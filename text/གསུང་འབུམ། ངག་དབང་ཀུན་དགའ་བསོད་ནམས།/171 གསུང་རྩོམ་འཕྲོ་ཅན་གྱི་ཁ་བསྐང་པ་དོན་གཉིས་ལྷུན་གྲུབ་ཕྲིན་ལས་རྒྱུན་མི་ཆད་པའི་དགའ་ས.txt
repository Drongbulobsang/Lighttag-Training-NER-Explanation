གསུང་འབུམ། ངག་དབང་ཀུན་དགའ་བསོད་ནམས།
པོད ༡༧༡
གསུང་རྩོམ་འཕྲོ་ཅན་གྱི་ཁ་བསྐང་པ་དོན་གཉིས་ལྷུན་གྲུབ་ཕྲིན་ལས་རྒྱུན་མི་ཆད་པའི་དགའ་སྟོན།
༄༅། །བོད་ཡུལ་བསྟན་པའི་མངའ་བདག་རྗེ་བཙུན་ས་སྐྱ་པའི་ཡབ་ཆོས་ལམ་སྐོར་ཕྱི་མ་བརྒྱད་ཀྱི་ཁྲིད་ཡིག་སྔགས་འཆང་ཆོས་ཀྱི་རྒྱལ་པོའི་གསུང་རྩོམ་འཕྲོ་ཅན་གྱི་ཁ་བསྐང་པ་དོན་གཉིས་ལྷུན་གྲུབ་ཕྲིན་ལས་རྒྱུན་མི་ཆད་པའི་དགའ་སྟོན་ཞེས་བྱ་བ་བཞུགས། ། བཀྲ་ཤིས།། ན་མོ་གུ་རུ་ཨ་ནནྡ་པུ་ནྱཱ་ཡེ། བཀའ་དྲིན་མཉམ་མེད་རྩ་བའི་བླ་མ་མཆོག ། འཇམ་པའི་དབྱངས་ཉིད་ངུར་སྨྲིག་འཛིན་པའི་གཙོ། ། ཀུན་དགའ་བསོད་ནམས་ཞབས་པད་དམ་པ་ལ། ། སྙིང་ནས་ཐལ་སྦྱར་སྤྱི་བོས་ཕྱག་བགྱིའོ། ། ཤཱཀྱ་ཡེ་ཤེས་ལས་བརྒྱུད་ས་སྐྱ་པ། ། རྣལ་འབྱོར་དབང་ཕྱུག་ཀུན་དགའ་སྙིང་པོ་སོགས། ། རྗེ་བཙུན་ཡབ་སྲས་བརྒྱུད་པའི་བླ་མ་ལ། །
གུས་པའི་ཡིད་ཀྱིས་རབ་ཏུ་ཕྱག་འཚལ་ལོ། ། ཨིནྡྲ་བྷཱུ་ཏི་ཀླུ་སྒྲུབ་ཏོག་རྩེ་པ། ། ངག་གི་དབང་ཕྱུག་ཌོམྦྷི་མཚོ་སྐྱེས་ཞབས། ། ནག་པོ་སྤྱོད་དང་ནག་པོ་ཨུ་ཙི་ཊ། ། གྲུབ་ཆེན་བརྒྱད་ལ་སྤྱི་བོས་ཕྱག་འཚལ་ལོ། ། ཡོངས་འཛིན་དམ་པ་དཀོན་མཆོག་ལྷུན་གྲུབ་དང་། ། སྦས་པའི་རྣལ་འབྱོར་དཔལ་ལྡན་བཀྲ་ཤིས་པ། ། བཀའ་དྲིན་ཆེ་བའི་བླ་མ་ཡི་དམ་ལ། ། སྒོ་གསུམ་དང་བའི་ཡིད་ཀྱིས་ཕྱག་འཚལ་ལོ། ། དེ་ལྟར་བསྟོད་ཅིང་གསོལ་བ་ལེགས་བཏབ་ནས། །
རྗེ་བཙུན་འབྲོག་མི་ལོ་ཙཱ་ཆེན་པོ་ནས། ། ཉེ་བར་བརྒྱུད་པའི་སྙན་བརྒྱུད་ཟབ་མོ་ལས། ། ལམ་སྐོར་ཕྱི་མའི་ཁྲིད་ཡིག་བཤད་ཀྱི་ཉོན། ། དེ་ལ་འདིར་ལམ་སྐོར་ཕྱི་མ་བརྒྱད་ཀྱི་ཁྲིད་ཀྱི་ཚེ། རང་ལ་ལམ་འབྲས་ཡོངས་རྫོགས་ཐོབ་པའི་སློབ་མ་ཡིན་ན་དབང་གཞན་མ་གྲུབ་ཀྱང་འདི་དག་གི་ཁྲིད་བྱར་རུང་ཙམ་ཡིན་ལ། དེ་ལྟར་མ་ཡིན་ན་ལྷན་ཅིག་སྐྱེས་གྲུབ་ལ་ཀྱཻ་རྡོར་འགྲེལ་བ་ལུགས་ཀྱི་དབང་། པད་མའི་ལམ་ལ་མཚོ་སྐྱེས་ལུགས་ཀྱི་དབང་། བསམ་མི་ཁྱབ་ལ་བདག་མེད་མའི་དབང་། གཏུམ་མོ་ལམ་རྫོགས་ལ་བདེ་མཆོག་ནག་པོ་པའི་དབང་རྣམས་དགོས་ཞེས་རྡོ་རྗེ་འཆང་ཀུན་དགའ་བཟང་པོའི་གསུང་བགྲོས་དངོས་སློབ་རྣམས་ཀྱིས་ཡི་གེར་བཀོད་པ་ལས་བྱུང་བས་དེ་དག་ཐམས་ཅད་དམ། མ་མཐའ་ཡང་རང་ལ་ཀྱཻ་རྡོར་མན་ངག་ལུགས་སམ།
བདག་མེད་མའམ། ཀྱཻ་རྡོར་འགྲེལ་བ་ལུགས་སམ། ཀྱཻ་རྡོར་མཚོ་སྐྱེས་ལུགས་ཏེ། རྗེ་འབྲོག་མི་ནས་ས་སྐྱ་པ་ཡབ་སྲས་ལ་བརྒྱུད་དེ་ལམ་སྐོར་གྱི་བརྒྱུད་པ་འདི་པ་ལས་བྱོན་པའི་དབང་གང་ཡང་རུང་བ་ཚད་ལྡན་ཞིག་ཐོབ་པའི་སློབ་མ་ལ་བྱ་དགོས་ཏེ། བླ་མའི་རྣལ་འབྱོར་དང་བསྐྱེད་རྫོགས་ཀྱི་སྐབས་ཐམས་ཅད་དུ་ཁྲིད་ཀྱི་རྣལ་འབྱོར་བསྒོམ་པ་ཐམས་ཅད་ལ་དབང་ཐོབ་པའི་བླ་མ་ཞིག་དགོས་པར་རྗེ་བཙུན་ས་སྐྱ་པཎྜི་ཏ་ཆེན་པོས་དགག་སྒྲུབ་རྒྱ་ཆེན་པོའི་སྒོ་ནས་ཡང་ཡང་གསུངས་ཤིང་བརྒྱུད་པ་འདི་པས་ཕྱག་ལེན་ལ་ཁེལ་བར་མཛད་པའི་ཕྱིར་རོ། ། དེ་ལྟ་བུའི་སློབ་མ་མང་ཉུང་ཇི་ལྟར་རིགས་པ་ལ། ཡིག་བརྒྱ་དང་ཆོས་གཏོར་མཎྜལ་རྣམས་སྔོན་དུ་བཏང་ནས། འོ་སེམས་ཅན་ཐམས་ཅད་ཀྱི་དོན་དུ་བླ་ན་མེད་པ་ཡང་དག་པར་རྫོགས་པའི་སངས་རྒྱས་རྡོ་རྗེ་འཆང་ཆེན་པོའི་གོ་འཕང་འཐོབ་པར་བྱ། དེའི་ཆེད་དུ་གསང་སྔགས་རྡོ་རྗེ་ཐེག་པའི་བསྐྱེད་རྫོགས་ཀྱི་ཆོས་ཟབ་མོ་གསན་ལ་དོན་ཚུལ་བཞིན་དུ་ཉམས་སུ་བླང་སྙམ་པ་བྱང་ཆུབ་ཀྱི་མཆོག་ཏུ་ཐུགས་བསྐྱེད་པ་གསལ་བཏབ་ནས་གསན་པ་དང་། ཆོས་གསན་པའི་ཀུན་ཏུ་སྤྱོད་པ་རྣམས་རྡོ་རྗེ་ཐེག་པའི་གཞུང་ལུགས་ལས་ཇི་ལྟར་འབྱུང་བ་ལྟར་གསལ་བཏབ་ནས་གསན་པར་ཞུ།
དེ་ལ་འོ་སྐོལ་གྱི་སྟོན་པ་ཡང་དག་པར་རྫོགས་པའི་སངས་རྒྱས་ཀྱིས་གདུལ་བྱ་རྣམས་ཀྱི་དོན་དུ་ཆོས་ཀྱི་ཕུང་པོ་བསམ་གྱིས་མི་ཁྱབ་པ་ཞིག་གསུངས་པ་རྣམས་ཀྱི་ནང་ནས་མཆོག་ཏུ་གྱུར་པ་རྣལ་འབྱོར་བླ་ན་མེད་པའི་རྒྱུད་རྣམས་ཡིན། དེ་དག་ལ་བརྟེན་ནས་རྡོ་རྗེ་བདག་མེད་མ་ལ་སོགས་པའི་ཡི་དམ་གྱི་ལྷའི་གསུང་བཞིན་དུ་འཕགས་ཡུལ་གྱི་གྲུབ་པའི་སློབ་དཔོན་རྣམས་ཀྱིས་ལམ་སྲོལ་མི་འདྲ་བ་དུ་མ་ཞིག་བཀྲལ་བ་ལས། ཟབ་ཅིང་ཁུངས་ཐུབ་པ་ལམ་སྐོར་དགུ་ཞེས་གྲགས་ལ། དེ་དག་སློབ་དཔོན་དཔའ་བོ་རྡོ་རྗེ་དང་། པཎྜི་ཏ་ག་ཡ་དྷ་ར་དང་། ཨུ་རྒྱན་གྱི་པཎྜི་ཏ་ཤེས་རབ་གསང་བ་དང་། གྲུབ་ཆེན་ཨ་མོ་གྷ་བཛྲ་རྣམས་ལ། རྩོད་པའི་དུས་ཀྱི་རྡོ་རྗེ་འཆང་ཆེན་པོ་འབྲོག་མི་ལོ་ཙཱ་བ་ཤཱཀྱ་ཡེ་ཤེས་ཀྱིས་གསན་ནས་བཤད་སྒྲུབ་མཛད་པའི་རྒྱུན་རྗེ་བཙུན་ས་སྐྱ་པ་ཆེན་པོ་ཀུན་དགའ་སྙིང་པོ་ལ་བཀའ་བབ་ཅིང་། དེ་ཉིད་ཀྱིས་ཐུགས་ཉམས་སུ་བཞེས་ནས་ཐུགས་དམ་གྱི་སྙིང་པོར་མཛད་པས་མཁས་པ་དང་གྲུབ་པའི་གོ་འཕང་མངོན་དུ་མཛད་ནས་དར་རྒྱས་སུ་མཛད་པ་ལས། སྲས་ཀྱི་ཐུ་བོ་རྗེ་བཙུན་སྐུ་མཆེད་ནས་བཟུང་སྟེ་རྩ་བའི་བླ་མའི་བར་དུ་བྱོན་པའི་དཔལ་ལྡན་ས་སྐྱ་པའི་ཟབ་ཆོས་ཟབ་མོ་ལམ་སྐོར་དགུ་ཞེས་ཉི་ཟླ་ལྟར་གྲགས་པའི་ནང་ནས་ལམ་འདིར་ལམ་སྐོར་ཕྱི་མ་བརྒྱད་ཀྱི་ཁྲིད་རྣམས་འཆད་པར་བྱ་བ་ལ་སྨིན་པར་བྱ་བའི་དབང་དང་།
གྲོལ་བར་བྱེད་པའི་ལམ་གཉིས་ལས། དང་པོ་སྨིན་བྱེད་ཀྱི་དབང་ནི་བརྒྱུད་པ་འདི་དག་ལས་འོངས་པའི་དབང་བཞི་ཚད་དང་ལྡན་པ་ཞིག་ལམ་སྐོར་གྱི་ཁྲིད་ཞུ་ཡུལ་གྱི་བླ་མ་དེ་ཉིད་ལ། ཁྲིད་ཞུ་བ་པོའི་སློབ་མ་རྣམས་ཀྱིས་ཐོབ་པ་ཞིག་ངེས་པར་དགོས་པ་སྔོན་དུ་གྲུབ་ཟིན་ནས། གཉིས་པ་གྲོལ་བར་བྱེད་པའི་ལམ་ལ་སྔོན་འགྲོ་དང་དངོས་གཞི་གཉིས་ཡོད་པ་ལས་སྔོན་འགྲོ་ལ་ཁྲིད་ཁ་ཡར་བ་རེ་རེ་བྱེད་པའི་ཚེ་སྔོན་འགྲོ་རྣམས་ཀྱང་སོ་སོར་བྱ་དགོས་པ་ཡིན་ནའང་། འདིར་ཁྲིད་བརྒྱད་པོ་དཀྱུས་གཅིག་ལ་གཏོང་བའི་ཚེ། སྔོན་འགྲོ་རྣམས་ཐུན་མོང་དུ་ཐོག་མར་བྱ་བ་འདི་ཀས་ཆོག་པ་ཡིན་པས། དེ་ལ་ཚོགས་གསོག་པར་བྱེད་པ་མཎྜལ་གྱི་རྣལ་འབྱོར། སྡིག་པ་སྦྱོང་བར་བྱེད་པ་རྡོ་རྗེ་སེམས་དཔའི་སྒོམ་བཟླས། བྱིན་རླབས་འཇུག་པར་བྱེད་པ་བླ་མའི་རྣལ་འབྱོར་དང་གསུམ་ལས་ཞེས་སོགས་རྒྱུད་གསུམ་མཛེས་རྒྱན་ནས་འབྱུང་བཞིན་ནུབ་གསུམ་མམ་གཉིས་སམ། གཅིག་ལ་བྱ་བ་ལོང་སྐབས་དང་།
སློབ་མའི་བློ་ཚོད་དང་བསྟུན་ལ་བྱ། དེ་ལྟར་སྔོན་འགྲོའི་རིམ་པ་རྣམས་སྔོན་དུ་སོང་ནས། གཉིས་པ་དངོས་གཞི་ལ་སློབ་དཔོན་ཏོག་རྩེ་པས་བཀྲལ་བའི་བསམ་མི་ཁྱབ་ཀྱི་ཁྲིད་་་་་་འདིའི་བྱིན་རླབས་པཎ་ཆེན་གུང་རུ་སོགས་ཀྱིས་མཛད་པའི་ཡིག་ཆའི་སྟེང་ནས་མཛད། ལ་རྒྱུ་དུས་ན་ལྟ་བ་གཏན་ལ་དབབ་པ། ལམ་དུས་ན་ཏིང་ངེ་འཛིན་བསྐྱེད་ཅིང་སྦྱང་བ། འབྲས་དུས་ན་ཡེ་ཤེས་མངོན་དུ་གྱུར་པ་སྟེ་གསུམ་ལས། དང་པོ་རྒྱུ་དུས་ན་ལྟ་བ་གཏན་ལ་དབབ་པ་ལ། གདམ་ངག་གི་རྟེན་བཅའ་བ་ལུས་ངག་ཡིད་གསུམ། དེ་ཤེས་པར་བྱེད་པའི་དུས་གསུམ། དེ་འཇལ་བར་བྱེད་པའི་བསམ་པ་གསུམ།
གཏན་ལ་འབེབས་པར་བྱེད་པའི་ཚད་མ་གསུམ་སྟེ་གདམ་ངག་གི་གཞི་འགོད་པ་བཅུ་གཉིས་ཀྱི་སྒོ་ནས་གཏན་ལ་དབབ་དགོས་ཏེ་རྗེ་བཙུན་རིན་པོ་ཆེའི་ཁྲིད་ཡིག་ལས་འབྱུང་བ་ལྟར་སྤྲོས་པ་གཅོད་་་་་་ཡིག་རྙིང་ནང་བཞིན་བློ་ནས་འཐོན་པའམ། ཡང་ན་དེ་ཐད་ཀྱི་གོ་དོན་རྣམས་དཔེ་ཐོག་ནས་བཀླགས་ལ་ངོ་སྤྲོད། པ་ཡིན། དམིགས་པར་དྲིལ་ནས་ཉམས་སུ་བླང་རྒྱུ་མེད། གཉིས་པ་ལམ་དུས་ན་ཏིང་ངེ་འཛིན་བསྐྱེད་ཅིང་སྦྱང་བ་ལ་བདུན་ཏེ་ཐོག་མར་སེམས་གཟུང་། བར་དུ་དེ་ཁོ་ན་ཉིད་ལ་བློ་བཞག སྤྱོད་ལམ་ཐམས་ཅད་དུ་གོམས་པར་བྱ། བསམ་གཏན་གྱི་གེགས་བྱིང་བ་དང་རྒོད་པ་བསལ། བོགས་འབྱིན་རྣམ་པ་བརྒྱད་ཀྱིས་བོགས་དབྱུང་། སེམས་ཉམས་ཀྱི་དྲོད་རྟགས་དང་སྦྱར།
མཐར་སྤྱོད་པས་འབྲས་བུ་དང་མཚམས་སྦྱར་བའོ། ། དང་པོ་སེམས་གཟུང་བ་ལ་གསུམ་སྦྱོར་བ། དངོས་གཞི། རྗེས་སོ། ། དང་པོ་ལ་གནད་ལ་དབབ་པ་གསུམ་དང་སྒོམ་པ་གསུམ་སྔོན་དུ་འགྲོ་དགོས་པས། དང་པོ་གནད་ལ་དབབ་པ་གསུམ་གྱི་དང་པོ་ལུས་གནད་ལ་དབབ་པ་ནི། རྐང་པ་རྡོ་རྗེའི་སྐྱིལ་ཀྲུང་། ལག་པ་མཉམ་གཞག སྒལ་ཚིགས་བསྲང་། མགྲིན་པ་ཅུང་ཟད་དགུག
མིག་སྣ་རྩེར་ཕབ། ལྕེ་རྐན་ལ་སྦྱར། སོ་དང་མཆུ་ཅུང་ཟད་མ་རེག་པར་བྱ། དབུགས་དལ་གྱིས་རྒྱུར་གཞུག རོ་སྟོད་དགྱེ་བར་བྱའོ། ། ངག་གནད་ལ་དབབ་པ་ནི་ཡིད་ལ་ཅི་ཡང་མི་བསམ་པར་སྣ་སྒོ་ནས་རླུང་དྲག་ཏུ་ལན་གསུམ་ཕྱིར་འབུད། སེམས་གནད་ལ་དབབ་པ་ནི་ཤེས་པ་ཁོང་ལྷོད་གློད་ནས་གཟོ་མེད་ལྷུག་པར་དར་ཅིག་འཇོག་གོ ། གཉིས་པ་སྒོམ་པ་གསུམ་ལ་བྱང་ཆུབ་ཀྱི་སེམས་སྒོམ་པ། བླ་མ་སྤྱི་བོར་སྒོམ་པ། རང་ཡི་དམ་གྱི་ལྷར་སྒོམ་པའོ། །
དང་པོ་ནི་དབེན་པའི་གནས་སུ་བསམ་གཏན་གྱི་སྤྱོད་ལམ་དང་ལྡན་པས་མདུན་གྱི་ནམ་མཁར་སྐྱབས་ཡུལ་རྣམས་གསལ་བཏབ་སྟེ། དེ་དག་གི་མདུན་དུ་རང་དང་སེམས་ཅན་ཐམས་ཅད་འཁོད་ནས་སྐྱབས་འགྲོ་བྱེད་པར་བསམ་ལ། ངག་ཏུ་བདག་དང་འགྲོ་བ་ཞེས་སོགས་སྒྲུབ་ཐབས་ཀྱི་དབུ་ནས་འབྱུང་བའི་སྐྱབས་འགྲོ་ཉེར་གཅིག་སོགས་བྱ། བླ་མ་དང་དཀོན་མཆོག་རིན་པོ་ཆེ་སོགས་ཀྱིས་གསོལ་བ་བཏབ་པས་སྐྱབས་ཡུལ་རྣམས་རང་ལ་ཐིམ་པར་བསམ། དེ་ནས་སེམས་བསྐྱེད་པའི་སྔོན་དུ་སྙིང་རྗེ་བསྒོམ་པར་བྱ་སྟེ་ཞེས་སོགས་རྒྱུད་གསུམ་མཛེས་རྒྱན་གྱི་བསག་སྦྱང་གི་སྐབས་ལྟར་སེམས་བསྐྱེད་བྱ་ཚུལ་བཤད། གཉིས་པ་བླ་མ་སྤྱི་བོར་སྒོམ་པ་ནི་རང་གི་སྤྱི་བོར་སེངྒེ་ཆེན་པོ་བརྒྱད་ཀྱིས་བཏེགས་པའི་རིན་པོ་ཆེའི་ཁྲི་སྣ་ཚོགས་པདྨ་དང་ཉི་མ་དང་ཟླ་བའི་དཀྱིལ་འཁོར་གྱི་སྟེང་དུ་བདག་གི་རྩ་བའི་བླ་མ་དམ་པ་དུས་གསུམ་གྱི་རྒྱལ་བ་སྲས་དང་སློབ་མར་བཅས་པ་ཐམས་ཅད་འདུས་པའི་ངོ་བོ་རྣམ་པ་རིགས་ཐམས་ཅད་ཀྱི་ཁྱབ་བདག་དྲུག་པ་རྡོ་རྗེ་འཆང་ཆེན་པོ་ཞེས་སོགས་ནས། རྡོ་རྗེ་སྐྱིལ་ཀྲུང་གིས་བཞུགས་པ། དེའི་ཐུགས་ཀ་ནས་འོད་ཟེར་ཕོ་ཉ་ལྟ་བུ་འཕྲོས་པས་ཞེས་པ་ནས་བརྩམས་ཏེ། ཡང་ཡང་དུ་བསྐྱེད་ལ་ངག་ཏུ་གང་གི་དྲིན་གྱིས་བདེ་ཆེན་ཉིད་ཅེས་པའི་ཤླཽ་ཀ་དང་པོ་ཡང་ནས་ཡང་དུ་བརྗོད་ཅིང་། སྙིང་གི་དཀྱིལ་ཞེས་པ་ནས།
འོད་ཟེར་འཇའ་ཚོན་ལྟ་བུའི་རྣམ་པར་ཞུ་སྟེ་རང་གི་སྤྱི་བོ་ནས་ཐིམ་པས་བླ་མའི་བྱིན་རླབས་ཞུགས་པར་བསམ་མོ། ། གསུམ་པ་རང་ཡི་དམ་གྱི་ལྷར་བསྒོམ་པ་ནི་ཧཱུྃ་ཞེས་བརྗོད་པས་གནས་ཁང་བསྲུང་བའི་འཁོར་ལོ། ཧཱུྃ་ཞེས་བརྗོད་པས་དེའི་ནང་དུ་གཞལ་ཡས་ཁང་། ཧཱུྃ་ཞེས་བརྗོད་པས་དེའི་དབུས་སུ་པདྨ་ཉི་མ་མི་རོ་མགོ་གཡོན་ཕྱོགས་སུ་བསྟན་པའི་སྟེང་དུ་བདག་ཉིད་རྡོ་རྗེ་བདག་མེད་མ་སྐུ་མདོག་སྔོན་མོ་ཞལ་གཅིག་ཕྱག་གཉིས་མ་གཡས་རྡོ་རྗེ་གྲི་གུག་འཕྱར་ཞིང་། གཡོན་ཐོད་ཁྲག་ཐུགས་ཀར་འཛིན་པ། གྲུ་མོ་གཡོན་པར་ཁ་ཊྭྃ་ག་འཛིན་པ། རུས་པའི་རྒྱན་ཆ་ལྔས་བརྒྱན་ཅིང་སྟག་གི་པགས་པའི་ཤམ་ཐབས་ཅན། ཞབས་གཡོན་བརྐྱངས་པའི་སྐྱིལ་ཀྲུང་ཕྱེད་པའི་གར་སྟབས་ཀྱིས་ཡེ་ཤེས་ཀྱི་མེ་འབར་བའི་དབུས་ན་བཞུགས་པའི་སྐུ་སྣང་ལ་རང་བཞིན་མེད་པ་མེ་ལོང་ནང་གི་གཟུགས་བརྙན་ལྟ་བུ་ཞིག་ཝལ་གྱིས་གསལ་གདབ། དེའི་སྤྱི་བོར་སངས་རྒྱས་ཐམས་ཅད་ཀྱི་སྐུ་རྡོ་རྗེའི་རང་བཞིན་ཨོཾ་དཀར་པོ། མགྲིན་པར་སངས་རྒྱས་ཐམས་ཅད་ཀྱི་གསུང་རྡོ་རྗེའི་རང་བཞིན་ཨཱཿདམར་པོ།
ཐུགས་ཀར་སངས་རྒྱས་ཐམས་ཅད་ཀྱི་ཐུགས་རྡོ་རྗེའི་ངོ་བོ་ཧཱུྃ་སྔོན་པོ་རྣམས་རང་ཆས་སུ་བསྒོམས་སྟེ། དེ་རྣམས་དང་རང་གི་ལུས་ངག་ཡིད་ཡེ་ཤེས་ངོ་བོ་དབྱེར་མེད་ཡིན་ཞེས་དྲན་པར་བྱས་ལ་ཨོཾ་ཨཱཿཧཱུྃ་ཞེས་ལན་གསུམ་བརྗོད་དོ། ། གཉིས་པ་དངོས་གཞི་ལ་ཐུང་ངུར་བསླབ་པ་དང་། རིང་པོར་བསླབ་པ་གཉིས། དང་པོ་ལ་རང་གི་སྣ་རྩེ་ནས་ཡིད་ཀྱིས་བཅལ་བའི་སོར་བཞི་ཚུན་ཆད་ཀྱི་ནམ་མཁའ་ལ་རང་གི་ཤེས་པ་ཡོད་པར་དམིགས་ཏེ་ལུས་སེམས་གཉིས་ཀ་གྲིམས་པར་བྱས་ལ་སྒོམ་པ་ནི་ཚར་བཅད་པའི་ཚུལ་དུ་བསླབ་པའོ། ། དེ་ནས་ལུས་སེམས་གཉིས་ཀ་གློད་ནས་བསྒོམ་སྟེ་ཕན་འདོགས་པའི་ཚུལ་དུ་བསླབ་པའོ། ། ཡང་སོར་བརྒྱད་ཚུན་གྱི་ནམ་མཁའ་ལ་ཚུལ་དེ་ཉིད་ཀྱིས་བསླབ། ཡང་སོར་བཅུ་དྲུག་ནས་འདོམ་གང་ཚུན་ཆད་ཀྱི་ནམ་མཁའ་ལ་ཚུལ་དེ་ཉིད་ཀྱིས་བསླབ་བོ། ། གཉིས་པ་དེ་ལ་བོགས་དབྱུང་བའི་ཕྱིར་རིང་དུ་བསླབ་པ་ནི་རང་རིག་པའི་སེམས་དེ་ཤར་ཕྱོགས་སུ་འདོམ་དོ་ལ་སོགས་པ་ནས་བཟུང་སྟེ་ཇི་སྲིད་ནམ་མཁའི་མཐར་ཐུག་གི་བར་དུ་རྟག་ཏུ་བཏང་། དེ་བཞིན་དུ་ལྷོ་ལ་སོགས་པའི་ཕྱོགས་བཞི་དང་མཚམས་བཞི་ལའང་འདོམ་དོ་ལ་སོགས་པ་ནས་ཇི་སྲིད་ནམ་མཁའི་མཐར་ཐུག་གི་བར་དུ་རྟག་ཏུ་བཏང་།
སྟེང་དུ་རྒོད་པ་དང་འོག་དུ་བྱིང་བས་མི་བྱ་གསུངས། དེའང་ཚར་བཅད་པའི་ཚུལ་དང་ཕན་གདགས་པའི་ཚུལ་དུ་བསླབས་ཏེ་ནམ་མཁའ་དང་རང་སེམས་བསྲེས་ལ་མཉམ་པར་བཞག དེ་ལྟར་བསྒོམས་པས་ནམ་མཁའ་ལྟར་སེམས་སྟོང་པ་མཐའ་ཐམས་ཅད་བྲལ་བའི་ཉམས་སྐྱེ་བ་ནི་མཐའ་བྲལ་གྱི་ཉམས། སེམས་ཤུགས་ཆད་དེ་ལྷན་ནེ་གནས་པ་ནི་ཤུགས་ཆད་ཀྱི་ཉམས། ཕྱིའི་རྒྱ་མཚོའི་གཟིངས་ནས་སྤུར་བའི་ཕུག་རོན་སླར་གཟིངས་སུ་འཁོར་བ་ལྟར་སེམས་རང་གནས་སུ་གནས་པ་གཟིངས་ཆགས་ཀྱི་ཉམས་ཏེ་གསུམ་སྐྱེའོ། ། དེའི་མཐའ་བྲལ་གྱི་ཉམས་ལ་བརྟེན་ནས་ནམ་མཁའ། སྟོང་པ། ཁྱབ་པ། རྟག་པའི་ཉམས་ཏེ་ཆོས་བཞི་ལྡན་དུ་སྐྱེ་བར་འགྱུར་བས་དེ་བཞིན་དུ་བསྐྱངས་ཏེ། ནམ་མཁའི་མཐའ་ལ་རབ་གནས་པ། །
ཡིད་བཞིན་ནོར་བུ་ཆེན་པོ་འཆང་། ། ཞེས་པའི་དོན་ནོ། །་་་་་ དངོས་གཞི་འདི་ལ་གཉིས་སམ་གསུམ་བསྐྱར་ནས་སེམས་ལ་འཇགས་པར་བྱེད་དོ། ། གསུམ་པ་རྗེས་ལ་ཐུན་དེ་ལས་ལྡང་བ་ན་དེ་ལྟར་བསྒོམས་པ་ལ་བསོད་ནམས་དཔག་ཏུ་མེད་པ་ཡོད་པས། དགེ་བའི་རྩ་བ་འདི་ལ་བརྟེན་ནས་འགྲོ་ལ་ཕན་ཕྱིར་སངས་རྒྱས་འགྲུབ་པར་ཤོག་ཅེས་སོགས་ཇི་ལྟར་རིགས་པའི་བསྔོ་བ་དང་སྨོན་ལམ་བྱ། ཆོས་ཐམས་ཅད་ཀྱི་རྩ་བ་སེམས་ཉིད་ནམ་མཁའ་ལྟ་བུ་དང་། ཆོས་ཐམས་ཅད་སེམས་ཀྱི་ཆོ་འཕྲུལ་སྐྱེ་འགག་གནས་གསུམ་གྱིས་སྟོང་པ་ནམ་མཁའ་ལྟ་བུ་ཡིན་པ་ལ། དེ་ལྟར་མ་རྟོགས་པའི་སེམས་ཅན་རྣམས་སྙིང་རེ་རྗེ་ཞེས་ཡུན་རིང་དུ་བསམ། རྗེས་ཐོབ་ཀྱི་གནས་སྐབས་ཐམས་ཅད་དུ་སྔར་གྱི་ཉམས་ལེན་གྱི་རྒྱུན་དྲན་པ་དང་མ་བྲལ་བར་བྱའོ། ། དེ་ལྟར་སྦྱོར་དངོས་རྗེས་གསུམ་གྱི་སྒོ་ནས་ཐོག་མར་སེམས་བཟུང་བའི་དམིགས་པའོ། །
གཉིས་པ་བར་དུ་དེ་ཁོ་ན་ཉིད་ལ་བློ་བཞག་པ་ལ་སྦྱོར་དངོས་རྗེས་གསུམ་ལས་སྦྱོར་བ་སྔར་་་་་་སྒོམ་པ་གསུམ་དང་གནད་ལ་དབབ་པ་གསུམ་རྒྱས་བསྡུས་ཇི་ལྟར་རིགས་པ་རེ་བཤད། བཞིན། དངོས་གཞི་ལ་ལྒང་རྒྱ་བཅག་པའི་ཚུལ་དུ་མིང་སྐྱེ་མེད་བསམ་གྱིས་མི་ཁྱབ་པ་ལ་སྦྱར་བ་དང་། བ་རྒྱང་བྲལ་བའི་ཚུལ་དུ་དོན་སྐྱེ་མེད་བསམ་གྱིས་མི་ཁྱབ་པ་ལ་སྦྱར་ལ། ཁ་ཆུ་བསལ་བའི་ཚུལ་དུ་ཏིང་ངེ་འཛིན་ཉིད་ཀྱང་སྐྱེ་མེད་བསམ་གྱིས་མི་ཁྱབ་པ་ལ་སྦྱར་བའོ། ། དང་པོ་ནི་རྣལ་འབྱོར་པ་རང་ཉིད་ཀྱི་མིང་ལྟ་བུ། མིང་གང་ཡང་རུང་བ་ཞིག་ལ། མིང་དེ་མ་བཏགས་གོང་དུ་གང་དུའང་གྲུབ་པ་མེད་པས་མ་སྐྱེས་སྐྱེ་མེད་ནམ་མཁའ་བཞིན། བར་དུ་མིང་དེ་བརྗོད་དེ་བཏགས་པའི་དུས་ན་མིང་ལྟར་སྣང་བ་དེ་བརྟགས་ན་གང་དུའང་མ་གྲུབ་པས་སྐྱེས་པ་སྐྱེ་མེད་ནམ་མཁའ་བཞིན། མིང་དེ་ཐ་མ་འགག་པའི་དུས་ན་འདིར་འགག་བྱ་བ་མེད་པས་འགག་པ་སྐྱེ་མེད་ནམ་མཁའ་བཞིན་ཏེ།
མིང་དེ་དང་པོ་གང་ནས་ཀྱང་མ་སྐྱེས། བར་དུ་གང་དུ་ཡང་མི་གནས། མཐར་གང་དུ་ཡང་མི་འགག་པ་ནམ་མཁའ་ལྟ་བུར་ཤེས་པར་བྱས་ལ་མཉམ་པར་བཞག་གོ ། གཉིས་པ་ནི་རང་གི་སེམས་ལ་ཉོན་མོངས་པ་གང་རགས་བརྟགས་ལ་ཞེ་སྡང་ལྟ་བུ་གཅིག་ལ་ཐོག་མར་སྐྱེ་བ་རྒྱུས་སྟོང་སྟེ་ནམ་མཁའ་ལྟ་བུ། བར་དུ་གནས་པ་ངོ་བོས་སྟོང་སྟེ་ནམ་མཁའ་ལྟ་བུ། མཐར་འགག་པ་འབྲས་བུས་སྟོང་སྟེ་ནམ་མཁའ་ལྟ་བུར་ཤེས་པར་བྱས་ལ་མཉམ་པར་བཞག ཡང་ཞེ་སྡང་འདི་གནས་སྤྱི་བོ་ནས་རྐང་མཐིལ་བར་དུ་གང་ལ་གནས་བརྟགས་པས་གང་དུ་གནས་མི་རྙེད། རིགས་ཕོ་མོ་མ་ནིང་ལ་སོགས་པ་གང་ཡིན་བརྟགས་པས་གང་ཡང་མ་ཡིན་ཏེ་མི་རྙེད། རང་གི་ངོ་བོ་དབྱིབས་སམ་ཁ་དོག་ལ་སོགས་པ་གང་དུ་གྲུབ་བརྟགས་པས་གང་དུའང་མ་གྲུབ་པས་མི་རྙེད་དེ་སྐྱེ་མེད་བསམ་གྱིས་མི་ཁྱབ་པའི་ངང་དུ་མཉམ་པར་བཞག དེ་བཞིན་དུ་ཆོས་ཐམས་ཅད་ལ་སྦྱར་ཏེ་རྣམ་པར་རྟོག་པ་གང་དང་གང་ཡིན་པ་དེ་དང་དེ་སེམས་ཉིད་ཀྱི་ངང་ལས་མ་གཡོས་ཤིང་།
སེམས་ཉིད་ནམ་མཁའ་ལྟར་སྐྱེ་འགག་མེད་པའི་ངང་དུ་ལྷོད་དེ་མཉམ་པར་བཞག་གོ ། གསུམ་པ་ནི་བསྒོམ་བྱ་སྒོམ་བྱེད་སྒོམ་པ་པོ་གསུམ་ཡང་ནམ་མཁའ་ལྟར་ཤེས་པར་བྱས་ནས་ནང་དུ་ཡིད་འཛིན་མེད་དུ་བཞག་པ་དང་། ཕྱི་རོལ་ཏུ་ཤེས་པ་ལྷུག་པར་བཞག་པ་གཉིས་ལས། དང་པོ་ནི་ཤེས་པ་ཁ་ནང་དུ་ལྡོག་སྟེ་སེམས་རང་གི་རང་བཞིན་གང་དུའང་མ་གྲུབ་པ་དེའི་རང་མདངས་ལ་རྗེན་གྱི་ལྟ་ཞིང་མཉམ་པར་བཞག་གོ ། གཉིས་པ་གཟུགས་དང་སྒྲ་དང་དྲི་དང་རོ་དང་རེག་བྱ་སོགས་གང་ལའང་སེམས་སྤྲོ་བསྡུ་མི་བྱ་བར་ཤེས་པ་རང་ལུགས་སུ་ལྷུག་གེ་བཞག ཡུལ་གཅིག་ལ་སྒོམ་བྱེད་ཀྱི་ཤེས་པ་གཅིག་གིས་ཕྱེད་དུ་གཏད་ནས་མི་བསྒོམ་པར། གང་ལྟར་མི་སྒོམ་པའི་ཚུལ་གྱིས་ཅི་ཡང་ཡིད་ལ་མི་བྱ་བ་དེ་ཉིད་ལ་མ་ཡེངས་པར་་་་་་ལན་གཉིས་སམ་གསུམ་གྱི་བར་བསྐྱར་ལ་ངོ་སྤྲོད་མཉམ་པར་བཞག་གོ ། གསུམ་པ་རྗེས་ནི་སྔར་བཞིན་ནོ།་་་་་ གོང་མ་བཞིན་བརྗོད་དོ། ། གསུམ་པ་སྤྱོད་ལམ་ཐམས་ཅད་དུ་གོམས་པར་བྱ་བ་ལ་སྦྱོར་དངོས་རྗེས་གསུམ་ལས་སྦྱོར་བ་ནི་སྔར་བཞིན།་་་་་
གནད་ལ་དབབ་པ་གསུམ་དང་བསྒོམ་པ་གསུམ་སྔར་བཞིན་བརྗོད། དངོས་གཞི་ལ་ཏིང་འཛིན་དེ་བརྟན་ཞིང་བོགས་དབྱུང་བའི་ཕྱིར་གཟུགས་ལ་བསླབ་པ་ནི། མིག་ལ་ཉི་མའི་འོད་ཟེར་མི་འོང་བར་བྱས་ཏེ་མདུན་དུ་མེ་ཏོག་སྔོན་པོ་ལྟ་བུ་ཞིག་ཉེ་རིང་རན་པར་བཞག དེ་ལ་རྟེན་མི་འགྱུར་བའི་ཡན་ལག་རྟེན་དེ་གཡོ་འགུལ་མེད་པ་བྱ། མིག་མི་འཛུམ་པའི་ཡན་ལགམིག་དེ་ལ་ལྟ། ལུས་མི་འགུལ་བའི་ཡན་ལག་ལུས་གནད་ལས་གཡོ་བ་མེད་པར་བྱ། ཡིད་འཛིན་པ་མེད་པའི་ཡན་ལག་དམིགས་རྟེན་ལ་ལེགས་ཉེས་ལ་སོགས་པའི་དཔྱོད་པ་བཏང་བ་སོགས་རྟོག་པའི་སྤྲོ་བསྡུ་མི་བྱ་བར། རྣམ་པ་གསལ་བར་འཆར་བའི་ངང་ནས་ཤེས་པ་འཛིན་མེད་རང་ལུགས་སུ་བཞག དེ་ལྟར་ཡན་ལག་བཞི་ལྡན་དུ་བྱས་ནས་བསྐྱངས། དེ་ནས་གཟུགས་གཞན་ལའང་དེ་བཞིན་དུ་སྦྱར་ཏེ་བསྒོམས་པས་མཐར་མིག་གི་ཡུལ་དུ་གཟུགས་གང་མཐོང་ཡང་ཏིང་ངེ་འཛིན་སྐྱེ་བའི་གྲོགས་སུ་འགྱུར་རོ། །
དེ་བཞིན་དུ་སྒྲ་ལ་སོགས་པ་ཡུལ་གཞན་རྣམས་ལའང་ཡན་ལག་བཞི་ལྡན་དུ་བསླབ་སྟེ་མཉམ་རྗེས་ཁྱད་པར་མེད་པའི་ཏིང་ངེ་འཛིན་མ་སྐྱེས་ཀྱི་བར་དུ་སྒོམ་མོ། ། བཞི་པ་བསམ་གཏན་གྱི་གེགས་བྱིང་རྒོད་བསལ་བ་མན་ཆད་ཡིག་རྙིང་གི་ཁྲིད་ཡིག་གི་ལུང་ལ་བརྟེན་ཀྱང་ཆོག་་་་་ཁྲིད་ཡིག་ནི་ལུང་དང་སྟབས་གཅིག་ཏུ་ངོ་སྤྲད། རྗེས་སྔར་དང་འདྲའོ། ། དེ་དག་གིས་ནི་ལམ་སྐོར་ཕྱི་མ་བརྒྱད་ཀྱི་ནང་ནས་བསམ་མི་ཁྱབ་ཀྱི་དམིགས་རིམ་མ་ཚང་བ་མེད་པར་བསྟན་ཟིན་ཏོ།། །། སློབ་དཔོན་ཆེན་པོ་ཌོམྦྷི་ཧེ་རུ་ཀའི་ལྷན་ཅིག་སྐྱེས་གྲུབ་ཀྱི་ཁྲིད་ལ་རྒྱུ་ལྷན་ཅིག་སྐྱེས་པ། ཐབས་ལྷན་ཅིག་སྐྱེས་པ། འབྲས་བུ་ལྷན་ཅིག་སྐྱེས་པ་དང་གསུམ་གྱིས་ལམ་རྫོགས་པ་ལས། རྟེན་གྱི་གང་ཟག་ཁྱད་ཆོས་གསུམ་དང་ལྡན་པ་ཞིག་གིས་ཉམས་སུ་བླང་བྱ་བསྐྱེད་རྫོགས་གཉིས་ཉམས་སུ་བླང་སྟེ། ཡེ་ཤེས་སྐྱེས་པ་ན་སྤྱོད་ལམ་མཚམས་སྦྱར་ཏེ་འབྲས་བུ་གྲུབ་པ་ལས། རྟེན་གྱི་གང་ཟག་རྟོག་བཅས་དཀའ་ཐུབ་ཀྱི་ལམ་པ་དང་།
རྟོག་མེད་བུ་ཆུང་གི་ལམ་པ་གཉིས། དེ་གང་ལའང་ལུས་ཆུད་མ་ཟོས་པ། ངག་ཆུད་མ་ཟོས་པ། སེམས་ཆུད་མ་ཟོས་པ་དེ་གསུམ་དང་ལྡན་པས་སོགས་ཡིག་རྙིང་གི་ནང་་་་་་བློ་ནས་འཐོན་པའམ། ཡང་ན་དཔེ་ཐོག་ནས་ངོ་སྤྲད། དམིགས་རིམ་མེད། བཞིན། ཉམས་སུ་བླང་བྱའི་ཆོས་བསྐྱེད་རྫོགས་གཉིས་ཀྱི་དང་པོ་བསྐྱེད་པའི་རིམ་པ་ནི་འགྲེལ་པ་ལུགས་ཀྱི་མངོན་པར་རྟོགས་པ་ཡན་ལག་དྲུག་པ་ཉམས་སུ་བླང་སྟེ། ལྷའི་སྤྱན་དབུ་མ་ནས་བཟུང་སྟེ་སྣོད་བཅུད་རྟེན་དང་བརྟེན་པའི་དཀྱིལ་འཁོར་དུ་མ་ཤར་གྱི་བར་དུ་སེམས་འཛིན་པ་ཡིན། གཉིས་པ་རྫོགས་རིམ་ལ་སྔོན་འགྲོ་རྣམས་སྔོན་དུ་སོང་ཟིན་ནས།
དངོས་གཞི་ལ་རྟོག་བཅས་དཀའ་ཐུབ་ཀྱི་ལམ་དང་། རྟོག་མེད་བུ་ཆུང་གི་ལམ་གཉིས་སམ། རང་བྱིན་རླབས་ཀྱི་ལམ་དང་། དཀྱིལ་འཁོར་འཁོར་ལོའི་ལམ་གཉིས་ལས། དང་པོ་རྟོག་བཅས་དཀའ་ཐུབ་ཀྱི་ལམ་རང་བྱིན་རླབས་སྒོམ་པ་ལ། སྒོམ་པ་གསུམ་གྱི་དང་པོ་གཉིས་འདྲ། རང་ཡི་དམ་དུ་སྒོམ་པ་ཀྱཻ་རྡོར་ཞལ་བརྒྱད་ཕྱག་བཅུ་དྲུག་པར་སྒོམ་པ་མངོན་རྟོགས་མཛེས་རྒྱན་ནང་བཞིན་གོང་ལྟར་ངག་ཏུ་བརྗོད་ལ་བཤད། བཅའ་བ་ལུས་ཀྱི་འདུག་སྟངས་པདྨའི་སྐྱིལ་ཀྲུང་ངམ་རྡོ་རྗེའི་སྐྱིལ་ཀྲུང་་་་་་གང་རུང་ལས་རྡོ་རྗེའི་སྐྱིལ་ཀྲུང་བཅའ། ལག་པ་མཉམ་བཞག་སོགས་བསམ་གཏན་གྱི་ཡན་ལག་རྣམས་ཚང་བར་བྱས་ལ། སྔོན་འགྲོ་རླུང་སྦྱང་བ་ནི་རང་ཀྱཻ་རྡོ་རྗེར་གསལ་བའི་ལྟེ་བའི་ནང་དུ་རླུང་ཁ་དོག་སྔོན་པོ་དུ་བ་ལྟ་བུ།
ངོ་བོ་མཉེན་པ། རང་བཞིན་སྟོང་པ་སྔོ་ཐུལ་ལེ་བ་ཞིག་སྒོམ་སྟེ། ལྟ་བ་སེམས་ཀྱི་དམིགས་པའོ། ། དེ་ནས་དགང་བ་རླུང་གི་ཡན་ལག་ནི་འོག་སྒོ་ཨ་ལོང་འབྱེད་འཛུམ་གྱི་སྦྱོར་བས་འོག་རླུང་འཐེན་པས། དེའི་རྐྱེན་གྱིས་ལྟེ་བའི་རླུང་དེ་ཡར་ཕུལ་ཏེ་ལྷུང་བཟེད་ཁ་སྦུབ་པ་ལྟ་བུ་ལྡིར་ཏེ་སོང་བར་བསམ་ལ་འོག་རླུང་རྫོགས་པར་འཐེན། དེ་ནས་འོག་རླུང་རང་སོར་བཞག་ལ། སྟེང་རླུང་སྣ་ནས་འཇམ་ནར་ཏེ་དྲངས་ནས་མནན་པས་ལྟེ་བའི་རླུང་དེ་མར་ཕུལ་ཏེ་མར་སྐྱོང་སྟེ་སོང་ནས་ལྷུང་བཟེད་ཁ་གྱེན་དུ་བསྟན་པ་ལྟར་སོང་བར་བསམ། སྟེང་རླུང་ཅི་ཐུབ་ཀྱི་བར་མནན། མི་ཐུབ་པ་དང་རང་སོར་བཞག དེ་ལྟ་བུ་རེ་མོས་ཀྱིས་ལན་ཅི་རིགས་པ་བྱ།
དེ་ནས་འོག་རླུང་འཐེན་པས་རླུང་དེ་སྔ་མ་ལྟར་སོང་བར་བསམ། སླར་སྟེང་རླུང་མནན་པས་རླུང་དེ་མཉེན་པ་འདྲིལ་བ་སྒོ་ང་ལྟ་བུར་བསམ། རླུང་ཁ་སྦྱར་ཐུབ་ཚད་དུ་བཟུང་། མི་ཐུབ་པ་དང་རང་སོར་བཞག་་་་་་དངོས་གཞི་འདི་ལན་གསུམ་ཙམ་བསྐྱར། ། རྗེས་དགེ་བ་བསྔོ་་་་་་གོང་བཞིན། སྤྱོད་ལམ་གྱི་གནས་སྐབས་ཐམས་ཅད་དུ་གཟུགས་སུ་སྣང་བ་སོགས་ཐམས་ཅད་གཽ་རཱི་ལ་སོགས་པའི་ལྷར་ཤེས་པའམ། ཡང་ན་ཀྱཻ་རྡོ་རྗེར་ཤེས་པའི་ངང་ནས་སྤྱོད་ལམ་བྱའོ། ། འདི་དག་ཞག་གྲངས་ཅི་རིགས་པར་བསྒོམས་ཏེ་རླུང་སྦྱང་བའོ། ། རླུང་འདྲེན་པ་ལ་བསྒོམ་པ་གསུམ་དང་ལུས་ཀྱི་སྤྱོད་ལམ་རྣམས་སྔར་བཞིན་བཤད། རང་ཀྱཻ་རྡོ་རྗེར་གསལ་བའི་ལྟེ་བ་ནས་སྤྱི་གཙུག་གི་བར་གྱི་ལུས་ཀྱི་དབུས་དྲང་པོ་ན་ཡར་དབུས་སུ་རྩ་དབུ་མ་ཁ་དོག་དཀར་ལ་དམར་བའི་མདངས་ཆགས་པ་མདའ་སྨྱུག་འབྲིང་པོ་ཙམ་དྲང་ཏལ་ལེ་ཡོད་པ།
དེའི་གཡས་སུ་རོ་མ་དམར་མོ་དང་། གཡོན་དུ་རྐྱང་མ་དཀར་མོ་གཉིས་གྲོ་སོག་འབྲིང་པོ་ཙམ། གསུམ་ཀ་གཤིབས་ནས་ཡོད་པར་བསམ། དེ་ལྟར་རྩ་གསུམ་ཡང་ནས་ཡང་དུ་གསལ་གདབ། ཐེབས་པ་དང་མགོ་མདུན་དུ་དགུ་བ་དང་བཅས་པས་ཕོ་སྐད་ཧཱུྃ་གི་གདངས་སམ། མོ་སྐད་ཨིའི་གདངས་གང་རུང་གིས་རླུང་གཡས་ནས་དྲངས་པས་དེས་ཐུར་སེལ་གྱི་རླུང་ཐམས་ཅད་རྩ་རོ་མའི་ནང་དུ་དྲངས་པར་བསམ། ཡང་སྔ་མ་ལྟར་གཡོན་ནས་དྲངས་ཏེ་ཐུར་སེལ་གྱི་རླུང་ཐམས་ཅད་གཡོན་རྐྱང་མའི་ནང་དུ་དྲངས་པར་བསམ་ལ་ཅུང་ཟད་ངལ་གསོ། དེ་ནས་ཡང་སྔར་བཞིན་དྲངས། དེ་ལྟར་སྦྱངས་པའི་གདངས་ཀྱིས་ལུས་འདར། དེས་རྩ་འདར།
དེས་བྱང་ཆུབ་ཀྱི་སེམས་འདར་ཏེ་བྱང་སེམས་གྱེན་ལ་འགྲོང་པར་འགྱུར་རོ། ། རྗེས་དགེ་བ་བསྔོ། སྤྱོད་ལམ་གྱི་གནས་སྐབས་སུ་ཟས་བཅུད་ཅན་ཚོད་ཟིན་པར་བསྟེན། སྤྱོད་པ་བག་ཡངས་དང་ཤེས་པ་ཡུལ་གྱི་སྟེང་དུ་ལྷུག་པར་བཞག དེ་ནི་རླུང་དྲངས་པའོ། ། དངོས་གཞི་རང་བྱིན་རླབས་ཀྱི་རྣལ་འབྱོར་ཉམས་སུ་བླང་བ་ལ་སྒོམ་པ་་་་་་གོང་བཞིན་གསུམ། ལུས་གནས་ལ་དབབ་པ་རྐང་པ་རྡོ་རྗེའི་སྐྱིལ་ཀྲུང་།་་་་་ སོགས་སྔར་བཞིན། ངག་གནད་ལ་དབབ་པ་རླུང་རོ་ལན་གསུམ་སྣ་བུག་ནས་ཕྱི་ལ་སངས་ཀྱིས་འབུད། སེམས་གནད་ལ་དབབ་པ་ཤེས་པ་བཟོ་མེད་ལྷུག་པར་འཇོག་གོ་་་་་འདི་དག་རྒྱས་པར་ན་ལམ་འབྲས་ལྟར་བཤད། །
དངོས་གཞི་ལ་རང་ཀྱཻ་རྡོ་རྗེར་གསལ་བའི་ལྟེ་བ་ནས་སྤྱི་གཙུག་བར་གྱི་ལུས་ཀྱི་དབུས་དྲང་པོ་ན་ཡར་དབུས་སུ་རྩ་དབུ་མ་ཁ་དོག་དཀར་ལ་དམར་བའི་མདངས་ཆགས་པ། དེའི་གཡས་སུ་རོ་མ་དམར་མོ་དང་། གཡོན་དུ་རྐྱང་མ་དཀར་མོ། གསུམ་ཀའང་སྦོམ་ཕྲ་གྲོ་སོག་འབྲིང་པོ་ཙམ་གཤིབས་ནས་ཡོད་པ། རྩ་གསུམ་མདུད་པ་ལས་བྱུང་བའི་ལྟེ་བ་སྤྲུལ་པའི་འཁོར་ལོ་རྩ་འདབ་དྲུག་ཅུ་རྩ་བཞི་པའི་དབུས་སུ་རྩ་མདུད་གྲུ་གསུམ་གྱི་ནང་དུ་ནང་ལྟར་བཤད་པའི་རྡོ་རྗེ་བདག་མེད་མ་ཞེས་བྱ་བ་ཨཾ་དམར་པོ་མགོ་གྱེན་བསྟན། ནང་སྐོར་འདབ་མ་བརྒྱད་ལ་དབྱངས་གསལ་སྡེ་ཚན་བརྒྱད་ཀྱི་ཐོག་མ་ཨ་ཀ་ཙ་ཊ་ཏ་པ་ཡ་ཤ་བརྒྱད་ཁ་དོག་དམར་པོ་གཡས་བསྐོར། ཕྱི་སྐོར་འདབ་མ་དྲུག་ཅུ་རྩ་བཞི་ལ་མདུན་ནས་གཡོན་བསྐོར་གྱི་ཨ་ལི་བཅུ་དྲུག་ཕྲག་གཉིས། གཡས་བསྐོར་གྱི་ཀ་ལི་ཧ་དང་ཀྵ་སྤངས་པ་ཕྲག་གཅིག་སྟེ་ཐམས་ཅད་ཁ་དོག་དམར་པོ་མགོ་གྱེན་ལ་བསྟན་པ། སྙིང་ཁ་ཆོས་ཀྱི་འཁོར་ལོ་འདབ་མ་བརྒྱད་པའི་དབུས་སུ་ཧཱུྃ་སྔོན་པོ་མགོ་ཐུར་ལ་བསྟན་པ། ཕྱོགས་བཞིར་བྷྲཱུྃ་ཨྃ་ཛྲྃ་ཁྃ།
མཚམས་བཞིར་ལྃ་མྃ་པྃ་ཏྃ། ཡིག་འབྲུ་ཐམས་ཅད་ཁ་དོག་ནག་པོ་མགོ་ཐུར་ལ་ལྟ་བ། མགྲིན་པ་ལོངས་སྤྱོད་ཀྱི་འཁོར་ལོ་རྩ་འདབ་མ་བཅུ་དྲུག་པའི་དབུས་སུ་ཨོཾ་དམར་པོ་མགོ་གྱེན་བསྟན། འདབ་མ་རྣམས་ལ་ཨ་ལི་བཅུ་དྲུག་གཡོན་སྐོར། ཡིག་འབྲུ་ཐམས་ཅད་ཁ་དོག་དམར་པོ་མགོ་གྱེན་ལ་ལྟ་བ། སྤྱི་བོ་བདེ་བ་ཆེན་པོའི་འཁོར་ལོ་རྩ་འདབ་མ་སུམ་ཅུ་རྩ་གཉིས་པའི་དབུས་སུ་ཧཾ་དཀར་པོ་མགོ་ཐུར་བསྟན། འདབ་མ་རྣམས་ལ་ཨ་ལི་བཅུ་དྲུག་ཕྲག་གཉིས་མདུན་ནས་གཡས་བསྐོར་གཡོན་བསྐོར། ཡིག་འབྲུ་ཐམས་ཅད་ཁ་དོག་དཀར་པོ་མགོ་ཐུར་ལ་ལྟ་བ། བཤང་སྒོར་ལས་ཀྱི་རླུང་གཞུ་བདུང་པ་ལྟ་བུ་དང་། སུམ་མདོར་ཡེ་ཤེས་ཀྱི་མེ་གྲུ་གསུམ་རང་བཞིན་གྱི་གནས་པ་གསལ་བཏབ།
དེ་རྣམས་གསལ་ཐེབས་པ་དང་འོག་སྒོ་འབྱེད་འཛུམ་ལན་གསུམ་བྱས་པའི་ཐ་མ་ལ་འོག་རླུང་འཐེན་པས་བཤང་སྒོའི་རླུང་གཡོས། སུམ་མདོའི་མེ་སྦར། ལྟེ་བའི་ཨྃ་ལ་ཕོག་པས་ཨྃ་དམར་ཧུར་གྱིས་འབར་ཏེ་མེ་ལྕེ་ཕྲ་མོ་གློག་གི་ཟེར་མ་ལྟ་བུ་ཞིག་གཡས་རོ་མ་ནས་སོང་སྙིང་ཁའི་རྩ་འདབ་ཀྱི་ཡིག་འབྲུའི་ཁམས་རྣམས་ཞེན་ཐོགས་མེད་པར་བཅོམ། ཡང་རོ་མ་ནས་སོང་མགྲིན་པའི་རྩ་འདབ་ཀྱི་ཡིག་འབྲུའི་ཁམས་རྣམས་བཅོམ། སླར་ཡང་རོ་མ་ནས་ཡར་སོང་། མེ་ལྕེ་དེ་ཉིད་་་་་་རང་གི་སྣ་བུག་གཡས་པ་ནས་ཐོན་ཏེ་ཕྱོགས་བཅུའི་དེ་བཞིན་གཤེགས་པ་ཐམས་ཅད་ཀྱི་ཤངས་བུག་གཡོན་ནས་ཞུགས། དེ་རྣམས་ཀྱི་རྩ་འཁོར་ལོ་བཞི་རྣམས་མེ་དེས་ཡར་ལྡོག་མར་ལྡོག་བྱས་པས། དེ་ཐམས་ཅད་ཀྱི་དགའ་བ་བཞིའི་ཡེ་ཤེས་དང་བྱིན་རླབས་ཐམས་ཅད་ཁྱེར་ཏེ་ཤངས་བུག་གཡས་ནས་ཐོན། རང་གི་སྣ་བུག་གཡོན་ནས་ཞུགས། སྤྱི་བོའི་ཧཾ་ལས་བབས་པའི་བདུད་རྩི་དང་ལྷན་ཅིག་འདྲེས་པ་གཡོན་རྐྱང་མ་ནས་བབས།
མགྲིན་པའི་ཡིག་འབྲུ་རྣམས་གསོས་བཏབ་ཅིང་རྒྱས་པར་བྱས། ཡང་རྐྱང་མ་ནས་བབས་སྙིང་ཁའི་ཡིག་འབྲུ་རྣམས་གསོས་བཏབ་ཅིང་རྒྱས་པར་བྱས། ཡང་རྐྱང་མ་ནས་བབས་ཏེ་ལྟེ་བའི་ཨཾ་ལ་ཕོག་པས། ཨཾ་ཁྲོས་ཏེ་ཆེར་འབར་བས་རྩ་ཨ་ཝ་དྷུ་ཏི་ཅུང་ཟད་ཁ་བྱེ་ནས་མེ་ལྕེ་ཤིན་ཏུ་ཕྲ་བ་གློག་གི་ཟེར་མའི་ཚུལ་གྱིས་ཨ་ཝ་དྷུ་ཏི་ནས་ཡར་སོང་། སྙིང་ཁའི་ཧཱུྃ་ཞེན་ཐོགས་མེད་པར་བཅོམ། ཡང་ཡར་སོང་མགྲིན་པའི་ཨོཾ་ཞེན་ཐོགས་མེད་པར་བཅོམ་སྟེ་སྤྱི་བོའི་ཧཾ་ལ་རེག་པས་ཧཾ་ལས་བདུད་རྩིའི་རྒྱུན་ཆ་ཕྲ་བ་ཨ་ཝ་དྷུ་ཏི་ཉིད་ནས་བབས་ཏེ་མེ་དེས་རིམ་གྱིས་བདས་ནས་མགྲིན་པར་བབས། ཨོཾ་གསོས་བཏབ་ཅིང་རྒྱས་པར་བྱས། སྙིང་ཁར་བབས་ཧཱུྃ་གསོས་བཏབ་ཅིང་རྒྱས་པར་བྱས། ལྟེ་བའི་ཨཾ་ལ་ཕོག་པས་མས་ཡར་མེ་འབར་བ་དང་། ཡས་མར་བདུད་རྩི་འཛག་པ་དང་།
དཀར་དམར་སྐྲ་ཤད་འཛིངས་པ་ལྟ་བུ་ལ་སེམས་དྲག་ཏུ་གཏད་ནས་རླུང་ཁ་སྦྱོར་བཟུང་། མི་ཐུབ་པ་དང་རླུང་རང་སོར་བཞག་གོ ། དེ་ལྟ་བུ་ཡང་ནས་ཡང་དུ་སྒོམ། མཐར་ལུས་ཀྱི་འཕྲུལ་འཁོར་མ་ཞིག་པར་བྱས་ལ་མིག་མི་འཛུམ་པར་བར་སྣང་ལ་ཧྲིག་གི་ལྟ། སེམས་གསལ་སྟོང་འཛིན་མེད་ཀྱི་ངང་དུ་མ་བཅོས་ལྷུག་པར་ཅི་གནས་ཀྱི་བར་མཉམ་པར་བཞག་སྟེ་ཆོས་ཐམས་ཅད་བདག་མེད་པའི་ལྟ་བས་རྒྱས་གདབ་བོ།་་་་་ ལན་གཉིས་སམ་གསུམ་གང་རུང་བསྐྱར་ལ་སློབ་མའི་བློ་ལ་འཇགས་པར་བྱ། རྗེས་དགེ་བསྔོའོ། ། སོགས་གསུམ་བསམ་གྱིས་མི་ཁྱབ་ཀྱི་སྐབས་བཞིན་བཤད་དོ། །་་་་་ གཉིས་པ་རྟོག་མེད་བུ་ཆུང་གི་ལམ་ལ་དངོས་ཀྱི་ཕྱག་རྒྱ་ལ་བརྟེན་ནས་ཡིག་རྙིང་ནས་འབྱུང་བ་བཞིན་་་་་་ཡི་གེ་ནང་བཞིན་བཀླགས་ལ་ངོ་སྤྲོད་དང་། འདིར་ཡེ་ཤེས་ཀྱི་ཕྱག་རྒྱ་སོགས་ལ་བརྟེན་ནས་དམིགས་པ་སྒོམ་ཚུལ་ལ།
སྔོན་འགྲོ་མདངས་བསྒྲུབ་པ་ནི་སྔར་གྱི་རླུང་སྦྱང་བ་དང་དྲངས་བ་གཉིས་ཡིན་ཏེ་སྔར་སྔོན་དུ་སོང་བ་དེས་ཆོག དངོས་གཞི་ནི་སྒོམ་པ་གསུམ་དང་ལུས་གནད་སོགས་བཤད། རང་གི་སེམས་ལ་མངོན་པར་འདོད་པའི་མིའི་བུ་མོ་དབང་དང་དམ་ཚིག་ཐོབ་ལ་མ་ཉམས་པ་ཞིག་ཡིད་ཀྱི་ཡུལ་དུ་བྱའོ། ། དེ་ནས་རང་ཉིད་ཀྱཻ་རྡོ་རྗེ་དང་རིག་མ་བདག་མེད་མར་སྒོམ་པ་ལྷའི་འདུ་ཤེས། ཡུམ་གྱི་མཁའ་ཨ་ལས་པདྨ་དང་། རང་གི་གསང་གནས་ཧཱུྃ་ལས་རྡོ་རྗེ་བྱིན་གྱིས་བརླབས་པ་སྔགས་ཀྱི་འདུ་ཤེས། ཐབས་འདི་ལ་བསྟེན་ནས་ལྷན་ཅིག་སྐྱེས་པའི་ཡེ་ཤེས་མངོན་དུ་བྱའོ་སྙམ་པ་ཆོས་ཀྱི་འདུ་ཤེས་ཏེ། འདུ་ཤེས་གསུམ་དང་ལྡན་པས་རྡོ་རྗེ་དབྱིངས་ཀྱི་དབང་ཕྱུག་མའི་རྩ་བཙལ་ཏེ་སྙོམ་པར་ཞུགས་པས་བྱང་ཆུབ་ཀྱི་སེམས་རིམ་གྱིས་ཕབ་སྟེ་སྤྱི་བོ་ནས་མགྲིན་པར་བྱོན་པས་དགའ་བ། མགྲིན་པ་ནས་སྙིང་ཁར་བྱོན་པས་མཆོག་དགའ། སྙིང་ཁ་ནས་ལྟེ་བར་བྱོན་པས་དགའ་བྲལ།
ལྟེ་བ་ནས་གསང་གནས་རྩེར་བྱོན་པས་ལྷན་སྐྱེས་རྟོགས་པར་བསམ། དེ་ནས་བྱང་ཆུབ་ཀྱི་སེམས་རྡོ་རྗེ་ནོར་བུའི་རྩེ་མོར་གནས་པ་དེ་ཉིད་ཡར་དྲངས་ཏེ་ལྟེ་བར་བྱོན་པས་དགའ་བ། སྙིང་ཁར་བྱོན་པས་མཆོག་དགའ། མགྲིན་པར་བྱོན་པས་དགའ་བྲལ། སྤྱི་བོར་བྱོན་པས་ལྷན་སྐྱེས་མངོན་དུ་བྱས་པར་བསམ། སྤྱི་བོ་ནས་ཐིག་ལེ་ལུས་ལ་གྲམས་ཏེ་ལུས་ཐམས་ཅད་དུ་ཁྱབ་པས་བདེ་བའི་ཡེ་ཤེས་སྐྱེས་པར་བསམས་ལ་སེམས་ཉིད་སྤྲོས་པ་དང་བྲལ་བ་བདེ་བའི་འཁོར་ལོ་གནས་པ་དེའི་ངང་ལ་ཅི་གནས་མཉམ་པར་བཞག་པར་བྱའོ། ། རྗེས་དགེ་བ་བསྔོ་བ་སོགས་་་་་་སྔ་མ་བཞིན་བཤད། དེ་དག་གིས་ནི་ལམ་སྐོར་ཕྱི་མ་བརྒྱད་ཀྱི་ནང་ནས་ལྷན་ཅིག་སྐྱེས་གྲུབ་ཀྱི་དམིགས་རིམ་མ་ཚང་བ་མེད་པར་བསྟན་ཟིན་ཏོ།། །། སློབ་དཔོན་ཆེན་པོ་པདྨ་བཛྲ་གྱི་ལམ་ལ་ཐོག་མར་ལྟ་བ་འཁོར་འདས་དབྱེར་མེད་དུ་རྟོགས་པ། ལམ་ཞི་གནས་ཀྱི་སེམས་གནས་པའི་ཐབས་དགུ་ལམ་གྱི་ས་མཚམས་དང་བཅས་པ།
ཕྱི་རོལ་གྱི་སྤྲོས་པ་ཐམས་ཅད་བཅད་པ་ཟབ་པའི་ཚུལ་དགུས་ངེས་ཤེས་བསྐྱེད་པ། འབྲས་བུ་སྐུ་གསུམ་ཡན་ལག་བདུན་ལྡན་བསྟན་པ་དང་བཞི་ལས། དང་པོ་ལ་རྒྱུའི་འཁོར་འདས་དབྱེར་མེད། ལམ་གྱི་འཁོར་འདས་དབྱེར་མེད། འབྲས་བུའི་འཁོར་འདས་དབྱེར་མེད་དང་གསུམ་ལས། དང་པོ་རྒྱུའི་འཁོར་འདས་དབྱེར་མེད་ནི་རྗེ་བཙུན་རིན་པོ་ཆེས་མཛད་པའི་མཚོ་སྐྱེས་ཀྱི་ཁྲིད་ཡིག་བཞིན་ངོ་སྤྲད། གཉིས་པ་ནི་བསྐྱེད་པའི་རིམ་པ་ལ་སེམས་འཛིན་པ་ཡིན་པས། དེ་ལའང་འཇུག་པའི་རིམ་པ། གནས་པའི་རིམ་པ། ལྡང་བའི་རིམ་པ་གསུམ་གྱི་དང་པོ་ལ་སློབ་དཔོན་འདིའི་བཞེད་པའི་གང་ཟག་བཞི་ལ་མངོན་པར་རྟོགས་པ་དབྲི་བསྐྱེད་བཞི་སྦྱོར་བར་མཛད་པ་ལས།
གང་ཟག་ལས་དང་པོ་པའི་རྟེན་གྱི་གང་ཟག་ཉོན་མོངས་བའི་འཆིང་བ་ཀུན་དང་ལྡན་པས་ཨ་ལི་ཀ་ལི་ལ་ལྟོས་པའི་མངོན་བྱང་གི་བསྐྱེད་ཆོག་ཉམས་སུ་ལེན་པ་ཡིན་པས། སློབ་དཔོན་འདིའི་ལུགས་ཀྱི་སྒྲུབ་ཐབས་ཡན་ལག་བཞི་པ།་་་་་ མཚོ་སྐྱེས་མཛེས་རྒྱན་བཞིན། སྐྱབས་འགྲོ་སེམས་བསྐྱེད་རྡོ་རྗེ་སེམས་དཔའི་སྒོམ་བཟླས་ནས་བརྩམས་ཏེ། རིགས་ཀྱི་བདག་པོས་རྒྱས་འདེབས་ཀྱི་བར་སྦྱང་གཞི་སྦྱོང་བྱེད་ངོ་སྤྲད་ཅིང་ཤར་སྒོམ་གྱི་ཚུལ་གྱིས་ཉམས་སུ་ལེན་པ་་་་་་ཞེས་སོགས་རྒྱུད་གསུམ་མཛེས་རྒྱན་གྱི་ནང་བཞིན་གཞན་འདྲ། དག་པ་དྲན་པ་དཀྱིལ་འཁོར་བསྡུས་ནས་བྱ་བ་ཡིན་ཚུལ་བཤད། དམིགས་རིམ་རྒྱས་པ་དཀྱུས་ལྟར་ཉི་མ་བརྒྱད་མཛད་པ་ནི་སློབ་དཔོན་འདི་དང་ལམ་འབྲས་ཀྱི་ཐུན་མོང་བ་ཡིན་པས་དེ་ལྟར་བྱ་བའམ། བསྡུ་ན་དག་པ་གསུམ་གྱི་ལུགས་བཞིན་བྱས་ཀྱང་རུང་ཙམ་ཡིན་གསུངས། ཏེ། དེ་དག་ལ་ངེས་ཤེས་བསྐྱེད་པའི་ཕྱིར་རྗེ་བཙུན་གྱི་ཁྲིད་ཡིག་གིས་བཅད་ལྷག་མ་གསུམ་པོ་ངོ་སྤྲོད་ཅིང་བཀླག་གོ
རྫོགས་པའི་རིམ་པ་ལ་དམིགས་མེད་ཀྱི་རྫོགས་པའི་རིམ་པ་དང་། དམིགས་བཅས་ཀྱི་རྫོགས་རིམ་པ་གཉིས་ལས། དང་པོ་ནི་དཀྱིལ་འཁོར་བསྡུ་བའི་ཞར་ལ་དམིགས་མེད་ཀྱི་རྫོགས་རིམ་སྒོམ་སྟེ། ཐོག་མར་བསྐྱེད་རིམ་སེམས་འཛིན་དང་བཅས་པ་སྔར་བཞིན་ཉམས་སུ་བླངས། བཟླས་པ་བྱས་ཏེ། དེ་ནས་རང་གི་ཐུགས་ཁའི་ཧཱུྃ་ལས་འོད་ཟེར་འཕྲོས་པས་ཁམས་གསུམ་སྣོད་བཅུད་ཐམས་ཅད་འོད་ཟེར་གྱི་རྣམ་པར་གྱུར་ཏེ་སྲུང་བའི་འཁོར་ལོ་ལ་ཐིམ། དེ་དུར་ཁྲོད་བརྒྱད་ལ། དེ་གཞལ་ཡས་ཁང་ལ། དེ་ལྷ་མོ་བརྒྱད་ལ། དེ་ཞལ་བརྒྱད་ལ།
ཡུམ་ཡང་ཡབ་ལ། ཡབ་ཀྱི་སྐུ་སྨད་ཐུགས་ཁའི་ཟླ་བ་ལ་ཐིམ། སྐུ་སྟོད་ཉི་མ་ལ་ཐིམ། ཉི་ཟླ་གཉིས་ཀྱང་ཧཱུྃ་ལ་ཐིམ་པར་བསམ། ཧཱུྃ་དེ་ཉིད་ཤིན་ཏུ་འོད་གསལ་བ་ལ་སེམས་གཏད་དེ་མཉམ་པར་བཞག དེ་ནི་ལྷ་སོ་སོའི་དག་པ་ཡིན་གསུངས། དེ་ནས་ཧཱུྃ་གི་ཞབས་ཀྱུ་ཁོག་པ་ལ། དེ་མགོ་བོ་ལ། དེ་ཟླ་ཚེས་ལ། དེ་ཐིག་ལེ་ལ་ཐིམ་པར་བསམ།
ཐིག་ལེ་དེ་ཉིད་མར་མེའི་རྩེ་མོ་ལྟར་ཤིན་ཏུ་ནས་ཀྱང་འོད་གསལ་བ་སེམས་གཏད་དེ་མཉམ་པར་བཞག་དེ་ནི་རང་རིག་པའི་དག་པ་ཡིན་གསུངས། ཐིག་ལེ་དེ་ཉིད་མཐར་ཇེ་ཆུང་ཇེ་ཕྲར་སོང་སྟེ་ནཱ་ད་ལ་ཐིམ། ནཱ་ད་དེ་ཉིད་ཤིན་ཏུ་གསལ་བ་ལ་སེམས་གཏད། དེ་ཡང་ཇེ་ཕྲ་ཇེ་ཕྲ་ལ་སོང་སྟེ་ནམ་མཁའ་ལ་སྤྲིན་དེངས་པ་བཞིན་དུ་སོང་བར་བསམ་ལ་ཡིད་འཛིན་པ་མེད་པའི་ངང་དུ་ཅི་གནས་སུ་མཉམ་པར་བཞག དེ་ནི་དེ་བཞིན་ཉིད་ཀྱི་དག་པ་ཡིན། ཐུན་ལས་ལྡང་བ་ན་ཆུ་ལས་ཉ་འཕར་བའི་ཚུལ་གྱིས་རང་གཙོ་བོ་ཡབ་ཡུམ་གྱི་ང་རྒྱལ་དུ་ལངས་ལ་དག་པ་དྲན་པ་དང་རྡོ་རྗེའི་གླུ་དང་སྨོན་ལམ་བྱའོ། ། དེ་ནི་དམིགས་མེད་ཀྱི་་་་་་འདི་ཡན་སྔགས་འཆང་ཆོས་ཀྱི་རྒྱལ་པོ་ངག་དབང་ཀུན་དགའ་རིན་ཆེན་གྱི་གསུང་རྩོམ་ཡིན། རྫོགས་རིམ་མོ། ། གཉིས་པ་དམིགས་བཅས་ཀྱི་རྫོགས་རིམ་ལ་གཅེར་བུ་ཙཎྜ་ལི་འཁོར་ལོ་གཅིག་ལ་བརྟེན་པ། ནང་གི་གྲོང་ཁྱེར་བཅུ་དྲུག་པ་འཁོར་ལོ་གཉིས་ལ་བརྟེན་པ།
སྟུག་པོ་ཙཎྜ་ལི་འཁོར་ལོའི་བཞི་ལ་བརྟེན་པ་རྣམས་ཡོད་པ་ལས། དང་པོ་ནི་སྔར་བསྐྱེད་རིམ་གྱི་སྐབས་སུ་བཤད་པ་ལྟ་བུའི་སྐྱབས་འགྲོ་ནས་བརྩམས་ཏེ་མངོན་པར་རྟོགས་པ་མཚོ་སྐྱེས་ལུགས་ཉམས་སུ་བླངས་ཏེ་དེ་ནས་རྫོགས་རིམ་སྒོམ་པའོ། ། དེ་ལྟར་མི་ནུས་ན་སྒོམ་པ་གསུམ་རྒྱུད་གསུམ་མཛེས་རྒྱན་གྱི་ལྟ་བའི་སྐབས་བཞིན་བཤད། ལྷར་སྒོམ་པ་ལ་ཞལ་བརྒྱད་ཕྱག་བཅུ་དྲུག་བསྒོམ། གནད་ལ་དབབ་པ་རྣམ་པ་གསུམ་སྔར་བཞིན། དངོས་བཞི་ནི་རང་ཀྱཻ་རྡོ་རྗེ་ཡབ་ཡུམ་གྱི་སྐུར་གསལ་བའི་ལྟེ་བ་སྤྲུལ་པའི་འཁོར་ལོ་སོགས་ལ་བརྟེན་ནས་སྒོམ་པ་སྟེ། འདི་གསུམ་གའི་དམིགས་པ་རྒྱུད་གསུམ་མཛེས་རྒྱན་ནས་འབྱུང་བའི། འཁོར་ལོ་གཅིག་ལ་བརྟེན་པ། གཉིས་ལ་བརྟེན་པ། བཞི་ལ་བརྟེན་པ་དེ་ཉིད་སྒྲ་རྒྱུད་གསུམ་མཛེས་རྒྱན་བཞིན་བཤད།
ཇི་བཞིན་བརྗོད་དོ། ། རྒྱ་གཞུང་གི་དངོས་བསྟན་ལ་དཔའ་བོ་གཅིག་ལ་བརྟེན་པའི་ཉམས་ལེན་ནི་ལམ་ལྔ་དང་སྦྱར་ནས་ཉམས་སུ་ལེན་པ་སྟེ་གནས་དབེན་པར་སྟན་བདེ་བ་ལ་བསམ་གཏན་གྱི་སྤྱོད་ལམ་དང་ལྡན་པས་འདུག་པ་ནི་ཚོགས་ལམ། ལུས་ངག་ཡིད་གསུམ་ཆ་མཉམ་སྟེ་རང་བབས་སུ་གནས་པ་ནི་སྦྱོར་ལམ། དེ་ནས་སྐྱབས་ཡུལ་གསལ་བཏབ་སྟེ། བདག་དང་འགྲོ་བ་སོགས་་་་་་སྐྱབས་འགྲོ་དང་། སེམས་བསྐྱེད་བླ་མ་སྤྱི་བོར་སྒོམ་སྟེ་རང་ལ་བསྟིམ་་་་་་པ་རྣམས་སྒོམ་གསུམ་བཞིན་བཤད་ལ། རང་སྐད་གཅིག་གིས་སྐུ་རྡོ་རྗེ་ཧེ་རུ་ཀ་སྐུ་མདོག་སྔོན་པོ་གཡས་རྡོ་རྗེ་གཡོན་ཐོད་པ་བསྣམས་པའི་ཐུགས་ཁར་འོག་ཏུ་ཟླ་བའི་དཀྱིལ་འཁོར། སྟེང་དུ་ཉི་མའི་དཀྱིལ་འཁོར་སྲན་མ་ཕྱེད་བཀས་ཙམ་ཁ་སྦྱར་བ། དེ་གཉིས་ཀྱི་བར་དུ་ཧཱུྃ་ཡུང་ཀར་གྱི་འབྲུ་ཙམ་སྔོན་པོ་གཅིག་བསམ། དེ་ནས་ཐུགས་ཁའི་འོག་གི་ཟླ་བ་ལས་འོད་ཟེར་འཕྲོས་སྣོད་ཀྱི་འཇིག་རྟེན་ཐམས་ཅད་གང་།
བཅུད་ཀྱི་སྐྱེ་འགྲོ་མོ་རིགས་ཐམས་ཅད་ལ་ཕོག་པས་དེ་ཐམས་ཅད་འོད་དུ་ཞུ། འོད་ཟེར་གྱི་རྣམ་པར་གྱུར་ནས་ཚུར་འདུས་ཐུགས་ཀའི་ཟླ་ཉི་ཧཱུྃ་ཡིག་དང་བཅས་པ་ལ་ཐིམ་པས་རང་ཉིད་སྐད་ཅིག་གིས་རྗེ་བཙུན་རྡོ་རྗེ་བདག་མེད་མ་སྔོན་མོ་ཞལ་གཅིག་ཕྱག་གཉིས་མ་གཡས་གྲི་གུག གཡོན་ཐོད་པ་འཛིན་པའི་ཐུགས་ཀར་ཟླ་ཉི་ཁ་སྦྱར་གྱི་བར་དུ་ཨྃ་སྔོན་པོ་ཡུངས་འབྲུ་ཙམ་བསམ། ཡང་ཐུགས་ཁའི་ཉི་མ་ལས་འོད་ཟེར་འཕྲོས། སྣོད་ཀྱི་འཇིག་རྟེན་ཐམས་ཅད་དང་། བཅུད་ཀྱི་སྐྱེ་འགྲོ་ཕོ་རིགས་ཐམས་ཅད་ལ་ཕོག་པས། དེ་ཐམས་ཅད་འོད་དུ་ཞུ། འོད་ཟེར་གྱི་རྣམ་པར་གྱུར་ནས་ཚུར་འདུས། ཐུགས་ཁའི་ཟླ་ཉི་ཨྃ་ཡིག་དང་བཅས་པ་ལ་ཐིམ་པས། རང་ཧེ་རུ་ཀ་ཞལ་གཅིག་ཕྱག་གཉིས་པ་ཡུམ་བདག་མེད་མ་དང་མཉམ་པར་སྦྱོར་བའི་སྐུར་བསམ།
ཡབ་ཀྱི་ཐུགས་ཀར་ཟླ་ཉིའི་བར་དུ་ཧཱུྃ། ཡུམ་གྱི་ཐུགས་ཀར་ཟླ་ཉིའི་བར་དུ་ཨྃ་བསམ་ལ་དེ་ལ་སེམས་འཛིན། དེ་ནས་ཡུམ་འོད་དུ་ཞུ་ནས་ཨྃ་ལ་ཐིམ། དེ་ཡབ་ཀྱི་ཐུགས་ཀའི་ཟླ་བ་ལ་ཐིམ་པར་བསམ། ཡབ་འོད་དུ་ཞུ་སྟེ་ཐུགས་ཀའི་ཉི་མ་ལ་ཐིམ་པར་བསམ་པ་ནི་མཐོང་ལམ་མོ། ། དེ་ནས་ཉི་ཟླ་གཉིས་སྲན་མ་ཕྱེད་བཀས་ཙམ་གྱི་དབུས་སུ་ཧཱུྃ་ཡུངས་ཀར་ཙམ། དེའི་མཐར་ཉི་མ་ལ་ཀ་ལི་ཕྲག་གཉིས་ཁ་དོག་དམར་པོ་མགོ་ཐུར་བསྟན། ཟླ་བ་ལ་ཨ་ལི་ཕྲག་གཉིས་མགོ་གྱེན་བསྟན་ཁ་དོག་དཀར་པོ་སྐྲའི་རྩེ་མོ་ཙམ་དུ་གནས་པ་ལ་སེམས་གཏད་པ་སྒོམ་ལམ། དེ་ནས་ཧཱུྃ་ལས་འོད་ཟེར་འཕྲོས་པས་ཀ་ལི་འོད་དུ་ཞུ་ནས་ཨ་ལི་ལ་ཐིམ། ཨ་ལི་ཟླ་བ་ལ་ཐིམ།
ཟླ་བ་ཧཱུྃ་ལ་ཐིམ། སྟེང་གི་ཉི་མ་ཡང་ཧཱུྃ་ལ་ཐིམ། ཧཱུྃ་གི་ཞབས་ཀྱུ་ཁོག་པ་ལ། ཁོག་པ་མགོ་བོ་ལ། མགོ་བོ་ཟླ་ཚེས་ལ། ཟླ་ཚེས་ཐིག་ལེ་ལ་ཐིམ་པས་ཐིག་ལེ་དེ་མར་མེ་ལྟར་ཤིན་ཏུ་གསལ་བ་ལ་སེམས་གཏད། དེའང་ཇེ་ཕྲར་སོང་སྟེ་ནམ་མཁའ་ལ་འཇའ་ཡལ་བ་ལྟར་སོང་བར་བསམ་ལ་ཡིད་འཛིན་མེད་དུ་མཉམ་པར་འཇོག་པ་ནི་མི་སློབ་ལམ་སྟེ། དེ་ལྟར་ལམ་ལྔ་དང་སྦྱར་བའི་རིམ་པས་ཉམས་སུ་བླང་ངོ་། ། ཐུན་ལས་ལྡང་བ་ན་དགེ་བ་བསྔོ་བ། སྙིང་རྗེ་སྒོམ་པ།
སྤྱོད་ལམ་བྱ་ཚུལ་སོགས་རྒྱུད་གསུམ་མཛེས་རྒྱན་གྱི་ལྟ་བའི་སྐབས་བཞིན་བཤད་དོ། ། དེ་དག་གིས་ནི་ལམ་སྐོར་ཕྱི་མ་བརྒྱད་ཀྱི་ནང་ནས་སློབ་དཔོན་པདྨ་བའི་ལམ་གྱི་དམིགས་ཁྲིད་མ་ཚང་བ་མེད་པར་བསྟན་ཟིན་ཏོ།། །། མཆོད་རྟེན་དྲུང་ཐོབ་ནི་སློབ་དཔོན་ཀླུ་སྒྲུབ་དཔལ་གྱི་རི་ལ་གཤེགས་པའི་ཚེ་སློབ་དཔོན་འཕགས་པ་ལྷས་སྐྱེལ་ཐུང་མཛད་པས། ཁྱོད་ད་དུང་སེམས་ཐག་མ་ཆོད་དམ་གསུངས་ནས་མཆོད་རྟེན་ཞིག་གི་དྲུང་དུ་བཞུགས་ནས་སེམས་ཐག་གཅོད་པའི་གདམས་ངག་འདི་གནང་བ་ལགས། འདི་ལ་དོན་ལྔ་སྟེ་ཐོག་མར་ལྟ་བ་ཐག་གཅོད། དེ་ནས་བསོད་ནམས་ཀྱི་ཚོགས་གསོག བར་དུ་སེམས་འཛིན། དེ་ནས་དེ་ཁོ་ཉིད་ལ་ངོ་སྤྲོད། རྟོགས་པ་སྐྱེས་ནས་སྤྱོད་པ་དང་མཚམས་སྦྱར་བའོ། ། དང་པོ་ནི་གནད་ལ་དབབ་པ་ལ་གསུམ་དང་།
སྒོམ་པ་གསུམ་སྔར་བཞིན་བྱ། ལྷར་བསྒོམ་པ་ཀྱཻ་རྡོར་དཔའ་བོ་གཅིག་པར་སྒོམ་པས་རུང་། ། དངོས་གཞི་ལ་འདི་ལྟར་བསམ་སྟེ། དཔལ་གསང་བ་འདུས་པའི་རྒྱུད་ལས། དངོས་པོ་ཐམས་ཅད་དང་བྲལ་བ། ། ཕུང་པོ་ཁམས་དང་སྐྱེ་མཆེད་དང་། ། གཟུང་དང་འཛིན་པ་རྣམ་པར་སྤངས། ། ཆོས་བདག་མེད་པ་མཉམ་པ་ཉིད། ། རང་སེམས་གདོད་ནས་མ་སྐྱེས་པ། ། སྟོང་པ་ཉིད་ཀྱི་རང་བཞིན་ནོ། །
ཞེས་གསུངས་པའི་དོན་ཕྱི་དང་ནང་གི་ཆོས་རྣམས་ཕྱའམ་དབང་ཕྱུག་ལ་སོགས་པ་བྱེད་པ་པོས་ཀྱང་མ་བྱས། རྡུལ་ཕྲན་ལ་སོགས་པས་བྱས་པའང་མ་ཡིན་ཏེ། རང་གི་སེམས་ཉིད་འཁོར་བ་ཐོག་མ་མེད་པ་ནས་བསགས་པའི་བག་ཆགས་ཀྱིས་ཀུན་ཏུ་བསླད་པ། དགེ་བ་དང་མི་དགེ་བའི་ལས་ཀྱིས་གྲུབ་པ་རྨི་ལམ་གྱི་རྟ་གླང་ལ་སོགས་པ་ལྟ་བུ་ཡིན་ཏེ་མདོར་ན་རང་གི་སེམས་ཀྱི་སྣང་བ་ཡིན་ནོ། ། སེམས་དེ་ཉིད་ཀྱང་ཡང་དག་པར་བརྟགས་ན། དང་པོ་སྐྱེ་བ་རྒྱུས་སྟོང་། བར་དུ་གནས་པ་ངོ་བོས་སྟོང་། མཐར་འགག་པ་འབྲས་བུས་སྟོང་པ། སྟོང་ཡང་གསལ་བ་མ་འགགས་པའི་འོད་གསལ་བའི་རང་བཞིན། གསལ་དུས་ན་སྟོང་ལ།
སྟོང་དུས་ན་གསལ་བས་གསལ་སྟོང་དབྱེར་མེད་པ། རང་གི་ངོ་བོ་སྨྲ་བསམ་བརྗོད་པའི་ཡུལ་ལས་འདས་པས་བརྗོད་དུ་མེད་པ་དེའི་ངང་དུ་མཉམ་པར་གཞག་དགོས་ཏེ། རྗེ་བཙུན་རིན་པོ་ཆེས། ཆོས་ཀུན་སེམས་ཀྱི་སྤྱོད་ཡུལ་ཏེ། ། ཕྱ་དང་དབང་ཕྱུག་ལ་སོགས་པ། ། འབྱུང་བཞིའི་བྱེད་མཁན་མ་འཚོལ་བར། ། སེམས་ཉིད་ཀྱི་ངང་ལ་གང་དགར་ཞོག ཅེས་གསུངས་སོ། ། ཐུན་ལས་ལྡང་བ་ན་དགེ་བ་བསྔོ་བ་གོང་བཞིན། ཐུན་མཚམས་རྣམས་སུའང་ཆོས་ཐམས་ཅད་སེམས་ཀྱི་སྣང་བ་དང་།
སེམས་ཉིད་སྤྲོས་པ་དང་བྲལ་བར་ཤེས་པའི་ངང་ནས་སྤྱོད་ལམ་བྱའོ། ། གཉིས་པ་བསོད་ནམས་ཀྱི་ཚོགས་བསག་པ་ནི་ཕྱི་རོལ་ཏུ་མུན་པ་ཡོད་པའི་ས་མ་ཡིན་པའི་བསམ་གཏན་གྱི་ཁང་པ་ནམ་མཁའ་གསལ་ཞིང་དབེན་པ་ཞིག་ཏུ་ཁ་ལྷོ་ཕྱོགས་སུ་བལྟས་ལ་སྒྲུབ་པའི་མཎྜལ་ཚོམ་བུ་ལྔ་པ་མཐའ་སྐོར་དུ་ཅི་འབྱོར་བའི་མཆོད་པ་དང་བཅས་པ་བཤམས། རང་གི་མདུན་དུ་མཆོད་པའི་མཎྜལ་ཞེས་པ་ནས་བརྩམས་ཏེ་རྒྱུད་གསུམ་མཛེས་རྒྱན་གྱི་མཎྜལ་གྱི་སྐབས་བཞིན་བརྗོད་ལ། མཎྜལ་གྱི་ཡོ་བྱད་རྣམས་འདུས་བྱས་ཏེ་གཙང་སྦྲ་དང་ལྡན་པས་མཐོང་བ་བརྒྱུད་པའི་ལག་ལེན་ལྟར་དབུལ་བར་བྱ་སྟེ། དེ་ཡང་ཐོག་མར་སངས་རྒྱས་རྡོ་རྗེ་འཆང་ལ་མཎྜལ་དབུལ་ཏེ། མ་ཚང་བ་མེད་པ་འདི་ཉིད་སངས་རྒྱས་རྡོ་རྗེ་འཆང་ལ་དབུལ་བར་བགྱིའོ་སོགས་ལན་དུ་མ་དབུལ། དེ་ནས་ཡི་དམ་ལ་དབུལ་ཏེ། ཡི་དམ་དཀྱིལ་འཁོར་གྱི་ལྷ་ཚོགས་རྣམས་ལ་དབུལ་བར་བགྱིའོ་སོགས་བརྗོད་ལ་ཚར་དུ་མ་དབུལ། དེ་ནས་བརྒྱུད་པའི་བླ་མ་ལ་དབུལ་ཏེ་གྲུབ་ན་བླ་མ་རེ་རེ་བཞིན་དུ་མཚན་ནས་བརྗོད་དེ་དབུལ། དེ་ཙམ་མི་འགྲུབ་ན་སྤྱིར་དབུལ་ཏེ།
བརྒྱུད་པའི་བླ་མ་རྣམས་ལ་དབུལ་བར་བགྱིའོ་སོགས་བརྗོད་ལ་ཚར་དུ་མ་དབུལ། དེ་ནས་རྩ་བའི་བླ་མ་ལ་དབུལ་ཏེ། དྲིན་ཅན་རྩ་བའི་བླ་མ་ལ་དབུལ་བར་བགྱིའོ་སོགས་བརྗོད་ལ་ཚར་མང་དུ་དབུལ་ཏེ། དོན་དམ་བསྙེན་པ་ལས་ཐུན་མཚམས་རྣམས་སུ། ཤིན་ཏུ་རྣམ་པར་དག་པ་ཡི་ཞེས་སོགས་ནས། སྐྱེ་བ་ཀུན་ཏུ་ཡང་དག་བླ་མ་དང་། ། ཞེས་སོགས་ཇི་ལྟར་རིགས་པའི་བསྔོ་བ་དང་སྨོན་ལམ་བྱའོ་ཞེས་པའི་བར་རྒྱུད་གསུམ་མཛེས་རྒྱན་གྱི་དཀྱུས་ལྟར་བརྗོད། ཡང་ན་ལུང་རྣམས་དང་གསོལ་གདབ་ཀྱི་ཚིགས་བཅད་རྣམས་མ་བྱས་ཀྱང་ཆོག དེ་ནས་རང་ཡི་དམ་དུ་གསལ་བའི་སྤྱི་བོར་དྲིན་ཅན་རྩ་བའི་བླ་མ་དེ་ཉིད་ནས་བརྩམས་ཏེ་རྡོ་རྗེ་འཆང་གི་བར་གྱི་བླ་མ་རྣམས་ཐོ་བརྩེགས་སུ་བཞུགས་པར་བསམ་ལ། སངས་རྒྱས་རྡོ་རྗེ་འཆང་ལ་སྐྱབས་སུ་མཆིའོ། །
སངས་རྒྱས་རྡོ་རྗེ་འཆང་ལ་གསོལ་བ་འདེབས་སོ། ། སངས་རྒྱས་རྡོ་རྗེ་འཆང་གིས་བྱིན་གྱིས་རློབས་ཤིག དེ་བཞིན་དུ་རིགས་བསྒྲེས་ཏེ་གསང་བདག་ཕྱག་ན་རྡོ་རྗེ། བྲམ་ཟེ་ས་ར་ཧ་པ། སློབ་དཔོན་འཕགས་པ་ཀླུ་སྒྲུབ། སློབ་དཔོན་ཨཱརྻཱ་དེ་ཝ། དགེ་སློང་ནག་པོ་ཞབས་པ། སློབ་དཔོན་ཟླ་བ་གྲགས་པ། གྲུབ་ཆེན་བྲམ་ཟེ་དཔལ་འཛིན། སློབ་དཔོན་དཔའ་བོ་རྡོ་རྗེ།
འབྲོག་མི་ཤཱཀྱ་ཡེ་ཤེས། དེ་ནས་ངོར་ཆེན་རྡོ་རྗེ་འཆང་གི་བར་ལམ་འབྲས་བརྒྱུད་པ་དང་འདྲ། དེ་ནས་མུས་ཆེན་སེམས་དཔའ་ཆེན་པོ། ཆོས་རྗེ་སངས་རྒྱས་དཔལ་བཟང་། མུས་ཆེན་ནམ་མཁའ་དཔལ་བཟང་། རྗེ་བཙུན་དཀོན་མཆོག་ལྷུན་གྲུབ། སྔགས་འཆང་ཆོས་ཀྱི་རྒྱལ་པོ་ངག་དབང་ཀུན་དགའ་རིན་ཆེན། ཡང་ན་རྗེ་ལྷུན་གྲུབ་ཞབས་ཀྱི་རྗེས་སུ། འཇམ་དབྱངས་སངས་རྒྱས་སེངྒེ་། པཎ་ཆེན་ནམ་མཁའ་དཔལ་བཟང་།
རྩེ་གདོང་བདག་ཆེན་ཀུན་དགའ་བསོད་ནམས་ལྷུན་གྲུབ། ཡང་ན་རྗེ་དཀོན་མཆོག་ལྷུན་གྲུབ་ཀྱི་རྗེས་སུ། སྤྱན་སྔ་རིན་པོ་ཆེ་འཇམ་དབྱངས་དཀོན་མཆོག་རྒྱ་མཚོ། མཁན་ཆེན་བྱང་ཆུབ་དཔལ་བཟང་། མཁན་ཆེན་འཇམ་པའི་དབྱངས་ངག་དབང་ཆོས་གྲགས། ཡང་ཤིའུ་ལོ་ཙཱ་བ། བླ་མ་ནམ་མཁའ་ཆོས་དར། ལོ་ནས་སྤྱན་སྔ་རིན་པོ་ཆེ་ཀུན་དགའ་དོན་འགྲུབ་ཅེས་བརྗོད་ཅིང་གསོལ་བ་བཏབ་པས་གོང་མ་རྣམས་འོད་དུ་ཞུ་ནས་འོག་མ་ལ་ཐིམ་པར་བསམ་ལ། དྲིན་ཅན་རྩ་བའི་བླ་མ་ལ་ཞེས་སོགས་བརྗོད་པས་རྩ་བའི་བླ་མ་རང་ལ་ཐིམ་པས་རང་གི་ལུས་ངག་ཡིད་གསུམ་དང་། བླ་མའི་སྐུ་གསུང་ཐུགས་དབྱེར་མེད་པར་བསམས་ལ་མཉམ་པར་བཞག
ཐུན་ལས་ལྡང་བ་ན་སྐྱེ་བ་ཀུན་ཏུ་སོགས་ཀྱི་སྨོན་ལམ་བྱ། ཐུན་མཚམས་རྣམས་སུ་ཡང་སྒོ་གསུམ་ལོངས་སྤྱོད་བཅས་པས་བླ་མའི་ཞབས་ཏོག་ཏུ་ཇི་འགྱུར་གྱི་ཐབས་ལ་འབད་པར་བྱའོ། །་་་་་ མཎྜལ་དང་བླ་མའི་རྣལ་འབྱོར་བྱ་ཚུལ་ལ་ཡིག་ཆ་སོ་སོ་ནས་མི་འདྲ་བ་དང་རྒྱས་བསྡུས་བག་རེ་སྣང་ཡང་། འདིར་རྗེ་བཙུན་གྱི་གསུང་བཞིན་མདོར་བསྡུས་པའི་ལུགས་བྲིས་པ་ཡིན་ནོ། ། གསུམ་པ་བར་དུ་སེམས་བཟུང་བ་ནི་གནད་ལ་དབབ་པ་གསུམ་དང་། སྒོམ་པ་གསུམ་རྒྱུད་གསུམ་མཛེས་རྒྱན་བཞིན་བརྗོད། དངོས་གཞི་ནི། འཇུར་བུས་བཅིངས་པའི་སེམས་ཉིད་ནི། ། གློད་ན་གྲོལ་བར་ཐེ་ཚོམ་མེད། ། ཅེས་བྱ་བ་ཡིན་པས་སེམས་ཁོང་ལྷོད་ཀྱིས་གློད་ལ་ད་ལྟར་གྱི་ཤེས་པ་འདིའི་རང་མདངས་ལ་བལྟས་ཏེ།
ཡེངས་ཐབས་སུ་མ་སོང་བར་རང་གི་སོ་མ་ཤོར་བའི་སོ་མ། རྣམ་པར་རྟོག་པས་མ་སྒྲིམས་པའི་ལྷུག་པ། གཉེན་པོས་མ་བསླད་པའི་རང་མདངས། བཟོ་མེད་དུ་མ་བཅོས་པར་བཞག དགེ་བའི་ཕྱོགས་ལྷའི་སྐུ་མདོག་ལ་སོགས་པའི་རྣམ་རྟོག་ནས། མི་དགེ་བའི་ཕྱོགས་གནོད་སེམས་ལ་སོགས་པའི་བར་གྱི་རྣམ་རྟོག་བཟང་ངན་གང་གིས་ཀྱང་སེམས་ལ་ལས་མི་གཞོལ་བར་གང་ཤར་བ་དེ་ལ་ལྟ་ཞིང་དགག་སྒྲུབ་མེད་པར་མཉམ་པར་བཞག དེ་ལྟར་བྱས་ཤིང་བཞག་པས་སེམས་ཟིན་ནས་གནས་པའི་ཏིང་ངེ་འཛིན་སྐྱེའོ། ། གལ་ཏེ་རྟག་ཏུ་སེམས་འཕྲོ་བར་གྱུར་ཏེ་གནས་སུ་མི་འདོད་ན། སེམས་ཀྱི་གླང་པོ་ཡན་དུ་ཆུག ཅེས་བྱ་བ་ཡིན་པས་སེམས་ཀྱི་བྱ་ར་བ་བཅུག་ལ་གང་དགའ་དགར་བཏང་ཞེས་གསུངས་ཏེ།
གང་འཕྲོ་བ་དེ་འཕྲོ་བར་ངོ་ཤེས་པའི་དྲན་པའི་བྱ་ར་བ་དང་མ་བྲལ་བའི་ངང་ནས། འཕྲོ་བ་དེ་ལ་དགག་སྒྲུབ་དང་ཡེངས་ཐབས་སུ་གར་འཕྲོས་མ་ཚོར་བར་མ་སོང་བར་བྱས་ཏེ་འཕྲོ་བ་ངོས་ཟིན་ཙམ་དུ་མཉམ་པར་བཞག དེ་ལྟར་བཏང་བས་རང་སར་ལོག་ནས་འོང་སྟེ། ཇི་ལྟར་གཟིངས་ལས་འཕུར་བའི་བྱ་རོག་ནི། སྐོར་ཞིང་སྐོར་ཞིང་སླར་ཡང་དེ་རུ་འབབ། ། ཅེས་བྱ་བའི་དོན་ཡིན་པས་སླར་སེམས་ཤུགས་ཆད་དེ་གནས་པའི་ཏིང་ངེ་འཛིན་སྐྱེ། དེ་ལྟར་བྱས་ཏེ་མཉམ་པར་བཞག་པས་ཡིད་གཞན་དུ་མི་འཕྲོ་བར་གནས་པའི་ཏིང་ངེ་འཛིན་སྐྱེའོ། ། ཐུན་ལས་ལྡང་བ་ན་དགེ་བ་བསྔོ་བ་སྔར་བཞིན།་་་་་ ངག་ཏུ་བརྗོད་ལ་བཤད། ཐུན་མཚམས་རྣམས་སུ་དྲན་པའི་བྱ་ར་བ་དང་མ་བྲལ་བར་བྱས་ཏེ་ཉམས་ལེན་གྱི་རྒྱུན་བསྐྱང་བར་བྱའོ།། །།
སྤྱི་དོན་བཞི་པ་དེ་ཁོ་ན་ཉིད་ངོ་སྤྲད་པ་ལ་གསུམ་སྟེ། དང་པོ་གསལ་བ་ངོས་བཟུང་བ། བར་དུ་མཐའ་བྲལ་ལ་བློ་སྦྱང་བ། ཐ་མ་བརྗོད་བྲལ་ལ་ངེས་ཤེས་བསྐྱེད་པའོ། ། དང་པོ་ལ་སྔོན་འགྲོ་སྔར་་་་་་གནད་ལ་དབབ་པ་གསུམ་དང་སྒོམ་པ་གསུམ་སྔར་བཤད་ལྟར་བྱ། དངོས་གཞི་ལ། ཆུ་དང་མར་མེ་རང་གསལ་ཅིག་ཏུ་ཞོག ཅེས་པའི་དོན་ཡིན་པས་སེམས་ཁ་ནང་དུ་ལྡོག་སྟེ་ད་ལྟར་གྱི་ཤེས་པ་མ་བཅོས་པའི་རང་ལུགས་ཀྱི་སྟེང་དུ་བཞག དེ་ཡང་སེམས་ཀྱི་རང་བཞིན་སྤྲོས་པ་དང་བྲལ་བའི་སྟོང་པ་ཉིད་ཡིན་ཀྱང་། ཅི་མེད་ཅང་མེད་ཀྱི་སྟོང་རྐྱང་ལྟ་བུ་མ་ཡིན་པར་གསལ་བའི་རང་མདངས་གསལ་སིང་ངེ་།
ཡེ་རེ་གནས་པ་དང་མ་བྲལ་བའི་གསལ་རིག་དེའི་ངོ་བོ་ལ་རང་ལ་རང་གིས་ལྟ་རྒྱུ་མེད་པའི་ཚུལ་དུ་བལྟས་ཏེ་མཉམ་པར་བཞག་པས་མཐོང་རྒྱུ་མེད་པའི་སེམས་ཉིད་གསལ་ལེ་ཧྲིག་གེ་བར་མཐོང་བར་འགྱུར་རོ། ། གཉིས་པ་ནི་བྱང་ཆུབ་སེམས་འགྲེལ་ལས། དམིགས་པ་མེད་པའི་སེམས་སུ་ནི། ། བཞག་པ་ནམ་མཁའི་མཚན་ཉིད་ཡིན། ། ནམ་མཁའ་སྒོམ་པ་དེ་ཉིད་ནི། ། སྟོང་ཉིད་སྒོམ་པར་བཞེད་པ་ཡིན། ། ཞེས་བྱ་བའི་དོན་སྒོམ་པ་ཡིན་པས་རང་གི་སེམས་ལ་བརྟགས་ལ། སེམས་ཐོག་མ་དང་ཐ་མ་མེད་པ་ནམ་མཁའ་ལྟ་བུ། སྐྱེ་བ་དང་འཇིག་པ་མེད་པ་ནམ་མཁའ་ལྟ་བུ། འགྲོ་བ་དང་འོང་བ་མེད་པ་ནམ་མཁའ་ལྟ་བུ།
མཐའ་དང་དབུས་མེད་པ་ནམ་མཁའ་ལྟ་བུར་དྲན་པར་བྱས་ལ་མཉམ་པར་བཞག དེ་ལས་རྣམ་རྟོག་འཕྲོ་ན་འདས་པའི་རྗེས་མི་དཔྱད་ཅེས་བྱ་བ་སྔར་ཟིན་པའི་བྱ་བ་ལ་བསམ་མནོ་མི་བྱ་བར་སེམས་དེའི་རང་མདངས་ལ་ལྟ། མ་འོངས་པའི་སྔོན་མི་བསུ་ཞེས་པ་ད་འདི་བྱ་འདི་བྱེད་ཀྱི་རྣམ་རྟོག་མི་སྤྲོ། ད་ལྟ་བ་ལ་ཐུག་ཕྲད་ཅེས་པ་རྣམ་རྟོག་གང་སྐྱེད་པ་དེ་མ་ཡེངས་པར་ངོ་ཤེས་ཙམ་གྱི་ངང་ལ་བཞག མདོར་ན་ཆོས་ཐམས་ཅད་སྐྱེ་བ་མེད་པར་དྲན་པ་བྱས་ལ་སེམས་ཉིད་གསལ་སྟོང་འཛིན་མེད། མཐའ་བྲལ་རིས་མེད་བརྗོད་བྲལ་བློ་འདས་ཀྱི་ངང་དུ་བཞག་གོ ། དེ་ལྟར་ཡང་སངས་རྒྱས་མཉམ་སྦྱོར་ལས། ཨེ་མ་སངས་རྒྱས་ཀུན་གྱི་གསང་། ། རྫོགས་པའི་སངས་རྒྱས་སྐྱེ་བ་མེད། ། སྐྱེ་བ་མེད་ལས་ཐམས་ཅད་སྐྱེས། །
སྐྱེས་ཙམ་ཉིད་ནས་སྐྱེ་བ་མེད། ། ཅེས་གསུངས་པའི་དོན་ཡིན་ནོ། ། གསུམ་པ་ནི་དེ་ལྟར་མཉམ་བཞག་ཏུ་སྐྱེས་པའི་ཉམས་དེ་དང་། རྗེས་ཀྱི་སྤྱོད་ལམ་ཐམས་ཅད་བསྲེ་ཞིང་། སྣང་སྟོང་དབྱེར་མེད། གསལ་སྟོང་དབྱེར་མེད། རིག་སྟོང་དབྱེར་མེད་དེ་བརྗོད་བྲལ་དུ་ཤེས་པའི་ངང་ནས་སྤྱོད་ལམ་བྱ་སྟེ། དོ་ཧ་ལས། གང་ལ་ཞེན་པ་ཡོད་ན་དེ་ཡང་ཐོངས། ། རྟོགས་པར་གྱུར་ན་ཐམས་ཅད་དེ་ཡིན་ཏེ། །
དེ་ལས་གཞན་ཞིག་སུས་ཀྱང་ཤེས་མི་འགྱུར། ། ཞེས་དང་། གླང་ཆེན་ལམ་ནས་སེམས་ཚགས་ཚུད་པ་ལྟར། ། འགྲོ་འོང་བཅད་ན་བདག་ཡིད་དལ་བ་སྟེ། ། འདི་ལྟར་རྟོགས་པ་ངོ་ལ་བཅོས་ཅི་དགོས། ། ཞེས་བྱ་བའི་དོན་ཡིན་ནོ། ། རྗེས་དགེ་བ་བསྔོ་བ་གོང་བཞིན་བྱའོ། ། ལྔ་པ་ནི་རྗེ་བཙུན་རིན་པོ་ཆེའི་ཁྲིད་ཡིག་ནས་འབྱུང་བ་ལྟར་ཡིན་པས། ཁྲིད་ཡིག་སྟེང་ནས་སྔ་མ་རྣམས་དང་བཅས་པ་ངོ་སྤྲད་དོ། ། དེ་དག་གིས་ནི་ལམ་སྐོར་ཕྱི་མ་བརྒྱད་ཀྱི་ནང་ནས་མཆོད་རྟེན་དྲུང་ཐོབ་ཀྱི་དམིགས་རིམ་མ་ཚང་བ་མེད་པར་བསྟན་ཟིན་ཏོ།། །།
གཏུམ་མོའི་ལམ་ཡོངས་སུ་རྫོགས་པ་ལ་དོན་ལྔ་སྟེ་རྒྱུད་ཀྱི་རིམ་པ། སྔགས་ཀྱི་རིམ་པ། ཡེ་ཤེས་ཀྱི་གསང་བའི་རིམ་པ། གཉིས་སུ་མེད་པའི་རིམ་པའོ། ། དང་པོ་ལ་རྒྱས་པར་ན་འཁོར་ལོ་བདེ་མཆོག་ནག་པོ་ལུགས་ཀྱི་མངོན་པར་རྟོགས་པ་བསྒོམས་ལ། དཀྱིལ་འཁོར་གྱི་འཁོར་ལོ་རྣམས་ཕྱོགས་གཡོན་སྐོར་དང་མཚམས་གཡས་སྐོར་གྱིས་སྣ་བུག་གཡོན་དང་གཡས་ནས་བསྡུས་ལ་སྙིང་ཁའི་ཧཱུྃ་ལ་ཐིམ་པར་བསམས་ནས་གཙོ་བོ་ཡབ་ཡུམ་གྱི་ང་རྒྱལ་གྱིས་སྒོམ་པ་ཡིན་ལ། དེ་ཙམ་མ་གྲུབ་ན་གནད་ལ་དབབ་པ་གསུམ་དང་། སྒོམ་པ་གསུམ་གྱི་དང་པོ་གཉིས་སྔར་བཞིན་ངག་ཏུ་བརྗོད་ལ་བཤད། རང་ཡི་དམ་གྱི་ལྷར་སྒོམ་པ་ལ་སྲུང་འཁོར་དང་གཞལ་ཡས་ཁང་འདྲ། ཧཱུྃ་ཞེས་བརྗོད་པས་རང་ཉིད་འཁོར་ལོ་བདེ་མཆོག་སྐུ་མདོག་སྔོན་པོ་ཞལ་བཞི་ཕྱག་བཅུ་གཉིས་པ།
ཡུམ་ཕག་མོ་དམར་མོ་དང་མཉམ་པར་སྦྱོར་བའི་སྐུར་ལམ་གྱིས་སྒོམ། དེའི་དཔྲལ་བར་སོགས་ནས། ཐ་མལ་གྱི་རྣམ་རྟོག་གིས་མི་རྫི་བའི་དགོས་པ་ཡོད་དོ། ། ཞེས་པའི་བར་རྒྱུད་གསུམ་མཛེས་རྒྱན་བཞིན་བརྗོད། དངོས་གཞི་ལ་རང་བདེ་མཆོག་ཡབ་ཡུམ་དུ་གསལ་བའི་ཡུམ་འོད་དུ་ཞུ་ནས་ཡི་གེ་བྃ་གྱི་རྣམ་པར་གྱུར་ཏེ་རང་གི་ལྟེ་བའི་ཨཾ་ལ་ཐིམ་པས་ཨཾ་དེ་ཤིན་ཏུ་གསལ་བར་བྱས། དེ་ལས་འོད་བྱུང་ནས་འཁོར་ལོ་རྣམས་མས་རིམ་གྱིས་གསལ་གདབ་སྟེ། བཤང་སྒོར་ཡཾ་ལས་རླུང་གི་དཀྱིལ་འཁོར་ཁ་དོག་སྔོན་པོ་བ་དན་གྱིས་མཚན་པ། སུམ་མདོར་རཾ་ལ་མེའི་དཀྱིལ་འཁོར་གྲུ་གསུམ་རྩེ་མོ་གཅིག་ཐུར་ལ་བསྟན་ཅིང་གྱེན་ལ་འབར་བ་གསུམ་གྱིས་མཚན་པ། ལྟེ་བ་སྤྲུལ་པའི་འཁོར་ལོ་ཁ་དོག་དམར་པོ་རྩ་འདབ་དྲུག་ཅུ་རྩ་བཞིའི་ནང་སྐོར་གྱི་འདབ་མ་བརྒྱད་ལ་ཨ་ཀ་ཙ་ཊ་ཏ་པ་ཡ་ཤ ཕྱི་སྐོར་འདབ་མ་ལྔ་བཅུ་རྩ་དྲུག་ལ་ཀ་ལི་སོ་བཞི་གཡས་སྐོར།
ཨ་ལི་བཅུ་དྲུག་གི་སྟེང་དུ་ཨ་ཨི་ཨུ་ཨེ་ཨོ་ཨྃ་སྟེ་དབྱངས་ཀྱི་ཐུང་ངུ་དྲུག་རྣམས་གཡོན་སྐོར། ལྟེ་བའི་དབུས་ཀྱི་ལམ་མགོ་གྱེན་བསྟན་དང་བཅས་པ། སྙིང་ཁ་ཆོས་ཀྱི་འཁོར་ལོ་ཁ་དོག་ནག་པོ་རྩ་འདབ་བརྒྱད་པའི་དབུས་སུ་ཧཱུྃ། ཕྱོགས་བཞིར་བྷྲཱུྃ་ཨྃ་ཛྲྃ་ཁྃ། མཚམས་བཞིར་ཡ་ར་ལ་ཝ་རྣམས་མགོ་ཐུར་བསྟན། མགྲིན་པ་ལོངས་སྤྱོད་ཀྱི་འཁོར་ལོ་ཁ་དོག་དམར་པོ་རྩ་འདབ་བཅུ་དྲུག་པའི་དབུས་སུ་ཨོཾ། ནང་སྐོར་གྱི་འདབ་མ་བཞི་ལ་ཨཱ་ཨཱི་ཨཱུ་ཨཻ་སྟེ་དབྱངས་ཀྱི་རིང་པོ་བཞི། ཕྱི་སྐོར་འདབ་མ་བཅུ་གཉིས་ལ་རི་རྀ་ལྀ་ལཱྀ་བཞི་སྤངས་པའི་དབྱངས་ཡིག་བཅུ་གཉིས་རྣམས། སྤྱི་བོ་བདེ་བ་ཆེན་པོའི་འཁོར་ལོ་ཁ་དོག་དཀར་པོ་འདབ་མ་སུམ་ཅུ་རྩ་གཉིས་ལ་ཡི་གེ་དགོད་པ་དང་བྲལ་བ། དབུས་སུ་ཡི་གེ་ཧཾ་དཀར་པོ་མགོ་ཐུར་བསྟན་རྣམས་བསམ།
དེ་དག་གི་དབུས་སུ་གཡས་སུ་རོ་མ་མེའི་རང་བཞིན་ཁ་དོག་དམར་པོ་གྱེན་ལ་ལྟ་བ། དེའི་ནང་དུ་ཨ་ལི་མགོ་ཐུར་བསྟན་རེ་རེའི་བར་དུ་ཀ་ལི་མགོ་གྱེན་བསྟན་གཉིས་གཉིས་གནས་པ། གཡོན་དུ་རྐྱང་མ་ཟླ་བ་ཆུའི་རང་བཞིན་ཁ་དོག་དཀར་པོ་ཁ་ཐུར་ལ་ལྟ་བ། དེའི་ནང་དུ་ཨ་ལི་མགོ་གྱེན་བསྟན་རེ་རེའི་བར་དུ་ཀ་ལི་མགོ་ཐུར་བསྟན་གཉིས་གཉིས་གནས་པ། ཀ་ལི་རྣམས་ཁ་དོག་དམར་པོ་དང་། ཨ་ལི་རྣམས་དཀར་པོར་བསྒོམ། དབུས་སུ་ཨ་ཝ་དྷུ་ཏི་སྟེ་རྩ་དབུ་མ་ཤིན་ཏུ་ཆ་ཕྲ་བ་རྟ་རྔ་བརྒྱར་བཤགས་པའི་ཚད་ཙམ་གྱི་ཁ་དོག་དམར་པོ་དྲང་ལ་ཕྲ་བ་གསལ་གདབ་བོ། ། དེ་ཡང་རླུང་ཕྱིར་འགྲོ་བ་དང་བསྟུན་ལ་རྩ་རོ་མ་ལ་བརྟེན་ཏེ་འཁོར་ལོ་རྣམས་མས་རིམ་གྱི་གསལ་གདབ། རླུང་ནང་དུ་འཇུག་པ་དང་བསྟུན་ཏེ་གཡོན་རྐྱང་མ་ལ་བརྟེན་ཏེ་སྤྱི་བོ་ནས་ལྟེ་བའི་བར་དུ་ཡས་རིམ་གྱིས་གསལ་གདབ། རླུང་གནས་པ་དང་བསྟུན་ལ་དབུ་མ་དང་ལྟེ་བའི་ཨྃ་འབའ་ཞིག་གསལ་གདབ།
རླུང་དང་མ་བསྟུན་བར་གསལ་བཏབ་ཀྱང་རུང་སྟེ་ཤིན་ཏུ་གསལ་བར་མ་གྱུར་གྱི་བར་དུ་བསྒོམ་མོ། ། རྗེས་དགེ་བ་བསྔོ་བ་སོགས་སྔར་བཞིན། སྔགས་ཀྱི་རིམ་པ་ལ་གནད་ལ་དབབ་པ་གསུམ་དང་། སྒོམ་པ་གསུམ་སྔར་བཞིན། སྔགས་རིམ་དངོས་ལ་སྦྱོར་བ་དང་དངོས་གཞི་གཉིས་ཀྱི་དང་པོ་ནི། འོག་སྒོ་འབྱེད་འཛུམ་ལན་གསུམ་བྱས་པའི་ཐ་མ་ལ་འོག་རླུང་འཐེན་པས་དེས་སུམ་མདོའི་མེ་སྦར། དེ་ལས་མེ་ལྕེ་གཅིག་ཆད་དེ་ལྟེ་བའི་ཨཾ་ལ་ཕོག་པས་ཨཾ་དེ་ཤིན་ཏུ་གསལ་བར་བྱས་པ་ལ་སེམས་གཏད། འབར་བའི་རྣམ་པ་སོགས་སུ་ནི་མི་སྒོམ་གསུངས། དེ་ལྟར་བསྒོམས་པས་མེ་དེ་འབར་བའི་རྣམ་པ་དང་། ལྟེ་བའི་ཐད་དུ་དྲོད་སྐྱེ་བ་སོགས་བྱུང་ན་དངོས་གཞི་ལ་འཇུག་གསུང་ངོ་། །
གཉིས་པ་དངོས་གཞི་ལ་ལས་བྱེད་ཀྱི་འཁོར་ལོ་གཉིས། རྩ་གསུམ་འཁོར་ལོ་བཞི་ཡིག་འབྲུ་དང་བཅས་པ་གོང་ལྟར་གསལ་བཏབ་ལ། འོག་སྒོ་འབྱེད་འཛུམ་ལན་གསུམ་བྱས་པའི་ཐ་མ་ལ་འོག་རླུང་འཐེན་པས་བཤང་སྒོའི་རླུང་གཡོས། དེས་སུམ་མདོའི་མེ་སྦར། དེས་ལྟེ་བའི་ཨཾ་སྦར་ཏེ་དེ་ལས་མེ་ལྕེ་གཅིག་གཡས་རོ་མ་ནས་སོང་། དེའི་ནང་གི་ཡིག་འབྲུ་རྣམས་དང་སྙིང་ཁ་དང་མགྲིན་པའི་རྩ་འདབ་ཀྱི་ཡིག་འབྲུ་རྣམས་བསྲེགས། སྤྱི་བོའི་ཧཾ་ལ་ཕོག་པས་དྲོད་དང་ལྡན་པར་བྱས། སླར་ཡང་སྣ་བུག་གཡས་ནས་སོང་། ཕྱོགས་བཅུའི་དེ་བཞིན་གཤེགས་པ་ཐམས་ཅད་ཀྱི་ཤངས་བུག་གཡོན་ནས་ཞུགས། དེ་རྣམས་ཀྱི་འཁོར་ལོ་བཞི་ལ་མེ་དེ་ཡར་ལྡོག་མར་ལྡོག་བྱས་པས་དེ་རྣམས་ཀྱི་འཁོར་ལོ་བཞི་ལ་གནས་པའི་བྱང་སེམས་བདེ་བ་ཆེན་པོའི་རང་བཞིན་ཅན་དེ་སྲིན་བུ་པདྨས་ཁྲག་འཇིབས་པ་ལྟར་ཁྱེར་ཏེ་དེ་བཞིན་གཤེགས་པ་རྣམས་ཀྱི་ཤངས་བུག་གཡས་ནས་ཐོན།
རང་གི་སྣ་བུག་གཡོན་ནས་ཞུགས། མེ་དེ་སྤྱི་བོའི་ཧཾ་ལ་རེག་པས་དེ་ལས་བདུད་རྩིའི་རྒྱུན་འཛག དེ་བཞིན་གཤེགས་པ་རྣམས་ཀྱི་བདུད་རྩི་དང་གཅིག་ཏུ་འདྲེས་པ་གཡོན་རྐྱང་མ་ནས་བབས་མགྲིན་པ་དང་སྙིང་ཁའི་ཡིག་འབྲུ་རྣམས་གསལ་བར་བྱས། ལྟེ་བའི་ཨཾ་ལ་ཕོག་སླར་དེ་ལས་མེ་ལྕེ་གཅིག་དབུ་མའི་ནང་དུ་སོང་། སྙིང་ཁའི་ཧཱུྃ་དང་མགྲིན་པའི་ཨོཾ་བཅོམ། སྤྱི་བོའི་ཧཾ་ལ་ཕོག དེ་ལས་བྱུང་བའི་བྱང་ཆུབ་ཀྱི་སེམས་ཆེར་བབས་ཏེ་མགྲིན་པའི་ཨོཾ་དང་སྙིང་ཁའི་ཧཱུྃ་གསོས། ལྟེ་བའི་ཨྃ་ལ་ཕོག་པས་ལྟེ་བའི་གོང་སོར་བཞི་ཙམ་གྱི་ཐད་སོར་མས་ཡར་མེ་འབར་བ་དང་། ཡས་མར་བདུད་རྩི་འཛག་པ་གཉིས་དཀར་དམར་སྐྲ་བཤད་འཛིངས་པ་ལྟ་བུ་ལ་སེམས་གཏད་ལ་རླུང་སྣ་ནས་རྔུབས་ཏེ་ཁ་སྦྱོར་བཟུང་། རླུང་མི་ཐུབ་པ་དང་དལ་བུས་བཏང་སྟེ་སེམས་འཛིན་མེད་དུ་མཉམ་པར་བཞག་གོ །
རྗེས་དགེ་བ་བསྔོ་བ་སོགས་་་་་་གོང་བཞིན་ངག་ཏུ་བརྗོད་དེ་བཤད། འདྲའོ། གསུམ་པ་ཡེ་ཤེས་ཀྱི་རིམ་པ་ལ། གནད་ལ་དབབ་པ་གསུམ་དང་སྒོམ་པ་གསུམ་སྔར་བཞིན། རྩ་གསུམ་འཁོར་ལོ་བཞི་ཡི་གེ་དང་བཅས་པ་སྔར་ལྟར་གསལ་བཏབ་ལ་འོག་རླུང་འཐེན་པས་ལྟེ་བའི་ཨཾ་འབར། དེ་ལས་མེ་ལྕེ་ཞིག་རྩ་དབུ་མའི་ནང་ནས་ཡར་སོང་བས་སྤྱི་བོའི་ཧཾ་ལ་ཕོག དེ་ལས་བྱང་ཆུབ་ཀྱི་སེམས་བབས་པ་སྤྱི་བོ་མགྲིན་པར་སླེབ་པས་དགའ་བའི་ཡེ་ཤེས་སྐྱེས་པར་བསམ། སྙིང་གར་སླེབས་པས་མཆོག་དགའི་ཡེ་ཤེས་སྐྱེས་པར་བསམ། ལྟེ་བར་སླེབས་པས་དགའ་བྲལ་གྱི་ཡེ་ཤེས་སྐྱེས་པར་བསམ། རྡོ་རྗེ་ནོར་བུའི་རྩེ་མོར་སླེབས་པས་ལྷན་ཅིག་སྐྱེས་པའི་དགའ་བ་སྐྱེས་པར་བསམ།
སླར་ཡང་འོག་རླུང་འཐེན་པས་ཐུར་སེལ་གྱི་རླུང་གི་ནུས་པས་བྱང་སེམས་རྡོ་རྗེ་ནོར་བུའི་རྩེ་མོར་གནས་པ་དེ་ཉིད་གྱེན་དུ་དྲངས་ཏེ་རྡོ་རྗེའི་རྩེ་ནས་རྩ་བའི་བར་ལ་ཆ་བཞིར་བྱས་པའི། ཆ་དང་པོ་ལ་དགའ་བའི་དགའ་བ། གཉིས་པ་ལ་དགའ་བའི་མཆོག་དགའ། གསུམ་པ་ལ་དགའ་བའི་དགའ་བྲལ། བཞི་པ་ལ་དགའ་བའི་ལྷན་སྐྱེས་སྐྱེས་པར་བསམ། ཡང་ཡར་དྲངས་ཏེ་གསང་གནས་ནས་ལྟེ་བའི་བར་ལ་ཆ་བཞིར་བྱས་པའི་ཆ་དང་པོ་ལ་མཆོག་དགའི་དགའ་བ། གཉིས་པ་ལ་མཆོག་དགའི་མཆོག་དགའ། གསུམ་པ་ལ་མཆོག་དགའི་དགའ་བྲལ། བཞི་པ་ལ་མཆོག་དགའི་ལྷན་སྐྱེས། ལྟེ་བ་ནས་སྙིང་ཁའི་བར་ལ་ཆ་བཞིར་བྱས་པའི་ཆ་དང་པོ་ལ་དགའ་བྲལ་གྱི་དགའ་བ།
གཉིས་པ་ལ་དགའ་བྲལ་གྱི་མཆོག་དགའ། གསུམ་པ་ལ་དགའ་བྲལ་གྱི་དགའ་བྲལ། བཞི་པ་ལ་དགའ་བྲལ་གྱི་ལྷན་སྐྱེས། སྙིང་ཁ་ནས་སྤྱི་གཙུག་གི་བར་ལ་ཆ་བཞིར་བྱས་པའི་ཆ་དང་པོ་ལ་ལྷན་སྐྱེས་ཀྱི་དགའ་བ། གཉིས་པ་ལ་ལྷན་སྐྱེས་ཀྱི་མཆོག་དགའ། གསུམ་པ་ལ་ལྷན་སྐྱེས་ཀྱི་དགའ་བྲལ། བཞི་པ་ལ་ལྷན་སྐྱེས་ཀྱི་ལྷན་སྐྱེས་སྐྱེས་པར་བསམས་ཏེ་བདེ་སྟོང་གི་ངང་ལ་མཉམ་པར་བཞག འདི་ལ་རླུང་འཛིན་མི་དགོས་གསུངས། རྗེས་དགེ་བ་བསྔོ་བ་སོགས། བཞི་པ་གསང་བའི་རིམ་པ་ནི་གནད་ལ་དབབ་པ་གསུམ་དང་།
སྒོམ་པ་གསུམ་བཤད། རང་ལྷར་གསལ་བའི་སྣ་བུག་གཉིས་ཀྱི་བར་ཀ་བ་མེད་པ་སྒོ་ང་ལྟ་བུར་སྒོམ། དེ་ནས་རླུང་ཕྱིར་རྒྱུ་བའི་ཚེ་རླུང་དེ་ཉིད་ལུས་ཀྱི་ནང་ནས་བྱུང་སྟེ་སྣའི་རྟོག་མའི་རྩར་སྤོས་ཀྱི་དུད་པ་འཁྱིལ་བ་ལྟར་འཁྱིལ་ནས་ཕྱིར་མི་འགྲོ་བར་བསམ། སྐབས་འདིར་རླུང་སྐྱོན་སེལ་བའི་ཚུལ་དཀྱུས་ན་གསལ། ལྔ་པ་གཉིས་སུ་མེད་པའི་རིམ་པ་ནི་རང་གི་སེམས་དང་སེམས་ལས་བྱུང་བར་ཆོས་ཐམས་ཅད་འདུས་པས་ན་ཕྱི་རོལ་གྱི་ཡུལ་གང་ལའང་མི་རྟོག་པར། ནང་གི་སེམས་ཀྱི་རྟོག་པ་བྱུང་ཚོར་ཅི་བྱུང་བ་ཐམས་ཅད་མི་དམིགས་པར་བསྒོམས་ཏེ། དེ་ཡང་ཆུ་ལ་ཆུ་བཞག་པ་ལྟར་དུ་བདེ་སྟོང་དབྱེར་མེད། རིག་སྟོང་དབྱེར་མེད་དེ་གཉིས་སུ་མེད་པའི་ངང་ལ་མཉམ་པར་བཞག་གོ ། རྗེས་དགེ་བ་བསྔོ་བ་སོགས་གོང་བཞིན་བཤད། དེ་དག་གིས་ནི་ལམ་སྐོར་ཕྱི་མ་བརྒྱད་ཀྱི་ནང་ནས་གཏུམ་མོ་ལམ་རྫོགས་ཀྱི་དམིགས་རིམ་མ་ཚང་བ་མེད་པར་བསྟན་ཟིན་ཏོ།། །།
ཕྱག་རྒྱ་ཆེན་པོ་ཡི་གེ་མེད་པའི་གདམ་ངག་ལ་དང་པོ་བརྡའི་སྒོ་ནས་མཁའ་འགྲོས་་་་་་འདི་དང་གོང་གི་བསམ་མི་ཁྱབ་ཀྱི་བྱིན་རླབས་གཉིས་ཀ་ལ་བདག་གི་བླ་མ་མཁན་ཆེན་ཐམས་ཅད་མཁྱེན་པ་ངག་དབང་ཆོས་གྲགས་ཀྱི་ཡིག་ཆ་ཕྱག་ལེན་གྱི་རིམ་པ་ཤིན་ཏུ་གསལ་བ་དང་བཅས་མཛད་ཡོད་པས་གསུང་རབ་དེ་ཉིད་ཀྱི་སྟེང་ནས་བྱས་ཀྱང་རུང་བ་ཉིད་དོ། ། བྱིན་གྱིས་བརླབ་པ་ལ། འབྱུང་པོའི་ཉི་མ་ཆེ་ཆུང་གང་རུང་ལ། གནས་དབེན་པར་རྡོ་རྗེ་བདག་མེད་མ་ལྷ་མོ་བཅོ་ལྔའི་ཚོམ་བུ་དང་མཆོད་གཏོར་སོགས་འོག་ཏུ་དགོས་པ་རྣམས་བཤམས་ལ། སྔོན་འགྲོ་གཏོར་མ། གནས་ཡོ་བྱིན་རླབས། བདག་མེད་མའི་མངོན་པར་རྟོགས་པ་སྒོམ་བཟླས། ཚོམ་བུའི་དཀྱིལ་འཁོར་སྒྲུབ་མཆོད་བསྟོད་པ་གཏོར་མ་རྣམས་བྱས། ས་ལྷ་དང་སྙན་གསན་ཕབ་པ་དང་བུམ་སྐྱེད་མ་དགོས་པ་མ་གཏོགས་གཞན་བདག་མེད་མའི་སྟ་གོན་བཞིན་བྱ། ཡེ་ཤེས་པ་སྤྱན་འདྲེན་གྱི་སྔོན་དུ་དམ་ཚིག་གསུམ་དྲན་པ་དང་།
བསྟོད་པའི་རྗེས་སུ་སྡོམ་བཟུང་ཡང་བྱ་སྟེ་ཡབ་ཀྱི་མཎྜལ་མཆོད་ཆོག་དང་འདྲ་བར་བྱའོ། ། དེ་ནས་སློབ་མ་དབང་གིས་སྨིན་པ་ཁྲུས་བྱས། ཕྱག་དང་ཡོན་ཕུལ་ནས་འཁོད་པ་ལ་སེམས་སྐྱེད་གསལ་བཏབ་པ་ནས་ལམ་སྐོར་ཕྱི་མ་བརྒྱད་ཀྱི་ཁྲིད་རྣམས་འཆད་པར་བྱེད་པ་ལ་ཞེས་པའི་བར་གོང་བཞིན། སློབ་དཔོན་ངག་གི་དབང་ཕྱུག་གྲགས་པའི་ཕྱག་རྒྱ་ཆེན་པོ་ཡི་གེ་མེད་པའི་གདམ་ངག་ལ་དོན་གསུམ་སྟེ། ཐོག་མར་བྱ་རྒོད་ཀྱི་འཇུག་སྟེགས་བཅའ་བ་དང་འདྲ་བར་མཁའ་འགྲོས་བྱིན་གྱིས་བརླབ་པ་དང་། བར་དུ་ལམ་སྒོམ་པ་དང་། འབྲས་བུ་སྐུ་གསུམ་ཡན་ལག་བདུན་ལྡན་ནོ། ། དང་པོ་ལ་སློབ་དཔོན་གྱི་བྱ་བ་རྣམས་སྔོན་དུ་སོང་ནས། བྱིན་རླབས་ཞུ་བའི་ཡོན་དུ་མཎྜལ་ཕུལ། འདིའི་རྗེས་ཟློས་མཛོད།
སྟོང་པའི་སྙིང་པོ་ཕྱག་འཚལ་བསྟོད། ། རྟོག་པ་ཐམས་ཅད་ཡང་དག་སྤངས། ། ཐམས་ཅད་མཁྱེན་པའི་ཡེ་ཤེས་ཚོགས། ། ཡེ་ཤེས་སྐུ་ལ་ཕྱག་འཚལ་བསྟོད། ། ལན་གསུམ། འགྲོ་བའི་མི་ཤེས་གཅོད་མཛད་ཅིང་། ། དག་པའི་དེ་ཉིད་སྟོན་མཛད་པ། ། བདག་མེད་ཆོས་ལས་བྱུང་བ་ཡི། ། རྡོ་རྗེ་གསུང་ལ་ཕྱག་འཚལ་བསྟོད། ། ལན་གསུམ།
རྫོགས་སངས་རྒྱས་དང་བྱང་ཆུབ་སེམས། ། ཕ་རོལ་ཕྱིན་པའི་ཡོན་ཏན་རྣམས། ། མགོན་པོ་ལས་ནི་རྟག་ཏུ་བྱུང་། ། ཐབས་ཆེན་མཆོག་ལ་ཕྱག་འཚལ་བསྟོད། ལན་གསུམ། ཀུན་མཁྱེན་ཡེ་ཤེས་ཕུང་པོ་ཅན། ། སྲིད་པའི་འཁོར་ལོ་རྣམ་སྦྱོང་བ། ། དེ་རིང་བཤད་པའི་རིན་ཆེན་གྱིས། ། གཙོ་བོས་བདག་ལ་བཀའ་དྲིན་སྐྱོབས། ། ལན་གསུམ།
དེ་ལྟར་བསྟོད་པ་དང་གསོལ་བ་བཏབ་ནས། བླ་མ་ལ་སངས་རྒྱས་རྡོ་རྗེ་འཆང་དངོས་ཡིན་སྙམ་པའི་གུས་འདུད་དང་ལྡན་པས་ལུས་ཙོག་བུ། རྐང་པ་གཉིས་གཤིབས་ཏེ་འཕོང་ས་ལ་མ་རེག་པར་བསྡད་ལ་ཆོས་ཐམས་ཅད་རྨི་ལམ་ལྟར་སྣང་ལ་བདེན་པར་མ་གྲུབ་པར་ཤེས་པའི་ངང་ནས་དམིགས་པ་འདི་བཞིན་མཛོད། ཁྱེད་རང་གི་མདུན་དུ་ཤིང་སྡོང་ཤིན་ཏུ་རིང་བ་ཞིག་སྒོམས། དེ་ནས་རང་གི་ལུས་གཅེར་བུར་གྱུར་པ་དེ་གཉིས་སུ་ཕྱེ་ནས་གཅིག་ཤིང་སྡོང་གི་རྩ་བར་ཙོག་བུར་བསྡད། གཅིག་ཤིང་སྡོང་དེ་ལ་འཛེགས་ཏེ་ཤིང་གི་རྩེ་མོར་ཙོག་བུར་བསྡད་པར་བསམས་ལ། ཤིང་གི་རྩ་བར་ཡོད་པའི་ལུས་དེ་ལ་བལྟས་ཏེ་བདག་གི་ལུས་དེ་སྟེང་འོག་གང་ཡིན་བརྟག དེ་ལ་གཡང་ཟ་བའི་འཇིགས་པ་ཤུགས་ཀྱིས་འབྱུང་། བདག་གི་ལུས་ནི་རྩ་བའི་དེ་དང་རྩེ་མོའི་དེ་གཉིས་གང་ཡང་ཡིན་ལ་གང་ཡང་མིན་པས་བདེན་པར་མེད་པར་ཐག་བཅད། ཡང་ཤིང་རྩེའི་རང་དེ་ཉི་ཟླའི་འོད་ཟེར་ལ་འཇུས་ཏེ་ཕྱིན་ནས་ཉི་ཟླའི་སྟེང་དུ་བསྡད་ལ་གླིང་བཞིར་ལྟ།
ཡར་ཤིང་གི་རྩེ་མོ་ལ་སེམས་དྲག་ཏུ་གཏད། ཤིང་གི་རྩ་བ་ན་འདུག་པའི་བདག་གི་ལུས་རྙིང་པ་ལ་བལྟས་ཏེ། བདག་གི་ལུས་སོགས་གོང་བཞིན་ཐག་བཅད། དེ་ལྟར་བདེན་པར་མེད་པར་རྟོགས་ནས་རྟོག་པ་གང་དུའང་མ་འཕྲོས་པའི་སེམས་ཉིད་སྐྱེ་བ་མེད་པ་དེ་ཡི་གེ་མེད་པའི་དོན་ཡིན་ནོ། ། ཞེས་བརྗོད་ལ་ལུས་ཀྱིས་སློབ་མ་ལ་བདུད་རྩི་གཏོར། ངག་གིས་རྣལ་འབྱོར་མའི་ཕྲེང་སྔགས་བཟླས། སེམས་ཀྱིས་རང་གི་ཐུགས་ཁ་དང་མདུན་སྐྱེད་ཀྱི་ཐུགས་ཁ་ནས་སྔགས་ཕྲེང་ཁ་དོག་དམར་པོ་འཕྲོས་སློབ་མའི་ལུས་ལ་ཁྱབ་པར་ཞུགས། སྙིང་ཁའི་ཧཱུྃ་དེ་དམར་ལམ་ལམ་སོང་བར་བསམ། གུ་གུལ་གྱི་དུད་པ་བྱའོ།་་་་་་ སློབ་དཔོན་གྱིས་ཌཱ་མ་རུའི་སྒྲ་ཅུང་ཟད་བྱ། །
དེ་ནས་དཔེར་ན་བུང་བ་མེ་ཏོག་ལ་ཞེན་པ་མེད་ཅིང་སྦྲང་རྩི་གཞིབས་ནས་འགྲོ་བ་ལྟར། ཡུལ་དུ་གང་སྣང་བའི་སྣང་བ་འདི་དག་ཐམས་ཅད་རང་གི་སེམས་ཀྱི་སྣང་བ་ཙམ། དེ་ཡང་སྒྱུ་མའི་སྣང་བ་ལྟར་སྣང་ལ་རང་བཞིན་མེད་པ། དེ་ཡང་ནམ་མཁའ་ལྟར་སྤྲོས་པ་དང་བྲལ་བའི་དེ་ཁོ་ན་ཉིད་ཡི་གེ་མེད་པ་ཡིན་ཏེ། ཡུལ་ལ་ཞེན་པ་མེད་པར་སེམས་སྤྲོས་བྲལ་གྱི་ངང་དུ་ཞོག་ཅིག དེ་མཚོན་པར་བྱེད་པ་དེ་ཁོ་ན་ཉིད་ཀྱི་གླུ་འདིའི་རྗེས་ཟློས་མཛོད། ཁོང་སྟོང་ཁྱེད་ཀྱི་སྐུ་ལ་མེད། ། ཤ་དང་རུས་པ་ཁྲག་ཀྱང་མེད། ། ནམ་མཁའ་ལ་ནི་འཇའ་ཚོན་བཞིན། ། ཁྱེད་ཀྱི་སྐུ་ནི་སྟོན་པར་མཛད། །
ཨོཾ་ཨཱཿཨཾ་ཨཱཾ་ཨིཾ་ཨཱིཾ་ཨུཾ་ཨཱུཾ། རིཾ་རཱིཾ་ལིཾ་ལཱིཾ། ཨེཾ་ཨཻཾཾ། ཨོཾ་ཨཽཾ། ཨྃ་ཧཱུཾ་ཕཊ་སྭཱ་ཧཱ། སྐུ་ལ་བསྙུན་མེད་མི་གཙང་མེད། ། བཀྲེས་དང་སྐོམ་པ་འབྱུང་མེད་ཀྱང་། ། ཁྱོད་ནི་འཇིག་རྟེན་རྗེས་འཇུག་ཕྱིར། ། འཇིག་རྟེན་བྱ་བ་སྟོན་པར་མཛད། ། ཨོཾ་ཨཱཿསོགས་བརྗོད།
ཆུ་ཟླ་བཞིན་དུ་བཟུང་དུ་མེད། ། ཆོས་རྣམས་ཀུན་ལ་གནས་པ་མེད། ། ང་རྒྱལ་མེད་ཅིང་རྨོངས་པ་མེད། ། དམིགས་མེད་ཁྱོད་ལ་ཕྱག་འཚལ་ལོ། ། ཨོཾ་སོགས། གཤེགས་དང་བཞུགས་དང་དེ་བཞིན་གཟིམས། ། སྤྱོད་ལམ་དག་ནི་ཐམས་ཅད་དུ། ། ཁྱོད་ནི་རྟག་ཏུ་མཉམ་འཇོག་པ། ། དམིགས་མེད་ཁྱོད་ལ་ཕྱག་འཚལ་ལོ། ། ཨོཾ་སོགས།
སྒྱུ་མ་ལྟ་བུའི་ཏིང་འཛིན་གྱིས། ། རྫུ་འཕྲུལ་ཆེ་ལ་རྣམ་འཕྲུལ་ཅིང་། ། སྣ་ཚོགས་མིན་ལ་སྙོམས་འཇུག་པའི། ། དམིགས་མེད་ཁྱོད་ལ་ཕྱག་འཚལ་ལོ། ། ཨོཾ་སོགས། ཞེས་གླུ་བླངས་པས་དེ་ཁོ་ན་ཉིད་ལ་ངེས་ཤེས་སྐྱེས་པར་མོས་ལ་དེའི་ངང་ལ་མཉམ་པར་ཞོག་ཅིག ཅེས་བརྗོད་ལ་ཅུང་ཟད་མཉམ་པར་བཞག རྗེས་གཙོ་བོས། མཎྜལ། དེང་ནས་སོགས་འདྲ།
སློབ་དཔོན་གྱིས་རྗེས་ཆོག་བྱའོ། ། དེ་ནས་སེམས་བསྐྱེད་གསལ་འདེབས་ནས་བཟུང་ཡན་ལག་བདུན་ལྡན་ནོ། ། ཞེས་པའི་བར་སྔར་བཞིན་ནོ། ། དེ་ལ་དང་པོ་སྔོན་དུ་སོང་ནས་དེ་ལྟར་བྱིན་རླབས་ཀྱི་རྒྱུན་དང་ལྡན་པ་དེ་ལ་གདམས་ངག་བསྟན་པར་བྱ་སྟེ། གཉིས་པ་ལམ་བསྒོམ་པར་གསུམ། དང་པོ་སེམས་བཟུང་བ། བར་དུ་སེམས་འདུལ་བ། ཐ་མ་དེ་ཁོ་ན་ཉིད་ལ་བློ་བཞག་པའོ། ། དང་པོ་ལ་གནད་ལ་དབབ་པ་གསུམ་དང་། སྒོམ་པ་གཉིས་བསམ་མི་ཁྱབ་ཀྱི་སྐབས་བཞིན་བྱ།
དངོས་གཞི་ལའང་གསུམ་སྟེ་སོང་སར་བཟུང་། བཞག་སར་བསྐྱངས། མཐའ་གཉིས་སྤང་བའོ། ། དང་པོ་ནི་རང་གི་སེམས་གང་དུ་སོང་ས་ཞིག་ཏུ་དྲན་པའི་ཐག་པས་བཟུང་བ་སྟེ། རང་གི་སེམས་དཀོན་མཆོག་གི་རྟེན་ལྟ་བུ་ལ་འཕྲོས་ན་དེ་ཉིད་དུ་བཟུང་སྟེ་གནས་པར་བྱེད་པའོ། ། གཉིས་པ་ནི་དེ་ལས་གཞན་དུ་ཤོར་དུ་མི་གཞུག་པར་བཟུང་བའོ། ། གསུམ་པ་ནི་འདས་པ་དང་མ་འོངས་པའི་སྤྲོ་སྡུ་མི་སེམས་པའོ། ། སྔར་བྱིན་རླབས་དུས་ཀྱི་དམིགས་པ་ལ་བརྟེན་ནས་ཀྱང་བཟུང་སྟེ། རང་གི་མདུན་དུ་ཤིང་སྡོང་ཤིན་ཏུ་རིང་བ་ཞེས་པ་ནས། ཡི་གེ་མེད་པའི་དོན་ཡིན་པས་དེའི་ངང་དུ་མཉམ་པར་བཞག་གོ །
གཉིས་པར་བར་དུ་སེམས་འདུལ་བ་ལ་སོང་སར་ཤོར་མི་གཞུག ཞག་སར་ལམ་དུ་མི་གཞུག གོང་འོག་ཏུ་ཐ་དད་དུ་མི་གཞུག་པ་དང་གསུམ་ལས། དང་པོ་ནི་སེམས་གང་དུ་འགྲོ་ཡང་དྲན་པའི་ཐག་པས་བཏགས་ནས་དྲན་པས་མ་ཟིན་པའི་སེམས་རྐྱང་པར་ཤོར་དུ་མི་གཞུག་པའོ། ། གཉིས་པ་ནི་བཞག་སར་བཏག་ནས་ཞི་གནས་སུ་སོང་བ་ཉན་ཐོས་སུ་གོལ་བས་ན། ཡང་གཞན་ཞིག་གི་སྟེང་དུ་སེམས་བཟུང་ལ་དཀྱིལ་འཁོར་དུ་མི་གཞུག་གོ ། གསུམ་པ་ནི་སེམས་འཕྲོ་བའི་དབང་དུ་ཡང་མི་གཏོང་། ཞི་གནས་ལྟེང་པོའི་དབང་དུ་ཡང་མི་གཏོང་བར་སེམས་ལ་དབང་ཐོབ་པར་བསྒོམ་པའོ། ། རྗེས་དགེ་བ་བསྔོ་བ་སོགས་བཤད། གསུམ་པ་དེ་ཁོ་ན་ཉིད་ལ་བློ་བཞག་པ་ནི་གནད་ལ་དབབ་པ་གསུམ་དང་།
བསྒོམ་པ་གསུམ་བཤད། དངོས་གཞི་ལ་དཔེ་ལ་སློབ་པ། དོན་ལ་སྦྱར་བ། དཔེ་དོན་བསྲེ་བ་དང་གསུམ་ལས། དང་པོ་ནི་སྒྱུ་མའི་དཔེ་བཅུ་གཉིས་ལ་བསླབ་སྟེ། སྨིག་རྒྱུ་ལ་སྦྱར་ན། ལུང་པ་ཐམས་ཅད་སྨིག་རྒྱུའི་ཆུས་གང་བར་མཐོང་སྟེ། འདི་རྣམས་ཆུའི་རྒྱ་མཚོ་ཡིན་སྙམ་པ་ནི་འཁྲུལ་བའི་དུས། དེ་ནས་མར་ཕྱིན་ཙ་ན་ཆུ་མ་ཡིན་པར་མཐོང་སྟེ། འདི་ནི་ཆུ་མ་ཡིན་ལ་སྨིག་རྒྱུར་འདུག་གོ་སྙམ་པ་ནི་འཁྲུལ་པར་གོ་བའི་དུས།
དེ་ནས་སྨིག་རྒྱུ་ཉིད་ཀྱང་བརྟགས་ཤིང་དཔྱད་པས་གང་དུའང་མ་གྲུབ་པར་ཤེས་པ་ནི་འཁྲུལ་པ་གཞི་མེད་དུ་ཁོང་དུ་ཆུད་པའི་དུས་སོ། ། གཉིས་པ་དོན་ལ་སྦྱར་བ་ལ་དྲན་སྣང་ལ་སྦྱར་བ་དང་། དམིགས་པ་ལ་བསླབ་པ་གཉིས། དང་པོ་ནི་ཉོན་མོངས་པ་ཞེ་སྡང་སྐྱེས་པ་ནི་འཁྲུལ་བའི་དུས། དེ་ནས་དེ་ཞི་བ་ནི་འཁྲུལ་པར་གོ་བའི་དུས། དེ་མི་བདེན་པར་རྟོགས་པ་ནི་འཁྲུལ་པ་གཞི་མེད་དུ་ཁོང་དུ་ཆུད་པའི་དུས་སོ། ། དེས་ན་ཞེ་སྡང་དེ་རང་གི་སེམས། སེམས་རྒྱུ་རྐྱེན་ལས་བྱུང་བས་སྒྱུ་མ། དེ་བརྟགས་ན་མི་བརྙེད་པ་རང་བཞིན་མེད་པ་སྟེ་ཕྱག་རྒྱ་ཆེན་པོའི་ཡི་གེ་མེད་པའོ། ། དེ་ལ་ཡི་གེ་ཞེས་བྱ་བ་ནི་རྣམ་རྟོག་ཡིན་ཞིང་བརྗོད་པ་ཡིན་ལ།
རྣམ་རྟོག་མེད་ཅིང་བརྗོད་དུ་མེད་ལ་བརྗོད་པ་དང་བྲལ་བ་ལ་ཕྱག་རྒྱ་ཆེན་པོ་ཡི་གེ་མེད་པ་ཞེས་བྱའོ། ། དེ་བཞིན་དུ་ཉོན་མོངས་པ་སོ་སོ་ལ་སྦྱར་ཞིང་བསྒོམ་པར་བྱའོ། ། གཉིས་པ་ལ་འཆིང་བྱེད་ཀྱི་ལུས་སེམས་བཏང་བ། འཛིན་བྱེད་ཀྱི་ལོངས་སྤྱོད་བཏང་བ། རྣམ་གྲངས་གཞན་ལ་བསླབ་པའོ། ། དང་པོ་ནི་མདུན་གྱི་ནམ་མཁར་བླ་མ་དང་ཡི་དམ་སྤྱན་དྲངས་ལ་དགྲ་དང་གཉེན་དུ་འཛིན་པ་ཕུལ། རང་གི་ལུས་ཀྱང་གཏུབས་ལ་ཕུལ་ཏེ། དེ་རྣམས་ཀྱང་རང་གི་སེམས། སེམས་སྒྱུ་མ། སྒྱུ་མ་རང་བཞིན་མེད་པ་སྟེ་ཕྱག་རྒྱ་ཆེན་པོ་ཡི་གེ་མེད་པའོ། །
གཉིས་པ་ནི་རང་གི་ལོངས་སྤྱོད་ཐམས་ཅད་བླ་མ་ལ་ཕུལ་ལ། ལོངས་སྤྱོད་དེ་དག་ཀྱང་ཐོག་མ་མེད་པའི་དུས་ནས་སེམས་འཁྲུལ་བའི་དབང་གིས་སྣང་བ་འཁྲུལ་བའི་དུས། སེམས་འཁྲུལ་པའི་སྣང་བ་ཙམ་དུ་ཤེས་པ་འཁྲུལ་པར་གོ་བའི་དུས། དེ་ཉིད་སེམས། སེམས་སྒྱུ་མ། སྒྱུ་མ་རང་བཞིན་མེད་པ་ཕྱག་རྒྱ་ཆེན་པོ་ཡི་གེ་མེད་པའི་དོན་ནི་འཁྲུལ་པ་གཞི་མེད་དུ་ཁོང་དུ་ཆུད་པའི་དུས་སོ། ། གསུམ་པ་ནི་དམྱལ་བར་ཕྱིན་ལ་སྡུག་བསྔལ་མྱོང་བར་བསམ། སྡུག་བསྔལ་འདི་ལས་ཐར་བར་བྱ་སྙམ་དུ་བསམ། དེ་དག་ཀྱང་སེམས། སྒྱུ་མ།
རང་བཞིན་མེད་པར་ཤེས་པར་བྱ། ཡང་ཕྱོགས་བཅུའི་སངས་རྒྱས་ཀྱི་ཞིང་རྣམས་ལྟ་བར་བསམ། དེ་རྣམས་མཐོང་བ་ངོ་མཚར་སྙམ་དུ་བསམ། དེ་དག་ཀྱང་སེམས། དེའང་སྒྱུ་མ། དེའང་རང་བཞིན་མེད་པ་ཕྱག་རྒྱ་ཆེན་པོ་ཡི་གེ་མེད་པའོ། ། གསུམ་པ་དཔེ་དོན་བསྲེ་བ་ལ་རྩོལ་བ་དང་བཅས་པ་དང་། རྩོལ་བ་མེད་པ་དང་། གྲུབ་པའི་རྟགས་དང་གསུམ་ལས། དང་པོ་ནི།
སྒྱུ་མ་དང་ཉོན་མོངས་སོགས་ལ། སེམས་དང་། སྒྱུ་མ་དང་། རང་བཞིན་མེད་པ་དང་ཕྱག་རྒྱ་ཆེན་པོ་ཡི་གེ་མེད་པའོ་ཞེས་རྩོལ་བས་ཡིད་ལ་བྱེད་པའོ། ། གཉིས་པ་ནི་དེ་ལྟར་ཡིད་བྱེད་ཀྱི་རྩོལ་བ་མེད་པར་རང་ཤུགས་ཀྱིས་རྟོགས་པའོ། ། གསུམ་པ་ལ་རྩོལ་བ་དང་བཅས་པའི་འབྲས་བུ་ནི་མཉམ་རྗེས་ལ་ཁྱད་པར་ཡོད་པའོ། ། རྩོལ་བ་མེད་པའི་འབྲས་བུ་ནི་མཉམ་རྗེས་ལ་ཁྱད་པར་མེད་པར་རང་གི་ངང་གིས་འཇུག་པའོ། ། རྗེས་དགེ་ལ་བསྔོ་བ་སོགས་བཤད། གསུམ་པ་འབྲས་བུ་སྐུ་གསུམ་ཡན་ལག་བདུན་ལྡན་སོགས་འདི་དག་གི་དོན་རྒྱས་པར་རྗེ་བཙུན་རིན་པོ་ཆེའི་་་་་་ཡིག་རྙིང་གི་སྟེང་ནས་ཞིབ་པར་ངོ་སྤྲད་དོ། ། གསུང་ལས་རྟོགས་པར་བྱའོ། །
དེ་དག་གིས་ནི་ལམ་སྐོར་ཕྱི་མ་བརྒྱད་ཀྱི་ནང་ནས་ཡི་གེ་མེད་པའི་མན་ངག་གི་དམིགས་རིམ་མ་ཚང་བ་མེད་པ་བསྟན་ཟིན་ཏོ།། །། ཡོན་པོ་སྲོང་བ་ནི་རྩ་ཡོན་པོ་ནི་རོ་རྐྱང་གཉིས། རླུང་ཡོན་པོ་ནི་ལྡང་འཇུག་གཉིས། ཐིག་ལེ་ཡོན་པོ་ནི་ཁུ་ཁྲག་གཉིས་ཏེ་དེ་རྣམས་སྲོང་བ་ནི་དབུ་མར་ཚུད་པ་སྟེ། རྩ་དང་རླུང་དང་བྱང་ཆུབ་ཀྱི་སེམས་འཆིངས་ནས་སངས་རྒྱས་ཀྱི་ལམ་དུ་འགྱུར་བ་ཡིན་ནོ། ། དེ་ཉམས་སུ་ལེན་པ་ལ་གནད་ལ་དབབ་པ་གསུམ་དང་།

སྒོམ་པ་གསུམ་གོང་བཞིན་བཤད། ཡི་དམ་སྒོམ་པ་བདེ་མཆོག་བྱ། དངོས་གཞི་ལ། ཁྲོ་བོའི་གཟུགས་ཀྱི་རླུང་བཟུང་ན། ། སྐྲ་དཀར་གཉེར་མ་རྣམ་སྤངས་ཏེ། ། རྒ་དང་འཆི་བ་ལས་གྲོལ་ནས། ། ནམ་མཁའ་བཞིན་དུ་འཆི་མེད་འགྱུར། ། ཞེས་ཏེ་ལུས་སྐྱིལ་ཀྲུང་ལེགས་པར་བཅའ། ལག་པ་གཉིས་རྡོ་རྗེ་ཁུ་ཚུར་ལེགས་པར་བཅངས་ལ་པུས་མོ་གཉིས་ཀྱི་སྟེང་དུ་བཞག མིག་མི་འཛུམ་པར་གྱེན་ལ་བཟློག ལྕེ་རྐན་ལ་སྦྱར།
སོ་བསྒྲིགས་ཏེ་ཁ་བགྲད་ལ། འོག་རླུང་ཅུང་ཟད་བསྐུམ། སྟེང་རླུང་རྫོགས་པར་རྔུབས་ཏེ་བྲང་རུས་མན་ཆད་དུ་མནན། འོག་རླུང་དེ་ཅུང་ཟད་ཡར་འཐེན་ལ་ཁ་སྦྱར་ཏེ། ལྟོ་བ་ཚིགས་པ་ལ་སྦྱར། ལག་པ་གཉིས་པུས་མོའི་སྟེང་ནས་ཕར་ལ་གྲུ་མོ་པུས་མོ་ལ་སླེབ་སླེབ་བཏང་ཞིང་ལུས་ཐམས་ཅད་ཉ་སུལ་འཐོན་པར་བསྒྲིམས་ནས་ལུས་ཅུང་ཟད་མདར་བ་ཙམ་བྱའོ། ། རླུང་མི་ཐུབ་པ་སྙམ་ན་དལ་བུས་གློད་དེ། ཡང་སྔར་བཞིན་བསྒོམ་མོ། ། དེ་ལྟ་བུ་ལན་ཉི་ཤུ་རྩ་རེ་བྱས་ལ་མཐར་ལྟེ་བ་བརྐྱངས་ཏེ་ལུས་ཀྱི་འཕྲུལ་འཁོར་མ་ཞིག་པར་བྱས་ལ། མིག་མི་འཛུམ་པར་བར་སྣང་ལ་ཧྲིག་གེ་ལྟ།
སེམས་གསལ་སྟོང་འཛིན་མེད་ཀྱི་ངང་དུ་མ་བཅོས་ལྷུག་པར་བཞག འཕྲུལ་འཁོར་གཞན་རྣམས་དང་གེགས་སེལ་དང་འབྲས་བུ་སོགས་རྗེ་བཙུན་གྱི་གསུང་རབ་ལས་གསུངས་པ་བཞིན་ནོ། ། རྗེས་དགེ་བ་བསྔོ་བ་སོགས་དང་། ཡིག་རྙིང་གི་སྟེང་ནས་ལུང་དང་སྦྲགས་ཏེ་ཞིབ་ཏུ་ངོ་སྤྲད་དོ། ། དེ་དག་གིས་ནི་ལམ་སྐོར་ཕྱི་མ་བརྒྱད་ཀྱི་ནང་ནས་ཡོན་པོ་བསྲང་བའི་མན་ངག་གི་དམིགས་རིམ་མ་ལུས་པ་བསྟན་ཟིན་ཏོ།། །། རྒྱལ་ཆེན་ཨིནྡྲ་བྷཱུ་ཏིའི་ཕྱག་རྒྱའི་ལམ་ནི་དངོས་ཀྱི་ཕྱག་རྒྱའི་ཉམས་ལེན་ཡིན་པས་ཡིག་རྙིང་གི་ནང་ནས་ཇི་ལྟར་འབྱུང་བ་བཞིན་ཉམས་སུ་བླང་་་་་་ཡིག་རྙིང་གི་ལུང་བྱས་ཏེ་ངོ་སྤྲད་པའམ། དེའི་ནང་བཞིན་ངག་ཏུ་བརྗོད་ནུས་ན་བློ་ལ་བླངས་ཏེ་བརྗོད་དོ། ། དགོས་ཏེ། འདིར་ཡེ་ཤེས་ཀྱི་ཕྱག་རྒྱ་ལ་བསྟེན་པའི་དམིགས་རིམ་ཙམ་བརྗོད་ན། འདི་ལ་མན་ངག་གི་གཞི་བཅའ་བ་ལ་བརྒྱུད་པ་བཞི་དང་།
ལམ་ལྔ་དང་། སྡོམ་པ་གསུམ་དང་ལྡན་པ་སྟེ་གསུམ་ཡིན་ལ། ཉམས་སུ་བླང་བའི་གནད་ནི་ལྔར་འདུས་ཤིང་། དགའ་བ་བཅུ་དྲུག་དང་ཕྱི་ནང་གི་ཡུལ་སུམ་ཅུ་རྩ་གཉིས་ཀྱི་ཚུལ་གྱིས་ས་བཅུ་གཉིས་ཀྱི་བགྲོད་ཚུལ་བསྟན་ལ། ཡན་ལག་ལྔའམ་བདུན་གྱིས་འབྲས་བུ་སངས་རྒྱས་ཀྱི་ས་བསྟན་པ་ལས། གཞན་རྣམས་རྗེ་བཙུན་འཁྲུལ་བའི་དྲི་མ་ཟད་པ་གྲགས་པའི་གསུང་བཞིན་ཤེས་པར་བྱ་ཞིང་། ཡེ་ཤེས་ཀྱི་རིག་མ་ལ་བསྟེན་ནས་ཉམས་སུ་བླང་བའི་གནད་ལྔ་བསྟན་པ་ལ། གནད་ལ་དབབ་པ་རྣམ་པ་གསུམ་དང་སྒོམ་པ་གསུམ་ནི་རྒྱུད་གསུམ་མཛེས་རྒྱན་གྱི་ལྟ་བའི་སྐབས་ཇི་ལྟ་བར་བཞིན་བཤད། གཉིས་པ་དངོས་བཞི་ལ་ལྔ་སྟེ་རིག་མ་དག་པ། ལུས་ངག་མཉམ་པ།
བྱིན་རླབས་མཉམ་པ། འདོད་པ་མཉམ་པ། མན་ངག་གི་གནད་ཀྱིས་ཟིན་པའོ། ། ཞེས་པ་ནས་བརྩམས་ཏེ་རྒྱུད་གསུམ་མཛེས་རྒྱན་གྱི་ཤེར་དབང་གི་ལམ་རྒྱས་པ་བཞིན་བརྗོད། མན་ངག་གི་གནད་ལྔ་པ་མི་ཉམས་པར་བསྲུང་བ་ལ་བརྒྱད་ཡོད་པ་ནི་ཡིག་རྙིང་ལས་འབྱུང་བ་ལྟར་ཡིན་ནོ། ། ལམ་དེ་བསྒོམས་པ་ལས་བྱུང་བའི་ལྷན་སྐྱེས་ཀྱི་ཡེ་ཤེས་དགའ་བ་བཅུ་དྲུག་ཡོད་པ་ཐམས་ཅད་དགའ་བ་བཞི་བཞིར་འདུས་པས་དགའ་བ་བཞི་ནི་ཁམས་བདུད་རྩི་ལ་གནད་དུ་བསྣུན་པ་ལས་སྐྱེ། ཞེས་པ་ནས་བདེ་བ་དང་སྟོང་པ་གཉིས་སུ་མེད་པ་ལྷན་སྐྱེས་སོ་ཞེས་པ་རྒྱུད་གསུམ་མཛེས་རྒྱན་བཞིན་བརྗོད། དེ་དག་ལ་བརྟེན་ནས་ས་ལམ་རྣམས་རིམ་གྱིས་བགྲོད་དེ་འབྲས་བུ་ཁ་སྦྱོར་ཡན་ལག་བདུན་ལྡན་མངོན་དུ་བྱེད་པ་ཡིན་ནོ། ། རྗེས་དགེ་བ་བསྔོ་བ་སོགས་གོང་བཞིན་བཤད། དེ་དག་གིས་ནི་ལམ་སྐོར་ཕྱི་མ་བརྒྱད་ཀྱི་ནང་ནས་རྒྱལ་ཆེན་ཨིནྡྲ་བྷཱུ་ཏིའི་ལམ་གྱི་དམིགས་རིམ་མ་ལུས་པ་བསྟན་ཟིན་ནས།
དེ་ལྟར་ལམ་སྐོར་ཕྱི་མ་བརྒྱད་ལམ་འབྲས་དང་བཅས་པའི་གདམས་པ་ཟབ་མོ་འདི་དག་གྲུབ་པའི་སློབ་དཔོན་སུ་དང་སུ་ཞིག་གིས། རྒྱུད་སྡེ་རིན་པོ་ཆེ་གང་དང་གང་ལ་བརྟེན་ནས་གཞུང་ཡན་ལག་འདི་དང་འདིས་མཛད་ཀྱི་རྣམ་བཞག་ཅུང་ཟད་བརྗོད་ན། དེ་ཡང་བླ་མ་དམ་པའི་ཆོས་འབྱུང་ཡན་ཆད་དུ་གང་ཟག་བརྒྱད་ཀྱིས་མཛད་པའི་ལམ་སྐོར་དགུ་ཞེས་པ་ཁོ་ན་ཡོད་ཀྱང་། རྡོ་རྗེ་འཆང་གི་ལོ་རྒྱུས་ཀྱི་ཡི་གེ་ལ་ཞིབ་བརྟགས་མཛད་པས་ནག་པོ་པ་ལ་གཉིས་སུ་འབྱེད་དགོས་པ་གསལ་བར་དགོངས་ནས་ཆོས་འབྱུང་བསྟན་པ་རྒྱས་པའི་ཉི་འོད་མན་ཆད་དཔལ་ལྡན་ངོར་པའི་རྗེས་འཇུག་རྣམས་གང་ཟག་དགུས་མཛད་པའི་ལམ་སྐོར་དགུ་ཞེས་འདོད་དེ། དེ་ཡང་རེ་རེ་ལ་མཛད་པ་པོའི་གང་ཟག རྒྱུད་གཞུང་གང་ལ་བརྟེན་ནས་མཛད་པ། གཞུང་གང་མཛད་པ། དོན་ཉམས་ལེན་གྱི་ཁྲིད་ངོས་བཟུང་བ་དང་བཞི་བཞིས་འཆད་པ་ལས། གང་ཟག་ནི་རྡོ་རྗེ་གདན་པས་གྲུབ་ཐོབ་བརྒྱད་ཅུ་རྩ་བཞིའི་བསྟོད་པ་རེ་དང་སྦྱར་ནས་ངོས་འཛིན་ཏེ། ། ཆུ་བོ་ཆེན་པོ་གྱེན་ལ་བཟློག་ཅེས་སོགས་ལྟར་གྱི་བིརྺ་པས་སྤྱིར་བཀའ་མདོ་རྒྱུད།
བྱེ་བྲག་ཏུ་བླ་མེད། ཁྱད་པར་དུ་རྒྱུད་གསུམ། དེའི་ནང་ནས་ཀྱང་གཙོ་བོར་བརྟག་གཉིས་ལ་བརྟེན་ནས་གཞུང་རྡོ་རྗེ་ཚིག་རྐང་མཛད། ཉམས་ལེན་གྱི་ཁྲིད་གསུང་ངག་རིན་པོ་ཆེའོ། ། བིརྺ་པ་ལ་རྣལ་འབྱོར་གྱི་དབང་ཕྱུག་བིརྺ་པ་དང་། ཤར་ཕྱོགས་བིརྺ་པ་གཉིས་ལས་འདི་སྔ་མའོ། ། དགེ་སློང་ལུས་ལ་དངོས་གྲུབ་བརྙེས། ། ནགས་ཀྱི་ལྷ་མོས་བདུད་རྩི་ཕུལ། ། ཀླུ་སྒྲུབ་སྙིང་པོ་ཞེས་བྱ་བའི། ། བླ་མ་དེ་ལ་ཕྱག་འཚལ་ལོ། །
ཞེས་པ་ལྟར་གྱི་གང་ཟག་འཕགས་པ་ཀླུ་སྒྲུབ་ཀྱིས་རྒྱུད་གསང་འདུས་ལེའུ་གཉིས་པ། རྣམ་སྣང་བྱང་ཆུབ་སེམས་ལེ་ལ་བརྟེན་ནས་གཞུང་བྱང་ཆུབ་སེམས་འགྲེལ་མཛད། ཉམས་ལེན་གྱི་ཁྲིད་མཆོད་རྟེན་དྲུང་ཐོབ། རྒྱལ་རིགས་ཟླ་བའི་དངོས་གྲུབ་བརྙེས། ། པདྨ་ཅན་དང་ལྷན་ཅིག་བཞུགས། ། མཚོ་སྐྱེས་རྡོ་རྗེ་ཞེས་བྱ་བའི། ། བླ་མ་དེ་ལ་ཕྱག་འཚལ་ལོ། ། ཞེས་པ་ལྟར་གྱི་མཚོ་སྐྱེས་རྡོ་རྗེས་རྒྱུད་འབུམ་ཕྲག་ལྔ་བའམ། བརྟག་གཉིས་ལ་བརྟེན་ནས་གཞུང་བསྐྱེད་རིམ་སྒྲུབ་ཐབས་མཚོ་སྐྱེས། རྫོགས་རིམ་མར་མེའི་རྩེ་མོ་ལྟ་བུ་མཛད།
ཉམས་ལེན་གྱི་ཁྲིད་བསྐྱེད་རིམ་ཟབ་མོའི་ཚུལ་དགུ་བསྙེན་སྒྲུབ་བཞི་ཆ་དབྲི་བ་དང་བཅས་པའོ། ། མཚོ་སྐྱེས་ལ་ཆེ་ཆུང་གསུམ་ལས། དང་པོ་ཡན་ལག་མེད་པའི་རྡོ་རྗེ། འདི་དེའི་སློབ་མ་སྟེ་བར་པ་ལ་ངོས་བཟུང་ནས་བོད་དུ་བྱོན་ཚུལ་སོགས་བྱེད་པ་ཞིག་རྡོ་རྗེ་འཆང་གི་ཆོས་འབྱུང་དུ་གསུངས་སོ། ། རྗེ་བཙུན་གྱིས་ལམ་སྐོར་གྱི་ལོ་རྒྱུས་ཀྱི་ཡི་གེ་ལྟར་ན་མཚོ་སྐྱེས་ཆུང་བས་བོད་དུ་བྱོན་པ་འཐད་པའི་ཕྱོགས་ཤིག་ཡོད་གསུངས། གདིང་བ་བཏིང་ནས་གངྒཱ་བརྒལ། ། སྟག་ལ་ཞོན་ནས་དངོས་གྲུབ་བརྙེས། ། ཌོམྦྷི་པ་ཞེས་བྱ་བ་ཡི། ། བླ་མ་དེ་ལ་ཕྱག་འཚལ་ལོ། ། ཞེས་པ་ལྟར་གྱི་ཌོམྦྷི་པས་རྒྱུད་བརྟག་གཉིས་ལ་བརྟེན་ནས་གཞུང་ལྷན་ཅིག་སྐྱེས་གྲུབ་མཛད།
ཉམས་ལེན་གྱི་ཁྲིད་ལྷན་ཅིག་སྐྱེས་པ་གསུམ་གྱིས་ལམ་ཡོངས་སུ་རྫོགས་པའོ། ། ཌོམྦྷི་པ་ལ། ཌོམྦྷི་ཧེ་རུ་ཀ དཔལ་མཆོག་ཌོམྦྷི་པ་ཆེ་ཆུང་གཉིས་ཏེ་གསུམ་ལས་འདི་དང་པོའོ། ། ཟར་བུའི་ལུས་ལ་ཤིང་མཁན་རིགས། ། མུ་དྲ་མ་དང་དངོས་གྲུབ་བརྙེས། ། ཏོག་རྩེ་པ་ཞེས་བྱ་བ་ཡི། ། བླ་མ་ཞེས་པ་ལྟར་གྱི་གང་ཟག་ཏོག་རྩེ་པས་རྒྱུད་སམྦུ་ཊི་ལས་གཞུང་བསམ་གྱིས་མི་ཁྱབ་མཛད། ཉམས་ལེན་གྱི་ཁྲིད་བསམ་གྱིས་མི་ཁྱབ་པ་ལྔས་ལམ་ཡོངས་སུ་རྫོགས་པའོ། ། རྒྱལ་རིགས་ཨུ་རྒྱན་གནས་ན་བཞུགས། །
ལྕམ་སྲིང་གཉིས་ཀྱིས་དངོས་གྲུབ་བརྙེས། ། ཨིནྡྲ་བྷཱུ་ཏི་ཞེས་བྱ་བའི། ། བླ་མ་ཞེས་པ་ལྟར་གྱི་གང་ཟག་ཨིནྡྲ་བྷཱུ་ཏིས་རྒྱུད་ཡེ་ཤེས་ཐིག་ལེ་ལ་བརྟེན་ནས་གཞུང་དབང་ཡོན་ཏན་རིམ་པ་མཛད། ཉམས་ལེན་གྱི་ཁྲིད་ཕྱག་རྒྱ་ལམ་རྫོགས་སོ། ། ཨིནྡྲ་བྷཱུ་ཏི་ལ་ཆེ་ཆུང་གསུམ་ལས་འདི་བར་པའོ། ། དེ་གསུམ་མིན་པ་གཅིག་ཀྱང་ཡོད་གསུངས། བླ་མའི་བཀའ་བཅག་སྤྱོད་པ་མཛད། ། སྲིད་པ་བར་དོར་རྫོགས་སངས་རྒྱས། ། ནག་པོ་སྤྱོད་པ་ཞེས་བྱ་བའི། ། བླ་མ་ཞེས་པ་ལྟར་གྱི་གང་ཟག་ནག་པོ་སྤྱོད་པས་རྒྱུད་བདེ་མཆོག་རྩ་བཤད་ལ་བརྟེན་ནས་གཞུང་ཨོ་ལ་པ་ཏི་མཁའ་འགྲོའི་བརྡའ་སྐད།
བོད་སྐད་དུ་ནག་པོ་རིམ་བཞི་ཞེས་འབྱུང་བ་དེ་མཛད། ཉམས་ལེན་གྱི་ཁྲིད་གཏུམ་མོ་ལམ་རྫོགས། ནག་པོ་པ་ལ་ནག་པོ་སྤྱོད་པ། ཤར་ཕྱོགས་ནག་པོ་པ། ནག་པོ་དམ་ཚིག་རྡོ་རྗེ། ནག་པོ་ཤནྟ་བྷ་དྲ་ལ་སོགས་པ་མང་དག་ཡོད་པ་ལས། འདི་དང་པོ་ཡིན་པ་ཤོ་གཞག་གོ ། རྒྱལ་རིགས་ཉི་མའི་ཟེར་ལ་གཤེགས། ། རིལ་བུ་མིག་སྨན་ས་འོག་སྤྱོད། ། ངག་དབང་གྲགས་པ་ཞེས་བྱ་བའི། །
བླ་མ་ཞེས་པ་ལྟར་གྱི་གང་ཟག་ངག་དབང་གྲགས་པས། རྒྱུད་བརྟག་གཉིས་དང་གསང་འདུས་ལ་བརྟེན་གཞུང་བཞི་པ་སྣང་བ། ཡན་ལག་བདུན་ལྡན། དེ་ཁོ་ན་ཉིད། རིན་ཆེན་ཕྲེང་བ་དེ་གསུམ་མཛད། ཉམས་ལེན་གྱི་ཁྲིད་ཕྱག་ཆེན་ཡི་གེ་མེད་པའོ། ། དཀའ་ཐུབ་བོར་ནས་སྤྱོད་པ་མཛད། ། ལྟ་སྟངས་མཛད་ཅིང་དངོས་གྲུབ་བརྙེས། ། ནག་པོ་པ་ཞེས་བྱ་བ་ཡི། ། བླ་མ་ཞེས་པ་ལྟར་གྱི་གང་ཟག་ནག་པོ་ཨུ་ཙི་ཊ་འཆི་བ་མེད་པས་མ་རྒྱུད་མཐའ་དག་ལ་བརྟེན་ནས་གཞུང་རླུང་སེམས་དབང་དུ་འཇུག་པའི་ཚིགས་སུ་བཅད་པ་གཅིག་མཛད།
ཉམས་ཀྱི་ཁྲིད་ཡོན་པོ་སྲོང་བའོ། ། དོན་དེ་དག་ལ་དགོངས་ནས་རྗེ་བཙུན་རིན་པོ་ཆེས་ལམ་སྐོར་དགུ་ནི་ཁྱད་པར་རོ། ། ཞེས་གསུངས་ཤིང་། ཆོས་རྗེ་པས་ཀྱང་། ལམ་འབྲས་ལ་སོགས་ལམ་སྐོར་དགུ། ། ཞེས་བཤད་པ་ཡིན་ལ། ལམ་སྐོར་ཕྱི་མ་བརྒྱད་པོ་དེ་རྣམས་ཀྱི་སྡོམ་ནི་རྗེ་བཙུན་གྲགས་པའི་གསུང་་་་་་སྒོ་རུམ་དཔེ་རྙིང་ལས་རྗེ་བཙུན་དངོས་ཀྱི་ཕྱག་བྲིས་ཉིད་ལ་ཡོད་ཅེས་བླ་མ་གོང་མ་རྣམས་ཀྱིས་གསུངས། གིས། ཞིང་པའི་བྱ་བ་བསམ་གྱིས་མི་ཁྱབ་་་་་་ཏོག་རྩེ་པ་ཀྱང་། ། མཚོ་སྐྱེས་་་་་་སློབ་དཔོན་བཞིན་དུ་ཟབ་པའི་ཚུལ་སྤྱོད་པ། །
ཌོམྦྷི་་་་་་ཧེ་རུ་ཀ་བས་ཀྱང་ལྷན་ཅིག་སྐྱེས་པ་གྲུབ། ། དཔལ་ལྡན་་་་་་ནག་པོ་སྤྱོད་པ་ཁྲོ་ཞིང་གཏུམ་པས་ནི། ། མཐའ་་་་་་ནག་པོ་པ་ཨུ་ཙི་ཊ་འཆི་བ་མེད་པ་གཉིས་གཡོ་བ་དབུ་མའི་ལམ་བཅུག་ནས། ། འཕགས་པ་་་་་་ཀླུ་སྒྲུབ་བཞིན་དུ་སེམས་ཐག་ཆོད་པར་གྱུར། ། རྒྱལ་་་་་་ཨིནྡྲ་བྷུ་ཏི་པོའི་ཚུལ་དུ་བཙུན་མོའི་ཚོགས་བསྟེན་ན། ། ཡི་གེ་མེད་དང་སློབ་དཔོན་་་་་་ངག་གི་དབང་ཕྱུག་ཐོབ། ། ཅེས་གསུངས་ཤིང་། དེས་ན་ལམ་འབྲས་ལ་སོགས་པའི་ལམ་སྐོར་དགུ་བོད་དུ་དར་བར་མཛད་མཁན་ནི་འབྲོག་མི་ལོ་ཙཱ་བ་ཆེན་པོ་དེ་ཉིད་ཡིན་པས། ལོ་ཆེན་དེ་ཉིད་ཀྱིས་ལམ་སྐོར་ཕྱི་མ་རྣམས་སྐྱེས་མཆོག་གང་དང་གང་ལ་གསན་པ་ཡིན་སྙམ་ན་ཇི་སྐད་དུ། ལོ་ཆེན་དེ་ཡིས་ལམ་སྐོར་ཕྱི་མ་རྣམས། །
སྐྱེས་མཆོག་གང་དང་གང་ལ་གསན་སྙམ་ན། ། པདྨའི་ལམ་དང་གཏུམ་མོ་ལམ་རྫོགས་དང་། ། ཡོན་པོ་བསྲང་རྣམས་ག་ཡ་དྷ་རར་གསན། ། མཆོད་རྟེན་དྲུང་ཐོབ་ལྷན་ཅིག་སྐྱེས་གྲུབ་དང་། ། བསམ་མི་ཁྱབ་རྣམས་དཔའ་བོ་རྡོ་རྗེར་གསན། ། མཁས་ཤིང་གྲུབ་པ་བརྙེས་པ་ཨ་མོ་གྷ། ། བཛྲ་ཞབས་ལ་ཕྱག་རྒྱ་ལམ་རྫོགས་དང་། ། ཤེས་རབ་གསང་བར་ཡི་གེ་མེད་པ་གསན། ། ཞེས་པ་ལྟར་རོ། ། དེ་ལྟར་ན་རྩོད་པའི་དུས་ཀྱི་རྡོ་རྗེ་འཆང་འབྲོག་མི་ལོ་ཙཱ་བ་ཤཱཀྱ་ཡེ་ཤེས་ཀྱིས་གངས་རིའི་ཁྲོད་འདིར་གསལ་བར་མཛད་པའི་ལམ་སྐོར་ཕྱི་མ་བརྒྱད་ཀྱི་ཁྲིད་རིམ་རྗེ་བཙུན་ས་སྐྱ་པ་ཡབ་སྲས་རྣམས་ཀྱི་ཐུགས་དམ་ཉམས་བཞེས་ཀྱི་སྙིང་པོ་མཐའ་ཡས་རྒྱུད་སྡེའི་མངའ་བདག་རྡོ་རྗེ་འཆང་ཀུན་དགའ་བཟང་པོས་དར་རྒྱས་སུ་མཛད་པའི་བཀའ་སྲོལ་ཇི་ལྟ་བ་བཞིན་བསྟན་ཟིན་པ་ཡིན་པས་ཐོས་པ་དང་བསམ་པས་ཚུལ་བཞིན་དུ་བསྐྱངས་ཏེ་སྒོམ་པས་ཉམས་སུ་ལེན་པ་དང་།
སྐལ་ལྡན་གྱི་གདུལ་བྱ་ལ་ལེགས་པར་བསྟན་པའི་སྒོ་ནས་རང་གཞན་གྱི་དོན་རྒྱ་ཆེན་པོ་མཛད་པར་ཞུ། བསོད་ནམས་འདི་ཡིས་ཐམས་ཅད་གཟིགས་པ་ཉིད། ། ཅེས་སོགས་དང་། བསྔོ་བ་དང་སྨོན་ལམ་རྒྱས་པར་བྱའོ། ། དེ་ལྟར་ལམ་སྐོར་གྱི་ཁྲིད་འདི་རྣམས་དཀྱུས་གཅིག་ལ་བར་མ་ཆད་པར་གཏོང་ན་སྔོན་འགྲོའི་བསག་སྦྱངས་གཅིག་གིས་ཆོག་པར་མཛད། ཡང་བར་མཚམས་བཞག་ནས་འཇུག་དགོས་པ་བྱུང་ན་གང་འཇུག་པའི་མཚམས་དེར་བསག་སྦྱང་སོགས་ཁྲིད་ཀྱི་སྔོན་འགྲོ་རེ་ཅིས་ཀྱང་གཏོང་དགོས། འདི་དག་ལ་གོ་རིམ་གྱི་ངེས་པ་མི་དགོས་པས་རིམ་པ་ཇི་ལྟར་བྱས་ཀྱང་རུང་བ་ཡིན་ནོ། ། གོང་དུ་ཆོས་ཐུན་རྣམས་ཀྱི་དབུར་ཡིག་བརྒྱ། ཆོས་གཏོར། མཎྜལ་རྣམས་བྱ་བར་གསུང་པའི་ཕྱག་ལེན་ནི།
སློབ་མ་རྣམས་འདུས་གྲུབ་འཕྲལ་བླ་མས་བཅོམ་ལྡན་འདས་རྡོ་རྗེ་སེམས་དཔའ་དཔལ་ཧེ་རུ་ཀ་ལ་ཕྱག་འཚལ་ལོ། ། ཞེས་བརྗོད་དེ་དཔོན་སློབ་ལྷན་ཅིག་ཏུ་ཡི་གེ་བརྒྱ་པ་ཉེར་གཅིག་སོགས་ཀྱི་མཐར། བླ་མ་བདག་ནི་སོགས་བཤགས་པ་དང་། བླ་མ་རྡོར་སེམས་བསྟིམས་ནས་དགེ་བ་འདི་ཡིས་མྱུར་དུ་བདག རྡོ་རྗེ་སེམས་དཔའ་འགྲུབ་གྱུར་སོགས་བརྗོད། དེ་ནས་སློབ་དཔོན་ནམ་བྱང་འདྲེན་པ་སོགས་ཀྱིས་བསྐུལ་ལ། དཔལ་ལྡན་རྩ་བའི་བླ་མ་སོགས་དང་། ཐོས་པ་རྒྱ་མཚོ་མ་ཚར་གསུམ། ཆོས་རྣམས་མ་དང་། ཁྱོད་ལ་བསྟོད་ཅིང་སོགས་འདོད་གསོལ་བྱ།
དེ་ནས་སློབ་མ་རྣམས་ཀྱིས་མཎྜལ་བདུན་མ་འབུལ་རིང་། བླ་མས་དཀར་གཏོར་ཟླུམ་པོ་ཆབ་ཀྱིས་བྲན་པ་ལ་བྱ་ཁྱུང་གི་ཕྱག་རྒྱ་དང་། ཨོཾ་ཨཱཿཧཱུྃ་ཧ་ཧོ་ཧྲིཿགསུམ་གྱིས་བྱིན་གྱིས་བརླབས། ཨོཾ་མཧཱ་བྷཱུ་ཏ་ཨ་ཀར་སོགས་ཕྱག་རྒྱ་དང་བཅས་པས་གཏོར་མགྲོན་བཀུག ཨོཾ་ཨིནྡྲ་སོགས་གཏོར་སྔགས་ལན་གསུམ་མམ་ལྔས་ཕྱག་རྒྱ་དང་བཅས་གཏོར་མ་ཕུལ། ཡིད་ལས་སྤྲུལ་བའི་ཕྱི་ནང་གིས་མཆོད་ལ། ཆོས་བདག་ཆེན་པོ་འཁོར་བཅས་རྣམས། ། མཆོད་སྦྱིན་གཏོར་མ་སོགས་ནས། ཡིད་ལ་འདོད་པ་ཀུན་འགྲུབ་ཤོག་གི་བར་བརྗོད་ལ་མཐེབ་སྲིན་གྱི་སེ་གོལ་དང་བཅས། མུཿཞེས་བརྗོད་པས་གཏོར་མགྲོན་གཤེགས་གསོལ་བྱས་ལ་དགེ་བ་བསྔོ།
དེ་ནས་སློབ་དཔོན་གྱིས་སེམས་བསྐྱེད་གསལ་བཏབ་ལ། ལུང་དང་དམིགས་ཁྲིད་ཀྱི་ཐུན་སྟོན་པ་ལ་འཇུག་པར་བྱའོ། ། འདིར་སྨྲས་པ། ཟབ་ཡངས་རྒྱུད་སྡེ་མང་པོའི་དགོངས་པའི་བཅུད། ། གྲུབ་པའི་སློབ་དཔོན་བརྒྱད་ཀྱིས་བཀྲལ་བའི་སྲོལ། ། ས་སྐྱའི་ཡབ་ཆོས་ལམ་སྐོར་ཕྱི་མ་བརྒྱད། ། འདི་འདྲ་ཐོས་ཤིང་སྤེལ་པ་སྐལ་བ་བཟང་། ། སྤྲུལ་པའི་སྐྱེས་མཆོག་སྔགས་འཆང་ཆོས་ཀྱི་རྗེ། ། ངག་གི་དབང་པོ་ཀུན་དགའ་རིན་ཆེན་གྱི། ། གསུང་རབ་འཕྲོ་ཅན་གང་གི་ཕྲིན་ལས་རྒྱུན། །
སྤེལ་ཕྱིར་ཁ་སྐོང་ལྷག་བསམ་དག་པས་སྦྱར། ། འདི་སྦྱར་དགེ་བས་བདག་ཅག་དཔོན་སློབ་རྣམས། ། ཚེ་མཐར་ཕྱིན་ཅིང་བསམ་དོན་ཀུན་གྲུབ་སྟེ། ། དཔལ་ལྡན་ས་སྐྱའི་ཆོས་སྲིད་དཔལ་འབྱོར་རྣམས། ། ཡར་ངོའི་ཟླ་ལྟར་འཕེལ་ཞིང་རྒྱས་གྱུར་ཅིག བདག་ལ་བསྟན་ལ་ཕན་པའི་རིགས་བརྒྱུད་འགའ། ། མྱུར་དུ་འབྱུང་ཞིང་དེ་དག་བརྒྱུད་བཅས་ཀྱིས། ། དཔལ་ལྡན་ས་སྐྱའི་དཔལ་འབྱོར་ཕུན་ཚོགས་དང་། ། ཡབ་ཆོས་འདི་རྣམས་ལྷན་ཅིག་རྒྱས་བྱེད་ཤོག བདག་དང་བདག་ལ་ཡིད་གཏད་སློབ་བུ་རྣམས། །
ནམ་ཞིག་ཚེ་འདིའི་སྣང་བ་ནུབ་མ་ཐག འབྲལ་མེད་ལྷན་གཅིག་བདེ་བ་ཅན་སྐྱེས་ནས། ། སྤྲུལ་པས་འགྲོ་ཀུན་ཞིང་དེར་འདྲེན་གྱུར་ཅིག ། ཅེས་བོད་ཡུལ་བསྟན་པའི་མངའ་བདག་རྗེ་བཙུན་ས་སྐྱ་པའི་ཡབ་ཆོས་ལམ་སྐོར་ཕྱི་མ་བརྒྱད་ཀྱི་ཁྲིད་ཡིག་སྔགས་འཆང་ཆོས་ཀྱི་རྒྱལ་པོའི་གསུང་རྩོམ་འཕྲོ་ཅན་གྱི་ཁ་བསྐང་བ་དོན་གཉིས་ལྷུན་གྲུབ་ཕྲིན་ལས་རྒྱུན་མི་ཆད་པའི་དགའ་སྟོན་ཞེས་བྱ་བ་འདི་ཡང་སྔགས་འཆང་ཆོས་ཀྱི་རྒྱལ་པོའི་ཐོག་མའི་སྲས་མཆོག་འཇམ་མགོན་གྲུབ་པའི་དབང་ཕྱུག་བསོད་ནམས་དབང་པོ་དང་། དེའི་གཅུང་སྔགས་འཆང་རྒྱལ་་་་་་བའི་རྒྱལ་ཚབ་ཡབ་རྗེ་སྦས་པའི་སངས་རྒྱས་རྒྱལ་སྲས་གྲགས་པའི་མཚན་ཅན། དུས་གསུམ་རྒྱལ་བ་ཀུན་གྱི་སྤྱི་གཟུགས་རྗེ་བཙུན་མུས་པ་ཆེན་པོ་སངས་རྒྱས་རྒྱལ་མཚན། སྤྲུལ་པའི་སྐུ་ལོ་ནས་སྤྱན་སྔ་རིན་པོ་ཆེ་ཀུན་དགའ་དོན་གྲུབ། མཁན་ཆེན་ཐམས་ཅད་མཁྱེན་པ་ངག་དབང་ཆོས་གྲགས་ལ་སོགས་ཏེ་ཡོངས་འཛིན་ཆོས་བཞིན་དུ་སྤྱོད་པ་དུ་མའི་ཞབས་རྡུལ་སྤྱི་བོས་ལེན་པ་དཔལ་ས་སྐྱ་པ་སྔགས་འཆང་ངག་དབང་ཀུན་དགའ་བསོད་ནམས་གྲགས་པ་རྒྱལ་མཚན་དཔལ་བཟང་པོས་སྔགས་འཆང་ཆོས་ཀྱི་རྒྱལ་པོས་མཛད་པའི་ལམ་སྐོར་ཕྱི་མ་བརྒྱད་ཀྱི་ཁྲིད་ཡིག་ངོ་མཚར་ཅན་གསུང་རབ་འཕྲོ་ཅན་དེ་ཉིད་ཀྱི་ཁ་སྐོང་དགོས་པའི་རིགས་རྣམས། མཁས་པའི་དབང་པོ་དཀོན་མཆོག་ལྷུན་གྲུབ་ཀྱི་དངོས་ཀྱི་སློབ་མ་ལུང་རིགས་སྨྲ་བ་མགོན་པོ་རིན་ཆེན་གྱིས་མཛད་པའི་ལམ་སྐོར་ཕྱི་མའི་ཁྲིད་ཀྱི་ཟིན་བྲིས་ནས་ཁ་བསྐངས་ཏེ། འཛིན་བྱེད་ཅེས་པ་མེ་ཕོ་བྱི་བའི་ལོ་ཆོ་འཕྲུལ་ཟླ་བའི་དམར་ཆ་དགའ་བ་དང་པོའི་ཚེས་ལ་བོད་ཀྱི་རྡོ་རྗེ་གདན་དཔལ་ས་སྐྱའི་ཆོས་གྲྭ་ཆེན་པོའི་གཞི་ཐོག་བླ་བྲང་གི་བླ་མ་གོང་མས་བྱིན་གྱིས་བརླབས་པའི་གནས་མཆོག་ཚོམས་དམར་གྱི་ཆོས་ཀྱི་རྒྱལ་པོ་འཕགས་པ་རིན་པོ་ཆེའི་བཞུགས་ཁྲི་པདྨ་ཅན་གྱི་དྲུང་དུ་ལེགས་པར་སྦྱར་བའི་ཡི་གེ་པ་ནི་གསོ་བ་རིག་པ་དང་།
ཡི་གེའི་འདུ་བྱེད་ལ་མཁས་པ་གདོང་དགའ་བ་བསམ་པ་དོན་ཆེན་གྱིས་བགྱིས་སོ། ། འདི་སྦྱར་དགེ་དང་དུས་གསུམ་དགེ་བ་ཡིས། ། བདག་ཅག་དཔོན་སློབ་སྡིག་ཀུན་བྱང་གྱུར་ནས། ། ཡིད་ལ་རེ་བའི་དོན་ཀུན་ལྷུན་འགྲུབ་པར། ། རྩ་བརྒྱུད་བླ་མས་བྱིན་གྱིས་བརླབས་གྱུར་ཅིག སརྦ་མངྒ་ལཾ། མསྟུ་སརྦ་ཛ་ག་ཏཾ།། །། ལམ་སྐོར་ཕྱི་མ་བརྒྱད་ཀྱི་ཁྲིད་དང་བྱིན་རླབས་ཀྱི་བརྒྱུད་པ་ལ་ཏོག་རྩེ་པའི་བསམ་མི་ཁྱབ་ཀྱི་མན་ངག་གི་བརྒྱུད་པ་ནི་རྡོ་རྗེ་འཆང་། རྟ་མཆོག་་་་་མདའ་འཛིན་བཱི་ན་ཡ།་་་་་ པི་ཝང་འཛིན། །
རྒྱལ་པོ་ཨིནྡྲ་བྷཱུ་ཏི། ཕུན་ཚོགས་ཞབས། གྲུབ་ཆེན་སྒེག་པའི་རྡོ་རྗེ། གྲུབ་ཆེན་དྷ་རི་པ། པདྨ་བཛྲ། ཆོས་སྐྱི་བ། བཟང་པོའི་ཞབས། འབྱོར་འཛིན་་་་་་ཏོག་རྩེ་པ། བྷཱུ་ཋ་ཎ། དྷ་མ་པ།
གྲུབ་ཐོབ་་་་་་ཀཧྞ་པ། དཔའ་བོ་རྡོ་རྗེ། འབྲོག་མི། སེ་སྟོན། ཞང་དགོན་པ་བ། ས་ཆེན། བསོད་རྩེ། རྗེ་བཙུན། ས་པཎ། འཕགས་པ།
ཞང་དཀོན་མཆོག་དཔལ། ན་བཟའ་བྲག་ཕུག་པ། གོང་རུང་་་་་་བླ་མ་དམ་པ་བསོད་ནམས་རྒྱལ་མཚན། བླ་མ་དཔལ་ཚུལ་བ། གྲུབ་ཆེན་བུདྡྷ་ཤྲཱི། ངོར་ཆེན་ཀུན་བཟང་། མུས་ཆེན་དཀོན་རྒྱལ། ཞྭ་ལུ་བ་ཆོས་རྗེ་སངས་རྒྱས་དཔལ་བཟང་། མུས་ཆེན་ནམ་མཁའ་དཔལ་བཟང་། རྗེ་དཀོན་མཆོག་ལྷུན་གྲུབ།
རྗེ་ནམ་མཁའ་དཔལ་བཟང་། རྩེ་གདོང་བདག་ཆེན་ཀུན་དགའ་བསོད་ནམས་ལྷུན་གྲུབ། བླ་མ་ནམ་མཁའ་ཆོས་དར། སྤྱན་སྔ་ཀུན་དགའ་དོན་འགྲུབ་ཀྱི་བར་དུ་བྱོན་པ་ལ་བདག་ས་སྐྱ་པ་ཨཱ་ནནྡས་ཞུས་པ་བརྒྱུད་པ་ལུགས་གཅིག་དང་། ཡང་མཁས་པའི་དབང་པོ་ངོར་ཆེན་དཀོན་མཆོག་ལྷུན་གྲུབ་ཀྱིས། རྗེས་མུས་ཆེན་དཀོན་མཆོག་རྒྱ་མཚོ། མཁན་ཆེན་དབང་ཕྱུག་དཔལ་བཟང་། རྗེ་ཐམས་ཅད་མཁྱེན་པ་ངག་དབང་ཆོས་གྲགས། དེས་བདག་ས་སྐྱ་པ་སྔགས་འཆང་ངག་དབང་ཀུན་དགའ་བསོད་ནམས་ལའོ། ། ཡང་ན་ཤེའུ་ལོ་ཙཱ་བ།
བླ་མ་ནམ་མཁའ་ཆོས་དར་་་་་་གྱིས་གསན་ནམ་སྙམ་སྟེ་ཅུང་ཟད་བརྟག་གོ ། ལོ་ནས་སྤྱན་སྔ་རིན་པོ་ཆེ་ཀུན་དགའ་དོན་གྲུབ། དེས་བདག་ས་སྐྱ་པ་ཨཱ་ནནྡ་ལའོ། ། ཡང་ན་ངོར་ཆེན་ཀུན་བཟང་། མཁས་མཆོག་ཀུན་བློ། མཁས་བཙུན་དཔལ་ལྡན་རྒྱལ་པོ། རྗེ་ནམ་མཁའི་མཚན་ཅན། རྗེ་དཀོན་མཆོག་ལྷུན་གྲུབ་མན་འདྲ། བསམ་མི་ཁྱབ་ཀྱི་བྱིན་རླབས་ཀྱི་བརྒྱུད་པ་ནི། ས་སྐྱ་པཎ་ཆེན།
འོད་ཤཱཀ ལ་རུ་བ་ཡེ་ཤེས་མགོན། བག་སྟོན། གཞོན་ཚུལ། ཚུལ་རྒྱལ་བ། བླ་མ་དཔལ་ལྡན་ཚུལ་ཁྲིམས་པ་མན་གོང་དང་འདྲ་བ་ལས། རྩེ་གདོང་བདག་ཆེན་ཁྲི་རིན་པོ་ཆེའི་དྲུང་དུ་ས་སྐྱ་པ་སྔགས་འཆང་ངག་དབང་ཀུན་དགའ་བསོད་ནམས་ཀྱིས་ཐོས། ཕྱག་རྒྱ་ཆེན་པོ་ཡི་གེ་མེད་པའི་བྱིན་རླབས་དང་གདམ་ངག་གི་བརྒྱུད་པ་ནི། རྗེ་བཙུན་མ་སྒྲོན་མ། སློབ་དཔོན་ངག་གི་དབང་ཕྱུག་གྲགས་པ།
དེ་ཝ་ཨ་ཀ་ར་ཙཎྜ། དེ་གཉིས་ཀ་ལ་ཇོ་བོ་ཨ་མོ་གྷ་བཛྲ་གྱིས་གསན། དེ་ལ་འབྲོག་མིས་གསན། བླ་མ་སེ་མཁར་ཆུང་པ་མན་གོང་དང་འདྲ་བ་ལས་བྱིན་རླབས་རྩེ་གདོང་ནས་ཁྲིའི་དྲུང་དང་། ཁྲིད་ལོ་ནས་སྤྱན་སྔ་རིན་པོ་ཆེ་དང་། མཁན་ཆེན་ཐམས་ཅད་མཁྱེན་པ་གཉིས་ཀའི་དྲུང་དུ་ས་སྐྱ་པ་ཨཱ་ནནྡས་ཐོས། མཆོད་རྟེན་དྲུང་ཐོབ་ཀྱི་བརྒྱུད་པ་ནི་རྡོ་རྗེ་འཆང་། ཕྱག་ན་རྡོ་རྗེ། ས་ར་ཧ། འཕགས་པ་ཀླུ་སྒྲུབ།
ཨཱརྻ་དེ་ཝ། དགེ་སློང་ནག་པོ་ཞབས། ཟླ་བ་གྲགས་པ། བྲམ་ཟེ་དཔལ་འཛིན།་་་་་ མ་ཧེའི་དབུ་ཅན་དཔའ་བོ་རྡོ་རྗེ། འབྲོག་མི་མན་གོང་དང་འདྲ། གཏུམ་མོ་ལམ་རྫོགས་ཀྱི་བརྒྱུད་པ་ནི། རྡོ་རྗེ་འཆང་། རྡོ་རྗེ་རྣལ་འབྱོར་མ། སློབ་དཔོན་དྲིལ་བུ་པ།
རུས་སྦལ་ཞབས། ཛ་ལནྡྷ་ར་པ། ནག་པོ་སྤྱོད་པ་་་་་་རོ་ལ་ཞོན་པ། ཤྲཱི་དྷ་ར། ག་ཡ་དྷ་ར། འབྲོག་མི་མན་འདྲའོ། ། ཡོན་པོ་སྲོང་བའི་བརྒྱུད་པའང་དེ་དང་འདྲའོ། ། ཨིནྡྲ་བྷུ་ཏིའི་ལམ་གྱི་བརྒྱུད་པ་ནི། དང་པོ་ཨིནྡྲ་བྷཱུ་ཏི་ཆེ་བ་་་་་་དཔལ་ལྡན་རྡོ་རྗེའི་ཞལ་སྔ་ནས། ། དེ་བཞིན་དུ་ཡང་་་་་་དྲང་སྲོང་གཟུགས།
ཚངས་པ་་་་་་འི་ཞབས་དང་། ། རྣལ་འབྱོར་མ་་་་་་བྲམ་ཟེ་མོ་ནི་རྡོ་རྗེ་གྲུབ། ། དེ་ནས་ཤྲཱི་བཛྲ་བར་པ་་་་་་བོ་དྷི་རྒྱལ། ། དེ་ཡིས་སློབ་དཔོན་དེ་ཡི་ཕྱི་མ་་་་་་ཨུ་པ་མའི་ཞབས་དང་། ། གོས་བྲལ་་་་་་གཅེར་བུ་པ་ཞལ་སྔ་དེ་བཞིན་ནོ། ། དཔལ་ལྡན་ཛྙཱ་ན་བར་པ་་་་་་བོ་དྷི་རྒྱལ། ། དེ་བཞིན་ཤྲཱི་ཡ་བོ་དྷི་དང་། ། སློབ་དཔོན་པདྨ་བཛྲ་དང་། ། ཌོམྦྷི་་་་་་ཧེ་རུ་ཀའི་ཞལ་སྔ་དེ་བཞིན་ནོ། ། ཡན་ལག་བར་མ་དཔལ་ལྡན་མོ། །
མཁའ་འགྲོ་མ་་་་་་བུང་བའི་པདྨ་དེ་བཞིན་ནོ། ། དུར་ཁྲོད་དུ་ན་ཀི་ལར་བཞུགས། ། ལྷ་ལྕམ་ལེགས་སྨིན་དེ་བཞིན་ནོ། ། བདག་ཀྱང་དང་པོ་གྲུབ་པ་ཡིན། ། ཞེས་པ་ལྟར་རྡོ་རྗེ་འཆང་། དཔལ་བདེ་བ་ཆེན་པོ། ཨིནྡྲ་བྷཱུ་ཏི། དཔལ་ཚངས་པའི་ཞབས། བྲམ་ཟེ་མོ། གྲུབ་པའི་རྡོ་རྗེ།
རྒྱལ་པོ་ཨིནྡྲ་བྷཱུ་ཏི་བར་པ། སློབ་དཔོན་དབུ་མ་པའི་ཞབས། སློབ་དཔོན་གོས་བྲལ་ཞབས། རྒྱལ་པོ་ཛྙཱ་ན་བོ་དྷི། སློབ་དཔོན་པདྨ་བཛྲ། ཌོམྦྷི་ཧེ་རུ་ཀ ཡན་ལག་བར་མའི་ཞབས། ལྷ་མོ་བུང་བའི་པདྨ། ལྕམ་ལེགས་སྨིན། རྒྱལ་པོ་ཨིནྡྲ་བྷཱུ་ཏི་ཆུང་བ།
དེའི་སློབ་མ་བྲམ་ཟེ་རིན་ཆེན་རྡོ་རྗེ། དེ་ལ་ཁ་ཆེ་ཤེས་རབ་གསང་བས་གསན། དེ་ལ་འབྲོག་མིས་ཏེ། དེ་མན་འདྲའོ། ། ཉེ་བརྒྱུད་ནི་རྡོ་རྗེ་དང་། ཨིནྡྲ་བྷཱུ་ཏི་ཆེ་བ། ལྕམ་ལེགས་སྨིན། ཤེས་རབ་གསང་བ། འབྲོག་མི་མན་ཆད་གོང་བཞིན་ནོ། ། པདྨ་བཛྲའི་ལམ་གྱི་བརྒྱུད་པ་ནི།
བི་ལ་པེ་་་་་་གྲུབ་ཐོབ་ཆོས་འཆད་ཀྱི་ཕྱག་རྒྱ་བཛྲ། ཡན་ལག་མེད་པའི་རྡོ་རྗེ། མཚོ་སྐྱེས་རྡོ་རྗེ། ཨིནྡྲ་བྷཱུ་ཏི། ལྕམ་ལེགས་སྨིན། ནག་པོ་སྤྱོད་པ། བྲམ་ཟེ་དཔལ་འཛིན། རྗེ་ག་ཡ་དྷ་ར། འབྲོག་མི་མན་འདྲའོ། ། ཌོམྦྷི་བའི་ལྷན་ཅིག་སྐྱེས་གྲུབ་ཀྱི་བརྒྱུད་བ་ནི་རྡོ་རྗེ་འཆང་།
ཡེ་ཤེས་ཀྱི་མཁའ་འགྲོ་མ། ཌོམྦྷི་པ། ཨ་ལ་ལ་བཛྲ། ནགས་ཁྲོད་པ། གརྦྷ་རི་པ། བསོད་སྙོམས་པ། མི་ཐུབ་ཟླ་བ། དཔའ་བོ་རྡོ་རྗེ། འབྲོག་མི་མན་སྔར་དང་འདྲའོ།། །། སརྦ་མངྒ་ལཾ།། །།
༈ མཁན་ཆེན་ཨ་པད་རིན་པོ་ཆེའི་དགོངས་བཞེད་ལྟར་གུ་རུས་ཞབས་ཞུ་བགྱིས་པའོ།། PAGE * MERGEFORMAT 2 ཨ་མྱེས་ཞབས། རྗེ་བཙུན་ས་སྐྱ་པའི་ཡབ་ཆོས་ལམ་སྐོར་ཕྱི་མ་བརྒྱད་ཀྱི་ཁྲིད་ཡིག PAGE * MERGEFORMAT 1
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
