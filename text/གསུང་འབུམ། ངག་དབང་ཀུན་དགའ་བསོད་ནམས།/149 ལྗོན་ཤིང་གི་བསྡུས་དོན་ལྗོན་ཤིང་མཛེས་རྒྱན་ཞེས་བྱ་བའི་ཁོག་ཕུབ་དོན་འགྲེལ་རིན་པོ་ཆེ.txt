གསུང་འབུམ། ངག་དབང་ཀུན་དགའ་བསོད་ནམས།
པོད ༡༤༩
ལྗོན་ཤིང་གི་བསྡུས་དོན་ལྗོན་ཤིང་མཛེས་རྒྱན་ཞེས་བྱ་བའི་ཁོག་ཕུབ་དོན་འགྲེལ་རིན་པོ་ཆེའི་ཕྲེང་བ།
༄༅། །མངོན་པར་རྟོགས་པ་རིན་པོ་ཆེའི་ལྗོན་ཤིང་གི་བསྡུས་དོན་ལྗོན་ཤིང་མཛེས་རྒྱན་ཞེས་བྱ་བའི་ཁོག་ཕུབ་དོན་འགྲེལ་རིན་པོ་ཆེའི་ཕྲེང་བ་ཞེས་བྱ་བ་བཞུགས་སོ། དགེའོ།། ན་མོ་གུ་རུ་བུདྡྷ་དྷྭ་ཛ་ཡེ། མཁས་གྲུབ་བྱེ་བའི་ཤིང་རྟའི་སྲོལ་ཆེན་པོ། ། ནམ་ཡང་འཁྱོག་པོའི་ལམ་དུ་མི་འདྲེན་པར། ། རྒྱལ་བ་སྲས་བཅས་གཤེགས་པའི་ཤུལ་ཉིད་དུ། ། འདྲེན་མཛད་འཁོར་ལོའི་མགོན་ལ་ཕྱག་བགྱི་འོ། ༡ ། དཔལ་ལྡན་གྲགས་པའི་ཟབ་ཡངས་ཐུགས་མཚོ་ལས། ། སྙན་བརྒྱུད་བཞི་ཡི་རྩ་བ་རབ་བརྟན་ཞིང་། །
གཞི་ལམ་འབྲས་བུའི་སྡོང་པོ་ཁྱོན་ཡངས་པར། ། མཁས་གྲུབ་འབུམ་སྡེའི་བཞེད་སྲོལ་ཡལ་གའི་ཚོགས། ༢ ། དྲི་མེད་ལུང་གི་ལོ་འདབ་རབ་རྒྱས་ཤིང་། ། ཡང་དག་རིགས་པའི་མེ་ཏོག་འཕྲེང་མཛེས་ལ། ། འདོད་དགུ་འབྱུང་བའི་འབྲས་བུ་དང་ལྡན་པ། ། མངོན་པར་རྟོགས་པ་རིན་ཆེན་ལྗོན་ཤིང་འཁྲུངས། ༣ ། གང་དེའི་དགོངས་འགྲེལ་མཛད་པོ་མང་མཆིས་ཀྱང་། ། ཡོངས་འཛིན་མཁས་པའི་དབང་པོ་ཨེ་ཝྃ་པ། །
ཐམས་ཅད་མཁྱེན་པ་དཀོན་མཆོག་ལྷུན་གྲུབ་ཀྱི། ། ལེགས་བཤད་ལྗོན་ཤིང་མཛེས་རྒྱན་ཞེས་བྱ་བའི། ༤ ། བསྡུས་དོན་ལེགས་པར་བཤད་པའི་ངོ་མཚར་གཏམ། ། རིན་ཆེན་འཕྲེང་འདི་བློ་གསལ་རྣམས་ལ་སྦྱིན། ། དགེས་པར་མཛོད་ལ་ལེགས་བཤད་ཡི་གེར་བྲིས། ། རང་གཞན་མགྲིན་པ་མཛེས་པའི་རྒྱན་བྱོས་ཤིག ། དེ་ལ་འདིར། རྒྱ་བོད་ཀུན་ན་འགྲན་ཟླ་དང་བྲལ་བའི་རྡོ་རྗེ་འཛིན་པའི་གཙུག་རྒྱན་རྗེ་བཙུན་རིན་པོ་ཆེ་དཔལ་ལྡན་གྲགས་པའི་ཞབས་ཀྱིས་མཛད་པའི་མངོན་པར་རྟོགས་པ་རིན་པོ་ཆེའི་ལྗོན་ཤིང་གི་བསྡུས་དོན་ལྗོན་ཤིང་མཛེས་རྒྱན་ཞེས་བྱ་བའི་བསྟན་བཅོས་འདི་ཉིད་འཆད་པ་ལ་དོན་གསུམ་སྟེ། ཀླད་ཀྱི་དོན།
གཞུང་གི་དོན། མཇུག་གི་དོན་དང་གསུམ། དང་པོ་ལ་མཆོད་པར་བརྗོད་པ། བཤད་པར་དམ་བཅའ་བ། བསྟན་བཅོས་ཀྱི་སྒྲ་དོན་བཤད་པ་དང་གསུམ། དང་པོ་ནི། ན་མཿཤྲཱི་ཙཀྲ་ནཱ་ཐ་རཏྣ་ཝརྡྷཱ་ཡ། བརྟན་གཡོ་ཀུན་ཁྱབ་གཞོལ་མེད་རྡོ་རྗེའི་སྐུ། ། ཞེས་སོགས་ཚིག་རྐང་བཅུ་གཉིས་ཀྱིས་བསྟན། གཉིས་པ་ནི།
གང་དེའི་དྲིན་ལས་རྟོག་གེའི་ཡུལ་མིན་པའི། ། ཞེས་སོགས་ཚིག་རྐང་བཞིས་བསྟན། གསུམ་པ་ནི། སྤེལ་ལེགས་ཚིག་གི་མེ་ཏོག་ལས་འོངས་པའི། ། ཞེས་སོགས་ཚིག་རྐང་བཞིས་བསྟན། གཉིས་པ་གཞུང་གི་དོན་ལ། ལུས་རྣམ་པར་གཞག་པའི་ཚུལ་གྱིས་མངོན་རྟོགས་ཀྱི་གྲངས་བཤད་པ་དང་། ཡན་ལག་རྒྱས་པར་བཤད་པའི་ཚུལ་གྱིས་དཀའ་བའི་གནད་རྣམས་སོ་སོར་བཤད་པ་གཉིས། དང་པོ་ནི། རྒྱུ་རིགས་སྤང་བྱ་རྐྱེན་ལ་ལྟོས་པ་བཞི། །
ཞེས་སོགས་ཚིག་རྐང་ཉེར་གསུམ་གྱིས་བསྟན། གཉིས་པ་ལ་རྒྱུའི་རྒྱུད་སྔོན་དུ་འགྲོ་བ་རྟེན་གྱི་གང་ཟག དེས་ཉམས་སུ་བླང་བར་བྱ་བ་ཐབས་ཀྱི་རྒྱུད། དེ་ཉམས་སུ་བླངས་པ་ལས་བྱུང་བ་འབྲས་བུའི་རྒྱུད་དང་གསུམ། དང་པོ་ལ་རྒྱུ་ལ་ལྟོས་པ། རིགས་དང་སྤང་བྱ་ལ་ལྟོས་པ། རྐྱེན་ལ་ལྟོས་པ་དང་གསུམ། དང་པོ་ལ་སེམས་ཅན་རྣམས་སངས་རྒྱས་ཀྱི་སྙིང་པོ་ཅན་དུ་བསྟན་པ། རྒྱུ་གང་གིས་གང་དུ་འཁོར་བ། རྐྱེན་གང་གིས་ཇི་སྲིད་དུ་འཁོར་བ།
སེམས་སྦྱངས་ན་གྲོལ་བའི་ཚུལ་དང་བཞི། དང་པོ་ནི། འགྲོ་སེམས་རང་བཞིན་སྤྲོས་བྲལ་ཆོས་སྐུའི་དངོས། ། ཞེས་སོགས་ཚིག་རྐང་བཞིས་བསྟན། གཉིས་པ་ནི། དེ་ལྟ་ན་ཡང་རང་གི་རང་བཞིན་ལ། ། ཞེས་སོགས་ཚིགས་རྐང་བཞིས་བསྟན། གསུམ་པ་ནི། ངར་འཛིན་དབང་གིས་ཆགས་སོགས་ཉོན་མོངས་དང་། ། ཞེས་སོགས་ཚིག་རྐང་བཞིས་བསྟན།
བཞི་པ་ནི། འོན་ཀྱང་སེམས་ཀྱི་རང་བཞིན་ནམ་མཁའ་ལྟར། ། ཞེས་སོགས་ཚིག་རྐང་བཞིས་བསྟན། གཉིས་པ་རིགས་དང་སྤང་བྱ་ལ་ལྟོས་པ་ནི། ཆོས་ཉིད་དབྱེ་བ་མེད་ཀྱང་ཆོས་ཅན་གྱིས། ། ཞེས་སོགས་ཚིག་རྐང་གསུམ་གྱིས་བསྟན། གསུམ་པ་ནི། རྐྱེན་འགས་ཅུང་ཟད་འགྱང་ཡང་གྲོལ་འགྱུར་ཞེས། ། ཞེས་སོགས་ཚིག་རྐང་གཉིས་ཀྱིས་བསྟན། གཉིས་པ་དེས་ཉམས་སུ་བླང་བར་བྱ་བ་ཐབས་ཀྱི་རྒྱུད་ལ།
སྐལ་དམན་རིམ་གྱིས་འཇུག་པའི་ལམ་རིམ་དང་། སྐལ་ལྡན་ཅིག་ཆར་དུ་འཇུག་པའི་ལམ་རིམ་གཉིས། དང་པོ་ལ། ཐུན་མོང་པའི་ཐེག་པ་ལ་རིམ་གྱིས་བསླབ་པ་དང་། ཐུན་མོང་མ་ཡིན་པའི་ཐེག་པ་ལ་རིམ་གྱིས་བསླབ་པ་གཉིས། དང་པོ་ལ་སྤྱོད་པ་རིམ་པ་ཅན་ལ་བསླབ་པ་དང་། ལྟ་བ་རིམ་པ་ཅན་ལ་བསླབ་པ་གཉིས། དང་པོ་ལ་མཚམས་སྦྱར་བ་དང་། བསླབ་ཚུལ་དངོས་གཉིས། དང་པོ་ནི།
དེ་ལྟར་རྒྱུ་ལ་གནས་ཀྱང་སྨིན་གྲོལ་གྱིས། ། ཞེས་སོགས་ཚིག་རྐང་བཞིས་བསྟན། གཉིས་པ་ལ་སྐྱབས་སུ་འགྲོ་བ། དུས་ཚིགས་ཀྱི་གསོ་སྦྱོང་། སོ་སོར་ཐར་པ་གཏན་ཁྲིམས་བདུན། དུས་ནམ་སྐྱེ་ངེས་པ་མེད་པའི་སེམས་བསྐྱེད་ལ་བསླབ་པ་དང་བཞི། དང་པོ་ལ་རྒྱུ་གང་གིས་སྐྱབས་སུ་འགྲོ་བ། ཡུལ་གང་ལ་སྐྱབས་སུ་འགྲོ་བ། ཚུལ་ཇི་ལྟར་སྐྱབས་སུ་འགྲོ་བ། སྐྱབས་འགྲོའི་ཕན་ཡོན།
སྐྱབས་འགྲོའི་བསླབ་བྱ། སྐྱབས་འགྲོའི་སྒྲ་དོན། སྐྱབས་འགྲོའི་དབྱེ་བ་དང་བདུན། དང་པོ་ནི། འཇིགས་དང་དད་པའི་སྒོ་ནས་ཞེས་པས་བསྟན། གཉིས་པ་ནི། སྐྱབས་ཀྱི་མཆོག དཀོན་མཆོག་གསུམ་ལ་ཞེས་པས་བསྟན། གསུམ་པ་ནི། སྙིང་ནས་སྐྱབས་སོང་སྟེ།
ཞེས་པས་བསྟན། བཞི་པ་ནི། དེ་ཡི་ཕན་ཡོན་ཡིད་ལ་ངེས་པའི་བློས། ། ཞེས་པས་བསྟན། ལྔ་པ་ནི། སྤྱི་དང་སོ་སོའི་བསླབ་བྱ་ཀུན་ལ་བསླབ། ། ཅེས་པས་བསྟན། དྲུག་པ་ནི། ཚུལ་དེས་འཇིགས་པ་ཀུན་ལས་སྐྱོབ་ནུས་པའི། ། ཞེས་སོགས་ཚིག་རྐང་གཉིས་ཀྱིས་བསྟན།
བདུན་པ་ལ་རྒྱུ་འབྲས་ཀྱི་སྐྱབས་འགྲོ་དང་། ཐུན་མོང་དང་ཐུན་མོང་མ་ཡིན་པའི་སྐྱབས་འགྲོ་གཉིས། དང་པོ་ནི། འདི་ལ་སྟོན་ལམ་གྲོགས་སུ་འཛིན་པ་དང་། ། ཞེས་སོགས་ཚིག་རྐང་གསུམ་གྱིས་བསྟན། གཉིས་པ་ནི། འབྲས་སྐྱབས་རྒྱུ་དང་དུས་དང་དགོས་ཕྱེད་བཞིས། ། ཞེས་སོགས་ཚིག་རྐང་གཉིས་ཀྱིས་བསྟན། གཉིས་པ་དུས་ཚིགས་ཀྱི་གསོ་སྦྱོང་ལ། མིང་དོན།
བསླབ་བྱ། ཆོ་ག དགོས་པ་དང་བཞི། དང་པོ་ནི། དེ་ལྟར་སྐྱབས་སུ་སོང་བའི་གང་ཟག་དེས། ། ཞེས་སོགས་ཚིག་རྐང་ཕྱེད་གསུམ་གྱིས་བསྟན། གཉིས་པ་ནི། ཡན་ལག་བརྒྱད་པ་ཞེས་པས་བསྟན། ། གསུམ་པ་ནི། ལེགས་བླངས་ནས། །
ཞེས་པས་བསྟན། བཞི་པ་ནི། ཚུལ་བཞིན་བསྲུང་ལ་ཕན་ཡོན་ཆེས་མང་ལྡན། ། ཞེས་པས་བསྟན། གསུམ་པ་སོ་སོར་ཐར་པ་གཏན་ཁྲིམས་བདུན་ལ། གང་ཟག བསམ་པ། རབ་དབྱེ། ཐོབ་བྱེད་ཀྱི་ཆོ་ག གཏོང་བའི་རྒྱུ།
བསྲུང་ཚུལ་དང་དྲུག དང་པོ་ནི། ཇི་སྲིད་འཚོ་བར་ཚུལ་ཁྲིམས་བསྲུང་ནུས་པའི། ། ཞེས་སོགས་ཚིག་རྐང་གཉིས་ཀྱིས་བསྟན། གཉིས་པ་ནི། འཚེ་དང་ངན་སོང་འཁོར་བ་ལས་ཐར་ཕྱིན། ། ཞེས་པས་བསྟན། གསུམ་པ་ལ་རབ་དབྱེ་དངོས་དང་། དེ་ཉིད་བསླབ་པའི་གནས་བཅུར་བསྡུ་བ་གཉིས། དང་པོ་ནི།
སྐྱེས་དང་བུ་མེད་སོ་སོའི་བསླབ་པའི་ཚིགས། ། ཞེས་པས་བསྟན། གཉིས་པ་ནི། གཞན་གནོད་གཞི་བཅས་སྤོང་བའི་མཚན་ཉིད་ཅན། ། ཞེས་པས་བསྟན། བཞི་པ་ནི། རང་གི་གཞུང་བཞིན་ལེན་དང་ཞེས་པས་བསྟན། ལྔ་པ་ནི། གཏོང་བའི་རྒྱུ། ། ཞེས་པས་བསྟན།
དྲུག་པ་ནི། བསྲུང་ཚུལ་ཕྱིར་བཅོས་དང་བཅས་ངེས་པར་བྱ། ། ཞེས་པས་བསྟན། བཞི་པ་དུས་ནམ་སྐྱེ་ངེས་པ་མེད་པའི་སེམས་བསྐྱེད་ནི། དེ་ལྟའི་སྐབས་སུ་གཞན་ཕན་བྱང་ཆུབ་སེམས། ། ཞེས་སོགས་ཚིག་རྐང་བཞིས་བསྟན། གཉིས་པ་ལྟ་བ་རིམ་པ་ཅན་དུ་བསླབ་པ་ལ། མཚམས་སྦྱར་བ་དང་། ལམ་རིམ་དངོས་གཉིས། དང་པོ་ནི།
དེ་ལྟར་བསླབ་པས་སྤྱོད་པ་དག་གྱུར་ནས། ། ཞེས་སོགས་ཚིག་རྐང་གསུམ་གྱིས་བསྟན། གཉིས་པ་ལ་བྱེ་བྲག་ཏུ་སྨྲ་བ། མདོ་སྡེ་པ། རྣལ་འབྱོར་སྤྱོད་པ་བ། དབུ་མ་པའི་ལྟ་བ་ལ་བསླབ་ཚུལ་དང་བཞི། དང་པོ་ལ་ཤེས་བྱའི་གནས། ཟག་བཅས། ཟག་མེད་བཤད་པ་དང་གསུམ། དང་པོ་ལ།
རྒྱས་པར་དབྱེ་བ་དང་། བསྡུས་ཏེ་བསྟན་པ་གཉིས། དང་པོ་ནི། ཤེས་བྱའི་གནས་ནི་ཕུང་པོ་སྐྱེ་མཆེད་ཁམས། ། ཞེས་སོགས་ཚིག་རྐང་གཉིས་ཀྱིས་བསྟན། གཉིས་པ་ལ་མདོར་བསྟན་དང་རྒྱས་པར་བཤད་པ་གཉིས། དང་པོ་ནི། དེ་ཡང་གཟུགས་སེམས་སེམས་ལས་བྱུང་བ་དང་། ། ཞེས་སོགས་ཚིག་རྐང་གཉིས་ཀྱིས་བསྟན། གཉིས་པ་ལ་སྣང་བ་གཟུགས་ཀྱི་གཞི།
གཙོ་བོ་སེམས་ཀྱི་གཞི། འཁོར་སེམས་བྱུང་གི་གཞི། ལྡན་པ་མ་ཡིན་པ་འདུ་བྱེད་ཀྱི་གཞི། འདུས་མ་བྱས་རྟག་པའི་གཞི་དང་ལྔ། དང་པོ་ནི། གཟུགས་ཀྱི་ཁམས་ན་གཟུགས་རྫས་ཉུང་མཐའ་དྲུག ། ཅེས་སོགས་ཚིག་རྐང་ལྔས་བསྟན། གཉིས་པ་ནི། སེམས་ནི་རྣམ་པར་ཤེས་པའི་ཚོགས་དྲུག་སྟེ། ། ཞེས་སོགས་ཚིག་རྐང་གསུམ་གྱིས་བསྟན།
གསུམ་པ་ནི། སེམས་ལས་བྱུང་བ་སེམས་ཀྱི་ས་མང་དང་། ། ཞེས་སོགས་ཚིག་རྐང་བཅུ་གཅིག་གིས་བསྟན། བཞི་པ་ནི། མི་ལྡན་འདུ་བྱེད་ཐོབ་དང་མ་ཐོབ་དང་། ། ཞེས་སོགས་ཚིག་རྐང་བཞིས་བསྟན། ལྔ་པ་ནི། ནམ་མཁའ་གཟུགས་ཅན་གོ་འབྱེད་རྫས་སུ་ཡོད། ། ཅེས་སོགས་ཚིག་རྐང་དྲུག་གིས་བསྟན། གཉིས་པ་ཟག་བཅས་ལ་མདོར་བསྟན་པ་དང་།
རྒྱས་པར་བཤད་པ་གཉིས། དང་པོ་ནི། ལམ་བདེན་མ་གཏོགས་འདུས་བྱས་ཟག་བཅས་ཏེ། ། ཞེས་སོགས་རྐང་པ་གཉིས་ཀྱིས་བསྟན། གཉིས་པ་ལ་འབྲས་བུ་སྡུག་བསྔལ་གྱི་བདེན་པ་དང་། རྒྱུ་ཀུན་འབྱུང་གི་བདེན་པ་གཉིས། དང་པོ་ནི། འབྲས་བུ་སྡུག་བསྔལ་བདེན་པ་སྣོད་དང་བཅུད། ། ཅེས་པས་བསྟན། གཉིས་པ་ལ་མདོར་བསྟན།
རྒྱས་བཤད་གཉིས། དང་པོ་ནི། དེ་རྒྱུ་ཀུན་བྱུང་ལས་དང་ཉོན་མོངས་གཉིས། ། ཞེས་པས་བསྟན། གཉིས་པ་ལ་ལས་ཀྱི་ཀུན་འབྱུང་བདེན་པ་དང་། ཉོན་མོངས་པའི་ཀུན་འབྱུང་བདེན་པ་གཉིས། དང་པོ་ནི། ལས་ཀྱི་ཀུན་འབྱུང་སེམས་པ་དང་དེས་བྱས། ། ཞེས་སོགས་ཚིག་རྐང་གསུམ་གྱིས་བསྟན། གཉིས་པ་ནི།
ཉོན་མོངས་ཀུན་འབྱུང་རྩ་ཉོན་ཉེ་ཉོན་ནོ། ། ཞེས་པས་བསྟན། གསུམ་པ་ཟག་མེད་བཤད་པ་ལ། བདེན་པའི་དབྱེ་བ་བསྟན་པ། དེའི་མངོན་པར་རྟོགས་པ་སྐྱེ་ཚུལ། དེ་ལྟར་སྐྱེས་པའི་གང་ཟག་གི་དབྱེ་བ། གང་ཟག་རྣམས་ཀྱི་ཤེས་པའི་དབྱེ་བ། ཏིང་ངེ་འཛིན་གྱི་ཁྱད་པར་བསྟན་པ་དང་ལྔ། དང་པོ་ལ། བདེན་པ་བཞིར་དབྱེ་བ་དང་།
གཉིས་སུ་དབྱེ་བ་གཉིས། དང་པོ་ལ་མཚན་གཞི། མཚན་ཉིད། སྒྲ་དོན་བཤད་པ་དང་གསུམ། དང་པོ་ནི། ལམ་གྱི་དམིགས་པ་སྡུག་ཀུན་འགོག་ལམ་བཞི། ། ཞེས་སོགས་ཚིག་རྐང་གཉིས་ཀྱིས་བསྟན། གཉིས་པ་ནི། མི་རྟག་སྡུག་བསྔལ་སྟོང་དང་བདག་མེད་པ། ། ཞེས་སོགས་ཚིག་རྐང་བཞིས་བསྟན།
གསུམ་པ་ནི། འཕགས་པ་ངེས་ཕྱིར་འཕགས་པའི་བདེན་པར་བརྗོད། ། ཅེས་པས་བསྟན། གཉིས་པ་བདེན་པ་གཉིས་སུ་དབྱེ་བ་ནི། བཅོམ་དང་ཆ་ཤས་བསལ་བས་དེར་འཛིན་གྱི། ། ཞེས་སོགས་ཚིག་རྐང་བཞིས་བསྟན། གཉིས་པ་དེའི་མངོན་རྟོགས་བསྐྱེད་ཚུལ་ལ། ཞི་གནས་སྒྲུབ་ཚུལ་དང་། ལྷག་མཐོང་སྒྲུབ་ཚུལ་གཉིས། དང་པོ་ནི།
བདེན་པའི་མངོན་རྟོགས་ཐོག་མར་ཚུལ་ཁྲིམས་བསྲུང་། ། ཞེས་སོགས་ཚིག་རྐང་གཉིས་ཀྱིས་བསྟན། གཉིས་པ་ལ་མདོར་བསྟན་པ་དང་། རྒྱས་པར་བཤད་པ་གཉིས། དང་པོ་ནི། དེ་ནས་ལྷག་མཐོང་བསྐྱེད་རིམ་ལམ་ལྔར་འཇུག ། ཅེས་པས་བསྟན། གཉིས་པ་ལ། ཚོགས་ལམ། སྦྱོར་ལམ།
མཐོང་ལམ། སྒོམ་ལམ། མི་སློབ་ལམ་དང་ལྔ། དང་པོ་ནི། ཚོགས་ཀྱི་ལམ་དུ་དྲན་པ་ཉེར་གཞག་བཞི། ། ཞེས་སོགས་རྐང་པ་གསུམ་གྱིས་བསྟན། གཉིས་པ་ལ། དྲོད་རྩེ་མོ། བཟོད་པ། ཆོས་མཆོག་དང་བཞི།
དང་པོ་ནི། དེ་ལྟའི་ཆོས་དྲན་གོམས་པས་བདེན་པ་ལ། ། ཞེས་སོགས་ཚིག་རྐང་ལྔས་བསྟན། གཉིས་པ་ནི། དྲོད་གསུམ་རིམ་བཞིན་བསྒོམ་པས་བདེན་པ་ལ། ། ཞེས་སོགས་ཚིག་རྐང་བཞིས་བསྟན། གསུམ་པ་ནི། རྩེ་མོ་རྣམ་གསུམ་འཕེལ་ལས་བདེན་པ་ཡིས། ། ཞེས་སོགས་ཚིག་རྐང་བདུན་གྱིས་བསྟན། བཞི་པ་ནི།
དེ་ནས་རྒྱུ་གཞན་མེད་པ་རང་སྟོབས་ཀྱིས། ། ཞེས་སོགས་ཚིག་རྐང་གསུམ་གྱིས་བསྟན། གསུམ་པ་མཐོང་ལམ་བདེན་པ་མངོན་རྟོགས་སྐྱེ་བའི་རིམ་པ་དང་། དེའི་མཐའ་དཔྱད་པ་གཉིས། དང་པོ་ནི། ཆོས་མཆོག་མཇུག་ཐོགས་དེ་མ་ཐག་པ་རུ། ། ཞེས་སོགས་ཚིག་རྐང་བརྒྱད་ཀྱིས་བསྟན། གཉིས་པ་ནི། དེ་ལྟའི་བཟོད་པ་བརྒྱད་ནི་མཐོང་སྤང་གི ། ཞེས་སོགས་ཚིག་རྐང་བརྒྱད་ཀྱིས་བསྟན།
བཞི་པ་སྒོམ་ལམ་ནི། དེ་ནས་སྒོམ་པའང་གཉེན་པོ་སྒོམ་པའི་ལམ། ། ཞེས་སོགས་ཚིག་རྐང་དྲུག་གིས་བསྟན། ལྔ་པ་མི་སློབ་ལམ་ནི། དེ་ནས་རྡོ་རྗེ་ལྟ་བུའི་ཏིང་འཛིན་གྱིས། ། ཞེས་སོགས་ཚིག་རྐང་བཞིས་བསྟན། གསུམ་པ་དེ་ལྟར་བསྐྱེད་པའི་གང་ཟག་གི་དབྱེ་བ་ལ། རིགས་ཅན་གསུམ་གྱི་དབྱེ་བ་སྤྱིར་བསྟན་པ་དང་། ཉན་ཐོས་ཀྱི་དབྱེ་བ་བྱེ་བྲག་ཏུ་བཤད་པ་གཉིས། དང་པོ་ལ།
དབྱེ་བ་དངོས་དང་། དེ་གསུམ་གྱི་འབྲས་བུ་འགྲུབ་པའི་དུས་བསྟན་པ་གཉིས། དང་པོ་ནི། ལམ་ལ་འཇུག་པའི་གང་ཟག་རིགས་ཅན་གསུམ། ། ཞེས་སོགས་ཚིག་རྐང་གསུམ་གྱིས་བསྟན། གཉིས་པ་ནི། ཉན་ཐོས་མྱུར་ན་ཚེ་གསུམ་དག་གིས་འགྲུབ། ། ཅེས་སོགས་ཚིག་རྐང་དྲུག་གིས་བསྟན། གཉིས་པ་ཉན་ཐོས་ཀྱི་དབྱེ་བ་བྱེ་བྲག་ཏུ་བཤད་པ་ལ། ཉན་ཐོས་སོ་སྐྱེའི་དབྱེ་བ་དང་།
ཉན་ཐོས་འཕགས་པའི་དབྱེ་བ་གཉིས། དང་པོ་ནི། ཉན་ཐོས་སོ་སྐྱེ་དད་དང་ཆོས་རྗེས་འབྲང་། ། ཞེས་པས་བསྟན། གཉིས་པ་ལ། སྤྱིར་བསྟན་པ་དང་། དགྲ་བཅོམ་གྱི་དབྱེ་བ་བྱེ་བྲག་ཏུ་བཤད་པ་གཉིས། དང་པོ་ནི། འཕགས་པ་སྐྱེས་བུ་ཟུང་བཞི་གང་ཟག་བརྒྱད། ། ཅེས་པས་བསྟན།
གཉིས་པ་ནི། ཡོངས་ཉམས་འཆི་བར་སེམས་དང་རྗེས་སུ་བསྲུང་། ། ཞེས་སོགས་ཚིག་རྐང་གསུམ་གྱིས་བསྟན། བཞི་པ་གང་ཟག་རྣམས་ཀྱི་ཤེས་པའི་དབྱེ་བ་ལ། བཅུར་དབྱེ་བ་དང་། དེ་དག་གང་ཟག་གང་ལ་ལྡན་པའི་ཚུལ་གཉིས། དང་པོ་ནི། ཤེས་པ་ཀུན་རྫོབ་ཆོས་རྗེ་གཞན་སེམས་ཤེས། ། ཞེས་སོགས་ཚིག་རྐང་གཉིས་ཀྱིས་བསྟན། གཉིས་པ་ལ།
སྐྱེ་འཕགས་ལ་ལྡན་ཚུལ་སྤྱིར་བསྟན་པ་དང་། སངས་རྒྱས་ལ་ཡོན་ཏན་ལྡན་ཚུལ་བྱེ་བྲག་ཏུ་བཤད་པ་གཉིས། དང་པོ་ནི། སོ་སྐྱེ་གཅིག་གཉིས་མཐོང་སྒོམ་བདུན་ནམ་བརྒྱད། ། ཅེས་སོགས་ཚིག་རྐང་ཕྱེད་གཉིས་ཀྱིས་བསྟན། གཉིས་པ་ལ་ཐུན་མོང་མ་ཡིན་པའི་ཡོན་ཏན་ལྡན་ཚུལ་དང་། ཐུན་མོང་བའི་ཡོན་ཏན་ལྡན་ཚུལ་གཉིས། དང་པོ་ནི། སངས་རྒྱས་རྣམས། སྟོབས་དང་མི་འཇིགས་དྲན་ཉེར་ཐུགས་རྗེ་ཆེ། །
ཞེས་སོགས་ཚིག་རྐང་ཕྱེད་བཞིས་བསྟན། གཉིས་པ་ལ་འཕགས་པ་དང་ཐུན་མོང་བའི་ཡོན་ཏན་ལྡན་ཚུལ་དང་། སོ་སྐྱེ་དང་ཐུན་མོང་བའི་ཡོན་ཏན་ལྡན་ཚུལ་གཉིས། དང་པོ་ནི། ཐུན་མོང་ཉོན་མོངས་མེད་དང་སྨོན་གནས་ཤེས། ། ཞེས་སོགས་ཚིག་རྐང་གཉིས་ཀྱིས་བསྟན། གཉིས་པ་ནི། མངོན་ཤེས་ལྔ་དང་བསམ་གཟུགས་ཚད་མེད་བཞི། ། ཞེས་སོགས་ཚིག་རྐང་གཉིས་ཀྱིས་བསྟན། ལྔ་པ་ཏིང་ངེ་འཛིན་གྱི་ཁྱད་པར་བསྟན་པ་ལ།
མིང་དོན། རྫས་ཀྱི་དབྱེ་བ། ཟག་བཅས་ཟག་མེད་དུ་འགྲུབ་པའི་ཚུལ། རིགས་ཅན་གསུམ་གྲོལ་བའི་ཚུལ་དང་བཞི། དང་པོ་ནི། དེ་དག་ཐོབ་བྱེད་སྙོམ་འཇུག་ཏིང་ངེ་འཛིན། ། ཞེས་སོགས་ཚིག་རྐང་བཞིས་བསྟན། གཉིས་པ་ནི། དབྱེ་ན་བསམ་གཏན་བཞི་དང་གཟུགས་མེད་བཞི། ། ཞེས་སོགས་ཚིག་རྐང་གསུམ་གྱིས་བསྟན།
གསུམ་པ་ནི། དེ་དག་ཟག་མེད་ལམ་གྱི་ཡེ་ཤེས་དང་། ། ཞེས་སོགས་ཚིག་རྐང་གསུམ་གྱིས་བསྟན། བཞི་པ་ནི། འདི་དག་དྲོད་ནས་བརྩམས་ཏེ་མི་གཡོ་བའི། ། ཞེས་སོགས་ཚིག་རྐང་བཅུ་གཅིག་གིས་བསྟན། གཉིས་པ་མདོ་སྡེ་བའི་ལྟ་བ་ལ་བསླབ་པ་ལ། མཚམས་སྦྱར་བ་དང་། དོན་དངོས་གཉིས། དང་པོ་ནི།
དེ་ལྟར་བྱེ་བྲག་སྨྲ་བའི་གཞུང་ངེས་ནས། ། ཞེས་སོགས་ཚིག་རྐང་གཉིས་ཀྱིས་བསྟན། གཉིས་པ་ལ་བྱེ་བྲག་ཏུ་སྨྲ་བ་སུན་དབྱུང་བ་དང་། རང་གི་འདོད་པ་བརྗོད་པ་གཉིས། དང་པོ་ལ། མདོ་བས་བསྟན་བཅོས་ཚད་མར་བྱེད་པ་དགག ཤེས་བྱའི་གཞི་ལྔ་ཆར་རྫས་སུ་འདོད་པ་དགག ཞར་བྱུང་ཤེས་པས་ཡུལ་འཛིན་ཚུལ་མི་འཐད་པར་བསྟན་པ་དང་གསུམ། དང་པོ་ནི། དེ་ལ་སྔ་མའི་ལོག་རྟོག་དགག་པ་ནི། །
ཞེས་སོགས་ཚིག་རྐང་བཞིས་བསྟན། གཉིས་པ་ནི། དངོས་གྲུབ་རྗེས་སུ་དཔག་པས་གྲུབ་མིན་པས། ། ཞེས་སོགས་ཚིག་རྐང་བདུན་གྱིས་བསྟན། གསུམ་པ་ནི། ཕྱི་རོལ་ཡུལ་གྱི་རྣམ་པ་མ་ཤར་བས། ། ཞེས་སོགས་ཚིག་རྐང་བཞིས་བསྟན། གཉིས་པ་རང་གི་འདོད་པ་བརྗོད་པ་ལ། མདོའི་རབ་ཏུ་དབྱེ་བ། མདོའི་དོན་གཏན་ལ་དབབ་པ།
མདོའི་ཚིག་བཤད་པའི་ཚུལ་དང་གསུམ། དང་པོ་ནི། དེ་ནས་རང་ལུགས་མདོ་བཞིན་འཆད་པ་ལ། ། ཞེས་སོགས་ཚིག་རྐང་བཞིས་བསྟན། གཉིས་པ་ལ་ཇི་སྙེད་པ་གཏན་ལ་དབབ་པ། ཇི་ལྟ་བ་གཏན་ལ་དབབ་པ། དེ་དག་གི་ཁྱད་པར་གྱི་ཆོས་བསྟན་པ་དང་གསུམ། དང་པོ་ནི། རྣམ་རིག་མིང་གཟུགས་མི་ལྡན་འདུ་བྱེད་དང་། ། ཞེས་སོགས་ཚིག་རྐང་བཞིས་བསྟན།
གཉིས་པ་ནི། ཇི་ལྟར་སྣང་བ་ཤེས་པ་ཉིད་ཡིན་ཡང་། ། ཞེས་སོགས་ཚིག་རྐང་བཅུས་བསྟན། གསུམ་པ་ནི། སེམས་དང་སེམས་བྱུང་རང་གསལ་སྐད་ཅིག་མ། ། ཞེས་སོགས་ཚིག་རྐང་དགུས་བསྟན། གསུམ་པ་མདོའི་ཚིག་བཤད་པའི་ཚུལ་ནི། དེ་དག་སྟོན་བྱེད་མདོ་སྡེ་འཆད་ཚུལ་ནི། ། ཞེས་སོགས་ཚིག་རྐང་དྲུག་གིས་བསྟན། གསུམ་པ་རྣལ་འབྱོར་སྤྱོད་པ་བའི་ལྟ་བ་ལ།
མཚམས་སྦྱར་བ་དང་། དོན་དངོས་གཉིས། དང་པོ་ནི། དེ་ལྟར་མདོ་སྡེ་པ་ཡི་ལུགས་ཤེས་ནས། ། ཞེས་སོགས་ཚིག་རྐང་གཉིས་ཀྱིས་བསྟན། གཉིས་པ་མདོ་སྡེ་པ་དགག་པ་དང་། རང་གི་འདོད་པ་བརྗོད་པ་གཉིས། དང་པོ་ལ། ཐེག་ཆེན་བཀའ་མ་ཡིན་པར་འདོད་པ་དགག་པ། ཕྱི་དོན་ཡོད་པར་འདོད་པ་དགག་པ།
ཉན་ཐོས་ཀྱི་འདོད་པ་གཞན་དགག་པ་དང་གསུམ། དང་པོ་ནི། མདོ་སྡེ་པ་རྣམས་རང་ལུགས་ཐེག་ཆེན་དུ། ། ཞེས་སོགས་ཚིག་རྐང་བཅུ་བཞིས་བསྟན། གཉིས་པ་ལ། དངོས་དང་། ཉེས་སྤོང་གི་ལན་དགག་པ་གཉིས། དང་པོ་ནི། དྲུག་གི་གཅིག་ཆར་སྦྱར་སོགས་རིགས་པ་ཡིས། ། ཞེས་སོགས་ཚིག་རྐང་བཞིས་བསྟན།
གཉིས་པ་ལ། མངོན་སུམ་དང་འགལ་བ་སྤང་བ་དང་། ལུང་དང་འགལ་བ་སྤང་བ་གཉིས། དང་པོ་ནི། གཟུགས་སོགས་མངོན་སུམ་དག་དང་འགལ་ཞེས་ན། ། ཞེས་སོགས་ཚིག་རྐང་གཉིས་ཀྱིས་བསྟན། གཉིས་པ་ནི། འགའ་ལས་ཕྱི་དོན་ཡོད་པར་བཤད་ཅེ་ན། ། ཞེས་སོགས་ཚིག་རྐང་དྲུག་གིས་བསྟན། གསུམ་པ་ཉན་ཐོས་ཀྱི་འདོད་པ་གཞན་དགག་པ་ནི།
མི་ལྡན་འདུ་བྱེད་བཏགས་པ་ཙམ་དུ་མཚུངས། ། ཞེས་སོགས་ཚིག་རྐང་བདུན་གྱིས་བསྟན། གཉིས་པ་རང་གི་འདོད་པ་བརྗོད་པ་ལ། མདོར་བསྟན་པ་དང་། རྒྱས་པར་བཤད་པ་གཉིས། དང་པོ་ནི། ཤེས་བྱའི་གནས་དང་མཚན་ཉིད་དེར་འཇུག་དང་། ། ཞེས་སོགས་ཚིག་རྐང་བཞིས་བསྟན། གཉིས་པ་ལ་བརྒྱད་ལས། དང་པོ་ཤེས་བྱའི་གནས་ཀུན་གཞི་ལ།
ཀུན་གཞི་ཡོད་པའི་རྒྱུ་མཚན། དེའི་མཚན་ཉིད། དེ་འཇུག་ཅིང་ལྡོག་པའི་དུས། དེ་དབང་ཕྱུག་སོགས་དང་མི་འདྲ་བའི་ཁྱད་པར་དང་བཞི། དང་པོ་ནི། ཤེས་བྱའི་གནས་ནི་ཀུན་གཞིའི་རྣམ་ཤེས་ཏེ། ། ཞེས་སོགས་ཚིག་རྐང་ལྔས་བསྟན། གཉིས་པ་ལ། གནས་སྐབས་གཉིས་སུ་དབྱེ་བ་དང་། དེའི་རང་བཞིན་བསྟན་པ་གཉིས།
དང་པོ་ལ་རྣམ་པར་སྨིན་པའི་ཀུན་གཞི་དང་། ས་བོན་ཐམས་ཅད་པའི་ཀུན་གཞི་གཉིས། དང་པོ་ནི། དེ་ལ་རྣམ་སྨིན་ཀུན་གཞི་ཞེས་བྱ་བ། ། ཞེས་སོགས་ཚིག་རྐང་དྲུག་གིས་བསྟན། གཉིས་པ་ནི། དེ་ལ་དགོས་པའི་ཀུན་ཉོན་བག་ཆགས་ནི། ། ཞེས་སོགས་ཚིག་རྐང་བཞིས་བསྟན། གཉིས་པ་དེའི་རང་བཞིན་བསྟན་པ་ནི། དེ་ནི་ཀུན་འགྲོ་དང་འགྲོགས་བཏང་སྙོམ་པ། །
ཞེས་སོགས་ཚིག་རྐང་གཉིས་ཀྱིས་བསྟན། ། གསུམ་པ་དེ་འཇུག་ཅིང་ལྡོག་པའི་དུས་ལ། འཇུག་པའི་དུས་དང་། ལྡོག་པའི་དུས་གཉིས། དང་པོ་ནི། དེས་ན་རེག་དང་ཡིད་བྱེད་སོགས་བསྡུས་ནས། ། ཞེས་སོགས་ཚིག་རྐང་གཉིས་ཀྱིས་བསྟན། གཉིས་པ་ལ། ས་བོན་གྱི་ཆ་ལྡོག་པའི་དུས་དང་། རྣམ་སྨིན་གྱི་ཆ་ལྡོག་པའི་དུས་གཉིས།
དང་པོ་ནི། ས་བོན་ཆ་ནི་ཉན་རང་དགྲ་བཅོམ་དང་། ། ཞེས་སོགས་ཚིག་རྐང་གཉིས་ཀྱིས་བསྟན། གཉིས་པ་ནི། རྣམ་སྨིན་ཀུན་གཞི་ཉན་རང་ལྷག་མེད་དང་། ། ཞེས་སོགས་ཚིག་རྐང་གསུམ་གྱིས་བསྟན། བཞི་པ་དེ་དབང་ཕྱུག་སོགས་དང་མི་འདྲ་བའི་ཁྱད་པར་ནི། ཀུན་གཞི་རྟེན་ཅིང་འབྲེལ་འབྱུང་ལ་རྟོགས་ན། ། ཞེས་སོགས་ཚིག་རྐང་བཞིས་བསྟན། གཉིས་པ་མཚན་ཉིད་ལ།
མདོར་བསྟན་པ་དང་། རྒྱས་པར་བཤད་པ་གཉིས། དང་པོ་ནི། མཚན་ཉིད་གཞན་དབང་ཀུན་བཏགས་ཡོངས་གྲུབ་གསུམ། ། ཞེས་པས་བསྟན། གཉིས་པ་ལ། མཚན་ཉིད་གསུམ་གྱི་ངོ་བོ། མིང་དོན། རབ་དབྱེ་དང་གསུམ། དང་པོ་ལ།
སོ་སོར་བཤད་པ། གྲུབ་མཐའི་འདོད་ཚུལ་ཐ་དད་པར་བསྟན་པ། ཕྱི་རོལ་པའི་དོན་མི་འཐད་པའི་ཚུལ་དང་གསུམ། དང་པོ་ལ། གཞན་དབང་། ཀུན་བཏགས། ཡོངས་གྲུབ་ཀྱི་མཚན་ཉིད་གསུམ། དང་པོ་ནི། གཞན་གྱི་དབང་ནི་ཀུན་གཞི་ལས་བྱུང་བའི། ། ཞེས་སོགས་ཚིག་རྐང་བཞིས་བསྟན།
གཉིས་པ་ནི། ། ཀུན་བཏགས་དོན་ལ་མེད་ཀྱང་རྣམ་རིག་ཙམ། ། ཞེས་སོགས་ཚིག་རྐང་གསུམ་གྱིས་བསྟན། གསུམ་པ་ནི། ། ཡོངས་གྲུབ་གཞན་དབང་རྣམ་རིག་ཙམ་དང་ཉིད། ། ཅེས་སོགས་ཚིག་རྐང་གསུམ་གྱིས་བསྟན། གཉིས་པ་ལ། དགོས་པ་བསྡུ་བ་དང་། འདོད་ཚུལ་དངོས་གཉིས། དང་པོ་ནི།
གལ་ཏེ་ཕྱི་དོན་མེད་ན་རྣམ་རིག་ཙམ། ། ཞེས་སོགས་ཚིག་རྐང་གཉིས་ཀྱིས་བསྟན། གཉིས་པ་ལ། རྣམ་བརྫུན་པའི་འདོད་ཚུལ་དང་། རྣམ་བདེན་པའི་འདོད་ཚུལ་གཉིས། དང་པོ་ནི། རྣམ་བརྫུན་པ་རྣམས་སྣ་ཚོགས་སྣང་བ་འདི། ། ཞེས་སོགས་ཚིག་རྐང་བདུན་གྱིས་བསྟན། གཉིས་པ་ནི། རྣམ་བདེན་པ་རྣམས་སེམས་ཉིད་དེར་སྣང་ཕྱིར། །
ཞེས་སོགས་ཚིག་རྐང་བཅུ་གསུམ་གྱིས་བསྟན། གསུམ་པ་ཕྱི་རོལ་གྱི་དོན་མི་འཐད་པའི་ཚུལ་ནི། དེ་རྣམས་མདོ་སྡེའི་ལུང་དང་དངོས་ཅིག་ཉིད། ། ཅེས་སོགས་ཚིག་རྐང་གཉིས་ཀྱིས་བསྟན། གཉིས་པ་མིང་དོན་ལ། གཞན་དབང་གི་མིང་དོན། ཀུན་བཏགས་ཀྱི་མིང་དོན། ཡོངས་གྲུབ་ཀྱི་མིང་དོན་དང་གསུམ། དང་པོ་ནི། བག་ཆགས་ས་བོན་ལས་སྐྱེས་སྐད་ཅིག་ལས། །
ཞེས་སོགས་ཚིག་རྐང་གཉིས་ཀྱིས་བསྟན། གཉིས་པ་ནི། དེ་ལ་མིང་དང་རྒྱུ་མཚན་ལ་སོགས་པ། ། ཞེས་སོགས་ཚིག་རྐང་གཉིས་ཀྱིས་བསྟན། གསུམ་པ་ནི། རྣམ་རིག་དེ་ལས་དོན་གྱི་རྣམ་པ་སོགས། ། ཞེས་སོགས་ཚིག་རྐང་གསུམ་གྱིས་བསྟན། གསུམ་པ་རབ་དབྱེ་ལ། གཞན་དབང་གི་རབ་དབྱེ། ཀུན་བཏགས་ཀྱི་རབ་དབྱེ།
ཡོངས་གྲུབ་ཀྱི་རབ་དབྱེ་དང་གསུམ། དང་པོ་ནི། མ་དག་དག་པའི་གཞན་དབང་རྣམ་པ་གཉིས། ། ཞེས་སོགས་ཚིག་རྐང་གསུམ་གྱིས་བསྟན། གཉིས་པ་ནི། ཀུན་བཏགས་ངོ་བོ་ཁྱད་པར་ཀུན་རྟོག་གམ། ། ཞེས་སོགས་ཚིག་རྐང་བཞིས་བསྟན། གསུམ་པ་ནི། ཡོངས་རྫོགས་འགྱུར་མེད་ཕྱིན་ཅི་མ་ལོག་གཉིས། ། ཞེས་སོགས་ཚིག་རྐང་གསུམ་གྱིས་བསྟན།
གསུམ་པ་དེར་འཇུག་པའི་ཚུལ་ལ། གང་ཟག་གང་འཇུག་པ། རྒྱུ་གང་གིས་འཇུག་པ། ཚུལ་ཇི་ལྟར་འཇུག་པ། གནས་སྐབས་གང་དུ་འཇུག་པ་དང་བཞི། དང་པོ་ནི། དེ་དོན་རྟོགས་ཕྱིར་བྱང་ཆུབ་སེམས་དཔའ་རྣམས། ། ཞེས་པས་བསྟན། གཉིས་པ་ནི། མ་གཞུམ་སྤང་པ་ཞི་ལྷག་གསུམ་གྱི་འཇུག །
ཅེས་པས་བསྟན། གསུམ་པ་ལ། ཀུན་བཏགས་ལ་འཇུག་ཚུལ། གཞན་དབང་ལ་འཇུག་ཚུལ། ཡོངས་གྲུབ་ལ་འཇུག་ཚུལ་དང་གསུམ། དང་པོ་ནི། ཐོས་པའི་སྒོ་ནས་མིང་དོན་ངོ་བོ་དང་། ། ཞེས་སོགས་ཚིག་རྐང་གསུམ་གྱིས་བསྟན། གཉིས་པ་ནི། རྣམ་རིག་ཙམ་དུ་ཆོས་ཀུན་ཤེས་པར་བྱེད། །
ཅེས་པས་བསྟན། གསུམ་པ་ནི། རྣམ་རིག་འདུ་ཤེས་ལྡོག་ནས་ཆོས་ཀྱི་དབྱིངས། ། ཞེས་སོགས་ཚིག་རྐང་གཉིས་ཀྱིས་བསྟན། བཞི་པ་གནས་སྐབས་དང་གང་དུ་འཇུག་པ་ནི། བྱང་སེམས་འཇུག་པའི་གནས་སྐབས་ལམ་ལྔ་སྟེ། ། ཞེས་སོགས་ཚིག་རྐང་གཉིས་ཀྱིས་བསྟན། བཞི་པ་དེའི་རྒྱུ་འབྲས་ཕར་ཕྱིན་དྲུག་བཤད་པ་ལ། གྲངས་ངེས་པ། གོ་རིམ་ངེས་པ།
སོ་སོའི་མཚན་ཉིད་གསུམ། དང་པོ་ནི། དེ་ཡི་རྒྱུ་འབྲས་ཕ་རོལ་ཕྱིན་པ་དྲུག ། ཅེས་སོགས་ཚིག་རྐང་གཉིས་ཀྱིས་བསྟན། གཉིས་པ་ནི། རྒྱུ་འབྲས་དམན་མཆོག་རགས་དང་ཕྲ་བའི་རིམ། ། ཞེས་པས་བསྟན། གསུམ་པ་ནི། ཆགས་དང་གདུང་བ་ཀུན་འཁྲུགས་ལེ་ལོ་མེད། ། ཅེས་སོགས་ཚིག་རྐང་གཉིས་ཀྱིས་བསྟན།
ལྔ་པ་དེའི་རབ་ཏུ་དབྱེ་བ་ལ། ཕ་རོལ་ཏུ་ཕྱིན་པ་བཅུས་ས་བཅུ་བགྲོད་པའི་ཚུལ། ས་རྣམས་ཐོབ་པའི་ཚུལ། དུས་ཇི་སྲིད་གཅིག་གིས་བགྲོད་པའི་ཚུལ་དང་གསུམ། དང་པོ་ནི། དེ་དབྱེ་རབ་དགའ་ལ་སོགས་ས་བཅུ་ལ། ། ཞེས་སོགས་ཚིག་རྐང་གཉིས་ཀྱིས་བསྟན། གཉིས་པ་ནི། འདི་དག་མོས་སྤྱོད་རྟོགས་དང་གྲུབ་པས་ཐོབ། ། ཅེས་པས་བསྟན།
གསུམ་པ་ནི། མྱུར་དུ་གྲངས་མེད་གསུམ་གྱིས་དེ་མཐར་ཕྱིན། ། ཞེས་པས་བསྟན། དྲུག་པ་བསླབ་པ་གསུམ་གཏན་ལ་དབབ་པ་ནི། ལམ་མཐར་ཕྱིན་བྱེད་བསླབ་གསུམ་ཉན་ཐོས་ལས། ། ཞེས་སོགས་ཚིག་རྐང་གཉིས་ཀྱིས་བསྟན། བདུན་པ་འབྲས་བུ་སྤང་བ་ཕུན་ཚོགས་ནི། ཐོས་པས་བག་ཆགས་གོམས་ལས་ཉོན་མོངས་ཀུན། ། ཞེས་སོགས་ཚིག་རྐང་བདུན་གྱིས་བསྟན། བརྒྱད་པ་འབྲས་བུ་ཡེ་ཤེས་ཕུན་ཚོགས་བཤད་པ་ལ།
སྐུ་གསུམ་དུ་དབྱེ་བ། ཡན་ལག་ལྔར་དབྱེ་བ། མ་འདྲེས་པ་ལ་སོགས་པའི་ཡོན་ཏན་གཞན་བཤད་པ་དང་གསུམ། དང་པོ་ལ། མདོར་བསྡུ་བ་དང་། རྒྱས་པར་བཤད་པ། དོན་བསྡུ་བ། ཞར་བྱུང་འབྲས་བུ་འགྲུབ་པའི་དུས་བསྟན་པ་དང་བཞི། དང་པོ་ནི། དེ་ཡི་ཡེ་ཤེས་ཕུན་ཚོགས་སྐུ་གསུམ་སྟེ། །
ཞེས་པས་བསྟན། གཉིས་པ་ལ། ངོ་བོ་ཉིད་ཀྱི་སྐུ། ལོངས་སྤྱོད་རྫོགས་པའི་སྐུ། སྤྲུལ་པའི་སྐུ་དང་གསུམ། དང་པོ་ནི། སྤྲོས་ཀུན་བྲལ་བ་རང་གི་དབྱིངས་བརྙེས་པས། ། ཞེས་སོགས་ཚིག་རྐང་གཉིས་ཀྱིས་བསྟན། གཉིས་པ་ནི། ལོངས་སྤྱོད་རྫོགས་སྐུ་ཆོས་སྐུ་ལ་བརྟེན་ཏེ། །
ཞེས་སོགས་ཚིག་རྐང་གཉིས་ཀྱིས་བསྟན། གསུམ་པ་ནི། དེ་བཞིན་སྤྲུལ་པའི་སྐུ་ཡང་ཆོས་སྐུ་ལ། ། ཞེས་སོགས་ཚིག་རྐང་གསུམ་གྱིས་བསྟན། གསུམ་པ་དོན་བསྡུ་བ་ནི། དེ་ལྟའི་སྐུ་གསུམ་ཉིད་ཀྱི་ངོ་བོ་འམ། ། ཞེས་སོགས་ཚིག་རྐང་གཉིས་ཀྱིས་བསྟན། བཞི་པ་ཞར་བྱུང་འབྲས་བུ་འགྲུབ་པའི་དུས་བསྟན་པ་ནི། གང་དེ་ཚོགས་གཉིས་ཡོངས་སུ་མཐར་ཕྱིན་ནས། ། ཞེས་སོགས་ཚིག་རྐང་གསུམ་གྱིས་བསྟན།
གཉིས་པ་ཡན་ལག་ལྔར་དབྱེ་བ་ལ། གནས་གྱུར་པ། དཀར་པོའི་ཆོས་ཀྱི་གཞི་ཡིན་པ། གཉིས་སུ་མེད་པ། རྟག་པ། བསམ་གྱིས་མི་ཁྱབ་པ་དང་ལྔ། དང་པོ་ནི། དེ་ཚེ་ཀུན་གཞིའི་རྣམ་ཤེས་གནས་གྱུར་ན། ། ཞེས་སོགས་ཚིག་རྐང་བདུན་གྱིས་བསྟན། གཉིས་པ་ནི།
ཕྱིན་དྲུག་རྫོགས་པས་དཀར་པོའི་ཆོས་ཀྱི་གཞི། ། ཞེས་སོགས་ཚིག་རྐང་བཞིས་བསྟན། གསུམ་པ་ནི། ཡོད་དང་མེད་དང་འདུས་བྱས་འདུས་མ་བྱས། ། ཞེས་སོགས་ཚིག་རྐང་གཉིས་ཀྱིས་བསྟན། བཞི་པ་ནི། བརྟག་ཏུ་དེ་བཞིན་ཉིད་ལས་འགྱུར་མེད་ཕྱིར། ། ཞེས་སོགས་ཚིག་རྐང་བཞིས་བསྟན། ལྔ་པ་ནི། ཤིན་ཏུ་རྣམ་དག་དེ་བཞིན་ཉིད་གང་དེས། །
ཞེས་སོགས་ཚིག་རྐང་བཞིས་བསྟན། གསུམ་པ་མ་འདྲེས་པ་ལ་སོགས་པའི་ཡོན་ཏན་གཞན་བཤད་པ་ནི། ཚད་མེད་རྣམ་ཐར་ཟིལ་གནོན་ལ་སོགས་པ། ། ཞེས་སོགས་ཚིག་རྐང་བཞིས་བསྟན། བཞི་པ་དབུ་མ་པའི་ལྟ་བ་ལ་བསླབ་པ་ལ། མཚམས་སྦྱར་བ་དང་། དོན་དངོས་གཉིས། དང་པོ་ནི། དེ་ལྟར་དངོས་སྨྲའི་ཐེམ་སྐས་ལ་བརྟེན་ནས། ། ཞེས་སོགས་ཚིག་རྐང་གཉིས་ཀྱིས་བསྟན།
གཉིས་པ་ལ། སྔ་མའི་ལོག་རྟོག་དགག་པ་དང་། རང་གི་འདོད་པ་བརྗོད་པ་གཉིས། དང་པོ་ལ། རྣམ་བདེན་པ་གཞན་དབང་དོན་དམ་དུ་ཡོད་པར་འདོད་པ་དགག རྣམ་བརྫུན་པ་ཡོངས་གྲུབ་དོན་དམ་དུ་ཡོད་པར་འདོད་པ་དགག སྐྱེ་འགག་གནས་གྱུར་སོགས་ལ་བརྟགས་ཏེ་ཐུན་མོང་དུ་དགག་པ་གསུམ། དང་པོ་ནི། དེ་ལ་སྔ་མའི་ལོག་རྟོག་དགག་པ་ནི། ། ཞེས་སོགས་ཚིག་རྐང་བཅུ་གཅིག་གིས་བསྟན།
གཉིས་པ་ནི། ཡོངས་གྲུབ་སྤྲོས་བྲལ་གཞན་དབང་ལ་ཡོད་ན། ། ཞེས་སོགས་ཚིག་རྐང་གཉིས་ཀྱིས་བསྟན། གསུམ་པ་ནི། སྐད་ཅིག་ཙམ་དུ་བདེན་པར་ཡོད་ཅེ་ན། ། ཞེས་སོགས་ཚིག་རྐང་བཅོ་ལྔས་བསྟན། གཉིས་པ་རང་གི་འདོད་པ་བརྗོད་པ་ལ། བདེན་གཉིས་ཀྱི་རྣམ་གཞག་སྤྱིར་བསྟན་པ། སྐབས་སུ་བབས་པའི་དོན་བཤད་པ། ངེས་དོན་གྱི་འདོད་ཚུལ་གཞན་བསྟན་པ་དང་གསུམ།
དང་པོ་ལ། ཀུན་རྫོབ་ཀྱི་འདོད་ཚུལ་དང་། དོན་དམ་པའི་འདོད་ཚུལ་གཉིས། དང་པོ་ལ། འཇིག་རྟེན་གྲགས་སྡེ་སྤྱོད་པ། བྱེ་བྲག་ཏུ་སྨྲ་བ་དང་ཚུལ་མཚུངས་པ། སྒྱུ་མ་ལྟ་བུ་བ། མདོ་སྡེ་སྤྱོད་པ། རྣལ་འབྱོར་སྤྱོད་པའི་དབུ་མ་པ་དང་ལྔ། དང་པོ་ནི།
རང་ལུགས་ཀུན་རྫོབ་བདེན་པའི་རྣམ་གཞག་ལ། ། ཞེས་སོགས་ཚིག་རྐང་གསུམ་གྱིས་བསྟན། གཉིས་པ་ནི། གཞན་དག་ཀུན་རྫོབ་ཤེས་བྱའི་བཞི་ལྔར་འབྱེད། ། ཅེས་པས་བསྟན། གསུམ་པ་ནི། འགའ་ལས་དངོས་ཀུན་སྒྱུ་མ་ལྟ་བུར་བསྟན། ། ཅེས་པས་བསྟན། བཞི་པ་ནི། ཁ་ཅིག་ཡུལ་དང་ཡུལ་ཅན་རྣམ་བཅས་འདོད། །
ཅེས་པས་བསྟན། ལྔ་པ་ནི། ཕལ་ཆེར་ཕྱི་ནང་ཆོས་ཀུན་རྨི་ལམ་ལྟར། ། ཞེས་སོགས་ཚིག་རྐང་གཉིས་ཀྱིས་བསྟན། གཉིས་པ་དོན་དམ་གྱི་འདོད་ཚུལ་ནི། དེ་སོགས་ཀུན་རྫོབ་འདོད་ཚུལ་མང་ན་ཡང་། ། ཞེས་སོགས་ཚིག་རྐང་བདུན་གྱིས་བསྟན། གཉིས་པ་སྐབས་སུ་བབ་པའི་དོན་བཤད་པ་ལ། ཀུན་རྫོབ་ཀྱི་ངོས་འཛིན་དང་། དོན་དམ་གྱི་ངོས་འཛིན་གཉིས།
དང་པོ་ནི། མདོར་ན་སོ་སྐྱེའི་བློ་ནས་སངས་རྒྱས་ཀྱི། ། ཞེས་སོགས་ཚིག་རྐང་བཞིས་བསྟན། གཉིས་པ་ལ། ངོས་འཛིན་དངོས། གནས་སྐབས་ལ་ལྟོས་ཏེ་བདེན་པ་གཅིག་ཏུ་བཤད་པ། དེ་ཉིད་དངོས་པོ་དང་དངོས་མེད་གང་ཡང་མ་ཡིན་པར་བསྟན་པ། དེས་ན་སྤྲོས་པ་མཐའ་དག་དང་བྲལ་བར་བསྟན་པ་དང་བཞི། དང་པོ་ནི། དེ་རྣམས་རང་གཞན་དོན་དམ་བདེན་པ་སྟེ། །
ཞེས་སོགས་ཚིག་རྐང་གཉིས་ཀྱིས་བསྟན། གཉིས་པ་ནི། དེ་བཞིན་གཞན་ལ་ལྟོས་ཏེ་མི་བསླུ་བས། ། ཞེས་སོགས་ཚིག་རྐང་གཉིས་ཀྱིས་བསྟན། གསུམ་པ་ནི། དེ་ཉིད་དངོས་དང་དངོས་མིན་ཡང་མིན་ཏེ། ། ཞེས་སོགས་ཚིག་རྐང་གསུམ་གྱིས་བསྟན། བཞི་པ་ནི། མྱང་འདས་དབྱིངས་ནི་སྤྲོས་པ་དང་བྲལ་ཡང་། ། ཞེས་སོགས་ཚིག་རྐང་གཉིས་ཀྱིས་བསྟན།
གསུམ་པ་ངེས་དོན་གྱི་འདོད་ཚུལ་གཞན་བསྟན་པ་ནི། འགའ་ཞིག་ཕྱི་རོལ་དོན་དུ་ཞེན་པ་དང་། ། ཞེས་སོགས་ཚིག་རྐང་དྲུག་གིས་བསྟན། གཉིས་པ་ཐུན་མོང་མིན་པའི་ཐེག་པ་ལ་རིམ་གྱིས་བསླབ་པ་ལ། མཚམས་སྦྱར་བ་དང་། ལམ་རིམ་དངོས་གཉིས། དང་པོ་ནི། དེ་ལྟར་ཐུན་མོང་ཐེག་པ་ལ་བསླབས་ནས། ། ཞེས་པས་བསྟན། གཉིས་པ་ལ།
བྱ་རྒྱུད། སྤྱོད་རྒྱུད། རྣལ་འབྱོར་རྒྱུད། རྣལ་འབྱོར་བླ་ན་མེད་པའི་ལམ་རིམ་ལ་བསླབ་པ་དང་བཞི། དང་པོ་ལ། སྨིན་བྱེད་དབང་དང་། གྲོལ་བྱེད་ཀྱི་ལམ་གཉིས། དང་པོ་ནི། ཐུན་མོང་མིན་པའི་དང་པོ་བྱ་རྒྱུད་ལ། ། ཞེས་སོགས་ཚིག་རྐང་གཉིས་དང་བཞི་ཆས་བསྟན།
གཉིས་པ་ནི། རིགས་སྔགས་འདུལ་བ་ལ་བསླབ་སྟེ། ། ཞེས་སོགས་ཚིག་རྐང་ཕྱེད་གསུམ་གྱིས་བསྟན། གཉིས་པ་ལ། སྨིན་བྱེད་དབང་དང་། གྲོལ་བྱེད་ལམ་གཉིས། དང་པོ་ལ། སྤྱོད་རྒྱུད་སྨིན་བྱེད་ཆུ་དང་ཅོད་པན་དང་། ། ཞེས་སོགས་ཚིག་རྐང་གཉིས་ཀྱིས་བསྟན། གཉིས་པ་ནི།
གཙང་སྦྲར་ལྡན་པས་རང་ཉིད་ལྷར་བསྒོམ་སྟེ། ། ཞེས་སོགས་ཚིག་རྐང་དྲུག་གིས་བསྟན། གསུམ་པ་རྣལ་འབྱོར་རྒྱུད་ལ། རྡོ་རྗེ་སློབ་མའི་རིགས་ཅན་འཇུག་ཚུལ་དང་། སློབ་དཔོན་གྱི་རིགས་ཅན་འཇུག་ཚུལ་གཉིས། དང་པོ་ལ། སྨིན་བྱེད་དབང་དང་། གྲོལ་བྱེད་ལམ་གཉིས། དང་པོ་ནི། རྣལ་འབྱོར་རྒྱུད་དང་སློབ་མའི་རིགས་ཅན་ལ། །
ཞེས་སོགས་ཚིག་རྐང་གཉིས་ཀྱིས་བསྟན། གཉིས་པ་ནི། རིག་པའི་དབང་ཙམ་བྱིན་ནས་ཡི་དམ་གྱི། ། བཟླས་བསྒོམ་ཙམ་ལ་རིམ་གྱིས་བསླབ་པ་དང་། ། ཞེས་སོགས་ཚིག་རྐང་གཉིས་ཀྱིས་བསྟན། གཉིས་པ་སློབ་དཔོན་འཇུག་ཚུལ་ལ། སྨིན་བྱེད་དབང་དང་། གྲོལ་བྱེད་ལམ་གཉིས། དང་པོ་ནི། རྡོ་རྗེ་སློབ་དཔོན་མཆོག་གི་རིགས་ཡིན་ན། །
ཞེས་སོགས་ཚིག་རྐང་གཉིས་ཀྱིས་བསྟན། གཉིས་པ་ནི། དེ་དང་རྗེས་སུ་འབྲེལ་བའི་དམ་ཚིག་དང་། ། ཞེས་སོགས་ཚིག་རྐང་བཞིས་བསྟན། བཞི་པ་རྣལ་འབྱོར་ཆེན་པོ་བླ་ན་མེད་པའི་རྒྱུད་ཀྱི་ལམ་རིམ་ལ། བླ་མེད་ཀྱི་ལམ་རིམ་སྤྱིར་བསྟན་པ་དང་། ཀྱཻ་རྡོ་རྗེའི་སྨིན་གྲོལ་བྱེ་བྲག་ཏུ་བཤད་པ་གཉིས། དང་པོ་ནི། དེ་ནས་རྣལ་འབྱོར་ཆེན་པོ་བླ་མེད་ཀྱི། ། ཞེས་སོགས་ཚིག་རྐང་དྲུག་གིས་བསྟན།
གཉིས་པ་ནི། རྡོ་རྗེས་ཐབས་དང་ཤེས་རབ་གཉིས་མེད་པའི། ། ཞེས་སོགས་ཚིག་རྐང་བཞིས་བསྟན། གཉིས་པ་སྐལ་ལྡན་གཅིག་ཆར་དུ་འཇུག་པའི་ལམ་རིམ་ལ། སྨིན་བྱེད་ཀྱི་དབང་དང་། གྲོལ་བྱེད་ཀྱི་ལམ་གཉིས། དང་པོ་ལ། སྔོན་དུ་འགྲོ་བའི་དབྱེ་བ་དང་། དངོས་གཞི་དབང་གི་མངོན་པར་རྟོགས་པ་གཉིས། དང་པོ་ནི།
སྐལ་ལྡན་མཆོག་གི་རིགས་ཅན་སྐྱབས་འགྲོ་དང་། ། ཞེས་སོགས་ཚིག་རྐང་བཞིས་བསྟན། གཉིས་པ་ལ། སྔོན་དུ་བསྙེན་པ། སའི་ཆོ་ག སྟ་གོན་དུ་གནས་པ། བྲི་ཞིང་རྒྱན་དགྲམ་པ། སྒྲུབ་ཅིང་མཆོད་པ། བདག་ཉིད་འཇུག་ཅིང་དབང་བསྐུར་བ། དཀྱིལ་འཁོར་ཆེན་པོའི་འཇུག་གི་བྱ་བ་དང་བདུན།
དང་པོ་ནི། མཚན་དུས་གྲངས་ཀྱི་བསྙེན་པ་ཅི་རིགས་པས། ། ཞེས་སོགས་ཚིག་རྐང་གཉིས་ཀྱིས་བསྟན། གཉིས་པ་ནི། བརྟགས་བསླངས་སྦྱངས་བཟུང་བསྲུངས་པའི་ས་ཕྱོགས་སུ། ། ཞེས་པས་བསྟན། གསུམ་པ་ནི། ས་ལྷ་ལྷ་དང་བུམ་པ་སློབ་མ་རྣམས། ། ཞེས་སོགས་ཚིག་རྐང་གཉིས་ཀྱིས་བསྟན། བཞི་པ་ནི།
དེ་རྗེས་ཐིག་དང་ཚོན་གྱིས་བྲི་བ་དང་། ། ཞེས་སོགས་ཚིག་རྐང་གཉིས་ཀྱིས་བསྟན། ལྔ་པ་ནི། སྒྲུབ་ཅིང་མཆོད་ནས་ཞེས་པས་བསྟན། དྲུག་པ་ལ། སློབ་དཔོན་བདག་ཉིད་འཇུག་ཅིང་དབང་བླང་བ་དང་། སློབ་མ་གཞུག་ཅིང་དབང་བསྐུར་བ་གཉིས། དང་པོ་ནི། བདག་ཉིད་འཇུག་སོགས་བྱ་ཞེས་པས་བསྟན། གཉིས་པ་ལ།
འཇུག་པ་དང་། དབང་བསྐུར་བའི་དངོས་གཞི་གཉིས། དང་པོ་ནི། དེ་ནས་སློབ་མ་འཇུག་ལ་ཕྱི་ནང་གཉིས། ། ཞེས་པས་བསྟན། གཉིས་པ་ལ་དངོས་དང་། དབང་གི་གྲངས་གཞན་བཤད་པ་གཉིས། དང་པོ་ནི། ཐུན་མོང་དབང་དྲུག་ཐུན་མོང་མིན་པ་བཞི། ། ཞེས་སོགས་ཚིག་རྐང་གཉིས་ཀྱིས་བསྟན།
གཉིས་པ་ནི། ཡང་ན་བུམ་དབང་བཅུ་གཅིག་གསང་དབང་ལྔ། ། ཞེས་སོགས་ཚིག་རྐང་གསུམ་གྱིས་བསྟན། བདུན་པ་དཀྱིལ་འཁོར་ཆེན་པོའི་མཇུག་གི་བྱ་བ་ནི། ཡོན་དབུལ་དཀྱིལ་འཁོར་མཆོད་ནས་གཤེགས་གསོལ་དང་། ། ཞེས་སོགས་ཚིག་རྐང་གཉིས་ཀྱིས་བསྟན། གཉིས་པ་གྲོལ་བྱེད་ཀྱི་ལམ་ལ། ལམ་ལ་བསླབ་པའི་རིམ་པ་དང་། དེ་ལ་སློབ་པའི་གང་ཟག་གི་དབྱེ་བ་གཉིས། དང་པོ་ལ།
མཆོག་གི་དངོས་གྲུབ་བསྒྲུབ་པའི་མངོན་རྟོགས། ཐུན་མོང་གི་དངོས་གྲུབ་བསྒྲུབ་པའི་མངོན་རྟོགས། གཉིས་ཀ་ལ་དགོས་པའི་གྲོགས་དམ་ཚིག་དང་སྡོམ་པ་བཤད་པ་དང་གསུམ། དང་པོ་ལ། དེ་ཁོ་ན་ཉིད་ཀྱི་ལྟ་བ། ལམ་རིམ་པ་གཉིས། སྤྱོད་པ། ཉེ་རྒྱུ། བཤད་པ་དང་བཞི། དང་པོ་ལ།
ལྟ་བ་ཐོག་མར་བསྟན་པའི་དགོས་པ་དང་། དགོས་པ་དེ་ལྡན་གྱི་ལྟ་བ་སྟོན་པའི་ཚུལ་གཉིས། དང་པོ་ནི། གང་དེ་སྔོན་དུ་སོང་ནས་ཆོས་ཀུན་གྱིས། ། ཞེས་སོགས་ཚིག་རྐང་ལྔས་བསྟན། གཉིས་པ་ལ། དབང་གི་ཡེ་ཤེས་བསྟན་པ་དེ་ཁོ་ན་ཉིད་ཀྱི་དོན་ལ་ངོ་སྤྲད་པ། ཡེ་ཤེས་དེ་ལ་གང་ཟག་གི་བདག་ཏུ་ལོག་པར་རྟོག་པ་དགག་པ། ཡུལ་ཅན་ཡེ་ཤེས་ལ་སྒྲོ་འདོགས་གཅོད་པའི་ཕྱིར་ཡུལ་ཤེས་བྱ་སྤྱིའི་གནས་ལུགས་གཏན་ལ་དབབ་པ་དང་། དེ་ཁོ་ན་ཉིད་དེ་གསུང་རབ་ཐམས་ཅད་ཀྱི་བརྗོད་བྱར་བསྟན་པ།
དེ་རྟོགས་བྱེད་ཁྱད་པར་དུ་འཕགས་པ་གསང་སྔགས་ཀྱི་ཐབས་ཟབ་མོས་རྟོགས་པར་བསྟན་པ་དང་ལྔ། དང་པོ་ལ། ཡེ་ཤེས་དེ་ཡུལ་ལ་ལྟོས་ནས་འཁོར་འདས་དབྱེར་མེད་དུ་བསྟན་པ། ཡུལ་ཅན་ལ་ལྟོས་ནས་དབྱེར་མེད་ཀྱི་ཡེ་ཤེས་དེ་རང་རིག་སོགས་སུ་བསྟན་པ། དེས་ན་ཆོས་ཐམས་ཅད་ཀྱི་བདག་ཉིད་དམ་ཁྱབ་བྱེད་དུ་བསྟན་པ་དང་གསུམ། དང་པོ་ནི། ལྟ་བ་ཞེས་བྱ་ཀུན་ཁྱབ་དེ་བཞིན་ཉིད། ། ཅེས་སོགས་ཚིག་རྐང་བརྒྱད་ཀྱིས་བསྟན། གཉིས་པ་ལ། རང་རིག་ཏུ་བསྟན་པ།
སྤྲོས་བྲལ་དུ་བསྟན་པ། ཟུང་འཇུག་ཏུ་བསྟན་པ་དང་གསུམ། དང་པོ་ནི། དེ་ཉིད་སོ་སོ་རང་རིག་ཡེ་ཤེས་ཏེ། ། ཞེས་པས་བསྟན། གཉིས་པ་ནི། རིག་བྱ་རིག་བྱེད་དང་བྲལ་སྟོང་པ་ཉིད། ། ཅེས་པས་བསྟན། གསུམ་པ་ནི། དངོས་དང་དངོས་མེད་གཉིས་མིན་ཟུང་དུ་འཇུག །
ཅེས་པས་བསྟན། གསུམ་པ་དེས་ན་ཐམས་ཅད་ཀྱི་བདག་ཉིད་དམ་ཁྱབ་བྱེད་དུ་བསྟན་པ་ནི། རང་བཞིན་ཀུན་ཁྱབ་མཚན་ཉིད་དུ་མར་སྣང་། ། ཞེས་པས་བསྟན། གཉིས་པ་ཡེ་ཤེས་དེ་ལ་གང་ཟག་གི་བདག་ཏུ་ལོག་པར་རྟོག་པ་དགག་པ་ལ། དགག་བྱ་ལོག་རྟོག་གི་དབྱེ་བ་དང་། དེ་དགག་པའི་ཚུལ་གཉིས། དང་པོ་ནི། དེ་ལ་ལོག་པར་གོམས་པའི་བློ་ཅན་དག ། ཅེས་སོགས་ཚིག་རྐང་བརྒྱད་ཀྱིས་བསྟན།
གཉིས་པ་ནི། དངོས་ཀུན་རང་བཞིན་ལེགས་རྟོགས་ཡེ་ཤེས་དེའི། ། ཞེས་སོགས་ཚིག་རྐང་གསུམ་གྱིས་བསྟན། གསུམ་པ་ཡུལ་ཅན་ཡེ་ཤེས་ལ་སྒྲོ་འདོགས་གཅོད་པའི་ཕྱིར་ཡུལ་ཤེས་བྱ་སྤྱིའི་གནས་ལུགས་གཏན་ལ་དབབ་པ་ལ། བདེན་གཉིས་ཀྱི་རྣམ་གཞག་སྤྱིར་བསྟན་པ་དང་། མཐའ་བྲལ་གྱི་ལྟ་བ་རྒྱས་པར་བཤད་པ་གཉིས། དང་པོ་ལ། མཚན་ཉིད། མཚན་གཞི། མཚན་གཞི་ལ་མཚན་ཉིད་ངེས་པར་བྱ་བ་དང་གསུམ།
དང་པོ་ལ། མཚམས་སྦྱར་བ་དང་། མཚན་ཉིད་དངོས་གཉིས། དང་པོ་ནི། ཡེ་ཤེས་དེ་ལ་སྒྲོ་བསྐུར་སྤང་པའི་ཕྱིར། དེ་ཡུལ་བདེན་གཉིས་ངེས་བྱ་ཞེས་ཚིག་རྐང་ཕྱེད་གཉིས་ཀྱིས་བསྟན། གཉིས་པ་ནི། གོ་རིམ་བཞིན། ཞེས་སོགས་ཚིག་རྐང་ཕྱེད་བདུན་གྱིས་བསྟན། གཉིས་པ་ལ་མདོར་བསྟན་པ་དང་།
རྒྱས་པར་བཤད་པ་གཉིས། དང་པོ་ནི། ཆོས་ཅན་མཐའ་དག་ཀུན་རྫོབ་བདེན་པ་སྟེ། ། ཞེས་སོགས་ཚིག་རྐང་གཉིས་ཀྱིས་བསྟན། གཉིས་པ་ལ་ཡུལ་ཅན་བློའི་རྣམ་གཞག་དང་། བློ་དེ་ལ་ལྟོས་ནས་བདེན་པ་གཉིས་སུ་བཞག་པ་གཉིས། དང་པོ་ནི། འོན་ཀྱང་བདེན་གཉིས་བློ་ལ་ལྟོས་པའི་ཕྱིར། ། ཞེས་སོགས་ཚིག་རྐང་བདུན་གྱིས་བསྟན། གཉིས་པ་ལ།
བློ་ངོ་གཉིས་ལ་ལྟོས་ནས་བདེན་པ་གཉིས་སུ་དབྱེ་བ། གཉིས་པོ་དེའི་གཅིག་དང་ཐ་དད་བསམ་པ། བདེན་པ་གཉིས་སུ་གྲངས་ངེས་པ་དང་གསུམ། དང་པོ་ལ། དབྱེ་གཞི། དབྱེ་དོན། རྩོད་པ་སྤང་བ་དང་གསུམ། དང་པོ་ནི། བདེན་གཉིས་ངོ་བོའི་སྒོ་ནས་དབྱེར་མེད་པས། ། ཞེས་སོགས་ཚིག་རྐང་བཞིས་བསྟན།
གཉིས་པ་ནི། མ་བརྟགས་མ་དཔྱད་བློ་ངོར་བདེན་པའི་ཕྱིར། ། ཞེས་སོགས་ཚིག་རྐང་བཞིས་བསྟན། གསུམ་པ་ལ་རྩོད་པ་དང་། ལན་གཉིས། དང་པོ་ནི། གལ་ཏེ་དོན་དམ་བློ་ལས་འདས་ཤེ་ན། ། ཞེས་པས་བསྟན། གཉིས་པ་ལ། རྣམ་གྲངས་པའི་དོན་དམ་བློའི་ཡུལ་དུ་བསྟན་པ།
རྣམ་གྲངས་མ་ཡིན་པའི་དོན་དམ་བློའི་ཡུལ་མ་ཡིན་པར་བསྟན་པ། དེ་ལས་རྩོད་པ་སྤང་བ་དང་གསུམ། དང་པོ་ནི། སོ་སྐྱེའི་བློ་ཡིས་ལེགས་བརྟགས་སྐྱེ་མེད་སོགས། ། ཞེས་སོགས་ཚིག་རྐང་གཉིས་ཀྱིས་བསྟན། གཉིས་པ་ནི། འཕགས་པའི་མཉམ་བཞག་ཡེ་ཤེས་སྤྲོས་བྲལ་དུ། ། ཞེས་སོགས་ཚིག་རྐང་བཞིས་བསྟན། གསུམ་པ་ལ། རྩོད་པ་དང་།
ལན་གཉིས། དང་པོ་ནི། ཅི་སྟེ་དོན་དམ་བློ་ཡི་ཡུལ་མིན་ན། ། ཞེས་སོགས་ཚིག་རྐང་གཉིས་ཀྱིས་བསྟན། གཉིས་པ་ནི། དེ་བཞིན་གཤེགས་པས་རྟོག་མེད་བརྙེས་པའི་ཚེ། ། ཞེས་སོགས་ཚིག་རྐང་བཞིས་བསྟན། གཉིས་པ་གཉིས་པོ་དེའི་གཅིག་དང་ཐ་དད་བསམ་པ་ནི། དེ་ཕྱིར་བདེན་གཉིས་ངོ་བོ་དབྱེར་མེད་ལ། ། ཞེས་སོགས་ཚིག་རྐང་གཉིས་ཀྱིས་བསྟན།
གསུམ་པ་བདེན་པ་གཉིས་སུ་གྲངས་ངེས་པ་ནི། དེ་ལྟར་ཕྱིན་ཅི་ལོག་དང་མ་ལོག་བློ། ། ཞེས་སོགས་ཚིག་རྐང་གཉིས་ཀྱིས་བསྟན། གསུམ་པ་མཚན་གཞི་ལ་མཚན་ཉིད་ངེས་པར་བྱ་བ་ནི། གང་ལ་རིགས་པས་བརྟགས་ན་དེ་འཇིག་ཀྱང་། ། ཞེས་སོགས་ཚིག་རྐང་བཞིས་བསྟན། གཉིས་པ་མཐའ་བྲལ་གྱི་ལྟ་བ་རྒྱས་པར་བཤད་པ་ལ། ཐམས་ཅད་ཡོད་པར་བཤད་པ་དེ་ཀུན་རྫོབ་ཀྱི་བདེན་པར་གཏན་ལ་ཕབ་པ་དངོས་སྨྲ་བ་དང་ཚུལ་མཚུངས་ཤིང་ཁྱད་པར་དུ་འཕགས་པར་བསྟན་པ། ཐམས་ཅད་མེད་པར་བཤད་པ་དེ་ཤེས་རབ་ཀྱི་བློ་ཡུལ་དུ་གཏན་ལ་ཕབ་པས་ཐེག་ཆེན་སྤྱི་དང་ཚུལ་མཚུངས་ཤིང་ཁྱད་པར་དུ་འཕགས་པར་བསྟན་པ། གཉིས་མེད་ཀྱི་བློས་མཐའ་བྲལ་དུ་གཏན་ལ་ཕབ་པ་ནས་ཟུང་འཇུག་ཏུ་ཉམས་སུ་བླང་བར་བསྟན་པ་དང་གསུམ།
དང་པོ་ལ། ཕུང་ཁམས་སྐྱེ་མཆེད་བཤད་པས་ཉན་ཐོས་སྡེ་པ་དང་ཚུལ་མཚུངས་ཤིང་མུ་སྟེགས་བྱེད་ལས་ཁྱད་པར་དུ་འཕགས་པར་བསྟན་པ་དང་། ཡུལ་སྣང་ལ་རང་བཞིན་མེད་པ་དང་སྣང་བ་སེམས་སུ་བཤད་པས་སེམས་ཙམ་པ་དང་ཚུལ་མཚུངས་ཤིང་ཉན་ཐོས་ལས་ཁྱད་པར་དུ་འཕགས་པར་བསྟན་པ་གཉིས། དང་པོ་ནི། དེ་ལ་རྟག་ཆད་སྒྲོ་བསྐུར་བསལ་བ་དང་། ། ཞེས་སོགས་ཚིག་རྐང་བཞིས་བསྟན། གཉིས་པ་ལ། ཡུལ་སྣང་ལ་རང་བཞིན་མེད་པར་བསྟན་པ་དང་། སྣང་བ་སེམས་སུ་བསྟན་པ་གཉིས། དང་པོ་ནི།
དེ་ལྟའི་ཡུལ་དུ་སྣང་བ་ཇི་སྙེད་པ། ། ཞེས་སོགས་ཚིག་རྐང་གསུམ་གྱིས་བསྟན། གཉིས་པ་ལ། སེམས་ཀྱི་ཡོན་ཏན། སེམས་ཀྱི་མཚན་ཉིད། སེམས་ཀྱི་ནུས་མཐུ། སེམས་ཀྱི་རང་བཞིན་བསྟན་པ་དང་བཞི། དང་པོ་ནི། དེ་ལྟར་ཆོས་ཀུན་རང་བཞིན་གྱིས་དག་ན། ། ཞེས་སོགས་ཚིག་རྐང་བཞིས་བསྟན།
གཉིས་པ་ནི། དེ་ཕྱིར་གསལ་རིག་འཁོར་འདས་ཀུན་གྱི་རྒྱུ། ། ཞེས་སོགས་ཚིག་རྐང་དྲུག་གིས་བསྟན། གསུམ་པ་ནི། དེ་ཉིད་ཐབས་ཀྱི་འགྱུར་བས་དགོས་འདོད་ཀྱི། ། ཞེས་སོགས་ཚིག་རྐང་གཉིས་ཀྱིས་བསྟན། བཞི་པ་ནི། དེ་ཡི་རང་བཞིན་སྐྱེ་མེད་ཉིད་ཡིན་ཡང་། ། ཞེས་སོགས་ཚིག་རྐང་གཉིས་ཀྱིས་བསྟན། གཉིས་པ་ཐམས་ཅད་མེད་པར་བཤད་པ་དེ་ཤེས་རབ་ཀྱི་ཡུལ་དུ་གཏན་ལ་ཕབ་པས་ཐེག་ཆེན་སྤྱི་དང་ཚུལ་མཚུངས་ཤིང་ཁྱད་པར་དུ་འཕགས་པར་བསྟན་པ་ལ་ཡུལ་མ་གྲུབ་པའི་ཕྱིར་ཡུལ་ཅན་གྱི་ཤེས་པའང་མི་འགྲུབ་པས་སེམས་ཙམ་པ་ལས་ཁྱད་པར་དུ་འཕགས་པ་བསྟན་པ་དང་།
ཀུན་རྫོབ་སྒྱུ་མ་ལྟ་བུ་ཡིན་ཡང་དོན་དམ་པར་གནས་ལུགས་འདིའོ་ཞེས་མི་འདོད་པས་དབུ་མ་ངོ་བོ་ཉིད་མེད་པ་ལས་ཁྱད་པར་དུ་འཕགས་པར་བསྟན་པ་གཉིས། དང་པོ་ནི། གཟུགས་སོགས་རྐྱེན་ལ་ལྟོས་ཕྱིར་ངོ་བོས་མེད། ། ཅེས་སོགས་ཚིག་རྐང་བཞིས་བསྟན། གཉིས་པ་ནི། ཀུན་རྫོབ་ཆོས་ཀུན་རྒྱུ་རྐྱེན་གྱིས་བསྐྱེད་ཅིང་། ། ཞེས་སོགས་ཚིག་རྐང་བཞིས་བསྟན། གསུམ་པ་གཉིས་མེད་ཀྱི་བློས་མཐའ་བྲལ་དུ་གཏན་ལ་ཕབས་ནས་ཟུང་འཇུག་ཏུ་ཉམས་སུ་བླང་བར་བསྟན་པ་ལ། སྟོང་པ་སོགས་བཞི་ཀའང་མཐའ་ཡིན་པར་བསྟན་པ། མཐའ་བྲལ་གྱི་དབུ་མ་ཞེས་བྱ་བར་འཛིན་པའང་མཐའ་ཡིན་པར་བསྟན་པ།
དེ་ལྟར་མཐའ་དང་བྲལ་ཡང་ཟུང་འཇུག་གི་ཚུལ་གྱིས་ཉམས་སུ་བླང་བར་བསྟན་པ་དང་གསུམ། དང་པོ་ལ། གནས་ལུགས་མི་འདོད་པ་དང་། དེ་ལ་རྩོད་པ་སྤང་བ་གཉིས། དང་པོ་ལ། གནས་ལུགས་ངེས་པར་འདོད་ན་གནོད་བྱེད་ཡོད་པ། ངེས་པ་བློའི་ཡུལ་དུ་མི་རུང་བ། བློ་ལ་མ་ལྟོས་པའི་ཡུལ་མི་རུང་བ། མཐར་བཟུང་ན་སྲིད་པའི་རྩ་བར་འགྱུར་བར་བསྟན་པ་དང་བཞི། དང་པོ་ནི།
གཅིག་དང་དུ་མ་བྲལ་ཕྱིར་ཡོད་མ་ཡིན། ། ཞེས་སོགས་ཚིག་རྐང་བཞིས་བསྟན། གཉིས་པ་ནི། དེ་ལྟར་གནས་ལུགས་ངེས་པར་ཡོད་མིན་པས། ། ཞེས་སོགས་ཚིག་རྐང་གཉིས་ཀྱིས་བསྟན། གསུམ་པ་ནི། གལ་ཏེ་སྟོང་ཉིད་ཅེས་བྱ་བློ་ཉིད་ལ། ། ཞེས་སོགས་ཚིག་རྐང་བཞིས་བསྟན། བཞི་པ་ནི། དེ་ཕྱིར་འཛིན་ཅིང་མངོན་པར་ཞེན་པ་ཀུན། །
ཞེས་སོགས་ཚིག་རྐང་བཞིས་བསྟན། གཉིས་པ་དེ་ལ་རྩོད་པ་སྤང་བ་ནི། དེ་ལྟར་གནས་ལུགས་གང་དུའང་མ་གྲུབ་པ། ། ཞེས་སོགས་ཚིག་རྐང་དྲུག་གིས་བསྟན། གཉིས་པ་མཐའ་བྲལ་གྱི་དབུ་མ་ཞེས་བྱ་བར་འཛིན་པའང་མཐའ་ཡིན་པར་བསྟན་པ་ནི། དགག་བྱ་མེད་ན་བཀག་པ་ཡོད་མིན་པས། ། ཞེས་སོགས་ཚིག་རྐང་བཞིས་བསྟན། གསུམ་པ་དེ་ལྟར་མཐའ་དང་བྲལ་ཡང་ཟུང་འཇུག་གི་ཚུལ་གྱིས་ཉམས་སུ་བླང་བར་བསྟན་པ་ལ། ཟུང་འཇུག་གི་རང་བཞིན། དོན་དམ་པར་བསམ་དུ་མེད་པ།
ཀུན་རྫོབ་ཏུ་བསྒོམ་པའི་ཚུལ་དང་གསུམ། དང་པོ་ནི། དེ་ལྟར་འཛིན་པ་ཀུན་བྲལ་ལྟ་བ་ལ། ། ཞེས་སོགས་ཚིག་རྐང་དྲུག་གིས་བསྟན། གཉིས་པ་ནི། དེ་ཉིད་དམ་པའི་དོན་དུ་བསམ་བྱ་ལས། ། ཞེས་སོགས་ཚིག་རྐང་གཉིས་ཀྱིས་བསྟན། གསུམ་པ་ནི། འོན་ཀྱང་ཀུན་རྫོབ་ཙམ་དུ་རྣམ་རྟོག་གིས། ། ཞེས་སོགས་ཚིག་རྐང་དྲུག་གིས་བསྟན།
བཞི་པ་དེ་ཁོ་ན་ཉིད་དེ་གསུང་རབ་ཐམས་ཅད་ཀྱི་རྟོགས་བྱར་བསྟན་པ་ནི། དེ་ཉིད་རྟོགས་ན་ཤིན་ཏུ་དོན་ཆེ་བར། ། ཞེས་སོགས་ཚིག་རྐང་བཞིས་བསྟན། ལྔ་པ་དེ་རྟོགས་བྱེད་ཁྱད་པར་དུ་འཕགས་པ་གསང་སྔགས་ཀྱི་ཐབས་ཟབ་མོས་རྟོགས་པར་བསྟན་པ་ལ། དེ་ཐབས་གཞན་གྱིས་མི་རྟོགས་ཤིང་གསང་སྔགས་ཀྱི་ཐབས་ཀྱིས་རྟོགས་པར་བསྟན་པ། གསང་སྔགས་ཀྱི་ལྟ་བ་ལས་ཁྱད་པར་དུ་ཡེ་ཤེས་བསྟན་པ། དེ་མཚོན་བྱེད་དཔེའི་ཡེ་ཤེས་སུ་བསྟན་པ། དེ་ལུས་ལ་གནད་དུ་བསྣུན་པས་རྟོགས་པའི་ཕྱིར་རྡོ་རྗེ་ལུས་ཀྱི་གནས་ལུགས་གཏན་ལ་དབབ་པ་དང་བཞི། དང་པོ་ནི། ཚུལ་དེ་ཕ་རོལ་ཕྱིན་པའི་ཐོས་བསམ་ལ།
ཞེས་པ་ནས། ། བསོད་ནམས་ཚོགས་ལས་རྙེད་འགྱུར་ཞེས་པའི་བར་ཚིག་རྐང་ཕྱེད་ལྔས་བསྟན། གཉིས་པ་ལ། རང་བཞིན་ལྷན་སྐྱེས་ལ་སྦྱར་ཏེ་སྤྱི་དོན་དུ་བཤད་པ་དང་། ཞུ་བདེ་ལྷན་སྐྱེས་ལ་སྦྱར་ཏེ་སྦས་དོན་དུ་བཤད་པ་གཉིས། ། དང་པོ་ནི། གང་དེ་ཡི། ། ཞེས་སོགས་ཚིག་རྐང་ཕྱེད་དྲུག་གི་བསྟན། གཉིས་པ་ནི། ཡང་ན་ངོ་བོ་ཞུ་བདེའི་ཡེ་ཤེས་ཆེ། །
ཞེས་སོགས་ཚིག་རྐང་དྲུག་གིས་བསྟན། གསུམ་པ་དེ་དཔེའི་ཡེ་ཤེས་སུ་བསྟན་པ་ནི། གང་དེ་མཚོན་བྱེད་དཔེ་ཡི་ཡེ་ཤེས་ཏེ། ། ཞེས་སོགས་ཚིག་རྐང་བཞིས་བསྟན། བཞི་པ་དེ་ལུས་ལ་གནད་དུ་བསྣུན་པས་རྟོགས་པའི་ཕྱིར་རྡོ་རྗེ་ལུས་ཀྱི་གནས་ལུགས་གཏན་ལ་དབབ་པ་ལ། ཐོག་མར་ལུས་འཇིག་པའི་ཚུལ། ཞིག་ནས་སྐྱེ་བའི་ཚུལ། སྐྱེས་ནས་གནས་པའི་ཚུལ་དང་གསུམ། དང་པོ་ནི། དེ་ཉིད་ལུས་ལ་བརྟེན་ནས་རྟོགས་པའི་ཕྱིར། །
ཞེས་སོགས་ཚིག་རྐང་དྲུག་གིས་བསྟན། གཉིས་པ་ལ། འཆི་སྲིད་ལས་བར་སྲིད་ལྡང་བའི་ཚུལ་དང་། བར་སྲིད་ལས་སྐྱེ་སྲིད་ལེན་པའི་ཚུལ་གཉིས། དང་པོ་ནི། སླར་ཡང་དེ་ལས་ལྡང་འདོད་དང་འགྲོགས་པའི། ། ཞེས་སོགས་ཚིག་རྐང་ལྔས་བསྟན། གཉིས་པ་ལ། ལུས་ངག་ཡིད་གསུམ་ཕན་ཚུན་རྟེན་དང་བརྟེན་པའི་ཚུལ། སེམས་ལས་ལུས་ངག་ཇི་ལྟར་སྐྱེ་བའི་ཚུལ།
དེ་དཔེ་བརྒྱད་དང་སྟོང་པ་གསུམ་གྱི་རྟེན་འབྲེལ་ལས་སྐྱེ་བའི་ཚུལ། དེ་སྐྱེ་གནས་བཞིས་འགྲུབ་པའི་ཚུལ་དང་བཞི། དང་པོ་ནི། སྐྱེ་ཚེ་སེམས་ཉིད་གཡོས་པས་རླུང་འབྱུང་ཞིང་། ། ཞེས་སོགས་ཚིག་རྐང་ལྔས་བསྟན། གཉིས་པ་ལ། དངོས་དང་། སེམས་གང་ལས་སྐྱེས་ཚུལ་གཉིས། དང་པོ་ནི། གལ་ཏེ་འབྱུང་བ་བཞི་ལས་ལུས་སྐྱེ་ན། །
ཞེས་སོགས་ཚིག་རྐང་བཞིས་བསྟན། གཉིས་པ་ལ། དྲི་བ་དང་། ལན་གཉིས། དང་པོ་ནི། ཅི་སྟེ་སེམས་ཉིད་གང་ལས་སྐྱེ་ཞེ་ན། ། ཞེས་པས་བསྟན། གཉིས་པ་ནི། སེམས་ནི་འོད་གསལ་ཞེས་བྱ་ཆོས་ཀྱི་དབྱིངས། ། ཞེས་སོགས་ཚིག་རྐང་བཞིས་བསྟན།
གསུམ་པ་དེ་དཔེ་བརྒྱད་དང་སྟོང་པ་གསུམ་གྱི་རྟེན་འབྲེལ་ལས་སྐྱེ་བའི་ཚུལ་ལ། རྟེན་འབྲེལ་ལས་སྐྱེ་བ་དཔེས་བསྟན་པ། དེ་ཉིད་སྟོང་པ་གསུམ་གྱི་རིམ་པས་སྐྱེ་བའི་ཚུལ། དེ་ཡང་རྟེན་འབྲེལ་བཅུ་གཉིས་ལས་སྐྱེ་བའི་ཚུལ་དང་གསུམ། དང་པོ་ནི། དེ་ལྟར་སྔ་མའི་ཤེས་པ་ཕྱི་མ་རུ། ། ཞེས་སོགས་ཚིག་རྐང་དྲུག་གིས་བསྟན། གཉིས་པ་ནི། མདོར་ན་སྔ་མའི་ཀུན་གཞི་འོད་གསལ་ལ། ། ཞེས་སོགས་ཚིག་རྐང་བཅུས་བསྟན།
གསུམ་པ་ནི། ། རྨོངས་པས་རྒྱུ་བྱས་ལས་ཀྱི་རྐྱེན་བྱས་ཏེ། ། ཞེས་སོགས་ཚིག་རྐང་ལྔས་བསྟན། བཞི་པ་དེ་སྐྱེ་གནས་བཞིས་གྲུབ་པའི་ཚུལ་ལ། སྐྱེ་གནས་བཞི་སྤྱིར་བསྟན་པ་དང་། མངལ་སྐྱེས་བྱེ་བྲག་ཏུ་བཤད་པ་གཉིས། དང་པོ་ནི། སྐྱེ་གནས་རྫུས་སྐྱེས་སྒོ་ང་ལས་སྐྱེས་དང་། ། ཞེས་སོགས་ཚིག་རྐང་གཉིས་ཀྱིས་བསྟན། གཉིས་པ་ལ།
ལུས་གང་ལས་སྐྱེ་བའི་རྒྱུ་དང་། རྒྱུ་དེས་ལུས་གྲུབ་པའི་ཚུལ་གཉིས། དང་པོ་ལ། རྒྱུ་དངོས་དང་། རྒྱུའི་རྣམ་གྲངས་གཞན་བཤད་པ་མི་འགལ་བར་བསྟན་པ་གཉིས། དང་པོ་ནི། དེ་ལས་ཕྱི་མ་སྐབས་འདིར་བཤད་བྱ་སྟེ། ། ཞེས་སོགས་ཚིག་རྐང་བདུན་གྱིས་བསྟན། གཉིས་པ་ནི། དེ་ལ་དངོས་དང་དངོས་མེད་སེམས་གསུམ་དང་། །
ཞེས་སོགས་ཚིག་རྐང་བཞིས་བསྟན། གཉིས་པ་རྒྱུ་དེས་ལུས་གྲུབ་པའི་ཚུལ་ལ། ཕྲ་བ་གྲུབ་པའི་ཚུལ་དང་། རགས་པ་གྲུབ་པའི་ཚུལ་གཉིས། དང་པོ་ནི། དེ་ལྟའི་ཁུ་ཁྲག་རླུང་སེམས་འདྲེས་པ་ལས། ། ཞེས་སོགས་ཚིག་རྐང་བཞིས་བསྟན། གཉིས་པ་ནི། དེ་ཚེ་ཉ་དང་གཉིས་པ་རུས་སྦལ་མཚུངས། ། ཞེས་སོགས་ཚིག་རྐང་བཅུས་བསྟན།
གསུམ་པ་སྐྱེས་ནས་གནས་པའི་ཚུལ་ལ། ལུས་རྩའི་གནས་ཚུལ། རྩ་ཡི་གེའི་གནས་ཚུལ། ཁམས་བདུད་རྩིའི་གནས་ཚུལ། སྙིང་པོ་ཡེ་ཤེས་རླུང་གི་གནས་ཚུལ་དང་བཞི། དང་པོ་ནི། དེ་ལྟར་རྩ་གསུམ་དེ་བཞིན་སུམ་ཅུ་གཉིས། ། ཞེས་སོགས་ཚིག་རྐང་གསུམ་གྱིས་བསྟན། གཉིས་པ་ནི། ཡི་གེ་ཨ་དང་དེ་བཞིན་ཨེ་ཝྃ་གཉིས། །
ཞེས་སོགས་ཚིག་རྐང་བཞིས་བསྟན། གསུམ་པ་ནི། བྱང་ཆུབ་སེམས་ནི་དབུ་མའི་ཡས་མར་དུ། ། ཞེས་སོགས་ཚིག་རྐང་བརྒྱད་ཀྱིས་བསྟན། བཞི་པ་ལ། ངོ་བོ། དབྱེ་བ། བྱེད་ལས། རྒྱུ་ཚུལ། ལམ་དུ་འགྱུར་ཚུལ་དང་ལྔ།
དང་པོ་ནི། དེ་ལ་དབང་བྱེད་རླུང་ནི་འབྱུང་ཆེན་གྱི། ། ཞེས་སོགས་ཚིག་རྐང་གཉིས་ཀྱིས་བསྟན། གཉིས་པ་ལ། ངོ་བོའི་སྒོ་ནས་དབྱེ་བ། རྒྱུ་ཚུལ་གྱི་སྒོ་ནས་དབྱེ་བ། བྱེད་ལས་ཀྱི་སྒོ་ནས་དབྱེ་བ་དང་གསུམ། དང་པོ་ནི། ས་ཆུ་མེ་རླུང་ནམ་མཁའ་ཤེས་པའི་རླུང་། ། ཞེས་པས་བསྟན།
གཉིས་པ་ནི། ཡེ་ཤེས་རླུང་ནི་གནས་ཤིང་རྣམ་རྟོག་འགོག ། ཅེས་སོགས་ཚིག་རྐང་གཉིས་ཀྱིས་བསྟན། གསུམ་པ་བྱེད་ལས་ཀྱི་སྒོ་ནས་དབྱེ་བ་ལ། རྩ་བའི་རླུང་ལྔ། ཡན་ལག་གི་རླུང་ལྔ། དེ་བཅུ་ཀའང་འབྱུང་བ་ལྔའི་བདག་ཉིད་དུ་བསྟན་པ་དང་གསུམ། དང་པོ་ནི། མཉམ་གནས་སྲོག་འཛིན་གྱེན་རྒྱུ་ཐུར་སེལ་དང་། ། ཞེས་སོགས་ཚིག་རྐང་གསུམ་གྱིས་བསྟན།
གཉིས་པ་ནི། རྒྱུ་བ་མིག་དང་མཉམ་རྒྱུ་རྣ་བ་གཉིས། ། ཞེས་སོགས་ཚིག་རྐང་བདུན་གྱིས་བསྟན། གསུམ་པ་ནི། དེ་ལྟར་བཅུ་ཆར་འབྱུང་ལྔའི་བདག་ཉིད་དེ། ། ཞེས་པས་བསྟན། གསུམ་པ་བྱེད་ལས་ལ། རླུང་སྤྱིའི་བྱེད་ལས་དང་། སོ་སོའི་བྱེད་ལས་གཉིས། དང་པོ་ནི།
ལུས་ལེན་རིམ་གྱིས་རྒྱས་དང་འཛིན་པ་དང་། ། ཞེས་སོགས་ཚིག་རྐང་གཉིས་ཀྱིས་བསྟན། གཉིས་པ་ལ། རྩ་བའི་རླུང་ལྔའི་བྱེད་ལས་དང་། ཡན་ལག་གི་རླུང་ལྔའི་བྱེད་ལས་གཉིས། དང་པོ་ནི། སྲོག་གི་ལུས་སེམས་གནས་དང་སྣ་སྒོར་རྒྱུ། ། ཞེས་སོགས་ཚིག་རྐང་ལྔས་བསྟན། གཉིས་པ་ནི། ཡན་ལག་རླུང་རྣམས་མིག་སོགས་ལམ་རྒྱུས་ནས། །
ཞེས་སོགས་ཚིག་རྐང་གཉིས་ཀྱིས་བསྟན། བཞི་པ་རྒྱུ་ཚུལ་ལ། སྤྱིར་རྒྱུ་བ་ཞེས་བྱ་བ་གང་ཡིན་པ། ཚུལ་དང་རྣམ་པ་ཇི་ལྟར་རྒྱུ་བ། གནས་དང་ལམ་གང་ནས་རྒྱུ་བ། གྲངས་དུ་ཞིག་རྒྱུ་བ། གྲངས་དེ་ལྟར་འོང་བའི་འཐད་པ་དང་ལྔ། དང་པོ་ནི། དེ་ལྟར་སྲོག་འཛིན་མ་གཏོགས་གཞན་དགུ་པོ། ། ཞེས་སོགས་ཚིག་རྐང་གཉིས་ཀྱིས་བསྟན།
གཉིས་པ་ལ། ཚུལ་ཇི་ལྟར་རྒྱུ་བ་དང་། རྣམ་པ་ཇི་ལྟར་རྒྱུ་བ་གཉིས། དང་པོ་ནི། སྲོག་འཛིན་དང་པོ་ཨ་བ་དྷུ་ཏི་ལ། ། ཞེས་སོགས་ཚིག་རྐང་བཅུ་གཉིས་ཀྱིས་བསྟན། གཉིས་པ་ནི། དེ་རྣམས་འབྱུང་བ་སོ་སོའི་ཁ་དོག་ཅན། ། ཞེས་སོགས་ཚིག་རྐང་བདུན་གྱིས་བསྟན། གསུམ་པ་གནས་དང་ལམ་གང་ནས་རྒྱུ་བ་ནི།
སྲོག་འཛིན་སྲོག་དང་རྩོལ་བ་ལས་བྱུང་སྟེ། ། ཞེས་སོགས་ཚིག་རྐང་བརྒྱད་ཀྱིས་བསྟན། བཞི་པ་གྲངས་དུ་ཞིག་རྒྱུ་བ་ནི། དེ་ལྟར་སྣ་སྒོ་གཉིས་ནས་རྒྱུ་བའི་རླུང་། ། ཞེས་སོགས་ཚིག་རྐང་གསུམ་གྱིས་བསྟན། ལྔ་པ་གྲངས་དེ་ལྟར་འོང་པའི་འཐད་པ་ལ། འཐད་པ་དངོས་དང་། རྒྱུད་སྡེ་སོ་སོའི་དགོངས་པ་བཤད་པ་གཉིས། དང་པོ་ནི། དེ་ལྟར་འོང་བའང་སྔ་མོའི་བག་ཆགས་ནི། །
ཞེས་སོགས་ཚིག་རྐང་གསུམ་གྱིས་བསྟན། གཉིས་པ་ལ། མཁའ་ཕྲེང་གི་དགོངས་པ་དང་། དགེས་པ་རྡོ་རྗེའི་དགོངས་པ་གཉིས། དང་པོ་ནི། དེ་ཡང་མཁའ་ཕྲེང་དགོངས་པས་ཞག་རེ་ལ། ། ཞེས་སོགས་ཚིག་རྐང་བཅུས་བསྟན། གཉིས་པ་ནི། དགེས་རྡོར་ལྟར་ན་ལྟེ་བའི་འཁོར་ལོ་ཡི། ། ཞེས་སོགས་ཚིག་རྐང་བཅོ་ལྔས་བསྟན།
ལྔ་པ་ལམ་དུ་འགྱུར་ཚུལ་ནི། དེ་ལྟར་ཤེས་ནས་མན་ངག་ལྡན་པ་ཡིས། ། ཞེས་སོགས་ཚིག་རྐང་ལྔས་བསྟན། གཉིས་པ་ལམ་རིམ་པ་གཉིས་ལ། རིམ་གཉིས་སྤྱིའི་མངོན་རྟོགས་དང་། སོ་སོའི་མངོན་རྟོགས་གཉིས། དང་པོ་ལ། མཚམས་སྦྱར་བ་དང་། དོན་དངོས་གཉིས། དང་པོ་ནི།
དེ་ལྟར་དེ་ཉིད་ལྟ་བས་རྒྱུད་སྦྱངས་ནས། ། ཞེས་པས་བསྟན། གཉིས་པ་ལ། ངོ་བོ། དབྱེ་བ། མིང་དོན། གྲངས་ངེས་པ། གྲོལ་བའི་རྒྱུ་མཚན། གོ་རིམ་ངེས་པ་དང་དྲུག དང་པོ་ནི།
ཉམས་བླང་གཙོ་བོ་སྒྲུབ་པ་པོ་ཡི་ཡིད། ། ཅེས་སོགས་ཚིག་རྐང་ཕྱེད་གསུམ་གྱིས་བསྟན། གཉིས་པ་ནི། བསྐྱེད་དང་རྫོགས་པ་གཉིས། ། ཞེས་པས་བསྟན། གསུམ་པ་ནི། ལུས་བསྐྱེད་ལྷར་བསྐྱེད་མཆོག་ལ་བྲོད་པ་བསྐྱེད། ། ཅེས་སོགས་ཚིག་རྐང་བཞིས་བསྟན། བཞི་པ་ལ་མདོར་བསྟན་པ་དང་། རྒྱས་པར་བཤད་པ་གཉིས།
དང་པོ་ནི། སྤང་བྱ་ཐ་མལ་རྣམ་རྟོག་ལྷར་ཞེན་སྤོང་། ། ཞེས་སོགས་ཚིག་རྐང་བཞིས་བསྟན། གཉིས་པ་ལ། སྤང་བྱའི་སྒོ་ནས་གཉིས་སུ་གྲངས་ངེས་པ་དང་། འཐོབ་བྱའི་སྒོ་ནས་གཉིས་སུ་གྲངས་ངེས་པ། རྟེན་དང་བརྟེན་པའི་སྒོ་ནས་གཉིས་སུ་གྲངས་ངེས་པ་དང་གསུམ། དང་པོ་ལ། སྤང་བྱ་ཐ་མལ་རྣམ་རྟོག་སྦྱོང་བའི་ཚུལ་དང་། གྱ་ནོམ་ལྷར་ཞེན་སྦྱོང་བའི་ཚུལ་གཉིས།
དང་པོ་ལ། རྒྱུ་ལས་དང་ཉོན་མོངས་པ་སྦྱོང་བའི་ཚུལ་དང་། འབྲས་བུ་བདག་དང་བདག་གི་སྦྱོང་བའི་ཚུལ་གཉིས། དང་པོ་ནི། འཁོར་བར་སྐྱེ་བའི་རྒྱུ་ནི་ལས་ཉོན་ཏེ། ། ཞེས་སོགས་ཚིག་རྐང་བཞིས་བསྟན། གཉིས་པ་ལ། སྦྱང་གཞི་ངོས་བཟུང་བ་དང་། དེ་བསྐྱེད་རིམ་གྱིས་ཇི་ལྟར་སྦྱོང་བའི་ཚུལ་གཉིས། དང་པོ་ལ་དངོས་དང་།
རྩོད་པ་སྤང་བ་གཉིས། དང་པོ་ནི། སྤང་བྱ་ཉོན་མོངས་རྣམ་རྟོག་ལས་བྱུང་ཞིང་། ། ཞེས་སོགས་ཚིག་རྐང་དྲུག་གིས་བསྟན། གཉིས་པ། རྩོད་པ་དང་ལན་གཉིས། དང་པོ་ནི། གལ་ཏེ་རྣམ་རྟོག་ཁོ་ན་བསྐྱེད་རིམ་གྱིས། ། ཞེས་སོགས་ཚིག་རྐང་བཞིས་བསྟན། གཉིས་པ་ནི།
གཟུགས་སོགས་སྣང་བ་སེམས་ཉིད་བག་ཆགས་ཀྱིས། ། ཞེས་སོགས་ཚིག་རྐང་བཅུ་གཉིས་ཀྱིས་བསྟན། གཉིས་པ་དེ་བསྐྱེད་རིམ་གྱིས་ཇི་ལྟར་སྦྱོང་བའི་ཚུལ་ལ། སྣོད་ཀྱི་འཇིག་རྟེན་སྦྱོང་བའི་ཚུལ་དང་། བཅུད་ཀྱི་སེམས་ཅན་སྦྱོང་བའི་ཚུལ་གཉིས། དང་པོ་ནི། དེ་ལྟའི་ཐ་མལ་སྣོད་དུ་སྣང་བ་ཀུན། ། ཞེས་སོགས་ཚིག་རྐང་གཉིས་ཀྱིས་བསྟན། གཉིས་པ་ལ། བསྐྱེད་ཆོག་གིས་སྐྱེ་གནས་བཞི་སྦྱོང་ཚུལ་དང་།
ལྷའི་རྣམ་པས་དུག་གསུམ་སྦྱོང་ཚུལ་གཉིས། དང་པོ་ལ་བསྐྱེད་ཆོག་དངོས་ལ་སྦྱར་བ་དང་། སྒྲུབ་ཐབས་ཡོངས་རྫོགས་ལ་སྦྱར་བ་གཉིས། དང་པོ་ནི། བཅུད་ཀྱི་སྐྱེ་གནས་སྦྱོང་བྱེད་བསྐྱེད་ཆོག་སྟེ། ། ཞེས་སོགས་ཚིག་རྐང་ལྔས་བསྟན། གཉིས་པ་ནི། གཞན་ཡང་ཡེ་ཤེས་ཚོགས་ཀྱིས་འཆི་སྲིད་དང་། ། ཞེས་སོགས་ཚིག་རྐང་དྲུག་གིས་བསྟན། གཉིས་པ་ལྷའི་རྣམ་པས་དུག་གསུམ་སྦྱོང་ཚུལ་ནི།
ལྷ་སྐུ་ཁྲོ་ཆགས་ཅན་བསྒོམ་ཞེ་སྡང་དང་། ། ཞེས་སོགས་ཚིག་རྐང་གསུམ་གྱིས་བསྟན། གཉིས་པ་གྱ་ནོམ་ལྷར་ཞེན་སྦྱོང་བའི་ཚུལ་ནི། སྤང་བྱ་གཉིས་པ་གྱ་ནོམ་ལྷར་ཞེན་གྱི། ། ཞེས་སོགས་ཚིག་རྐང་བཞིས་བསྟན། གཉིས་པ་འཐོབ་བྱའི་སྒོ་ནས་གཉིས་སུ་གྲངས་ངེས་པ་ལ། གཟུགས་སྐུ་ཐོབ་བྱེད་བསྐྱེད་པའི་རིམ་པ་དང་། ཆོས་སྐུ་ཐོབ་བྱེད་རྫོགས་པའི་རིམ་པ་གཉིས། དང་པོ་ནི། འབྲས་བུ་གཟུགས་སྐུ་འཐོབ་བྱེད་བསྐྱེད་རིམ་སྟེ། །
ཞེས་སོགས་ཚིག་རྐང་བདུན་གྱིས་བསྟན། གཉིས་པ་ནི། དེ་བཞིན་ཆོས་སྐུ་ཐོབ་བྱེད་རྫོགས་རིམ་སྟེ། ། ཞེས་སོགས་ཚིག་རྐང་བཞིས་བསྟན། གསུམ་པ་རྟེན་དང་བརྟེན་པའི་སྒོ་ནས་གྲངས་ངེས་པ་ལ། རྩོད་པ་དང་། ལན་གཉིས། དང་པོ་ནི། གལ་ཏེ་རྫོགས་རིམ་བསྒོམ་པས་བསྐྱེད་རིམ་ཡང་། ། ཞེས་སོགས་ཚིག་རྐང་ཕྱེད་གསུམ་གྱིས་བསྟན།
གཉིས་པ་ནི། རྫོགས་རིམ་གྱི། ། ཞེས་སོགས་ཚིག་རྐང་ཕྱེད་བཞིས་བསྟན། ལྔ་པ་གྲོལ་བའི་རྒྱུ་མཚན་ལ། རིགས་སམ་རྒྱུ་ཡིན་པའི་ཕྱིར་གྲོལ་བར་འཐད་པ། ཐབས་ཁྱད་པར་ཅན་གྱིས་ཟིན་པའི་ཕྱིར་གྲོལ་བར་འཐད་པ། དག་པ་གསུམ་གྱི་བདག་ཉིད་ཡིན་པའི་ཕྱིར་གྲོལ་བར་འཐད་པ་དང་གསུམ། དང་པོ་ལ། རྒྱུ་ལམ་འབྲས་གསུམ་ཕན་ཚུན་རིགས་དང་རིགས་བདག་ཏུ་འགྱུར་བའི་ཚུལ། ལམ་གྱི་སྐབས་སུ་འབྲས་བུ་རིགས་བདག་ཏུ་འཇོག་པའི་ཚུལ།
དེས་ན་རིམ་པ་གཉིས་ཀྱིས་གྲོལ་བར་འཐད་པ་དང་གསུམ། དང་པོ་ནི། འཁོར་བའི་ཆོས་རྣམས་དེ་བཞིན་གཤེགས་རིགས་ཏེ། ། ཞེས་སོགས་ཚིག་རྐང་བཞིས་བསྟན། གཉིས་པ་ནི། འོན་ཀྱང་ལམ་གྱི་སྐབས་སུ་རྒྱུ་ལམ་རིགས། ། ཞེས་སོགས་ཚིག་རྐང་གསུམ་གྱིས་བསྟན། གསུམ་པ་ནི། དེས་ན་རིམ་གཉིས་བསྒོམ་པས་གྲོལ་འགྱུར་ཏེ། ། ཞེས་སོགས་ཚིག་རྐང་ལྔས་བསྟན།
གཉིས་པ་ཐབས་ཁྱད་པར་ཅན་གྱིས་ཟིན་པའི་ཕྱིར་གྲོལ་བར་འཐད་པ་ལ་གྲོལ་ཚུལ་དཔེ་བསྟན་པ། གྲོལ་བྱེད་ཀྱི་ཐབས་དངོས་གཉིས། དང་པོ་ལ། རིགས་འདྲ་གཉེན་པོར་ཆེ་བ། བཟློག་པ་གཉེན་པོར་ཆེ་བ། སྦམ་པ་གཉེན་པོར་ཆེ་བ། བསྣན་པ་གཉེན་པོར་ཆེ་བ་དང་བཞི། དང་པོ་ནི། བརྟན་པའི་དུག་གིས་གཡོ་བའི་དུག་འཇོམས་ལྟར། ། ཞེས་སོགས་ཚིག་རྐང་གཉིས་ཀྱིས་བསྟན།
གཉིས་པ་ནི། རླུང་ནད་ཆུང་ངུ་མོན་སྲན་གྱིས་བཟློག་ལྟར། ། ཞེས་སོགས་ཚིག་རྐང་གཉིས་ཀྱིས་བསྟན། གསུམ་པ་ནི། ཆུ་ཉུང་མང་པོའི་གྲོགས་ཀྱིས་འགུགས་པ་ལྟར། ། ཞེས་སོགས་ཚིག་རྐང་གཉིས་ཀྱིས་བསྟན། བཞི་པ་ནི། ཚིག་པ་བསྲེག་དཔྱད་སོགས་ཀྱིས་འཆོས་པ་ལྟར། ། ཞེས་སོགས་ཚིག་རྐང་གཉིས་ཀྱིས་བསྟན། གཉིས་པ་གྲོལ་བྱེད་ཀྱི་ཐབས་དངོས་ནི།
མདོར་ན་རྣམ་དག་ལྟ་བ་དང་ལྡན་པས། ། ཞེས་སོགས་ཚིག་རྐང་བཞིས་བསྟན། གསུམ་པ་དག་པ་གསུམ་གྱི་བདག་ཉིད་ཡིན་པའི་ཕྱིར་གྲོལ་བར་འཐད་པ་ལ། རྒྱུ་རྒྱུད་ཀྱི་དག་པ། ཐབས་རྒྱུད་ཀྱི་དག་པ། འབྲས་རྒྱུད་ཀྱི་དག་པ་དང་གསུམ། དང་པོ་ནི། དངོས་རྣམས་རང་བཞིན་སྐྱེ་མེད་དེ་བཞིན་ཉིད། ། ཅེས་སོགས་ཚིག་རྐང་བཞིས་བསྟན། གཉིས་པ་ནི།
སྤྲོས་བྲལ་ལམ་བྱེད་ལྟ་བ་དེ་བཞིན་ཉིད། ། ཅེས་སོགས་ཚིག་རྐང་བཞིས་བསྟན། གསུམ་པ་ནི། བྲལ་འབྲས་ངོ་བོ་ཉིད་སྐུ་དེ་བཞིན་ཉིད། ། ཅེས་སོགས་ཚིག་རྐང་དྲུག་གིས་བསྟན། དྲུག་པ་གོ་རིམ་ངེས་པ་ནི། རིམ་གཉིས་བསྐྱེད་རིམ་བརྟན་ནས་རྫོགས་རིམ་ནི། ། ཞེས་སོགས་ཚིག་རྐང་བརྒྱད་ཀྱིས་བསྟན། གཉིས་པ་སོ་སོའི་མངོན་རྟོགས་ལ། བསྐྱེད་པའི་རིམ་པ་དང་།
རྫོགས་པའི་རིམ་པ་གཉིས། དང་པོ་ལ། གང་ཟག གནས། དུས། བསམ་པ། ལྷའི་རྣལ་འབྱོར་དང་ལྔ། དང་པོ་ནི། དབང་ཐོབ་དམ་ཚིག་ལྡན་ཞིང་མན་ངག་གི ། ཞེས་སོགས་ཚིག་རྐང་ཕྱེད་གཉིས་ཀྱིས་བསྟན།
གཉིས་པ་ནི། སྒྲུབ་པོས་དབེན་པ་དང་། ། ཞེས་སོགས་ཚིག་རྐང་ཕྱེད་གཉིས་ཀྱིས་བསྟན། གསུམ་པ་ནི། མཚན་མོའི་དུས་སམ་ཐུན་གསུམ་ཐུན་བཞི་དང་། ། ཞེས་སོགས་ཚིག་རྐང་གཉིས་ཀྱིས་བསྟན། བཞི་པ་ནི། མཉམ་རྗེས་ཀུན་ཏུ་གཞན་དོན་བསམ་པ་ཡིས། ། ཞེས་སོགས་ཚིག་རྐང་ཕྱེད་གཉིས་ཀྱིས་བསྟན། ལྔ་པ་ལ།
བསྐྱེད་བྱ་ལྷའི་རྣམ་གྲངས་དང་། བསྐྱེད་ཆོག་མངོན་རྟོགས་ཀྱི་རྣམ་གཞག་གཉིས། དང་པོ་ལ། མཆོག་སྒྲུབ་པའི་ལྷའི་རྣལ་འབྱོར་དང་། ལས་རྒྱས་པའི་ལྷའི་རྣལ་འབྱོར་གཉིས། དང་པོ་ལ། ངོ་བོ་དང་། དབྱེ་བ་གཉིས། དང་པོ་ནི། ལྷ་ཡི་རྣལ་འབྱོར་བསྒོམ་བྱ་དེའི་ངོ་བོ། །
ཞེས་སོགས་ཚིག་རྐང་ཕྱེད་བཞིས་བསྟན། གཉིས་པ་ལ། རྒྱུད་གསུམ། སོ་སོ་བཤད་ཚུལ་དང་། སྤྱིའི་རྣམ་གྲངས་གཉིས། དང་པོ་ལ། རྩ་རྒྱུད་ལས་བཤད་ཚུལ། གུར་ལས་བཤད་ཚུལ། སམ་པུ་ཊ་ལས་བཤད་ཚུལ། དེ་དག་ལ་རྩོད་པ་སྤང་བ་དང་བཞི།
དང་པོ་ནི། རྩ་རྒྱུད་ལས། ། ཞེས་སོགས་ཚིག་རྐང་ཕྱེད་གསུམ་གྱིས་བསྟན། གཉིས་པ་ནི། རྡོ་རྗེ་གུར་ལས་རིགས་ཀྱང་རྒྱས་པ་ལྔ། ། ཞེས་སོགས་ཚིག་རྐང་བཅུ་གཉིས་ཀྱིས་བསྟན། གསུམ་པ་ནི། ཁ་སྦྱོར་རྒྱུད་ལས་དགེས་པ་རྡོ་རྗེ་བཞི། ། ཞེས་སོགས་ཚིག་རྐང་དྲུག་གི་བསྟན། བཞི་པ་ལ།
རྩོད་པ་དང་། ལན་གཉིས། དང་པོ་ནི། གལ་ཏེ་རྩ་བའི་རྒྱུད་ཀྱི་རྡོ་རྗེ་འཆང་། ། ཞེས་སོགས་ཚིག་རྐང་གསུམ་གྱིས་བསྟན། གཉིས་པ་ནི། རྩ་རྒྱུད་གསུང་བའི་སྟོན་པ་རྡོ་རྗེ་འཆང་། ། ཞེས་སོགས་ཚིག་རྐང་བཞིས་བསྟན། གཉིས་པ་སྤྱིའི་རྣམ་གྲངས་ལ། མན་ངག་ལུགས་དང་།
འགྲེལ་པ་ལུགས་གཉིས། དང་པོ་ནི། དེ་ལྟར་མན་ངག་ལུགས་ཀྱི་གསུང་སྒྲོས་ནི། ། ཞེས་སོགས་ཚིག་རྐང་བཞིས་བསྟན། གཉིས་པ་ནི། གཞུང་འགྲེལ་ལྟར་ན་རྩ་བཤད་གསུམ་ཀ་ནས། ། ཞེས་སོགས་ཚིག་རྐང་བཞིས་བསྟན། གཉིས་པ་ལས་རྒྱས་པའི་ལྷའི་རྣལ་འབྱོར་ལ། ངོ་བོ་དང་། དབྱེ་བ་གཉིས།
དང་པོ་ནི། ལས་རྒྱས་སྒྲུབ་པའི་ལྷ་ཡི་རྣལ་འབྱོར་ནི། ། ཞེས་སོགས་ཚིག་རྐང་ཕྱེད་ལྔས་བསྟན། གཉིས་པ་ལ། རྩ་རྒྱུད་ལས་བཤད་ཚུལ། གུར་ལས་བཤད་ཚུལ། སམ་པུ་ཊ་ལས་བཤད་ཚུལ་དང་གསུམ། དང་པོ་ནི། རྩ་བའི་རྒྱུད་ལས་རྡོ་རྗེ་མ། ། ཞེས་སོགས་ཚིག་རྐང་ཕྱེད་བཞིས་བསྟན།
གཉིས་པ་ནི། གུར་ལས་འབྱུང་པོ་འདུལ་བ་སྟོབས་པོ་ཆེ། ། ཞེས་སོགས་ཚིག་རྐང་བརྒྱད་ཀྱིས་བསྟན། གསུམ་པ་ནི། ཁ་སྦྱོར་རྒྱུད་ལས་སྒྲོལ་མ་རིག་བྱེད་མ། ། ཞེས་སོགས་ཚིག་རྐང་བཅུ་གཅིག་གིས་བསྟན། གཉིས་པ་བསྐྱེད་ཆོག་མངོན་རྟོགས་ཀྱི་རྣམ་གཞག་ལ། སྔོན་འགྲོ། དངོས་གཞི། རྗེས་དང་གསུམ།
དང་པོ་ལ། རྒྱས་པ་དང་། འབྲིང་དང་། བསྡུས་པ་དང་གསུམ། དང་པོ་ནི། སྒྲུབ་ཐབས་སྔོན་འགྲོ་བསོད་ནམས་ཚོགས་བསག་ནི། ། ཞེས་སོགས་ཚིག་རྐང་ལྔས་བསྟན། གཉིས་པ་ནི། འབྲིང་དུ་བྱེད་ན་ཁྲོ་བཅུའི་སྲུང་འཁོར་སྤང་། ། ཞེས་པས་བསྟན།
གསུམ་པ་ནི། ཤིན་ཏུ་བསྡུ་ན་ཚད་མེད་བཞི་ཙམ་དང་། ། ཞེས་སོགས་ཚིག་རྐང་གསུམ་གྱིས་བསྟན། གཉིས་པ་དངོས་གཞི་ལ། མངོན་རྟོགས་ཀྱི་ཆིངས་དང་ལྷའི་བསྐྱེད་ཆོག་གཉིས། དང་པོ་ལ། རྒྱས་པ་དང་། འབྲིང་དང་། བསྡུས་པ་གསུམ། དང་པོ་ལ།
ཆིངས་གསུམ་སོ་སོར་བཤད་པ་དང་། ལྷ་གང་ལ་མངོན་རྟོགས་ཀྱི་ཆིངས་གང་སྦྱར་བའི་ཚུལ་གཉིས། དང་པོ་ལ། ཏིང་ངེ་འཛིན་གསུམ་གྱི་ཆིངས། ཡན་ལག་དྲུག་གི་ཆིངས། བསྙེན་བསྒྲུབ་ཡན་ལག་བཞིའི་ཆིངས་དང་གསུམ། དང་པོ་ནི། གཙོ་བོ་བསྐྱེད་པ་དང་པོ་སྦྱོར་བ་དང་། ། ཞེས་སོགས་ཚིག་རྐང་བཞིས་བསྟན། གཉིས་པ་ནི།
གཞལ་མེད་ཁང་བསྐྱེད་རྣམ་པར་སྣང་མཛད་སྐུ། ཞེས་སོགས་ཚིག་རྐང་བདུན་གྱིས་བསྟན། གསུམ་པ་ནི། ལྷ་བསྐྱེད་བསྙེན་པའི་ཡན་ལག་སྐུ་རྡོ་རྗེ། ། ཞེས་སོགས་ཚིག་རྐང་དྲུག་གིས་བསྟན། གཉིས་པ་ལྷ་གང་ལ་མངོན་རྟོགས་ཀྱི་ཆིངས་གང་སྦྱར་བའི་ཚུལ་ནི། རིགས་བསྡུས་རྣམས་ལ་ཆིངས་གསུམ་གང་རུང་དང་། ། ཞེས་སོགས་ཚིག་རྐང་བཞིས་བསྟན། གཉིས་པ་འབྲིང་ནི། འདི་ལ་མཆོད་བསྟོད་སྤང་པས་འབྲིང་དུ་འགྱུར། །
ཞེས་སོགས་ཚིག་རྐང་གཉིས་ཀྱིས་བསྟན། གསུམ་པ་བསྡུས་པ་ནི། དབང་བསྐུར་གནས་གསུམ་བྱིན་རླབས་ཡེ་ཤེས་གཞུག ། ཅེས་སོགས་ཚིག་རྐང་གསུམ་གྱིས་བསྟན། གཉིས་པ་ལྷའི་བསྐྱེད་ཆོག་ནི། བསྐྱེད་ཆོག་མཉམ་སྦྱོར་དགུ་དང་སམ་པུ་ཊའི། ། ཞེས་སོགས་ཚིག་རྐང་བཅུ་གཉིས་ཀྱིས་བསྟན། གསུམ་པ་རྗེས་ནི། རྗེས་ནི་བཟླས་དང་སྤྱོད་ལམ་ཁ་ཟས་དང་། ། ཞེས་སོགས་ཚིག་རྐང་བཞིས་བསྟན།
གཉིས་པ་རྫོགས་པའི་རིམ་པ་ལ། རྫོགས་རིམ་གྱི་མཚན་ཉིད། རྫོགས་པ་གཉིས་ཀྱི་སྤྱི་འགྲོ། ཉམས་སུ་བླང་བའི་ཐབས་དང་གསུམ། དང་པོ་ནི། གང་ལ་གནད་དུ་བསྣུན་པས་ལུས་སེམས་ལ། ། ཞེས་སོགས་ཚིག་རྐང་གསུམ་གྱིས་བསྟན། གཉིས་པ་ལ། ལམ་ལ་སོམ་ཉི་སྤང་བའི་ཕྱིར་ཕྱིའི་སྤྲོས་པ་ནང་དུ་བཅད་པ། དེ་ཉིད་གཏན་ལ་ཕབ་པས་བྱང་སེམས་ཀྱི་ངོ་བོ་བསྟན་པ།
དེ་ཡིས་སྤང་ཞིང་བསྐྱེད་པར་བསྟན་པ་དང་གསུམ། དང་པོ་ལ། སྡོམ་པའི་དབྱེ་བའི་སྒོ་ནས་ལུས་དང་རྩ་བསྟན་པ་དང་། རྩ་དང་བྱང་སེམས་བསྟན་པས་ས་ལམ་ནང་དུ་བསྡུ་བ་གཉིས། དང་པོ་ལ། གནས་གང་དུ་སྡོམ་པ། གྲངས་དུ་ཞིག་སྡོམ་པ། སྤང་བྱ་གང་སྡོམ་པ། ཐབས་གང་གིས་སྡོམ་པ། དེ་ལྟར་སྡོམ་པའི་ངོ་བོ་དང་ལྔ།
དང་པོ་ནི། དེ་ཡི་རྩ་བ་ནང་གི་སྡོམ་པ་ཡི། ། ཞེས་སོགས་ཚིག་རྐང་གཉིས་ཀྱིས་བསྟན། གཉིས་པ་ནི། ཇི་སྙེད་ཆོས་ཀུན་ཇི་སྙེད་ནང་དུ་སྡོམ། ། ཞེས་པས་བསྟན། གསུམ་པ་ནི། མཚན་རྟོག་ཐམས་ཅད་སྡོམ་ཞིང་སྤོང་སེམས་ལྡན། ། ཞེས་པས་བསྟན། བཞི་པ་ནི།
ཐབས་ནི་ཕྱག་རྒྱའི་ལམ་དང་གཏུམ་མོ་ཡིས། ། ཞེས་པས་བསྟན། ལྔ་པ་ནི། བདེ་བར་གྱུར་པ་སྡོམ་པའི་ངོ་བོའོ། ། ཞེས་པས་བསྟན། གཉིས་པ་རྩ་དང་བྱང་སེམས་བསྟན་པས་ས་ལམ་ནང་དུ་བསྡུ་བ་ལ། བསྒྲུབ་བྱའི་གཞི། སྒྲུབ་བྱེད་ཀྱི་ལམ། བསྒྲུབས་པའི་འབྲས་བུ་དང་གསུམ། དང་པོ་ནི།
ས་དང་ལམ་ཀུན་ནང་དུ་བསྡུ་བའི་གཞི། ། ཞེས་སོགས་ཚིག་རྐང་གཉིས་ཀྱིས་བསྟན། གཉིས་པ་ལ། ཐུན་མོང་བ་ལ་སྦྱར་བ་དང་། ཐུན་མོང་མ་ཡིན་པ་ལ་སྦྱར་བ་གཉིས། དང་པོ་ནི། ཐུན་མོང་ལ་གྲགས་བྱང་ཕྱོགས་སོ་བདུན་དང་། ། ཞེས་པས་བསྟན། གཉིས་པ་ལ། བསྐྱེད་རིམ་ལ་སྦྱར་བ་དང་།
རྫོགས་རིམ་ལ་སྦྱར་བ་གཉིས། དང་པོ་ལ། རྟེན་ལ་སྦྱར་བ་དང་། བརྟེན་པ་ལ་སྦྱར་བ་གཉིས། དང་པོ་ནི། བསྐྱེད་རིམ་ལྟར་ན་གཞལ་ཡས་ཁང་གི་ཆ། ། ཞེས་པས་བསྟན། གཉིས་པ་ནི། ལྷ་དང་སྦྱར་ན་གདན་གསུམ་ཚང་བའི་ལྷ། ། ཞེས་སོགས་ཚིག་རྐང་གཉིས་ཀྱིས་བསྟན།
གཉིས་པ་རྫོགས་རིམས་ལ། རྟེན་ལ་སྦྱར་བ་དང་། བརྟེན་པ་ལ་སྦྱར་བ་གཉིས། དང་པོ་ནི། རྫོགས་རིམ་རྟེན་ལ་སྦྱར་ཚེ་རྩ་སོ་བདུན། ། ཞེས་སོགས་ཚིག་རྐང་གཉིས་ཀྱིས་བསྟན། གཉིས་པ་ནི། བརྟེན་པ་དེ་རྣམས་ལས་བྱུང་ཡེ་ཤེས་ཆེ། ། ཞེས་པས་བསྟན། གསུམ་པ་བསྒྲུབས་པའི་འབྲས་བུ་ནི།
མཐར་ཕྱིན་འབྲས་བུ་སྐུ་གསུང་ཐུགས་ཡོན་ཏན། ། ཞེས་སོགས་ཚིག་རྐང་བཞིས་བསྟན། གཉིས་པ་དེ་ཉིད་གཏན་ལ་ཕབ་པས་བྱང་སེམས་ཀྱི་ངོ་བོ་བསྟན་པ་ལ། སྦྱོང་ཚུལ་སྤྱིར་བསྟན་པ་དང་། འཕོ་ཚུལ་བྱེ་བྲག་ཏུ་བཤད་པ་གཉིས། དང་པོ་ལ། སྦྱང་གཞི་གང་ཡིན་པ། དེ་སྦྱོང་བྱེད་ཀྱི་ལྷ་དང་སྦྱར་བ། སྦྱངས་པས་ཐབས་ཤེས་ཟུང་འཇུག་ཏུ་འགྱུར་བའི་ཚུལ་དང་གསུམ། དང་པོ་ནི།
དཀར་ནག་ཚེས་དང་བཅོ་ལྔའི་མཚན་ཆར་བཅས། ། ཞེས་སོགས་ཚིག་རྐང་བཅུ་གཉིས་ཀྱིས་བསྟན། གཉིས་པ་ནི། ཀུན་གྱི་སྔ་མ་བཅོ་ལྔ་ལྷ་མོ་དང་། ། ཞེས་སོགས་ཚིག་རྐང་གསུམ་གྱིས་བསྟན། གསུམ་པ་ནི། སྦྱངས་པས་ཐབས་ཤེས་ཟུང་དུ་འཇུག་པར་འགྱུར། ། ཞེས་པས་བསྟན། གཉིས་པ་འཕོ་ཚུལ་བྱེ་བྲག་ཏུ་བཤད་པ་ལ། ཇི་ལྟར་འཕོ་བའི་ཚུལ་དང་།
དེ་ལྟར་འཕོ་བའི་འཐད་པ་གཉིས། དང་པོ་ནི། ཕོ་མོའི་དབྱེ་བས་ཡར་ངོ་མར་ངོ་ལ། ། ཞེས་སོགས་ཚིག་རྐང་བཅུ་གཅིག་གིས་བསྟན། གཉིས་པ་ལ། ཕྱི་རོལ་ན་ཇི་ལྟར་གནས་པ་ལམ་ལ་སྦྱར་བ་དང་། དེས་ན་ཆོས་ཐམས་ཅད་སེམས་སུ་བསྡུ་བ་གཉིས། དང་པོ་ནི། དེ་ཡང་ཕྱི་རོལ་རྒྱུ་སྐར་ནང་གི་རྩ། ། ཞེས་སོགས་ཚིག་རྐང་དྲུག་གིས་བསྟན།
གཉིས་པ་ནི། དེ་ལྟར་སྣང་བ་ཐོག་མེད་འཁོར་བ་ཡི། ། ཞེས་སོགས་ཚིག་རྐང་བཞིས་བསྟན། གསུམ་པ་མི་སྤང་ཞིང་བསྐྱེད་པར་བསྟན་པ་ནི། དེ་ལྟའི་བྱང་ཆུབ་སེམས་ལས་ཡོན་ཏན་ཀུན། ། ཞེས་སོགས་ཚིག་རྐང་གཉིས་ཀྱིས་བསྟན། གསུམ་པ་ཉམས་སུ་བླང་བའི་ཐབས་ལ། ཐབས་གཉིས་ཉམས་སུ་བླང་བའི་ཚུལ། དེ་ལས་བྱུང་བའི་ཏིང་ངེ་འཛིན་གྱི་མཚན་ཉིད། བསྐྱེད་ཅིང་བོགས་དབྱུང་བ།
མི་མཐུན་པའི་བར་ཆད་བསལ་བ། ཏིང་ངེ་འཛིན་གྱི་དྲོད་རྟགས་དང་ལྔ། དང་པོ་ལ། དམིགས་བཅས་དང་། དམིགས་མེད་བསྒོམ་པའི་ཚུལ་གཉིས། དང་པོ་ལ། རང་བྱིན་རླབས་དང་། དཀྱིལ་འཁོར་འཁོར་ལོ་གཉིས། དང་པོ་ལ་ཟབ་མོ་རྫོགས་པའི་རིམ་པ་དང་། མི་ཟབ་པ་རྫོགས་པའི་རིམ་པ་གཉིས།
དང་པོ་ལ། སོ་སོར་བསྒོམ་པ་དང་། ལྡན་པར་བསྒོམ་པ་གཉིས། དང་པོ་ནི། དེ་ལྟར་སྒྲོ་འདོགས་བཅད་ནས་བསྒོམ་པའི་ཐབས། ། ཞེས་སོགས་ཚིག་རྐང་ལྔས་བསྟན། གཉིས་པ་ནི། རྩ་རྒྱུད་དང་པོར་གཏུམ་མོ་འཁོར་ལོ་བཞི། ། ཞེས་སོགས་ཚིག་རྐང་གསུམ་གྱིས་བསྟན། གཉིས་པ་མི་ཟབ་པ་རྫོགས་པའི་རིམ་པ་ནི།
གུར་ལས་ཕྲ་མོའི་རྣལ་འབྱོར་ཅིག་བཤད་དོ། ། ཞེས་པས་བསྟན། ། གཉིས་པ་དཀྱིལ་འཁོར་འཁོར་ལོའི་དམིགས་བཅས་ལ། གང་ལ་བསྟེན་ནས་སྐྱེ་བའི་རྟེན། དེ་ཇི་ལྟར་བསྟེན་པའི་ཐབས། བསྟེན་པ་ལས་བྱུང་བའི་ཡེ་ཤེས་ཀྱི་མཚན་ཉིད་དང་གསུམ། དང་པོ་ནི། དངོས་ཀྱི་ཕྱག་རྒྱ་དང་། ཡེ་ཤེས་ཀྱི་ཕྱག་རྒྱ་གཉིས། དང་པོ་ལ།
གནས་སྐབས་ཀྱི་སྒོ་ནས་གསུམ་དུ་དབྱེ་བ་དང་། ངོ་བོ་ལ་ལྟོས་ཏེ་བཞིར་དབྱེ་བ་གཉིས། དང་པོ་ནི། དཀྱིལ་འཁོར་འཁོར་ལོའི་དམིགས་བཅས་སྐྱེ་བའི་རྟེན། ། ཞེས་སོགས་ཚིག་རྐང་གཉིས་ཀྱིས་བསྟན། གཉིས་པ་ལ། སྒྲ་ཇི་བཞིན་པ། སྒྲ་ཇི་བཞིན་པ་མ་ཡིན་པ། དབང་དང་རྗེས་སུ་འབྲེལ་པ། ཡོན་ཏན་དང་རྗེས་སུ་མཐུན་པ་དང་བཞི།
དང་པོ་ནི། མ་སྲིང་བུ་མོ་སྲིང་མོའི་བུ་མོ་དང་། ། ཞེས་སོགས་ཚིག་རྐང་ཕྱེད་དྲུག་གིས་བསྟན། གཉིས་པ་ནི། གདོལ་མ་ཞེས་བྱ་བརྒྱད་ཡིན་ཕན་ཚུན་སྦྱར། ། ཞེས་པས་བསྟན། གསུམ་པ་ནི། དེ་བཞིན་དབང་གི་སྒོ་ནས་མ་སོགས་བརྒྱད། ། ཅེས་པས་བསྟན། བཞི་པ་ནི།
ཡེ་ཤེས་སྒོ་ནས་བཅུ་དྲུག་དག་ཏུ་འགྱུར། ། ཞེས་པས་བསྟན། གཉིས་པ་ཡེ་ཤེས་ཀྱི་ཕྱག་རྒྱ་ནི། དགག་བྱའི་དབང་གིས་ཡེ་ཤེས་ཕྱག་རྒྱའང་བཤད། ། ཅེས་པས་བསྟན། གཉིས་པ་དེ་ཇི་ལྟར་བསྟེན་པའི་ཐབས་ནི། བསྟེན་ཐབས་འདུ་ཤེས་གསུམ་ལྡན་དབབ་བཟུང་གཉིས། ། ཞེས་སོགས་ཚིག་རྐང་ཕྱེད་གཉིས་ཀྱིས་བསྟན། གསུམ་པ་བསྟེན་པ་ལས་བྱུང་བའི་ཡེ་ཤེས་ཀྱི་མཚན་ཉིད་ལ། གཞན་ལུགས་དགག་པ་དང་།
རང་ལུགས་བཞག་པ་གཉིས། དང་པོ་ལ། གནས་ལ་ལོག་པར་རྟོག་པ། ངོ་བོ་ལ་ལོག་པར་རྟོག་པ། གོ་རིམ་ལ་ལོག་པར་རྟོག་པ་དགག་པ་དང་གསུམ། དང་པོ་ནི། བྱང་སེམས་གནས། ། ཞེས་སོགས་ཚིག་རྐང་ཕྱེད་གསུམ་གྱིས་བསྟན། གཉིས་པ་ནི། ཡེ་ཤེས་དོན་དུ་འདོད་ལ་གནོད་བྱེད་ཡོད། །
ཅེས་པས་བསྟན། གསུམ་པ་ནི། ལྷན་སྐྱེས་གསུམ་པར་འདོད་ལ་ལུང་འགལ་དང་། ། ཞེས་སོགས་ཚིག་རྐང་ལྔས་བསྟན། གཉིས་པ་རང་ལུགས་བཞག་པ་ལ། གནས་ཡང་དག་པ། ངོ་བོ་ཡང་དག་པ། གོ་རིམ་ཡང་དག་པ་དང་གསུམ། དང་པོ་ནི། དེ་ཕྱིར་གནས་མཆོག་མཁའ་གསང་འཛོམ་པའི་རྩེར། །
ཞེས་པས་བསྟན། གཉིས་པ་ནི། ངོ་བོ་མཐོང་ལམ་མཚོན་བྱེད་དཔེའི་ཡེ་ཤེས། ། ཞེས་པས་བསྟན། གསུམ་པ་ནི། གོ་རིམ་མཚན་བྲལ་བཞི་པའི་གནས་སྐབས་སུ། ། ཞེས་སོགས་ཚིག་རྐང་གཉིས་ཀྱིས་བསྟན། གཉིས་པ་དམིགས་མེད་བསྒོམ་པའི་ཚུལ་ལ། གཉིས་ཀའི་དམིགས་པ་ལ་བརྟེན་ནས་སྐྱེས་པའི་ཡེ་ཤེས་བསྐྱང་ཚུལ་སྤྱིར་བསྟན་པ་དང་། རང་བྱིན་རླབས་ཀྱི་དམིགས་མེད་བསྐྱང་ཚུལ་བྱེ་བྲག་ཏུ་བཤད་པ་གཉིས།
དང་པོ་ནི། དེ་ལྟའི་ཐབས་གཉིས་གང་ཡང་རུང་བ་ལས། ། ཞེས་སོགས་ཚིག་རྐང་བཅུ་གཉིས་ཀྱིས་བསྟན། གཉིས་པ་ནི། དམིགས་མེད་ནམ་མཁའ་བསྒོམ་པའི་སྦྱོར་བ་དང་། ། ཞེས་སོགས་ཚིག་རྐང་བཞིས་བསྟན། གཉིས་པ་དེ་ལས་བྱུང་བའི་ཏིང་ངེ་འཛིན་གྱི་མཚན་ཉིད་ལ། དོན་དམ་སྤྲོས་བྲལ་ཀུན་རྫོབ་ལྷ་སྔགས་གནས་པའི་ཚུལ་དང་། འཁོར་འདས་ཀྱི་ཆོས་ཐམས་ཅད་རྣལ་འབྱོར་པའི་ཏིང་ངེ་འཛིན་ལས་བྱུང་བར་བསྟན་པ་གཉིས། དང་པོ་ནི།
གལ་ཏེ་ཆོས་ཀུན་ངོ་བོས་མ་གྲུབ་ན། ། ཞེས་སོགས་ཚིག་རྐང་བཅུས་བསྟན། གཉིས་པ་ནི། གལ་ཏེ་དེ་ལྟར་བསྒོམ་ཀྱང་ཆོས་རྣམས་ཀྱི། ། ཞེས་སོགས་ཚིག་རྐང་བདུན་གྱིས་བསྟན། གསུམ་པ་བསྐྱེད་ཅིང་བོགས་དབྱུང་བ་ལ། ཐབས་ཀྱི་བསྟན་ཚུལ་དང་། དེ་གོམས་ན་རྒྱུན་གྱི་ཏིང་ངེ་འཛིན་དུ་འགྱུར་ཚུལ་གཉིས། དང་པོ་ནི། དེ་ལྟར་ཤེས་ནས་ཟ་འཆག་ལ་སོགས་ཀྱི། །
ཞེས་སོགས་ཚིག་རྐང་གསུམ་གྱིས་བསྟན། གཉིས་པ་ནི། དེ་ལྟའི་སྦྱོར་བས་གནས་ན་ཡུལ་རྐྱེན་གྱིས། ། ཞེས་སོགས་ཚིག་རྐང་གཉིས་ཀྱིས་བསྟན། བཞི་པ་མི་མཐུན་པའི་བར་ཆད་བསལ་བ་ནི། འབྱུང་གདོན་ཏིང་ངེ་འཛིན་གྱི་བར་ཆད་གསུམ། ། ཞེས་སོགས་ཚིག་རྐང་གཉིས་ཀྱིས་བསྟན། ལྔ་པ་ཏིང་ངེ་འཛིན་གྱི་དྲོད་རྟགས་ནི། དུ་བ་ལ་སོགས་རྟགས་རྣམས་མྱུར་དུ་འཆར། ། ཞེས་པས་བསྟན།
གསུམ་པ་སྤྱོད་པ་ལ། སྤྱོད་པའི་སྔོན་དུ་འགྲོ་བ་དྲོད་དང་། དྲོད་ཐོབ་ནས་སྤྱད་པའི་སྤྱོད་པ་དངོས་གཉིས། དང་པོ་ལ། དྲོད་ཀྱི་ངོ་བོ། དབྱེ་བ། མཚན་ཉིད། མ་ཐོབ་པ་ཐོབ་པར་བྱེད་པ། ཐོབ་པ་བརྟན་པར་བྱེད་པ། དྲོད་དང་སྤྱོད་པ་མཚམས་སྦྱར་བ་དང་དྲུག
དང་པོ་ནི། རིམ་གཉིས་བསྒོམ་པ་ལས་བྱུང་ཞེས་པས་བསྟན། གཉིས་པ་ནི། དྲོད་གསུམ་སྟེ། གསུམ་པ་ནི། ཆོས་བརྒྱད་སྙོམས་དང་ཚར་བཅད་རྗེས་བཟུང་ནུས། ། ཞེས་པས་བསྟན། བཞི་པ་ནི། དེ་མ་ཐོབ་ན་བརྩོན་པས་རིམ་གཉིས་ཀྱི། ། ཞེས་སོགས་ཚིག་རྐང་ཕྱེད་གསུམ་གྱིས་བསྟན།
ལྔ་པ་ནི། སླར་ཡང་ཟླ་ཕྱེད་དུ། བསྒོམ་ནས་ཞེས་པས་བསྟན། དྲུག་པ་ནི། དྲོད་དང་སྤྱོད་པ་རིམ་བཞིན་སྦྱར། ། ཞེས་པས་བསྟན། གཉིས་པ་དྲོད་ཐོབ་ནས་སྤྱད་པའི་སྤྱོད་པ་དངོས་ལ།

སྤྱོད་པའི་ངོ་བོ། དབྱེ་བ། མཚན་ཉིད། དུས། གང་ཟག དགོས་པ་དང་དྲུག དང་པོ་ནི། དེ་ལ་འཇུག་ཚེ་ཡོ་བྱད་ཀུན་བཏང་ནས། ། ཞེས་སོགས་ཚིག་རྐང་ཕྱེད་གཉིས་ཀྱིས་བསྟན། གཉིས་པ་ནི། དེ་ལ་གཉིས།
ཞེས་པས་བསྟན། གསུམ་པ་ནི། བཟུང་འཛིན་རྣམ་རྟོག་སྤོང་བ་ཀུན་འདར་དང་། ། ཞེས་སོགས་ཚིག་རྐང་གཉིས་ཀྱིས་བསྟན། བཞི་པ་ནི། གསང་སྤྱོད་སྔོན་དུ་སོང་ནས་ཟླ་རེར་སྤྱོད། ། ཅེས་སོགས་ཚིག་རྐང་གཉིས་ཀྱིས་བསྟན། ལྔ་པ་ནི། ཁྱད་ཆོས་གཉིས་ལྡན་སྒྲུབ་པོས་ཞེས་པས་བསྟན། དྲུག་པ་ནི།
དེ་སྤྱད་ན། ། ཞེས་སོགས་ཚིག་རྐང་ཕྱེད་ཀྱིས་བསྟན། བཞི་པ་ཉེ་རྒྱུ་བཤད་པ་ལ། ཉེ་རྒྱུའི་དགོས་པ་དང་། ཉམས་སུ་བླང་པའི་ཚུལ་གཉིས། དང་པོ་ནི། དངོས་གྲུབ་ཐོབ་ཕྱིར་གནས་སྐབས་གསུམ་ཆར་རམ། ། ཞེས་སོགས་ཚིག་རྐང་གཉིས་ཀྱི་བསྟན། གཉིས་པ་ལ། ངོ་བོ།
དུས། གནས། རྟེན། ཐབས། འབྲས་བུ་དང་དྲུག དང་པོ་ལ། དངོས་དང་། རྩོད་སྤང་གཉིས། དང་པོ་ནི། ངོ་བོ་ཨཱ་ལི་ཀཱ་ལིའི་བྱང་ཆུབ་སེམས། །
ཞེས་སོགས་ཚིག་རྐང་གཉིས་ཀྱིས་བསྟན། གཉིས་པ་ནི། ། གལ་ཏེ་སེམས་ལ་རྟོགས་པ་འཆར་བ་ནི། ། ཞེས་སོགས་ཚིག་རྐང་བཞིས་བསྟན། གཉིས་པ་དུས་ལ། བསྒོམ་པའི་དུས་དང་། འགྲུབ་པའི་དུས་གཉིས། དང་པོ་ནི། ཀུན་བཟང་སྤྱད་ནས་ས་ལམ་ལྷག་མ་རྣམས། ། ཞེས་སོགས་ཚིག་རྐང་གཉིས་ཀྱིས་བསྟན།
གཉིས་པ་ནི། གང་དེ་ཞག་བདུན་གྱིས་འགྲུབ་དྲུག་པ་ཡི། ། ཞེས་སོགས་ཚིག་རྐང་གསུམ་གྱིས་བསྟན། གསུམ་པ་གནས་ལ། ཕྱིའི་གནས་དང་། ནང་གི་གནས་གཉིས། དང་པོ་ནི། དེ་ཡི་གནས་ནི་ཐུན་མོང་ཐུན་མོང་མིན། ། ཞེས་སོགས་ཚིག་རྐང་གཉིས་ཀྱིས་བསྟན། གཉིས་པ་ནི།
ནང་གི་གནས་ནི་ཨེ་ཝྃ་འཇོམ་པའི་རྩེ། ། ཞེས་པས་བསྟན། བཞི་པ་རྟེན་ནི། ཕྱག་རྒྱ་རིང་ནས་གོམས་དང་གྲུབ་པ་ཐོབ། ། ཅེས་སོགས་ཚིག་རྐང་གཉིས་ཀྱིས་བསྟན། ལྔ་པ་ཐབས་ནི། དེ་ལ་ཐབས་གཉིས་ལ་རྟེན། ། ཞེས་པས་བསྟན། དྲུག་པ་འབྲས་བུ་ནི། བྱང་སེམས་ཀྱི། །
ཞེས་སོགས་ཚིག་རྐང་ཕྱེད་བཅུ་གསུམ་གྱིས་བསྟན། གཉིས་པ་ཐུན་མོང་གི་དངོས་གྲུབ་བསྒྲུབ་པའི་མངོན་རྟོགས་ལ། མཚམས་སྦྱར་བ་དང་། དོན་དངོས་གཉིས། དང་པོ་ནི། གནས་སྐབས་རང་གཞན་དོན་གཉིས་འགྲུབ་པའི་རྒྱུ། ། ཞེས་སོགས་ཚིག་རྐང་གཉིས་ཀྱིས་བསྟན། གཉིས་པ་ལ། བཟླས་པ། གཏོར་མ།
སྦྱིན་སྲེག རབ་གནས། ལས་ཚོགས་རབ་འབྱམས་དང་ལྔ། དང་པོ་ལ། བཟླ་བྱའི་སྔགས་ཀྱི་ངོ་བོ་དང་། དབྱེ་བ་གཉིས། དང་པོ་ནི། སྔགས་ཀྱི་ངོ་བོ་མཚན་རྟོག་ཀུན་ལས་སྐྱོབ། ། ཅེས་པས་བསྟན། གཉིས་པ་ལ།
དོན་དམ་པའི་སྔགས། ནང་ལྟར་བཤད་པའི་སྔགས། ཕྱི་དོན་གྱི་སྔགས་དང་གསུམ། དང་པོ་ནི། དོན་གྱི་སྔགས་ནི་རང་སེམས་ལྷན་ཅིག་སྐྱེས། ། ཞེས་པས་བསྟན། གཉིས་པ་ནི། ནང་ལྟར་བཤད་པའི་སྔགས་ནི་ལྟེ་བའི་ཨཾ། ། ཞེས་པས་བསྟན། གསུམ་པ་ནི།
ཕྱི་མ་དག་པར་བྱ་ཕྱིར་བཏུ་བ་དང་། ། ཞེས་སོགས་ཚིག་རྐང་གསུམ་གྱིས་བསྟན། གཉིས་པ་གཏོར་མ་ལ། སྤྱིར་བསྟན་པ་དང་། ཆོ་ག་བྱེ་བྲག་ཏུ་བཤད་པ་གཉིས། དང་པོ་ནི། གཏོར་མ་དུས་དང་ཡོ་བྱད་ཆོ་ག་དང་། ། ཞེས་སོགས་ཚིག་རྐང་གཉིས་ཀྱིས་བསྟན། གཉིས་པ་ནི། ཆོ་ག་རྫས་དང་མགྲོན་དང་འབུལ་སོགས་དང་། །
ཞེས་སོགས་ཚིག་རྐང་གསུམ་གྱིས་བསྟན། གསུམ་པ་སྦྱིན་སྲེག་ལ། སྦྱོར་བ། དངོས་གཞི། རྗེས། དེ་དག་ལ་དགོས་པའི་གྲངས་དང་བཞི། དང་པོ་ནི། སྦྱིན་སྲེག་ཐབས་དང་བུད་ཤིང་སྦར་བ་མེ། ། ཞེས་སོགས་ཚིག་རྐང་གསུམ་གྱིས་བསྟན། གཉིས་པ་ནི།
བདག་གི་རྣལ་འབྱོར་མེ་བཙལ་ཡོ་བྱད་བསང་། ། ཞེས་སོགས་ཚིག་རྐང་གསུམ་གྱིས་བསྟན། གསུམ་པ་ནི། མེ་ལྷ་ལྷག་མས་མཆོད་དང་གཏོར་མ་གཏང་། ། ཞེས་སོགས་ཚིག་རྐང་ཕྱེད་བཞིས་བསྟན། བཞི་པ་ནི། མཇུག་གི་ཆོས་ཏེ་དྲུག་གསུམ་བཅོ་བརྒྱད་དོ། ། ཞེས་པས་བསྟན། བཞི་པ་རབ་གནས་ལ། སྤྱིར་བསྟན་པ་ཆོ་ག་བྱེ་བྲག་ཏུ་བཤད་པ།
ཆོ་གའི་གྲངས་བསྟན་པ་དང་གསུམ། དང་པོ་ནི། རབ་གནས་རྟེན་དང་སློབ་དཔོན་དུས་དང་གནས། ། ཞེས་སོགས་ཚིག་རྐང་གཉིས་ཀྱིས་བསྟན། གཉིས་པ་ནི། ཆོ་ག་སྟ་གོན་དངོས་གཞི་མཇུག་གསུམ་སྟེ། ། ཞེས་པས་བསྟན། གསུམ་པ་ནི། རེ་རེའང་བདུན་བདུན་ཉི་ཤུ་རྩ་གཅིག་གོ ། ཞེས་པས་བསྟན།
ལྔ་པ་ལས་ཚོགས་རབ་འབྱམས་ལ། མདོར་བསྟན། རྒྱས་བཤད་གཉིས། དང་པོ་ནི། ལས་ཚོགས་རབ་འབྱམས་དམན་འབྲིང་འབྲིང་གི་མཆོག ། ཅེས་པས་བསྟན། གཉིས་པ་ལ། དངོས་གྲུབ་བསྒྲུབ་པའི་ཐབས་དང་། དེས་སྒྲུབ་པའི་དངོས་གྲུབ་གཉིས། དང་པོ་ལ།
ཞི་སོགས་དམན་པའི་སྒྲུབ་ཐབས། འབྲིང་གྲུབ་ཆེན་བརྒྱད་སྒྲུབ་ཐབས། རབ་མཁའ་སྤྱོད་སོགས་ཀྱི་སྒྲུབ་ཐབས་དང་གསུམ། དང་པོ་ནི། དམན་པ་རྫས་སྦྱོར་འཁྲུལ་འཁོར་བཟླས་པ་དང་། ། ཞེས་སོགས་ཚིག་རྐང་གཉིས་ཀྱིས་བསྟན། གཉིས་པ་ནི། འབྲིང་ནི་བཟླས་བསྒོམ་རྫས་སྦྱོར་ལ་སོགས་པས། ། ཞེས་པས་བསྟན། གསུམ་པ་ནི།
འབྲིང་གི་རབ་རྣམས་བཟླས་བསྒོམ་ཙམ་གྱིས་སོ། ། ཞེས་པས་བསྟན། གཉིས་པ་དེ་བསྒྲུབས་པའི་དངོས་གྲུབ་ལ། ཞི་སོགས་དམན་པའི་དངོས་གྲུབ། འབྲིང་གྲུབ་ཆེན་བརྒྱད་ཀྱི་དངོས་གྲུབ། རབ་མཁའ་སྤྱོད་སོགས་ཀྱི་དངོས་གྲུབ་དང་གསུམ། དང་པོ་ནི། དེ་ལས་ཞི་རྒྱས་དབང་དྲག་ཡན་ལག་བཅས། ། ཞེས་པས་བསྟན། གཉིས་པ་ནི།
མིག་སྨན་རྐང་བྱུག་རལ་གྲི་ས་འོག་སྒྲུབ། ། ཅེས་སོགས་ཚིག་རྐང་གསུམ་གྱིས་བསྟན། གསུམ་པ་ནི། མཁའ་སྤྱོད་རིག་འཛིན་འཁོར་ལོ་བསྒྱུར་རྣམས་འགྲུབ། ། ཅེས་པས་བསྟན། གསུམ་པ་གཉིས་ཀ་ལ་དགོས་པའི་གྲོགས་དམ་ཚིག་དང་སྡོམ་པ་བཤད་པ་ལ། དམ་ཚིག་གི་རྣམ་གྲངས་བསྟན་པ་དང་། དེ་ཇི་ལྟར་བསྲུང་བའི་ཚུལ་གཉིས། དང་པོ་ནི། དངོས་གྲུབ་བསྒྲུབ་པའི་གྲོགས་ནི་དམ་ཚིག་སྟེ། །
ཞེས་སོགས་ཚིག་རྐང་བཞིའི་བསྟན། གཉིས་པ་ལ། ལས་དང་པོ་པས་བསྲུང་ཚུལ། དྲོད་ཆུང་འབྲིང་ཐོབ་པས་བསྲུང་ཚུལ། དྲོད་ཆེན་པོ་ཐོབ་པས་བསྲུང་ཚུལ་དང་གསུམ། དང་པོ་ལ། མི་ཉམས་པར་བསྲུང་བའི་ཚུལ་དང་། ཉམས་ན་ཕྱིར་བཅོས་པའི་ཐབས་གཉིས། དང་པོ་ལ། བསྲུང་བའི་དམ་ཚིག་དང་།
བཟའ་བའི་དམ་ཚིག་གཉིས། དང་པོ་ལ། རྒྱས་པར་བསྲུང་ཚུལ་དང་། བསྡུས་ཏེ་བསྲུང་ཚུལ་གཉིས། དང་པོ་ནི། དང་པོའི་ལས་པས་རྩ་ལྟུང་བཅུ་བཞི་དང་། ། ཞེས་སོགས་ཚིག་རྐང་གསུམ་གྱིས་བསྟན། གཉིས་པ་ནི། བསྲུང་ཚུལ་བསྡུ་ན་སྒོ་གསུམ་དམ་ཚིག་ཉིད། ། ཅེས་པས་བསྟན།
གཉིས་པ་བཟའ་བའི་དམ་ཚིག་ལ། རྒྱུན་གྱི་བཟའ་བའི་དམ་ཚིག་དང་། ཁྱད་པར་གྱི་བཟའ་བའི་དམ་ཚིག་གཉིས། དང་པོ་ལ། དངོས་དང་། དགོས་པ་གཉིས། དང་པོ་ནི། བཟའ་བའི་དམ་ཚིག་རྒྱུན་དུ་བསྟེན་བྱ་ནི། ། ཞེས་སོགས་ཚིག་རྐང་གཉིས་ཀྱིས་བསྟན། གཉིས་པ་ནི།
དེ་ཉིད་ཤེས་པས་བསྟེན་ན་མཁའ་འགྲོ་མཉེས། ། ཞེས་སོགས་ཚིག་རྐང་གཉིས་ཀྱིས་བསྟན། གཉིས་པ་ཁྱད་པར་གྱི་བཟའ་བའི་དམ་ཚིག་ལ། མིང་གི་དོན་དང་། དེ་ཇི་ལྟར་བྱ་བའི་ཚུལ་གཉིས། དང་པོ་ནི། ཁྱད་པར་ཅན་གྱི་བཟའ་བའི་དམ་ཚིག་ནི། ། ཞེས་སོགས་ཚིག་རྐང་གཉིས་ཀྱིས་བསྟན། གཉིས་པ་ལ་གང་དུ་བྱ་བའི་གནས། ནམ་གྱི་ཚེ་བྱ་བའི་དུས།
ཇི་ལྟ་བུས་བྱ་བའི་ཡོ་བྱད། གང་གིས་བྱེད་པའི་གང་ཟག ཇི་ལྟར་བྱ་བའི་ཆོ་ག དེ་ལྟར་བྱས་པའི་དགོས་པ་དང་དྲུག དང་པོ་ནི། གང་དེས་དུར་ཁྲོད་ལ་སོགས་ཆེས་དབེན་པར། ། ཞེས་པས་བསྟན། གཉིས་པ་ནི། རྒྱུན་དང་ཁྱད་པར་ཅན་གྱི་དུས་ཀྱི་ཚེ། ། ཞེས་པས་བསྟན།
གསུམ་པ་ནི། མཆོད་པའི་ཡོ་བྱད་ཐབས་ཤེས་རྫས་སོགས་བཅས། ། ཞེས་པས་བསྟན། བཞི་པ་ནི། གང་ཟག་དམ་ཚིག་རྣམ་དག་རྣམ་རྟོག་ཆུང་། ། ཞེས་སོགས་ཚིག་རྐང་གསུམ་གྱིས་བསྟན། ལྔ་པ་ལ་སྦྱོར་བ། དངོས་གཞི། རྗེས་དང་གསུམ། དང་པོ་ནི།
གནས་ཁང་རྒྱན་ཏེ་ཚོགས་དང་གཏོར་མ་བཤམ། ། ཞེས་སོགས་ཚིག་རྐང་དྲུག་གིས་བསྟན། གཉིས་པ་ནི། ཏིང་ངེ་འཛིན་གྱི་དཀྱིལ་འཁོར་མཆོད་པས་ཚིམ། ། ཞེས་སོགས་ཚིག་རྐང་དྲུག་གིས་བསྟན། གསུམ་པ་ནི། བྱིན་གྱིས་རློབ་ཕྱིར་རྡོ་རྗེའི་གླུ་ལེན་དང་། ། ཞེས་སོགས་ཚིག་རྐང་དྲུག་གིས་བསྟན། དྲུག་པ་དགོས་པ་ནི། དེ་ལྟར་དྲུག་གསུམ་བཅོ་བརྒྱད་ཚོགས་འཁོར་གྱི། །
ཞེས་སོགས་ཚིག་རྐང་གསུམ་གྱིས་བསྟན། གཉིས་པ་ཉམས་ན་ཕྱིར་བཅོས་པའི་ཐབས་ནི། དམ་ཚིག་ཉམས་ན་བཅས་རང་ཕྲ་མོ་ལ། ། ཞེས་སོགས་ཚིག་རྐང་བཞིས་བསྟན། གཉིས་པ་དྲོད་ཆུང་འབྲིང་ཐོབ་པས་བསྲུང་ཚུལ་ནི། བརྟན་པ་ཐོབ་པས་གཉིས་སྤང་སྤྱོད་པ་དང་། ། ཞེས་པས་བསྟན། གསུམ་པ་དྲོད་ཆེན་པོ་ཐོབ་པས་བསྲུང་ཚུལ་ནི། བརྟན་པ་ཆེར་ཐོབ་འཁོར་འདས་གཉིས་མེད་དུ། ། ཞེས་སོགས་ཚིག་རྐང་གསུམ་གྱིས་བསྟན།
གཉིས་པ་དེ་ལ་སློབ་པའི་གང་ཟག་གི་དབྱེ་བ་ལ། དབང་གི་སྒོ་ནས་དབྱེ་བ། ལམ་གྱི་སྒོ་ན་དབྱེ་བ། འབྲས་བུ་འགྲུབ་ཉེ་རིང་གི་སྒོ་ནས་དབྱེ་བ་དང་གསུམ། དང་པོ་ནི། དེ་ལྟའི་ལམ་ལ་སློབ་པའི་གང་ཟག་ནི། ། ཞེས་སོགས་ཚིག་རྐང་གསུམ་གྱིས་བསྟན། གཉིས་པ་ནི། ཕྱི་ལ་གཞོལ་བ་མངོན་རྟོགས་བཅུ་གཅིག་པོ། ། ཞེས་སོགས་ཚིག་རྐང་བཞིས་བསྟན།
གསུམ་པ་ནི། ཡང་རབ་ཚེ་འདིར་འགྲུབ་ལ་བཅུད་ལེན་དང་། ། ཞེས་སོགས་ཚིག་རྐང་དྲུག་གིས་བསྟན། གསུམ་པ་དེ་ཉམས་སུ་བླངས་པ་ལས་བྱུང་བ་འབྲས་བུའི་རྒྱུད་ལ། གནས་སྐབས་ཀྱི་འབྲས་བུ་དང་། མཐར་ཐུག་གི་འབྲས་བུ་གཉིས། དང་པོ་ལ། མཚམས་སྦྱར་བ་དང་། སའི་མངོན་རྟོགས་ཞིབ་ཏུ་བཤད་པ་གཉིས། དང་པོ་ནི།
དེ་ལྟར་མོས་སྤྱོད་གནས་སྐབས་མཐར་ཕྱིན་ནས། ། ཞེས་སོགས་ཚིག་རྐང་ཕྱེད་གཉིས་ཀྱི་བསྟན། གཉིས་པ་ལ། ས་རྣམས་ཀྱི་རྒྱུ། རྟོགས་པའི་ཁྱད་པར། གྲུབ་པའི་རྟགས། མིང་གི་དོན་དང་བཞི། དང་པོ་ལ། བརྒྱུད་པའི་རྒྱུ་དང་། དངོས་ཀྱི་རྒྱུ་གཉིས།
དང་པོ་ནི། འགྲུབ་པའི་རྒྱུ། ། ཞེས་སོགས་ཚིག་རྐང་ཕྱེད་གསུམ་གྱིས་བསྟན། གཉིས་པ་ལ། ས་འོག་མ་རྣམས་ཀྱི་དངོས་རྒྱུ་དང་། ས་བཅུ་གསུམ་པའི་དངོས་རྒྱུ་གཉིས། དང་པོ་ནི། དེ་རྣམས་དངོས་རྒྱུ་ཡུལ་ཆེན་སོ་གཉིས་ཀྱི། ། ཞེས་སོགས་ཚིག་རྐང་ལྔས་བསྟན། གཉིས་པ་ནི།
དེ་རྣམས་ཀུན་གྱི་སྟོབས་སྡོམ་དབུ་མ་ལ། ། ཞེས་སོགས་ཚིག་རྐང་བཞིས་བསྟན། གཉིས་པ་རྟོགས་པའི་ཁྱད་པར་ནི། རབ་དགའི་ས་ལ་ཆོས་དབྱིངས་ཀུན་འགྲོའི་ཚུལ། ། ཞེས་སོགས་ཚིག་རྐང་ལྔས་བསྟན། གསུམ་པ་གྲུབ་པའི་རྟགས་ལ། ས་དང་པོའི་གྲུབ་རྟགས་དང་། ས་ལྷག་མ་རྣམས་དེས་བསྒྲེ་བ་གཉིས། དང་པོ་ནི། རབ་དགའི་རྟོགས་པ་སྐྱེས་ལས་གྲུབ་པའི་རྟགས། །
ཞེས་སོགས་ཚིག་རྐང་བཅུ་གཅིག་གིས་བསྟན། གཉིས་པ་ནི། གཉིས་པ་ནས་བརྩམས་བཅུ་གཉིས་བར་དག་ལ། ། ཞེས་སོགས་ཚིག་རྐང་བརྒྱད་ཀྱི་བསྟན། བཞི་པ་མིང་དོན་ལ། ཐུན་མོང་མ་ཡིན་པའི་མིང་གིས་མདོར་བསྟན་པ་དང་། དེ་ཉིད་ཐུན་མོང་བའི་མིང་ལ་སྦྱར་ཏེ་རྒྱས་པར་བཤད་པ་གཉིས། དང་པོ་ལ། ཕྱིའི་ཡུལ་གྱི་དབྱེ་བ་དང་། དེ་ཉིད་ནང་ལ་སྦྱར་བ་གཉིས།
དང་པོ་ནི། དེ་ལྟའི་ས་ལ་གནས་སོགས་བརྡའ་མཛད་པ། ། ཞེས་སོགས་ཚིག་རྐང་གསུམ་གྱིས་བསྟན། གཉིས་པ་ནི། དེ་བཞིན་ནང་ནའང་སོ་གཉིས་ཡུལ་ཚང་ཞིང་། ། ཞེས་སོགས་ཚིག་རྐང་ལྔས་བསྟན། གཉིས་པ་ཐུན་མོང་བའི་མིང་ལ་སྦྱར་ཏེ་རྒྱས་པར་བཤད་པ་ལ། ས་སོ་སོའི་མིང་དོན་དང་། སྤྱིའི་མིང་དོན་གཉིས། དང་པོ་ནི།
གནས་སོགས་དེ་དག་རབ་དགའ་དྲི་མ་མེད། ། ཅེས་སོགས་ཚིག་རྐང་ཕྱེད་ལྔས་བསྟན། གཉིས་པ་ནི། དེ་རྣམས་ཡོན་ཏན་གྱི། ། ཞེས་སོགས་ཚིག་རྐང་ཕྱེད་གཉིས་ཀྱིས་བསྟན། གཉིས་པ་མཐར་ཐུག་གི་འབྲས་བུ་ལ། འབྲས་བུ་མངོན་དུ་བྱེད་པའི་ཉེ་རྒྱུའི་ངོ་མཚར་གྱི་ལྟས་དང་། དེས་མངོན་དུ་བྱས་པའི་འབྲས་བུ་དངོས་གཉིས། དང་པོ་ནི། ཉེ་རྒྱུ་ལ་བརྟེན་འབྲས་བུའི་ངོ་མཚར་ལྟས། །
ཞེས་སོགས་ཚིག་རྐང་གསུམ་གྱིས་བསྟན། གཉིས་པ་ལ། སྤྱི་དང་མཐུན་པའི་སྐུའི་རྣམ་གཞག་དང་། འདི་ཉིད་དུ་གྲགས་པའི་འབྲས་བུའི་མཚན་ཉིད་གཉིས། དང་པོ་ལ། ཐེག་པ་ཐུན་མོང་བ་ལ་གྲགས་པ་དང་། རྡོ་རྗེ་ཐེག་པ་ལ་གྲགས་པའི་སྐུའི་རྣམ་གཞག་གཉིས། དང་པོ་ལ། སྐུ་གཉིས་སུ་འདོད་པ། གསུམ་དུ་འདོད་པ།
བཞིར་འདོད་པ། གསུམ་དུ་འདོད་པ་གཞན་བཤད་པ་དང་བཞི། དང་པོ་ནི། དེ་ཡི་ངོ་བོ་རྣམ་གྲོལ་ཆོས་སྐུ་དང་། ། ཞེས་སོགས་ཚིག་རྐང་གཉིས་ཀྱིས་བསྟན། གཉིས་པ་ནི། མདོ་སྡེ་རྒྱན་ལས་ངོ་བོ་ཉིད་སྐུ་རྟེན། ། ཞེས་སོགས་ཚིག་རྐང་གཉིས་ཀྱིས་བསྟན། གསུམ་པ་ལ་དངོས་དང་། འཐད་ལྡན་གྱི་འདོད་ཚུལ་གཞན་བསྟན་པ་གཉིས།
དང་པོ་ནི། མངོན་རྟོགས་རྒྱན་གྱི་རྗེས་འབྲང་འབྲེལ་བྱེད་འགའ། ། ཞེས་སོགས་ཚིག་རྐང་དགུས་བསྟན། གཉིས་པ་ནི། འགའ་ཞིག་ཆོས་སྐུ་མཚོན་པར་བྱེད་པའི་ཆོས། ། ཞེས་སོགས་ཚིག་རྐང་ལྔས་བསྟན། བཞི་པ་སྐུ་གསུམ་དུ་འདོད་པ་གཞན་བཤད་པ་ནི། འཇུག་པར་སྐྱེ་འགག་ལ་སོགས་ཀུན་ཞི་བའི། ། ཞེས་སོགས་ཚིག་རྐང་དྲུག་གིས་བསྟན། གཉིས་པ་རྡོ་རྗེ་ཐེག་པ་ལ་གྲགས་པའི་སྐུའི་རྣམ་གཞག་ལ།
ཡན་ལག་བདུན་ལྡན་དུ་འདོད་པ། སྐུ་གསུམ་ཡན་ལག་བདུན་ལྡན་དུ་འདོད་པ་དང་། སྐུ་གཉིས་ཡན་ལག་བཅུ་བཞི་པར་འདོད་པ་དང་གསུམ། དང་པོ་ནི། སྔགས་ལས་ལོངས་སྤྱོད་རྫོགས་དང་ཁ་སྦྱོར་དང་། ། ཞེས་སོགས་ཚིག་རྐང་གསུམ་གྱིས་བསྟན། གཉིས་པ་ནི། དེ་ཡི་རང་བཞིན་མེད་པ་ཆོས་སྐུ་དང་། ། ཞེས་སོགས་ཚིག་རྐང་གཉིས་ཀྱིས་བསྟན། གསུམ་པ་ལ་སྐུའི་དབྱེ་བ་དང་།
ཡན་ལག་གི་དབྱེ་བ་གཉིས། དང་པོ་ནི། སྟོབས་དང་མི་འཇིགས་མ་འདྲེས་ཆོས་བཅས་པའི། ། ཞེས་སོགས་ཚིག་རྐང་བཞིས་བསྟན། གཉིས་པ་ལ། སྐུ་དང་པོའི་ཡན་ལག་བདུན་དང་། ཕྱི་མའི་ཡན་ལག་བདུན་གཉིས། དང་པོ་ནི། སྤྲོས་པ་ཀུན་བྲལ་ཆོས་ཀྱི་ལོངས་སྤྱོད་གཞི། ། ཞེས་སོགས་ཚིག་རྐང་བཞིས་བསྟན།
གཉིས་པ་ནི། ཞལ་ཕྱག་རང་བཞིན་མེད་དང་འོག་མིན་བཞུགས། ། ཞེས་སོགས་ཚིག་རྐང་བཞིས་བསྟན། གཉིས་པ་འདི་ཉིད་དུ་གྲགས་པའི་འབྲས་བུའི་མཚན་ཉིད་ལ། བཤད་བྱའི་སྐུ། འཆད་བྱེད་ཀྱི་ཡན་ལག སྐུ་དང་ཡན་ལག་བསྲེ་བ་གསུམ། དང་པོ་ནི། རྡོ་རྗེ་སེམས་དཔའ་སེམས་དཔའ་ཆེན་པོ་དང་། ། ཞེས་སོགས་ཚིག་རྐང་བཞིས་བསྟན།
གཉིས་པ་ལ། གནས་ཡོངས་གྱུར་དང་ཡེ་ཤེས་སྐུ། ། མི་གནས་མྱ་ངན་འདས་ཉིད་དང་། ། གཉིས་སུ་མེད་པ་ཉིད་དང་ནི། ། མཛད་པ་རྒྱུན་མི་འཆད་པར་འདུས། ། ཞེས་པ་ལྟར་ལྔ་ལས་དང་པོ་གནས་ཡོངས་སུ་གྱུར་པ་ལ། ཕུང་པོ་ལྔ་གནས་གྱུར་པ། རྟེན་དཀྱིལ་འཁོར་བཞི་གནས་གྱུར་པ། ལུས་ངག་ཡིད་གསུམ་གནས་གྱུར་པ། བརྟེན་པ་ཡིད་གནས་གྱུར་པ་དང་བཞི།
དང་པོ་ནི། གཟུགས་སོགས་ཕུང་པོ་གནས་གྱུར་རིགས་ལྔ་དང་། ། ཞེས་སོགས་ཚིག་རྐང་གཉིས་ཀྱིས་བསྟན། གཉིས་པ་ནི། དཀྱིལ་འཁོར་རྣམ་བཞི་སྐུ་བཞི་ཞེས་པས་བསྟན། གསུམ་པ་ནི། ལུས་ངག་ཡིད། ། ཅེས་སོགས་ཚིག་རྐང་ཕྱེད་གཉིས་ཀྱིས་བསྟན། བཞི་པ་ནི། ཀུན་གཞིའི་ཆོས་ཉིད་ཆོས་དབྱིངས་ཡེ་ཤེས་འགྱུར། །
ཞེས་སོགས་ཚིག་རྐང་བཞིས་བསྟན། གཉིས་པ་ཡེ་ཤེས་ཀྱི་སྐུ་ལ། སྐུ་མེད་པ་མ་ཡིན་པ། སྐུ་བེམ་པོ་མ་ཡིན་པ། ཡེ་ཤེས་ལྔའི་སྐུའི་མཚན་ཉིད། སྐུ་གསུམ་གྱིས་ཡེ་ཤེས་ལྔ་བསྡུས་པའི་ཚུལ་དང་བཞི། དང་པོ་ནི། ལུས་གནས་གྱུར་པ་མཚན་དཔེས་བརྒྱན་པའི་སྐུ། ། ཞེས་སོགས་ཚིག་རྐང་གསུམ་གྱིས་བསྟན། གཉིས་པ་ནི།
ལམ་གྱི་སྐབས་སུ་ལུས་ངག་ལས་ཀུན་གྱི། ། ཞེས་སོགས་ཚིག་རྐང་བཅུ་གཅིག་གིས་བསྟན། གསུམ་པ་ལ། ཡེ་ཤེས་ལྔ་སོ་སོར་བཤད་པ། དེ་རྒྱུ་གང་ལས་བྱུང་ཚུལ། དེས་སངས་རྒྱས་ཀྱི་ས་ཐམས་ཅད་བསྡུས་པའི་ཚུལ་དང་གསུམ། དང་པོ་ལ། མདོར་བསྟན་པ་དང་། རྒྱས་པར་བཤད་པ་གཉིས། དང་པོ་ནི།
མེ་ལོང་ཡེ་ཤེས་གཞན་གྱི་རྟེན་ཡིན་ཏེ། ། ཞེས་སོགས་ཚིག་རྐང་གཉིས་ཀྱིས་བསྟན། གཉིས་པ་ནི། ཡེ་ཤེས་གང་ལ་ཆོས་ཀུན་གཟུགས་བརྙན་གྱི། ། ཞེས་སོགས་ཚིག་རྐང་བཅུས་བསྟན། གཉིས་པ་དེ་རྒྱུ་གང་ལས་བྱུང་བ་ནི། ཐོས་འཛིན་མཉམ་ཉིད་བསྒོམ་དང་ཆོས་རབ་སྟོན། ། ཞེས་སོགས་ཚིག་རྐང་གཉིས་ཀྱིས་བསྟན། གསུམ་པ་དེས་སངས་རྒྱས་ཀྱི་ས་ཐམས་ཅད་བསྡུས་པའི་ཚུལ་ནི། ཆོས་ཀྱི་དབྱིངས་དང་ཡེ་ཤེས་རྣམ་བཞི་ཡིས། །
ཞེས་སོགས་ཚིག་རྐང་གཉིས་ཀྱིས་བསྟན། བཞི་པ་སྐུ་གསུམ་གྱིས་ཡེ་ཤེས་ལྔ་བསྡུས་པའི་ཚུལ་ལ། དངོས་དང་། རྩོད་པ་སྤང་བ་གཉིས། དང་པོ་ལ། ཐུན་མོང་བ་ལ་གྲགས་པ་དང་། ཐུན་མོང་མ་ཡིན་པ་ལ་གྲགས་པ་གཉིས། དང་པོ་ནི། མེ་ལོང་མཉམ་ཉིད་སོར་རྟོག་ལོངས་སྤྱོད་རྫོགས། ། ཞེས་སོགས་ཚིག་རྐང་ལྔ་བསྟན།
གཉིས་པ་ནི། སྔགས་གཞུང་དགོངས་པ་མེ་ལོང་ཆོས་ཀྱི་སྐུ། ། ཞེས་སོགས་ཚིག་རྐང་གསུམ་གྱིས་བསྟན། གཉིས་པ་རྩོད་པ་སྤང་བ་ལ། རྩོད་པ་དང་། ལན་གཉིས། དང་པོ་ནི། གལ་ཏེ་སེམས་ནི་སྤྲོས་པ་དང་བྲལ་ལ། ། ཞེས་སོགས་ཚིག་རྐང་ཕྱེད་བཞིས་བསྟན། གཉིས་པ་ནི།
སེམས་ཉིད་ལས། ། ཞེས་སོགས་ཚིག་རྐང་ཕྱེད་བཞིས་བསྟན། གསུམ་པ་མི་གནས་པའི་མྱང་འདས་ལ། འཁོར་བ་མ་ཡིན་པ། མྱང་འདས་མ་ཡིན་པ། དེས་ན་ཟུང་འཇུག་ཏུ་བསྟན་པ་དང་གསུམ། དང་པོ་ནི། ཆགས་པ་ཞེས་བྱ་སྐྱེ་བ་འཁོར་བ་དང་། ། ཞེས་སོགས་ཚིག་རྐང་བཞིས་བསྟན། གཉིས་པ་ནི།
གལ་ཏེ་གཞན་དོན་འབྱུང་དང་སངས་རྒྱས་ཀྱི། ། ཞེས་སོགས་ཚིག་རྐང་དྲུག་གིས་བསྟན། གསུམ་པ་ནི། དེ་ལྟར་སྙིང་རྗེས་འཇིག་པ་མྱང་འདས་དང་། ། ཞེས་སོགས་ཚིག་རྐང་བཞིས་བསྟན། བཞི་པ་གཉིས་སུ་མེད་པ་ནི། དེ་ལྟར་སྲིད་ཞི་མཉམ་ཉིད་རྟོགས་པའི་ཕྱིར། ། ཞེས་སོགས་ཚིག་རྐང་ལྔས་བསྟན། ལྔ་པ་མཛད་པ་རྒྱུན་མི་འཆད་པ་ནི། དེ་ལྟར་སྙིང་རྗེས་འཁོར་བ་མི་གཏོང་ཕྱིར། །
ཞེས་སོགས་ཚིག་རྐང་བརྒྱད་ཀྱིས་བསྟན། གསུམ་པ་སྐུ་དང་ཡན་ལག་བསྲེ་བ་ནི། དེ་ལྟར་རང་བཞིན་རྣམ་དག་རྒྱུ་ཡི་ཆོས། ། ཞེས་སོགས་ཚིག་རྐང་ཉེར་ལྔས་བསྟན། གསུམ་པ་མཇུག་གི་དོན་ལ། བཀའ་དྲིན་དྲན་པས་ཕྱག་འཚལ་བ། བསྟན་བཅོས་ཀྱི་ཚིག་དོན་ལ་བསྔགས་པ། ལེགས་ཆ་བླ་མ་ལ་དབུལ་བ། ཉེས་པ་བཟོད་པར་གསོལ་བ། དགེ་རྩ་བསྟན་པའི་ཆེད་དུ་བསྔོ་བ།
རྩོམ་པ་པོའི་མཚན་སྨོས་པ་དང་དྲུག དང་པོ་ནི། སྭ་སྟི་པྲ་ཛྭ་བྷྱཿ དུས་གསུམ་རྒྱལ་བ་ཀུན་གྱི་ཉེ་ལམ་མཆོག ། ཅེས་སོགས་ཚིག་རྐང་བཞིས་བསྟན། གཉིས་པ་ལ། བརྗོད་བྱ་རྒྱ་ཆེ་བ་ལ་བསྔགས་པ་དང་། རྗོད་བྱེད་འདུས་ཆེ་བ་ལ་བསྔགས་པ་གཉིས། དང་པོ་ནི། ཨེ་མ་རྒྱུ་རྒྱུད་ནམ་མཁའི་ངོས་ཡངས་པོར། །
ཞེས་སོགས་ཚིག་རྐང་བཅུ་དྲུག་གིས་བསྟན། གཉིས་པ་ནི། གང་འདི་སྡེ་སྣོད་ཀུན་གྱི་ལྡེ་མིག་སྟེ། ། ཞེས་སོགས་ཚིག་རྐང་བཞིས་བསྟན། གསུམ་པ་ལེགས་ཆ་བླ་མ་ལ་དབུལ་བ་ནི། མང་ཐོས་རྣམ་དཔྱོད་ལག་པའི་འཁྲུལ་འཁོར་གྱིས། ། ཞེས་སོགས་ཚིག་རྐང་བཞིས་བསྟན། བཞི་པ་ཉེས་པ་བཟོད་པར་གསོལ་བ་ནི། བདག་གིས་འདིར་འབད་འདི་ལ་ཉེས་པའི་ཆ། ། ཞེས་སོགས་ཚིག་རྐང་བཞིས་བསྟན།
ལྔ་པ་དགེ་རྩ་བསྟན་པའི་ཆེད་དུ་བསྔོ་བ་ལ། སྤྱི་དང་། ཁྱད་པར་གྱི་ཆེད་དུ་བསྔོ་བ་གཉིས། དང་པོ་ནི། ལེགས་པར་བཤད་པའི་དགེ་དང་དགེ་གཞན་བཅས། ། ཞེས་སོགས་ཚིག་རྐང་བཞིས་བསྟན། གཉིས་པ་ནི། ། ཚེ་རབས་ཀུན་ཏུ་རྒྱལ་བ་སྲས་བཅས་དང་། ། ཞེས་སོགས་ཚིག་རྐང་བཞིས་བསྟན། དྲུག་པ་མཛད་བྱང་སྨོས་པ་ནི།
ཅེས་རྗེ་བཙུན་རིན་པོ་ཆེ་སོགས་ནས་གྲུབ་པའོ། ། ཞེས་པའི་བར་གྱིས་བསྟན་ཏོ། ། དེ་དག་གིས་ནི་སྤྱིར་གཞུང་དོན་འཆད་པའི་ཚུལ་ལ། དགོས་དོན། བསྡུས་དོན། ཚིག་དོན། མཚམས་སྦྱར། བརྒལ་ལན་དང་ལྔ་ཡོད་པའི་ནང་ནས། བསྡུས་དོན་གྱི་སྒོ་ནས་གཞུང་འཆད་ཚུལ་བསྟན་པ་ཡིན་ལ། དེ་ལ་ཡང་གཞུང་སྤྱིའི་བསྡུས་དོན་དང་།
གཞུང་སོ་སོའི་བསྡུས་དོན་གཉིས་ལས་འདིར་བཤད་པ་ནི་ཕྱི་མ་ཡིན་ཏེ། གཞུང་གི་དབུ་ཞབས་མ་ལུས་པའི་དོན་བསྡུས་པའི་སྒོ་ནས་ཁོག་ཕུབ་པ་ནི་གཞུང་སོ་སོའི་བསྡུས་དོན་དང་། གཞུང་སྤྱིའི་ལུགས་རྣམ་པར་གཞག་པ་ཙམ་ནི་གཞུང་སྤྱིའི་བསྡུས་དོན་ཡིན་པས་སོ། ། དེ་སྐད་དུ་ཆོས་རྗེ་ས་པཎ་གྱིས། མཁས་པ་འཇུག་པའི་སྒོ་ལས། བསྡུས་པའི་དོན་ལ་རྣམ་གཉིས་ཏེ། ། ངག་དོན་བསྡུས་ཏེ་བསྟན་པ་དང་། ། གཞུང་དོན་སོ་སོའི་བསྡུས་དོན་ནོ། ། དོན་འདུས་ཚིག་གསལ་བརྗོད་པ་བདེ། ། ངག་ཉུང་ཚིག་སྙོམ་གཟུང་བ་སླ། །
བསྡུས་དོན་ཉིད་ཀྱིས་གཞུང་གོ་བ། ། དེ་འདྲ་གང་གིས་ཤེས་དེ་མཁས། ། ཞེས་གསུངས་པས་སོ། ། འདིར་སྨྲས་པ། རྡོ་རྗེ་འཛིན་དབང་ས་སྐྱའི་རྗེ་བཙུན་མཆོག ། དཔལ་ལྡན་གྲགས་པའི་ཞབས་ཀྱི་གསུང་རབ་གང་། ། རིན་ཆེན་ལྗོན་ཤིང་བསྡུས་དོན་ལེགས་བཤད་འདི། ། སྐལ་བཟང་མགུལ་མཛེས་རིན་ཆེན་རྒྱན་འཕྲེང་ཡིན། ༡ ། སྡེ་སྣོད་གསུམ་དང་རྒྱུད་སྡེ་རིན་ཆེན་བཞིའི། །
དགོངས་དོན་གཅིག་ཏུ་བསྡུས་པའི་གླེགས་བམ་ལ། ། སློབ་པར་འདོད་རྣམས་ཁོག་ཕུབ་དོན་འགྲེལ་འདི། ། ལེགས་པར་ལྟོས་དང་ཤེས་ནས་དད་ཐོབ་འགྱུར། ༢ ། དེ་ཡང་ཐོག་མར་བསྡུས་དོན་གཞུང་ལ་སྦྱོངས། ། དེ་ནས་ཁོག་ཕུབ་དོན་འགྲེལ་འདི་བསླབ་སྟེ། ། ཕྱིས་ནས་རིན་ཆེན་ལྗོན་ཤིང་ལེགས་བསྟེན་ན། ། མངོན་པར་རྟོགས་པའི་དོན་ཀུན་ཤེས་པར་འགྱུར། ༣ ། ཀྱེ་མ་དེང་དུས་སྔགས་འཆང་ཕལ་ཆེར་རྣམས། །
རྒྱ་ཆེན་གསུང་རབ་ཐོས་བསམ་ལྟ་ཞོག་གི ། སྒྲུབ་དཀྱིལ་སྣ་རེ་ཙམ་གྱི་བསྒོམ་དོན་ཡང་། ། བོར་ནས་ཚིག་རྐྱང་ཁོ་ན་གཙོ་བོར་བྱེད། ༤ ། སྐལ་ངན་ནེ་ཙོའི་འདོན་པ་ལྷུར་ལེན་པའི། ། སྐྱེ་བོ་དེ་ནི་སྔགས་འཆང་གཟུགས་བརྙན་ཡིན། ། སྔོན་གྱི་ས་སྐྱའི་རྗེས་འཇུག་སྔགས་འཆང་རྣམས། ། བཤད་པ་རྒྱུད་སྡེ་ཀུན་ལ་རབ་མཁས་ཤིང་། ༥ ། ཉམས་ལེན་མན་ངག་རྒྱ་མཚོར་དབང་འབྱོར་ཏེ། །
ལག་ལེན་ཕྲ་མོ་ཚུན་ཡང་མ་འཁྲུལ་བའི། ། རང་གཞན་དོན་གཉིས་སྒྲུབ་པའི་ཐབས་མཁས་ཀྱིས། ། གསང་སྔགས་བསྟན་པའི་རྒྱལ་མཚན་བཟུང་ཞེས་གྲགས། ༦ ། བདག་ཀྱང་དེ་འདྲའི་རྗེས་སུ་སློབ་འདོད་ནས། ། གོང་མའི་གསུང་རབ་ཕལ་ཆེར་ཕྱོགས་ཙམ་མཐོང་། ། རང་གཞན་འཇུག་པ་བདེ་ཕྱིར་ཚུལ་འདི་སོགས། ། གསལ་བྱེད་ཡི་གེའི་ཚོགས་ཀྱང་མང་དུ་བགྱིས། ༧ ། དེ་ཕྱིར་ཁོ་བོའི་རྗེས་འཇུག་དཔྱོད་ལྡན་འགའ། །
ཡོད་ན་ཚུར་སྤྱོན་ཉུང་གསལ་རྟོགས་སླ་བའི། ། བསྡུས་དོན་དོན་འགྲེལ་འདི་དང་གྲོགས་གྱིས་ལ། ། གོང་མའི་གསུང་རབ་ཀུན་ལ་ལེགས་པར་སྦྱོངས། ༨ ། ས་སྐྱའི་རྗེ་བཙུན་རྣམས་ལ་དད་པའི་བློས། ། ཡོངས་རྫོགས་བསྟན་པའི་ཉམས་ལེན་ཤེས་འདོད་ན། ། རིན་ཆེན་ལྗོན་ཤིང་འདི་ལ་ལེགས་སློབ་དང་། ། དྲང་ངེས་ཀུན་ལ་འཁྲུལ་མེད་གདེང་ཐོབ་འགྱུར། ༩ ། འདི་སྦྱར་དགེ་བས་བདག་ཅག་དཔོན་སློབ་རྣམས། །
དུས་འདིར་ཚེ་རིང་ནད་མེད་བསམ་དོན་འགྲུབ། ། དོན་གཉིས་མཐར་ཕྱིན་བསྟན་པ་རབ་རྒྱས་ནས། ། ཕྱི་མ་བདེ་བ་ཅན་དུ་སྐྱེ་བར་ཤོག ༡༠ ། རྗེ་བཙུན་གསུང་རབ་དགོངས་འགྲེལ་བཤད་པ་ལས། ། ལས་དཀར་བསགས་པ་གང་དེས་འགྲོ་བ་ཀུན། ། ཀུན་མཁྱེན་གྲགས་པའི་གསུང་གི་རྗེས་འགྲོ་ཞིང་། ། ཞིང་འདིར་ཕན་དང་བདེ་བའི་རྒྱུར་གྱུར་ཅིག ༡༡ ། ཅེས་རྗེ་བཙུན་རིན་པོ་ཆེ་དཔལ་ལྡན་གྲགས་པའི་ཞབས་ཀྱི་གསུང་རབ་ཡོངས་རྫོགས་བསྟན་པ་རིན་པོ་ཆེའི་གླེགས་བམ་མངོན་པར་རྟོགས་པ་རིན་པོ་ཆེའི་ལྗོན་ཤིང་ཞེས་བྱ་བའི་བསྡུས་དོན་ལྗོན་ཤིང་རྒྱས་པར་བྱེད་པའི་རྒྱན་གྱི་ཁོབ་ཕུབ་དོན་འགྲེལ་རིན་པོ་ཆེའི་འཕྲེང་བ་ཞེས་བྱ་བ་འདི་ནི།
འཇམ་མགོན་གྲུབ་པའི་དཔའ་བོ་པདྨའི་རྣམ་སྤྲུལ་བསོད་ནམས་དབང་པོ་དང་། བྱང་ཆུབ་སེམས་དཔའ་སེམས་དཔའ་ཆེན་པོ་ཞི་བ་འཚོའི་རྣམ་པར་སྤྲུལ་པ་བྱང་ཆུབ་སེམས་དཔའ་སྦས་པའི་སངས་རྒྱས་མི་གཟུགས་ཅན་སྔགས་འཆང་གྲགས་པ་བློ་གྲོས་དང་། རིགས་ཐམས་ཅད་དང་དཀྱིལ་འཁོར་ཐམས་ཅད་ཀྱི་ཁྱབ་བདག་དྲུག་པ་རྡོ་རྗེ་འཆང་ཆེན་པོ་ཉིད་གཞན་ངོར་ངུར་སྨྲིག་གི་བླ་གོས་འཆང་བ་རྒྱལ་བ་མུས་པ་ཆེན་པོ་སངས་རྒྱས་རྒྱལ་མཚན་དང་། སྔོན་གྱི་སྐྱེས་བུ་ཆེན་པོ་ཚུལ་ཁྲིམས་འབར་གྱི་རྣམ་པར་སྤྲུལ་པ། ལོ་ནས་སྤྱན་སྔ་རིན་པོ་ཆེ་ཀུན་དགའ་དོན་འགྲུབ་རྣམས་ཀྱི་ཞབས་རྡུལ་སྤྱི་བོས་ལེན་པ། ས་སྐྱ་པ་ཤཱཀྱའི་དགེ་བསྙེན་ཐེག་པ་མཆོག་གི་རྣལ་འབྱོར་པ་ངག་དབང་ཀུན་དགའ་བསོད་ནམས་གྲགས་པ་རྒྱལ་མཚན་དཔལ་བཟང་པོས་སྤྱིར་རྗེ་བཙུན་གོང་མའི་གསུང་རབ་མཐའ་དག་དང་། ལྷག་པར་མངོན་པར་རྟོགས་པ་རིན་པོ་ཆེའི་ལྗོན་ཤིང་དགོངས་འགྲེལ་དང་བཅས་པ་ལ་ཡུན་རིང་མོ་ནས་འདྲིས་པར་བྱས་ཤིང་། ཚིག་དོན་ལ་ཞིབ་ཏུ་དཔྱད་པ་དང་། ལྗོན་ཤིང་མཛེས་རྒྱན་ཉིད་ལ་རྗེ་དཀོན་མཆོག་ལྷུན་གྲུབ་ཀྱིས་བཤད་པ་གནང་བའི་ཟིན་བྲིས་ཐོར་བུ་བ་རྣམས་ལ་གཞི་བྱས་ཏེ་རང་གི་སློབ་མ་རྣམ་དཔྱོད་དང་ལྡན་ཞིང་། རྗེ་བཙུན་གོང་མའི་གསུང་རབ་ཁྱད་པར་ཅན་རྣམས་ལ་བློ་ཁ་ཕྱོགས་པའི་དོན་གཉེར་ཅན་རྣམས་ལ་ཕན་པའི་བསམ་པས།
རུ་ཏི་རརྒོ་རིའི་ལོ་ཤྭ་ར་ཏའི་དུས་ཀྱི་ཨ་ཤྭ་ཛའི་ཟླ་བའི་དཀར་པོའི་ཕྱོགས་ཀྱི་བཟང་པོའི་ཚེས་ལ་དཔལ་ས་སྐྱའི་ཆོས་གྲྭ་ཆེན་པོའི་ལྷ་ཆེན་རིག་འཛིན་ཕོ་བྲང་གི་རང་ཤོང་ཟུང་འཇུག་འོད་གསལ་ཕུག་ཏུ་སྦྱར་བའི་ཡི་གེ་པ་ནི་ཤབས་སྟོད་པ་བཀྲ་ཤིས་དོན་འགྲུབ་ཀྱིས་བགྱིས་སོ། ། འདི་ལ་ཉེས་པའི་ཚོགས་མཆིས་ན་བླ་མ་དང་མཁའ་འགྲོས་བཟོད་པར་མཛད་ནས་བསྟན་པ་དང་སེམས་ཅན་ལ་ཕན་པ་རྒྱ་ཆེན་པོ་འབྱུང་བར་བྱིན་གྱིས་བརླབ་ཏུ་གསོལ། ། སརྦ་མངྒ་ལཾ། ། ཉེས་པ་མ་མཆིས་འཆད་པོས་འཆད་བདེ་ཞིང་། ། ཉན་པོས་གཟུང་སླ་བསྟན་བཅོས་དོན་ཀུན་ཚང་། ། སྙིང་འདྲ་གང་གི་བཤེས་དེ་ས་སྐྱ་པ། ། འཁོན་རིགས་གྲགས་པའི་ཞབས་དེ་སླར་བྱོན་སྙམ། ། ཞེས་པ་རྗེས་སུ་ཡི་རང་བའི་ཚིགས་བཅད་དོ།། །། ༈ མཁན་ཆེན་ཨ་པད་རིན་པོ་ཆེའི་དགོངས་བཞེད་ལྟར་གུ་རུས་ཞབས་ཞུ་བགྱིས་པའོ།། PAGE * MERGEFORMAT 40 ཨ་མྱེས་ཞབས།
མངོན་རྟོགས་རིན་པོ་ཆེའི་ལྗོན་ཤིང་གི་བསྡུས་དོན་ལྗོན་ཤིང་མཛེས་རྒྱན་ཞེས་བྱ་བའི་ཁོག་ཕུབ་དོན་འགྲེལ། PAGE * MERGEFORMAT 41
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
