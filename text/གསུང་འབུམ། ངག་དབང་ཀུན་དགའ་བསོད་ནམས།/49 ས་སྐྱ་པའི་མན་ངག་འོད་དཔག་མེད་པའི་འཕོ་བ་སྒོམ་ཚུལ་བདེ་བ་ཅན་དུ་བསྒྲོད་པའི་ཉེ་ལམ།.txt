གསུང་འབུམ། ངག་དབང་ཀུན་དགའ་བསོད་ནམས།
པོད ༤༩
ས་སྐྱ་པའི་མན་ངག་འོད་དཔག་མེད་པའི་འཕོ་བ་སྒོམ་ཚུལ་བདེ་བ་ཅན་དུ་བསྒྲོད་པའི་ཉེ་ལམ།
༄༅། །ས་སྐྱ་པའི་མན་ངག་འོད་དཔག་མེད་པའི་འཕོ་བ་སྒོམ་ཚུལ་བདེ་བ་ཅན་དུ་བསྒྲོད་པའི་ཉེ་ལམ་ཞེས་བྱ་བ་བཞུགས།། ༄༅། ན་མོ་གུ་རུ་བུདྡྷ་དྷྭ་ཛ་ཡེ། འདིར་རྗེ་བཙུན་ས་སྐྱ་པའི་མན་ངག་ཟབ་མོ་ཕྱི་མ་བདེ་བ་ཅན་དུ་སྐྱེ་ངེས་པའི་འོད་དཔག་མེད་པའི་ཉལ་འཕོ་ངོ་མཚར་ཅན་བསྒོམ་པར་འདོད་པས་དགོང་མོ་ཉལ་བའི་དུས་སུ་གློ་གཡས་པ་འོག་ཏུ་བཅུག་ལ་ཉལ་ཏེ། སངས་རྒྱས་ཆོས་ཚོགས་མ་ལན་གསུམ་བྱས་ལ། དེ་ནས་ངག་ཏུ། ས་ཕྱོགས་འདི་ཉིད་ཞིང་ཁམས་བདེ་བ་ཅན། ། རང་ཉིད་ལྷག་པའི་ལྷ་ཡི་སྐུར་གསལ་བའི། ། མདུན་དུ་པདྨ་ཟླ་བའི་གདན་སྟེང་དུ། ། དེ་བཞིན་གཤེགས་པ་སྣང་བ་མཐའ་ཡས་བཞུགས། ། དེ་ཡི་མཐའ་བསྐོར་རྩ་བརྒྱུད་བླ་མ་དང་། །
སངས་རྒྱས་བྱང་སེམས་སྤྲིན་ཕུང་འཐིབ་པ་ལྟར། ། མངོན་སུམ་ལྟ་བུར་ཤིན་ཏུ་གསལ་བར་གྱུར། ། དེ་དག་རྣམས་ལ་ཡིད་ཀྱིས་ཕྱག་གསུམ་འཚལ། ། ཞེས་བརྗོད་ཅིང་བསམ། དེ་ནས་ཡན་ལག་བདུན་པ་བྱ་བ་ནི། རྒྱས་པར་ན་བཟང་སྤྱོད་ནས་འབྱུང་བ་ལྟར་གྱིས། ཇི་སྙེད་སུ་དག་སོགས་ཚིགས་བཅད་རྣམས་བརྗོད་པའམ་བསྡུ་ན། ཕྱག་འཚལ་བ་དང་སོགས་ཤོ་ལོ་ཀ་གཅིག་པོ་ལན་གསུམ་སེམས་དང་འདྲེ་ངེས་པར་བྱས་ལ། རང་གི་ཤེས་རྒྱུད་ཀྱི་སྡིག་པ་རྣམས་དག་ངེས་སྙམ་དུ་བསམ། དེ་ནས་རང་དབུགས་ཕར་ལ་འགྲོ་བའི་ཚེ། །
རང་སེམས་སྣང་བ་མཐའ་ཡས་ཐུགས་གར་ཐིམ། ། རྒྱལ་བའི་ཐུགས་དང་དབྱེར་མེད་འདྲེས་པར་གྱུར། ། རང་དབུགས་ནང་འཇུག་དུས་སུ་རང་གི་སེམས། ། འོད་ཀྱི་རྣམ་པས་རྒྱལ་བའི་ཐུགས་ཁ་ནས། ། བྱུང་ཏེ་བདག་གི་མགྲིན་པའི་ལམ་བརྒྱུད་དེ། ། སྙིང་ཁར་ཐིམ་པས་རྒྱལ་དང་དབྱེར་མེད་གྱུར། ། ཅེས་ངག་ཏུ་བརྗོད་དེ་བསྒོམ་པའམ། མ་བརྗོད་ཀྱང་རུང་སྟེ། རང་གི་རླུང་ལྡང་འཇུག་དང་བསྟུན་ནས་དམིགས་པ་དེ་ཉིད་ཐེངས་གསུམ་བསྒོམ་ལ། དེ་ནས་ངག་ཏུ།
སངས་རྒྱས་བྱང་སེམས་རྩ་བརྒྱུད་བླ་མར་ཐིམ། ། རྩ་བརྒྱུད་བླ་མ་སྣང་བ་མཐའ་ཡས་ཐིམ། ། སྣང་བ་མཐའ་ཡས་འོད་ཞུ་རང་ལ་ཐིམ། ། རང་ཉིད་འོད་ཞུ་སྣང་བ་མཐའ་ཡས་གྱུར། ། ཅེས་བརྗོད་ཅིང་བླ་མ་ཡི་དམ་སངས་རྒྱས་རང་སེམས་རྣམས་དབྱེར་མེད་དུ་འདྲེས་པར་བསམ་ལ། རྒྱལ་བའི་དཀྱིལ་འཁོར་བཟང་ཞིང་དགའ་བ་དེར། ། ཞེས་པ་ནས། ལུང་བསྟན་པ་ཡང་བདག་གིས་དེར་ཐོབ་ཤོག ། ཅེས་པའི་བར་བརྗོད་པས་སྨོན་ལམ་བཏབ་ལ་ཡིད་གཞན་དུ་མི་འགྱུར་བར་གཉིད་ལོག་པར་བྱའོ། ། དེ་ལྟར་རྒྱུན་དུ་སྦྱངས་ནས་འཆི་ཁར་མན་ངག་འདིས་མཚམས་སྦྱར་ན་ལུས་གདོས་བཅས་འདི་སྦྲུལ་ལྤགས་པ་བརྗེས་པ་ལྟར་བོར་ནས་ནུབ་ཕྱོགས་བདེ་བ་ཅན་དུ་པདྨ་ལས་རྫུས་ཏེ་སྐྱེས་ནས་སྣང་བ་མཐའ་ཡས་ལ་ཆོས་ཉན་པ་དཀོན་མཆོག་བརྩེགས་པ་ལས་གསུངས་སོ། །
ཆོས་རྗེ་ས་སྐྱ་པཎྜི་ཏའི་གསུང་རབ་ལས་འབྱུང་བས་ཡིད་ཆེས་ཁྱད་པར་ཅན་དང་ལྡན་པའི་མན་ངག་དམ་པ་ཡིན་ནོ། ། ཞེས་པ་འདི་ཡང་ཁྱབ་བདག་འཁོར་ལོའི་མགོན་པོ་རྒྱལ་བ་མུས་པ་ཆེན་པོ་སངས་རྒྱས་རྒྱལ་མཚན་གྱི་ཞབས་ཟུང་ཡན་ལག་མཆོག་གིས་གུས་པས་བླངས་པའི་སྐལ་བ་བཟང་པོ་ཅན་ཤྲཱི་ས་སྐྱ་པ་ཤཱཀྱའི་དགེ་བསྙེན་སྔགས་འཆང་ངག་དབང་ཀུན་དགའ་བསོད་ནམས་ཀྱིས་རང་གི་རྗེས་འཇུག་སྐལ་བཟང་ལས་འཕྲོ་ངོ་མཚར་ཅན་རྣམས་ལ་ཕན་པའི་བསམ་པ་རྣམ་པར་དག་པས་ཀུན་ནས་བསླངས་ཏེ་བྱི་ལོ་ཟླ་བ་གསུམ་པའི་ཡར་ངོའི་ཚེས་ལ་དཔལ་ས་སྐྱའི་བཞི་ཐོག་བླ་བྲང་ཆེན་པོའི་ཡང་སྟེང་དུ་སྦྱར་བ་འདིས་བདག་ཅག་དཔོན་སློབ་རྣམས་ཕྱི་མ་བདེ་བ་ཅན་དུ་སྐྱེས་ནས་མཐོང་ཐོས་དྲན་རེག་ཐམས་ཅད་ཀྱང་དག་པའི་ཞིང་དེར་འདྲེན་ནུས་པར་གྱུར་ཅིག དེ་དེ་བཞིན་དུ་གྱུར་ཅིག དེ་ལས་གཞན་དུ་མ་གྱུར་ཅིག། །། བཀྲ་ཤིས།། ༈ མཁན་ཆེན་ཨ་པད་རིན་པོ་ཆེའི་དགོངས་བཞེད་ལྟར་གུ་རུས་ཞབས་ཞུ་བགྱིས་པའོ།། PAGE * MERGEFORMAT 2 ཨ་མྱེས་ཞབས། ས་སྐྱ་པའི་མན་ངག་འོད་དཔག་མེད་པའི་འཕོ་བ་སྒོམ་ཚུལ། PAGE * MERGEFORMAT 1
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
