གསུང་འབུམ། ངག་དབང་ཀུན་དགའ་བསོད་ནམས།
པོད ༩༩
སྔགས་འཆང་ཆོས་ཀྱི་རྒྱལ་པོས་མཛད་པའི་གསང་འདུས་དཀྱིལ་ཆོག་གི་མཆན་བུ་མ་དག་པའི་འཁྲུལ་སེལ།
༄༅། །སྔགས་འཆང་ཆོས་ཀྱི་རྒྱལ་པོས་མཛད་པའི་གསང་འདུས་དཀྱིལ་ཆོག་གི་མཆན་བུ་མ་དག་པའི་འཁྲུལ་སེལ་བཞུགས།། ཐམས་ཅད་མཁྱེན་པ་འཁོར་ལོའི་མགོན་པོ་ལ་ཕྱག་འཚལ་ལོ། ། དིང་སང་དུས་འདིར་སྔགས་ལ་སྦྱངས་པ་ཉུང་། ། དེ་ཕྱིར་ཆོ་ག་དག་དང་མ་དག་པའི། ། རྣམ་དབྱེ་ཤེས་པ་ཉིན་མོའི་སྐར་མ་ཙམ། ། འོན་ཀྱང་རང་ཉིད་གསུང་རབ་བརྗོད་དོན་ལ། ། མ་རྨོངས་རབ་གསལ་བློ་མིག་དང་ལྡན་ཕྱིར། ། བློ་གསལ་གཟུར་གནས་འགའ་ལ་ཕན་རུང་སྙམ། ། གསང་འདུས་དཀྱིལ་ཆོག་མཆན་བུ་མ་དག་པའི། ། རྗེས་འབྲངས་འཁྲུལ་སེལ་ལྷག་བསམ་དག་པས་བྲིས། །
དེ་ལ་འདིར་སྙིགས་དུས་བསྟན་པའི་ཉི་མ་སྔགས་འཆང་ཆོས་ཀྱི་རྒྱལ་པོ་དེ་ཉིད་ཀྱི་གསུང་ལས། ཁོ་བོས་བྱས་པའི་གསང་འདུས་ཀྱི་ཡིག་ཆ་འདི་ལ་ད་དུང་ཞུས་དག་དང་དོགས་དཔྱོད་འདྲ་དགོས་པ་ཡོད་དོ་ཞེས་གསུངས་པ་དུས་མཚུངས་པའི་སྐྱེ་བོ་བདེན་པར་སྨྲ་བ་དུ་མའི་ངག་ལས་ཐོས་པ་དང་། ལྷག་པར་དཀྱིལ་ཆོག་གི་སྟ་གོན་གྱི་སྐབས་ཀྱི་མཆན་བུ་འདི་ནི། སྔགས་འཆང་ཉིད་ཀྱི་དགོངས་པ་ཡིན་པར་ཡང་མ་ངེས་ཤིང་། མ་དག་པའི་ཚུལ་བཤད་པར་བྱ་སྟེ། དཀྱིལ་ཆོག་གི་སྟ་གོན་གྱི་སྐབས་ཀྱི་མཆན་བུ་དེ་ཉིད་ཀྱི་རྗེས་སུ་འབྲངས་ན། སྟ་གོན་གྱི་སྔ་དྲོ་སྒྲུབ་ཐབས་བསྡུས་པའི་ལུགས་ཀྱི་དཀྱིལ་འཁོར་རྒྱལ་མཆོག་དོར་བའི་རྗེས་སུ། ཕྲ་ཐིག་དང་བཟླས་པ་གྲུབ་རྗེས། གཙོ་བོ་དོན་དམ་ལ་ཞུགས་པ་དང་། ལྷ་མོ་བཞིའི་གླུས་བསྐུལ་བ།
གཙོ་བོ་འོད་གསལ་ལས་སེམས་དཔའ་གསུམ་བརྩེགས་ཀྱི་སྐུར་བཞེངས་པ་ལ་བསྟོད་པ་དང་མཆོད་པ་སོགས་བྱ་བ་རྣམས་སྒྲུབ་ཐབས་ནས་ཇི་ལྟར་གསུངས་པ་བཞིན་བྱེད་དགོས་པར་བཤད་འདུག་པ་ལྟར། དེང་སང་ངག་འདོན་ལ་ཡང་བྱེད་པ་ཞིག་འདུག་མོད་ཀྱང་། འདི་ནི་སྔགས་འཆང་ཆེན་པོས་མཛད་པའི་སྒྲུབ་དཀྱིལ་གྱི་རྩོམ་གཞི། རྗེ་རྡོ་རྗེ་འཆང་གི་གསུང་རབ། ངོར་ཆེན་དཀོན་མཆོག་ལྷུན་གྲུབ་ཀྱི་ཟུར་འདེབས་མཁས་པའི་ཡིད་འཕྲོག་སོགས་ཀྱི་དགོངས་པ་མ་ཡིན་ཞིང་། འདུས་པ་འཕགས་ལུགས་ཀྱི་ཡིག་ཆ་ཚད་ལྡན་གཞན་ལས་ཀྱང་དེ་ལྟར་དུ་མ་བཤད་པའི་ཕྱིར། མཆན་བུ་མ་དག་པའི་རྗེས་སུ་འབྲངས་པའི་ངག་འདོན་འདི་བཞིན་འདོར་བར་བྱའོ། ། འོ་ན་ཇི་ལྟར་དུ་སྙམ་ན། གསང་བ་འདུས་པའི་སྒྲུབ་ཐབས་འདི་ལ་ཉམས་སུ་ལེན་ཚུལ་རྒྱས་བསྡུས་གཉིས་གསུངས་པ་ལས། སྟ་གོན་གྱི་སྔ་དྲོ་མཛད་པ་འདི་བསྡུས་པའི་ཕྱོགས་ཡིན་ཞིང་།
དེའི་ཚེ་སྐྱབས་འགྲོ་ནས་བཟུང་རྗེས་ཆགས་ཀྱི་ཏིང་ངེ་འཛིན་གྱི། ཨོཾ་སརྦ་ཏ་ཐཱ་ག་ཏ་པཱུ་ཛ་སོགས་བརྗོད་པ་ཡན་ཆད་སྒྲུབ་ཐབས་བཞིན་བྱས་ལ། འོན་ཀྱང་ཅུང་ཟད་མི་འདྲ་བ་ནི་ལྷ་མོས་ལུས་ལ་བསྡུ་བའི་ཚེ། རང་གི་སྙིང་ཁའི་འོད་ཟེར་གྱིས་ལྷ་རྣམས་གདན་དང་བཅས་པ་སྤྱན་དྲངས་ཏེ། རང་གི་ལུས་ཀྱི་གནས་སོ་སོར་འཁོད་པ་ནི་སྤྱི་བོར་རྣམ་པར་སྣང་མཛད་སོགས་སྒྲུབ་ཐབས་བཞིན་བྱའོ། ། དེ་ནས་ཕྲ་ཐིག་དང་བཟླས་པ་གྲུབ་རྗེས། རང་གི་ལུས་གཞལ་ཡས་ཁང་དུ་གྱུར་པའི་ནང་དུ་ཨཾ་ལས་མཆོད་ཡོན་མ་དཀར་མོ་ཞེས་སོགས་ནས། ཨོཾ་སརྦ་ཏ་ཐཱ་ག་ཏ་ཨ་ནུ་ར་ག་ཎ་བཛྲ་སྭ་བྷཱ་ཝ་ཨཏྨ་ཀོ྅ཧཾ། ཞེས་པ་ཡན་གྱི་མཆོད་པ་རྣམས་སྒྲུབ་ཐབས་ནས་ཇི་ལྟར་བཤད་པ་བཞིན་བྱས་ལ། དེ་ནས་སྔར་རང་གི་ལུས་ལས་སྤྲོས་པའི་ལྷ་མོ་རྣམས་ཀྱིས་བསྟོད་པར་བསམ་ལ།
མི་བསྐྱོད་རྡོ་རྗེའི་ཡེ་ཤེས་ཆེ། ། ཞེས་པ་ནས། རྡོ་རྗེ་སེམས་དཔའ་ཕྱག་འཚལ་བསྟོད། ། ཅེས་པའི་བར་གྱིས་བསྟོད་ལ། དེ་ནས་ཉེར་བསྡུ་བྱ་བ་ནི། རང་གི་ཐུགས་ཁའི་ས་བོན་གྱི་འོད་ཟེར་གྱི་གཞལ་ཡས་ཁང་སྤྱན་དྲངས་ནས་རང་གི་ལུས་ཀྱི་དཀྱིལ་འཁོར་ལ་ཐིམ་པས་རང་ཞེ་སྡང་རྡོ་རྗེ་ཡབ་ཡུམ་དུ་གྱུར། ཅེས་བརྗོད་ལ། དེ་ནས་སའི་ལྷ་མོ་སྟ་གོན་ལ་འཇུག་པར་བྱ་སྟེ། དེ་ལྟར་ཡིན་པའི་རྒྱུ་མཚན་རྗེ་རྡོ་རྗེ་འཆང་གི་སྒྲུབ་ཐབས་དངོས་གྲུབ་རྒྱ་མཚོ་ལས། ཐུན་འོག་མ་གསུམ་ལའང་སྔར་བཞིན་རྒྱས་པར་བསྒོམ་པའམ།
དེ་ཙམ་མི་ནུས་ན་སྐྱབས་འགྲོ་དང་སེམས་བསྐྱེད་ཚད་མེད་བཞི་བསྒོམ་པ་སྔོན་དུ་འགྲོ་བས། སྲུང་འཁོར་ནས་རྗེས་ཆགས་ཀྱི་མཆོད་པ་ཡན་ཆོད་དང་པོ་སྦྱོར་བ་རྫོགས་པར་བསྒོམ་ལ། དེའི་མཐར་བཟླས་པ་དང་མཆོད་བསྟོད་ཉེར་བསྡུ་སོགས་བྱའོ། ། དེའི་ཚེ་ལྷ་མོས་ལུས་ལ་བསྡུ་བའི་སྐབས་སུ་གདན་རྣམས་ཀྱང་རང་ལ་བསྡུའོ། ། ཞེས་གསལ་བར་གསུངས་ཤིང་། པཎ་ཆེན་གུང་རུ་ཤེས་རབ་བཟང་པོའི་གསང་འདུས་ཀྱི་ཕྱག་ལེན་གྱི་རིམ་པ་གསལ་བ་ཞེས་བྱ་བའི་བསྟན་བཅོས་ལས། ཡང་སྦྱིན་སྲེག་དུས་སམ། སྒྲུབ་མཆོད་ཀྱི་སྟ་གོན་དུས་སུ་སྒྲུབ་ཐབས་བསྡུས་པ་འདི་བཞིན་བསྒོམ་པ་ཡང་ཤིན་ཏུ་གལ་ཆེ་བས། དེའི་ཚུལ་ནི། སྐྱབས་འགྲོ་སེམས་བསྐྱེད།
ཡིག་བརྒྱ་བཟླས་པ་སོགས་བྱས་ནས། ལྷ་མོས་ལུས་ལ་བསྡུ་བའི་སྐབས་སུ། རང་གི་སྙིང་ཁའི་འོད་ཟེར་གྱིས་ལྷ་རྣམས་གདན་དང་བཅས་པ་སྤྱན་དྲངས་ཏེ་རང་གི་ལུས་ཀྱི་གནས་སོ་སོར་ཐིམ་པ་ནི། སྤྱི་བོར་རྣམ་པར་སྣང་མཛད་ཅེས་སོགས་ཏེ། གདན་རྣམས་ཀྱང་བསྡུའོ། ། སྦྱོར་བའི་ཏིང་ངེ་འཛིན་གྱི་རྗེས་སུ་དཀྱིལ་འཁོར་གྱི་རྗེས་སུ་དཀྱིལ་འཁོར་རྒྱལ་མཆོག་མི་བྱེད་པར་བཟླས་པ་དང་སྦྲེལ་ཏེ། བཟླས་པའི་རྗེས་སུ་མཆོད་བསྟོད་ཉེར་བསྡུ་བྱ་སྟེ། སྒྲུབ་ཐབས་རྒྱས་པ་ལྟར་ན། འཁོར་གྱི་ལྷ་རྣམས་ཀྱི་བསྟོད་པའི་རྗེས་སུ་ལུས་ལས་སྤྲོས་པའི་ལྷ་མོ་རྣམས་ཀྱིས་མཆོད་པ་ཡིན་པས་བསྟོད་པ་དང་པོར་འབྱུང་ལ། འདིར་ནི་འཁོར་གྱི་ལྷ་ཚོགས་མེད་པར་ལུས་ལ་སྤྲོས་པའི་ལྷ་མོ་རྣམས་ཀྱིས་མཆོད་པའི་རྗེས་ལ་བསྟོད་པ་ཡིན་པས།
བསྟོད་པ་རྗེས་སུ་བྱུང་བ་ཡིན་ཏེ། སྒྲུབ་མཆོད་ཀྱི་སྐབས་འགའ་རེར་ཡང་གོ་རིམ་འདི་བཞིན་བྱེད་དགོས་སོ། ། ཉེར་བསྡུའི་སྐབས་སུ་ཐུགས་ཁའི་ས་བོན་གྱི་འོད་ཟེར་གྱིས་རྟེན་གཞལ་ཡས་ཁང་པ་སྤྱན་དྲངས་ཏེ་རང་གི་ལུས་ཀྱི་དཀྱིལ་འཁོར་ལ་ཐིམ་པས་རང་ཞེ་སྡང་རྡོ་རྗེ་ཞེས་པ་མན་ཆོད་བྱ་སྟེ། བརྟེན་པ་ལྷ་འཁོར་བསྡུ་རྒྱུ་མེད་དོ། ། ཞེས་རྒྱུ་མཚན་དང་བཅས་གསལ་བར་གསུངས་པ་དང་། ཡང་གུང་རུའི་གསང་འདུས་ཀྱི་རྣམ་བཤད་ཆེན་པོ་ལས། དེ་ལྟར་ཏིང་ངེ་འཛིན་གསུམ་རྫོགས་པར་བསྒོམ་པའི་ཐུན་གཞན་ལ་དང་པོ་སྦྱོར་བའི་རྗེས་སུ་བཟླས་པ་སོགས་སྦྱར་སྒྲུབ་ཐབས་བསྡུས་པ་རུང་སྟེ། སྒྲོན་གསལ་ལེའུ་བཅུ་བདུན་པར། དེ་ལྟ་བུའི་སྒྲུབ་ཐབས་བསྡུས་པ་འབའ་ཞིག་གསུངས་པས་སོ། ། སྒྲུབ་ཐབས་བསྡུས་པ་འདི་བཞིན་བསྒོམ་རུང་བའི་ཁུངས་སྟོན་པར་མཛད་ཅིང་།
ཡང་མཁས་པ་ཆེན་པོ་དཀོན་མཆོག་ལྷུན་གྲུབ་ཀྱི་ཟུར་འདེབས་མཁས་པའི་ཡིད་འཕྲོག་ལས་ཀྱང་། དེ་ཙམ་མི་ནུས་ན། སྐྱབས་འགྲོ་སེམས་བསྐྱེད། རྡོ་རྗེ་སེམས་དཔའི་སྒོམ་བཟླས་རྣམས་བྱས་ལ། ཚད་མེད་བཞི་བསྒོམ་པ་ནས་ལྷག་མོས་ཀྱི་མཛད་པའི་བར་ཇི་སྐད་བཤད་པ་བཞིན་བྱས་ནས། ལྷག་མོས་ལུས་ལ་བསྡུ་བའི་ཚེ། ། རང་གི་སྙིང་ཁའི་འོད་ཟེར་གྱིས་ལྷ་རྣམས་གདན་དང་བཅས་པ་སྤྱན་དྲངས་ཏེ་རང་གི་ལུས་ཀྱི་གནས་སོ་སོར་ཐིམ་པ་ནི། སྤྱི་བོར་རྣམ་སྣང་ཞེས་སོགས་ནས། ཨོཾ་སརྦ་ཏ་ཐཱ་ག་ཏ་པུ་ཛ་བཛྲ་སྭ་བྷཱ་ཝ་ཨཏྨ་ཀོ྅ཧཾ། ཞེས་པས་ང་རྒྱལ་འཛིན་པའི་བར་བྱས་ནས་བཟླས་པ་བྱ།
ཕྱི་ནང་གི་མཆོད་པ་སྔར་བཞིན་བྱས་ལ། ལྷ་མོ་དེ་རྣམས་ཀྱིས་བསྟོད་པར་བསམ་སྟེ་སྔར་བཞིན་བསྟོད། ཉེར་བསྡུའི་ཚེ་རང་གི་ཐུགས་ཁའི་ས་བོན་གྱི་འོད་ཟེར་གྱིས་གཞལ་ཡས་ཁང་སྤྱན་དྲངས་ཏེ། རང་གི་ལུས་ཀྱི་དཀྱིལ་འཁོར་ལ་ཐིམ་པས། རང་ཞེ་སྡང་རྡོ་རྗེར་གྱུར་ཅེས་བརྗོད། དེ་ནས་ས་ལྷའི་སྒོས་མཆོད་ཀྱི་མར་མི་སྦར་ལ། ཞེས་གསུངས་པས་རྒྱུ་མཚན་དེ་རྣམས་ཀྱི་ཕྱིར། ཁོ་བོས་གོང་དུ་བཤད་པ་ལྟར་ཉམས་སུ་བླངས་པས་བླ་མ་གོང་མ་རྣམས་ཀྱི་གསུང་རབ་སོ་སོའི་དགོངས་པ་དང་མཐུན་ཞིང་། སྔགས་འཆང་ཆོས་ཀྱི་རྒྱལ་པོའི་དགོངས་པ་ཡང་རྫོགས་པར་འགྱུར་བས། གསུང་རབ་ཀྱི་དོན་ལ་དཔྱོད་པའི་བློ་གྲོས་དང་ལྡན་ཞིང་བློ་གཟུ་བོར་གནས་པ་རྣམས་ཀྱིས་དགོངས་པར་མཛད་དེ།
རྒྱུ་མཚན་དེས་ན་མཆན་བུ་མ་དག་པའི་རྗེས་སུ་འབྲངས་པའི་ཉམས་ལེན་གྱི་རིམ་པ་དེ་ལ་ནི། གོང་མའི་གསུང་རབ་དེ་རྣམས་དང་འགལ་བའི་ལུང་གི་གནོད་བྱེད་དེ་ཙམ་དུ་མ་ཟད། རིགས་པས་ཀྱང་འདི་ལྟར་གནོད་དེ། དཀྱིལ་འཁོར་རྒྱལ་མཆོག་དང་མ་འབྲེལ་བཞིན་དུ་གཙོ་བོ་དོན་དམ་ལ་ཞུགས་ནས། དེ་ལས་བཞེངས་པར་སྤྱན་མ་ལ་སོགས་པ་ལྷ་མོ་བཞིའི་གླུའི་བསྐུལ་བར་གསུངས་པ་ལ་སྐབས་དེར་སྐུལ་བྱེད་ཀྱི་ལྷ་མོ་བཞི་མེད་པའི་ཕྱིར་དང་། གཙོ་བོ་དོན་དམ་ལས་བཞེངས་ཏེ་སེམས་དཔའ་གསུམ་བརྩེགས་ཀྱི་བདག་ཉིད་ཅན་དུ་དཀྱིལ་འཁོར་པ་ཐམས་ཅད་ཀྱིས་མཐོང་བར་འགྱུར། ཞེས་བརྗོད་ཅིང་བསྒོམ་དགོས་པ་ལས། སྐབས་དེར་སྔར་བསྐྱེད་པའི་ལྷ་རྣམས་ནི་ལྷག་མོས་ལུས་ལ་བསྡུ་བའི་ཚེ་བསྡུས་ཟིན་ནས་མེད་པ་དང་། དེའི་རྗེས་སུ་དཀྱིལ་འཁོར་རྒྱལ་མཆོག་དང་མ་འབྲེལ་བས་དཀྱིལ་འཁོར་གྱི་ལྷ་གཞན་བསྐྱེད་པ་མེད་པའི་ཕྱིར་རང་སེམས་དཔའ་གསུམ་བརྩེགས་ཀྱི་བདག་ཉིད་ཅན་དུ་དཀྱིལ་འཁོར་པ་ཐམས་ཅད་ཀྱིས་མཐོང་བར་འགྱུར་ཞེས་པའི་དཀྱིལ་འཁོར་པ་རྣམས་གང་ལ་ངོས་འཛིན་སྨྲ་དགོས་པ་སོགས་མང་དུ་ཡོད་ཀྱང་འདིར་མ་སྤྲོས་སོ། ། གཞན་ཡང་གསང་བ་འདུས་པའི་བདག་འཇུག་གི་སྐབས་སུ་རྣམ་སྣང་སོགས་ཀྱི་དབང་རྫས་འགའ་ཞིག་ལ་དབང་རྫས་ལྷར་བསྐྱེད་ནས་དེའི་ཡེ་ཤེས་པ་སྤྱན་དྲངས་ཏེ་མི་བསྟིམ་པར།
དེའི་སྤྱི་བོར་ཟླ་བ་ལ་ཨོཾ་དཀར་པོ་སོགས་གནས་གསུམ་བྱིན་རླབས་བྱེད་པ་ཞིག་འདུག་ཀྱང་། འདི་ནི་དབང་རྫས་སོ་སོའི་ཡེ་ཤེས་པ་སྤྱན་དྲངས་པའི་རྗེས་སུ། ཛཿཧཱུྃ་བཾ་ཧོཿགཉིས་སུ་མེད་པར་ཐིམ། ཞེས་ཐམས་ཅད་ལ་སྦྱར་ལ། དེ་ནས་གནས་གསུམ་བྱིན་རླབས་རྣམས་བྱ་དགོས་པ་ཡིན་ཏེ། དེ་བཞིན་བྱ་བར་ཆོས་རྒྱལ་འཕགས་པས་མཛད་པའི་གསང་འདུས་ཀྱི་བདག་འཇུག་དང་། རྡོ་རྗེ་འཆང་གི་དཀྱིལ་ཆོག་ཡེ་ཤེས་རྒྱ་མཚོ། གུང་རུ་ཤེས་བཟང་གི་དཀྱིལ་ཆོག་རིམ་པ་གསལ་བ། འཇམ་དབྱངས་སངས་རྒྱས་རིན་ཆེན་གྱི་དཀྱིལ་ཆོག ངོར་ཆེན་དཀོན་མཆོག་ལྷུན་གྲུབ་ཀྱི་ཟུར་འདེབས་མཁས་པའི་ཡིད་འཕྲོག་སྟེ་གསུང་རབ་དེ་ཐམས་ཅད་མཐུན་པར་དབང་རྫས་ཀྱི་ཡེ་ཤེས་པ་བསྟིམས་པའི་རྗེས་སུ་གནས་གསུམ་བྱིན་རླབས་བྱ་དགོས་པ་ཁོ་ན་གསུངས་པའི་ཕྱིར་རོ། །
ཞེས་པ་འདི་ནི་འཇམ་པའི་དབྱངས་བསོད་ནམས་དབང་པོའི་མཚན་ཅན་ལས་ལུགས་འདིའི་སྒྲུབ་དཀྱིལ་གྱི་ལུང་སོགས་ནོས་ཤིང་། རྒྱལ་སྲས་སྦས་པའི་རྣལ་འབྱོར་སེམས་དཔའ་ཆེན་པོ་གྲགས་པའི་མཚན་ཅན་ལས་སྨིན་བྱེད་ཀྱི་བདུད་རྩིའི་རོ་མཆོག་མྱངས་ལ། གསང་སྔགས་རྒྱ་མཚོའི་ཕ་རོལ་ཏུ་སོན་ཅིང་། དུས་གསུམ་སྒྲིབ་མེད་དུ་གཟིགས་པའི་རྒྱལ་བ་མུས་པ་ཆེན་པོ་ལས་དཔལ་གསང་བ་འདུས་པའི་གྲོལ་བྱེད་ཀྱི་ཟབ་ཁྲིད་ཀྱི་རིམ་པ་སྨིན་རྒྱས་སུ་སྩལ་ཏེ། དེ་དང་འབྲེལ་བའི་ཡིག་ཆ་མདོ་བྱས། མདོ་བསྲེས། རྣམ་གཞག་རིམ་པ། སྤྱོད་བསྡུས་སྒྲོན་མེ་སོགས་རྒྱ་གཞུང་མང་པོ་དང་། དེའི་དགོངས་འགྲེལ་བོད་ཀྱི་གསུང་རབ་མཚན་ལྡན་མང་པོའི་བཤད་ལུང་སོགས་མཐའ་ཆོད་པར་བཀའ་དྲིན་གྱིས་བསྐྱངས་པའི་སྐལ་བ་བཟང་པོ་ཅན་དཔལ་ས་སྐྱ་པ་ཤཱཀྱའི་དགེ་བསྙེན་ཐེག་པ་མཆོག་གི་རྣལ་འབྱོར་པ་ངག་དབང་ཀུན་དགའ་བསོད་ནམས་ཀྱིས་སྦྱར་བ་འདིས་རང་གཞན་ཀུན་ལ་ཕན་བདེ་རྒྱ་ཆེན་པོ་འབྱུང་བར་གྱུར་ཅིག དེ་ལྟར་བདག་གི་ལྷག་བསམ་དག་པ་ཡིས། །
གསང་འདུས་ཆོ་གའི་འཁྲུལ་སེལ་བྲིས་འདི་ལ། ། མང་ཐོས་བློ་གསལ་རྣམ་དཔྱོད་ལྡན་པ་རྣམས། ། དགེས་པར་མཛོད་ལ་ཀུན་ལ་སྤེལ་བར་གྱིས། ། ལ་ལ་རང་ཉིད་གསུང་རབ་དགོངས་དོན་གྱི། ། ཚིག་རེ་ཙམ་གྱི་དོན་ལའང་རབ་རྨོངས་ཀྱང་། ། ཕྱོགས་འཛིན་དབང་གིས་ལོག་རྟོག་སྒྲོག་ན་ཡང་། ། དེ་ལ་ཁོ་བོ་བ་སྤུ་གཡོ་རེ་སྐན། ། འདི་སྦྱར་དགེ་བས་བདག་སོགས་གདུལ་བྱ་རྣམས། ། ཚེ་འདིར་ཚེ་རིང་ནད་མེད་བསམ་དོན་འགྲུབ། ། ཕྱི་མ་བདེ་བ་ཅན་དུ་སྐྱེས་གྱུར་ནས། །
ཀུན་ཀྱང་བདག་གི་འདུལ་བྱར་འགྱུར་བར་ཤོག། །། སརྦ་མངྒ་ལཾ།། །། ༈ མཁན་ཆེན་ཨ་པད་རིན་པོ་ཆེའི་དགོངས་བཞེད་ལྟར་གུ་རུས་ཞབས་ཞུ་བགྱིས་པའོ།། PAGE * MERGEFORMAT 2 ཨ་མྱེས་ཞབས། སྔགས་འཆང་ཆོས་ཀྱི་རྒྱལ་པོའི་གསང་འདུས་དཀྱིལ་ཆོག་གི་མཆན་བུ་མ་དག་པའི་འཁྲུལ་སེལ། PAGE * MERGEFORMAT 1
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
