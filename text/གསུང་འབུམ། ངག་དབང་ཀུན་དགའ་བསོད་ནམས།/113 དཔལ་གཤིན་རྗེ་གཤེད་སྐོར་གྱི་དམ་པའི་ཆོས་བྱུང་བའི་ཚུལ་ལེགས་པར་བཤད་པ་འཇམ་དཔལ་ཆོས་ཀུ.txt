གསུང་འབུམ། ངག་དབང་ཀུན་དགའ་བསོད་ནམས།
པོད ༡༡༣
དཔལ་གཤིན་རྗེ་གཤེད་སྐོར་གྱི་དམ་པའི་ཆོས་བྱུང་བའི་ཚུལ་ལེགས་པར་བཤད་པ་འཇམ་དཔལ་ཆོས་ཀུན་གསལ་བའི་ཉིན་བྱེད།
༄༅། །དཔལ་གཤིན་རྗེ་གཤེད་སྐོར་གྱི་དམ་པའི་ཆོས་བྱུང་བའི་ཚུལ་ལེགས་པར་བཤད་པ་འཇམ་དཔལ་ཆོས་ཀུན་གསལ་བའི་ཉིན་བྱེད་ཅེས་བྱ་བ་བཞུགས།། རྒྱ་གར་སྐད་དུ། ཤྲཱི་ཝན་སངྒུ་རུ་བཛྲ་ཨཱ་ཙརྻ་མཧཱ་མཉྫུ་ཤྲཱི་མཉྫུ་གྷོ་ཥ་མཉྫུ་བཛྲ་ཡེ་ན་མཿ བོད་སྐད་དུ། དཔལ་ལྡན་བླ་མ་རྡོ་རྗེ་སློབ་དཔོན་ཆེན་པོ་འཇམ་དཔལ་འཇམ་དབྱངས་འཇམ་པའི་རྡོ་རྗེ་ལ་ཕྱག་འཚལ་ལོ། ། ཆོས་རྣམས་ཀུན་གྱི་རྩ་བ་རང་གི་སེམས། ། སེམས་ཉིད་ལྷན་ཅིག་སྐྱེས་པའི་ཡེ་ཤེས་ངང་། ། ངང་དེར་དབྱེར་མེད་བཞུགས་པའི་གདོད་མའི་མགོན། ། མགོན་པོ་ཁྱབ་བདག་རང་རིག་བླ་མ་རྒྱལ། ། དུས་གསུམ་རྒྱལ་བ་ཀུན་གྱི་མཁྱེན་པའི་གཟུགས། །
མ་རིག་མུན་པ་སེལ་མཛད་ལྷག་པའི་ལྷ། ། འཇམ་པའི་དབྱངས་ཉིད་གདུག་ཅན་བསྒྲལ་བའི་ཕྱིར། ། དྲག་པོའི་སྐུར་བསྟན་ཁྲོ་བོའི་དབང་པོར་འདུད། ། གང་གི་ཟབ་དང་རྒྱ་ཆེའི་དམ་ཆོས་ཀྱིས། ། བདག་རྒྱུད་ཚིམ་པར་མཛད་པའི་བཀའ་དྲིན་ཅན། ། ཁོ་བོའི་རིགས་ཀྱི་ཅོད་ཅན་རྡོ་རྗེ་འཛིན། ། ཡོངས་འཛིན་དམ་པ་དེ་དག་ཕྱག་གི་གནས། ། ཁྱད་པར་ལྷ་མཆོག་དམར་འཇིགས་རྣམ་གཉིས་ཀྱི། ། ཡོངས་རྫོགས་གདམས་པའི་བདུད་རྩི་སྩོལ་མཛད་པའི། ། ངག་གི་དབང་ཕྱུག་ཆོས་ཚུལ་རྒྱ་མཚོའི་བདག །
མཁས་པའི་གྲགས་དཀར་སྲིད་གསུམ་ཁྱབ་དེར་བསྔགས། ། གཞན་ཡང་སྙིགས་དུས་བསྟན་པའི་གསལ་བྱེད་མཆོག ། སྔགས་འཆང་ཆོས་ཀྱི་རྒྱལ་པོ་ཡབ་སྲས་དང་། ། རྒྱལ་ཀུན་སྤྲོ་བསྡུའི་བྱེད་པོ་མུས་པ་རྗེའི། ། རྣམ་ཐར་དྲན་པས་ལན་བརྒྱར་ཕྱག་བགྱིའོ། ། ལོག་འདྲེན་བདུད་དགྲ་གཤིན་རྗེ་གཤེད་དཔལ་གྱི། ། ཟབ་ཡངས་དམ་ཆོས་བྱུང་ཚུལ་ལེགས་བཤད་པ། ། འཇམ་དཔལ་ཆོས་ཀུན་གསལ་བའི་ཉིན་བྱེད་འདི། ། བསྟན་དང་འགྲོ་ལ་ཕན་ཕྱིར་འདིར་སྤེལ་ལོ། ། ཞེས་མཆོད་པར་བརྗོད་ཅིང་བཤད་པར་དམ་བཅས་ནས།
འདིར་དཔལ་གཤིན་རྗེ་གཤེད་སྐོར་གྱི་དམ་པའི་ཆོས་བྱུང་བའི་ཚུལ་ལེགས་པར་བཤད་པ་འཇམ་དཔལ་ཆོས་ཀུན་གསལ་བའི་ཉིན་བྱེད་ཅེས་བྱ་བ་འདི་འཆད་པ་ལ། སྤྱི་དོན་རྣམ་པ་གཉིས་ཏེ། རྒྱུད་སྡེ་སྤྱིའི་དབྱེ་བ་མདོ་ཙམ་བསྟན་པ་དང་། སྐབས་སུ་བབས་པའི་དོན་དངོས་བཤད་པའོ། ། དང་པོ་ནི། སྤྱིར་འོ་སྐོལ་གྱི་སྟོན་པར་མཉམ་མེད་ཡང་དག་པ་རྫོགས་པའི་སངས་རྒྱས་དེ་ཉིད་ཀྱིས་གདུལ་བྱ་སོ་སོའི་བསམ་པ་དང་། ཁམས་དང་བག་ལ་ཉལ་དང་འཚམས་པར་ཆོས་ཀྱི་ཚུལ་བསམ་གྱིས་མི་ཁྱབ་པ་ཞིག་གསུངས་པ་ཐམས་ཅད་རིགས་སུ་བསྡུ་ན་ཐེག་པ་ཆེ་ཆུང་གཉིས་སམ། ཡང་ན་རྒྱུའི་ཐེག་པ་དང་། འབྲས་བུའི་ཐེག་པ་གཉིས་སུ་འདུས་པ་ལས། འདིར་ཐེག་པ་ཆེ་ཆུང་གཉིས་ཀྱི་ནང་ནས་ཐེག་པ་ཆེན་པོ།
རྒྱུ་འབྲས་གཉིས་ཀྱི་ནང་ནས་འབྲས་བུའི་ཐེག་པ་ཉིད་བཤད་བྱའི་ཆོས་ཡིན་ནོ། ། དེ་ལྟ་བུའི་འབྲས་བུའི་ཐེག་པ་ལ་གྲུབ་པའི་སློབ་དཔོན་སོ་སོའི་བཞེད་པས་རྒྱུད་སྡེའི་དབྱེ་སྒོ་མི་འདྲ་བ་དུ་མ་ཞིག་ཡོད་པ་ཡིན་ཏེ། གྲུབ་ཆེན་སྒེག་པའི་རྡོ་རྗེ་དང་། ཀུན་དགའ་སྙིང་པོ་ལ་སོགས་པས་བླ་མེད་ཀྱི་རྒྱུད་སྡེ་འགའ་ཞིག་ཀྱང་རྣལ་འབྱོར་རྒྱུད་དུ་བཀྲལ་ནས་ཡོ་ག་རྣལ་འབྱོར་རྒྱུད་ཀྱི་གོང་ན་དེ་བས་ལྷག་པའི་རྒྱུད་སྡེ་མེད་ཅིང་། རྒྱུད་སྡེ་ཐམས་ཅད་བྱ་རྒྱུད། སྤྱོད་རྒྱུད། རྣལ་འབྱོར་རྒྱུད་དང་གསུམ་དུ་ངེས་པར་བཞེད། ཡང་ཡེ་ཤེས་རྡོ་རྗེ་ཀུན་ལས་བཏུས་ལས་སྔགས་དང་། སྨན་དང་། སྦྱིན་སྲེག་དང་།
ཕྱེ་མ་དང་། མིག་སྨན་དང་། རྐང་བྱུག་ལ་སོགས་པ་དངོས་གྲུབ་ཆེན་པོ་བརྒྱད་རབ་ཏུ་སྤྱོད་པས་སྒྲུབ་པར་བྱེད་པ་ནི་རྟོག་པའི་རྒྱུད་ལ་བཞུགས་སོ། ། ཞེས་བྱ་རྒྱུད་ཀྱི་འོག་ཏུ་རྟོག་པའི་རྒྱུད་བྱ་བ་གསུངས་པས། རྟོག་པའི་རྒྱུད། བྱ་སྤྱོད་རྣལ་འབྱོར། རྣལ་འབྱོར་བླ་མེད་ཀྱི་རྒྱུད་དང་ལྔར་དབྱེ་བར་རིགས་སོ་ཞེས་འཕགས་པ་ཀླུ་སྒྲུབ་ཡབ་སྲས་རྣམས་བཞེད། འོན་ཀྱང་འཕགས་པས་རིམ་ལྔ་སྒྱུ་ལུས་ཀྱི་སྐབས་སུ་སློབ་དཔོན་གྱི་མཚན་ཉིད་དུ། རྒྱུད་སྡེ་རྣམ་པ་བཞི་ལ་མཁས་པ་ཞེས་གསུངས་པས། རྟོག་པའི་རྒྱུད་བྱ་རྒྱུད་ཀྱི་ནང་དུ་འདུས་པ་ལ་དགོངས་ནས་རྒྱུད་སྡེ་བཞིར་བཞེད་པ་ཡིན་ལ།
ཡང་བདེ་མཆོག་རྩ་རྒྱུད་ལས། ཇི་ལྟར་མདོ་བྱ་སྤྱོད་པ་ནི། ། རྣལ་འབྱོར་གསང་མཐའི་དབྱེ་བ་ཉིད། ། སེམས་ཅན་མོས་པ་སྣ་ཚོགས་པ། ། དེ་དང་དེ་ལ་དགའ་བ་ཡིན། ། ཞེས་གསུངས་པ་ལ་བརྟེན་ནས་གྲུབ་ཆེན་ན་རོ་པ་དཔོན་སློབ་ཀྱིས་རྒྱུད་སྡེ་སྒོ་དྲུག་ཏུ་བཞེད་དེ། རྒྱུད་སྡེ་སྒོ་དྲུག་གི་ཐ་སྙད་ལ་རྗེ་རྡོ་རྗེ་འཆང་གི་གསུང་རྒྱུན་ཟིན་བྲིས་འགའ་ཞིག་ལས། བྱ་སྤྱོད་རྣལ་འབྱོར་རྒྱུད་གསུམ་གྱི་སྟེང་དུ། ཕ་བླ་ན་མེད་པ། མ་བླ་ན་མེད་པ།
མའི་ཡང་མ་བླ་ན་མེད་པ། གསང་མཐའི་རྒྱུད་དེ་དྲུག་པོ་དེ་ལ་སྒོ་དྲུག་ཅེས་གསུངས། ཡང་ཀུན་མཁྱེན་ཆེན་པོ་སོགས་ཀྱིས་མདོ་སྡེ་རྟོག་པའི་རྒྱུད། བྱ་སྤྱོད་རྣལ་འབྱོར་གྱི་རྒྱུད། དེ་བཞིའི་སྟེང་དུ་རྣལ་འབྱོར་གསང་བའི་རྒྱུད། རྣལ་འབྱོར་གསང་མཐའི་རྒྱུད་དང་དྲུག་ལ་རྒྱུད་སྡེ་སྒོ་དྲུག་དུ་བཤད། དེ་ལྟར་བཤད་ཚུལ་མང་དུ་ཡོད་ཀྱང་། གྲུབ་ཆེན་རྣལ་འབྱོར་གྱི་དབང་ཕྱུག་བིརྺ་པ་དཔོན་སློབ་ཀྱི་མཁའ་འགྲོ་མ་རྡོ་རྗེ་གུར་ལས། དམན་པ་རྣམས་ལ་བྱ་བའི་རྒྱུད། ། བྱ་མིན་རྣལ་འབྱོར་དེ་ལྟག་ལ། །
སེམས་ཅན་མཆོག་ལ་རྣལ་འབྱོར་མཆོག ། རྣལ་འབྱོར་བླ་མེད་དེ་ལྟག་ལ། ། ཞེས་དང་། དཔལ་ཁ་སྦྱོར་ལས། རྒོད་དང་བལྟ་བ་ལག་བཅངས་དང་། ། གཉིས་གཉིས་འཁྱུད་དང་རྣམ་པ་བཞི། ། སྲིན་བུའི་ཚུལ་གྱི་རྒྱུད་བཞིར་གནས། ། ཞེས་གསུངས་པ་ལ་བརྟེན་ནས། རྟོག་པའི་རྒྱུད་བྱ་རྒྱུད་ཀྱི་ནང་དུ་བསྡུས། གསང་མཐའི་རྒྱུད་རྣམས་བླ་མེད་ཀྱི་རྒྱུད་ཀྱི་ནང་གསེས་ཀྱི་དབྱེ་བ་ཡིན་གྱི་རྒྱུད་སྡེ་ལ་སོགས་པ་མ་ཡིན་པས།
རྒྱུད་སྡེ་ཐམས་ཅད་བྱ་རྒྱུད། སྤྱོད་རྒྱུད། རྣལ་འབྱོར་རྒྱུད། རྣལ་འབྱོར་བླ་མེད་ཀྱི་རྒྱུད་དང་བཞིར་ངེས་པ་ཡིན་ཞེས་བཞེད་ཅིང་། རྗེ་བཙུན་ས་སྐྱ་པ་ཡབ་སྲས་རྣམས་ཀྱང་རྣལ་འབྱོར་དབང་ཕྱུག་གི་རྗེས་སུ་འབྲངས་ནས་རྒྱུད་སྡེ་བཞིར་དབྱེ་བ་འདི་ཉིད་གཙོ་བོར་མཛད་མོད་ཀྱང་། ས་སྐྱ་པ་རྣམས་ཡོ་ག་འཆད་པའི་ཚེ་རྒྱུད་སྡེ་གསུམ་དུ་དབྱེ་བ་དང་། འཁོར་ལོ་བདེ་མཆོག་འཆད་པའི་ཚེ་རྒྱུད་སྡེ་སྒོ་དྲུག་ཏུ་དབྱེ་བ་འདི་འཐད་ལྡན་དུ་མཛད་ནས། འཁོར་ལོ་བདེ་མཆོག་གམ་གསང་མཐའི་རྒྱུད་རྣམས་རྒྱུད་སྡེ་སྒོ་དྲུག་པ་དང་། མ་རྒྱུད་སྤྱི་ལས་ཆེས་ཟབ་པའི་རྒྱུད་སྡེར་བཞེད་པ་ཡིན་ནོ། ། དེ་ལྟར་ན་ཡང་སྤྱིར་རྒྱུད་ལ་བྱ་བའི་རྒྱུད་སྡེ།
སྤྱོད་པའི་རྒྱུད་སྡེ། རྣལ་འབྱོར་གྱི་རྒྱུད་སྡེ། རྣལ་འབྱོར་བླ་ན་མེད་པའི་རྒྱུད་སྡེ་དང་བཞིར་དབྱེ་བ་འདི་ཉིད་དུ་དབྱེ་བ་གཞན་རྣམས་ཀྱང་འདུས་པས་འདི་ཉིད་གྲངས་ངེས་ཀྱི་དབྱེ་བ་ཡིན་ཏེ། གསང་སྔགས་གསར་རྙིང་གཉིས་ལས། གསར་འགྱུར་བའི་ལུགས་ལ་རྣལ་འབྱོར་བླ་ན་མེད་པའི་གོང་ན་དེ་ལས་ལྷག་པའི་རྒྱུད་སྡེ་གཞན་མེད་པའི་ཕྱིར། དེ་སྐད་དུ་ཡང་བདག་ཉིད་ཆེན་པོ་ས་པཎ་གྱི་རབ་དབྱེ་ལས། དེས་ན་གསང་སྔགས་གསར་མ་ལ། ། རྣལ་འབྱོར་ཆེན་པོའི་ལྟག་ན་ནི། ། དེ་བས་ལྷག་པའི་རྒྱུད་སྡེ་མེད། ། བསྒོམ་པའི་དམིགས་པ་ཉིད་ཀྱང་ནི། །
རྣལ་འབྱོར་ཆེན་པོའི་གོང་ན་མེད། ། ཅེས་གསུངས་པས་སོ། ། འོ་ན་རྒྱུད་སྡེ་བཞིར་གྲངས་ངེས་པའི་རྒྱུ་མཚན་གང་ཡིན་སྙམ་ན། འདི་ལ་བླ་མ་གོང་མ་རྣམས་ཀྱིས་ཕྱི་རོལ་མུ་སྟེགས་བྱེད་ལ་ལོག་པའི་སྤྱོད་པ་མི་འདྲ་བ་བཞི་ཡོད་པས་དེ་དག་རྗེས་སུ་གཟུང་བའི་ཕྱིར་རྒྱུད་སྡེ་བཞི་གསུངས། སངས་རྒྱས་པའི་མཚན་ཉིད་ཀྱི་གྲུབ་མཐའ་ལ་བརྗོད་དུ་མེད་པའི་བདག་ཁས་ལེན་པ་དང་། དེ་ཁས་ལེན་མི་ལེན་ཀྱང་རྡུལ་ཕྲན་དང་ཤེས་པ་སྐད་ཅིག་ཆ་མེད་བདེན་པར་ཁས་ལེན་པ་དང་། གཟུང་བྱའི་ཡུལ་བདེན་པར་མེད་ཀྱང་འཛིན་པའི་ཤེས་པ་སྐད་ཅིག་མའི་བདེན་པར་ཁས་ལེན་པ་དང་། གཟུང་འཛིན་གཉིས་ཀ་བདེན་མེད་དུ་ཁས་ལེན་དང་བཞིར་ཡོད་པས། དེ་དག་དང་ལུང་སྒོ་བསྟུན་གྱི་དབང་དུ་བྱས་ནས་རྒྱུད་སྡེ་བཞིའི་བསྐྱེད་ཆོག་གསུངས། འདོད་ཁམས་པ་ལ་ཆགས་པ་མི་འདྲ་བ་བཞི་ཡོད་པས།
དེ་དག་མ་སྤངས་པར་ལམ་དུ་བྱས་ནས་བྱང་ཆུབ་བསྒྲུབ་པའི་ཕྱིར་དུ་རྒྱུད་སྡེ་བཞིར་གསུངས་པར་བཞེད་པས། དེ་དག་གི་ཚུལ་རྒྱས་པར་ནི་གསུང་རབ་གཞན་དུ་ཡང་འབྱུང་ཞིང་། ཁོ་བོས་ཀྱང་བདེ་ཀྱེ་གསང་གསུམ་གྱི་ཆོས་འབྱུང་སོགས་སུ་རྒྱས་པར་བཤད་ཡོད་པས་དོན་དུ་གཉེར་བ་ཡོད་ན་དེ་དག་ཏུ་བལྟ་བར་གྱིས་ཤིག དེས་ན་རྒྱུད་སྡེ་བཞིར་གྲངས་ངེས་པའི་རྒྱུ་མཚན་ལ། བདག་ཉིད་ཆེན་པོ་ས་པཎ་གྱི་བཀའ་གདམས་དོ་སྐོར་བའི་དྲིས་ལན་ལས། རྒྱུད་སྡེ་བཞི་ཡི་ཁྱད་པར་ནི། ། མི་རིགས་བཞི་དང་དུས་ཚོད་བཞི། ། ཉོན་མོངས་སྒོ་ནས་གསུངས་པ་སྟེ། ། འདི་ནི་རྒྱུད་དང་མཐུན་པར་གདའ། ། ཞེས་གསུངས་པ་ཡིན་པས།
དེ་ཡང་མི་རིགས་དང་བསྟུན་ནས་རྒྱུད་སྡེ་བཞི་གསུངས་པའི་ཚུལ་ནི། འབྲས་བུ་བླ་ན་མེད་པའི་བྱང་ཆུབ་བསྒྲུབ་པ་ལ་རྟེན་འདོད་པ་ཁམས་ཀྱི་ལྷ་དང་མི་ཉིད་གཙོ་བོར་དགོས། དེ་ལས་ཀྱང་ལས་ཀྱི་ས་པ་ཞེས་བྱ་བ་འཛམ་བུ་གླིང་པའི་མི་ཉིད་གཙོ་བོར་གསུངས་ལ། འཛམ་བུ་གླིང་པའི་མི་རྣམས་ནི་མི་རིགས་བཞིར་འདུས་པ་ཡིན་ཏེ། བྲམ་ཟེའི་རིགས། རྗེ་རིགས། རྒྱལ་རིགས། དམངས་རིགས་དང་བཞིར་འདུས་པས་སོ། ། དེ་ལ་བྲམ་ཟེ་དང་བསྟུན་ནས་བྱ་བའི་རྒྱུད་གསུངས་པ་ཡིན་ཏེ། བྲམ་ཟེ་དེ་ཁྲུས་དང་གཙང་སྦྲ་གཙོ་བོར་བྱེད་པ་ལྟར་བྱ་བའི་རྒྱུད་ཀྱིས་ཀྱང་ཁྲུས་དང་གཙང་སྦྲ་ལ་སོགས་པ་ཕྱི་ལུས་ངག་གི་བྱ་བ་གཙོ་བོར་སྟོན་པས་སོ། །
ཡང་རྗེ་རིགས་ལ་ཕྱི་ཁྲུས་དང་གཙང་སྦྲ་ཡང་ཡོད་ལ། ནང་ངོ་ཚ་དང་ཁྲེལ་འཛེམ་ཡང་ཡོད་པ་དེ་དང་མཚུངས་པར། སྤྱོད་པའི་རྒྱུད་ཀྱིས་ཕྱི་ལུས་ངག་གི་བྱ་བ་དང་། ནང་ཏིང་ངེ་འཛིན་གྱི་ཉམས་ལེན་གཉིས་ཆ་མཉམ་པར་སྟོན་པས་ན་རྗེ་རིགས་དང་བསྟུན་ནས་སྤྱོད་རྒྱུད་གསུངས། དེ་བཞིན་དུ་རྒྱལ་རིགས་རྣམས་ཕྱི་ལུས་ངག་གི་ཁྲུས་དང་གཙང་སྦྲ་སོགས་ལས། ནང་གི་འཁོར་དང་ཁང་བཟང་དང་རྒྱན་དང་བཀོད་པ་སོགས་གཙོ་བོར་བྱེད་པ་ལྟར། ཁྲུས་སོགས་ཕྱིའི་བརྟུལ་ཞུགས་ལས་ནང་གི་གཞལ་ཡས་ཁང་ལྷ་རྟེན་དང་བཅས་པའི་ཏིང་ངེ་འཛིན་བསྒོམ་པ་སོགས་ནང་ཏིང་ངེ་འཛིན་གཙོ་བོར་སྟོན་པས་ན། རྒྱལ་རིགས་དང་བསྟུན་ནས་རྣལ་འབྱོར་གྱི་རྒྱུད་གསུངས། དམངས་རིགས་རྣམས་གཙང་སྦྲ་དང་ཁྲུས་སོགས་ཀྱི་སྤྱོད་པ་གཙོ་བོར་མི་བྱེད་པར་སྤྱོད་ལམ་ཅི་བདེར་བྱེད་པ་ལྟར། རྣལ་འབྱོར་བླ་ན་མེད་པར་ཡང་དཀའ་ཐུབ་དང་།
སྙུང་གནས་ལ་སོགས་པའི་བརྟུལ་ཞུགས་སྤངས་ཏེ། འདོད་པའི་ཡོན་ཏན་ལྔ་བསྟེན་པ་སོགས་སྤྱོད་པ་བདེ་བའི་འདུ་ཤེས་པྱི་བླ་ན་མེད་པའི་བྱང་ཆུབ་བསྒྲུབ་པར་བྱེད་པས་ན། དམངས་རིགས་དང་བསྟུན་ནས་རྣལ་འབྱོར་བླ་མེད་ཀྱི་རྒྱུད་གསུངས་པ་ཡིན་ནོ། ། དེ་ལྟར་ཡང་རྡོ་རྗེ་རྩེ་མོ་ལས། བྲམ་ཟེའི་རིགས་དང་རྒྱལ་རིགས་དང་། ། རྗེ་རིགས་གདོལ་པ་འདུལ་བའི་ཕྱིར། ། སྐུ་དང་གསུང་དང་ཐུགས་དག་གི ། རྒྱུད་བཞི་སོ་སོར་བསྟན་པ་ཡིན། ། ཞེས་གསུངས་ཤིང་། བདག་ཉིད་ཆེན་པོའི་་་་་་སྡོམ་གསུམ་གྱི་ལུང་སྦྱོར་འདི་མཁས་པའི་ལེགས་བཤད་དུ་སྣང་།
འོག་གི་ཚོགས་བདག་དང་གྲུབ་ཆེན་འཛིན་གཉིས་ཀྱི་ལོ་རྒྱུས་མི་འདྲ་བ་མཆན་བུར་བཀོད་པ་འདི་གཉིས་མ་གཏོགས། གཞན་གོང་འོག་གི་མཆན་ཐོར་བུ་འདི་རྣམས་ཆོས་འབྱུང་འདི་བརྩམས་ནས་མཁན་ཆེན་འཇམ་པའི་དབྱངས་ངག་དབང་ཆོས་གྲགས་ལ་གཟིགས་ཕུལ་ནས་ཞུ་དག་ཞུས་དུས་མཁན་ཆེན་ཉིད་ཀྱིས་འདེབས་པར་མཛད་པ་ཁོ་ན་ཡིན་ནོ། ། སྡོམ་གསུམ་རབ་དབྱེ་ལས། དཀར་གསུམ་པ་སོགས་ཁ་ཟས་དང་། ། གཙང་སྦྲ་ལ་སོགས་བརྟུལ་ཞུགས་ཀྱིས། ། བྱ་བའི་རྒྱུད་ཀྱི་གསང་སྔགས་འགྲུབ། ། སྤྱོད་དང་རྣལ་འབྱོར་རྒྱུད་གཉིས་སུ། ། ལས་ཚོགས་བསྒྲུབ་པ་འགའ་ཞིག་ལ། ། གཙང་སྦྲ་དཀའ་ཐུབ་བཤད་པ་ཡོད། ། གཞན་དུ་དཀའ་ཐུབ་སྙུང་གནས་སོགས། །
བརྟུལ་ཞུགས་ཁྱད་པར་གཙོར་མི་མཛད། ། རང་ཉིད་ལྷ་ཡི་རྣལ་འབྱོར་བསྒོམ། ། གླ་རྩི་རེང་བུ་ལ་སོགས་པའི། ། སྲོག་ཆགས་ཡན་ལག་ལས་བྱུང་བའི། ། མཆོད་པ་རྣམས་ཀྱང་འདིར་མི་འགོག ། སངས་རྒྱས་མཆོད་པའི་ལྷག་མ་རྣམས། ། སྡིག་པ་སྤང་ཕྱིར་བཟའ་འོ་ཞེས། ། རབ་ཏུ་གནས་པའི་རྒྱུད་ལས་གསུངས། ། འབྱུང་པོའི་གཏོར་མ་འདིར་མི་ཟ། ། རྣལ་འབྱོར་ཆེན་པོའི་རྒྱུད་སྡེ་ལས། །
ཨ་ཝ་དྷུ་ཏིའི་སྤྱོད་སོགས་ལ། ། འབྱུང་པོའི་གཏོར་མ་བཟའ་བར་སྣང་། ། དཀའ་ཐུབ་ལ་སོགས་བརྟུལ་ཞུགས་འགོག ། སྤྱོད་པ་བདེ་བའི་འདུ་ཤེས་ཀྱིས། ། གསང་སྔགས་རྒྱལ་པོ་ཚེ་འདིར་འགྲུབ། ། ཅེས་གསུངས་པ་འདི་དག་གིས་ཀྱང་མི་རིགས་བཞི་དང་བསྟུན་ནས་རྒྱུད་སྡེ་བཞི་གསུངས་པ་ཡིན་པར་འགྲུབ་བོ། ཡང་རྫོགས་ལྡན། གཉིས་ལྡན། གསུམ་ལྡན། རྩོད་དུས་ཏེ་དུས་བཞི་དང་བསྟུན་ནས་ཀྱང་རྒྱུད་སྡེ་བཞིར་གསུངས་པ་ཡིན་ཏེ།
ཀུན་སྤྱོད་ལས། དུས་ནི་བཞི་ལ་དགོངས་ནས་ནི། ། རྒྱུད་ཀྱང་རྣམ་པ་བཞི་གསུངས་པ། ། ཞེས་གསུངས་པས་སོ། ། དེ་ལྟར་རྒྱུད་སྡེ་བཞི་ལས་བྱ་བའི་རྒྱུད་ལ། བྱ་བ་སྤྱིའི་རྒྱུད་དང་། བྱ་བ་སོ་སོའི་རྒྱུད་གཉིས། དང་པོ་ནི། གསང་བ་སྤྱི་རྒྱུད། ལེགས་གྲུབ་ཀྱི་རྒྱུད།
དཔུང་བཟང་གི་རྒྱུད། བསམ་གཏན་ཕྱི་མའི་རྒྱུད་རྣམས་ཏེ་འདི་བཞི་ལ་བྱ་བ་སྤྱིའི་རྒྱུད་ཆེན་བཞི་ཞེས་གྲགས། ཕྱི་མ་བྱ་བ་སོ་སོའི་རྒྱུད་ལ། རྡོ་རྗེ་རིགས་ཀྱི་རྒྱུད། པདྨ་རིགས་ཀྱི་རྒྱུད། ནོར་བུའི་རིགས་ཀྱི་རྒྱུད། ལྔ་རྩེན་རིགས་ཀྱི་རྒྱུད། ལས་ཀྱི་རིགས་ཀྱི་རྒྱུད། འཇིག་རྟེན་པའི་རིགས་ཀྱི་རྒྱུད་ཏེ་རྒྱུད་སྡེ་སྒོ་དྲུག་ཏུ་ཡོད་པར་བཤད་ཅིང་། ནང་གསེས་ཀྱི་དབྱེ་བ་ནི་མཐའ་ཡས་སོ། །
སྤྱོད་པའི་རྒྱུད་ནི་རྣམ་སྣང་མངོན་བྱང་གི་རྒྱུད་དང་། ཁྲོ་བོ་ཁམས་གསུམ་རྣམ་རྒྱལ་གྱི་རྒྱུད་སོགས་ཡིན་ལ། རྣལ་འབྱོར་གྱི་རྒྱུད་ལ་རྩ་རྒྱུད། བཤད་རྒྱུད། ཆ་མཐུན་གྱི་རྒྱུད་དང་གསུམ་དུ་ཡོད་དེ། སློབ་དཔོན་པདྨ་ཙཀྵུས། རྩ་རྒྱུད་ཤིན་ཏུ་ཟབ་ཅིང་རྟོགས་དཀའ་བའི། ། བཤད་དང་ཆ་མཐུན་རྒྱུད་ཀྱི་རྣམ་པར་དབྱེ། ། ཞེས་གསུངས་པའི་ཕྱིར། རྣལ་འབྱོར་ཆེན་པོ་བླ་ན་མེད་པའི་རྒྱུད་ལ།
ཕ་རྒྱུད། མ་རྒྱུད། གཉིས་མེད་ཀྱི་རྒྱུད་དང་གསུམ་དུ་ཡོད་ཅིང་། དང་པོ་ནི། གསང་བ་འདུས་པའི་རྒྱུད་སོགས་ལ་ངོས་འཛིན་པར་བཤད། གཉིས་པ་ནི་འཁོར་ལོ་བདེ་མཆོག་གི་རྒྱུད་སོགས་སོ། ། གསུམ་པ་ཟབ་པ་གཉིས་མེད་ཀྱི་རྒྱུད་དང་། རྒྱ་ཆེ་བ་གཉིས་མེད་ཀྱི་རྒྱུད་གཉིས་སུ་གསུངས་པའི་སྔ་མ་ནི་དགྱེས་པ་རྡོ་རྗེའི་རྒྱུད་སོགས་དང་ཕྱི་མ་ནི་དཔལ་དུས་ཀྱི་འཁོར་ལོའི་རྒྱུད་སོགས་ལ་བཤད་པ་ཡིན་ལ། ཡང་རྣལ་འབྱོར་བླ་ན་མེད་པ་ལ་ཕ་རྒྱུད་མ་རྒྱུད་གཉིས། མ་རྒྱུད་ལ་སྒོ་དྲུག་དང་།
ཕ་རྒྱུད་ལ་སྡེ་གསུམ་གྱི་རྣམ་གཞག་ཀྱང་བཤད། དེའི་མ་རྒྱུད་སྒོ་དྲུག་ནི། ཧེ་རུ་ཀའི་སྒོ། བརྟག་པའི་སྒོ། རྡོ་རྗེ་ཉི་མའི་སྒོ། པདྨ་གར་དབང་གི་སྒོ། རྟ་མཆོག་གི་སྒོ་རྡོ་རྗེ་སེམས་དཔའི་སྒོ་དང་དྲུག་པོ་ལ་བཤད་པ་ལས། དང་པོ་ཧེ་རུ་ཀའི་སྒོ་ནི། དགྱེས་པ་རྡོ་རྗེའི་རྩ་བཤད་ཆ་མཐུན་གྱི་རྒྱུད་རྣམས་དང་། འཁོར་ལོ་བདེ་མཆོག
མཧཱ་མ་ཡ། སངས་རྒྱས་ཐོད་པ། དུས་ཀྱི་འཁོར་ལོ་སོགས་ཀྱི་རྩ་བཤད་ཆ་མཐུན་གྱི་རྒྱུད་རྣམས་སོ། ། གཉིས་པ་བརྟག་པའི་སྒོ་ནི། མི་གཡོ་བ་བླ་མེད་ཀྱི་རྒྱུད། རྡོ་རྗེ་གདན་བཞིའི་རྒྱུད། གསང་བ་ཐམས་ཅད་པའི་རྒྱུད་རྣམས་སོ། ། གསུམ་པ་རྡོ་རྗེ་ཉི་མའི་སྒོ་ནི། རྡོ་རྗེ་བདུད་རྩིའི་རྒྱུད་དོ། ། བཞི་པ་པདྨ་གར་དབང་གི་སྒོ་ནི།
འཇིག་རྟེན་མགོན་པོ་ལྔ་བཅུ་པའི་རྒྱུད་དང་། ཀུ་རུ་ཀུལླེའི་རྟོག་པ་རྣམས་ཡིན་ཞིང་། ལྔ་པ་རྟ་མཆོག་གི་རྒྱུད་ནི། སྒྲོལ་མ་བླ་མེད་ཀྱི་རྒྱུད་དང་། དྲུག་པ་རྡོ་རྗེ་སེམས་དཔའི་རྒྱུད་ནི། ཇི་བཞིན་མཉེས་པ་ནམ་མཁའ་དང་མཉམ་པའི་རྒྱུད་ལ་ངོས་འཛིན། རྗེ་རྡོ་རྗེ་འཆང་ཀུན་དགའ་བཟང་པོའི་དགོངས་པ་ཡིན་པར་བླ་མ་མཁས་པ་དག་གསུངས་སོ། ། ཕ་རྒྱུད་སྡེ་གསུམ་ནི། ཟླ་གསང་ཐིག་ལེ་ལས། འདོད་ཆགས་ཞེ་སྡང་གཏི་མུག་གིས། །
རྒྱུད་ཀྱང་རྣམ་པ་གསུམ་དུ་གནས། ། ཞེས་གསུངས་པ་ལྟར། གདུལ་བྱ་འདོད་ཆགས་ཅན་གཙོ་བོར་འདུལ་བའི་ཆེད་དུ་གསུངས་པ་གསང་བ་འདུས་པའི་སྐོར། གདུལ་བྱ་ཞེ་སྡང་ཅན་གཙོ་བོར་འདུལ་བའི་ཆེད་དུ་གསུངས་པ་གཤིན་རྗེ་གཤེད་སྐོར། གདུལ་བྱ་གཏི་མུག་ཅན་གཙོ་བོར་འདུལ་བའི་ཆེད་དུ་གསུངས་པ་རྣམ་སྣང་སྒྱུ་འཕྲུལ་དྲ་བའི་སྐོར་རྣམས་སུ་ཡོད་པ་ཡིན་ནོ། ། དེ་རྣམས་ཀྱིས་རྒྱུད་སྡེ་སྤྱིའི་དབྱེ་བ་མདོ་ཙམ་བསྟན་པ་བཤད་ཟིན་ནས། སྤྱི་དོན་གཉིས་པ་སྐབས་སུ་བབས་པའི་དོན་དངོས་བཤད་པ་ལ། གཤིན་རྗེ་གཤེད་ཀྱི་རྩ་བཤད་ཀྱི་རྒྱུད་རྣམས་ཇི་ལྟར་བྱོན་པའི་ཚུལ། དེ་དག་གི་དགོངས་འགྲེལ་དང་ལམ་སྲོལ་མི་འདྲ་བ་ཇི་ལྟར་བྱུང་བའི་ཚུལ། དེ་དག་བླ་མ་གོང་མ་རྣམས་ལས་རིམ་པར་བརྒྱུད་དེ་རྒྱ་བོད་དུ་ཇི་ལྟར་དར་བའི་ཚུལ་དང་གསུམ་ལས།
དང་པོ་ནི། འོ་ན་ཞེ་སྡང་ཅན་འདུལ་བའི་དོན་དུ་གཤིན་རྗེ་གཤེད་སྐོར་གྱི་རྒྱུད་རྣམས་གསུངས་པ་ཡིན་ན། གདུལ་བྱ་ཞེ་སྡང་ཅན་དེ་ཇི་ལྟར་ཡིན། དེ་ཉིད་འདུལ་བྱེད་ཀྱི་སྟོན་པ་ཇི་ལྟ་བུ། དེས་དེ་ཉིད་བཏུལ་ཚུལ་ཇི་ལྟར་ཡིན་ཞེ་ན། འདི་ལ་ཐུན་མོང་དང་ཐུན་མོང་མ་ཡིན་པའི་གདུལ་བྱ་ཇི་ལྟར་བཏུལ་བའི་ཚུལ། བཏུལ་ནས་རྩ་བཤད་ཀྱི་རྒྱུད་གསུངས་པའི་ཚུལ་གཉིས་ལས། དང་པོ་ནི། སྤྱིར་གདུལ་བྱ་ལ་ཆོས་སྐུ་རྡོ་རྗེ་འཇིགས་བྱེད་ཀྱི་གདུལ་བྱ་དང་། ལོངས་སྐུ་ཞི་བའི་འཇམ་དཔལ་གྱི་གདུལ་བྱ།
སྤྲུལ་སྐུ་རྡོ་རྗེ་འཇིགས་བྱེད་ཀྱི་གདུལ་བྱ་གསུམ་ལས། དང་པོ་ནི། མཚན་མ་དང་རྣམ་པར་རྟོག་པ་ཐམས་ཅད་ཡིན། ཆོས་སྐུ་རྡོ་རྗེ་འཇིགས་བྱེད་ནི་གཉིས་མེད་ཀྱི་ཡེ་ཤེས་ལ་བྱ་ལ། ཡེ་ཤེས་དེས་མཚན་མ་དང་རྣམ་རྟོག་ཐམས་ཅད་འཇོམས་པར་བྱེད་པའི་ཕྱིར། གཉིས་པ་ནི་ས་བཅུ་ལ་གནས་པའི་བྱང་ཆུབ་སེམས་དཔའ་རྣམས་ཏེ། ལོངས་སྐུ་ཞི་བའི་འཇམ་དཔལ་ནི། འོག་མིན་སྟུག་པོ་བཀོད་པའི་ཞིང་ཁམས་ན་བཞུགས་པའི་ངེས་པ་ལྔ་ལྡན་གྱི་འཇམ་དཔལ་ཞི་བའི་སྐུར་བསྟན་པ་དེ་ཉིད་ཡིན་པར་བཤད་ལ། དེས་འཁོར་ས་བཅུ་བའི་བྱང་སེམས་རྣམས་ལ་ཐེག་པ་ཆེན་པོའི་ཆོས་འབའ་ཞིག་བསྟན་པས། དེ་དག་གི་ཐུགས་རྒྱུད་ཀྱི་སྒྲིབ་པའི་བག་ཆགས་སམ་སྒྲིབ་པ་ཕྲ་མོ་རྣམས་ཟད་ནས་འབྲས་བུ་སངས་རྒྱས་ཀྱི་ས་ལ་འགོད་པར་མཛད་པའི་ཕྱིར།
གསུམ་པ་སྤྲུལ་སྐུ་རྡོ་རྗེ་འཇིགས་བྱེད་ཀྱི་གདུལ་བྱ་ལ་ཐུན་མོང་དང་། ཁྱད་པར་གྱི་གདུལ་བྱ་གཉིས་ལས། དང་པོ་ནི་གདུལ་བྱ་འདུལ་དཀའ་བ་ཐམས་ཅད་ཡིན་པར་བཤད་ལ། གཉིས་པ་ནི། དྲག་པོ་འཇིགས་བྱེད་ལས་ཀྱི་གཤིན་རྗེ་སྟེ། དེ་འདུལ་བའི་ཆེད་དུ་རྡོ་རྗེ་འཇིགས་བྱེད་དབུ་དགུ་ཕྱག་སུམ་ཅུ་སོ་བཞི། ཞབས་བཅུ་དྲུག་པ་མ་ཧེའི་ཞལ་ཅན་ཉིད་སྤྲུལ་པ་ཡིན་པས་སོ། ། དེ་ཡང་ཚུལ་ཇི་ལྟར་དུ་བཏུལ་བ་ཡིན་ཞེ་ན། དྲག་པོ་ལས་ཀྱི་གཤིན་རྗེ་དེ་ཉིད་ཤ་ཆེན་གྱི་ས་གཞི། ཁྲག་གི་རྒྱ་མཚོ།
ཀེང་རུས་ཀྱི་རི་རབ་བརྩིགས་ནས་ཁམས་གསུམ་གྱི་སེམས་ཅན་ཐམས་ཅད་ལ་འཚེ་བ་དང་འཇོམས་པར་བྱེད་ཅིང་གནས་པ་ལས། དེའི་ཚེ་འོག་མིན་དུ་སངས་རྒྱས་ཐམས་ཅད་ཀྱི་དགོངས་པ་གཅིག་པས། ལོངས་སྐུ་ཞི་བའི་འཇམ་དཔལ་གྱི་ཐུགས་ཁ་ནས་སྤྲུལ་སྐུ་རྡོ་རྗེ་འཇིགས་བྱེད་དབུ་དགུ། ཕྱག་སོ་བཞི། ཞབས་བཅུ་དྲུག་པ་ཞིག་སྤྲུལ་ཏེ། དེས་གཟུགས་མེད་ཁམས་དུ་བྱོན་ནས་སྐུ་གསུང་ཐུགས་དང་། འཕྲིན་ལས་བཞིའི་དྲག་ཤུལ་གྱི་སྒོ་ནས་གཟུགས་མེད་སྐྱེ་མཆེད་མུ་བཞིའི་ལྷ་རྣམས་བཏུལ་ནས་ཐམས་ཅད་མཁྱེན་པའི་གོ་འཕང་ལ་བཀོད། དེ་ནས་གཟུགས་ཁམས་སུ་དྲག་ཤུལ་བཞིའི་སྒོ་ནས་བསམ་གཏན་རིགས་བཞི་བཏུལ་ནས་བཀའ་ལ་ཉན་ཅིང་དམ་ལ་བཏགས་པས་སྲོག་སྙིང་ཕུལ་ནས་བྲན་དང་ཕོ་ཉར་ཁས་བླངས། དེ་ནས་ཡང་འདོད་ཁམས་སུ་བྱོན་སྔར་ལྟར་དྲག་ཤུལ་བཞིས་འཐབ་བྲལ་སོགས་ནམ་མཁའ་ལ་གནས་པའི་འདོད་ཁམས་ཀྱི་ལྷ་རིགས་བཞི་འདུལ་བར་མཛད་པ་ཡིན་ལ། དེ་ལྟར་ཡང་རྒྱུད་རྟོག་བདུན་ལས།
དེ་ཡིས་ལྷ་རྣམས་ཐམས་ཅད་ལ། ། དྲག་ཤུལ་ཆེ་ཞིང་འཇིགས་པར་བྱེད། ། ཅེས་གསུངས་པ་ཡིན་ནོ། ། དེ་ནས་སུམ་ཅུ་རྩ་གསུམ་དུ་གཤེགས་ཏེ་དྲག་ཤུལ་བཞིས་རི་རབ་ལ་གནས་པའི་ལྷ་རྣམས་བཏུལ་བ་ཡིན་ཞིང་། དེ་ལ་དྲག་ཤུལ་བཞི་ནི། སྐུའི་དྲག་ཤུལ། གསུང་གི་དྲག་ཤུལ། ཐུགས་ཀྱི་དྲག་ཤུལ། འཕྲིན་ལས་ཀྱི་དྲག་ཤུལ་དང་བཞི་ཡིན་ལ། དེའི་ཡང་སྐུའི་དྲག་ཤུལ་ནི།
ཕྱག་ཞབས་ཞལ་སྤྱན་གྱི་འགྱུར་བ་རྣམས་ཏེ། དེ་ཡང་ཕྱག་དང་པོ་གཉིས་ཀྱི་འགྱུར་བའམ། དྲག་ཤུལ་གྱིས་བརྒྱ་བྱིན་ཕོ་མོ་གཉིས་བཏུལ། ཕྱག་ལྷག་མ་སུམ་ཅུ་རྩ་གཉིས་ཀྱིས་ཉེ་དབང་སུམ་ཅུ་རྩ་གཉིས་བཏུལ་ནས་དམ་ལ་བཏགས། སྤྱན་གསུམ་གྱིས་ཚངས་པ་དྲག་པོ་ཁྱབ་འཇུག་གསུམ་བཏུལ། དེ་ནས་རྒྱལ་ཆེན་རིགས་བཞིའི་གནས་སུ་བྱོན་ནས་དེར་གནས་པའི་ལྷ་རྣམས་བཏུལ་དམ་ལ་བཏགས་ཏེ་སྲོག་སྙིང་གི་སྔགས་ཕུལ་ནས། ཧཱུྃ་ཕཊ྄་དང་ཨོཾ་གྱི་བར་དུ་བཅུག་པས་བཅོམ་ལྡན་འདས་ཉིད་ཀྱི་རྩ་བའི་སྔགས་སུ་གྱུར། ཡང་ཕྱོགས་སྐྱོང་བཅུས་སྲོག་གི་སྙིང་པོ་ཡི་གེ་བཅུ་པ་ཕུལ་བས། བཅོམ་ལྡན་འདས་ཀྱི་བྱིན་གྱི་རླབས་ཀྱིས་སྙིང་པོར་གྱུར་པ་ཡིན་ནོ། ། དེ་ནས་ཡང་ཞལ་བརྒྱད་ཀྱིས་ལྷ་མ་སྲིན་སྡེ་བརྒྱད་བཏུལ་ནས་དམ་ལ་བཏགས།
རྩ་ཞལ་གྱིས་ཐུན་མོང་གི་ལྷ་ཆེན་བརྒྱད་བཏུལ་བར་བཞེད་དེ། བརྒྱ་བྱིན་དང་། ཚངས་པ་དང་། དབང་ཕྱུག་ཆེན་པོ་དང་། ཁྱབ་འཇུག་དང་། གཞོན་ནུ་གདོང་དྲུག་དང་། བྱ་ན་ཡ་ཁ་དང་། ཚོགས་ཀྱི་བདག་པོ་དང་། ལང་ཀ་མགྲིན་བཅུ་དང་བརྒྱད་ཀྱི་མགོ་བཅད་ནས་ཞལ་དུ་གསོལ་བས། ཁྲག་དང་།
ཚིལ་བུ་དང་། རྐང་ལ་སོགས་པ་ཞལ་ནས་འཛག་པ་བྱུང་། དེ་ནས་ཐུགས་ཀྱི་དྲག་ཤུལ་ཐུགས་ཁའི་ཉི་མའི་དཀྱིལ་འཁོར་གྱིས་ལྷའི་བུ་ཉི་མ་དང་ཟླ་བ་ཡང་བཏུལ་བ་ཡིན་ནོ། ། དེ་ནས་བཅོམ་ལྡན་འདས་ཀྱི་ཐུགས་རྡོ་རྗེར་བྱིན་གྱིས་བརླབས་ཏེ་གཞན་དོན་ཆོ་འཕྲུལ་མཛད་པའི་ཚུལ་ནི། སྐུ་ལས་འཇིགས་པའི་སྤྲིན་དང་མུན་ནག་ལྟ་བུ་ནི་གཏིབས། ལྗགས་ལས་ནི་འཇིགས་པའི་གློག་གི་འོད་ཟེར་དུ་མ་འཕྲོས། འཇིགས་པའི་འབྲུག་སྒྲ་དྲག་པོ་ནི་བསྒྲགས། ཕྱག་ན་རྡོ་རྗེ་ལ་སོགས་པ་ཁྲོ་བོ་མཚོན་ཆ་སྣ་ཚོགས་ཐོགས་པ་སྤྲོས་ཏེ་དྲག་པོ་འཇིགས་བྱེད་བརྒྱལ་དུ་བཅུག དེ་ནས་བཅོམ་ལྡན་འདས་ཀྱིས་འཇིགས་བྱེད་རྩ་ཞལ་དུ་བཅུག སྐུ་ལུས་ཀྱི་ནང་དུ་མིད་འོད་གསལ་དུ་ཁོ་བོའི་ཉོན་མོངས་པ་རྣམས་སྦྱངས་པས།
ཁོ་དྲན་པ་རྙེད་དེ་བྱང་ཆུབ་ཏུ་སེམས་བསྐྱེད། ལས་ཉོན་གྱིས་བསྐྱེད་པའི་ལུས་འོད་གསལ་གྱིས་བསྲེགས་ནས་ཐལ་བར་བྱས་ནས་གཤང་ལམ་ནས་བཏོན། ཞལ་དང་ཕྱག་མཚན་གྱི་དབང་བསྐུར། དེ་ནས་ཕྱི་མ་ན་སངས་རྒྱས་ཐལ་བའི་དབང་པོ་ཞེས་བྱ་བར་འགྱུར་རོ། ། ཞེས་ལུང་བསྟན། འཇིགས་བྱེད་ཀྱིས་གཏི་མུག་གི་བུ་ལེགས་ལྡན་ནག་པོ། ཞེ་སྡང་གི་བུ་མགོན་པོ་ནག་པོ། འདོད་ཆགས་ཀྱི་བུ་གཞོན་ནུ་ཀིརྟི་ཀ་དང་གསུམ་བཀའ་ཉན་དུ་ཕུལ། གཞན་ཡང་ཞེ་སྡང་ཤས་ཆེ་བ་དྲེགས་པ་ཕོ་བརྒྱད་བཞོན་པ་དང་བཅས་པ་ཞབས་གཡས་པའི་གདན་དུ་ཕུལ། འདོད་ཆགས་ཤས་ཆེ་བ་དྲེགས་པ་མོ་བརྒྱད་བཞོན་པ་དང་བཅས་པ་ཞབས་གཡོན་པའི་གདན་དུ་ཕུལ།
གཞན་ཡང་བྲན་དང་ཕོ་ཉ་འཁོར་དུ་གཏོགས་པ་ཐམས་ཅད་བཅོམ་ལྡན་འདས་ཀྱི་གསུང་ཉན་དུ་བཅུག དེ་ནས་ལྷོ་ཕྱོགས་རྒྱ་མཚོ་བསྒྲལ་ནས་ལས་ཀྱི་གཤིན་རྗེའི་གནས་སྒོ་མེད་ལྕགས་མཁར་བཅུ་དྲུག་ཏུ་བྱོན་ཏེ། ཞབས་བཅུ་དྲུག་གིས་ལྕགས་མཁར་བཅུ་དྲུག་བརྫིས། ཐུགས་ཡེ་ཤེས་རྩེ་གཅིག་གིས་མཚོན་བྱེད་མཚན་མ་རྩེ་གཅིག་གི་དབུས་ཀྱི་ལྕགས་མཁར་ཆེན་པོ་བརྫིས་ནས། ལས་གཤིན་ཆོས་ཀྱི་རྒྱལ་པོ་དམ་ལ་བཏགས། སླར་ཡང་ཤིང་གཅིག་དང་དུར་ཁྲོད་ལ་སོགས་པའི་གནས་བཅུ་བཞིར་བྱོན་ཏེ། གསུང་གི་དྲག་ཤུལ་ཧ་ཧ་དང་ཧཱུྃ་ཧཱུྃ་ཕཊ྄་ཕཊ྄་ཀྱི་སྒྲ་བསྒྲགས་པས་མ་མོ་མཁའ་འགྲོ་དང་། འབྱུང་པོ་དང་། རོ་ལངས་དང་། སྲིན་པོ་དང་།
ཡི་དྭགས་དང་། ནམ་མཁའ་ལྡིང་དང་། ལྟོ་འཕྱེ་ཆེན་པོ་དང་། ཕྲ་མེན་ལ་སོགས་པ་ཐམས་ཅད་བཏུལ་ནས་དམ་ལ་བཞག དེ་ཚེ་དམ་ཆེན་ཆོས་ཀྱི་རྒྱལ་པོ་ལ་སོགས་པ་རྣམས་ཀྱིས་གཟིར་བཞིན་དུ། དཔའ་བོ་ཆེན་པོ་ཁྱོད་ཀྱི་དགོས་པ་བདག་གིས་བསྒྲུབ་ཅིང་། བདག་ཅག་གི་སྲོག་གི་སྙིང་པོ་ཚུལ་བཞིན་དུ་འབུལ་བས་དཔལ་བོ་ཆེན་པོས་བཞེས་ཤིག་ཅེས་ཞུས་ཏེ། ལྷ་མ་སྲིན་སྡེ་བརྒྱད་ཀྱིས་སྲོག་སྙིང་ཕུལ་བ་ནི། གཤིན་རྗེས་ཡ། མ་མོས་མ།
སྲིན་པོས་ར། གནོད་སྦྱིན་གྱིས་ཀྵེ། མིས་ན། ས་བདག་གིས་ས། བཙན་གྱིས་ཙ། བདུད་ཀྱིས་ད་ཕུལ་ནས་ཐམས་ཅད་ཀྱིས་བྲན་དུ་ཁས་བླངས་པ་ཡིན་ནོ། ། དེ་ལྟར་ཡང་གཏམ་རྒྱུད་ཀྱི་རྟོག་པ་ལས། དེ་ནས་ཡང་དག་བཤད་བྱ་བ། ། བཅོམ་ལྡན་འདས་ཀྱི་སྐུ་གསུང་ཐུགས། ། རྡོ་རྗེ་རྣམས་ལས་བྱུང་བ་ཡི། །
རྡོ་རྗེ་འཇིགས་བྱེད་ཆེན་པོ་ཡིས། ། ལྷོ་ཕྱོགས་རྒྱ་མཚོ་ཕར་བརྒལ་ནས། ། དེ་ནས་གཤིན་རྗེའི་གྲོང་ཁྱེར་ནི། ། ག་ལ་བ་ཡི་གནས་སུ་བྱོན། ། མི་ཟད་ཞབས་ནི་བཅུ་དྲུག་གིས། ། ལྕགས་མཁར་སྒོ་མེད་བཅུ་དྲུག་བརྫིས། ། ཡེ་ཤེས་རྩེ་གཅིག་མཚན་མ་ཡིས། ། དབུས་ཀྱི་ལྕགས་མཁར་ཆེན་པོ་བརྫིས། ། དེ་ཚེ་བདུད་ཆེན་ལས་རྒྱལ་ནས། ། ཧ་ཧ་ཧི་ཧིའི་སྒྲ་བསྒྲགས་པས། །
ཆོས་ཀྱི་རྒྱལ་པོ་ལ་སོགས་པ། ། གཟིར་ཞིང་དུ་ནི་རབ་སྨྲས་པ། ། དཔའ་བོ་ཆེན་པོ་གང་ལ་ཅི། ། དཔའ་བོ་དགོས་པ་བདག་གིས་བགྱི། ། བདག་ཅག་སྲོག་གི་སྙིང་པོ་རྣམས། ། ཚུལ་བཞིན་འབུལ་གྱིས་དཔའ་བོས་བཞེས། ། ཞེས་པ་དང་། སྲོག་སྙིང་ཕུལ་ཚུལ་ཡང་། གཤིན་རྗེས་ཡ། མ་མོས་མ།
སྲིན་པོས་ར། གནོད་སྦྱིན་གྱིས་ཀྵེ། མིས་ན། ས་བདག་གིས་ས། བཙན་གྱིས་ཙ། བདུད་ཀྱིས་ད་ཕུལ། དེ་རྣམས་གཅིག་ཏུ་དྲིལ་བ་ཡིས། ། བྲན་དུ་ཡང་ནི་ཁས་བླངས་སོ། ། ཞེས་གསུངས་པ་ཡིན་ནོ། ། གཉིས་པ་བཏུལ་ནས་རྩ་བཤད་ཀྱི་རྒྱུད་གསུངས་པའི་ཚུལ་ནི།
དེ་ལྟར་དྲག་པོ་ལས་ཀྱི་གཤིན་རྗེ་སོགས་བཏུལ་ནས། དེ་ནས་གཤིན་རྗེ་གཤེད་ཀྱི་རྒྱུད་རྣམས་གསུངས་པ་ཡིན་ཏེ། དེ་ཡང་ལྷའི་བུ་འདུལ་བའི་ཕྱིར་གཤིན་རྗེ་དགྲ་ནག་གི་རྒྱུད་གསུངས། ལས་ཀྱི་གཤིན་རྗེ་འདུལ་བའི་དོན་དུ་གདོང་དྲུག་གི་རྒྱུད་གསུངས་པ་ཡིན་པར་གཞོན་ནུ་གདོང་དྲུག་གི་རྒྱུད་ལས་གསུངས་ཏེ། དེ་ཉིད་ལས། འདས་པའི་གདུག་པ་བཏུལ་ནས། གླང་བུའི་བདག་པོ་ཆུང་མ་དང་བཅས་པ་ཞེས་པ་ནས། མནན་པར་གྱུར་ཏོ། ། ཞེས་པའི་བར་གསུངས་པས་རྟོགས་ནུས། ཞལ་དགུ་པའི་རྒྱུད་ནི།
དབང་ཕྱུག་ཆེན་པོ་འདུལ་བའི་ཆེད་དུ་གསུངས་པ་ཡིན་ཏེ། དེའི་ཚུལ་ནི། སྔོན་ལྷོ་ཕྱོགས་འཛམ་བུའི་གླིང་ཆགས་པ་དང་དུས་མཉམ་དུ་རུ་ཏྲ་ཆེན་པོ་བཞི་བྱུང་སྟེ། དེ་ཡང་མ་ཧཱ་རུ་ཏྲ། ཀ་ན་རུ་ཏྲ། ཐར་པ་རུ་ཏྲ། མ་ཏྲྃ་རུ་ཏྲའོ། ། དེ་ལྟར་བཞིའི་མཧཱ་རུ་ཏྲ་ལ་ཆུང་མ་ལྷ་རྣམས་ཀྱི་མདངས་ལས་གྲུབ་པ་ཨུ་མ་དང་ལྷ་མ་ཡིན་གྱི་མདངས་ལས་གྲུབ་པ་ཙཎྜི་ཀི་ཏེ་ནུ་སྟེ་གཉིས་ཡོད་པ་ལས། ཨུ་མ་ལ་བུ་མཧཱ་ཀཱ་ལ་དང་། བུ་མོ་ཀ་ལི་གཉིས།
གཞོན་ནུ་གདོང་དྲུག་དང་གསུམ་བྱུང་། ཏེ་ནུ་ལ་བུ་ཚོགས་བདག་བྱུང་བའི་མ་ཧཱ་ཀ་ལི་གཉིས་ནི་གུར་མགོན་ལྕམ་དྲལ་ཏེ་འདི་གཉིས་ཀྱི་སྐྱེ་རྒྱུད་ནི་གཞན་དུ་རྒྱས་པར་འབྱུང་བས་འདིར་མ་བཀོད་ལ། གཞོན་ནུ་གདོང་དྲུག་གི་ལོ་རྒྱུས་ནི། དབང་ཕྱུག་ཆེན་པོ་དང་ཨུ་མ་གཉིས་སྙོམས་པར་ཞུགས་དུས་དྲང་སྲོང་གཅིག་ཡོན་སློང་དུ་བྱུང་བ་ན། ཨུ་མ་ཁྲོས་ཏེ། ད་ལྟའི་དུས་སུ་སློང་བ་འདི་དང་འབྲེལ་བ་ཡིན་ཟེར་ནས་རང་གི་མཚན་མའི་ནང་ནས་ས་བོན་དྲོད་ཀྱི་བདག་ཉིད་མེ་སྟག་གི་ཕུང་པོ་ལྟར་ཡོད་པ་བྲུས་ནས་དེའི་ཁར་བླུགས་པས། དྲང་སྲོང་གི་ཁ་ཚིག་སྟེ་རྒྱ་མཚོའི་འགྲམ་དུ་ཕྱིན་ཏེ་ཁ་བཀྲུས་པ་ལས། ས་བོན་མེ་མདག་གི་ཕུང་པོར་ཡོད་པ་ལ། གཞོན་ནུ་མ་དྲུག་གིས་རྒྱ་མཚོར་ཁྲུས་བྱས་པས་འཁྱགས་ནས་བསྲོས་པ་ལས། དེ་ལ་ཡིད་ཀྱི་བུ་གཅིག་བྱུང་སྟེ།
གཞོན་ནུ་མ་ཞིག་ན་རེ། ངའི་བུ་མིན་ཟེར། གཞན་རྣམས་ཀྱིས་ཀྱང་རེ་རེ་བཞིན་ངའི་བུ་མིན་ཟེར་བ་ལ། དྲུག་ཀ་དགའ་བར་བྱ་བའི་ཕྱིར་གདོང་པ་དྲུག་ཏུ་སྤྲུལ་པས་དེ་ལ་གདོང་དྲུག་ཏུ་གྲགས་སོ། ། དེར་དབང་ཕྱུག་གིས་ཚོགས་བདག་འཛམ་བུ་གླིང་གི་བདག་པོར་བསྐོས་པས། དེ་ལ་མ་ཏྲྃ་ཕྲག་དོག་སྐྱེས་པས་བརྩད་པས། ཚོགས་བདག་འཁོར་བཅས་ཕམ་ནས་ཚོགས་བདག་གི་མགོ་བོ་མ་ཏྲྃ་གིས་བཅད་དེ་ཁྱེར་སོང་བ་ལ། ཕ་དབང་ཕྱུག་གིས་མངོན་ཤེས་ཀྱིས་བརྟགས་པས་སེམས་ཅན་གྱི་མགོ་བོ་རློན་པ་ཁྲག་འཛག་པ་གཅིག་སྦྱར་ན་གསོས་པར་ཤེས་ནས་བཙལ་བས་མ་རྙེད། སྐབས་ཤིག་ན་གླང་ཆེན་མོ་གཅིག་ཕྲུ་གུ་འཕྲལ་དུ་སྐྱེས་པ་གཅིག་རྙེད་ནས་དེའི་མགོ་བོ་བཅད་དེ་ཁྲག་འཛག་བཞིན་པ་དེ་སྦྱར་ནས་སྔར་བཞིན་དུ་་་་་་ཡང་ཚོགས་བདག་གི་ལོ་རྒྱུས་ཁ་ཅིག་ལས། དབང་ཕྱུག་ལ་ཆུང་མ་གཉིས་ཏེ་གཅིག་གངྒཱའོ། །
དེ་ལ་བུ་གཅིག་སྐྱེས་པ་ནས་ཨུ་མས་བལྟར་ཕྱིན་ཏེ་བུ་སྟོན་སྨྲས་པས། བུ་ལ་མགོ་བོ་མེད་ཟེར་ནས་སྟོན་དུ་མ་འདོད་པ་ལ། ཨུ་མ་ཁྲོས་ནས་མགོ་བོ་མེད་པར་གྱུར་ཅིག་ཅེས་སྨྲས་པས། དེ་ནས་བུ་ལ་བལྟས་པས་མགོ་བོ་མེད་པར་སོང་འདུག་སྟེ། སླར་ཨུ་མ་ལ་ཞུས་པས། མགོ་བྱང་དུ་བསྟན་པའི་རོ་གང་རྙེད་པ་གཅིག་གི་མགོ་ཆོད་ལ་སྦྱོར་ཅིག་དང་བུའི་མགོ་ཡོད་པར་འགྱུར་རོ། ། ཞེས་ཟེར་བས། དེར་མིའི་མགོ་མ་རྙེད་ནས། དེར་གླང་པོ་ཆེའི་རོ་གཅིག་དང་འཕྲད་དེ། དེའི་མགོ་བཅད་ནས་སྦྱར་བས་གླང་པོའི་མགོ་ཅན་དུ་གྱུར་ཏོ་ཞེས་ཀྱང་གྲག་གོ་ཞེས་འབྱུང་ངོ་། །
དབང་ཕྱུག་འཁོར་བཅས་ཕམ། རུ་ཏྲ་རྒྱལ་ཏེ་ལན་ཅི་ཡང་མ་ལོན་པ་ནས་རེ་ཞིག་གི་ཚེ་ན་ཨུ་མ་ལས་སྐྱེས་པའི་བུ་གདོང་དྲུག་གིས་རུ་ཏྲ་ལ་རྩོད་པར་བརྩམས་པ་ན་གདོང་དྲུག་ཀྱང་ཕམ་པར་གྱུར། དེར་ཕ་དབང་ཕྱུག་ཆེན་པོ་རི་རབ་ཀྱི་ཁོང་སེང་ན་ཡོད་པས་མངོན་ཤེས་ཀྱིས་བརྟགས་པས་འཛམ་བུ་གླིང་ན་བུ་གདོང་དྲུག་ཕམ་པར་ཤེས་ནས། དབང་ཕྱུག་ཆེན་པོ་ང་རྒྱལ་སྐྱེས་ཏེ། ངའི་བུ་ཚོགས་བདག་དང་གདོང་དྲུག་གཉིས་ཀ་རུ་ཏྲ་འདིས་ཕམ་པར་བྱས་པས། ད་ནི་ཁོ་ངས་བརླགས་པར་བྱེད་བསམས་ནས་སུམ་ཅུ་རྩ་གསུམ་གནས་ས་འོག་རྟའི་གཉེན་པོ་ཡན་གྱི་ལྷ་མ་སྲིན་སྡེ་བརྒྱད་ཀྱི་དམག་ཚོགས་བསྡུས་ཏེ་རུ་ཏྲ་དང་བརྩད་པས་རུ་ཏྲ་འཁོར་བཅས་རྣམས་ཕམ་པར་གྱུར་པ་དང་། རུ་ཏྲས་བཅོམ་ལྡན་འདས་འཇམ་པའི་རྡོ་རྗེ་ལ་སྐྱབས་སུ་གསོལ་བས། དེའི་ཚེ་འཇམ་དཔལ་གྱིས་དབང་ཕྱུག་འདུལ་བའི་ཕྱིར་དུ་སུམ་ཅུ་རྩ་གསུམ་པའི་གཉེན་པོར་ཕྱག་སུམ་ཅུ་རྩ་བཞིར་སྤྲུལ། རྟའི་དགྲ་གཡག་གི་མ་ཧེ་ཡིན་པས་དེའི་དབང་དུ་མཛད་ནས་ལྷ་མ་ཡིན་གྱི་ས་འོག་གི་རྟའི་གཉེན་པོར་མ་ཧེའི་གདོང་པ་སྤྲུལ། ས་སྟེང་གི་ནད་བརྒྱད་དང་གདོན་བརྒྱད་ཀྱི་གཉེན་པོར་ཞབས་བཅུ་དྲུག་སྤྲུལ།
དབང་ཕྱུག་ཆེན་པོ་ཉིད་ཀྱི་གཉེན་པོར་མཚན་མ་གྱེན་དུ་བསྒྲེངས་པ་བསྟན་ནས་བཏུལ་བ་ཡིན་ཏེ། འཇམ་དཔལ་མཚན་བརྗོད་ལས། སྤྲུལ་པའི་སྐུ་དེ་སྐུ་ཡི་མཆོག ། ཅེས་པ་ནས། རྡོ་རྗེ་འཇིགས་བྱེད་འཇིགས་པར་བྱེད། ། ཅེས་པའི་བར་དང་། གསང་འདུས་གཉིས་མེད་རྣམ་རྒྱལ་ལས། ཁྱབ་འཇུག་འདུལ་ཕྱིར་མ་ཧེའི་ཞལ། ། ཚངས་པའི་རྒྱལ་པོ་འདུལ་ཕྱིར་དུ། ། སུམ་ཅུ་རྩ་བཞིའི་ཕྱག་མཚན་བཅས། །
དྲག་པོ་དབང་ཕྱུག་འདུལ་ཕྱིར་དུ། ། གསང་བའི་མཚན་མ་གྱེན་དུ་བསྒྲེངས། ། ཞེས་དང་། སམྦུ་ཊི་ལས། ཁྲོ་བོའི་རྒྱལ་པོ་རྡོ་རྗེ་འཇིགས་བྱེད་བཤད་པར་བྱ་སྟེ། གང་ཞིག་ཁྱབ་འཇུག་དང་། དབང་ཕྱུག་ཆེན་པོ་ལ་སོགས་པ་ནས་བཟུང་སྟེ། དེ་ཐམས་ཅད་རྡོ་རྗེ་འཇིགས་བྱེད་ཀྱིས་ཐལ་བར་རློག་པར་བྱེད་དེ། ཞེས་དང་། འཇམ་དཔལ་གསང་རྒྱུད་ལས།
དེ་ནས་འཇམ་པའི་དབྱངས་ཀྱི་ནི། ། ཁྲོ་བོའི་མིང་ནི་གཤིན་རྗེ་གཤེད། ། མཚོན་བྱེད་མེ་ལྟར་འབར་བས་འཁྲིགས། ། དྲག་ལ་མཐུ་རྩལ་དྲག་ལྡན་པའི། ། དེ་མཐོང་ན་ནི་ཁྲོ་བོ་གཞན། ཐམས་ཅད་ཀུན་གྱི་ལག་ཆ་འཆོར། ། དེ་བཞིན་དུ་ནི་འཇིག་རྟེན་པ། ། ལྷ་རྣམས་ཀུན་གྱིས་འདུད་པར་བྱེད། ། ཅེས་གསུངས་པས་སོ། ། འདི་ལ་ཁོ་བོའི་ཡོངས་འཛིན་དམ་པ་མཁས་པའི་དབང་པོ་ངག་དབང་ཆོས་གྲགས་ཀྱི་གསུང་ལས།
སུམ་ཅུ་རྩ་གསུམ་པའི་གཉེན་པོར་ཕྱག་སུམ་ཅུ་རྩ་བཞི་འདོད་པ་ནི་ཡིད་ཆེས་ཀྱི་ཁུངས་གསལ་པོ་ཡོད་ན་མ་གཏོགས་ཡིད་ཆེས་དཀའ་འོ། ། ཞེས་གསུངས་པས་སྤྱིར་འདི་འདྲའི་རིགས་ཅན་ལ་དེ་ལྟ་བུའི་རྒྱུད་རྒྱ་གཞུང་ལ་དངོས་ཤུགས་གང་རུང་གིས་བརྟེན་པའི་ཁུངས་རྣམ་དག་ཅིག་དགོས་པར་སྣང་ཡང་། འོན་ཀྱང་རྭ་ཆེན་གྱི་རྗེས་འཇུག་དག་གིས་ནི་རྭ་ཆེན་ཉིད་ཀྱི་རྟོག་བདུན་གྱི་ཊིཀྐཱ་ནག་འགྲེལ་ལས། འཇམ་དཔལ་གྱིས་སུམ་ཅུ་རྩ་གསུམ་གྱི་གཉེན་པོར་ཕྱག་སུམ་ཅུ་རྩ་བཞི་སྤྲུལ། ཞེས་སོགས་གསུངས་པ་འདི་ཚད་ལྡན་གྱི་ཁུངས་སུ་བྱེད་དགོས་པ་འདྲ་སྙམ་སྟེ་ད་དུང་དཔྱད་པར་བྱའོ། ། དེ་ལྟར་འཇམ་དཔལ་གྱིས་གདུལ་བྱ་དབང་ཕྱུག་དེ་ཉིད་ཞི་བས་འདུལ་བར་མི་ནུས་པས་ན། དྲག་པོའི་ཆ་ལུགས་སམ་གཟུགས་ཀྱིས་ལེགས་པར་བཏུལ་ནས། དེ་ནས་སོ་མ་པུ་རིར་འཁོར་སྤྲུལ་པའི་འཇམ་དཔལ་གཤིན་རྗེ་ཡབ་ཡུམ་གྱི་ཚོགས་དང་། གཞན་ཡང་སངས་རྒྱས་བྱང་སེམས་སྤྲུལ་པའི་མཁའ་འགྲོ་ཆོས་སྐྱོང་བསྲུང་མའི་ཚོགས་དུ་མ་འདུས་པ་རྣམས་ལ་བཅོམ་ལྡན་འདས་རྡོ་རྗེ་འཇིགས་བྱེད་ཀྱི་རྒྱུད་འབུམ་ལ་སོགས་པ་གཤིན་རྗེ་གཤེད་ཀྱི་རྒྱུད་བསམ་གྱིས་མི་ཁྱབ་པ་གསུངས་ནས། ཡུམ་མཆོག་རྡོ་རྗེ་རོ་ལངས་མ་དང་།
གསང་བདག་ཕྱག་ན་རྡོ་རྗེ་གཉིས་ལ་བཀའ་རྒྱས་བཏབ་ནས་གནང་། དེ་གཉིས་ཀྱིས་ཀྱང་རྩོད་དུས་ཀྱིས་གདུལ་བྱ་རྣམས་ཀྱི་ཉམས་སུ་མི་ལོང་བར་ཤེས་ནས་ཨུ་རྒྱན་མཁའ་འགྲོའི་གནས་སུ་གཏེར་དུ་སྦས་སོ་ཞེས་བཤད། ཡང་དེ་ལྟར་གསུངས་པའི་རྒྱུད་འབུམ་པ་དེ་རྩོད་དུས་ཀྱི་གདུལ་བྱ་རྣམས་ཚེ་ཐུང་ཞིང་ལེ་ལོ་དང་རྣམ་གཡེངས་ཆེ། ཤེས་རབ་དང་བརྩོན་འགྲུས་ཞན་པས་རྒྱུད་རྒྱས་པའི་ཚིག་དོན་རྒྱ་ཆེན་སྤྱོད་ཡུལ་དུ་མི་འགྱུར་བ་ལ་དགོངས་ནས་ཨུ་རྒྱན་གྱི་ཡུལ་དྷརྨ་ཛྙ་ཞེས་པའི་ཆོས་མཛོད་ན་མཁའ་འགྲོ་མ་རྣམས་ཀྱིས་ལོངས་སྤྱོད་ཅིང་བཞུགས་པར་བཤད་པ་ཡིན་ནོ། ། དེ་ལྟར་རྡོ་རྗེ་འཇིགས་བྱེད་ཀྱིས་གདུལ་བྱ་དྲག་པོ་འཇིགས་བྱེད་བཏུལ་བའི་ཚུལ་གྱི་ལོ་རྒྱུས་འདི་དག་ནི་འཇིགས་བྱེད་ཀྱི་ཡིག་རྙིང་འགའ་ཞིག་ལས་འབྱུང་བ་ལྟར་བཀོད་པ་ཡིན་ལ། དབང་ཕྱུག་ཆེན་པོ་བཏུལ་ནས་རྒྱུད་འབུམ་པ་གསུངས་ཚུལ་གྱི་ལོ་རྒྱུས་འདི་ནི། རྭ་ཆེན་རྡོ་རྗེ་གྲགས་ཀྱི་མཛད་པའི་རྟོག་བདུན་གྱི་ཊིཀྐ་ནག་འགྲེལ་དུ་གྲགས་པ་དེ་ཉིད་དང་། རྒྱ་སྟོན་ཀུན་དགའ་བརྩོན་འགྲུས་ཀྱིས་མཛད་པའི་འཇིགས་བྱེད་ཀྱི་བླ་མ་རྒྱ་བལ་གྱི་ལོ་རྒྱུས་ཀྱི་ཡི་གེ ཇོ་གདན་ནམ་མཁའ་ལྷུན་བཟང་གིས་མཛད་པའི་རྟོག་བདུན་གྱི་རྣམ་བཤད་ཀྱི་དབུ་ན་བཞུགས་པའི་རྒྱུད་གསུངས་ཚུལ་རྣམས་གུང་བསྒྲིགས་ནས་བཀོད་པ་ཡིན་ནོ། ། ཡང་གཤིན་རྗེ་གཤེད་ཀྱི་རྒྱུད་བྱོན་ཚུལ་ལ་རྗེ་རྡོ་རྗེ་འཆང་ཀུན་དགའ་བཟང་པོ་ཡབ་སྲས་ཀྱི་གསུང་རྒྱུན་ལས་འབྱུང་བ་ལྟར་ན།
སྟོན་པ་མངོན་པར་རྫོགས་པར་སངས་རྒྱ་ཁའི་ཚེ། སྲོད་ལ་བདུད་ཐམས་ཅད་ཀྱི་འཚེ་བ་མང་པོ་བྱུང་བ་ན་ཐུགས་ཁ་ནས་ཁྲོ་བོའི་རྒྱལ་པོ་དགྲ་ནག་སྤྲུལ་ཏེ། ཕྱག་ན་རྡོ་རྗེ་ལ། ཕྱག་ན་རྡོ་རྗེ་ཁྱོད་འདི་ལྟ་བུའི་གཤིན་རྗེ་གཤེད་ཀྱི་གཟུགས་སུ་བསྒྱུར་ཏེ། བདུད་དང་། ཀླུ་དང་། གནོད་སྦྱིན་དང་། ལྷ་མ་ཡིན་དང་། ལྷ་རྣམས་ཆོམས་ཤིག ཆོངས་ཤིག
རྟོགས་ཤིག་ཅེས་གསུངས། དེ་ནས་ཕྱག་ན་རྡོ་རྗེས་དགྲ་ནག་གི་ཚོགས་མང་པོ་སྤྲུལ་ཏེ་བདུད་རྣམས་བཏུལ། དེའི་ཚེ་ཕྱག་ན་རྡོ་རྗེ་ལ་སོགས་པའི་གདུལ་བྱ་སྐལ་ལྡན་རྣམས་ལ་རྩ་རྒྱུད་དགྲ་ནག་ལེའུ་བཅོ་བརྒྱད་པ། བཤད་པའི་རྒྱུད་གདོང་དྲུག་དང་། རྟོག་བདུན་ཏེ་རྩ་བཤད་ཀྱི་རྒྱུད་གསུམ་གསུངས། དེ་བཞིན་དུ་དམར་པོའི་རྒྱུད་རྣམས་ཀྱང་དེའི་ཚེ་གསུངས་པས་དམར་ནག་གི་རྒྱུད་རྣམས་བཤད་དེ། རྗེ་རྡོ་རྗེ་འཆང་ཆེན་པོ་ཀུན་དགའ་བཟང་པོའི་གསུང་ལ། སྲད་པ་ཀུན་བློས་ཟིན་བྲིས་མཛད་པ་ལས། གཤིན་རྗེ་གཤེད་དམར་པོའི་ཆོས་སྐོར་རྣམས་ནི་སྔོན་བཅོམ་ལྡན་འདས་ཀྱིས་རྡོ་རྗེ་གདན་དུ་བདུད་བཏུལ་བའི་ཚེ། ཉིད་ཀྱི་སྐུ་ལས་གཤིན་རྗེ་གཤེད་དམར་ནག་རྣམས་སྤྲུལ་ནས་བདུད་བཏུལ་ཞིང་།
ལག་ན་རྡོ་རྗེ་ལ་བཀའ་བསྒོ་བ་མཛད་དེ་རྒྱུད་རྣམས་གསུངས་སོ་ཞེས་གཤིན་རྗེ་གཤེད་པ་རྣམས་འཆད་པས་དམར་ནག་གི་རྒྱུད་རྣམས་ནི་མཉམ་དུ་བྱུང་བ་ཡིན་ལ་ཞེས་གསུངས་པས་སོ། ། དེ་ལྟ་བུའི་གཤིན་རྗེ་གཤེད་ཀྱི་རྒྱུད་ལ་རྒྱས་བསྡུས་གཉིས་ལས། རྒྱས་པ་རྒྱུད་འབུམ་པ་དང་ཁྲི་ཉིས་སྟོང་པ་སོགས་ནི་ཨུ་རྒྱན་དུ་རང་བྱུང་ཧེ་རུ་ཀའི་གཞལ་ཡས་ཁང་དུ་བཞུགས་པར་བཤད་ལ། གུང་རུ་ཤེས་རབ་བཟང་པོས། ཤནྟི་པའི་འགྲེལ་པ་ཤེས་བྱེད་དུ་དྲངས་ནས་རྒྱུད་རྒྱས་པ་སྒྲ་ནམ་མཁའ་ལ་དེངས་པ་ཡིན་པ་དགེས་རྡོར་གྱི་རྒྱུད་རྒྱས་པ་དང་མཚུངས་པས་ཨུ་རྒྱན་ན་ཡང་མི་བཞུགས་པར་བཞེད་རྒྱུ་ཡིན་པ་འདྲ་སྙམ།་་་་་ འཇིགས་བྱེད་ཀྱི་རྒྱུད་འབུམ་པ་ནི་ཨུ་རྒྱན་གྱི་ཡུལ་ན་བཞུགས་པའི་རྟོག་པ་སུམ་བརྒྱ་པ་དེ་ཡིན་པར་བླ་ཆེན་འཕགས་པ་བཞེད་པས་གུང་རུ་གང་གསུངས་ཀྱང་རྒྱུད་རྒྱས་པ་ནམ་མཁའ་ལ་དེངས་པ་མེད། དེ་ལྟར་ན་གྲུབ་ཆེན་ལ་ལི་ཏས་ཨུ་རྒྱན་གྱི་ཡུལ་ནས་རྟོག་བདུན་རྒྱུད་འབུམ་པ་ནས་ཕྱུང་ནས་ཡུལ་དབུས་སུ་སྤྱན་དྲངས་པ་ཡིན་པར་རྟོག་བདུན་རང་གི་མཇུག་ཏུ་གསུངས་ཤིང་། གསུངས་པ་ལྟར་རྭ་སྐྱོ་ཞང་གསུམ་སོགས་གཤིན་རྗེ་གཤེད་ལ་མཁས་པ་ཐམས་ཅད་བཞེད་པ་དང་གུང་རུའི་འདི་འགལ་ལམ་སྙམ་པའི་དོགས་པ་འབྱུང་བས་དཔྱོད་ལྡན་དག་གིས་དཔྱོད་རིགས་སོ། ། རྒྱུད་རྒྱས་པ་དེ་དག་ནས་བསྡུས་པའི་རྒྱུད་ལ། དགྲ་ནག་ལེའུ་བཅོ་བརྒྱད་པ།
གདོང་དྲུག་གི་རྒྱུད། འཇིགས་བྱེད་ཀྱི་རྒྱུད་རྟོག་བདུན་ཏེ་གཤིན་རྗེ་གཤེད་ནག་པོའི་རྒྱུད་གསུམ་དང་། གདོང་དྲུག་གི་རྒྱུད། འཇིགས་བྱེད་ཀྱི་རྒྱུད་རྟོགས་བདུན་ཏེ་གཤིན་རྗེ་གཤེད་ནག་པོའི་རྒྱུད་གསུམ་དང་། དམར་པོའི་རྒྱུད་ལེའུ་བཅུ་དགུ་པ་དང་། ཉེར་གཉིས་པ་གཉིས་ཏེ་བོད་དུ་འགྱུར་བའི་གཤིན་རྗེ་གཤེད་སྐོར་གྱི་རྒྱུད་རྩོད་མེད་ནི་ལྔ་པོ་དེ་དག་ཡིན་པར་བཤད་པ་དེའི་ནང་ནས་དགྲ་ནག་གི་རྒྱུད་ནི་རྩ་རྒྱུད་དང་། གདོང་དྲུག་དང་། རྟོག་བདུན་གཉིས་བཤད་རྒྱུད་དུ་བཞེད་དེ། གདོང་དྲུག་གི་དགྲ་ནག་གི་གཏོར་མའི་ཆོ་ག་དང་། དཀྱིལ་འཁོར་གྱི་ཆོ་ག་ལ་སོགས་པ་ཆོ་གའི་རྣམ་གཞག་མ་ཚང་བ་ཁ་སྐོང་བར་བྱེད་པ་དང་།
འཁྲུལ་འཁོར་གྱི་ཆ་མི་གསལ་བ་གསལ་བར་བྱེད་པས་བཤད་རྒྱུད། རྟོག་བདུན་གྱི་ནི་དགྲ་ནག་ཏུ་དྲག་པོའི་ལས་མི་གསལ་བ་གསལ་བར་སྟོན་པས་ན་བཤད་རྒྱུད་དུ་འགྲོ་བ་ཡིན་ཞེས་བླ་མ་གོང་མ་རྣམས་བཞེད་པ་ཡིན་ལ། འོ་ན་རྟོག་གསུམ་དང་རྟོག་གཅིག་མ་ལ་སོགས་པ་རྣམས་རྒྱུད་མ་ཡིན་སྙམ་ན། རྟོག་གསུམ་ནི་སྐྱོ་པ་རྣམས་རྟོག་བདུན་གྱི་བཤད་རྒྱུད་དུ་བཞེད། རྗེ་རྡོ་རྗེ་འཆང་ཀུན་དགའ་བཟང་པོའི་གསུང་རྒྱུན་ལས། ཁ་ཅིག་རྟོག་བདུན་གྱི་འཁྲུལ་འཁོར་བྱེད་ཚུལ་མི་གསལ་བ་གསལ་བར་བྱེད་པ་བཤད་པའི་རྒྱུད་རྟོག་པ་གསུམ་པ་ཞེས་ཟེར་ནས་རྟོག་གསུམ་རྒྱུད་དུ་འདོད་པ་སྣང་ནའང་། སྔོན་གྱི་མཁས་པ་མང་པོས་རྒྱུད་དུ་མི་འདོད་པ་རྩོད་པ་ཅན་དུ་སྣང་ངོ་། ། ཞེས་གསུངས་པས་རྟོག་གསུམ་རྒྱུད་ཡིན་མིན་རྩོད་པ་ཅན་་་་་་རྟོག་གསུམ་ལ་སྐྱོ་པ་སོགས་ཀྱིས་རྒྱུད་ཀྱི་མིང་བཏགས་ཀྱང་། ལས་ཚོགས་མན་ངག་སྟོན་པའི་བསྟན་བཅོས་ཤིག་ཡིན། དེ་འདྲ་རྒྱུད་དུ་བུ་སྟོན་རིན་པོ་ཆེ་ཡང་མི་བཞེད།
དངོས་གྲུབ་ཀྱི་རྒྱུད་རྟོག་པ་བཞི་པ་རྒྱུད་ཡིན་པར་བཞེད། དུ་མཛད། རྗེ་རྡོ་རྗེ་འཆང་གི་དངོས་སློབ་དཔལ་གྱི་རྒྱལ་མཚན་པ་དང་། གུང་རུ་སོགས་ཀྱིས་རྟོག་གསུམ་གྱི་དབུ་ཞབས་གང་ནའང་རྒྱུད་ཡིན་པའི་ཤེས་བྱེད་དང་། རྒྱུད་ཡིན་ཟེར་བ་མེད་པས་མཐའ་གཅིག་ཏུ་རྒྱུད་མིན་པར་བཞེད། འོན་ཀྱང་རྒྱ་གར་གྱི་སློབ་དཔོན་ཞིག་གིས་མཛད་དམ། རྒྱ་གར་གྱི་མན་ངག་ཡོད་པའི་བོད་ཀྱི་སྔགས་པ་ཞིག་གིས་བརྩམས་པ་ཡིན་ནམ། བཀའི་དགོངས་འགྲེལ་དུ་གྱུར་པའི་བསྟན་བཅོས་རྣམ་དག་ཅིག་ཡིན་ཞེས་གསུངས། དེ་བཞིན་དུ་རྭ་པ་རྣམས་ཀྱང་རྟོག་གསུམ་རྒྱུད་དུ་མི་བཞེད་ཅེས་འགའ་ཞིག་ལས་བཤད་ཀྱང་། རྭ་ཆེན་རྡོ་རྗེ་གྲགས་ཀྱི་རྟོག་གསུམ་རྒྱུད་དུ་བཞེད་དམ་སྙམ་སྟེ།
རྭ་ཆེན་ཉིད་ཀྱིས་གསུང་ལས། ལེའུ་བཅོ་བརྒྱད་ཀུན་ཀྱི་གཞི། ། རྒྱུད་ཀྱི་རྒྱལ་པོ་སྟོན་པས་གསུངས། ། དེ་ཡི་གྲོགས་སུ་རྟོག་པ་གསུམ། ། སྔགས་པའི་མཚོན་ཆར་སྟོན་པས་གསུངས། ། ཞེས་གསུངས་པ་དང་། བུ་སྟོན་གྱི་རྟོག་བདུན་རྣམ་བཤད་ལས། སོ་མ་པུ་རིར་རྡོ་རྗེ་འཇིགས་བྱེད་ཀྱི་རྒྱུད་འབུམ་པ་གསུངས་པ་མཁའ་འགྲོ་རྣམས་ཀྱིས་ཨུ་རྒྱན་དུ་སྤྱན་དྲངས་ཏེ་ཆོས་མཛོད་དུ་བཅུག་པ་ལས། སློབ་དཔོན་ཆེན་པོ་ལ་ལི་ཏ་བཛྲས་རྟོག་པ་བདུན་པ་དང་། རྟོག་པ་གསུམ་པ་དང་།
ཏེའུ་ལོ་པའི་རྟོག་པ་རྣམས་གདན་དྲངས་ཏེ་ཨ་མོ་གྷ་བཛྲ་ལ་གསུངས། ཞེས་གསུངས་པ་རྣམས་ཀྱིས་རྟོགས་ནུས་ལ། རྟོག་གཅིག་མ་དང་། འཁོར་ལོའི་རྟོག་པ་དང་། གཏམ་རྒྱུད་ཀྱི་རྟོག་པ་དང་། གཤིན་རྗེ་དྲག་དམར་གྱི་རྟོག་པ་ཟེར་བ་རྣམས་ནི་སྐྱོ་ལུགས་པའི་སྔགས་པ་ཁ་ཅིག་གི་རང་དགར་བརྩམས་པ་ཡིན་པས་བསྟན་བཅོས་རྣམ་དག་ཀྱང་མིན་པར་བཤད། ཏེའུ་ལོ་པ་ཞེས་པ་ནི། འཇམ་དཔལ་རྩ་རྒྱུད་ལས། ཏེའུ་ལོ་པའི་པགས་པ་བླུད་བུ་བཤུས་བྱས་པ་ལ་བརྟེན་ནས་གསུས་པ་སྦོས་པའི་མན་ངག་ཅིག་བཤད་པ། ར་ལུགས་པ་ཁ་ཅིག་གིས་ལོགས་སུ་ཕྱུང་ནས་ཏེའུ་ལོ་པའི་རྟོག་པ་ཞེས་མིང་བཏགས་པ་ཙམ་ཡིན་པས་བཀའ་ལས་བྱུང་བ་ནི་ཡིན།
རྒྱུད་རང་ཁ་བ་མིན་པར་བཤད། རྗེ་ངོར་ཆེན་གྱི་གསུང་རྒྱུན་ལས། གཞན་འདིའི་རྒྱུད་དུ་འདོད་པའི་གཏམ་རྒྱུད་ཀྱི་རྟོག་པ་ཞེས་པ་དང་། ལས་མཁན་ཏེའུ་ལོ་པའི་རྟོག་པ་ཞེས་པ་དང་། གཤིན་རྗེ་དྲག་དམར་གྱི་རྟོག་པ་རྒྱུད་དུ་འདོད་པ་རྣམས་ནི་རྒྱུད་ཡིན་པའི་དོན་མེད་དོ། ། ཞེས་གསུངས་པ་ཡིན་པས། རྟོག་གཅིག་མ་དང་། དྲག་དམར་གྱི་རྟོག་པ་སོགས་ནི་རྒྱུད་མ་ཡིན་ལ། དེས་ན་གཤིན་རྗེ་གཤེད་ནག་པོའི་རྒྱུད་བོད་དུ་འགྱུར་བ་ནི་སྔར་བཤད་པའི་རྩ་བཤད་ཀྱི་རྒྱུད་གསུམ་པོ་དེ་དག་ཏུ་ངེས་ཤིང་། དམར་པོའི་རྒྱུད་ལ་ལེའུ་ཉེར་གཉིས་པ་དང་།
ལེའུ་བཅུ་དགུ་པ་གཉིས་ལས། དང་པོ་ནི། སྔོན་ནས་མ་འགྱུར་བར་ཕྱིས་སུ་ཀུན་སྤངས་ཆོས་གྲགས་དཔལ་བཟང་ལྡན་འདེབས་མཁན་དེ་ཉིད་ཀྱི་ཕྱག་ཏུ་རྒྱུད་དེའི་རྒྱ་དཔེ་བྱུང་བ་བུ་སྟོན་རིན་པོ་ཆེ་ལ་ཕུལ་བས། བུ་སྟོན་གྱིས་རང་བསྒྱུར་མཛད་པའི་རྒྱུད་ཀྱི་རྒྱ་དཔེ་བོད་ན་བཞུགས་ཀྱང་། ལུང་རྒྱུན་དང་བཤད་རྒྱུན་སོགས་ནི་མི་བཞུགས་ལ། དེས་ན་ལེའུ་བཅུ་དགུ་པ་གཤེད་དམར་ལྷ་ལྔའི་དཀྱིལ་འཁོར་དང་། ལྷ་བཅུ་གསུམ་པ་སྟོན་བྱེད་འདི་ཉིད་བོད་དུ་འགྱུར་བའི་གཤེད་དམར་གྱི་རྒྱུད་མཆོག་ཏུ་གྱུར་པ་ཡིན་པར་བཤད་དོ། ། དེ་རྣམས་ཀྱིས་གཤིན་རྗེ་གཤེད་ཀྱི་རྩ་བཤད་ཀྱི་རྒྱུད་རྣམས་ཇི་ལྟར་བྱོན་པའི་ཚུལ་ལེགས་པར་བསྟན་ཟིན་ནས། གཉིས་པ་དེ་དག་གི་དགོངས་འགྲེལ་དང་ལམ་སྲོལ་མི་འདྲ་བ་ཇི་ལྟར་བྱུང་བའི་ཚུལ་ལ། འཕགས་ཡུལ་དུ་ཇི་ལྟར་བྱུང་བའི་ཚུལ་དང་བོད་ཡུལ་དུ་ཇི་ལྟར་བྱུང་བའི་ཚུལ་གཉིས་ལས།
དང་པོ་ལ་ཡང་ནག་པོའི་སྐོར་དང་། དམར་པོའི་སྐོར་གཉིས་སུ་ཡོད་པ་ལས། དང་པོ་ནི། གོང་དུ་བསྟན་པ་ལྟར་གཤིན་རྗེ་གཤེད་ནག་པོ་ལ་དགྲ་གདོང་འཇིགས་གསུམ་གྱི་རྒྱུད་གསུམ་ལས། དགྲ་ནག་ཞལ་གསུམ་པའི་རྒྱུད་ལེའུ་བཅོ་བརྒྱད་པ་ལ། གྲུབ་ཆེན་དཔལ་འཛིན་གྱིས་མཛད་པའི་ལྷན་ཅིག་སྐྱེས་པའི་སྣང་བ་ཞེས་བྱ་བའི་འགྲེལ་པ་དང་། སློབ་དཔོན་ཤིནྟི་པས་མཛད་པའི་འགྲེལ་པ། སློབ་དཔོན་གཞོན་ནུ་ཟླ་བས་མཛད་པའི་འགྲེལ་པ། སློབ་དཔོན་ནག་པོ་པས་མཛད་པའི་འགྲེལ་པ་མཐོང་བའི་ལམ་གྱི་སྒྲོན་མེ་ཞེས་བྱ་བ་དང་བཞི་ལས་ཕྱི་མ་འདི་ལེགས་རྒྱུ་མེད་པ་ཞིག་ཡོད་པར་བཤད། ཡང་དོན་གྱི་འགྲེལ་པ་ལ།
གྲུབ་ཆེན་ལ་ལི་ཏས་གཤིན་རྗེ་གཤེད་འབྱུང་བ་ཞེས་བྱ་བ་ལེའུ་གསུམ་གྱི་བདག་ཉིད་ཅན། ལེའུ་དང་པོས་དགྲ་ནག་གི་སྒྲུབ་ཐབས། ལེའུ་གཉིས་པས་འདིའི་དཀྱིལ་ཆོག ལེའུ་གསུམ་པ་ལས་སྦྱོར་སྟོན་པ་ཞིག་མཛད་པ་དེ་དང་། གྲུབ་ཆེན་དཔལ་འཛིན་གྱིས་མཛད་པའི་སྒྲུབ་ཐབས་དང་གཉིས། གདོང་དྲུག་ལ་སློབ་དཔོན་ཀླུའི་བྱང་ཆུབ་ཀྱིས་མཛད་པའི་སྒྲུབ་ཐབས་དང་། སློབ་དཔོན་དེ་ཝ་ཨ་ཀ་ར་ཙནྟྲའི་སྒྲུབ་ཐབས་དང་གཉིས་མ་གཏོགས་འདི་ལ་ཚིག་འགྲེལ་ཡོད་པར་མ་བཤད་ཅིང་། སྤྱིར་རྒྱུད་འདི་ནས་དེ་བཞིན་གཤེགས་པ་རིགས་ལྔ། ཡུམ་བཞི། སྒོ་བ་བཞི།
སྒེག་སོགས་བརྒྱད་དེ་ལྷ་ཉེར་གཅིག་གི་དཀྱིལ་འཁོར་བསྟན་པ་ཡིན་ཅིང་། བསྡུ་ན་ལྷ་དགུ་དང་བཅུ་གསུམ་དུ་ཡང་བསྡུར་རུང་བར་བཤད་པས་འདི་ནས་གདོང་དྲུག་གི་དཀྱིལ་འཁོར་གསུམ་བསྟན་པ་ཡིན་ནོ། ། རྡོ་རྗེ་འཇིགས་བྱེད་ཀྱི་རྒྱུད་རྟོག་པ་བདུན་པ་ལ་སློབ་དཔོན་མི་བསྐྱོད་པའི་འགྲེལ་པ། སློབ་དཔོན་དཔལ་ཆེན་རྡོ་རྗེ་གྲུབ་པས་མཛད་པའི་འགྲེལ་པ་དང་གསུམ། ཕྱི་མ་འདི་ལ་དཔེ་ཁ་ཅིག་ལས། སོ་ན་ཤྲཱིས་བྱས་ཟེར་བ་དང་། ཁ་ཅིག་ལས་དགེས་པའི་རྡོ་རྗེས་བྱས་ཟེར་བ་དང་། ལ་ལར་མཛད་བྱང་མེད་པར་ཤ་བ་རི་པས་བསྒྱུར་ཅེས་པ་དང་། ནག་ཚོས་བསྒྱུར་ཟེར་བ་སོགས་དཔེ་མི་འདྲ་བ་མང་དུ་འབྱུང་ཡང་། དོན་གྱི་ངོ་བོ་འགྲེལ་པ་གཅིག་ཡིན་པར་བཤད།
དོན་འགྲེལ་སྒྲུབ་ཐབས་ཀྱི་གཞུང་ལ་དཀྱིལ་འཁོར་ཡོངས་རྫོགས་དང་དཔའ་བོ་གཅིག་པའི་སྒྲུབ་ཐབས་གཉིས་ལས། སྔ་མ་ལ་གྲུབ་ཆེན་ལ་ལི་ཏས་མཛད་པའི་འཇིགས་བྱེད་ལྷ་ཞེ་དགུ་མའི་སྒྲུབ་ཐབས། ཞི་ཁྲོ་སྦྲགས་མའམ་ཞི་ཁྲོ་རྣམ་པར་རོལ་པ་ཞེས་པ་དང་། སློབ་དཔོན་ཨ་མོ་གྷ་བཛྲས་མཛད་པའི་འཇིགས་བྱེད་ལྷ་བཅུ་བདུན་མའི་་་་་་རྡོ་རྗེ་འཆང་གི་རྣམ་བཤད་རྡོ་རྗེ་མྱུ་གུར་འཇིགས་བྱེད་ཀྱི་དཀྱིལ་འཁོར་ཡོངས་རྫོགས་ཚད་ཐུབ་ལྔར་བཤད་ནས། གཞན་བཅུ་གསུམ་མ་དང་། སྣར་ཐང་པས་བྱས་པའི་ལྷ་ཞེ་གཅིག་མ་དང་། འཇམ་སྐྱས་བྱས་པའི་ལྷ་སོ་བདུན་མ་རྣམས་མ་དག་པར་བཤད། དཀྱིལ་འཁོར་སྒྲུབ་ཐབས་སེམས་དཔའ་བསྡུས་པ་ཞེས་བྱ་བ་དང་། སློབ་དཔོན་ཨ་མོས་མཛད་པའི་འཇིགས་བྱེད་རོ་ལངས་བརྒྱད་བསྐོར་ལྷ་དགུའི་དཀྱིལ་འཁོར་སྒྲུབ་ཐབས་དང་གསུམ་ཡོད་པར་བཤད། ཕྱི་མ་དཔའ་བོ་གཅིག་པའི་སྒྲུབ་ཐབས་ལས།
སློབ་དཔོན་ཤྲཱི་བྷ་དྲས་མཛད་པའི་སྒྲུབ་ཐབས་མདོར་བསྡུས་པ་ཞིག་དང་། གྲུབ་ཆེན་དཔལ་འཛིན་གྱིས་མཛད་པའི་འཇིགས་བྱེད་ཀྱི་སྒྲུབ་ཐབས། སློབ་དཔོན་འཇམ་པའི་དབྱངས་ཀྱིས་མཛད་པའི་རྡོ་རྗེ་འཇིགས་བྱེད་ཀྱི་སྒྲུབ་ཐབས། གྲུབ་ཆེན་ཨ་མོ་གྷ་བཛྲས་མཛད་པའི་དཔའ་བོ་གཅིག་པའི་སྒྲུབ་ཐབས་དང་བཞི་ཡོད་པར་བཤད་པ་ཡིན་ནོ། ། ཡང་རྭ་ལུགས་ཀྱི་ཆོས་སྐོར་གྱི་དཀར་ཆག་བླ་མ་གོང་མས་མཛད་པ་ལས། དགྲ་ནག་ལ་གྲུབ་ཆེན་དཔལ་འཛིན་གྱིས་མཛད་པའི་དཀྱིལ་ཆོག་དང་། གཞན་ཡང་སུས་མཛད་མེད་པའི་འཁྲུལ་འཁོར་གྱི་རྟོག་པ་ཞེས་པ་གཅིག་དང་དམ་རྫས་བདུད་རྩི་བཟའ་བའི་རྟོག་པ་དང་། ལས་རྒྱུད་ཀྱི་གྲོགས་ཞེས་བྱ་བ་ལོ་ཙཱ་བ་རྭ་ཆེན་གྱིས་བསྒྱུར་བ། འཁོར་ལོ་གསལ་བྱེད་བུདྡྷ་ཤྲཱི་ཛྙཱ་ནས་མཛད་པ་དང་། ཡང་འཁོར་ལོའི་གསལ་བྱེད་ཕྱི་མ་ཞེས་བྱ་བ་རྣམས་དང་།
འཇིགས་བྱེད་ལ་ཤྲཱི་བྷ་དྲས་མཛད་པའི་སྒྲུབ་ཐབས་དང་། ཨ་མོ་གྷ་བཛྲས་མཛད་པའི་དཀྱིལ་ཆོག་དང་སྦྱིན་སྲེག དི་པཾ་ཀ་རས་མཛད་པའི་སྦྱིན་སྲེག རཏྣ་ཨ་ཀ་ར་ཤནྟིས་མཛད་པའི་ཚོགས་ཀྱི་འཁོར་ལོ་ལ་སོགས་པའི་རྒྱ་གཞུང་དུ་མ་དང་། བླ་མ་བྷ་རོས་མཛད་པའི་ཞལ་གསུམ་ཕྱག་དྲུག་པ་དང་། ཞལ་གཅིག་ཕྱག་བཞི་པ། ཞལ་གཅིག་ཕྱག་གཉིས་པའི་སྒྲུབ་ཐབས་རྣམས་ཡོད་པར་བཤད་ཅིང་། དེ་དག་ཕལ་ཆེར་རྭ་ཆེན་ཉིད་ཀྱིས་གསར་བསྒྱུར་དང་། འགའ་ཞིག་ལ་འགྱུར་བཅོས་མཛད་པ་ཡིན་ཏེ། རྭ་ལོ་ཉིད་ཀྱི་གསུང་ལས།
སྒྲུབ་ཐབས་དཀྱིལ་ཆོག་དཔལ་འཛིན་གྱིས། ། མཛད་པ་འདི་ལ་གཙོ་བོར་བཟུང་། ། འཁྲུལ་འཁོར་གསལ་བྱེད་བུདྡྷ་ཤྲཱིའི། ། ལུས་དང་སྙིང་འདྲའི་མན་ངག་ཡོད། ། ཅེས་དང་། སྙིང་པོ་རྒྱུད་མཆོག་རྟོག་བདུན་ཡོད། ། དོན་ཡོད་རྡོ་རྗེས་མཛད་པ་ཡི། ། སྒྲུབ་པའི་དཀྱིལ་ཆོག་སྦྱིན་སྲེག་ཡོད། ། དི་པཾ་ཀ་རའི་སྦྱིན་སྲེག་ཡོད། ། རཏྣ་ཨ་ཀར་ཤན་ཏི་ཡིས། །
མཛད་པའི་ཚོགས་ཀྱི་འཁོར་ལོ་ཡོད། ། བྷ་རོའི་སྒྲུབ་ཐབས་རྣམ་གསུམ་ཡོད། ། ཁ་ཅིག་གསར་བསྒྱུར་ཁ་ཅིག་བཅོས། ། ཞེས་གསུངས་པ་ཡིན་ནོ། ། དེ་ལྟར་གཤིན་རྗེ་གཤེད་ནག་པོའི་རྩ་བཤད་ཀྱི་རྒྱུད་གསུམ་དང་། དགོངས་འགྲེལ་དེ་ལས་ལམ་སྲོལ་མི་འདྲ་བ་ནི་དུ་མ་ཞིག་བྱུང་བ་ཡིན་ཏེ། གཙོ་བོའམ་རྩ་བར་གྱུར་བ་ཡེ་ཤེས་མཁའ་འགྲོ་རོ་ལངས་མས་དངོས་སུ་བྱིན་གྱིས་རློབས་པའི་གྲུབ་ཆེན་ལ་ལི་ཏ་བཛྲའི་ལུགས་དང་། རྗེ་བཙུན་འཇམ་པའི་དབྱངས་ཀྱིས་པཎྜི་ཏ་ཆེན་པོ་ཡེ་ཤེས་ཞབས་ལ་དངོས་སུ་གདམས་པ་དེ་ཉིད། གྲུབ་ཆེན་དཔལ་འཛིན་ལ་གནང་བའི་ཡེ་ཤེས་ཞབས་ལུགས་སམ། དཔལ་འཛིན་ལུགས་གཉིས་ཡིན་ལ།
དེ་གཉིས་ལས་སོ་སོར་བརྒྱུད་པའི་ནང་གསེས་གྱི་དབྱེ་བ་ནི་མང་དུ་ཡོད་པ་ཡིན་ཏེ། གྲུབ་ཆེན་ཨ་མོ་གྷ་བཛྲའི་ལུགས། ཛྙཱ་ན་ཨ་ཀ་རའི་ལུགས། པཎྜི་ཏ་ཤྲཱི་བྷ་དྲའི་ལུགས། པཎྜི་ཏ་བྷ་ལིཾ་ཏ་ཨཱ་ཙརྻའི་ལུགས། གྲུབ་ཆེན་ན་རོ་པའི་ལུགས། པཎྜི་ཏ་ཏ་ཐཱ་ག་ཏ་རཀྵི་ཏའི་ལུགས་ཏེ་འཕགས་ཡུལ་གྱི་པཎྜི་ཏའི་ལུགས་སྲོལ་དྲུག་ཙམ་དང་། བལ་པོ་བྷ་རོའི་ལུགས་དང་བདུན་ཙམ་ཞིག་ཡོད་པ་ཡིན་ལ། དེ་དག་ཀྱང་བསྡུ་ན། ལ་ལི་ཏའི་ལུགས་དང་།
དཔལ་འཛིན་གྱི་ལུགས་གཉིས་པོ་དེར་འདུས་པ་ཡིན་ཏེ། བྷ་རོའི་སྒྲུབ་ཐབས་རྣམ་གསུམ་ཨ་མོ་བཛྲ་ནས་བརྒྱུད་པ་ཡིན་པས་དེའི་ལུགས་སུ་བསྡུས་ཀྱང་ཆོག དེ་ཡང་ཨ་མོ་གྷ་བཛྲའི་ལུགས་ནི། གྲུབ་ཆེན་ལ་ལི་ཏའི་ལུགས་སུ་འདུས་ཏེ། གྲུབ་ཆེན་ཨ་མོ་གྷས་ལ་ལི་ཏའི་དྲུང་ནས་གསན་པ་དེ་ཉིད་ཁོ་ན་རང་གི་སློབ་མ་རྣམས་ལ་ཡང་བསྟན་ཅིང་། ཐུགས་ཉམས་སུ་བཞེས་པ་ཡང་ལ་ལི་ཏའི་ལུགས་ལས་གཞན་པའི་གཤེད་སྐོར་གྱི་གདམས་ངག་མེད་པས་སོ། ། དེ་བཞིན་དུ་ན་རོ་པའི་ལུགས་མ་གཏོགས་གཞན་ལྔ་ཡང་ལ་ལི་ཏའི་ལུགས་ལས་གཞན་དུ་མེད་དམ་སྙམ་སྟེ། ལ་ལི་ཏས་སྲོལ་ཕྱེ་བ་ལས་གཞན་པའི་འཇིགས་བྱེད་ཀྱི་ཆོས་སྐོར་མེད་པ་རྭ་པ་རྣམས་བཞེད་ཅིང་། ས་ལུགས་ལ་ཡང་ནཱ་རོ་པ་ནས་བརྒྱུད་པ་འདི་མ་གཏོགས་གཞན་ཐམས་ཅད་ལ་ལི་ཏ་ལ་ལྟོས་པ་ཁོ་ན་ཡིན་པས་སོ། ། ན་རོ་པ་ལ་བརྒྱུད་པ་འདི་ནི་ལ་ལི་ཏ་ལ་ལྟོས་མི་དགོས་ཏེ།
རྗེ་བཙུན་འཇམ་པའི་དབྱངས་ཀྱིས་སངས་རྒྱས་ཡེ་ཤེས་ཞབས་ལ་གནང་ངོ་། ། དེས་གྲུབ་ཆེན་དཔལ་འཛིན་ལ། དེས་ན་རོ་པ་ལ་བརྒྱུད་པ་ཡིན་པར་བཤད་ལ། དེ་ལྟར་གཤིན་རྗེ་གཤེད་ནག་པོའི་སྐོར་ལ་འཕགས་ཡུལ་དུ་ལུགས་སྲོལ་གྱི་གཙོ་བོ་ལྟ་བུ་གཉིས་དང་། དེ་ལས་རིམ་པར་གྱེས་པ་ནང་གསེས་ཀྱི་དབྱེ་བ་བདུན་ཙམ་ཞིག་བྱུང་བ་ལས། བྱེ་བྲག་ཏུ་རྡོ་རྗེ་འཇིགས་བྱེད་ཀྱི་ལམ་སྲོལ་ནི་དཀྱིལ་འཁོར་ཡོངས་རྫོགས་དང་། དཔའ་བོ་གཅིག་པའི་ལམ་སྲོལ་གཉིས་སུ་འདུས་ཤིང་། དང་པོ་ཡོངས་རྫོགས་བླ་མ་གོང་མ་རྣམས་ཀྱིས་དགོངས་པ་གསུམ་དུ་མཛད་ནས། གསུམ་པོ་དེ་དག་མི་འདྲ་བའི་ཁྱད་པར་རྒྱས་པར་གསུངས་པ་ལས། འདིར་དེ་དག་གི་སྙིང་པོ་བསྡུས་ནས་བཤད་ན།
རྡོ་རྗེ་འཇིགས་བྱེད་ཀྱི་རྒྱུད་རྟོག་པ་བདུན་པའི་དགོངས་པ་གྲུབ་ཆེན་ལ་ལི་ཏས་གཞལ་ཡས་ཁང་སྲུང་འཁོར་དུར་ཁྲོད་དང་བཅས་པའི་དབུས་སུ་བཅོམ་ལྡན་འདས་དང་། གཞན་ཡང་རྒྱུད་ནས་བཤད་པའི་ཕྱག་མཚན་རྣམས། ཕྱག་མཚན་དེ་དག་འཛིན་པའི་ལྷ་རྡོ་རྗེ་མགོ་བོ་ལ་སོགས་པ་རྣམས་དང་། ལྷ་སྣམ་གྱི་ཕྱོགས་བཞིར་ཕྱག་མཚན་གྱི་སོགས་ཁོང་ནས་ཞབས་གཡས་ཀྱི་གདན་རྣམས་འདོན་ཏེ། དེའང་ཕྱོགས་རེའི་ཕྱག་མཚན་གྱི་སོགས་ཁོང་ནས་གདན་གཉིས་གཉིས་བཏོན་ནས། དེ་དག་འཛིན་པའི་ལྷ་དང་། རོ་ལངས་བརྒྱད་པོ་ནི་རྒྱུད་ནས་བཤད་པའི་རོ་ལངས་ཀྱི་སྒྲུབ་པ་བྱེད་ན་འགོད་པ་ཡིན་གྱི། སློབ་མ་ལ་དབང་བསྐུར་བ་དང་། མཆོག་བསྒྲུབ་པའི་དཀྱིལ་འཁོར་ལ་རོ་ལངས་མི་འགོད་པར། དེའི་སར་ཞབས་གཡོན་གྱི་གདན་རྣམས་བཀོད་ནས་དེ་དག་འཛིན་པའི་ལྷར་བསྐྱེད་དེ་ཉམས་ལེན་གྱི་རིམ་པ་སྟོན་པ།
འཇིགས་བྱེད་ལྷ་ཞེ་དགུ་མའི་དཀྱིལ་འཁོར་ལམ་སྲོལ་བཀྲལ། ཡང་སློབ་དཔོན་ཨ་མོ་གྷ་བཛྲ་གྱིས་རྡོ་རྗེ་འཇིགས་བྱེད་ཀྱི་རྒྱུད་རྟོག་པ་བདུན་པ་དང་། གཤིན་རྗེ་གཤེད་སྤྱིའི་བཤད་རྒྱུད། འཇམ་དཔལ་གསང་བའི་རྒྱུད་ཅེས་པ་གཉིས་ལ་བརྟེན་ནས་གཞལ་ཡས་ཁང་སྲུང་འཁོར་དུར་ཁྲོད་དང་བཅས་པའི་དབུས་སུ་གཙོ་བོ་བཅོམ་ལྡན་འདས་དང་ཕྱག་མཚན་རྣམས་འགོད་པ་རྒྱུད་ཀྱི་དངོས་བསྟན་བཞིན་ལ། རོ་ལངས་རྣམས་ཀྱི་ཚབ་ཏུ་གནོད་སྦྱིན་མོ་བརྒྱད་དང་། ཕྱིའི་པདྨའི་ཕྱོགས་མཚམས་བརྒྱད་དུ་གཤིན་རྗེ་ཕོ་བརྒྱད་དང་བཅས་པ་སྟེ། འཇིགས་བྱེད་ལྷ་བཅུ་བདུན་མའི་དཀྱིལ་འཁོར་བཀྲལ། ཡང་སློབ་དཔོན་ཨ་མོས་གཞལ་ཡས་ཁང་སྲུང་འཁོར་དུར་ཁྲོད་དང་བཅས་པའི་དབུས་སུ་གཙོ་བོ་བཅོམ་ལྡན་འདས་དང་རོ་ལངས་རྣམས་རྒྱུད་ཀྱི་རྟོག་པ་དང་པོའི་དངོས་བསྟན་ཇི་ལྟ་བ་བཞིན་ལ། སྲུང་འཁོར་གསང་བ་འདུས་པའི་རྒྱུད་ཕྱི་མ་ནས་བཤད་པའི་ཐུན་མོང་མ་ཡིན་པའི་སྲུང་འཁོར་གྱིས་ཁ་བསྐངས་ཏེ། གཙོ་བོ་ལ་རོ་ལངས་བརྒྱད་བསྐོར་གྱི་འཇིགས་བྱེད་ལྷ་བཅུ་དགུ་མའི་དཀྱིལ་འཁོར་མཛད་པ་ཡིན་ལ།
གཉིས་པ་དཔའ་བོ་གཅིག་པའི་སྒྲུབ་ཐབས་ལ། སློབ་དཔོན་ཤྲཱི་བྷ་དྲས་གཞལ་ཡས་ཁང་སྲུང་འཁོར་དུར་ཁྲོད་དང་བཅས་པའི་དབུས་སུ་གཙོ་བོ་ཁོ་ན་བསྒོམ་པ། དེ་ཡང་བདེ་མཆོག་ལཱུ་ཧི་པ་ལྟར་རྟེན་དང་བརྟེན་པ་གཉིས་ཅིག་ཅར་བསྐྱེད་པ་རུས་སྦལ་ལྟ་བུའི་བསྐྱེད་ཆོག་སྟོན་པའི་དཔའ་བོ་གཅིག་པའི་སྒྲུབ་ཐབས་མདོར་བསྡུས་པ་ཞིག་མཛད་ཅིང་། རྗེ་བཙུན་ས་སྐྱ་བ་ཆེན་པོ་ཀུན་དགའ་སྙིང་པོས་རྟོག་བདུན་གྱི་ཊིཀྐར་ཡང་བསྐྱེད་ཆོག་འདི་དང་ཡང་མཐུན་པར་བཤད། ཡང་སློབ་དཔོན་དཔལ་འཛིན་གྱིས་མཛད་པའི་སྒྲུབ་ཐབས་སུ་གཞལ་ཡས་ཁང་སྲུང་འཁོར་དུར་ཁྲོད་དང་བཅས་པའི་དབུས་སུ་འཇིགས་བྱེད་ཁོ་ན་བསྒོམ་པའི་དཔའ་བོ་གཅིག་པའི་ཉམས་ལེན་བསྟན་པ་སྟེ་རྟེན་དང་བརྟེན་པ་རིམ་ཅན་དུ་བསྐྱེད་པ་ཞིག་དང་། ཡང་སློབ་དཔོན་འཇམ་པའི་དབྱངས་ཀྱིས་གཞལ་ཡས་ཁང་དང་། དུར་ཁྲོད་མེད་པའི་སྲུང་འཁོར་ཙམ་དང་བཅས་པའི་དཔའ་བོ་གཅིག་པའི་སྒྲུབ་ཐབས་མཛད། ཡང་སློབ་དཔོན་ཨ་མོ་གྷ་བཛྲས་རྟེན་ཡན་ལག་གསུམ་པོ་གང་ཡང་མེད་པའི་འཇིགས་བྱེད་དཔའ་བོ་གཅིག་པའི་སྒྲུབ་ཐབས་བཀྲལ་པ་དེ་ཉིད་དང་བཞི་ཡོད་པར་བཤད་པས་ན། མདོར་ན་འཕགས་ཡུལ་དུ་བྱུང་བའི་རྡོ་རྗེ་འཇིགས་བྱེད་ཀྱི་ལམ་སྲོལ་བདུན་པོ་དེ་དག་ཏུ་ངེས་ཏེ། རྗེ་བཙུན་ཨེ་ཝཾ་པ་ཆེན་པོའི་གསུང་ལས།
དཀྱིལ་འཁོར་ཡོངས་རྫོགས་ལ་གསུམ་དང་། དཔའ་བོ་གཅིག་པ་ལ་བཞི་བཤད་པའི་རྗེས་སུ། དེས་ན་རྒྱ་གར་ནས་བྱུང་བའི་རྡོ་རྗེ་འཇིགས་བྱེད་ཀྱི་བསྐྱེད་རིམ་གྱི་སྒྲུབ་ཐབས་དེ་ཙམ་དུ་ངེས་པ་ཡིན་ལ། ཞེས་གསུངས་པས་སོ། ། དེ་དག་གིས་ནི་འཕགས་ཡུལ་དུ་གཤིན་གཤེད་རྗེ་ནག་པོའི་སྐོར་གྱི་དགོངས་འགྲེལ་དང་ལམ་སྲོལ་ཇི་ལྟར་བྱུང་བའི་ཚུལ་བསྟན་ཟིན་ནས། གཉིས་པ་དམར་པོའི་སྐོར་ནི། གོང་དུ་བསྟན་པའི་གཤེད་དམར་གྱི་རྒྱུད་ལེའུ་བཅོ་བརྒྱད་པ་དང་། བུ་སྟོན་རིན་པོ་ཆེས་བསྒྱུར་བའི་ལེའུ་ཉེར་གཉིས་ལ་མ་བརྟེན་པར། ཨུ་རྒྱན་ན་བཞུགས་པའི་གཤིན་རྗེ་གཤེད་ཀྱི་རྒྱུད་རྒྱས་པ་འབུམ་ཕྲག་གསུམ་པ་ལ་བརྟེན་ནས་རྣལ་འབྱོར་གྱི་དབང་ཕྱུག་བིརྺ་པས་གཤེད་དམར་ལྷ་ལྔའི་དཀྱིལ་འཁོར་དང་། སྤྲོས་མེད་ཀྱི་ལམ་སྲོལ་འདི་ཕྱེ་བ་ཡིན་ཏེ།
དེ་ཡང་རྒྱུད་དེ་ཉིད་ཀྱི་དགོངས་འགྲེལ་དུ་གཤེད་དམར་ལྷ་ལྔ་ཆར་གྱི་མངོན་པར་རྟོགས་པ་ལས་ཚོགས་དང་བཅས་པ་སྟོན་པ་སྒྲུབ་ཐབས་རྒྱས་པ་དང་། གཙོ་བོ་རྐྱང་པའི་མངོན་རྟོགས་སྟོན་པ་སྒྲུབ་ཐབས་བསྡུས་པ། གཏོར་མའི་ཆོ་ག་སྟེ་བསྐྱེད་རིམ་སྟོན་པའི་གཞུང་གསུམ་དང་། ཤིན་ཏུ་སྤྲོས་པ་མེད་པའི་མན་ངག་སྤྲོས་མེད་རྡོ་རྗེའི་ཚིག་རྐང་། འོད་གསལ་འཆར་བའི་ཆོ་ག བདུད་རྩི་བྱིན་གྱིས་བརླབས་པའི་ཆོ་ག་སྟེ་རྫོགས་རིམ་གྱི་གཞུང་གསུམ་དང་། ཡང་འཁྲུལ་འཁོར་གྱི་ཕྲེང་བ་ཞེས་བྱ་བ་དང་། དེར་མི་གསལ་བའི་སྔགས་བཏུ་བ་དང་། ལས་སོ་སོའི་སྔགས་གསལ་བར་སྟོན་པ་གཤིན་རྗེ་བསྒྲུབ་པའི་ཆོ་ག་ཞེས་བྱ་བ་ལས་ཚོགས་སྟོན་པའི་གཞུང་གཉིས་ཏེ་བརྒྱད་ཙམ་ཞིག་མཛད། ཡང་གྲུབ་ཆེན་དཔལ་འཛིན་གྱིས་རྒྱུད་ལེའུ་བཅུ་དགུ་པ་ལ་བརྟེན་ནས་གཤེད་དམར་ལྷ་བཅུ་གསུམ་མའི་དཀྱིལ་འཁོར་གྱི་ལམ་སྲོལ་བཀྲལ་པ་ཡིན་ཏེ།
སློབ་དཔོན་དེ་ཉིད་ཀྱིས་གཤིན་རྗེ་གཤེད་དམར་པོ་ལྷ་བཅུ་གསུམ་མའི་དཀྱིལ་འཁོར་ཡོངས་རྫོགས་ཀྱི་སྒྲུབ་ཐབས། དཔའ་བོ་གཅིག་པའི་སྒྲུབ་ཐབས། དཀྱིལ་འཁོར་གྱི་ཆོ་ག དྲེགས་བྱེད་མེ་ལྷའི་མཆོད་ཆོག དམར་ནག་ཐུན་མོང་བའི་མཆོད་ཆོག ཙཎ་ཙི་ཀ ཕག་མོ། དབྱངས་ཅན་མ། གཽ་རི་སྟེ་ལྷ་མོ་བཞིའི་སྒྲུབ་ཐབས་རེ་རེ་སྟེ་བསྐྱེད་རིམ་གྱི་གཞུང་བཅུ་ཕྲག་གཅིག ཡང་རྣལ་འབྱོར་བཞིའི་བྱིན་རླབས།
རྣལ་འབྱོར་བཞིའི་ཚིག་རྐང་། འཕོ་བའི་བྱིན་རླབས། འཕོ་བའི་མན་ངག འཁྲུལ་འཁོར་དང་ཕྱིར་བཟློག་གི་མན་ངག འོད་འཛིན་མའི་བྱིན་རླབས། དེའི་སྒྲུབ་ཐབས། ཏིང་ངེ་འཛིན་གྱི་ཆོ་ག་སྟེ་རྫོགས་རིམ་སྟོན་པའི་གཞུང་བརྒྱད་མཛད། ཡང་དེའི་རྗེས་སུ་པཎྜི་ཏ་བློ་ཟབ་སྙིང་པོ་ཞེས་བྱ་བ་དེས་གཤེད་དམར་གྱི་མངོན་རྟོགས་དང་། བདག་བྱིན་གྱིས་བརླབས་པའི་རིམ་པ་དང་གཞུང་གཉིས་མཛད། གཞན་པཎྜི་ཏ་དརྤན་ཨ་ཙརྻ་ཞེས་བྱ་བས་འཚོ་བའི་དེ་ཁོ་ན་ཉིད་བྱ་བའི་གཞུང་གཅིག་མཛད་དེ།
ད་ལྟ་ཡོངས་སུ་གྲགས་པའི་གཤིན་རྗེ་གཤེད་དམར་པོའི་ཆོས་སྐོར་གྱི་རྒྱ་གཞུང་ནི་དེ་རྣམས་ཡིན་ལ། དེས་ན་དམར་པོའི་ལམ་སྲོལ་ཡང་རྒྱུད་འབུམ་པ་ལ་བརྟེན་ནས་རྣལ་འབྱོར་དབང་ཕྱུག་བིརྺ་པས་བཀྲལ་པའི་ལྷ་ལྔ་མའི་དཀྱིལ་འཁོར། རྒྱུད་ལེའུ་བཅུ་དགུ་པ་ལ་བརྟེན་ནས་དཔལ་འཛིན་གྱིས་ཕྱེ་བའི་ལྷ་སུམ་ཅུ་མའི་དཀྱིལ་འཁོར་དང་གཉིས་སམ། ཡང་རྒྱུད་དེ་ལ་བརྟེན་ནས་པཎྜི་ཏ་བློ་ཟབ་སྙིང་པོ་ཞེས་བྱ་བས་མཛད་པའི་ལྷ་ལྔ་མའི་དཀྱིལ་འཁོར་དང་གསུམ་དུ་ཡོད་པར་གསུངས་པ་ཡིན་ནོ། ། འོ་ན་གྲུབ་ཆེན་དཔལ་འཛིན་རྗེ་བཙུན་བིརྺ་པའི་སློབ་མ་ཡིན་པས་བིརྺ་པའི་ལམ་སྲོལ་ལས་ལོགས་སུ་བགྲངས་པ་མི་འཐད་དོ་སྙམ་ན། འགལ་བ་མེད་དེ། གྲུབ་ཆེན་འདིས་རྣལ་འབྱོར་དབང་ཕྱུག་ལ་གཤིན་རྗེ་གཤེད་དམར་པོའི་ཆོས་སྐོར་རྣམས་ཡོངས་སུ་རྫོགས་པ་གསན་པ་ཡིན་མོད། འོན་ཀྱང་ཕྱིས་སུ་དཔལ་འཛིན་རང་ཉིད་ལ་ཡི་དམ་གྱི་ཞལ་གཟིགས་ནས་དངོས་སུ་གདམས་པ་ལ་བརྟེན་ནས་གཤེད་དམར་ལྷ་བཅུ་གསུམ་མའི་ཐུན་མོང་མ་ཡིན་པའི་གདམས་པ་རྣམས་བྱུང་བ་ཡིན་པས་ལུགས་སྲོལ་ཐ་དད་ཡིན་པར་གསུངས་པ་ཡིན་ནོ། ། དེ་དག་གིས་ནི་འཕགས་ཡུལ་དུ་གཤིན་རྗེ་གཤེད་དམར་ནག་གི་དགོངས་འགྲེལ་དང་ལམ་སྲོལ་ཇི་ལྟར་བྱུང་བའི་ཚུལ་མ་ལུས་པ་བསྟན་ཟིན་ནས། གཉིས་པ་བོད་ཡུལ་དུ་ཇི་ལྟར་བྱུང་བའི་ཚུལ་ལ་ཡང་།
ནག་པོའི་སྐོར་དང་དམར་པོའི་སྐོར་གཉིས་ལས། དང་པོ་ནི། སྔར་བསྟན་པ་ལྟར་འཕགས་ཡུལ་དུ་ལུགས་སྲོལ་གྱི་གཙོ་བོ་གཉིས་དང་། དེ་དག་ལས་སོ་སོར་བརྒྱུད་པའི་ལུགས་བདུན་དང་། ཁྱད་པར་དུ་རྡོ་རྗེ་འཇིགས་བྱེད་ཀྱི་ལམ་སྲོལ་ལ་དཀྱིལ་འཁོར་ཡོངས་རྫོགས་དང་། དཔའ་བོ་གཅིག་པ་གཉིས་ལས་ཕྱེ་བའི་དྲུག་གམ་བདུན་དུ་བྱོན་པ་དེ་རྣམས་ལས་བརྒྱུད་པའི་བོད་ཁ་བ་ཅན་གྱི་ལྗོངས་འདིར་ནི་ཆོས་ཀྱི་སྤྱན་དང་ལྡན་པའམ་སྐད་གཉིས་སྨྲ་བའི་ལོ་ཙཱ་བ་དུ་མ་ཞིག་གི་ས་པཎ་གྲུབ་སོ་སོ་ལ་གསན་པའི་གཤིན་རྗེ་གཤེད་ཀྱི་བཀའ་སྲོལ་མི་འདྲ་བ་མང་དུ་བྱོན་པ་ཡིན་ཏེ། ཞང་ཅོག་གྲུ་ཤེས་རབ་བླ་མས། སློབ་དཔོན་ཨ་མོ་གྷ་བཛྲ་ཆུང་བ་ལ་གསན་པའི་ཞང་ལུགས་དང་། སྐྱོ་སྟོན་འོད་བྱུང་གིས་ཞང་ལ་ཡང་གསན། སླར་པཎྜི་ཏ་དེ་ཉིད་ལ་ཡང་གསན་ནས་དར་རྒྱས་སུ་མཛད་པས་སྐྱོ་ལུགས་དང་།
འགོས་ལོ་ཙཱ་བས་ཤྲཱི་བྷ་དྲའི་མན་ངག་ལ་བརྟེན་ནས་མད་པའི་འགོས་ལུགས་དང་། འབྲོག་མི་ལོ་ཙཱ་བ་ཤཱཀྱ་ཡེ་ཤེས་ཀྱི་རཏྣ་ཨ་ཀ་ར་ཤནྟིའི་མན་ངག་ལ་བརྟེན་པ་འབྲོག་ལུགས་དང་། བ་རི་ལོ་ཙཱ་བས་པཎྜི་ཏ་ཏ་ཐཱ་ག་ཏ་རཀྵི་ཏའི་མན་ངག་ལ་བརྟེན་པ་བ་རི་ལུགས་དང་། རྭ་ལོ་ཙཱ་བས་བལ་པོ་བྷ་རོའི་མན་ངག་ལ་བརྟེན་པ་རྭ་ལུགས་དང་། མལ་ལོ་ཙཱ་བས་བལ་པོ་ཕམ་ཐིང་པ་དང་། བལ་པོ་ཐུགས་རྗེ་ཆེན་པོའི་མན་ངག་ལ་བརྟེན་པའི་མལ་ལུགས་སམ་ས་ལུགས་དང་། གཉོས་ལོ་ཙཱ་བས་བ་ལིཾ་ཏ་ཨ་ཙརྻའི་མན་ངག་ལ་བརྟེན་པ་གཉོས་ལུགས་དང་། གྱི་ཇོ་ལུགས་ལ་སོགས་པ་དགུ་ཙམ་ཞིག་བྱུང་བ་ལས། འགོས། འབྲོག
བ་རི། གྱི་ཇོ། གཉོས་རྣམས་ནས་བརྒྱུད་པའི་བཀའ་སྲོལ་རྣམས་ནི་དེང་སང་མི་བཞུགས་པར་བཤད་ལ། ད་ལྟའི་བར་དུ་བཀའ་མ་ནུབ་པར་ཡོད་པ་ནི། ཞང་ལུགས། སྐྱོ་ལུགས། མལ་ལུགས་སམ་ས་ལུགས། རྭ་ལུགས་དང་བཞི་པོ་ཡིན་པ་ལས། དང་པོ་ཞང་ལུགས་ནི། ཞང་ཅོག་གྲུ་ཤེས་རབ་བླ་མས་པཎྜི་ཏ་ཨ་མོ་གྷ་ཆུང་བ་ལ་གསན་ནས་དར་རྒྱས་སུ་མཛད་པ་སྟེ།
ལུགས་འདི་པ་ལྷ་ཞེ་དགུ་མའི་དཀྱིལ་འཁོར་ལ་གཙོ་བོར་མཛད་པ་ཡིན་ལ། སྐྱོ་སྟོན་ལུགས་ནི་སྐྱོ་འོད་འབྱུང་གིས་གྲུབ་ཆེན་ཨ་མོ་གྷ་བཛྲ་ཆུང་བ་ལ་གསན་ནས་འཕེལ་བ་འདི་ཉིད་དེ། བརྒྱུད་པ་འདི་ལྷ་བཅུ་བདུན་མ་ལ་ཐུགས་དམ་གྱི་མཐིལ་ཡང་མཛད་འཆད་ཉན་ཡང་འདི་ལ་གཙོ་བོར་མཛད་ཅིང་། འདི་པ་རང་གིས་མཛད་པའི་རྟོག་གསུམ་གྱི་འགྲེལ་པ། རྟོག་བདུན་གྱི་འགྲེལ་པ་སོགས་འཇིགས་བྱེད་ལྷ་ཞེ་དགུ་མའི་སྒྲུབ་ཐབས་སོགས་ཡིག་འཇོག་དུ་མ་ཡོད་པར་སྣང་ངོ་། ། གཞན་ཡང་ཆོས་རྒྱལ་འཕགས་པས་ཞེ་དགུ་མའི་སྒྲུབ་ཐབས་ཞི་ཁྲོ་རྣམ་རོལ། རྗེ་དཀོན་མཆོག་ལྷུན་གྲུབ་ཀྱི་ཁྲིད་ཡིག་རྣམས་ཡོད་ཅིང་། མལ་ལུགས་སམ་ས་ལུགས་ནི་མལ་ལོ་ནས་ས་སྐྱ་པ་ཆེན་པོ་ལ་བརྒྱུད་པ་སྟེ། ལུགས་འདི་ལ་རྟོག་བདུན་གྱི་དངོས་བསྟན་རོ་ལངས་བརྒྱད་བསྐོར་གཙོ་བོར་མཛད་ཅིང་། ས་ཆེན་གྱིས་རྟོག་བདུན་གྱི་ཊིཀྐ་དང་མཆན་མཛད།
རྗེ་བཙུན་སྐུ་མཆེད་ཀྱིས་འཇིགས་བྱེད་ལ་བསྟོད་པ་རེ་ལས་ཡིག་ཆ་ཆེར་མ་མཛད། ཕྱིས་ཀུན་མཁྱེན་ཆེན་པོས་འཇིགས་བྱེད་ས་ལུགས་ཀྱི་སྒྲུབ་དཀྱིལ་ཡང་མཛད། ཞ་ལུ་བ་སངས་རྒྱས་དཔལ་བཟང་གིས་འཇིགས་བྱེད་ས་ལུགས་ཀྱི་སྒྲུབ་ཐབས། དཀྱིལ་ཆོག གཏོར་མའི་ཆོ་ག བཀྲ་ཤིས་ཀྱི་ཆོ་ག་རྣམས་མཛད་ལ། གཞན་ཡང་ལུགས་འདི་ལ་རྗེས་འཇུག་གི་མཁས་པ་དུ་མས་མཛད་པའི་ཡིག་ཆ་མང་དུ་ཡོད་ཅིང་དེ་དག་ལ་བརྟེན་ནས་ལུགས་འདིའི་དབང་བཀའ་དང་བཤད་བཀའ་སོགས་མ་ནུབ་ཅིང་དར་རྒྱས་སུ་བཞུགས་པ་ཡིན་ནོ། ། རྭ་ལུགས་ནི་རྭ་ལོ་ཙཱ་བ་རྡོ་རྗེ་གྲགས་ཀྱིས་བལ་པོ་བྷ་རོ་ལ་གསན་ནས་འཕེལ་རྒྱས་སུ་མཛད་པ་འདི་ཉིད་དེ། འདི་ལ་རྭ་རྡོ་རྗེ་གྲགས་ཀྱིས་རྟོག་བདུན་གྱི་དཀའ་འགྲེལ། ནག་འགྲེལ་མན་ངག་བཅུད་ཀྱི་ཐིག་པ་སྟེ་རྒྱུད་ཀྱི་ཡིག་ཆ་གསུམ།
ཡང་སྒྲུབ་ཐབས་ལ་དཔལ་འཛིན་གྱི་དགྲ་ནག་གི་སྒྲུབ་ཐབས་ཀྱི་རྗེས་སུ་འབྲངས་ནས་འཇིགས་བྱེད་བཅུ་གསུམ་མའི་སྒྲུབ་ཐབས་ཡིད་བཞིན་གཏེར་མཛོད། དཔལ་འཛིན་གྱི་མ་ཧེའི་ཞལ་གྱི་སྒྲུབ་ཐབས་ཀྱི་རྗེས་སུ་འབྲངས་ནས་གཙོ་བོའི་སྒྲུབ་ཐབས་དྲི་མེད་སྣང་བ། བྷ་རོའི་སྒྲུབ་ཐབས་རྣམ་གསུམ་གྱི་རྗེས་སུ་འབྲངས་ནས་ཞལ་གསུམ་ཕྱག་དྲུག་པའི་སྒྲུབ་ཐབས་ཁམས་གསུམ་ཟ་བྱེད། ཞལ་བཞི་ཕྱག་བཞི་པའི་སྒྲུབ་ཐབས་དྲི་མེད་ཆུ་རྒྱུན། ཞལ་གཅིག་ཕྱག་གཉིས་པའི་སྒྲུབ་ཐབས་རིན་ཆེན་དོན་བསྡུས་རྣམས་མཛད། གཞན་ཡང་སྨིན་བྱེད་ལ་དབང་གི་ཆུ་རྒྱུན། ལམ་གྱི་ཡན་ལག་ལ་ཞི་བའི་སྦྱིན་སྲེག ཧ་ལ་ནག་པོའི་ཤོག་དྲིལ་གསུམ། བསྙེན་བསྒྲུབ་དགྲ་སྲོག་དབང་བསྡུད། དམར་པོ་མདའ་གཞུ་འགེངས་པ་སོགས་ཡིག་ཆའི་རྣམ་གྲངས།
རྭ་ཤེས་རབ་རྒྱལ་མཚན་གྱིས་མཛད་པའི་རྭ་པོད་ཀྱི་དཀར་ཆག་ནང་བཞིན་སོགས་མང་དུ་མཛད་ནས་དར་རྒྱས་སུ་མཛད་པ་ལ་འཇིགས་བྱེད་རྭ་ལུགས་ཞེས་གྲགས་ཤིང་། དེང་སང་གི་བར་དུ་ཡང་རྒྱུན་མ་ཆད་ཅིང་དར་རྒྱས་སུ་བཞུགས་པ་ཡིན་ཞིང་། ལུགས་འདི་ལ་གཙོ་བོར་ཐུགས་རྩིས་མཛད་པ་ནི་རོ་ལངས་བརྒྱད་བསྐོར་དང་ལྷ་བཅུ་གསུམ་མའི་དཀྱིལ་འཁོར་གཉིས་པོ་ཡིན་ལ། རྭ་ལུགས་འདི་ལ་ཆོས་རྒྱལ་འཕགས་པའི་སྒྲུབ་དཀྱིལ་དང་། རྗེ་དཀོན་མཆོག་ལྷུན་གྲུབ་ཀྱི་རོ་ལངས་བརྒྱད་སྐོར་གྱི་སྒྲུབ་ཐབས་དང་། བཅུ་གསུམ་མའི་སྒྲུབ་ཐབས་སོགས་ཀྱང་ཡོད་པ་ཡིན་ནོ། ། ཡང་རྗེ་ངོར་ཆེན་གྱི་གསུང་ལས། བོད་དུ་གཤིན་རྗེ་གཤེད་ཀྱི་ཆོས་སྐོར་ལ་ཐོག་མར་མཁས་པ་རྭ་སྐྱོ་ཞང་གསུམ། ཐ་མར་མཁས་པ་མགར་ལྡོང་གཉོས་གསུམ་སྟེ་མཁས་པ་སྒོ་དྲུག་གི་བཤད་སྲོལ་དང་ངོས་བཟུང་བ་ཞེས་གསུངས་པའི་རྭ་སྐྱོ་ཞང་གསུམ་ནི་གོང་དུ་བཤད་མ་ཐག་པ་དེ་དག་ཡན་ལ། ཐ་མར་མཁས་པ་མགར་ལྡོང་གི་མགར་ནི།
མགར་རྡོ་རྗེ་སྙིང་པོ་དང་རོང་ཟོམ་ཆོས་བཟང་རྣམས་ཡིན་ཀྱང་ཞང་པའི་ཁོངས་སུ་འདུ་བར་བཤད་ལ། ལྡོང་ནི་ལྡོང་སྟོན་ཤེས་རབ་དཔལ་ཏེ། དྲག་པོ་སྔགས་གཏེར་ལ་སོགས་པ་མཛད་ཅིང་གདམས་པ་ཡང་དུ་ཡོད་ཀྱང་རྭ་ལུགས་ཀྱི་རྗེས་འབྲངས་ཡིན་པར་བཤད། གཉོས་ནི་གཉོས་ལོ་ཙཱ་བ་ཡོན་ཏན་གྲགས་ཏེ་ལུགས་འདི་ལ་བ་ལིང་ཏ་ཨཱ་ཙརྻའི་མན་ངག་ཡིན་ཟེར་བའི་འཇིགས་བྱེད་ལྷ་བཅུ་དགུ་མ་དང་། རོ་ལངས་བརྒྱད་བསྐོར་མིན་པའི་དཀྱིལ་འཁོར་ཞིག་བཞུགས་པ་རྗེ་རྡོ་རྗེ་འཆང་གིས་འཐད་ལྡན་ཡིན་མིན་རྩོད་པ་ཅན་དུ་གསུངས་ལ། ཡང་གུང་རུ་ཤེས་རབ་བཟང་པོས་འཇིགས་བྱེད་ལ་དཀྱིལ་འཁོར་ཡོངས་རྫོགས་དང་། དཔའ་བོ་གཅིག་པ་གཉིས་ཡོངས་རྫོགས་ལ་རྣམ་དག་གསུམ། བོད་ཀྱི་མན་ངག་གིས་བཟོས་པ་གཉིས། རྟོག་བཏགས་ཀྱི་དཀྱིལ་འཁོར་གསུམ་དང་བརྒྱད་དུ་གསུངས་ནས། རྣམ་དག་གསུམ་ལ་རོ་ལངས་བརྒྱད་བསྐོར་དང་།
ཞེ་དགུ་མ་དང་། བཅུ་བདུན་མ་དང་གསུམ་པོ་འདྲེན་པར་མཛད། རྭ་ལུགས་ཀྱི་བཅུ་གསུམ་མ་དང་། གཉོས་ལུགས་ཀྱི་དགུ་མ་གཉིས་པོ་ལ་བོད་ཀྱི་མན་ངག་གིས་བཟོས་པ་ཞེས་བཤད། རྟོག་བཏགས་ཀྱི་གསུམ་ནི་བོ་དོང་འཇམ་རལ་སོགས་འདོད་པའི་ཞེ་གཅིག་མ་དང་། མི་ཏྲ་ཛུ་ཀས་མཛད་པར་གྲགས་པའི་མི་ཏྲ་བརྒྱ་རྩའི་ནང་གི་ལྷ་ལྔ་མ་དང་། དགེ་ལུགས་པའི་བཅུ་གསུམ་མ་དང་གསུམ་པོ་ཡིན་པར་གསུངས་ཤིང་། དེ་དང་མཐུན་པ་རྗེ་རྡོ་རྗེ་འཆང་གིས་ཀྱང་། ཡང་བོ་དོང་འཇམ་རལ་དང་ཞང་སྟོན་རྒྱ་མཚོ་གཉིས་ཀྱིས་བཞི་བཅུ་ཞེ་གཅིག་མའི་སྒྲུབ་ཐབས་བྱས་པ་རྣམས་ལ་ནི། དེ་ལྟར་སྟོན་བྱེད་ཀྱི་རྒྱུད་གང་ཡང་མེད་པས་རང་བཟོ་འབའ་ཞིག་ཏུ་ཟད་དོ། །
ཞེས་གསུངས་པ་དང་། དགའ་ལྡན་པའི་བཅུ་གསུམ་མ་ལ་དགག་སྒྲུབ་རྒྱས་པར་མཛད་པས་ན་ཞེ་གཅིག་མ་དང་། དགེ་ལུགས་པའི་བཅུ་གསུམ་མ་གཉིས་འཐད་ལྡན་མིན་པར་བཞེད་པ་ཡིན་ནོ། ། དེས་ན་བོད་འདིར་འཇིགས་བྱེད་ཀྱི་དཀྱིལ་འཁོར་ཡོངས་རྫོགས་ལ་རྣམ་གྲངས་བརྒྱད་ཙམ་ཞིག་ཡོད་ཀྱང་། རྩོད་མེད་ནི་རོ་ལངས་བརྒྱད་བསྐོར་སོགས་གསུམ་པོ་དེར་ངེས་པ་ཡིན་ལ། ཡང་བདག་གི་བླ་མ་མཁན་ཆེན་ཐམས་ཅད་མཁྱེན་པ་ངག་དབང་ཆོས་གྲགས་ཀྱིས་རྭ་ལུགས་བཅུ་གསུམ་མ་ཡང་ལུང་རིགས་དུ་མས་འཐད་ལྡན་དུ་བསྒྲུབ་པར་མཛད་ནས་དཀྱིལ་འཁོར་རྣམ་དག་བཞིའི་རོ་ལངས་བརྒྱད་བསྐོར་ལ་ས་ལུགས་དང་། རྭ་ལུགས་གཉིས་སུ་ཕྱེ་ནས་ལྔར་ཡོད་པར་ཡང་གསུངས་སོ། ། དེ་དག་ལས་རོ་ལངས་བརྒྱད་བསྐོར་གཉིས་དང་། ཞེ་དགུ་མ་དང་། རྭ་ལུགས་བཅུ་གསུམ་མ་དང་།
སྐྱོ་ལུགས་བཅུ་བདུན་མ་དང་ལྔ་ལ་ནི་དེང་སང་ཡང་བཀའ་མ་ནུབ་པར་བཞུགས་པ་ཡིན་ནོ། ། འོ་ན་རྭ་ལུགས་བཅུ་གསུམ་པ་དང་དགེ་ལུགས་བཅུ་གསུམ་མ་གཉིས་ལ་མི་འདྲ་བའི་ཁྱད་པར་གང་ཡོད་ཅེ་ན། འདི་གཉིས་ལ་ཁྱད་པར་ཤིན་ཏུ་མང་སྟེ། དཀྱིལ་འཁོར་གྱི་གཙོ་བོའི་ཞལ་འགྱེད་མི་མཐུན་པ་དང་། ཕྱག་མཚན་འཛིན་ཚུལ་མི་མཐུན་པ་དང་། འདི་ཉིད་ཀྱི་རས་བྲིས་དཀྱིལ་འཁོར་བྲི་ཚུལ་མི་མཐུན་པ་དང་། རྡུལ་ཚོན་གྱི་དཀྱིལ་འཁོར་འབྲི་ཚུལ་མི་མཐུན་པ་དང་། བསྲུང་འཁོར་འབྲི་ཚུལ་མི་མཐུན་པ་དང་། བཟླས་པ་བྱེད་ཚུལ་མི་མཐུན་པ་དང་། གཙོ་བོ་ལ་ཡུམ་ཡོད་ཚུལ་མི་མཐུན་པ་སོགས་མང་དུ་གསུངས་པ་ཡིན་ལ།
དེ་ལྟར་ནའང་དགེ་ལྡན་པ་རང་གི་བཞེད་པས། རྭ་ལོའི་བཅུ་གསུམ་མ་དང་གཅིག་པའི་ཁུལ་གྱི་ཁོང་རང་བཞེད་པའི་བཅུ་གསུམ་མ་འཐད་པའི་ལུང་རིགས་མང་དུ་འགོད་པར་མཛད་པའི་སྙིང་པོ་དྲག་ཤོས་ལ་འདི་ལྟར་གསུངས་ཏེ། གཙོ་བོ་འཇིགས་བྱེད་ལ་གཏི་མུག་གཤིན་རྗེ་གཤེད་སོགས་ལྷ་བཅུ་གཉིས་ཀྱིས་བསྐོར་བ་འདི། རྟོག་བདུན་གྱི་བཤད་རྒྱུད་རྟོག་པ་གསུམ་པ་ལས་བཤད་པ་ཡིན་ཏེ། དེ་ཉིད་ལས། འཁྲུལ་འཁོར་གྱི་སྔགས་ཀྱི་ཡི་གེ་བསྲེ་བའི་སྐབས་སུ། ལིང་ཚེ་དགུ་པའི་དབུས་དང་ཕྱོགས་བཞིར། ཡ་ཀྵེ་མ་མེ་ད་དང་ལྔ། དེའི་ཕྱི་རོལ་རེ་མིག་བཅུ་གཉིས་པ་ལ་ལྷ་ལྷག་མ་བརྒྱད། ཐོད་པ་བཞི་སྟེ་བཅུ་གཉིས་ཀྱི་ས་བོན་འགོད་པར་བཤད་པ་གང་ཞིག
ས་བོན་དེ་རྣམས་རིམ་བཞིན་ལྷ་སོ་སོ་དང་ཐོད་པ་བཞིའི་ངོ་བོར་བརྗོད་པའི་ཕྱིར་ཏེ། དགྲ་ནག་ལས། ཡི་གེ་ཀྵེ་ནི་གཏི་མུག་བརྗོད། ། ཡི་གེ་མ་ནི་ཕྲ་མར་གསུངས། ། ཡི་གེ་མེ་ནི་འདོད་ཆགས་ཉིད། ། ཡི་གེ་ད་ནི་ཕྲག་དོག་འགྱུར། ། ཡི་གེ་འཇོམས་པ་ལྔ་རུ་གྲགས། ། ཡི་གེ་ཡ་ནི་ཐོ་བར་གྲགས། ། ཡི་གེ་ཙ་ནི་དབྱུག་པ་གཙོ། ། ལག་ན་པདྨ་ནི་ཡིག་ལས། །
ཡི་གེ་ཡ་ནི་རལ་གྲིར་ལྡན། ། ཡི་གེ་ཛ་ནི་སེམས་མར་བརྗོད། ། ཡི་གེ་བ་ནི་ཕག་མོར་གྲགས། ། ཡི་གེ་དོ་ལས་དབྱངས་ཅན་གྲགས། ། ཡི་གེ་རུ་ནི་གོ་རིར་བརྗོད། ། ཎ་ཡོ་ནི་རྭ་མཚམས་བཞི་རུ། ། ཐོད་པ་བཞི་རུ་གྲགས་པའོ། ། ཞེས་གསུངས་པ་ལས་ཤེས་སོ། ། དེ་ལྟར་རྟོག་བདུན་གྱི་འགྲེལ་པ་དཔལ་ཆེན་གྲུབ་པ་དང་། སོ་ན་ཤྲཱི་གཉིས་ཀས་མཛད་པ་ལས།
ཡི་གེ་བཅུ་བདུན་དེ་དག་ལྷ་བཅུ་བདུན་གྱི་རང་བཞིན་ཅན་དུ་རྣམ་པར་བསྒོམ་ལ་རང་གི་སྙིང་ཁའི་ས་བོན་གྱི་འོད་ཟེར་གྱིས་གཤིན་རྗེ་གཤེད། ལྷ་བཅུ་བདུན་གྱི་བདག་ཉིད་ཀྱི་ཡེ་ཤེས་དཀྱིལ་འཁོར་སྤྱན་དྲངས་ལ་མདུན་གྱི་ནམ་མཁར་བཞུགས་སུ་གསོལ་ལ། མཆོད་ཡོན་ལ་སོགས་པ་ཕུལ་ལ་སྔར་བྲིས་པའི་འཁོར་ལོ་ལ་ཐོ་བ་ལ་སོགས་པའི་སྦྱོར་བས་བཅུག་ལ། དེ་ནས་ལས་དང་མཐུན་པར་གསུངས་པའི་རིམ་པས་བདག་ཉིད་རྣམ་པར་བསྒོམ་ལ་སྔགས་ཡོངས་སུ་བཟླས་ཏེ་ལས་བསྒྲུབ་པར་བྱའོ། ། ཞེས་འཇིགས་བྱེད་ཀྱི་འཁྲུལ་འཁོར་ལ་བརྟེན་ནས་ལས་བསྒྲུབ་པའི་སྐབས་སུ་ཡ་ལ་སོགས་པའི་ཡི་གེ་བཅུ་བདུན་ལྷའི་རྣམ་པ་བཅུ་གསུམ་དང་། ལྷའི་ངོ་བོར་ཐོད་པར་བསྐྱེད་པ་ལ་རང་འདྲའི་ཡེ་ཤེས་པ་བཅུག་ནས་ལས་བསྒྲུབ་པར་གསལ་བར་གསུངས་པས། གཙོ་བོ་འཇིགས་བྱེད་ལ་འཁོར་ལྷ་བཅུ་གཉིས་ཀྱིས་བསྐོར་བའི་བཅུ་གསུམ་མ་གྲུབ་སྟེ། འཇིགས་བྱེད་ཀྱི་དབང་དུ་བྱས་པའི་འཁྲུལ་འཁོར་གྱི་ལྷ་བཅུ་གཉིས་ཀྱི་ལས་བསྒྲུབ་པའི་སྐབས་སུ་གཙོ་བོ་འཇིགས་བྱེད་རང་ཡོང་བ་མ་གཏོགས། གཤིན་རྗེ་གཤེད་གཞན་འབྱུང་བ་དོན་མེད་པའི་ཕྱིར། དེས་ན་གཙོ་བོ་འཇིགས་བྱེད་ལ་འཁོར་དགྲ་ནག་ནས་བཤད་པའི་ལྷ་བཅུ་གཉིས་དང་།
ཐོད་པ་བཞིས་བསྐོར་བ་ཤིན་ཏུ་གསལ་བ་ཡོད་པས་རྒྱུད་དང་། འགྲེལ་པ་ལ་བརྟེན་པའི་ལུགས་རྣམ་པར་དག་པ་མ་རྟོགས་བཞིན་དུ་སྐུར་པ་གདབ་པར་མི་བྱའོ། ། ཞེས་དགེ་ལྡན་པ་རང་གི་རྩལ་སྟོན་གྱི་ལུགས་སུ་བཤད་ལ། དེ་ལ་རྗེ་རྡོ་རྗེ་འཆང་གི་སློབ་རྒྱུན་རྣམས་ཀྱིས་དགག་སྒྲུབ་ཀྱི་རིམ་པ་མཐའ་ཡས་པ་ཞིག་གསུངས་མོད་ཀྱང་། འདིར་ཡི་གེས་འཇིགས་ནས་མ་བཀོད་ལ། རྗེ་རྡོ་རྗེ་འཆང་གི་དགོངས་པ་བླ་མ་མཁས་པ་དག་གི་གསུང་རྒྱུན་ལས་ཀྱང་ཤིན་ཏུ་རྒྱས་པ་ཞིག་གསུངས་པའི་སྙིང་པོ་བསྡུས་ཏེ་བརྗོད་པར་བྱ་སྟེ། ཁྱོད་འདོད་པ་ལྟར་ན་གཙོ་བོ་འཇིགས་བྱེད་ལྷ་བརྒྱད་ལ་ལྷ་གཞན་དུ་མས་བསྐོར་བའི་དཀྱིལ་འཁོར་རིགས་མི་འདྲ་བ་དུ་མ་ཞིག་ཁས་ལེན་དགོས་འབྱུང་སྟེ། དེ་ཡང་འདི་ལྟར། ཁྱོད་ཀྱིས་འདོད་པའི་རྟོག་གསུམ་གྱི་འཁྲུལ་འཁོར་འབྲི་ཚུལ་ལྟར་ན། རེ་མིག་བཅུ་གཉིས་པའི་ཕྱི་རོལ་ཏུ་རེ་མིག་བཅུ་དྲུག་པའི་ནང་དུ་ཧྲིཿཥྚི་ཡི་གེ་བཅུ་བཞིའམ།
བཅུ་པ་འབྲི་དགོས་ལ། དེ་ལྟར་ན་གཙོ་བོ་འཇིགས་བྱེད་ཀྱི་དཀྱིལ་འཁོར་ལ་ས་བོན་ཧྲིཿཥྚི་སོགས་པས་བསྐྱེད་པའི་ཕྱོགས་སྐྱོང་གི་དཀྱིལ་འཁོར་གཅིག་ཀྱང་ཁས་ལེན་དགོས་འབྱུང་སྟེ། གཤེད་དམར་གྱི་རྒྱུད་ལེའུ་བཅུ་དགུ་པ་ལས།

དེ་ནས་ས་བོན་ཧྲིཿཡིག་རྫོགས་པར་དབང་པོ་ཡིའོ། ། ས་བོན་ཥྚི་ཡིག་རྫོགས་པར་གཤིན་རྗེའོ། ། ས་བོན་ཝི་ཡིག་ལས་རྫོགས་པ་ཆུ་ལྷའོ། ། ས་བོན་ཏ་ཡིག་ལས་རྫོགས་པ་དབང་ལྷའོ། ། ས་བོན་ཨ་ཡིག་ལས་རྫོགས་པ་མེ་ལྷའོ། ། ས་བོན་ན་ཡིག་ལ་རྫོགས་པ་བདེན་བྲལ་ལོ། ། ས་བོན་ཥ་ཡིག་ལ་རྫོགས་པ་རླུང་ལྷའོ། ། ས་བོན་ཧཱུྃ་ཡིག་ལ་རྫོགསཔ་ཟླ་བའོ། ། ས་བོན་ཧཱུྃ་ཡིག་ལ་རྫོགས་པ་ཚངས་པའོ། ། ས་བོན་ཕཊ྄་ཡིག་ལ་རྫོགས་པ་ཉི་མའོ། ། ས་བོན་ཕཊ྄་ཡིག་རྫོགས་པ་ནོར་འཛིན་མའོ། །
ཞེས་སོགས་ཧྲིཿཥྚི་ཡི་གེ་བཅུ་བཞི་པ་ལས་ཕྱོགས་སྐྱོང་བཅུ་བཞི་བསྐྱེད་པར་གསུངས་པའི་ཕྱིར་ཞེས་པ་དང་། གཞན་ཡང་གཙོ་བོ་རྡོ་རྗེ་འཇིགས་བྱེད་ཀྱི་དཀྱིལ་འཁོར་ལ་བདག་མེད་ལྷ་མོ་བཅོ་ལྔ་ཉིས་འགྱུར་གྱིས་བསྐོར་བའི་དཀྱིལ་འཁོར་ཞིག་ཀྱང་ཁས་ལེན་རིགས་པར་ཐལ། རྟོག་གསུམ་གྱི་འཁྲུལ་འཁོར་གྱི་ལིང་ཚེ་བཅུ་དྲུག་པའི་ཕྱི་རོལ་ཏུ་རེ་མིག་སུམ་ཅུ་སོ་གཉིས་པ་གཉིས་ཡོད་པའི་རིམ་པ་དང་པོ་ལ་ཨ་ལྀ་བཅུ་དྲུག་པ་ཕྲག་གཉིས་འགོད་པ་གསུངས་པ་གང་ཞིག ཧེ་བཛྲ་ལས་ཀྱང་། ཨ་ལྀ་བཅུ་དྲུག་ལས་བདག་མེད་ལྷ་མོ་བཅོ་ལྔ་བསྐྱེད་པར་གསུངས་པའི་ཕྱིར། ཞེས་པའི་རིགས་པ་ནི་སྟོབས་མཚུངས་ཀྱི་གནོད་ལན་གྱིས་བཟློག་མི་ནུས་པ་གནམ་ལྕགས་ཀྱི་ཐོག་ལྟ་བུ་ཤིན་ཏུ་བཟོད་པར་དཀའ་བ་ཡིན་ནོ། ། ཡང་ཆོས་རྗེ་རི་བོ་དགེ་ལྡན་པས་འཇིགས་བྱེད་བཅུ་གསུམ་མའི་དཀྱིལ་འཁོར་ལུང་རིགས་ཀྱིས་བསྒྲུབས་ནས། དེས་ན་རྡོ་རྗེ་འཇིགས་བྱེད་ལ་ཡུམ་ཡང་ཡོད་པ་ཡིན་གསུངས་ཏེ། དེའི་སྒྲུབ་བྱེད་ཀྱི་གཙོ་བོ་གསུམ་བཀོད་ནས། མ་ཧེའི་ཞལ་འདི་ལ་ཡུམ་ཡོད་པར་ཁས་ལེན་ཏེ།
དེ་ཡང་དགེ་ལྡན་པ་རང་གི་བཞེད་པས། སྤྱིར་ཡུམ་ཡོད་པར་བསྒྲུབ་པ་ལ། དབང་གོང་མ་ལ་བརྟེན་ནས་བསྒྲུབ་པ། དགྲ་ནག་གི་གཞུང་ལ་བརྟེན་ནས་བསྒྲུབ་པ། ཀྱཻ་རྡོ་རྗེ་ལ་བརྟེན་ནས་བསྒྲུབ་པ་དང་གསུམ་དུ་མཛད་ནས། དང་པོ་ནི། རྡོ་རྗེ་འཇིགས་བྱེད་ལ་ཡུམ་ཡོད་དེ། འདིའི་དབང་བསྐུར་བའི་ཚེ་གསང་དབང་གི་རྫས་བསྒྲུབ་པ་ལ། བླ་མ་དཀྱིལ་འཁོར་གྱི་གཙོ་བོར་བསྐྱེད་ནས་ཡུམ་ལ་བརྟེན་ནས་བསྒྲུབ་དགོས་པ་དང་། དབང་གསུམ་པའི་ཚེ་སློབ་མ་དཀྱིལ་འཁོར་གྱི་གཙོ་བོར་བསྐྱེད་རིག་མ་ལྷ་མོར་བསྐྱེད་པ་དང་སྙོམས་འཇུག་བྱས་པ་ལས་ཤེས་རབ་ཡེ་ཤེས་ཀྱི་དགོས་པ་བསྒྲུབ་དགོས་པའི་ཕྱིར།
ཞེས་པ་དང་། གཉིས་པ་ནི་ལྷའི་བསྐྱེད་ཆོག་གི་སྒོ་ནས་ཀྱང་ཡུམ་ཡོད་པར་གྲུབ་སྟེ། གཙོ་བོར་འཇིགས་བྱེད་ལ་འཁོར་དགྲ་ནག་ནས་ཁ་བསྐངས་པས་བཅུ་གསུམ་མའི་དཀྱིལ་འཁོར་འགྲུབ་པ་གང་ཞིག འདིའི་ཚེ་འཁོར་གྱི་ལྷ་རྣམས་གཙོ་བོ་ཡབ་ཡུམ་གྱི་མངལ་ནས་འབྱིན་པ་འཐད་པས་དེ་ལ་ཡུམ་དགོས་པའི་ཕྱིར། ཞེས་པ་དང་། གསུམ་པ་ཀྱཻ་རྡོ་རྗེ་ལ་བརྟེན་ནས་ཀྱང་འཇིགས་བྱེད་ལ་ཡུམ་ཡོད་པར་གྲུབ་སྟེ། དཀྱིལ་འཁོར་གྱི་གཙོ་བོ་བདག་མེད་མ་བསྒོམ་པའི་ཚེ་མོའི་རྟགས་བསྒྱུར་ནས་ཕོའི་རྟགས་དང་ལྡན་པར་བསྒོམས་ནས་སྙོམས་འཇུག་བྱེད་པར་བཤད་པ་གང་ཞིག ལྷ་མོ་རྟགས་དང་ལྡན་པ་ལ་ཕོ་རྟགས་སུ་བསྒྱུར་དགོས་ན། ལྷ་ཕོ་རྟགས་དང་ལྡན་པ་ལ་ཕྱག་རྒྱ་མ་གཞན་བསྐྱེད་ནས་སྙོམས་འཇུག་བྱེད་དགོས་པ་ལྟ་སྨོས་ཀྱང་ཅི་དགོས་པའི་ཕྱིར། ཞེས་པ་དང་གསུམ་ཡོད་པའི་ཤེས་བྱེད་དུ་བཀོད།
རྟོག་བདུན་སོགས་རྒྱུད་རྒྱ་གཞུང་ལས་འཇིགས་བྱེད་ལ་ཡུམ་མ་བཤད་པའི་འགལ་སྤོང་ལ། རྟོག་བདུན་སོགས་ཡོད་པར་མ་བཤད་ཀྱང་མི་འགལ་ཏེ། ཡུམ་ཡོད་པར་མ་བཤད་པ་དང་། མེད་པར་བཤད་པ་དོན་མི་གཅིག་པའི་ཕྱིར་ཞེས་གསུངས། དེ་ལ་རྡོ་རྗེ་འཆང་གི་གསུང་རྒྱུན་ལས། ལུང་རིགས་ཀྱི་གནོད་བྱེད་མང་པོ་ཞིག་གསུངས་པའི་སྙིང་པོ་ནི། དཀྱིལ་འཁོར་གང་ལ་གསང་དབང་དང་། ཤེས་རབ་ཡེ་ཤེས་ཀྱི་དབང་བསྐུར་བ་ཡོད་ཕྱིན་དེའི་གཙོ་བོ་ལ་ཡུམ་དང་དངོས་སུ་སྦྱོར་བ་ཡོད་དགོས་ན། རྡོ་རྗེ་ཕྲེང་བ་ནས་བཤད་པའི་ཕག་མོ་སྔོན་མོ་སོགས་ཡུམ་རྐྱང་གི་དཀྱིལ་འཁོར་གྱི་གཙོ་བོ་ལ་ཡུམ་དགོས་པ་དང་། དེ་ནས་བཤད་པའི་སངས་རྒྱས་ཐོད་པ་ལྷ་དགུའི་དཀྱིལ་འཁོར་གྱི་གཙོ་བོ་དེ་ལ་ཡང་ཡུམ་འདོད་དགོས་པར་འགྱུར་ཏེ།
དེ་རྣམས་ལ་གསང་དབང་དང་དབང་གསུམ་པ་བསྐུར་བ་ཡོད་པར་ཕྲེང་བ་མཁན་པོ་ཉིད་ཀྱིས་བཤད་པའི་ཕྱིར། དེ་དག་ལ་འདོད་ན་བླ་མེད་ཀྱི་ཡུམ་རྐྱང་གི་དཀྱིལ་འཁོར་མི་སྲིད་པ་ཁས་ལེན་དགོས་པ་དང་། སངས་རྒྱས་ཐོད་པ་ལྷ་དགུའི་དཀྱིལ་འཁོར་གྱི་གཙོ་བོ་ལ་ཡུམ་ཡོད་པར་འདོད་པ་ནི། ཨ་བྷ་ཡ་ཀ་ར་ཉིད་ཀྱི་ཞལ་ནས། བཅོམ་ལྡན་འདས་སངས་རྒྱས་ཐོད་པ་ལྷ་དགུའི་བདག་ཉིད་ཅན་གྱི་དཀྱིལ་འཁོར་ནི་རྡོ་རྗེ་གུར་གྱི་ནང་གི་ཆོས་འབྱུང་ལ་གནས་པའི་གཞལ་ཡས་ཁང་གི་དབུས་སུ་སྣ་ཚོགས་པདྨའོ། ། དེའི་ཟེའུ་འབྲུ་ལ་རོའི་སྙིང་ཁར་ཉི་མའི་གདན་ལ་ཤེས་རབ་མ་དང་། བཅོམ་ལྡན་འདས་སྐུ་མདོག་ལ་སོགས་པ་ནི་ཕྱི་ནས་འཆད་པའི་འཁོར་ལོ་གསུམ་ལ་གནས་པའི་དཔལ་སངས་རྒྱས་ཐོད་པ་བཞིན་ནོ། ། ཞེས་གཙོ་བོ་ཡུམ་མེད་དུ་བཤད་པ་དངོས་སུ་འགལ་བར་གསུངས་པ་དང་། འཇིགས་བྱེད་ཀྱི་བསྐྱེད་རིམ་གྱི་གནས་སྐབས་སུ་གཙོ་བོ་ལ་ཡུམ་ངེས་པར་ཡོད་དགོས་པ་ཡང་མི་འཐད་དེ། དེ་ངེས་པར་དགོས་ན་དེ་སྟོན་བྱེད་ཀྱི་རྒྱུད་དང་།
དགོངས་འགྲེལ་ཚད་ལྡན་རྣམས་ནས་དེ་ཡོད་པར་བཤད་དགོས་པའི་ཕྱིར་ཏེ། དེ་ཡོད་ན་དེ་རྒྱུད་འགྲེལ་རྣམས་ཀྱི་བརྗོད་བྱ་ཡིན་དགོས་པའི་ཕྱིར། ཞེས་པ་འདི་རྣམས་འཇིགས་བྱེད་ལ་ཡུམ་ཡོད་པའི་སྒྲུབ་བྱེད་དང་པོ་འགོག་བྱེད་དུ་གསུངས་འདུག་པ་འདི་དག་གི་རྟགས་གསལ་ཁྱབ་པ་གསུམ་པོ་གང་ལ་ཡང་དགེ་ལྡན་པས་ལན་དོན་དང་མཐུན་པ་མི་ཐོབ་སྟེ། རིགས་པ་སྔ་མའི་རྟགས་ནི་རང་གིས་ཁས་བླངས། འདོད་ན་ནི་ཡུམ་རྐྱང་གི་དཀྱིལ་འཁོར་གཏན་ནས་མེད་པ་ཞིག་ཁས་ལེན་དགོས་བྱུང་། རིགས་པ་གཉིས་པ་ཡང་ཤིན་ཏུ་བཟང་བའི་གནོད་བྱེད་ཡིན་ཏེ། ཇི་ལྟར་ཞེ་ན། དགེ་ལྡན་པ་རང་གི་རྒྱུད་དགོངས་འགྲེལ་དང་བཅས་པ་ནས་ཡོད་པར་མ་བཤད་པ་དང་། མེད་པར་བཤད་པ་གཉིས་དོན་མི་གཅིག་པའི་ཕྱིར་ཞེས་རྒྱུད་འགྲེལ་པ་དང་བཅས་པ་ནས་ཡོད་པར་མ་བཤད་པའི་འཇིགས་བྱེད་ཀྱི་ཡུམ་ཡོད་པ་ཞིག་ཁས་བླངས་བྱུང་བ་དེ་ལ། འོ་ན་དེ་འདྲའི་འཇིགས་བྱེད་ཀྱི་ཡུམ་དེ་རྒྱུད་དགོངས་འགྲེལ་དང་བཅས་པ་ནས་མ་བསྟན་པར་ཐལ།
དེ་རྒྱུད་དགོངས་འགྲེལ་དང་བཅས་པ་ནས་ཡོད་པར་མ་བཤད་པའི་ཕྱིར། རྟགས་ཁས་བླངས། འདོད་ན། དེ་རྒྱུད་དགོངས་འགྲེལ་དང་བཅས་པ་ནས་བསྟན་པར་ཐལ། དེ་རྒྱུད་དགོངས་འགྲེལ་དང་བཅས་པའི་བསྟན་དོན་ཡིན་པའི་ཕྱིར་དང་། དེ་དག་གི་བརྗོད་བྱ་ཡིན་པའི་ཕྱིར། གཏན་ཚིགས་མ་གྲུབ་ན། དེར་ཐལ། དེ་རྡོ་རྗེ་འཇིགས་བྱེད་ཀྱི་དཀྱིལ་འཁོར་པའི་ལྷ་ཡིན་པའི་ཕྱིར། ཁྱབ་པ་གྲུབ་སྟེ།
རྒྱུད་དགོངས་འགྲེལ་དང་བཅས་པ་ནས་མ་བསྟན་པའི་འཇིགས་བྱེད་ཀྱི་དཀྱིལ་འཁོར་གྱི་ལྷ་འདྲ་ཡོད་ན་ཡི་དམ་གྱི་ལྷ་ཡིན་དགོས་པ་ལས། དེ་འདྲ་དེ་ཡི་དམ་གྱི་ལྷ་མ་ཡིན་པའི་ཕྱིར། གལ་ཏེ་དེ་ཡི་དམ་གྱི་ལྷ་ཡིན་ཟེར་ན། དེ་འདྲའི་ཡི་དམ་བསྒོམས་པའི་བྱིན་རླབས་ལས་བྱུང་བའི་རྣམ་དཔྱོད་ཀྱི་སྤོབས་པ་ནི་ཆོས་རྗེ་རི་བོ་དགེ་ལྡན་པའི་རྣམ་དཔྱོད་དུ་འདུག་པས་ཤིན་ཏུ་ངོ་མཚར་ཆེའོ། ། ཡང་རྡོ་རྗེ་འཆང་གི་གསུང་རྒྱུན་ལས། དགེ་ལྡན་པའི་སྒྲུབ་བྱེད་གཉིས་པའི་གཉེན་པོར་འདི་ལྟར་གསུངས་ཏེ། གཉིས་པ་དགྲ་ནག་ལ་བརྟེན་ནས་ཡུམ་ཡོད་པར་འདོད་པའི་ལོག་རྟོག་དགག་པ་ནི། རྟོག་གསུམ་དང་དགྲ་ནག་གི་རྒྱུད་ལ་བརྟེན་ནས། གཙོ་བོ་རྡོ་རྗེ་འཇིགས་བྱེད་ཀྱི་མཛད་པ་ལ། དགྲ་ནག་ནས་བཤད་པའི་འཁོར་བཅུ་གཉིས་ཀྱིས་བསྐོར་བའི་འཇིགས་བྱེད་ལྷ་བཅུ་གསུམ་མ་བསྒྲུབ་ཅིང་།
དེ་ལྟར་ན་འཁོར་གྱི་ལྷ་བཅུ་གཉིས་པོ་དེ་དག་གཙོ་བོ་ཡབ་ཡུམ་གྱི་མངལ་ནས་འབྱིན་པ་ཤིན་ཏུ་འགྲུབ་སྟེ། ཞེས་སོགས་ཀྱི་གཏན་ཚིགས་རྣམས་ཀྱིས་རྡོ་རྗེ་འཇིགས་བྱེད་ལ་དངོས་ཡུམ་ཡོད་པར་བསྒྲུབ་པ་ནི་བཞད་གད་ཀྱི་གནས་ཏེ། ཞེས་སོགས་དང་། དེས་ན་དགྲ་ནག་གི་བསྐྱེད་ཆོག་གི་རིགས་པ་འདིར་སྦྱར་བ་ནི། བཙས་མ་ལ་བུ་ཡོད་པའི་རིགས་པ་མོ་གཤམ་ལ་སྦྱར་བ་དང་ཁྱད་པར་ཅི་ཡོད། ཅེས་སོགས་གསུངས་པ་ཡང་ཐུགས་ཤིན་ཏུ་མད་པར་སྣང་སྟེ། དགྲ་ནག་གི་འཁོར་བཅུ་གཉིས་པོ་གཙོ་བོ་འཇིགས་བྱེད་ལ་སྦྱར་བས་ལྷ་བཅུ་གསུམ་མའི་དཀྱིལ་འཁོར་རང་འཐད་ལྡན་མིན་པའི་རྒྱུ་མཚན་གོང་དུ་བཀོད་ནས། དེ་མི་འཐད་ཕྱིན་དེ་ཤེས་བྱེད་དུ་བྱས་ནས་འཇིགས་བྱེད་ལ་ཡུམ་ཡོད་པར་བསྒྲུབ་པ་ནི། ཁྱད་གཞི་མེད་པའི་ཁྱད་ཆོས་དང་། དགྲ་ནག་གི་འཁོར་འཇིགས་བྱེད་ལ་སྦྱར་ཞིང་།
དགྲ་ནག་གི་མངལ་འབྱིན་གྱི་བསྐྱེད་ཆོག་འཇིགས་བྱེད་ལ་སྦྱར་བ་ནི་མོ་གཤམ་ལ་བུ་ཡོད་པར་ཐལ། བཙས་མ་ལ་བུ་ཡོད་པའི་ཕྱིར་ཞེས་པར་སོང་འདུག་པས་སོ། ། ཡང་ཡུམ་སྒྲུབ་བྱེད་གསུམ་པ་ལ་གནོད་བྱེད་ནི། རྗེ་རྡོ་རྗེ་འཆང་གི་གསུང་གི་ཟིན་བྲིས་ལས། གསུམ་པ་ཀྱཻ་རྡོ་རྗེ་ལ་བརྟེན་ནས་ཡུམ་ཡོད་པར་འདོད་པའི་ལོག་རྟོག་དགག་པ་ནི། བརྟག་གཉིས་ཀྱི་ཉེ་རྒྱུའི་སྤྱོད་པ་སྟོན་བྱེད་ཀྱི་ལུང་དྲངས་ནས། འཇིགས་བྱེད་ལ་དངོས་སུ་སྦྱར་བའི་ཡུམ་ཡོད་པར་བསྒྲུབ་པ་ཡང་ཐུགས་མཉམ་པར་མ་བཞག་པ་ཡིན་ཏེ། འདི་གཉིས་ལ་འབྲེལ་ཅི་ཡང་མེད་པའི་ཕྱིར། ཞེས་སོགས་རྒྱས་པར་གསུངས་པ་ཡང་ལན་གྱིས་ལྡོག་པར་མི་ནུས་པའི་རིགས་ཡིན་ནོ། ། དེ་ཡང་ཇི་ལྟར་ཞེ་ན།
དགེ་ལྡན་པའི་འདོད་པ་དེ་ལ་འབྲེལ་གཏན་ནས་མ་བྱུང་སྟེ། རྩ་བའི་རྒྱུད་བརྟག་གཉིས་ལས། བདག་མེད་རྣལ་འབྱོར་ལྡན་པ་ཡི། ། ཞེས་སོགས་ཚིག་བཅད་གཅིག་གི་དོགས་པ་བཀོད་ནས། དེའི་ལན་དུ། བུད་མེད་གཟུགས་ནི་སྤངས་ནས་གཞན། ། ཞེས་པ་ནས། དགའ་ཆེན་ཧེ་རུ་ཀ་ཡི་གཟུགས། ། ཞེས་པའི་བར་གསུངས་པ་ནི་ཉེ་རྒྱུའི་སྤྱོད་པས་འབྲས་བུ་མངོན་དུ་བྱེད་ཚུལ་སྟོན་བྱེད་ཡིན་པར་མངའ་བདག་མེ་ཏྲི་པས་གསུངས་པ་མ་གཟིགས་པར། རྒྱུད་ཚིག་འདི་དག་མཐོང་བ་ཙམ་རྒྱུ་མཚན་དུ་མཛད་ནས་གང་གི་སྐབས་ཡིན་མ་ཕྱེད་པར་གྱ་ཚོམ་དུ་སྨྲས་འདུག་པས་སོ། །
གཞན་ཡང་ཆོས་རྗེ་རི་བོ་དགེ་ལྡན་པས་བདག་མེད་མའི་དཀྱིལ་འཁོར་བསྒོམ་པའི་ཚེ་མོ་རྟགས་བསྒྱུར་ནས་ཕོ་རྟགས་དང་ལྡན་པར་བསྒོམ་དགོས་ཞེས་བཞེད་པ་ལ། རྗེ་བཙུན་ཨེ་ཝཾ་པས། འོ་ན་དེའི་ཚེ་རྣལ་འབྱོར་པ་དེ་བདག་མེད་མ་བསྒོམ་པ་ཡིན་ནམ་མ་ཡིན། དང་པོ་ལྟར་ན་དེ་ལྟ་བུའི་ཕོ་རྟགས་ཅན་གྱི་བདག་མེད་མ་གང་ནས་བཤད་སྨྲོས་ཤིག གཉིས་པ་ལྟར་ན་མཆོག་གི་དངོས་གྲུབ་བསྒྲུབ་པའི་རྟེན་དུ་བདག་མེད་མའི་བསྐྱེད་རིམ་བསྒོམ་པའི་དུས་མི་སྲིད་པར་འགྱུར་ཏེ། དཀྱིལ་འཁོར་གྱི་གཙོ་བོ་བདག་མེད་མས་མཛད་པ་ལས་མཆོག་གི་དངོས་གྲུབ་བསྒྲུབ་པའི་དུས་སུ་ནི། ལྷ་མོའི་རྟགས་རྣམས་བསྒྱུར་ནས་ཕོ་རྟགས་དང་ལྡན་པ་ངེས་པར་བསྒོམ་དགོས་ཤིང་། དེ་ལྟ་བུ་ཕོ་རྟགས་ཅན་གྱི་ལྷ་དེ་ནི་བདག་མེད་མ་མ་ཡིན་པའི་ཕྱིར་རོ། ། ཞེས་གསུངས་པ་ཡང་རིགས་པ་སྨྲ་བའི་ཁྱུ་མཆོག་ཏུ་མཚོན་བྱེད་ཡིན་པ་དཔྱོད་ལྡན་གྱི་སྐྱེས་བུ་ཡོད་ན་དགོངས་པར་འགྱུར་རོ། ། ཡང་ཇོ་གདན་མཁན་ཆེན་ནམ་ལྷུན་པས་འཇིགས་བྱེད་བཅུ་གསུམ་མ་འདི་འཇིགས་བྱེད་ཀྱི་རྒྱུད་འབུམ་པ་ན་བཞུགས་ཡོད་པ།
ལ་ལི་ཏ་སོགས་བླ་མ་རིམ་པ་བཞིན་བརྒྱུད་ནས་བྷ་རོས་རྭ་ཆེན་ལ་གནང་བ་ལ་བརྟེན། རྭ་ཆེན་གྱིས་ལྷ་བཅུ་གསུམ་གྱི་སྒྲུབ་ཐབས་ཡིད་བཞིན་གཏེར་མཛོད་མཛད་པ་ཡིན་གསུངས་པ་ཡང་འཐད་པར་མ་མཐོང་སྟེ། རྒྱུད་འབུམ་པ་ན་ཡོད་པའི་ཤེས་བྱེད་ཚད་ཐུབ་འགོད་རྒྱུ་མི་འདུག་པའི་ཕྱིར་དང་། རྒྱུད་འབུམ་པ་ནས་བཤད་པ་ཡོད་དུ་ཟིན་ཀྱང་། གྲུབ་ཆེན་ལ་ལི་ཏས་ཨུ་རྒྱན་དུ་བྱོན་པའི་རྟོག་བདུན་དང་། སྐྱོ་པའི་ལུགས་ལ་རྟོག་གསུམ་ཡང་སྤྱན་དྲངས་པ་ཙམ་མ་གཏོགས། དེ་ལས་གཞན་སྤྱན་དྲངས་པའི་ལོ་རྒྱུས་ཚད་མ་གཏན་ནས་མི་སྣང་བས་སོ། ། དེར་མ་ཟད་མཁན་ནམ་མཁའ་ལྷུན་བཟང་གི་བཞེད་པ་དེ་ནི་རྭ་ཆེན་གྱི་དགོངས་པ་དང་ཡང་མི་མཐུན་ཏེ། བཅུ་གསུམ་མའི་དཀྱིལ་འཁོར་འདི་འཇིགས་བྱེད་རང་གི་རྒྱུད་དང་སྒྲུབ་ཐབས་ཀྱི་རྒྱ་གཞུང་གཅིག་ན་ཡོངས་སུ་རྫོགས་པ་མི་བཞུགས་པའམ་ཡོངས་སུ་རྫོགས་པར་མ་བཤད་ཀྱང་། རྒྱུད་གཞན་དང་སྒྲུབ་ཐབས་ཀྱི་རྒྱ་གཞུང་ནས་ཀྱང་ཁ་བསྐངས་ཏེ།
མདོར་ན་འཐོར་བ་བསྡུས་པའི་ཚུལ་གྱིས་བཀོད་པ་ཡིན་པར་རྭ་ཆེན་རང་གིས་བཤད་ལ། ཇོ་གདན་ནི་རྒྱུད་འབུམ་པ་ན་ཡོངས་སུ་རྫོགས་པ་བཞུགས་པ་དེ་གྲུབ་ཆེན་ལ་ལི་ཏ་སོགས་རིམ་པས་བརྒྱུད་རྭ་ཆེན་ལ་བཀའ་བབས་ལ་བརྟེན་བཅུ་གསུམ་མའི་སྒྲུབ་ཐབས་སླར་མཛད་པར་བཞེད་པའི་ཕྱིར། འཐོར་བ་བསྡུས་ནས་བཀོད་པ་རྭ་ཆེན་བཞེད་དེ། སྒྲུབ་ཐབས་ཡིད་བཞིན་གཏེར་མཛོད་ལས། དོན་བསྡུས་རྒྱུད་འདི་གསལ་བར་བྱེད་པའི་ཡང་གསལ་འདི། ། བདག་དང་ཕྱི་མའི་ཕྱི་ལ་ཡང་ཕྱི་མ་སོགས་དོན་དུ་འགྱུར་སྙམ་ནས། ། འཇིགས་མཛད་བླ་མར་བཅས་ལ་གསོལ་བ་ཡང་ཡང་བཏབ་བྱས་ནས། ། རྒྱུད་དང་སྒྲུབ་ཐབས་གཅིག་ན་རྫོགས་མིན་འཐོར་བ་བསྡུས་ནས་བཀོད། ། ཅེས་གསུངས་པས་སོ། ། དེས་ན་འཇིགས་བྱེད་བཅུ་གསུམ་མ་འཐད་པའི་སྒྲུབ་བྱེད་བདག་གི་བླ་མ་མཁན་ཆེན་ཐམས་ཅད་མཁྱེན་པ་ངག་དབང་ཆོས་གྲགས་ཀྱིས་གསུངས་པ་འདི་ཉིད་རྭ་ཆེན་གྱི་དགོངས་པ་ཡིན་པར་སྣང་སྟེ།
དེ་ཡང་མཁན་ཆེན་འཇམ་པའི་དབྱངས་ཉིད་ཀྱིས་མཛད་པའི་འཇིགས་བྱེད་རྭ་ལུགས་ཀྱི་དབང་ཆོག་དྲི་བའི་རང་ལན་ལས། མངོན་རྟོགས་ཡིད་བཞིན་གཏེར་མཛོད་འདིའི་རྟེན་གཞི་ནི། རྒྱུད་རྟོག་པ་བདུན་པ་དང་། ལ་ལི་ཏ་སོགས་ཀྱིས་མཛད་པའི་འཇིགས་བྱེད་ཀྱི་སྒྲུབ་ཐབས་སྔ་མ་རྣམས་དང་། དེར་མ་ཐུས་པའི་ཁ་འགོང་དགོས་པ་རྣམས་དགྲ་ནག་གི་རྒྱུད་དང་། དཔལ་འཛིན་གྱི་དགྲ་ནག་གི་བཅུ་གསུམ་མའི་སྒྲུབ་ཐབས་རྣམས་ལ་བརྟེན་པ་ཡིན་ཏེ། དེ་ཡང་རྟེན་གཞལ་ཡས་ཁང་བསྐྱེད་པ་དང་། མགོ་བོ་ལ་སོགས་པའི་གཙོ་བོའི་ཕྱག་མཚན་སོ་གཉིས་བཀོད་པ་རྣམས་ནི་རྟོག་བདུན་གྱི་དཀྱིལ་འཁོར་བསྟན་པའི་རྟོག་པ་དང་། འཇིགས་བྱེད་རང་གི་སྒྲུབ་ཐབས་རྒྱ་གཞུང་གི་གཞལ་ཡས་ཁང་རྣམས་བསྐྱེད་པའི་སྐབས་ལ་བརྟེན། རྒྱུའི་འཇམ་དཔལ་དང་།
འབྲས་བུའི་འཇིགས་བྱེད་བསྐྱེད་ཚུལ་ནི། རྟོག་བདུན་གྱི་བསྒོམ་པའི་སྐབས་དང་། སྒྲུབ་ཐབས་རྒྱ་གཞུང་གི་རྒྱུ་འབྲས་ཀྱི་ལྷ་བསྐྱེད་པའི་སྐབས་རྣམས་ལ་བརྟེན། གཏི་མུག་གཤིན་རྗེ་གཤེད་ལ་སོགས་པའི་འཁོར་ལྷ་བཅུ་གཉིས་ནི་དགྲ་ནག་གི་རྒྱུད་དང་། དཔལ་འཛིན་གྱི་དགྲ་ནག་བཅུ་གསུམ་མའི་སྒྲུབ་ཐབས་ལ་རྟེན། ཡུམ་ནི་དགྲ་ནག་གི་ཡུམ་དེ་འདིར་མ་སྦྱར་བས་དགྲ་ནག་ལ་རྟེན་པ་མ་ཡིན་ཞིང་། གང་ལ་རྟེན་ན་སྔར་བཤད་པ་ལྟར། མཉམ་ཉིད་རྣམ་རྒྱལ་གྱི་རྒྱུད་ལ་རྟེན་གཞི་བྱས་ལ་ལེགས་སོ། ། ཞེས་གང་ལ་བརྟེན་པའི་གཞི་ངོས་བཟུང་ནས། དེ་དག་ལ་བརྟེན་པའི་རྒྱུ་མཚན་སྟོན་པ་ལ།
དེ་རྗེས་དེ་མ་ཐག་པར་དེ་དག་གི་རྒྱུ་མཚན་ནི་གཞལ་ཡས་ཁང་བསྐྱེད་ཅིང་དེར་ཕྱག་མཚན་འགོད་ཚུལ་རྣམས་རྟོགས་པ་དང་པོ་སྒྲུབ་ཐབས་ན་དངོས་སུ་གསལ་བ་དང་། རྒྱུ་འབྲས་ཀྱི་ལྷ་བསྐྱེད་པ་ཡང་བསྒོམ་པའི་རྟོག་པ་ན་དངོས་སུ་གསལ་ཞིང་སྒྲུབ་ཐབས་རྣམས་སུ་ཡང་དེ་བཞིན་འབྱུང་བས་རྟོག་བདུན་དང་རྒྱ་གཞུང་གི་སྒྲུབ་ཐབས་རྣམས་ལ་བརྟེན་པའི་ཤེས་བྱེད་དེ་ལྟར་ཡིན་ལ། དེ་བཞིན་དུ་འཁོར་གྱི་ལྷ་དགྲ་ནག་ལ་བརྟེན་པ་ནི། རྒྱུད་ནི་རྒྱུད་གཞན་གྱིས་ཀྱང་གསལ་བར་བྱ། ། ཞེས་མཁས་པ་ལ་གྲགས་པ་ལྟར་འཇིགས་བྱེད་རང་དུ་རིགས་གཞན་བཞི་དང་ཁྲོ་བོ་བཞི་རྣམས་དངོས་སུ་མ་བཤད་པའི་མ་ཚང་བ་དེ་དགྲ་ནག་ནས་ཁ་བསྐངས་པས་རིགས་ལྔ་སོགས་གདན་གསུམ་ཚང་བའི་དཀྱིལ་འཁོར་ཡོངས་རྫོགས་སུ་འགྱུར་ཞིང་། ཡུམ་གྱི་མཁའ་ནང་དུ་འཁོར་བསྐྱེད་པ་སོགས་བསྐྱེད་ཆོག་གི་ཆིངས་དཔལ་འཛིན་གྱི་དགྲ་ནག་གི་སྒྲུབ་ཐབས་ནས་ཁ་བསྐངས་ཏེ་མ་ཚང་བ་རྣམས་འཐོར་བ་བསྡུས་ནས་བཀོད་པ་ཡིན་པས་རྭ་ཆེན་གྱི་རྒྱུད་དང་སྒྲུབ་ཐབས་གཅིག་ན། རྫོགས་མིན་འཐོར་བ་བསྡུས་ནས་བཀོད། ། ཅེས་གསུངས་པའི་དགོངས་དོན་རྨ་མེད་པ་དེ་འདི་ཡིན་ནོ། ། ཞེས་གསུངས་པ་དེ་དག་དང་རྭ་ཆེན་གྱི་བཞེད་པ་མཐུན་པས་སོ། ། དེ་ལྟར་ན་དགེ་ལྡན་པ་འདོད་པའི་འཇིགས་བྱེད་བཅུ་གསུམ་མ་ནི་སུ་དང་ཡང་མི་མཐུན་པས་མི་འཐད་པའི་གནས་ཁོ་ན་ཡིན་ལ།
རྭ་ཆེན་བཞེད་པའི་བཅུ་གསུམ་མ་འདི་ནི་འཐད་ལྡན་ཡིན་མིན་རྩོད་པ་ཅན་དུ་གསུངས་པ་ཡིན་ཏེ། རྭ་ཆེན་གྱི་བཞེད་པ་མཁན་ཆེན་ཐམས་ཅད་མཁྱེན་པས་གསུངས་པ་ལྟར་ལས་འོས་མེད་ཀྱང་། རྭ་ཆེན་རང་ཉིད་ཀྱི་བླ་མ་བྷ་རོའི་མན་ངག་ཡིན་གསུང་རྒྱུར་སྣང་བས། མན་ངག་ཡིན་ཀྱང་རྒྱུད་ཀྱི་དངོས་བསྟན་ལ་མེད་ནའང་དོན་ཐོབ་ཀྱིས་རྒྱུད་དང་མཐུན་པ་ཞིག་དགོས་ཏེ། བདག་ཉིད་ཆེན་པོ་ས་པཎ་གྱིས། ལག་ལེན་ཐམས་ཅད་སངས་རྒྱས་ཀྱི། ། གསུང་དང་མཐུན་ན་བསྟན་པ་ཡིན། ། ཞེས་དང་། སྙན་བརྒྱུད་དང་ནི་ཆིག་བརྒྱུད་དུ། ། གྲགས་པའི་ཆོས་ལུགས་མང་དུ་ཡོད། །
རྒྱུད་དང་མཐུན་པ་བླང་དུ་རུང་། ། མིན་ན་རྫུན་གྱི་སྡེབས་ཕྱོགས་ཡིན། ། ཞེས་གསུངས་པས་སོ། ། དེས་ན་རྡོ་རྗེ་འཇིགས་བྱེད་ཀྱི་རྒྱུད་རྒྱ་གཞུང་ན་བཅུ་གསུམ་མའི་ཐ་སྙད་གསལ་བ་ཞིག་མ་བྱུང་བས་དག་དུག་བསྡུས་པའི་གོས་ལ་ནི། ། ཆེན་པོ་རྣམས་ཀྱི་ཆས་མི་རུང་། ། དེ་བཞིན་ཐུན་ཚེགས་བསྡུས་པ་ཡི། ། ཆོས་ཀྱིས་དད་ཅན་འཚང་མི་རྒྱ། ། ཞེས་གསུངས་པ་ལྟར་བསྲ་བསྲེ་བྱས་པའི་ཆོས་སུ་གྱུར་དོགས་ནས་རྗེ་རྡོ་རྗེ་འཆང་གིས་རྩོད་པ་ཅན་དུ་གསུངས་པ་ཡིན་ནོ། ། ཡང་འཇིགས་བྱེད་ལ་ཡུམ་ཡོད་མེད་ལ་མཁན་ཆེན་ཐམས་ཅད་མཁྱེན་པས། མཉམ་ཉིད་རྣམ་རྒྱལ་གྱི་རྒྱུད་ལས།
ཁྱབ་འཇུག་ཕྱིར་མ་ཧེ་ཡི་ཞལ། ། སྣ་ཚོགས་རྒྱན་གྱིས་སྤྲས་པ་དང་། ། རང་གི་འཁོར་ལོའི་དབུས་བཞུགས་ཏེ། ། ལྷ་མོ་རྡོ་རྗེ་བདེ་བ་མ། ། གཉིས་སུ་མེད་པར་གནས་པའོ། ། དེ་ཉིད་ཞལ་གཅིག་ཕྱག་གཉིས་མ། ། གྲི་གུག་ཐོད་པ་འཛིན་པའོ། ། ཞེས་གསུངས་པ་འདྲེན་པར་མཛད་ནས་རྡོ་རྗེ་འཇིགས་བྱེད་ལ་ཡུམ་ཡོད་པར་བཞེད་དེ། རྡོ་རྗེ་འཆང་གིས་ལྷ་འདི་ལ་མཚན་མ་བསྒྲེངས་པ་འབྱུང་བའི་གནད་ཀྱིས་གནས་སྐབས་ཀུན་ཏུ་དངོས་ཡུམ་མེད་པ་ཡིན་གསུངས་པ་འདི་ཤེས་བྱེད་བཅར་རྒྱག་མ་ཤིན་ཏུ་བཟང་བ་ཞིག་འདུག་ཀྱང་། ཁོ་བོ་ཅག་རྭ་པའི་རྗེས་འབྲང་དུ་ཁས་འཆེ་བ་དག་གིས་ཁས་ལེན་མི་ནུས་ལ།
ཞེས་གསུངས་ནས་ངོར་ཆེན་གྱི་བཞེད་པ་དེ་ཞལ་གྱིས་མི་བཞེས་པ་ལྟ་བུ་མཛད་ཅིང་། འདིའི་རྒྱུད་ཀྱི་དངོས་བསྟན་ལ་ཡུམ་མ་གསུངས་པ་རྣམས་དཔའ་བོ་གཅིག་པ་ལ་དགོངས་པ་ཡིན་ཞེས་གསུངས། དེ་ལ་རང་གི་རྟོག་པའི་འཆར་ལུགས་ཙམ་བརྗོད་ན། རྗེ་རྡོ་རྗེ་འཆང་གིས་ལྷ་འདི་ལ་གནས་སྐབས་ཐམས་ཅད་དུ་ཡུམ་མེད་པར་བཞེད་པ་མ་ཡིན་སྙམ་སྟེ། རྗེ་རྡོ་རྗེ་འཆང་གི་གསུང་རྒྱུན་གཅིག་ལས། དེ་ལ་སྐབས་འགའ་ཞིག་ཏུ་ཡུམ་བསྒོམ་པ་ཡོད་ན་ཡང་། གནས་སྐབས་ཐམས་ཅད་དུ་ཡུམ་སྦྱོར་དགོས་པའི་ངེས་པ་མེད་པའི་ཕྱིར་རོ། ། ཞེས་གསུངས་པས་འདི་རང་གི་གསང་དབང་བསྐུར་བའི་ཚེ་སློབ་དཔོན་འཇིགས་བྱེད་དུ་བསྐྱེད དེ་ཡུམ་དང་སྙོམས་འཇུག་བྱས་པའི་མཁའ་ནང་ནས་དབང་རྫས་སྦྱིན་དགོས་པས། དེ་ལྟ་བུའི་གནས་སྐབས་སུ་ཡུམ་ཡོད་དགོས་པ་དང་། ཡང་ལྷའི་རྣལ་འབྱོར་བསྐྱེད་རིམ་གྱི་གནས་སྐབས་སུ་ཡུམ་མེད་པ་ཉིད་མཐའ་གཅིག་ཏུ་བཞེད་པ་ཡིན་ཏེ།
དེའི་དགོངས་བཞེད་ཀྱང་རྟོག་བདུན་གྱི་ལྷའི་རྣལ་འབྱོར་སྟོན་པའི་སྐབས་སུ་གཅེར་བུའི་གཟུགས་མཚན་མ་གྱེན་དུ་བསྒྲེངས་པ་ཞེས་པ་ནས། བདག་ཉིད་རྣམ་པར་བསྒོམ་ན་ཞེས་པའི་བར་དང་། ཡང་དེའི་བྲིས་སྐུའི་རྟོག་པ་ལས། ཤིན་ཏུ་མཉམ་པར་གཞག་པ་བྲི་བར་བྱ་སྟེ། རི་མོ་མཁན་དང་སྒྲུབ་པ་པོས་མཐོང་བ་ལས། འཇིག་རྟེན་གཞན་གྱིས་མི་མཐོང་བ་བྲི་བར་བྱ་སྟེ། ཞབས་བཅུ་དྲུག་པ། ཕྱག་སུམ་ཅུ་རྩ་བཞི་པ། ཞལ་དགུ་པ། གཅེར་བུ་ཁ་དོག་ནག་པོ།
གཡས་བསྐུམས་པ། གཡོན་བརྐྱངས་པ། འཇིགས་པ་ཆེན་པོ་ཡང་འཇིགས་པར་མཛད་པའི་རྣམ་པ་ཅན། མཚན་མ་གྱེན་དུ་བསྒྲེངས་པའི་ཐད་ཀ་བྲི་བར་བྱ་སྟེ། ཞེས་གསུངས་པ་རྣམས་དང་། འདི་ཉིད་རྒྱ་གཞུང་ཚད་ལྡན་ཀུན་ལས་མཚན་མ་གྱེན་དུ་བསྒྲེངས་ཞེས་གསུངས་པས་ན། ཡུམ་ཡོད་ན་མཚན་མ་ཡུམ་གྱི་པདྨར་ནུབ་ནས་གྱེན་དུ་བསྒྲེངས་པ་ཕྱི་རོལ་ཏུ་མི་མངོན་པས་མཚན་མ་གྱེན་དུ་བསྒྲེངས་པ་ཞེས་གསུངས་པ་ལ་རྣམ་དཔྱོད་མ་བྱུང་བས། དེས་ན་བསྐྱེད་རིམ་བསྒོམ་པའི་གནས་སྐབས་སུ་ཡུམ་མེད་པ་ཉིད་ཞལ་གྱིས་བཞེས། དེའི་གནད་ཀྱིས་བྲིས་སྐུ་རྣམས་ལ་ཡང་ཡུམ་མེད་པ་ཁོ་ན་འབྱུང་བ་ཡིན་ནོ། ། ཞེས་བཞེད་རྒྱུ་ཡིན་ནམ་སྙམ་མོ། །
བདག་གི་བླ་མ་མཁན་ཆེན་ཐམས་ཅད་མཁྱེན་པའི་དགོངས་བཞེད་ནི། འཇིགས་བྱེད་བཅུ་གསུམ་མའི་གཙོ་བོའི་ཡུམ་འདི་དགྲ་ནག་གི་ཡུམ་མ་ཡིན་གྱི། མཉམ་ཉིད་རྣམ་རྒྱལ་ལས། འཇིགས་བྱེད་ལ་ཡུམ་ཞལ་གཅིག་ཕྱག་གཉིས་མ་གཅིག་བཤད་པ་དེ། འཇིགས་བྱེད་ལྷ་བཅུ་གསུམ་མའི་ཚེ་སྦྱར་བ་འདི་ཡིན་པས་བཅུ་གསུམ་པ་ལྟ་བུ་འཇིགས་བྱེད་ཀྱི་དཀྱིལ་འཁོར་ཡོངས་རྫོགས་བསྒོམ་པ་ལ་ཡུམ་ཡོད་པ་ཉིད་ཞལ་གྱིས་བཞེས་པ་ཡིན་པར་སྣང་ལ། མདོར་བསྡུ་ན་འཇིགས་བྱེད་བཅུ་གསུམ་མའི་དཀྱིལ་འཁོར་འདི་འཐད་ན། འཇིགས་བྱེད་ལ་ཡུམ་ཡོད་པ་དང་། འདི་འཐད་ལྡན་མིན་ན་འཇིགས་བྱེད་ལ་ཡུམ་ཡོད་པ་ཡང་མི་འཐད་པ་གཞིར་བཅས་ཡིན་ནམ་སྙམ་སྟེ། བཅུ་གསུམ་མའི་སྒྲུབ་ཐབས་འདི་མ་གཏོགས་གཞན་ཞེ་དགུ་མ་དང་། བཅུ་བདུན་མ་དང་།
རོ་ལངས་བརྒྱད་བསྐོར་སོགས་ཚད་ཐུབ་ཀྱི་དཀྱིལ་འཁོར་གང་གིས་ཀྱང་རྒྱ་གཞུང་ལས་བཤད་པ་མེད་པའི་གནད་ཀྱིས་སོ། ། ད་དུང་དཔྱོད་ལྡན་རྣམས་ཀྱིས་ལེགས་པར་དཔྱོད་ཅིག དེ་དག་ནི་ཅུང་ཟད་འཕྲོས་པའོ། ། གཞན་ཡང་དགེ་ལྡན་པ་འདོད་པའི་བཅུ་གསུམ་མ་འདི་དང་། རྭ་ལུགས་ཀྱི་བཅུ་གསུམ་མ་གཉིས་གཙོ་བོའི་ཞལ་འགྱེད་ལུགས་སོགས་མི་མཐུན་པའི་ཚུལ་རྣམས་པཎ་ཆེན་གུང་རིའི་གསུང་རབ་ལས་འབྱུང་ཚུལ་ལྟར་བཤད་ན། རྭ་ལུགས་ལ་བརྩེགས་ཞལ་དང་། དགེ་ལུགས་ལ་འཁོར་ཞལ་དུ་འདོད་ལ། རྭ་ལུགས་ལ་གླང་ལྤགས་ཕྱག་ཐ་མ་གཉིས་ཀྱིས་འཛིན་པ་དང་། གཡོན་བཅུ་བཞི་པ་སྡིགས་མཛུབ་མཛད་པར་བཤད་ཅིང་། དགེ་ལུགས་ལ་ཕྱག་དང་པོ་གཉིས་ཀྱིས་གླང་ལྤགས་འཛིན་པ་དང་།
གཡོན་བཅུ་བཞི་པས་སྡིགས་མཛུབ་ཀྱི་ལག་མགོ་གཅིག་འཛིན་པར་འདོད་པས་ཕྱག་མཚན་འཛིན་ཚུལ་ཡང་མི་མཐུན་ལ། ཡང་རས་བྲིས་ཀྱི་ལེ་ཚེ་དགུ་ལ་ཤར་དུ་མགོ་བོ་སོགས་ཕྱག་མཚན་རྣམས་ལིང་ཚེ་ནང་གི་ལྷ་སོ་སོའི་གདན་ཁྲི་ལ་བྲི་བར་བཤད་པ་ལ། དགེ་ལུགས་པས་དེ་རྣམས་བཅད་ནས་མ་བྲིས། འབྲི་ཚུལ་ཀྱང་མི་མཐུན། རྭ་ལུགས་པ་རྡུལ་ཚོན་གྱི་དཀྱིལ་འཁོར་འབྲི་བའི་ཚེ་རོ་ལངས་ཀྱི་ལྷ་ཕྱག་མཚན་རྣམས་རྫའི་ཐོད་པ་བཀབ་ནས་དཀྱིལ་འཁོར་བསྒྲུབ་པའི་ཚེ་དེ་བསལ་བ་སོགས་ཀྱི་རྣམ་གཞག་མཛད་ལ། དགེ་ལུགས་པས་དེ་མི་བྱེད་པས་རྡུལ་ཚོན་འབྲི་ཚུལ་མི་མཐུན་ཞིང་། རྭ་ལུགས་ལ་རྟོག་གསུམ་ནས་བཤད་པའི་འཁྲུལ་འཁོར་ཁོ་ན་མ་ཡིན་པའི་འཁྲུལ་འཁོར་ཞིག་བཞེད་ལ། དགེ་ལུགས་པས་རྟོག་གསུམ་གྱི་དངོས་བསྟན་ཁོ་ན་འཐད་ལྡན་དུ་འདོད་པས་འཁྲུལ་འཁོར་འབྲི་ཚུལ་མི་མཐུན། རྭ་ལུགས་ལ་བཟླས་པ་བྱེད་པའི་ཚེ་དངོས་ཡུམ་མེད་པའི་རང་འདྲའི་འཇིགས་བྱེད་མདུན་དུ་བསྒོམས་ནས་བདག་མདུན་གཉིས་ཀྱི་ཞལ་ལས་སྔགས་ཕྲེང་འཁོར་བའི་བར་དུ་དགྲ་བགེགས་བཙིར་བའི་དམིགས་པ་མཛད་ཅིང་། དགེ་ལུགས་པ་དངོས་ཡུམ་ངེས་པར་ཡོད་པའི་བཟླས་ཚུལ་བྱེད་པས་བཟླས་པ་བྱེད་ཚུལ་མི་མཐུན།
ཡང་རྭ་ལུགས་པ་སློབ་དབང་བསྐུར་བའི་ཚེ་རང་འོད་ཀྱི་ཡུམ་ཞིག་བཞེད། དགེ་ལུགས་ལ་རྣམ་པ་ཐམས་ཅད་དུ་དངོས་ཡུམ་འདོད་པས་ཡུམ་འདོད་ཚུལ་ཡང་མི་མཐུན་ཞེས་གུང་རུས་བཤད་དོ། ། དེ་དག་གིས་ནི་བོད་ཡུལ་དུ་གཤིན་རྗེ་གཤེད་ནག་པོའི་སྐོར་གྱི་དགོངས་འགྲེལ་དང་ལམ་སྲོལ་ཇི་ལྟར་བྱུང་བའི་ཚུལ་བསྟན་ཟིན་ནས། གཉིས་པ་དམར་པོའི་སྐོར་ནི། གོང་དུ་བཀོད་པ་ལྟར་འཕགས་ཡུལ་དུ་ལུགས་འདི་ལ་ལམ་སྲོལ་གསུམ་ཙམ་ཞིག་བྱུང་བ་ལས། ལམ་སྲོལ་དེ་ཉིད་བོད་དུ་ནམ་བྱོན་ཞིང་། དེ་ལྟར་བྱོན་པའི་ལམ་སྲོལ་དེ་ལ་རྣམ་གྲངས་ཇི་ལྟར་ཡོད་ཅེ་ན། གཤིན་རྗེ་གཤེད་དམར་པོའི་སྐོར་འདི་རྣམས་རྗེས་བཙུན་རིན་པོ་ཆེ་གྲགས་པ་རྒྱལ་མཚན་གྱི་སྐུ་ཚེ་སྟོད་ཡན་ལ་ནི་མ་བྱོན་ལ་ཕྱིས་རྗེས་བཙུན་རིན་པོ་ཆེའི་སྐུ་ཚེའི་སྨད་བདག་ཉིད་ཆེན་པོ་ས་པཎ་གྱི་སྐུ་ཚེའི་སྟོད་ཙམ་ལ་དཔྱལ་ལོ་ཆོས་བཟང་གིས་པཎྜི་ཏ་ནི་ཀ་ལང་ཀ་དེ་ཝ་ཞེས་བྱ་བ་ལ་གཤེད་དམར་ལྷ་ལྔའི་དབང་ཞུས། བིརྺ་པ་ལྷ་ལྔའི་སྒྲུབ་ཐབས། དཔའ་བོ་གཅིག་པའི་སྒྲུབ་ཐབས།
འཁྲུལ་འཁོར་ཆུང་བ་དང་། བློ་ཟབ་སྙིང་པོའི་བསྐྱེད་རིམ་ཀྱི་གཞུང་གི་གཤམ་དུ་རྫས་སྦྱོར་འཁྲུལ་འཁོར། བསྙེན་པའི་ཁ་སྐོང་ལ་ལྷ་དབང་དུ་སྡུད་བྱེད། མེ་ཏོག་དམར་པོ་ལ་བརྟེན་པའི་སྦྱིན་སྲེག་སོགས་སྟོན་པ་བདག་བྱིན་གྱིས་བརླབས་པའི་རིམ་པ་ཞེས་པ་ཡོད་པ་དེ་དང་། འདིས་བྱས་མེད་པའི་མཎྜལ་མཆོད་ཆོག་གི་གཞུང་བཟང་པོ་གཅིག་དང་། བྱང་ཆུབ་བཟང་པོའི་སྙིང་པོས་མཛད་པའི་འཁྲུལ་འཁོར་བྲི་བའི་གཞུང་དུས་འཁོར་དང་མཐུན་པར་བཤད་པའི་ལས་ཚོགས་རྣམས་བསྒྱུར་ཏེ་དེའི་སྲོལ་དང་པོར་དོད་པ་ཡིན་ལ། ལོ་ཙཱ་བ་འདི་ནས་བརྒྱུད་པའི་དབང་བཀའ་འདི་རྒྱལ་པོའི་གནོད་འཚེའི་རིགས་སོགས་ལ་བྱིན་རླབས་ཆེ་བར་གྲགས། དེའི་རྗེས་སུ་ཆག་ལོ་ཙཱ་བ་ཆོས་རྗེ་དཔལ་དུ་གྲགས་པ་དེས། བལ་མོ་ར་ཝེནྟྲ་བྷ་དྲ་ཞེས་བྱ་བ་ལ་གཤེད་དམར་ལྷ་ལྔ་མ་དང་། ལྷ་བཅུ་གསུམ་མ་གཉིས་ཆར་གྱི་དབང་ཞུས།
སྔར་དཔྱལ་ལོས་བསྒྱུར་བ་རྣམས་ལ་འགྱུར་བཅོས་མཛད། སྔར་མ་འགྱུར་བའི་བིརྺ་པའི་གཏོར་ཆོག་དང་། བློ་ཟབ་སྙིང་པོའི་གཞུང་རྣམས་དང་། གྲུབ་ཆེན་དཔལ་འཛིན་གྱི་ལྷ་བཅུ་གསུམ་མའི་གཞུང་བཅུ་གསུམ་པོ་དང་། མཉམ་མེད་སྙིང་རྗེའི་རྣལ་འབྱོར་གྱི་གཞུང་ཟུར་དུ་བཀོལ་ཏེ་བསྒྱུར་ནས་ཆག་ལུགས་སུ་གྲགས། འདི་ཉིད་འགྱུར་ལེགས་ཤིང་། ལོ་ཆེན་འདི་གཤེད་དམར་ལ་མཁས་པར་ཡང་བཤད་ཅིང་། འདི་སྐོར་ལ་ལོ་ཙཱ་བ་གཉིས་ཀྱིས་མཛད་པའི་ཡིག་ཆ་ཡང་མང་དུ་ཡོད་པ་ཡིན་ནོ། ། དེ་ནས་ཡང་པཎྜི་ཏ་ན་ད་ཤཱི་ལ་ལ་གཡག་སྡེ་ལོ་ཙཱ་བ་བསོད་ནམས་བཟང་པོས་གཤེད་དམར་ལྷ་ལྔའི་དབང་ཞུས། ལྷ་ལྔའི་བིར་གཞུང་ལ་པཎྜི་ཏས་རང་བསྒྱུར་མཛད་དེ་གནང་།
འཁྲུལ་འཁོར་ཕྲེང་བའི་གཞུང་རྒྱུད་འབུམ་ཕྲག་གསུམ་པ་ལ་བརྟེན་ནས་མཛད་པ་ཡང་བསྒྱུར། གཞན་ཡང་ལུགས་འདི་ལ་འཁྲུལ་འཁོར་ཕྲེང་བའི་གསལ་བྱེད་དང་། བཅུ་གསུམ་མ་གཙོ་བོར་བྱས་པའི་དབང་ཆོག རྡོ་རྗེ་ཕྲེང་བ་ཞེས་པ་གཉིས་ལ་རང་འགྱུར་བྱས་པ་སོགས་ཡིག་ཆ་དུ་མ་ཡོད་ཅིང་། ལུགས་འདི་བརྒྱུད་ཐག་ཉེ་ཞིང་བྱིན་རླབས་ཆེ་བར་གྲགས་ཏེ། འདི་གྲུབ་ཆེན་བིརྺ་པ་ནས་ཤར་ཕྱོགས་ནག་པོ་པ་ལ་བརྒྱུད་པའི་སྲོལ་དེ་ཡིན་པར་བཤད་དོ། ། ཡང་དེའི་རྗེས་སུ་གློ་བོ་ལོ་ཙཱ་བ་ཤེས་རབ་རིན་ཆེན་གྱིས་པཎྜི་ཏ་ཆེན་པོ་དར་པཎ་ཨ་ཙརྻ་ལ་གཤེད་དམར་ལྷ་བཅུ་གསུམ་མའི་དབང་དང་། ལོ་པཎ་གཞན་ལ་མ་གྲགས་པའི་རྫོགས་རིམ་ཤིན་ཏུ་སྤྲོས་མེད་ཀྱི་གདམས་པ་ཟབ་མོ་ཡང་གསན་ནས་དཔལ་འཛིན་གྱི་གཞུང་བཅུ་གསུམ་པོ་ཕལ་ཆེར་བསྒྱུར། སྤྲོས་མེད་རྡོ་རྗེའི་ཚིག་སྐང་སོགས་གཞན་ཡང་རྒྱ་གཞུང་དུ་མ་བསྒྱུར་ཅིང་ཞུས་ཏེ་གཏན་ལ་ཕབ། ལོ་ཙཱ་བ་འདི་ཉིད་ཀྱིས་མཛད་པའི་སྤྲོས་མེད་ཀྱི་ཁྲིད་ཡིག་དང་།
བྱིན་རླབས་ལ་སོགས་པ་ཡིག་ཆ་མང་དུ་ཡོད་ཅིང་། ལུགས་འདི་ཁུངས་བཙུན་ཞིང་ཁྱད་པར་དུ་འཕགས་པར་གསུངས་སོ། ། དེའི་ཕྱི་ནས་གཤོང་ལོ་ཙཱ་བ་བློ་གྲོས་བརྟན་པས་པཎྜི་ཏ་བི་མ་ལ་ཤྲཱི་ལ་ལྷ་ལྔའི་དབང་གསན་ནས། གཤེད་དམར་གྱི་རྒྱུད་ལེའུ་བཅུ་དགུ་པ་ཡང་བསྒྱུར་ཏེ། མདོར་ན་བོད་ཡུལ་འདིར་གཤེད་དམར་གྱི་ལམ་སྲོལ་ཆ་ཚང་བ་ལྔ་བྱོན་པ་ཡིན་ལ། དེ་དག་ལ་སྨིན་བྱེད་དབང་གི་ལུགས་ལ་དཔྱལ་ལོ། ཆག་ལོ། དྷ་ན་ཤི་ལ་གསུམ་གྱི་ལུགས་འདི་གཙོ་བོར་མཛད། གྲོལ་བྱེད་ལམ་ནི་བཤད་མ་ཐག་པའི་ལུགས་ལྔ་ཆར་ལ་སྨིན་གྲོལ་ཆ་ཚང་བ་རེ་ཡོད་མོད། འོན་ཀྱང་ཤིན་ཏུ་སྤྲོས་པ་མེད་པའི་མན་ངག་གི་ཁྲིད་ཟབ་མོ་ནི་གློ་བོ་ལོ་ཙཱ་བ་ལ་པཎྜི་ཏ་དརྤན་ཨ་ཙརྻས་ལེགས་པར་སྩལ་པ་འདི་མ་གཏོགས་ལུགས་གཞན་རྣམས་ལ་ཡོད་པར་མ་བཤད་པ་ཡིན་པས།
འདི་ལ་ཡང་སྨིན་གྲོལ་གཉིས་ལས། སྨིན་བྱེད་དབང་གི་རྩ་བའི་གཞུང་ནི་རྣལ་འབྱོར་དབང་ཕྱུག་ཉིད་ཀྱིས་མཛད་པའི་འོད་གསལ་འཆར་བའི་རིམ་པ་འདི་ཡིན་ལ། དེ་དང་དེར་ཅུང་ཟད་མི་གསལ་བ་རྣམས་གྲུབ་ཆེན་དཔལ་འཛིན་གྱི་བཅུ་གསུམ་མའི་དཀྱིལ་ཆོག་ལ་བརྟེན་ནས་ངོར་ཆེན་རྡོ་རྗེ་འཆང་གིས་ལྷ་ལྔའི་དཀྱིལ་ཆོག་བདུད་རྩིའི་ཆུ་རྒྱུན་མཛད། དེ་ལ་ལྷན་ཐབས་རྗེ་སངས་རྒྱས་དཔལ་བཟང་གིས་མཛད་པ་ཞིག་དང་། བྱ་བཏང་ཆོས་རྗེས་མཛད་པ་ཞིག་དང་། རྗེ་དཀོན་མཆོག་ལྷུན་གྲུབ་ཀྱིས་མཛད་པའི་ཟུར་འདེབས་སོགས་གཞན་ཡང་དུ་མ་ཡོད་དོ། ། གྲོལ་བྱེད་བསྐྱེད་རིམ་ལ་གཙོ་བོར་རྣལ་འབྱོར་དབང་ཕྱུག་གི་སྒྲུབ་ཐབས་ཆེ་ཆུང་གཉིས་ལ་བརྟེན་ནས་རྗེ་རྡོ་རྗེ་འཆང་གི་ལྷ་ལྔའི་སྒྲུབ་ཐབས་བདུད་རྩི་བུམ་པ་ལུང་སྦྱོར་དང་བཅས་པ་མཛད་ཅིང་། གཞན་ཡང་ཕྱིས་ཀྱི་མཁས་པ་རྣམས་ཀྱིས་མཛད་པའི་སྒྲུབ་ཐབས་མང་དུ་ཡོད་པ་རྣམས་ལ་བརྟེན་ནས་ཉམས་ལེན་དང་འཆད་ཉན་སོགས་ཀྱི་རྒྱུན་ད་ལྟ་མ་ཉམས་པར་བཞུགས། ཡང་རྫོགས་རིམ་ལ་རྣལ་འབྱོར་དབང་ཕྱུག་ཉིད་ཀྱིས་མཛད་པའི་རྡོ་རྗེའི་ཚིག་རྐང་སོགས་གསུམ་དང་། དེ་དག་གི་གསལ་བྱེད་གློ་བོ་ལོ་ཙཱ་བས་མཛད་པའི་ཁྲིད་ཡིག་ལ་བརྟེན་ནས་རྗེ་བཙུན་ཀུན་དགའ་བཟང་པོས་སྤྲོས་མེད་མཛེས་རྒྱན་མཛད།
གཞན་ཡང་རྫོགས་རིམ་ཟབ་མོ་འདི་སྟོན་བྱེད་ལ། ཐེག་ཆེན་རིན་པོ་ཆེ་ཀུན་དགའ་བཀྲ་ཤིས་ཀྱིས་རྡོ་རྗེ་ཚིག་རྐང་གི་རྣམ་བཤད་དང་། སྤྲོས་མེད་ཀྱི་ཁྲིད་ཡིག་སོགས་ཡིག་ཆ་མང་དུ་མཛད། དེའི་རྗེས་སུ་ས་ལོ་ཐམས་ཅད་མཁྱེན་པ་དང་། འཕགས་ཆེན་དཔལ་ལྡན་བཀྲ་ཤིས་དང་། རྗེ་མཁྱེན་བརྩེ་བ་སོགས་ཀྱིས་ཀྱང་ཁྲིད་ཡིག་མཛད་ལ། ཡང་མཁས་པའི་མཁས་པ་ཆེན་པོ་མང་དུ་ཐོས་པ་ཀླུ་སྒྲུབ་རྒྱ་མཚོའི་སྤྲོས་མེད་ཀྱི་ཁོག་ཕུབ་དང་། ཁྲིད་ཡིག་སོགས་ཤིན་ཏུ་གསལ་ཞིང་ལེགས་པའི་ཡིག་ཆ་མང་དུ་ཡོད་དོ། ། དེ་རྣམས་ཀྱིས་གཤིན་རྗེ་གཤེད་ཀྱི་ཆོས་སྐོར་རྣམས་བོད་ཡུལ་དུ་ཇི་ལྟར་བྱུང་བའི་ཚུལ་དང་། འཕགས་ཡུལ་དུ་ཇི་ལྟར་བྱུང་བའི་ཚུལ་གཉིས་སོགས་ཀྱི་སྒོ་ནས་དེ་དག་གི་དགོངས་འགྲེལ་དང་ལམ་སྲོལ་མི་འདྲ་བ་ཇི་ལྟར་བྱུང་བའི་ཚུལ་བསྟན་ཟིན་ཏོ། །
གསུམ་པ་དེ་དག་གི་བླ་མ་གོང་མ་རྣམས་རིམ་པར་བརྒྱུད་དེ་རྒྱ་བོད་དུ་ཇི་ལྟར་དར་བའི་ཚུལ་ལ་གཉིས་ཏེ། འཕགས་ཡུལ་དུ་ཇི་ལྟར་དར་བའི་ཚུལ་དང་། བོད་ཡུལ་དུ་ཇི་ལྟར་དར་བའི་ཚུལ་ལོ། ། དང་པོ་ལ་ཡང་ནག་པོའི་སྐོར་ཇི་ལྟར་དར་བའི་ཚུལ་དང་། དམར་པོའི་སྐོར་ཇི་ལྟར་དར་བའི་གཉིས་ལས། དང་པོ་ནི། འོ་ན་དེ་ལྟ་བུའི་གཤིན་རྗེ་གཤེད་ཀྱི་ལམ་སྲོལ་དེ་དག་རྒྱ་བོད་དུ་དར་ཚུལ་ཇི་ལྟར་ཡིན་ཞེ་ན། བཤད་པར་བྱ་སྟེ། དེ་ཡང་འདིའི་སྲོལ་འབྱེད་ཀྱི་གཙོ་བོ་ནི་གྲུབ་པའི་དབང་ཕྱུག་ཆེན་པོ་ལ་ལི་ཏ་བཛྲ་སྟེ། བོད་སྐད་དུ་རོལ་པའི་རྡོ་རྗེ་ཞེས་བྱ་བ་དེ་ཉིད་དེ།
འདིའི་ལོ་རྒྱུས་ནི། གྲུབ་ཆེན་འདི་འཁྲུངས་པའི་ཡུལ་ནི་རྒྱ་གར་ལྷོ་ཕྱོགས་ཡིན་ལ། དེ་ཡང་ཡབ་ནོར་སྦྱིན་གྲགས་དང་། ཡུམ་བྲམ་ཟེ་མོ་སྒྲོལ་མ་མཚོ་གཉིས་ཀྱི་སྲས་སུ་འཁྲུང་ཏེ། ཡབ་ཡུམ་དེ་གཉིས་ལ་མིང་སྲིང་ལྔ་ཡོད་པའི་གྲུབ་ཆེན་འདི་བར་པ་ཡིན་ཞིང་། ཡུམ་གྱི་ལྷུམས་སུ་ཞུགས་པའི་དུས་སུ་ཡུམ་གྱི་རྨི་ལམ་དུ། ཉི་མ་སྣ་བུག་གཡས་ནས་ཞུགས་གཡོན་ནས་ཐོན་ནས་ནམ་མཁའི་ངོས་ལ་ཤར་ནས་འཇིག་རྟེན་གྱི་ཁམས་གསལ་བར་བྱས་པ་རྨིས། འཁྲུངས་ནས་ལོ་ཁ་ཡར་ནས་འཇམ་དཔལ་མཚན་བརྗོད་འདོན་པ་དང་། གཤིན་རྗེའི་སྔགས་ཧྲིཿཥྚི་སོགས་འདྲེན་པ་ཡུམ་གྱིས་ཐོས་ནས་ཡབ་ལ་སྨྲས་པས། གང་ཡིན་ཤེས་དཀའ་བས་སུ་ལ་ཡང་མི་སྨྲ་བ་གསང་ན་ལེགས།
འོན་ཀྱང་འཇམ་དབྱངས་ཀྱི་སྤྲུལ་པ་ཞིག་ཡིན་ཐག་ཆོད། ངེད་རང་གཉིས་དཀོན་མཆོག་མཆོད་པ་དང་། སྦྱིན་པ་མང་པོ་བཏང་བའི་འབྲས་བུ་ཡིན་པས་བསྟན་པ་ལ་ཕན་པ་ཡོང་སྲིད། མ་གསང་ན་མུ་སྟེགས་ངན་པས་རྫས་ངན་གྱི་སྦྱོར་བ་བྱེད་དོགས་པས། གང་ཡིན་ཤན་མ་ཕྱེད་ཀྱི་བར་དུ་གསང་ཟེར། དེ་ནས་ཟླ་བ་ཚང་བ་ན་ཁྱེའུ་བལྟ་ན་སྡུག་པ་ཞིག་བྱུང་། མཚན་མཁན་ལ་བསྟན་པས། སྐྱེས་བུ་མཚན་དང་ལྡན་པ་གཅིག་ཡིན་ཐག་ཆོད་འདུག འོན་ཀྱང་ཕྱི་པ་བྱས་ན་ལེགས་ཟེར་ཡབ་ཡུམ་གཉིས་ཀྱིས་ལོ་རྒྱུས་བསྙད་པས། བྲམ་ཟེ་ན་རེ།
མཚན་བརྗོད་འདོན་ན་ནང་པ་ཡིན་སྲིད། སྔགས་འདི་འདྲ་ཕྱི་པ་ལའང་ཡོད། གང་ལྟར་བཙས་སྟོན་ཆེན་པོ་གྱིས་ཤིག་ཁོ་བོས་མིང་འདོགས་ཟེར། ཡབ་ཡུམ་ལ་གཏོགས་པའི་རྒྱལ་པོ་གཉེན་ཚོགས་རྣམས་བསྡུས་ནས་སྟོན་མོ་རྒྱ་ཆེར་མཛད། དེ་ནས་བྲམ་ཟེས་འདིའི་ཕ་ལ་ནོར་སྦྱིན་གྲགས། མ་ལ་སྒྲོལ་མ་མཚོ་ཟེར་བས། འདི་ལ་མིང་ནོར་སྒྲོལ་མཚོ་ཐོགས་ཟེར། མི་གཞན་གྱིས་འདི་མངལ་ན་གནས་པའི་ཚེ་ཡབ་ཡུམ་གཉིས་ལ་ནོར་མང་པོ་དང་འབྲུ་མང་པོ་འཕེལ་བས་ནོར་འཕེལ་ཐོགས་ཟེར། དེ་ནས་ཟླ་བ་གསུམ་ཙམ་ནས་ཨ་ལྀ་ཀ་ལྀ་དང་མཚན་བརྗོད་ཀྱི་ཚིག་འགའ་རེ་ངག་ནས་འདོན་པ་བྱུང་། ལོ་གཉིས་ནས་མ་བཟུང་བར་མཚན་བརྗོད་ཚང་བར་སྟོན་པ་དང་།
ཡབ་ཀྱིས་འདི་སུ་ལ་བསླབས་དྲིས་པས། སྐྱེ་བ་མང་པོ་ནས་ཤེས་ཟེར། ཡབ་ཀྱིས་ཧེ་ཧེ་ངོ་མཚར་ཆེ་ཟེར་ནས་མཉེས། དེ་ནས་ལོ་བཅུ་ལོན་པ་ན་ཡབ་ལ། ད་ང་མཚན་བརྗོད་ཤེས་པའི་བླ་མ་གཅིག་ལ་རབ་ཏུ་བྱུང་ན་དགའ་བ་ལ་ཞུས་པས་ཡབ་ཀྱི་ཞལ་ནས་པཎྜི་ཏ་མྱ་ངན་མེད་པའི་དཔལ་གྱིས་མཚན་བརྗོད་ཤེས་པས། དེ་ལ་རབ་བྱུང་ཞུས་ལ་ལེགས་ཟེར། ཡུམ་གྱིས་ད་དུང་ན་སོ་གཞོན་པས་ཅི་དྲག་ཟེར་བ་ལ། ཡབ་ཀྱིས་ཐེ་ཚོམ་མེད་པར་ཕུལ་ན་ལེགས་གསུངས་ནས་རྡོ་རྗེ་གདན་པ་ལ་རབ་བྱུང་དང་། སྔར་གྱི་ལོ་རྒྱུས་རྣམས་ཞུས་པས། བླ་མའི་ཞལ་ནས།
འཇམ་དབྱངས་ཀྱི་སྤྲུལ་པ་ཡིན་ངེས། རྨི་ལམ་ཀྱང་བཟང་བ་ཅིག་བྱུང་གསུངས་ནས་རབ་ཏུ་བྱུང་བའི་མིང་དགེ་བ་དཔལ་དུ་ཐོགས་གསུངས། དེས་སྨྲས་ཚད་སྙན་ངག་ལ་མཁས་པ་ཞིག་བྱུང་བས་ཀུན་གྱིས་པཎྜི་ཏ་བདེ་བ་དཔལ་ཞེས་ཐོགས་ཟེར། དེ་ནས་རྡོ་རྗེ་གདན་ལ་བསྐོར་བ་བྱེད་ཀྱི་ཡོད་ཙ་ན། དགེ་ཚུལ་ཤིན་ཏུ་མཛེས་པ་ཅིག་གིས་མཚན་བརྗོད་འདོན་ཅིང་འདུག་པས། འདས་པའི་སངས་རྒྱས་རྣམས་ཀྱིས་གསུངས། ། ཞེས་པ་ནས། ཡང་དང་ཡང་དུ་གསུངས་པ་གང་། ། ཞེས་པའི་བར་དང་། གཉིས་སུ་མེད་དང་གཉིས་མེད་སྟོན། །
ཡང་དག་མཐའ་ལ་རྣམ་པར་གནས། ། ཞེས་པ་དང་། རྡོ་རྗེ་འཇིགས་བྱེད་འཇིགས་པར་བྱེད་ནས། ཐམས་ཅད་ཐམས་ཅད་ཁྱེད་ལ་འདུད། ། ཅེས་པའི་བར་མཉན་པས་ཐུགས་རྒྱུད་ལ་རྟོགས་པ་ཁྱད་པར་ཅན་འཁྲུངས། དགེ་ཚུལ་དེ་ལ་ཁྱོད་ཀྱིས་རྡོ་རྗེ་འཇིགས་བྱེད་ཅེས་པ་དེ་ཤེས་སམ་གསུངས་པས། ངས་མི་ཤེས་ཟེར། དེ་མ་ཐག་བླ་མ་རྡོ་རྗེ་གདན་པའི་དྲུང་དུ་ཕྱིན་ནས་ལོ་རྒྱུས་ཞུས་པས། བླ་མའི་ཞལ་ནས་ངས་རྡོ་རྗེ་འཇིགས་བྱེད་ཅེས་པའི་ཆོས་ཐོས་མ་མྱོང་། རྡོ་རྗེ་གདན་ན་ཡང་དེ་འདྲ་ཐོས་པ་སུ་ཡང་མེད་དམ་གསུངས།
དེར་པཎྜི་ཏ་མཁས་པ་རྣམས་ལ་དྲིས་པས། ལ་ལ་དེ་འདྲའི་ཆོས་མེད་དམ་ཟེར། ལ་ལས་དེ་འདྲའི་ཆོས་ཡོད་སྲིད་དེ་སྔར་མ་ཚོར་ཟེར། ལ་ལས་ནུབ་ཕྱོགས་ཨུ་རྒྱན་ན་བཞུགས་ཐག་ཆོད། སྔོན་ཆད་དེ་འདྲ་དབུས་ན་མ་འགྱུར་ཟེར། དུར་ཁྲོད་ན་བཞུགས་པའི་རྣལ་འབྱོར་པ་ལ་དྲིས་པས། གཅིག་ན་རེ། ནུབ་ཕྱོགས་ཨུ་རྒྱན་ན་བཞུགས་ཐག་ཆོད། དེ་སྔ་དབུས་སུ་དེ་འདྲའི་ཆོས་མཐོང་ཐོས་གང་ཡང་མེད་ཟེར་བས། སླར་ལོག་ནས་བླ་མ་ལ་བདག་ཨུ་རྒྱན་དུ་ཆོས་འཚོལ་དུ་འགྲོ་གསུངས་པས།
བླ་མའི་ཞལ་ནས་ཨུ་རྒྱན་ན་བཞུགས་ཐག་ཆོད་དོ། ། དེར་ས་ཐོབ་པ་མིན་པས་བགྲོད་མི་ནུས། ཆུ་དང་གཅན་གཟན་གྱི་འཇིགས་པ་ཆེན་པོ་ཡོད། ཕྱིན་ན་ཡང་འཇིག་རྟེན་གྱི་མཁའ་འགྲོ་མ་རྣམས་ཀྱིས་གཏད་བྱེད་ཅིང་། དེར་མ་ཟད་བརྡ་དང་བརྡའི་ལན་མ་ཤེས་ན་འཇིག་རྟེན་ལས་འདས་པའི་མཁའ་འགྲོ་རྣམས་ཀྱིས་ཀྱང་གྲོགས་མི་བྱེད་པས་མི་ལེགས་གསུངས། ཅིས་ཀྱང་འགྲོ་ཞུས་པས། འོ་ན་དོ་ནུབ་ངས་ལྷ་ལ་བརྟགས་པ་བྱ་ཡི་གསུངས། བླ་མས་ཡི་དམ་སྒྲོལ་མ་ལ་གསོལ་བ་བཏབ་པས། ཐོ་རངས་ཀ་བུད་མེད་སྔོན་མོ་ཞིག་བྱུང་ནས། དེ་ན་རེ།
གྲོང་ཁྱེར་གྱི་མཐའ་ཕ་གི་ན་བུད་མེད་རྒན་མོ་གཅིག་ཡོད། དེ་ལ་དྲིས། འོན་ཀྱང་དེ་ལ་གཏད་ཆེར་མི་ཡོང་གསུངས་པ་ཞིག་བྱུང་བ་ན། དེར་བླ་མས་བུ་ཟབ་ཆོས་འདི་འདྲ་གདན་དྲང་བ་དཀའ། འོན་ཀྱང་ཐབས་ལ་མཁས་པ་གྱིས་ལ་སོང་གསུངས་པས། པཎྜི་ཏས་ཆོས་གོས་གསུམ་དང་ལྡན་པར་བྱས། ལུས་ལ་སིནྡྷ་རའི་ཐིག་ལེ་བྱས་ནས་སོང་པས། བླ་མའི་ལུང་བསྟན་ལྟར་གྲོང་ཁྱེར་ན་རྒན་མོ་ཞིག་འདུག་པ་དང་འཕྲད་ནས་སྔར་གྱི་ལོ་རྒྱུས་རྣམས་དྲིས་པས། དེ་ན་རེ། ངས་ནི་དེ་འདྲའི་ཆོས་མི་ཤེས།
ཨུ་རྒྱན་ན་བཞུགས་པས་ལོན་དཀའ། ཁྱོད་ཀྱི་ཆ་ལུགས་དེ་ཕྱི་ཉན་ཐོས། ནང་གསང་སྔགས། མཁའ་འགྲོའི་སྙིང་ཁྲག་གིས་ཐིག་ལེ་བྱས་ནས་གདའ། དེ་འདྲ་མ་བྱེད་གཏད་ཡོང་ཟེར། ཁྱོད་ཀྱི་ཁ་ལ་ཅི་མེད། ང་འདྲ་བའི་པཎྜི་ཏས་སྤྱན་འདྲོངས་ཐག་ཆོད་གསུངས་ང་རྒྱལ་དང་ལྡན་པས་ཕྱིན་པ། ཨུ་རྒྱན་གྱི་ཤར་ཕྱོགས་གྲོང་ཁྱེར་གྱི་མཐའ་ན་ཕར་སླེབས་པས། འཇིག་རྟེན་གྱི་མཁའ་འགྲོ་རྣམས་དང་འཕྲད་ནས། དེ་རྣམས་ན་རེ།
ཆ་ལུགས་འདི་ལ་འདི་འདྲའི་རྒྱན་འདོགས་ཅི་ཟེར་ནས་མཁའ་འགྲོ་མ་ཞིག་གིས་སྡིགས་མཛུབ་བསྟན་བྱུང་བས་ཅུང་ཟད་ཞིག་བརྒྱལ། དེ་ནས་ཡང་སྔར་གྱི་རྒན་མོ་དེ་བྱུང་ནས། ངས་བསླབས་པ་ལ་ནི་མི་ཉན། འདི་འདྲ་འོངས་ཉེན་ཡོད་ཀ་སྨྲས་པ་ཟེར་ནས། ས་ཞིག་བླངས་ནས་སྔགས་བཏབ་སྟེ་མགོ་ལ་གཏོར་བྱུང་ནས་བརྒྱལ་བ་སངས། དེ་ནས་དེ་ན་རེ། ད་ཁྱོད་ཀྱི་རྒྱན་འདི་ཕྱིས་འཇིག་རྟེན་གྱི་མཁའ་འགྲོ་མ་རྣམས་ལ་བརྡ་འདི་སྟོན། ཡེ་ཤེས་ཀྱི་མཁའ་འགྲོ་མ་རྣམས་ལ་འདི་གྱིས་གསུངས་ནས་བརྡ་རེ་གནང་། དེ་ནས་ཨུ་རྒྱན་མཁའ་འགྲོའི་ཕོ་བྲང་དུ་ཕྱིན་པས་མཁའ་འགྲོ་མ་འགའ་རེ་དང་མཇལ་བ་ལ། ཕྱག་བཙལ་གསེར་བག་ཙམ་ཡོད་པ་ཕུལ་ནས་རྡོ་རྗེ་འཇིགས་བྱེད་ཀྱི་ཆོས་སྐོར་ཐུགས་ལ་འདོགས་པར་ཞུ་ཞུས་པས།
མཁའ་འགྲོ་མ་ལ་ལས་མིག་བཙུམ། ལ་ལས་རྣ་བ་དགག ལ་ལས་མགོ་བོ་བསྒྲིལ། ལ་ལས་ལག་པ་གཡུགས་ཏེ་སྔོན་ཆད་དེ་འདྲའི་ཆོས་ཐོས་མ་མྱོང་ཟེར་ཞིང་འཇིགས་པའི་རྣམ་པ་སྟོན་པའི་ཚེ། ཡུད་ཙམ་ནས་སྔར་གྱི་རྒན་མོ་དེ་བྱུང་བ་ལ་མཁའ་འགྲོ་མ་རྣམས་ཀྱིས་ཕྱག་འཚལ། མཆོད་པ་འབུལ། བསྐོར་བ་བྱེད་ཅིང་གསོལ་བ་འདེབས་ཀྱིས། མཁའ་འགྲོ་མའི་ཞལ་ནས། ལུས་ངག་ཡིད་གསུམ་མི་དགེའི་ལས་རྣམས་ཀྱི། ། ང་རྒྱལ་དྲེགས་པ་ལོག་ལྟའི་དབང་སོང་བས། །
རང་གཞན་འགྱོད་པའི་སེམས་ཀྱི་མཐོལ་བཤགས་ན། ། གསང་ཆེན་རྡོ་རྗེ་ཐེག་པའི་ཆོས་སྦྱིན་ནོ། ། ཞེས་གསུངས་ཤིང་། ལ་ལས་གར་བྱེད། ལ་ལས་མཆོད་པ་དང་རྡོ་རྗེའི་གླུ་ལེན། བྲོ་འཁྲབ། མཁའ་འགྲོ་མ་རྣམས་ཀྱིས་ལས་ཅན་གྱི་སྐྱེས་བུ་ངོ་མཚར་ཆེའོ་ཟེར་བ་ན། པཎྜི་ཏ་ཡིད་དགའ་སྟེ་ལུས་ཀྱིས་ཕྱག་འཚལ། ངག་གི་ཡིག་བརྒྱ་བགྲངས། ཡིད་ཀྱིས་གསོལ་བ་བཏབ་པས།
མཁའ་འགྲོ་མ་རྣམས་ཀྱི་ཞལ་ནས། ངེད་རྣམས་དང་ཁྱོད་ལས་འབྲེལ་ཡོད། ཁྱད་པར་ཡེ་ཤེས་ཀྱི་མཁའ་འགྲོ་མ་རོ་ལངས་མ་འདིས་ཁྱེད་སྐྱེ་བ་མང་པོར་རྗེས་སུ་བཟུང་བ་ཡིན། འོན་ཀྱང་ཁྱོད་ཀྱིས་བཀའ་བཅག་པའི་ཉེས་པ་ཆེན་པོ་བྱུང་འདུག་པས་ཚོགས་ཀྱི་འཁོར་ལོ་རྒྱ་ཆེན་པོ་ཤོམས་བཤགས་པ་གྱིས། ཡི་གེ་བརྒྱ་པ་བགྲོངས། བྱའི་ཟླ་བའི་ཚེས་བརྒྱད་ལ་ཨུ་རྒྱན་མཁའ་འགྲོའི་ཕོ་བྲང་ནས་རྒྱུད་ཐམས་ཅད་དགའ་བའི་ཚལ་གྱི་རྡོ་འདིའི་སྟེང་དུ་གདན་འདྲེན་ཚེས་བཅོ་ལྔའི་བར་ལ་ཚོགས་ཀྱི་མཆོད་པ་རྒྱ་ཆེན་པོ་བཤམས་ནས་མཁའ་འགྲོ་མ་རྣམས་ཀྱིས་མཆོད་པ་བྱེད་པ་ཡིན། དེ་དུས་ཁྱེད་ཀྱི་བློ་ལ་གང་ཟིན་པ་དེ་ཁྱེད་རང་དབང་བ་ཡིན་ཟེར་བ་ན། དེར་པཎྜི་ཏའི་ཐུགས་ལ་ཞག་བདུན་ལ་བློ་ལ་ཆེར་མི་ཟིན་དགོངས་ཙ་ན། མཁའ་འགྲོ་གཅིག་ན་རེ། སྐལ་ལྡན་ལས་ཅན་གསོལ་བ་ཐོབ་ཅིག་ཟེར་ནས་སོང་།
དེའི་ཚེ་ཆོས་གོས་རྒྱུད་རྣམས་ཀྱི་གདན་དུ་བཏིང་ནས་གསོལ་བ་བཏབ་པས། མཁའ་འགྲོ་གཅིག་བྱུང་ནས་ཞག་གཅིག་སོང་ཟེར། དེ་བཞིན་ཞག་རེ་ལ་མཁའ་འགྲོ་མ་རེ་རེ་བྱུང་ནས་བློ་ལ་ཅི་ཟིན་ཟེར་ཞིང་སོང་བ་ན། བློ་ལ་ནི་གཅིག་ཀྱང་མ་ཟིན་ཅི་དྲག་དགོངས་ཙ་ན། ཞག་བདུན་གྱི་ཐོ་རངས་ཀྱི་ཆ་ལ་འཕགས་པ་འཇམ་དཔལ་གྱིས་ཞལ་དངོས་སུ་བསྟན་ནས། ཁྱོད་ཀྱི་ངོ་སྐལ་གྱི་རྒྱུད་དེ་ཡིན་གསུངས་ནས། འཇིགས་བྱེད་ཀྱི་རྒྱུད་འབུམ་པ་ནས་རྟོག་པ་བདུན་པ་དང་། འཁྲུལ་འཁོར་གྱི་རྟོག་པ་གསུམ་པ། དགྲ་གདོང་གཉིས་ཀྱི་རྒྱུད་དང་བཅས་པ་སོ་སོར་ཕྱེ་ནས་གནང་བྱུང་བ་ལ་བལྟས་པས་ཐམས་ཅད་བློ་ལ་ཟིན་འདུག དེ་ནས་རྗེ་བཙུན་གྱི་ཞལ་ནས།
དེ་དག་ཏུ་མ་ཚང་བའི་དབང་དང་གདམས་ངག་རྣམས་མཁའ་འགྲོ་མ་རྣམས་ལ་ཞུས། སྐལ་ལྡན་གྱི་འགྲོ་བ་མང་པོ་ལ་ཕན་ཐོགས་པ་ཡོང་གསུངས་ནས་ནམ་མཁའ་ལ་འཇའ་ཡལ་བ་བཞིན་སོང་། དེ་ནས་ཡེ་ཤེས་ཀྱི་མཁའ་འགྲོ་མ་རོ་ལངས་མས་དབང་བསྐུར། གདམས་ངག་ལས་ཚོགས་ཆ་ལག་དང་བཅས་པ་གནང་ནས། མཁའ་འགྲོ་མ་ཀུན་གྱིས་ཨུ་རྒྱན་མཁའ་འགྲོ་གླིང་ནས་པཎྜི་ཏ་ལ་སྐྱེལ་མ་མཛད་དེ། དེའི་ཚེ་ཡེ་ཤེས་ཀྱི་མཁའ་འགྲོ་མའི་ཞལ་ནས་རྡོ་རྗེའི་གླུ་ཚིག་དུ་མ་དང་། ཁྱོད་རྒྱུད་མན་ངག་འདི་རྣམས་ཁྱེར་ལ་སོང་། ལམ་དུ་བདུད་དང་མུ་སྟེགས་དམ་ཉམས་ཀྱི་ལག་ཏུ་མ་ཤོར་བ་གྱིས་ལ། རྡོ་རྗེ་གདན་གྱི་ལྷོ་ཕྱོགས་ཐོད་པ་ཅན་གྱི་དུར་ཁྲོད་དུ་རྩེ་གཅིག་ཏུ་སྒྲུབ་པ་གྱིས། ལས་ཀྱི་རྡོ་རྗེའི་མཐའ་ཅན་གཅིག་གི་གཙོ་བྱས་སྐལ་ལྡན་འགྲོ་བ་མང་པོ་ལ་ཕན་ཐོགས་ཡོང་།
མཐར་འཇའ་ལུས་ཆོས་སྐུ་ཐོབ་ནས་ང་དང་འབྲལ་མེད་དུ་དག་པ་མཁའ་སྤྱོད་དུ་འགྲོ་གསུངས་ནས་མི་སྣང་བར་གྱུར། དེ་དུས་དབང་བསྐུར་བའི་གསང་མཚན་ལ་ལི་ཏ་བཛྲ། བོད་སྐད་དུ་རོལ་པའི་རྡོ་རྗེ་ཞེས་བཏགས། དེ་ནས་སློབ་དཔོན་གྱིས་མྱུར་དུ་བྱོན་པས་ཉིན་ཞག་མང་པོའི་བར་དུ་ལམ་ལ་འཇིགས་པ་སོགས་གཏན་ནས་མ་བྱུང་། དེ་ནས་རིམ་བཞིན་བྱོན་པའི་ལམ་བར་ན་མཚོ་ཆེན་པོ་ཞིག་གི་འགྲམ་ན་ཆུ་གླང་སྔོན་པོ་འཇིགས་སུ་རུང་བ་ཞིག་གིས་འཇིགས་པའི་ཚུལ་སྟོན་པ་བྱུང་བས་ཐུགས་ཤིན་ཏུ་སྐྲག་པ་ཞིག་བྱུང་ནས་མཁའ་འགྲོ་ལ་གསོལ་བ་བཏབ་པས། ཡེ་ཤེས་ཀྱི་མཁའ་འགྲོ་རོ་ལངས་མ་དངོས་སུ་བྱོན་ནས། མ་འཇིགས་མ་འཇིགས་སྐལ་ལྡན་ཁྱོད། ། འཇིགས་མི་དགོས་པའི་ལས་ལྷ་ཡིན། ། ཚེ་རབས་ཀུན་གྱི་བསྲུང་མ་ཡིན། ། ལས་འབྲེལ་ཡོད་པས་གསོལ་བ་ཐོབ། །
མཆོད་བསྟོད་གཏོར་མའི་ལས་ལ་བརྩོན། ། འཇིགས་པ་མེད་པའི་གནས་ན་སླེབ། ། ཅེས་གསུངས་ནས་མཁའ་འགྲོ་རང་གནས་སུ་གཤེགས། ཆུ་གླང་གི་གནོད་པ་ཞི་ནས་འདུད་པའི་རྣམ་པ་བྱས་བྱུང་པ་ན། དེ་མ་ཐག་ནམ་མཁའ་ལས་སྒྲ་གཅིག་བྱུང་། བརྟགས་པས་རྒྱབ་ཏུ་བཞོན་ཟེར་བར་གོ་ནས་རྒྱུད་ཀྱི་པོ་ཏི་ཁུར། བཞོན་པ་ཙམ་གྱིས་ཐོད་པ་ཅན་གྱི་དུར་ཁྲོད་དུ་བྱོན། བྱང་ཕྱོགས་ཕར་བལྟས་པས་རྡོ་རྗེ་གདན་མཐོང་ཤིན་ཏུ་དགའ་བ་ཞིག་བྱུང་ནས་ཐལ་མོ་སྦྱར་ཕྱག་འཚལ་ནས་བླ་མ་ལ་གསོལ་བ་མང་དུ་བཏབ་པས་བྱིན་རླབས་ཞུགས་པའི་རྟགས་མང་དུ་བྱུང་། དེར་ཐུགས་དགོངས་ལ་སྒྲུབ་པ་བྱ་དགོངས་ནས་མཁའ་འགྲོས་ལུང་བསྟན་པའི་དུར་ཁྲོད་འདིར་སྒྲུབ་པ་མཐར་མ་ཕྱིན་གྱི་བར་དུ་གནས་གཞན་དུ་འཕོས་ན་ཆོས་སྐྱོང་གིས་མགོ་བོ་ཁོས་ཞེས་དམ་བཅས་སོ། ། དེ་མ་ཐག་སྔར་གྱི་ཆུ་གླང་དེ་ལས་ཀྱི་གཤིན་རྗེ་ནག་པོ་ཆུ་གླང་གི་གདོང་པ་ཅན་རུས་པས་བརྒྱན་པ།
ཐོད་དབྱུག་དང་ཞགས་པ་འཛིན་པ་གཅིག་ཏུ་གྱུར་ནས། ཁྱོད་ཀྱི་རྒྱུད་དང་མན་ངག་རྣམས་ཀྱི་བདག་པོ་ང་ཡིན། ཁྱོད་ཀྱི་འཕྲིན་ལས་ངས་བྱེད་པ་ཡིན་ཟེར་ནས་དུར་ཁྲོད་དུ་སོང་། དེ་ནས་སློབ་དཔོན་གྱིས་དུར་ཁྲོད་ཀྱི་གནས་སུ་རོ་ཟོས། རོ་གོས་གྱོན་ནས་སྒྲུབ་པ་རྩེ་གཅིག་ཏུ་མཛད་པས་ལུས་ངག་ཡིད་གསུམ་ལ་ཉམས་རྟོགས་ཅི་རིགས་པ་བྱུང་། དེ་ནས་རེ་ཞིག་ན་སྔར་གྱི་ཆུ་གླང་གི་གདོང་ཅན་དེས་བྲམ་ཟེའི་ཁྱེའུ་ཁ་ན་མ་ཐོ་བས་ཤི་བའི་རོ་གཅིག་ཁྱེར་བྱུང་ནས། འདི་ལ་ཐེ་ཚོམ་མ་བྱེད་པར་ཚོགས་ཆས་གྱིས་ལ་ཟོ་དང་ཕུང་པོ་ལྷག་མེད་དུ་མཁའ་སྤྱོད་དུ་འགྲོ། ཁྱོད་དང་ང་གཉིས་སྐྱེ་བ་ཐམས་ཅད་འབྲལ་མེད་དུ་གནས་པ་ཡིན་ཟེར་ནས་མི་སྣང་བར་གྱུར། དེ་ནས་སློབ་དཔོན་གྱིས་ཚོགས་ཀྱི་འཁོར་ལོའི་ཆས་རྣམས་བསགས་ནས་ལོངས་སྤྱད་པས་སྐྱེ་བ་མང་པོ་དྲན་པ་དང་། ཤེས་བྱ་ཇི་ལྟ་བ་དང་ཇི་སྙེད་པ་ལ་མཁྱེན་པ་ཐོགས་པ་མེད་པ་འཁྲུངས།
དེ་ནས་མཐར་ཡེ་ཤེས་ཀྱི་མཁའ་འགྲོ་མས་སྤྱན་དྲངས་ནས་ཕུང་པོ་ལྷག་མེད་དུ་མཁའ་སྤྱོད་དུ་གཤེགས་པར་གྲགས། ཁ་ཅིག་དུར་ཁྲོད་དུ་གཤེགས་ནས་སྐུ་གདུང་བཞུས་པས་རིང་བསྲེལ་མང་པོ་བྱོན། ཐུགས་ལ་འཇིགས་བྱེད་ཡོངས་རྫོགས་འཁྲུངས་ཟེར། འགའ་ཞིག་རྣལ་འབྱོར་གྱི་སྤྱོད་པ་ལ་ཞུགས་ནས་ད་ལྟ་ཡང་འགྲོ་དོན་མཛད་གྱིན་ཡོད་ཀྱང་ཟེར་རོ། ། གང་ལྟར་སློབ་དཔོན་བདག་ཉིད་ཆེན་པོ་འདིས་དེ་ལྟ་བུའི་དཀའ་བ་དཔག་ཏུ་མེད་པའི་སྒོ་ནས་རྡོ་རྗེ་འཇིགས་བྱེད་ཀྱི་ཆོས་སྐོར་རྣམས་ཨུ་རྒྱན་མཁའ་འགྲོའི་གླིང་ནས་སྤྱན་དྲངས་ནས། སྔོན་མཁའ་འགྲོའི་ལུང་བསྟན་ལ། ལས་ཀྱི་རྡོ་རྗེའི་མཐའ་ཅན་གཅིག་ལ་སྟོན་གསུངས་པ་དེ། ཨ་མོ་གྷ་བཛྲ་ཡིན་པ་མཁྱེན་ཏེ་འཇིགས་བྱེད་ཀྱི་དབང་གི་ལས་མཛད་ནས་དབང་དུ་བསྡུས་ཏེ། འདིའི་དབང་རྒྱུད་མན་ངག་ཆ་ལག་དང་བཅས་པ་གནང་ནས་སྤེལ་བ་ཡིན་ཏེ། དེ་ཡང་གྲུབ་ཆེན་ཨ་མོ་གྷ་བཛྲ་ནི།
བོད་སྐད་དུ། དོན་ཡོད་རྡོ་རྗེ་སྟེ། འདི་ལ་རྡོ་རྗེ་གདན་པ་ཆེ་འབྲིང་ཆུང་གསུམ་ལས། འདི་འབྲིང་པོ་ཡིན་པ་རྒྱ་སྟོན་གྱི་བླ་མ་རྒྱ་བལ་གྱི་ལོ་རྒྱུས་ལས་བཤད། འགའ་ཞིག་ལས་ཆུང་བ་ལ་བཤད་ཀྱང་། འདི་ནི་ཨ་མོ་གྷ་ཆེ་བའམ་བར་པ་གང་རིགས་ལ་འཐད་དམ་སྙམ་སྟེ། ཆུང་བ་ནི་བོད་དུ་བྱོན་ནས་སྐྱོ་སྟོན་འོད་འབྱུང་དང་མཇལ་ནས་རྡོ་རྗེ་འཇིགས་བྱེད་ཀྱི་ཆོས་སྐོར་སྩོལ་བ་པོ་དེ་ཉིད་ཡིན་པས་དུས་ཅུང་ཟད་མི་འགྲིག་ལ། གང་ལྟར་གྲུབ་ཆེན་འདི་ནི་འཁྲུངས་ཡུལ་རྒྱ་གར་ཤར་ཕྱོགས་པ་བྲམ་ཟེའི་རིགས་ཡིན་ཞིང་། རབ་ཏུ་བྱུང་བ་དང་བསྙེན་པར་རྫོགས་པའི་བླ་མ་ནི་ཛེ་ཏ་རི་དགྲ་ལས་རྣམ་པར་རྒྱལ་བ་ཡིན་ལ། གཤིན་རྗེ་གཤེད་ཀྱི་ཆོས་སྐོར་ནི་གྲུབ་ཐོབ་ལ་ལི་ཏ་ལ་གསན་པ་ཡིན་ཏེ།
དེ་ཡང་སློབ་དཔོན་འདི་འཁྲུངས་ནས་ལོ་འགའ་འདས་པ་ན་རིག་བྱེད་ཀྱི་རྩིས་བསླབས་པས་མཁས་པར་མཁྱེན། དེའི་དུས་སུ་སྐབས་ཤིག་ན་རྣལ་འབྱོར་པ་ཞིག་བྱུང་ནས། ཁྱོད་འདིར་མ་སྡོད། ཛེ་ཏ་རི་ན་དགྲ་ལས་རྣམ་པར་རྒྱལ་བའི་གྲུབ་ཆེན་བཞུགས་པས། དེ་ཁྱེད་ཀྱི་སྐྱེ་བ་མང་པོའི་བླ་མ་ཡིན་དེའི་དྲུང་དུ་སོང་ལ་རིག་པའི་གནས་ལྔ་ལ་མཁས་པར་གྱིས་དང་སྐྱེ་བ་མང་པོ་ལ་ཕན་ཐོགས་ཡོང་ཟེར་བ་ལྟར། ཡབ་ཡུམ་ལ་ཞུས་ནས་ཛེ་ཏ་རིར་བྱོན་པས། བླ་མའི་དགོན་པ་ཐག་རིང་པོ་ནས་མཐོང་། དེའི་མོད་ལ་བླ་མ་དགྲ་ལས་རྣམ་རྒྱལ་ཡང་འཇམ་པའི་དབྱངས་དུ་མཐོང་ནས་རྒྱང་རིང་པོ་ནས་ཕྱག་འཚལ། གུར་གུམ་མདོག་ཅན་ཚ་ཟེར་སྟོང་གི་འོད། ། མཚན་དཔེས་རབ་བརྒྱན་འོད་ཟེར་ཕྱོགས་བཅུར་འཕྲོ། །
བདག་སོགས་འགྲོ་རྣམས་གཏི་མུག་མུན་སེལ་བ། ། ཡེ་ཤེས་རལ་གྲི་གླེགས་བམ་འཛིན་ཕྱག་འཚལ། ། ཞེས་པས་བསྟོད། དེ་ནས་བྱོན་པས་བླ་མ་དང་མཇལ་དུས་ནོར་བུའི་རིགས་མེ་ཤེལ་འོད་དང་ལྡན་པ་གཅིག་ཕུལ་བས། བླ་མའི་ཞལ་ནས་རྟེན་འབྲེལ་བཟང་། ཁྱོད་ཀྱི་ལས་བསགས་པའི་ལྷ་འཕགས་པ་འཇམ་དཔལ་ཡིན་གསུངས་ནས་དེའི་སྒྲུབ་སྐོར་ཆ་ལག་དང་བཅས་པ་གནང་། མཚན་བརྗོད་ཀྱི་བཤད་ལུང་ཐོ་རེ་བ་ཞིག་ཀྱང་བསྩལ་ཏེ། ད་ཁྱོད་རང་རྡོ་རྗེ་གདན་དུ་སོང་འཕྲིན་ལས་དར་ཞིང་རྒྱས་པ་འོང་གསུངས། འབྱོན་ཁར་བསྙེན་རྫོགས་ཞུས་མཚན་དོན་ཡོད་རྡོ་རྗེར་བཏགས། ལས་ཀྱི་རྡོ་རྗེ་ཡིན་གསུངས།
དེ་ནས་རྡོ་རྗེ་གདན་དུ་བྱོན་མུ་སྟེགས་སྟོན་པ་དགུ་དང་རྩོད་པ་མཛད་ཐམས་ཅད་ལས་རྒྱལ་བར་གྱུར་ཏེ་རྡོ་རྗེ་གདན་གྱི་མཁན་པོར་མངའ་གསོལ་རྡོ་རྗེ་གདན་པ་ཞེས་གྲགས། དེ་ནས་དེའི་ཚེ་ཐོ་རངས་ཁ་ཞིག་ཏིང་ངེ་འཛིན་ལ་མཉམ་པར་བཞག་ནས་བཞུགས་ཡོད་པའི་ཚེ། ལྷོ་ཕྱོགས་ཐོད་པ་ཅན་གྱི་དུར་ཁྲོད་དུ་མེ་འོད་ཆེན་པོ་འབར་བའི་ནང་དུ་རྡོ་རྗེ་འཇིགས་བྱེད་ཞལ་ཕྱག་ཡོངས་སུ་རྫོགས་པ་གཅིག་གིས་ཧ་ཧ་དང་ཧཱུྃ་ཧཱུྃ་གི་སྒྲ་བསྒྲགས་པས་སྲིད་གསུམ་ཐམས་ཅད་འདར་ཁྲི་ལི་ལི་ཡོང་བ་གཅིག་གཟིགས། དངངས་ཤིང་དྲེད་ནས་མནལ་སད་པ་ན། ཀྱེ་མ་ཆོས་ཀྱི་དབྱིངས་ནམ་མཁའ་ལྟ་བུ་ཡིན་པ་ལ་སྲིན་པོ་མ་རུང་བའི་གཟུགས་ཅན་འདི་ལྟ་བུ་མཐོང་བ་མ་ལེགས་དགོངས་ནས་བླ་མ་མྱ་ངན་མེད་པའི་དཔལ་ལ་ཞུས་པས། བླ་མའི་ཞལ་ནས་སེམས་ཅན་རང་རང་གི་བློ་སྣང་ལ་ཅི་ཡང་འཆར། ཁྱོད་འཇིགས་མི་དགོས། ང་ལ་ཡང་དེ་འདྲ་ཡོང་གི་ཡོད། སྔོན་ངའི་སློབ་མ་ཡིན་པའི་པཎྜི་ཏ་ཆེན་པོ་གཅིག་ནུབ་ཕྱོགས་ཨུ་རྒྱན་དུ་སོང་སྟེ་འཇིགས་བྱེད་ཀྱི་རྒྱུད་མན་ངག་རྣམས་སྤྱན་དྲངས་ནས་ད་ལྟ་སྒྲུབ་པ་བྱེད་ཀྱི་ཡོད། ཁོང་གི་རྣམ་སྤྲུལ་ཡིན་སྲིད།
ཁོང་སྐབས་རེ་ང་ཅན་དུ་ཡང་འོང་གི་ཡོད། ཁོང་གི་མིང་ལ་མཁའ་འགྲོ་མ་རྣམས་ཀྱིས་ལ་ལི་ཏ་བཛྲ་སྟེ་རོལ་པའི་རྡོ་རྗེར་བཏགས་གསུངས་པས། མཚན་ཐོས་པ་ཙམ་གྱིས་བ་སྤུ་གཡོ་བ་ལ་སོགས་པ་དད་གུས་དཔག་མེད་འཁྲུངས། བླ་མ་ལ་མཇལ་དུ་འགྲོ་ཞུས་པས་བླ་མས་ཀྱང་གནང་སྟེ། བླ་མའི་ཞལ་ནས་ཁོང་གིས་སྤྲུལ་བ་ཅིར་ཡང་སྟོན་ནུས་པས་སུ་འགྲོ་འགྲོས་དངོས་སུ་མཐོང་གི་མེད། ཁྱེད་འགྲོ་ན་ངའི་ཉེ་གནས་འདི་དང་འགྲོགས་ནས་སོང་ལ་དུར་ཁྲོད་དེར་དཔའ་བོ་དང་དཔའ་མོའི་སྤྲུལ་པ་དུ་མ་ཡོད་པས་སྲིན་པོ་སོགས་སེམས་ཅན་སུ་མཐོང་ཡང་མ་དད་པ་མ་བྱེད། གཞན་ཡང་དུར་ཁྲོད་དེ་ན་སྤྱིར་སྒྲུབ་པ་པོ་མང་པར་ཡོད་ཀྱང་། ཁོང་འདུག་ས་ངའི་ཉེ་གནས་ཀྱིས་ཤེས་གསུངས། དེ་ནས་སློབ་དཔོན་འདིས་ཉེ་གནས་དང་བསྡེབས་ནས་ལྷོ་ཕྱོགས་ཀྱི་དུར་ཁྲོད་དུ་སོང་པས། དེར་གྲུབ་ཆེན་ལ་ལི་ཏ་ག་ན་བཞུགས་སྙམ་ནས་ཕྱོགས་ཐམས་ཅད་དུ་བལྟས་པས་གཞན་སུ་ཡང་མི་སྣང་།
གླང་ཆེན་པོ་གཅིག་གིས་དུར་ཁྲོད་ཀྱི་ཤ་དང་རུས་པ་རྣམས་བཟའ་ཡི་འདུག་པ་མཐོང་བ་ན། པཎྜི་ཏའི་ཐུགས་དགོངས་ལ་སེམས་ཅན་དུད་འགྲོས་དུར་ཁྲོད་ཀྱི་ཤ་དང་རུས་པ་རྣམས་བཟའ་བ་དགོངས་ནས་བག་ཙམ་ལོག་ལྟ་སྐྱེས། ཉེ་གནས་དེས་ཕྱག་འཚལ་བསྟོད་པ་བྱས་ནས། པཎྜི་ཏ་ལ་ཁྱེད་ཕྱག་མི་འཚལ་བ་ཅི་ཡིན་བྱས་པས། པཎྜི་ཏ་ན་རེ། ང་རིག་པའི་གནས་ལྔ་ལ་ལ་མཁས་པའི་པཎྜི་ཏ་ཞིག་གིས་དུད་འགྲོ་ལ་ཕྱག་འཚལ་བ་མི་ཡོང་གསུངས། ཡང་ཉེ་གནས་ཀྱིས་སྣང་བ་ཐམས་ཅད་ལྷར་ཤེས་པར་གྱིས་གསུངས་ན་དམ་ཚིག་དང་མི་འགལ་ལམ་ཞུས་པས། འོ་ཁྱེད་བདེན་གསུངས་ནས་ཕྱག་བཙལ་བཤགས་པ་མང་པོ་བྱས་ནས་ཚོགས་ཀྱི་འཁོར་ལོ་མཛད་པས། སྔར་གྱི་གླང་དེ་རྣལ་འབྱོར་པའི་ཆ་ལུགས་སྐུ་མདོག་སྔོན་པོ་རུས་པའི་རྒྱན་ཅན་གཅིག་ཏུ་གྱུར་ནས་ཚོགས་དཔོན་བྱས་ཏེ། རྭ་དུང་ཞིག་ནམ་མཁའ་ལ་གཏད་ནས་བུས་པས་ཚོགས་ཞིང་གི་ཡུལ་དཔའ་བོ་མཁའ་འགྲོ་སྤྲིན་འཐིབ་པ་བཞིན་འབྱུང་བ་ལ་ཚོགས་ཀྱི་འཁོར་ལོའི་མཆོད་པ་ཕུལ་ནས།
སླར་དེ་རྣམས་ཀྱང་རྣལ་འབྱོར་པ་རང་ལ་ཐིམ། དེ་ནས་རྣལ་འབྱོར་པ་དེས་ཞལ་ནས། ང་ལ་ཡེ་ཤེས་མཁའ་འགྲོ་མས་ལས་ཀྱི་རྡོ་རྗེའི་མིང་ཅན་གཅིག་ལ་གཤིན་རྗེ་གཤེད་ཀྱི་དབང་རྒྱུད་མན་ངག་འདི་རྣམས་སྟོན་ཅིག བསྟན་པ་དང་སེམས་ཅན་ལ་ཕན་ཐོགས་འོང་གསུངས་པའི་ལུང་བསྟན་དེ་ཁྱོད་ཡིན་གསུངས་ནས། དེ་མ་ཐག་སློབ་དཔོན་སྐད་ཅིག་གིས་རྡོ་རྗེ་འཇིགས་བྱེད་ཀྱི་དཀྱིལ་འཁོར་དུ་སྤྲུལ་ནས་དབང་རྒྱུད་མན་ངག་ཆ་ལག་དང་བཅས་པ་གནང་། པཎྜི་ཏ་ལ་ཁྱོད་འདི་རྣམས་ཁྱེར་ལ་རྡོ་རྗེ་གདན་དུ་སོང་དང་བསྟན་པ་དང་སེམས་ཅན་ལ་ཕན་པ་དཔག་མེད་འབྱུང་། ཁྱད་པར་མ་ག་དྷ་ན་ཡེ་ཤེས་ཀྱི་མིང་ཅན་ཞིག་ཡོད་པ་ལ་བསྟན་ན། དེ་བས་ཀྱང་ཕན་ཐོགས་རྒྱ་ཆེན་པོ་འབྱུང་གསུངས། དེ་ནས་པཎྜི་ཏས་རྡོ་རྗེ་གདན་དུ་ཕེབས་ཏེ་བསྟན་པའི་བྱ་བ་རྒྱ་ཆེན་པོ་མཛད་ཅིང་། ཁྱད་པར་རྡོ་རྗེ་གདན་དུ་དུ་རུ་ཀའི་དམག་བྱུང་བའི་དུས་པཎྜི་ཏ་འདིས་རྡོ་རྗེ་འཇིགས་བྱེད་ཀྱི་འཁྲུལ་འཁོར་གྱི་ཆོ་གའི་སྒོ་ནས་ཞི་བ།
དབྱེ་བ། རེངས་པ། བསྐྲད་པའི་ལས་རྣམས་མཛད་པས་དུ་དུ་རུ་ཀའི་དམག་རྣམས་ལ་ལ་རེངས། ལ་ལ་བསྐྲད། ལ་ལ་དབྱེ་ནས་ཕལ་ཆེར་ཡུལ་དུ་ལོག་མ་ཐུབ་ནས་ཕྱིས་འབྱུང་གི་བར་དུ་རྡོ་རྗེ་གདན་དུ་རུ་ཀའི་དམག་མ་བྱུང་བའི་ལོ་རྒྱུས་ཀྱང་ཡོད་དོ། ། སློབ་དཔོན་འདིས་རྒྱུད་བྱིན་གྱིས་བརླབས་ཤིང་རྗེས་སུ་བཟུང་བ་ནི་སློབ་དཔོན་ཡེ་ཤེས་འབྱུང་གནས་སྦས་པ་སྟེ། འདི་འཁྲུངས་ཡུལ་ནི་མ་ག་དྷའི་གྲོང་ཁྱེར་ལྷོ་ཕྱོགས་པ། རིགས་ནི་ནོར་བུ་ལེན་པའི་ཚོང་དཔོན་གྱི་རིགས་ཡིན་པ་ལས། ཡབ་ཀྱི་མིང་ལ་དེད་དཔོན་བརྩོན་འགྲུས་གོ་ཆ། ཡུམ་གྱི་མིང་ལ་འབུམ་སྒྲོན་མ་ཞེས་བྱ།
ལྷུམས་སུ་ཞུགས་དུས་ཡུམ་གྱི་རྨི་ལམ་དུ་གསེར་གྱི་རྡོ་རྗེ་རྩེ་དགུ་པ་གཅིག་སྤྱི་བོ་ནས་ཞུགས་པ་རྨིས། འཁྲུངས་དུས་ངག་ནས་དྷིཿདང་ཨ་ཨཱ་སོགས་འདོན་པ་ཞིག་བྱུང་བས་ཡབ་ཡུམ་གཉིས་ཐུགས་དགྱེས་ནས་རིགས་བཟང་བ་གཅིག་ཡིན་ཐག་ཆོད་པས་མཚན་མཁན་ལ་བསྟན་ན་ལེགས་ཟེར་བསྟན་པས། འདི་ལ་དེད་དཔོན་མི་འོང་། སྔོན་ནས་ཚོགས་གཉིས་རྒྱ་ཆེན་པོ་བསགས་པ་ཡིན་པས་མཁས་ལ་གྲུབ་པའི་པཎྜི་ཏ་ཞིག་ཡོང་ཟེར། དེ་ནས་ཡབ་ཀྱང་དེད་དཔོན་བྱེད་པ་ལ་དགའ། ཡུལ་མི་རྣམས་ཀྱིས་ཀྱང་འདི་དེད་དཔོན་བྱས་ན་ལེགས་ཟེར་བ་ལ། ཡུམ་གྱིས་ངེད་རང་ལ་བུ་མང་དུ་ཡོད་པས་དེད་དཔོན་གཞན་རྣམས་ཀྱིས་འོང་། ཁྱེའུ་མཚན་ལྡན་འདི་རབ་ཏུ་བྱུང་བ་འཐད་ཟེར། འདིའི་ཡུམ་ལ་མིང་པོ་ཕྱི་རོལ་པའི་སྒྲ་ཚད་ལ་མཁས་པ་ཞིག་ཡོད་པ་དེས། ངའི་དྲུང་དུ་བཞག་ན་སྒྲ་ཚད་ལ་མཁས་པ་ཞིག་འོང་སྲིད་དེ་ཟེར་བ་ལ།
ཡབ་ཀྱིས་འདི་བཙས་མ་ཐག་ཨ་དང་དྷིཿསོགས་འདྲེན་པ་ཞིག་ཡོད་པས། ནང་པའི་པཎྜི་ཏ་རིག་པའི་འབྱུང་གནས་ལ་རབ་ཏུ་ཞུས་ན་ལེགས་ཟེར། ཡུམ་གྱི་རེ་ཞིག་ཞང་པོ་ལ་སྒྲ་ཚད་བསླབ། སླར་པཎྜི་ཏའི་དྲུང་དུ་རབ་བྱུང་ཞུས་ན་མི་ལེགས་སམ་གསུངས་པས། ཡབ་པཎྜི་ཏ་ལ་ཞུས་ན་འཐད་ཟེར་ནས་ཞུས་པས། པཎྜི་ཏའི་ཞལ་ནས། དེ་ཀ་ལེགས་ཕྱི་རོལ་པའི་སྒྲ་ཚད་ལ་མཁས་པ་ནང་པའི་བསྟན་པ་ལ་ཞུགས་པ་མང་པོ་ཡོང་། འོན་ཀྱང་འདི་ནི་ནང་པའི་བསྟན་པ་ལ་ཤིན་ཏུ་ཕན་ཐོགས་ཆེ་བ་ཞིག་ཡོང་གསུངས། དེ་ནས་པཎྜི་ཏ་གསུངས་པ་ལྟར་རེ་ཞིག་ཞང་པོའི་ཐད་དུ་སྒྲ་ཚད་བསླབས་པས་ཕུལ་དུ་ཕྱིན་པ་མཁྱེན་ནས་ཕྱི་རོལ་པའི་སྒྲ་ཚད་མཁས་པ་རྣམས་དང་བརྩད་པས་ཐམས་ཅད་ལས་རྒྱལ་ཏེ་སུས་ཀྱང་འགྲན་ཟླ་མ་བྱུང་ནས་ཕྱི་པ་ལ་ང་བས་མཁས་པ་མེད། ད་ནང་པའི་པཎྜི་ཏ་མང་པོ་དང་བརྩད་ནས་མཁས་གྲགས་ཐོན་པ་གཅིག་བྱ་དགོངས་ནས།
པཎྜི་ཏ་མཁས་པ་མང་པོ་དང་བརྩད་པས་ནང་པའི་མཁས་པ་རྣམས་ཀྱི་སྒྲ་ཚད་ལ་འགྲན་གཏན་ནས་མ་བཟོད། དེ་ནས་སྔར་ཆད་ཡོད་པ་ལྟར་པཎྜི་ཏ་རིག་པའི་འབྱུང་གནས་ཀྱི་དྲུང་དུ་ཕྱིན་ཏེ་རིག་པའི་གནས་ལྔ་ཆར་ལ་སྦྱངས། དེའི་ཚེ་ཤིང་གི་རི་ན་སྔོན་སངས་རྒྱས་ཀྱིས་བྱིན་གྱིས་བརླབས་པའི་མཆོད་རྟེན་གཅིག་ཡོད་པ་དེའི་དྲུང་ན་རྒན་མོ་རྒས་གོག་ཉམ་ཆུང་བ་གཅིག་འདུག་པ་དེ་ལ་སྙིང་རྗེའི་བསམ་པ་གང་ཡང་མ་བྱུང་བར། ང་རྒྱལ་གྱི་རྣམ་པས་སྒྲ་ཚད་ཀྱི་ཚིག་བརྗོད་ཅིང་བསྐོར་བ་བྱས་པས། རེ་ཞིག་ནས་རྒན་མོ་དེས་ལྟོ་ཞིག་སློངས་ཟེར་བ་ལ། ཁོང་གིས་ང་ལ་སྟེར་ལོང་མི་འདུག་རིག་པའི་གནས་ལ་སྦྱོང་དགོས་པ་འདུག་གསུངས་པས། དེ་མ་ཐག་རྒན་མོ་དེ་ལོ་བཅུ་དྲུག་ལོན་པའི་ན་ཚོད་ཅན་གཅིག་ཏུ་གྱུར་ནས། དེ་ན་རེ། སྙིང་རྗེས་རྒྱུད་མ་སྦྱངས་པའི་སྒྲ་ཚད་དང་། ། ང་རྒྱལ་དྲེགས་པས་ཁེངས་པའི་ཚིག་གིས་ནི། །
རང་གཞན་རྒྱུད་དཀྲུགས་ངན་སོང་རྒྱུ་ཡིན་པས། ། དེ་འདྲའི་ཚིག་བོར་སྙིང་རྗེས་རྒྱུད་སྦྱོངས་ཤིག ། རྟོག་གེ་ངན་པས་ང་རྒྱལ་ཁོང་ཁྲོ་ཡི། ། སྒྲ་གཅན་གདོང་གི་བསིལ་ཟེར་འོད་སྒྲིབ་ལྟར། ། དེ་ཕྱིར་མི་རྟག་ལུས་འདི་མྱུར་འཇིག་པས། ། ནུས་ལྡན་བླ་མ་དམ་པ་མྱུར་དུ་སྙོགས། ། ཞེས་པ་དང་། ལར་རྟོག་གེའི་ཆོས་ཀྱིས་མྱུར་དུ་སངས་རྒྱས་མི་ཐོབ། སྒྲ་ཚད་བསླབ་ལོང་མི་འདུག མྱུར་དུ་སངས་རྒྱ་བ་ལ་རྡོ་རྗེ་ཐེག་པ་ལ་སློབ་དགོས་ཟེར་ནས་མཁའ་ལ་གཤེགས་སོང་བས།
པཎྜི་ཏ་འཇིགས་ཤིང་ཡ་མཚན་པ་ཅིག་བྱུང་ནས། བླ་མ་ལ་ཞུས་པས། བླ་མས་ཞལ་ནས་དེ་ངས་ཀྱང་ཤེས་ཏེ། ཁྱོད་ང་རྒྱལ་བ་ཞིག་འདུག་པས་ངས་མ་ལབ། ངས་ཁྱོད་འདུལ་བར་མི་ནུས། ན་ལེནྡྲ་ན་བླ་མ་རྡོ་རྗེ་གདན་པ་བྱ་བ་བཞུགས་དེའི་དྲུང་དུ་སོང་དང་། ཁོང་ལ་འཇིག་སྐྱོབས་ཀྱི་ཆོས་གཞན་ལས་ཁྱད་པར་དུ་འཕགས་པ་དུ་མ་ཡང་མངའ། ཁྱད་པར་བཅོམ་ལྡན་འདས་རྡོ་རྗེ་འཇིགས་བྱེད་ཅེས་བྱ་བའི་ཟབ་ཆོས་ལ་ལི་ཏ་བཛྲ་ལ་དངོས་སུ་ཞུས་པའི་སྙན་བརྒྱུད་ཀྱི་གདམས་པ་ཐོས་པ་ཙམ་གྱིས་དགྲ་བགེགས་བརླག་པར་བྱེད་པ་ཞིག་ཡོད་པ་དེ་ཞུས་ལ་མྱུར་དུ་སྒྲུབ་པ་གྱིས། མུ་སྟེགས་ངན་པ་ཚོས་གཏད་ཀྱང་བྱས་དོགས་ཡོད་གསུངས། དེ་ནས་མྱུར་བར་རྡོ་རྗེ་གདན་དུ་བྱོན་གནྡྷོ་ལ་ལ་བསྐོར་བ་བྱེད་ཀྱིན་བཞུགས་ནས་བླ་མ་དང་མཇལ་དགོངས་ཙ་ན།
ཤར་ཕྱོགས་ཀྱི་སྒོ་འགག་ན་བུད་མེད་གཞོན་ནུ་མ་ཅིག་འདུག་པ་དེ་ཧེ་ཧེ་ཕྱག་དང་བསྐོར་བ་ལོང་མི་འདུག་ཟེར། ནང་དུ་ལོག་འོངས་པས་སྒོ་འགག་ན་སྔར་ངོ་ཤེས་པའི་ཕྱི་རོལ་པ་གཅིག་དང་འཕྲད། དེས་ཁྱོད་འདིར་ཅི་བྱེད་ཀྱི་ཡོད་ཟེར། བླ་མ་ཨ་མོ་གྷ་བཛྲ་ལ་ཆོས་ཞུ་བ་ཡིན་སྨྲས་པས། ཁོ་མགོ་གུག་བྱས་སོང་། དེ་ནས་བླ་མ་མཇལ་བ་ཞུས་པས་མྱུར་དུ་གནང་། བླ་མའི་ཞལ་ནས། ལེགས་སྐྱེ་བ་སྔོན་ནས་ལས་དང་འབྲེལ་ཡོད་པ་ཡིན། ད་ཁྱོད་ལ་ཅི་དགོས་གསུངས། བདག་སྔར་ཕྱི་རོལ་པའི་མཁས་པ་ནང་པའི་བསྟན་པ་ལ་ཞུགས་པ་ཞིག་ཡིན།
མུ་སྟེགས་ངན་པས་གཏད་བྱས་དོགས། དེ་ལས་སྐྱོབས་པའི་གདམས་པ་ཞུ་འཚལ་ཞུས་པས། དེ་ཙུག་ཡིན་ཁྱོད་ཀྱི་ལས་བསགས་པའི་ལྷ་བཅོམ་ལྡན་འདས་རྡོ་རྗེ་འཇིགས་བྱེད་ཡིན་གསུངས་ནས་འདིའི་དཀྱིལ་འཁོར་དུ་དབང་བསྐུར་ནས་ཡེ་ཤེས་ཕབ་པའི་སྐབས་སུ་བྱིན་རླབས་ཞུགས་པའི་ཉམས་རྟགས་མང་དུ་བྱུང་བ་དང་བླ་མ་དང་ཡི་དམ་ཐ་མི་དད་པའི་ཞལ་གཟིགས། བླ་མས་ཀྱང་དེ་ལ་བརྟེན་ནས་མཚན་ཡེ་ཤེས་འབྱུང་གནས་སྦས་པ་ཞེས་བཏགས། ཕྱག་མཚན་གྱི་རྗེས་གནང་གི་སྐབས་སུ་རྡོ་རྗེ་གྲི་གུག་གནང་ནས་འདི་འཕྱར་བ་ཙམ་གྱིས་དགྲ་བགེགས་ཐམས་ཅད་ཐལ་བར་བརླག་པར་བྱེད་པས་ཁྱོད་འཇིགས་མི་དགོས་གསུངས་ཤིང་དབང་བཞི་རྫོགས་པར་བསྐུར། རྒྱུད་མན་ངག་ཆ་ལག་དང་བཅས་པ་གནང་ནས། ཁྱོད་རྡོ་རྗེ་གདན་གྱི་ནུབ་ཕྱོགས་ཧ་ཧ་རྒོད་པའི་དུར་ཁྲོད་དུ་སོང་ལ་སྒྲུབ་པ་གྱིས་དང་ལྷ་འདི་དངོས་གྲུབ་མྱུར་བ་ཡིན་གསུངས། དེ་ནས་སློབ་དཔོན་གྱིས་བླ་མའི་བཀའ་བཞིན་སྒྲུབ་པ་མཛད་པས་ཡི་དམ་གྱི་ལྷས་ཞལ་གཟིགས་ནས་མཆོག་གི་དངོས་གྲུབ་ཐོབ། དེའི་བར་ལ་ཁོང་གི་བླ་མས་གནང་བའི་གྲི་གུག་དེ་འཕྱར་བ་ཙམ་གྱིས་བར་ཆད་ཀྱིས་གཏན་མི་ཚུགས་པ་བྱུང་ཞིང་། དེ་ལྟ་བུའི་སློབ་དཔོན་ཆེན་པོ་དེས་རྡོ་རྗེ་འཇིགས་བྱེད་ཀྱི་ཆོས་སྐོར་རྣམས་ལེགས་པར་སྩལ་ཅིང་རྗེས་སུ་བཟུང་བ་ནི་གྲུབ་ཆེན་པདྨ་བཛྲ་སྟེ།
གྲུབ་ཆེན་འདི་ནི། ཡབ་སློབ་དཔོན་ཆེན་པོ་པདྨ་འབྱུང་གནས་ཀྱི་རྣམ་སྤྲུལ་པདྨ་དབང་ཆེན་ཞེས་བྱ་བ་དང་། ཡུམ་ཡེ་ཤེས་སྒྲོན་ཞེས་པ་གཉིས་ཀྱི་སྲས་སུ། ལས་རབ་བརྩེགས་པའི་རྒྱལ་པོའི་ཁབ་ན་པདྨ་བཀོད་པ་ཞེས་པའི་གྲོང་ཁྱེར་ཡོད་པ་དེར་འཁྲུངས། ཆུང་ངུའི་དུས་སུ་སློབ་དཔོན་བི་ན་ཀ་བྱ་བ་ཞིག་ལ་ཡི་གེ་བསླབས་པས་མཚན་ག་ཀྵ་རི་པ་སྟེ། བོད་སྐད་དུ། ཡི་གེ་དང་ལྡན་པ་ཞེས་པར་གྲགས། བསྙེན་པར་རྫོགས་པའི་མཚན་ནི་བྷི་ན་ཤྲཱི་རཀྵི་ཏ། སློབ་གཉེར་མཛད་པའི་མཚན་ཨ་བྷི་ཛུ་ག་ལ་སྟེ། བོད་སྐད་དུ་མངོན་པར་རིག་པ་དང་ལྡན་པར་སྨྲ་བའོ། །
དེ་ནས་གྲུབ་པ་བརྙེས་པའི་ཚུལ་ནི། ཡུལ་དེ་ན་འཁོར་ལོ་བདེ་མཆོག་གི་རྣལ་འབྱོར་པ་གྲུབ་ཐོབ་ཅིག་ཡོད་པ་དེ་ལ་བདེ་མཆོག་གི་དབང་ཞུས་སྒྲུབ་པ་ཡུན་རིང་དུ་མཛད་པས་གྲུབ་རྟགས་གང་ཡང་མ་བྱུང་བར་ཐུགས་མུག་པར་ཡོད་པ་ལ། རེ་ཞིག་ན་བུད་མེད་དམར་མོ་ཞིག་བྱུང་ནས། ཁྱོད་དང་ལྷ་འདི་ལ་ལས་འབྲེལ་མེད་ཀྱིས། ཁྱོད་ཀྱི་ལས་བསགས་པའི་ལྷ་འཇམ་དཔལ་གཤིན་རྗེ་གཤེད་ཡིན་པས་དེའི་ཆོས་སྐོར་ཞུས་ལ་སྒྲུབས་དང་འགྲུབ་སླ་ཟེར། འོ་ན་དེའི་ཆོས་སྐོར་སུ་ལ་ཡོད་གསུངས་པས། དེ་ན་རེ་ཁོ་མོའི་ཡུལ་འདི་ན་སུ་ལ་ཡོད་མི་ཤེས། དྷརྨཱ་ཆོས་ཀྱི་གཉྫ་ན་བཞུགས་སྲིད་ཀྱང་ཁྱོད་ཀྱིས་ལོན་པའི་སྐལ་བ་མེད་ཟེར། སློབ་དཔོན་གྱིས་འོ་ན་ད་དུང་བདེ་མཆོག་གི་སྒྲུབ་པ་བསྐྱར་ནས་བྱས་ལ་ལེགས་སམ་བྱས་པས། ཁྱོད་ཅི་འདོད་པ་ཡིན་ཟེར།
ཁོ་བོ་མཆོག་གི་དངོས་གྲུབ་འདོད་པ་ཡིན་བྱས་པས། མཆོག་གི་དངོས་གྲུབ་བསྒྲུབ་པ་ལ་ཡུན་རིང་པོ་འགོར། ཐུན་མོང་གི་དངོས་གྲུབ་ཙམ་ལ་ཅང་མི་འགོར་ཟེར། དེར་ཁོང་གི་ཐུགས་ལ་བུད་མེད་འདི་འདྲའི་བློ་ལ་གཏད་ར་ཅིག་ཀྱང་མེད་དགོངས་པ་ན། དེ་བུད་མེད་དེས་མཁྱེན་ནས་དེ་ཙུག་ཡིན། སྔོན་གྱི་བླ་མ་ལ་ཞུས་ན་འཐད་ཟེར། བླ་མ་ལ་ཞུས་པས། ཁྱོད་ཀྱི་མ་ལེགས་པ་ཆེན་པོ་བྱས། བུད་མེད་དེ་རྡོ་རྗེ་ཕག་མོའི་རྣམ་འཕྲུལ་ཡིན། ད་ཁྱོད་ཀྱིས་ལས་བསགས་པའི་ལྷ་རྡོ་རྗེ་འཇིགས་བྱེད་ཡིན་པས།
དེ་བསྒྲུབ་ན་དངོས་གྲུབ་མྱུར་དུ་ཐོབ་གསུངས། འོ་ན་ཆོས་དེ་ཐུགས་ལ་འདོགས་པར་ཞུ་ཞུས་པས་བླ་མའི་ཞལ་ནས། ངས་སྔོན་ཆད་དེ་འདྲ་ཐོས་མ་མྱོང་། བུད་མེད་དེ་ལ་དྲིས་ན་དེས་ཤེས་གསུངས། དེ་ནས་ཁོང་གིས་བུད་མེད་དེ་གྲོང་ཁྱེར་གྱི་དབུས་སུ་བཙལ་བས་མ་རྙེད་པར་ཚོང་འདུས་སུ་བཙལ་བས། བུད་མེད་དེ་ཞོ་རྫ་གང་ཁྱེར་ནས་ཚོང་འདུས་ཀྱི་དབུས་ན་འདུག་པ་ལ། ཁོང་གིས་ཞོ་དེ་ང་ཉོ། བླ་མའི་གསུང་ཞིག་ཀྱང་ཁྱེད་ལ་གནང་ཡོད་བྱས་པས། མོ་ན་རེ། ཁྱོད་ལ་ཞོ་འཐུང་བའི་སྐལ་བ་མེད།
བླ་མའི་གསུང་ཅི་ཡོད་སྨྲོས་ཟེར། ཁོང་གིས་བླ་མའི་ཞལ་ནས་རྡོ་རྗེ་འཇིགས་བྱེད་ཀྱིས་ཆོས་སྐོར་དེ་གང་ན་ཡོད་ཁྱེད་ཀྱི་ཤེས་གསུངས་པས། དེ་ང་ལ་ཁྱོད་ཀྱིས་སྟོན་དང་གསུངས་པས། བུད་མེད་དེ་ན་རེ། རྡོ་རྗེ་འཇིགས་བྱེད་ཀྱི་ཆོས་སྐོར་དེ་ཤེས་པ་ཡུལ་གང་ནའང་བཞུགས། ཁྱད་པར་དུ་ནུབ་ཕྱོགས་ཨུ་རྒྱན་མཁའ་འགྲོའི་ཕོ་བྲང་ན་རྒྱུད་འབུམ་པ་བཞུགས་ཏེ་ཁྱོད་ཀྱིས་སྤྱན་དྲངས་པའི་སྐལ་བ་མེད། སྔོན་འཇམ་དབྱངས་ཀྱི་སྤྲུལ་བ་ལ་ལི་ཏ་བཛྲ་ཞེས་བྱ་བ་ཞིག་གིས་རྒྱུད་དེའི་ནང་ནས་མཆོག་ཐུན་མོང་བསྒྲུབ་པའི་རྟོག་པ་འགའ་རེ་དང་། མན་ངག་ཕྲ་མོ་ཙམ་ཞུས་ནས་རྡོ་རྗེ་གདན་གྱི་དབུས་སུ་རྒྱ་ཆེར་འཕེལ་ཡོད། ཁྱད་པར་དུ་ཨ་མོ་གྷ་བཛྲ་བྱ་བ་གཅིག་ལ་དབང་རྒྱུད་མན་ངག་ཆ་ལག་དང་བཅས་པ་ཡོད་དེ་ཁོང་ནི་གཤེགས། དེའི་སློབ་མ་ཡེ་ཤེས་འབྱུང་གནས་སྦས་པ་བྱ་བ་གཅིག་ལ་དེ་རྣམས་ཚང་མ་ཡོད།
ཁྱོད་ཀྱི་ལས་འབྲེལ་ཡོད་པའི་བླ་མ་དེ་ཡིན་པས་དེ་ལ་ཞུས་ན་ཁྱེད་རང་གི་ཅི་བསམ་འགྲུབ། ཁོང་གིས་ཐེ་ཚོམ་མེད་པར་བུད་མེད་དེ་ལ་ཕྱག་འཚལ་ནས་རྗེས་སུ་གཟུང་བར་ཞུ་ཞུས་པས། བུད་མེད་དེ་ན་རེ། ཁྱོད་གཏི་ཐུག་པ་ལ་ཁྱོད་དང་ང་ལས་འབྲེལ་མེད་མ་བྱས་པ་ཨེ་ཡིན་ཟེར་ནས། ལག་གི་ཞོ་རྫ་དེ་རྣལ་འབྱོར་པ་ན་སོ་གཞོན་པ་གོས་སྔོན་པོ་གྱོན་པ། ལག་ན་ཏྲི་ཤུ་ལ་ཐོགས་པ་གཅིག་དང་མཉམ་པོར་འཐུངས་ནས་གཉིས་ཀ་མཁའ་ལ་གཤེགས་སོང་། དེ་ནས་ཁོང་གིས་ཕྱིར་ལོག་སྟེ་བླ་མའི་དྲུང་དུ་ཕྱིན་ལོ་རྒྱུས་རྣམས་ཞུས་པས། བླ་མའི་ཞལ་ནས་བུད་མེད་དེ་རྡོ་རྗེ་ཕག་མོ་ཡིན། རྣལ་འབྱོར་པ་དེ་ཧེ་རུ་ཀ་ཡིན་པ་ལ་ཁྱོད་ཀྱིས་མ་ཤེས་པ་ཕྲན་བུ་བྱུང་འདུག ད་འོན་ཀྱང་ཁྱོད་ཀྱི་ལས་འབྲེལ་བཞག་པའི་བླ་མ་ཡེ་ཤེས་འབྱུང་གནས་སྦས་པ་ཡིན་པས།
དེ་ལ་གཤིན་རྗེ་གཤེད་ཀྱི་ཆོས་སྐོར་རྣམས་ཡོངས་སུ་རྫོགས་པ་ཞུས། ངའི་གནས་པདྨ་བཀོད་པའི་དུར་ཁྲོད་འདི་རུ་སྒྲུབ་པ་རྩེ་གཅིག་ཏུ་གྱིས་དང་དངོས་གྲུབ་ཐོབ་བོ་གསུངས། དེ་ནས་ཁོང་གིས་ཡུལ་དབུས་ཀྱི་ཧ་ཧ་རྒོད་པའི་དུར་ཁྲོད་དུ་ཡེ་ཤེས་འབྱུང་གནས་སྦས་པ་བཞུགས་པའི་དྲུང་དུ་ཕྱིན་ཏེ་དབང་རྒྱུད་མན་ངག་ཆ་ལག་དང་བཅས་པ་གསན་ནས། དབང་བསྐུར་གྱི་དུས་སུ་གསང་མཚན་པདྨ་བཛྲ་ཞེས་བྱ་བར་བླ་མས་བཏགས། བྷི་ཏི་པ་ཏིའི་ཕྱག་མཚན་གཅིག་འདུག་པ་དེའི་སྒྲུབ་ཐབས་དང་བཅས་པ་གནང་ནས། འདི་དང་བཅས་བླ་མའི་ལུང་བསྟན་བཞིན་དུར་ཁྲོད་པདྨ་བཀོད་པར་བསྒྲུབ་པ་རྩེ་གཅིག་ཏུ་གྱིས་དང་དངོས་གྲུབ་ཐོབ་ཅིང་། བར་ཆད་ཕྲན་བུ་འབྱུང་བ་ཡང་ཕྱག་མཚན་འདི་འཕྱར་བ་ཙམ་གྱིས་ཞི་བར་འགྱུར་རོ་གསུངས། དེ་ནས་ཁོང་གིས་བླ་མའི་ལུང་བསྟན་བཞིན་དུར་ཁྲོད་པདྨ་བཀོད་པར་སྒྲུབ་པ་རྩེ་གཅིག་ཏུ་མཛད་པས། རེ་ཞིག་ན་ཡུལ་མི་རྣམས་ཀྱི་ངག་ཏུ་ཁོ་བོས་དུར་ཁྲོད་དུ་གཤིན་རྗེ་གཤེད་ཀྱི་འཁོར་ལོ་བསྐོར་ནས་གྲོང་ཁྱེར་བ་རྣམས་བརླག་པའི་གྲབ་བྱེད་ཀྱིན་འདུག་ཟེར་བ་རྒྱལ་པོས་གསན་ནས། རྒྱལ་པོ་ཡང་ཁྲོས་ཏེ་དམག་དཔུང་འུར་རྡོ་དང་བཅས་པ་ཕྱིན་ནས་སློབ་དཔོན་ལ་བར་ཆད་བརྩམས་པ་ན།
ཁོང་ང་རྒྱལ་སྐྱེས་ཏེ་སྔོན་བླ་མས་གནང་བའི་ཕྱག་མཚན་འཕྱར་བས་རྒྱལ་པོའི་མགོ་གས། དམག་ལ་ལ་རེངས། ལ་ལ་ཤི། ལ་ལ་བརྒྱལ་ཏེ་ཀུན་གྱིས་རྣལ་འབྱོར་དབང་ཕྱུག་པདྨ་བཛྲ་ཞེས་མཐུ་སྟོབས་ཕུལ་དུ་བྱུང་བར་ཡོངས་སུ་གྲགས་སོ། ། དེ་ལྟ་བུའི་སློབ་དཔོན་ཆེན་པོ་དེས་དཔལ་གཤིན་རྗེ་གཤེད་ཀྱི་ཆོས་སྐོར་རྣམས་ཡོངས་སུ་རྫོགས་པར་སྩལ་ཅིང་རྗེས་སུ་བཟུང་བ་ནི་བལ་པོ་བྷ་རོ་ཕྱག་རྡུམ་སྟེ། འདི་ནི་འཁྲུངས་ཡུལ་བལ་པོ་ཡེ་རང་པ། ཡབ་ཕྱི་རོལ་པའི་རིག་བྱེད་སྨྲ་བའི་གྲུབ་མཐའ་འཛིན་པ་དབང་ཕྱུག་སྐྱབས་བྱ་བ། ཡུམ་ནང་པའི་རིགས་ལ་གཏོགས་པ་སྒྲོལ་མ་མཚོ་ཞེས་བྱ་བ་གཉིས་ཀྱི་སྲས་སུ་འཁྲུངས་ནས་མིང་ཐུགས་རྗེ་བསྲུང་བྱ་བར་བཏགས། འདི་ཆེར་སྐྱེས་ནས་རྒྱུའི་དངོས་པོ་ཤིན་ཏུ་འབྱོར་བས་ཕྱུག་པོ་ཆེན་པོར་གྱུར་པས་ཀུན་གྱིས་བྷ་རོར་འབོད་པ་ཞིག་ཡིན་པས་ཕྱིས་ཀྱང་བྷ་རོར་གྲགས། ཡུམ་གྱི་དེ་རང་ཕྱུག་པ་འདི་ང་ནང་པའི་ལྷ་ལ་དད་པའི་སྟོབས་ཀྱིས་ཡིན་པས།
ད་ཇོ་བོ་ཐུགས་རྗེ་ཆེན་པོའི་སྐུ་གཅིག་བཞེངས་དགོས་ཟེར་བ་ལ། ཡབ་ཀྱིས་མི་རིགས་རྒྱལ་པོས་ཆད་པ་འོངས་ཟེར། ཡུམ་སྲས་གཉིས་ཀྱིས་ཅིས་ཀྱང་བཞེངས་པ་དྲག་གསུངས་པས། ཡབ་ཀྱིས་དེ་ལ་རྒྱུ་ཕུན་སུམ་ཚོགས་པ་དགོས་ཟེར་ཀྱང་། ཡུམ་སྲས་གཉིས་ཀྱིས་ངེད་རང་ལ་ཅི་འདོད་ཡོད་གསུངས་ནས་ལྷ་བཟོ་བ་བོས་པས། ལྷ་བཟོ་བས་ཀྱང་དེ་ལ་ཚེགས་མེད་དེ། རྒྱལ་བློན་གྱིས་གསན་ན་ཆད་པ་འོངས་ཉེན་ཡོད་ཟེར་ཀྱང་། ཡུམ་སྲས་གཉིས་ཀྱིས་ཅིས་ཀྱང་བཞེངས་དགོས་གསུངས་ནས། ཇོ་བོ་ཁརྶ་པ་ཎིའི་སྐུ་མི་ཚད་གཅིག་བཞེངས་ཏེ་ནང་ཕུག་ཏུ་སུས་ཀྱང་མི་མཐོང་བ་ཞིག་ཏུ་བཞུགས་སུ་བཅུག དེ་ལ་མཆོད་པའི་ཡོ་བྱད་ཅི་འབྱོར་བ་ཕུལ་གསོལ་བ་བཏབ་པས།
ཇོ་བོ་བཞུགས་པའི་གནས་དེའི་འོག་ནས་གཏེར་ཁ་ཞིག་བརྡོལ་ནས་དེ་ལས་རིན་པོ་ཆེ་ཕུན་སུམ་ཚོགས་པ་མང་པོ་འཕེལ་བས། དེར་ཡུམ་སྲས་གཉིས་ཀྱིས་ཡབ་ལ། རིན་པོ་ཆེ་འདི་ལྟ་བུ་འཕེལ་བ་ཇོ་བོའི་བྱིན་རླབས་ཡིན་པས། ད་ནི་འགྲོ་བ་ལ་སྦྱིན་གཏོང་རྒྱ་ཆེན་པོ་བྱེད་དགོས་ཟེར་བ་ལ། ཡབ་ཀྱིས་ངེད་རང་གི་རྒྱལ་པོ་འདི་སྦྱིན་གཏོང་སོགས་དགེ་བའི་ལས་ཁོ་རང་ཡང་གཅིག་ཀྱང་མི་བྱེད། གཞན་བྱེད་པ་ལ་ཡང་ཤིན་ཏུ་བློ་རྣག་པ་ཞིག་ཡོད་པས། འོ་སྐོལ་གྱིས་དེ་འདྲ་བྱས་ན་རྒྱལ་པོ་ཕྲག་དོག་ནས་ཆད་པ་འོངས་བས་ད་ལམ་ཅིས་ཀྱང་བཤོལ་བ་ལེགས། སྲས་ལ་ཁྱོད་རང་ཡང་སྟོན་པ་དབང་གྲགས་ཅན་དུ་སོང་ལ་སློབ་གཉེར་ཅི་ཡོང་གྱིས་ཟེར་ནས། ཁོང་གིས་ཀྱང་དེར་བྱོན་ནས་རིག་བྱེད་སྨྲ་བའི་གྲུབ་མཐའ་ལ་ལོ་ཁ་ཡར་བསླབས་པས་མཁས་པར་དགོངས་ཏེ་ལོག་འོངས་ནས་སྔར་གྱི་ཇོ་བོ་ལ་མཇལ་དུ་ཕྱིན་པས། ནང་ཐམས་ཅད་རིན་པོ་ཆེས་གང་ནས་འདུག་པས་ཇོ་བོ་ལ་ཕྱག་འཚལ་མཆོད་པ་ཕུལ།
འཇིག་རྟེན་དབང་ཕྱུག་འགྲོ་བ་ཀུན་གྱི་མགོན། ། ཞེས་སོགས་ཀྱི་བསྟོད་པ་བརྩམས་ནས་ཡབ་ཡུམ་གཉིས་དང་འཁོར་ཚོགས་ཐམས་ཅད་ཀྱིས་ཉིན་རེ་བཞིན་ཚར་རེ་འདོན་པའི་དམ་བཅའ་མཛད། དེ་ནས་སྐྱེ་བོ་ལ་སྦྱིན་གཏོང་རྒྱ་ཆེན་པོ་མཛད་པས། རྒྱལ་པོ་ཕྲག་དོག་སྐྱེས་ནས། ངའི་ལྷ་དབང་ཕྱུག་ཆེན་པོ་ཡིན་པ་ལ། ཁྱོད་ཀྱིས་ནང་པའི་ལྷ་ཁརྶ་པ་ཎི་བཞེངས་པ་ཅི་ཡིན་ཟེར་ནས་ཆད་པ་བྱུང་སྟེ། ཡབ་ཡུམ་གཉིས་བུད་མེད་འཁོར་དང་བཅས་པ་རྣམས་བསྐྲད། སྲས་ཀྱི་ལག་པ་གཉིས། རྣ་བ། སྣ།
རྐང་པ་ཡ་གཅིག་རྣམས་བཅད་དེ་སྲང་བར་གཅིག་ཏུ་བསྐྱུར། དངོས་པོའི་རིགས་རྣམས་རྒྱལ་པོའི་ཕོ་བྲང་དུ་འཁྱེར། ཇོ་བོ་ཁརྶ་པ་ཎི་མེ་ལ་བསྲེགས་ཀྱང་མ་ཚིག ཆུ་ལ་བསྐྱུར་ཀྱང་མ་ཁྱེར། རྡོ་བས་བརྡུངས་ཀྱང་མ་ཐུལ་བར། ལོ་རྒྱུས་རྣམས་རྒྱལ་པོ་ལ་ཞུས་པས། རྒྱལ་པོ་ན་རེ། ནང་པའི་ལྷ་རྟེན་འདི་རྣམས་ཡ་མཚན་ཆེ། རང་གནས་སུ་བཞུགས་སུ་ཆུག་ལ་མཆོད་པ་བག་ཙམ་ཕུལ་ཟེར་ནས། དེ་ལྟར་བྱས་པས་སྔོན་ལྟར་གྱི་གཏེར་ཁ་བརྡོལ་བ་མ་བྱུང་།
མཆོད་པ་འབུལ་མཁན་གྱི་རྒན་མོ་གཅིག་ཡོད་པ་དེ་ལ་གསེར་བག་ཙམ་བྱུང་། དེ་ནས་བྷ་རོ་ལམ་ཟན་བསྒུགས་ཀྱིན་ཡོད་པ་ལས། རྒྱ་གར་ནས་འོངས་པའི་ཚོང་པ་མང་པོ་གྲུབ་ཆེན་པདྨ་བཛྲ་ལ་སྐྱབས་སུ་མཆི་ཟེར་བ་ཐོས་ནས། བྷ་རོས་དེ་གར་ཡོད་གསུངས་པས། དེ་ནུབ་ཕྱོགས་ཨུ་རྒྱན་གྱི་གནས་པདྨ་བཀོད་པའི་དུར་ཁྲོད་ན་བཞུགས་ཟེར། ཁོང་ཅི་ལ་མཁས་དྲིས་པས། ཁོང་གཤིན་རྗེ་གཤེད་ལ་མཁས། ཁོང་ལ་ལས་རབ་བརྩེགས་པའི་རྒྱལ་པོས་ཆད་པ་བྱུང་ཡང་། རྒྱལ་པོ་འཁོར་བཅས་བསྐྲད་པ་ལ་སོགས་པ་ནུས་ཟེར། ཁོང་གི་དེར་ངས་ཕྱིན་ན་ཅི་ཙམ་འགོར་བྱས་པས།
ཚོང་པ་རྣམས་ཀྱིས་ཧཻ་ཁྱོད་ཀྱི་རྐང་ལག་གང་ཡང་མེད་པ་འདིས་དེར་ཅི་ཙུག་ཕྱིན། ལྟོ་ཡང་དུད་འགྲོས་བཟའ་བ་ལྟར་དགོས་པ་ལ་ཅི་སླེབ་ཟེར་བ་ལ། ཁོང་གིས་ཅིས་ཀྱང་འགྲོ་བས་ཟླ་བ་གཅིག་ཙམ་ལ་སླེབ་གསུངས། འོ་ན་ཁྱོད་ཅིས་ཀྱང་འགྲོ་ན་ཟླ་བ་ལྔ་ཙམ་འགོར། ཟླ་བོ་མང་པོ་དང་སྡེབས་ལ་སོང་དང་ལམ་བར་ལ་ལྟོ་རེ་ཡང་སྟེར། ལམ་དུ་འཇིགས་པ་ཡང་མི་འོངས་ཟེར། ཁོང་གིས་འགྲོ་མི་མཆིས་སམ་གསུངས་པས། ཡེ་རང་གི་ཚོང་པ་མང་པོ་འགྲོ་ཡི་འདུག་ཟེར་བས། ཁོང་གིས་དེ་རྣམས་དང་འགྲོགས་ཕྱིན་པས་ཨུ་རྒྱན་གྱི་དུར་ཁྲོད་དུ་སླེབས། གྲུབ་ཆེན་པདྨ་བཛྲ་དང་མཇལ་ནས་གསེར་བག་ཙམ་ཡོད་པ་ཕུལ།
གཤིན་རྗེ་གཤེད་ཀྱི་ཆོས་སྐོར་རྣམས་ཐུགས་ལ་འདོགས་པར་ཞུ་ཞུས་པས་གྲུབ་ཆེན་གྱི་ཞལ་ནས། ཁྱི་དང་གློ་བ་འཕྲད་པ་ལྟར་སུ་ཐོད་ཐོད་ལ་མི་འོངས། ཡུན་དུ་བསྲིངས་ན་འོངས་ཉན་ཡོད། རེ་ཞིག་ལ་འདི་བསྒྲུབ་གསུངས་ནས་རྡོ་རྗེ་ཕག་མོའི་དབང་བསྐུར། རྒྱུད་མན་ངག་ཐོར་རེ་བ་ཞིག་གནང་ནས་དུར་ཁྲོད་ཀྱི་བས་མཐའ་ཞིག་ཏུ་སྒོམས་གསུངས། དེ་ལྟར་བྱས་པས་ཟླ་བ་ཁ་ཡར་ན་བྱིན་རླབས་ཞུགས་པའི་རྟགས་བག་ཙམ་བྱུང་བས་ཁོང་ཅུང་ཟད་ང་རྒྱལ་ནས་སྤྱོད་པ་སྣ་རེ་བྱས་པས། ཤ་ཟ་མཁའ་འགྲོ་ཞིག་གིས་ཁོང་ལ་གཏད་བརྩམས་ནས་ཁོང་ལ་སྨྱོ་བརྒྱལ་བྱུང་། དེ་བླ་མས་མཁྱེན་ནས་ཅི་བྱེད་ཀྱིན་ཡོད་པ་ཡིན་གསུངས། སྔར་གྱི་ལོ་རྒྱུས་རྣམས་ཞུས་པས། སློབ་དཔོན་གྱི་ཞལ་ནས།
བུ་སྤྱོད་པ་བྱེད་པ་ལ་ཚར་བཅད་རྗེས་བཟུང་གཉིས་ཀ་དགོས་པ་ཡིན། ངོ་མཚར་ཆེ་བའི་ལྟད་མོ་སུ་ཐོད་ཐོད་ཀྱིས་བྱེད་རྒྱུ་མིན་གསུངས། ད་ཁྱོད་འདོད་པའི་ཆོས་སྦྱིན་ནོ་གསུངས་ནས། བཅོམ་ལྡན་འདས་རྡོ་རྗེ་འཇིགས་བྱེད་ཀྱི་དཀྱིལ་འཁོར་དུ་དབང་བསྐུར་ནས་རྒྱུད་ཀྱི་བཤད་པ་ཐོ་རེ་བ་ཞིག་དང་མན་ངག་རྣམས་གནང་ནས། ད་ཁྱོད་ཀྱིས་གནས་དུར་ཁྲོད་ཀྱི་གནས་འདི་རུ་ལོ་དྲུག་སྒོམས་ལ་སྒྲུབ་པ་རྩེ་གཅིག་ཏུ་གྱིས་དང་ལུས་འདི་ལ་བརྟེན་ནས་དངོས་གྲུབ་ཐོབ་གསུངས། ཁོང་གིས་འདི་ཙམ་གྱི་ལོང་མེད། བདག་ལ་རྒྱ་སིངྒ་ལའི་རྒྱལ་པོས་དོན་མེད་ཀྱི་ཆད་པ་བྱུང་བ་ཡིན་པས་རྒྱལ་པོ་དེ་བརླག་པའི་ཐབས་ཐུན་མོང་མ་ཡིན་པའི་འཁྲུལ་འཁོར་གཅིག་ཐུགས་ལ་འདོགས་པ་ཞུ་ཞུས་པས། བླ་མའི་ཞལ་ནས། བུ་ནང་གི་དགྲ་དེ་མ་བསད་ན། ། ཕྱིའི་དགྲ་བོ་འདུལ་བར་དཀའ། །
གསུངས་པ་ལ། ཁོང་གིས་ཅིས་ཀྱང་འཁྲུལ་འཁོར་གཅིག་གནང་བར་ཞུ་ཞུས་པས། ཡང་སློབ་དཔོན་གྱི་ཞལ་ནས། རྒྱ་སིང་ག་ལའི་རྒྱལ་པོ་དེ་ལ་ཕྱི་རོལ་པའི་མཆོད་གནས་མང་པོ་ཡོད་འདུག་པས། ཁྱོད་ཀྱིས་འཁྲུལ་འཁོར་གྱི་ལས་བརྩམས་ཀྱང་འགྲུབ་པ་དཀའ།

འོན་ཀྱང་ད་རེས་བསྐྲད་པའི་འཁྲུལ་འཁོར་འདི་ཟབ་ཤོས་ཤིག་ཡིན་པས་འདི་གྱིས་གསུངས་ནས་གནང་། ཁོང་གིས་དེ་མ་ཐག་ལ་བསྐྲད་པའི་འཁྲུལ་འཁོར་བརྩམས་པས་ཚུར་ལོག་ནས་ཁོང་རང་བསྒྲུབ་ཁང་དུ་མི་ཚུགས་པར་འབྲོས་དགོས་པར་བྱུང་ནས་ལོ་རྒྱུས་རྣམས་སློབ་དཔོན་ལ་ཞུས་པས། སློབ་དཔོན་གྱི་ཞལ་ནས། སྨྲས་པའི་ངག་ལ་ཁྱོད་མི་ཉན་ཐོག་མར་ནང་གི་དགྲ་མ་ཐུལ་བར་ཕྱིའི་དགྲ་ཐུལ་བར་དཀའ། ལས་འདི་རྣམས་ལའང་རང་རང་གི་བསྙེན་བསྒྲུབ་སྔོན་དུ་འགྲོ་དགོས་པ་ཡིན། དེ་ཐམས་ཅད་ཀྱི་སྔོན་དུ་བསྐྱེད་རྫོགས་གཉིས་འགྲོ་དགོས། དེ་བས་ཀྱང་ལས་སྔགས་གསུམ་ལ་གཙོ་ཆེར་བསྙེན་བསྒྲུབ་མ་སོང་ན་འཁྲུལ་འཁོར་སོགས་ཅི་བྱས་ཀྱང་འགྲུབ་དཀའ། ཁྱོད་ཀྱིས་སངས་རྒྱས་ཀྱི་བསྟན་པ་འབའ་ཞིག་ལ་དམིགས་པ་ནི་མ་ཡིན། ཁྱོད་རང་དོན་ཁོ་ན་ཡིན་པས་འགྲུབ་དཀའ། སྤྱིར་བསམ་པ་གཙོ་ཆེ་སྟེ་ལོ་དྲུག་ཙམ་མི་ནུས་ནའང་ཟླ་བ་དྲུག་ཅིས་ཀྱང་སྒྲུབས་གསུངས། ཁོང་གིས་སྔར་གྱི་གནས་དེ་རུ་བསྒོམས་པས་ཟླ་བ་གཅིག་གཉིས་ལ་འཇིགས་པ་ཆེན་པོ་བྱུང་བས།
སློབ་དཔོན་གྱིས་མཁྱེན་ནས་ཁོང་གི་དྲུང་དུ་བྱོན་ཏེ། བསྒྲུབ་པའི་ཉམས་རྟགས་ཅི་བྱུང་གསུངས་པ་ལ་ལོ་རྒྱུས་རྣམས་ཞུས་པས། ཁྱོད་ལ་བསམ་པ་རྣམ་དག་མི་འདུག སྤྱིར་བསྒྲུབ་པ་ལ་བསམ་པ་རྣམ་དག་གལ་ཆེ། འོན་ཀྱང་འདི་རང་གི་རྒྱུད་ནས་བཤད་པའི་རྟགས་རྣམས་བྱུང་འདུག་པས། བསྒྲུབ་པའི་དུས་སུ་འཇིགས་པ་ཆེན་པོ་བྱུང་ཀྱང་འཇིགས་མི་དགོས། གལ་ཏེ་འཇིགས་པ་བྱས་ན་བགེགས་ཆེན་པོས་གཏད་བྱེད་པས་ད་ཁྱོད་ཀྱིས་མ་འཇིགས་པར་སྒྲུབས་དང་གཏད་མི་འོངས་གསུངས། ཁོང་གིས་འཇིགས་པ་མ་བྱས་པར་བསྒྲུབས་པས་ཟླ་བ་ལྔ་ཙམ་ན་དུར་ཁྲོད་དེར་གནས་པའི་མི་མ་ཡིན་རྣམས་དང་། སྟག་ལ་སོགས་པའི་གཅན་གཟན་རྣམས་བསྐྲད་ན་བསྐྲད་ནུས། དབང་དུ་བསྡུ་ན་བསྡུ་ནུས་པ་བྱུང་ནས།
སློབ་དཔོན་ལ་ཞུས་པས། འོ་ན་དེ་ཙུག་ཡིན་ལེགས་འདུག ངེད་ནང་པ་སངས་རྒྱས་པའི་ཆོས་འདི་བསྒྲུབ་ཅིང་རྟོགས་ན་སངས་རྒྱ་ཟེར་བ་དེ་ཙུག་ཡིན། ད་དུང་སྒྲུབས་གསུངས། བླ་མའི་བཀའ་བཞིན་སླར་ཡང་བསྲིངས་ནས་བསྒྲུབས་པས་ཟླ་བ་དྲུག་སོང་བའི་ཚེས་བརྒྱད་ཀྱི་ཐོ་རངས་རྡོ་རྗེ་འཇིགས་བྱེད་ཞལ་ཕྱག་ཡོངས་སུ་རྫོགས་པ་ཞལ་གཟིགས་ནས་སྐུ་ལུས་ལ་ཐིམ་པའི་སྣང་བ་བྱུང་། མནལ་སད་ནས་རང་ཡང་འཇིགས་བྱེད་ཡིན་བསམ་པའི་ངང་ནས་དུར་ཁྲོད་དུ་རྒྱུག་ཅིང་སོང་བས། དེར་གནས་པའི་རྣལ་འབྱོར་ཕོ་མོ་ཀུན་ཀྱང་སྐྲག་ནས། སློབ་དཔོན་ལ་ཞུས་པས། བྷ་རོ་ཧྃ་འཐུང་གྲུབ་པ་ཐོབ་ནས་གདའ། ཁྱེད་རྣམས་འཇིགས་མི་དགོས་གསུངས།
དེ་རྣམས་ཀྱི་ནང་ནས་རྣལ་འབྱོར་པ་ཨ་ཡེ་བྱ་བ་དེ་ལ་སློབ་དཔོན་གྱིས་ཁྱོད་འཁོར་ལོ་བདེ་མཆོག་གི་གྲུབ་ཐོབ་ཡིན་པ་ལ། ཁྱོད་ལ་ཁོ་བསྐྲད་པའི་ནུས་པ་མེད་པ་ཨེ་ཡིན་གསུངས་པས། རྣལ་འབྱོར་ཨ་ཡེས་ཀྱང་བྷ་རོ་བསྐྲད་པའི་ཆད་ཞུས་ཏེ་དུར་ཁྲོད་དུ་ཕྱིན་ནས་བསྐྲད་པར་བརྩམས་པས། བྷ་རོས་དེ་ཤེས་ནས་ཁོ་ལ་སྡིགས་མཛུབ་བསྟན་པས། ཁོང་གི་ལུས་ཤིང་བཞིན་དུ་རེངས་ནས་གཡོ་འགུལ་མ་ནུས། བྷ་རོས་དུར་ཁྲོད་དུ་སྟག་གཅིག་བཟུང་ནས་དེ་ལ་བཞོན་ཏེ་སློབ་དཔོན་གྱི་དྲུང་དུ་ཕྱིན། སློབ་དཔོན་ལ་ཕྱག་འཚལ་བསྟོད་པ་ཕུལ་བས། སློབ་དཔོན་གྱི་ཞལ་ནས་ང་ལས་ཁྱོད་ནུས་པ་ཆེ་བ་འདུག་གསུངས། དེ་ནས་བྷ་རོས་ཁྱེད་ནང་པ་སངས་རྒྱས་པའི་ཆོས་འདི་ཐོས་པ་ཙམ་གྱིས་གྲོལ་བ་ཞིག་འདུག་ཞུས་པས། སློབ་དཔོན་གྱི་ཞལ་ནས།
སྤྱིར་དེ་ཙུག་ཡིན་ཏེ་ཀུན་ལ་དེ་བཞིན་ཡོང་བ་དཀའ། ཁྱོད་ཀྱི་སྔོན་ལས་བསགས་པའི་ལྷ་བཅོམ་ལྡན་འདས་རྡོ་རྗེ་འཇིགས་བྱེད་ཡིན་པས་གཞན་མང་པོ་བསྒྲུབས་པ་བས་ཀྱང་འདི་བསྒྲུབ་སླ་བ་ཡིན། ལར་བླ་མེད་ཀྱི་རྒྱུད་སྡེ་གཞན་རྣམས་མཆོག་བསྒྲུབ་པས་ཐུན་མོང་ཞར་ལ་འབྱུང་བར་གསུངས་ཀྱང་། འདིར་ཐུན་མོང་གི་དངོས་གྲུབ་བསྒྲུབ་ནས་མཆོག་ཞར་ལ་འབྱུང་བ་ཡིན་པས་གཞན་ལས་ཟབ། མི་ལུས་ཕུན་ཚོགས་འདི་ཐོབ་ནས་ཐུན་མོང་གི་དངོས་གྲུབ་སྣ་རེ་ཙམ་བསྒྲུབ་མི་ནུས་པའི་མི་མེད་ཚོད་ཡིན་གསུངས། དེ་ནས་སློབ་དཔོན་གྱིས་རྣལ་འབྱོར་པ་ཨ་ཡེ་ལ་ཆུ་ལ་སྔགས་ཤིག་བཏབ་གཏོར་བས་བརྒྱལ་པ་སངས། ཨ་ཡེ་ལ་འཁོར་ལོ་བདེ་མཆོག་གི་གྲུབ་ཐོབ་ཡིན་བསམས་ཀྱང་རེ་འཁོས་མི་འདུག་གསུངས། དེ་ནས་རེ་ཞིག་ན་བྷ་རོས་གྲུབ་པ་ཐོབ་པ་སིང་ག་ལའི་རྒྱལ་པོས་ཐོས་ནས་བྷ་རོ་གསོད་པར་བརྩམས་ཏེ་གཤེད་མ་བཏང་པ། བྷ་རོས་མཁྱེན་ནས་སློབ་དཔོན་ལ་ཞུས་པས། སློབ་དཔོན་གྱི་ཞལ་ནས་འཇིགས་མི་དགོས།
ལག་ལོག་པའི་རྒྱལ་པོ་འདི་རིགས་མངོན་སྤྱོད་ཀྱིས་ཚར་གཅོད་མ་བྱས་ན་རྒྱུད་སྡེ་ནས་བཤད་པའི་རྩ་ལྟུང་འབྱུང་ཉེན་ཆེ། འོན་ཀྱང་ད་ལམ་འདི་ཙུག་གྱིས། གསུངས་ནས། རྟོག་པ་བདུན་པ་ནས་བཤད་པའི་འཇིགས་བྱེད་ཀྱི་དབང་གི་ལས་སྦྱོར་གནང་། དེ་ནས་བྷ་རོས་ཡུལ་དུ་འོངས་ནས། རྒྱལ་པོ་འཁོར་བཅས་ལ་དབང་གི་ལས་སྦྱོར་མཛད་པས་ཐམས་ཅད་དབང་དུ་འདུས་རྡོ་རྗེ་ཐེག་པའི་ལམ་ལ་བཀོད། སྔོན་གྱི་ཡབ་ཡུམ་གཉིས་དང་བུད་མེད་སོགས་ལ་ཡང་ཆོས་བསྟན་པས་དེ་རྣམས་ཀྱང་གྲོལ། སླར་ཡང་གསེར་མི་ཁུར་གསུམ་ཙམ་དང་བཅས་ཨུ་རྒྱན་དུ་བྱོན་སློབ་དཔོན་ལ་གསེར་མང་པོ་ཕུལ། རྣལ་འབྱོར་ཕོ་མོ་རྣམས་ལ་གསེར་འགྱེད་དང་བཅས་པའི་ཚོགས་འཁོར་བཤམས། སློབ་དཔོན་ལ་ཕྱག་འཚལ་ནས་དལ་འབྱོར་གྱི་མི་ལུས་ཐོབ་པའི་དོན་སྒོ་ཡིན་པས་བསྙེན་པར་རྫོགས་པ་ཞིག་ཞུ་ཞུས་པས།
སློབ་དཔོན་གྱི་ཞལ་ནས་ང་རྣལ་འབྱོར་བ་རབ་བྱུང་གི་བརྟུལ་ཞུགས་བོར་བ་ཡིན་པས་ཁྱོད་ཀྱི་མཁན་པོ་མི་འོངས། ནགས་ཁྲོད་ཡ་གིའི་ཤིང་སྡོང་གཅིག་གི་རྩ་བ་ན་མཁས་པ་ཤནྟི་ཛྙ་ན་གརྦྷེ་བྱ་བ་བཞུགས་པས་ཁོང་ལ་ཞུས། ང་ལ་གསེར་གྱི་དགོས་པ་མེད་པས་གསེར་འདི་རྣམས་ཀྱང་ཁོང་ལ་ཕུལ་གསུངས་པས། བྷ་རོས་གསེར་ཅིས་ཀྱང་བཞེས་པ་ཞུ་ཞུས་པས། སློབ་དཔོན་གྱིས་མདུན་གྱི་རྡོ་འདི་རྣམས་ཁྱེར་གསུངས་ཤིང་རྡོ་དེ་དག་ལ་གསེར་འགྱུར་གྱི་རྩི་མཛད་པས་ཐམས་ཅད་གསེར་དུ་འགྱུར་བ་བྷ་རོ་ལ་གནང་སྟེ། འདི་དག་ཁྱེར་ལ་བསྙེན་རྫོགས་ཞུས་གསུངས་ནས་བརྫངས། བྷ་རོ་དཔོན་སློབ་ལྔ་ཙམ་ཡོད་པ་རྣམས་ཀྱིས་བྱོན་ནས་པཎྜི་ཏ་ལ་གསེར་རྣམས་ཕུལ་ལོ་རྒྱུས་ཞུས་པས། དེ་ལྟར་ཡིན་ན་བྱར་རུང་གསུངས་ནས་བསྙེན་པར་རྫོགས་པ་མཛད། མཧཱ་པཎྜི་ཏ་ཤནྟི་བྷ་དྲའི་མཚན་གསོལ་ཏེ། ཕྱི་འདུལ་བའི་སྡེ་སྣོད།
ནང་གསང་སྔགས་ཀྱི་རྒྱུད་སྡེ་རྣམས་ཀྱི་བཤད་ལུང་གནང་ནས། ད་རང་ཡུལ་དུ་སོང་ལ་བསྟན་པ་ལ་ཕན་ཐོགས་གྱིས་གསུངས། དེ་ནས་སློབ་དཔོན་གྱིས་གསེར་རྣམས་ཡུལ་དེའི་རྒྱལ་པོ་ལ་བྱིན་ནས། བྷ་རོ་ལ་སངས་རྒྱས་འོད་སྲུང་གི་ཕྱག་གི་འཁར་སིལ་གཅིག སྣམ་སྦྱར་གཅིག་རྣམས་གནང་ནས་ཁྱོད་ཀྱིས་སངས་རྒྱས་ཀྱི་སྒྲ་མི་གྲག་པའི་ས་ཕྱོགས་སུ་རྒྱལ་བའི་བསྟན་པ་ལ་ཕན་ཐོགས་རྒྱ་ཆེར་འོངས་གསུངས། བྷ་རོས་སླར་ཡང་སློབ་དཔོན་གྱི་དྲུང་དུ་ལན་གཅིག་མཇལ་བ་ལ་འོངས་ཞུས་པས། ད་མ་འོངས་ང་དང་ཁྱོད་འཕྲད་པའི་སྐལ་བ་མེད་གསུངས། ནན་གྱིས་གསོལ་བ་བཏབ་པས། གནང་ནས་སླར་ཡང་བྷ་རོས་ཨུ་རྒྱན་དུ་བྱོན་ནས་སློབ་དཔོན་པདྨ་བཛྲ་ལ་རྡོ་རྗེ་འཇིགས་བྱེད། ཕག་མོ་ཞལ་གཉིས་མའི་དབང་རྒྱུད་ཆ་ལག་དང་བཅས་པ་གསན་ནས་བལ་ཡུལ་ཡེ་རང་གི་གནས་སུ་བྱོན།
ཡེ་རང་ཉི་མ་སྟེང་ཞེས་བྱ་བའི་དགོན་པ་བཏབ་ནས་བཤད་སྒྲུབ་གཉིས་ཀྱི་སྒོ་ནས་བསྟན་པ་རིན་པོ་ཆེ་ལ་བྱ་བ་རྒྱ་ཆེར་མཛད་དེ། སློབ་མའི་ཚོགས་ཀྱང་ཕྱི་དར་གྱི་ལོ་ཙཱ་བ་སྐྱོ་སྐུ་མཆེད། རྭ་ལོ་རྡོ་རྗེ་གྲགས། འགོས་ལོ་བསོད་ནམས་རྩེ་མོ། མལ་ལོ་བློ་གྲོས་གྲགས། བ་རི་ལོ་ཙཱ་བ་རིན་ཆེན་པ་ལ་སོགས་པ་སྐྱེས་བུ་དམ་པ་དུ་མ་བསྐྲུན་པར་མཛད། ཁྱད་པར་རྭ་ཆེན་རྡོ་རྗེ་གྲགས་ལ་དཔལ་གཤིན་རྗེ་གཤེད་རྡོ་རྗེ་འཇིགས་བྱེད་ཀྱི་ཆོས་སྐོར་ཡོངས་སུ་རྫོགས་པ་གནང་ནས། རྭ་ཆེན་གྱིས་དར་རྒྱས་སུ་མཛད་པ་ལ་གཤིན་རྗེ་གཤེད་རྭ་ལུགས་ཞེས་དེང་སང་གི་བར་དུ་གྲགས་པ་འདི་ཡིན་ནོ། ། དེ་ལྟར་བསྟན་པ་དང་སེམས་ཅན་གྱི་དོན་རྒྱ་ཆེར་མཛད་ནས་མཐར་ཞི་བར་གཤེགས་པའི་སྐུ་གདུང་རིན་པོ་ཆེ་ཡེ་རང་ཉིད་དུ་གསེར་འབུམ་གྱི་གཟུངས་བཞུགས་སུ་ཧྲིལ་པོར་ཡོད་པ་རྭ་པ་རྣམས་བཞེད། སྐྱོ་པ་རྣམས་བཞུ་ཕུལ་ནས་ཐུགས་ལ་རྡོ་རྗེ་འཇིགས་བྱེད་ཀྱི་སྐུ་བྱོན་ཏེ།
སྐྱོ་སྐུ་མཆེད་ཀྱིས་ཕྱག་ཏུ་བསྣམས་ནས་ཕམ་ཐིང་དུ་སྤྱན་དྲངས་ཏེ་གསེར་གྱི་མཆོད་རྟེན་གཅིག་བཞེངས་གསུངས། བ་རི་བ་ཕུང་པོ་ལྷག་མེད་དུ་སོང་གསུངས་པ་སོགས་མི་མཐུན་པ་མང་ངོ་། ། དེ་ལྟ་བུའི་རྒྱ་བལ་གྱིས་པཎྜི་ཏ་ལྔ་པོ་དེ་དག་གི་ནི་འཕགས་པའི་ཡུལ་དུ་དགྲ་གདོང་འཇིགས་གསུམ་གྱི་ཆོས་སྐོར་རྣམས་གསལ་བར་མཛད་པ་ཡིན་ལ། ཡང་ལུགས་སྲོལ་གྱི་གཙོ་བོ་ལྟ་བུ་གཅིག་ནི། མགོན་པོ་འཇམ་པའི་དབྱངས་ཉིད་ཀྱིས་སློབ་དཔོན་སངས་རྒྱས་ཡེ་ཤེས་ཞབས་ལ་གདམས་པ་སྟེ། དེ་ཡང་སློབ་དཔོན་འདིའི་ལོ་རྒྱུས་ནི། རྒྱ་གར་ཤར་ལྷོའི་ཡུལ་སིནྡྷུ་ར་ཞེས་པར་རྒྱལ་པོ་གྷ་ས་རོ་པྲ་བྷ་ཝ་ཞེས་བྱ་བའི་སྲས་སུ་འཁྲུངས་ཏེ། བྱིས་པ་ཉིད་ནས་གཟུགས་དང་ཤེས་རབ་དང་། ཀུན་ཏུ་སྤྱོད་པ་རྣམ་པར་དག་པར་གྱུར་ནས་སྒྲ་དང་སྡེབ་སྦྱོར་དང་། ལུགས་ཀྱི་བསྟན་བཅོས་ལ་སོགས་པ་ལ་རབ་ཏུ་མཁས་པར་སྦྱངས་སོ། །
ཆེར་སྐྱེས་པ་དང་རྒྱལ་སྲིད་མཆིལ་མའི་ཐལ་བ་བཞིན་དོར་ནས་ན་ལེནྡྲའི་ཕྱོགས་གཅིག་ཏུ་གྲོང་ཁྱེར་རྡོ་འཇོག་ཅེས་བྱ་བར་རྒྱལ་པོ་ཤྲཱི་དྷརྨཱ་པ་ལས་བརྩིགས་པའི་ཊིཀྐ་ཞེས་བྱ་བའི་གཙུག་ལག་ཁང་དུ་མཁན་པོ་རྣམ་པར་སྣང་མཛད་བཟང་པོའི་སློབ་མ་ཐུགས་རྗེ་དང་བྱང་ཆུབ་ཀྱི་སེམས་ལ་གོམས་པ། བདེ་བར་གཤེགས་པའི་གསུང་རབ་དུ་མའི་མཛོད་འཛིན་ཅིང་། ཤེས་རབ་ཀྱི་ཕ་རོལ་ཏུ་ཕྱིན་པའི་དོན་གསལ་བར་འཆད་པ་ལ་སློབ་དཔོན་སེང་གེ་བཟང་པོའི་དྲུང་དུ་ཕ་རོལ་ཏུ་ཕྱིན་པའི་གཞུང་ལུགས་ལ་སྦྱངས་ནས། ཤྲཱི་ན་ལེནྡྲར་རིགས་ལྡན་བཤེས་གཉེན་གྱིས་གསོལ་བ་བཏབ་པའི་ངོར། རྩོམ་པ་དང་བཤད་པ་སོགས་བྱས་ནས་དེར་གནས་པ་རྣམས་བྲོད་པ་བསྐྱེད་དོ། ། དེ་ནས་བྱང་ཕྱོགས་ཨུ་རྒྱན་གྱི་གནས་སུ་བྱོན་ཏེ་ཡུལ་དེའི་ཕྱོགས་གཅིག་ན་ནོར་བུའི་གླིང་དུ་སྐྱེས་པའི་ནོར་བུ་གླིང་པ་ཞེས་བྱ་བའི་སློབ་དཔོན་ནམ། གཟུགས་སྣ་ཚོགས་སུ་སྟོན་པས་སྣ་ཚོགས་གཟུགས་ཞེས་ཀྱང་བྱ། འཇོལ་སྒེག་རྡོ་རྗེ་ཞེས་ཀྱང་བྱ་བ་དེའི་དྲུང་དུ། བྱ་བ་དང་རྣལ་འབྱོར་གྱི་རྒྱུད་མང་དུ་གསན། དེ་ནས་དེའི་ཕྱོགས་གཅིག་ན་གུ་ནི་རུ་ཞེས་བྱ་བར་གྲགས་པའི་བླ་མ་དེའི་དྲུང་ན་མཉན་ཏེ་ལུང་མང་དུ་གསན་ནོ། །
ཡང་ཡུལ་དེའི་ཕྱོགས་གཅིག་ན་ལཀྵ་མོ་སེ་ན་ཆེན་མོའི་དྲུང་དུ་ཟླ་བ་བརྒྱད་ཀྱི་བར་དུ་བཞུགས་ནས་རྣལ་འབྱོར་བླ་ན་མེད་པའི་རྒྱུད་གསན་ཏེ། དེར་འཕགས་པ་གནོད་གནས་ཀྱི་གྲུབ་པ་ཐོབ་བོ། ། དེ་ནས་ཛ་ལེནྡྷ་རར་བ་མོ་པཱ་ཏ་སྟེ། སློབ་དཔོན་བྱིས་པ་ཆུང་ངུའི་ཞབས་ཞེས་བྱ་བ་ཤེས་རབ་ཀྱིས་རྒྱུད་ལ་བསམ་པ་ཆུ་ཀླུང་ལྟ་བུར་གྱུར་པ་དེའི་དྲུང་དུ་ཤེས་རབ་གྱི་རྒྱུད་མང་དུ་གསན། དེ་ནས་ལྷོ་ཕྱོགས་ནམ་མཁའི་ཤིང་ལྡན་ཀོང་ཀ་ནར་བ་ལིང་པཱ་ཏ་སྟེ་སློབ་དཔོན་བསྲུང་བའི་ཞབས་ཞེས་བྱ་བ་ཐབས་ཀྱི་རྒྱུད་ལ་བསམ་པ་ཆུ་ཀླུང་ལྟར་གྱུར་པ་དེའི་དྲུང་དུ་ལོ་དགུ་བཞུགས་ཏེ། འདུས་པའི་རྒྱུད་ཆེན་འགྲེལ་བཅས་ཟླ་བ་བཅོ་བརྒྱད་ཀྱི་བར་དུ་ཉན། དེའི་ཚེ་བླ་མའི་ཞལ་ནས། ཁྱོད་ཀྱིས་འདི་ཁོ་ན་ཉིད་ཀྱི་དོན་འདི་མ་རྟོགས་ཞེས་གསུངས་པས། དེ་ལ་ཐུགས་ཅུང་ཟད་ཆད་དེ། འདི་མ་རྟོགས་ན་གཞན་དོན་མེད་སྙམ་ནས་ཕྱག་རྒྱ་འདུས་པའི་གླེགས་བམ་དུ་བྱས་ནས་མགུལ་པར་བཏགས་ཏེ།
རྡོ་རྗེ་གདན་གྱི་བྱང་ཕྱོགས་ཀུ་པ་ཙ་ཞེས་བྱ་བར་སྟག་དང་དྲེད་ལ་སོགས་པ་མང་པོ་གནས་པའི་ཚལ་དུ་བྱོན་ཏེ་ཟླ་བ་དྲུག་བསྒོམས་པས་དེ་ཁོ་ན་ཉིད་རྟོགས་སོ། ། དེ་ནས་སྟོན་ཟླ་ར་བའི་ཚེས་བརྒྱད་ཀྱི་ཐོ་རངས་སྐར་མ་རྒྱལ་ལ་བབས་པའི་ཚེ་འཇམ་པའི་དབྱངས་འཇོལ་སྒེག་རོལ་པ་དང་བཅས་པ་གཙོ་བོར་གྱུར་པའི་དཀྱིལ་འཁོར་སྤྲུལ་པའི་དགེ་སློང་མ་གཉིས་དང་བཅས་པ་སློབ་དཔོན་གྱི་ཁང་པ་ཆུང་ངུ་ཞིག་ཏུ་སྣང་བར་གྱུར་ཏོ། ། དེའི་ཚེ་སློབ་དཔོན་གྱི་གསོལ་བ་བཏབ་པས། འཇམ་པའི་དབྱངས་ཀྱི་ཞལ་ནས་རིམ་པ་གཉིས་པའི་དེ་ཁོ་ན་ཉིད་ཅེས་བྱ་བའི་འཇམ་དཔལ་ཞལ་ལུང་གསུངས། ཞེས་ཞལ་ལུང་ཉིད་ལས་འབྱུང་ཡང་གཏམ་རྒྱུད་ཁ་ཅིག་ལས་ནི། བླ་མ་བ་ལིང་ཏའི་ཞལ་ནས། ཡང་ཀྱི་ཐེ་ཚོམ་གྱི་མདུད་པ་དེ་དག་རྒྱ་ནག་རི་བོ་རྩེ་ལྔར་འཇམ་པའི་རྡོ་རྗེ་བཞུགས་པའི་དྲུང་དུ་ཞུས་ཤིག དེས་གྲོལ་བར་འགྱུར་རོ་ཞེས་ལུང་བསྟན་ནས་བྱོན་པའི་ལམ་ཁར་རྡོ་རྗེ་གདན་གྱི་བྱང་ཕྱོགས་སུ་ཁང་བུ་གཅིག་གི་དྲུང་ན་བུད་མེད་གཅིག་དང་ཁྱི་མོ་ཞིག་གནས་པ་དང་། དེ་དང་ཉེ་བར་ན་བཙུན་པ་ཆོས་གོས་ཀྱིས་ཐོད་བྱས་ནས་ཞིང་རྨོ་ཞིང་འདུག་པས། ཀྱེ་མ་རབ་ཏུ་བྱུང་བ་བུད་མེད་དང་བཅས་ཞིང་རྨོད་པ་འདི་འདྲ་བ་བྱུང་བས་བསྟན་པ་ཉམས་སོ་སྙམ་དུ་དགོངས་ནས་ཐུགས་སྐྱོ་བར་གྱུར་ཏོ། །
དེ་ལྟ་ན་ཡང་སྙིགས་མའི་དུས་ལ་བབས་པས་དེར་བྱོན་ནས་བསོད་སྙོམས་མཛད་པར་དགོངས་པ་དང་། བཙུན་པ་དེས་བུད་མེད་ལ་རབ་ཏུ་བྱུང་བ་འདི་ལ་དྲོ་དྲོངས་ཤིག་ཅེས་བསྒོས་སོང་བ་ན། བུད་མེད་དེས་ཉ་རྒྱ་ཁྱེར་ནས་ཆུ་ཕྲན་གཅིག་ལ་ཉ་བཤོར་ཏེ། དེ་བཙོས་ནས་ཁྱི་མོའི་མདུན་དུ་ཤིང་ལོ་ལ་བཞག་ནས་ཆོས་སྟོན་དྲོངས་ཞེས་བསྒོས་པས། ཁྱི་མོ་བསྐྱུགས་པ་དང་། དེར་སྔར་གྱི་ཉ་དང་བཅས་པ་དྲངས་བྱུང་བས། སློབ་དཔོན་གྱིས་ཆེད་དུ་དམིགས་པའི་ཤ་དང་མི་གཙང་བར་དགོངས་ནས་མ་གསོལ་ལོ། ། དེ་ནས་བཙུན་པ་དེ་ན་རེ། ཀྱེ་འཛམ་བུའི་གླིང་པ་ལ་ཕལ་པའི་ཟས་དྲོངས་ཞེས་བསྒོ་བས། འབྲས་ཆན་ཞོ་དང་བཅས་པ་དྲངས་པ་དང་།
སློབ་དཔོན་གྱིས་གསོལ་ནས་གཤེགས་པར་དགོངས་པ་དང་། བཙུན་པ་དེ་ན་རེ། ད་འདི་ན་ཕར་སོང་ཡང་དོ་ནུབ་སྡོད་ས་མི་རྙེད་ཀྱིས་སང་སོང་ཟེར་བས་དེར་བཞུགས་སོ། ། དེར་སློབ་དཔོན་གྱིས་གསང་བ་འདུས་པ་ཞལ་འདོན་དུ་བཏོན་པ་དང་། གང་དུ་སློབ་དཔོན་གྱིས་མི་ཤེས་པའི་སར་བུད་མེད་དེ་མི་མགུ་བ་དང་། མ་རངས་པའི་རྣམ་འགྱུར་རེ་བྱེད་པ་དང་། སློབ་དཔོན་གྱིས་ཐུགས་ལ་འདིས་ཐེ་ཚོམ་ཆོད་པར་འདུག་དགོངས་ཏེ་ཕྱག་བཙལ་ནས་གསོལ་བ་བཏབ་པ་དང་། བུད་མེད་དེ་ན་རེ། ངས་མི་ཤེས་ད་ཅིའི་བཙུན་པ་དེ་ཤིན་ཏུ་མཁས་པ་ཡིན་པས་དེ་ལ་ཞུས་ཤིག་ཟེར་རོ། ། དེ་གར་སོང་དྲིས་པས་ཆང་ཉོར་སོང་ཟེར།
བསྒུགས་པས་ཕྱིས་རེད་ཆང་གིས་བཟི་ནས་འཁྱོར་བཞིན་པ་འོངས་པ་གཟིགས་པས་མ་དད་ཀྱང་ང་རྒྱལ་བཅག་ནས་ཕྱག་བཙལ་ཏེ། བདག་ལ་གསང་བ་འདུས་པ་བཤད་པར་ཞུ་ཞེས་གསོལ་བ་བཏབ་པས་དབང་བསྐུར་ལོངས་ཤིག་ཅེས་གསུངས། བདག་གིས་དབང་བསྐུར་ཐོབ་ཅེས་བརྗོད་པས། ང་ཉིད་ཀྱིས་དབང་བསྐུར་དགོས་ཞེས་གསུངས་པས། སློབ་དཔོན་གྱིས་ཡོ་བྱད་བཙལ་ནས་དབང་ཞུས་སོ། ། དེར་སྟོན་ཟླ་ར་བའི་ཚེས་བརྒྱད་ཀྱི་མཚན་མོ་སྤྱིལ་པོ་གཞལ་མེད་ཁང་དུ་སྤྲུལ། དེའི་དབུས་སུ་འཇམ་པའི་རྡོ་རྗེ་ལྷ་དགུའི་དཀྱིལ་འཁོར་བཞུགས་པ་མངོན་སུམ་དུ་བསྟན་ནས་དབང་ཞུས་ཞེས་འབྱུང་ངོ་། ། ཡང་ལོ་རྒྱུས་གཞན་ལས་ནི་སྔར་གྱི་བཙུན་པ་དེ་ཡང་དཀྱིལ་འཁོར་དྲུང་དུ་འདུག་ནས། ང་ལ་དབང་ལེན་ནམ་དཀྱིལ་འཁོར་ལ་དབང་ལེན་གསུངས་པ་ལ། དཀྱིལ་འཁོར་ལ་དབང་ལེན་ཞུས་པས།
དཀྱིལ་འཁོར་མི་སྣང་བར་གྱུར་པ་དང་། དཀྱིལ་འཁོར་བཙུན་པ་དེའི་སྤྲུལ་པ་ཡིན་པར་མཁྱེན་ནས་ཕྱག་བཙལ་ཏེ། ཁྱོད་ནི་སེམས་ཅན་ཀུན་གྱི་ཡབ་སྟེ་ཡུམ་ཡང་ཡིན། ། ཞེས་སོགས་ཀྱིས་བསྟོད་ནས་གསོལ་བ་བཏབ་པས། དཀྱིལ་འཁོར་སྤྲུལ་པ་ལ་ཐོ་རངས་དབང་བླངས་ཞེས་ཀྱང་འབྱུང་བ་ཡིན་ནོ། ། གང་ལྟར་དེ་ལྟ་བུའི་སློབ་དཔོན་ཆེན་པོ་སངས་རྒྱས་ཡེ་ཤེས་ཞབས་ཀྱིས་མགོན་པོ་འཇམ་པའི་དབྱངས་ལ་དཔལ་གསང་བ་འདུས་པ་དང་། རྡོ་རྗེ་འཇིགས་བྱེད་ཀྱི་ཆོས་སྐོར་རྣམས་ལེགས་པར་གསན་ནས། མར་མེ་མཛད་བཟང་པོ་ལ་རྡོ་རྗེ་འཇིགས་བྱེད་ཀྱི་སྐོར་གདམས། དེས་གྲུབ་ཆེན་དཔལ་འཛིན་ལ་གནང་ཞིང་། གྲུབ་ཆེན་འདིས་གཤིན་རྗེ་གཤེད་སྐོར་གྱི་ཡིག་ཆ་མང་དུ་མཛད་དེ་ན་རོ་པ་ལ་གདམས།
ན་རོ་པས་ཏེ་ལོ་པ་ལ་གདམས་གཤེད་སྐོར་གསན། ཏེ་ལོ་པས་ཡེ་ཤེས་མཁའ་འགྲོ་མ་ལ་གསན་པ་ཡིན་ནོ། ། ཇོ་བོ་ན་རོ་ཏ་པས། ཨ་སྡྱུ་ལ་བཛྲ་སྟེ་ཟབ་པའི་རྡོ་རྗེ་ཞེས་པ་ལ་གདམས། དེའི་པྲཛྙཱ་རཀྵི་ཏ་ལ་གདམས། དེ་ལྟར་བརྒྱུད་པའི་ཆུ་བོ་གཉིས་འདུས་ཀྱི་པཎྜི་ཏ་པྲཛྙཱ་རཀྵི་ཏ་ལ་བལ་པོ་ཐུགས་རྗེ་ཆེན་པོས་གསན་པ་ཡིན་ནོ། ། འདི་དག་ཀྱང་གཙོ་ཆེར་རྡོ་རྗེ་འཇིགས་བྱེད་ཀྱི་བརྒྱུད་རིམ་ལྟར་བཀོད་པ་ཡིན་གྱི། དགྲ་གདོང་གཉིས་ཀྱི་བརྒྱུད་རིམ་ནི་རྗེ་རྡོ་རྗེ་འཆང་གི་གསན་ཡིག་རྒྱ་མཚོ་སོགས་བླ་མ་གོང་མ་རྣམས་ཀྱི་གསན་ཡིག་སོ་སོ་ལས་རྒྱས་པར་འབྱུང་བས། ཁོ་བོའི་ཆོས་འབྱུང་འདིར་མ་བཀོད་པ་ཡིན་པས་དོན་གཉེར་ཅན་དག་གིས་གསན་ཡིག་རྣམས་སུ་བལྟ་བར་བྱོས་ཤིག དེ་ལྟར་མགོན་པོ་འཇམ་པའི་དབྱངས་ནས་སངས་རྒྱས་ཡེ་ཤེས་ཞབས་སོགས་ལ་བརྒྱུད་པ་ན་རོ་ཏ་པ་ལ་བབས་པ་དང་།
ཡང་ཡེ་ཤེས་ཀྱི་མཁའ་འགྲོ་མ་ནས་ཏེ་ལོ་པ། དེས་གྲུབ་ཆེན་ན་རོ་པ་ལ་བབས་པ་སྟེ་བརྒྱུད་པའི་ཆུ་བོ་གཉིས་འདུས་ཀྱི་གྲུབ་ཆེན་པྲཛྙཱ་རཀྵི་ཏས་རྗེས་སུ་བཟུང་བའི་བལ་པོ་ཐུགས་རྗེ་ཆེན་པོ་ཞེས་བྱ་བ་དེ་ཡང་འཁྲུངས་ཡུལ་བལ་པོ་མན་ཛ་གླིང་པ། ཡབ་སྒྲ་དང་ཚད་མ་ལ་མཁས་ཤིང་། ཁྱད་པར་གསོ་བ་རིག་པ་ལ་ཤིན་ཏུ་མཁས་པ་ཞིག་གི་སྲས། ཆུང་ངུ་ནས་སྒྲ་ཚད་ལ་བློ་སྦྱོང་དུ་བཅུག་པས་མཁས་པར་གྱུར་ནས་ལུང་གི་ཆོས་ཕ་ལ་མེད་པར། གསེར་སྲང་གཉིས་བསྐུར་ཏེ་འཕགས་ཡུལ་དུ་ལུང་སློབ་ཏུ་བཏང་པས་ལུང་ཆོས་ལ་མཁས་པར་དགོངས་ནས་བལ་ཡུལ་དུ་ལོག་སྙམ་ཙ་ན། ཇོ་བོ་པྲཛྙཱ་རཀྵི་ཏ་དང་མཇལ་ནས་གསང་སྔགས་ཀྱི་རྒྱུད་མན་ངག་དང་བཅས་པ་མ་ལུས་པ་གསན། ལོ་བཅུ་དྲུག་ཞབས་དྲུང་དུ་བཞུགས་ནས་ཡིད་ཆེས་པར་མཛད་དེ་བལ་ཡུལ་དུ་བྱོན་ནས་སྒྲུབ་པ་མཛད་པས་བདེ་མཆོག་ལྷ་དྲུག་ཅུ་རྩ་གཉིས་ཀྱི་དཀྱིལ་འཁོར་གྱི་ལྷ་ཚོགས། གསང་འདུས། གཤིན་རྗེ་གཤེད་སོགས་ཀྱི་ཞལ་མངོན་སུམ་དུ་གཟིགས།
སླར་ཡང་འཕགས་ཡུལ་དུ་བྱོན། ན་ལེནྡྲར་བླ་མ་པྲཛྙཱ་རཀྵི་ཏའི་དྲུང་དུ་མཇལ་ལོ་བདུན་བཞུགས། རྒྱུད་ཐམས་ཅད་རྩ་རྐྱང་དུ་བྱས་ཏེ་བཤད་པའི་ལུང་མཛད། ཁྱད་པར་གཤིན་རྗེ་གཤེད་ནག་པོའི་རྒྱུད་ལ་ཉམས་ལེན་མངོན་རྟོགས་ཀྱི་རིམ་པའི་དབང་དུ་མཛད་པས་དཀྲུགས་ཏེ་འཆད་པའི་ལུགས་མཛད། གཞན་ཡང་གསང་སྔགས་ལ་ལག་ལེན་གལ་ཆེ་བ་ཡིན་གསུངས་ནས་གདམས་ངག་དོན་དུ་དྲིལ་ནས་གསུངས་པ་གསན་ཏེ། པཎྜི་ཏ་འདི་ལ་བླ་མ་མང་དུ་ཡོད་ཀྱང་། པྲཛྙཱ་རཀྵི་ཏ་ཉིད་བླ་མའི་གཙོ་བོ་ལྟ་བུ་མཛད། འདི་དང་བལ་པོ་བྷ་རོ་ཕྱག་རྡུམ་གཉིས་ཇོ་གདན་ནམ་མཁའ་ལྷུན་བཟང་དང་། རྒྱ་སྟོན་ཀུན་དགའ་བརྩོན་འགྲུས་གཉིས་གཅིག་པར་གསུངས། རྭ་ཆེན་གྱི་དངོས་སློབ་འུ་ཡུག་པ་བན་ཤེས་ཆོས་སྐྱོང་གིས་ཐ་དད་དུ་བཤད།
དེ་ལ་བདག་གི་བླ་མ་མཁན་ཆེན་ཐམས་ཅད་མཁྱེན་པ་ངག་དབང་ཆོས་གྲགས་ཀྱི་གསུང་གིས་ཐ་དད་པར་འཐད་ཀྱང་། རྭ་ཆེན་གྱིས་པཎྜི་ཏ་ཐུགས་རྗེ་ཆེན་པོ་ལ་དགྲ་གདོང་གསན་ཞིང་། བྷ་རོ་ལ་ཡེ་མ་གསན་པར་བཤད་པ་འདི་གསུང་བགྲོས་མ་ཟིན་པ་ཡིན་གསུངས་ནས་དོན་ལ་ཐ་དད་པར་བཞེད་ལ། ཡང་རང་ལུགས་ཀྱི་རྒྱུད་ཡིག་འགའ་ཞིག་ལས་དེ་གཉིས་གཅིག་པ་ལྟ་བུ་སོགས་རྣམ་གྲངས་མང་པོ་ཞིག་འདུག་ཀྱང་བདག་གི་ཡོངས་འཛིན་དམ་པ་བཞེད་པ་བཞིན་ཐུགས་རྗེ་ཆེན་པོ་དང་བྷ་རོ་གཉིས་ཐ་དད་པ་ཡིན་པ་འཐད་པར་སྣང་སྟེ། གསན་ཡིག་རྒྱ་མཚོ་སོགས་ལས། ས་ལུགས་ཀྱི་བརྒྱུད་པ་འདྲེན་པ་ན་བལ་པོ་ཐུགས་རྗེ་ཆེན་པོ་དང་། རྭ་ལུགས་ཀྱི་བརྒྱུད་པ་འདྲེན་པ་ན་བྷ་རོ་ཕྱག་རྡུམ་དྲངས་པ་འདིས་རྟོགས་ནུས་ལ། འོན་ཀྱང་རྭ་ལོའི་དི་པྃ་ཀ་རའི་སྦྱིན་སྲེག་ཡོད། ། དེ་ཝ་ཨ་ཀར་ཤནྟི་ཡིས། ། མཛད་པའི་ཚོགས་ཀྱི་འཁོར་ལོ་ཡོད། །
བྷ་རོའི་སྒྲུབ་ཐབས་རྣམ་གསུམ་ཡོད། ། ཅེས་དི་པྃ་ཀ་ར་དང་བྷ་རོ་ཐ་དད་པར་གསུངས་པ་དང་། འཕགས་པ་རིན་པོ་ཆེས། དི་པྃ་ཀ་ར་རཀྵི་ཏ། ། བྷ་རོར་ཡོངས་སུ་གྲགས་ལ་འདུད། ། ཅེས་པ་དང་། དེ་དང་མཐུན་པར་གསན་ཡིག་རྒྱ་མཚོ་དང་། ཕྱིས་ཀྱི་གསན་ཡིག་རྣམས་ལས་འཇིགས་བྱེད་རྭ་ལུགས་ཀྱི་བརྒྱུད་པ་འདྲེན་པའི་ཚེ། དི་པྃ་ཀ་ར། རྭ་ལོ་ཙཱ་བ་ཞེས་དྲངས།
དཔེ་འགའ་ཞིག་ལས། བྷ་རོ་ཕྱག་རྡུམ། རྭ་ལོ་ཙཱ་བ་ཞེས་བྷ་རོ་དང་དི་པྃ་ཀ་ར་ཞེས་པ་ལྟ་བུ་ཞིག་གསུངས་པ་གཉིས་འགལ་བ་ལྟར་སྣང་བས་དཔྱད་དགོས་སོ། ། དེ་བས་ན་འཕགས་ཡུལ་དུ་སྤྱིར་གཤེད་སྐོར་དང་། བྱེ་བྲག་རྡོ་རྗེ་འཇིགས་བྱེད་ལ་ལམ་སྲོལ་མང་དུ་བྱུང་ཡང་ཆེས་དར་རྒྱས་ཡོད་པ་ནི་ཡེ་ཤེས་ཀྱི་མཁའ་འགྲོ་མ་རོ་ལངས་མ་ནས། ལ་ལི་ཏ་སོགས་བརྒྱུད་དེ་བལ་པོ་བྷ་རོ་ལ་བཀའ་བབས་པ་འདི་དང་། མགོན་པོ་འཇམ་པའི་དབྱངས་ནས་སངས་རྒྱས་ཡེ་ཤེས་ཞབས་སོགས་བརྒྱུད་ནས་བལ་པོ་ཐུགས་རྗེ་ཆེན་པོ་ལ་བབས་པའི་ལུགས་སྲོལ་འདི་གཉིས་གཙོ་བོ་ལྟ་བུ་ཡིན་ནོ། ། གཞན་གོང་དུ་བསྟན་པ་ལྟར་གྱི་གཤིན་རྗེ་གཤེད་ནག་པོའི་སྐོར་ལ་ལམ་སྲོལ་དུ་མ་ཞིག་བྱུང་བས། གཤེད་སྐོར་འདི་འཕགས་ཡུལ་བལ་པོ་དང་བཅས་པར་རྒྱ་བལ་གྱི་པཎ་གྲུབ་དེ་དག་གིས་ཆེས་དར་བར་མཛད་པ་ཡིན་ལ། དེ་ནས་བོད་འདིར་བསྟན་པ་ཕྱི་དར་གྱི་དུས་སུ་ལོ་པཎ་རྣམས་རིམ་པས་བརྒྱུད་ནས་དར་བ་ཡིན་ཏེ།
དེ་དག་གི་ཚུལ་ནི་འོག་ཏུ་འཆད་པར་འགྱུར་རོ། ། དེ་རྣམས་ཀྱིས་འཕགས་ཡུལ་དུ་གཤིན་རྗེ་གཤེད་ནག་པོའི་སྐོར་ཇི་ལྟར་དར་བའི་ཚུལ་བསྟན་ཟིན་ནས། གཉིས་པ་དམར་པོའི་སྐོར་འཕགས་ཡུལ་དུ་ཇི་ལྟར་དར་བའི་ཚུལ་ནི། གྲུབ་ཆེན་རྣལ་འབྱོར་གྱི་དབང་ཕྱུག་དཔལ་བིརྺ་པ་དང་། དེའི་སློབ་བརྒྱུད་གྲུབ་ཆེན་དཔལ་འཛིན། དེའི་སློབ་མ་པཎྜི་ཏ་བློ་ཟབ་སྙིང་པོ་དང་གསུམ་གྱིས་འདི་རང་གི་རྒྱུད་སོ་སོ་ལ་བརྟེན་ནས་གཤེད་དམར་ལྷ་བཅུ་གསུམ་མ། ལྷ་ལྔ་མའི་དཀྱིལ་འཁོར་གཉིས་ཏེ་གསུམ་བཀྲལ་ཞིང་དར་བ་ལས། དང་པོ་ནི། དཔལ་གཤིན་རྗེ་གཤེད་དེ་ཐབས་ཤེས་དབྱེར་མེད་ཡིན་པས་ཡུམ་ལོགས་སུ་མ་བགྲངས་ཀྱང་འགལ་བ་མེད་ལ། ཡང་རྒྱུད་ཀྱི་ཞུ་བ་པོ་དང་།
བསྡུད་པ་པོ་ཡིན་པས་ཡུམ་རྡོ་རྗེ་རོ་ལངས་མ་ལོགས་སུ་བྱས་ན་ཡང་མི་འགལ་བས། གང་ལྟར་ཡབ་ཡུམ་གཉིས་མེད་ཀྱི་བཅོམ་ལྡན་འདས་གཤིན་རྗེ་གཤེད་ལ་རྗེ་བཙུན་བིརྺ་པས་གསན་ནས་དར་བར་མཛད་པ་སྟེ། དེ་ཡང་སྤྱིར་འཕགས་ཡུལ་དུ་བིརྺ་པ་ཞེས་པའི་མཚན་དང་ལྡན་པ་ལ། རྒྱལ་རིགས་དམན་པའི་སྤྱོད་པ་མཛད། ། དུར་ཁྲོད་རྒྱུ་ཞིང་ཤ་ཆེན་གསོལ། ། བིརྺ་པ་ཞེས་བྱ་བ་ཡི། ། བླ་མ་དེ་ལ་ཕྱག་འཚལ་ལོ། ། ཞེས་པ་ལ་སོགས་པ་འགའ་རེ་འབྱུང་ཡང་། འདིར་ནི་གྲུབ་ཆེན་བརྒྱད་ཅུའི་བསྟོད་པར། ཆུ་བོ་ཆེན་པོ་གྱེན་ལ་ལྡོག །
ཆང་ལ་ཉི་མ་གཏོང་པར་བཅུག ། བིརྺ་པ་ཞེས་བྱ་བ་ཡི། ། བླ་མ་དེ་ལ་ཕྱག་འཚལ་ལོ། ། ཞེས་པ་ལྟར་ངོ་མཚར་བའི་རྣམ་པར་ཐར་པ་བསམ་གྱིས་མི་ཁྱབ་པ་མངའ་བའི་ཚུལ་རྒྱས་པར་ན་གསུང་ངག་ལམ་འབྲས་ཀྱི་བླ་མ་བརྒྱུད་པའི་རྣམ་ཐར་ལས་ཇི་ལྟར་འབྱུང་བ་ལྟར་གྱི་ཡོན་ཏན་དང་ལྡན་པ་དེ་ཉིད་ཡིན་ལ། འདི་ཡང་དུས་ནམ་གྱི་ཚེ་བྱོན་ན། སངས་རྒྱས་མྱ་ངན་ལས་འདས་ནས་ལོ་སྟོང་དང་ཉི་ཤུ་ཙམ་སོང་བ་ན། སློབ་དཔོན་དཔལ་ལྡན་ཆོས་སྐྱོང་འདི་བྱོན་པར་བཤད་ཅིང་། འདིས་ཐོག་མར་ན་ལེནྡྲའི་མཁན་པོ་མཛད། དུས་དེར་ཟབ་མོའི་རྣལ་འབྱོར་ལ་བརྩོན་པར་མཛད་པས། རེ་ཞིག་ན་ཡེ་ཤེས་ཀྱི་མཁའ་འགྲོ་མ་རྡོ་རྗེ་བདག་མེད་མས་སྤྲུལ་པའི་དཀྱིལ་འཁོར་དུ་དབང་བསྐུར་ཏེ་སྙན་བརྒྱུད་བཞིའི་གདམས་པས་དབང་གི་ཡེ་ཤེས་ས་དང་པོའི་རྟོགས་པ་མངོན་དུ་གྱུར་ནས།
དེའི་རྒྱུན་ཞག་དྲུག་གི་བར་དུ་བསྐྱངས་པས་ས་བདུན་པ་ཡན་མཐར་ཕྱིན་ནས་སླར་ས་ལྷག་མ་རྣམས་བགྲོད་དེ་ས་བཅུ་གསུམ་པའི་གོ་འཕང་བརྙེས་པ་ཞིག་ཡིན་ཀྱང་། གཞན་སྣང་དུ་གྲུབ་ཐོབ་ཙམ་གྱི་ཚུལ་བཟུང་སྟེ་ལམ་གྱི་སྲོལ་ཆེན་གཉིས་ཙམ་ཞིག་ཕྱེ་བ་ཡིན་ཏེ། གདུལ་བྱ་དབང་པོ་བརྟུལ་པོ་བསྟན་པ་ལ་མ་ཞུགས་ལ་འཇུག་འདོད་ཡོད་པའི་གང་ཟག་ཤར་ཕྱོགས་ནག་པོ་པ་ལྟ་བུ་སྐལ་དམན་རིམ་འཇུག་པའི་ཚུལ་དུ་དཀྲི་བའི་ལམ་རིམ་གསུང་ངག་རིན་པོ་ཆེ་ལམ་འབྲས་བུ་དང་བཅས་པའི་གདམས་པ་དང་། གདུལ་བྱ་དབང་རྣོན་གྲུབ་ཆེན་ཌོམྦྷི་ཧེ་རུ་ཀ་ལྟ་བུ་སྐལ་ལྡན་གཅིག་ཅར་བའི་ཚུལ་དུ་དཀྲི་བའི་ལམ་རིམ་ཤིན་ཏུ་སྤྲོས་མེད་ཀྱི་གདམས་ངག་གི་སྒོ་ནས་དཀྲི་བ་དང་གཉིས་ལས། ཕྱི་མ་ནི་གྲུབ་ཆེན་འདིས་གཤིན་རྗེ་གཤེད་གྱི་རྒྱུད་འབུམ་ཕྲག་གསུམ་པ་ལ་བརྟེན་ནས་གཤེད་དམར་གྱི་བསྐྱེད་རྫོགས་ཀྱི་གཞུང་རྣམས་མཛད། སློབ་མའི་མཆོག་ཌོམྦྷི་ཧེ་རུ་ཀ་ལ་གདམས་པས་གྲུབ་ཆེན་འདི་ཉིད་གདམས་པ་དེ་ཁོ་ནས་གྲོལ། དེ་ཡང་ཌོམྦྷི་ཧེ་རུ་ཀ་ཞེས་པ་བོད་སྐད་དུ་གཡུང་པོ་ཁྲག་འཐུང་ཞེས་པ་སྟེ། རྒྱ་གར་ཤར་ཕྱོགས་ར་ཌའི་ཡུལ་གྱི་མུ་སྟེགས་ཀྱི་རྒྱལ་པོ་གདུག་པ་ཅན་ཞིག་འདུལ་བར་དགོངས་ནས། རིགས་ངན་ཀོ་ལྤགས་མཁན་གཡུང་མོའི་བུ་མོ་ཞིག་ཕྱག་རྒྱར་བྱས། ནགས་ཀྱི་སྟག་སྨྱོན་པ་ལ་རང་ཉིད་ཆིབས་པའི་རྒྱབ་ཏུ་ཕྱག་རྒྱ་བསྐྱོན།
དུག་སྦྲུལ་གདུག་པས་ལྕག་དང་བཅས་པས་རྒྱལ་པོ་དེ་བཏུལ་ནས་མུ་སྟེགས་ཐམས་ཅད་མིང་མེད་པར་བྱས་ཏེ་རྡོ་རྗེ་ཐེག་པའི་བསྟན་པ་ལ་བཀོད་པ་ཡིན་ནོ། ། དེས་ན་གཡུང་མོའི་ཁྱོ་ཡིན་པས་གཡུང་པོ་དཔལ་ཧེ་རུ་ཀ་དངོས་ཡིན་པས་ཁྲག་འཐུང་ཞེས་གྲགས། དེས་གྲུབ་ཆེན་དཔལ་འཛིན་ལ་གསུངས། དེས་གཤེད་དམར་ལྷ་ལྔའི་དབང་ནི་གྲུབ་ཆེན་བི་ར་ཌི་པ་ཞེས་བྱ་བ་བྱི་ལ་པ་སྟེ། དེས་རང་གི་ཕྱག་རྒྱ་མོ་བྱི་ལ་མོར་སྤྲུལ་པ་སོགས་ཀྱི་མ་དད་པ་བཏུལ། བྲི་བྱ་ལ་བྱི་ལའི་པགས་པའི་ཤམ་ཐབས་ཡོད་པའི་གྲུབ་ཐོབ་ཅིག་འབྲི་བ་དེ་ལ་གནང་། དེའི་ནི་ཀ་ལངྐ་དེ་བ་ལ་གདམས། དེས་བལ་པོ་ར་ཝནྟྲ་ལ་གནང་ནས་རྒྱ་བལ་དུ་དར་བ་ཡིན་ཞིང་། ཡང་ཤིན་ཏུ་སྤྲོས་པ་མེད་པའི་ཁྲིད་ཀྱི་གདམས་པ་ནི། གྲུབ་ཆེན་དཔལ་འཛིན་ནས་མ་ཏི་གརྦྷའམ།
གམྦྷི་ར་མ་ཏི་ལ་གདམས་པས་ཁྲིད་ཀྱི་བརྒྱུད་པ་ལ་གྲུབ་ཆེན་སྔ་མ་དེ་མི་དགོས་པ་ཡིན་ནོ། ། གྲུབ་ཆེན་དཔལ་འཛིན་ནི། མུ་སྟེགས་ཀྱི་རྒྱལ་པོ་གདུག་པ་ཅན་ཞིག་གིས་དབུ་བཅད་པ་ན། དཔལ་གཤིན་རྗེ་གཤེད་ཀྱི་སྒོ་ནས་གྲུབ་པ་བརྙེས་སོ་ཞེས་བསྟན་པའི་ཕྱིར་མ་ཧེའི་ཞལ་སྤྲུལ་ཏེ་གདུག་པ་ཅན་དེ་བཏུལ་བས། དེང་སང་བྲི་བྱ་ལ་གྲུབ་ཐོབ་མ་ཧེ་སྔོན་པོའི་་་་་་ཡང་རྗེ་རྡོ་རྗེ་འཆང་གི་གསན་ཡིག་རྒྱ་མཚོ་ལས། སྔོན་ལྷ་དང་ལྷ་མ་ཡིན་འཐབ་པ་ལས། ལྷ་ཕྲུ་གུ་མགོ་ཆད་པ་མཐོང་ནས་རང་གི་དབུ་བཅད་ནས་སྦྱར་ཏེ་ལྷའི་བདུད་རྩི་བསྐུས་པས་གསོས། མ་ཧེ་ཤི་བའི་མགོ་བོ་རང་ལ་སྦྱར་བས་དགེ་སློང་གི་ལུས་ལ་མ་ཧེའི་མགོ་ཅན། ཆོས་མ་ཧེའི་ཞལ་ནས་གསུངས་པ། ཆང་འོ་མར་བསྒྱུར་བར་ཐོད་པ་དང་མགོ་བཅད་པའི་གྲི་གུག་ཕྱག་ན་བསྣམས་པའི་གྲུབ་ཐོབ་གཅིག་བྲིའོ་ཞེས་འབྱུང་བས་ཅུང་ཟད་མི་མཐུན་པ་ཞིག་བཤད་དོ།
དབུ་ཅན་དུ་བྱེད་པ་དེ་ཡིན་ལ། དེ་གྃ་བྷི་ར་མ་ཏི་ལ་གསུངས་ཏེ། དེས་ཀྱང་གཤིན་རྗེ་གཤེད་ལ་དངོས་སུ་གདམས་པ་ཐོབ་ཅིང་མཆོག་གི་དངོས་གྲུབ་བརྙེས། དེ་ཡང་གྃ་བྷི་ར་མ་ཏི་བོད་སྐད་དུ་བློ་གྲོས་བཟང་མོ། ཡང་མ་ཏི་གརྦྷ་ཞེས་ཀྱང་བྱ་སྟེ། བོད་སྐད་དུ་བློ་གྲོས་སྙིང་པོ་ཞེས་བྱ། དེ་གཉིས་ཀའི་དོན་བསྡུས་ནས་བློ་ཟབ་སྙིང་པོ་ཞེས་པ་ཞིག་བྱུང་བས་ན། ངོ་བོ་བློ་ཟབ་སྙིང་པོ་ཞེས་བྱ་བ་ཡིན་མོད་ཀྱང་། རྒྱུད་འགའ་ཞིག་ལས་བློ་བཟང་སྙིང་པོ་ཞེས་པ་དང་། འགའ་ཞིག་ལ་དེ་གཉིས་བརྒྱུད་པ་གཅིག་ཏུ་བྱེད་པ་སོགས་ནི་མ་དག་པར་བཤད་དོ། །
དེའི་དརྤན་ཨཱ་ཙརྻ་ཞེས་པ་པའི་སྒྲ་ལས་དྲངས་པས་ན་འགྲོ་བ་ཞེས་པ་དང་། དའི་སྒྲ་ལས་དྲངས་ཏེ་མེ་ལོང་ཞེས་པ་ཡིན་ཞིང་། ཨཱ་ཙརྻ་ནི་སློབ་དཔོན་ཡིན་པས་སློབ་དཔོན་འགྲོ་བའི་མེ་ལོང་ཞེས་པ་ཡིན་ལ། འགྱུར་ཁ་ཅིག་ལས། དྷརྤན་ཨཱ་ཙརྻ་ཞེས་པ་འབྱུང་བ་ལྟར་ན་པའི་སྒྲ་ལས་དྲངས་པ་པཉྩ་ནི་ལྔ་ཡིན་ལ། དྷའི་སྒྲ་ལས་དྲངས་པ་དྷ་ར་ནི་འཛིན་པ་ཡིན་པས་ལྔ་འཛིན་སློབ་དཔོན་ཞེས་པ་ཞིག་འབྱུང་བ་ཡིན་ཅིང་། དེའི་དོན་ཡང་རིག་གནས་ལྔ་འཛིན་པའི་སློབ་དཔོན་ཞེས་པའི་དོན་ཡིན་པར་བཤད་ལ། འདི་ཉིད་ཀྱིས་བོད་ཁ་བ་ཅན་གྱི་ལྗོངས་འདིར་བྱོན། རྫོགས་རིམ་ཤིན་ཏུ་སྤྲོས་མེད་ཅེས་པའི་གཤེད་དམར་གྱི་གདམས་པ་འདི་བོད་ཡུལ་འདིར་དར་བ་ཁོང་གི་བཀའ་དྲིན་ལས་བྱུང་བ་ཡིན་ཞིང་། དགུང་ལོ་སྟོང་དང་བཞི་བརྒྱ་བཞུགས།
ཚེམས་ལན་ཉི་ཤུར་བརྗེས་པ་ཞིག་ཡིན་པར་བཤད་ལ། འདི་ཉིད་སླར་རྒྱ་གར་དུ་གཤེགས་པ་ཡིན་ཡང་ཟེར། གློ་བོ་ལོ་ཙཱ་བས་འདིའི་ཤངས་མཚལ་ལས་གྲུབ་པའི་སྐུ་བརྙན་ཞིག་བཞེངས་པ་དེ་ལ་ཐིམ་ནས་བཞུགས་པར་ཡང་བཤད་པས་སྐུའི་བཀོད་པ་གཉིས་བསྟན་པར་སེམས་སོ། ། དེས་ན་གཤེད་དམར་ལྷ་ལྔ་མ་བིར་ལུགས་ཀྱི་དབང་གི་བརྒྱུད་པ་ལ། རྣལ་འབྱོར་དབང་ཕྱུག་ནས་ཌོམྦྷི་བ་ལ་བརྒྱུད་པ་ནི་སྔར་བཤད་པ་དེ་དག་ཡིན་ལ། ཡང་བིརྺ་པ་ནས་ནག་པོ་པ་ལ་བརྒྱུད་པ་ནི། པཎྜི་ཏ་དཱ་ན་ཤྲཱི་ལས། ཤི་ལ་ཙཎྚ་ལ་གསན། དེས་པ་ལི་པ་ལ་གསན། དེ་ཉིད་ལ་གྲུབ་ཆེན་ནག་པོ་པས་ལེགས་པར་གནང་བ་རིམ་པས་བརྒྱུད།
ད་ན་ཤི་ལས་གཡག་སྡེ་བ་དང་། འཇམ་དབྱངས་གསར་མ་སོགས་ལ་སྩལ་པ་དེ་ཉིད་ཡིན་ལ། ཡང་ད་ན་ཤི་ལས་ནིས་ཀ་ལང་ཀ་དེ་བ་སྟེ། བོད་སྐད་དུ་རྒྱན་གྱི་ལྷའམ་རོལ་པའི་ལྷམ་རྙོག་མེད་ལྷ་ཞེས་པ་ལ་ཡང་གསན་པར་གསན་ཡིག་རྒྱ་མཚོ་ལས་བཤད་དོ། ། དེ་ལྟར་ད་ན་ཤི་ལ་ལུགས་དང་། ནིསྐ་ལང་ཀ་དེ་བ་ནས་ར་ཝནྟྲ་པ་ལ་བབས་པ་གཉིས་ཆར་བིར་ལུགས་སོ། ། ཡང་བིར་ལུགས་ལ་མ་ལྟོས་པའི་གཤེད་དམར་ལྷ་བཅུ་གསུམ་མའི་དབང་ནི། གྲུབ་ཆེན་དཔལ་འཛིན་ཉིད་ཀྱིས་བཅོམ་ལྡན་འདས་གཤིན་རྗེ་གཤེད་ལ་དངོས་སུ་གསན། གྲུབ་ཆེན་གྱི་བཅུ་གསུམ་མའི་ཡིག་སྐོར་གོང་དུ་བསྟན་པ་རྣམས་མཛད། ཨ་ནུ་པ་མ་རཀྵི་ཏ་བྱ་བ་ལ་གནང་།
དེ་ནས་རཏྣ་ཨ་ཀ་ར་ཤནྟི། ནཱ་ཡ་ཀ་པ་མི་ཁྱ་ཏ་དེ་བ། ཤཱཀྱ་ཤྲཱི་བྷ་དྲ། ད་ན་ཤི་ལའི་བར་དུ་བརྒྱུད་པ་དང་། ཡང་གྲུབ་ཆེན་ནས། བློ་ཟབ་སྙིང་པོ་འགྲོ་བའི་མེ་ལོང་ལས་བརྒྱུད་པ་དང་། ཡང་གྲུབ་ཆེན་ནས། བྱི་ལའི་ཤམ་ཐབས་ཅན། བློ་ཟབ་སྙིང་པོ། ནིསྐ་ལང་ཀ་དེ་ཝ།
ར་ཝནྟྲ་རྣམས་ལ་བརྒྱུད་པ་དང་བརྒྱུད་ཚུལ་མི་འདྲ་བ་གསུམ་ཙམ་ཞིག་གི་སྒོ་ནས་བཅུ་གསུམ་མ་འདི་འཕགས་ཡུལ་དུ་དར་བར་གྱུར་པ་ཡིན་ནོ། ། དེ་རྣམས་ཀྱིས་གཤིན་རྗེ་གཤེད་སྐོར་འཕགས་ཡུལ་དུ་ཇི་ལྟར་དར་བའི་ཚུལ་བསྟན་ཟིན་ཏོ། ། གཉིས་པ་བོད་ཡུལ་དུ་བླ་མ་གོང་མ་རྣམས་རིམ་པར་བརྒྱུད་དེ་ཇི་ལྟར་དར་བའི་ཚུལ་ནི། འོ་ན་དཔལ་གཤིན་རྗེ་གཤེད་ཀྱི་ཆོས་སྐོར་རྣམས་འཕགས་ཡུལ་ནས་བོད་ཡུལ་འདིར་དུས་ནམ་བྱོན་ཞིང་དར་ཚུལ་ཇི་ལྟར་ཡིན་སྙམ་ན། འདི་ལ་ཡང་གཤིན་རྗེ་གཤེད་ནག་པོའི་སྐོར་ཇི་ལྟར་དར་བའི་ཚུལ་དང་། དམར་པོའི་སྐོར་ཇི་ལྟར་དར་བའི་ཚུལ་གཉིས་ལས། དང་པོ་ནི། བསྟན་པ་སྔ་དར་གྱི་དུས་སུ་ནི་གཤིན་རྗེ་གཤེད་ཚེ་བདག་སོགས་མང་དུ་བྱོན་ཀྱང་། ནག་འཇིགས་སྐོར་གསུམ་མམ། དགྲ་གདོང་འཇིགས་གསུམ་ཞེས་པའི་ཐ་སྙད་ནི་མ་བྱུང་ལ།
དེས་ན་འདི་གསུམ་ནི་བསྟན་པ་ཕྱི་དར་གྱི་དུས་སུ་ཞང་ཅོག་གྲུ་ཤེས་རབ་བླ་མ་ཞེས་བྱ་བ་བོད་ཀྱི་རྒྱལ་པོའི་ཞང་རིགས་ཡིན་པས་ན་ཞང་ཞེས་གྲགས་པ་དེས་ལོ་ཆེན་རིན་ཆེན་བཟང་པོའི་སྐུ་ཚེའི་སྨད་ཙམ་གྱི་དུས་རྒྱ་གར་དུ་བྱོན་ནས་གྲུབ་ཆེན་ཨ་མོ་གྷ་བཛྲ་ཆུང་བ་ལ་གཏུགས་ནས། དགྲ་གདོང་འཇིགས་གསུམ་གྱི་དབང་བཀའ། དཀྱིལ་ཆོག་གཤིན་རྗེ་འབྱུང་བ། དགྲ་ནག་ལ་སྒྲུབ་ཐབས་དེ་ཉིད་དང་། གདོང་དྲུག་ལ་དེ་ཝ་ཨ་ཀ་ར་ཙཎྜའི་སྒྲུབ་ཐབས་དང་། འཇིགས་བྱེད་ལ་གྲུབ་ཆེན་ལ་ལི་ཏའི་སྒྲུབ་ཐབས་ཀྱི་སྟེང་ནས་གསན་ཅིང་། རྒྱུད་གསུམ་ཆར་ལ་འགྲེལ་པ་ལ་མ་བརྟེན་པའི་བཤད་པ་ལེགས་པོ་རྣམས་གསན་ཏེ་བོད་དུ་དར་བ་ལ་གཤིན་རྗེ་གཤེད་ཞང་ལུགས་ཞེས་གྲགས་ཤིང་། ཕྱིས་ཞང་པ་སངས་རྒྱས་འབྱུང་ལ། འཕགས་པ་རིན་པོ་ཆེ་དང་། དུས་འཁོར་པ་ཡེ་རིན།
འཛིན་པ་རིན་ཤེས་སོགས་ཀྱིས་ཞང་ལུགས་ཞུས་ནས་དེང་སང་གི་བར་དུ་ས་སྐྱ་པ་སོགས་ལ་ཡང་བཞུགས་སོ། ། ཡང་བླ་མ་ཞང་ལ་སྐྱོ་སྟོན་འོད་འབྱུང་གིས་གསན་ནས་སྐྱོ་པ་ལ་ཡང་ལུགས་འདི་ཡོད་དོ། ། ཞང་པ་ལ་ཤེས་རབ་བླ་མའི་རྗེས་སུ་རྡོ་རྗེ་རྩེ་མོ་དང་། མར་པ་ཆོས་འབར་ལ་སོགས་པ་མཁས་པ་མང་དུ་བྱོན། དགྲ་གདོང་འཇིགས་གསུམ་ཀ་ལ་མཁས་ཀྱང་། གཞན་རྣམས་ལ་འཆད་ཉན་ཆེར་མི་མཛད་པར་གཤིན་རྗེ་འབྱུང་བ་ལ་འཆད་ཉན་གྱི་མཐིལ་མཛད་པར་གྲགས་ལ། མགར་ལྡོང་གཉོས་གསུམ་གྱི་ནང་གི་མགར་ལ། མགར་རྡོ་རྗེ་སྙིང་པོ། ཟོམ་རོང་ཆོས་བཟང་སོགས་མང་དུ་བྱོན་པ་དེ་དག་ཀྱང་ཞང་ལུགས་ཀྱི་རྗེས་འབྲངས་ཡིན་པར་བཤད། གང་ལྟར་དེ་ལྟ་བུའི་ཞང་ཅོག་གྲུ་ཤེས་རབ་བླ་མའི་སྐུ་དྲིན་ལས།
བོད་དུ་གཤིན་རྗེ་གཤེད་ཀྱི་སྐོར་འདི་ཐོག་མར་དར་བ་ཡིན་ནོ། ། དེ་ནས་སྐྱོ་ལུགས་ནི་སྐྱོ་སྟོན་འོད་འབྱུང་གི་སྐུ་དྲིན་ལས་དར་བ་སྟེ། དེ་ཡང་ཞང་ཅོག་གྲུས་རྒྱ་གར་དུ་ཐེངས་གསུམ་བྱོན་པའི་རྗེས་མ་ལ་གྲུབ་ཆེན་ཨ་མོ་གྷ་བོད་དུ་སྤྱན་དྲངས་ཏེ་འགྲིག་འཚམས་སུ་ཕེབས། དེའི་ཚེ་རུས་པ་སྐྱོ་ཡིན་པའི་ཁམས་པ་ཇོ་སྲས་སྔར་ཤེས་རབ་བླ་མའི་གྲྭ་པ་ཡིན་པ་གཅིག་གིས། གྲུབ་ཆེན་ལ་འབུལ་བ་ཞབས་ཏོག་ཆེས་ཆེ་བ་བྱས་ནས་ཁོང་རང་གི་དགོན་པར་གྲུབ་ཆེན་གདན་དྲངས་ཏེ། མར་ལམ་དཔལ་རྣམ་ཕག་པ་རིའི་ལྡེབས་ལ་པ་ཚབ་ཉི་ལྡེ་བྱ་བའི་དགོན་པ་ཡོད་པ་དེར་གདན་དྲངས། རིམ་པས་ཁོང་རང་གི་དགོན་པ་ཡར་ལུང་གི་མདའ་གྲ་མ་ལུང་ཞེས་བྱ་བར་ཕེབས། དེར་འབུལ་བ་རྒྱ་ཆེན་པོ་ཕུལ་ནས། སྔར་བདག་གིས་གྲུབ་ཆེན་ཁྱེད་ནས་བརྒྱུད་པའི་གཤིན་རྗེ་གཤེད། དགྲ་གདོང་འཇིགས་གསུམ་གྱི་ཆོས་སྐོར་རྣམས་བླ་མ་ཞང་ཤེས་རབ་བླ་མ་ལ་ཡང་ཐོབ་ཅིང་།
ད་དུང་བདག་ལ་བླ་མ་རང་གི་ཡི་དམ་ཡིན་པ་གང་ལ་ཐུགས་རྩིས་ཆེ་བ་ཞིག་གི་དབང་དང་། དེའི་སྒྲུབ་ཐབས་ལས་ཚོགས་གཅིག་ཀྱང་བརྩམས་ནས་ཐུགས་ལ་འདོགས་པར་ཞུ་ཞུས་པས། བླ་མའི་ཞལ་ནས། འོ་ན་བླ་ན་མེད་པའི་བྱང་ཆུབ་བསྒྲུབ་པའི་བར་ཆད་བསྲུང་བ་ལ་བཅོམ་ལྡན་འདས་རྡོ་རྗེ་འཇིགས་བྱེད་འདི་ཤིན་ཏུ་བསྔགས་ཤིང་ངའི་ཡི་དམ་གྱི་མཐིལ་ཡང་འདི་ཡིན་གསུངས་ནས་འཇིགས་བྱེད་ལྷ་བཅུ་བདུན་མའི་དབང་གནང་སྟེ། དེའི་ཡེ་ཤེས་དབབ་པའི་སྐབས་སུ་བླ་མའི་ཐུགས་ཁ་ནས་འོད་རྫ་མ་ཙམ་ཞིག་བྱུང་ནས། སློབ་མ་ཉི་ཤུ་རྩ་ལྔ་ཙམ་ཡོད་པའི་ཐམས་ཅད་ཀྱི་མགོ་ཐོག་ན་ཕར་ཡར་འགྲོ་མར་འགྲོ་བྱས་པའི་མཐར་བླ་མ་སྐྱོ་ཇོ་སྲས་གྱི་ཐུགས་ཀར་ཐིམ། དེ་ལ་བརྟེན་ནས་བླ་མ་འདི་ལ་སྐྱོ་འོད་འབྱུང་དུ་གྲགས། དེ་ནས་གྲུབ་ཆེན་གྱིས་སྐྱོ་སྟོན་ལ་འཇིགས་བྱེད་དཔའ་བོ་གཅིག་པའི་སྒྲུབ་ཐབས་བརྩམས་ནས་དེ་དང་། སྔར་ནས་མཛད་པའི་དཀྱིལ་འཁོར་ཡོངས་རྫོགས་ཀྱི་སྒྲུབ་ཐབས་སེམས་དཔའ་བསྡུས་པ་ཞེས་བྱ་བ་ཡང་གནང་ངོ་། ། གཞན་ཡང་དེ་དུས་རྭ་ཁྲིད་ཅེས་མིང་དུ་བཏགས་པའི་སྐུ་གསུང་ཐུགས་ཀྱི་རྡོ་རྗེ་སྒྲུབ་བྱེད་རྫོགས་རིམ་ཤིན་ཏུ་ཟབ་པ་འདི་ཡང་གནང་སྟེ།
དེ་ནས་སྐྱོ་སྐུ་མཆེད། སྐྱོ་ཇོ་སྲས་ཁམས་པ། སྐྱོ་ཕུར་བུ། གཉན་རིན་ཆེན་བསྟན་པ། གཉན་འོད་སྲུང་། གཉན་སྟོན་ཆོས་རྒྱལ། འཛིམ་པ་རིན་ཤེས་སོགས་ལ་བརྒྱུད་ནས་དེང་སང་གི་བར་དུ་དར། ཡང་གཉན་འོད་སྲུང་ལ་འཕགས་པ་རིན་པོ་ཆེས་སྐྱོ་ལུགས་གསན། འདི་སྐོར་གྱི་ཡིག་ཆ་ཡང་མཛད་ལ། འཛིམ་པ་རིན་ཤེས་ནས་བརྒྱུད་པའི་འཇིགས་བྱེད་སྐྱོ་ལུགས་ཀྱི་དབང་ཁྲིད་ཡོངས་རྫོགས་རྗེ་རྡོ་རྗེ་འཆང་ཀུན་དགའ་བཟང་པོས་ས་བཟང་འཕགས་པ་ལ་གསན་ཏེ་སློབ་མའི་མཆོག་མུས་ཆེན་སེམས་དཔའ་ཆེན་པོ་དཀོན་མཆོག་རྒྱལ་མཚན།
གུང་རུ་ཤེས་བཟང་དཔལ་གྱི་རྒྱལ་མཚན། པཎྜི་ཏ་གྲགས་པ་རྒྱལ་མཚན་སོགས་མཁས་ཤིང་གྲུབ་པ་བརྙེས་པ་བསམ་གྱིས་མི་ཁྱབ་པ་ལ་གནང་ནས་དར་རྒྱས་སུ་མཛད། འདི་སྐོར་གྱི་ཁྲིད་ཀྱི་བརྒྱུད་འདེབས་དང་། གཞན་ཡང་འཇིགས་བྱེད་ཀྱི་ཡིག་ཆ་འགའ་རེ་མཛད། དུས་ཕྱིས་རྗེ་བཙུན་མཁས་པའི་དབང་པོ་དཀོན་མཆོག་ལྷུན་གྲུབ་ཀྱིས་འཇིགས་བྱེད་སྐྱོ་ལུགས་པཎྜི་ཏ་གྲགས་པ་རྒྱལ་མཚན་ནས་བརྒྱུད་པ་མཁན་ཆེན་བསོད་ནམས་ལྷུན་གྲུབ་ལ་གསན་ནས་སྐྱོ་ལུགས་ཀྱི་ཁྲིད་ཡིག་ཀྱང་མཛད་དེ་དར་རྒྱས་སུ་མཛད་པ་ཡིན་ནོ། ། དེ་ལྟ་བུའི་ཞང་ལུགས་དང་སྐྱོ་ལུགས་གཉིས་ཆར་གྲུབ་ཆེན་ཨ་མོ་གྷ་བཛྲ་ཆུང་བ་ལ་ཐུག་པས་སྔ་ཕྱི་ཕྲན་བུ་མ་གཏོགས། ཞང་ལུགས་ཀྱི་གཤེད་སྐོར་ཚང་མ་སྐྱོ་པ་ལ་ཡང་བཞུགས་སོ། ། ཡང་གཉོས་ལོ་ཙཱ་བ་ཡོན་ཏན་གྲགས་ཀྱིས་འཕགས་ཡུལ་དུ་བྱོན། པཎྜི་ཏ་བ་ལིང་ཏ་ཨ་ཙརྻ་ལ་བདག་ན་སོ་རྒས་པས་ཆོས་མང་པོ་མི་ལོབ། བོད་རྣམས་ཁ་གཟན་པས་ཤིན་ཏུ་ཁ་ཆོད་ཆེ་བ།
མདོ་སྔགས་ཐམས་ཅད་ཀྱི་དགོངས་པ་ཡིན་པ། གསང་སྔགས་ཡིན་པ་ཞིག་གནང་བ་ཞུ་ཞུས་པས། གསང་འདུས་འཇམ་རྡོར་གནང་། དེ་ནས་བདག་གི་དགོན་པ་དེ་ལ་རྩ་གཅིག་ན་ཡོད་པས། དེ་བསྲུང་བའི་ཆོས་སྐྱོང་ཞིག་དགོས་ཞུས་པས། ཏྲག་ཤད་གནང་། བླ་མའི་ཆོས་སྐྱོང་འདི་རྩུབ་པོ་གཅིག་ཡོད་པ་འདྲ་བས། འདི་གནོན་པའི་ཡི་དམ་ཁྲོ་བོ་ཞིག་ཀྱང་གནང་བར་ཞུ་ཞུས་པས། རྡོ་རྗེ་འཇིགས་བྱེད་གནང་། དེའི་ཞོར་ལ་དགྲ་ནག་དང་གདོང་དྲུག་ཀྱང་གནང་སྟེ་བོད་དུ་སྤེལ་བས་གཉོས་ལུགས་ཞེས་གྲགས་པ་ཡང་བྱུང་།
ས་ལུགས་ནི། མགོན་པོ་འཇམ་པའི་དབྱངས་ཀྱིས་སངས་རྒྱས་ཡེ་ཤེས་ཞབས་ལ་གནང་བ། ནཱ་རོ་པ་ནས་རིམ་པས་བལ་པོ་ཐུགས་རྗེ་ཆེན་པོ་ལ་བརྒྱུད། དེ་ལ་བླ་མ་མལ་ལོ་ཙ་བས་དགྲ་གདོང་འཇིགས་གསུམ་ཆར་གསན་ནས་དེས་སློབ་མ་མང་པོ་ལ་རྡོ་རྗེ་འཇིགས་བྱེད་ཀྱི་ཆོས་སྐོར་ལ་འཆད་ཉན་དཔྱིས་ཕྱིན་པར་མཛད། ཁྱད་པར་འཇིགས་བྱེད་ཀྱི་སྔགས་བཏུ་བའི་བཤད་པ་མཛད་པའི་ཚེ། ས་ཆེན་གྱིས་ཁོང་དཔོན་སློབ་སྔགས་བཏུ་མཛད་པར་བྱོན་པས། སློབ་མ་གཞན་རྣམས་ཤིན་ཏུ་དཀའ་བའི་རྣམ་པས་ཉན་གྱི་འདུག་པ་ལ། རྗེ་བཙུན་ས་སྐྱ་པ་ཆེན་པོས་འདི་ལྟར་བྱས་ན་འོངས་གསུངས་ནས། མལ་ལོའི་བཤད་པ་བཞིན་ཚེགས་མེད་དུ་གསུངས་པས། དེ་དུས་མལ་ལོས་ས་ཆེན་སློབ་བུ་དམ་ཚིག་པའི་མཆོག་ཏུ་དགོངས་བཞིན་དུ།
ས་ཆེན་ལ་རྟེན་འབྲེལ་སྒྲིག་པའི་ཕྱིར་ཅུང་ཟད་མ་མཁྱེན་པའི་རྣམ་པས་ཐོག་མར་བླ་མ་མལ་ལོ་སྐག་སྟེ་བཞེངས་ནས། ཤེས་ན་དགའ་བ་ཚོས་མི་ཤེས། མ་ཤེས་ན་དགའ་བ་ཚོས་ཤེས་པ་གསུངས་ཤིང་ཐུགས་མ་མཉེས་པའི་རྣམ་པས་ཆོས་ཐུན་དེ་གྲོལ། ཡང་ལན་ཅིག་མལ་ལོ་དཔོན་སློབ་ཚོ་འཇིགས་བྱེད་ཀྱི་འཆད་ཉན་མཛད་པའི་སྐབས། ས་ཆེན་གྱིས་ལོགས་ཤིག་ཏུ་བཞུགས་པས་དེ་དུས་རླུང་ཆེན་པོ་ཞིག་ལངས་ནས་མལ་ལོའི་ཕྱག་དཔེའི་ཤོག་བུ་ཞིག་འཁྱེར་བ་ས་ཆེན་བཞུགས་པའི་དྲུང་དུ་བབས་པ་ན། ཁོང་དཔོན་སློབ་རྣམས་ཏབ་ཏོབ་ཏུ་གྱུར་པ་ལ། ས་ཆེན་གྱིས་འདི་ན་བདོག་ཞུས་ནས་བླ་མ་ལ་ཕུལ་ནས། བླ་མའི་ཞལ་ནས། རྟེན་འབྲེལ་ལེགས། ཆོས་ཀྱིས་ཕན་ཐོག་འོངས་པ་ཡིན་གསུངས་ནས་མཉེས།
འོན་ཀྱང་དེ་དུས་འཁོར་ལོ་བདེ་མཆོག་སོགས་གདམས་པ་ཟབ་མོ་རྣམས་དང་། རྡོ་རྗེ་འཇིགས་བྱེད་དང་། གུར་མགོན་གྱི་མན་ངག་རྣམས་མ་གནང་། དེ་ནས་ས་ཆེན་གྱིས་མར་བྱོན་པའི་ལམ་བར་རྣམས་སུ་དབང་བསྐུར་སོགས་ཀྱི་འགྲོ་དོན་མཛད་ཀྱིན་ཕེབས་པས། ལམ་བར་དུ་ཀ་གསེར་སྲང་བཅུ་བདུན་འགྲིག་པ་བླ་མ་ལ་འབུལ་བར་བཏང་པས། བླ་མ་མལ་ལོ་ཚོགས་དཔོན་ཞིག་ལ་ཕེབས་སར་སླེབས་ནས་ཇོ་སྲས་ཀྱིས་བཏང་པ་ཡིན་པས། བླ་མ་ལ་མཇལ་ཁ་དགོས་ཞུས་པས། བླ་མས་མཁྱེན་བཞིན་དུ་ཟས་འདོད་པ་ཡིན་ཡོང་། ཟ་མ་ཞིག་བྱིན་ལ་ཐོང་གསུངས། ཉེ་གནས་ཀྱིས་དེ་བཞིན་བྱས་པས།
ཕོ་ཉ་བ་ན་རེ། གསེར་ཞིག་འབུལ་བ་ལེགས་པས་ཅིས་ཀྱང་མཇལ་བ་དགོས་ཞུས་པས། བླ་མ་རང་བྱོན་ནས་གསེར་ཇི་ཙམ་ཡོད་གསུངས། སྲང་བཅུ་བདུན་ཡོད་ཞུས་པས། བླ་མ་མཉེས་ནས་འོ་ན་འདི་ཡང་གྱིས་ལ་ཚོགས་ཀྱི་དབུས་སུ་ཕུལ་ཅིག་གསུངས་ནས་བླ་མ་རང་གིས་གསེར་སྲང་གང་བསྣན་ནས་གསེར་སྲང་བཅོ་བརྒྱད་ཕུལ། དེ་ནས་བླ་མའི་ཞལ་ནས། ཕོ་ཉ་དེ་ལ་ད་ཁྱོད་སོང་ལ་ཇོ་སྲས་ཁོང་ལ་ཁྱོད་དམ་ཚིག་པ་གཙང་མར་འདུག་པ་ལ། ཁོ་བོས་མ་ཤེས་པ་བྱུང་འདུག་པས། ད་སང་ཕོད་འདིར་ཅིས་ཀྱང་བྱོན་རྒད་པོ་འདིའི་ཁོག་པ་ན་ཟབ་ཆོས་འདྲ་ཡོད་པ་ཁྱེད་ལ་སྟེར་བ་ཡིན་གྱིས་ཤིག་གསུངས། དེ་ནས་ས་ཆེན་གྱིས་སླར་ཡང་གུང་ཐང་ན་ལ་རྩེར་བྱོན་པས།
བླ་མ་མལ་ལོ་ཙཱ་བས་བདེ་མཆོག་གུར་མགོན་སོགས་དང་། ཁྱད་པར་རྡོ་རྗེ་འཇིགས་བྱེད་སོགས་ནག་པོ་སྐོར་གསུམ་གྱི་དབང་དང་། རྒྱུད་ཀྱི་བཤད་བཀའ་སོགས་མཐའ་ཆོད་པར་སྩལ། ས་ཆེན་གྱིས་རྗེ་བཙུན་སྐུ་མཆེད་ལ་གནང་སྟེ་དར་རྒྱས་སུ་མཛད་པ་ལ། ཕྱིས་འཇིགས་བྱེད་ས་ལུགས་ཞེས་གྲགས། ལུགས་འདི་ལ་དགྲ་ནག་གི་རྒྱུད་ལ་གྲུབ་ཆེན་དཔལ་འཛིན་གྱི་འགྲེལ་པའི་སྟེང་ནས་བཤད་པ་ཤིན་ཏུ་རྒྱས་པ་དང་། གདོང་དྲུག་དང་རྟོག་བདུན་གཉིས་ལ་འགྲེལ་པ་ལ་མ་བརྟེན་པའི་མཆན་གྱི་བཤད་པ་རྣོན་པོ་དང་། དབང་བཀའ་ལ་གྲུབ་ཆེན་དཔལ་འཛིན་གྱིས་མཛད་པའི་གཤིན་རྗེ་གཤེད་ནག་པོའི་དཀྱིལ་ཆོག་ལ་བརྟེན་ནས་གསུམ་ཀའི་དབང་དང་། དགྲ་ནག་ལ་གྲུབ་ཆེན་དཔལ་འཛིན་གྱིས་མཛད་པའི་སྒྲུབ་ཐབས་དང་། གདོང་དྲུག་དང་འཇིགས་བྱེད་གཉིས་ལ་རྒྱུད་ཀྱི་སྟེང་ནས་སྒྲུབ་ཐབས་མན་ངག་གིས་སྟོན་པས་གཞན་ལས་ཁྱད་པར་དུ་འཕགས་པའི་ཉམས་ལེན་ཡོད་པ་ཡིན་ནོ། །
རྗེ་བཙུན་སྐུ་མཆེད་ནས་གན་པ་སྟོན་དར། གན་པ་སོ་སྟོན་སོགས་ནས་རིམ་གྱིས་བླ་མ་དམ་པ་སོགས་ལ་བརྒྱུད་དེ་རྗེ་རྡོ་རྗེ་འཆང་ཀུན་དགའ་བཟང་པོས་ལེགས་པར་གསན་ནས་སེམས་དཔའ་ཆེན་པོ་སོགས་སྲས་ཀྱི་ཐུ་བོ་དུ་མ་ལ་སྩལ། ཀུན་མཁྱེན་མཁས་པའི་དབང་པོ་བསོད་ནམས་སེང་གེས་འདིའི་སྒྲུབ་དཀྱིལ་གཉིས་ཆར་མཛད། ཡང་ཞྭ་ལུ་བ་སངས་རྒྱས་དཔལ་བཟང་གིས་ཀྱང་ལུགས་འདིའི་སྒྲུབ་དཀྱིལ་སོགས་ཡིག་སྣ་བཞི་ཙམ་མཛད་ཅིང་། འདི་གཉིས་ཆར་གྱིས་མུས་ཆེན་སེམས་དཔའ་ཆེན་པོ་དཀོན་མཆོག་རྒྱལ་མཚན་ལ་གསན། དེ་དག་ནས་རིམ་གྱིས་བརྒྱུད་དེང་སང་ཡང་འཇིགས་བྱེད་ས་ལུགས་ཀྱི་དབང་དང་། རྟོག་བདུན་གྱི་བཤད་རྒྱུན་སོགས་མ་ཆད་པ་བཞུགས་པ་ཡིན་ནོ། ། ཡང་འཇིགས་བྱེད་ཀྱི་ལུགས་སྲོལ་རྣམས་ཀྱི་ནང་ནས་གྲགས་ཆེ་ཞིང་དར་རྒྱས་ཆེ་བར་བཞུགས་པའི་རྭ་ལུགས་ཞེས་གྲགས་པ་འདི་ནི་རྭ་ལོ་ཙཱ་བ་རྡོ་རྗེ་གྲགས་ཀྱི་རྒྱ་བལ་དུ་བྱོན་ཏེ། བལ་པོ་བྷ་རོ་ཕྱག་རྡུམ་དང་། བལ་ཡུལ་མན་ཛ་གླིང་པ་པཎྜི་ཏ་ཐུགས་རྗེ་ཆེན་པོ་དང་གཉིས་ལ་སོ་སོར་གསན་ནས་དར་བ་ལ་རྭ་ལུགས་ཞེས་གྲགས་པ་འདི་ཡིན་ཏེ།
དེ་ཡང་རྭ་ཆེན་འདི་འཁྲུངས་པའི་ཡུལ་ནི། ལ་སྟོད་སྙ་ནམ་གླང་ཡུལ་བ། ཡབ་བླ་མ་རྭ་དཀོན་མཆོག་རྡོ་རྗེ་ཞེས་བྱ་བ་གསང་སྔགས་རྙིང་མའི་དགེ་བཤེས་མི་རབས་བདུན་གྱི་བར་དུ་ཟམ་མ་ཆད་པར་བྱོན་པའི་བརྒྱུད་པ། འཇམ་དཔལ་གཤིན་རྗེ་གཤེད་ཀྱི་ཞལ་གཟིགས་པ་ཞིག་ཡིན་ལ། དེ་ལ་སྲས་ལྔ་ཡོད་པའི་འདི་ཆུང་བ། སྐུ་ལུས་སྦོམ་ལ་ཐུང་བ་ཁ་དོག་ནག་པ་མིག་རྩ་དམར་བ། སྐྲ་སེར་བ་ཁྲོ་བོའི་ཆ་ལུགས་ཅན་གཅིག་བྱུང་བས་མིང་ཡང་རྡོ་རྗེ་གཏུམ་པོ་དཔལ་ཞེས་བཏགས། སྐུ་བོང་དང་མི་ལྡན་ཡང་རྣམ་ཤེས་ཤིན་ཏུ་གསལ་བ་ཤེས་རབ་མཆོག་ཏུ་གྱུར་པ་ཞིག་ཡིན་པས། ལོ་བརྒྱད་པ་ལ་ཕུར་པ་རྩ་དུམ་དང་། ཡང་དག་རྩ་བ་ཐུགས་ལས་གསུངས།
དེ་དུས་འདི་ཐུགས་ཤིན་ཏུ་གཏུམ་པས་ཐམས་ཅད་དང་མ་མཐུན་པ་ཞིག་བྱུང་ནས་མཚམས་བྱེད་དུ་བཅུག་པས་ལོ་བཅུ་གཉིས་པ་ལ་འཇམ་དཔལ་གཤིན་རྗེ་གཤེད་ཀྱི་ཞལ་གཟིགས། དེའི་ཚེ་འདྲེ་གྲོང་སུམ་བརྒྱའི་ནང་ན་རིགས་དང་ལོངས་སྤྱོད་ཆེ་བ་ཞིག་གི་བུ་མོ་ཁ་དོག་ཕུན་སུམ་ཚོགས་པ་འདྲེ་མོ་དགེ་མ་ཞེས་བྱ་བ་ཇོ་མོར་བླངས་པ་ལས། རྭ་ལོ་འདི་ཁ་དོག་མ་མཚར་བ་དང་། ཐུགས་གཏུམ་པས་མོ་མ་དགའ་ཞིང་འགྲོགས་མ་འདོད་ནས། མོས་གླུ་འདི་ལྟར་བླངས་པ། སློབ་དཔོན་དཀོན་རྡོར་གྱི་ཁང་པ་ན། ། སྦལ་པ་གཅིག་དང་རྨ་བྱ་གཅིག ། སྦལ་པ་དེ་ཕག་ན་ནམ་ཙམ་ཕག ། རྨ་བྱ་དེ་འཕུར་ན་ནམ་ཙམ་འཕུར། ། རྭ་སྟོན་གཏུམ་པོ་ཁོང་འཛོམས་གྱུར་ཀྱང་། །
དགེ་མའི་སྙིང་ལ་འགྲོགས་མ་ཤེས། ། ཁྱེད་སྔགས་པ་མཐུ་ལ་རེ་མོད་ཀྱི། ། ཕ་ཚན་སུམ་བརྒྱ་ཟད་གྱུར་ཀྱང་། ། གཏུམ་པོ་དཔལ་དང་འགྲོགས་རི་ཤི། ཞེས་ཟེར་ཞིང་བླ་མ་བོར་ནས་སོང་བ་ལས། རྭ་ལོས་ཕྱིས་འཕྲང་གཅིག་ཏུ་བསྒུགས་ནས་མོ་བྱུང་བ་བཟུང་ནས་མོའི་སྣ་རྩ་བ་ནས་བཅད་ནས་བཏང་། དེ་ནས་མོའི་ཕྱིས་ཟངས་ཀྱི་སྣ་བཟོས། དེ་ལ་གསེར་བསྐུས་པས་འདྲེ་མོ་གསེར་སྣ་མ་ཞེས་གྲགས། དེ་ནས་འདྲེ་ཕ་ཚན་རྒྱ་ཆེ་བས་བོར་ཆ་ལ་མ་འཆམས་ཏེ། རྭ་ཆེན་ལ་ཞབས་འདྲེན་ཆེར་བྱུང་ནས་ཐུགས་ཁྲོས་ཏེ་གསེར་སྲང་ཕྱེད་དང་བཅུ་ཁྱེར་ནས་གླང་ཡུལ་དུ་མུ་སྟེགས་པུརྣ་ནག་པོའི་དྲུང་དུ་བྱོན།
གུར་གླང་གི་སེར་བའི་གདམས་ངག་ཞུས། བལ་ཡུལ་སྦྲུལ་དོང་དུ་དཀའ་ཐུབ་མཛད་ནས་བསྒྲུབས་པས། ཐོག་མདའ་བདུན་དང་སེར་བ་ཚན་ཆེན་པོ་ཉི་མ་ཕྱེད་དང་ནམ་ཕྱེད་ཀྱི་བར་ཕབ་སྟེ། འདྲེ་ཁྱིམ་གྱི་གྲོང་ཁྱེར་ཐམས་ཅད་བརླག་པར་བྱས་སོ། ། དེ་ནས་སླར་ཡང་གསེར་སྲང་གང་ཁྱེར་ནས་མུ་སྟེགས་པུརྣ་ནག་པོ་ལ་གཏད་ལ་སོགས་པ་མུ་སྟེགས་ཀྱི་ངན་སྔགས་ཟབ་མོ་དགུ་བརྒྱ་ཞུས། མུ་སྟེགས་ཁོང་ལ་ཕྱི་ཕྱག་མ་བྱས་པར་བྱོན་པས། སླར་མུ་སྟེགས་ཀྱི་མཐུ་བྱུང་གི་དོགས་ནས་མུ་སྟེགས་ཀྱི་མཐུ་བཟློག་པ་ལ་མཁས་པ་གང་ན་ཡོད་དྲིས་པས། བལ་པོ་ཡེ་རང་ན་བྷ་རོ་ཕྱག་རྡུམ་ནུས་པ་ཅན་དུ་གྲགས་པ་གཅིག་བཞུགས་ཟེར་བ་ཐོས་པས། དེར་བྱོན་ཏེ་གསེར་སྲང་གང་ཕུལ་ཨུཥྞི་ཁའི་ཕྱིར་བཟློག་ཞུས། བལ་པོའི་ལོ་ཙཱ་བ་ཆོས་ཀྱི་རྣལ་འབྱོར་བྱ་བ་དང་མཉམ་དུ་གསེར་སྲང་གང་།
དངུལ་སྲང་དོ་ཕུལ་ནས་ལོ་ཙཱ་བསླབས། དེ་ནས་དགུང་ལོ་ཉི་ཤུ་རྩ་གསུམ་ནས་རྩ་བརྒྱད་བར་ལོ་ལྔ་བལ་པོ་བྷ་རོ་ཕྱག་རྡུམ་གྱི་དྲུང་དུ་བཞུགས་ཏེ། དཔལ་རྡོ་རྗེ་འཇིགས་བྱེད་ཀྱི་དབང་རྒྱུད་སྒྲུབ་ཐབས་ལ་སོགས་པ་མན་ངག་དང་བཅས་པ་ཐམས་ཅད་དང་། ཕག་མོ་ཞལ་གཉིས་མའི་སྒྲུབ་ཐབས་མན་ངག་དང་བཅས་པ་ཞུས་ཤིང་། དེར་བསྒྲུབ་པ་མཛད་པས་རྡོ་རྗེ་འཇིགས་བྱེད་དང་། ཕག་མོ་ཞལ་གཉིས་མ་གཉིས་ཀྱི་ཞལ་གཟིགས་གྲུབ་པ་ཐོབ། དེར་བྷ་རོ་ལ་ཤིན་ཏུ་མོས་པ་ཞིག་བྱུང་ནས་གསེར་ལྷག་མ་རྣམས་ཕུལ། བོད་དུ་གཤེགས་པར་ཞུས་པས། འབྱོན་མ་བཞེད་པ་ལ་ནན་གྱིས་ཞུས་པས། བླ་མའི་ཞལ་ནས།
ང་མི་འགྲོ་པཎྜི་ཏ་གཅིག་ཁྱོད་ལ་ཅིས་ཀྱང་དགོས་ན། ང་ལ་བྱིན་པའི་གསེར་འདི་ཀུན་ཁྱེར་ལ་རྒྱ་གར་ནས་པཎྜི་ཏ་མཁས་པ་ཞིག་སྤྱན་དྲོངས་ལ་ཆོས་གཞན་ཡང་ཞུས། དེས་ཁྱོད་ཀྱི་དོན་འགྲུབ་པར་འོངས་ཀྱི་གསུངས། རྭ་ཆེན་གྱི་ཐུགས་དགོངས་ལ་བླ་མ་མི་གཤེགས་ཀྱང་གསེར་ཕུལ་བ་སླར་ལེན་པ་ངོ་ཚ། དེ་བས་རང་ཉིད་ཀྱིས་བོད་དུ་གསེར་བཙལ་ལ་དེ་ནས་བླ་མས་གསུངས་པ་བཞིན་བྱས་ན་ལེགས་པ་འདུག་སྙམ་ནས་སྔར་གྱི་གྲོགས་བལ་པོ་ལོ་ཙཱ་བའི་རྩར་བྱོན་ནས། ང་བོད་དུ་སྐྱེལ་དགོས་འདི་བཞིན་བྱེད་པ་ཡིན་གསུངས་ནས་སྔར་གྱི་ལོ་རྒྱུས་བསྙད་པས། བལ་པོ་ལོ་ཙཱ་བ་ན་རེ། ཁྱོད་ཀྱིས་ཆོས་ཕྱིར་དཀའ་སྤྱད་ནུས་པ་ངོ་མཚར་ཆེ། གྲོགས་ཅིས་ཀྱང་བྱེད་ཟླ་བ་གཅིག་གཉིས་ལ་འདིར་སྡོད། དེ་ནས་འགྲོགས་ལ་ཆ་ཟེར།
དེར་བལ་པོ་ལོ་ཙཱ་བས་མཚམས་སྦྱོར་བྱས་ནས་ཚོང་དཔོན་ཕྱུག་པོ་གཅིག་གིས་རྭ་ཆེན་ལ་དབང་བསྐུར་ཞུས། དེར་ཡུལ་སྡེ་ཆེན་པོ་གཅིག་གི་མི་མང་པོ་ཡང་འདུས་ནས་འབུལ་བར་སྨན་མང་པོ་བྱུང་བ་རྣམས་ཁྱེར་ནས་དཔོན་སློབ་གཉིས་ཀྱིས་བོད་དུ་བྱོན་པས། སྔར་གྱི་མུ་སྟེགས་པུརྣས་ཐོས་ཏེ་ཁོང་ང་ལ་ཕྱི་ཕྱག་མི་བྱེད་པར་འགྲོ་བ་ཟེར་ཞིང་ཁོང་ཁྲོས་ནས་ཕུར་བུ་མདའ་འཕེན་གྱི་བསྒྲུབ་པ་ལ་ཞུགས་ཡོད་དོ་བྱ་བའི་བང་ཆེན་བྱུང་། དེར་རྭ་ཆེན་གྱིས་སྔར་བྷ་རོས་གནང་བའི་ཕྱིར་བཟློག་ཨཥྞི་ཥའི་འཁོར་ལོ་གཡམ་པ་ཆེ་བ་གཅིག་ལ་བྲིས། རང་ཉིད་རྫ་མའི་ནང་དུ་ཞུགས། འཁོར་ལོས་ཁ་བཅད། མལ་སའི་ལོགས་ལ་རྡོ་རྗེ་འཇིགས་བྱེད་ཀྱི་སྐུ་ཐང་བཀྲམ་ནས་སྔགས་བཟླ་ཞིང་བཞུགས་པས། སྲོད་ནམ་ཕྱེད་ཐོ་རངས་གསུམ་ལ་སྒྲ་རྩལ་པ་རེ་བྱུང་ནས་ནང་པར་བལྟས་པས། ཁང་པའི་ཡ་ཐེམ་ལ་སེང་ལྡིང་གི་ཕུར་པ་དར་དམར་པོ་བཏགས་པ་གཅིག་བརྒྱབ་འདུག དེ་བཞིན་དུ་མལ་སའི་བྲིས་སྐུ་དང་།
ཀ་གཞུ་ལ་ཡང་ཕུར་པ་རེ་བརྒྱབ་འདུག་ཀྱང་། བླ་མ་རྭ་ཆེན་ལ་གཏན་ནས་གནོད་མ་ཐུབ། དེའི་ཚེ་སྙེ་ནམ་དུ་འདིར་དགྲ་ཐམས་ཅད་བརླག་པར་བྱས་མོད་ཀྱང་། ད་ནི་མུ་སྟེགས་ཀྱི་མཐུས་ཁོ་རང་ཡང་ཤི་ལོ་ཟེར་བའི་གཏམ་བྱུང་ནས། གཅེན་པོ་གནས་བརྟན་སྤྲེའུ་ཡང་སླེབས། དེ་ནས་ཁོང་གསུམ་གྱིས་བལ་པོ་ནས་བོད་དུ་བྱོན། རྭ་ཆེན་འདི་ནུས་མཐུ་ཤིན་ཏུ་ཆེ་བར་གྲགས་པས་སྙ་ནམ་པ་དང་། ལ་སྟོད་པ་ཐམས་ཅད་ཀྱིས་བསུ་བ་དང་སྣ་ལེན་བྱས། ཐམས་ཅད་ཡོན་བདག་ཏུ་གྱུར་དགྲ་གཉེན་མེད་པར་མཛད། དེར་དབང་བསྐུར་སོགས་འགྲོ་དོན་མང་དུ་མཛད་པས་སྔ་ཕྱིར་འབུལ་ནོད་བྱུང་བ་གསེར་སྲང་ཉི་ཤུ་ཙམ་དུ་ལོངས་ནས།
ད་ནི་གསེར་འདི་རྣམས་ཁྱེར་ལ་རྒྱ་གར་ནས་པཎྜི་ཏ་སྤྱན་འདྲེན་པ་ལ་འགྲོ་བར་བྱ་དགོངས་ཙ་ན། ཡབ་ཀྱིས་གཏོང་མ་འདོད་པར། ད་ནི་ཆོས་ཀྱང་སྔར་གྱི་ཚོའི་ཆོག ལྷོ་བལ་གྱི་ཚད་ནད་འདི་སྲོག་ལ་ཡང་གཟན། ང་རྒས་པས་སླར་འཕྲད་པ་ཡང་དཀའ་བས་ཕར་མ་འགྲོ་ཟེར་ནས་ཕའི་ངོ་ལ་ལོ་གསུམ་བཞུགས། དེ་བལ་པོ་ལོ་ཙཱ་བས་བསྐུལ་བ་ལ་བརྟེན་སྔར་ནི་ཕས་བཤོལ་བཏབ་ནས་བསྡད་པ་ཡིན། གསེར་ཡང་མི་ཉུང་ཙམ་ཡོད་གྲོགས་བཟང་བའི་རིང་ལ་འགྲོ་བར་རིགས་དགོངས་ནས་སླར་ཕ་ལ་ཞུས་ནས་བྱོན་པས་ཞག་བཅུ་ལ་བལ་པོ་ཡེ་རང་དུ་སླེབས། ཕྱག་རྡུམ་དང་མཇལ་ནས་ཁོང་གི་གསུང་ལས། ངས་འཇིགས་བྱེད་དང་ཕག་མོ་གཉིས་ལས་མི་ཤེས་པས། ཁྱོད་རྒྱ་གར་དུ་སོང་བ་པཎྜི་ཏ་མཁས་པ་ཞིག་ཅིས་ཀྱང་སྤྱན་འདྲོངས་པ་གྱིས་གསུངས་པ་བཞིན་ལམ་དུ་ཆས་པ་ན།
བལ་པོ་རྣལ་འབྱོར་པ་ན་རེ། པཎྜི་ཏ་མཁས་པ་བལ་པོ་རང་ནས་རྙེད་འོངས་རྒྱ་གར་དུ་བསྒྲོད་པ་དཀའ་བས་བཤོལ་བ་ལེགས་ཟེར་བས། རྭ་ལོའི་ཞལ་ནས། ང་ནི་རྡོ་རྗེ་འཇིགས་བྱེད་ཡིན། ། ཁམས་གསུམ་ཐམས་ཅད་དགྲར་གྱུར་ཀྱང་། ། འཇིགས་སོ་སྙམ་པ་ང་ལ་མེད། ། མངོན་སྤྱོད་དྲག་པོའི་ནུས་པ་ཡོད། ། ང་ཡིས་ཕར་ལ་མ་བཅོམ་ན། ། ཐ་མལ་གཞན་གྱིས་ང་མི་ཐུབ། ། སྙ་ནམ་འདྲེ་ཁྱིམ་སུམ་བརྒྱ་ཡང་། །
ང་ཡིས་བརླག་པར་བྱས་ལ་ལྟོས། ། རྒྱ་གར་པུརྣ་ནག་པོ་ཡིས། ། ཐོག་ལྟར་ཕབ་པའི་ཕུར་བུའི་མདའ། ། ང་ལ་རྡུག་པ་མ་མཐོང་ངམ། ། ང་ཡིས་བརླག་པར་བྱས་ལ་ལྟོས། ། ང་ནི་རྡོ་རྗེ་ཕ་ལམ་ཡིན། ། ང་ནི་ཁྲོ་བོ་ཆེན་པོ་སྟེ། ། འཇིག་རྟེན་དྲེགས་པ་སུ་ཆེ་ཡང་། ། ང་ཡིས་མི་ཐུབ་གང་ཡང་མེད། ། བླ་མ་བྷ་རོའི་གསུང་བསྒྲུབ་ཅིང་། །
ང་རང་དམ་བཅའ་བརྟན་པོར་བགྱིད། ། སློབ་དཔོན་ཐུགས་ཁྲལ་མ་བྱེད་ཅིག ། ཅེས་གསུངས་ནས་རྒྱ་གར་གྱི་ལམ་དུ་ཞུགས་ཏེ་བལ་པོའི་ཚོང་པ་རྒྱ་གར་དུ་འགྲོ་བ་རྣམས་དང་འགྲོགས་ཕྱིན་པས། ལམ་བར་ཇག་པ་བྱུང་ནས་ཚོང་བ་ལ་ལ་བརྡུངས། ལ་ལ་ཁྲིད། རྭ་ཆེན་གྱི་ཞབས་ཏོག་པ་ལ་ན་བཟའ་དང་ཁྲེས་པོ་ཡོད་པ་ཀུན་ཀྱང་ཁྱེར་བ་ན། རྡོ་རྗེ་འཇིགས་བྱེད་ཀྱི་སྒོ་ནས་ལུས་རེངས་པར་འགྱུར་བའི་ཆོ་ག་བྱས་པས་ཇག་པ་ཐམས་ཅད་རེངས་ནས་འགྲོ་མ་ནུས་པར་ས་ལ་འགྱེལ། བླ་མ་དཔོན་སློབ་རྣམས་བདེ་བར་བྱོན་ཏེ་རྒྱ་གར་དུ་ཕེབས་ཚོང་པ་རྣམས་ཀྱིས་བླ་མ་ལ་གཏང་རག་ཕུལ་ཏེ། བླ་མ་ཚུར་འབྱོན་དུས་ངེད་རྣམས་ཀྱི་ཞབས་ཏོག་བྱེད་ཟེར། དེ་ནས་རྭ་ཆེན་གྱིས་རྡོ་རྗེ་གདན་དང་སོ་བ་ན་ཐའི་མཆོད་རྟེན།
ན་ལེནྟྲ་སོགས་མཇལ་བས། ན་ལེནྟྲར་བལ་པོ་ཐུགས་རྗེ་ཆེན་པོ་དང་མཇལ། དེའི་དྲུང་དུ་རབ་བྱུང་བསྙེན་རྫོགས་མཛད། མཚན་ཤྲཱི་བཛྲ་ཀིརྟི་ཞེས་པ་བོད་སྐད་དུ་དཔལ་རྡོ་རྗེ་གྲགས་པ་ཞེས་བྱ་བར་བཏགས། དེ་ནས་པཎྜི་ཏའི་ཞལ་ནས། ང་བལ་ཡུལ་མཉྫ་གླིང་དུ་འགྲོ་བས། ཁྱོད་འདིར་སྡོད་ན་ངའི་པཎྜི་ཏ་གཅིག་ལ་སྒྲགས་ལ་ཞོག ང་ལ་བླ་མ་བྱེད་ན་ངའི་རྗེས་ལ་འདོངས། ཁོ་བོས་ཁྱོད་ལ་གསང་སྔགས་ཀྱི་རྒྱུད་མན་ངག་དང་བཅས་པ་སྟེར་བ་ཡིན་གསུངས་པ་ལ། རྭ་ལོའི་ཐུགས་དགོས་ལ་ངས་དཀའ་བ་སྤྱད་ནས་འདིར་འོངས་པའི་དོན་བླ་མ་པཎྜི་ཏ་གཅིག་འཚོལ་བའི་ཆེད་ཡིན་ན།
པཎྜི་ཏ་དང་མཇལ་ནས་གཞན་འཚོལ་བ་མི་འོངས་སྔར་ནས་ཀྱི་ལས་འཕྲོ་ཡང་འདི་དང་ཡོད་པར་ངེས་པས་འདི་གར་གཤེགས་གར་བཞུགས་སུ་འགྲོ་འདུག་བྱ་དགོས་དགོངས་ནས། ཁྱེད་ཀྱི་སྙན་གྲགས་ལ་བསམ་ནས་འདིར་འོངས་པ་ཡིན། ཆོས་ཀྱང་ཅི་དགོས་ཐུགས་ལ་འདོགས་པར་ཞུ། བདག་གི་ཕྱིར་བོད་དུ་ཡང་གཤེགས་དགོས་ཞུས་པས། ངས་བུ་ཁྱོད་ཀྱི་དོན་ནུས་སམ་མི་ནུས་བལྟ་ཡི་གསུངས་ནས་ཟླ་བ་གཅིག་ཏུ་ཐུགས་དམ་མཛད་ནས་གསུང་མ་བྱོན། དེའི་བར་ལ་པཎ་ཆུང་བུདྡྷ་ཤྲཱི་བྷ་དྲ་ལ་སཾསྐྲྀ་ཏའི་སྐད་བསླབས་པས་མཁས་པར་མཁྱེན། དེ་ནས་པཎྜི་ཏ་ཐུགས་རྗེ་ཆེན་པོས་ངས་ཁྱོད་ཀྱི་དོན་ནུས་པར་འདུག་པས་སྔོན་ལ་མཉྫ་གླིང་དུ་འགྲོ དེ་ནས་བོད་ལ་ལྟ་ཡི་བྱ་གསུངས། བླ་མ་པཎྜི་ཏ་དང་། ལོ་ཙཱ་བ་དཔོན་སློབ་བཅུ་ཙམ་གྱིས་རྒྱ་གར་ནས་བལ་པོར་བྱོན་པས་མཉྫ་གླིང་དུ་བདེ་བར་ཕེབས། དེར་ཟླ་བ་བཞི་ཙམ་གྱི་བར་དུ་བཞུགས་ནས་པཎྜི་ཏ་དེ་ཉིད་ལ་འཁོར་ལོ་བདེ་མཆོག་གི་རྩ་བཤད་ཀྱི་རྒྱུད།
ལཱུ་ཧི་པས་མཛད་པའི་སྒྲུབ་ཐབས་གདམས་ངག་དང་བཅས་པ་དང་། ནག་པོ་པའི་གཞུང་དྲུག་གི་གདམས་ངག་དང་བཅས་པ་སྟེ་བཀའ་སྲོལ་གཉིས་ཆ་ཚང་བ། དགེས་པ་རྡོ་རྗེའི་རྩ་བཤད་ཀྱི་རྒྱུད་སྒྲུབ་ཐབས་གདམས་ངག་དང་བཅས་པ། གསང་བ་འདུས་པ་ཡེ་ཤེས་ཞབས་ལུགས་ཀྱི་རྩ་བཤད་སྒྲུབ་ཐབས་གདམས་ངག་དང་བཅས་པ་རྣམས་དང་། གཞན་ཡང་རྡོ་རྗེ་གདན་བཞིའི་རྒྱུད་དང་གདམས་ངག་ཚང་བར་གསན། ཁྱད་པར་གཤེད་སྐོར་ལ་གཤིན་རྗེ་གཤེད་ནག་པོའི་རྒྱུད་ལེའུ་བཅོ་བརྒྱད་པ་དང་། གདོང་དྲུག་གི་རྒྱུད། དེའི་ཡན་ལག་ཏུ་གྱུར་པ་གྲུབ་ཆེན་དཔལ་འཛིན་གྱིས་མཛད་པའི་གཤིན་རྗེ་གཤེད་ནག་པོའི་སྒྲུབ་ཐབས་དཀྱིལ་ཆོག་གདམས་ངག་ཕྲ་མོ་འགའ་དང་བཅས་པ་ལེགས་པར་གསན་ཏེ། མདོར་ན་པཎྜི་ཏ་དེ་ལ་དབང་བསྐུར་མི་འདྲ་བ་བཅུ་བདུན་ཙམ་དང་། རྒྱུད་བཤད་དང་སྒྲུབ་ཐབས་ཤིན་ཏུ་མང་བ་ཞིག་གསན་པའི་རྒྱུད་དང་སྒྲུབ་ཐབས་རེ་རེ་ལ་གསེར་ཞོ་རེ།
དབང་བསྐུར་རེ་ལ་གསེར་ཞོ་གསུམ་རེ་དང་གསེར་སྲང་རེ་རེ་བཤིག་པའི་ཚོགས་འཁོར་ཀྱང་ལན་གྲངས་དུ་མ་དང་བཅས་གསན་པ་ཡིན་ནོ། ། དེ་ནས་ལོ་ཙཱ་བའི་ཐུགས་དགོངས་རྫོགས་པའི་ཆོས་བྱུང་ནས་པཎྜི་ཏ་ལ་ད་བོད་དུ་གཤེགས་པར་ཞུས་པས། པཎྜི་ཏས་ངས་བོད་དུ་མི་བརྟོལ་བས་པཎྜི་ཏ་གཞན་ཞིག་བཏང་གིས་གསུངས། རྭ་ཆེན་གྱི་ཐུགས་དགོངས་ལ་འཕྲལ་གྱི་ཞབས་ཏོག་ཆུང་བ་ཡིན་ནམ་སྙམ་ནས་གསེར་སྲང་གང་ཕུལ་ནས་ཅིས་ཀྱང་གཤེགས་པར་ཞུ་གསུངས་ནས་ནན་ཆེ་བར་ཞུ་ཕུལ་པས། ང་ཁྱོད་ཀྱི་ཞབས་ཏོག་སོགས་ལ་འཁང་པ་མིན། ང་བོད་དུ་འགྲོ་བ་ལ་འཚེར་བ་ཡིན་ཏེ། ཁྱོད་ཅིས་ཀྱང་མི་ཉན་ན་དེ་བཞིན་བྱ། བོད་དུ་ལོ་གསུམ་ཙམ་ལས་མི་སྡོད། དེས་ཁྱོད་ལ་ཕན་ཐོགས་ན་ཁྱོད་ཀྱི་དོན་དུ་འགྲོ་ཡི་གསུངས་ནས་པཎ་ཆེན་ལ་འཁོར་པཎ་ཆུང་གཉིས་ཞབས་ཏོག་པ་གསུམ། ལོ་ཙཱ་བ་དཔོན་སློབ་གསུམ་སྟེ་དགུས་བོད་དུ་བྱོན་པས་ལམ་བར་དུ་སྔར་གྱི་བལ་པོ་རྣལ་འབྱོར་པ་དང་།
ཚོང་པ་རྣམས་ཀྱིས་བསུ་མ་དང་སྣེ་ལེན་རྒྱ་ཆེན་པོ་བྱས། དེ་ནས་རིམ་གྱིས་བོད་དུ་ཕེབས། དབུས་གཙང་མངའ་རིས་སོགས་ཀྱི་བོད་ཡུལ་ཕལ་ཆེ་བར་བྱོན་ནས་ལོ་པཎ་དེ་གཉིས་ཀྱིས་སྔར་འཕགས་ཡུལ་ནས་འགྱུར་བའི་རྒྱུད་སྡེ་བསམ་གྱིས་མི་ཁྱབ་པ་ཞིག་ལོ་ཆེན་རིན་ཆེན་བཟང་པོ་དང་། འགོས་ལོ་ཙཱ་བ་སོགས་ཀྱི་འགྱུར་རྣམས་ལ་གཞི་བྱས་ཏེ་མ་ལེགས་པ་བག་རེ་འདུག་པ་རྣམས་བཅོས། མ་ཚང་བ་རྣམས་ཁ་བསྐངས། བོད་ཀྱིས་བཅུག་པའི་ཚིག་ལྷག་པོ་ཐམས་ཅད་ཕྱུང་སྟེ་འགྱུར་བཅོས་མཛད་ནས་གཏན་ལ་ཕབ། རྒྱུད་འཆད་པ་ན། རྒྱ་གར་གྱི་འགྲེལ་པ་མན་ངག་སྦས་པའི་ནག་འབྱམས་མང་པོ་རེ་ཞིག་བཞག་ནས། རྒྱུད་ཀྱི་དོན་ཐམས་ཅད་མངོན་པར་རྟོགས་པས་བཅིངས། མན་ངག་ཚིག་གིས་བཀྲོལ་ནས་འཆད་པའི་ལུགས་འབའ་ཞིག་མཛད་པས།
ཐུགས་རྗེ་ཆེན་པོ་རྒྱུད་རྐྱང་མཁན་པོ་ཞེས་གྲགས། དེ་ལྟར་པཎ་ཆེན་དེས་བོད་དུ་ལོ་ཕྱེད་དང་ལྔ་བཞུགས་ནས་དེའི་རིང་ལ་རྒྱུད་དག་མ་དག་མང་པོ་འགྱུར་བཅོས་མཛད་ནས་གཏན་ལ་ཕབ། ལོ་ཙཱ་བ་ལ་གནང་བས་ཅུང་ཟད་ཐུགས་ཡུས་ཀྱི་རྣམ་པ་ལ། རྭ་ཆེན་ལོ་ཙཱ་བས་གསེར་སྲང་བདུན་བརྒྱ་ཙམ་ཞིག་འཁར་གཞོང་དུ་བླུགས་ནས་པཎྜི་ཏའི་ཕྱག་ཏུ་ཕུལ་བས་ཤིན་ཏུ་མཉེས། འཁོར་པཎ་ཆུང་གཉིས་ལ་ཡང་གསེར་སྲང་བརྒྱ་རེ་ཕུལ། གཡོག་པོ་གསུམ་ལ་སྲང་ལྔ་བཅུ་རེ་བྱིན། དེ་ནས་པཎྜི་ཏ་དཔོན་གཡོག་རྣམས་ལ་སླར་ཡང་གསེར་མང་པོ་ཕུལ་མཉེས་ཏེ། པཎྜི་ཏས་བོད་ནས་བལ་པོར་བྱོན། རྭ་ལོས་མངའ་རིས་སྟོད་དུ་ལོ་གསུམ་བཞུགས་པས། དེའི་རིང་ལ་འབུལ་བ་མང་པོ་བྱུང་བ་རྣམས་གསེར་དུ་བསྒྱུར་བས་གསེར་སྲང་ལྔ་བརྒྱ་བྱུང་བ་ཁྱེར་ནས་བལ་པོ་ཡེ་རང་དུ་བྷ་རོ་ཕྱག་རྡུམ་གྱི་དྲུང་དུ་བྱོན་ནས་སྲང་བརྒྱ་ཕུལ།
སྲང་བརྒྱ་ཚོགས་པ་བརྒྱ་སྐོར་རེ་ལ་ཚོགས་འཁོར་བརྒྱ་རྩ་བརྒྱད་ཀྱི་རྟེན་མཛད། བླ་མ་པྲཛྙཱ་རཀྵི་ཏའི་དུས་མཆོད་ལ་སྲང་བརྒྱ་ཕུལ། བླ་མ་རང་དང་རྣལ་འབྱོར་པ་གཞན་གྱིས་རྡོ་རྗེ་འཇིགས་བྱེད་བསྒྲུབས་པ་ཟླ་བ་དྲུག་མཛད་པའི་ཆ་རྐྱེན་དུ་གསེར་སྲང་བརྒྱ་དང་ཞོ་དོ་བཤིག སྲང་བརྒྱས་རྡོ་རྗེ་འཇིགས་བྱེད་དང་། ཕག་མོ་སོགས་ཀྱི་བྲིས་སྐུ་བཞེངས་པའི་ཆ་རྐྱེན། གྲུབ་ཆེན་བྷ་རོ་དང་ལོ་ཙཱ་བ་རང་ཉིད་ཀྱིས་འཇིགས་བྱེད་དང་ཕག་མོ་ཞལ་གཉིས་མ་སོགས་ཀྱི་རྒྱུད་འགྱུར་མཛད་པ་སོགས་ཀྱི་ཆ་རྐྱེན་མཛད། དེ་ནས་ཡང་བོད་དུ་བྱོན། མངའ་རིས་དང་གཙང་གི་ཉང་སྟོད་སོགས་སུ་དབང་བསྐུར་སོགས་ཆོས་འཁོར་རྒྱ་ཆེན་པོ་བསྐོར་འགྲོ་དོན་དཔག་ཏུ་མེད་པ་མཛད་བཞིན་པར་བཞུགས་པའི་སྐབས་སུ། ཁམས་སུ་སྤྱན་འདྲེན་པ་བྱུང་ནས་གཤེགས་པར་བརྩམས་ཏེ་དབུས་སུ་ཕེབས་ལོ་འགའ་འགོར། དེ་ནས་རིམ་གྱིས་གཤེགས་པ་ན་ལམ་བར་དུ་ཡར་ལྷ་ཤམ་པོ་ལ་འཁོར་གནོད་སྦྱིན་རྔ་ཤང་ཅན་འབུམ་དང་བཅས་པ་དང་།
ངན་ལམ་མྱུ་གུ་ཚལ་གྱི་ཀླུ་བདུད་ཀྱིས་ཁ་འཚུབ། རླུང་འཚུབ་སེར་བ་དྲག་པོ་བཏང་ནས་གཤེགས་སུ་མ་སྟེར་བ་ལ། བླ་མས་ཐོག་ཕབ་སྟེ་དེ་དག་ཐོག་གིས་ཚར་བཅད། དེ་ནས་ཁམས་སུ་ཕེབས་པ་དང་དེར་གདུལ་བྱ་དཔག་ཏུ་མེད་པ་ལ་ཆོས་མང་དུ་གསུངས་པས། སློབ་མའི་ཚོགས་ཀྱང་བསམ་གྱིས་མི་ཁྱབ་པ་ཞིག་བྱུང་སྟེ། དུས་དེ་ཙམ་ན་རྒྱ་བོད་གཉིས་ན་བླ་མ་རྭ་ལོ་ཙཱ་བ་ལས་འཕྲིན་ལས་ཆེ་བ་མེད་ཅེས་ཀྱང་གྲགས་པ་ཡིན་ནོ། ། དེ་ནས་ཡང་སླར་བོད་དབུས་གཙང་དུ་བྱོན། ཁམས་ཕྱོགས་སུ་འབུལ་བའི་དངོས་པོ་མང་དུ་བྱུང་བ་རྣམས་ཀྱིས་ཆ་རྐྱེན་མཛད་དེ་དཔལ་བསམ་ཡས་མི་འགྱུར་ལྷུན་གྱི་གཙུག་ལག་ཁང་དང་། གཙང་གི་གཙང་འགྲམ་ལྷ་ཁང་སོགས་ལ་ཞིག་བཅོས་ཕུལ་དུ་ཕྱིན་པ་མཛད། དེ་ནས་རོང་ངུར་སྨྲིག་གི་ཆོས་དཔོན་མཛད།
དེ་དུས་འབུམ་ཚར་བདུན་གྱིས་སྣ་དྲངས་པའི་པོ་ཏི་སུམ་བརྒྱ་དང་། ལུགས་སྐུ་བལ་པོ་མ་མི་ཚད་བདུན། བྱིས་པ་ལོ་བརྒྱད་པའི་ཚད་ལྔ་སྟེ་བཅུ་གཉིས་གཙུག་ལག་ཁང་དུ་བཞུགས་སུ་གསོལ། གཙུག་ལག་ཁང་ཇི་སྲིད་གནས་ཀྱི་བར་དུ་མགྲོན་ཟན་ལོ་རེ་ལ་ཟླ་བ་གསུམ་གསུམ་བཙུགས་ཏེ་དེའི་ཆ་རྐྱེན་ལ། གཡུ་མེ་ཏོག་སྤུངས་པ་ཞེས་བྱ་བ་ཁྱད་འཕགས་ཞིག་ཡོད་པ་དེས་གཙོས། གཡུ་ཆུང་བ་བརྒྱ་རི་བ་ནས་ཆེ་བ་སྟོང་རི་བའི་བར་བསྒྲིགས་པའི་ཕྲེང་བ་རིང་ཐུང་འདོམ་གསུམ་ཙམ་ཡོད་པ་ཞིག་དང་། གཞན་ཡང་ཁྲབ་བདུན། ཏང་རྩེ་བརྒྱ། དར་ཡུག་བརྒྱ། ནས་ཁལ་བརྒྱ།
རྟ་སུམ་ཅུ་སོགས་དངོས་སྤྱད་དཔག་ཏུ་མེད་པ་སྦྱོར་བར་མཛད། དེ་བཞིན་དུ་བསམ་ཡས་དང་ར་སྒྲེང་སོགས་དགོན་བསམ་གྱིས་མི་ཁྱབ་པ་ལ་ཆོས་ཀྱི་ཆ་རྐྱེན་དུ་དངོས་པོ་དཔག་ཏུ་མེད་པ་འབུལ་བར་མཛད་ཅིང་། མདོར་ན་རྒྱ་བལ་དབུས་གཙང་ཁམས་མངའ་རིས་སོགས་ཀྱི་དགོན་ཐམས་ཅད་དུ་བསྙེན་བཀུར་གྱི་ཚོགས་བགྲང་བར་དཀའ་བ་ཞིག་གི་རྒྱུན་འཛུགས་པར་མཛད་པ་ཡིན་པས་ཟང་ཟིང་གི་སྦྱིན་པ་ཙམ་གྱི་སྒོ་ནས་ཀྱང་འགྲོ་བ་ཐམས་ཅད་བདེ་བ་ལ་བཀོད་པ་ཡིན་ནོ། ། ཡང་མཐུ་རྩལ་གྱིས་རང་ཉིད་ལ་ཐུགས་འགལ་སྒྲུབ་པ་པོ་རྣམས་ཚར་བཅད་པ་ཡིན་ཏེ། དེ་ཡང་སྔ་མོར་བལ་པོ་ཐུགས་རྗེ་ཆེན་པོ་བཞུགས་པའི་དུས་སུ་ཟངས་དཀར་ལོ་ཙཱ་བ་བྱ་བ་ཕྱག་ན་རྡོ་རྗེའི་རྣལ་འབྱོར་པ་ཞིག་ཡོད་པ་དེས་རྭ་ཆེན་ལ་ཐུགས་འགལ་ཆེར་བྱས་པ་ལ་བརྟེན། རྭ་ལོས་ཟངས་དཀར་ལོ་ཙཱ་བ་ལ། ཁྱོད་ཀྱི་ལུས་ཀྱི་གནས་ལག་པས་མི་བསྙོགས། མིག་གིས་མི་མཐོང་བའི་སར་ནད་དྲག་པོ་གཅིག་བཏང་ལ་བསད་ཀྱི་གསུངས་པས། ཁོང་གི་སོབ་རུབ་མཚམས་སུ་ལྷོག་པ་བྱུང་ནས་ཞག་བདུན་སོང་པ་ན་ཤིའོ། ། ཡང་དབུས་སུ་བཞུགས་སྐབས་སྐྱོ་འདུལ་འཛིན་ན་རེ།
ཁྱེད་རབ་ཏུ་བྱུང་བའི་མཁན་པོ་མཛད་པ་ལ། མཁན་པོར་འོས་པའི་ཡོན་ཏན་མ་ཚང་སྟེ། མཁན་པོ་བྱ་བ་བསྙེན་པར་རྫོགས་ནས་ལོ་བཅུ་ལོན་པའི་དགེ་སློང་འདུལ་བའི་སྡེ་སྣོད་ཤེས་པ་དགོས་པ་ལ། ཁྱེད་ནུབ་ཀྱི་རིགས་སུ་ཤ་ཆང་ལ་ལོངས་སྤྱོད། སྐབས་སུ་མི་ལ་མཐུ་གཏད་བཏང་ནས་གསོད། ལྐོག་ཏུ་བུད་མེད་བསྟེན་པས་གཞན་གྱི་མཁན་པོ་བྱས་ན་བསྟན་པ་ལ་གནོད་ཟེར་ཞིང་། གཞན་ཡང་མང་པོའི་གསེབ་ཏུ་ཆོས་གཏམ་ལ་བསྙད་བཏགས་ནས་ངན་སྨྲས་མང་དུ་བྱས་པ་ན། དེར་རྭ་ཆེན་ཐུགས་ཅུང་ཟད་ཁྲོས་པའི་རྣམ་པས་འདི་སྐད་གསུངས་ཏེ། ཤ་ཆང་བཟའ་བ་ཚོགས་ཀྱི་འཁོར་ལོ་ཡིན། ། དམ་ཉམས་གསོད་པ་སྔགས་ཀྱི་དམ་ཚིག་ཡིན། །
བུད་མེད་བསྟེན་པ་ལས་ཀྱི་ཕྱག་རྒྱ་ཡིན། ། ང་ཡིས་དེ་ལྟར་ཤེས་པའི་གནས་སྐབས་ན། ། འདུལ་འཛིན་དགེ་འདུན་དག་དང་འགལ་བ་མེད། ། དེ་བས་དམ་ཉམས་ལོག་ལྟ་ཅན་ཁྱོད་ཀྱང་། ། ཞག་བདུན་ཐོ་རངས་གཤེགས་སུ་གསོལ་བར་བྱ། ། གསུངས་པས། མཁན་པོ་དེ་ཞག་བདུན་ན་ལུས་ངག་ཡིད་གསུམ་རེངས་ནས་འདས། ཡང་ལན་ཅིག་ཡར་ལུང་དུ་བཙད་པོ་རྩེ་ལྡེའི་བློན་པོས་བླ་མའི་ཞབས་ཏོག་པ་དོན་གཉེར་ལ་འགྲོ་བའི་རྟ་འཕྲོགས། ཉེ་གནས་པ་བརྡུངས་པ་ན། བླ་མས་མཐུ་མཛད་པར་བརྩམས་པ་ན།
གཞན་གྱིས་བར་བྱས་ནས་རྟ་ཡང་ཕུལ། མཐུ་ཡང་མི་མཛད་པ་ཞུས་པས་ཞལ་གྱིས་བཞེས་པ་ན། ཞག་ཁ་ཅིག་ནས་བཙད་པོ་དེས་གཡོར་པོའི་མི་ངན་དང་བསྡེབས་ནས་བླ་མ་ཆོས་འཁོར་མཛད་པའི་ཡུལ་དེར་ཆོམ་པོ་མཛད་པ་ན། བླ་མའི་བུ་སློབ་ཚོ་ཁྲོས་ནས་འོ་སྐོལ་ལ་དགྲ་ཡང་ཡང་བྱས་པས་བླ་མ་ལ་ནུས་པ་ཡོད་ན་ད་རེས་འདོན་དགོས་ཟེར་བ་ལ་བླ་མའི་ཞལ་ནས། ང་རྭ་རྒན་ལོ་ཙཱ་རྒས་སམ། གནམ་གྱི་སེར་བ་ཟད་དམ། འབྲུག་གི་གྲེ་བ་རལ་ལམ། འཇིགས་བྱེད་ཁམས་སུ་སོང་ངམ། མ་མོ་གྲོ་ཁ་ཡན་ནམ། ས་བདག་གཉིད་དུ་སོང་ངམ།
ང་ལ་མཐུ་མེད་ན་སུ་ལ་ཡོད་ཟེར་ནས་བཙད་པོ་དང་། གཡོར་པོ་བསྡེབས་པའི་མི་ངན་ཐམས་ཅད་ཀྱི་ཡུལ་དུ་སེར་བ་ཕབ་སྟེ་བརླག་པར་བྱས་སོ། ། དེ་དག་ལ་སོགས་པ་མདོར་ན་མཐུ་དང་ནུས་པའི་སྒོ་ནས་གདུག་པ་ཅན་དུ་མ་ཞིག་བསྒྲལ་བ་སོགས་ཀྱི་རྣམ་པར་ཐར་པ་དཔག་ཏུ་མེད་པ་ཞིག་མངའ་བ་ཡིན་ནའང་མདོར་བསྡུས་པ་ཙམ་མོ། ། དེ་ལྟ་བུའི་རྭ་ཆེན་རྡོ་རྗེ་གྲགས་ཀྱིས་བལ་པོ་བྷ་རོ་ཕྱག་རྡུམ་དང་། བལ་པོ་ཐུགས་རྗེ་ཆེན་པོ་གཉིས་ལ་སོ་སོར་དགྲ་གདོང་འཇིགས་གསུམ་གྱི་ཆོས་སྐོར་རྣམས་ཡོངས་སུ་རྫོགས་པར་གསན་ནས་ཐུགས་སུ་ཚུད་པར་མཛད། འཆད་ཉན་གྱིས་གཏན་ལ་ཕབ། བསྒོམ་བསྒྲུབ་ཀྱིས་ཉམས་སུ་བཞེས་པས་ཐུགས་རྒྱུད་ལ་ཡང་རྟོགས་པ་ཁྱད་པར་ཅན་འཁྲུངས་ཤིང་། སྐལ་ལྡན་སློབ་མའི་ཚོགས་ཀྱང་བགྲང་བ་ལས་འདས་པ་ཞིག་བྱོན་ནས་ཁ་བ་ཅན་གྱི་ལྗོངས་འདིར་གཤིན་རྗེ་གཤེད་རྭ་ལུགས་ཞེས་པའི་སྒྲ་བོ་ཆེ་འདི་ལོ་ཆེན་འདི་ཉིད་གྱི་དྲིན་ལས་བྱུང་བ་ཡིན་ནོ། ། དེས་རང་གི་དབོན་པོ་རྭ་ལོ་ཙཱ་བ་ཆོས་རབ་ལ་དགྲ་གདོང་འཇིགས་གསུམ། མངོན་འབྱུང་རྣམ་གསུམ་སོགས་བུམ་པ་གང་བྱོའི་ཚུལ་དུ་གནང་།
དེ་ཉིད་ཀྱིས་རང་གི་སྲས་རྭ་ཡེ་ཤེས་སེང་གེ་དང་། རྭ་དྷརྨ་སེང་གེ་གཉིས་ལ་གནང་བ་ལས། གཅེན་རྭ་ཡེ་ཤེས་སེང་གེས་གཙང་པོའི་ནུབ་ཕྱོགས་ཁུ་ལུང་གི་ལུང་པའི་ནང་སེ་ཁྱིམ་ཞེས་པའི་གཞིས་དགའ་ཉོས་ནས་དེར་བཞུགས། ཡབ་ལ་བཞུགས་པའི་རྭ་པའི་ཆོས་རྣམས་བུམ་པ་གང་བྱོའི་ཚུལ་དུ་རང་གི་སྲས་རྭ་འབུམ་སེང་ལ་གནང་། དེ་ལ་སྒ་ལོས་ཞུས། སྒ་ལོ་ནི་བོད་ཀྱི་རྒྱལ་པོ་ཁྲི་སྲོང་ལྡེ་བཙན་གྱི་དུས་སུ་བློན་པོ་པྃ་ཤི་བྱ་བ་སྤྱན་འདྲེན་པའི་ཕོ་ཉར་བཏང་པས། རྒྱལ་པོའི་མཆོད་གནས་སུ་གྱུར་པ་མི་ཉག་ཧ་ཤང་བྱ་བ་དེའི་བརྒྱུད་ལས་ཡར་འབྲོག་སྒང་དུ་མི་ཉག་གཞོན་ནུ་སྙིང་པོ་བྱ་བ་བྱུང་། དེའི་སྲས་གཞོན་ནུ་སེང་གེ དེའི་སྲས་རིག་འཛིན་སྙིང་པོ། དེས་རོང་རྒྱ་མ་ཁར་བྱོན།
དེའི་སྲས་རྡོ་རྗེ་སེང་གེས་རོང་མཁར་ཕུག་ཏུ་བབས། དེའི་སྲས་བཞིའི་ཆེ་བ་ཡེ་ཤེས་རྒྱལ་མཚན་གྱི་སྲས་ཡིན། ཁམས་པ་སྒ་ལོའི་སྐྱེ་བ་ཡིན་པས་མཚན་ཡང་སྒ་ལོར་བཏགས། འདིས་ཁ་ཆེ་པཎ་ཆེན། དཔྱལ་ལོ་ཆོས་བཟང་། བདག་ཉིད་ཆེན་པོ་ས་པཎ། བི་བུ་ཏ་ཙནྟྲ། ཁྲོ་ཕུ་ལོ་ཙཱ་བ་བྱམས་པ་དཔལ། འཕགས་པ་རིན་པོ་ཆེ་སོགས་བླ་མ་བཅུ་ཕྲག་གཉིས་ཙམ་ཞིག་བསྟེན་ནས། བདེ་ཀྱེ་གསང་གསུམ།
དུས་འཁོར། གཤིན་རྗེ་གཤེད་དམར་ནག་སོགས་ཕ་རྒྱུད་གཉིས་མེད་ཀྱི་རྒྱུད་སོགས་རྒྱུད་སྡེ་མཐའ་ཡས་པ་མན་ངག་དང་བཅས་པ་གསན་ཅིང་ཐུགས་ཉམས་སུ་བཞེས། འཆད་ཉན་གྱིས་གཏན་ལ་ཕབ། ཁྱད་པར་དགྲ་གདོང་འཇིགས་གསུམ་པོ་འདི་རྭ་འབུམ་སེང་ལ་གསན། མང་མཁར་ལོ་ཙཱ་བ་མཆོག་ལྡན། བླ་མ་དཔལ་ལྡན་སེང་གེ ཞང་སྟོན་བསོད་ནམས་གྲགས་པ། དེས་གཉན་སྟོན་རྡོ་རྗེ་གྲགས་པ་དང་། བོད་ཀྱི་དཔལ་འཛིན་དུ་གྲགས་པའི་འབྲི་ཁུང་བ་དཔལ་འཛིན་ལ་གནང་། འབྲི་ཁུང་པ་དཔལ་འཛིན་འདིའི་འཇིགས་བྱེད་སྐོར་ལ་མན་ངག་གི་སྐོར་མན་ངག་གི་དཔེ་མང་པོ་བརྩམས་ནས་པོ་ཏི་གཅིག་ཙམ་ཡོད།
འདིས་ལུང་ཁོ་བོ་ཅག་གིས་ཉམས་དང་རྟོགས་པའི་མངའ་བདག་རྗེ་དབང་ཕྱུག་རབ་བརྟན་ལས་བརྒྱུད་དེ་ཐོས། ཡང་རོང་པ་སྒ་ལོ་ནས། རོང་པ་ཤེས་རབ་སེང་གེ བླ་མ་དཔལ་ལྡན་སེང་གེ དེ་ལ་བུ་སྟོན་རིན་པོ་ཆེས་རྭ་ལུགས་རོ་ལངས་བརྒྱད་བསྐོར་གྱི་དབང་གསན། དེ་ནས་མཁན་ཆེན་རིན་ཆེན་རྣམ་རྒྱལ། ས་བཟང་འཕགས་པ། དེ་ལ་ངོར་ཆེན་གྱིས་གསན། ཡང་རྭ་འབུམ་སེང་ནས། ཀློཀྱ་དབང་ཕྱུག་གྲགས།
དེས་རྭ་རྒྱ་ལྡོང་གསུམ་གྲུབ་མཐའ་གཅིག་ཅེས་གྲགས་པའི་ནང་ཚན་ལྡོང་སྟོན་ཤེས་རབ་དཔལ་ལ་གནང་། དེ་ལ་བླ་ཆེན་འཕགས་པས་འཇིགས་བྱེད་རྭ་ལུགས་གསན་ནས་འདི་སྐོར་གྱི་བརྒྱུད་འདེབས་སོགས་གོང་དུ་བསྟན་པའི་ཡིག་སྐོར་རྣམས་ཀྱང་མཛད། དེ་ནས་ཞང་དཀོན་མཆོག་དཔལ། ན་བཟའ་བ། དཔལ་ལྡན་བླ་མ་དམ་པ་བསོད་ནམས་རྒྱལ་མཚན། མཁན་ཆེན་བྱང་ཆུབ་བཟང་པོ། ཆོས་རྗེ་ཡེ་ཤེས་རྒྱལ་མཚན་རྣམས་བརྒྱུད་ནས་ངོར་ཆེན་ཀུན་དགའ་བཟང་པོ་ལ་བཀའ་བབས། རྡོ་རྗེ་འཆང་ཀུན་དགའ་བཟང་པོས་རྭ་ལུགས་ཀྱི་གཤིན་རྗེ་གཤེད་ནག་པོ་སྐོར་གསུམ་གྱི་དབང་དང་། རྡོ་རྗེ་འཇིགས་བྱེད་ཀྱི་རྫོགས་རིམ་ཀྱི་ཁྲིད་སོགས་ཡོངས་སུ་རྫོགས་པ་བླ་མ་སོ་སོ་ལ་གསན་ནས་འཆད་ཉན་གྱིས་གཏན་ལ་ཕབ་པ་ཡིན་ལ། དེ་ལྟར་བརྒྱུད་པའི་བཀའ་བབས་མང་དུ་བཞུགས་པའི་རྡོ་རྗེ་འཆང་ཀུན་དགའ་བཟང་པོ་ནས་པཎ་ཆེན་གྲགས་པ་རྒྱལ་མཚན།
གློ་བོ་མཁན་ཆེན། རྗེ་ལྷ་མཆོག་སེང་གེ རྗེ་བུདྡྷ་སིངྷ། རྗེ་ཐར་རྩེ་ནས་ནམ་མཁའ་དཔལ་བཟང་། ཤར་ཆེན་ཀུན་དགའ་བཀྲ་ཤིས་སོགས་ནས་བརྒྱུད་པའི་རྭ་ལུགས་རོ་ལངས་བརྒྱད་བསྐོར་གྱི་དབང་དང་། ལས་གཤིན་གྱི་རྗེས་གནང་། རྭ་ལུགས་དང་སྐྱོ་ལུགས་གཉིས་ཀྱི་རྫོགས་རིམ་གྱི་ཁྲིད་སོ་སོ་ཡིག་ཆ་གསར་རྙིང་གི་ལུང་དང་བཅས་པ། ཚར་ཆེན་ཆོས་གྱི་རྒྱལ་པོ་ནས་བརྒྱུད་པའི་རྭ་ཁྲིད་མཁའ་འགྲོ་སྙན་བརྒྱུད་དུ་གྲགས་པ་རྣམས་ཟབ་རྒྱས་ཆོས་ཀྱི་སྤྱན་ལྡན་ལོ་ནས་སྤྱན་སྔ་རིན་པོ་ཆེ་ཀུན་དགའ་དོན་གྲུབ་ཀྱི་དྲུང་དུ་ཁོ་བོས་ལེགས་པར་ཐོབ་ཅིང་། དེ་ལྟར་ཆོས་སྐོར་དེ་དག་གནང་དགོས་ཚུལ་གྱི་སྙན་གསན་ཕབ་དུས། རྗེ་སྤྱན་སྔ་རིན་པོ་ཆེའི་མནལ་ལམ་དུ་ལས་གཤིན་ཡབ་ཡུམ་ས་འོག་ནས་བྱོན་བྱུང་ནས་དགེས་པའི་ཚུལ་མཛད་པ་སོགས་ཀྱི་མཚན་ལྟས་ཁྱད་པར་ཅན་བྱུང་བ་ལ་བརྟེན།
ནང་པར་རྗེའི་གསུང་ལས་ཁྱེད་ས་སྐྱ་པ་ལ་ལས་གཤིན་འདི་བཀའ་བབ་ཅིང་འཕྲིན་ལས་བསྒྲུབ་པ་འདུག་གསུངས་པ་དང་། དབང་གི་སྟ་གོན་གྱི་ནུབ་མོ་རྗེ་དེ་ཉིད་ཀྱི་མནལ་ལམ་དུ། ཁོ་བོ་ཅག་གི་མཐའ་སྐོར་དུ་གོ་ཆ་དང་མཚོན་ཆའི་རིགས་སྣ་ཚོགས་འདུག་པ་རྨིས་པས། འཇིགས་བྱེད་ལ་བརྟེན་ནས་གཞན་གྱི་བྱད་ཁ་བཟློག་པ་དང་བསྲུང་བ་གྲུབ་པའི་རྟགས་ཡིན་གསུངས། ཡང་རྭ་ཁྲིད་མཁའ་འགྲོ་སྙན་བརྒྱུད་གནང་བའི་དུས་སུ་ནུབ་ཅིག་མནལ་ལམ་དུ། འཇིགས་བྱེད་དཔའ་གཅིག་གིས་ཁམས་གསུམ་ཐམས་ཅད་གང་ནས་རྗེ་རང་ཡང་དེ་འདྲའི་རྣམ་པ་གསལ་བ་དང་བཅས་དགྲ་བགེགས་ཐམས་ཅད་ཚར་བཅད་པའི་མཚན་ལྟས་གསལ་བར་བྱུང་ནས། ནང་པར་རྗེའི་གསུང་ལས་མདང་ནུབ་ཁོ་བོ་ལ་རྨི་ལམ་འདི་བཞིན་བྱུང་བས་ཁྱེད་ལ་རྡོ་རྗེ་འཇིགས་བྱེད་འདི་བཀའ་བབས་འདུག་ཅེས་ཐུགས་ཤིན་ཏུ་དགྱེས་པ་ཆེན་པོ་དང་བཅས་གསུངས་པ་ཡིན་ནོ། ། དེ་ལྟར་གོང་དུ་བསྟན་པ་ལྟར། རྭ་ཆོས་རབ་ཀྱི་སྲས་རྭ་ཡེ་ཤེས་སེང་གེ་ནས་བརྒྱུད་པ་ལ་རྭ་ནུབ་པར་གྲགས་ཤིང་། རྭ་ཤར་པ་ནི།
གཅུང་རྭ་དྷརྨ་སེང་གེ་ནས་གཙོ་བོར་བརྒྱུད་པ་སྟེ། དེ་ཡང་རྭ་ཆོས་རབ་ལ་རྭ་དྷརྨ་སེང་གེས་གསན། དེས་རང་གི་སྲས་རྭ་དཀོན་མཆོག་སེང་གེ་ལ་གནང་། དེས་རྭ་ཤེས་རབ་རྒྱལ་མཚན་ལ་གནང་། དེས་རྒྱ་སྟོན་དབང་ཕྱུག་རྒྱལ་མཚན་ལ་གནང་། དེ་ཉིད་ལ་རྭ་ཆེན་ལོ་ཙཱ་བ་རྡོ་རྗེ་གྲགས་ཀྱི་སྐུའི་སྐྱེ་བ་བཞི་པར་གྲགས་པ་རྒྱ་སྟོན་ཀུན་དགའ་བརྩོན་འགྲུས་ཀྱིས་རྭ་ལུགས་ཀྱི་ཆོས་སྐོར་མ་ལུས་པ་གསན། རྭ་ལུགས་ཀྱི་བླ་མ་རྒྱ་བལ་གྱི་ལོ་རྒྱུས། རྟོག་བདུན་གྱི་ཊིཀྐ་སོགས་ཡིག་འཇོག་ཤིན་ཏུ་མང་བ་མཛད། དེ་ནས་བརྩོན་འགྲུས་བྱང་ཆུབ། ཀུན་དགའ་རྒྱ་མཚོ།
ཡོན་ཏན་ཆོས་རིན། བརྩོན་འགྲུས་རྒྱ་མཚོ། ཆོས་སྐྱོང་རྒྱལ་མཚན། མདོ་ཁམས་པ་ཡོན་ཏན་རྒྱ་མཚོ། ཚར་ཆེན་ཆོས་ཀྱི་རྒྱལ་པོ་བློ་གསལ་རྒྱ་མཚོ། རྗེ་མཁྱེན་བརྩེའི་དབང་ཕྱུག རྗེ་རྟ་ར་བ་བསོད་ནམས་ཆོས་འཕེལ་ལ་ཁོ་བོ་ཅག་གི་ཡོངས་འཛིན་དམ་པ་མཁན་ཆེན་ཐམས་ཅད་མཁྱེན་པ་ངག་དབང་ཆོས་གྲགས་ཀྱིས་གསན། རྗེ་དེ་ཉིད་ཀྱི་དྲུང་དུ་ཁོ་བོས་རྭ་ལུགས་ལྷ་བཅུ་གསུམ་གྱི་དབང་། ལས་གཤིན་གྱི་རྗེས་གནང་ཡོངས་སུ་མ་གྲགས་པའི་ཟབ་ཁྱད་ཅན་རྣམས་དང་། རྭ་ཁྲིད་མཁའ་འགྲོ་སྙན་བརྒྱུད་ཉམས་ཁྲིད་དུ་སྩལ་ཅིང་།
ཇོ་གདན་ནམ་མཁའ་ལྷུན་བཟང་གི་རྒྱུད་འགྲེལ་སོགས་ཀྱི་སྟེང་ནས་རྟོག་བདུན་གྱི་བཤད་པ་སྔགས་བཏུའི་བྱིན་རླབས་དང་བཅས་པ། རྭ་པོད་ཡོངས་རྫོགས་སོགས་འཇིགས་བྱེད་ཀྱི་ཆོས་སྐོར་པོ་ཏི་གཉིས་ཙམ་ཞིག་གི་ལུང་དང་ཕྱག་ཁྲིད་ཞིབ་ཏུ་ཞུས་ཤིང་བཀའ་དྲིན་ཚད་མེད་བསྐྱངས་ཤིང་འདི་སྐོར་ལ་མཐའ་ཆོད་པར་བྱས་པ་ཡིན་ནོ། ། དེ་ལྟར་ཁ་བ་ཅན་གྱི་ལྗོངས་འདིར་སྤྱིར་གཤིན་རྗེ་གཤེད་ནག་པོའི་ཆོས་སྐོར་ལ་སྲོལ་མི་འདྲ་བ་མང་དུ་བྱུང་ཞིང་། ཁྱད་པར་འཇིགས་བྱེད་ལ་གོང་དུ་བསྟན་པ་ལྟར་འཕགས་ཡུལ་ནས་ལུགས་སྲོལ་དུ་མ་ཞིག་བྱོན་ཀྱང་། དེང་སང་བཀའ་མ་ནུབ་ཅིང་དར་རྒྱས་སུ་བཞུགས་པ་ནི་རྭ་སྐྱོ་ཞང་གསུམ་ས་ལུགས་དང་བཅས་པའི་བཞི་པོ་འདི་ཡིན་ནོ། ། དེ་རྣམས་ཀྱིས་ནག་པོའི་སྐོར་བོད་དུ་དར་བའི་ཚུལ་བསྟན་ཟིན་ཏོ། ། གཉིས་པ་དམར་པོའི་སྐོར་བོད་ཡུལ་དུ་ཇི་ལྟར་དར་བའི་ཚུལ་ནི། འོ་ན་གཤིན་རྗེ་གཤེད་དམར་པོའི་ཆོས་སྐོར་འདི་བོད་དུ་ནམ་བྱོན། དར་ཚུལ་ཇི་ལྟ་བུ་ཞེ་ན། འདི་རྗེ་བཙུན་རིན་པོ་ཆེ་གྲགས་པ་རྒྱལ་མཚན་ཡན་གྱི་སྐུ་རིང་ལ་ནི་བོད་འདིར་མ་འགྱུར་ལ།
ཕྱིས་བདག་ཉིད་ཆེན་པོ་ས་སྐྱ་པཎ་ཆེན་གྱི་སྐུ་ངོ་མན་ཆད་ལ་སྐད་གཉིས་སྨྲ་བའི་ལོ་ཙཱ་བ་ལྔའི་སྐུ་དྲིན་ལས་ཁ་བ་ཅན་གྱི་ལྗོངས་འདིར་གཤིན་རྗེ་གཤེད་དམར་པོའི་སྐོར་འདི་དར་བ་ཡིན་ཏེ། དེ་ཡང་བོད་འདིར་གཤེད་དམར་གྱི་ལམ་སྲོལ་ཡོངས་སུ་གྲགས་ཤིང་ཚད་ཐུབ་པ་ལྔ་བྱོན་པ་ལས། དང་པོ་ནི། དཔྱལ་ལོ་ཙཱ་བ་ཆོས་བཟང་པོ་ཞེས་བྱ་བས་དཔལ་གཤིན་རྗེ་གཤེད་དམར་པོས་དངོས་སུ་བྱིན་གྱིས་བརླབས་པའི་བལ་པོ་པཎྜི་ཏ་ནིསྐ་ལང་ཀ་དེ་ཝ་ཞེས་པ་ལ་གཤེད་དམར་ལྷ་ལྔའི་དབང་ཞུས། བིརྺ་པའི་ལྷ་ལྔའི་སྒྲུབ་ཐབས་སོགས་རྒྱ་གཞུང་མང་པོ་ཡང་བསྒྱུར་ཏེ་བོད་དུ་གཤེད་དམར་གྱི་སྲོལ་འདི་དང་པོར་བཏོད། དེའི་རྫོགས་རིམ་ཤིན་ཏུ་སྤྲོས་མེད་དང་།

ལྷ་བཅུ་གསུམ་མའི་དབང་བཀའ་ནི་དེ་དུས་མ་ལོན་ལ། འདི་ནས་བརྒྱུད་པའི་ལྷ་ལྔ་མར་ངེས་ཤིང་། འདི་བྱིན་རླབས་གཞན་ལས་ཆེ་བས་རྒྱལ་པོའི་གནོད་པ་སོགས་འཕྲལ་གྱི་གདོན་ཐོག་ཏུ་ཤིན་ཏུ་བསྔགས་པ་ཡིན་ཞེས་ཀྱང་གྲགས་ཏེ། རྗེ་བཙུན་སྒ་ལོ་འདོལ་ཆུང་དུ་བཞུགས་དུས་ཅུང་ཟད་བསྙུང་བ་ན། རྒྱལ་པོ་ཞིག་གིས་བར་ཆད་བརྩམས་ཏེ། མགྲོན་བཙུན་རྒྱ་དཔེ་ཀོང་རྩེ་གང་ཁུར་བ་གཅིག་སྒ་ལོའི་མདུན་དུ་འོང་ནས། རྒྱ་དཔེ་དེ་དག་ཕྱུང་སྟེ་མིག་སྔར་བསྟན་ནས། ཁྱོད་མཁས་ན་འདི་དག་གི་དོན་སྨྲ་བར་གྱིས་ཤིག་ཅེས་ཟེར་བ་ལ། སྒ་ལོ་ང་ན་ནས་ཁམས་བཟི་བས་རེ་ཞིག་སྡོད་ཅིག་གསུངས་པས། དེ་ནས་ཀྱང་མིག་སྔར་དཔེ་རིས་ཡག་ཡུག་ཤད་ཤུད་བྱེད་ཀྱི་འདུག ཡི་གེ་ལ་ནི་མ་བརྟེན་པར། །
དམ་པའི་དོན་ནི་རྟོགས་མི་འགྱུར། ། ཞེས་ཟེར་བ་དང་། མཚན་མོ་གཅེར་བུ་བྱས་ལྷ་ཁང་གི་ནང་དུ་རྫའི་དུམ་བུ་མགོ་ལ་བཞག ང་ནི་རྫ་ཡི་ཁྱུང་མགོ་ཡིན། ། ཞེས་སྡིགས་པ་ཡང་བྱེད་པ་བྱུང་བ་དང་། ཡང་ལན་ཅིག་སྒ་ལོས་ངུར་སྨྲིག་ཏུ་བྱོན་པའི་ཚེ་མནལ་ལམ་དུ། བཙུན་རྒན་ལྷམ་མཐིལ་རྡོལ་འབའ་ཞིག་གི་ཁྲེས་པོ་ཁྱེར་བ་ཞིག་བྱུང་ནས། ངས་ལྷམ་འདི་ཙམ་ཟད་ཟད་བཙལ་ཀྱང་མ་རྙེད་པའི་གྲོགས་པོ་ཁྱེད་ད་སྔ་མོར་རྙེད་པ་རེ་དགའ་ཟེར་ཞིང་དགའ་མགུའི་ཚུལ་བྱེད་ཕྱི་བཞིན་དུ་འབྲངས་པ་ཞིག་བྱུང་། དེ་ནས་ཁོང་གིས་དགོན་པར་བྱོན་པའི་ཚེ། ཡབ་ཀྱི་གསུང་གིས་མདང་ནི་འབྱུང་པོའི་ཆུ་འཕྲུལ་ཆེ་བ་ལ།
དེ་རིང་དགེ་བཤེས་པ་བྱོན། བགེགས་ཀྱི་བར་ཆད་འོངས་ཉེན་ཡོད་པས་འབྱུང་པོས་ཕན་པ་ལྟར་བྱེད་པ་ལ་ཐུགས་མ་ཡེངས་པར་ཐུགས་དམ་གཙོ་བོར་མཛོད་ཅིག་གསུངས། སྒ་ལོ་རང་གི་ཐུགས་ལ་ཡང་འདི་ལྟ་བུའི་འབྱུང་པོས་ཕན་པ་ལྟར་སྣང་ཡང་། ཕུག་གནོད་སྐྱེལ་བར་དགོངས་ཤིང་། དེའི་གཉེན་པོར་ཐུགས་དམ་ལ་བརྩོན་པར་མཛད་པས། དེ་ནས་ཀྱང་རེས་འགའ་གཉེན་གྱི་ཚུལ་དུ་བསྒྱུར་ཏེ། སྐྱེ་བ་མང་པོར་འདི་དང་འདིར་གྱུར་པ་ཡིན་ཞེས་སྐྱེ་བརྒྱུད་སྣ་ཚོགས་སྟོན། རེས་འགའ་གཙུག་ལག་ཁང་ཡིད་དུ་འོང་བ་སྤྲུལ་ནས། འདི་ནི་བདག་གི་སྟེ། ཁྱོད་ཀྱིས་འདིའི་བདག་བྱ་དགོས་ཟེར་ནས་གཙུག་ལག་ཁང་གི་བདག་འཆོལ་བ་ལྟར་བྱེད།
རེས་འགའ་ནི་མཁས་པའི་ཚུལ་བཟུང་ནས་ཁོ་བོས་གཞུང་ལུགས་འདི་ལ་ཡུན་རིང་དུ་སྦྱངས་པས་འདི་ལྟ་བུའི་མཁས་པར་གྱུར་པ་ཡིན་པས་ཁྱེད་ཀྱང་འདི་ལྟར་གྱིས་ཤིག་ཟེར། ལ་ལ་ནི་རྫུ་འཕྲུལ་ཅུང་ཟད་རེ་བསྟན་ནས་གྲུབ་པ་ཐོབ་པའི་ཚུལ་བྱེད། སྐབས་འགར་བྱའི་གཟུགས་མི་སྐད་འདོན་པས་ཐོ་རངས་འདབ་གཤོག་སྡེབས་པའི་སྒྲ་དང་བཅས། ཟླ་འོད་གཞོན་ནུ། སེང་གེ་རྒྱལ་མཚན། འོད་ཀྱི་སྙེ་མ་ཞེས་འབོད་ཅིང་། ཡར་ལ་ལོངས་ཤིག ལྟ་རྟོག་མཛོད་ཅིག ཐུགས་དམ་མཛོད་ཅིག གཞུང་བཤོར་ཅིག་ཅེས་ཆོས་ལ་བསྐུལ་བ་ལྟར་བྱེད་པ་སོགས་ཆོ་འཕྲུལ་སྣ་ཚོགས་སྟོན་པའི་བྱང་ཆུབ་ཀྱི་བར་ཆད་དུ་འགྱུར་བ་ཞིག་ཡུན་རིང་པོའི་བར་དུ་བྱུང་བ་ན།
རེ་ཞིག་གི་ཚེ་སྒ་ལོས་དཔྱལ་ལོ་ལ་གཤེད་དམར་གྱི་དབང་ཞུ་བར་བརྩམས་ཏེ་ཐར་པར་བྱོན་པས་ལམ་བར་དུ་ཡང་དེ་ན་རེ། ད་ནི་ཡུལ་དུ་འགྲོ་བར་རིགས་སོ། ། ཡབ་དང་ཡུམ་ལ་སོགས་པ་ནའོ། ། དེ་དག་ལྟ་བ་དང་འཕྲད་པ་ལ་འགྲོ་བར་རིགས། དབང་བསྐུར་ཕྱིས་ཞུ་བ་འཐད་ཅེས་སྨྲའོ། ། དེ་ལ་སྒ་ལོས་ཕྱིས་ཐུབ་པ་དཀའ། ད་ལྟ་ཞུ་བ་རང་ལེགས་ཞེས་སྨྲས་པས། ངས་དེ་ཙམ་དུ་ཁྱོད་ལ་བསམས་ནས་ཁྱོད་ཀྱིས་འདི་ལྟར་བྱེད་པ་མི་རིགས། དེ་བས་ད་ལྟ་ལྡེང་ཟེར་ནས་ཁྲེས་པོའང་བཏེགས་པ་ན། སྒ་ལོས་དེ་ལྟར་ནའང་དབང་ངེས་པར་ཞུ་གསུངས་ནས་ཞུ་བར་ཐག་བཅད་པས།
ཁོས་ཁྲེས་པོ་བསྐྱུར་ཏེ་ཡུན་རིང་འགྲོགས་པའི་གྲོགས་པོས་བསླུས་སོ། ། ཁྱོད་ཅི་བདེར་གྱིས། ང་ནི་འགྲོའོ། ། ཁྱེད་ཀྱིས་སྐྱེལ་ཐུང་གྱིས་ཟེར་བ་ལྟར་སྒ་ལོས་ཐར་པ་གླིང་གི་མོ་ཡན་སྒང་ཁར་བསྐྱལ་བས། དེ་ན་རྟ་གཅིག་འདུག་པ་ལ་བཞོན་ནམ་མཁའ་ལ་འཕགས་ནས་རྟ་དེ་སེང་གེའི་རྣམ་པར་གྱུར། ཁོང་རང་དཔོན་གུ་རུམ་ཞེས་བྱ་བའི་གནས་བརྟན་གྱི་རྣམ་པས་ལག་པས་འགྲམ་པ་བསྐྱོར་ནས་གླུ་ལེན་གྱིན་མགོ་སེ་ཡེ་རེ་རེ་ལ་བརྒལ་ནས་སོང་ནས་དེ་ནས་བར་ཆད་ལས་གྲོལ་བ་ཡིན་ཞེས་ཀྱང་སྒ་ལོའི་རྣམ་ཐར་ལས་འབྱུང་ངོ་། ། དེ་ལྟ་བུའི་སྒ་ལོ་དེས་དཔྱལ་ལོའི་དྲུང་དུ་ལོ་གསུམ་བཞུགས། དགེས་རྡོར་དང་ཕག་མོ་སོགས་ཀྱང་གསན། ཁྱད་པར་གཤེད་དམར་གྱི་དབང་གསན་པས་བཤད་མ་ཐག་པའི་བར་ཆད་ལས་གྲོལ་བའི་བྱིན་རླབས་ཀྱི་རྟགས་མཚན་མངོན་གྱུར་དུ་བྱུང་བ་དེ་ཡིན་ལ། དེས་རོང་པ་ཤེས་བཟང་ལ་གནང་།
དེ་ནས་རིམ་གྱིས་བརྒྱུད་ཀུན་མཁྱེན་བུ་སྟོན་སོགས་ནས་བརྒྱུད་པ་ངོར་ཆེན་ཀུན་དགའ་བཟང་པོ་ལ་བཀའ་བབས། ངོར་ཆེན་གྱིས་གཤེད་དམར་གྱི་སྒྲུབ་དཀྱིལ་སོགས་གོང་དུ་བསྟན་པའི་ཡིག་སྐོར་རྣམས་ཀྱང་མཛད་དེ་ཆེར་དར་བར་གྱུར་པ་ཡིན་ཞིང་། ཡང་སྲོལ་གཉིས་པ་ནི་ཆག་ལོ་ཆོས་རྗེ་དཔལ་བྱ་བ་དཔྱལ་ལོ་ལས་གཞོན་པ། བདག་ཉིད་ཆེན་པོ་ས་པཎ་ལས་ཅུང་བགྲེས་པ་ཞིག་གིས་བལ་པོའི་ཡུལ་དུ་བྱོན་པས། པཎྜི་ཏ་ནིསྐ་ལང་ཀ་ནི་གཤེགས། དེའི་སློབ་མ་བལ་པོ་ར་ཝནྟྲ་ལ་གཤེད་དམར་བཅུ་གསུམ་མ་དང་། ལྔ་མ་གཉིས་ཀའི་དབང་གསན། སྔར་གྱི་དཔྱལ་གྱིས་བསྒྱུར་པ་རྣམས་ལ་འགྱུར་བཅོས་མཛད། སྔར་མ་བསྒྱུར་བའི་གཤེད་དམར་གྱི་གཞུང་བརྒྱད་ཙམ་བསྒྱུར་ཏེ་ལྷ་ལྔ་མའི་དབང་དར་རྒྱས་སུ་མཛད་ཅིང་། བཅུ་གསུམ་མའི་སྲོལ་བཏོད།
ལུགས་འདི་ནི་འགྱུར་ལེགས་ཤིང་འགྱུར་བྱེད་ཉིད་ཀྱང་མཁས་པར་གྲགས། ལོ་ཙཱ་བ་ཉིད་ཀྱིས་འདི་སྐོར་གྱི་ཡིག་ཆ་ཡང་མང་དུ་མཛད་དོ། ། ལོ་ཙཱ་བ་དེ་ནས་གཡུང་ཕུག་པ་རྒྱལ་མཚན་དགེ་བ། ལོ་ཙཱ་བ་མཆོག་ལྡན། བླ་མ་དཔལ་ལྡན་སེང་གེ ཀུན་སྤངས་ཆོས་གྲགས། མ་ཏི་པཎ་ཆེན། ས་བཟང་འཕགས་པ། དེ་ལ་རྡོ་རྗེ་འཆང་ཀུན་དགའ་བཟང་པོས་གསན། ཆག་ལུགས་ཀྱི་ལྷ་ལྔ་མ་འདི་ཆག་ལོ་ནས།
གོ་ལུང་པ་མདོ་སྡེ་དཔལ། གཤོང་ལོ་བློ་བརྟན་སོགས་ནས་བརྒྱུད་པ་དང་། ཤང་པ་ཚུལ་ཤེས་ནས། དཔལ་གྱི་རྒྱལ་མཚན། ཀློཀྱ་པ། སྤང་སྒང་པ་ནས་མ་ཏི་པཎ་ཆེན་སོགས་ལ་བརྒྱུད་པ་དང་གསུམ། ཡང་བླ་མ་དཔལ་ལྡན་སེང་གེ་ནས་བུ་སྟོན་རིན་པོ་ཆེར་བརྒྱུད་པ་སོགས་བརྒྱུད་ལུགས་མི་འདྲ་བ་མང་པོ་ཞིག་གི་དབང་རྒྱུན་ངོར་ཆེན་རྡོ་རྗེ་འཆང་གིས་གསན་ཅིང་། དེ་ནས་བརྒྱུད་པའི་ཆག་ལུགས་ཀྱི་ལྷ་ལྔ་མའི་དབང་རྒྱུན་དེང་སང་གི་བར་དུ་དར་རྒྱས་སུ་བཞུགས་པ་ཡིན་ལ། ཡང་ལོ་ཙཱ་བ་དེ་ནས་བརྒྱུད་པའི་གཤེད་དམར་བཅུ་གསུམ་པ་ནི། ལྷ་ལྔ་མ་གཡུང་ཕུག་པ་ནས་བརྒྱུད་པ་འདྲ་བ་གཅིག་དང་།
ཡང་གཡག་སྡེ་བ་ནས་སྒ་ལོ། ཤེར་སེང་སོགས་བརྒྱུད་ནས་ས་བཟང་འཕགས་པ་ལ་བབས་པ་གཅིག་སྟེ་བཀའ་བབས་གཉིས་རྡོ་རྗེ་འཆང་ཀུན་དགའ་བཟང་པོས་གསན། ལམ་སྲོལ་གསུམ་པ་ནི་ཆག་ལོའི་རྗེས་སུ། བདག་ཉིད་ཆེན་པོ་ས་པཎ་གྱི་སློབ་དཔོན་རྟོག་གེ་པ་ད་ན་ཤི་ལ་བྱོན་པ་ལ་གཡག་སྡེ་ལོ་ཙཱ་བ་བསོད་ནམས་བཟང་པོས་ལྷ་ལྔ་མའི་དབང་དང་། བཅུ་གསུམ་མའི་དབང་ཡང་གསན་པར་རྗེ་རྡོ་རྗེ་འཆང་གི་གསན་ཡིག་རྒྱ་མཚོ་ལས་བཤད་པས་ན། ལྷ་ལྔ་བརྒྱུད་པ་ནི། ད་ན་ཤི་ལ་ནས། འཇམ་གསར། སྒ་ལོ། རོང་པ་ཤེར་བཟང་སོགས་ཆག་ལུགས་ལྟར་བརྒྱུད་པ་ངོར་ཆེན་ནས་བརྒྱུད་དེ་དེང་སང་གི་བར་དུ་འཕེལ་རྒྱས་སུ་བཞུགས་པ་ཡིན་ལ།
པཎྜི་ཏ་དེ་ནས་བརྒྱུད་པའི་བཅུ་གསུམ་མའི་དབང་ནི། གཡག་སྡེ་ལོ་ཙཱ་བ། གྲུབ་ཆེན་ཟེ་དམར་བ། བུ་སྟོན་རིན་པོ་ཆེ། ལོ་ཙཱ་བ་རིན་ཆེན་རྣམ་རྒྱལ་ནས། ས་བཟང་འཕགས་པ། དེ་ལ་ངོར་ཆེན་གྱིས་གསན་ལ། གང་ལྟར་པཎྜི་ཏ་དེས་ལྷ་ལྔ་མ་དང་བཅུ་གསུམ་མའི་དབང་གཉིས་ཆར་སྤེལ་མོད་ཀྱང་། རྫོགས་རིམ་ཤིན་ཏུ་སྤྲོས་མེད་ནི་མི་བཞུགས་པར་གྲགས། སྲོལ་བཞི་པ་ནི་ཆོས་རྗེ་ས་པཎ་གྱི་སློབ་མའི་མཆོག་ལྟ་བུ་ཡང་ཡིན་ཞིང་།
འཕགས་པ་རིན་པོའི་ཆེ་བླ་མ་ཡང་ཡིན་པ་གློ་བོ་ལོ་ཙཱ་བ་ཤེས་རབ་རིན་ཆེན་གྱིས་འགྲོ་མགོན་ས་པ་ལ་གནང་བ་སོགས་ནས་འཕེལ་བ་ཡིན་ཏེ། དེ་ཡང་གློ་བོ་ལོ་ཙཱ་བ་འདི་འཁྲུངས་ས་གློ་བོ་ཡིན་ཞིང་། དང་པོ་ཚོང་གི་ལོ་ཙཱ་བྱས་པས་བླ་བཏགས་སུ་ལོ་ཙཱ་བ་ཞེས་གྲགས། ཕྱིས་ནི་གསུང་རབ་ཀྱི་ལོ་ཙཱ་ཡང་མཁས་པར་མཁྱེན་ལ། གང་ལྟར་ཡབ་ཁམས་པ་མཐའ་བཞིའི་རིགས་ཡིན་པ་ཞིག་གིས་གློ་བོར་བསྐྲུན་པ་ཞིག་ཡིན་པ་ལས། དེས་བལ་པོར་ཚོང་ལ་བྱོན་ནས་སོག་པོ་དང་བལ་པོ་སོགས་ཀྱི་སྐད་ཤེས་ནས་ཚོང་གི་ལོ་ཙཱ་བྱས་པས་ཁོང་ལ་གློ་བོ་ལོ་ཙཱ་བར་གྲགས། ཁོང་གི་ཐུགས་ལ་ངའི་ལོ་ཙཱ་ཤེས་རྒྱུ་མེད་པའི་ལོ་ཙཱ་བའི་མིང་འདི་མི་རུང་། དེ་བས་ལོ་ཙཱ་དོན་མཐུན་གཅིག་བསླབ་པར་རིགས་དགོངས་ནས། ཐོག་མར་བལ་པོ་བྷ་རནྟྲ་ལ་སྒྲ་བསླབས་ནས་ལོ་ཙཱ་ཐུབ་པར་མཛད་ཅིང་། དེ་ཉིད་ལ་གཤེད་དམར་ལྷ་བཅུ་གསུམ་པའི་དབང་ཡང་གསན།
དེ་ནས་ཕྱིས་སྤུ་ཧྲེང་གི་སྐུ་མཁར་ཉི་ཟུང་དུ་པཎྜི་ཏ་དརྤན་ཨཱ་ཙརྻ་སྤྱན་དྲངས་ནས་རྫོགས་རིམ་ཤིན་ཏུ་སྤྲོས་མེད་ཀྱི་ཁྲིད་ཟབ་མོ་འདི་ལེགས་པར་གསན། རྣལ་འབྱོར་དབང་ཕྱུག་གིས་མཛད་པའི་རྫོགས་རིམ་གཞུང་གསུམ་དང་། དཔལ་འཛིན་གྱིས་མཛད་པའི་གཞུང་བཅུ་གསུམ་པོ་ཕལ་ཆེར་བསྒྱུར་ཏེ་དར་བར་མཛད། དརྤན་གྱི་འཚོ་བའི་དེ་ཁོ་ན་ཉིད་ཀྱང་བསྒྱུར་ཅིང་། དེ་རྣམས་ཀྱི་མན་ངག་རྣམས་ཀྱང་ཐུགས་སུ་ཚུད་པར་མཛད། ལོ་ཙཱ་བ་ཉིད་ཀྱིས་མཛད་པའི་འདི་སྐོར་གྱི་ཡིག་སྐོར་ཡང་མང་དུ་ཡོད་དོ། ། དེ་ལྟ་བུའི་ལོ་ཙཱ་བ་དེས་རང་གི་སྲས་འགྲོ་མགོན་ས་པ་ཞེས་པ་ལ་གནང་། འདི་ནི་ལོ་ཙཱ་བ་ཉིད་རབ་ཏུ་མ་བྱུང་གོང་གི་སྲས་ཡིན་ལ། འཁྲུངས་ཡུལ་གློ་བོ་སྟོད་པ་ས་ཞེས་པར་འཁྲུངས་པས་ས་པར་གྲགས་པ་ཡིན་པར་འགའ་ཞིག་ལས་བཤད། ཡང་ཁ་ཅིག་ལས་འདི་འཕགས་པ་རིན་པོ་ཆེའི་བླ་མའི་སྲས་ཡིན་པས་ཐུགས་དགེས་དགེས་ཀྱི་ས་ཡོད་པའི་དམ་ཁ་ཞིག་འདི་ལ་གནང་བས་མཚན་དེ་ལྟར་དུ་གྲགས་པ་ཡིན་ཞེས་པ་ཡང་འབྱུང་ངོ་། །
དསི་མང་མཁར་ལོ་ཙཱ་བ་མཆོག་ལྡན་ལེགས་པའི་བློ་གྲོས་ལ་གདམས་ཏེ། འདི་ནི་མང་མཁར་ལོ་ཙཱ་བར་གྲགས་པ་མང་མཁར་ཁྲ་ཚངས་དང་། དཀར་ལྕོག་ལ་སོགས་པར་བསྟན་པ་སྤེལ། འཕགས་པ་རིན་པོ་ཆེའི་དྲུང་དུ་བསྙེན་པར་རྫོགས། དེའི་ཚེ་མཚན་དེ་ཉིད་ཀྱང་ཁོང་རང་གི་འདོད་ཞུས་ལྟར་བཏགས་པ་ཡིན་པར་བཤད་ལ། དེའི་མང་མཁར་ཁྲ་ཚངས་ནི་ཐོག་མར་ལམ་འབྲས་པ་བློ་བཟང་དཀར་མོ་སོགས་ཀྱི་གནས་དེ་ཉིད་དེ། དེ་ཉིད་ཀྱང་གནས་ཅུང་ཟད་དེ་འཕོས་པ་དེང་སང་བསམ་འགྲུབ་དགོན་གསར་དུ་གྲགས་པ་ཁོ་བོ་ཅག་གི་ཡོངས་འཛིན་དམ་པ་མཁན་ཆེན་ཐམས་ཅད་མཁྱེན་པ་ངག་དབང་ཆོས་གྲགས་ཀྱི་སྐབས་ཀྱི་བཞུགས་གནས་མཛད་པ་འདི་ཡིན་ནོ། ། ལོ་ཙཱ་བ་དེས་བླ་མ་དཔལ་ལྡན་སེངྒེ་ལ་གདམས། ། དེས་བུ་སྟོན་རིན་པོ་ཆེ་ལ། དེའི་དྲུང་དུ་དཔལ་ལྡན་བླ་མ་དམ་པ་བསོད་ནམ་རྒྱལ་མཚན་གྱིས་གསན།
འདིས་ཀྱང་སྤྲོས་མེད་ཀྱི་ཁྲིད་ཡིག་སོགས་མཛད། ཐེག་ཆེན་ཆོས་ཀྱི་རྒྱལ་པོ་ཀུན་དགའ་བཀྲ་ཤིས་དང་། ཇོ་ནང་ཕྱོགས་ལས་རྣམ་རྒྱལ་ལ་གསུངས། དེ་གཉིས་ནས་བརྒྱུད་པ་སོ་སོར་གྱེས་པ་ནི། ཤར་ཆེན་ཡེ་ཤེས་རྒྱལ་མཚན། ཇོ་ནང་ཕྱོགས་ལས་རྣམ་རྒྱལ། ངོར་ཆེན་ཀུན་དགའ་བཟང་པོ། དེས་མུས་ཆེན་སེམས་དཔའ་ཆེན་པོ་ལ་གདམས་པ་ཡིན་ལ། ཡང་ཐེག་ཆེན་རིན་པོ་ཆེས་བླ་མ་དམ་པའི་དྲུང་དུ་གཤེད་དམར་གྱི་ཁྲིད་བཀའ་གསན། རྡོ་རྗེའི་ཚིག་རྐང་གི་རྣམ་བཤད་སོགས་ཡིག་ཆ་ཡང་མང་དུ་མཛད་དེ་འཇམ་དབྱངས་ནམ་མཁའ་རྒྱལ་མཚན་ལ་གནང་།
དེ་ཉིད་དང་སེམས་དཔའ་ཆེན་པོ་གཉིས་ཆར་ལ་བདག་ཆེན་རྡོ་རྗེ་འཆང་གིས་གསན་ཏེ། དེ་ལྟར་བརྒྱུད་པའི་ཆུ་བོ་གཉིས་འདུས་ཀྱི་བདག་ཆེན་རྡོ་རྗེ་འཆང་བློ་གྲོས་རྒྱལ་མཚན། རྡོ་རིང་ཀུན་སྤངས་པ། ཚར་ཆེན་བློ་གསལ་རྒྱ་མཚོའི་བར་དུ་བརྒྱུད། ཚར་ཆེན་ཉིད་ཀྱིས་འདི་སྐོར་ལ་འཆད་ཉན་རྩལ་དུ་སྟོན་པ་མཛད་པའི་སློབ་མ་ཡང་མཁས་པའི་དབང་པོ་མང་ཐོས་ཀླུ་སྒྲུབ་རྒྱ་མཚོ་དང་། བོ་དོང་མཁྱེན་བརྩེ་བ་སོགས་བྱོན་པ་ལས། འདི་གཉིས་ཆར་གྱིས་ཚར་ཆེན་གྱི་གསུང་ལ་ཟིན་བྲིས་མཛད་པའི་གཤེད་དམར་གྱི་བསྐྱེད་རིམ་གྱི་རྣམ་བཤད། ཁོག་ཕུབ། སྤྲོས་མེད་ཀྱི་ཁྲིད་ཡིག་སོགས་ཆ་ཚང་བ་རེ་རེ་ཡོད་ཅིང་། མཁས་པའི་དབང་པོ་མང་ཐོས་ཀླུ་སྒྲུབ་རྒྱ་མཚོ་ལ་མཁན་ཆེན་ཐམས་ཅད་མཁྱེན་པ་ངག་དབང་ཆོས་གྲགས་ཀྱིས་འདིའི་དབང་།
སྤྲོས་མེད་ཀྱི་བྱིན་རླབས་སོགས་དང་། དེའི་ཁྲིད་དེའི་རྒྱབ་ཆོས་རྒྱ་གཞུང་ཚད་ཐུབ་བིརྺ་པ་དང་། དཔལ་འཛིན་སོགས་ཀྱི་མཛད་པ་བོད་གཞུང་ངོར་ཆེན་ཀུན་དགའ་བཟང་པོ་སོགས་ཀྱིས་མཛད་པ་རྣམས་ཕྱོགས་གཅིག་ཏུ་བཞུགས་པའི་གཤེད་དམར་སྐོར་པོ་ཏི་གཅིག་ཙམ་གསན། རྗེ་བཙུན་དམ་པ་དེ་ཉིད་ཀྱི་དྲུང་དུ་ཁོ་བོ་ཅག་གིས་སྤྲོས་མེད་ཀྱི་ཁྲིད་སྨིན་རྒྱས་དང་། རྗེ་རང་ཉིད་ཀྱིས་ཀླུ་སྒྲུབ་རྒྱ་མཚོར་གསན་པའི་གཤེད་དམར་གྱི་པོ་ཏི་ཡོངས་རྫོགས་ཀྱི་ལུང་། འདི་སྐོར་གྱི་སྤྲོས་མེད་ཀྱི་བྱིན་རླབས། འོད་གསལ་གྱི་བྱིན་རླབས། དེའི་ཡིག་ཆ་རྗེ་ཉིད་ཀྱིས་མཛད་པའི་ལུང་། བདུད་རྩི་བྱིན་རླབས་སོགས་ཆོས་སྐོར་ཆ་ཚང་བའི་བཀའ་དྲིན་ཐོབ་པ་ཡིན་ནོ། ། བརྒྱུད་པའི་རིམ་པ་འདི་ནི་ལུགས་སྲོལ་གཅིག་ཡིན་ཞིང་།
གཞན་ཡང་མུས་ཆེན་སེམས་དཔའ་ཆེན་པོ་ནས། ཀུན་མཁྱེན་ཆེན་པོ། ཡོངས་འཛིན་དཀོན་མཆོག་འཕེལ་བ། རྗེ་ལྷ་མཆོག་སེང་གེ རྗེ་བཙུན་དཀོན་མཆོག་དཔལ་ལྡན། ཤར་ཆེན་ཀུན་དགའ་བཀྲ་ཤིས། དེས་ཆོས་ཀྱི་སྤྱན་ལྡན་ལོ་ནས་སྤྱན་སྔ་རིན་པོ་ཆེ་ཀུན་དགའ་དོན་གྲུབ་ལ་གནང་། དེའི་དྲུང་དུ་ཁོ་བོ་ཅག་གིས་གཤེད་དམར་ལྷ་ལྔའི་དབང་དང་། རྗེ་ཐར་རྩེ་ནས་ནམ་མཁའ་དཔལ་བཟང་གི་ཡིག་ཆའི་སྟེང་ནས་སྤྲོས་མེད་ཀྱི་ལུང་ཁྲིད་སོགས་ཐོབ་ཅིང་། གཞན་ཡང་ཡོངས་འཛིན་དཀོན་མཆོག་འཕེལ་བའི་དྲུང་དུ་ས་ལོ་ཐམས་ཅད་མཁྱེན་པས་གསན་ནས་སྙིགས་དུས་ཀྱི་བསྟན་པའི་གསལ་བྱེད་ཆེན་པོ་སྔགས་འཆང་ཆོས་ཀྱི་རྒྱལ་པོ་ངག་དབང་ཀུན་དགའ་རིན་ཆེན་སོགས་ལ་གནང་ནས་དེ་ནས་བརྒྱུད་པ་ཡང་ད་ལྟ་བཞུགས་སོ། །
ས་ལོ་ཆེན་པོས་འདིའི་སྒྲུབ་ཐབས་དང་། སྤྲོས་མེད་ཀྱི་ཁྲིད་ཡིག་ཀྱང་མཛད། སྔགས་འཆང་ཆོས་ཀྱི་རྒྱལ་པོས་ཀྱང་གཤེད་དམར་དཔའ་གཅིག་གི་སྒྲུབ་ཐབས་མཛད་ཅིང་། ལྷག་པའི་ལྷ་འདི་ལ་བྱེ་བསྙེན་ཡང་མཐར་ཕྱིན་པར་མཛད་པ་སྒྲུབ་ཐབས་དེའི་མཛད་བྱང་གིས་རྟོགས་པ་ཡིན་ནོ། ། དེས་ན་གློ་བོ་ལོ་ཙཱ་བ་འདིས་གཤེད་དམར་གྱི་དབང་དརྤན་ཨཱ་ཙརྻ་ལ་གསན་པའི་བགྲོས་གང་དུ་ཡང་མ་བྱུང་བས། ལུགས་འདིའི་དབང་གི་བརྒྱུད་པ་ལ་དརྤན་ཨཱ་ཙརྻ་འདྲེན་པ་འདི་ཇི་ལྟར་ཡིན་བརྟག་པར་དགོས་པ་ཙམ་དུ་སྣང་ལ། བལ་པོ་བྷ་རནྟྲ་ལ་བཅུ་གསུམ་མའི་དབང་ཙམ་གསན་ཞེས་པ་ལོ་རྒྱུས་ཀུན་ལས་འབྱུང་བས། སྨིན་བྱེད་བྷ་རནྟྲ་ལ་གསན་པ་དེས་གོ་ཆོད་མཛད་ནས་དརྤན་ལ་སྨིན་བྱེད་མ་ཞུས་པ་ཡིན་ནམ་སྙམ་སྟེ་དཔྱད་་་་་་གློ་བོ་ལོ་ཙཱ་བས་གཤེད་དམར་གྱི་དབང་བླ་མ་གཞན་ལ་ཐོབ་རྗེས་སུ་དརྤན་ཨཱ་ཙརྻ་དང་མཇལ་དུས། གཤེད་དམར་གྱི་ཁྲིད་རྡོ་རྗེའི་ཚིག་རྐང་དང་བཅས་པ་གསན། དེས་ན་འདིའི་དབང་བཀའ་ཁྲིད་བཀའ་བརྒྱུད་པ་ཐ་དད་དུ་བྱེད།
པར་བྱའོ། ། སྲོལ་ལྔ་པ་ནི། གཤོང་རྡོ་རྗེ་རྒྱལ་མཚན་གྱི་གཅུང་པོ་གཤོང་བློ་བརྟན་གྱིས་པཎྜི་ཏ་བི་མ་ལ་ཤྲཱི་ལ་ལུང་བླངས་ཏེ་གཤེད་དམར་གྱི་རྒྱུད་ལེའུ་བཅུ་དགུ་པ་འདི་བསྒྱུར་ཏེ། དེའི་ལུང་ད་ལྟ་ཡང་བཞུགས་པ་ཡིན་ལ། རྒྱུད་འདིའི་ལེའུ་དང་པོ་ནས་ལྷ་ལྔའི་དཀྱིལ་འཁོར་བསྟན་ཅིང་། བརྒྱད་པ་ནས་ལྷ་བཅུ་གསུམ་མའི་དཀྱིལ་འཁོར་བསྟན་པར་བཤད། བུ་སྟོན་རིན་པོ་ཆེས་བསྒྱུར་པའི་རྒྱུད་ལེའུ་ཉེར་གཉིས་པ་ནས་མཆོག་བསྒྲུབ་པའི་དཀྱིལ་འཁོར་ལྷ་ལྔ་མ་ཁོ་ན་སྟོན། རྒྱུད་དེ་ན་གཞན་ན་མེད་པའི་རྫས་ཀྱི་སྦྱོར་བ་ལ་བརྟེན་པའི་ལས་ཚོགས་ཤིན་ཏུ་མང་བ་ཞིག་བཞུགས་པར་བཤད་དོ། ། སྲོལ་ལྔ་པ་འདི་ལ་རྒྱུད་ཀྱི་ལུང་བཤད་ཀྱི་རྒྱུན་ལུང་ཙམ་མ་གཏོགས་དབང་དང་ཁྲིད་སོགས་མེད་ལ། དེས་ན་དེ་ལྟར་བཤད་མ་ཐག་པའི་ལམ་སྲོལ་དེ་དག་ལས་གློ་བོ་ལོ་ཙཱ་བ་ནས་བརྒྱུད་པ་འདི་ཁུངས་བཙུན་ཞིང་ཁྱད་པར་འཕགས་པ་བླ་མ་གོང་མ་རྣམས་གསུངས་པས་དེ་ལྟར་དུ་ཤེས་པར་བྱའོ། །
དེ་བས་ན་བོད་ཡུལ་འདིར་གྲུབ་ཆེན་ཤྲཱི་དྷ་ར་སྟེ་སློབ་དཔོན་དཔལ་འཛིན་ཉིད་ཀྱི་དབང་ཆོག་དང་བསྐྱེད་རྫོགས་ཀྱི་གཞུང་སོགས་གཞུང་ཕྲན་རྣམས་བསྡེབས་པས་དེ་ཉིད་ཀྱི་དགོངས་པ་ཕྱིན་ཅི་མ་ལོག་པའི་བཅུ་གསུམ་མའི་ལམ་སྲོལ་ཚང་ལ་མ་ནོར་བ་གཅིག་དང་། གློ་བོ་ལོ་ཙཱ་བ་ནས་བརྒྱུད་པའི་རྫོགས་རིམ་གྱི་གཞུང་རྣམས་བསྒྲིགས་ནས་བརྒྱུད་པ་སོ་སོ་ནས་བྱུང་བའི་ལྷ་ལྔ་མའི་ལམ་སྲོལ་ཆ་ཚངས་བ་གཅིག་སྟེ། གཤིན་རྗེ་གཤེད་དམར་པོའི་ལམ་སྲོལ་ཡོངས་སུ་རྫོགས་པ་གཉིས་དེང་སང་གི་བར་དུ་ཡང་དར་རྒྱས་སུ་བཞུགས་པ་འདི་ཡིན་ནོ། ། འདིར་སྨྲས་པ། སྒྲིབ་གཉིས་ཀུན་བྲལ་ཡེ་ཤེས་ཉི་མ་ཡིས། ། འགྲོ་བའི་མ་རིག་མུན་སེལ་འཇམ་པའི་དབྱངས། ། གདུག་པ་འདུལ་ཕྱིར་ཁྲོ་བོའི་སྐུར་བཞེངས་པའི། ། བླ་མ་གཤིན་རྗེ་དགྲ་ཡིས་སླར་ཡང་སྐྱོངས། ། ལྷ་མཆོག་གང་གི་བསྟན་པ་རིན་པོ་ཆེ། ། འཕགས་པའི་ཡུལ་དང་བོད་འདིར་བྱུང་བའི་ཚུལ། །
ལེགས་པར་བཤད་པའི་སྔོན་མེད་ངོ་མཚར་གྱི། ། གཏམ་འདི་གཅིག་ཏུ་བསྟན་ལ་ཕན་ཕྱིར་བཤད། ། དེ་ལྟ་ན་ཡང་དུས་ངན་ཆེར་སྙིགས་པས། ། དེང་སང་དུས་ཀྱི་སྔགས་པར་རློམས་པ་རྣམས། ། ལྟོ་ཆོས་ལག་ལེན་ཕྲ་མོ་མ་གཏོགས་པ། ། ཟབས་ཡང་ཆོས་ཚུལ་དོན་གཉེར་རེ་རེ་ཙམ། ། རྒྱུ་མཚན་དེས་ན་བསམ་སྦྱོར་རྣམ་དག་གིས། ། ཉིན་མཚན་ཀུན་དུ་དམ་པའི་ཆོས་བཤད་ཀྱང་། ། དོན་གཉེར་མེད་པའི་སློབ་མའི་ཚོགས་རྣམས་ལ། ། འདབ་ཆགས་རྣ་བར་དྲིལ་བུའི་སྒྲ་དང་མཚུངས། །
འདི་འདྲ་མཐོང་ཚེ་ཁོ་བོ་སྒྱིད་ལུག་ཀྱང་། ། འོན་ཀྱང་སངས་རྒྱས་བསྟན་པ་རིན་ཆེན་དང་། ། སྐལ་བཟང་རེ་རེ་ཙམ་ལ་ཕན་རུང་སྙམ། ། ལེགས་སྦྱར་འདི་ལ་ཉེས་པ་མེད་སྙམ་སེམས། ། འདི་བརྩམས་དགེ་བས་བདག་ཅག་དཔོན་སློབ་ཀྱིས། ། དུས་གསུམ་བསགས་པའི་སྒྲིབ་པ་ཀུན་བྱང་ནས། ། ཚེ་རིང་ནད་མེད་བསམ་དོན་ཀུན་འགྲུབ་སྟེ། ། སྤྱི་དང་བྱེ་བྲག་བསྟན་པ་རྒྱས་བྱེད་ཤོག ། ནམ་ཞིག་ཚེ་འདིའི་སྣང་བ་ནུབ་མ་ཐག ། དཔོན་སློབ་ལྷན་ཅིག་བདེ་བ་ཅན་སྐྱེས་ནས། །
སླར་ཡང་གང་འདུལ་སྤྲུལ་པ་སྣ་ཚོགས་ཀྱིས། ། སྲིད་མཐའི་བར་དུ་བསྟན་པ་འཛིན་གྱུར་ཅིག ། ཅེས་དཔལ་གཤིན་རྗེ་གཤེད་སྐོར་གྱི་དམ་པའི་ཆོས་བྱུང་བའི་ཚུལ་ལེགས་པར་བཤད་པ་འཇམ་དཔལ་ཆོས་ཀུན་གསལ་བའི་ཉིན་བྱེད་ཅེས་བྱ་བ་འདི་ཡང་། དཔལ་ས་སྐྱ་པ་ཆེན་པོ་རིགས་ལྡན་འཇམ་པའི་དབྱངས་དབང་པོའི་མཚན་ཅན་སྐུ་མཆེད་དང་། རྒྱལ་བ་མུས་པ་ཆེན་པོ་རྡོ་རྗེ་འཆང་སངས་རྒྱས་རྒྱལ་མཚན། ལོ་ནས་སྤྱན་སྔ་རིན་པོ་ཆེ་ཀུན་དགའི་མཚན་ཅན། རྗེ་ནགས་དགོན་པ་ཆེན་པོ་སྦྱིན་པ་གྲགས་པ། གྲུབ་མཆོག་དབང་ཕྱུག་རབ་བརྟན། མཁན་ཆེན་འཇམ་པའི་དབྱངས་ངག་དབང་ཆོས་ཀྱི་གྲགས་པ་ལ་སོགས་ཏེ་ཡོངས་འཛིན་ཆོས་བཞིན་དུ་སྤྱོད་པ་དུ་མའི་ཞབས་རྡུལ་སྤྱི་བོས་ལེན་པ་དཔལ་ས་སྐྱ་པ་ཤཱཀྱའི་དགེ་བསྙེན་ཐེག་པ་མཆོག་གི་རྣལ་འབྱོར་པ་སྔགས་འཆང་ངག་དབང་ཀུན་དགའ་བསོད་ནམས་གྲགས་པ་རྒྱལ་མཚན་དཔལ་བཟང་པོས་དཔལ་གདོང་ཞེས་པ་ཆུ་མོ་བྱ་ལོ་སྣྲོན་གྱི་ཟླ་བའི་དམར་ཆ་རྫོགས་པ་གསུམ་པའི་ཚེས་ལ་ཡོན་ཏན་རིན་པོ་ཆེ་དུ་མའི་འབྱུང་གནས་དཔལ་ས་སྐྱའི་ཆོས་གྲྭ་ཆེན་པོའི་བཞི་ཐོག་བླ་བྲང་གི་འོད་གསལ་སྣང་བར་ལེགས་པར་སྦྱར་བའི་ཡི་གེ་པ་ནི་རང་དང་ཉེ་བར་གནས་པའི་ཤཱཀྱའི་དགེ་སློང་རབ་འབྱམས་སྨྲ་བ་མདོ་སྔགས་ཀྱི་གཞུང་ལུགས་མཐའ་དག་ལ་བློ་གྲོས་ཀྱི་སྣང་བ་རྒྱས་ཤིང་གསུང་རབ་མང་པོའི་མགྲིན་པ་ཅན། ལྷག་པའི་ལྷ་འཁོར་ལོ་བདེ་མཆོག་དང་།
དཔལ་གུར་གྱི་མགོན་པོའི་ཡི་གེ་བདུན་མ་གཉིས་ལ་བཟླས་བརྗོད་བྱེ་བའི་ཕ་མཐར་སོན་པའི་རྡོ་རྗེ་འཛིན་པ་བསམ་གཏན་རྒྱ་མཚོས་གུས་སྤྲོ་དང་བཅས་པའི་སྒོ་ནས་བགྱིས་སོ། ། འདི་བགྱིས་དགེ་བས་བདག་ཅག་དཔོན་སློབ་རྣམས་ཀྱི་འདི་ཕྱིའི་དོན་ཐམས་ཅད་ཡིད་བཞིན་དུ་འབད་མེད་ལྷུན་གྱིས་གྲུབ་ནས་བསྟན་པ་དང་སེམས་ཅན་ལ་ཕན་བདེ་བསམ་གྱིས་མི་ཁྱབ་པ་འབྱུང་བའི་རྒྱུར་གྱུར་ཅིག ། དེ་དེ་བཞིན་དུ་གྱུར་ཅིག དེ་ལས་གཞན་དུ་ནམ་ཡང་མ་གྱུར་ཅིག ། མ་ཧཱ་མུ་ཏྲ་པ་ར་མ་སིདྡྷི་པྲཔྟཱ་ཀུ་རུ་སརྦ་སུ་ཁ་བྷ་ཝནྟུ། དགེ་ལེགས་འཕེལ།། །། ༈ མཁན་ཆེན་ཨ་པད་རིན་པོ་ཆེའི་དགོངས་བཞེད་ལྟར་གུ་རུས་ཞབས་ཞུ་བགྱིས་པའོ།། PAGE * MERGEFORMAT 96 ཨ་མྱེས་ཞབས། དཔལ་གཤིན་རྗེ་གཤེད་སྐོར་གྱི་དམ་པའི་ཆོས་བྱུང་བའི་ཚུལ་ལེགས་པར་བཤད་པ། PAGE * MERGEFORMAT 95
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
