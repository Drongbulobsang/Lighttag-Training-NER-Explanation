གསུང་འབུམ། ངག་དབང་ཀུན་དགའ་བསོད་ནམས།
པོད ༡༤༢
བླ་བྲང་ཉི་ལྡེ་ན་བཞུགས་པའི་རིགས་ལྡན་ཆེན་པོའི་སྐུ་གདུང་གི་ལོ་རྒྱུས་ཀྱི་ཡི་གེ།
༄༅། །བླ་བྲང་ཉི་ལྡེ་ན་བཞུགས་པའི་རིགས་ལྡན་ཆེན་པོའི་སྐུ་གདུང་གི་ལོ་རྒྱུས་ཀྱི་ཡི་གེ་བཞུགས་སོ།། དྷརྨ་རཱ་ཛ་མཧཱ་བི་ཛ་ཡ་ཀིརྟི་བྷཊྚཙ་ཤྲཱི་ཀཱ་ལ་ཙཀྲ་ཡེ་ན་མཿ འདིར་སྨྲས་པ། བྱང་ཕྱོགས་ཤམྦྷ་ལའི་རིགས་ལྡན་ཆེན་པོ་པདྨ་དཀར་པོའི་རྣམ་པར་འཕྲུལ་པའི་བཅོམ་ལྡན་འདས་དུས་ཀྱི་འཁོར་ལོ་ཉིད་གཞན་ངོར་ས་སྐྱོང་མི་དབང་ཆེན་པོའི་ཚུལ་བཟུང་བའི་སྐྱེས་ཆེན་མཆོག་ཏུ། དུས་མཚུངས་པའི་མཁས་པ་རྣམས་ཀྱིས་མགྲིན་གཅིག་ཏུ་བསྔགས་པའི་ཡུལ་དུ་གྱུར་པའི་ཆོས་ཀྱི་རྒྱལ་པོ་རྣམ་རྒྱལ་གྲགས་པ་བཟང་པོ་འདི་ཉིད་ནི། སྐྱེས་སྦྱངས་ཀྱི་མཁྱེན་རབ་ཕུལ་དུ་བྱུང་ཞིང་། རིགས་ཀྱི་ཅོད་པན་གྱི་ཚོགས་ཀྱང་ཐེག་ཆེན་ཆོས་ཀྱི་རྒྱལ་པོ། མུས་ཆེན་སེམས་དཔའ་ཆེན་པོ། བོ་དོང་པཎ་ཆེན། ཆོས་རྗེ་རྒྱལ་བ་དཔལ་ལ་སོགས་ཏེ་མཁས་གྲུབ་ཀྱི་བླ་མ་མང་དུ་བསྟེན་ནས་གསན་པ་རྒྱ་མཚོའི་ཕ་མཐར་སོན་ཅིང་།
ཤེས་བྱ་རིག་པའི་གནས་ལྔ་ལ་མི་འཇིགས་པའི་སྤོབས་པ་བརྙེས་པས་འཆད་རྩོད་ཀྱི་སྒོ་ནས་ཀྱང་བསྟན་པ་གསལ་བར་མཛད་ཅིང་། ཁྱད་པར་ལེགས་བཤད་ཀྱི་རྩོམ་པ་གསར་དུ་མཛད་པ་ཡང་། མདོ་སྔགས་རིག་གནས་ཀྱིས་བསྡུས་པའི་གསུང་རབ་གླེགས་བམ་གྱི་ཚོགས་བཅུ་གྲངས་ལས་བརྒལ་བར་བཞུགས་པ་རྣམས་ཀྱང་། དཔྱོད་ལྡན་གྱི་མཁས་པ་སུ་ཞིག་གིས་མཐོང་བའི་ཚེ། སྤྲུལ་པའི་སྐུའི་གསུང་ལས་གཞན་དུ་མ་འདས་པའི་ཡིད་ཆེས་ཀྱི་དད་པ་བསྐྱེད་པར་ནུས་པ་ཤ་སྟག་ཏུ་འབྱུང་ལ། གཞན་ཡང་དཔལ་དུས་ཀྱི་འཁོར་ལོའི་བློས་བསླངས་ཀྱི་བཀོད་པ་ངོ་མཚར་ཅན་གསེར་དངུལ་གར་བུ་ལུགས་སུ་བཞེངས་པར་མཛད་པ་སོགས་ལུགས་གཉིས་འཕྲིན་ལས་ཀྱི་རྣམ་ཐར་རྨད་དུ་བྱུང་བས་རྒྱལ་བའི་བསྟན་པ་སྤྱི་དང་། བྱེ་བྲག་རྗེ་བཙུན་ས་སྐྱ་པའི་བསྟན་པ་བསྟན་འཛིན་དང་བཅས་པ་བླ་ནས་བླར་འདེགས་པར་མཛད་དེ། མཐར་དགུང་ལོ་བརྒྱད་ཅུ་གྱ་གཅིག་ཏུ་སོན་པ་ན། ཕོ་བྲང་ཆེན་པོ་ལྷུན་གྲུབ་སྡིངས་ཉིད་དུ་སྣྲོན་གྱི་ཟླ་བའི་ཚེས་དྲུག་ལ་དག་པའི་ཞིང་དུ་གཤེགས་པའི་ཚུལ་བསྟན་ཏེ། སྐུ་གདུང་རིན་པོ་ཆེ་གནས་དེར་དངུལ་གྱི་རྣམ་རྒྱལ་མཆོད་རྟེན་ཞིག་བཞེངས་ཏེ་བཞུགས་སུ་གསོལ་བ་ལས།
དུས་ཕྱིས་ཕོ་བྲང་ཉིད་ཧ་ཅང་ཉམས་ཆེས་པས་དངུལ་གདུང་གི་དྲུང་དུ་མཆོད་འབུལ་དང་ཞབས་ཏོག་རྒྱ་ཆེན་པོ་ལྟ་ཅི་སྨོས། སྐུ་གདུང་ཉིད་ཀྱང་སྲང་དབར་གྱི་ཁྱིའི་ཁ་ཟས་སུ་འགྱུར་བ་ལ་རིང་པོ་མེད་པར་གྱུར་པ་ན། དཔལ་ས་སྐྱ་པ་སྔགས་འཆང་ངག་དབང་ཀུན་དགའ་བསོད་ནམས་ཀྱིས། རིགས་ལྡན་ཆེན་པོ་དེ་ཉིད་སྤྱིར་ས་སྐྱ་པའི་བསྟན་འཛིན་དང་། ཡོན་བདག་ཟུང་འབྲེལ་གྱི་གནས་ལྔ་རིག་པའི་པཎྜི་ཏ་ཆེན་པོ་སྐྱེས་ཆེན་མཚུངས་མེད་ཡིན་པ་དང་། ལྷག་པར་ཆོས་རྒྱལ་ཆེན་པོ་འདི་ནས་བརྒྱུད་པའི་དཔལ་དུས་ཀྱི་འཁོར་ལོའི་དབང་རྒྱུད་མན་ངག་གི་ཆོས་ཚུལ་མཐའ་ཡས་པ་ཞིག་ཐོས་པའི་བརྒྱུད་པའི་བླ་མ་བཀའ་དྲིན་ཅན་ཡིན་པས། རང་རྒྱུད་ལ་བསོད་ནམས་དང་ཡེ་ཤེས་ཀྱི་ཚོགས་གཉིས་རྒྱ་ཆེན་པོ་ཐོབ་པའི་སླད་དུ། དཀོན་མཆོག་ལ་ལུང་བསྟན་ཞུས་པ་བཟང་ཆུག་བྱུང་བ་བཞིན། སྐུ་གདུང་རིན་པོ་ཆེ་ལྷུན་སྡིངས་ནས་སྤྱན་དྲངས་ཏེ། དཔལ་ས་སྐྱའི་བླ་བྲང་ཉི་ལྡེར་བཞུགས་སུ་གསོལ་བའི་ཚེ།
སྔར་ཨརྒའི་ཆོ་ག་བགྱིས་པའི་དངུལ་གདུང་བསྒྲིགས་པར་བརྩམས་ཏེ། སྐུ་གདུང་རིན་པོ་ཆེ་ལ་ཁྲུས་གསོལ་རྒྱས་པར་ཕུལ་ནས་མཆོད་རྟེན་གྱི་བུམ་པར་བཞུགས་སུ་གསོལ་བ་ན། གདུང་གི་སྐུ་དཔུང་གཡས་ཕྱོགས་ཀྱི་ངོས་ཐམས་ཅད་ལ་དྲོད་ཆེན་པོ་ཚ་ཆིལ་བྱུང་བ་ཉེ་འཁོར་བའི་གང་ཟག་གཉིས་ཙམ་གྱིས་མངོན་སུམ་དུ་རིག་པ་བྱུང་བས། སྔར་ཕོ་བྲང་ལྷུན་སྡིངས་སུ་བཞུགས་སྐབས་ཀྱང་དངུལ་གདུང་གི་བུམ་ལྡིར་ལ་བདེ་དྲོད་རང་འབར་དུ་ཡོད་པར་རྣམ་ཐར་ལས་ཀྱང་འབྱུང་ཞིང་། སྐྱེས་བུ་རྟོག་དཔྱོད་ཅན་རྣམས་མགྲིན་གཅིག་ཏུ་གླེང་བ་ལ་ཡིད་ཆེས་ལྷག་པར་སྐྱེས་ཤིང་། མདོར་ན་རིགས་ལྡན་ཆོས་ཀྱི་རྒྱལ་པོའི་སྐུ་གདུང་ཡིད་བཞིན་གྱི་ནོར་བུ་འདི་ཉིད་ལ། སྐལ་བཟང་དད་ལྡན་གྱི་སྐྱེ་བོ་སུ་ཞིག་གིས་གསོལ་བ་བཏབ་ཀྱང་མཆོག་ཐུན་མོང་གི་དངོས་གྲུབ་བདེ་བླག་ཏུ་སྩོལ་བ་ལ་ཡིད་གཉིས་དང་བྲལ་བར་ཤེས་པར་བྱས་ནས། དཔྱོད་ལྡན་དག་གིས་མཆོད་འབུལ་དང་གསོལ་འདེབས་ལ་བརྩོན་པར་མཛད་འཚལ་ལོ། ། དཔལ་ལྡན་དུས་ཀྱི་འཁོར་ལོའི་བསྟན་པའི་སྲོལ། ། གསལ་བར་མཛད་ལ་བྱང་ཕྱོགས་ཤམྦྷ་ལའི། །
ཆོས་རྒྱལ་རིགས་ལྡན་རྣམས་དང་དབྱེར་མེད་པའི། ། སྐྱེས་བུའི་གཙུག་རྒྱན་མི་དབང་པཎྜི་ཏ། ། རྣམ་རྒྱལ་གྲགས་བཟང་སྐུ་གདུང་རིན་པོ་ཆེ། ། ཕོ་བྲང་ལྷུན་སྡིངས་བཞུགས་པ་དུས་དབང་གིས། ། འཇིགས་པར་ཉེ་ཚེ་སྔགས་འཆང་ས་སྐྱ་པ། ། ངག་དབང་ཀུན་དགའ་བསོད་ནམས་ཞེས་བྱ་བས། ། བསམ་སྦྱོར་དག་པས་ཞབས་ཏོག་འདི་བགྱིས་བའི། ། དགེ་བས་བདག་ཅག་དཔོན་སློབ་གདུལ་བྱར་བཅས། ། ཚེ་མཐར་ཕྱིན་ཞིང་བསམ་དོན་ཀུན་འགྲུབ་སྟེ། ། ཕྱི་མ་ལྷན་ཅིག་བདེ་བ་ཅན་བསྒྲོད་ཤོག །
ཀ་ལྱ་ན་ཝརྡྷནྟུ།། །། དགེ་ལེགས་འཕེལ་བར་གྱུར་ཅིག། །། ༈ མཁན་ཆེན་ཨ་པད་རིན་པོ་ཆེའི་དགོངས་བཞེད་ལྟར་གུ་རུས་ཞབས་ཞུ་བགྱིས་པའོ།། PAGE * MERGEFORMAT 2 ཨ་མྱེས་ཞབས། བླ་བྲང་ཉི་ལྡེ་ན་བཞུགས་པའི་རིགས་ལྡན་ཆེན་པོའི་སྐུ་གདུང་གི་ལོ་རྒྱུས་ཀྱི་ཡི་གེ PAGE * MERGEFORMAT 1
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
