གསུང་འབུམ། ངག་དབང་ཀུན་དགའ་བསོད་ནམས།
པོད ༢༤
ཆོས་སྐྱོང་ཡིད་བཞིན་ནོར་བུ་དགེས་པར་བྱེད་པའི་ཡིད་འཕྲོག་ལྷའི་རོལ་མོ་དགོས་འདོད་ཀུན་འབྱུང་།
༄༅། །དཔལ་བསམ་ཡས་ལྷུན་གྱི་གྲུབ་པའི་གཙུག་ལག་ཁང་ཆེན་པོ་བཀའ་སྲུང་དང་བཅས་པའི་བྱོན་ཚུལ་ལེགས་པར་བཤད་པ་ཆོས་སྐྱོང་ཡིད་བཞིན་ནོར་བུ་དགེས་པར་བྱེད་པའི་ཡིད་འཕྲོག་ལྷའི་རོལ་མོ་དགོས་འདོད་ཀུན་འབྱུང་ཞེས་བྱ་བ་བཞུགས་སོ།། ༄༅། །རྒྱ་གར་སྐད་དུ། ཤྲཱི་ཝནྶངྒུ་རུ་བཛྲ་ཨཱ་ཙརྻ་མཧཱ་ཨཾ་བྷུ་ཏ་ཨ་ཙྪནྣི་ཀརྨ་ཝ་ཏི་ཡ་ན་མཱ་མི། བོད་སྐད་དུ། དཔལ་ལྡན་བླ་མ་དམ་པ་རྡོ་རྗེ་སློབ་དཔོན་ཆེན་པོ་རྨད་བྱུང་མི་ཆད་པའི་འཕྲིན་ལས་ཅན་ལ་ཕྱག་འཚལ་ལོ། ། བསོད་ནམས་ཡེ་ཤེས་ཚོགས་གཉིས་ཤིང་རྟ་ལ་ཆིབས་ནས། ། སྐུ་ལྔ་ཡེ་ཤེས་ལྔ་ལྡན་གྲོགས་སུ་ལེགས་བྱོན་པའི། ། ལྷ་མིའི་འདྲེན་པ་མཉམ་མེད་ཟས་གཙང་སྲས་པོ་ཞེས། ། ཡོངས་གྲགས་འཇིག་རྟེན་མཆོད་འོས་ཀུན་གྱི་བླ་མ་རྒྱལ། ། གང་གི་གསུང་རབ་ལུང་རྟོགས་དམ་པའི་ཆོས། །
བཤད་དང་བསྒྲུབ་པའི་སྒོ་ནས་འཕགས་ཡུལ་དང་། ། བོད་ཡུལ་མུན་པའི་གླིང་ཀུན་གསལ་མཛད་པའི། ། པཎ་གྲུབ་ལོ་ཆེན་ཐམས་ཅད་ཕྱག་གི་གནས། ། སྔོན་གྱི་སྤྲུལ་པའི་རྒྱལ་པོ་ཐོ་ཐོ་རི། ། ཕྱག་ན་པདྨོ་སྲོང་བཙན་སྒམ་པོ་དང་། ། ཟུར་ཕུད་ལྔ་པ་གཟུགས་གཞན་ཟློས་པའི་གར། ། ཁྲི་སྲོང་ལྡེའུ་བཙན་ཞབས་ལ་ལན་བརྒྱར་འདུད། ། ས་དབང་གང་གི་ཡན་ལག་མཆོག་གི་ཁྲིར། ། ཞབས་སེན་དབང་གི་རྒྱལ་པོ་ཉེར་བཀོད་པའི། ། བོད་འདིར་བསྟན་རྩ་འདུལ་ཁྲིམས་གཙང་མའི་སྒོ། །
དང་པོར་འབྱེད་མཛད་བོ་དྷི་སཏྭ་རྒྱལ། ། གང་གི་མཐུ་སྟོབས་ཡེ་ཤེས་རྡོ་རྗེ་ཡིས། ། གྲངས་མེད་བདུད་དཔུང་ཚོགས་ཀུན་ཚར་བཅད་སྟེ། ། སྟོབས་ལྡན་དྲེགས་བྱེད་ཐམས་ཅད་བྲན་འཁོལ་བའི། ། པདྨ་འབྱུང་གནས་བཀའ་དྲིན་བསམ་བཞིན་དད། ། དུས་གསུམ་རྒྱལ་བ་ཀུན་གྱི་མཁྱེན་རབ་གཟུགས། ། འཇམ་པའི་དབྱངས་ཉིད་གཞན་ངོར་མི་ཡི་ཟོལ། ། ལྷ་རིགས་འཁོན་གྱི་གདུང་བརྒྱུད་ལས་བྱོན་པའི། ། ས་སྐྱའི་བླ་ཆེན་བརྒྱུད་པར་བཅས་ལ་འདུད། ། ཁྱད་པར་སྙིགས་དུས་བསྟན་པའི་གསལ་བྱེད་མཆོག །
སྔགས་འཆང་བླ་མ་ཀུན་དགའ་རིན་ཆེན་ཞེས། ། རྒྱལ་བའི་བསྟན་ལ་རྒྱལ་བ་གཉིས་པ་ལྟར། ། ངོ་མཚར་རྣམ་ཐར་བསམ་ཡས་ཁྱོད་ཅིག་བསྔགས། ། སྐྱེས་ཆེན་གང་གི་རྒྱལ་ཚབ་ཐུགས་ཀྱི་སྲས། ། དཀྱིལ་འཁོར་རྒྱ་མཚོའི་ཁྱབ་བདག་ཧེ་རུ་ཀ ། གཞན་ངོར་ངུར་སྨྲིག་གོས་དང་གོས་དཀར་གྱི། ། ན་བཟས་མཛེས་པ་འཇམ་དབྱངས་སྐུ་མཆེད་རྒྱལ། ། གཞན་ཡང་རྒྱལ་བའི་སྤྱི་གཟུགས་བུདྡྷའི་མཚན། ། གང་ཐུགས་ཡེ་ཤེས་ངོ་བོར་རོ་གཅིག་པའི། ། ཡི་དམ་ཞི་ཁྲོ་ཆོས་སྐྱོང་ནོར་ལྷར་བཅས། །
སྐྱབས་གནས་བསླུ་མེད་རྣམས་ལ་གུས་བཏུད་ནས། ། ཁ་བ་རི་པའི་བསོད་ནམས་ཞིང་གི་མཆོག ། རྒྱལ་བ་སྲས་བཅས་བཞུགས་པའི་གཞལ་མེད་ཁང་། ། བསམ་ཡས་མི་འགྱུར་ལྷུན་གྱིས་གྲུབ་པ་ཡི། ། གཙུག་ལག་ཁང་དང་དེ་ཡི་བཀའ་སྲུང་གི ། བྱོན་ཚུལ་གསལ་བར་བཤད་པའི་ལེགས་བཤད་གཏམ། ། འདི་ནི་ཆོས་སྐྱོང་ཡིད་བཞིན་ནོར་བུའི་ཐུགས། ། མཉེས་པར་བྱེད་པའི་ལྷ་ཡི་རོལ་མོ་སྟེ། ། དེ་ལ་བརྟེན་ནས་དགོས་འདོད་ཀུན་འབྱུང་ཕྱིར། ། བསྟན་དང་འགྲོ་ལ་ཕན་ཕྱིར་ངས་བཤད་ཀྱི། །
དོན་གཉེར་སྐལ་བཟང་དཔྱོད་ལྡན་སློབ་བུའི་ཚོགས། ། ཚུལ་འདི་མཁས་མང་འདུས་པའི་དོ་ར་རུ། ། རང་གཞན་མགྲིན་པ་མཛེས་པའི་རྒྱན་དུ་ལོང་། ། ཞེས་མཆོད་པར་བརྗོད་ཅིང་རྩོམ་པར་དམ་བཅས་ནས། འདིར་དཔལ་བསམ་ཡས་ལྷུན་གྱིས་གྲུབ་པའི་གཙུག་ལག་ཁང་ཆེན་པོ་བཀའ་སྲུང་དང་བཅས་པའི་བྱོན་ཚུལ་ལེགས་པར་བཤད་པ་ཆོས་སྐྱོང་ཡིད་བཞིན་ནོར་བུ་དགེས་པར་བྱེད་པའི་ཡིད་འཕྲོག་ལྷའི་རོལ་མོ་དགོས་འདོད་ཀུན་འབྱུང་ཞེས་བྱ་བ་འདི་འཆད་པ་ལ་དོན་གསུམ་སྟེ། སྤྱིར་གཙུག་ལག་ཁང་དང་སྲུང་མ་རྣམས་ཀྱི་བྱོན་ཚུལ་བཤད་པ། བྱེ་བྲག་བཀའ་སྲུང་མཆོག་འདི་བྱོན་ཚུལ། དེ་ལས་འཕྲོས་པའི་སྐབས་སུ་བབས་པའི་དོན་གཞན་བསྟན་པའོ། ། དང་པོ་ནི། བོད་ཡུལ་འདིར་སངས་རྒྱས་ཀྱི་བསྟན་པ་བྱུང་བའི་ཚུལ་ནི།
ལྷ་མོ་དྲི་མ་མེད་པའི་འོད་ལུང་བསྟན་པའི་མདོ་ལས། ང་ཡོངས་སུ་མྱ་ངན་ལས་འདས་ནས། ལོ་ཉིས་སྟོང་ལྔ་བརྒྱ་ན་གདོང་དམར་ཅན་གྱི་ཡུལ་དུ་དམ་པའི་ཆོས་དར་བར་འགྱུར་རོ། ། ཞེས་ལུང་བསྟན་པ་ལྟར། རྗེ་ལ་སྔ་བ་གཉའ་ཁྲི་བཙན་པོ་ནས་རྒྱལ་རབས་ཉི་ཤུ་རྩ་བདུན་པ་ལྷ་ཐོ་ཐོ་རི་སྙན་ཞལ་གྱི་རིང་ལ་དམ་པའི་ཆོས་ཀྱི་དབུ་བརྙེས་པ་ཡིན་ཏེ། དེ་ཡང་ཆོས་རྒྱལ་དེ་ཉིད་ཕོ་བྲང་ཡུམ་བུ་ལྷ་མཁར་ན་བཞུགས་པའི་ཚེ། དེའི་ཕོ་བྲང་གི་སྟེང་དུ་རིན་པོ་ཆེའི་སྒྲོམ་བུ་ཞིག་བབས་པ་ཁ་ཕྱེ་བས་གསེར་གྱི་མཆོད་རྟེན་ཁྲུ་གང་པ། ཙིནྡྷ་མ་ཎིའི་གཟུངས། ཟ་མ་ཏོག་བཀོད་པའི་མདོ། དཔའ་སྐོང་ཕྱག་རྒྱ་པ་རྣམས་བྱུང་།
གང་ཡིན་ངོ་མ་མཁྱེན་ཀྱང་ཡིད་དུ་འོང་བས་མིང་གཉན་པོ་གསང་བར་བཏགས་ཏེ། དེ་ལ་ཕྱག་མཆོད་བྱས་པས་རྒྱལ་སྲིད་མངའ་ཐང་ཆེར་རྒྱས། རྒྱལ་པོ་ཡང་གཞོན་ཤ་ཅན་དུ་གྱུར་ཏེ་དགུང་ལོ་བརྒྱ་དང་ཉི་ཤུ་རྩ་ལྔ་ཐུབ་ཟེར་རོ། ། དེ་ཡང་རྒྱ་གར་གྱི་ཆོས་རྒྱལ་མྱ་ངན་མེད་གཉིས་པས་རིང་བསྲེལ་གྱི་སྙིང་པོ་ཅན་གྱི་མཆོད་རྟེན་དང་གླེགས་བམ་བྱེ་བ་བཞེངས། དེའི་རབ་གནས་ཀྱི་སྐབས་མཆོད་རྟེན་དང་གླེགས་བམ་འགའ་ཞིག་རྒྱལ་མཚན་གྱི་རྩེ་ལ་བཏགས་ཏེ་མཆོད་པའི་ཚེ། སངས་རྒྱས་ཀྱི་བྱིན་རླབས་དང་། བོད་དུ་བསྟན་པ་དར་བའི་རྟེན་འབྲེལ་གྱི་དབང་གིས་མཐུན་པའི་རླུང་ཆེན་པོ་གཡོས་ནས་མཁའ་ལ་བཏེགས་ཏེ་ཕོ་བྲང་གི་རྩེ་ལ་བབས་པ་ཡིན་ཞེས་ཁ་ཅིག་ལས་བཤད་ལ། མཁས་པ་ལ་ལ་ནི། གཞན་དག་ནམ་མཁའ་ལས་བབས་ཟེར་བ་བོན་པོ་ནམ་མཁའ་ལ་དགའ་བས་བོན་གཏམ་ཡིན། དོན་ལ་པཎྜི་ཏ་བློ་སེམས་མཚོ་དང་།
ལོ་ཙཱ་བ་མི་ཐེ་སེས་དེ་རྣམས་ཁྱེར་ནས་བོད་ལ་འོང་བ་རྒྱལ་པོ་ལ་ཕུལ་བས། ཡི་གེ་ཡང་མི་ཤེས། དོན་ཡང་མ་གོ་བས། ལོ་པཎ་གཉིས་ཕྱིར་ལོག་དགོས་པ་བྱུང་བ་ཡིན་ནོ་ཞེས་འདོད་ལ། གང་ལྟར་དེ་ལ་བསྟན་པ་དབུ་བརྙེས་བ་ཞེས་ཟེར་རོ། ། དེ་ནས་རྗེ་བཙུན་སྤྱན་རས་གཟིགས་ཀྱི་རྣམ་པར་སྤྲུལ་པ་ཆོས་རྒྱལ་སྲོང་བཙན་སྒམ་པོའི་དུས་སུ་བོད་མུན་པའི་དམག་རུམ་འདྲ་བ་ལ། ལྷ་ས་དང་། ཐ་འདུལ་དང་། ཡང་འདུལ་ལ་སོགས་པའི་གཙུག་ལག་ཁང་བརྒྱ་རྩ་བརྒྱད་བཞེངས། དམ་པའི་ཆོས་བསྒྱུར།
བལ་ཡུལ་ནས་ཇོ་བོ་མི་བསྐྱོད་རྡོ་རྗེ་དང་། བྱམས་པ་ཆོས་ཀྱི་འཁོར་ལོ། རང་བྱུང་ཙནྡན་གྱི་ཇོ་མོ་སྒྲོལ་མ། རྒྱ་ནག་ནས་ཇོ་བོ་ཤཱཀྱ་མུ་ནེ་སྤྱན་དྲངས་པ་སོགས་ཀྱི་སྒོ་ནས་དམ་པའི་ཆོས་ཀྱི་སྲོལ་གཏོད། དེ་ཉིད་དར་ཞིང་རྒྱས་པར་མཛད་པ་ནི་ཆོས་ཀྱི་རྒྱལ་པོ་ཁྲི་སྲོང་ལྡེའུ་བཙན་ཉིད་ཡིན་ཏེ། འདི་ནི་ས་བཅུའི་དབང་ཕྱུག་འཕགས་པ་འཇམ་དཔལ་གྱི་སྤྲུལ་པ་ཡིན་ཞིང་། འདིའི་རིང་ལ་དཔལ་བསམ་ཡས་ལྷུན་གྱི་གྲུབ་པའི་གཙུག་ལག་ཁང་བཞེངས་པ་ཡིན་ཏེ། དེའི་ལོ་རྒྱུས་ནི། འཕགས་པ་འཇམ་དཔལ་གྱིས་བོད་ཁ་བ་ཅན་གྱི་རྒྱལ་ཁམས་སུ་དམ་པའི་ཆོས་དར་ཞིང་རྒྱས་པར་བྱ་བའི་ཕྱིར། དེ་ཡང་རྒྱལ་པོའི་དབང་པོ་གཅིག་ཏུ་སྤྲུལ་ནས་མངའ་འོག་ཏུ་བསྡུས་སྟེ།
སེམས་ཅན་གྱི་དོན་རྒྱ་ཆེ་བ་དང་། བོད་ཁ་བ་ཅན་གྱི་དོན་བྱེད་ནུས་པར་དགོངས་ནས། རྒྱ་ནག་རི་བོ་རྩེ་ལྔ་ནས་ཡེ་ཤེས་ཀྱི་སྤྱན་གྱིས་གཟིགས་པས། བོད་ཡུལ་གྱི་རྒྱལ་པོ་ཁྲི་སྲོང་ལྡེའུ་བཙན་བྱ་བའི་བཀའ་འོག་ན་འདུག་པར་གཟིགས་སོ། ། དེར་རྒྱལ་པོ་ཁྲི་ལྡེ་གཙུག་བཙན་དང་། གྱིམ་ཤང་ཀོང་ཇོ་གཉིས་ཕོ་བྲང་བྲག་དམར་ན་རིན་པོ་ཆེའི་ཁྲི་སྟེང་ན་གཟིམ་ནས་བཞུགས་པ་ལ། འཕགས་པ་འཇམ་དཔལ་གྱི་ཐུགས་ཁ་ནས་འོད་ཟེར་སྣ་ལྔའི་སྣ་ལ་གསེར་གྱི་ཁྱིའུ་ཆུང་ངུ་མཚོན་གང་པ་གཅིག་གྱིམ་ཤང་ཀོང་ཇོའི་མངལ་དུ་སྤྲོས་ནས་ཞུགས་པ་ལ། དེ་ཡང་ཡུམ་གྱི་མནལ་ལམ་ན་ཤར་ཕྱོགས་ནས་འོད་ཉི་མ་ཤར་བ་ལྟ་བུ་གཅིག་བྱུང་ནས་མངལ་དུ་ཞུགས་པར་རྨི། ཚུལ་དེ་ལྟ་བུ་ཡབ་རྒྱལ་པོ་ལ་སྨྲས་པས། བར་སྣང་གི་ལྷ་བྲན་གཅིག་རང་རེའི་བུར་ཡོང་བ་ཡིན་ཏེ་ཡོང་གསུངས།
རྨི་ལམ་དེ་ཤིན་ཏུ་བཟང་ངོ་གསུངས་ཏེ་ཡབ་རྒྱལ་པོ་ཤིན་ཏུ་དགྱེས་སོ། ། དེ་ནས་ཡུམ་ལུས་མི་བདེ་བ་གང་ཡང་མེད་པ། འགུལ་བ་དང་། འཕར་བ་དང་། འཁྲིག་པ་ལ་སོགས་པ་བྱུང་བ་དང་། ཤེས་པ་གསལ་བ་དང་། ལུས་ཡང་ལ་བདེ་བ་དང་། ཉོན་མོངས་པ་མི་སྐྱེ་བར་གྱུར་ཏོ། ། དེ་ནས་ཟླ་བ་དགུ་ངོ་དང་བཅུ་ན་ཕོ་བྲང་བྲག་དམར་དུ་ཡུམ་ལ་གནོད་པ་མེད་པར་སྲས་ཁྲི་སྲོང་ལྡེའུ་བཙན་སྐུ་བལྟམས་སོ། ། དེ་ཡང་ཚེམས་དུང་སོ་ཁོར་མོར་ཡོད་པ།
དབུ་སྐྲ་མཐོན་མཐིང་གཡས་སུ་འཁྱིལ་བ། ཤིན་ཏུ་མཛེས་པ་ལྷའི་སྲས་ལྟ་བུ་ཞིག་རྟའི་ལོ་དཔྱིད་ཟླ་ར་བའི་སྐར་མ་རྒྱལ་གྱི་ནམ་ལངས་ཉི་མ་ཤར་བ་ལ་སྐུ་འཁྲུངས་སོ། ། མཚན་ཁྲི་སྲོང་ལྡེའུ་བཙན་དུ་གསོལ། དེ་ནས་རྒྱལ་བུ་དགུང་ལོ་ལྔ་ལོན་པ་ལ། སྣ་ནམ་པའི་ཞང་ཁྲོམ་པ་སྐྱེས་དང་། སྣ་ནམ་པ་རྣམས་རྒྱལ་བུ་ཁྲི་སྲོང་ལྡེའུ་བཙན་ངེད་ཀྱི་ཚ་བོ་ཡིན་ཟེར་ནས། རྒྱ་མོ་ལ་དབང་ཆེ་བྱས་རྒྱལ་བུ་འཕྲོག་ཏུ་བྱུང་པ་ལས། དེར་རྒྱལ་བློན་ཀུན་ཉི་མ་གཅིག་ཚོགས་ནས་དགའ་སྟོན་ཆེན་པོ་བྱས་ཏེ། རྒྱལ་སྲས་རྒྱལ་བུ་ལ་ཁྱེད་ཀྱི་མ་རྒྱ་མོ་ཡིན་ནམ། སྣ་ནམ་པའི་སྲས་ཡིན་ངོས་འཛིན་བཅུག་པ་ལས།
སྲས་རྒྱལ་བུ་ཁྲི་སྲོང་ལྡེའུ་བཙན་ན་རེ། གྲལ་རིམ་གྱིས་ཕྱག་གཡས་གདེངས་ཏེ། ཁྲི་སྲོང་ལྡེའུ་བཙན་རྒྱ་ཚ་ལ། ། སྣ་ནམ་ཞང་གི་ཅི་ཞིག་བགྱི། ། ཞེས་གྲལ་རིམ་གྱིས་བསྒྲགས་སོ། ། དེ་ནས་རིག་པའི་གནས་ཐམས་ཅད་མཁྱེན་ཞིང་། དགུང་ལོ་བཅུ་གསུམ་ལོན་པ་ན། ཡབ་ཁྲི་ལྡེ་གཙུག་བཙན་སྐུ་འདས་ནས་དགུང་དུ་གཤེགས་སོ། ། སྲས་རྒྱལ་བུ་ཁྲི་སྲོང་ལྡེའུ་བཙན་རྒྱལ་སར་མངའ་གསོལ་ཏེ་ཇོ་མོ་གསུམ་ཁབ་ཏུ་བཞེས་པ་ནི། ཚེ་སྤོང་ཟ་མེ་ཏོག་སྒྲོལ།
ཕོ་ཡོངས་ཟ་རྒྱལ་མོ་བཙུན་དང་། འབྲོམ་ཟ་བྱང་ཆུབ་སྨན་དང་གསུམ་མོ། ། དེ་ནས་ལོ་བདུན་འབངས་དང་། སོ་ཚིགས་ཕྱིའི་སོ་ཁ་བསྲུང་བ་དང་། ནང་གི་སོ་ཚིགས་འཛིན་ཞིང་རྒྱལ་སྲིད་བསྐྱངས་སོ། ། དེ་ནས་ལོ་ཉི་ཤུ་གླང་གི་ལོ་ལ་དམ་པའི་ཆོས་བྱ་བའི་ཐུགས་དགོངས་སྐྱེས་ཏེ། སྔོན་གྱི་རྒྱལ་པོ་སྲོང་བཙན་སྒམ་པོས་ཀྱང་། བོད་མཐའ་འཁོབ་ཀྱི་ཡུལ་འདིར་དམ་པའི་ཆོས་མང་པོ་བསྒྱུར། སྐུ་གསུང་ཐུགས་ཀྱི་རྟེན་བཞེངས་པ་སོགས་དམ་པའི་ཆོས་ཀྱི་སྲོལ་གཏོད་ནས་བོད་ལ་བཀའ་དྲིན་ཤིན་ཏུ་ཆེ་བ་མཛད་འདུག་པས། ད་ནི་ངས་ཀྱང་བསྟན་པ་དར་ཞིང་རྒྱས་པ་ཞིག་ཅིས་ཀྱང་བྱ་དགོས་པ་འདུག་པས།
དེ་ཡང་ཐོག་མར་དཀོན་མཆོག་གསུམ་གྱི་ཕོ་བྲང་གི་རྟེན་འགྲོ་བ་མི་རྣམས་ཀྱི་མོས་པ་བྱེད་པའི་ས། རྒྱལ་པོ་ང་རང་གི་ཐུགས་དམ་ལྷ་ཁང་ཞིག་བཞེངས་དགོས་པར་དགོངས་ཀྱང་། བློན་པོ་རྣམས་གདུག་པ་ཆེ་ཞིང་ཆོས་ལ་ཤིན་ཏུ་གནག་པ་ལས། དེ་ལ་ཐབས་འཁོས་ཇི་ལྟ་བུའི་སྒོ་ནས་མཛད་པ་ནི། རྒྱལ་བློན་ཐམས་ཅད་དགའ་སྟོན་རྒྱ་ཆེན་པོ་བྱས་ཏེ། སྔོན་རྒྱལ་མེས་དབོན་རྣམ་གཉིས་ཀྱིས་མཛད་སྲོལ་ལས་སྟབས་ཇི་ལྟར་བྱས་པ་ལ་གླེང་སྟེ་ལས་སྟབས་ཇི་ལྟར་བྱ་བ་དང་། རྒྱལ་ཁྲིམས་ཆོས་ཁྲིམས་ཇི་ལྟར་བྱ་བའི་ཚུལ་ལུགས་གླེང་པ་ལས། རྒྱལ་པོས་བློན་རྣམས་ལ་འདམ་ཁ་བཏང་པ། ཤར་རི་རྒྱལ་པོ་གདན་ལ་བཞུགས་པ་འདྲ་བའི་རྩེ་མོར་ཤེལ་གྱི་མཁར་ཞང་པོ་རྒྱའི་ཡུལ་མཐོང་བ་གཅིག་བརྩིག་གམ་དང་གཅིག གཡས་རུ་གཙང་པོ་ཟངས་ཀྱི་སྦུབས་སུ་འཇུག་གམ་དང་གཉིས།
ངམ་གཤོད་ཀྱི་བྱེ་མ་བྲེས་འཇལ་ལམ་དང་གསུམ། ཧས་པོ་རི་ཟངས་ཀྱི་ཕུར་ནས་གཟེར་ཐམས་ཅད་ཀྱི་མགོ་ནང་དུ་བསྟན་པ་བྱེད་དམ་དང་བཞི། འབལ་མོ་གྲོག་པོ་གསེར་གྱི་འགེངས་སམ་དང་ལྔ། ཡོམ་འབོག་གི་ཐང་ལ་ལྷ་ཁང་པ་རུ་ཙམ་ཞིག་བཞེངས་སམ་དང་དྲུག་འདམ་ཁ་བཏང་པ་ལ། བློན་པོ་རྣམས་ཆོས་ལ་གནག་ཅིང་ལྷ་ཁང་དཀོན་མཆོག་གི་རྟེན་བཞེངས་པར་མི་སྤྲོ་མོད་ཀྱི། གཞན་རྣམས་མི་འགྲུབ་པའི་སྟོབས་ཀྱི་ལྷ་ཁང་བརྩིག་པར་འཆམ་མོ། དེ་ནས་བཙད་པོ་དགུང་ལོ་ཉི་ཤུ་རྩ་གཅིག་ལོན་པ་སྟག་གི་ལོ་ལ་རྨང་བཏིང་པར་བཞེད་དེ། རྒྱ་གར་འཕགས་པའི་ཡུལ་ན་སློབ་དཔོན་བོ་དྷི་སཏྭ་ཞེས་བྱ་བ་བྱུང་ཆུབ་སེམས་དཔའ་མཁྱེན་པ་ཆེ་བ་གཅིག་ཡོད་པར་གྲགས་ནས། བསྙགས་ཛྙཱ་ན་ཀུ་མས་བྱ་བའི་ལོ་ཙཱ་མཁས་པ་དེ་ལ་གསེར་བྲེ་གང་བསྐུར། གཡོག་པོ་གཉིས་དང་།
བང་ཆེན་པ་མི་གསུམ་བཏང་ནས་སྤྱན་དྲངས་པས། བོད་ཀྱི་བཙད་པོ་དང་ཚེ་སྔ་མའི་འབྲེལ་ཡོད་པས་འགྲོ་དགོས་གསུངས་པས། བོད་དུ་བྱོན་ནས་མཇལ་བ་དང་། དེ་ལ་རྒྱལ་པོས་འདི་སྐད་ཞུས་པ། སློབ་དཔོན་ལགས། བདག་རང་གི་གཡར་དམ་དཀོན་མཆོག་གསུམ་གྱི་ཕོ་བྲང་གི་རྟེན། འགྲོ་བ་མི་རྣམས་ཀྱི་མོས་པ་བྱེད་པའི་ས། གཙུག་ལག་ཁང་གཅིག་བཞེངས་པ་ལེགས་པས། དབྱིབས་གླིང་བཞི་གླིང་ཕྲན་རི་རབ་ལྕགས་རི་དང་བཅས་པ་གཅིག་ལ་དཔེ་བླངས་ནས་བཞེངས་བསམ་པ་ཇི་ལྟར་ལེགས་སམ། ཞེས་ཞུས་པས།
སློབ་དཔོན་གྱི་གསུང་ལས། དཔལ་བྲག་དམར་བསམ་ཡས་ལྷུན་གྱི་གྲུབ་པ་འཛམ་བུ་གླིང་ན་བྱིན་རླབས་ཆེ་བ་གཅིག་བྱེད་པས། མདོ་སྡེ། འདུལ་བ། མངོན་པ་སྟེ་མཚན་ཉིད་ཀྱི་སྡེ་ཐམས་ཅད་དང་། གསང་སྔགས་རྒྱུད་སྡེ་ཐམས་ཅད་དང་མཐུན་ཞིང་མི་འགལ་བ་འགྲན་གྱི་དོ་མེད་ཅིག་བགྱིད་འཚལ་གསུངས། དེ་ནས་རྒྱལ་པོས་མཁན་པོ་རིན་པོ་ཆེས་དེ་ལྟར་མཁྱེན་ལགས་སམ་ཞུས་པས། ངས་ཅིས་ཀྱང་ཤེས་ཏེ། དེ་ལྟ་བུ་ཅིག་ཨོ་ཏནྟ་པུ་རི་ན་ཡང་ཡོད་པ་ངས་མཐོང་། དེ་ལ་ཨོ་ཏནྟ་པུ་རིའི་གཙུག་ལག་ཁང་ཞེས་ཀྱང་གྲགས་འདུག་གསུངས་པས།
དེ་ནས་རྒྱལ་པོས་འོ་ན་ཅིས་ཀྱང་ལེགས་འདུག་པས་དེ་ཅི་འདྲ་ཞིག་ཡོད་ཞུས་པས། རྒྱལ་པོ་རང་ལེགས་པར་གསོན་ཅིག་ངས་བཤད་ཀྱི། དེའི་ལོ་རྒྱུས་ནི། སྔོན་གྱི་དུས་སུ་མུ་སྟེགས་རིགས་འཛིན་གྱི་སྒྲུབ་པ་པོ་ཅིག་ཡོད་པ་དེས་རོ་སྒྲུབ་བྱེད་པ་ལ། དངོས་གྲུབ་ལེན་པ་ལ་སྒྲུབ་གཡོག་མཚན་རྟགས་དང་ལྡན་པ་ཀུན་དུ་བཙལ་བས་མ་བརྙེད་པ་ལ། སྐབས་ཅིག་མ་ག་ཏའི་དགེ་སློང་སྒྲུབ་པ་པོ་ལ་ཉེ་གནས་གཅིག་ཡོད་པ་དེ། དེའི་མཚན་རྟགས་དང་ལྡན་པར་མཐོང་ནས། སྒྲུབ་པ་པོ་དགེ་སློང་ལ་མཎྜལ་རིན་པོ་ཆེ་སྣ་ཚོགས་བཀྲ་ཤིས་པའི་རྫས་དང་བཅས་ཏེ་ཡང་དང་ཡང་དུ་ཕུལ་བས། ཁྱོད་ང་ལ་གདམ་ངག་འདོད་དམ་ཟེར་བ་ལ། རིག་འཛིན་གྱིས་སྨྲས་པ།
ང་ཁྱེད་ཀྱི་ཉེ་གནས་དཔའ་བོའི་རྟགས་ཅན་འདི་ཞུའོ་བྱས་པས། དེས་དེ་ལ་ཕུལ་ལོ། ། དེ་ནས་ཁོང་གཉིས་ཀྱི་སྒྲུབ་ཁང་དུ་ཕྱིན་པ་དང་། རོ་སོག་ཕོན་ཙམ་གཅིག་དཀྱིལ་འཁོར་གྱི་སྟེང་ན་འདུག་གོ ། དེ་ནས་རིག་འཛིན་དེས་དགེ་ཚུལ་དེ་ལ་ཁྱོད་རོ་ལ་དཔའ་བའི་རྟགས་ཡོད་པ་ཡིན་པས་མ་འཇིགས་པར་འདིའི་ལྕེ་ཆོད་ཅིག ལྕེ་དེ་གསེར་གྱི་རལ་གྲིར་སོང་བ་དང་ང་ལ་བྱིན་ཅིག དེ་གར་གཏད་སར་འགྲོ་བར་ནུས་པ་ཡིན་ཏེ། ང་འོག་མིན་དུ་རིག་འཛིན་སྒྲུབ་ཏུ་འགྲོ་བ་ཡིན། རོ་འདི་གསེར་དུ་འགྱུར་བས་དེ་ཁྱེད་ལ་བརྔན་པ་སྦྱིན་ནོ་ཟེར་རོ། ། དེས་དེ་མཉམ་པར་བཞག་གོ །
དགེ་ཚུལ་དེས་རོ་ལ་བཞོན་ནས་གྲིས་ལྕེ་གཅོད་དུ་བཅུག་པ་དང་། རོ་འགུལ་ཞིང་མིག་ཧྲིག་ཧྲིག ཁ་ཏབ་ཏབ་བྱེད་པ་དང་། ལྕེ་དར་ཤམ་ཙམ་ཅིག་ཉུག་ཉུག་བྱུང་བ་ལ་མ་ཟིན་ནོ། ། ལན་གཉིས་སུ་མ་ཟིན་པ་དང་། དེ་ནས་རོའི་ལྕེ་མ་ཆོད་ན་དང་པོར་ངེད་རང་གཉིས་གསོད། དེ་ནས་སྟོང་གསུམ་དང་སྲིད་པ་གསུམ་གྱི་སེམས་ཅན་ཐམས་ཅད་གསོད་དུ་འོང་བས་བསྒྲིམ་ལ་ཆོད་ཅིག་ཟེར་རོ། ། དེ་ནས་དགེ་ཚུལ་གྱིས་རོ་དང་ཁ་སྤྲད་དེ་བསྒྲིམ་པ་དང་། སོས་ལྕེ་ཟིན་ནས་བཅད་པས་རལ་གྲིར་གྱུར་ནས་ནམ་མཁར་དབྱུགས་ཏེ། དགེ་ཚུལ་གྱིས་ནམ་མཁར་འཕུར་བ་དང་།
རིག་འཛིན་ན་རེ། ཁྱེད་ནང་པ་སངས་རྒྱས་པ་ལ་ཕམ་པ་འོང་བ་ཡིན་པས་རལ་གྲི་ནི་ང་དབང་ན་མར་ལ་ཤོག་ཅིག་ཟེར་བ་ལ། དེ་ལྟར་ཡིན་མོད་ངས་ལྟད་མོ་ལྟ་ཡི་ཟེར་ནས་རི་རབ་ཀྱི་ཁར་སོང་ནས། གླིང་བཞི་རི་རབ་ཉི་ཟླ་གཟའ་སྐར་དང་བཅས་པ་དང་། ལྕོག་བཞི་སུམ་ཅུ་རྩ་གསུམ་བཀོད་པ་དང་བཅས་པ་ལ་བལྟས་པས་ལེགས་པར་མཐོང་། དེ་ནས་མར་འཛམ་བུའི་གླིང་ངོགས་སུ་རལ་གྲི་དབྱུགས་པས་རིག་འཛིན་གྱི་དྲུང་དུ་བྱུང་བ་ན། རིག་འཛིན་གྱིས་སྨྲས་པ། རོ་གསེར་དུ་གྱུར་པ་དེ་དགེ་ཚུལ་གྱིས་ཤིག འདིས་དགེ་སློང་ལྔ་བརྒྱའི་འཚོ་བ་མདང་སྟེ། རུས་པ་མ་ཆོད་ཅིག་བཅད་ན་ལོག་འཚོར་འགྱུར་ཏེ་ཕྱིས་མི་སྐྱེའོ། །
གཞན་དུ་ན་ནང་བཅད་ཀྱང་ནུབ་མོ་སྐྱེའོ། ། དེ་སྐད་ཟེར་ཏེ་ཁོ་རང་གིས་རལ་གྲི་ནམ་མཁའ་ལ་དབྱུགས་ཏེ་འོག་མིན་དུ་སོང་ངོ་། ། དགེ་ཚུལ་དེས་སློབ་དཔོན་དགེ་སློང་དེ་ལ་སྨྲས་པ། འོ་ཅག་དགེ་སློང་ལྔ་བརྒྱའི་བཞུགས་ས་གཙུག་ལག་ཁང་གཅིག་བཞེངས་དགོས་པས། མགོན་པོ་ལ་ས་གཞི་ཞུ་བའི་གཏོར་མ་མཛོད་ཅིག་ཟེར་ནས་བྷ་ལིཾ་བྱས་པས་བྱ་རོག་གིས་འཁྱེར་ནས་མཚོ་ཅིག་གི་དཀྱིལ་ན་དེའུ་ཡོད་པའི་ཁར་བཞག དེའུ་དེའི་ཁར་གཙུག་ལག་ཁང་གཅིག་བརྩིགས་ཏེ་རི་རབ་གླིང་བཞི་གླིང་ཕྲན་ཉི་ཟླ་དང་བཅས་པ་ལ་དཔེ་བྱས་ནས་བཞེངས་པའི་གཙུག་ལག་ཁང་ཨོ་ཏནྟ་པུ་རི་བྱ་བ་ཡོད་པས། རྒྱལ་པོ་ཆེན་པོའི་ཐུགས་དམ་གཙུག་ལག་ཁང་བཞེངས་པའི་དཔེ་ཡང་དེ་ལས་བྱས་ནས་འགྲན་གྱི་དོ་མེད་པ་སྡེ་སྣོད་གསུམ་དང་སྔགས་རྒྱུད་སྡེ་ཐམས་ཅད་དང་མི་འགལ་ཞིང་བྱིན་རླབས་ཀྱང་ཤིན་ཏུ་ཆེ་བ་ཞིག་ཡོང་བ་མཆི་བས། དེ་ལ་དཔེ་བྱའོ་གསུངས་པས་རྒྱལ་པོ་ཤིན་ཏུ་དགེས་ཏེ། དེས་ན་ཤིན་ཏུ་བཀའ་དྲིན་ཆེ་བས་མཁན་པོ་རིན་པོ་ཆེས་ས་གཞི་བྱིན་གྱིས་རླབས་པར་ཞུ་འཚལ། ཅེས་ཞུ་བ་ཕུལ་བ་དང་།
མཁན་པོའི་གསུང་གིས་ཁྱེད་བོད་ཀྱི་ལྷ་འདྲེ་མི་མ་ཡིན་རྩུབ་པོ་འདུག་པས། ང་བྱང་ཆུབ་ཀྱིས་སེམས་ཀྱི་འདུལ་བ་ཡིན་པས་ཐུལ་མི་ཐུལ་ལྟ་ཡི། རྒྱལ་པོ་རང་རྨང་ཐིང་ཅིག་གསུངས་པས། དེ་ནས་མཁན་པོས་ས་གཞི་བྱིན་གྱིས་རླབས། མངའ་བདག་ཉིད་ཀྱི་སྐུ་ལ་དར་དཀར་གྱི་ན་བཟའ་གསོལ། ཕྱག་ཏུ་གསེར་ཐོགས་ནས་རྨང་བརྐོས་པས། ས་ཁྲུ་གང་ཙམ་གྱི་འོག་ནས་འབྲས་དཀར་མོ་ཁལ་གཅིག་དང་། ས་ཞག་ཞོའི་ཀྲི་མ་ལྟ་བུ་མདོག་སེར་པོ་རོ་ཤིན་ཏུ་མངར་བ་ཀ་རའི་དྲོ་བ་ཅན་མང་པོ་བྱུང་ནས། རྒྱལ་པོ་ཉིད་ཀྱི་ཞལ་དུ་ཡང་གསོལ། དབུ་ལ་ཡང་བྱུགས་སོ། །
རྒྱལ་པོའི་ཞལ་ནས་ངའི་བསམ་པ་ཡང་འགྲུབ། བོད་ཡུལ་དུ་ཆོས་ཀྱི་བསྟན་པ་དར་ཡོང་གསུངས་སོ། ། དེ་ནས་རྨང་བཏིང་ནས་བརྩིགས་པས། དགེ་བསྙེན་ཉེར་གཅིག་ལ་སོགས་པ་བོད་ཀྱི་གནོད་སྦྱིན་མཐུ་བོ་ཆེ་དང་། མཐུ་མོ་ཆེ་རྣམས་ཀྱི་གཏད་བྱས་ནས་ཉིན་མོ་བརྩིགས་པ་ནུབ་མོ་བཤིག་ནས་བརྩིག་ཏུ་མ་སྟེར་རོ། ། དེར་སློབ་དཔོན་ལ་ཐབས་གཞན་ཅི་མཆིས་སམ་ཞེས་ཞུས་པས། སློབ་དཔོན་གྱི་ཞལ་ནས། བདག་གིས་ཀྱང་མཚན་ཉིད་ཀྱི་ཆོས་མ་ལུས་པར་ཤེས་ནས་བྱང་ཆུབ་ཀྱི་སེམས་འབྱོངས་པ་ཡིན་ཏེ། བོད་ཀྱི་ལྷ་འདྲེ་གདུག་རྩུབ་ཅན་འདི་རྣམས་མི་ཐུལ་བ་འདུག་པ་ལ་ཐབས་ཅིག་ཡོད་ཀྱི་གསུངས་ནས། བོད་ཀྱི་ཀླུ་སྲིན་གདུག་པ་ཅན་འདི་རྣམས་དྲག་པོས་འདུལ་དགོས་པ་འདུག་པས།
དེ་ལ་བལ་ཡུལ་ཡང་ལེ་ཤོད་ཀྱི་བྲག་ཕུག་བྱ་བ་དེ་ན། ཨུ་རྒྱན་རྒྱལ་པོའི་སྲས་མཛད་པའི་སློབ་དཔོན་པདྨ་འབྱུང་གནས་ཞེས་བྱ་བ་སྤྲུལ་པའི་སྐུ་མཐུ་ཆེ་ལ་རྩལ་དྲག་པ། གསང་སྔགས་ཀྱི་སྤྱོད་པ་མཛད་པ་ཅིག་བཞུགས་པས་དེ་སྤྱན་དྲངས་ན་རྒྱལ་པོའི་དགོངས་པ་འགྲུབ་ལ་མི་མ་ཡིན་གདུག་པ་ཅན་རྣམས་ཀྱང་ཐུལ་བར་འགྱུར་རོ་གསུངས་པས། དེ་ནས་བཀའ་ལུང་དེ་མངའ་བདག་གི་མནལ་ལམ་དུ་བྱུང་བ་སྐད་མཛད་ནས། ཕྱི་སྐོར་ནང་འཁོར་པ་ཀུན་ལ་བཀའ་སྩལ་པ། མདངས་གསུམ་ངའི་རྨི་ལམ་ན། རྒྱ་གར་བལ་ཡུལ་གྱི་མཚམས་ཡང་ལེ་ཤོད་ཀྱི་བྲག་ཕུག་བྱ་བ་ན་ཨུ་རྒྱན་གྱི་སློབ་དཔོན་པདྨ་སཾ་བྷ་ཝ་ཞེས་བྱ་བ་བཞུགས་པས་དེ་སྤྱན་དྲངས་ན་ང་ཡི་བསམ་པ་འགྲུབ་ཅེས་པ་ཅིག་རྨིས་པར་ལྟར། འདི་ཁྱེད་རྣམས་ཀྱིས་སྤྱན་དྲངས་དགོས་པས་ཁྱེད་བང་ཆེན་པ་གསུམ་བཏང་ངོ་། ། བཀའ་བགྲོས་གྱིས་ཤིག་གསུངས་པ་དང་། དེ་ལ་འབངས་རྣམས་ན་རེ།
འཐད་དོ། རིགས་སོ་ཟེར་ཀྱང་བང་ཆེན་ཁས་ལེན་པ་མ་བྱུང་བ་ལ། དེར་རྒྱལ་པོ་ཉིད་ཀྱིས། སྦས་རྨང་པོ་ཆེ་གསལ་སྣང་དང་། སེང་མོག་ལྷ་ལུང་གཉིས་ལ་བཀའ་ནན་སྩལ་ནས། གཡོག་པོ་གསུམ་སྟེ་དཔོན་གཡོག་ལྔ་ལ་གསེར་བྲེ་གང་དང་། བར་གྱི་ལམ་རྒྱགས་ལ་སོགས་པ་བཀུར་ནས་ལམ་དུ་བཅུག་པ་དང་། སློབ་དཔོན་པདྨ་འབྱུང་གནས་ཀྱི་སྤྱན་ལམ་དུ་སྲུང་མ་རྣམས་ཀྱིས་བསྐུལ་ནས། བོད་ཡུལ་ཧས་པོ་རིའི་རྩ་བར་བོད་ཀྱི་བཙད་པོ་ལྷ་ཁང་ཅིག་བརྩིག་པས། སློབ་དཔོན་གྱི་འབྱོན་ལམ་དུ་བང་ཆེན་པ་མི་ལྔ་ཡོང་བ་ཡོད་པས་དེ་རྣམས་ཐང་ཆད།
ཉོན་མོངས་པས་སློབ་དཔོན་ཉིད་མང་ཡུལ་གུང་ཐང་ཙམ་དུ་འབྱོན་པར་ཞུ། ཞེས་སྲུང་མ་རྣམས་ཀྱིས་བསྐུལ་བ་དེ་བཞིན་དུ་སློབ་དཔོན་པདྨས་ཚུར་བྱོན་པའི་ལམ་དུ་ས་བདག་མ་བཞི་བཏུལ། དེ་ནས་ཙནྡན་གྱི་ཁོག་ནས་བྱོན་པའི་ཐུགས་རྗེ་ཆེན་པོ་རང་བྱུང་མཆེད་བཞིའི་རབ་གནས་མཛད་ནས་བཀྲིས་པར་བྱས། དེ་ནས་བལ་ཡུལ་གྱི་འཕགས་པ་ཤིང་ཀུན་གྱི་རྩར་བྱོན་པས། དེའི་ས་བདག་སྦྲུལ་ལྟོ་ནག་པོ་བྱ་བས་བར་ཆད་བྱས་ཏེ། ཉི་མ་ཕྱེད་ནས་ནམ་སྲོད་ཡོལ་སློབ་དཔོན་གྱི་བསྙེན་པའི་ཕུར་པ་གཅིག་ལ་སྔགས་བཏབ་ཏེ་ནམ་མཁའ་ལ་འཕང་པས། ཕྱོགས་དེའི་ཕ་བོང་བདུན་དང་། དེའི་རྩེ་མོ་ལ་ཡོད་པའི་གཤིན་རྗེ་ནག་པོ་དང་རྡོ་བའི་སྐུ་གཅིག་ཡོད་པ་ཐམས་ཅད་ནམ་མཁའ་ལ་འཕུར་ཏེ་ལྷ་འདྲེ་ཐམས་ཅད་བཏུལ་ནས་ད་ལྟ་རྡོ་བ་དེ་ས་ལ་ནུབ་ཀྱང་མོས་པ་བྱེད་པ་ཡོད་གསུངས་སོ། ། དེ་ནས་སློབ་དཔོན་གྱིས་མང་ཡུལ་གུང་ཐང་དུ་བཞུགས་པ་དང་བང་ཆེན་པ་རྣམས་དང་མཇལ་ནས། དེའི་ཚེ་སློབ་དཔོན་གྱིས་མཁྱེན་བཞིན་དུ་ཁྱོད་སུ་ཡིན།
གང་དུ་འགྲོ་གསུངས་པས། ངེད་བོད་ཀྱི་བཙད་པོས་སློབ་དཔོན་པདྨ་འབྱུང་གནས་སྤྱན་འདྲེན་དུ་བཏང་པ་ཡིན་ཁྱེད་ལགས་སམ་ཞུས་པས། ཡིན་ཡོང་། ངོ་ནི་ཟླ་བ་གསུམ་གྱི་གོང་ནས་སྲུང་མ་རྣམས་ཀྱིས་བསྐུལ་བྱུང་ནས་འོང་། ཁྱེད་བང་ཆེན་པ་རྣམས་ཉོན་མོངས་ཀྱི་དོགས་ནས་ངས་འདིར་ཡོང་ནས་ཟླ་བ་གསུམ་འདིར་བསྡད་པ་ཡིན། ཁྱེད་རེ་འགོར། ད་ང་ལ་འབུལ་རྒྱུ་ཅི་ཡོད་ཕུལ་ཅིག་གསུངས་ནས། དེར་བང་ཆེན་པས་ཕྱག་བྱས་ནས་གསེར་ཕྱེ་བྲེ་གང་པོ་ཕུལ་བས། ད་དུང་ཅི་ཡོད་ཕུལ་ཅིག་གསུངས་པས། རྒྱལ་པོས་དེ་ཀ་ལས་མ་བཀུར།
ད་ངེད་རང་རྣམས་ཀྱི་ལུས་ངག་ཡིད་གསུམ་བྲན་དུ་འབུལ་ཞེས་ཕྱག་འཚལ་བསྐོར་བ་བྱས་ནས་སློབ་དཔོན་གྱི་ཞབས་སྤྱི་བོས་བླངས་པས། དེར་སློབ་དཔོན་མཉེས་ཏེ། ངས་ཁྱེད་བོད་ཀྱི་དད་པ་ལ་རྒྱུ་ཟོག་འདུག་གམ་མི་འདུག་བལྟས་པ་ཡིན། ང་ལ་སྣང་བ་ཐམས་ཅད་གསེར་དུ་སོང་བ་ཡིན་གསུངས་ནས། ཕྱག་གཡས་པ་གུང་ཐང་གཡས་ཕྱོགས་སུ་བརྐྱངས་པས། གཡས་ཕྱོགས་ཀྱི་རི་ཐམས་ཅད་གཡོན་དུ་བསྒྱུར། ཕྱག་གཡོན་པ་ནུབ་ཕྱོགས་སུ་བརྐྱངས་པས་གཡོན་ཐམས་ཅད་གཡས་སུ་བསྒྱུར། ས་རྡོ་ཀུན་ཡང་གཟི་དང་འཕྱོང་དང་གསེར་དུ་བསྒྱུར་ནས་བང་ཆེན་པ་རྣམས་ལ་ཡང་བྱིན་ནས་ངའི་མཐུ་དང་རྫུ་འཕྲལ་ནི་འདི་ལྟ་བུ་ཡོད། ཁྱེད་རང་རྣམས་ང་ལ་ཡིད་ཆེས་པ་གྱིས། གསེར་གྱི་བདག་ལ་དོན་མེད་ཀྱི།
འོན་ཀྱང་མངའ་བདག་གི་དགོངས་པ་རྫོགས་པར་འགྲུབ་ཅིང་བསོད་ནམས་འཕེལ་བར་བྱ་བའི་ཕྱིར་རེ་ཞིག་བླངས་གྱིས་གསུངས་ནས། མང་ཡུལ་དང་བལ་ཡུལ་གྱི་ཕྱོགས་སུ་གཏོར་ནས་བཏང་སྟེ། དུས་ཕྱི་མ་ལ་བོད་ཀྱི་གསེར་ཐམས་ཅད་མང་ཡུལ་དང་བལ་ཡུལ་དུ་འབོ་བར་འདུག་གིས་གསུངས་སོ། ། བང་ཆེན་པའི་སེམས་ལ་ངེད་ལ་བྱིན་པའི་གསེར་གཡུ་ཚོ་ཅི་ཡིན་ནམ་སྙམ་ནས་སོ་སོའི་ཕག་ཏུ་ཕྱིན་ནས་བལྟས་ཙ་ན་བདེན་པར་གསེར་དུ་སོང་འདུག དེར་སོ་སོར་ཡིད་ཆེས། དེ་ནས་སློབ་དཔོན་དཔོན་སློབ་ཚོས་མར་བྱོན་ཏེ་ཁ་ལ་ལ་ཐོག་ཏུ་བྱོན་པས། བོད་ཁམས་སྐྱོང་བའི་བསྟན་མ་བཅུ་གཉིས་དང་། སྲིད་པའི་ལྷ་ཆེན་པོ་འོད་ལྡེ་གུང་རྒྱལ་ལ་སོགས་པ་བརྒྱ་དང་། ཀླུ་ཆེན་མོ་མ་དྲོས་གཟི་ཅན་ལ་སོགས་པ་རྣམས་ཀྱིས་བསུས་ནས། ཨ་ཙ་ར་འདི་བོད་ལ་ཤོར་ན་ངེད་རང་བོད་ཀྱི་ལྷ་འདྲེ་རྣམས་བྲན་དུ་འཁོལ་བ་ཞིག་ཡོང་བས།
ད་ལྟ་ཨ་ཙ་ར་འདི་ལ་བར་གཅོད་བྱ་བ་རིགས་ཟེར་ཏེ་མཐོ་འཚམས་བྱས་པ་ལ། འཇིག་རྟེན་གྱི་ལྷ་ཚངས་པ་འོད་ལྔ་གུང་རྒྱལ་བྱ་བ་དེས་སྦྲུལ་ཆེན་པོ་གཅིག་ཏུ་སྤྲུལ་ནས་མགོ་བོ་ཁ་ལ་ལའི་ལ་ཐོག་ཏུ་སླེབ་པ་བྱས། མཇུག་མ་ཁམས་ཀྱི་གཡར་མོ་ཐང་དུ་སླེབ་པར་བྱས་ནས། ངའི་བུ་ཚ་དང་འཁོར་གཡོག་རྣམས་བྲན་དུ་འཛུད་དམ་མི་འཛུད་ཟེར་ནས་ཐོག་བཅུ་གསུམ་ཕབ་པས། སློབ་དཔོན་གྱི་དབུ་ཞྭའི་སྟེང་དུ་སོལ་བ་རུ་འཐོར་སོང་ནས་ཀླག་མ་བརྙེད་དོ། ། དེ་ནས་ཡང་དག་དང་ཕུར་པའི་དཀྱིལ་འཁོར་བཞེངས་ཏེ་གཟིར་བས། བསྟན་མ་བཅུ་གཉིས་ཀྱི་རང་རྟགས་སྲོག་གི་སྙིང་པོ་ཕུལ་ནས་བྲན་དུ་ཁས་བླངས་ཏེ་དཀྱིལ་འཁོར་ཕྱི་རིམ་དུ་བཞག་གོ ། དེ་ནས་གཙང་པོ་ན་མར་བྱོན་ཏེ་དོན་ཁ་རིང་མོར་བྱོན་པ་དང་། ཞང་ཞུང་གི་དགྲ་ལྷ་སྲིད་པའི་རྒྱལ་མོ་མུ་ཚ་མེད་བྱ་བས་བར་ཆད་བྱ་བར་བརྩམས་ནས་རི་ཆེན་པོ་གཉིས་སུ་བརྫུས་ཏེ་སློབ་དཔོན་དཔོན་གཡོག་རྣམས་རི་བར་དུ་བཅར་བར་བྱས་པས། སློབ་དཔོན་གྱིས་བྲག་ལ་ཕྱག་འཁར་བཙུགས་ནས་བྲག་ལ་ལམ་བྱས་ཏེ།
བྲག་གི་ཁ་ན་ཕར་བྱོན་པས་མོ་རབ་ཏུ་དངངས་ཤིང་བྲེད་པར་གྱུར་ཏེ། སྲོག་གི་སྙིང་པོ་ཕུལ་ཏེ་སྲུང་མར་ཁས་བླངས། གསང་བའི་མཚན་ཡང་གངས་ཀྱི་ཡུམ་ཆེན་ཀུན་ཏུ་འོད་ཅེས་བྱ་བར་བཏགས་སོ། ། དེ་ནས་བྱང་གནམ་ཐང་ན་མར་བྱོན་པས། གནམ་སྨན་དཀར་མོས་སློབ་དཔོན་ལ་ཐོག་དབབ་པར་བརྩམས་པ་ན། ཕྱག་གཡོན་པའི་མཐིལ་དུ་ཆུ་མེ་ལོང་གང་ཙམ་བཞག་པ་དང་། དེར་སོང་ཟེར་སོང་ཙ་ན་ཁྲག་སྐམ་པོ་སྲན་མའི་རྡོག་པོ་བདུན་ཙམ་དུ་སོང་འདུག་གོ ། དེ་ནས་མོ་ཡ་མཚན་སྐྱེས་བྲེད་ནས་མོ་དཔལ་མོའི་དཔལ་མཚོ་ལ་བྲོས་སོ། ། དེ་ནས་སློབ་དཔོན་གྱིས་དཔལ་མོའི་ལ་ཐོག་ཏུ་སྒྲུབ་པ་ཞག་བདུན་བསྒྲུབ་སྟེ་ཁྲོས་པ་ལས། མཚོ་ནང་ནས་ཆུ་པ་རུ་གང་བླངས་ནས་མཚོ་མེ་ཕུང་དུ་བསྒོམ་པས་མཚོ་བུན་གྱིས་ཁོལ་བྱུང་པ་དང་།
མོ་ཤ་རུས་བྱེ་བྲོས་པ་ལས། སློབ་དཔོན་གྱིས་རྡོ་རྗེ་གཅིག་བརྒྱབ་པས་མིག་གཡས་བཅར་བ་དང་། མོས་གུས་པ་བཏུད་དེ་ཞུས་པ། མཧཱ་གུ་རུ་རྡོ་རྗེ་སློབ་དཔོན་ལགས། ། སྟོན་པའི་ཞལ་དཀྱིལ་རྡོ་རྗེ་ཐོད་ཕྲེང་སྩལ། ། བར་ཆད་མི་བགྱིད་ཐུགས་དམ་དགོངས་ལ་སློད། ། སྲོག་སྙིང་ཕུལ་ནས་དགའ་ཞིང་བྲན་དུ་བྱེད། ། ཞེས་གསོལ་ཞིང་དམ་ལ་བཏགས་ཏེ་མིང་ཡང་གངས་དཀར་ཤ་མེད་རྡོ་རྗེ་སྤྱན་གཅིག་མར་བཏགས་སོ། ། དེ་ནས་འུ་ཡུག་ན་མར་བྱོན་ཙ་ན། ཡ་མ་བཅུ་གཉིས་ལ་སོགས་པ་རྣམས་ཀྱིས་རི་བར་དུ་གཅར་བར་བསམ་ནས་ཆོ་འཕྲུལ་བྱས་པ་ལས།
སློབ་དཔོན་གྱིས་རི་ཐམས་ཅད་ཕྱག་འཁར་གྱིས་སོ་སོར་བོར། གཡའ་རི་དང་གངས་རི་ལ་སོགས་པའི་གནས་ཐམས་ཅད་བཤིག ཡ་མ་བཅུ་གཉིས་སྐྱོང་མ་བཅུ་གཉིས་རྣམས་ཀྱིས་སྲོག་སྙིང་ཕུལ་ནས་དམ་ལ་བཏགས་སོ། ། དེ་ནས་ཐེའུ་ཤ་མོ་ལུང་དུ་བྱོན་ཙ་ན། ཡར་ལ་ཤམ་པོས་གཡག་དཀར་པོ་རི་ལོགས་ཙམ་གཅིག་ཏུ་སྤྲུལ་ནས་ཉལ་རླངས་དང་། ཁ་རླངས་དང་། སྣ་རླངས་ལས་ན་བུན་དང་སྤྲིན་དུ་བྱས། སྣ་དང་ཁ་ཆུ་ལས་ཁ་བ་དང་བུ་ཡུག་ཏུ་བཏང་པས། སློབ་དཔོན་གྱིས་ལྕགས་ཀྱུའི་ཕྱག་རྒྱ་བྱས་ནས་སྣ་ནས་བཟུང་། ཞགས་པའི་ཕྱག་རྒྱས་སྐེ་ནས་བཅིངས།
ལྕགས་སྒྲོག་གི་ཕྱག་རྒྱས་རྐང་ལག་བཞི་སྒྲོག་ཏུ་བཅུག དྲིལ་བུའི་ཕྱག་རྒྱས་གཡག་དེ་བཙོག་བརྡུང་བྱས་པས། ཁྱེའུ་དར་གྱི་གོས་ཅན་གཅིག་ཏུ་གྱུར་ཏེ་སྲོག་སྙིང་ཕུལ་ནས་དམ་ལ་བཏགས་སོ། ། དེ་ནས་བྱང་ཟངས་ཟངས་དུ་བྱོན་ནས་བྱང་གི་འབྲོག་ཆེན་མོ་བརྒྱད་བཏུལ་ནས་དམ་ལ་བཏགས། དེ་ནས་རྟ་སྡེ་ཤང་ཚལ་དུ་ཕེབས་ཙ་ན། གྲོམ་པ་རྒྱང་གི་ལྷ་ཁང་གི་རབ་གནས་ཀྱང་མཛད་དོ། ། དེ་ནས་ལྷ་ཐང་ལྷའི་རྩར་བྱོན་དང་། ཐང་ལྷའི་ཉམས་སད་པར་བྱ་བའི་ཕྱིར་གནོད་སྦྱིན་ཆེན་པོ་ཅིག་གི་ལུས་སུ་སྤྲུལ་ཏེ། སློབ་དཔོན་དཔོན་གཡོག་རྣམས་བཟའ་བའི་ཚུལ་དུ་བྱས་པ་དང་། སློབ་དཔོན་གྱི་ཕྱག་སྡིགས་མཛུབ་གཅིག་སུག་བྱས་པས།
བྱིས་པ་གཡུའི་ཟུར་ཕུད་ཅན་ཅིག་ཏུ་ལོག་གི་སོང་བ་དང་། འོ་འདི་ཀླུའི་རྒྱལ་པོ་མེ་ཐོད་དཀར་པོ་ཞེས་ཀྱང་བྱ། གཉན་ཆེན་པོ་ཐང་ལྷ་ཞེས་ཀྱང་བྱ་བ་ཡིན་པས། འདི་ལ་ངས་གྲོ་ཅིག་བླངས་གི་གསུངས་ནས་གཤེགས་སོང་བས། ཕྱི་དྲོ་གྲོ་འཁོར་ཙམ་ན་ན་བཟའི་ཕུ་རུང་གི་ནང་ནས་ཅི་ཡང་མི་དྲོ་བའི་ཁུར་བ་ལབ་ལེབ་འདྲ་བ་དང་། ཞལ་ཟས་སྣ་ཚོགས་བསྣམས་ནས་དམ་ལ་བཏགས་སོ། ། དེ་ནས་གཡས་རུ་ན་མར་བྱོན་པས་གཡས་རུའི་ལྷ་འདྲེ་ཐམས་ཅད་རུ་ལག་ཏུ་བྲོས་སོ། ། གཡས་རུ་གཙང་གི་འགྲམས་སུ་ལྷ་ཁང་གི་རབ་གནས་མཛད་དོ། ། དེ་ནས་བྱང་འཕན་ཡུལ་དུ་བྱོན་ཙ་ན། བྱང་ཏིང་ཏིང་ལོ་སྨན་དང་།
སྟག་སྨན་ཟོར་གདོང་མ་དང་། བྱང་ཕུག་མོ་ལ་སོགས་པ་རྣམས་ཀྱི་བྱང་ཐུན་གསུམ་གྱི་ལྷགས་པ་ཐམས་ཅད་ཕྱོགས་གཅིག་ཏུ་བྱས་ཏེ། སློབ་དཔོན་འཁོར་དང་བཅས་པ་ལ་རྒྱབ་པས། འཁོར་རྣམས་ཀྱང་རེང་ལ་ཁད། སློབ་དཔོན་ཉིད་ཀྱི་སྐུ་བག་སེར་ཙམ་བྱུང་བ་ལ། སློབ་དཔོན་གྱིས་གངས་རི་གནོད་སྦྱིན་གྱི་རྟེན་མེ་ཕུང་དུ་བསྒོམ་པ་ལས། མར་ལ་ལྕགས་ཚན་ཕོག་པ་བཞིན་དུ་ལྷན་གྱིས་ཞུ་བས། བོད་ཀྱི་གནོད་སྦྱིན་མོ་རྣམས་ཀྱིས་སྲོག་སྙིང་ཕུལ་ནས་དམ་ལ་བཏགས་སོ། ། དེ་ནས་ཡང་གཙང་གི་གཙང་ལ་གདོང་པོའི་གྲུ་ལ་བརྒལ་ཏེ། སྟོད་ལུང་ཞོང་པར་བྱོན་པ་དང་།
སློབ་དཔོན་གྱི་དྲོ་བཞེས་བྱེད་རན་འདུག་པས་བློན་པོས་གྲབས་ཀྱིས་ཤིག་གསུངས་པ་ལ། བློན་པོས་ཆུ་མི་འདུག་པས་ཅི་དྲག་ཞུས་པས། ཁྱོད་རང་སྣོད་ཟེ་ཅིག་གསུངས་ཏེ་མཐུ་དང་ནུས་པ་ཕུལ་དུ་བྱུང་བའི་རྟགས་ཀྱིས་ཕྱག་འཁར་བྲག་ལ་རྒྱབ་པས་ཆུ་ཅི་འདོད་བྱུང་ནས་བསམ་པའི་དོན་ཐམས་ཅད་འགྲུབ་སྟེ་དེང་སང་གི་བར་དུ་ཡང་ཞོང་པའི་ལྷ་ཆུ་ཞེས་ཀུན་ལ་གྲགས་པ་འདི་ཡིན་ནོ། ། དེ་ནས་ཁ་ལ་བྲག་རིང་དུ་དགུང་ཞག་བཞུགས་ནས་བོད་ཀྱི་བཙན་ཐམས་ཅད་དམ་ལ་བཏགས་སོ། ། དེ་ནས་ཟམ་ཕུག་ཏུ་བཞུགས་ཏེ་བདུད་ཐམས་ཅད་དམ་ལ་བཏགས་སོ། ། དེ་ནས་གཡག་རའི་རོང་དུ་བཞུགས་ཏེ་བོད་ཀྱི་རྒྱལ་པོ་དང་འགོང་པོ་ཐམས་ཅད་དམ་ལ་བཏགས་སོ། ། དེ་ནས་ཧས་པོ་རི་དང་ཉེ་བར་བྱོན་པའི་ཚེ། བོད་ཀྱི་བཙད་པོ་ཁྲི་སྲོང་ལྡེའུ་བཙན་གྱིས་བསུ་བ་མཛད་དེ། རྒྱལ་པོའི་ཐུགས་དགོངས་ལ་ང་བོད་ཀྱི་མགོ་ནག་རྗེ་ཡིན་པས་ང་ལ་ཕྱག་འཚལ་སྙམ། སློབ་དཔོན་གྱི་ཐུགས་དགོངས་ལ་ང་གྲུབ་པའི་རྣལ་འབྱོར་པ་སློབ་དཔོན་དུ་སྤྱན་དྲངས་པ་ཡིན་པས་ང་ལ་ཕྱག་བྱེད་དེ་འོང་སྙམ་ནས་ཕྱག་ལ་མ་འདུམ་མོ། །
དེར་སློབ་དཔོན་གྱི་ང་ཆེ་ང་བཙུན་གྱི་མགུར་འདི་གསུངས་སོ། ། ཁམས་གསུམ་སེམས་ཅན་འཆི་ལ་སྐྲག ། ཡོ་ག་ཚེ་ཡི་རིག་འཛིན་གྲུབ། ། ང་འཆི་མེད་པདྨ་འབྱུང་གནས་ཡིན། ། རྡོ་རྗེ་ཚེ་སྒྲུབ་ཀྱི་གདམ་ངག་བདོག ། སྐྱེ་འཆི་མེད་པའི་སྐུ་ཐོབ་པས། ། ལྷ་སྲིན་སྡེ་བརྒྱད་བྲན་དུ་འཁོལ། ། ང་རྒྱལ་པོ་པདྨ་འབྱུང་གནས་ཡིན། ། ཁམས་གསུམ་དབང་འདུད་ཀྱི་གདམ་ངག་བདོག ། སྣང་སྲིད་འཁོར་འདས་ཀྱི་དཔེ་ཆ་ལ། །
དྲང་དོན་ངེས་དོན་གྱི་བཤད་པ་བྱེད། ། ང་དགེ་བཤེས་པདྨ་འབྱུང་གནས་ཡིན། ། འཁོར་འདས་ཤན་འབྱེད་ཀྱི་གདམས་པ་བདོག ། སེམས་ཉིད་ཀྱི་ཤོག་བུ་རྣལ་མ་ལ། ། ཚིག་དང་བྲལ་བའི་ཡི་གེ་བྲིས། ། ང་ཡིག་མཁན་པདྨ་འབྱུང་གནས་ཡིན། ། ཆོས་ཡི་གེ་མེད་པའི་གདམས་ངག་བདོག ། འདི་ལྟར་སྣང་བའི་གྱང་ལོགས་ལ། ། གཉིས་སུ་མེད་པའི་ལྷ་རིས་བྱས། ། ང་ལྷ་བཟོ་པདྨ་འབྱུང་གནས་ཡིན། །
སྣང་སྟོང་འོད་གསལ་གྱི་གདམས་ངག་བདོག ། མི་དུག་ལྔས་ནད་ཀྱིས་ཉེན་པ་ལ། ། ཟག་མེད་སྨན་གྱིས་གསོ་བར་བྱེད། ། ང་སྨན་པ་པདྨ་འབྱུང་གནས་ཡིན། ། བདུད་རྩི་ཆོས་ཀྱི་གདམས་ངག་བདོག ། དད་པ་ཆེ་བའི་མདུན་གྲོས་ཀྱང་། ། མི་ཚེ་གཏན་གྱི་མདུན་མ་བྱས། ། ང་གཙོ་བོ་པདྨ་འབྱུང་གནས་ཡིན། ། འཁོར་བ་རྩད་གཅོད་ཀྱི་གདམས་ངག་བདོག ། ཤེས་རབ་སྙིང་རྗེའི་མཚོན་ཐོགས་ནས། །
ཉོན་མོངས་ལོག་པའི་དགྲ་བོ་བཏུལ། ། ང་དཔའ་བོ་པདྨ་འབྱུང་གནས་ཡིན། ། འཁོར་བ་རུ་བཟློག་གི་གདམས་ངག་བདོག ། དུག་ལྔའི་གདོན་ལྔ་དགྲར་ལང་ན། ། ཡེ་ཤེས་ལྔ་ཡི་ངོ་བོར་གྲུབ། ། ང་མཐུ་ཆེན་པདྨ་འབྱུང་གནས་ཡིན། ། དུག་ལྔ་རྩད་གཅོད་ཀྱི་གདམས་ངག་བདོག ། ཁྱོད་གདོང་དམར་སྲིན་པོ་བོད་ཀྱི་རྗེ། ། འཇིག་རྟེན་དྲེགས་པའི་འཁང་སེམས་ཅན། ། ང་རྒྱལ་འཁོར་བར་སྐྱེ་བའི་རྒྱུ། །
ཉོན་མོངས་དུག་ལྔའི་རྒྱན་གྱིས་བརྒྱན། ། བོད་ཀྱི་མངའ་བདག་མ་ལགས་སམ། ། ཁྱེད་མངའ་ཐང་ཆེ་བ་བློ་བ་དགའ། ། རྒྱལ་པོ་ཉིད་ལ་ཕྱག་མི་འཚལ། ། རྒྱལ་པོའི་ན་བཟའ་ལ་ཕྱག་འཚལ་ལོ། ། ཞེས་གསུངས་ནས་ཐལ་མོ་ཡ་གཅིག་དེང་མཛད་ནས་ཕྱག་གཡས་ཀྱིས་བཙལ་བས། རྒྱལ་པོའི་ན་བཟའ་ལ་མེ་ལྷབ་ཀྱི་འབར་མ་ཐག་རྒྱལ་པོ་འཁོར་བཅས་ཤིན་ཏུ་འགྱོད་དེ་ཕྱག་དབུ་ཐོད་བུད་བུད་དུ་བཙལ་ནས་ཞབས་སྤྱི་བོར་བླངས་ཏེ། དུས་གསུམ་ཀུན་མཁྱེན་པདྨ་འབྱུང་གནས་ཁྱེད་ལྟ་བུ་ལ་ཕྱག་མ་བཙལ་བ་སོགས་བདག་ཅག་མ་རིག་མུན་པས་སྒྲིབ་པས་སྒོ་གསུམ་གྱི་སྡིག་པ་ཚབ་པོ་ཆེ་འདི་ལྟར་བགྱིས་པ་ལགས། ད་ནི་གནོང་ཞིང་འགྱོད་པའི་སྒོ་ནས་བཤགས་དགོས་ན། ཐབས་ཇི་ལྟར་བྱས་ན་ལེགས་བཀའ་སྩལ་དུ་གསོལ།
ཞེས་ཞུས་པས། སློབ་དཔོན་གྱི་ཞལ་ནས། རྡོའི་མཆོད་རྟེན་ལྔ་རང་བྱོན་དང་ཁྱད་པར་མེད་པ་བཟོ་ཁྱད་ཤིན་ཏུ་ཐོན་པ་ཉི་མ་གཅིག་ལ་གྲུབ་པར་བྱས་ན་ཕན་ཡོན་ཤིན་ཏུ་ཆེའོ་གསུངས་པས། རྒྱལ་པོས་འོ་ན་བཟོ་བོ་ཇི་ལྟར་གྲག་ཞུས་པས། ཟས་ཀྱི་གྲབས་ཀྱིས་བཟོ་བོ་རྣམས་སླེབ་ཡོང་བ་ཡོད་གསུངས་མ་ཐག ། བལ་པོ་རྡོ་བཟོ་བ་ལྔ་ཀྲོང་གིས་སླེབ་བྱུང་བས། རྒྱལ་པོ་ཤིན་ཏུ་དགའ་སྟེ་ཟས་སྐོམ་གྱ་ནོམ་པས་ཚིམ་པར་བྱས་ལ། བཞེངས་ལུགས་ཇི་ལྟར་འགབ་སློབ་དཔོན་ལ་ཞུས་པས། ངེད་རང་མཆོད་ཡོན་རྣམས་ལུགས་གཉིས་གང་བྱེད་ཀྱང་ཐོག་མར་ཚེ་བསྲིང་བ་འདི་རང་གལ་ཆེ་བས་ཚེ་རིང་མཆོད་རྟེན་བཞེངས་དགོས་ཏེ། དེ་ལ་བཟོ་ཁྱད་ཅི་འདྲ་ཞིག་དགོས་ན།
མཆོད་རྟེན་གྱི་བུམ་ལྡིར་གྱི་ལྡན་ལ་ཚེའི་བུམ་པ་རང་བྱོན་གྱི་ཚུལ་དུ་ཡོད་པ་ཅིག་དགོས་གསུངས་ནས། ཚེ་ཆུ་དེར་སྦེད་པའི་ཆོ་ག་མཛད་པ་ལ་རྟེན་ནས་ད་ལྟའི་བར་དུ་ཡང་བུམ་པའི་གཟུགས་ཀུན་གྱིས་མཐོང་བ་ཡོད་དོ། ། དེ་ནས་རང་རེ་རྣམས་ཚེ་རིང་བའི་དགོས་པ་དམ་པའི་ཆོས་རྣམ་པར་དག་པ་ཅིག་ཉམས་སུ་ལེན་དགོས་པས་ཆོས་གཏེར་མཆོད་རྟེན་བསྒྲུབ་བོ། ། དེ་ལ་བཟོ་ཁྱད་ཇི་ལྟར་དགོས་ན། བྲག་རི་པོ་ཏི་གཟིང་པ་འདྲ་བའི་སྟེང་དུ་དགོས་གསུངས་པའི་བྲག་པོ་ཏི་འདྲ་བ་ཡང་ད་ལྟ་ཀུན་གྱིས་མཐོང་བར་ཡོད་དོ། ། དེའི་རྗེས་ངེད་རང་རྣམས་དམ་པའི་ཆོས་བྱ་བ་ལ་བདུད་བཞི་ལ་སོགས་པའི་བར་དུ་གཅོད་པ་ཐམས་ཅད་བཟློག་དགོས་པས་ན། བདུད་འདུལ་མཆོད་རྟེན་བྱ་སྟེ། དེ་ལ་བཟོ་ཁྱད་ཇི་ལྟ་བུ་ཞིག་ཡོད་ན། བྲག་རོ་བསྒོང་པ་འདྲ་བའི་སྟེང་དུ་རྒྱག་དགོས་གསུངས་པའི་བྲག་དེ་ཡང་ཀུན་གྱིས་མཐོང་བ་ཡོད་དོ། ། དེ་ནས་རང་རེ་རྣམས་དམ་པའི་ཆོས་ལ་བར་ཆད་མེད་པར་བྱས་ནས།
གསང་སྔགས་པ་འདོད་ཡོན་ལམ་དུ་བྱེད་པ་ལ་ལོངས་སྤྱོད་ཕུན་སུམ་ཚོགས་པ་དགོས་པས་ན། ལོངས་སྤྱོད་མཆོད་རྟེན་བསྒྲུབ་སྟེ། དེའི་བཟོ་ཁྱད་ནི་ནོར་བུའི་ཁོང་དུ་ནོར་བུ་བཞག་པའམ། གཏོར་གཞོང་དུ་གཏོར་མ་བཞག་པ་ལྟ་བུ་དགོས་གསུངས་པའི་བྲག་གཞོང་པ་འདྲ་བའང་ད་ལྟ་ཀུན་གྱིས་མཐོང་བར་ཡོད་དོ། ། དེ་ནས་རང་རེ་རྣམས་རྡོ་རྗེ་ཐེག་པའི་ལམ་ཉམས་སུ་བླངས་པའི་འབྲས་བུ་ཕྱག་རྒྱ་ཆེན་པོ་མཆོག་གི་དངོས་གྲུབ་ཚེ་འདི་ཉིད་ལ་ཐོབ་པ་ཞིག་དགོས་པས་ན། དངོས་གྲུབ་མཆོད་རྟེན་བཞེངས་པར་བྱ་སྟེ། དེའི་བཟོ་ཁྱད་ནི་བྲག་ནོར་བུ་མིག་གསུམ། རིན་པོ་ཆེ་སྤུངས་པ་འདྲ་བའི་སྟེང་དུ་དགོས་པས་བྲག་ནོར་བུ་འདྲ་བའང་ད་ལྟ་ཀུན་གྱིས་མཐོང་བར་ཡོད་ཅིང་མཆོད་རྟེན་རྣམས་ཀྱང་བཟོ་ཁྱད་ཕུལ་དུ་བྱུང་བ་རྒྱ་གར་ལུགས་ཁོ་ནའི་ངོས་བྱིན་རླབས་ཀྱི་གཟི་འོད་འབར་བ་ད་ལྟའི་བར་དུ་ཡང་ཀུན་གྱིས་མཆོད་པའི་གནས་སུ་བཞུགས་པ་འདི་ཡིན་ནོ། ། དེ་ལྟར་རྒྱལ་པོས་རྡོ་མཆོད་རྣམས་བཞེངས་པའི་དུས། ར་རྫི་ཞིག་ཤིན་ཏུ་ངོ་མཚར་སྐྱེས་ཏེ།
ང་རང་ཡང་འདི་ལྟ་བུའི་མཆོད་རྟེན་ཞིག་འགྲུབ་ན་སྙམ་ར་དཀར་མོའི་འོ་མས་བརྫིས་པའི་ས་ཕག་གི་མཆོད་རྟེན་ཕྲུ་གུ་ཞིག་བཞེངས་ཏེ་དཀར་རྩི་བྲན་པས། སློབ་དཔོན་རིན་པོ་ཆེས་ཁྱེད་ཀྱི་འདི་ལྟ་བུ་བྱེད་པ་ཤིན་ཏུ་ངོ་མཚར་བས་འདི་ལ་ངོ་མཚར་མཆོད་རྟེན་དུ་མིང་ཐོགས་གསུངས་པའང་དེང་སང་གི་བར་དུ་ཡོད་དོ། ། དེ་ནས་སློབ་དཔོན་རིན་པོ་ཆེས་རབ་གནས་དང་བཀྲ་ཤིས་མངའ་གསོལ་ལ་སོགས་པ་ལེགས་པར་མཛད་རྗེས་བཟོ་བོ་ལྔ་པོ་ཡང་མཆོད་རྟེན་སོ་སོ་ལ་ཐིམ་ཞིང་། བཟོ་ཆས་རྣམས་གཏེར་དུ་བཞུགས་པའི་བྲག་ཟངས་མོ་ཆེ་ཁ་ཕུབ་པ་འདྲ་བ་ད་ལྟ་ཡང་ཡོད། འདི་ལྟ་བུའི་རྡོ་མཆོད་བཞེངས་ཚུལ་གྱི་ལོ་རྒྱུས་ཁྱད་པར་ཅན་འདི་རྣམས་གཞན་དུ་གསལ་བ་ཞིག་མ་མཐོང་ཡང་། སྔགས་འཆང་ཆོས་ཀྱི་རྒྱལ་པོ་ངག་དབང་ཀུན་དགའ་རིན་ཆེན་གྱི་གསུང་ལས་ལོ་རྒྱུས་འདི་རྣམས་ས་ལོ་འཇམ་པའི་རྡོ་རྗེའི་གསུང་རྒྱུན་ཡིན་པའི་ཚུལ་མཛད་ནས་གསུངས་ཀྱང་། དོན་ལ་སྔགས་འཆང་ཉིད་རང་བཻ་རོ་ཙ་ནའི་སྐུའི་སྤྲུལ་པ་ཡིན་པར་གདོན་མི་ཟ་བས། སྔོན་གྱི་སྐྱེ་བ་དྲན་པའི་རྣམ་པར་ཐར་པ་ཡིན་ངེས་སུ་འདུག་ཅེས་བདག་གི་བླ་མ་འཇམ་དཔལ་དབང་པོའི་མཚན་ཅན་གྱི་གསུང་ལས་ཡང་ཡང་ཐོས་སོ། ། དེ་ནས་སློབ་དཔོན་ཕོ་བྲང་དུ་སྤྱན་དྲངས་ནས་གསེར་གྱི་ཁྲི་ལ་བཞུགས་ནས། ཞལ་སྐྱེམས་དང་།
ཤོམས་དང་། འཇིག་རྟེན་གྱི་སྤྱན་གཟིགས་སྣ་ཚོགས་དྲངས། ཟ་འོག་གི་སྨུག་བེར་སྐུ་ལ་གསོལ་ནས་བཞུགས་སོ། ། དེ་ནས་རྒྱལ་པོས་ཕྱག་རྟེན་དང་བཅས་པས་ཕྱག་མཛད་ནས་འདི་སྐད་ཞུས་སོ། ། ཨེ་མ་ཧོཿ ངོ་མཚར་ཆེ་ཐུགས་རྗེའི་བདག ། བདག་ནི་སྲིན་པོ་གདོང་དམར་བོད་ཀྱི་རྗེ། ། བོད་ཀྱི་མི་ནི་འདུལ་དཀའ་བས། ། དམ་པ་ཆོས་ཀྱི་རྟེན་ཅིག་གཟུགས། ། སློབ་དཔོན་སྤྲུལ་པའི་སྐུར་བཞུགས་པས། །
ས་གཞི་བྱིན་གྱིས་རླབས་པར་ཞུ། ། ཞེས་ཞུས་པས། སློབ་དཔོན་གྱི་ཞལ་ནས། བོད་ཀྱི་མངའ་བདག་རྒྱལ་པོ་ལེགས། ། བོད་གནོད་སྦྱིན་ཕོ་མོའི་འདྲེ་ཡུལ་དུ་འདུག་པས། དེ་ལ་ཀླུའི་གཏེར་བཞུགས་དགོས་པར་འདུག་གསུངས་ནས། མ་དྲོས་གཟི་ཅན་ལ་ཀླུ་གཏེར་བཅུག་ཅིང་ས་སློང་བའི་ཆོ་ག་མཛད། དེ་ནས་ཕོ་བྲང་ཧས་པོ་རིར་བྱོན་ནས་ཆུ་གཏོར་གཟིའི་ཕོར་པ་གང་ལ་ཏིང་ངེ་འཛིན་གྱི་རྒྱ་བསྐྱེད་ནས་སློབ་དཔོན་གྱིས་ལྷ་འདྲེ་ཟིལ་གནོན་གྱི་མགུར་འདི་གསུངས་སོ། ། ཧཱུྃ་ང་ནི་པདྨ་འབྱུང་གནས་ཏེ། ། མངལ་གྱི་མ་གོས་མཚོ་སྐྱེས་རྡོ་རྗེ་ཡིན། །
ང་ལ་གནོད་པས་མི་ཚུགས་ཚེའི་རིག་འཛིན་བརྙེས། ། ལུས་ངག་ཡིད་གསུམ་ལྷ་རུ་གསལ་བས་དྲེགས་པ་ཟིལ་གྱིས་གནོན། ། ལྷ་འདྲེའི་རྟོག་འཛིན་ཆོད་པས་འཇིག་པས་སྡིག་ཏུ་མེད། ། ནམ་མཁའ་ཡངས་པའི་དཀྱིལ་འཁོར་དུ། ། ལྷ་སྲིན་སྡེ་བརྒྱད་ཤོང་ཡང་ཤོང་། ། ཤོང་ཡང་ཤོང་ཏེ་ཡང་ཡང་ཡངས། ། སེམས་ཉིད་སྟོང་པའི་དཀྱིལ་འཁོར་དུ། ། ལྷ་ཡང་མེད་ཏེ་འདྲེ་ཡང་མེད། ། ང་ལ་ཆོ་འཕྲུལ་ཅི་བསྟན་ཡང་། ། ང་ལ་གཡོ་བ་རྡུལ་ཙམ་མེད། །
མཆོད་སྦྱིན་གཏོར་མ་ཆེན་པོ་འདི། ། མང་པོར་ཏིང་ངེ་འཛིན་གྱིས་བསྐྱེད། ། སོ་སོར་ཐོབ་པ་སྔགས་ཀྱིས་བྱས། ། ཕྱག་རྒྱས་ཕམ་རྒྱལ་འཐབ་རྩོད་མེད། ། ཚིག་བཤད་བདེན་པས་བཀྲོལ་ཏེ་བསྔོ། ། འདི་ཁྱེར་ས་གཞི་གནང་བ་སྦྱིན། ། ཁྲི་སྲོང་ལྡེའུ་བཙན་བསམ་པ་བསྒྲུབ། ། ལྷ་ཁང་བརྩིགས་ཤིག་ལྷ་འདྲེ་ཀུན། ། སྔགས་འཆང་ང་ཡི་བཀའ་མ་བཅག ། གུམ་གུམ་ཆུམ་ཆུམ་ལས་ལ་འདུར། །
ཞེས་གསུངས་པས་ལྷ་འདྲེ་དྲེགས་པ་ཅན་ཐམས་ཅད་ཀྱི་རང་རྟགས་སྲོག་གི་སྙིང་པོ་ཕུལ་ནས་དམ་ལ་བཏགས་སོ། ། དེའི་དུས་སུ་བེ་རེའི་ཐང་ལ་ཡར་ཞུད་བྱ་བ་དེ་མ་འདུས་ནས། དེར་སློབ་དཔོན་གྱིས་ཐང་ལྷའི་རྩར་བྱོན་པ་དང་། ཁོས་སློབ་དཔོན་ལ་ཐོག་བརྒྱབ་པས། སློབ་དཔོན་གྱི་དབུ་ཞྭའི་སྟེང་དུ་སོལ་བའི་དུམ་བུ་གཅིག་ཏུ་སོང་ངོ་། ། དེར་སློབ་དཔོན་གྱི་ཡར་ལ་ཐོག་འཕོངས་པས་གངས་ཀྱི་རྩེ་མོ་ཞུར་སོང་བས་ཐང་ལྷ་ཡར་ཞུར་དུ་གྲགས་སོ། ། དེ་ནས་ཆབ་གཏོར་དེས་བཀའ་འོག་ཏུ་འདུས་སོ། ། དེ་ནས་སྨ་ཆེན་སྤོམ་ར་ཁོ་འོང་དུ་མ་འདོད་དེ། དེར་སློབ་དཔོན་གྱིས་ལྕགས་ཀྱུའི་ཕྱག་རྒྱས་སྙིང་ནས་བཟུང་ཞིང་བཀུག་པས། ཁོ་རྐང་པ་ཡ་གཅིག་ཁམས་ཀྱི་གཡར་མོ་ཐང་དུ་བཞག
ཡ་གཅིག་ཕོ་བྲང་ཧས་པོ་རི་ལ་བཞག་ནས་བདག་གཡར་ཁམས་ཆེ་བ་གཅིག་ལགས་ནའང་། བན་ཆུང་ཁྱོད་ཀྱི་བཀའ་ནན་ཆེས་པས་ང་མི་འོང་བའི་དབང་མ་བྱུང་བས་འདིར་འོང་བ་ཡིན། ད་བཀའ་ཅི་སྩལ་ཟེར་བ་ལ། དེར་སློབ་དཔོན་གྱིས་གཏོར་མ་འདི་ཁྱེར་ལ་མངའ་བདག་གི་དགོངས་པ་སྒྲུབས་ཤིག་གསུངས་པས། ཡང་ཁོ་ན་རེ། བཀའ་སྩལ་བ་བཞིན་བྱེད་དགོས་ན་བདག་སྐམ་ཆས་ལ་དགའ་བས་ང་ལ་སྐམ་ཆས་ཅིག་ཞུ་ཟེར་ནས་དེར་སྣོད་དཀར་པོ་ཅིག་གི་ནང་དུ་རིན་པོ་ཆེ་བརྡར་ཏེ་བྱིན་གྱིས་རླབས་ནས་བྱིན་ཞིང་དམ་ལ་བཏགས་སོ། ། དེ་ནས་ཀླུ་མ་དྲོས་གཟི་ཅན་དང་། ཡར་ལ་ཤམ་པོ་དང་། སྨ་ཆེན་སྤོམ་ར་དང་། འགྱོགས་ཆེན་ལྡོང་ར་དང་།
བྱང་ལ་བཙུན་ཆེན་མོ་དང་། ལྷ་འོད་ལྡེ་གུང་རྒྱལ་དང་། བོད་ཀྱི་ལྷ་འདྲེ་ཐམས་ཅད་མཐུ་སྟོབས་དང་རྫུ་འཕྲུལ་བསམ་གྱིས་མི་ཁྱབ་པའི་སྒོ་ནས་ཚར་བཅད་ཅིང་རྗེས་སུ་བཟུང་སྟེ་ཁམས་གསུམ་ཟིལ་གྱིས་གནོན་པར་མཛད། དེ་ནས་སློབ་དཔོན་རིན་པོ་ཆེས་གཙུག་ལག་ཁང་རྣམས་བཞེངས་སར་བྱོན་ཏེ། བརྩིག་གསེབ་ཏུ་བཟླས་ཡུངས་གཏོར་ནས་མེ་སྦར་རོ། ། དེའི་ཚེ་རྒྱལ་པོ་སྤེ་དཀར་ཀླུ་ཚ་ཟ་མ་ཏི་ཞེས་བའི་བསམ་པ་ལ། ས་གཞི་ཐམས་ཅད་ཞང་པོས་དབང་པ་ལ་མིའི་ཕྲོགས་པ་འདི་མ་ལེགས་སྙམ་ནས། འཁོར་ཐེ་རང་སྟོང་སྡེ་བཤིག་ཏུ་བཏང་པས་དེར་ཕྱིན་པ་ན་མེ་འབར་ནས་བཤིག་མ་ཐུབ་པར་ལོག་བྱུང་སྟེ། རྗེ་ཅི་ལེགས་བཤིག་པའི་ཀླག་མི་གདའ། འདུ་འཕྲོ་མེ་ལྟར་འབར།
ཚ་ཚ་སྐར་ལྟར་འཁྲུག་ཅིང་གདའ། ཟེར་རོ། ། དེར་འགོང་པོ་སྤུན་དགུས་བཤིག་ཏུ་ཕྱིན་པས་ཀྱང་མེ་འབར་ཏེ། སྤེ་དཀར་ལ་སྔར་ལྟར་ཟེར་རོ། ། དེར་སྤེ་དཀར་རང་གིས་ཕྱིན་པས་ཀྱང་མེ་འབར་ཏེ་བཤིག་མ་ཐུབ་ནས། འདི་ཅིའི་ལན་སྙམ་དུ་བསམ་པ་དང་། དེ་རིང་གི་མོན་བུ་ཨ་ཙ་ར་དེ་ཡིན་ཐག་ཆོད་པས་སྔགས་ཅི་བཟློས་ཀྱི་ཡོད་སྙམ་ཉན་དུ་ཕྱིན་པས། སློབ་དཔོན་གྱིས་མཁྱེན་ཏེ་ཉན་པའི་རྣ་བ་ལ་ཕུར་པ་གཅིག་བཏབ་པས་རྣ་བ་འོན། ཡང་རྫས་དང་རྟེན་འབྲེལ་སོགས་ཇི་ལྟར་བྱེད་བལྟ་བར་ཕྱིན་ཏེ་བལྟས་པའི་ཚེ། དེ་ཡང་མཁྱེན་ནས་མིག་ལ་ཕུར་པ་གཅིག་བཏབ་པས་མིག་ལོང་།
དེ་ནས་འགྱོགས་པར་བྲོས་འགྲོ་དགོས་སྙམ་པས། དེ་ཡང་མཁྱེན་ཏེ་རྐང་པ་ལ་ཕུར་པ་གཅིག་བཏབ་པས་རྐང་པ་ཞ་ནས་དེར་འགོང་པོ་སྤུན་དགུའི་ཁྱོགས་ལ་བཏེག་ནས་ངུ་རྫི་དི་རི་རི་སོང་ངོ་། ། དེ་ནས་ཁོས་ཞང་པོ་ཀླུ་ལ་ས་གཞི་ཐམས་ཅད་ནི་མོན་བུ་ཨ་ཙས་འཕྲོགས། ངའང་འདི་ལྟར་བཏང་ན་ད་ཁྱེད་བསྡོད་དམ་བྱས་པས། ཀླུ་རྣམས་ལ་དབང་མ་དྲོས་པ་ཆེ་བས། ངེད་ཀྱི་ཁ་སིང་དུ་ས་གཞི་དག་སྲོག་སྙིང་ཕུལ་བ་ཡིན་པས། ད་ཁྱོད་རང་ཡང་སྐྱབས་སུ་སོང་ཟེར་ཏེ། དེར་རྒྱལ་པོ་སྤེ་དཀར་གྱིས་ཀྱང་སྲོག་སྙིང་ཕུལ་ནས་གཡོག་ཏུ་ཁས་བླངས་སོ། ། འདི་སྐབས་ཀྱི་སྤེ་དཀར་ནི་རྒྱལ་འགོང་སྤེ་དཀར་ཡིན་གྱི། རྒྱལ་པོ་ཆེན་པོ་བྷེ་ཧ་རར་གྲགས་པའི་ཆོས་སྐྱོང་ཆེན་པོ་འདི་ཉིད་མ་ཡིན་པའི་ཚུལ་ནི་འོག་ཏུ་འཆད་དོ། །
གཞན་ཡང་དུས་དེར་སློབ་དཔོན་ཆེན་པོས་དགེ་བསྙེན་ཉི་ཤུ་རྩ་གཅིག གཡའ་རི་མོ། གངས་རི་མོ་ཉི་ཤུ་རྩ་གཅིག བོད་ཀྱི་གནོད་སྦྱིན་མཐུ་བོ་ཆེ་དང་། མཐུ་མོ་ཆེ་ཐམས་ཅད་དམ་ལ་བཏགས། གཟའ་ཆེན་པོ་བརྒྱད་དང་རྒྱུ་སྐར་ཉི་ཤུ་རྩ་བརྒྱད་དབང་དུ་བསྡུས་ཏེ། རི་རྡོ་རི་རུ་ཕབ། ཀླུང་རྡོ་ཀླུང་དུ་བསྡུས་ནས་ལྷ་ཁང་གི་རྨང་བཏིང་ཏེ། རྒྱལ་པོ་ཉིད་ཀྱི་དབུ་རྩེ་རིགས་གསུམ་རི་རབ་ཀྱི་ཚུལ་དུ་བྱས། འཁོར་ས་གསེར་གྱི་རི་བདུན་གྱི་ཚུལ་དུ་བྱས།
ཡག་ཤ་གོང་འོག་ཉི་མ་དང་ཟླ་བའི་ཚུལ་དུ་བྱས། གླིང་ཆེན་བཞི། གླིང་ཆུང་བརྒྱད་རྣམས་དང་། གཞན་ཡང་དབུ་ཚལ་གསེར་ཁང་གླིང་ཇོ་མོ་ཚེ་སྤོམ་ཟ་དམར་རྒྱན་གྱིས་བཞེངས། ཁམས་གསུམ་ཟངས་མཁར་གླིང་ཇོ་མོ་ཕོ་སྐྱོང་ཟ་རྒྱལ་མོ་བཙུན་གྱིས་བཞེངས། ཇོ་མོ་འགྲོམ་ཟ་བྱང་ཆུབ་འོད་ཀྱིས་དགེ་རྒྱས་བྱེ་མ་གླིང་བཞེངས། གླིང་བཞི་གླིང་ཕྲན་བརྒྱད་ནི། ཨརྻ་པ་ལོའི་གླིང་། བྱམས་པའི་གླིང་། འཇམ་དཔལ་གླིང་།
སེམས་བསྐྱེད་གླིང་། ཁྲིམས་ཁ་གླིང་། སྔགས་པ་གླིང་། བསམ་གཏན་གླིང་། ཡེ་རྩ་གླིང་། ཚད་མ་གླིང་། སྒྲ་བསྒྱུར་གླིང་། སྣ་ཚོགས་ལྕགས་ཁྲ་གླིང་། སྤེ་དཀར་གླིང་། ཟུར་བཞིར་མཆོད་རྟེན་བཞི།
ཕྱི་ལྕགས་རིས་བསྐོར་བ། ཕྱོགས་བཞི་ན་མགོན་ཁང་བཞི། སྒོའི་གདོང་ན་རྡོ་རིང་བཞི། རྡོ་རིང་ཆེན་པོ་བཞིའི་སྟེང་ན་ཟངས་ཀྱི་ཁྱི་ཆེན་མོ་བཞི། དེ་ལྟར་རྨང་བཏིང་ནས་སློབ་དཔོན་དགོངས་པ་ལ་ཞུགས་ནས་ལྷ་མ་སྲིན་སྡེ་བརྒྱད་ཀྱིས་བརྩིག་རོགས་བྱས་པས། རི་རྡོ་རྗེ་རི་ལ་བཞག་པ་ཀླུང་དུ་བསྙིལ་ནས་ཉིན་མོ་མིས་བརྩིགས་པ་ལས། མཚན་མོ་འདྲེས་བརྩིགས་པ་མཐོ་བར་གྱུར་ཏོ། ། དེ་ནས་སློབ་དཔོན་གྱི་ཐུགས་དགོངས་ལ་ངས་ལྷ་མ་སྲིན་སྡེ་བརྒྱད་ཐམས་ཅད་ཀྱི་ལུས་ངག་ཡིད་གསུམ་དམ་ལ་ཐོགས་བསམ་མ་ཐོགས་སྙམ་ནས་དགོངས་པ་ལ་ཞུགས་ཏེ་གཟིགས་པས། ལྷ་མ་སྲིན་སྡེ་བརྒྱད་པོ་གཞན་ཐམས་ཅད་དམ་ལ་ཐོགས་འདུག་པས། ཀླུ་འདིའི་ལུས་དམ་ལ་ཐོགས་པས་བསམ་ཡས་བརྩིག་གིན་འདུག
ངག་དམ་ལ་ཐོགས་པས་བཀའ་ཉན་ཟེར་གྱིན་འདུག ཡིད་དམ་ལ་མ་ཐོགས་པར་གནོད་པ་སྣ་ཚོགས་བསྐྱེལ་བར་འདུག་ནས། ཡིད་འདུལ་བའི་ཕྱིར་དུ་སློབ་དཔོན་ཀླུ་འདུལ་བའི་ཏིང་ངེ་འཛིན་ལ་སྙོམས་པར་ཞུགས་ནས་ཡོད་པ་དང་། བརྩིག་བཟོ་མཁན་པོ་ཧ་ཤང་མཧཱ་ཡ་ན་དང་། ཧོར་པཀྵེ་ཀརྨ་ལ་སོགས་པས་བརྩིག་བཟོ་ཟིན་ནས། ཤིང་བཟོ་མཁན་པོ་རྒྱ་ནག་ལང་ཚོ་ཧེ་དང་། བལ་པོ་བྷ་རུ་ལ་སོགས་པས་སྟེའུ་ཀླད་ལ་སྐོར་ཞིང་། རྒྱལ་པོ་ཤིང་ག་ན་ཡོད། ཤིང་ལག་རྡུགས་སོ་བྱས་པས། དེར་རྒྱལ་པོ་དངངས་ཏེ།
ཤིང་འདི་ཙམ་ཞིག་གང་ནས་བཙལ་སྙམ་ཏེ་རྒྱལ་པོ་འདར་ཡེད་ཡེད་བྱུང་བ་དང་། བུ་ཚལ་གྱི་ཀླུའི་རིག་པས་ཀླག་བརྙེད་ནས། དེས་རྒྱལ་པོ་ལ་བར་ཆད་བྱས་ཏེ། མི་དཀར་རྟ་དཀར་ཅིག་གི་ཆ་ལུགས་སུ་བྱས་ནས་རྒྱལ་པོའི་དྲུང་དུ་འོངས་ནས། རྗེ་རྒྱལ་པོ་ཆེན་པོ་བསམ་ཡས་ཀྱི་ཤིང་དགོས་ཚད་ངས་བྱིན་གྱིས། སློབ་དཔོན་པདྨ་འབྱུང་གནས་ཀྱི་དགོངས་པ་བཀྲོལ་བར་ཞུ་བྱས་པས། རྗེའི་ཐུགས་ལ་དངོས་གྲུབ་ཡིན་སྙམ་ཞལ་གྱིས་བཞེས་པས། དེར་འོ་ན་ང་རྒྱལ་པོས་སློབ་དཔོན་དགོངས་པ་བཀྲོལ་དུ་མི་འཇུག་རི་མནའ་སྐྱོལ་ཟེར། དེར་རྒྱལ་པོས་མནའ་བསྐྱལ་ཏེ། དེ་ནས་འཕྱིང་ཕུའི་བྲག་ཕུག་གེ་གོང་དུ་སློབ་དཔོན་གྱི་སྤྱན་སྔར་བྱོན་པས།
སློབ་དཔོན་གྱི་སྐུ་ནི་མི་སྣང་ལ། ཁྱུང་ཆེན་པོ་འཇིགས་སུ་རུང་བ་ཞིག་འདུག་པས། སློབ་དཔོན་ཆེན་པོ་ལགས། དགོངས་པ་བཀྲོལ་བར་ཞུ་ཞུས་པས་མ་གནང་པ་ལ། ཡང་སློབ་དཔོན་ཆེན་པོ་དགོངས་པ་བཀྲོལ་བར་ཞུ། དངོས་གྲུབ་ཆེན་པོ་བདོག་ཞུས་པས། དེར་དགོངས་པ་བཀྲོལ་བ་དང་། རྒྱལ་པོས་གོང་གི་བཀའ་མཆིད་གསོལ་བས། སློབ་དཔོན་གྱི་ཞལ་ནས། རྗེ་མངའ་བདག་ཆེན་པོ་ལགས།
གཙུག་ལག་ཁང་གི་ཤིང་རང་བཞིན་གྱི་ཡོང་བ་ཡིན་ཏེ། བདག་གི་ཀླུ་འདི་ལུས་ངག་གཉིས་ཀ་དམ་ལ་ཐོགས་ཡོད་ཀྱང་། ཀླུ་འདིའི་ཡིད་དམ་ལ་མ་ཐོགས་འདུག་པས་དམ་ལ་བཏགས་སྙམ་པ་ལགས་ཏེ། ད་སྙིགས་མ་ལྔ་བརྒྱའི་དུས་ལ་བབས་པའི་དུས་སུ་ས་གཞི་ཀླུས་དབང་བྱེད། ནད་དུ་མཛེ་རིགས་བཅོ་བརྒྱད་དར་བ་ཅིག་འོང་། མཐར་ཐུག་མིའི་ཁང་པ་ཐམས་ཅད་ཀླུའི་འཛིན་པ་ཞིག་འོང་བས་ཐམས་ཅད་འཇིགས་པ་སྟེ། ས་ཐམས་ཅད་ས་འོག་གི་ཀླུས་ཁེངས་ཏེ་དབང་བྱེད་པ་ཅིག་འོང་ངོ་གསུངས་སོ། ། དེ་ནས་མངའ་བདག་གིས་མར་བྱོན་པ་ན། ཀླུས་གཙང་པོ་ལ་ཤིང་རྣམས་བཀུར་སྟེ་བསམ་ཡས་ལ་ནག་མེར་གྱི་ཆགས་སོ། ། དེ་ནས་དེའི་ལོ་རྒྱལ་པོ་དགུང་ལོ་ཉི་ཤུ་རྩ་གཅིག་བཞེས་པ་ལ་རྨང་བཏིང་ནས་བརྩིགས་པས།
རྟ་ལོ་ལ་ལྗོངས་དབུ་རྩེ་རིགས་གསུམ་གླིང་ཕྲན་བཅུ་གཉིས། ཁྱད་པར་གླིང་བཞི་སྟེ་བཅུ་དྲུག་ལ་སོགས་པ་རྒྱལ་པོའི་ཐུགས་དགོངས་ལ་ཇི་ལྟར་བསམ་པ་བཞིན་གྲུབ་པས། གཙུག་ལག་ཁང་གི་མཚན་ལ་ཡང་དཔལ་བསམ་ཡས་ལྷུན་གྱིས་གྲུབ་པ་ཞེས་བྱ་བར་བཏགས་སོ། ། གཙུག་ལག་ཁང་དེ་རྣམས་སུ་ངོ་མཚར་བའི་རྟེན་ཇི་ལྟར་བཞུགས་པ་དང་། སྲུང་མ་སོ་སོ་ལ་ཐ་དད་གཏད་པའི་ཚུལ་ནི། དེ་ལྟར་དཔལ་བསམ་ཡས་བཞེངས་པའི་དུས་དེར། རྒྱལ་པོ་ཉིད་ཀྱི་ཐུགས་དགོངས་ལ་ལྷ་ཁང་འདི་རྣམས་སུ་སྐུ་རྟེན་ཇི་ལྟར་བཞེངས་དགོངས་པ་ན། དེའི་ནུབ་རྒྱལ་པོའི་མནལ་ལམ་དུ་མི་དཀར་པོ་གཅིག་བྱུང་ནས། ཁྱོད་སངས་རྒྱས་སྐུ་གཟུགས་ཅི་ལ་བྱེད་ཟེར་བ་ལ། བཙད་པོའི་ཞལ་ནས་སློབ་དཔོན་ལ་ཞུས་ནས་བྱེད་གསུངས་པས།
མི་དཀར་པོ་དེ་ན་རེ། ས་གཞི་འདི་ཇོ་མོ་སྒྲོལ་མས་བྱིན་གྱིས་རླབས་པ་ཡིན་པས། སྔོན་ཧས་པོ་རིའི་རྩེ་མོ་ན་བཅོམ་ལྡན་འདས་གཙོ་འཁོར་རྣམས་གར་མཛད་ཀྱིན་བཞུགས་ཡོད། དེ་སྤྱན་དྲོངས་ལ་ཐུགས་དམ་གྱིས། འཛམ་བུ་གླིང་ན་བྱིན་རླབས་ཆེ་བ་ཅིག་འོང་གསུངས། རྒྱལ་པོའི་ཞལ་ནས་དེ་ག་ན་ཡོད་སྟོན་གསུངས་པས། བ་དམར་མོ་འུས་སྒྲ་འདེབས་པའི་ས་ན་ཡོད་ཟེར་བ་ལ། བློན་པོ་ཁམས་པ་ཕྱག་ཕྱིར་ཁྲིད་ཧས་པོ་རིའི་རྩེ་མོ་ལ་གཤེགས་པས། རི་རྩེ་ན་བཅོམ་ལྡན་འདས་གཙོ་འཁོར་བཅུ་གསུམ་ཙམ་གར་མཛད་ཀྱིན་བཞུགས་པ་གཟིགས། རྒྱལ་པོ་དགེས་ཏེ་ཧེ་ཧེ་ཞེས་གསུངས་པས་མནལ་སད་སྟེ།
ནང་པར་སློབ་དཔོན་གྱི་དྲུང་དུ་མནལ་ལམ་གྱི་ཚུལ་རྣམས་ཞུས་པས། དེ་ཤིན་ཏུ་བཟང་། མནལ་ལམ་རྨིས་པའི་ས་དེར་རང་རེ་གཤེགས་གསུངས་པས། ལྡོང་ཤེར་གྱི་ག་ཕྱིར་ཁྲིད་སྟེ་ཆོས་རྒྱལ་ཡོན་མཆོད་ལྔས་ཧས་པོ་རིའི་རྩེ་མོ་ལ་བྱོན་པའི་ཚེ། སློབ་དཔོན་གྱི་ཞལ་ནས། རྒྱལ་པོ་ལ་མདང་མནལ་ལམ་ལ་ཤར་བའི་དུས་ག་ན་འདུག་ཅེས་གསུངས་པས། བཙད་པོའི་ཞལ་ནས་མདང་འདི་ན་འདུག་ཞུས། ཞབས་བྱེ་མ་ལ་སུག་བྱས་པས་རྡོ་བྱ་མཆུ་ཙམ་ཞིག་གོག་པའི་འོག་ནས་རྡོའི་བྱང་ཆུབ་ཆེན་པོ་ཐེའུ་དང་གཟོང་གི་རྗེས་མེད་པའི་སྤྱན་ཁྲ་ཧྲིག་གེ་བ་གཙུག་ཏོར་ནག་ལྡེམ་པའི་བྱང་ཆུབ་ཆེན་པོ་ཅིག་ཕེབས་བྱུང་བས། རྒྱལ་པོ་རབ་ཏུ་དགེས་ཏེ་འབྲང་ཞགས་དང་། ཤིང་རྟའི་གྲབས་བྱས་ཤིང་།
ཤིང་རྟའི་སྟེང་དུ་ཕེབས་པས། དེ་མ་ཐག་ས་རྣམ་པ་དྲུག་ཏུ་གཡོས། དེ་ནས་ཤར་སྒོའི་ཐེམ་པའི་ཁར་ཕེབས་པ་དང་། ཡང་ས་རྣམ་པ་དྲུག་ཏུ་གཡོས། དེ་ནས་དབུ་རྩེ་རིགས་གསུམ་གྱི་འོག་ཁང་ཤིང་ཐམས་ཅད་སེ་བ་དང་ཙནྡན་ལས་བྱས་པའི་གཙང་ཁང་གི་ཁྲི་ལ་བཞུགས་པ་དང་། ཡང་ས་རྣམ་པ་དྲུག་ཏུ་གཡོས་སོ། ། དེ་ནས་རྒྱལ་པོའི་གསེར་གྱི་ནན་ཏེ་ལ་སོགས་པའི་སྐུ་ཆོས་རྣམས་ཤཱཀྱ་ཐུབ་པའི་སྐུ་ལ་ཕུལ། དེ་ནས་རྒྱལ་པོའི་ཕྱོགས་མཁན་པོས་ནས་སྐུ་བསྟན་པས། ཕྱོགས་མཁན་ན་རེ། ཁྱེད་ཀྱི་ཁང་པ་དང་སྦྱར་ན་ལྷ་འདི་ཆུང་ཟེར།
དེ་ལ་འཇག་མ་བཀྲ་ཤིས། དེ་ལ་རས་གཡོགས། དེ་ལ་གསེར་གྱི་འཇིམ་པ་ལན་བདུན་གཡོགས་ནས་བཞེངས་པའི་གཙོ་བོ་བྱང་ཆུབ་ཆེན་པོ་བཟོ་བོད་ལུགས་སུ་བྱས་པའི་ལྷོ་ངོས་ཀྱི་གཡས་གྲལ་ལ་བྱང་ཆུབ་སེམས་དཔའ་ནམ་མཁའི་སྙིང་པོ། བྱམས་པ། སྤྱན་རས་གཟིགས། དགའ་བའི་དཔལ། ཁྲོ་བོ་ཁམས་གསུམ་རྣམ་པར་རྒྱལ་བ་དང་དྲུག བྱང་ངོས་ཀྱི་གཡོན་གྲལ་ལ། བྱང་ཆུབ་སེམས་དཔའ་ཀུན་དུ་བཟང་པོ། འཇམ་པའི་དབྱངས།
ཕྱག་ན་རྡོ་རྗེ། སྒྲིབ་པ་རྣམ་སེལ། དགེ་བསྙེན་དྲི་མ་མེད་པར་གྲགས་པ། ཁྲོ་བོ་མི་གཡོ་བ་རྣམས་བཞུགས་ཤིང་། རི་མོ་ཕྱོགས་བཅུའི་སངས་རྒྱས་དང་། སྒོ་རྣམ་པར་དག་པའི་སྒོ་གསུམ། ལྟེ་བའི་ནང་ལ་སྐུ་གསུམ་འབྱུང་བའི་རྒྱུད་རིས། སྐོར་ཁང་ཕྱི་མ་ལ་མདོ་སྡེ་པདྨ་དཀར་པོ་དང་། ནང་ལྟ་ལ་འདུས་པ་རིན་པོ་ཆེ་ཏོག་གི་མདོའི་བརྒྱུད་རིས་བཀོད་ནས་སྲུང་མ་ལྕམ་མོ་འགྲོ་བ་བཟང་མོ་ལ་གཏད། དབུ་རྩེ་བར་ཁང་གི་ཤིང་ཐམས་ཅད་བླ་བ་དང་སེང་ལྡེང་ལས་བྱས་ཤིང་།
རྟེན་གཙོའི་རྒྱུ་བ་མན་གྱི་ཀོ་བ་ལ་བྱས་ཤིང་། བཟོ་རྒྱ་ནག་གི་ལུགས་སུ་བྱས་པའི་གཙོ་བོ་དུས་གསུམ་སངས་རྒྱས། གཡས་ཕྱོགས་སུ་བྱང་ཆུབ་སེམས་དཔའ་ནམ་སྙིང་། བྱམས་པ། སྤྱན་རས་གཟིགས། ས་སྙིང་། དགའ་བའི་དཔལ། ཁྲོ་བོ་ཀཾ གཡོན་ཕྱོགས་ན་ཀུན་བཟང་། འཇམ་དབྱངས།
ཕྱག་རྡོར། གྲིབ་སེལ། དགེ་བསྙེན་དྲི་མེད། ཁྲོ་བོ་ཀིཾ ཀཾ་ཀིཾ་ཞེས་པ་རྒྱ་ནག་གི་སྐད་ཡིན་གྱིས། དོན་འོག་ཁ་དང་མཐུན་པར་བཤད། ནང་ཚུར་གཟིགས་ཀྱི་རི་མོ་ལ། ཡུམ་རྒྱས་པ་གླེང་གཞིའི་མདོ། སྐོར་ཁང་ཕྱི་མ་ལ་མདོ་མངོན་པར་བྱང་ཆུབ་པའི་མདོ། ནང་ལྟ་ལ་སྤྲིན་ཆེན་པོའི་མདོ་བཀོད།
གདོང་ལ་རྒྱལ་པོ་ཆེན་པོ་སྡེ་བཞི། སྒོའི་ཕྱི་ངོས་ལ་གཤིན་རྗེ་གཤེད་ཀྱི་རི་མོ། བར་ཁང་སྒོ་གཅིག་ཐིག་ལེ་ཉག་ཅིག་གི་སྒོ། སྲུང་མ་རྒྱལ་པོ་ཤིང་བྱ་ཅན་ལ་གཏད། དབུ་རྩེ་སྟེང་གི་ཤིང་ཐམས་ཅད་ཐང་མ་དང་སོམ་ལ་བྱས། རྟེན་གཙོའི་སྐུ་རས་དང་འཇག་མ་ལ་བྱས། བཟོ་ལུགས་རྒྱ་གར་གྱི་ལུགས་སུ་བྱས་པའི་གཙོ་བོར་རྣམ་པར་སྣང་མཛད་མི་བཞི་རྒྱབ་སྤྲོད་ཀུན་རིག་དཀྱིལ་འཁོར་གྱི་གཙོ་བོ་འདྲ་བ་ལ་ཉེ་བའི་སྲས་བརྒྱད། སྒོ་བཞི་ལ་ཁྲོ་བོ་ཕྱག་ན་རྡོ་རྗེ་བཞི། མི་གཡོ་བ་བཞི་བྲག་རིའི་གདན་ལ་བཞེངས་པ། སེམས་དཔའ་རྣམས་ལ་པད་ཟླའི་གདན།
རྡོ་རྗེ་དབྱིངས་ཀྱི་ལྷ་ཚོགས་བཞི་བཅུ་ཞེ་གཉིས། ནང་གི་རྒྱུད་རིས་མདོ་སྡེ་ས་བཅུ་པ། སྒོ་བཞི་ཚད་མེད་བཞི་དང་བསྟུན། སྲུང་མ་ཆོས་སྐྱོང་ཟངས་ཀྱི་བེར་ཀློག་ཅན་ལ་གཏད། ཐོག་རྒྱ་ཕིགས་ཁྱུང་མགོ་ལུགས་སུ་ཕུག སྟེང་གི་ལྕོག་བཞི་ན། མདངས་དགའ་བ་ཅན་གྱི་སངས་རྒྱས་ལ། འཁོར་བྱང་ཆུབ་སེམས་དཔའ་དགའ་བ་སྦྱིན་གྱི་བརྒྱུད་རིས། སྲུང་མ་ཆོས་སྐྱོང་ལག་ན་རྡོ་རྗེ་མཆེད་བཞི་ལ་གཏད། འགན་ཇི་ར་གསེར་གར་བུ་ལུགས་ལས་བྱས་པ་ཤེལ་གྱི་ཏོག་ཅན་དུ་བཙུགས་ནས་སྲུང་མ་ཆོས་སྐྱོང་ཀླུའི་རྒྱལ་པོ་ཨ་ནནྡ་ལ་གཏད།
འཁོར་ས་ནང་མ་ལྷོ་ཕྱོགས་རོལ་མོའི་མཆོད་རྫས་ཀྱི་བང་མཛོད་གསུམ་ན་རོལ་ཆས་བཀང་ནས། གཤིན་རྗེ་ལག་ན་བེ་ཅོན་ཐོགས་པ་མཆེད་གསུམ་ལ་གཏད། ནུབ་ཕྱོགས་མདོ་རྒྱུད་དམ་པ་ཆོས་ཀྱི་མཛོད་གསུམ་ན་མདོ་རྒྱ་དཀར་ནག་གི་དཔེའི་གླེགས་བམ་གྱིས་བཀང་ནས། ཨ་ཙརྻ་ལག་ན་སྤུ་གྲི་ཐོགས་པ་མཆེད་གསུམ་ལ་གཏད། བྱང་ཕྱོགས་རིན་པོ་ཆེ་གསེར་གྱི་བང་མཛོད་གསུམ་ན་གསེར་དངུལ་ཟངས་ལྕགས་ཀྱིས་བཀང་ནས་གནོད་སྦྱིན་ལག་ན་དབྱུག་ཐོ་ཐོགས་པ་མཆེད་གསུམ་ལ་གཏད། ལོགས་ཀྱི་བརྒྱུད་རིས་མདོ་རྒྱ་ཆེན་རོལ་པས་བཀང་ནས། དེས་མ་ཁེང་པ་མདོ་སྐལ་བཟང་གིས་བཀང་། འཁོར་ས་ཕྱི་མའི་ནང་གི་བརྒྱུད་རིས་ལ་སངས་རྒྱས་ཕལ་པོ་ཆེ། འཕགས་པ་སྡོང་པོ་བཀོད་པ། འཕགས་པ་སྣང་བརྒྱད་ཀྱིས་བཀང་ནས་བྲིས།
མདའ་ཡབ་ཀྱི་ངོས་ལ་རྣམ་སྣང་ལ་སོགས་རིགས་ལྔའི་ལྷ་ཚོགས་ཞལ་ཕྱི་གཟིགས་དང་ནང་གཟིགས་གཉིས་སུ་བྱས། རྣམ་སྣང་ངན་སོང་སྦྱོང་བ་དང་བསྟུན། ཆོས་སྐྱོང་ཀླུའི་རྒྱལ་པོ་ཨ་ནནྡ་ཨུ་ཏ་ལ་གཏད། རྡོ་རིང་པདྨ་ཅན་ལ་དཀར་རྩིས་མདོར་བསྡུས་བཀོད་ནས་སེང་གེ་བཞག ཆོས་སྐྱོང་སིང་ཧ་མུ་ཁ་ལ་གཏད། ནང་གི་འོག་ཏུ་ཀ་བའི་རྨང་བཅུག དེའི་སྟེང་དུ་ཀ་བ། དེའི་སྟེང་དུ་ཀ་ལོགས། དེའི་སྟེང་གདུང་། དེའི་སྟེང་དུ་ལྕམ།
དེའི་སྟེང་དུ་སོ་ཕག ལོགས་ལ་སྲཾ་ཆའི་སྒོ་ཕྱི་རུབ་པ་ནང་ཡངས་པ་བྱས། རླུང་གི་མི་ཕྱེད་པའི་འཁོར་བསྟན། འབྱེད་པའི་དབྱུག་གུ་སྐམ་ཁ། བྱ་ཁྭ་མི་འཇུག་པའི་དྲ་བ། སྟེང་ལ་འཛེག་པའི་གྲུ་སྐས་དྲུག བྱ་བ་ཐམས་ཅད་འདུལ་བ་དང་བསྟུན། བརྒྱུད་རིས་ཐམས་ཅད་མདོ་སྡེ་དང་བསྟུན། ལྡེར་བཟོ་ཐམས་ཅད་གསང་སྔགས་དང་བསྟུན། དེ་ལྟར་ལྡེར་བཟོ་བདུན་ཅུ་དོན་བརྒྱད།
མདོའི་བརྒྱུད་རིས་བཅུ་གཉིས། ཀ་བ་སྟོང་དང་རྩ་གཉིས། སྒོ་མོ་སུམ་ཅུ་སོ་དྲུག སྒོ་ཆུང་བཞི་བཅུ་ཞེ་གཉིས། སེང་གེ་བརྒྱ་དང་རྩ་བརྒྱད་སོགས་ཡོད་དོ། ། ཡག་ཤ་གོང་མ་ན་སངས་རྒྱས་བསྟན་པའི་གཙོ་བོ་ཤཱཀྱ་ཐུབ་པ་གཙོ་འཁོར་ལྔ། བརྒྱུད་རིས་མདོ་སྡེ་སྐལ་བ་བཟང་པོ། སྲུང་མ་གནོད་སྦྱིན་གང་བ་བཟང་པོ་ལ་གཏད། ཡག་ཤ་འོག་མ་ན་གཙོ་བོ་སངས་རྒྱས་ཚེ་དཔག་མེད་གཙོ་འཁོར་ལྔ། བརྒྱུད་རིས་གོང་དང་མཐུན།
སྲུང་མ་གནོད་སྦྱིན་ནོར་བུ་བཟང་པོ་ལ་གཏད། དེ་གཉིས་ཉི་ཟླའི་ཚུལ་དུ་བྱས། མངོན་པ་དང་བསྟུན་པའི་མདོའི་གླིང་ཕྲན་བཅུ་གཉིས་ལ། ཤར་གྱི་གླིང་གསུམ་ནི། རྣམ་དག་ཁྲིམས་ཁང་གླིང་ནི་ལྷ་ཚོགས་བྱང་ཆུབ་ཆེན་པོའི་སྐུ་གཙོ་འཁོར་ལྔ་དང་། རི་མོ་ནི་མདོ་སྡེ་ཏིང་ངེ་འཛིན་རྒྱལ་པོའི་བཀོད་པ་བཞུགས། ཆོས་སྐྱོང་ནི་ཚངས་པ་དུང་གི་ཐོར་ཚུགས་ཅན་ལ་གཏད་དོ། ། སོ་སོ་ཐར་པའི་ཚུལ་ཁྲིམས་ལེན་པའི་གནས་སོ། ། མཁྱེན་རབ་འཇམ་དཔལ་གླིང་ན་ལྷ་ཚོགས་འཇམ་དཔལ་གྱི་སྐུ་གཙོ་འཁོར་ལྔ་དང་། སྒོ་སྲུང་གཤིན་རྗེ་གཤེད་གཉིས་སྟེ་བདུན་བཞུགས་སོ། །
རི་མོ་ནི་སྣང་བ་མཐའ་ཡས་དང་། ཚེ་དཔག་མེད་དང་། ཕལ་པོ་ཆེའི་རྒྱུད་རིས་བཞུགས་སོ། ། ཆོས་སྐྱོང་ནི་གཤིན་རྗེ་གཤེད་མེའི་འཁོར་ལོ་ཅན་ལ་གཏད་དོ། ། ཆོས་ཀྱི་འཆད་ཉན་བྱེད་པའི་གླིང་། ཚངས་མ་བརྡ་སྦྱོར་གླིང་ན། ལྷ་གཙོ་བོ་ཤཱཀྱ་མུ་ནེ་གཙོ་འཁོར་ལྔ་དང་། ཆོས་སྐྱོང་རྒྱལ་པོ་འབྲུག་གི་ཀློག་པ་ཅན་ལ་གཏད་དོ། ། འཚོ་བ་ཟས་ཀྱི་གླིང་ངོ་། ། ལྷོའི་གླིང་གསུམ་ལ།
བདུད་འདུལ་སྔགས་པའི་གླིང་ན། ལྷ་ཚོགས་ལུགས་སྐུ་བྱང་ཆུབ་ཆེན་པོ་གཙོ་འཁོར་ལྔ་དང་། རི་མོ་ནི་མདོ་ནམ་མཁའི་སྙིང་པོའི་བརྒྱུད་རིས་བཞུགས་སོ། ། ཆོས་སྐྱོང་མ་མོ་ཉི་ཤུ་རྩ་བརྒྱད་ལ་གཏད་དོ། ། སྒྲུབ་པའི་བར་ཆད་སེལ་བའི་གླིང་ངོ་། ། ཐུགས་རྗེ་རྒྱུན་འབྱུང་ཨརྻ་སྤ་ལོའི་གླིང་ན། ལྷ་ཚོགས་ཁརྶ་པ་ཎི་གཙོ་འཁོར་ལྔ་དང་། སྟེང་ཕྱོགས་ན་སྣང་བ་མཐའ་ཡས་གཙོ་འཁོར་ལྔ་དང་། གློ་འབུར་ན་རིགས་གསུམ་མགོན་པོ། ཕྲ་མེན་མཆོད་རྟེན་རྒྱལ་པོའི་སྐུ་ཚད།
དངུལ་གྱི་ཐུགས་རྗེ་ཆེན་པོ། རྗེ་བཙུན་སེང་གེ་སྒྲ། བསེའི་ཇོ་མོ་སྟོང་ཕྲག་བརྒྱ་པ་དང་། རི་མོ་ཟ་མ་ཏོག་བཀོད་པ་ལྔ་བཅུའི་བརྒྱུད་རིས་རྣམས་བཞུགས། ཆོས་སྐྱོང་དབང་ཆེན་གྱི་ཕོ་ཉ་རྣམས་ལ་གཏད་དོ། ། མངོན་པར་བྱང་ཆུབ་མཆོག་ཏུ་སེམས་བསྐྱེད་པའི་གླིང་ངོ་། ། སྒྲ་བསྒྱུར་རྒྱ་གར་གྱི་གླིང་ན། ལྷ་ཚོགས་ལུགས་སྐུ་བྱང་ཆུབ་ཆེན་པོ་གཙོ་འཁོར་ལྔ་དང་། རི་མོ་རྒྱལ་བ་རིགས་ལྔའི་རྒྱུད་རིས་བཞུགས། ཆོས་སྐྱོང་གནོད་སྦྱིན་ར་གདོང་ཅན་ལ་གཏད་དོ། །
རྒྱ་ལས་བོད་དུ་སྒྲ་བསྒྱུར་བའི་གླིང་ངོ་། ། ནུབ་ཀྱི་གླིང་གསུམ་ལ། ལུང་སྟོན་བཻ་རོ་ཙ་ནའི་གླིང་ན། ལྷ་ཚོགས་ཟངས་ཀྱི་རྣམ་པར་སྣང་མཛད་སྐུ་འཁོར་དང་བཅས་པ། རི་མོ་ནི་རྣམ་པར་སྣང་མཛད་མངོན་པར་བྱང་ཆུབ་པའི་བརྒྱུད་རིས་བཞུགས་སོ། ། ཆོས་སྐྱོང་ནི་གླང་གི་མགོ་ཅན་ལ་གཏད་དོ། ། གང་ཟག་ལུང་བསྟན་པའི་གླིང་ངོ་། ། དགའ་ལྡན་བྱམས་པའི་གླིང་ན། ལྷ་བྱམས་པའི་སྐུ་གཙོ་འཁོར་ལྔ་དང་། སྒོ་སྲུང་གཉིས་སྟེ་བདུན།
སྟེང་གི་ལྕོག་ན་ཨ་མི་དྷེ་ཝ་སྐུ་གཙོ་འཁོར་ལྔ་སྟེ་བཅུ་གཉིས་དང་། རི་མོ་བྱམས་པའི་སྐྱེས་རབས་དང་། སངས་རྒྱས་སུམ་ཅུ་རྩ་གཉིས། གནས་བརྟན་ཆེན་པོ་བཅུ་དྲུག བསམ་ཡས་ཀྱི་དཔེ། ཞང་རྒྱ་ཚ་ལྷས་སྣང་གི་སྐྱེས་རབས་རྣམས་བྲིས་སོ། ། ཆོས་སྐྱོང་མཁའ་འགྲོ་མ་དགུང་ལིང་མགོ་ཅན་ལ་གཏད་དོ། ། སྒྲུབ་བརྒྱུད་ཀྱི་གདམ་ངག་འབེབས་པའི་གླིང་ངོ་། ། མི་གཡོ་བ་བསམ་གཏན་གླིང་ན། ལྷ་ཚོགས་རྣམ་པར་སྣང་མཛད།
གཉན་པོ་བྱིན་ཅན་གྱི་གཙོ་བྱས་པའི་རྒྱལ་བ་རིགས་ལྔ། སྐལ་བཟང་གི་བྱང་ཆུབ་སེམས་དཔའ་བཅུ་དྲུག་སྟེ་ཉི་ཤུ་རྩ་དྲུག་དང་། རི་མོ་ཚེ་དཔག་མེད་དང་། ངན་སོང་སྦྱོང་བ་དང་། གཙུག་ཏོར་གྱི་རྒྱུད་ཀྱི་དཀྱིལ་འཁོར་གསུམ། འཁོར་འཁྱམས་ན་ཕལ་པོ་ཆེའི་བརྒྱུད་རིས་བཞུགས། ཆོས་སྐྱོང་རྒྱལ་པོ་དངུལ་མགོ་ཅན་ལ་གཏད་དོ། ། བསམ་གཏན་སྒྲུབ་པ་བྱེད་པའི་གླིང་ངོ་། ། བྱང་གི་གླིང་གསུམ་ལ། སྣ་ཚོགས་རིན་ཆེན་གླིང་ན་ལྷ་ཤཱཀྱ་སེང་གེ་སྐུ་གཙོ་འཁོར་ལྔ་དང་།
རི་མོ་ནི་འཕགས་པ་གསེར་འོད་དམ་པའི་བརྒྱུད་རིས་བཞུགས་སོ། ། ཆོས་སྐྱོང་རྒྱལ་པོ་བྱའི་སྦར་མོ་ཅན་ལ་གཏད་དོ། ། འཇུག་པ་བྱང་ཆུབ་ཏུ་སེམས་བསྐྱེད་པའི་གླིང་ངོ་། ། སེམས་བསྐྱེད་བྱང་ཆུབ་གླིང་ན། ལྷ་ཚོགས་ནི་སངས་རྒྱས་མ་ཆགས་པདྨའི་སྤྱན་ལ་འཁོར་བྱང་ཆུབ་སེམས་དཔའི་ཚོགས་རིགས་བརྒྱ་བཞུགས་སོ། ། ཆོས་སྐྱོང་ནི་གནོད་སྦྱིན་ནོ། ། བྱང་ཆུབ་སེམས་བསྐྱེད་འབེབས་པའི་གླིང་ངོ་། ། སྤེ་ཧར་དཀོར་མཛོད་གླིང་ན། ལྷ་སྟེང་གི་སངས་རྒྱས་དགའ་བའི་དཔལ་གཙོ་འཁོར་ལྔ་དང་། རི་མོ་འཇིག་རྟེན་གྱི་ཁམས་མདང་དགའ་བའི་བཀོད་པའོ། །
ཆོས་སྐྱོང་ནི་རྒྱལ་པོ་སྤེ་དཀར་ལ་གཏད་དོ། ། ཉི་མའི་ལྷ་ཁང་ན་ལྷའི་བུ་ཉི་མའི་གཞལ་ཡས་ཁང་གི་བཀོད་པ་དང་། ཟླ་བའི་ལྷ་ཁང་ན་ལྷའི་བུ་ཟླ་བའི་གཞལ་ཡས་ཁང་གི་བཀོད་པ་ཡོད་དོ། ། མཆོད་རྟེན་བཞི་ལ། ཤར་ལྷོའི་མཆོད་རྟེན་དཀར་པོའི་ནང་ན་དེ་བཞིན་གཤེགས་པའི་རིང་བསྲེལ་མ་ག་ཏའི་བྲེ་དྲུག་བཞུགས་ཏེ། སངས་རྒྱས་སྟོང་གིས་བརྒྱན་པ་བཞེངས་སོ། ། ལས་དཔོན་ཤུད་བུ་དཔལ་གྱི་སེང་གེས་བྱས། སྲུང་མ་གནོད་སྦྱིན་སྐར་མདའི་གདོང་ཅན་ལ་གཏད་དོ། ། ལྷོ་ནུབ་ཀྱི་མཆོད་རྟེན་དམར་པོའི་ནང་ན། སྔོན་བསྐལ་པ་དང་པོ་ཇོ་བོ་སྒོལ་དེས་ཁྱུང་ཚང་ནས་སྟོན་པའི་ཁྲབ་ཉ་ཤ་ལྟོ་རྒྱབ།
མདུང་ཁ་དོག་འཚོག་ལྡེམ། རལ་གྲི་ངུར་མའི་རྡོ་གཅོད་ལ་སོགས་པ་གོ་མཚོན་བཅུག་སྟེ་པདྨ་སྟོང་གིས་བརྒྱན་པ་བཞེངས་སོ། ། ལས་དཔོན་ཞང་རྒྱ་ཚ་ལྷས་སྣང་གིས་བྱས། སྲུང་མ་གཟའ་མིག་དམར་ལ་གཏད། ནུབ་བྱང་མཆོད་རྟེན་ནག་པོའི་ནང་ན། སྔོན་བསྐལ་པ་དང་པོའི་སྤྲེའུ་དང་བྲག་སྲིན་མས་འགྲོ་བ་མི་འཕེལ་བའི་དུས་སུ་ཨརྻའི་དྲུང་ནས་ཁོང་ཚོའི་ཟས་སྐལ་ལ་བྱིན་པའི་ཡར་ལུང་ཟོ་ཐང་དུ་འབྲུ་སྣ་ཐམས་ཅད་བཏབ་པའི་ཕུད་འབྲུ་སྣ་དང་། བསྐལ་པ་བཟང་པོའི་ཟན་ཚད་བཅུག་སྟེ། མཆོད་རྟེན་སྟོང་གིས་བརྒྱན་པ་ཅིག་བཞེངས་སོ། ། ལས་དཔོན་མ་ཏ་ར་ཀླུ་གོང་གིས་བྱས། སྲུང་མ་གཟའ་ལྕགས་མཆུ་ཅན་ལ་གཏད།
བྱང་ཤར་མཆོད་རྟེན་སྔོན་པོའི་ནང་ན་སྨན་མཆོག་ཨ་རུ་ར་རྣམ་རྒྱལ་དང་། བདུད་རྩི་འཆི་གསོས་ཀྱི་སྨན་དང་། སྨན་མཆོག་ཐམས་ཅད་བཅུག་པས་ལྷ་ཁང་བཅུ་དྲུག་གིས་བརྒྱན་པ་ཅིག་བཞེངས་སོ། ། མཆོད་རྟེན་འདི་ཤིན་ཏུ་ངོ་མཚར་བས་ལྷའི་ཡུལ་དུ་འཕུར་ནས་གཤེགས་པ་ལ། ཕྱོགས་བཞིར་གཟེར་བཞིས་མནན་པ་བཞུགས་སོ། ། ལས་དཔོན་མཆིམས་རྡོ་རྗེ་སྤྲེ་ཆུང་གིས་བྱས། སྲུང་མ་གཟའ་ཉི་མའི་གདོང་ཅན་ལ་གཏད་དོ། ། གཞན་ཡང་ཚེ་སྤོངས་བཟའ་མེ་ཏོག་སྒྲོན་གྱིས་བཞེངས་པའི་ཁམས་གསུམ་ཟངས་མཁར་གླིང་ནི། དབུ་རྩེ་ཆེན་མོའི་བཀོད་པ་ཡིན་པ་ལ། ལྷ་གྲངས་རྐང་གྲངས་སྒོའི་ལྟ་ཕྱོགས་དབུ་རྩེ་ལས་ཅུང་ཟད་མི་འདྲ་བ་ཡོད་དོ། །
སྲུང་མ་མ་ཅིག་དཔལ་ལྡན་ལྷ་མོ་ལ་གཏད། ཕོ་ཡོངས་བཟའ་རྒྱལ་མོ་བཙུན་གྱིས་བཞེངས་པའི་དབུ་ཚལ་གསེར་ཁང་གླིང་ནི་བཙུན་མོས་བཟོ་བོ་རྣམས་ལ་ཟས་སྣ་བརྙེད་བསྐུར་རིམ་པ་མི་འདྲ་བ་བཅུ་གསུམ་ཞུས། བཟོ་བོ་རྣམས་ཀྱིས་བཙུན་མོ་དགྱེས་པའི་བཟོ་སྣའི་ཁྱད་པར་བཅུ་གསུམ་སྟོན་པ་ནི། ཕྱི་བརྩིག་པ་མེད་པ་བཟོའི་ཁྱད། ནང་ཀ་བ་མེད་པ་བཟོའི་ཁྱད། ཀ་ཞུ་བྲེ་ཙམ་ཅིག་གིས་བདུང་ཆེན་བཅུ་དྲུག་འདེགས་པ་བཟོའི་ཁྱད། གཡུའི་གདུང་མ་ལ་གསེར་གྱི་སེང་གེ་ལུག་ཐོམ་ལྟར་འཁྲབ་པ་བཟོའི་ཁྱད། གཡུའི་གདུང་མ་ལ་གསེར་གྱི་རྟ་ཕོ་རྒྱུག་ལ་ཁད་པ་བཟོའི་ཁྱད། སྤྱི་གདུགས་གྲུ་བཞིའི་ནང་ནས་ཕྱོགས་བཞི་ནས་མཆོད་པའི་ལྷ་མོ་བདུན་བདུན་གྱིས་མཆོད་པ་འབུལ་བ་བཟོའི་ཁྱད། གདུགས་སྒོར་མོའི་ནང་ནས་ལྷའི་བུ་བུ་མོ་བདུད་རྩི་འབུལ་བ་བཟོའི་ཁྱད།
རྒྱ་ཕིབས་ཁ་ཕྱི་ལྟ་ནང་ལྟ་བཟོའི་ཁྱད། གླ་གོར་ཞོ་ཤའི་སྒོ་ལ་གསེར་གྱི་བྱིའུ་སྐད་འདོན་པ་བཟོའི་ཁྱད། རྒྱུ་སྐར་ཉི་ཤུ་རྩ་བརྒྱད་ཀྱིས་རྒྱ་ཕིབས་ནམ་མཁའ་ལ་འདེགས་པ་བཟོའི་ཁྱད། མཛད་པ་བཅུ་གཉིས་ཁྱམས་ན་འབུར་དུ་དོད་པ་བཟོའི་ཁྱད། རྣམ་པར་སྣང་མཛད་ཞལ་ཕྱོགས་བཞིར་གཟིགས་པ་བཟོའི་ཁྱད། ཐོག་གི་ཆུ་ཐམས་ཅད་ཟངས་ཝ་གཅིག་ལ་འདུས་ནས་རྡོའི་རུས་སྦལ་སྟེང་དུ་ཡོན་ཆབ་རྒྱུན་དུ་འབུལ་བ་བཟོའི་ཁྱད་སྟེ། དེ་ལྟར་བཟོ་ཁྱད་ཕུན་སུམ་ཚོགས་པའི་འོག་ཁང་ན་གཙོ་བོ་དུས་གསུམ་སངས་རྒྱས་ལ་འཁོར་ཕྱོགས་བཅུའི་བྱང་ཆུབ་སེམས་དཔའ། ཁྲོ་བོ་ཕྱག་ན་རྡོ་རྗེ་དང་། མི་གཡོ་བ་གཉིས། ཀྲྀ་ཡའི་ལྷ་ཚོགས་བཅོ་ལྔ་བཞུགས།
སྲུང་མ་རྡོ་རྗེ་གཡུ་སྒྲོན་མ་ལ་གཏད། སྟེང་ཁང་རྡོ་རྗེ་དབྱིངས་སུ་མཛད། སྲུང་མ་རྒྱལ་པོ་རྟ་སྔོན་མི་སྔོན་ལ་གཏད། བཙུན་མོ་འབྲོམ་ཟ་བྱང་ཆུབ་སྒྲོན་གྱིས་བཞེངས་པའི་དགེ་རྒྱས་ལི་མ་གླིང་ནི། སྲ་བ་བརྟན་པ་གང་གིས་ཀྱང་མི་བཤིག་པ་ཅིག་བཞེངས་དགོས་དགོངས་ནས། སོ་ཕག་ནག་པོ་བ་དམར་མོ་དང་། ར་དཀར་མོའི་འོ་མ་དང་བརྫིས་ནས་ཁྲོ་ཆུས་བསྡམས། རྟེན་རྣམས་ལི་མ་གཙོ་འཁོར་དགུ་སྤྱན་དྲངས། ལི་སྐུ་གཉིས་ཀླུས་སྤྱན་དྲངས། ད་ལྟ་ལི་མ་གཙོ་འཁོར་བདུན་བཞུགས་པའི་གཙོ་བོ་ཆོས་སྐུ་སྣང་བ་མཐའ་ཡས།
གཡས་ཕྱོགས་ན་སྤྱན་རས་གཟིགས། འཇམ་དཔའི་དབྱངས། ཕྱག་ན་རྡོ་རྗེ། གཡོན་གྲལ་ལ་བྱང་ཆུབ་སེམས་དཔའ་ཀུན་ཏུ་བཟང་པོ། བྱང་སེམས་སྨན་པའི་རྒྱལ་པོ། ཁྲོ་བོ་མི་གཡོ་བ་རྣམས་བཞུགས། ནང་གི་བརྒྱུད་རིས་ལ་སངས་རྒྱས་ཕལ་པོ་ཆེ། འཁོར་ས་ཕྱི་མ་ལ་ཨུ་རྒྱན་སྐྱེས་རབས་རྣམ་ཐར་བྲིས། ཆོས་སྐྱོང་སྲུང་མ་གཟའ་པ་སངས་ལ་གཏད་དོ། ། དབུ་རྩེའི་ལྕགས་རི་མུ་ཁྱུད་ཕོ་རོག་རྡོ་རྗེ་འགྲོས་སུ་བྱས།
སྒོ་བཞི། མགོན་ཁང་བརྒྱད། མདའ་ཡབ་བརྒྱ་རྩ་བརྒྱད། ཐང་ལ་དཀར་ཞལ་ཕྱིའི་རྒྱ་མཚོ་འདྲ་བ་བྱས། ལོགས་ཀྱི་གཉེར་མ་ཡང་ཆུ་གཉེར་དུ་བྱས། དེའི་ནང་དུ་མཁན་པོའི་གཟིམ་ཁང་ཀེ་རུ་གླིང་། མཐུ་རྩལ་གླིང་། ཀླུ་གླིང་ལྷ་ཁང་། དག་བྱེད་ཁྲུས་ཁང་གླིང་ལ་སོགས་པ་བཞེངས་ཤིང་། ཁྱམས་ཆེན་མོའི་ལོགས་རིས་ལ་གླིང་བཞི་བྱེ་བ་ཕྲག་བརྒྱ་དང་།
མདོ་ཕལ་པོ་ཆེ་ལས་གཞོན་ནུ་ནོར་བཟང་གི་བླ་མ་བརྒྱ་རྩ་བསྟེན་པའི་རི་མོ་དང་། གླིང་བར་གྱི་མུན་པའི་བཀོད་པ་དང་། བསམ་ཡས་ལྷུན་གྱིས་གྲུབ་པ་བཞེངས་ཚར་བའི་རབ་གནས་ཀྱི་བཀོད་པ་དང་། གཞན་ཡང་རྒྱ་ནག་པོའི་ཐགས་རྩེད་ཀྱི་རི་མོ་མང་པོ་ཡོད། ཆོས་སྐྱོང་མགོན་པོ་བེང་དམར་དང་། དཔལ་ལྷ་མོ་དཀར་མོ་ལ་གཏད་དོ། གཙུག་ལག་ཁང་སྤྱི་དང་། དཀོར་མཛོད་གླིང་དང་། སྐོར་སྲུང་ནི་རྒྱལ་པོ་སྤེ་དཀར་ལ་གཏད་དོ། ། དེ་ནས་བསམ་ཡས་ཀྱི་གཙུག་ལག་ཁང་རྣམས་བཞེངས་པ་མཐར་ཕྱིན་ནས།
ལུག་གི་ལོ་ལ་སློབ་དཔོན་པདྨ་འབྱུང་གནས་ཀྱི་ཉི་མ་འོད་ཟེར་གྱི་སྐུར་བསྟན་ནས་རབ་གནས་མཛད་པས་བྱིན་རླབས་ངོ་མཚར་ཅན་གྱི་རྟགས་དྲུག་བྱུང་སྟེ། བྱང་ཆུབ་གླིང་གི་དཔལ་རྣམ་པར་སྣང་མཛད་ནམ་མཁའ་ལ་འཕགས་པ་དང་། དབུ་རྩེའི་ལྷ་ཐམས་ཅད་ཕྱིར་ཤར་གྱིས་བྱོན་བྱུང་པ་ལ། རྒྱལ་པོའི་ཐུགས་ལ་ད་ནང་དུ་ཇི་ལྟར་ཚུད་སྙམ་པའི་ཚེ། སྐད་ཅིག་ལ་ནང་དུ་ཚུད་པ་དང་། དབུས་ཀྱི་རྡོ་རིང་གི་སྟེང་ན་ཟངས་ཀྱི་ཁྱི་མོ་ཆེ་བ་བཞི་ཡོད་པས། ཕྱོགས་བཞིར་མཆོང་སྐད་བཞི་འདོན་པ་དང་། འཁོར་སའི་སྨྱུག་མ་མ་བཏབ་པར་དུས་ཅིག་ལ་ཤད་ཀྱིས་སྐྱེས་པ་དང་དྲུག་བྱུང་ངོ་། ། དེ་ལྟར་དཔལ་གྱི་བསམ་ཡས་ལྷུན་གྱིས་གྲུབ་པའི་གཙུག་ལག་ཁང་ཆེན་པོ་ལེགས་པར་བཞེངས་ཤིང་བཀྲ་ཤིས་མངའ་གསོལ་ལ་སོགས་པ་མཛད་པའི་རྗེས་སུ། མདོ་དང་གསང་སྔགས་གསར་རྙིང་སོགས་ཀྱི་བསྟན་པ་ཉི་མ་ཤར་བ་ལྟར་ཆེས་ཆེར་གསལ་བར་གྱུར་ཅིང་།
བོད་གངས་ཅན་གྱི་ལྗོངས་འདིར་སངས་རྒྱས་ཀྱི་བསྟན་པ་རིན་པོ་ཆེ་ཤིན་ཏུ་དར་ཞིང་རྒྱས་པར་འགྱུར་བའི་རྟེན་འབྲེལ་ཐམས་ཅད་ལེགས་པར་འགྲིག་སྟེ། མདོར་ན་ཆོས་ཀྱི་རྒྱལ་པོ་ཁྲི་སྲོང་ལྡེའུ་བཙན་གྱི་དགོངས་པའི་བཞེད་དོན་ཐམས་ཅད་ཇི་ལྟ་བ་བཞིན་འགྲུབ་པ་དེའི་ཚེ། མཁན་སློབ་རྒྱལ་པོ་དང་བཅས་པའི་ཞལ་ནས། ངེད་རང་མཆོད་ཡོན་གྱིས་བཞེངས་པའི་བསམ་ཡས་ལྷུན་གྱིས་གྲུབ་པའི་གཙུག་ལག་ཁང་འདི་ཉིད་ཀྱི་མཚན་ཐོས་པ་ཙམ་གྱིས་ངན་སོང་གི་གནས་སྤོང་། ཕྱག་དང་བསྐོར་བ་བྱས་ན་ཨུ་རྒྱན་རྡོ་རྗེ་ཆེན་པོའི་ཕོ་བྲང་པདྨ་འོད་ཀྱི་གཞལ་ཡས་ཁང་ནུབ་ཕྱོགས་བདེ་བ་ཅན་གྱི་ཞིང་སོགས་སངས་རྒྱས་ཀྱི་ཞིང་རྣམ་པར་དག་པར་སྐྱེ་བར་འགྱུར་བས་འཛམ་བུའི་གླིང་ན་འགྲན་ཟླ་དང་བྲལ་བ་ཡིན་ནོ། ། ཞེས་མགྲིན་གཅིག་ཏུ་གསུངས་ཤིང་ཞལ་གྱི་བཞེས་པར་སྔོན་གྱི་ཡིག་ཚངས་ཚད་ལྡན་རྣམས་ལས་བཤད་པས། རང་ཉིད་དགེ་ལེགས་སུ་འདོད་པའི་སྐལ་བཟང་ལས་འཕྲོ་ཅན་རྣམས་ཀྱིས་དགོངས་པར་མཛོད་ལ། གཙུག་ལག་ཁང་ཁྱད་པར་ཅན་དེ་རྣམས་ལ་ཕྱག་དང་བསྐོར་བ་དང་མཆོད་པའི་བྱེ་བྲག་ཇི་སྙེད་འབུལ་བ་ལ་གུས་པ་དང་རྟག་པའི་སྦྱོར་བ་ལ་ནན་ཏན་སྙིང་པོར་བགྱིད་པ་གལ་ཆེ་བ་ལེགས་སོ། ། དེ་དག་གི་ནི་དཔལ་བསམ་ཡས་ལྷུན་གྱི་གྲུབ་པའི་གཙུག་ལག་ཁང་ཆེན་པོ་བཀའ་སྲུང་དང་བཅས་པའི་བྱོན་ཚུལ་ལེགས་པར་བཤད་པ་ཆོས་སྐྱོང་ཡིད་བཞིན་ནོར་བུ་དགེས་པར་བྱེད་པ་ཡིད་འཕྲོག་ལྷའི་རོལ་མོ་དགོས་འདོད་ཀུན་འབྱུང་ཞེས་བྱ་བ་ལས་སྤྱིར་གཙུག་ལག་ཁང་དང་སྲུང་མ་རྣམས་ཀྱི་བྱོན་ཚུལ་བཤད་པའི་སྐབས་སྟེ་དང་པོའོ།། ༈ །།སྤྱི་དོན་གཉིས་པ་བྱེ་བྲག་བཀའ་སྲུང་མཆོག་གི་བྱོན་ཚུལ་བཤད་པ་ལ་གཉིས་སྟེ།
གནོད་སྦྱིན་རྒྱལ་པོ་སྤུ་གྲི་དམར་པོའི་སྙིང་གི་རྒྱུད་དང་། དེའི་མན་ངག་ཟབ་མོ་བྱུང་ཚུལ་གྱི་ཡི་གེ་རྙིང་མ་སོགས་ལས་འབྱུང་ཚུལ་བཞིན་བཤད་པ་དང་། རྒྱལ་པོ་ཤེལ་ཕྲེང་དཀར་པོའི་རྩ་གདང་བཤད་པའི་མན་ངག་གི་རྒྱུད་རྣམས་ལས་ཇི་ལྟར་འབྱུང་བའི་ཚུལ་བཤད་པ་གཉིས་ལས། དང་པོ་ལ་གསུམ་སྟེ། ཐོག་མར་ཡང་དག་པ་རྫོགས་པའི་སངས་རྒྱས་ཀྱིས་ཁྲོ་བོའི་རྒྱལ་པོ་དཔལ་རྟ་མགྲིན་གྱི་ཡེ་ཤེས་ཀྱི་དཀྱིལ་འཁོར་དུ་དབང་བསྐུར་ནས་ཆོས་སྐྱོང་ཆེན་པོ་འདི་ཉིད་ཀྱི་སྤུ་གྲི་དམར་པོ་སྙིང་གི་རྒྱུད་གསུངས་ཤིང་བསྟན་པའི་སྲུང་མར་བཀའ་བསྒོས་ཤིང་ཞལ་གྱིས་བཞེས་པའི་ཚུལ། བར་དུ་སློབ་དཔོན་ཆེན་པོ་པདྨ་འབྱུང་གནས་ཀྱིས་རྒྱ་གར་མེ་འབར་གྱི་དུར་ཁྲོད་དུ་སླར་ཡང་དམ་ཚིག་ཕོག་ཅིང་རྒྱུད་ཀྱང་གཏེར་ནས་བཞེས་ཏེ་བཀའ་སྲུང་དུ་མངའ་གསོལ་བའི་ཚུལ། ཐ་མར་རྒྱལ་པོ་ཁྲི་སྲོང་ལྡེའུ་བཙན་གྱིས་དཔལ་བསམ་ཡས་ལྷུན་གྱིས་གྲུབ་པའི་གཙུག་ལག་ཁང་གི་སྲུང་མར་བྷ་ཏ་ཧོར་གྱི་བསྒོམ་གྲྭ་ནས་སྤྱན་དྲངས་ཤིང་སློབ་དཔོན་ཆེན་པོའི་བཀའ་བཞིན་གཙུག་ལག་ཁང་གི་སྐོར་སྲུང་མཛད་པའི་ཚུལ་ལོ། ། དང་པོ་ནི། སྔོན་འདས་པའི་དུས་ན་འོག་མིན་ཆོ་འཕྲུལ་བསྟན་པའི་ཞིང་ཁམས་ཞེས་བྱ་བའི་གནས་མཆོག་ན་ཞེ་སྡང་གདུག་པའི་མེ་དཔུང་དམར་ནག་ཏུ་འབར་བའི་ཀློང་དཀྱིལ། རཀྟ་ཆེན་པོ་རབ་ཏུ་ཆགས་པའི་རྦ་ཀློང་མི་ཟད་པ་འཁྲུག་པའི་དཀྱིལ་འཁོར་གྱི་ནང་།
དམར་ནག་གྲུ་གསུམ་འབར་བའི་ཆོས་འབྱུང་གཞལ་ཡས་ཁང་གི་དབུས་ན་བཅོམ་ལྡན་འདས་ཤཱཀྱའི་རྒྱལ་པོ་ཉིད་འཇིག་རྟེན་དྲེགས་པའི་ཚོགས་རྣམས་འདུལ་བའི་ཕྱིར། ཁྲོ་བོའི་དབང་པོ་དཔལ་རྟ་མགྲིན་དབང་གི་རྒྱལ་པོ་ཉིད་ཀྱི་སྐུར་བཞེངས་ནས་ཁམས་གསུམ་མ་ལུས་པ་དབང་དུ་བསྡུས་པའི་ཏིང་ངེ་འཛིན་ལ་སྙོམས་པར་ཞུགས་པར་གྱུར་ཏོ། ། དེའི་ཚེ་ཉོན་མོངས་པ་དུག་ལྔ་ཆོས་ཉིད་བདེ་བ་ཆེན་པོའི་ངང་ལ་རོལ་བའི་དྲེགས་པ་ཅན་གྱི་འཁོར་འདུས་པ་ནི། ནག་པོ་སྲང་མེད་དང་། དམའ་ཆེན་ཐང་སོ་ལ་སོགས་པ་བདུད་ཀྱི་ཚོགས་དང་། དམུ་རྗེ་ལེགས་པ། དམུ་ལྕམ་རྒྱལ་མོ་ལ་སོགས་པ་དམུའི་ཚོགས་རྣམས་དང་། སྐྱེས་བུ་ཀླུ་བཙན་དང་། ཡ་མ་སྐྱ་གཅིག་དང་། ཡན་པ་སྐྱ་བདུན་ལ་སོགས་པ་བཙན་གྱི་ཚོགས་དང་།
རྒྱལ་པོ་ཉི་སྔས་དང་། སྲོག་བདག་རྒྱལ་པོ་དང་། རྒྱལ་པོ་སིལ་མ་དྲུག་ཅུ་ལ་སོགས་པ་རྒྱལ་པོའི་ཚོགས་དང་། གནོད་སྦྱིན་གྱི་རྒྱལ་པོ་རྩེའུ་དམར་པོ་ལ་སོགས་པ་གནོད་སྦྱིན་ཏིལ་གྱི་གང་བུའི་གྲངས་བཞིན་བསམ་གྱིས་མི་ཁྱབ་པ་དང་། གཞན་ཡང་གྱིང་བཞི་ལ་སོགས་པ་གདུག་པ་ཅན་གྱི་འཁོར་གྲངས་དང་ཚད་མེད་པ་དག་གིས་བསྐོར་ཏེ་བཞུགས་པ་ལས། འཁོར་མཐུ་རྩལ་ཅན་དེ་རྣམས་ལྷན་ཅིག་ཏུ་འདུས་པའི་གདུག་རྩུབ་ཀྱི་ཁ་རླངས་ལས་ནད་རྣམ་པ་སྣ་ཚོགས་དང་། མཚོན་ཆའི་འཕྲུལ་འཁོར་གྱི་འཇིག་པས་འཇིག་རྟེན་གྱི་ཁམས་ཐམས་ཅད་བརླག་པར་ཉེ་བ་ན། དཔལ་རྟ་མགྲིན་དབང་གི་རྒྱལ་པོའི་འཁོར་གྱི་ཁྲོད་ནས་མཁའ་འགྲོ་མ་རྡོ་རྗེ་དྷེ་མའམ། མིང་གཞན་རྡོ་རྗེ་པདྨས་རང་གི་སྟན་ལས་ལང་སྟེ། བཅོམ་ལྡན་འདས་ཁྲོ་བོའི་རྒྱལ་པོ་ལ་འདི་སྐད་ཅེས་གསོལ་ཏེ།
ཨེ་མ་ཧོ་བཅོམ་ལྡན་དབང་ཆེན་རྒྱལ། ། གདུག་སེམས་དྲེགས་པའི་རྫུ་འཕྲུལ་གྱིས། ། སྲིད་པ་གསུམ་པོ་བརླག་བྱེད་ན། ། ཐུགས་རྗེའི་བདག་པོའི་བཀའ་ནོན་མཛོད། །

ཅེས་བསྐུལ་བ་ན། བཅོམ་ལྡན་འདས་རྟ་མགྲིན་གྱིས་བཀའ་སྩལ་པ། འཇིག་རྟེན་དྲེགས་པའི་ལྷ་འདྲེ་རྣམས། ། རང་རིག་ཡེ་ཤེས་མ་ཤར་བས། ། མ་རིག་ཉོན་མོངས་འཁྲུལ་པའི་རྒྱུ། ། ས་བོན་རྩུབ་མོའི་སེམས་ཀྱིས་འཕང་། ། འཇིག་རྟེན་དྲེགས་པའི་གདུག་སེམས་ཅན། ། དྲག་པོ་སྔགས་ཀྱིས་བདག་དབང་བསྡུ། ། ཞེས་བཀའ་སྩལ་ནས། ཧྲིཿཔདྨ་ཙནྡ་མཧཱ་ཀྲོ་དྷ་ཧ་ཡ་གྲྀ་བ་ཧུ་ལུ་ཧུ་ལུ་ཧཱུྃ་ཕཊ྄། ། ཞེས་གཏུམ་པོའི་རྩ་སྔགས་འདི་ཉིད་བཅོམ་ལྡན་འདས་ཁྲོ་བོའི་རྒྱལ་པོ་རྟ་མགྲིན་ཉིད་ཀྱིས།
དཔལ་གྱི་མགུལ་ནས་འཕྲུལ་གྱི་ལྗགས་བརྐྱངས་ཏེ། སྔགས་ཀྱི་སྒྲ་འབྲུག་སྟོང་ལྡིར་བའི་སྒྲ་ལྟར་སྒྲོག་པར་མཛད་པ་ན། འཁོར་གྱི་དྲེགས་བྱེད་ཐམས་ཅད་འདར་ཞིང་དངངས་ཏེ་བརྒྱལ་བར་གྱུར་ཏོ། ། དེ་ལས་ལང་པ་ན། གོང་དུ་འདུས་པའི་འཁོར་བདུད་དང་། དམུ་དང་། བཙན་དང་། རྒྱལ་པོ་དང་། གྱིང་དང་། གནོད་སྦྱིན་གདུག་པ་ཅན་དེ་དག་གི་སྲོག་གི་སྙིང་པོ་བཅོམ་ལྡན་འདས་དཔལ་རྟ་མགྲིན་ལ་ཕུལ་ནས་ཡེ་ཤེས་ཀྱི་དཀྱིལ་འཁོར་དུ་དབང་བསྐུར་ཞིང་།
སངས་རྒྱས་ཀྱི་བསྟན་པ་སྲུང་བར་བཀའ་བསྒོས་པ་བཞིན་འཇིག་རྟེན་དྲེགས་བྱེད་ཀྱི་འཁོར་རྣམས་ཀྱིས་ཀྱང་ཁས་བླངས་ཤིང་དམ་བཅས་པར་གྱུར་ཏོ། ། དེའི་ཚེ་གནོད་སྦྱིན་གྱི་རྒྱལ་པོ་རྩེའུ་དམར་པོ་ཞེས་གྲགས་པའི་དཔལ་འཕྲིན་ལས་ཀྱི་མགོན་པོ་ཆོས་སྐྱོང་ཡིད་བཞིན་ནོར་བུ་འདི་ཉིད་ཀྱི་རྒྱུད་སྤུ་གྲི་དམར་པོའི་སྙིང་གི་རྒྱུད་ཅེས་བྱ་བའི་ལེའུ་བདུན་པའི་བདག་ཉིད་ཅན། འདི་ཡང་བཅོམ་ལྡན་འདས་དཔལ་རྟ་མགྲིན་ཉིད་གྱིས་གསུངས་པ་ཡིན་ཏེ། དེ་ཡང་ལེའུ་དྲུག་པ་ལྟ་སྤྱོད་གནད་ཀྱི་ལེའུས་རྗེས་སུ་རྒྱུད་གཏད་པའི་ལེའུ་གསུངས་པ་ནི། ཇི་སྐད་དུ། རྡོ་རྗེ་མཁའ་འགྲོ་རྣལ་འབྱོར་མ། ། འཇིག་རྟེན་དྲེགས་པའི་ལྷ་འདྲེ་རྣམས། ། ང་ཡི་འཁོར་དུ་འདུས་པ་རྣམས། ། སྣང་སྟོང་སྒྱུ་མ་ལྷུན་གྲུབ་ལ། ། མ་རིག་དྲེགས་པས་རྟོག་པའི་སྒྲིབ། །
ཆགས་སྡང་རང་གར་ཤོར་བ་ཡིན། ། གདུག་པའི་གནོད་སྦྱིན་སྐྱ་བདུན་འདི། ། བསྟན་པ་བསྲུང་ཕྱིར་སྒྲུབ་འདོད་ན། ། ལྟ་བ་གདེང་ཐོབ་ལྡན་པ་ཡི། ། སྙིང་རྗེས་རབ་ཏུ་སྤངས་ལ་བསྒྲུབ། ། ལེན་སྤོངས་བྱས་ན་་་་་་བསྒྲུབ་ནས་དེ་བོར་ན་རང་སྲོག་ཆད། ། མཆོད་པ་ཡེལ་ན་་་་་་སྒྲུབ་དུས་སུ་ག་སྟོང་བཤོས་སུ་གཏོང་གོད་ཁ་གཏོང་། ། འབེན་མེད་མདའ་་་་་་ལིང་ག་ལ་བཅས་པ་སྔགས་བཟླས་ན་འཕང་འཁོར་ལ་གནོད། ། གསང་རྒྱུད་བསྟན་པའི་སྲུང་མར་ལོང་། ། གནོད་པ་འབྱིན་པས་འགྱེད་པ་་་་་་ངེས་ཚིག་ཡིན། །
རང་ལ་ལེགས་པར་སྟེར་བའི་ལྷ། ། གདོང་དྲག་མྱུར་འགྱོགས་ལྡན་པའི་བཙན། ། ཚེ་སྲོག་ལེན་པས་ཤན་པ་ཡིན། ། ཀུན་ཚང་འབྲེལ་བས་རྒྱུད་ཅེས་བྱ། ། གར་བབས་གཅོད་པ་སྤུ་གྲི་སྟེ། ། འཁོར་ཚོགས་འདུས་པ་ཁྱེད་ལ་གཏད། ། ཅེས་གསུངས་པ་ལས། འཁོར་རྣམས་ཀྱིས་བསྐོར་བ་མང་དུ་བྱས་བསྟོད་པ། ཧཱུྃ་རྒྱལ་བ་ཀུན་གྱི་གསུང་མཆོག་པདྨའི་་་་་་གསུང་གི་རིགས་གསུང་། ། ཆོས་རྗེ་འོད་དཔག་མེད་པ་རྡོ་རྗེ་ཆོས། །
སྤྱན་རས་གཟིགས་སྤྲུལ་་་་་་གང་གི་སྤྲུལ་ན་ཧྲིཿལས་རྔམ་ཆེན་སྐུ། ། རྟ་མགྲིན་རྟ་སྐད་བཞད་ལ་ཕྱག་འཚལ་བསྟོད། ། ཅེས་བརྗོད་ནས། ཀུན་དགོངས་པ་ཆོས་ཉིད་ལ་་་་་་རྣལ་མ་ལ་གནས་སོ། ། རྒྱུད་ཀྱི་དངོས་པོ་འདི་མཁའ་འགྲོ་མའི་ཡི་གེར་བཏབ་ནས། བསྟན་པའི་སྲུང་མར་སྨོད་པ་བོར་ནས་དྲག་པོ་སྐྱ་བདུན་གནས་སུ་གཏད་དོ། ། གནོད་སྦྱིན་སྙིང་གི་སྤུ་གྲིའི་རྒྱུད་ལས་རྒྱུད་གཏད་པའི་ལེའུ་སྟེ་བདུན་པའོ། ། ཞེས་གསུངས་པ་ལྟར། རྒྱུད་ཉན་པའི་འཁོར་རྣམས་ཀྱི་ཁྲོད་ནས་མཁའ་འགྲོའི་དབང་མོ་རྣལ་འབྱོར་མ་རྡོ་རྗེ་པདྨས་བཀའ་བསྡུ་མཛད་དེ་འཕྲུལ་གྱི་ཡི་གེར་བཏབ་ནས་རྒྱུད་ཀྱི་གླེགས་བམ་དེ་ཉིད་རྒྱ་གར་འཕགས་པའི་ཡུལ་གྱི་དུར་ཁྲོད་མེ་འབར་གྱི་གཉའ་རི་དམར་ནག་ཟུར་གསུམ་གྱི་མདུན། བྲག་དམར་སྲིན་པོ་ལང་འདྲའི་བྲག་ལ་གཏེར་དུ་སྦ་བར་མཛད་པ་ཡིན་ནོ། །
དེ་ལྟར་གོང་དུ་བཀོད་པའི་བཅོམ་ལྡན་འདས་ཤཱཀྱ་ཐུབ་པས་རྟ་མགྲིན་གྱི་ཡེ་ཤེས་ཀྱི་དཀྱིལ་འཁོར་སྤྲུལ་ནས་ཆོས་སྐྱོང་ཆེན་པོ་འདི་ཉིད་ལ་དབང་བསྐུར་ཞིང་དམ་ཚིག་གིས་ཕོག་སྟེ་སངས་རྒྱས་ཀྱི་བསྟན་པའི་སྲུང་མར་བཀའ་བསྒོས་པའི་ཚུལ་དེ་དག་ཚད་ལྡན་གྱི་གསུང་རབ་གང་ལས་བཤད་པ་ཡིན་ཞེ་ན། དེ་ཡང་འདིའི་རྒྱུད་སྤུ་གྲི་དམར་པོའི་སྙིང་གི་རྒྱུད་ཀྱི་གླིང་གཞིའི་སྐབས་ནས་གསལ་བར་གསུངས་པ་ཡིན་སྟེ། དེ་ཡང་གླེང་གཞིའི་ལེའུ་ལས། རྒྱ་གར་སྐད་དུ། ལག་ག་ར་ཙ་སོ་རི་་་་་་སྤུ་གྲི་དམར་པོའི་གྲི་བ་ཙི་ཏ་ཏན་ཏྲ། བོད་སྐད་དུ། གནོད་སྦྱིན་རྒྱལ་པོ་སྤུ་གྲི་དམར་པོ་སྙིང་གི་རྒྱུད། དཔལ་་་་་་སྟོན་པ་དབང་གི་རྒྱལ་པོ་ལ་ཕྱག་འཚལ་ལོ། ། འདི་སྐད་་་་་་ཞུ་གསོལ་བདག་གིས་ཐོས་པའི་དུས་ཅིག་ན། ། འོག་མིན་ཆོ་་་་་་གདུལ་བྱ་འཕྲུལ་བསྟན་པའི་ཞིང་ཁམས་ན། །
ཞེ་སྡང་་་་་་དམར་ནག་གདུག་པ་མེ་དཔུང་འབར་བའི་ཀློང་། ། རཀྟ་ཆགས་པ་རྦ་ཀློང་འཁྲུག་པའི་དཀྱིལ། ། དམར་ནག་གྲུ་གསུམ་དག་གི་དཀྱིལ་འཁོར་ནས། ། བཅོམ་ལྡན་རྟ་མགྲིན་དབང་གི་རྒྱལ་པོ་ཉིད། ། ཁམས་གསུམ་དབང་འདུད་ཏིང་ངེ་འཛིན་ལ་སྙོམ་པར་བཞུགས་སོ། ། དེའི་ཚེ་དེའི་དུས་ན་དུག་ལྔ་ཆོས་ཉིད་ངང་ལ་རོལ་པའི་འཁོར་དྲེགས་པ་ཅན་གྱི་འཁོར་ལོ་ནི། བདུད་དང་་་་་་རྗེ་ལེགས་པ། དམུ་དང་། བཙན་་་་་་ཡན་པ་སྐྱ་བདུན་དང་། རྒྱལ་པོ་དང་་་་་་རྣམ་ལྔས་པ།
གྱིང་དང་། གནོད་སྦྱིན་གདུག་པ་ཅན་བསམ་གྱིས་མི་ཁྱབ་་་་་་ཏིལ་གྱི་གང་བུ་བཞིན་བསྐོར་ཏེ་བཞུགས་པ་ལས། དེ་རྣམས་ཀྱི་གདུག་རྩུབ་ཁ་རླངས་ལས་ནད་རྣམས་འབྱུང་སྟེ། འཇིག་རྟེན་གྱི་ཁམས་ཐམས་ཅད་་་་་་ནད་དང་མཚོན་ཆས་བརླགས་ལ་ཁད་པ་ལས། འཁོར་གྱི་ནང་ནས་མཁའ་འགྲོ་མ་རྡོ་རྗེ་དྷེ་མ་ཞེས་བྱ་ཡིས་རང་གི་སྟན་ལས་ལང་ནས། བཅོམ་ལྡན་འདས་ལ་འདི་སྐད་གསོལ་ཏོ། ། ཨེ་མ་ཧོ་བཅོམ་ལྡན་དབང་ཆེན་རྒྱལ། ། གདུག་སེམས་དྲེགས་པའི་རྫུ་འཕྲུལ་གྱིས། ། སྲིད་པ་གསུམ་པོ་བརླག་བྱེད་ན། ། ཐུགས་རྗེའི་བདག་པོས་་་་་་འདུལ་བའི་དུས་ལ་བབས་བཀའ་ནོན་མཛོད། །
ཅེས་བསྐུལ་ནས། བཅོམ་ལྡན་འདས་ཀྱིས་བཀའ་སྩལ་པ། ། འཇིག་རྟེན་དྲེགས་པའི་ལྷ་འདྲེ་རྣམས། ། རང་རིག་ཡེ་ཤེས་་་་་་དོན་གྱི་ཡེ་ཤེས་མ་ཤར་བསམ། ། མ་རིག་ཉོན་མོངས་་་་་་རང་སྣང་ལོག་པའི་འཁྲུལ་པའི་རྒྱུ། ། ས་བོན་་་་་་སྲིད་པའི་རྩུབ་མོའི་སེམས་ཀྱི་འཕངས། ། འཇིག་རྟེན་དྲེགས་པའི་གདུག་སེམས་ཅན། ། དྲག་པོ་སྔགས་ཀྱིས་བདག་དབང་འདུད། ཧྲིཿཔདྨ་ཙནྡ་མཧཱ་ཀྲོ་དྷ་ཧ་ཡ་གྷྲི་བ་ཧུ་ལུ་ཧུ་ལུ་ཧཱུྃ་ཕཊ྄། ཞེས་པས་དྲེགས་པ་ཅན་ཐམས་ཅད་དྲེད་ཅིང་དངངས་སྟེ་ཞེས་སོགས་རྒྱས་པར་གསུངས་པའི་ཕྱིར་རོ། །
དེ་དག་གི་སྙིང་པོ་བསྡུས་ཏེ་ཚིགས་སུ་བཅད་པ་ནི་འདི་ལྟར། མཐུ་ལྡན་ཀུན་ཁྱབ་རྡོ་རྗེ་དྲག་པོ་རྩལ། ། ཁྱོད་ནི་སྔོན་ཚེ་འོག་མིན་ཆེན་པོ་རུ། ། ཞེ་སྡང་མེ་དཔུང་འབར་བའི་ཀློང་དཀྱིལ་དུ། ། རཀྟ་ཆགས་པའི་རྦ་ཀློང་འཁྲུག་པའི་དབུས། ། དམར་ནག་གྲུ་གསུམ་འབར་བའི་དཀྱིལ་འཁོར་ན། ། བཅོམ་ལྡན་རྟ་མགྲིན་དབང་གི་རྒྱལ་པོ་ཉིད། ། ཁམས་གསུམ་དབང་འདུད་ཏིང་འཛིན་ཉིད་ལ་ཞུགས། ། དེ་ཚེ་དུག་ལྔ་ཆོས་ཉིད་ངང་རོལ་བའི། ། བདུད་དང་དམུ་དང་བཙན་དང་རྒྱལ་པོ་དང་། །
གྱིང་དང་གནོད་སྦྱིན་མཐུ་ལྡན་གྲངས་མེད་དང་། ། སྟོབས་ལྡན་རྩལ་དྲག་ལྡན་པ་ཁྱོད་ཀྱང་འདུས། ། དེ་ལྟར་རྟ་མགྲིན་དྲེགས་པའི་འཁོར་རྣམས་ཀྱི། ། གདུག་རྩུབ་ཁ་རླངས་མཐུ་ཡིས་ནད་མཚོན་གྱིས། ། བསྐལ་པའི་འཇིག་རྟེན་སྟོང་པར་ཉེ་བའི་ཚེ། ། རྟ་མགྲིན་འཁོར་གྱི་ཁྲོད་ནས་མཁའ་འགྲོ་མ། ། རྡོ་རྗེ་པདྨས་ཁྲོ་དབང་རྒྱལ་པོ་ལ། ། གསོལ་བ་བཏབ་པས་བཅོམ་ལྡན་རྟ་མགྲིན་གྱིས། ། གཏུམ་པོའི་རྩ་སྔགས་འབྲུག་ལྟར་བསྒྲགས་པ་ལས། ། འཁོར་གྱི་དྲེགས་པ་ཐམས་ཅད་འདར་ཞིང་དངངས། །
དེ་ཚེ་དྲེགས་བྱེད་ཀུན་དང་གནོད་སྦྱིན་གཙོ། ། རྩི་དམར་ཁྱོད་ལ་བཅོམ་ལྡན་རྟ་མགྲིན་གྱིས། ། དབང་བསྐུར་དམ་ཚིག་ཕོག་ནས་སངས་རྒྱས་ཀྱི། ། བསྟན་པ་སྲུང་བར་ཁས་བླངས་དམ་བཅས་ཤིང་། ། དུས་དེར་བཅོམ་ལྡན་དབང་གི་རྒྱལ་པོ་ཡིས། ། གནོད་སྦྱིན་སྤུ་གྲི་དམར་པོའི་སྙིང་གི་རྒྱུད། ། ལེགས་པར་གསུངས་པ་དེ་ཉིད་མཁའ་འགྲོ་མ། ། རྡོ་རྗེ་པདྨ་ཞེས་བྱས་བཀའ་བསྡུ་བ། ། མཛད་དེ་སྲ་བརྟན་རྡོ་རྗེའི་བྲག་ལ་སྦས། ། ཨེ་མ་རྒྱལ་བའི་ཐུགས་ཀྱི་ཡེ་ཤེས་ཉིད། །
བསྟན་པ་བསྲུང་ཕྱིར་འཇིག་རྟེན་དྲེགས་པའི་གཙོ། ། གནོད་སྦྱིན་རྩལ་དྲག་ལྡན་པའི་ཚུལ་བཟུང་བ། ། འདི་ལ་དཔྱོད་ལྡན་སུ་ཞིག་སོམ་ཉི་ཟ། ། བར་སྐབས་ཀྱི་ཚིགས་སུ་བཅད་པའོ། ། དེ་དག་གི་ནི་ཐོག་མར་ཡང་དག་པ་རྫོགས་པའི་སངས་རྒྱས་ཀྱི་ཁྲོ་བོའི་རྒྱལ་པོ་དཔལ་རྟ་མགྲིན་གྱི་ཡེ་ཤེས་ཀྱི་དཀྱིལ་འཁོར་དུ་དབང་བསྐུར་ནས་ཆོས་སྐྱོང་ཆེན་པོ་འདི་ཉིད་ཀྱི་རྒྱུད་སྤུ་གྲི་དམར་པོའི་སྙིང་གི་རྒྱུད་གསུངས་ཤིང་བསྟན་པའི་སྲུང་མར་བཀའ་བསྒོས་ཤིང་ཞལ་གྱིས་བཞེས་པའི་ཚུལ་རྣམས་བསྟན་ཟིན་ནས། གཉིས་པ་བར་དུ་སློབ་དཔོན་པདྨ་འབྱུང་གནས་ཀྱི་རྒྱ་གར་མེ་འབར་གྱི་དུར་ཁྲོད་དུ། སླར་ཡང་དམ་ཚིག་ཕོག་ཅིང་རྒྱུད་ཀྱང་གཏེར་ནས་གཞེས་ཏེ་བཀའ་སྲུང་དུ་མངའ་གསོལ་བའི་ཚུལ་ནི། དེ་ཡང་སྔོན་གྱི་དུས་རྒྱ་གར་འཕགས་པའི་ཡུལ་གྱི་དུར་ཁྲོད་མེ་རི་འབར་བའི་གནས། གཉའ་རི་དམར་ནག་ཟུར་གསུམ་གྱི་མདུན། སྲིན་མཚོ་ཁོལ་མ་མེ་ལྕེ་རིས་ཀྱི་འགྲམ་ན།
བྲག་དམར་པོ་སྲིན་པོ་ལང་པ་འདྲ་བ་ཅིག་ཡོད་དོ། ། གནས་དེ་ལ་སློབ་དཔོན་པདྨ་འབྱུང་གནས་ཀྱི་སྒྲུབ་གནས་མཛད་དེ། གསང་སྔགས་ཟབ་མོའི་རྣལ་འབྱོར་ལ་རྩེ་གཅིག་ཏུ་དགོངས་པ་མཛད་ཀྱིན་བཞུགས་པ་ལས་དུས་ཅིག་གི་ཚེ་ནམ་གྱི་སྲོད་ལ་བབས་པ་ན་གནོད་སྦྱིན་རྩེ་དམར་གྱི་སྤྲུལ་པ། སྤྱང་ཁྱི་ཆེན་པོ་ཁྲག་གི་རལ་པ་ཅན་བདུན་བྱུང་སྟེ། དེ་དག་ངུ་ཞིང་སློབ་དཔོན་ལ་བར་དུ་གཅོད་པའི་ཆོ་འཕྲུལ་སྣ་ཚོགས་བྱེད་དུ་བྱུང་བ་ན། སློབ་དཔོན་གྱིས་དཔལ་རྟ་མགྲིན་གྱི་ཏིང་ངེ་འཛིན་དུ་བཞུགས་ཏེ། ཕྱག་གཡས་ཀྱི་རྡོ་རྗེ་འཕྱར་ཞིང་སྡིགས་པར་མཛད་པས། སྔར་གྱི་སྤྱང་ཁྱི་བདུན་པོ་དེ་རྟ་པ་བདུན་དུ་གྱུར་ནས། སློབ་དཔོན་ལ་ཕྱག་འཚལ་ཞིང་བཟོད་གསོལ་བྱེད་དུ་བྱུང་ངོ་། ། དེའི་ཚེ་སློབ་དཔོན་གྱིས་བཀའ་སྩལ་པ།
ཁྱོད་སུ་ཡིན་མིང་ལ་ཅི་ཟེར་གསུངས་པ་ལ། བདག་ནི་གནོད་སྦྱིན་གྱི་རྒྱལ་པོ་རྩེ་དམར་བྱ་བ་ལགས། བདག་སྔོན་དཔལ་རྟ་མགྲིན་གྱི་དབང་བསྐུར་ཞིང་དམ་ཚིག་གིས་ཕོག་ནས་བསྟན་པའི་སྲུང་མར་ཁས་བླངས་པ་ལགས་སོ། ། བདག་གི་མིང་ནི་རྒྱ་གར་ན་གནོད་སྦྱིན་རྩེ་དམར་ཞེས་གྲགས་ཤིང་། བོད་ཡུལ་ན་མཐུ་ལྡན་ལྷ་བཙན་ཞེས་ཟེར་བ་ལགས་ཞེས་ཞུ་བ་ལ། ཡང་སློབ་དཔོན་གྱིས་བཀའ་སྩལ་པ། ཁྱོད་ཀྱི་གནས་གང་ཡིན། ཕ་དང་མ་དང་སྲོག་གི་སྙིང་པོ་གང་ཡིན་སྨྲོས་ཤིག ཞེས་གསུངས་པ་ལ། བདག་གི་གནས་ནི་རྒྱ་གར་འཕགས་པའི་ཡུལ་འདི་ཉིད་ལགས་སོ།
དེར་མ་ཟད་གཙང་གི་གསང་ཕུག་བྱ་བ་དེ་ཡང་ལགས། ཕ་ནི་དམུ་རྗེ་ཆེན་པོ་ལེགས་པ་ཞེས་བྱ་བ་དེ་ལགས་ཤིང་མ་ནི་བཙན་གྱི་རྗེ་ཆེན་པོ་ཟླ་བ་ཐོད་དཀར་གྱི་བུ་མོ་གནོད་སྦྱིན་ཟངས་འདྲེན་མ་ཞེས་བྱ་བ་ལགས། སྲོག་གི་སྙིང་པོ་ནི་སྔོན་བཅོམ་ལྡན་འདས་དཔལ་རྟ་མགྲིན་གྱིས་གསུངས་པའི་གནོད་སྦྱིན་རྒྱལ་པོ་སྤུ་གྲི་དམར་པོའི་སྙིང་གི་རྒྱུད་ཅེས་བྱ་བ་ལེའུ་བདུན་གྱི་བདག་ཉིད་ཅན་མཁའ་འགྲོ་མ་རྡོ་རྗེ་པདྨས་བཀའ་བསྡུ་བ་མཛད་པ་དེའི་ནང་ན་ཡོད་པ། སྔོན་སྟོན་པ་བཞུགས་པའི་དུས་རྒྱུད་དེ་བསེའི་གའུ་སེན་གང་པ་གཅིག་གི་ནང་དུ་བཅུག་ནས་བྲག་རི་དམར་པོ་སྲིན་པོ་ལང་པ་འདྲ་བ་འདིའི་བྲག་སེར་ག་ཅན་གྱི་ནང་ན་གཏེར་དུ་སྦས་ནས་ཡོད་པས་རྒྱུད་དེ་ཉིད་སློབ་དཔོན་གྱིས་གཏེར་ནས་བཞེས་ཏེ། དེ་ནས་བཤད་པའི་མན་ངག་རྣམས་ལ་ལོངས་སྤྱོད་པར་མཛོད་ཅིག བདག་གི་སངས་རྒྱས་བསྟན་པའི་སྲུང་མ་བགྱིའོ་ཞེས་ཞལ་གྱིས་བཞེས་པ་ན། སློབ་དཔོན་རབ་ཏུ་དགེས་ཏེ་ཡེ་ཤེས་ཀྱི་དཀྱིལ་འཁོར་ཆེན་པོར་དབང་རྒྱས་པར་བསྐུར་བར་མཛད་ནས་གསང་མཚན་བཏགས་པ་ནི་ཀུན་ཁྱབ་རྡོ་རྗེ་དྲག་པོ་རྩལ་ཞེས་བྱའོ། ། དེ་ནས་སློབ་དཔོན་གྱི་སྤུ་གྲི་དམར་པོ་སྙིང་གི་རྒྱུད་ལེའུ་བདུན་གྱི་བདག་ཉིད་ཅན་གཏེར་ནས་བཞེས་ཏེ་གནོད་སྦྱིན་རྒྱལ་པོ་འདི་ཉིད་སློབ་དཔོན་གྱི་ཆོས་སྐྱོང་བའི་སྲུང་མར་མཛད་ཅིང་མངའ་གསོལ་ལོ། ། དུས་ཕྱིས་སྤྲུལ་པའི་རྒྱལ་པོ་ཁྲི་སྲོང་ལྡེའུ་བཙན་གྱིས་སློབ་དཔོན་རིན་པོ་ཆེ་པདྨ་འབྱུང་གནས་བོད་དུ་སྤྱན་དྲངས་པའི་ཚེ། གནོད་སྦྱིན་གྱི་སྤྲུལ་པ་རྟ་པ་བདུན་གྱིས་མངའ་རིས་དཔལ་ཐང་ནས་བསུས་ཏེ།
བསམ་ཡས་སུ་མ་ཕེབས་ཀྱི་བར་དུ་བསྐྱེལ་བསུ་ལ་སོགས་པའི་མཐུན་རྐྱེན་གྱི་འཕྲིན་ལས་ཆེར་བསྒྲུབས་པ་ན། སློབ་དཔོན་དགེས་པའི་གསུང་ལས། གནོད་སྦྱིན་གྱི་རྒྱལ་པོ་རྩེ་དམར་གནས་པའི་ཡུལ་དེ་ནི་ངེས་པར་ས་ཕྱོགས་འདི་ཉིད་ན་ཡོད་དོ། ། ཞེས་གསུངས་སོ། ། སློབ་དཔོན་གྱིས་གནོད་སྦྱིན་གྱི་རྒྱུད་དང་སྒྲུབ་ཐབས་མན་ངག་རྣམས་ཆེས་ཤིན་ཏུ་གཉན་པས་སུ་ལ་ཡང་མ་གནང་པར། གཙང་སྲ་གཏུམ་གྱི་རྒྱལ་པོ་སྤྱན་མི་བཟང་གི་མགུལ་དུ་སྦ་བར་མཛད་དོ། ། ཕྱིས་རབ་མངའ་རིས་ཀྱི་སྟོན་པ་ཟླ་བ་རྡོ་རྗེས་གཏེར་གྱི་ཁ་བྱང་བརྙེད་ནས་བཏོན་པས། སྟོད་གཟེར་དང་ཤང་ཁྲག་ཞག་དགུ་བྱུང་ནས་གྲོང་ལ་ཁད་པ་ལ་ཚོགས་འཁོར་རྒྱ་ཆེན་པོ་བཏང་ཞིང་། ཐུགས་དམ་བསྐང་བའི་ཆོ་ག་མང་དུ་བྱས་པས་སྙུང་བ་གདངས་སོ། ། དེ་ནས་སློབ་དཔོན་ཟླ་བ་རྡོ་རྗེས་ཤོག་སེར་དེ་དཀར་བཞག་ནས་ཞལ་བཤུས་མཛད་ནས་འོང་པ་ལ།
རྒོད་མ་དམར་མོ་གཅིག ཇ་གསིག་གཉིས། དར་ཆོས་ཅིག་ཕུལ་ནས་དབོན་པོ་དྲུང་ལས་ཞུས་པ་སོགས་ལས་བརྒྱུད་དོ། ། ལོ་རྒྱུས་དེ་དག་ནི་ཁོ་བོ་ཅག་རང་ལོ་ཉེར་གསུམ་ལོན་པའི་དུས་དབུས་ཕྱོགས་ལ་གནས་མཇལ་ལ་ཕྱིན་སྐབས་གནོད་སྦྱིན་རྒྱལ་པོ་སྤུ་གྲི་དམར་པོའི་སྙིང་གི་རྒྱུད་ཀྱི་དཔེ་རྙིང་བསམ་ཡས་ན་ཡོད་པ་དེ་ཉིད་ཆོས་སྐྱོང་རང་གི་ཆོ་འཕྲུལ་གྱིས་ལག་ཏུ་རྩོལ་མེད་དུ་བྱུང་བ་དེ་ཉིད་ཀྱི་མཇུག་ན་ཇི་ལྟར་ཡོད་པ་བཞིན་བཀོད་པ་ཡིན་པས་རིགས་དང་ཆོས་ཀྱི་བུ་ལ་སོགས་པ་བློ་གྲོས་དང་ལྡན་པའི་རྗེས་འཇུག་རྣམས་ཡིད་གཉིས་དང་བྲལ་བར་མཛོད་ཅིག དེ་རྣམས་ཀྱི་སྙིང་པོ་བསྡུས་པའི་ཚིགས་སུ་བཅད་པ་ནི་འདི་ལྟར། བར་དུ་སློབ་དཔོན་པདྨ་འབྱུང་གནས་ཀྱི། ། རྒྱ་གར་དུར་ཁྲོད་ཆེན་པོ་མེ་འབར་གྱི། ། གཉའ་རི་དམར་ནག་ཟུར་གསུམ་རྔམ་པའི་མདུན། ། སྲིན་མཚོ་ཁོལ་མ་མེ་ལྕེ་རིས་ཀྱི་འགྲམ། ། བྲག་དམར་སྲིན་པོ་ལང་འདྲའི་སྒྲུབ་གནས་སུ། །
སློབ་དཔོན་ཆེན་པོས་རྩེ་གཅིག་སྒྲུབ་ལ་འཁོལ། ། དེ་ཚེ་དུས་ཅིག་ཚེ་ན་སྲོད་ཀྱི་ཆར། ། སྤྱང་ཁྱི་ཁྲག་གི་རལ་ཅན་བདུན་བྱུང་སྟེ། ། དེ་དག་ངུ་ཞིང་པདྨ་འབྱུང་གནས་ལ། ། གནོད་པར་བརྩམས་ཚེ་སློབ་དཔོན་ཆེན་པོ་ཡིས། ། རྟ་མགྲིན་རྒྱལ་པོའི་ཏིང་འཛིན་རབ་བརྟན་པས། ། ཕྱག་གཡས་རྡོ་རྗེ་འཕྱར་བས་གཅན་གཟན་རྣམས། ། རྟ་མཆོག་བཞོན་པའི་སྐྱེས་བུ་བདུན་གྱུར་ཏེ། ། སློབ་དཔོན་ཉིད་ལ་བཟོད་གསོལ་ཕྱག་བཙལ་ནས། ། བདག་ནི་གནོད་སྦྱིན་རྒྱལ་པོ་རྩེ་དམར་ཏེ། །
སྔོན་ཚེ་བཅོམ་ལྡན་ཁྲོ་རྒྱལ་རྟ་མགྲིན་གྱིས། ། དབང་བསྐུར་དམ་ཚིག་ཕོག་ནས་སངས་རྒྱས་ཀྱི། ། བསྟན་པ་བསྲུང་བར་ཁས་བླངས་དེ་ཉིད་ཡིན། ། རྒྱ་གར་ཡུལ་དུ་གནོད་སྦྱིན་རྩི་དམར་ཞེས། ། ཡོངས་ལ་གྲགས་ཤིང་བོད་ཡུལ་གངས་ཁྲོད་ན། ། མཐུ་ལྡན་ལྷ་བཙན་ཞེས་སུ་འབོད་དེ་མཆིས། ། དེ་ལྟར་གསོལ་ཏེ་པདྨའི་བཀའ་སྩལ་པ། ། ཁྱོད་ཀྱི་གནས་དང་སྲོག་སྙིང་གང་ཡིན་སྨྲོས། ། སླར་ཡང་གནོད་སྦྱིན་རྒྱལ་པོས་འདི་སྐད་གསོལ། ། བདག་གི་གནས་ནི་འཕགས་ཡུལ་འདི་ཉིད་དང་། །
གཙང་གི་གསང་ཕུག་བྱ་བ་དེ་ཡང་ལགས། ། ཕ་ནི་དམུ་རྗེ་ལེགས་པ་ཞེས་བྱ་དང་། ། མ་ནི་བཙན་རྗེ་ཟླ་བ་ཐོད་དཀར་གྱི། ། བུ་མོ་གནོད་སྦྱིན་ཟངས་འདྲེན་མ་ཞེས་བྱ། ། སྲོག་གི་སྙིང་པོ་སྔོན་ཚེ་རྟ་མགྲིན་གྱིས། ། དམ་བཏགས་ཚེ་ན་གསུངས་པའི་བཀའ་དྲི་མེད། ། མཁའ་འགྲོ་རྡོ་རྗེ་པདྨས་བསྡུས་མཛད་པའི། ། རྒྱུད་ཆུང་གང་དེ་བྲག་རི་ཆེན་པོ་འདིའི། ། སྟོད་ཕྱོགས་བྲག་རི་སྲུབ་ལྡན་འདི་ཡི་ནང་། ། བསེ་ལས་བྱས་པའི་ག་འུ་སེན་གང་པ། །
དེ་ན་ཡོད་ཀྱི་ལོངས་སྤྱོད་མཛད་དུ་གསོལ། ། བདག་གིས་སངས་རྒྱས་བསྟན་པའི་སྲུང་མ་བགྱིད། ། དེ་ལྟར་གསོལ་བས་པད་འབྱུང་རབ་དགེས་ཏེ། ། ཟབ་མོའི་དཀྱིལ་འཁོར་ཆེན་པོར་དབང་བསྐུར་ནས། ། གསང་མཚན་ཀུན་ཁྱབ་རྡོ་རྗེ་དྲག་པོ་རྩལ། ། ཞེས་བཏགས་རྒྱུད་ཀྱང་གཏེར་ནས་སྤྱན་དྲངས་ཏེ། ། གནོད་སྦྱིན་ཁྱོད་ཉིད་སློབ་དཔོན་སྲུང་མར་མཛད། ། དེ་ནས་གུ་རུ་པདྨ་བོད་ཡུལ་དུ། ། བྱོན་པའི་དུས་སུ་གློག་ལྟར་མྱུར་བ་ཡི། ། རྟ་མཆོག་བཞོན་པའི་སྐྱེས་བུ་བདུན་དག་གིས། །
མངའ་རིས་དཔལ་ཐང་ནས་བསུས་བསམ་ཡས་ཀྱི། ། མི་འགྱུར་ལྷུན་གྱིས་གྲུབ་པའི་གཙུག་ལག་ཁང་། ། འགྲན་ཟླ་བྲལ་བའི་གནས་མཆོག་དེ་ཉིད་བར། ། བསྐྱེལ་དང་བསུ་བའི་འཕྲིན་ལས་ཆེར་བསྒྲུབས་པས། ། སློབ་དཔོན་དགེས་པའི་གསུང་ལས་གནོད་སྦྱིན་གྱི། ། རྒྱལ་པོ་རྩི་དམར་གནས་པའི་ཡུལ་དེ་ནི། ། གནས་མཆོག་དེ་ན་ངེས་པར་ཡོད་ཅེས་གསུངས། ། དེ་ལྟར་མཁྱེན་དང་བརྩེ་དང་ནུས་པའི་ཚོགས། ། སྟོན་མཆོག་ཟས་གཙང་སྲས་དང་དབྱེར་མེད་པའི། ། པདྨ་འབྱུང་གནས་བཀའ་ཡི་སྲུང་མ་མཆོག །
འདི་ལ་བློ་ལྡན་སུ་ཞིག་དད་མི་བྱེད། ། བར་སྐབས་ཀྱི་ཚིགས་སུ་བཅད་པའོ། ། དེ་དག་གི་ནི་བར་དུ་སློབ་དཔོན་པདྨ་འབྱུང་གནས་ཀྱི་རྒྱ་གར་མེ་འབར་གྱི་དུར་ཁྲོད་དུ་སླར་ཡང་དམ་ཚིག་གིས་ཕོག་ཅིང་རྒྱུད་ཀྱང་གཏེར་ནས་བཞེས་ཏེ་བཀའ་སྲུང་དུ་མངའ་གསོལ་བའི་ཚུལ་རྣམས་བསྟན་ཟིན་ནས། གསུམ་པ་ཐ་མར་རྒྱལ་པོ་ཁྲི་སྲོང་ལྡེའུ་བཙན་གྱིས་དཔལ་བསམ་ཡས་ལྷུན་གྱིས་གྲུབ་པའི་གཙུག་ལག་ཁང་གི་སྲུང་མ་ལ་བྷ་ཏ་ཧོར་གྱི་བསྒོམ་གྲྭ་ནས་སྤྱན་དྲངས་ཤིང་། སློབ་དཔོན་ཆེན་པོའི་བཀའ་བཞིན་གཙུག་ལག་ཁང་གི་སྐོར་སྲུང་མཛད་པའི་ཚུལ་ནི། དེ་ཡང་ཆོས་ཀྱི་རྒྱལ་པོ་ཁྲི་སྲོང་གིས་དཔལ་བསམ་ཡས་ལྷུན་གྱིས་གྲུབ་པའི་གཙུག་ལག་ཁང་བཞེངས་པའི་དུས་དེར་རྒྱལ་པོའི་ཐུགས་དགོངས་ལ། ངའི་གཙུག་ལག་ཁང་གི་སྲུང་མ་ཆོས་སྐྱོང་གཅིག་དགོས་པ་འདུག་ཅིང་། བསྟན་པ་སྲུང་བའི་མནན་གཏད་གཟེར་གསུམ་ལ་སོགས་པའི་མན་ངག་ཟབ་མོ་རྣམས་ཀྱང་དགོས་པར་འདུག་དགོངས་ནས། སློབ་དཔོན་པདྨ་འབྱུང་གནས་ལ་ཚོགས་ཀྱི་འཁོར་ལོ་རྒྱ་ཆེན་པོ་མཛད་ནས་ཞུས་པ། ཨེ་མ་ཧོཿ
སློབ་དཔོན་ཆེན་པོ་བཀའ་དྲིན་ཅན། ། ལྔ་བརྒྱའི་ཐ་མ་ཕྱི་ཕུགས་སུ། ། བདག་འདྲ་རྒྱལ་པོ་ཆོས་རྒྱལ་མི་འབྱུང་ཞིང་། ། བློན་པོ་གདུག་ཅིང་འབངས་རྣམས་སིལ་བུར་འགྲོ ། དབུས་གཙང་རུ་བཞི་ཐ་འདུལ་གྱི། ། གཙུག་ལག་ཁང་གི་སྲུང་མ་གང་གིས་བགྱི། ། བསྟན་སྲུང་ཐོག་སེར་གཏད་ལ་སོགས། ། སྔགས་ཀྱི་བསྟན་པ་བསྲུང་བ་གང་ལ་བགྱི། ། སློབ་དཔོན་ཐུགས་རྗེས་བཟུང་ནས་གནང་བར་ཞུ། ། ཞེས་ཞུས་པས།
སློབ་དཔོན་གྱིས་བཀའ་སྩལ་པ། ཨེ་མ་ཧོ། དུས་ཀྱང་ཇེ་ངན་ཇེ་ངན་འགྲོ། ། རྗེའི་ཐུགས་དམ་བསམ་ཡས་ཀྱང་། ། རྒྱལ་པོའི་སྙིང་དུ་འགོང་པོ་འཇུག ། འབངས་རྣམས་ནང་འཐབ་དམེ་འཁྲུག་བྱེད། ། གཙུག་ལག་ཁང་ལ་འཐབ་ཁང་འཆའ། ། སྒྱོགས་དང་མེ་དོང་འཇིག་པ་འོང་། ། དབུས་དང་མཐའ་འདུལ་སྐོར་རྣམས་ནི། ། མི་ནག་རྣམས་ཀྱིས་སྤྱོད་པར་འགྱུར། །
ཆོས་འཁོར་མདའ་ཕུག་དོད་པར་བྱེད། ། ཆོས་འཁོར་གཉན་པོ་འཇིག་པར་བྱེད། ། སྔགས་པ་གྲི་རུ་གསོད་པར་བྱེད། ། རྒྱལ་པོའི་ཤུལ་གྱིས་ལམ་མི་ཐུབ། ། ཆོས་གོས་འོག་ཏུ་གྲི་ཐུང་འཛུགས། ། ཆེ་བཙན་དུག་གིས་གསོད་པར་བྱེད། ། སྐྱེ་བོ་ནང་འཐབ་མཚོན་གྱིས་གསོད། ། སྔགས་པ་ནང་རྒྱས་མཐུ་འགྲན་བྱེད། ། གོང་ག་ཆེར་དམ་བྱེད་པ་དང་། ། གསོ་ཁ་ཕྱི་སྒོ་སྲུང་བ་དང་།
ཕ་ཕད་ནང་དམེ་བྱེད་པ་དང་། ། མཚོན་གྱི་བསྐལ་པ་དར་བར་འོང་། ། ཆོས་བྱེད་བཙུན་པར་མི་བྱེད་ཅིང་། ། ཟོག་པོ་བསླུ་བྲིད་མཁན་ལ་རྩི། ། གོས་ངན་ཁྱི་ཡི་ཐུལ་པ་གྱོན། ། ཞ་ངན་རྩིད་པའི་འབེ་ཞུ་གོན། ། མཚོན་ངན་དབྱུག་པ་འཁྱེར་བ་དང་། ། ཆོས་ངན་ཆད་ལྟའི་སྟོང་ཉིད་སྟོན། ། བསྟན་པ་འཇིག་པའི་ལྟས་ངན་ཡིན། ། དེ་ཚེ་གཙུག་ལག་སྐོར་སྲུང་པ། །
སྐོར་སྲུང་རྒྱལ་པོ་སྤེ་དཀར་དགོས། ། བྷ་ཏ་ཧོར་གྱི་བསྒོམ་གྲྭ་ནས། ། སྐ་ཆའི་ཕྱིར་ནི་འཕྲང་ནས་འོང་། ། དེ་ཚེ་ང་ཡི་སྐོར་སྲུང་བཅོལ། ། ཅེས་གསུངས་སོ། ། དེ་ནས་རྒྱལ་པོས་བསམ་ཡས་ཀྱི་གཙུག་ལག་ཁང་རྣམས་བཞེངས་གྲུབ་པ་དང་། ལྷ་ཁང་ཐ་དད་ལ་སྲུང་མ་རེ་རེ་ཡོད་ཀྱང་། གཙུག་ལག་ཁང་སྤྱིའི་སྐོར་སྲུང་ལ་ཆོས་སྐྱོང་ཆེན་པོ་འདི་ཉིད་སྤྱན་དྲངས་པའི་ཚུལ་ནི། དེ་ཡང་སློབ་དཔོན་གྱི་བཀའ་བཞིན་རྒྱལ་པོ་ཁྲི་སྲོང་ལྡེའུ་བཙན་གྱི་སྲས་ལྷ་སྲས་མུ་ཁྲི་བཙན་པོ་དགུང་ལོ་ཉི་ཤུ་ཙམ་ལོན་པའི་དུས་སུ། བྱང་ཕྱོགས་ཀྱི་དམག་དཔོན་ལ་བསྐོས་ནས་གཏོང་བའི་ཚེ།
ཨུ་རྒྱན་པདྨ་འབྱུང་གནས་དང་། མཁན་པོ་བོ་དྷི་སཏྭ་དང་། སློབ་དཔོན་བི་མ་ལ་མི་ཏྲ། པཎྜི་ཏ་ཀ་མ་ལ་ཤི་ལ་དང་། གུ་རུའི་ཐུགས་ཀྱི་སྲས་བརྒྱད། བླ་མཆོད་བརྒྱ་ལྔ་བཅུ་རྣམས་བསམ་ཡས་དབུ་རྩེ་ཆེན་པོའི་བར་ཁང་དུ་གདན་དྲངས། ཚོགས་ཀྱི་འཁོར་ལོ་རྒྱ་ཆེན་པོ་བསྐོར། བར་ཁང་གི་རྔ་ཁང་གི་མདོས་དང་གཏོར་ཚོགས་ཆེན་པོ་བཤམ་ནས། མུ་ཏིག་བཙན་པོའི་ཡབ་དང་། བླ་མཆོད་རྣམས་ལ་འདི་སྐད་ཅེས་གསོལ་བ་བཏབ་ནས་ཞུས་སོ། །
བདག་བྱང་ཕྱོགས་སུ་ཁའི་ཡུལ་ཁམས། ཁྲི་དན་བརྒྱ་དང་། ཕྱོགས་ཐམས་ཅད་དུ་དམག་དཔོན་ལ་བསྐོས་ནས་གཏོང་པར་གདའ་བས། བདག་དང་དམག་སྡེ་ཐམས་ཅད་ལ་ཚེ་སྲོག་ལ་བར་ཆད་མེད་པ་དང་། ཕྱོགས་ཀྱི་སོ་ཁ་ཐམས་ཅད་ཐུལ་ནས། ཡབ་རྒྱལ་པོའི་ཐུགས་དགོངས་ཡོངས་སུ་རྫོགས་པར་གྲུབ་པའི་ཐབས་དང་། ཕྱོགས་ཐམས་ཅད་དུ་བཀྲ་ཤིས་དང་དགེ་ལེགས་ཆེན་པོ་འབྱུང་བའི་རྟེན་འབྲེལ་རྒྱ་ཆེན་པོ་གནང་བར་མཛད་དུ་གསོལ། ཞེས་གསོལ་བ་བཏབ་པས། ཡབ་རྒྱལ་པོས་ཐོག་དྲངས་པའི་དེར་ཚོགས་པ་ཐམས་ཅད་ཀྱིས། སློབ་དཔོན་ཆེན་པོ་པདྨ་འབྱུང་གནས་ལ་གསོལ་བ་བཏབ་ནས་ཞུས་པ།
ཀྱེ་སློབ་དཔོན་ཆེན་པོ་ལགས། རྒྱལ་བུ་འདིའི་གསོལ་བ་ཇི་ལྟར་བཏབ་པ་བཞིན་དུ་ཐུགས་ཀྱིས་དགོངས་ནས་བྱིན་གྱིས་རླབས་པར་མཛད་དུ་གསོལ། ཞེས་ཞུས་སོ། ། དེ་ནས་སློབ་དཔོན་གྱི་ཞལ་ནས། རྒྱལ་པོ་ཡབ་སྲས་ཀྱི་ཐུགས་དགོངས་རྫོགས་པར་བྱ་བའི་དོན་དུ་འདི་ལྟར་བྱའོ། ། གསུངས་ནས། མདུན་གྱི་ནམ་མཁའ་ལ་སངས་རྒྱས་ཀྱི་བསྟན་པ་སྐྱོང་བར་བྱེད་པའི་རྒྱལ་པོ་ཆེན་པོ་རྣམ་ཐོས་སྲས་དང་། འཁོར་གནོད་སྦྱིན་རྟ་བདག་བརྒྱད་དང་། ལས་ཚོགས་སྒྲུབ་པར་བྱེད་པའི་མགོ་བརྙན་སྣ་ཚོགས་ཡོད་པའི་གནོད་སྦྱིན་གྱི་ཚོགས་ནམ་མཁའ་གང་བ་དང་བཅས་པ་སྤྲིན་གྱི་གསེབ་ཏུ་སྤྱན་དྲངས། རྒྱལ་པོ་ཡབ་སྲས་འཁོར་དང་བཅས་པ་ལ་ཞལ་མངོན་སུམ་དུ་བསྟན།
ལྷ་མ་སྲིན་སྡེ་བརྒྱད་ལ་སོགས་པ་སྣང་སྲིད་ཀྱི་ལྷ་འདྲེ་ཐམས་ཅད་ཀྱི་སྲོག་དམ་ལ་བཏགས་ནས། རྒྱལ་བུ་འདིའི་ཕྱིར་ལུས་དང་གྲིབ་མ་བཞིན་དུ་འགྲོགས་ལ། བདག་གིས་ཇི་ལྟར་བསྒོས་པ་བཞིན་དུ་འཕྲིན་ལས་མཛོད་ཅིག་ཅེས་བཀའ་བསྒོས་སོ། ། དེའི་དུས་སུ་སྤྲུལ་པའི་ལྷ་བཟོ་མཐའ་ཡི་མགོན་བཙུན་ཞེས་བྱ་བས། རྒྱལ་པོ་ཡབ་སྲས་ཀྱིས་ཇི་ལྟར་གཟིགས་པ་བཞིན་དུ་འཕྱར་དར་ཆེན་པོ་ཞིག་ལ་རི་མོར་བྲིས་སོ། ། དེ་ནས་སློབ་དཔོན་པདྨ་ལ་སོགས་པ་བླ་མཆོད་རྣམས་ཀྱིས་རབ་ཏུ་གནས་པ་མཛད། རྒྱལ་ཆེན་རྣམ་ཐོས་སྲས་འཁོར་བཅས་དངོས་སུ་མངའ་གསོལ་ནས། རྒྱལ་བུའི་ཐུགས་དགོངས་ཇི་ལྟར་བཞེད་པ་བཞིན་དུ་ཐམས་ཅད་བསྒྲུབ་པར་ཁས་བླངས། རྒྱལ་པོའི་བླ་དར་མཛད་པར་དམ་ལ་བཏགས་སོ། ། དེ་ནས་ཡབ་རྒྱལ་པོས་ཕྱོགས་ཐམས་ཅད་ལ་ཕོ་ཉ་བཏང་།
ཟླ་བ་དང་ཚེས་གྲངས་གི་དུས་ཚིགས་བོར་ཏེ། མངའ་འོག་གི་དམག་ཐམས་ཅད་བསྡུས་ཏེ། ཁམས་ཀྱི་གཡེར་མོ་ཐང་དུ་འཚོགས་ཤིག་ཅེས་དུས་བྱས་སོ། ། དེ་ནས་རྗེ་མུ་ཁྲི་བཙན་པོས་མེ་སྒྱོགས་དང་ཆུ་སྒྱོགས་ལ་སོགས་པའི་དམག་ཆས་ཏེ་གཡར་མོ་ཐང་དུ་བྱོན་ནས། ནང་བློན་ཆེན་པོ་ཞང་ལྷ་བཟང་ཀླུ་དཔལ་གྱིས་གཙོ་བྱས་དམག་ཐམས་ཅད་འཚོགས་པའི་དུས་དེར། རྒྱ་ཟམ་ཆེན་པོ་གཅིག་གི་གམ་དུ་ལྕགས་ཕག་གི་དེའུ་བརྩིགས་ཏེ་དེའི་སྟེང་དུ་རྒྱལ་བུ་བཞུགས། གོང་གི་བླ་དར་ཆེན་པོ་དེ་འཕྱར། ནང་བློན་ཆེན་པོ་དེ་རྣམས་ཀྱིས་རྒྱ་ཟམ་དེ་ལ་དམག་ཤར་ནས་གྲངས་ལ་བཏབ་པའི་དུས་སུ། ཤར་ཕྱོགས་བྱ་ཁྲའི་རྒྱལ་ཁམས་ཀྱི་དམག་ཡིན་ཟེར་བ། ལུས་པོ་མི་ལ་མགོ་བོ་བྱ་ཁྲའི་གདོང་པ་ཡོད་པ།
དར་རེའི་ཤུལ་ལ་ཁྲི་ཚོ་རེ་འདྲོངས་པ་དར་ཚོ་དགུ་བྱུང་། ལྷོ་ཕྱོགས་གྲུལ་བུམ་རྐང་རྩེའི་རྒྱལ་ཁམས་ཀྱི་དམག་ཡིན་ཟེར་བ་རོ་སྟོད་མི་ལ་རྟ་བོང་གི་རྐང་སུག་ཡོད་པ། དར་རེའི་ཁྲི་ཚོ་རེ་འདྲོངས་པ་དར་ཚོ་བཅུ་བྱུང་། ནུབ་ཕྱོགས་བྱི་བླ་མཇུག་མ་ཅན་གྱི་རྒྱལ་ཁམས་ཀྱི་དམག་ཡིན་ཟེར་བ། མིའི་ལུས་ལ་བྱི་བླའི་མཇུག་མ་ཡོད་པ། གཅེར་བུ་ཀོ་བའི་ཕུབ་ཁུར་བ། ལག་ཏུ་སྨྱུག་བཤགས་ཀྱི་མདུང་ཐོགས་པ། དར་ཚོ་རེའི་ཁྲི་ཚོ་རེ་འདྲོངས་པ་དར་ཚོ་བཅུ་གཉིས་བྱུང་། བྱང་ཕྱོགས་རྣ་བོ་ཆེ་བོང་བུའི་རྒྱལ་ཁམས་ནས་ཡོངས་པ་ཡིན་ཟེར་བ་ལུས་མི་ལ་རྣ་བ་བོང་བུར་ཡོད་པ། དར་རེའི་ཕྱིར་ཁྲི་ཚོ་རེ་འདྲོངས་པ་དར་ཚོ་བཅུ་གསུམ་བྱུང་།
དེ་རྣམས་མཐོང་བའི་དུས་སུ་རྒྱལ་བུས་བཞད་མོ་ཤོར་བས། ནང་བློན་ཆེན་པོ་ཞང་ལྷ་བཟང་ཀླུ་དཔལ་གྱིས་གཙོ་བྱས་པའི་དམག་རྣམས་ན་རེ། རྟེན་འབྲེལ་ཤིན་ཏུ་བཟང་། དགྲ་ཐམས་ཅད་ཐུལ་ནས་འགྲོ་བར་འདུག་གསུངས། དེ་ནས་གྲུ་ཁུ་དང་རྒྱ་ནག་གི་རྒྱལ་ཁམས་ཐམས་ཅད་བཅོམ། ཧོར་གྱི་བསྒོམ་གྲྭ་བར་ལ་བཅོམ་ནས། བ་སའི་ལྷ་ཁང་དང་། ཤིང་དུང་དཀར་པོ་རྒྱང་གྲགས་དང་། ཆ་ལང་དང་། དྲེ་རྔོག་ལ་སོགས་པ་སྐོར་ཆས་ཐམས་ཅད་ཁྱེར།
རྒྱལ་པོ་སྤེ་དཀར་གྱི་སྐུ་དང་། ཤེལ་གྱི་སེང་གེ་དང་། སྦལ་པ་ལ་སོགས་པ་རིན་པོ་ཆེའི་སྤྱད་པ་རྒྱལ་པོ་ཆགས་པའི་རྟེན་རྣམས་དང་། འཆམས་སྐུ་བསེ་འབག་དམར་པོ་གདན་དྲངས། དམག་རྫས་ཆེན་པོ་དང་བཅས་རྒྱལ་བུ་ཡར་བྱོན་པའི་དུས་སུ་དམག་དཔོན་རྣམས་ཀྱི་ནང་ནས་ནང་བློན་ཆེན་པོ་ལྷ་བཟང་ཀླུ་དཔལ་དམག་སྡེ་དང་བཅས་པ་ཁྲི་བསྟན་འདུལ་བ་ལ་བསྐོས་སོ། ། རྒྱལ་བུས་ཡར་བྱོན་ཏེ་ཕྱག་རྫས་རྣམས་ཡབ་རྒྱལ་པོ་ལ་ཕུལ་ལོ། ། དེ་ནས་དགུང་ལོ་སུམ་ཅུ་སོ་ལྔ་ལ་མཆིང་ཕུ་བྲག་དམར་གྱེའུ་གོང་དུ་སློབ་དཔོན་ཆེན་པོ་པདྨའི་སྤྱན་སྔར་སྡིག་པ་ཐམས་ཅད་བཤགས། རྡོ་རྗེ་གཞོན་ནུའི་དབང་དང་མན་ངག་གི་ངོ་སྤྲོད་ཞུས་ཏེ་ཉམས་སུ་བླངས་པ་ལས། རྡོ་རྗེ་གཞོན་ནུའི་ཞལ་གཟིགས། རྒྱལ་པོ་ཡབ་སྲས་ཀྱི་ཐུགས་དགོངས་མཐར་ཕྱིན་ནས་རྒྱལ་ཁམས་བདེ་བ་ལ་བཀོད།
དེ་ལྟར་བྷ་ཏ་ཧོར་གྱི་བསྒོམ་གྲྭ་ནས་ཁྱེར་བའི་གོང་དུ་བཤད་པ་ལྟར་གྱི་སྐ་ཆ་རྣམས་ཀྱི་རྗེས་སུ་འབྲངས་པའི་ཚུལ་གྱིས་ཆོས་སྐྱོང་ཆེན་པོ་འདི་ཉིད་དཔལ་བསམ་ཡས་སུ་བྱོན་པ་ཡིན་ཏེ། འདིའི་མཚན་གྱི་རྣམ་གྲངས་ནི། ཁ་ཆེའི་སློབ་དཔོན་བི་མ་ལ་མི་ཏྲས་གསོལ་བའི་མཚན་རྒྱལ་པོ་སྟག་མགོ་ཅན་ཞེས་ཀྱང་བྱ། བལ་པོའི་སློབ་དཔོན་ཧཱུྃ་ཀ་རས་གསོལ་བའི་མཚན་སེར་ཆགས་ཡོངས་ཀྱི་དགྲ་ལྷ་ཞེས་ཀྱང་བྱ། རྒྱ་ནག་གི་སློབ་དཔོན་མཧཱ་ཡ་ནས་གསོལ་བའི་མཚན་བདུད་རྗེ་བཙན་པོ་ཞེས་ཀྱང་བྱ། ཧོར་ཡུལ་གྱི་སློབ་དཔོན་ལྷ་རྗེ་འོད་དཀར་གྱིས་གསོལ་བའི་མཚན་རྒྱལ་པོ་ཤིང་ཆ་ཅན་ཞེས་ཀྱང་བྱ། གཞན་ཡང་བདུད་མ་ཞེར་ནག་པོ་ཞེས་ཀྱང་བྱ། གནོད་སྤྱིན་གྱི་རྒྱལ་པོ་རྩེའུ་དམར་པོ་ཞེས་ཀྱང་བྱ། རྒྱལ་པོ་ཆེན་པོ་སྤེ་དཀར་ཞེས་ཀྱང་བྱ་སྟེ། གཡས་ཀྱི་རུ་འདྲེན་པ་དཔའ་བོ་སྟག་ཆས་བརྒྱ།
གཡོན་གྱི་རུ་འདྲེན་པ་ཉན་ཐོས་དགྲ་བཅོམ་པ་བརྒྱ། སླད་ཀྱི་རྗེས་གནོན་བནྡེ་ནག་པོ་བརྒྱ། སྔོན་གྱི་ཤུལ་འདྲེན་བུད་མེད་ནག་མོ་བརྒྱ། ཕྱིའི་བློན་པོ་ཀ་ཧ་ར་བརྒྱ། ནང་གི་བློན་པོ་མོན་བུ་པུ་ཏྲ་བརྒྱ། སྐུའི་སྐྱོ་སང་གར་འབག་སེང་གེ་བརྒྱ། སྤྲུལ་པའི་ཡང་སྤྲུལ་སྤྲེའུ་བྱི་བླ་བརྒྱ་ལ་སོགས་པ་འཁོར་དཔག་ཏུ་མེད་པ་དང་བཅས་པ། དཀོར་རྫས་དང་ལྷ་རྟེན་རྣམས་ཀྱི་ཕྱི་བཞིན་དུ་འབྲངས་ནས་བྱུང་བ་ལ། དེ་ནས་སློབ་དཔོན་པདྨ་འབྱུང་གནས་ཀྱིས་སྤེ་དཀར་སྐོར་མཛོད་གླིང་དུ་རྟེན་བཙུགས་ཏེ་དམ་ལ་བཏགས་ནས་དཔལ་བསམ་ཡས་ལྷུན་གྱི་གྲུབ་པའི་གཙུག་ལག་ཁང་སྤྱི་དང་། གཞན་ཡང་མཐའ་འདུལ་དང་།
ཡང་འདུལ་གྱི་གཙུག་ལག་ཁང་ཐམས་ཅད་ཀྱི་སྐོར་སྲུང་དུ་བཀའ་བསྒོས་ཤིང་དམ་ལ་བཞག་པ་བཞིན་ཆོས་སྐྱོང་ཡིད་བཞིན་གྱི་ནོར་བུ་འདིས་ཀྱང་ཞལ་གྱི་བཞེས་པ་ཡིན་ནོ། ། དུས་དེར་སློབ་དཔོན་པདྨ་འབྱུང་གནས་ཀྱིས་བཀའ་གནང་ནས། ལོ་ཙཱ་བ་བཻ་རོ་ཙ་ན་དང་། སྣུབ་ནམ་མཁའི་སྙིང་པོ་དང་། སྦ་ཡེ་ཤེས་དབང་པོ་སོགས་ཀྱིས་ཕྱིས་རབ་བསྟན་པ་བསྲུང་བའི་མཚོན་ཆར་དམིགས་ནས་ལྷ་མ་སྲིན་སྡེ་བརྒྱད་ལས། དཀར་པོ་གྱིང་། ནག་པོ་བདུད། དམར་པོ་བཙན། སྲོག་གཅོད་གནོད་སྦྱིན། གཤན་པ་སྲིན་པོ།
ནད་གཏོང་མ་མོ། དྲག་པོ་གཟའ། གདུག་པ་ཀླུ་དེ་རྣམས་ཀྱི་སྒྲུབ་ཐབས་བསམ་གྱིས་མི་ཁྱབ་པ་ཞིག་བསྒྱུར་རོ། ། ཁྱད་པར་བསྟན་པ་སྤྱིའི་སྲུང་མ་དཔལ་མགོན་པོ་ནག་པོ་དང་། དཔལ་ལྷ་མོ་ནག་མོ་དང་། སྔགས་སྲུང་ནག་སྨུག་རྣམ་གསུམ་གྱི་རྒྱུད་དང་སྒྲུབ་ཐབས་དུ་མ་དང་། ལྷ་མ་སྲིན་གྱི་སྣ་འདྲེན། གྱིང་རྡོ་རྗེ་ལེགས་པའི་རྒྱུད་སྒྲུབ་ཐབས་སོགས་དང་། སྟེང་ནམ་མཁའ་ལ་དབང་བྱེད་པའི་གཟའ་གདོང་ལ་རྟེན་ནས་ཆུ་འཁྱགས། སེར་བ།
གནམ་ལྕགས་ཐོག་འབེབས་པ་སོགས་དང་། མགོ་ནག་ལ་དབང་བྱེད་པའི་ཀླུ་བདུད་ལ་རྟེན་པའི་ལས་ཚོགས་མཛེ་ནད་སྣ་ཚོགས་བཏང་བའི་གཏད་ཁྲམ། དེ་ལ་སོགས་པའི་དྲག་སྔགས་བསམ་གྱིས་མི་ཁྱབ་པ་ཞིག་བསྒྱུར་ནས། སློབ་དཔོན་ཆེན་པོས་རྒྱལ་པོ་ལ་སྙིགས་དུས་བསྟན་པ་བསྲུང་བའི་ལག་ཆར་གཏད་དོ། ། དེ་ནས་མངའ་བདག་རྒྱལ་པོ་རབ་ཏུ་དགྱེས་ནས་རྟ་ཆིབས་པ་ཚལ་བུ་བྱ་གདོང་གི་སྣ་དྲངས་པའི་རྒྱལ་པོས་འོག་རྟ་དྲུག་ལ་གསེར་སྲབ་གཡུ་ཐུར། སེང་ལྡང་སྒ་ཁྲ། ཟ་འོག་གི་ཧོར་གདན་ཕོ་ལོང་རིས་སུ་བྲིས་པ། གསེར་སིལ་མ་བྲེ་གང་། གཡུ་བྲེ་གང་། རྗེའི་མགུལ་གཡུ་མཚོ་རོ་འོད་འབར་སོགས་སློབ་དཔོན་ལ་ཕུལ་ནས་ཕྱག་མང་དུ་བཙལ་ཞིང་།
སློབ་དཔོན་གྱིས་ཀྱང་རྒྱལ་པོའི་ཐུགས་རྒྱུད་ལ་བསོད་ནམས་དང་ཡེ་ཤེས་ཀྱི་ཚོགས་རྒྱ་ཆེན་པོ་ཐོབ་པའི་ཕྱིར་ཀ་ཆ་རྣམས་བཞེས་པའི་ཚུལ་མཛད་ནས་སློབ་དཔོན་དགེས་པར་གྱུར་ཏེ། རྒྱལ་པོ་བློན་འབངས་དང་བཅས་པ་ཐམས་ཅད་དགའ་སྤྲོའི་དཔལ་ལ་རྟག་ཏུ་ལོངས་སྤྱོད་པར་གྱུར་ཏོ། ། དེ་དག་གི་སྙིང་པོ་བསྡུས་པའི་ཚིགས་སུ་བཅད་པ་ནི་འདི་ལྟར། ། ཨུཏྤལ་སྔོ་ལྡན་སྤྲུལ་པ་ཆོས་རྒྱལ་ཆེས། ། རླབས་ཆེན་ཐུགས་བསྐྱེད་ལས་གྲུབ་གཙུག་ལག་ཁང་། ། གང་གི་སྲུང་མ་འགྲན་ཟླ་བྲལ་བ་ཞིག ། ཐུགས་ཀྱི་བཞེད་ཚེ་སློབ་དཔོན་ཆེན་པོར་ཞུས། ། དེ་ཚེ་དུས་གསུམ་སྒྲིབ་མེད་གཟིགས་པ་ཡི། ། པདྨ་འབྱུང་གནས་གསུང་བཞིན་ཧོར་ཡུལ་གྱི། ། སྒོམ་གྲྭ་ཆེན་པོའི་གནས་ནས་བསྟན་སྲུང་ཁྱོད། །
སྤྱན་དྲངས་བསམ་ཡས་་་་་་མཁས་པ་འགའ་ཞིག་གི་གསུང་ལས། ད་ལྟ་བསམ་ཡས་ཟེར་བ་དང་། ཟབ་ཡངས་ཟེར་བ་མ་དག ཟན་གཡངས་མི་འགྱུར་ལྷུན་གྱིས་གྲུབ་པའི་གཙུག་ལག་ཁང་ཞེས་བྱ་བ་དག་སྟེ། དེ་ཡང་ཟན་ཞེས་པ་གསུམ་དང་། གཡངས་ཞེས་པ་ལུགས་ཀྱི་མིང་སྟེ། རྒྱ་ནག་གི་སྐད་ཡིན་པས། དབུ་རྩེ་རིགས་གསུམ་ལུགས་བསམ་ཡས་མི་འགྱུར་བ་ལྷུན་གྱིས་གྲུབ་པའི་གཙུག་ལག་ཁང་ཞེས་པའི་དོན་ཡིན། ཞེས་བྲིས་སྣང་ཡང་བརྟག་པར་བྱའོ། ལྷུན་གྱིས་གྲུབ་པར་བྱོན། །
དུས་དེར་མཐུ་སྟོབས་རྫུ་འཕྲུལ་བསམ་ཡས་པའི། ། སློབ་དཔོན་ཆེན་པོས་སྤེ་དཀར་སྐོར་མཛོད་ཀྱི། ། གླིང་དུ་བཀའ་སྲུང་ཁྱེད་ཀྱི་རྟེན་བཙུགས་ནས། ། གཙུག་ལག་ཁང་ཆེན་རྣམས་ཀྱི་སྲུང་མར་བསྐོས། ། དེ་ནས་བཟུང་སྟེ་གངས་ཅན་ཁྲོད་འདི་རུ། ། སྟོབས་ལྡན་འབྱུང་པོ་ས་འོག་ས་བླ་དང་། ། ས་སྟེང་རྒྱུ་བའི་འཇིག་རྟེན་དྲེགས་པའི་ཚོགས། ། ཀུན་ལ་དབང་བསྒྱུར་རྒྱལ་པོར་ཡོངས་སུ་གྲགས། ། བོ་དྷི་སཏྭ་གཟུགས་གཞན་ཟློས་པའི་གར། ། ཕྱིས་དུས་འགྲོ་མགོན་བསོད་ནམས་རྒྱལ་མཚན་གྱིས། །
གཙུག་ལག་ཟུང་གིས་བསམ་ཡས་བརྐྱངས་པའི་ཚེའང་། ། འཕྲིན་ལས་མགོན་པོ་ཞེས་སུ་བསྔགས་ཞེས་ཐོས། ། ཁྱད་པར་ཕྱི་རབ་བསྟན་པའི་རྩ་ལག་མཆོག ། བསྟན་འཛིན་ཡོངས་ཀྱི་གཙུག་རྒྱན་སྔགས་འཆང་རྗེ། ། ངག་གི་དབང་པོ་ཀུན་དགའ་རིན་ཆེན་གྱིས། ། བསམ་ཡས་མི་འགྱུར་ལྷུན་གྱིས་གྲུབ་པ་ཡི། ། གཙུག་ལག་ཁང་ཆེན་རྣམས་ཀྱི་ཉམས་གསོ་དང་། ། དགེ་འདུན་འདུ་བའི་ཆོས་གྲྭ་གསར་འཛུགས་སོགས། ། བསྟན་པའི་མེ་རོ་གསོ་བར་མཛད་ཚེ་ཡང་། ། སྟོབས་ལྡན་གནོད་སྦྱིན་ཁྱོད་ཀྱི་འཕྲིན་ལས་ཀྱིས། །
རྣམ་འཕྲུལ་དུ་མས་བསྟན་འཛིན་བསྟན་པར་བཅས། ། འཕེལ་ཞིང་རྒྱས་པར་མཛད་ཅེས་ཡོངས་ལ་གྲགས། ། སྔགས་འཆང་དེ་སྲས་བདག་གི་འདྲེན་པ་མཆོག ། པདྨའི་རྣམ་འཕྲུལ་བསོད་ནམས་དབང་པོ་དང་། ། ཞི་བ་འཚོ་ཉིད་སླར་བྱོན་གྲགས་པའི་མཚན། ། དེ་ལྟར་འཇམ་དབྱངས་མི་ཡི་གཟུགས་འཛིན་པའི། ། སྐྱེས་མཆོག་མཆེད་ལའང་མཐུ་ལྡན་གནོད་སྦྱིན་ཁྱོད། ། རྟག་ཏུ་འཕྲིན་ལས་སྒྲུབ་ལ་བྲན་བཞིན་གྱུར། ། དེས་ན་དང་པོ་བཅོམ་ལྡན་རྟ་མགྲིན་དང་། ། བར་དུ་སློབ་དཔོན་པདྨ་འབྱུང་གནས་ཞབས། །
ཐ་མར་འཁོན་སྟོན་ས་སྐྱའི་རྗེ་བཙུན་མཆོག ། རིམ་པར་བྱོན་པ་རྣམས་དང་ཁྱད་པར་དུ། ། འགྲན་བྲལ་སྤྲུལ་པའི་སྐྱེས་མཆོག་སྔགས་འཆང་རྗེ། ། ཡབ་སྲས་བརྒྱུད་པར་བཅས་པའི་བཀའ་བཞིན་དུ། ། གང་བཅོལ་ལས་རྣམས་ཐོགས་མེད་བསྒྲུབ་མཛད་པའི། ། འཕྲིན་ལས་མགོན་པོ་ཆེ་ཁྱོད་བསྔགས་པར་འོས། ། བར་སྐབས་ཀྱི་ཚིགས་སུ་བཅད་པའོ། ། དེ་དག་གིས་ནི་ཐ་མར་རྒྱལ་པོ་ཁྲི་སྲོང་ལྡེའུ་བཙན་གྱིས་དཔལ་བསམ་ཡས་ལྷུན་གྱིས་གྲུབ་པའི་གཙུག་ལག་ཁང་གི་སྲུང་མ་ལ་བྷ་ཏ་ཧོར་གྱི་བསྒོམ་གྲྭ་ནས་སྤྱན་དྲངས་ཤིང་། སློབ་དཔོན་ཆེན་པོའི་བཀའ་བཞིན་གཙུག་ལག་ཁང་གི་སྐོར་སྲུང་མཛད་པའི་ཚུལ་བསྟན་ཟིན་ནས། དེ་ཡན་གྱིས་བྱེ་བྲག་བཀའ་སྲུང་མཆོག་གི་བྱོན་ཚུལ་བཤད་པ་ལ་གཉིས་ཀྱི་དང་པོ་གནོད་སྦྱིན་རྒྱལ་པོ་སྤུ་གྲི་དམར་པོའི་སྙིང་གི་རྒྱུད་དང་དེའི་མན་ངག་ཟབ་མོ་བྱུང་ཚུལ་གྱི་ཡི་གེ་རྙིང་མ་ནས་འབྱུང་བ་བཞིན་བཤད་པ་བསྟན་ཟིན་ནས།
གཉིས་པ་རྒྱལ་པོ་ཤེལ་ཕྲེང་དཀར་པོའི་རྩ་བ་དང་བཤད་པའི་མན་ངག་གི་རྒྱུད་རྣམས་ལས་ཇི་ལྟར་འབྱུང་བའི་ཚུལ་བཤད་པ་ལ་གཉིས། རྩ་རྒྱུད་ལས་འབྱུང་ཚུལ་བཤད་པ་དང་། བཤད་རྒྱུད་ལས་འབྱུང་ཚུལ་བཤད་པའོ། ། དང་པོ་ལ་གཉིས། གནས་གང་དུ་གདུལ་བྱ་ཇི་ལྟར་བྱུང་བའི་ཚུལ་དང་། འདུལ་བྱེད་གང་གིས་བཏུལ་ཞིང་ལྷའི་དགེ་བསྙེན་ཆེན་པོའམ། ཆོས་སྐྱོང་ཆེན་པོ་འདི་ཉིད་ཀྱི་སྐྱེ་རྒྱུད་བསྟན་པ་དང་གཉིས་ལས། དང་པོ་ནི་སྔོན་འདས་པའི་དུས་ན་དུར་ཁྲོད་ཆེན་པོ་ལི་མུ་ཞེས་བྱ་བའི་གནས་ན། དྲེགས་པའི་ཚོགས་ཐམས་ཅད་འདུས་པར་གྱུར་ཏོ། ། དེ་ཡང་ཟ་བྱེད་ནག་པོ་པེ་ར་དང་།
སུ་མ་ཀི་དང་། སྨ་ཤ་རི་དང་། ཀསྨ་ཤྲཱི་དང་། སྨ་ཤ་ནི་དང་། ཙཎྜ་ལི་དང་། སིང་ང་མ་དང་། འཛིན་སྒྲོལ་མ་དང་། མཁའ་འགྲོ་མ་དང་། དྲེས་བཞོན་མ་དང་། ཤུགས་འགྲོ་མ་དང་།
ཕུང་བྱེད་མ་ལ་སོགས་པ་སྲིད་པའི་མ་མོའི་ཚོགས་དུ་མ་དང་། གཞན་ཡང་འཇིག་རྟེན་དྲེགས་པའི་ཚོགས་ནི། མཧཱ་དེ་བ་མགོན་ནག་དང་། གཤིན་རྗེའི་ཚོགས་དང་། ར་ཧུ་ལ་དང་། བདུད་ཀྱི་རྒྱལ་པོ་ཆེན་པོ་དང་། ལྷའི་དགེ་བསྙེན་ཤེལ་ཕྲེང་དང་། ཡུམ་དམར་མོ་དང་། ཡབ་རྗེ་དང་། ཡབ་བཞེད་མགོན་པོ་ཐེ་རང་གི་ཚོགས་ལ་སོགས་པ་དྲེགས་བྱེད་ཀྱི་ཚོགས་ཁ་བ་བུ་ཡུག་འཚུབ་པ་ཙམ་དུ་འདུས་ནས་སྟོབས་ལྡན་གྱི་འབྱུང་པོ་དེ་རྣམས་ཀྱིས་གློ་བུར་དུ་སེམས་ཅན་གྱི་སྲོག་གཅོད་ཅིང་ཤ་ཁྲག་རློན་པ་བཟའ་ཞིང་འཐུང་པ་དང་།
རྫུ་འཕྲུལ་དང་མཐུ་རྩལ་སྣ་ཚོགས་པའི་སྒོ་ནས་ཐོག་དང་སེར་བ་འབེབས་པ། མི་ནད་སྣ་ཚོགས་བཏང་ཏེ་འཇིག་རྟེན་གྱི་ཁམས་ཐམས་ཅད་ཕུང་བར་བྱས་པ་ཡིན་ནོ། ། དེ་སྐད་དུ། རྒྱལ་པོ་ཤེལ་ཕྲེང་གི་རྒྱུད་ཀྱི་གླེང་གཞིའི་ལེའུ་ལས། དུར་ཁྲོད་ཆེན་པོ་ལི་འདུ་ཞེས། ། དྲེགས་པའི་ཚོགས་རྣམས་ཀུན་འདུས་ཏེ། ། ཟ་བྱེད་ནག་པོ་པེ་ར་དང་། ། སུ་མ་ཀི་དང་སྨ་ཤ་ལི། ། ཀསྨ་ཤྲཱི་དང་སྨ་ཤ་ནི། ཙཎྜ་ལི་དང་སིང་ང་མ། །
འཛིན་སྒྲོལ་མ་དང་རྡོ་རྗེ་མ། ། མཁའ་འགྲོ་མ་དང་ཤུགས་འགྲོ་མ། ། དྲེ་བཞོན་མ་དང་ཕུང་བྱེད་མ། ། སྲིད་པའི་མ་ཚོགས་ཀུན་འདུས་པའོ། ། འཇིག་རྟེན་དྲེགས་པའི་ཚོགས་རྣམས་ནི། ། མཧཱ་དེ་བ་མགོན་ནག་དང་། ། གཤིན་རྗེའི་ཚོགས་དང་ར་ཧུ་ལ། ། བདུད་ཀྱི་རྒྱལ་པོ་ཆེན་པོ་དང་། ། སྲིད་པའི་ལྷ་འདྲེ་གདུག་པ་ཅན། ། ལྷ་ཡི་དགེ་བསྙེན་ཤེལ་ཕྲེང་དང་། །
ཡུམ་དམར་མོ་དང་ཡབ་རྗེ་དང་། ། ཡབ་བཞེད་མགོན་པོ་ཐེ་རང་ཚོགས། ། གློ་བུར་སྲོག་གཅོད་ཤ་ཁྲག་རློན་དུ་ཟ། ། རྫུ་འཕྲུལ་མཐུ་རྩལ་སྣ་ཚོགས་བྱེད། ། ཐོག་སེར་མི་ནད་སྣ་ཚོགས་གཏོང་། ། ཞེས་གསུངས་པ་ལྟར། གཉིས་པ་འདུལ་བྱེད་གང་གིས་བཏུལ་ཞིང་། ལྷ་ཡི་དགེ་བསྙེན་ཆེན་པོའམ། ཆོས་སྐྱོང་ཆེན་པོ་འདི་ཉིད་ཀྱི་སྐྱེ་རྒྱུད་བསྟན་པ་ནི། དེ་ལྟར་འཇིག་རྟེན་དྲེགས་པའི་ཚོགས་དེ་རྣམས་འདུལ་བའི་ཕྱིར།
གོང་གི་དུར་ཁྲོད་ཆེན་པོ་ལི་འདུ་ཞེས་བྱ་བ་དེ་ཉིད་དུ་རྒྱལ་བ་རྣམས་ཀྱི་བཀའ་བགྲོས་ཤིང་འཕྲིན་ལས་གཅིག་ཏུ་བསྡུས་ནས་སྤྲུལ་པ་ནི། ཚེར་མ་ཅན་གྱི་ཤིང་དང་། དུག་གི་ཤིང་མེ་ཏོག་དང་བཅས་པ་མང་པོ་དང་། གཅན་གཟན་མ་རུང་པ་དུ་མ་དང་། དུར་བྱའི་ཚོགས་རབ་ཏུ་མང་པོས་བསྐོར་བའི་དུར་ཁྲོད་འབར་བའི་གཞལ་ཡས་ཁང་། ཁྲག་གི་རྦ་རླབས་རབ་ཏུ་འཁྲུགས་པའི་དབུས་སུ་བཅོམ་ལྡན་འདས་པདྨ་ཁྲག་འཐུང་འཇིགས་སུ་རུང་བ། གཏུམ་དྲག་འབར་བའི་སྐུ་བཞེངས་ཏེ། མི་མཐུན་པའི་ཚོགས་སྣ་ཚོགས་འདུལ་བའི་དོན་དུ་ཆོ་འཕྲུལ་ཆེན་པོའི་ཏིང་ངེ་འཛིན་ལ་ཞུགས་ཏེ་སྤྲུལ་པའི་ཁྲོ་ཚོགས་ནམ་མཁའ་གང་བ་སྤྲོས་ཤིང་། དེའི་ནང་ནས་གསང་བའི་བདག་པོ་ཕྱག་ན་རྡོ་རྗེ་ལའང་དྲག་ཏུ་བསྐུལ་ཏེ་ཧ་ཧ་དང་། ཧི་ཧི་དང་།
ཨ་ལ་ལ་ལ་སོགས་པ་འཇིག་པའི་སྒྲ་སྐད་དང་། ཚམ་ངམ་དཔའ་བརྟུལ་གྱི་ཚོགས་བསམ་གྱིས་མི་ཁྱབ་པ་བསྟན་ཏེ་འཇིག་རྟེན་གྱི་ཁམས་ཐམས་ཅད་གཡོ་བར་མཛད་དོ། ། དེའི་ཚེ་དུར་ཁྲོད་ལི་འདུ་ན་གནས་ཤིང་འཁོད་པའི་འཇིག་རྟེན་དྲེགས་པའི་ཚོགས་དེ་རྣམས་ལ་ལ་བརྒྱལ། ལ་ལ་ཁྲག་སྐྱུགས། ལ་ལ་སྐད་ངན་འདོན་ཞིང་ཐམས་ཅད་ཟིལ་གྱིས་མནན་ཏེ་སྐྱབས་འཚོལ་བར་གྱུར་ཏོ། ། དེའི་ཚེ་གསང་བདག་ཕྱག་ན་རྡོ་རྗེས་འཇིག་རྟེན་ལྷ་སྲིན་གྱི་ཚོགས་ལ་བཀའ་སྩལ་པ་ནི། ཁྱེད་རྣམས་བཅོམ་ལྡན་འདས་དཔལ་པདྨ་ཧེ་རུ་ཀའི་བཀའ་བཞིན་བསྒྲུབ་ན་རང་རང་གི་སྲོག་སྙིང་འབུལ་བ་དང་། སོ་སོའི་སྒྲུབ་ཐབས་དང་། མཐུན་པའི་དམ་རྫས་གང་ལ་གང་དགའ་བ་དང་། དཀྱིལ་འཁོར་བཅའ་གཞི་ཇི་ལྟར་བྱ་བ་དང་།
རང་རང་གི་ལས་སྐལ་གང་ཡིན་པ་སོགས་སྨྲོས་ཤིག་ཅེས་བསྐུལ་བ་དང་། དྲེགས་པ་ཅན་གྱི་ཚོགས་རྣམས་ཀྱི་ནང་ནས་ལྷའི་དགེ་བསྙེན་ཆེན་པོའམ། ཆོས་སྐྱོང་ཆེན་པོ་འདི་ཉིད་ཀྱིས། བཅོམ་ལྡན་འདས་པདྨ་ཧེ་རུ་ཀ་དང་། གསང་བདག་ཕྱག་ན་རྡོ་རྗེ་ལ་གོང་གི་དྲི་བའི་ལན་རྣམས་སོ་སོ་དང་། ཁྱད་པར་དྲེགས་བྱེད་སོ་སོའི་སྐྱེ་བ་སྔ་མའི་ལས་ཀྱི་ལུས་ཐ་དད་དུ་གྲུབ་ཚུལ་དང་། དེའི་ནང་ནས་དགེ་བསྙེན་ཆེན་པོ་རང་ཉིད་ཀྱི་མེས་ཡབ་ནི། རི་རབ་ཀྱི་རྩེ་དཔག་བསམ་ཤིང་གི་རྩ་བ་ན། བདུད་མཁར་རྩེ་དགུའི་ནང་། མི་རོ་རྟ་རོའི་ཁྲི་སྟེང་ན་བཞུགས་པའི་བདུད་ཀྱི་རྒྱལ་པོ་ར་ཛ་རྒྱལ་པོ་ཞེས་བྱ་བ་དང་།
ཡུམ་ནི་རི་རབ་ཀྱི་བྱང་ཤར། དཔག་བསམ་ཤིང་གི་རྩ་བ་ན་མཚོ་མ་དྲོས་པ་ཞེས་བྱ་བའི་ནང་ན་ཀླུ་མོ་དཀར་མོ་མགོ་ཅོག་ཅན་ཞེས་བྱ་བའི་ཡབ་ཡུམ་དེ་གཉིས་ཀྱི་སྲས་སུ་འཁྲུངས་པའི་ཚུལ་ནི། དེ་ཡང་བདུད་དང་ཀླུ་མོ་གཉིས་ཕན་ཚུན་ཆགས་པའི་འཕྲིན་བསྲིངས་ཤིང་། ཕན་ཚུན་ལྷན་ཅིག་ཏུ་རོལ་བ་ལས། ཀླུ་མོ་ལ་རི་རབ་ཀྱི་རྩེར་ཟླ་བ་ལྔ་ནས་སྒོ་ང་བཅུ་གསུམ་སྐྱེས་ཏེ། སྒོ་ང་རྣམས་ལ་མེ་འབར་བ་དང་། འཇིག་རྟེན་གྱི་ཁམས་སུ་སྒྲ་དང་། མུན་ནག་འཐིབ་པ་སོགས་བྱུང་བས་ཀླུ་མོ་རྔམ་སྟེ་སྒོ་ང་རྣམས་སླར་རང་གིས་ཟོས་པའི་ཚེ་དེ་མ་ཐག་ཀླུ་མོ་རང་ཉིད་ཀྱི་ལུས་ལ་མེ་འབར་བ་དང་། སྣ་ནས་གློག་འཁྱུག་པ་དང་། མིག་ནས་ཁྲག་འཛག་པ་དང་།
ལུས་ཀྱང་འཇིག་པས་སྙམ་བྱེད་པ་བྱུང་བའི་ཚེ་རི་རབ་རྩེར་ཕྱིན་ནས། བདུད་ཀྱི་དྲུང་དུ་སྒོ་ང་རྣམས་སྐྱུགས་ནས་གསང་བདག་ཕྱག་རྡོར་ལ་ཕུལ་ཏེ། འདི་རྣམས་ཀྱི་ནང་ནས་མ་རུང་བ་འབྱུང་བས་བྱིན་གྱིས་རློབས་ཅིག་པར་གསོལ་བ་ན། གསང་བདག་གིས་ཀྱང་རྡོ་ཨ་མོ་ལི་ཁའི་སྟེང་དུ་སྒོ་ང་རྣམས་བཞག་སྟེ་རྡོལ་བ་མཛད་པ་ལས། དེ་དག་གི་ནང་ནས་རིམ་པ་བཞིན། རྒྱལ་པོ་སྐོས་རྗེས་བྲང་དཀར་དང་། གཟའ་བདུད་ར་ཧུ་ལ་དང་། མགོན་པོ་མུ་ཁ་ཟུང་གཉིས་གདོང་ཅན་དང་། ཤར་ཕྱོགས་ཤེལ་གྱིང་དཀར་པོ་དང་། དྲེགས་པ་དགུ་དབང་ཆེ་དང་།
པདྨ་གར་དབང་དང་། ཚངས་པ་དུང་གི་ཁོང་སེང་ཅན་དང་། སོག་པོ་ལྕགས་ཀྱི་སྨ་ར་ཅན་དང་། ཡེ་ཁ་འཁྲུལ་གྱི་རྒྱལ་པོ་དང་། སྲིད་པ་གཞི་འཛིན་ནོར་གྱི་བདག་པོ་དང་། ཡ་ཤུད་དམར་པོ་ལ་སོགས་པ་རིམ་པར་བྱུང་ཞིང་། སྒོ་ང་བདུན་ཚིགས་པ་དེ་ནམ་མཁའ་ལ་འཕུར་བ་ལས། ཕྱག་རྡོར་གྱིས་དེད་ཅིང་ཟིན་ནས་རྡོལ་བ་ན་ལྷའི་དགེ་བསྙེན་ཆེན་པོའམ། ཆོས་སྐྱོང་ཆེན་པོ་ཉིད་བྱུང་སྟེ། དེ་ཡང་གཞན་ལས་ངོ་མཚར་བའི་མཚན་རྟགས་མང་པོ་དང་ལྡན་པ་ཞིག་བྱུང་བས།
མཚན་ཡང་སྤེ་དཀར་རྒྱལ་པོར་བཏགས་ཤིང་། དུས་དེར་མིའི་ལུས་ལ་མགོ་བོ་བྱ་ཁྱུང་དུ་བྱུང་བས། བརྒྱ་བྱིན་གྱིས་ལྷའི་དགེ་བསྙེན་ཁྱུང་ཆེན་ཀླུ་འབྲུག་འདུལ་དུ་བཏགས་ཤིང་། ལྷ་མ་ཡིན་གྱི་ཡུལ་དུ་དམག་དྲངས་ཏེ་ལྷ་མ་ཡིན་རྣམས་ཕམ་པར་བྱས་པའི་དུས་སུ་ལྷའི་དགེ་བསྙེན་ཆེན་པོར་གྲགས་པ་དང་། གཞན་ཡང་རང་གི་མིང་གི་རྣམ་གྲངས་དང་། འཁོར་དང་བློན་པོ་ལ་སོགས་པ་ཇི་ལྟར་ཡོད་པའི་ཚུལ་རྣམས་རྒྱས་པར་ཞུས་ནས་སངས་རྒྱས་ཀྱི་བསྟན་པ་བསྲུང་བར་ཁས་བླངས་ཤིང་དམ་བཅས་པ་ཡིན་ཏེ། དེ་ལྟར་ཡང་རྒྱལ་པོ་ཤེལ་ཕྲེང་དཀར་པོའི་རྒྱུད་ཀྱི་གླེང་གཞིའི་ལེའུ་ལས། རྒྱ་གར་སྐད་དུ། རུ་ཏྲ་རཱ་ཛ་བྷ་བྷི་ཏནྟྲ་གྷུ་ཧྱ་ན་མཿ བོད་སྐད་དུ།
བདུད་རྒྱལ་ཤེལ་ཕྲེང་གསང་བའི་རྒྱུད་ཅེས་བྱ་བ་བཅོམ་ལྡན་འདས་འཇིག་བྱེད་ཁྲག་འཐུང་གི་རྒྱལ་པོ་ལ་ཕྱག་འཚལ་ལོ། ། འདི་སྐད་བདག་གི་ཐོས་པའི་དུས་ཅིག་ན་བཅོམ་ལྡན་འདས་པདྨ་ཁྲག་འཐུང་འཇིགས་སུ་རུང་བ་གཏུམ་རྔམ་དྲག་པོས་འབར་བའི་སྐུར་སྟོན་པ། ང་རྒྱལ་གྱིས་བདུད་དཔུང་ཟིལ་གྱིས་གནོན་པ། ཧ་ཧ་དང་ཧི་ཧིའི་གད་རྒྱང་སྒྲོགས་པ། སྐུ་ལ་དུར་ཁྲོད་ཆས་བརྒྱད་ཀྱིས་བརྒྱན་པ་བསྐལ་པའི་མེ་དཔུང་འབར་བའི་ནང་ན་བཞུགས་པ། དུར་ཁྲོད་ཆེན་པོ་རབ་འཇིགས་པ། ། རྩི་ཤིང་ནགས་ཚལ་ཚེར་མའི་ཤིང་། ། མེ་ཏོག་ནག་པོ་དུག་ཤིང་སོགས། ། གཅན་གཟན་ཚོགས་ནི་རབ་ཏུ་འཁྲུག ། དུར་བྱའི་ཚོགས་ནི་རབ་ཏུ་སྒྲོགས། །
དུར་ཁྲོད་འབར་བའི་གཞལ་ཡས་ཁང་། ། ཁྲག་གི་རྦ་ཀློང་རབ་ཏུ་འཁྲུག ། ཞེས་དང་། ཡང་རྒྱུད་དེ་ཉིད་ལས། དེ་ལྟ་བུ་ཡི་གནས་དག་ཏུ། ། བཅོམ་ལྡན་པདྨ་ཧེ་རུ་ཀ ། མི་མཐུན་སྣ་ཚོགས་འདུལ་དོན་དུ། ། ཆོ་འཕྲུལ་ཆེན་པོའི་ཏིང་འཛིན་གྱིས། ། གསང་བདག་ཕྱག་ན་རྡོ་རྗེ་དང་། ། སྤྲུལ་པའི་ཁྲོ་ཚོགས་ནམ་མཁའ་བཀང་། །
གསང་བའི་བདག་པོ་ལ་ཡང་བསྐུལ། ། ཧ་ཧ་ཧི་ཧི་ཨ་ལ་ལ། ། ཚམ་རྔམ་དཔའ་བརྟུལ་འཇིག་རྟེན་གཡོ། ། དྲེགས་པ་ཅན་རྣམས་རབ་ཏུ་བརྒྱལ། ། ཁ་ནས་ཁྲག་སྐྱུག་ཟིལ་གྱིས་གནོན། ། པདྨ་ཁྲག་འཐུང་ཆེན་པོ་ཡིས། ། དབུགས་ཕྱུང་ཏིང་ངེ་འཛིན་ལ་བཞུགས། ། དྲེགས་པ་ཅན་རྣམས་བརྒྱལ་བསད་དོ། ། སྐད་ངན་འདོན་པ་སྐྱབས་འཚོལ་ལོ། ། བདག་ཅག་དཔལ་གྱིས་བཀའ་སྩལ་ཉན། །
ཅི་བགྱི་ཞེས་ནི་བཀའ་བསྒོ་མཛོད། ། གསང་བའི་བདག་པོས་བཀའ་སྩལ་པ། ། ཉོན་ཅིག་དྲེགས་པའི་ཚོགས་རྣམས་ཀུན། ། དཔལ་གྱི་བཀའ་བཞིན་བྱེད་པ་ན། ། རང་རང་ལུགས་ནི་ཇི་ལྟར་སྒྲུབ། ། སྲོག་གི་སྙིང་པོ་གང་ནས་དྲངས། ། མཐུན་པའི་དམ་རྫས་གང་ལ་དགྱེས། ། དཀྱིལ་འཁོར་བཅའ་གཞི་ཇི་ལྟར་བྱ། ། རང་རང་ལས་རྣམས་གང་ལ་དགའ། ། བཀའ་བཞིན་བྱེད་ན་ཚུར་སྨྲོས་ཤིག །
དྲེགས་པ་ཅན་གྱི་ཚོགས་ནང་ནས། ། ལྷ་མི་དགེ་བསྙེན་ཆེན་པོ་ཡིས། ། བཅོམ་ལྡན་པདྨ་ཁྲོས་པ་དང་། ། འཁོར་གྱི་གསང་བདག་ཆེན་པོ་ལ། ། བདག་ཅག་དྲེགས་པའི་ཚོགས་རྣམས་ནི། ། སྐྱེ་བ་སྔ་མའི་ལས་དབང་གིས། ། མ་བསྒྲུབ་སྲོག་གཅོད་ལས་སུ་སྐྱེས། ། དེ་རྣམས་ནང་ནས་བདག་ལུས་ནི། ། རི་རབ་རི་ཡི་རྩེ་མོ་ནས། ། དཔག་བསམ་ཤིང་གི་རྩ་བ་ན། །
བདུད་མཁར་རྩེ་དགུའི་ནང་ཤེད་ན། ། མི་རོ་རྟ་རོའི་ཁྲི་སྟེང་ན། ། བདུད་ཀྱི་རྒྱལ་པོ་རཱ་ཛ་རྒྱལ་བ་བཞུགས། ། རི་རབ་བྱང་ཤར་ཟོམ་ཤེད་ན། ། དཔག་བསམ་ཤིང་གི་རྩ་བ་ན། ། མ་དྲོས་མཚོ་ཡི་ནང་ཤེད་ན། ། ཀླུ་མོ་དཀར་མོ་མགོ་ཅོག་ཅན། ། ཀླུ་ཆེན་བརྒྱད་ཀྱི་ལྕམ་ཅིག་མ། ། ས་བདག་གཉན་གྱི་ཕྱི་མོ་མཛད། ། ལུས་ལ་འདོད་ཆགས་ཆུ་ལྟར་ཁོལ། །
སྲིད་པ་གསུམ་ན་ཁྱོ་མ་བརྙེད། ། ཡིད་ཀྱི་གདུང་སྟེ་གནས་པ་ལ། ། ཡབ་གཅིག་བདུད་ཀྱི་རྒྱལ་པོ་ཡིས། ། བདུད་ནག་པོ་འཛུམ་མེད་ལ་འཕྲིན་བརྫངས་ནས། ཀླུ་མོ་ལ་སྲིད་པའི་མཛའ་ནང་བྱས་ན་མི་རུང་ངམ། ཀླུ་མོའི་ཞལ་ནས། སྲིད་པའི་མཛའ་ནང་བྱ་བ་ང་ཡང་དགའ་སྟེ། ང་འདོད་ཆགས་ཆེ། ཁྱོད་ཞེ་སྡང་ཆེ། འདོད་ཆགས་དང་ཞེ་སྡང་གཉིས་འཚོགས་པ་ལས།
འཇིག་རྟེན་གྱི་ཁམས་སྟོང་པར་བྱེད་པའི་གནོད་སྦྱིན་མང་པོ་འོང་ན་ཇི་གཙུག་བྱེད། དེ་སྐད་ཅེས་གུས་པས་འཕྲིན་བརྫངས་སོ། ། ཡང་བདུད་ཀྱི་ཞལ་ནས། འཇིག་རྟེན་སྟོང་ཡང་འདོད་སྟེ། དེ་སྟོང་པ་ང་ཡི་ལས་ཡིན། བདུད་ཀླུ་མོ་གཉིས་རི་རབ་ཀྱི་ཟོམ་རྩེ་ལ་སྲིད་པ་བཤོས་པ་ལས། ཟླ་བ་ལྔ་ན་སྒོ་ང་བཅུ་གསུམ་སྐྱེས། ། སྒོ་ང་འགུལ་ལྡོག་མེ་རུ་འབར་བ་ལས། ། འཇིག་རྟེན་ཁམས་སུ་སྒྲ་དང་མུན་ནག་འཐིབ། ། ཡུམ་ཀླུ་མོ་རྔམས་ཏེ་སྒོ་ང་རྣམས་སླར་ཁོང་དུ་མིད་དོ། །
མིད་མ་ཁད་དེ་ལ་རང་གི་ལུས་ལས་མེ་འབར། ཁ་ནས་ཁྲག་བྱུང་། སྣ་ནས་གློག་བྱུང་། མིག་ནས་མཆི་མ་ཁྲག་གི་ཆར་དུ་བབས། ལུས་ཀྱང་འཇིག་པ་སྙམ་བྱེད་པ། རི་རབ་ཀྱི་རྩེ་མོ་ཚངས་པ་ལྷའི་གནས་སུ་བདུད་ཐོད་ཕྲེང་ཅན་གྱི་སྤྱན་སྔར་ཕྱིན་ཏེ། སྒོ་ང་དེ་དག་སྐྱུགས་ནས་དཔལ་ཕྱག་ན་རྡོ་རྗེ་ལ་ཕུལ་ཏེ། སྒོ་ང་འདི་རྣམས་ནས་གནོད་སྦྱིན་གདུག་པ་མ་རུང་བ་ཡོང་བས། བྱིན་གྱིས་བརླབ་ཅིང་འདུལ་བར་མཛད་དུ་གསོལ། ཕྱག་ན་རྡོ་རྗེས་སྒོ་ང་དེ་རྣམས་ཁྱེར་ནས་ཚངས་པ་ལྷའི་གནས་སུ་རྡོ་ཨ་མོ་ལི་ཀའི་སྟེང་དུ་བཞག་སྟེ།
རྡོ་རེ་རེ་འཕང་ཞིང་རྡོལ་བ་ལས། སྒོ་ང་དང་པོ་ནས་བདུད་ཀྱི་རྒྱལ་པོ་བསྐོས་རྗེས་བྲང་དཀར་བྱུང་། སྒོ་ང་དེའི་འོག་མ་རྡོལ་བ་ལ་གཟའ་བདུད་ར་ཧུ་ལ་བྱུང་། དེའི་འོག་མ་རྡོལ་བས་མགོན་པོ་མུ་ཁ་ཟུང་གཉིས་གདོང་ཅན་བྱུང་། དེའི་འོག་མ་ནས་ཤར་ཕྱོགས་ཤེལ་གིང་དཀར་པོ་བྱུང་། དེའི་འོག་མ་ནས་དྲེགས་པ་དགུ་དབང་ཆེ་བྱུང་། དེའི་འོག་མ་ནས་པདྨ་གར་གྱི་དབང་ཕྱུག་བྱུང་། དེའི་འོག་མ་ནས་ཚངས་པ་དུང་གི་ཁོང་སེང་ཅན་བྱུང་། དེའི་འོག་མ་ནས་སོག་པོ་ལྕགས་ཀྱི་སྨ་ར་ཅན་བྱུང་། དེའི་འོག་མ་ནས་ཡེ་ཁ་འཕྲུལ་གྱི་རྒྱལ་པོ་བྱུང་།
དེའི་འོག་མ་ནས་སྲིད་པ་གཞི་འཛིན་ནོར་གྱི་བདག་པོ་བྱུང་། དེའི་འོག་མ་ནས་ཡར་ཤུ་དམར་པོ་བྱུང་ངོ་། བདུན་ཚིགས་པ་དེ་གནམ་དུ་ཡར་བ་ལས། དཔལ་ཕྱག་ན་རྡོ་རྗེ་ཐུགས་ཁྲོས་ཏེ་དེད་པས་ཟིན། ས་ལ་ལན་གསུམ་བརྡབ་ནས་ཕྱག་རྒྱབ་པས་སྒོ་ང་གས་པའི་ནང་ནས་བདུད་ཀྱི་བུ་མི་འདྲ་བ་ལྷའི་སྲས་པོ་འདྲ་བ་ཅིག་བྱུང་ངོ་། ། སྐུ་གཟུགས་ནི་དཀར་ལ་ཆེ་བ། དབུ་ལ་གླིང་བཞི་རི་རབ་ཀྱི་དཔེ་འདྲ་བས་བརྒྱན་པ། ལུས་ལ་རྒྱལ་རྟགས་བཅུ་གསུམ་ཚང་བ་ངོ་མཚར་བ་གཅིག་བྱུང་ནས། ཡ་མཚན་སྐྱེས་ཏེ་མཚན་ཡང་སྤེ་དཀར་རྒྱལ་པོར་བཏགས་སོ། ། དེ་མ་ཐག་ཏུ་ལུས་པོ་མིའི་ལུས་པོ་ལ།
མགོ་བོ་བྱ་ཁྱུང་གི་མགོ་བོ་བྱུང་ནས། ལྷའི་དབང་པོ་བརྒྱ་བྱིན་གྱིས་ལྷའི་དགེ་བསྙེན་ཁྱུང་ཆེན་ཀླུ་འབྲུག་འདུལ་དུ་བཏགས་སོ། ། ལྷ་མ་ཡིན་ལ་དམག་འདྲེན་པའི་དུས། ཆིབས་སུ་སེང་གེ་དཀར་པོ་ཆིབས། སྐུ་ལ་དར་དཀར་གྱི་རལ་ག་གསོལ། དབུ་ལ་གླིང་ཞུ་སྔོན་པོ་གསོལ་བ། ཕྱག་ན་སྤུ་གྲི་བསྐོར་ཞིང་ཕྱིན་པས་དུས་སུ་ལྷ་མ་ཡིན་གྱི་དམག་བཅོམ་པས་ལྷའི་དགེ་བསྙེན་ཆེན་པོར་བཏགས་སོ། ། ལྷའི་ཡུལ་དུ་གྲགས་པའི་དུས་སུ་ལྷའི་བསམ་གཏན་བསྲུང་དུ་བཅུག་པས། བསམ་གཏན་གྱི་ཏིང་ངེ་འཛིན་དུ་ཞུགས་པའི་ཚེ། དགེ་བསྙེན་ནག་པོ་དུན་རིང་ཧར་དུ་བཏགས་སོ། །
དེ་ལྟའི་དུས་ན་མཚན་མང་པོ་ལགས་ཏེ། གང་ནས་བོས་ཀྱང་ལྷའི་དགེ་བསྙེན་བདག་ལགས་སོ། ། བདག་གི་ཡབ་ནི་བདུད། ཡུམ་ནི་ཀླུ་བདུད་གཟའ་སྨིན་དཀར་མོ་ལགས་སོ། ། འཁོར་ནི་སྟོང་དཔོན་ཆེན་པོ་དང་། དམག་དཔོན་ཆེན་པོ་དང་། སྲོག་བདག་ནག་པོ་དང་། རལ་པ་ནག་པོ་དང་། དར་ནག་ཆེན་པོ་ལགས་སོ། ། ཕྱིའི་བློན་པོ་ཧ་ར་དང་།
ལང་དྲ་དང་། ནང་གི་བློན་པོ་པུ་ཏྲ་རྡོ་རྗེ་དབང་། ཁོལ་པོ་འཛིན་པ་དང་། སྡོམ་པོ་དང་། གཡས་ཀྱི་མདའ་ར་བ། དཔའ་བོ་སྟག་ཆས་བརྒྱ། གཡོན་གྱི་རུ་འདྲེན་པ་ཉན་ཐོས་དགྲ་བཅོམ་བརྒྱ། སྔོན་གྱི་ཤུལ་སེལ་བུད་མེད་ནག་མོ་བརྒྱ། སླད་ཀྱི་རྗེས་ཉུལ་བ་བནྡེ་ནག་པོ་བརྒྱ། ཕྱག་བརྙན་བཟུང་བ་ལ་ཝ་ཁྱུང་སྤུན་བཞི་དང་འདི་རྣམས་སྐྱེས་པའི་ལུས་དང་།
སྤྲུལ་པའི་མིང་ནི་དེ་ལགས་སོ། ། བདག་ཅག་འཁོར་བཅས་རྣམས་བཀའ་བཞིན་བགྱིད་དོ། ཤེལ་ཕྲེང་དཀར་པོའི་རྒྱུད་ལས་གླེང་གཞི་དང་གླེང་བླང་བ་སྐྱེ་རྒྱུད་ཀྱི་ལེའུ་སྟེ་དང་པོའོ། ། ཞེས་གསུངས་པ་ལྟར་ཡིན་ནོ། ། དེ་དག་གིས་ནི་རྒྱལ་པོ་ཤེལ་ཕྲེང་གི་རྩ་རྒྱུད་ཀྱི་གླེང་གཞི་ནས་འབྱུང་ཚུལ་བཤད་པ་བསྟན་ཟིན་ནས། གཉིས་པ་ཤེལ་ཕྲེང་དཀར་པོའི་བཤད་རྒྱུད་ནས་འབྱུང་ཚུལ་བཤད་པ་ནི། དེ་ཡང་བཤད་རྒྱུད་དེ་ཉིད་ཀྱི་གླེང་གཞིའི་ལེའུ་ནས་འབྱུང་བའི་དོན་རྣམས་ཀྱི་སྙིང་པོ་བསྡུས་ནས་བརྗོད་ན་སྔོན་འདས་པའི་དུས་སུ། ཡབ་བདུད་རྗེ་བཙན་པོ་དང་། མ་ཀླུ་གཟའ་སྨིན་དཀར་མ་གཉིས་ལ་སྲིད་པའི་སྲས་མཆེད་ལྔ་བྱུང་བའི་ལྔ་ཚིགས་སུ་དགེ་བསྙེན་ཆེན་པོའམ། ཆོས་སྐྱོང་ཆེན་པོ་འདི་བྱུང་ངོ་། །
དེ་ནས་གནམ་གྱི་ཡབ་ལ་གུང་གི་ཡང་སྟེང་ན་བཞུགས་པ་ལ། སུས་ཀྱང་ཀླག་མ་བརྙེད་ཅིང་དབང་དུ་མ་འདུས་པ་ལ། གནམ་ནས་ཡས་བབས་ཀྱི་ཚུལ་དུ་བྱིས་པ་ལོ་བརྒྱད་པ་ཅིག་གི་རྣམ་པར་སྤྲུལ་ནས་བྷ་ཏ་ཧོར་གྱི་ཡུལ། བསམ་འགྲུབ་ཤེལ་གྱི་བྲག་ཕུག་ན་སློབ་དཔོན་པདྨ་སམྦྷ་ཝ་ཆོས་ཉིད་སྐྱེ་བ་མེད་པའི་དོན་རྟོགས་ཤིང་བཞུགས་པ་ལ། ཏིང་ངེ་འཛིན་ལས་གསད་པའི་བར་མཚམས་ཞིག་ན། གནོད་སྦྱིན་ཆེན་པོ་འདིས་སེང་གེ་དཀར་མོ་ཞིག་ཏུ་བྱས་ནས། སློབ་དཔོན་ལ་ཉམས་ཚད་བླངས་ཏེ། དཀྱིལ་འཁོར་གྱི་དབུས་སུ་ཁྱི་ཚུགས་མ་བྱས་ནས། ཁ་དང་མིག་གཉིས་གདེང་། རྣ་བ་གཞུང་ཏེ།
སློབ་དཔོན་གྱི་སྟེང་དུ་མཆོངས་ལ་ཁད་འདུག་པ་ལ། གུ་རུ་པདྨ་ཉིད་མངོན་པར་མཁྱེན་པ་མངའ་བས་གནོད་སྦྱིན་གྱི་བུ་མཐུ་བོ་ཆེ་ཞིག་ཡིན་པར་ཐུགས་ཀྱིས་མཁྱེན་ནས། དབང་ཆེན་གྱི་ཏིང་ངེ་འཛིན་དུ་བཞུགས་ནས་ཁ་ཊྭཾ་ག་རྩེ་གསུམ་གྱི་ཕྱག་རྒྱ་བཅས་ནས་བརྒྱབ་པས། སེང་གེ་དཀར་མོ་གནམ་དུ་བྲོས་ཏེ་སོང་བས། བནྡེ་ནག་པོ་གཅིག་ཏུ་བྱས་ནས་གནམ་རྡོ་དཀར་པོ་ལུག་ཙམ་ཞིག་ཐོག་གི་ཚུལ་དུ་ཕབ་བྱུང་བ། སློབ་དཔོན་གྱི་སྤྱི་བོའི་གཙུག་ཏུ་ཕོག་པ་ན། རེ་ཞིག་ཏིང་ངེ་འཛིན་ལ་མཉམ་པར་གཞག་སྟེ། དེ་ལས་བཞེངས་ནས་གུ་རུ་པདྨ་ཉིད་ཀྱིས་དབང་ཆེན་གྱི་ཏིང་ངེ་འཛིན་དུ་ཞུགས་ནས་ལྕགས་ཀྱུའི་ཕྱག་རྒྱས་བཀུག་པས། དགེ་བསྙེན་གཞོན་ནུ་ཅིག་ཏུ་བྱས་ནས་ལག་ན་ཤེལ་ཕྲེང་བརྒྱ་རྩ་བརྒྱད་པ་ཅིག་ཐོགས་ནས་སློབ་དཔོན་གྱི་དྲུང་དུ་བྱུང་བས། སློབ་དཔོན་གྱི་ཞལ་ནས།
གནོད་སྦྱིན་གྱི་བུ་ལ་དགེ་བསྙེན་གྱི་ཚུལ་སྟོན་པ་ཁྱོད་སུ་ཡིན་གསུངས་པ་ལ། དགེ་བསྙེན་ན་རེ། ། བདག་བདུད་ཀྱི་བུ་ལ་ཀླུ་ཡི་ཚ་སྟེ། བདུད་ཀྱི་བུ་ལ་དམ་ཚིག་བསྲེ་ནུས་སམ་ཟེར། སློབ་དཔོན་གྱི་ཞལ་ནས། དམ་ཚིག་བསྲེས་ན་བཀའི་བསྟན་པ་མ་ནུབ་བར་དུ་བསྲུང་ནུས་སམ་མི་ནུས་གསུངས་པ་ལ། གནོད་སྦྱིན་ན་རེ། དམ་ཚིག་བསྲེས་ནས་བདག་གིས་བསྟན་པ་མ་ནུབ་བར་དུ་བསྲུང་ནུས་སོ་ཞེས་ཞུས་ཏེ། དེ་ནས་སློབ་དཔོན་གྱིས་ཁྱུང་གཤོག་གི་ཕྱག་རྒྱས་དབང་དུ་བསྡུས་པས། དགེ་བསྙེན་ཆེན་པོ་དེས་དམ་བཏགས་སྲོག་གི་སྙིང་པོ་ཕུལ་བ་ལ།
ཨོཾ་བཛྲ་རཀྵ་རཱ་ཛ་ཙིཏྟ་ཟུང་། ཁ་རག་རྨ་ཤ་རྦད་རྦད། ཁུ་ན་དུམ་བུར་བཤིག ། འདས་ན་རཀྵ་ཙིཏྟ་ཕྱུང་རྦད། ལྡོག་ན་རཀྵ་མྱོགས་རྦད་རྦད་ཏྲི་གཏུམ། ཅེས་སློབ་དཔོན་ལ་ཕུལ་ལོ། ། སློབ་དཔོན་གྱི་ཐུགས་ཀྱི་ཉིང་ཁུ་ནས་གསང་བའི་བཅུད་བཏོལ་ནས། ལག་ཏུ་རྡོ་རྗེ་གཏད། ལྕེ་ལ་ཨ་མྲི་ཏ་བཞག་ནས་གསང་བའི་དམ་ལ་ནི་བཏགས། མཐུན་པའི་དམ་རྫས་ནི་བྱིན།
དབང་རྣམ་པ་་་་་་སྐུ་གསུང་ཐུགས་ཡོན་ཏན་འཕྲིན་ལས་ཀྱི་བྱིན་གྱི་རླབས་ལྔ་ཡང་བསྐུར་ནས། དེ་ནས་སློབ་དཔོན་ལ་སློབ་བུ་དགེ་བསྙེན་གྱི་གདུང་བའི་དབྱངས་བླངས་ནས་རིན་པོ་ཆེའི་ཕྲེང་བ་དེར་ཕུལ་ཏེ། ཆོས་ཀྱི་དབྱིངས་དང་སྦྱོར་བའི་ཤེལ་ཕྲེང་དཀར་པོ་འདི། ། བདུད་ཀྱི་བུར་སྐྱེས་དགེ་སྡིག་དོན་མ་རྟོགས། ། དགེ་སྡིག་དོན་རྟོགས་ལྷ་དང་བླ་མ་ལ། ། རིག་པའི་མེ་ཏོག་འདི་འབུལ་བཞེས་སུ་གསོལ། ། ཅེས་བརྗོད་ཅིང་མེ་ཏོག་ཕུལ་ལོ། ། དེ་ནས་སློབ་དཔོན་གྱིས་ཀྱང་རིགས་དང་སྦྱར་ཏེ་གསང་མཚན་བཏགས་པ་ནི། རྡོ་རྗེ་ཁྱུང་ཆེན་ཀླུ་འབྲུག་འདུལ་ཞེས་བྱ་བར་བཏགས་སོ། ། དེ་ནས་སློབ་དཔོན་གྱིས་ཕྱག་རྒྱ་རྣམ་པ་དྲུག་གི་དབང་བསྐུར་བ་མཛད་དེ།
རྡོ་རྗེ་རྩེ་གསུམ་གྱི་ཕྱག་རྒྱ་བཅིངས་ནས། ཆོས་ཀྱི་དབྱིངས་དང་ནམ་མཁའ་གཉིས་སུ་མེད། ། དེ་རིང་ཕན་ཆད་སྐལ་ལྡན་ཁྱོད་ཉིད་ལ། ། ཆོས་ཀྱི་རིགས་ཀྱི་ཕྱག་རྒྱས་དབང་བསྐུར་བས། ། ཆོས་ཉིད་སྐྱེ་བ་མེད་པའི་དོན་རྟོགས་ཤོག ། ཞེས་པས་ཕྱག་རྒྱའི་དབང་དང་པོ་དང་། དེ་རིང་ཕྱིན་ཆད་སྐལ་ལྡན་བུ་ཁྱོད་ལ། ། རྡོ་རྗེ་རིགས་ཀྱི་ཕྱག་རྒྱས་དབང་བསྐུར་བས། ། མེ་ལོང་ལྟ་བུའི་ཡེ་ཤེས་དབང་ཐོབ་ཤོག ། ཞེས་པས་ཕྱག་རྒྱའི་དབང་གཉིས་པ་དང་།
དེ་རིང་ཕྱིན་ཆད་སྐལ་ལྡན་བུ་ཁྱོད་ལ། ། རིན་ཆེན་རིགས་ཀྱི་ཕྱག་རྒྱས་དབང་བསྐུར་བས། ། མཉམ་པ་ཉིད་ཀྱི་ཡེ་ཤེས་དབང་ཐོབ་ཤོག ། ཞེས་པ་ཕྱག་རྒྱའི་དབང་གསུམ་པ་དང་། དེ་རིང་ཕྱིན་ཆད་སྐལ་ལྡན་བུ་ཁྱོད་ལ། པདྨ་རིགས་ཀྱི་ཕྱག་རྒྱས་དབང་བསྐུར་བས། ། སོ་སོར་རྟོག་པའི་ཡེ་ཤེས་དབང་ཐོབ་ཤོག ། ཞེས་པ་ཕྱག་རྒྱའི་དབང་བཞི་པ་དང་། དེ་རིང་ཕྱིན་ཆད་སྐལ་ལྡན་བུ་ཁྱོད་ལ། ། ལས་ཀྱི་རིགས་ཀྱི་ཕྱག་རྒྱས་དབང་བསྐུར་བས། །
བྱ་བ་ནན་ཏན་ཡེ་ཤེས་དབང་ཐོབ་ཤོག ། ཞེས་པས་ཕྱག་རྒྱའི་དབང་ལྔ་པ་དང་། དེ་རིང་ཕྱིན་ཆད་སྐལ་ལྡན་བུ་ཁྱོད་ལ། ། ཐུགས་རྗེ་སྐྱབས་སྦྱིན་ཕྱག་རྒྱས་དབང་བསྐུར་བས། ། འཕྲིན་ལས་རྒྱ་མཚོ་སྒྲོལ་བའི་དབང་ཐོབ་ཤོག ། ཞེས་པས་ཕྱག་རྒྱའི་དབང་དྲུག་ཕྱག་རྒྱ་སོ་སོ་དང་བཅས་རིམ་པ་བཞིན་དབང་བསྐུར་བ་མཛད་ནས། དེ་ནས་་་་་་ཡང་རྒྱལ་པོ་ནུས་མཐུ་དང་ལྡན་པར་བྱ་བའི་ཕྱིར། ཕྱག་མཚན་རྣམ་པ་ལྔའི་དབང་བསྐུར་བར་མཛད་པ་ནི། ཐོག་མར་སྟག་གི་རྒྱལ་མཚན་གཏད་དེ། དེ་རིང་ཕྱིན་ཆད་སྐལ་ལྡན་བུ་ཁྱོད་ལ། །
སྟག་གི་རྒྱལ་མཚན་དག་གིས་དབང་བསྐུར་བས། ། སྟག་གིས་གཅན་གཟན་ཐམས་ཅད་ཟིལ་གྱིས་གནོན་པ་ལྟར། ། རྒྱལ་པོ་ཁྱེད་ཀྱིས་འཇིག་རྟེན་ཐམས་ཅད་ཟིལ་གྱིས་གནོན་པའི་དབང་ཐོབ་ཤོག ། ཞེས་པ་ཕྱག་མཚན་དང་པོའི་དབང་དང་། དེ་རིང་ཕྱིན་ཆད་སྐལ་ལྡན་བུ་ཁྱོད་ལ། ། སྤྲེ་འུའི་རྒྱལ་མཚན་ཆེན་པོས་དབང་བསྐུར་བས། ། ཧ་ནུ་མ་དེས་སྤྲེ་འུ་ཐམས་ཅད་འདུལ་བ་ལྟར། ། རྒྱལ་པོ་ཁྱོད་ཀྱིས་དགྲ་རྣམས་འདུལ་བར་ཤོག ། ཞེས་པས་ཕྱག་མཚན་གཉིས་པའི་དབང་དང་། དེ་རིང་ཕྱིན་ཆད་སྐལ་ལྡན་བུ་ཁྱོད་ལ། །
བྱ་རྒོད་རྒྱལ་མཚན་ཆེན་པོས་དབང་བསྐུར་བས། ། བྱ་རྒོད་འདབ་ཆགས་ཟིལ་གྱིས་གནོན་པ་ལྟར། ། རྒྱལ་པོ་ཁྱོད་ཀྱིས་དགྲ་རྣམས་ཟིལ་གྱིས་གནོན་པའི་དབང་ཐོབ་ཤོག ། ཞེས་པས་ཕྱག་མཚན་གསུམ་པའི་དབང་དང་། དེ་རིང་ཕྱིན་ཆད་སྐལ་ལྡན་བུ་ཁྱོད་ལ། ། སྤྱང་ཁུའི་རྒྱལ་མཚན་ཆེན་པོས་དབང་བསྐུར་བས། ། སྤྱང་ཁུས་གཅན་གཟན་ཐམས་ཅད་ཟིལ་གྱི་གནོན་པ་ལྟར། ། རྒྱལ་པོ་ཁྱོད་ཀྱིས་དགྲ་རྣམས་ཟིལ་གྱི་གནོན་པའི་དབང་ཐོབ་ཤོག ། ཞེས་པས་ཕྱག་མཚན་བཞི་པའི་དབང་དང་། དེ་རིང་ཕྱིན་ཆད་སྐལ་ལྡན་བུ་ཁྱོད་ལ། །
ཟ་འོག་རྒྱལ་མཚན་ཆེན་པོས་དབང་བསྐུར་བས། ། རྒྱལ་པོ་ཁྱོད་ཀྱི་ལོངས་སྤྱོད་དང་ནི་མཐུན་པར་ཤོག ། ཞེས་ཕྱག་མཚན་ལྔའི་དབང་རྣམས་རིམ་པར་བཞིན་བསྐུར་བར་མཛད་དེ། དེ་ནས་ཨོཾ་ཨཱཿཧཱུྃ་གིས་དགེ་བསྙེན་ཆེན་པོ་བྱིན་གྱིས་རླབས་ནས། དེར་སློབ་དཔོན་དང་དགེ་བསྙེན་གཉིས་སློབ་དཔོན་དང་སློབ་བུར་གྱུར་པ་ཡིན་ནོ། ། དེ་རྣམས་ནི་རྒྱལ་པོ་ཤེལ་ཕྲེང་དཀར་པོའི་མན་ངག་གི་བཤད་རྒྱུད་ཀྱི་གླེང་གཞིའི་ལེའུ་ལས་འབྱུང་བའི་དོན་རྣམས་སྙིང་པོ་བསྡུས་ནས་བྲིས་པ་ཡིན་ལ། དེ་ནས་ཆོས་སྐྱོང་ཆེན་པོ་འདི་ཉིད་བསམ་ཡས་ལྷུན་གྱིས་གྲུབ་པའི་གཙུག་ལག་ཁང་དུ་བྱོན་པའི་ཚུལ་ནི་གོང་དུ་བཤད་པ་ལྟར་སྤྲུལ་པའི་རྒྱལ་པོ་ཁྲི་སྲོང་ལྡེའུ་བཙན་ཡབ་སྲས་ཀྱིས་བྷ་ཏ་ཧོར་གྱི་བསྒོམ་གྲྭ་བཅོམ་ནས་དངོས་སྤྱད་རྣམས་ཁྱེར་བའི་རྗེས་སུ་འབྲངས་པའི་ཚུལ་གྱིས་རྒྱལ་པོ་པེ་ཧ་ར་འཁོར་བཅས་བསམ་ཡས་སུ་ལྷགས་པ་ན། སློབ་དཔོན་པདྨ་འབྱུང་གནས་ཀྱིས་སྤེ་དཀར་གླིང་དུ་བྱོན་ནས་སྤེ་དཀར་གྱི་སྐུ་རྣམས་བཞེངས་ཤིང་། ཆོས་སྐྱོང་འདིའི་ཕྱི་རྟེན་དུ་སྲོག་ཆགས་དཀར་པོ་དང་། ནང་རྟེན་དུ་སྨྱུག་རྒོད་ལ་དར་སྣ་ཚོགས་བཏགས་པ་དང་།
རྔ་མ་སྣ་ཚོགས་བཏགས་པ་དང་། གསང་རྟེན་དུ་སྐུ་འབག་དང་མདོས་ལ་སོགས་པ་བཙུགས་ནས་སྲུང་མ་བྱེད་པར་བཀའ་བསྒོས་ཤིང་ཁས་བླངས་སོ། ། དེ་རྣམས་ཀྱིས་ཤེལ་ཕྲེང་དཀར་པོའི་བཤད་རྒྱུད་ལས་འབྱུང་ཚུལ་བསྟན་པ་སྟེ་དེ་ཡན་གྱིས་བྱེ་བྲག་བཀའ་སྲུང་མཆོག་གི་བྱོན་ཚུལ་བཤད་པ་ལ་གཉིས་ཡོད་པའི་ཕྱི་མ་རྒྱལ་པོ་ཤེལ་ཕྲེང་དཀར་པོའི་རྩ་བ་དང་བཤད་པའི་མན་ངག་གི་རྒྱུད་རྣམས་ནས་ཇི་ལྟར་འབྱུང་བའི་ཚུལ་མ་ལུས་པ་བཤད་ཟིན་ཏོ། ། དེ་དག་གིས་ནི་དཔལ་བསམ་ཡས་ལྷུན་གྱི་གྲུབ་པའི་གཙུག་ལག་ཁང་ཆེན་པོ་བཀའ་སྲུང་དང་བཅས་པའི་བྱོན་ཚུལ་ལེགས་པར་བཤད་པ་ཆོས་སྐྱོང་ཡིད་བཞིན་ནོར་བུ་དགེས་པར་བྱེད་པའི་ཡིད་འཕྲོག་ལྷའི་རོལ་མོ་དགོས་འདོད་ཀུན་འབྱུང་ཞེས་བྱ་བ་ལས་བཀའ་སྲུང་མཆོག་གི་བྱོན་ཚུལ་བཤད་པའི་སྐབས་སྟེ་གཉིས་པའོ།། ༈ །།སྤྱི་དོན་གསུམ་པ་དེ་ལས་འཕྲོས་པའི་སྐབས་སུ་བབས་པའི་དོན་གཞན་བསྟན་པ་ནི། དེ་ཡང་འོ་སྐོལ་གྱི་སྟོན་པ་ཟས་གཙང་སྲས་པོའི་བསྟན་པ་ལུང་གི་དུས་ཀྱི་མཇུག་འདིར་སྐྱེ་བོ་ངན་པ་ཕལ་ཆེར་རྣམས་གསུང་རབ་ཀྱི་དོན་ལ་རྟོག་དཔྱོད་དང་བྲལ་བས། ཆོས་གང་ལ་ཡང་རྨོངས་པའི་རང་བཞིན་དུ་གྱུར་ཀྱང་། སློབ་དཔོན་བླུན་པོ་འགའ་ཞིག་གི་ངག་བགྲོས་ཀྱི་རྗེས་སུ་འབྲངས་ནས་དོན་མེད་རི་བོང་ཅལ་རྒྱུགས་ཀྱི་རྟོག་དཔྱོད་ལ་རེམ་པའི་སྐྱེ་བོ་ཧུ་རེ་ལོང་མང་པོ་ཞིག་འདི་སྐད་དུ། ། ད་ལྟའི་བསམ་ཡས་ཆོས་སྐྱོང་ཆེན་པོ་འདི་ནི། འཇིག་རྟེན་རང་རྒྱུད་པའི་རྒྱལ་འགོང་གདུག་པ་ཅན་ཞིག་ཡིན་པས།
འདིས་གནོད་པ་བསྲུང་བ་ལ། ཆོས་ཉིད་ཟབ་མོའི་ལྟ་བའི་གོ་ཡུལ་ཙམ་ཡོད་པ་དང་། དྲག་སྔགས་ཅུང་ཟད་བགྲངས་པའི་ཡུས་པོ་ཆེ་འགའ་ཞིག་དང་། རྒྱལ་པོའི་སྒྲིབ་ཤིང་ལ་སོགས་པའི་སྲུང་བ་སྣ་ཚོགས་དང་། བོན་པའི་རྒྱལ་མདོས་དང་། བགེགས་གཏོར་གཏོང་བ་སོགས་ཀྱི་བཟློག་པར་སེམས་ཤིང་། སློབ་དཔོན་ཆེན་པོས་བསམ་ཡས་ས་འདུལ་མཛད་དུས་བཏུལ་བའི་རྒྱལ་འགོང་སྤེ་དཀར་དེ་ཡང་། ཆོས་སྐྱོང་ཆེན་པོ་འདི་ཡིན་ནོ་ཞེས་སྨྲ་ཞིང་རྣམ་དཔྱོད་དང་བྲལ་བའི་སྐྱེ་བོ་ཕལ་ཆེར་དེའི་རྗེས་སུ་རྒྱུག་པ་མཐོང་མོད། དེ་དག་ནི་ཤིན་ཏུ་མ་བརྟགས་པ་ཆེན་པོ་སྟེ། སྤྱིར་ཆོས་སྐྱོང་ཆེན་པོ་འདི་འཇིག་རྟེན་དྲེགས་བྱེད་ཀུན་གྱི་གཙོ་བོ་ཡིན་པས་དེའི་འཁོར་དུ་གཏོགས་པའི་རྒྱལ་བཙན་སོགས་ཀྱི་གནོད་པ་ལ་གོང་གི་རྐྱེན་བཟློག་དེ་དག་གིས་ཕན་པར་སྲིད་མོད།
ཆོས་སྐྱོང་ཆེན་པོ་རང་ཉིད་ནི་ངེས་དོན་ལ་ཡང་དག་པ་རྫོགས་པའི་སངས་རྒྱས་ཀྱི་ཐུགས་གཉིས་སུ་མེད་པའི་ཡེ་ཤེས་གཅིག་གིས་བསྡུས་ཀྱང་གདུལ་བྱ་གཞན་གྱི་ངོར། དུས་ངན་སྙིགས་མ་མཐར་ཐུག་པ་ན། སངས་རྒྱས་ཀྱི་བསྟན་པ་བསྲུང་ཞིང་སྐྱོང་བ་ལ། རྩལ་དྲག་དང་ལྡན་པ་གཞན་ལས་ཀྱང་ཆེས་མཆོག་ཏུ་གྱུར་པའི་འཇིག་རྟེན་དྲེགས་བྱེད་ཀུན་གྱི་གཙོ་བོ་གནོད་སྦྱིན་མཐུ་བོ་ཆེའི་ཚུལ་གྱི་སྐུར་བསྟན་པར་ངེས་ཏེ། དེ་སྐད་དུ། རྒྱུད་སངས་རྒྱས་མཉམ་སྦྱོར་ལས། རེ་འགའ་ཞི་ལ་རེ་འགའ་ཁྲོ། ། རེ་འགའ་བགེགས་ཆེན་དོན་མཛད་ཅིང་། ། ཞེས་པ་དང་། རྡོ་རྗེ་གུར་གྱི་རྒྱུད་ལས་ཀྱང་།
གང་སུ་སྣང་ནས་ཀྱང་སེམས་ཅན་གྱི་དོན་མཛད་དོ། ། སེང་གེར་སྣང་ནས་ཀྱང་སེམས་ཅན་གྱི་དོན་མཛད་དོ། ། ཆང་འཚོང་མ་དང་སྨད་འཚོང་མར་སྣང་ནས་ཀྱང་སེམས་ཅན་གྱི་དོན་མཛད་དོ། ། ཞེས་གསུངས་པས་མཚོན་ནས་ཞིང་ཁམས་དག་པ་ལ་ལར་དཀྱིལ་འཁོར་གྱི་གཙོ་བོ། ལ་ལར་ནི་འཁོར། ལ་ལར་ནི་བསྡུ་པ་པོ་ལ་སོགས་པའི་སྣང་བརྙན་དང་། ལ་ལར་མཛད་པ་བཅུ་གཉིས་ཀྱི་ཚུལ་སྟོན་པའི་སངས་རྒྱས་དང་། གཞན་ཡང་བྱང་ཆུབ་སེམས་དཔའ་དང་། ཉན་ཐོས་དང་། རང་སངས་རྒྱས་དང་།
མཁས་པ་པཎྜི་ཏ་དང་། གྲུབ་པ་དང་རིག་པ་འཛིན་པའི་ས་ལ་གནས་པ་དང་། ཨ་ཝ་དྷུ་ཏི་དང་། བྷུ་སུ་ཀུ་དང་། ཀུ་ས་ལི་དང་། འཁོར་ལོས་བསྒྱུར་བ་ལ་སོགས་པའི་རྒྱལ་པོ་དང་། ཁམས་ཀྱི་རྒྱལ་ཕྲན་དང་། བློན་པོ་དང་། བྲམ་ཟེ་དང་། དགེ་སྦྱོངས་དང་།
ཁྱིམ་བདག་དང་། ཡིད་བཞིན་གྱི་ནོར་བུ་དང་། གྲུ་གཟིངས་དང་། ཟམ་པ་དང་། སྨན་དང་། ཟས་དང་། གོས་དང་། རི་བོ་དང་། བྱ་དང་། རི་དྭགས་ལ་སོགས་པ།
མདོར་ན་སྣོད་བཅུད་ཀྱི་རྣམ་པ་ཐམས་ཅད་པ་འདོད་དགུར་བསྒྱུར་བའི་གཟུགས་ཀྱི་རྣམ་རོལ་དུ་མས་འགྲོ་བ་རྣམས་རང་རང་གི་སྐལ་བ་དང་འཚམས་པའི་སྤྱོད་པ་དང་གཏམ་གྱི་མཚམས་སྦྱར་ཏེ། མཐར་ངེས་པར་ཟུང་འཇུག་རྡོ་རྗེ་འཆང་ཆེན་པོའི་སར་དཀྲི་བར་མཛད་པ་ཁོ་ན་ལས་མི་འདའ་བར་གསུངས་པ་ལས། ཆོས་སྐྱོང་ཡིད་བཞིན་གྱི་ནོར་བུ་འདི་ནི་འཇིག་རྟེན་དྲེགས་པའི་གཙོ་བོ་གནོད་སྦྱིན་མཐུ་བོ་ཆེའི་སྐུ་སྤྲུལ་ནས་སེམས་ཅན་གྱི་དོན་མཛད་པ་ཡིན་པར་ངེས་ལ། དེ་བཞིན་ཏུ་གསང་སྔགས་རྙིང་མའི་རྒྱུད་མང་པོ་ལས་ཀྱང་། དོན་ལ་ཡེ་ཤེས་པ་ལ་རྣམ་པ་བདུད་བཙན་རྒྱལ་པོ་སོགས་འཇིག་རྟེན་པའི་ཚུལ་བཟུང་བ་མང་དུ་འབྱུང་བར་གསུངས་བའི་དོན། རྡོ་རྗེ་ཕུར་པའི་སྒྲུབ་ཐབས་རྒྱས་པ་བཀླགས་པ་དོན་འགྲུབ་ཀྱི་གཞུང་ལས་ཀྱང་བྱིན་དབབ་ཀྱི་སྐབས་སུ། གྱིང་ཆེན་ཀ་རའི་ལྷ་ཚོགས་བྱིན་རླབས་ཅན། ། ཞེས་པ་དང་། སྨན་མཆོད་ཀྱི་སྐབས་སུ། གྱིང་ཆེན་བཅོ་བརྒྱད་གྱིང་ཕྲན་འབུམ་སྡེ་ལ། །
ཞེས་གསུངས་པ་ཡང་དོན་འདི་དག་ལ་དགོངས་པ་ཡིན་ཏེ་ས་ལོ་འཇམ་པའི་རྡོ་རྗེའི། རིན་ཆེན་རྩེ་བའི་གཉེར་པའི་དྲིས་ལན་ལས། གྱིང་ཀ་ར་ཞེས་པ་ནི་འོག་གི་སྨན་མཆོད་ཀྱི་སྐབས་ན། གྱིང་ཆེན་བཅོ་བརྒྱད་གྱིང་ཕྲན་འབུམ་སྡེ་ལ། ། ཞེས་པ་དང་དོན་གཅིག་བཙན་བདུད་རྒྱལ་པོ་སོགས་འཇིག་རྟེན་པའི་ཚུལ་བཟུང་པ་རྣམས་ཡིན་ལ། འདི་དག་ངོས་འཛིན་རྙིང་མའི་ཡིག་ཆ་རྒྱ་ཆེ་བ་རྣམས་སུ་གསལ། ཞེས་གསུངས་པ་ལྟར་ཡིན་པས་སོ། ། གཞན་ཡང་འཇིག་རྟེན་རང་རྒྱུད་པའི་འབྱུང་པོ་རྣམས་ནི་ཇི་ལྟར་སྟོབས་ཆེ་ཡང་། རང་རང་གི་སྨོན་ལམ་སོགས་ཀྱི་འཕེན་པ་རྫོགས་པ་ན། བླ་མ་དགེ་བའི་བཤེས་གཉེན་སོགས་ཀྱི་རྐྱེན་ལ་བརྟེན་ནས་ལུས་ངན་དེ་བོར་ཏེ་ཚེའི་དུས་བྱེད་པ་ཆོས་ཉིད་ཡིན་ལ།
ཆོས་སྐྱོང་ཆེན་པོ་ཀུན་ཁྱབ་རྡོ་རྗེ་དྲག་པོ་རྩལ་འདི་ཉིད་ནི་གོང་དུ་རྒྱས་པར་བཤད་པ་ལྟར། ཐོག་མར་བཅོམ་ལྡན་འདས་དཔལ་རྟ་མགྲིན་དབང་གི་རྒྱལ་པོ་པདྨ་ཧེ་རུ་ཀ གསང་བདག་ཕྱག་ན་རྡོ་རྗེ་སོགས་ཀྱི་ཡེ་ཤེས་ཀྱི་སྤྲུལ་པའི་དཀྱིལ་འཁོར་དུ་དབང་བསྐུར་ཞིང་། དེ་རྗེས་སློབ་དཔོན་ཆེན་པོས་དབང་དང་གསང་མཚན་ཕོག་ནས་རང་གི་སྲུང་མར་མཛད་པ་དང་། གཞན་ཡང་བལ་པོའི་སློབ་དཔོན་ཧཱུྃ་ཀ་ར་དང་། ཁ་ཆེའི་སློབ་དཔོན་བི་མ་ལ་མི་ཏྲ་སོགས་གྲུབ་ཐོབ་རིགས་འཛིན་རྩོད་མེད་དུ་མས་བཀའ་སྲུང་དུ་མཛད་ཅིང་། བོད་གངས་རིའི་ཁྲོད་འདིར་ཡང་སྔོན་བྱོན་པའི་ལོ་ཆེན་སྐྱེས་མཆོག་དུ་མ་ཞིག་གིས་སྲུང་མར་བསྟེན་ཞིང་བསྔགས་པ་ཆེན་པོ་མཛད་པ་ལ་བརྟེན་ནས་དབུས་གཙང་ཁམས་གསུམ་གྱི་དགོན་རྙིང་དྲེགས་པ་ཅན་ཕལ་ཆེར་ན་ཆོས་སྐྱོང་འདི་སྲུང་མ་ལ་འབྱུང་བའི་རྒྱུ་མཚན་དེ་ཡིན་ཞིང་། ཁྱད་པར་མཁན་པོ་བོ་དྷི་སཏྭ་ཉིད་སངས་རྒྱས་ཀྱི་བསྟན་པ་སྤྱི་དང་། དཔལ་བསམ་ཡས་ཉམས་པ་གསོ་བ་ལ་བསམ་བཞིན་དུ་བྱོན་པའི་འགྲོ་བའི་མགོན་པོ་དཔལ་ལྡན་བླ་མ་དམ་པ་བསོད་ནམས་རྒྱལ་མཚན་ནས་བཟུང་། སྙིགས་དུས་ཀྱི་བསྟན་པའི་གསལ་བྱེད་དམ་པ་དཔལ་ས་སྐྱ་པ་ཆེན་པོ་སྔགས་འཆང་ངག་གི་དབང་པོ་ཀུན་དགའ་རིན་ཆེན་བཀྲ་ཤིས་གྲགས་པ་རྒྱལ་མཚན་དཔལ་བཟང་པོ་ཡབ་སྲས་ཀྱི་བར་དུ་བྱོན་པའི་ས་སྐྱ་པའི་གདུང་བརྒྱུད་འཁྲུལ་པའི་དྲི་མ་དང་བྲལ་བ་ཐམས་ཅད་ཀྱི་གསུང་ལས་ཀྱང་།
བསམ་ཡས་ཆོས་སྐྱོང་ཆེན་པོ་འདི། ས་སྐྱ་པའི་འཕྲིན་ལས་ཀྱི་མགོན་པོ་པུ་ཏྲ་དམར་པོ་ཡིན་ཞེས་མགྲིན་གཅིག་ཏུ་བཀའ་སྩོལ་བར་མཛད་པ་དང་། མདོར་ན་ཆོས་སྐྱོང་ཆེན་པོ་འདི་ཉིད་ནི་སངས་རྒྱས་ཀྱི་བསྟན་པ་ཇི་སྲིད་གནས་ཀྱི་བར་དུ་བསྟན་པ། བསྟན་འཛིན། གཙུག་ལག་ཁང་དང་བཅས་པའི་སྐོར་སྲུང་མཛད་ཅིང་བརྟན་པར་བཞུགས་པར་ཡོངས་སུ་གྲགས་ཤིང་མངོན་སུམ་དུ་གྲུབ་པ་འདིས་ཕྱིར། དེས་ན་ཐོག་མར་འབྱུང་པོར་སྐྱེས་པ་ནས་བཟུང་ལོ་གྲངས་འགའ་ཞིག་གམ། མི་རབས་འགའ་ཤས་སོགས་ནས་ཚེ་འཕོས་ནས་འགྲོ་བའི་འཇིག་རྟེན་རང་རྒྱུད་པའི་ལྷ་འདྲེ་རྣམས་དང་ཆོས་སྐྱོང་འདི་འདྲ་བར་སེམས་པ་ནི་བླུན་པ་བས་ཀྱང་ཆེས་བླུན་པའི་མཐར་ཐུག་པར་ཤེས་པར་བྱའོ། ། འོ་ན་ཡེ་ཤེས་པ་ཡིན་ན་གང་ཟག་སོ་སྐྱེའི་རྩ་སྦུག་དུ་འབྱོན་པ་མི་རིགས་སོ་སྙམ་ན། དེ་ནི་ངེས་པ་མེད་དེ། དོན་ལ་ཡེ་ཤེས་པ་ལ།
རྣམ་པ་འཇིག་རྟེན་པའི་ཚུལ་བཟུང་བའི་དྲེགས་པ་ཅན་མང་པོ་ཞིག་དེ་ལྟ་བུའི་སྣང་ཚུལ་སྟོན་པ་མང་དུ་འབྱུང་བ་དང་། ལྷག་པར་རང་རེ་རྗེ་བཙུན་ས་སྐྱ་པའི་བཀའ་སྲུང་དཔལ་ལྡན་ལྷ་མོ་འདོད་པ་ཁམས་ཀྱི་དབང་ཕྱུག་མ་དང་ཐུགས་རྒྱུད་ཅིག་པའི་ལྷ་མོ་དུད་སོལ་མ་ཡང་སྔོན་གྱི་དུས་སུ་གང་ཟག་འགའ་ཞིག་ལ་ལུང་བསྟན་པ་སྩལ་བའི་ཚེ། དེ་དུས་ཀྱི་ལོག་རྟོག་ཅན་འགའ་ཞིག་གིས་ངན་སྨྲ་ཅི་ཡང་ཞིག་བགྱིས་པ་དེའི་ཚེ་དུས་མཚུངས་མཁས་པ་དག་གིས་འདི་སྐད་དུ། ཡེ་ཤེས་ཀྱི་ལྷ་མི་ལ་མི་འབབ། ། འབབ་པ་འདི་དག་འཇིག་རྟེན་པའོ། ། ཞེས་སྨྲ་བ་ནི་ཤིན་ཏུ་མི་འཐད་པ་སྟེ། དུས་ཀྱི་འཁོར་ལོ་ལས། རྡོ་རྗེ་ཤུགས་ཕབ་ནས་དེ་ལ་དགེ་མི་དགེ་དྲི་བ་དང་། སླར་གཤེགས་སུ་གསོལ་བ་བཤད་ཅིང་། གཞན་ཡང་རྒྱུད་སྡེ་ནས་རྡོ་རྗེ་སེམས་དཔའ་འབེབས་པའམ།
ཡེ་ཤེས་དབབ་པའི་ཆོ་ག་བཤད་པ་ཐམས་ཅད་དོན་མེད་པར་འགྱུར་བས་སོ། ། ཞེས་བཤད་འདུག་པ་ནི་ཤིན་ཏུ་འཐད་པར་མངོན་ཏེ་ཞིང་སྐྱོང་གི་དབང་པོ་དུར་ཁྲོད་ཀྱི་བདག་པོ་ཡང་། གང་ཟག་ཕལ་པའི་རྩ་སྦུག་དུ་བྱོན་ནས་སྔགས་འཆང་རྡོ་རྗེ་འཛིན་པ་མཆོག་གི་འཕྲིན་ལས་བསྒྲུབ་པར་མཛད་པ་སྟེ། དེ་ཡང་རྗེ་རྡོ་རིང་པ་ཆེན་པོ་ཀུན་བཟང་ཆོས་ཀྱི་ཉི་མ་ལ་ལན་ཅིག་གསོལ་ཇ་ཅུང་ཟད་དཀོན་པ་ཞིག་གི་ཚེ། ། ཉེ་གནས་ཀོང་པོ་ངོར་ལ་གསོལ་ཇ་བསྒྲུབ་དུ་འགྲོ་ཁར། རྗེ་རྡོ་རིང་པ་ཆེན་པོས་ཞལ་བཀུར་གྱི་ཚུལ་དུ། དུར་ཁྲོད་བདག་པོ་ལ་ཁོའི་འདའ་ལ་རྒྱུག་ལ་ཇ་ཁུག་ཤོག་གསུངས་པས། ཉེ་གནས་དཔོན་གཡོག་ཚོས་ངོར་དགོན་པའི་མདའི་ཇ་པ་ཞིག་གི་ནང་དུ་གནས་ཚང་གཡར་བའི་ཚེ། དེ་པའི་གཡོག་ཞིག་ལ་ཞིང་སྐྱོང་དུར་ཁྲོད་བདག་པོ་བབས་ནས། ཇ་དགོས་ཚུལ་སྨྲས་པས།
ཚོང་པ་རྣམས་ལ་རྟོག་པ་སྐྱེས་ནས། གསོལ་ཇ་ཤིན་ཏུ་དངོས་གཙང་བ་སྟོན་ནས་ཚོང་འབུལ་བྱས་པ་བྱུང་ཞེས། ཚར་ཆེན་ཆོས་ཀྱི་རྒྱལ་པོས་མཛད་པའི་རྗེ་རྡོ་རིང་པའི་རྣམ་ཐར་ངོ་མཚར་དད་པའི་སྤུ་ལོང་གཡོ་བ་ཞེས་བྱ་བ་ལས་འབྱུང་ཞིང་། གཞན་ཡང་དཔལ་ལྡན་དམག་ཟོར་རྒྱལ་མོ་ཉིད་ཀྱང་གང་ཟག་ཕལ་པ་ལ་འབྱོན་པའི་ཚུལ་ཡང་གོང་དུ་བཤད་པ་དེ་དག་དང་མཚུངས་ལ། དེས་ན་ཡེ་ཤེས་པ་མཁྱེན་བརྩེ་ནུས་གསུམ་གྱི་མངའ་བདག་རྣམས་ཀྱིས་སེམས་ཅན་གྱི་དོན་རྒྱ་ཆེན་པོ་བསྒྲུབ་པའི་ཕྱིར། རྫུ་འཕྲུལ་གྱི་བཀོད་པ་སྣ་ཚོགས་སུ་སྟོན་པ་ལ། རང་རེ་སོ་སོ་སྐྱེ་བོ་རྣམས་ཀྱིས་འདི་ཙམ་མོ་ཞེས་ཚོད་བཟུང་བར་ག་ལ་ནུས་དེའི་ཕྱིར་རྒྱུ་མཚན་མེད་བཞིན་དུ། ཡེ་ཤེས་པ་སོ་སོ་སྐྱེ་བོ་ལ་འབབ་པར་མི་རིགས་སོ། ། ཞེས་སྨྲ་བ་དེ་དག་གི་ཞལ་ནི་མེ་ཏོག་ཀུ་མུ་ཏ་ཉི་མའི་ཟེར་རེག་པ་ལྟར་བྱས་ན་རང་ཉིད་ལ་མཛེས་པ་ཡིན་ནོ། ། གཞན་ཡང་སློབ་དཔོན་ཆེན་པོས་བསམ་ཡས་ས་འདུལ་གྱི་ཚེ་བཏུལ་བའི་རྒྱལ་འགོང་སྤེ་དཀར་དེ་ཆོས་སྐྱོང་འདི་ཡིན་པར་འདོད་པ་ཡང་མི་འཐད་དེ།
ཆོས་སྐྱོང་ཆེན་པོ་འདི་ནི་སློབ་དཔོན་རིན་པོ་ཆེ་རྒྱ་གར་ནས་བོད་དུ་བྱོན་པའི་སྔོན་ཉིད་དུ་རང་གི་བཀའ་སྲུང་དུ་མཛད་ཟིན་པ་ཡིན་ལ། བསམ་ཡས་ཀྱི་འགོང་པོ་སྤེ་དཀར་དེ་ནི་བསམ་ཡས་ས་འདུལ་གྱི་རྗེས་ཉིད་དུ་འདུལ་བར་མཛད་པའི་ཚུལ་གོང་དུ་རྒྱས་པར་བཤད་པ་ལྟར་ཡིན་པས་སོ། ། དེ་ལྟར་ན་ཆོས་སྐྱོང་ཆེན་པོ་འདིའི་མཚན་ལ་རྒྱལ་པོ་སྤེ་དཀར་ཞེས་འཇིག་རྟེན་ན་གྲགས་པའི་རྒྱུ་མཚན་ཅི་ཡིན་ནམ་སྙམ་ན། དེའི་ཚུལ་ནི། རྒྱ་གར་གྱི་སྐད་དུ། བི་ཧ་ར་ཞེས་པ། བོད་སྐད་དུ། གཙུག་ལག་ཁང་པ་ཞེས་པ་སྟེ། སྒྲ་དེའི་ཟུར་ཆག་པ་ལས། སྤེ་དཀར་དང་།
སྤེ་ཧར་དུ་སོང་བ་ཡིན་ཞེས་སྐད་ཟུར་ཆག་གི་རྣམ་གཞག་བཤད་པའི་གསུང་རབ་རྣམས་ལས་འབྱུང་བས་ན། དེས་ན་ཆོས་སྐྱོང་འདིའི་མཚན་ལ་རྒྱལ་པོ་སྤེ་དཀར་ཞེས་འབོད་པའི་རྒྱུ་མཚན་ནི། འཇིག་རྟེན་དྲེགས་བྱེད་ཀུན་གྱི་གཙོ་བོ་ཡིན་པས་རྒྱལ་པོ་དང་། སློབ་དཔོན་ཆེན་པོས་གཙུག་ལག་ཁང་གི་སྲུང་མར་བསྐོས་པས་ན་གཙུག་ལག་ཁང་གི་མིང་རྒྱ་སྐད་དེ་ཉིད། དེའི་སྲུང་མའི་མཚན་དུ་ཐོགས་པ་ཡིན་པར་ཤེས་པར་བྱོས་ཤིག སྐབས་འདིར་ཆོས་སྐྱོང་ཆེན་པོ་འདིའི་གསང་བའི་རྟེན་ཞལ་འབག་འཕི་ར་སྨུག་ཆུང་དུ་གྲགས་པ་འདིའི་ལོ་རྒྱུས་ཅུང་ཟད་བརྗོད་ན། དེ་ཡང་ཆོས་སྐྱོང་ཆེན་པོ་རང་ཉིད་ཀྱི་ཞལ་འབག་གི་བྱུང་ཚུལ་གསུང་ཤོག་ཏུ་གནང་བ་ལས། བྷ་ན་ཀུ་ཤ་འོ་མའི་མཚོ་གླིང་དུ། ། པདྨ་གེ་སར་སྡོང་པོ་ལ། ། ཡ་མཚན་མཆོག་གི་དངོས་གྲུབ་བརྙེས། །
ལྷོ་ནུབ་སྲིན་པོ་འདུལ་བར་བསྔགས། ། དུར་ཁྲོད་བསིལ་བ་ཚལ་ཞེས་སུ། ། སྲིན་པོའི་བམ་རོ་རི་ལྟར་སྤུངས། ། བླ་མ་མཉེས་པའི་མཆོད་པ་ཡིན། ། མཁའ་འགྲོ་མཉེས་པའི་ཚོགས་ཀྱི་འཁོར། ། ཆོས་སྐྱོང་འདུ་བའི་རི་རབ་ལྟར། ། དམར་མོ་ཤ་ཡི་དཀྱིལ་འཁོར་བཞེངས། ། ཚིལ་ཆེན་དུད་པའི་སྤོས་ངད་ལྡན། ། ཁྲག་མཚོ་འཁྱིལ་བའི་བདུད་རྩིར་མཆོད། ། གུ་རུ་པདྨ་བཞུགས་སུ་གསོལ། །
སྡེ་བརྒྱད་བྲན་ལྟར་འཁོལ་བའི་མངའ་གསོལ་ལོ། ། བར་སྣང་སྤྲིན་ནག་ཚོགས་པའི་མེ་ལྕེ་འབར་བ་འདུས། ། ཁྲག་ཐིག་གསུམ་གྱི་ཐིགས་པ་ལན་གསུམ་བབས། ། ས་གཞི་སྐྱང་སེར་རླུང་གི་འཚུབ་མོ་ཆེ་བར་ལང་། ། སྲིན་པོའི་ངོས་ཀྱི་གཞི་མ་རླུང་གིས་བསྐྱལ། ། རྒྱུ་རྣམས་དེ་ལ་གྲུབ་པའི་གུ་རུའི་ཕྱག་ན་བཟོ། ། དམར་ནག་གཉིས་ཀྱི་དབྱེ་བ་རང་བཞིན་གྲུབ། ། མིང་ཡང་བར་སྣང་འཕི་རའི་ལུས་སུ་བཏགས། ། ཕྱིན་པ་བྷ་ཏ་ཧོར་གྱི་ཡུལ་དུ་ཕྱིན། ། སློབ་དཔོན་པདྨ་འབྱུང་གནས་བཀའ་བཞིན་བསྒྲུབ། །
ཟབ་ཡངས་རྡོ་རྗེ་གདན་དུ་བབས་པ་བཞིན། ། སྟེང་འོག་བར་གསུམ་སྡེ་བརྒྱད་འཚོགས་པའི་དཔོན་དུ་བསྐོས། ། གཟུགས་མེད་གཟུགས་ཅན་རྣམས་ཀྱིས་ལྷ་རུ་བསྒོམ་ལ་མཆོད་པ་ཕུལ། ། ལྷ་མཆོག་ཆེན་པོ་ཁྱོད་ལ་ཕྱག་འཚལ་ལོ། ། ཞེས་གསུངས་པའི་དོན་རྣམས་རང་གི་གོ་ཚོད་ཙམ་བརྗོད་ན། དེ་ཡང་སྔོན་སློབ་དཔོན་པདྨ་འབྱུང་གནས་ཀྱིས་རྒྱ་གར་དུར་ཁྲོད་སིལ་བའི་ཚལ་དུ་སྲིན་པོའི་ཤ་ཁྲག་གི་བམ་རོའི་སྒྲུབ་པ་མཛད་པའི་ཚེ།

བར་སྣང་ནས་སྤྲིན་ནག་རབ་ཏུ་གཡོས་ཏེ་མེ་དྲག་ཏུ་འབར་བ་དང་བཅས། སྤྲིན་གསེབ་ནས་ཁྲག་གི་ཐིགས་པ་ཆེན་པོ་གསུམ་བབས་པ་ན། ས་གཞི་ལས་ཀྱང་རླུང་དམར་དྲག་ཏུ་ལང་ཞིང་གཡོས་པར་གྱུར་ཏོ། ། ནམ་མཁའ་ནས་བབས་པའི་ཁྲག་ཐིག་གསུམ་པོ་དེ་སྲིན་པོའི་བམ་རོའི་ཤ་ཁྲག་རུས་གསུམ་དང་རོ་གཅིག་ཏུ་འདྲེས་པ་ལ་རྒྱུ་བྱས། སློབ་དཔོན་རིན་པོ་ཆེའི་ཕྱག་བཟོ་མཛད་དེ། དེང་སང་བསམ་ཡས་སྤེ་དཀར་ན་ཡོད་པའི་ཞལ་འབག་སྨུག་ཆུང་འདི་དང་། དཔལ་ས་སྐྱའི་ནང་སོ་པུ་ཏྲ་ཁང་ན་བཞུགས་པའི་ཞལ་འབག་སྨུག་ཆུང་འདི་གཉིས་དུས་ཅིག་ཏུ་གྲུབ་ཅིང་། སློབ་དཔོན་གྱིས་ཕྱག་གནས་མཛད་པ་ན། པུ་ཏྲ་དམར་ནག་གཉིས་ཀ་སྐུ་འབག་སོ་སོ་ལ་དངོས་སུ་ཐིམ་ཞིང་། ཆོས་སྐྱོང་སོ་སོ་དང་བྱིན་རླབས་ནུས་པ་མཉམ་པར་གྱུར་པ་ལས། ནམ་ཞིག་དུས་ལ་བབས་པ་ན།
རྒྱ་གར་འཕགས་པའི་ཡུལ་ནས་སྐུ་འབག་གཉིས་ཀ་བར་སྣང་ལ་འཕུར་ཏེ་གཤེགས་པ་ལས། བསམ་ཡས་ཆོས་སྐྱོང་ཆེན་པོའི་སྐུ་འབག་དེ་ཉིད་བྷ་ཏ་ཧོར་ཡུལ་གྱི་བསྒོམ་གྲར་བབས་པ་ལས། རྒྱལ་པོ་ཁྲི་སྲོང་ལྡེའུ་བཙན་གྱི་སྐུ་རིང་ལ་བསྒོམ་གྲྭ་བཅོམ་ནས་དངོས་སྤྱད་རྣམས་བསམ་ཡས་སུ་འཁྱེར་བའི་ཚེ། ཞལ་འབག་འདི་ཡང་དེ་དག་དང་མཐུན་པར་བསམ་ཡས་སུ་བྱོན་པའི་ཚུལ་ནི་གོང་དུ་བཀོད་པའི་ཆོས་སྐྱོང་རང་ཉིད་ཀྱི་གསུང་ལས་ཀྱང་གསལ་བར་ཐོན་པ་དེ་ཡིན་ལ། བོད་ཡུལ་བསྟན་པའི་མངའ་བདག་རྗེ་བཙུན་ས་སྐྱ་པའི་བསྟན་སྲུང་བཀའི་ལས་བྱེད་རྣམས་ཀྱི་གཙོ་བོའི་མཆོག་ཏུ་གྱུར་པ་དཔལ་འཕྲིན་ལས་ཀྱི་མགོན་པོ་པུ་ཏྲ་ཆེན་པོའི་ཞལ་འབག་སྨུག་ཆུང་དུ་གྲགས་པ་ད་ལྟ་དཔལ་ས་སྐྱའི་ནང་སོ་པུ་ཏྲ་ཁང་ན་བཞུགས་པ་འདི་ནི་རྒྱ་གར་ནས་འཕུར་ཏེ་རེ་ཞིག་བྷ་ཏ་ཧོར་ཡུལ་གྱི་བསྒོམ་གྲར་བཞུགས་པ་ལས། ཕྱིས་རབ་ཆོས་རྗེ་ཁུ་དབོན་ཙམ་གྱི་སྐུ་རིང་ལ་ཕྱག་ཏུ་བྱུང་བ་དེ་ཉིད་གདན་ས་ཆེན་པོ་འདིར་སྤྱན་འདྲེན་པར་མཛད་པར་ཡིན་ནམ་སྙམ་དུ་ཁོ་བོ་སེམས་སོ། ། དེ་དག་ལས་འཕྲོས་ཏེ། ངེས་པའི་དོན་དུ་ཞི་བའི་ལྷ་རྒྱལ་བ་རིགས་ལྔ་ཉིད། དྲང་དོན་དུ་དྲག་པོའི་ལྷ་རྒྱལ་པོ་ཆེན་པོ་སྐུ་ལྔ་ལ་སོགས་པ་བྱུང་བའི་ཚུལ་དང་། ད་ལྟ་སྤེ་དཀར་ལྕོག་ན་བཞུགས་པའི་སྐུ་འདྲས་ཆེན་མོ་གྲགས་པའི་འཆམས་སྐུ་འདི་ཉིད་དང་།
ཆོས་སྐྱོང་ཆེན་པོ་འདི་ཉིད་སྐུ་ཕེབས་བྱུང་རེས་བཞིན་གསོལ་བའི་དབུ་རྨོག་དང་། སྡིག་ཁྲབ་ཏུ་གྲགས་པའི་རྒྱུ་བསེ་ལས་གྲུབ་པ་ལ་བསེའི་བྱང་བུ་རེ་རེ་ལ་ཡང་བཙན་བྱེ་བ་འབུམ་སྡེ་རེ་རེ་གནས་པར་བཤད་པའི་གསོལ་ཁྲབ་བསེ་ཁྲབ་ཁྱད་པར་ཅན་དེ་ཉིད་ལ་སོགས་པ་འདི་ཐམས་ཅད་ཀྱང་སློབ་དཔོན་རིན་པོ་ཆེའི་ཕྱག་བཟོ་འཁྲུལ་མེད་ཡིན་པའི་ཚུལ་སོགས་ཀྱི་ལོ་རྒྱུས་ངོ་མཚར་ཅན་མང་དུ་འབྱུང་ཡང་འདིར་ཡི་གེས་འཇིགས་ནས་མ་སྤྲོས་ལ། ཤེས་པར་འདོད་ན་ངག་ལས་འབྱུང་ངོ་། དེ་ལྟར་འགྲོ་བ་མ་ལུས་པའི་བསོད་ནམས་ཀྱི་ཞིང་མཆོག་ཏུ་གྱུར་པའི་དཔལ་བསམ་ཡས་ལྷུན་གྱི་གྲུབ་པའི་གཙུག་ལག་ཁང་འདི་ཉིད་ལ་ཐོག་མར་བཀའ་དྲིན་ཆེ་བ་ལ་མཁན་སློབ་རྣམ་པ་གཉིས་དང་ཆོས་ཀྱི་རྒྱལ་པོ་ཁྲི་སྲོང་ལྡེའུ་བཙན་ཆོས་བློན་ལོ་པཎ་ཁྱད་པར་ཅན་དང་བཅས་པ་རྣམས་དང་། བར་དུ་བཀའ་དྲིན་ཆེ་བ་མཁན་པོ་བོ་དྷི་ས་ཏྭའི་རྣམ་པར་སྤྲུལ་པ་འགྲོ་བའི་མགོན་པོ་དཔལ་ལྡན་བླ་མ་དམ་པ་བསོད་ནམས་རྒྱལ་མཚན་སློབ་ཚོགས་ཡོན་བདག་ཆོས་ཀྱི་རྒྱལ་པོ་དང་བཅས་པ་རྣམས་དང་། ཐ་མར་བཀའ་དྲིན་ཆེ་བ་སྙིགས་དུས་ཀྱི་རྒྱལ་བ་གཉིས་པ་དཔལ་ས་སྐྱ་པ་ཆེན་པོ་སྔགས་འཆང་ངག་གི་དབང་པོ་ཀུན་དགའ་རིན་ཆེན་བཀྲ་ཤིས་གྲགས་པ་རྒྱལ་མཚན་དཔལ་བཟང་པོ་ཡབ་སྲས་ས་སྐྱོང་སྦྱིན་བདག་དང་བཅས་པ་རྣམས་ཏེ། སྐྱེས་བུ་དམ་པ་དེ་དག་གི་སྤྱིར་ངོ་མཚར་བའི་རྣམ་ཐར་སོ་སོ་དང་། བྱེ་བྲག་དཔལ་བསམ་ཡས་ལྷུན་གྱིས་གྲུབ་པའི་གཙུག་ལག་ཁང་འདི་ཉིད་ལ་སྲིད་ཞུ་ཞབས་ཏོག་རྒྱ་ཆེན་པོ་མཛད་པའི་ཚུལ་སོགས་རྨད་དུ་བྱུང་བའི་མཛད་པ་མཐའ་དག་རྟོགས་པར་འདོད་ན། རྒྱལ་རབས་སོགས་ཡིག་ཚང་རྙིང་མ་རྣམས་དང་། དཔལ་ལྡན་བླ་མ་དམ་པ་བསོད་ནམས་རྒྱལ་མཚན་གྱི་རྣམ་ཐར་རྗེ་དཔལ་ལྡན་ཚུལ་ཁྲིམས།
ལོ་ཆེན་བྱང་ཆུབ་རྩེ་མོ། ཀརྨ་བྱམས་ཆོས་པ་སོགས་ཀྱིས་མཛད་པ་རྣམས་དང་། ཁོ་བོས་བྱས་པའི་སྔགས་འཆང་ཆོས་ཀྱི་རྒྱལ་པོའི་རྣམ་ཐར་རྒྱས་པ་ངོ་མཚར་རྒྱ་མཚོ་དང་། འབྲིང་པོ་ཡིད་འཕྲོག་ལྷའི་ལྗོན་ཤིང་། བསྡུས་པ་ངོ་མཚར་རིན་པོ་ཆེའི་ཕྲེང་བ་སོགས། སྔགས་འཆང་ཡབ་སྲས་སོ་སོའི་རྣམ་ཐར་རྣམས་ལ་བལྟ་བར་གྱིས་ཤིག་དང་། སྔོན་བྱོན་པའི་སྤྲུལ་པའི་སྐྱེས་བུ་མཁྱེན་བརྩེ་ནུས་གསུམ་གྱི་མངའ་བདག་དེ་རྣམས་ལ་དང་འདོད་ཡིད་ཆེས་ཀྱི་དད་པ་དབང་མེད་དུ་སྐྱེས་ནས་རང་རྒྱུད་ལ་བསོད་ནམས་ཀྱི་ཚོགས་རྒྱ་ཆེན་པོ་ཐོབ་པར་འགྱུར་བ་ནི་ཆོས་ཉིད་དོ། ། དེ་དག་གི་ནི་བསམ་ཡས་ལྷུན་གྱིས་གྲུབ་པའི་གཙུག་ལག་ཁང་ཆེན་པོ་བཀའ་སྲུང་དང་བཅས་པའི་བྱོན་ཚུལ་ལེགས་པར་བཤད་པ་ཆོས་སྐྱོང་ཡིད་བཞིན་ནོར་བུ་དགེས་པར་བྱེད་པའི་ཡིད་འཕྲོག་ལྷའི་རོལ་མོ་དགོས་འདོད་ཀུན་འབྱུང་ཞེས་བྱ་བ་ལས་དེ་ལས་འཕྲོས་པའི་སྐབས་སུ་བབས་པའི་དོན་གཞན་བསྟན་པའི་སྐབས་སྟེ་གསུམ་པའོ། ། འདིར་སྨྲས་པ། འཕགས་ཡུལ་པཎ་ཆེན་བྱང་སེམས་ཞི་བ་མཚོ། །
མཐུ་སྟོབས་མངའ་བདག་པདྨ་འབྱུང་གནས་དང་། ། སྤྲུལ་པའི་ཆོས་རྒྱལ་ཁྲི་སྲོང་ལྡེའུ་བཙན་ལ། ། བཀའ་དྲིན་དྲན་པས་སླར་ཡང་ཕྱག་བགྱི་འོ། ། གངས་ཅན་ལྗོངས་འདིར་ཟས་གཙང་སྲས་ཀྱི་བསྟན། ། ཕྱོགས་རེ་འཛིན་པའི་དམ་པ་མང་བྱོན་ཡང་། ། ཡོངས་རྫོགས་བསྟན་པའི་རྒྱལ་སྲིད་སྐྱོང་བ་ལ། ། ས་སྐྱ་པ་ཞེས་འདི་ན་ཡོངས་ལ་གྲགས། ། དེ་དག་ཡབ་སྲས་ཁུ་དབོན་བརྒྱུད་བཅས་ཀྱིས། ། བདེ་གཤེགས་བསྟན་པ་འཛིན་སྐྱོང་སྤེལ་གསུམ་ལ། ། གཅིག་ཏུ་གཞོལ་བས་བྱང་ཕྱོགས་རྒྱུད་འདི་ན། །
སྐྱེས་ཆེན་དེ་དག་ཐུབ་པའི་རྒྱལ་ཚབ་ལགས། ། ད་ལྟའི་རྨད་བྱུང་བསྟན་པ་རིན་ཆེན་རྒྱུན། ། ཕྱོགས་དུས་ཀུན་དུ་འཕེལ་ཞིང་རྒྱས་པ་ལས། ། ལྗོངས་འདིར་བསྟན་པ་འཛིན་པར་ཁས་ཆེ་བ།་་་་་ ཀུན་མཁྱེན་དོལ་པོ། རྗེ་ཀུན་དགའ་གྲོལ་མཆོག་སོགས་ཇོ་ནང་པ་སྔ་ཕྱི། བོ་དོང་པ། དགེ་ལྡན་པ། ཤངས་པ་བཀའ་བརྒྱུད་དགས་པོ་བཀའ་བརྒྱུད་ཀྱི་བརྒྱུད་འཛིན་འབྲུག་པ་སྔ་ཕྱི། འབྲི་སྟག་ཀརྨ་པ་སོགས། །
ཀུན་ཀྱང་བརྒྱུད་འཛིན་སློབ་བུར་མ་གྱུར་མེད། ། ཕྱི་དུས་ཡིད་བསྲུབ་སྟོབས་ལྡན་འགའ་ཡིས་རྒྱུས། ། ས་སྐྱའི་བསྟན་དང་བསྟན་འཛིན་དགོན་གནས་བཅས། ། ཅུང་ཟད་ཉམས་ཚེ་དེ་ཉིད་གསོ་བའི་ཕྱིར། ། སྔགས་འཆང་སྤྲུལ་པའི་སྐྱེས་མཆོག་ཡབ་སྲས་བྱོན། ། ཨེ་མ་དམ་པ་དེ་དག་བཀའ་དྲིན་ལས། ། གངས་ཅན་འགྲོ་ལ་བདེ་སྐྱིད་འབྱུང་བའི་གཞི། ། དཔལ་ལྡན་ས་སྐྱའི་ཆོས་སྲིད་དཔལ་འབྱོར་རྣམས། ། ཡར་ངོའི་ཟླ་ལྟར་རྒྱས་འདི་ངོ་མཚར་གནས། ། སྔོན་བྱོན་གོང་མའི་མཛད་བཟང་གླང་ཆེན་ཁུར། །
ཉམས་ཆུང་བེའུས་ཕྲག་པར་ལྷུང་བ་ལྟར། ། དམ་པ་སྔ་མའི་མཛད་བཟང་རྒྱུན་སྐྱོང་བའི། ། འཁུར་འདིའི་བདག་གི་ལུས་སེམས་མནར་བར་གྱུར། ། དེ་ལྟ་ན་ཡང་བླ་མའི་ཐུགས་རྗེ་ཡིས། ། བདག་ཅག་དཔོན་སློབ་རྣམས་ཀྱི་འདི་ཕྱིའི་དོན། ། ཡིད་ལ་རེ་བ་ཇི་བཞིན་ཀུན་འགྲུབ་སྟེ། ། བསྟན་པ་རབ་རྒྱས་སྲིད་མཐར་འཛིན་པར་སྨོན། ། དེ་ལྟའི་ལྷག་བསམ་ཟླ་ལྟར་དཀར་བ་ཡི། ། ཤཱཀྱའི་དགེ་བསྙེན་སྔགས་འཆང་རྡོ་རྗེ་འཛིན། ། ངག་དབང་ཀུན་དགའ་བསོད་ནམས་ཞེས་བྱ་བས། །
གསུང་རབ་དོན་ལ་སྤྱོད་པའི་བློ་གྲོས་ཅན། ། གང་དེས་བསམ་ཡས་ལྷུན་གྱིས་གྲུབ་པ་ཡི། ། ངོ་མཚར་གཙུག་ལག་ཁང་ཆེན་བཀའ་སྲུང་བཅས། ། བྱོན་ཚུལ་གསལ་བར་བཤད་པའི་བསྟན་བཅོས་འདི། ། བསམ་པ་དག་ཅིང་སྦྱོར་བ་གུས་པས་སྦྱར། ། འདི་བགྱིས་དགེ་བས་བདག་ཅག་གདུལ་བྱར་བཅས། ། ཚེ་མཐར་ཕྱིན་ཞིང་བསམ་དོན་ཀུན་གྲུབ་སྟེ། ། ས་སྐྱའི་རྗེ་བཙུན་བསྟན་པ་རབ་རྒྱས་ཤིང་། ། ཕྱི་མ་ལྷན་ཅིག་བདེ་བ་ཅན་བགྲོད་ཤོག ། གཞན་ཡང་བདག་གི་རིགས་བརྒྱུད་དྲི་མེད་ཀྱིས། །
རྒྱུན་ཆད་མེད་པར་བསྟན་པ་འཛིན་པ་དང་། ། གངས་རིའི་ལྗོངས་འདི་མ་ལུས་ས་སྐྱ་པའི། ། རྣམ་དཀར་འཕྲིན་ལས་རྒྱུན་གྱིས་ཁྱབ་པར་ཤོག ། རྩ་བརྒྱུད་བླ་མ་རྣམས་ཀྱི་ཐུགས་རྗེ་དང་། ། ཡི་དམ་ཞི་ཁྲོ་རྣམས་ཀྱི་བྱིན་རླབས་དང་། ། བཀའ་སྲུང་དམ་ཅན་རྣམས་ཀྱི་མཐུ་རྩལ་གྱིས། ། ཡིད་ལ་བསམ་པའི་དོན་རྣམས་ཀུན་འགྲུབ་ཤོག ། ཅེས་དཔལ་བསམ་ཡས་ལྷུན་གྱི་གྲུབ་པའི་གཙུག་ལག་ཁང་ཆེན་པོ་བཀའ་སྲུང་དང་བཅས་པའི་བྱོན་ཚུལ་ལེགས་པར་བཤད་པ་ཆོས་སྐྱོང་ཡིད་བཞིན་ནོར་བུ་དགེས་པར་བྱེད་པའི་ཡིད་འཕྲོག་ལྷའི་རོལ་མོ་དགོས་འདོད་ཀུན་འབྱུང་ཞེས་བྱ་བ་འདི་ཡང་འཇམ་མགོན་གྲུབ་པའི་དབང་ཕྱུག་པདྨའི་རྣམ་སྤྲུལ་བསོད་ནམས་དབང་པོ་དང་། རྒྱལ་སྲས་ཞི་བ་མཚོའི་རྣམ་སྤྲུལ་ཡབ་རྗེ་སྦས་པའི་སངས་རྒྱས་སྔགས་འཆང་གྲགས་པ་བློ་གྲོས། དུས་གསུམ་རྒྱལ་བ་ཀུན་གྱི་སྤྲོ་བསྡུའི་བྱེད་པོ་དཀྱིལ་འཁོར་རྒྱ་མཚོའི་ཁྱབ་བདག་དྲུག་པ་རྡོ་རྗེ་སེམས་དཔའ་དང་དབྱེར་མ་མཆིས་པ་རྗེ་བཙུན་མུས་པ་ཆེན་པོ་རྡོ་རྗེ་འཆང་སངས་རྒྱས་རྒྱལ་མཚན་རྣམས་གཙོ་བོར་སྨོས་པའི་ཡོངས་འཛིན་འབྲེལ་ཚད་དོན་ལྡན་དུ་མའི་ཞབས་རྡུལ་སྤྱི་བོས་ལེན་པ་ས་སྐྱ་པ་ཤཱཀྱའི་དགེ་བསྙེན་མཁས་པ་་་་་་པཎྜི་ཏ་སྔགས་འཆང་ངག་དབང་ཀུན་དགའ་བསོད་ནམས་གྲགས་པ་རྒྱལ་མཚན་དཔལ་བཟང་པོ་ལ་དཔལ་བསམ་ཡས་ལྷུན་གྱིས་གྲུབ་པའི་གཙུག་ལག་ཁང་ནས།
དེའི་བཀའ་སྲུང་གི་གཙོ་བོ་གནོད་སྦྱིན་གྱི་རྒྱལ་པོ་ཆེན་པོ་རྩེའུ་དམར་པོའམ་མཚན་གཞན་ས་སྐྱ་པའི་འཕྲིན་ལས་ཀྱི་མགོན་པོ་པུ་ཏྲ་དམར་པོ་བསམ་ཡས་ཆོས་སྐྱོང་ཆེན་པོ་ཞེས་གྲགས་ཤིང་། གསང་བའི་མཚན་ནི་ཀུན་ཁྱབ་རྡོ་རྗེ་དྲག་པོ་རྩལ་ཉིད་ཀྱིས་འདི་ལྟ་བུའི་ཡིག་ཆ་ཞིག་རྩོམ་ཞིག་ཅེས་གསུངས་འཕྲིན་གྱི་བཀས་བསྐུལ་བ་དང་ལྷན་ཅིག་པར་མཁན་ཚང་རབ་འབྱམས་པ་བསོད་ནམས་དབང་ཕྱུག་གིས་ཀྱང་ནན་ཆེན་པོས་བསྐུལ་མ་བྱས་པ་ལ་རྟེན་ནས་བླ་མ་གོང་མའི་རྣམ་ཐར་རྒྱལ་རབ་སོ་སོ་རྣམས་དང་། གནོད་སྦྱིན་རྒྱལ་པོ་སྤུ་གྲི་དམར་པོའི་སྙིང་གི་རྒྱུད་ཆ་ལག་དང་བཅས་པ་རྣམས་དང་། རྒྱལ་པོ་ཤེལ་ཕྲེང་དཀར་པོའི་རྩ་བ་དང་བཤད་པའི་རྒྱུད་ལ་སོགས་པ་གོང་དུ་སྨོས་པའི་ཡིག་ཆ་དེ་དག་གཞིར་བྱས་པ་ལཅུང་ཟད་མི་གསལ་བ་རྣམས་བླ་མ་མཁས་པ་རྣམས་ཀྱི་གསུང་རྒྱུན་ཁྱད་པར་ཅན་རྣམས་ཀྱིས་བརྒྱན་ཅིང་རང་གི་བློ་གྲོས་ཀྱི་ཞིབ་ཏུ་དཔྱད་པའི་ལེགས་བཤད་ཀྱིས་ཀྱང་མཛེས་པར་བྱས་ཏེ། རྒྱ་གར་ལུགས་ལ་ཤྲཱི་མུ་ཁ་སྟེ། དཔལ་གདོང་ཞེས་གྲགས་ཤིང་། རྒྱ་ནག་ལུགས་ལ་ཆུ་མོ་བྱ་ཡི་ལོ་ས་ག་ཟླ་བའི་དཀར་ཕྱོགས་བཟང་པོ་གསུམ་པའི་ཚེས་ལ་ཡོན་ཏན་རིན་པོ་ཆེ་དུ་མའི་འབྱུང་གནས་བོད་ཀྱི་རྡོ་རྗེ་གདན་དཔལ་ས་སྐྱའི་གཙུག་ལག་ཁང་ཆེན་པོ་བཞི་ཐོག་བླ་བྲང་གི་འོད་གསལ་སྣང་བར་སྦྱར་བའི་ཡི་གེ་པ་ནི་རྣམ་དཔྱོད་རབ་ཏུ་གསལ་བའི་བློ་གྲོས་དང་ལྡན་པས་གསོ་བ་རིག་པ་ལ་མཁས་ཤིང་། ཡི་གེའི་འདུ་བྱེད་ལ་སྦྱང་བ་ཕུལ་དུ་ཕྱིན་པའི་གདོང་དགའ་བ་བསམ་པ་དོན་ཆེན་གྱིས་གུས་སྤྲོའི་སྒོ་ནས་མགྱོགས་པར་བགྱིས་སོ། ། འདི་བགྱིས་དགེ་བས་བདག་ཅག་དཔོན་སློབ་རྣམས་ཀྱི་འདི་ཕྱིའི་དོན་ཐམས་ཅད་ཡིད་ལ་རེ་བ་བཞིན་འབད་མེད་ལྷུན་གྲུབ་ཏུ་གྱུར་ནས་ས་སྐྱ་པའི་བསྟན་པ་དབྱར་མཚོ་ལྟར་རྒྱས་པར་གྱུར་ཅིག། །། སརྦ་མངྒ་ལཾ་་་་་ཐམས་ཅད་བཀྲ་ཤིས།
ཀ་རྻ་ན་ཝ་དྷནྟུ།་་་་་ དགེ་ལེགས་འཕེལ་བར་གྱུར་ཅིག། །། ༈ མཁན་ཆེན་ཨ་པད་རིན་པོ་ཆེའི་དགོངས་བཞེད་ལྟར་གུ་རུས་ཞབས་ཞུ་བགྱིས་པའོ།། PAGE * MERGEFORMAT 62 ཨ་མྱེས་ཞབས། དཔལ་བསམ་ཡས་ཀྱི་གཙུག་ལག་ཁང་ཆེན་པོ་བཀའ་སྲུང་དང་བཅས་པའི་བྱོན་ཚུལ་ལེགས་པར་བཤད་པ། PAGE * MERGEFORMAT 63
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
