གསུང་འབུམ། ངག་དབང་ཀུན་དགའ་བསོད་ནམས།
པོད ༡༤༠
དཔལ་དུས་ཀྱི་འཁོར་ལོའི་ཟབ་པ་དང་རྒྱ་ཆེ་བའི་དམ་པའི་ཆོས་བྱུང་བའི་ཚུལ་ལེགས་པར་བཤད་པ་ངོ་མཚར་དད་པའི་ཤིང་རྟ།
༄༅། དཔལ་དུས་ཀྱི་འཁོར་ལོའི་ཟབ་པ་དང་རྒྱ་ཆེ་བའི་དམ་པའི་ཆོས་བྱུང་བའི་ཚུལ་ལེགས་པར་བཤད་པ་ངོ་མཚར་དད་པའི་ཤིང་རྟ་ཞེས་བྱ་བ་བཞུགས་སོ།། རྒྱ་གར་སྐད་དུ། ཤྲཱི་ཙཀྲེ་ཤྭ་ར་ན་མ་ཀ་ཝ་ར་ཀཱ་ལ་ཙཀྲ་ཡེ་ན་མ། བོད་སྐད་དུ། དཔལ་འཁོར་ལོའི་དབང་ཕྱུག་འདྲེན་མཆོག་དུས་ཀྱི་འཁོར་ལོ་ལ་ཕྱག་འཚལ་ལོ། ། དོན་གཉིས་མཐར་ཕྱིན་སྟོན་མཆོག་ཐུབ་དབང་ཟས་གཙང་སྲས། ། དེ་གསུང་ལུང་དང་རྟོགས་པའི་བདག་ཉིད་དམ་པའི་ཆོས། ། རྒྱལ་སྲས་བསྟན་འཛིན་བསོད་ནམས་ཞིང་མཆོག་དགེ་འདུན་ལ། ། དེང་ནས་བཟུང་སྟེ་བྱང་ཆུབ་བར་དུ་སྐྱབས་སུ་མཆི། ། དཔལ་ལྡན་བླ་མ་ཁམས་གསུམ་འགྲོ་བའི་དཔལ། །
དུས་གསུམ་སྒྲིབ་མེད་གཟིགས་པ་སྙིགས་མའི་དུས། ། འཁོར་དུ་འདུས་ཀུན་སྐལ་བཟང་མཆོག་གི་འཁོར། ། རྒྱལ་ཀུན་སྤྲོ་བསྡུའི་བྱེད་པོ་ཡོངས་འཛིན་རྒྱལ། ། དཔལ་ལྡན་དང་པོའི་སངས་རྒྱས་བསྟན་པའི་རྒྱུན། ། ཤམྦྷ་ལ་དང་རྒྱ་གར་འཕགས་ཡུལ་དུ། ། སྤེལ་མཛད་རིགས་ལྡན་རིམ་པར་བྱོན་རྣམས་དང་། ། པཎ་གྲུབ་དབང་པོ་དེ་དག་ཕྱག་གི་གནས། ། ཁྱད་པར་གངས་རིའི་ཁྲོད་འདིར་དུས་འཁོར་ལོའི། ། བསྟན་པ་བཤད་སྒྲུབ་སྒོ་ནས་རྒྱས་མཛད་པའི། ། ར་འབྲོ་ས་གསུམ་བུ་དོལ་རྣམ་གཉིས་སོགས། །
རིམ་བྱོན་སྐྱེས་ཆེན་རྣམས་ལ་སྙིང་ནས་འདུད། ། ངག་དབང་ལྷག་པའི་ལྷ་ཡིས་རྗེས་བཟུང་བའི། ། ཤེས་བྱ་མ་ལུས་གཟིགས་པའི་ཐམས་ཅད་མཁྱེན། ། ཆོས་ཀྱི་གྲགས་པས་འཛིན་མའི་ཁྱོན་གང་བའི། ། ཁོ་བོའི་ཡོངས་འཛིན་མཆོག་དེར་ཕྱག་བགྱིའོ། ། གཞན་ཡང་རྨད་བྱུང་ཆོས་ཀྱི་ཆུ་གཏེར་ཆེ། ། སྤྲུལ་པའི་སྐྱེས་མཆོག་སྤྱན་སྔ་ཀུན་དགའི་མཚན། ། དེ་སོགས་ལུགས་འདིའི་ཆོས་ཀྱི་དྲིན་མནོས་པའི། ། འདྲེན་མཆོག་བླ་མ་རྣམས་ལ་གུས་བཏུད་ནས། ། དུས་ཀྱི་འཁོར་ལོའི་ཟབ་དང་རྒྱ་ཆེའི་ཆོས། །
རྒྱ་བོད་ལྗོངས་འདིར་ཇི་ལྟར་དར་བའི་ཚུལ། ། ལེགས་བཤད་ངོ་མཚར་དད་པའི་ཤིང་རྟ་འདི། ། འཆད་པར་འགྱུར་གྱིས་དཔྱོད་ལྡན་ཀུན་དགེས་མཛོད། ། ཅེས་མཆོད་པར་བརྗོད་ཅིང་བཤད་པར་དམ་བཅས་ནས། འདིར་མཆོག་གི་དང་པོའི་སངས་རྒྱས་ཀྱི་སྙིང་པོ་དཔལ་དུས་ཀྱི་འཁོར་ལོ་ཞེས་བྱ་བ། རྒྱུའི་རྒྱུད་དང་པོའི་སངས་རྒྱས་ཨེ་ཝཾ་རབ་གསལ་གཉིས་སུ་མེད་པའི་ཡེ་ཤེས་དེ་ཉིད་དྲི་མ་དང་བཅས་པ་ལས་ཕྱི་སྣོད་ཀྱི་འཇིག་རྟེན་དང་། ནང་སེམས་ཅན་ཀྱི་ལུས་གྲུབ་འཇིག་བྱེད་པའི་ཚུལ་ཤེས་ནས་དྲི་མ་དེ་ཟད་པའི་ཆེད་དུ། ལམ་དབང་བསྐུར་བ་ཐོབ་ཅིང་རིམ་པ་གཉིས་ཉམས་སུ་བླངས་པས། རྒྱུའི་རྒྱུད་དེ་ཉིད་མངོན་དུ་གྱུར་ཏེ་འབྲས་བུ་གཉིས་སུ་མེད་པའི་ཡེ་ཤེས་ཀྱི་སྐུ་གྲུབ་པ་འདི་ཉིད་དེ། འདི་ལ་ཡིད་ཆེས་པ་གསུམ་དང་ལྡན་པས་ཐེ་ཚོམ་དང་སོམ་ཉི་དང་ནེམ་ནུར་ཐམས་ཅད་དང་བྲལ་བ་ཉིད་དོ། །
འོ་ན་འདི་ཉིད་རྫོགས་པའི་སངས་རྒྱས་ཀྱིས་ཇི་ལྟར་གསུངས་ཤེ་ན། ཐོག་མར་བདག་ཅག་གི་སྟོན་པ་སངས་རྒྱས་བཅོམ་ལྡན་འདས་ཞེས་མཚན་ཙམ་ཐོས་པས་ཀྱང་སྲིད་པའི་གདུང་བ་མཐའ་དག་ཞི་བར་མཛད་པ་དེའི་ཆེ་བའི་ཡོན་ཏན་བརྗོད་པར་བྱ་སྟེ། དེ་ནི་སྔོན་གྱི་དང་པོའི་ཡང་དང་པོའི་དུས་ཀྱི་ཚེ། རྟེན་ཁམས་དྲུག་དང་ལྡན་པའི་སྐྱེས་བུ་ཆེན་པོའི་གང་ཟག་ཉིད། མཆོག་གི་བླ་མ་ཚུལ་བཞིན་དུ་བསྟེན་ནས། དུས་ཀུན་ཏུ་ནི་བྱང་ཆུབ་སེམས་ཀྱང་འགྲོ་བ་དང་ནི་འགྲོ་བར་འདོད་པ་རྣམ་པ་གཉིས་སུ་འགྱུར། ། ཞེས་གསུངས་པ་ལྟར། སྨོན་འཇུག་བྱང་ཆུབ་མཆོག་ཏུ་སེམས་བསྐྱེད། དབང་བསྐུར་བདུན་པོ་འདི་དག་ནི། ། དཀྱིལ་འཁོར་བཞེངས་ནས་སྦྱིན་པར་བྱ། །
ཞེས་པ་ལྟར་བྱིས་པ་འཇུག་པའི་དབང་བདུན་དང་མདོར་ན་དབང་བསྐུར་རྣམ་པ་གཉིས་ཀྱང་བུ་ཡི་ཡོན་ཏན་དབང་གིས་འཇིག་རྟེན་འཇིག་རྟེན་འདས་པའོ། ། ཞེས་པ་ལྟར། དབང་གོང་མ་རྣམ་པ་གཉིས་ལེགས་པར་ཐོབ། འོག་མིན་གྱི་མཐར་ཐུག་པའི་འཇིག་རྟེན་གྱི་དངོས་གྲུབ་སྒྲུབ་བྱེད་བསྐྱེད་པའི་རིམ་པ་ལ་བརྟེན་ནས་བསོད་ནམས་ཀྱི་ཚོགས་ཀྱང་བསགས། ལས་ཀྱི་ཕྱག་རྒྱ་ཡོངས་དོར་ཞིང་། ། ཡེ་ཤེས་ཕྱག་རྒྱ་རྣམ་པར་སྤངས། ། ཞེས་པ་ལྟར་ལམ་དམན་པ་རྣམས་སྤངས། ཕྱག་རྒྱ་ཆེ་ལ་ཡང་དག་སྐྱེས། ། ལྷན་སྐྱེས་གཞན་དང་འགྲོགས་པ་མིན། ། ཞེས་པ་ལྟར་ཕྱག་རྒྱ་མོའི་ལམ་ལ་བརྟེན་ཏེ།
གང་གིས་མཚམས་མེད་པ་ལྔའི་ལས་དང་། སོ་སོ་ཐར་པའི་ཕམ་པ་སོགས་ཤིན་ཏུ་མི་ཟད་པའི་སྡིག་པ་ཆེན་པོ་བྱས་པ་དག་ཀྱང་། སྐྱེ་བ་འདི་ཉིད་ལ་སངས་རྒྱས་ཉིད་ཐོབ་པར་བྱེད་པའི་ལམ་ཟབ་མོ་རྡོ་རྗེ་རྣལ་འབྱོར་རྫོགས་པའི་རིམ་པ་སངས་རྒྱས་ཐམས་ཅད་ཀྱི་བགྲོད་པ་གཅིག་པའི་དངོས་ཀྱི་ཉེ་ལམ་སྦྱོར་བ་ཡན་ལག་དྲུག་ཐུགས་ཉམས་སུ་བཞེས་པས་ཡན་ལག་དང་པོས་ནི་ཡེ་ཤེས་ཀྱི་རླུང་བཅུ་མངོན་དུ་གྱུར་ནས་ཤའི་མིག་གིས་ཡེ་ཤེས་ཀྱི་རྩ་ཨ་ཝ་དྷུ་ཏིར་རྣམ་པ་ཐམས་ཅད་པའི་སྟོང་པ་ཉིད་ཀྱི་གཟུགས་མཐོང་སྟེ་རྡོ་རྗེའི་ཚིག་གྲུབ། གཉིས་པས་ནི་ནང་གི་དབང་པོའི་མངོན་སུམ་གྱི་ཡུལ་ཡུལ་ཅན་རོ་གཅིག་ཏུ་གྱུར་ནས་ཉན་རང་ལས་འདས་པའི་མངོན་པར་ཤེས་པ་ལྔ་གྲུབ་སྟེ། ཐེག་པ་ཆེན་པོའི་ཚོགས་ལམ་ཆེན་པོ་ཐོབ། གསུམ་པས་ནི་བུམ་པ་ཅན་གྱི་སྦྱོར་བས་རླུང་བཅུ་དབུ་མར་ཞུགས་ཏེ་ལུས་ཀྱི་དཀྱིལ་འཁོར་དུ་ཆུད། བྱང་ཆུབ་སེམས་དཔའ་རྣམས་ཀྱིས་མཆོད་ཅིང་བསྔགས། སྦྱོར་ལམ་དྲོད་ཐོབ། བཞི་པས་ནི་སྲོག་ཐུར་རོ་མཉམ་པའི་རླུང་དབུ་མ་འབའ་ཞིག་ནས་རྒྱུ་བ་འཁོར་ལོ་དྲུག་གི་ལྟེ་བར་བཀག་པས་གཙུག་ཏོར་གྱི་ཧཾ་ལ་ཟིན་པའི་ཡིད་ཀྱི་མངོན་སུམ་གྲུབ་སྟེ་གཤང་གཅིན་ཟད་ཅིང་འཆི་འཕོ་བ་དང་སྐྱེ་བ་ཟད་དེ་རྩེ་མོ་ཐོབ། ལྔ་པས་ནི་ཡེ་ཤེས་ཀྱི་གཏུམ་མོ་འབར་བས་ཁམས་གསུམ་ཀྱི་སྟོང་གཟུགས་མཐའ་ཡས་པ་སྤྲོ་བ་ནུས་པའི་རྣལ་འབྱོར་མངོན་སུམ་སྒྱུ་མ་ལྟ་བུའི་ཏིང་འཛིན་གྲུབ་སྟེ་བཟོད་པ་ཐོབ།
དྲུག་པས་ནི་གཡོ་བ་དང་བཅས་པའི་ལྷན་ཅིག་སྐྱེས་པ་མི་གཡོ་བར་རང་རིག་པའི་མངོན་སུམ་པའི་མི་འགྱུར་བའི་བདེ་བ་སྐད་ཅིག་མ་སྟོང་བརྒྱད་བརྒྱ་རེ་ཐོབ་པ་ན། བདེ་བ་དེས་སྙིགས་མ་ཕུང་ཁམས་ཆ་ཉི་ཁྲི་ཆིག་སྟོང་དྲུག་བརྒྱར་བྱས་པའི་ཆ་སྟོང་བརྒྱད་བརྒྱ་རེས་ཟོས་ནས་དེངས་ཏེ་ས་དང་པོ་ཐོབ་པའོ། ། དེ་ལྟ་བུའི་ཚུལ་གྱིས་ཆོས་ཀྱི་མཆོག་མ་ས་བཅུ་གཉིས་སུ་རྣམ་པར་བཞག་པའི་ས་བཅུ་གཉིས་ཐོབ། དེའི་ཚེ་རྟེན་འབྲེལ་བཅུ་གཉིས་ཀྱི་བདག་ཉིད་འཁོར་བའི་ལུས་ངག་ཡིད་ཟད་ཅིང་འཛག་སྟེ་འཕོ་བའི་བག་ཆགས་འགགས་ཏེ། མི་འགྱུར་བའི་ཡེ་ཤེས་སྐད་ཅིག་ཉི་ཁྲི་ཆིག་སྟོང་དྲུག་བརྒྱ་རྫོགས། མཐོང་བའི་ལམ་དང་། སློབ་པའི་ཟུང་འཇུག་དང་། རྣམ་པ་ཐམས་ཅད་པའི་མཆོག་དང་ལྡན་པའི་རྡོ་རྗེ་འཛིན་པའི་སྐུ་དང་། འཕགས་པའི་ས་དང་པོ་རབ་ཏུ་དགའ་བ་དང་། དབང་ཐོབ་པའི་བྱང་ཆུབ་སེམས་དཔའ་དང་སྐལ་པ་མཉམ་པའི་ཡེ་ཤེས་ཀྱི་སྐུ་ཞེས་པ་གྲུབ་བོ། །
གྲུབ་པའི་ཡེ་ཤེས་ཀྱི་སྐུའི་མཚན་ཉིད་ཀྱང་། ལུས་ནི་དྭངས་ཤིང་རྡུལ་ཕྲན་མཉམ་པ་ནམ་མཁའ་དང་མཚུངས་མཚན་མ་ལ་སོགས་རྣམས་ཀྱིས་རབ་རྫོགས་འགྱུར། ། སྣ་ཚོགས་འཇིག་རྟེན་གསུམ་པོ་ཉིད་ནི་དངས་ཤིང་སྒྲིབ་པ་རྣམ་པར་བྲལ་བ་རྨི་ལམ་བཞིན་དུ་སྣང་། ། སྐད་ནི་ཀུན་ནས་ཆད་པ་མེད་ཅིང་དུ་མའི་སྐད་གཞན་དག་གིས་གཞན་གྱི་སྙིང་ལ་འཇུག་པ་སྟེ། ། སེམས་ནི་དམ་པའི་བདེ་བས་གང་ཞིང་མི་གཡོ་ཐམས་ཅད་དུས་སུ་ལྷན་ཅིག་སྐྱེས་པས་འཁྱུད་པའོ། ། ཞེས་པ་ལྟར་གྱུར་ཏེ། ཁམས་གསུམ་གྱི་གནས་ཐམས་ཅད་ལས་རྣམ་པར་གྲོལ་བས་སྲིད་པའི་གནས་སུ་གྱུར་པ། ཡངས་པ་དང་། དོག་པ་དང་། མཐོ་བ་དང་།
དམའ་བ་དང་། བཀྲ་བ་དང་མི་བཀྲ་བའི་རྟེན་དང་བརྟེན་པ་ནམ་ཡང་མེད་ཅིང་། ལུས་ཀྱི་ཆོས་ཐམས་ཅད་ལས་གྲོལ་བས་བཞེངས་པ་དང་། བཞུགས་པ་དང་། བརྐྱངས་བ་དང་། བསྐུམས་པ་དང་། སྤྱན་འབྱེད་པ་དང་། འཛུམ་པ་ལ་སོགས་པའི་སྤྱོད་ལམ་རྣམས་ཀྱང་མེད་ལ། ངག་གི་ཆོས་ཐམས་ཅད་ལས་གྲོལ་བས་དབུགས་འབྱུང་བ་དང་། རྔུབ་པ་དང་།
རྐན་དང་ལྕེ་བསྐྱོད་པ་སོགས་ལས་བྱུང་བའི་ངག་དང་མིང་ཚིག་ཡི་གེའི་ཚོགས་དང་བྲལ་ཞིང་། ཉོན་མོངས་པའི་སེམས་ལས་རྣམ་པར་གྲོལ་བས་རླུང་དང་རྗེས་སུ་མཐུན་པར་འཇུག་པའི་རྣམ་པར་རྟོག་པའི་དྲ་བ་དང་། ལས་ཀྱི་སྣང་བ་མཐའ་དག་ཡོངས་སུ་འགགས་ལ། དེ་ལྟ་ན་ཡང་མཐའ་ཡས་པ་མཐའ་ཡས་པའི་སེམས་ཅན་གྱི་ཁམས་རྣམས་སུ་སྐུ་དང་གསུང་དང་ཐུགས་ཀྱི་སྤྲུལ་པ་མཐའ་ཡས་པ་འཇུག་པས་ཆད་པ་མེད་པར་སེམས་ཅན་གྱི་དོན་མཛད་ཅིང་། སྔར་གྱི་ལམ་གྱི་གོམས་པ་ལྷུར་ལེན་པ་ཉིད་ལས་ལམ་གསར་པ་ལ་སློབ་པ་ནམ་ཡང་མེད་པས། ས་གཉིས་པ་དྲི་མ་མེད་པ་ནས་བཅུ་པའི་བར་ཉིན་ཞག་འགའ་ཞིག་ལ་ཡུད་ཙམ་གྱིས་བགྲོད་ནས། མི་འཕྲོགས་པ་འབྲས་བུའི་རྒྱུད་གྲུབ་སྟེ་མངོན་པར་རྫོགས་པར་སངས་རྒྱས་སོ། ། གང་དུ་སངས་རྒྱས་པའི་ཞིང་ནི་སངས་རྒྱས་ཀྱི་ས་ཞེས་རྣམ་པར་བཤད་པ་དེ་ཉིད་ཡིན་ལ། ས་དེ་ཡང་ཕྱོགས་བཅུའི་འཇིག་རྟེན་གྱི་ཁམས་རྣམས་སུ་འདི་དག་ལ་ནི་རིང་ངོ་ཞེས་པ་དང་། སྟེང་འོག་ལ་སོགས་པའི་རྣམ་པར་དབྱེ་བ་མེད་ཅིང་།
དོན་དུ་ན་བདེ་སྟོང་དབྱེར་མེད་པ་ཉིད་ཀྱི་སྟོང་པའི་གཟུགས་བརྙན་གྱི་ཆ་མི་ཟད་པ་རྒྱན་གྱི་འཁོར་ལོ་ལ་སངས་རྒྱས་ཀྱི་ཞིང་དང་། ཆོས་འབྱུང་དང་། རྡོ་རྗེ་བཙུན་མོའི་བྷ་ག་དང་། སེང་གེའི་ཁྲི་ལ་སོགས་པའི་མིང་གི་རྣམ་གྲངས་མང་པོ་བཏགས་པ་དེའོ། ། སངས་རྒྱས་ཐོག་མ་ཐ་མ་མེད། ། དང་པོའི་སངས་རྒྱས་རིས་མེད་པ། ། ཡེ་ཤེས་མིག་གཅིག་དྲི་མ་མེད། ། དེ་བཞིན་གཤེགས་པ་ཡེ་ཤེས་སྐུ། ། ཞེས་པ་ལྟར་སངས་རྒྱས་ཀྱི་ཞིང་དང་སངས་རྒྱས་ཐམས་ཅད་ཀྱང་ཡེ་ཤེས་གཅིག་གི་ངོ་བོ་ཡིན་ལ། དེ་ཉིད་གདོད་མ་ནས་འཁོར་བའི་གནས་སྐབས་སུ་ཡང་རིགས་མི་འགྱུར་བར་གནས་ཤིང་།
སངས་རྒྱས་རང་སྣང་གི་སྐུ་ནི་གཅིག་པུ་ཁོ་ནའོ། ། བདེ་སྟོང་དབྱེར་མེད་པ་ཡེ་ཤེས་ཀྱི་སྐུ་གཅིག་པུ་དེ་གང་ཞེ་ན། དོན་དམ་པའི་བདེན་པ་མཆོག་ཏུ་མི་འགྱུར་བའི་བདེ་བ་ཆེན་པོའི་ཆ་ཤས་ཡོངས་སུ་རྫོགས་པའི་འོད་གསལ་བའི་ཡུལ་ཅན་ཡེ་ཤེས་དང་། ཡེ་ཤེས་དེ་ཉིད་ཤེས་བྱ་ཐམས་ཅད་ཀྱི་རྣམ་པར་ཤར་བའི་སྒྱུ་མའི་སྐུ་ཀུན་རྫོབ་པའི་བདེན་པ་རྣམ་པ་ཀུན་གྱི་མཆོག་དང་ལྡན་པའི་ཡུལ་སྟོང་པ་ཉིད་རོ་མཉམ་པར་གཅིག་ཏུ་གྱུར་ནས་དབྱེར་མི་ཕྱེད་པ་ཉིད་དེ། དེ་ལ་ནི་མཆོག་གི་དང་པོའི་སངས་རྒྱས་རིས་མེད་པ། དུས་ཀྱི་འཁོར་ལོ། བཅོམ་ལྡན་འདས་རྡོ་རྗེ་སེམས་དཔའ། གསང་བ་འདུས་པ། ཀྱཻ་རྡོ་རྗེ། དཔལ་ཧེ་རུ་ཀ
ལྷན་ཅིག་སྐྱེས་པའི་སྐུ་མི་སློབ་པའི་ཟུང་འཇུག་རྡོ་རྗེ་འཆང་ཆེན་པོ་ཞེས་པའོ། ། དེ་ནི་སླན་ཆད་བག་ཆགས་ཀྱི་རྟེན་མི་བྱེད་པས་གཙང་པ་དང་། བདག་དང་བདག་མེད་པའི་སྤྲོས་པ་ཉེ་བར་ཞི་བས་དམ་པའི་བདག་དང་། ཡིད་ཀྱི་རང་བཞིན་གྱི་ལུས་སྤངས་ཤིང་མ་རིག་བག་ཆགས་ཀྱི་ས་ལོག་པས་ཤེས་བྱ་ཐམས་ཅད་གཉིས་སུ་མེད་པར་གཟིགས་ཏེ་གཞན་དབང་དུ་མ་གྱུར་པས་བདེ་བ་དང་། རྣམ་མཁྱེན་སྐད་ཅིག་དང་པོ་དེ་ཉིད་ཉིད་ལས་ནམ་མཁའ་ཇི་སྲིད་པར་སྔ་ཕྱིའི་རྣམ་འགྱུར་མི་འདྲ་བ་མེད་པས་རྟག་པའི་ཕ་རོལ་ཏུ་སོན་པ་སྟེ་ཕ་རོལ་ཏུ་ཕྱིན་པ་བཞི་དང་ལྡན་ལ། བག་ཆགས་དང་བཅས་པའི་གློ་བུར་གྱི་དྲི་མ་མཐའ་དག་སྤོང་བའི་སྤོངས་པ་ཆེན་པོ་དང་། སྒྱུ་མ་དང་རྨི་ལམ་དང་དྲི་ཟའི་གྲོང་ཁྱེར་དང་པྲ་ཕབ་པ་ལ་སོགས་པ་བཞིན་དུ་མ་བརྟགས་པར་ཤེས་བྱའི་ཆོས་མ་ལུས་པ་མངོན་སུམ་གཟིགས་པའི་རྟོགས་པ་ཆེན་པོ་དང་། འགྲོ་བ་མཐའ་དག་གི་དོན་ནམ་མཁའ་ཇི་སྲིད་དུ་མཛད་པའི་སེམས་ཆེན་པོ་སྟེ་ཆེན་པོ་གསུམ་དང་ལྡན་ཞིང་སེམས་ཅན་གང་ལ་ཡང་ཉེ་རིང་མེད་པས་ཁྱབ་པ་དང་། སེམས་ཅན་གྱི་དོན་ཁམས་མི་ཟད་པ་རྗེས་སུ་འཛིན་པའི་དོན་དུ་གཏན་དུ་བར་བཞུགས་པའི་རྟག་པ་སྟེ་ཆོས་གཉིས་དང་ཡང་ལྡན་ནོ། ། དེ་ལྟ་བུའི་ངང་རྒྱུན་གཅིག་ལས་མི་འདའ་བས་ཕྱག་རྒྱ་ཡིན་ལ།
དེ་ཡང་ཆེན་པོ་གསུམ་དང་ལྡན་པས་ཆེན་པོ་སྟེ། འབྲས་བུའི་རྒྱུད་ཕྱག་རྒྱ་ཆེན་པོ་ཞེས་པའོ། ། དེ་ལྟར་སངས་རྒྱས་རྣམས་ལ་དངོས་སུ་སྣང་བའི་སྐུ་དེ་ཉིད་གདུལ་བྱ་ལ་གཟུགས་བརྙན་གྱི་ཚུལ་དུ་སྣང་བས་ཆོས་ཀྱི་སྐུ་དང་གཟུགས་ཀྱི་སྐུ་གཉིས་སུ་འགྱུར་ལ། གདུལ་བྱ་གཞན་སྣང་ལས་མཚན་དཔེ་ནས་རི་གླིང་ལ་སོགས་པའི་བར་སྣང་བའི་གཟུགས་བརྙན་ལ་ནི་སྐུ་དང་། གསུང་རབ་ཡན་ལག་བཅུ་གཉིས་སུ་སྣང་བའི་སྒྲ་བརྙན་ལ་ནི་གསུང་དང་། ཟུང་འཇུག་གི་སྐུ་ནི་ཐུགས་ཏེ། དེ་ལྟར་སྐུ་གསུང་ཐུགས་ཀྱི་དབྱེ་བས་སྐུ་གསུམ་མམ། ཟུང་འཇུག་གི་ཡེ་ཤེས་ཆོས་ཀྱི་སྐུ་དང་། ཁམས་གསུམ་ལས་འདས་པའི་འོག་མིན་སྟུག་པོ་བཀོད་པར་ས་བཅུ་གཉིས་སེམས་དཔའ་ལ་མཚན་དཔེའི་རྣམ་པར་སྣང་བའི་གཟུགས་བརྙན་ནི་ལོངས་སྤྱོད་རྫོགས་པའི་སྐུ་དང་། སོ་སོའི་སྐྱེ་བོ་རྣམས་ལ་སྣང་བའི་གཟུགས་བརྙན་ཅི་རིགས་པ་ནི་སྤྲུལ་པའི་སྐུ་སྟེ་དེ་ལྟར་ཡང་སྐུ་གསུམ་མོ། །
འདིར་གཙོ་བོར་རྣམ་པར་བཞག་པ་ནི་སྐུ་བཞི་སྟེ། དོན་དམ་པའི་ཡེ་ཤེས་ཀྱི་སྐུ་ཟུང་འཇུག་དེ་ཉིད་ལ་ལྷན་ཅིག་སྐྱེས་པའི་སྐུ་དང་། ཕ་རོལ་ཏུ་ཕྱིན་པའི་ཚུལ་ལས་ནི་ངོ་བོ་ཉིད་ཀྱི་སྐུ་ཞེས་གསུངས་ཏེ་དེ་ལ་ནི་ཐམས་ཅད་མཁྱེན་པ་ཞེས་བྱའོ། ། ཡང་དེ་ཉིད་ཀྱི་ངང་ཚུལ་ཆོས་ཀྱི་སྐྱེ་མཆེད་པའི་ནམ་མཁའ་ལྟར་སྤྲོས་པ་ཐམས་ཅད་ཀྱིས་དབེན་ཞིང་མཆོག་ཏུ་མི་འགྱུར་བའི་བདེ་བའི་ཆ་ནས་ཆོས་ཀྱི་སྐུ་ཞེས་བྱ་སྟེ། དེ་ལ་ནི་ཡེ་ཤེས་ཀྱི་སྐུ་ཞེས་ཀྱང་བྱའོ། ། སྟོང་པ་ཉིད་དེ་ཉིད་ཀྱི་སྒྲ་བརྙན་གྱི་ཆ་མཐའ་ཡས་པའི་སེམས་ཅན་གྱི་སྐད་ཀྱི་གཅིག་ཆར་འཇིག་རྟེན་དང་འཇིག་རྟེན་ལས་འདས་པའི་ཆོས་སྟོན་པ་ནི་ལོངས་སྤྱོད་རྫོགས་པའི་སྐུ་སྟེ། དེ་ལ་ནི་ཉིན་མོར་བྱེད་པའི་སྐུ་ཞེས་ཀྱང་བྱའོ། ། ཡང་དེ་ཉིད་ཀྱི་རྣམ་པ་ཐམས་ཅད་པའི་ཆ་མཐའ་ཡས་པ་མཐའ་ཡས་པའི་བཀོད་པའི་རྫུ་འཕྲུལ་གཅིག་ཆར་གང་ལ་གང་མོས་སུ་སྣང་བ་སྤྲུལ་པའི་སྐུ་སྟེ། དེ་ལ་ནི་པདྨའི་འདབ་མ་རྒྱས་པའི་སྤྱན་ཞེས་བྱའོ། ། དེ་ལྟ་བུའི་སྐུ་བཞི་ཀ་ངོ་བོ་ཉིད་ཀྱི་སྐུ་དང་།
ས་ལ་གནས་པའི་སེམས་དཔའ་རྣམས་ལ་གཟུགས་བརྙན་གྱི་ཚུལ་དུ་སྣང་ཞིང་ནམ་མཁའ་ཇི་སྲིད་པར་གཡོ་བ་མེད་པའི་སྐུ་ནི་ཆོས་ཀྱི་སྐུ་རྡོ་རྗེ་འཆང་ཀུན་ཏུ་བཟང་པོ་ཞེས་དང་། གཟུགས་ཀྱི་འོག་མིན་ན་བཞུགས་པ་གཙང་མས་སྐྱེས་པའི་ཉན་ཐོས་རྣམས་ཀྱི་ཡང་སྤྱོད་ཡུལ་དུ་གྱུར་པའི་སྐུ་ནི་ལོངས་སྤྱོད་རྫོགས་པ་དང་། དགའ་ལྡན་གྱི་གནས་ན་བཞུགས་པ་ལ་སོགས་པ་སོ་སོ་སྐྱེ་བོ་རྣམས་ལ་ཇི་ལྟར་རིགས་པར་སྣང་བའི་སྐུ་ནི་སྤྲུལ་པའི་སྐུའོ་ཞེས་ཀྱང་བྱའོ། ། ཇི་ལྟར་ཟླ་བའི་འོད་དང་ཟླ་བ་ཆུ་ཤེལ་འཕྲད་པ་ལས་ཆུ་འབྱུང་བ་བཞིན་དུ་སངས་རྒྱས་ལ་རྣམ་པར་རྟོག་པ་མི་མངའ་ཡང་། སྣ་ཚོགས་པའི་གདུལ་བྱ་རྣམས་ཀྱི་སྔོན་གྱི་ལས་ཀྱིས་བསྐྱེད་པའི་མོས་པའི་དབང་གིས་སྐུའི་སྣང་བ་མཐའ་ཡས་པས་ཐེག་པ་རྣམ་པ་མང་པོའི་ཆོས་སྟོན་པ་ཡིན་ལ། དེ་ཡང་ཟུང་འཇུག་གི་སྐུ་དེ་ཉིད་ལས་གཡོ་བ་མི་མངའ་བར་མེ་ཏོག་གི་གཞིའི་སྙིང་པོའི་རྒྱན་བཀོད་པ་དང་ལྡན་པའི་འཇིག་རྟེན་གྱི་ཁམས་རྒྱ་མཚོར་བཅོམ་ལྡན་འདས་རྣམ་པར་སྣང་མཛད་ཆེན་པོའི་སྐུའི་སྣང་བ་བྱང་ཆུབ་སེམས་དཔའ་ཆེན་པོ་རྣམས་ལ་སྣང་བ་ནི་སྤྲུལ་པའི་ལོངས་སྤྱོད་རྫོགས་པའི་སྐུའོ། ། དེ་བཞིན་དུ་རྣམ་པ་ཐམས་ཅད་པའི་གཟུགས་གཟིགས་པའི་དེ་བཞིན་གཤེགས་པ་ཐམས་ཅད་ཀྱི་སྤྱན་ནི་དབུགས་ཉི་ཁྲི་ཆིག་སྟོང་དྲུག་བརྒྱའི་བག་ཆགས་འཛིན་པ་ས་བཅུ་པ་ཆོས་ཀྱི་སྤྲིན་ལ་གནས་པའི་ཚུལ་ཅན་སའི་སྙིང་པོ་དང་། སྒྲ་སྐད་ཐམས་ཅད་གསན་པའི་སྙན་ནི་ཕྱག་ན་རྡོ་རྗེ་དང་། དྲི་མནོམ་པའི་ཤངས་ནི་ནམ་མཁའི་སྙིང་པོ་དང་། རོ་མྱོང་པའི་ལྗགས་ནི་སྤྱན་རས་གཟིགས་དང་།
རེག་བྱ་འཛིན་པའི་སྐུ་ནི་སྒྲིབ་པ་རྣམ་སེལ་དང་། ཆོས་ཁམས་འཛིན་པའི་ཐུགས་ནི་ཀུན་ཏུ་བཟང་པོ་དང་། ཡེ་ཤེས་ནི་འཇམ་པའི་དབྱངས་དང་། ལས་ཀྱི་དབང་པོ་ལྔ་ནི་ཁྲོ་བོ་ལྔ་སོགས་ཏེ་འདི་དག་ཀྱང་སྤྲུལ་པའི་ལོངས་སྐུའོ། ། ཡང་སངས་རྒྱས་གར་མཁན་བསམ་མི་ཁྱབ། ། ཅེས་པ་ལྟར་བཅོམ་ལྡན་འདས་དུས་ཀྱི་འཁོར་ལོ་ཞལ་ཕྱག་གི་རྣམ་པ་ཅན་ང་ལས་ཀྱང་མཆོག་ཏུ་གྱུར་པའི་དུས་ཀྱི་འཁོར་ལོ་གཞན་ཞིག་ཡོད་དོ་ཞེས་སྟོན་པའི་བརྡར། སྒྲིབ་པའི་ཆ་ཙམ་མཚོན་པའི་སྟག་ལྤགས་སོགས་ཀྱི་རྒྱན་འཛིན་པ་ཕྱི་ནང་གཞན་གསུམ་དག་པ་གཅིག་ཏུ་འབྱོར་བའི་རྟེན་དང་བརྟེན་པའི་དཀྱིལ་འཁོར་དང་། དེ་བཞིན་དུ་ཀྱཻ་རྡོ་རྗེ་དང་། སྡོམ་པ་ལ་སོགས་པའི་སྐུའི་རྣམ་པ་ནི་བརྡའི་སྐུ་སྟེ་ཐུན་མོང་མ་ཡིན་པའི་སྤྲུལ་པའི་སྐུ་ཡིན་ལ། ཁ་སྦྱོར་ཡན་ལག་བདུན་དང་ལྡན་པས་ལོངས་སྤྱོད་རྫོགས་པའི་སྐུའོ། །
དྲི་མེད་འོད་ལས། སངས་རྒྱས་བཅོམ་ལྡན་འདས་སྔོན་ས་བཅུ་གཉིས་ཀྱི་དབང་ཕྱུག་ཏུ་གྱུར་པ། མཁས་པ་སྒྱུ་འཕྲུལ་ཆེན་པོ་འཆང་བ། སྒྱུ་འཕྲུལ་ཆེན་པོ་མིག་འཕྲུལ་དང་ལྡན་པ་ཞེས་གསུངས་ཤིང་། ཡབ་སྲས་མཇལ་བ་ལས་འབྱུང་བ་ལྟར་སངས་རྒྱས་དབང་པོའི་ཏོག་ཏུ་སངས་རྒྱས་པའི་ཚུལ་སྟོན་པ་སོགས་སངས་རྒྱས་ཀྱི་སྤྲིན་ཅི་ཡང་འཕྲོ་བས་ཞིང་ལ་ལར་བྱང་ཆུབ་པ་དང་། ལ་ལར་ཆོས་ཀྱི་འཁོར་ལོ་བསྐོར་བ་དང་། ལ་ལར་མྱ་ངན་ལས་འདས་པ་སོགས་སྐུའི་བཀོད་པ་བགྲང་ཡས་པས་སོ་སོའི་སྐྱེ་བོ་ལྟ་བུར་བལྟ་བའི་བློས་བསམ་པར་བྱ་བ་མ་ཡིན་ནོ། ། བྱེ་བྲག་ཏུ་ཞིང་འདིའི་གདུལ་བྱ་རྣམས་དྲང་བའི་སླད་དུ་དང་པོར་ཚོགས་བསགས་པའི་ཚུལ་བསྟན་པ་ནི། དྲི་མེད་འོད་ལས། སྲིད་པའི་འཆིང་ལས་ངེས་པར་གྲོལ་ཡང་སྲོག་ཆགས་རྣམས་ཀྱི་ལམ་གྱི་སླད་དུ་སྲིད་པ་སྟེ། །
སྣ་ཚོགས་སྐྱེས་རབས་ཕྲེང་བ་ཡོན་ཏན་དང་ལྡན་སེམས་ཅན་དོན་གཉེར་རྣམས་ཀྱིས་མཐོང་གྱུར་པ། ། དང་པོའི་སངས་རྒྱས་རྫུ་འཕྲུལ་ཆེ་ལྡན་སྤྱོད་པ་དག་སྟེ་ཞེས་གསུངས་པ་ལྟར། སྔོན་རྫ་མཁན་གྱི་ཁྱེའུ་སྣང་བྱེད་དུ་གྱུར་པའི་ཚེ། དེས་སངས་རྒྱས་ཤཱཀྱ་ཐུབ་པ་ཆེན་པོའི་སྤྱན་སྔར་ཐུགས་བསྐྱེད་དེ། དེ་བཞིན་གཤེགས་པ་ཁྱེད་སྐུ་ཅི་འདྲ་དང་། ། འཁོར་དང་སྐུ་ཚེའི་ཚད་དང་ཞིང་ཁམས་དང་། ། ཁྱེད་ཀྱི་མཚན་མཆོག་བཟང་པོ་ཅི་འདྲ་བ། ། དེ་འདྲ་ཁོ་ནར་བདག་ཀྱང་འགྱུར་བར་ཤོག ། ཅེས་སྨོན་ལམ་བཏབ་པ་ནས་བཟུང་སྟེ་བསྐལ་པ་ཆེན་པོ་གྲངས་མེད་གཅིག་གི་བར་དུ་རྒྱལ་བ་ཡུལ་འཁོར་སྐྱོང་གི་བར་གྱི་སངས་རྒྱས་བདུན་ཁྲི་ལྔ་སྟོང་མཉེས་པར་མཛད། དེ་ནས་གྲངས་མེད་གཉིས་པ་ལ་སངས་རྒྱས་ལེགས་མཛད་ནས་དབང་པོ་རྒྱལ་མཚན་གྱི་བར་གྱི་བདུན་ཁྲི་དྲུག་སྟོང་མཆོད།
དེ་ནས་བྲམ་ཟེའི་ཁྱེའུ་སྤྲིན་དུ་གྱུར་ཏེ་མར་མེ་མཛད་ཀྱི་དྲུང་དུ་རྡོ་རྗེ་ཐེག་པ་ཐོབ། རང་རྒྱུད་ཀྱི་དང་པོའི་སངས་རྒྱས་དོན་ཐམས་ཅད་གྲུབ་པའི་ཞིང་གི་བཀོད་པ་གཟིགས། ལུང་བསྟན་པ་ཡང་ཐོབ་པ་ནས་བརྩམས་ཏེ་གྲངས་མེད་གསུམ་པ་ལ་འོད་སྲུང་གི་བར་གྱི་སངས་རྒྱས་བདུན་ཁྲི་བདུན་སྟོང་བསྙེན་བཀུར་ནས། དགའ་ལྡན་གྱི་གནས་སུ་དམ་པ་ཏོག་དཀར་པོར་སྐྱེ་བ་བཞེས་པ་ཡན་ནི། སྐྱེ་བ་མངོན་པར་སྐྱེ་བའི་སྤྲུལ་པའི་སྐུའོ། ། དེ་ནི་སྐད་ཅིག་མ་གཅིག་ལ་བསྐལ་པ་གྲངས་མེད་དུ་ཡང་གྲངས་མེད་དུ་བྱིན་གྱིས་བརླབས་པར་མཛད་པས་ཡུན་རིང་བ་ཡང་མ་ཡིན་ལ། བསྐལ་པ་དེ་སྙེད་ཀྱི་དུས་ཡུན་དང་བཅས་པར་སྣང་བས་ཡུན་ཐུང་བ་ཡང་མ་ཡིན་ནོ། ། དེ་ལྟར་ཏིང་ངེ་འཛིན་གཅིག་གི་མཐུ་ཡིན་པས་ན་བསྐལ་པ་གྲངས་མེད་པ་བདུན་དང་། བཅུ་དང་། སུམ་ཅུ་རྩ་གསུམ་དང་།
གངྒཱའི་ཀླུང་གི་བྱེ་མ་སྙེད་དུ་ཚོགས་བསགས་པའི་ཚུལ་ཡང་བསྟན་ཏེ། འདི་དག་འགལ་བར་མི་བསམ་མོ། ། དེ་ནས་ཞིང་འདིར་མཛད་པ་བཅུ་གཉིས་ཀྱི་སྒོ་ནས་འཚང་རྒྱ་བའི་ཚུལ་ཇི་ལྟར་བསྟན་ཅེ་ན། ཐོག་མར་ཞིང་འདིར་བརྗོད་པར་བྱ་སྟེ། འདི་ལྟར་ནམ་མཁའ་ལ་རླུང་མེ་ཆུ་སའི་དཀྱིལ་འཁོར་བཞི་པོ་གོང་ནས་གོང་དུ་བརྩེགས་པ་རེ་རེའང་དཔག་ཚད་ལྔ་ཁྲིའི་དཔངས་དང་ལྡན་ཞིང་། ཚད་དེ་ཉིད་ཀྱི་འོག་མ་འོག་མ་གྱེན་དུ་ལངས་པས་ནང་མ་ནང་མ་བསྐྱོར་བ། བཞི་ཀ་སྟེང་ན་ངོས་མཉམ་པར་གནས་པའི་དབུས་སུ་སའི་དཀྱིལ་འཁོར་དཔག་ཚད་འབུམ་ཡོད་པ་དེའི་དབུས་སུ་ཤར་ཨིནྟྲ་ནི་ལ། ལྷོ་པདྨ་རཱ་ག བྱང་ཟླ་བ་ཆུ་ཤེལ། ནུབ་ཀརྐེ་ཏ་སེར་པོ།
དབུས་མརྐ་ཏ་སྟེ་རིན་པོ་ཆེ་སྣ་ལྔ་ལས་གྲུབ་པའི་རི་རབ། རྩ་བ་ཟླུམ་པོའི་རྒྱར་དཔག་ཚད་ཁྲི་དྲུག་སྟོང་དང་། དཔངས་སུ་འབུམ་ཡོད་པ་རིམ་གྱིས་སྦོམ་དུ་སོང་བས་རྡོ་རྗེ་རྩེ་ལྔ་པ་གདེང་པ་ལྟར་སྟེང་རྭ་ལྔ་དང་ལྡན་པ། གཡས་གཡོན་གྱི་རྭའི་བར་ལ་དཔག་ཚད་ལྔ་ཁྲི་པ། རྩ་བར་འགྲམ་སྟེགས་ལྟ་བུའི་དཔག་ཚད་སྟོང་ཕྲག་གཅིག་པའི་མུ་ཁྱུད་ཀྱིས་བསྐོར་བ། དེའི་ཕྱི་ནས་གླིང་དང་མཚོ་དང་། རི་དྲུག་དྲུག་སྤེལ་བས་ཟླུམ་པོར་བསྐོར་བ་ནི་ལོངས་སྤྱོད་ཀྱི་ས་སྟེ། ལྷ་དང་མི་དང་མིའམ་ཅི་སོགས་གནས་ལ། དེ་དག་ནི་རི་རབ་ཀྱི་རྭའི་ཁོངས་སྐྱིབས་ན་ཡོད་དོ། ། དེའི་མཐའ་མ་ནི་གངས་རི་སྟེ།
དེའི་ཕྱི་རོལ་ན་གླིང་བདུན་པ་འཛམ་བུའི་གླིང་ཆེན་པོ་དཔག་ཚད་ཉི་ཁྲི་ལྔ་སྟོང་པས་བསྐོར་བ་ནི་སའི་ཁོར་ཡུག དེ་ལ་ཕྱོགས་བཞིར་དུམ་བུ་གསུམ་གསུམ་གནས་པས་བཅུ་གཉིས་སུ་བྱས་པ་ནི་ལས་ཀྱི་སའོ། ། དུམ་བུ་རེ་རེ་ལས་ཆུ་ཀླུང་དྲུག་སྟོང་དྲུག་སྟོང་འབབ་པས་ས་དེ་དག་ཕལ་ཆེར་རྒྱ་མཚོ་དང་འབྲེལ་བའི་ཆུས་གང་བའི་བར་བར་དུ་གླིང་རྣམས་དོད་པ། དུམ་བུ་སོ་སོའི་རང་རང་གི་ཕྱེད་ནང་མར་གླིང་ཆེན་རེ་རེ། དེ་སོ་སོ་ལ་གླིང་ཕྲན་བདུན་སྟོང་བདུན་སྟོང་གིས་བསྐོར་བ། ཕྱོགས་བཞིའི་གླིང་ཆེན་དབུས་མ་ལ་ནི་ཤར་དུ་ལུས་འཕགས་གླིང་ཟླ་གམ་གྱི་རྣམ་པ་དཔག་ཚད་བདུན་སྟོང་དང་། ལྷོར་འཛམ་བུའི་གླིང་ཆུང་ངུ་གྲུ་གསུམ་རྩེ་ནང་དུ་བསྟན་པ་དཔག་ཚད་བརྒྱད་སྟོང་དང་། བྱང་དུ་སྒྲ་མི་སྙན་ཟླུམ་པོ་དཔག་ཚད་དགུ་སྟོང་དང་། ནུབ་ཏུ་བ་ལང་སྤྱོད་གྲུ་བཞི་པ་དཔག་ཚད་ཁྲིའི་ཚད་དང་ལྡན་པ། སའི་འཁོར་ཡུག་གི་ཕྱིའི་ཆུའི་འཁོར་ཡུག་ལ་ལཉཚྭའི་རྒྱ་མཚོ་ཞེས་བྱ་ཞིང་།
མེའི་ཁོར་ཡུག་ལ་རྡོ་རྗེའི་རི་དང་རྟ་གདོང་གི་མེ་ཞེས་ཀྱང་བྱའོ། ། ས་ཆུ་མེ་རླུང་གི་དཀྱིལ་འཁོར་གྱི་དབུས་ས་སྟེང་ནས་རིམ་པ་བཞིན་ལྷ་མ་ཡིན་དང་། ཀླུ་དང་གསོག་མའི་ཆུའི་དམྱལ་བ་དང་། བྱེ་མའི་ཆུ་དང་། འདམ་གྱི་ཆུའི་དམྱལ་བ་དང་། དུ་བ་མི་ཟད་པ་དང་། མེའི་དམྱལ་བ་དང་། མུན་པ་ཆེན་པོ་དང་། ངུ་འབོད་དང་། ཁབ་རྩེའི་དམྱལ་བ་རྣམས་གནས།
ལྷུན་པོ་ལ་རྒྱལ་ཆེན་རིགས་བཞི་དང་སུམ་ཅུ་རྩ་གསུམ་པ་གནས་ཤིང་རི་རབ་ཀྱི་སྟེང་གི་ནམ་མཁའ་དཔག་ཚད་ཉི་ཁྲི་ལྔ་སྟོང་གི་ཚད་ལ་འཐབ་བྲལ། དགའ་ལྡན། འཕྲུལ་དགའ། གཞན་འཕྲུལ་དབང་བྱེད་རྣམས་གནས་ཏེ། དེ་ལྟར་ན་དམྱལ་བ་དང་། ཡི་དྭགས་དང་དུད་འགྲོ་དང་། ལྷ་མ་ཡིན་དང་། མི་དང་། འདོད་ལྷ་རིགས་དྲུག་སྟེ་འདོད་ཁམས་གནས་རིགས་བཅུ་གཅིག་གོ ། དེའི་སྟེང་དུ་དཔག་ཚད་ལྔ་ཁྲིའི་ཚད་ཀྱི་ནམ་མཁའ་ལ་ཟད་པར་ས་ཆུ་མེ་རླུང་གི་གནས་བཞི་བཞི་སྟེ།
ཚངས་རིས། ཚངས་པ་འདུན་ན་འདོན། ཚངས་ཆེན། འོད་ཆུང་། ཚད་མེད་འོད། འོད་གསལ། དགེ་ཆུང་། ཚད་མེད་དགེ དགེ་རྒྱས། སྤྲིན་མེད།
བསོད་ནམས་སྐྱེས། འབྲས་བུ་ཆེ། མི་ཆེ་བ། མི་གདུང་བ། ཤིན་ཏུ་མཐོང་། འོག་མིན་ཏེ་གཟུགས་ཁམས་གནས་རིགས་བཅུ་དྲུག་གོ ། དེའི་སྟེང་གི་ནམ་མཁའ་དཔག་ཚད་ཉི་ཁྲི་ལྔ་སྟོང་ལ་ནམ་མཁའ་མཐའ་ཡས། རྣམ་ཤེས་མཐའ་ཡས། ཅི་ཡང་མེད་པའི་སྐྱེ་མཆེད། འདུ་ཤེས་མེད་འདུ་ཤེས་མེད་མིན་ཏེ་གཟུགས་མེད་པ་བཞི་གནས་སོ། །
དེ་ལྟར་ན་འོག་གི་རླུང་གི་མཐའ་ནས་སྲིད་རྩེའི་བར་དང་། ཐད་ཀར་རླུང་གི་མཐའ་ནས་རླུང་གི་མཐའི་བར་གཉིས་ཀ་དཔག་ཚད་འབུམ་ཕྲག་བཞི་པ་ཡིན་ནོ། ། དེ་ཡང་མི་མཇེད་འཇིག་རྟེན་གྱི་ཁམས་དབུས་སུ་བྱས་ནས། ཕྱོགས་བཅུ་ཀར་དེ་ལྟ་བུ་སྟོང་ཕྲག་རེ་རེ་གནས་པ་ལ་སྟོང་གཅིག་པ་ཞེས་བྱ་ལ། དེ་ལ་ནི་འཇིག་རྟེན་གྱི་ཁམས་ཐེར་འབུམ་བརྒྱད་ས་ཡ་ཕྲག་བཅུ་གཉིས་དྲུག་སྟོང་དང་གཅིག་ཡོད་དོ། ། ཕྱོགས་བཅུ་ཀར་སྟོང་ཕྲག་གཉིས་ཡོད་པ་ནི་སྟོང་གཉིས་པ་ཡིན་ལ། དེ་ལ་ནི་ཐེར་འབུམ་དྲུག་ཅུ་རྩ་བཞི་བྱེ་བ་བཞི་ས་ཡ་བརྒྱད་ཁྲི་ཉིས་སྟོང་དང་གཅིག་ཡོད་དོ། ། ཕྱོགས་བཅུ་ཀར་སྟོང་ཕྲག་གསུམ་ཡོད་པ་ནི་སྟོང་གསུམ་འཇིག་རྟེན་ཞེས་བྱ་བ་ལྷན་ཅིག་ཏུ་ཆགས་པ་ཡིན་ལ། དེ་ལ་ནི་ཁྲག་ཁྲིག་གཉིས་ཐེར་འབུམ་བཅུ་དྲུག་ས་ཡ་ཕྲག་བརྒྱ་རྩ་བརྒྱད་ཁྲི་བརྒྱད་སྟོང་དང་གཅིག་ཡོད་དོ། ། དེ་ལྟ་བུའི་འཇིག་རྟེན་གྱི་ཁམས་དེ་ཉིད་དུ་སེམས་ཅན་རྣམས་ལ་སངས་རྒྱས་ཀྱི་སྣང་བ་འབྱུང་བས་སངས་རྒྱས་ཀྱི་ཞིང་ཞེས་བྱ་སྟེ་མ་དག་པའི་ཞིང་ངོ་། །
མེ་ཏོག་གི་གཞིའི་སྙིང་པོའི་རྒྱན་བཀོད་པ་ལ་སོགས་པ་ཤིན་ཏུ་རྣམ་པར་དག་ཅིང་དབང་བསྒྱུར་བའི་རྣམ་པར་རིག་པའི་མཚན་ཉིད་ཅན་གྱི་ཞིང་ནི་ས་ཐོབ་པ་ཡན་ཆད་ཀྱི་ཏིང་ངེ་འཛིན་གྱི་སྤྱོད་ཡུལ་ཏེ་དག་པའི་ཞིང་ངོ་། ། ཞིང་འདིའི་འོག་མིན་ལས་གྱེན་དུ་འཕགས་པའི་ནམ་མཁའི་ཟད་པར་གྱི་གནས་སུ་ལོངས་སྤྱོད་རྫོགས་པའི་སྐུའི་རྣམ་པ་ལ་སངས་རྒྱས་དང་བྱང་ཆུབ་སེམས་དཔའི་འཁོར་གྱི་རྣམ་པས་བསྐོར་ཏེ་བཞུགས་པ་དང་། ལྕང་ལོ་ཅན་རོ་ལྡན་ན་གསང་བ་པའི་བདག་པོ་ཕྱག་ན་རྡོ་རྗེ་བཙུན་མོ་དང་། རྡོ་རྗེ་སྡེ་དང་། དཔུང་བཟང་ལ་སོགས་པའི་སྲས་དང་བཅས་པ་དང་། འཛམ་བུ་གླིང་གི་ལྷོ་ཕྱོགས་ཀྱི་རྒྱ་མཚོ་ན་རི་བོ་པོ་ཏ་ལར་སྤྱན་རས་གཟིགས་སྒྲོལ་མ་ལ་སོགས་པའི་འཁོར་དང་བཅས་ཏེ་བཞུགས་པ་དང་། ས་འོག་ན་སངས་རྒྱས་ཀླུ་དང་རབ་གཏུམ་མའི་ཚུལ་བཟུང་ནས་བཞུགས་པ་དང་། མིའི་ཡུལ་ན་ཁྲོ་བོ་བཅུ་བཙུན་མོ་དང་བཅས་པ་དང་། གནས་དང་ཞིང་ལ་སོགས་པ་ཆེན་པོ་དང་། འབྲིང་པོ་དང་།
ཆུང་ངུ་རྣམས་ན་དཔའ་བོ་དང་རྣལ་འབྱོར་མ་མང་དུ་བཞུགས་པས་འགྲོ་བ་རྣམས་རྗེས་སུ་འཛིན་པར་མཛད་དོ། ། བྱེ་བྲག་འཛམ་བུའི་གླིང་ཆུང་ངུ་ཉིད་ལ་ལྷོ་ནས་བྱང་དུ་རིམ་པ་བཞིན་འཕགས་པའི་ཡུལ། བོད་དང་། ལི་དང་། རྒྱ་ནག་དང་། ཤམྦྷ་ལ་དང་། གངས་ལྡན་རྣམས་གནས་ཤིང་། དེ་ཡང་འཕགས་པའི་ཡུལ་ནི་འཕགས་པ་རྣམས་འབྱོན་པའི་ཡུལ་ཡིན་པས་དེ་སྐད་དུ་གྲགས་ལ། རྒྱ་ནག་ལས་ལོགས་སུ་གར་ནས་གནས་པས་ན་རྒྱ་གར་ཞེས་པ། མ་ག་དྷ་དང་ཨངྒ་དང་།
ཡངས་པ་ཅན་དང་། མཉན་ཡོད་དང་། ཝ་རཱ་ཎ་སི་དང་། གནས་བཅས་དང་། སེར་སྐྱའི་གཞི་རྣམས་ཡོད་ཅིང་། ཤར་ཕྱོགས་ན་བྷང་ག་ལ་དང་། ལྷོ་ཕྱོགས་ན་ཀཽ་ཤམྦི་དང་། བཻ་དརྦྷ་དང་། ནུབ་ཕྱོགས་ན་མ་ཁ་དང་། ཁ་ཆེ་ལ་སོགས་པ་ཡོད་པའོ། །
བོད་ནི་བྷོ་ཊ་ཞེས་པ་ཟུར་ཉམས་པས་བོད་དུ་གྲགས་པ། གྲོང་ཁྱེར་བྱེ་བ་ཆགས་པའི་སའི་ཁྱོན་ཡོད་པའོ། ། ལི་ནི་སྔོན་ཆུས་གང་བ་ལ་ཤ་རིའི་བུའི་འཁར་སིལ་དང་། རྣམ་སྲས་ཀྱི་མདུང་རྩེས་མཚོ་དྲལ་ཏེ་སངས་རྒྱས་ཤཱཀྱ་ཐུབ་པས་དེར་བྱོན་ནས། རྒྱལ་བ་བཞིའི་མཆོད་རྟེན་གོ་མ་ས་ལ་གནྡྷ་ཡོད་པར་གཟིགས་ཏེ། ལོ་བརྒྱ་ན་ཡུལ་འདིར་དམ་པའི་ཆོས་དར་བར་འགྱུར་རོ་ཞེས་ལུང་བསྟན་པ་བཞིན་རྒྱལ་པོ་ས་ནུ་སོགས་མི་རྗེ་རབ་བཅས་བྱུང་པ་དེ་ཡིན་ལ། ཁ་ཤའི་ཡུལ་ཞེས་ཀྱང་ཟེར་རོ། ། རྒྱ་ནག་ནི་རྒྱ་ནག་དང་རྒྱ་ནག་ཆེན་པོ་གཉིས་ལས། འདི་ནི་རྒྱ་ནག་སྟེ་གྲོང་ཁྱེར་བྱེ་བའི་བདག་ཉིད་ཅན་ནོ། ། རྒྱ་ནག་ཆེན་པོ་འདི་མིན་ཏེ།
དེ་ནི་མཧཱ་ཙི་ན་ཞེས་པ་ཟུར་ཉམས་པས་སྨན་རྩེ་ཞེས་ཟེར་བ་ཤར་ཕྱོགས་ན་ཡོད་པ་འདིའོ། ། ཤམྦྷ་ལ་ནི་བདེ་འབྱུང་གིས་བཟུང་བ་ཞེས་པ་སྟེ་ལྷ་དབང་ཕྱུག་ཆེན་པོའི་གནས་སོ། ། ཡུལ་དེར་ཡང་རྒྱར་དཔག་ཚད་སུམ་སྟོང་ཡོད་པ། མཐའ་མ་གངས་རིའི་མུ་ཁྱུད་ཀྱིས་བསྐོར་ཞིང་། ཆུས་བཅད་པས་ས་པདྨ་འདབ་བརྒྱད་ཀྱི་གནས་རྣམ་པར་གནས་པ། དེའི་དབུས་ན་དཔག་ཚད་སྟོང་ཕྲག་གཅིག་པའི་ལྟེ་བ་ཟླུམ་ཞིང་མཐོ་བ། གངས་རིས་བསྐོར་བས་ཀེ་ལ་ཤར་གྲགས་ལ། དེའི་དབུས་ན་ལྷས་བརྩིགས་པའི་ཕོ་བྲང་ཀ་ལཱ་པ་ཞེས་བྱ་བའི་གྲོང་ཁྱེར་ཆུ་ཞེང་དཔག་ཚད་བཅུ་གཉིས་པ་གྲོང་ཁྱེར་བྱེ་བས་ཉེ་བར་བསྐོར་བ་ཡོད་དོ། ། དེར་བྱང་ཆུབ་སེམས་དཔའ་དང་ཁྲོ་བོའི་རྒྱལ་པོ་རྣམས་ཀྱིས་སྤྲུལ་པ་ཆོས་ཀྱི་འཁོར་ལོས་བསྒྱུར་བའི་རྒྱལ་པོ། སེམས་ཅན་མཐའ་དག་ལ་དེ་བཞིན་གཤེགས་པའི་ཆོས་རབ་ཏུ་སྟོན་པར་མཛད་པ།
ཀླ་ཀློ་ལ་སོགས་པའི་ཆོས་ངན་པ་འཇོམས་པར་མཛད་པ། སྐྱེས་བུ་ཆེན་པོའི་མཚན་སུམ་ཅུ་རྩ་གཉིས་དང་། དཔེ་བྱད་བརྒྱད་ཅུ་དང་། མངོན་པར་ཤེས་པ་ལྔ་ལ་སོགས་པ་དབང་ཕྱུག་གི་ཡོན་ཏན་ཡོངས་སུ་རྫོགས་པ། སེང་གེའི་ཁྲི་ལ་དབང་བསྐུར་ནས་ལོ་བརྒྱ་བཞུགས་པ་ཤ་སྟག་རྒྱུན་ཆགས་སུ་འབྱུང་ཞིང་། ཀ་ལཱ་པའི་གྲོང་གི་ལྷོ་ཕྱོགས་ན་མ་ལ་ཡའི་སྐྱེད་མོས་ཚལ་དང་། ཚལ་དེའི་ཤར་ན་ཉེ་བའི་ཡིད་ཀྱི་མཚོ་དང་། ནུབ་ན་པདྨ་དཀར་པོའི་མཚོ་ཡོད། དེ་གསུམ་ཀ་ཚད་མཉམ་པ་དཔག་ཚད་བཅུ་གཉིས་བཅུ་གཉིས་སོ། ། ཡུལ་དེའི་ཆུ་བོ་སྔོན་པའི་བྱང་དུ་ཏུག་མ་དང་།
དེའི་བྱང་དུ་སུ་རམྨ་དང་། ཆུ་དེའི་ལྷོར་ཙམྤ་ཀ་དང་། སྤྲེའུ་དང་གསེར་ཞེས་པའི་ཡུལ་ལ་སོགས་པ་ཡུལ་ཆེན་པོ་བཅུ་གཉིས་བཅུ་གཉིས་ཕྱི་རོལ་གྱི་འདབ་མ་རེ་རེ་ལ་ཡོད་ལ། དེ་རེ་རེར་ཡང་གྲོང་འབུམ་ཕྲག་རེ་རེས་བརྒྱན་པའི་ཡུལ་འཁོར་བརྒྱ་ཕྲག་རེ་རེ་ཡོད་ཅིང་། ཡུལ་ཆེན་རེ་རེ་ལ་དབང་བསྒྱུར་བའི་ལྷ་དང་། ལྷ་མ་ཡིན་དང་། ཀླུའི་སྤྲུལ་པའི་རྒྱལ་པོ་རེ་རེ་ཡོད་པས་རྒྱལ་པོ་དགུ་བཅུ་རྩ་དྲུག་གི་ཆོས་ཀྱི་འཁོར་ལོ་བསྒྱུར་པའི་རྒྱལ་པོའི་བཀའ་ཉན་ཞིང་འདུད་པར་བྱེད་དོ། ། དེ་ལྟར་ན་འདབ་མ་རྣམས་ལ་གྲོང་ཁྱེར་བྱེ་བ་ཕྲག་དགུ་བཅུ་རྩ་དྲུག་ཡོད་དོ། ། གངས་ལྡན་ནི་འཛམ་བུའི་གླིང་གི་བྱང་གྲུ་གངས་ཀྱི་ཕུང་པོར་གྱུར་པ་ཤམྦྷ་ལའི་གངས་དང་འབྲེལ་བའོ། ། མི་རྣམས་ཀྱི་ཚེ་ལོ་སྟོང་བརྒྱད་བརྒྱ་པ་ལས་རིམ་གྱིས་བྲི་སྟེ་ཚེ་ལོ་བརྒྱ་པར་གྱུར་པ་ན།
འདི་རྣམས་སྒྲོལ་བའི་སླད་དུ་སྲས་དང་བཅས་པ་རྒྱལ་བའི་བདག་པོ་ལས་ཀྱི་སར་ནི་རབ་ཞུགས་ཏེ། མངལ་ནི་རབ་ཏུ་བཟུང་བ་མཛད་ཅིང་མཆོག་གི་ཐུགས་རྗེ་དག་གི་བྱང་ཆུབ་བསྐྱེད་པ་མཛད་ནས་ནི། ། ཉོན་མོངས་དང་ནི་བདུད་རྣམས་བཅོམ་ནས་ས་ཡི་སྟེང་གནས་སུ་ཆོས་ཀྱི་འཁོར་ལོ་རབ་བསྐོར་ཏེ། ། སྤྲུལ་པ་སྒྱུ་མ་མཛད་ནས་སླར་ཡང་བཅོམ་ལྡན་འདས་ནི་དག་པའི་སྐུ་ཅན་དེ་ཉིད་ཁོ་ནའོ། ། ཞེས་གསུངས་པ་ལྟར། ཆུ་བོ་གངྒཱའི་འགྲམ་གྲོང་ཁྱེར་སེར་སྐྱར་འཇམ་དཔལ་གྱི་སྤྲུལ་པ་རྒྱལ་པོ་ཟས་གཙང་མ་བྱུང་སྟེ། སྤྱན་རས་གཟིགས་ཀྱི་སྤྲུལ་པ་སྒྱུ་འཕྲུལ་ཆེན་མོ་བཙུན་མོར་བྱས་ནས་རྒྱལ་སྲིད་ལ་སྤྱོད་དོ། ། དེའི་ཚེ་དགའ་ལྡན་གྱི་དམ་པ་ཏོག་དཀར་པོ་དེས་མི་ཕམ་པ་རྒྱལ་ཚབ་ཏུ་བསྐོས་ནས། དཔྱིད་ཟླ་ཐ་ཆུང་གི་ཉའི་མཚན་ཕྱེད་ལ་རང་ཉིད་གླང་པོ་ཆེའི་གཟུགས་ཅན་གྱི་བར་སྲིད་མཛད་དེ། སྒྱུ་འཕྲུལ་ཆེན་མོ་གསོ་སྦྱོང་བླངས་པའི་གློ་གཡས་པར་ཞུགས་ནས་ལྷུམས་སུ་ཙནྡན་གྱི་ཁང་བུ་བརྩེགས་པར་བྱིས་པ་ཟླ་དྲུག་ལོན་པའི་ཚད་ཙམ་པ་མཚན་དང་དཔེ་བྱད་ཀྱིས་བརྒྱན་ཅིང་ན་བཟའ་དང་བཅས་པ་སྐྱིལ་མོ་ཀྲུང་གིས་བཞུགས་ཏེ།
ཚངས་པས་ཕུལ་བའི་ཟིལ་དངར་བཞེས་པས་སྐུ་ལུས་བརྟས་པར་མཛད་ཅིང་ཟླ་བ་བཅུ་ཚང་བར་བཞུགས་ནས་དབོའི་ཟླ་བའི་ཁྱིམ་ཞག་གི་ཚེས་བརྒྱད་དང་། ཚེས་ཞག་གི་ཉ་ལ་ལུམྦི་ནིའི་ཚལ་དུ་སྐུ་བལྟམས། ཡབ་ཀྱིས་དོན་གྲུབ་ཏུ་མཚན་བཏགས། ཞག་བདུན་ན་ཡུམ་འདས་ཏེ་སུམ་ཅུ་རྩ་གསུམ་དུ་སྐྱེས། ཟླ་བ་བཞི་ན་སེར་སྐྱའི་ཕོ་བྲང་དུ་བྱོན་ཏེ། ཡབ་ཀྱི་སྲུ་སྐྱེ་དགུའི་བདག་མོ་སྒྱུ་འཕྲུལ་མ་མར་བསྐོས། དེའི་ཚེ་ཤཱཀྱ་གཏུམ་པོའི་ཚོགས་རྣམས་འདིས་ཐུབ་པ་ཤིན་ཏུ་གྱུར་པ་དང་། རང་ཉིད་ཐུབ་པ་བཞིན་ཞི་བར་གནས་པས། ཤཱཀྱ་ཐུབ་པ་ཞེས་མཚན་གཉིས་པ་བཏགས། ཤཱཀྱ་རྣམས་ཀྱི་ལྷ་གནོད་སྦྱིན་ཤཱཀྱ་འཕེལ་སོགས་འཇིག་རྟེན་སྐྱོང་བ་རྣམས་ཀྱིས་འདིའི་ཞབས་ལ་ཕྱག་བྱས་པས་ལྷའི་ཡང་ལྷ་ཞེས་མཚན་གསུམ་པ་བཏགས།
དྲང་སྲོང་ནག་པོ་ཉོན་མོངས་མེད་ཀྱིས་སངས་རྒྱས་སུ་འགྱུར་བར་ལུང་བསྟན། དགུང་ལོ་ལྔ་པ་ལ་དབུ་སྐྲ་བྲེགས་ཤིང་། དྲུག་པ་ལ་གཙུག་ཕུད་བཞག་ནས་གསེར་གཞོང་དུ་འབྲས་ཆན་གསོལ་བ་མ་མས་བཀག་ཀྱང་མ་ཐུབ་པས། གླང་པོ་ཆེ་ལྔ་བརྒྱ་ལ་སྣོད་དེ་བཏགས་ཏེ་འཕྲོག་པར་བརྩམས་པ་ན། མཛུབ་མོས་གླང་པོ་ཆེ་དེ་དག་ཚུར་དྲངས་པས། འདིའི་ལག་པ་གཉིས་ཀྱིས་གླང་པོ་སྟོང་ཐུབ་བོ་ཞེས་མཚན་བཞི་པ་གླང་པོ་སྟོང་ཐུབ་ཏུ་བཏགས། ཀུན་གྱི་བཤེས་གཉེན་སོགས་སློབ་དཔོན་རྣམས་ལ་ཡི་གེ་ལ་སོགས་པ་སློབ་པ་ལྟར་མཛད་ནས། བཟོ་དང་སྒྱུ་རྩལ་གྱི་གནས་མཐའ་དག་ལ་བྱང་བར་གྱུར། དགུང་ལོ་བཅུ་དྲུག་རྫོགས་པ་ན་ཤཱཀྱ་ལག་ན་བེ་ཅོན་གྱི་བུ་མོ་ལྷ་མོ་དཔལ་ཆེན་མོའི་སྤྲུལ་པ་གྲགས་འཛིན་ནམ་ས་མཚོ་མ་ཞེས་པ་རུ་མཚོན་དུ་བཞག་ནས། བརྒྱ་བྱིན་གྱི་སྤྲུལ་པ་ལྷས་བྱིན་ལ་སོགས་པ་ཤཱཀྱ་ལྔ་བརྒྱ་དང་སྒྱུ་རྩལ་མཐའ་དག་འགྲན་པ་ལས་རྒྱལ་བ་དང་།
བཅུ་བདུན་པ་ལ་ཡབ་ཀྱི་རྒྱལ་ཚབ་ཏུ་བསྐོས་ཏེ། ས་མཚོ་མ་བཙུན་མོའི་འཁོར་བརྒྱད་ཁྲི་བཞི་སྟོང་དང་བཅས་པ་བདག་གིར་མཛད། དགུང་ལོ་ཉེར་དགུ་པ་ལ་གྲོང་ཁྱེར་གྱི་སྒོ་བཞིར་རྒས་པ་དང་། ན་བ་དང་། འཆི་བ་དང་། རབ་ཏུ་བྱུང་བ་རྣམས་གཟིགས་པས། ཐ་སྐར་གྱི་ཟླ་བའི་ཚེས་བརྒྱད་ཀྱི་ཉིན་མངོན་པར་འབྱུང་བའི་ཐུགས་སྐྱེས་ནས། ད་ནི་ཞག་བདུན་ལ་རབ་ཏུ་མ་བྱུང་ན་འཁོར་ལོ་བསྒྱུར་བའི་རྒྱལ་པོར་འགྱུར་རོ་ཞེས་མཚན་མཁན་རྣམས་ཀྱིས་ལུང་བསྟན་པ་ཐོས་ནས། ཤཱཀྱ་རྣམས་ཀྱིས་མེལ་ཚེ་བྱས་ཏེ་བསྲུངས་པ་ན་ཉའི་མཚན་མོ་གྲགས་འཛིན་མའི་མངལ་དུ་རྡོ་རྗེ་སེམས་དཔའི་སྤྲུལ་པ་སྒྲ་གཅན་འཛིན་བཟང་པོ་སྲས་ཀྱི་ཚུལ་དུ་བརྫུས་ཏེ་སྐྱེས། ནམ་ཕྱེད་ན་རྟ་བསྔགས་ལྡན་ཆིབས།
ལྷ་རྣམས་ཀྱིས་བསྐོར་ནས་ནམ་མཁའ་ལ་འཕགས་ཏེ། ཤར་ཕྱོགས་སུ་དཔག་ཚད་བཅུ་གཉིས་འདས་པ་ཡངས་པ་ཅན་དུ་བཞུགས་ནས་དབུ་སྐྲ་རང་ཉིད་ཀྱིས་བཅད་དེ་རབ་ཏུ་བྱུང་། དེ་ཉིད་དུ་རིང་འཕུར་ལ་ཅི་ཡང་མེད་པ་དང་། གངྒཱ་བརྒལ་ཏེ་མ་ག་རྡར་ལྷགས་སྤྱོད་ལས་སྲིད་རྩེའི་སེམས་དག་མངོན་དུ་མཛད་དེ་དགེ་སྦྱོང་གཽ་ཏ་མར་མཚན་གསོལ། དེ་ནས་དཀའ་ཐུབ་ཀྱི་གནས་སུ་གདུང་བ་ལྔའི་སྦྱོར་བས་བཞུགས་པས་དྲང་སྲོང་རྣམས་དགེ་སྦྱོང་ཆེན་པོར་མཚན་གསོལ། དེ་ནས་ཆུ་ཀླུང་ནཻ་རཉྫ་ནའི་འགྲམ་དུ་དགུན་ཟླ་ཐ་ཆུང་གི་ཚེས་བརྒྱད་ནས་དབུགས་རྒྱུ་བ་བཅད་དེ་ལོ་དྲུག་ཏུ་མཁའ་ཁྱབ་ཀྱི་ཏིང་ངེ་འཛིན་ལ་མཉམ་པར་བཞག་ནས་དཀའ་བ་སྤྱད། དགུང་ལོ་སོ་ལྔ་པ་དགུན་ཟླ་ར་བའི་ཚེས་བརྒྱད་ལ་ཕྱོགས་བཅུའི་སངས་རྒྱས་ཏིལ་གྱི་གོང་བུ་བཞིན་ནམ་མཁའ་གང་བ་འདུས་ནས་སེ་གོལ་གཏོགས་ཏེ། བསམ་གཏན་འདི་ནི་རྣམ་དག་མིན། ། མཐར་ཐུག་ཐོབ་བྱེད་ཀྱང་འདི་མིན། ། ཁྱེད་ཀྱིས་འོད་གསལ་དམིགས་བཅས་ཏེ། །
ནམ་མཁའི་ངོས་ལྟ་མཆོག་ཡིན་ནོ། ། ཞེས་དབྱངས་གཅིག་གིས་གསུངས་པས། ཏིང་ངེ་འཛིན་བཏང་པས་བཞེངས་ཏེ་རྣམ་སྨིན་གྱི་ལུས་དེར་བཞག་ནས་ཡེ་ཤེས་ཀྱི་ལུས་འོག་མིན་དུ་མངོན་བྱང་ལྔས་སངས་རྒྱས་ཏེ། རི་རབ་ཀྱི་རྩེ་མོར་རྣལ་འབྱོར་གྱི་རྒྱུད་གསུངས་ནས། སླར་རྣམ་སྨིན་གྱི་ལུས་ལ་ཞུགས་ཏེ་ཟས་བསོད་སྙོམས་པ་བཞེས་པས་སྟོབས་རྒྱས་ཤིང་སྔོན་ལས་མཛེས་པས་དགེ་སྦྱོང་མཛེས་པར་གྲགས། དགུང་ལོ་སོ་དྲུག་པ་ས་ག་ཟླ་བའི་ཉའི་ཉིན་སྡེ་ཅན་གྱི་བུ་མོ་ལེགས་སྐྱེས་མས་བ་སྟོང་བཞོས་པ་ལན་བཅུ་དྲུག་ཏུ་ཉིང་ཁུར་བྱས་པའི་འོ་ཐུག་ཕུལ་བདེ་གསོལ་མ་ཐག་མཚན་དཔེ་མཆོག་ཏུ་གསལ་ཞིང་འོད་འདོམ་གང་པས་བརྒྱན་པར་གྱུར། ཉིན་ཕྱེད་རྩྭ་འཚོང་བཀྲ་ཤིས་ལ་རྩ་བླངས་པས་བསྣམས་ཏེ། རྡོ་རྗེའི་གདན་ཆོས་ཀྱི་གཡོ་དགོན་པར་བྱང་ཆུབ་ཀྱི་ཤིང་དྲུང་དུ་གཤེགས་ནས་རྩྭའི་རྩེ་མོ་ནང་དུ་བསྟན་པའི་སྟེང་དུ་ཞལ་ཤར་དུ་ཕྱོགས་རྡོ་རྗེའི་སྐྱིལ་མོ་ཀྲུང་བཅས་ཏེ་སྐུ་དྲང་པོར་བསྲངས། ཕྱག་གཉིས་མཉམ་གཞག་མཛད་ནས་བཞུགས་ཏེ་འོད་བཀྱེ་བས་བྱང་སེམས་མང་པོ་འཁོར་དུ་བསྡུས། བདུད་ཀྱི་གནས་ཐམས་ཅད་མུན་པར་མཛད་པས།
བདུད་སྡིག་ཅན་གྱི་དམག་མི་ཁྲིག་ཕྲག་གཅིག་གིས་ཆོ་འཕྲུལ་སྣ་ཚོགས་བསྟན། མཚོན་ཆ་སྣ་ཚོགས་པ་འཕངས་པ་མེ་ཏོག་གི་ཆར་དུ་གྱུར། བདུད་ཀྱིས་རྒྱུ་བསོད་ནམས་ལ་སྐུར་པ་བཏབ་པས། དཔང་པོར་ས་འདི་ཡོད་དོ་ཞེས་ཕྱག་གཡས་ས་གནོན་གྱི་ཕྱག་རྒྱ་ས་ལ་བསྣུན་མ་ཐག་སའི་ལྷ་མོས་དཔང་པོ་བྱས་བདུད་ཕམ། ཉི་མ་ནུབ་པ་ན་གཤིན་རྗེ་གཤེད་ཀྱི་སྐུར་བསྟན་ནས་སྡིག་ཅན་མ་ཧེ་ལ་ཞོན་པ་བརྫིས་ཏེ་བཏུལ་བ་ནས། གཤིན་རྗེ་གཤེད་དམར་ནག་གི་རྒྱུད་གསུངས། ནམ་གྱི་ཆ་སྟོད་ལ་བསམ་གཏན་བཞི་དང་། གུང་ལ་མངོན་ཤེས་ལྔ་བསྐྱེད་དེ་སྔར་ནམ་མཁའ་གང་བའི་སངས་རྒྱས་རྣམས་ཀྱིས་བསྟན་པའི་རྡོ་རྗེའི་རྣལ་འབྱོར་ཐུགས་ཉམས་སུ་བཞེས་པས། སྐྱ་རེངས་འཆར་བའི་ཚེ་ཟླ་བ་ལ་དུས་མེ་ཞུགས་པ་དང་དུས་མཚུངས་པར་མངོན་པར་རྫོགས་པར་སངས་རྒྱས། ས་འཚོ་མ་ལ་སྒྲ་གཅན་འཛིན་བཟང་པོ་བཙས།
ཕྱག་ན་རྡོ་རྗེའི་སྤྲུལ་པ་ཀུན་དགའ་བོ་བདུད་རྩིའི་ཟས་ཀྱི་བུར་སྐྱེས། ས་གཡོས། འཇིག་རྟེན་སྣང་བར་བྱས། བདུད་རྣམས་ཕྱོགས་ཀུན་ཏུ་བྱེར་ཏེ་ཞག་བདུན་དུ་འཕྲད་པར་མ་གྱུར། དེ་ནས་ཤིང་ཏ་ལ་བདུན་ཙམ་འཕགས་ཏེ་ལམ་གྱི་རྒྱུན་ནི་ཆད། ཟག་པ་ཟད་དོ་ཞེས་ཆེད་དུ་བརྗོད་པས། ལྷ་རྣམས་ཀྱིས་མེ་ཏོག་གཏོར་ཏེ་མཆོད། སངས་རྒྱས་ཀྱི་མཐུས་ཀུན་ཏུ་བཟང་པོས་སངས་རྒྱས་ཕལ་པོ་ཆེའི་ཆོས་ཀྱི་རྣམ་གྲངས་བཤད། ཞག་བདུན་ཕྲག་དང་པོ་ལ་སྤྲུལ་པའི་སྐུ་མེའི་ཁམས་ལ་ཞུགས་ནས་བྱང་ཆུབ་ཀྱི་ཤིང་དྲུང་དུ་སྐྱིལ་མོ་ཀྲུང་མ་གཤིགས་པར་བཞུགས། མངོན་པར་བྱང་ཆུབ་པའི་སྐུ་ནི།
འདོད་ལྷའི་གནས་སུ་བྱོན་ཏེ་ཕྱོགས་བཅུའི་རྒྱལ་སྲས་འདུས་ནས་ཆོས་བཅུ་བསྟན། བདུན་ཕྲག་གཉིས་པ་ལ་དབང་བསྒྱུར་གྱི་གནས་སུ་རྡོ་རྗེ་སྙིང་པོས་ས་བཅུ་པ་དང་། སྟོན་པས་རྣམ་སྣང་མངོན་བྱང་གི་རྒྱུད་གསུངས། སྤྲུལ་པའི་སྐུས་ནི་སྟོང་གསུམ་ཞབས་ཀྱིས་བཅགས། གསུམ་པ་ལ་བྱང་ཆུབ་ཀྱི་སྙིང་པོར་སྤྱན་མི་འཛུམ་པར་གཟིགས། བཞི་པ་ལ་འཛམ་བུའི་གླིང་མཐའ་དག་ཞབས་ཀྱིས་བཅགས། ལྔ་པ་ལ་ཀླུ་བཏང་བཟུང་གི་གནས་སུ་བཞུགས། དྲུག་པ་ལ་ཤིང་ནྱ་གྲོ་རྡར་སྐྱོང་གི་དྲུང་དུ་བཞུགས། བདུན་པ་ལ་ཤིང་གྲོལ་རྒྱུའི་ཚལ་དུ་བཞུགས་ཏེ་ཚོང་པ་ག་གོན་དང་བཟང་པོས་སྦྲང་རྩིའི་ལྡེ་གུ་ཕུལ་བ་རྒྱལ་ཆེན་བཞིས་ཕུལ་བའི་ལྷུང་བཟེད་དུ་བཞེས་ཏེ་ཤིས་པ་བརྗོད། ཟབ་ཞི་རྡུལ་བྲལ་འོད་གསལ་འདུས་མ་བྱས། །
བདུད་རྩིའི་ཆོས་འདི་བདག་གིས་ཐོབ་པར་གྱུར། ། བདག་གིས་བསྟན་ཀྱང་གཞན་གྱིས་མི་ཤེས་ཏེ། ། མི་སྨྲ་ནགས་འདབ་གནས་པར་བྱ་འོ་སྙམ། ། ཞེས་གསུངས་ཏེ་ཐུགས་ལས་ཆུང་ངུར་ཞུགས་པ་ན། ཚངས་པ་གཙུག་ཕུད་ཅན་དང་། བརྒྱ་བྱིན་གྱིས་བཅོམ་ལྡན་འདས་ཞེས་མཚན་གསོལ་ནས་ཆོས་གསུང་བར་བསྐུལ་བས་གནང་སྟེ། རི་ག་ཡའི་ཕྱོགས་སུ་བྱོན་ནས་ཀུན་ཏུ་རྒྱུ་ཉེར་འགྲོ་ལ། ང་ལ་སློབ་དཔོན་གང་ཡང་མེད། ། ང་དང་འདྲ་བ་ཡོད་མ་ཡིན། ། ང་ནི་གཅིག་པུ་རྫོགས་སངས་རྒྱས། །
བསིལ་གྱུར་ཟག་པ་མེད་པ་ཡིན། ། ཞེས་གསུངས་པས། ཁྱོད་ནི་སངས་རྒྱས་ལགས་སོ་ཞེས་སངས་རྒྱས་སུ་མཚན་གསོལ་ཏེ། དེ་ནས་རིམ་གྱིས་ཆུ་སྟོད་ཅན་གྱི་ཚེས་བདུན་ལ་ཝ་རཱ་ཎ་སཱིར་བྱོན། ཚེས་བརྒྱད་ལ་རྒྱལ་སྲས་སེམས་བསྐྱེད་མ་ཐག་ཏུ་ཆོས་འཁོར་བསྐོར་ཞེས་པས་གསེར་གྱི་འཁོར་ལོ་རྩིབས་སྟོང་པ་ཕུལ་ཏེ་གསོལ་བ་བཏབ་པས་ཐོ་རངས་ཀོཎྚི་ནྱ་སོགས་ལྔ་སྡེ་ལ་བདེན་པ་བཞིའི་ཆོས་བསྟན་པས་དགྲ་བཅོམ། དེ་དང་དུས་གཅིག་ཏུ་བྱམས་པ་སོགས་རྒྱལ་སྲས་རྣམས་ལ་དོན་དམ་པའི་ཚུལ་ལ་འཇུག་པའི་ཐེག་པ་ཆེན་པོའི་ཆོས་བསྟན་པས་དེ་དག་གིས་དེ་བཞིན་གཤེགས་པ་ཞེས་མཚན་གསོལ་ཏོ། ། དེ་ནས་གྲགས་པ་སོགས་ཉེ་བའི་ལྔ་སྡེ་དང་། དྲག་པོ་སོགས་ལྔ་བཅུ་སྡེ་དང་། ཀ་ཏྱའི་བུ་འཁོར་ལྔ་བརྒྱ་དང་བཅས་པ་དང་། སླར་ཡང་མ་ག་དྷར་བྱོན་ནས་འཆར་ཀ་སོགས་བཟང་སྡེའི་ཚོགས་དྲུག་ཅུ་རྣམས་ལ་ཆོས་བསྟན་པས་དགྲ་བཅོམ་སྟེ་ལྗོངས་རྒྱུ་བར་བཏང་།
སྟེང་རྒྱས་འོད་སྲུང་སོགས་རལ་པ་ཅན་སྟོང་རབ་ཏུ་བྱུང་སྟེ་རི་ག་ཡར་བཞུགས་པ་ན། དྲང་སྲོང་སྒྲོན་མེས་ཐམས་ཅད་མཁྱེན་པ་ཞེས་མཚན་གསོལ་ཏེ། རྒྱལ་པོ་གཟུགས་ཅན་སྙིང་པོས་འོད་མའི་ཚལ་བྱ་ཀ་ལནྡྷ་ཀ་གནས་པའི་ཀུན་དགའ་ར་བ་ཕུལ་བ་བཞེས། ལུས་འཕགས་ཀྱི་རིའི་དབང་པོའི་བྲག་ནྱ་གྲོ་དྷའི་ཕུག་ཏུ་མེའི་ཁམས་ལ་སྙོམས་པར་ཞུགས། བརྒྱ་བྱིན་རྟེན་དེ་ཉིད་ལ་ཤི་འཕོས་ནས་རྟེན་དེ་ཉིད་ལ་སྐྱེས་པར་མཛད། སྒྲིབ་པ་རྣམ་བསལ་གྱི་སྤྲུལ་པ་ཤ་རིའི་བུ་དང་། མཽ་འགལ་གྱི་བུ་འཁོར་ཉིས་བརྒྱ་ལྔ་བཅུ་དང་བཅས་པ་རབ་ཏུ་བྱུང་། དེ་དག་དང་འོད་སྲུང་འཁོར་དང་བཅས་པ་ལ་དགེ་སློང་སྟོང་ཉིས་བརྒྱ་ལྔ་བཅུར་གྲགས། འོད་སྲུང་ཆེན་པོ་དང་། གསུས་པོ་ཆེ་དང་བལྟ་ན་སྡུག་སོགས་རབ་ཏུ་བྱུང་།
སོ་བརྒྱད་པ་ལ་མགོན་མེད་ཟས་བྱིན་གྱིས་མཉན་ཡོད་དུ་སྤྱན་དྲངས་ཏེ་རྒྱལ་བྱེད་ཚལ་ཕུལ་བ་བཞེས། གསལ་རྒྱལ་གཞོན་ནུ་དཔེའི་མདོས་བཏུལ། ཞེ་གཅིག་པ་ལ་ནག་པོ་འཆར་ཀས་སྤྱན་དྲངས་ནས་སེར་སྐྱའི་གཞིར་གཤེགས་ཏེ་ཡབ་སྲས་མཇལ། ནྱ་གྲོ་དྷའི་ཀུན་དགའ་ར་བ་བཞེས། ཕུ་བོ་གསུམ་དང་ཡབ་བདེན་པ་ལ་བཀོད། ཀུན་དགའ་པོ། གཅུང་མཛེས་དགའོ། སྒྲ་གཅན་འཛིན། ཉེ་བ་འཁོར། བཟང་ལྡན།
མ་འགགས་པ། ནམ་གྲུ། ལྷས་སྦྱིན། ལེགས་སྐར་དང་། དྲུག་སྡེ་སོགས་རབ་ཏུ་བྱུང་། སླར་ཡང་མཉན་ཡོད་དུ་གཤེགས་ཏེ་རབ་འབྱོར། སྐུལ་བྱེད། གསེར་སའི་རྒྱལ་པོ་ཀ་སི་ན་སོགས་རབ་ཏུ་བྱུང་། དེ་ནས་ཡངས་པ་ཅན་གྱི་སྒྲ་གཅན་དུ་སྐྱེ་དགུའི་བདག་མོ་སོགས་ཤཱཀྱ་མོ་ལྔ་བརྒྱ་དང་། གྲགས་འཛིན་མ་སོགས་རབ་ཏུ་བྱུང་སྟེ་འཁོར་རྣམ་བཞི་དང་ལྡན།
དམག་དཔོན་སེང་གེ་དང་ལི་ཚ་བི་རྣམས་ཀྱིས་སྤྲེའུ་རྫིང་གི་ཁང་པ་བརྩེགས་པ་ཕུལ་བ་བཞེས། དེ་ནས་བཀྐུ་ལ་དང་། གྲོང་ཁྱེར་སློབ་མ་ཅན་དུ་བྱམས་པའི་བུ་གང་པོ་སོགས་རབ་ཏུ་བྱུང་། ཞེ་ལྔ་པ་ལ་བྱ་རྒོད་ཕུང་པོའི་རིར་དེ་བཞིན་གཤེགས་པའི་སྙིང་པོའི་མདོ་གསུངས། ང་གཅིག་པ་ལ་བྱ་རྒོད་ཕུང་པོའི་རི་ལ་ཤེར་ཕྱིན་དང་དེ་བཞིན་གཤེགས་པའི་སྙིང་རྗེ་ཆེན་པོ་བསྟན་པ་གསུངས། ལོ་དེའི་མཆུའི་ཟླ་བའི་ཚེས་གཅིག་ནས་ཉའི་བར་ལ་མཉན་ཡོད་དུ་ཆོ་འཕྲུལ་ཆེན་པོ་བསྟན་པས་མུ་སྟེགས་སྟོན་པ་དྲུག་བཏུལ། དེ་ནས་སུམ་ཅུ་རྩ་གསུམ་དུ་གཤེགས་ཏེ་ཡུམ་བདེན་པ་ལ་བཀོད། སུམ་ཅུ་རྩ་གསུམ་ནས་བརྩམས་ཏེ་འདོད་གཟུགས་ཀྱི་ལྷ་རྣམས་དང་ལྷན་ཅིག་ལྷ་གནས་གོང་མ་གོང་མར་བྱོན་ནས་འོག་མིན་དུ་དམ་ཚིག་གསུམ་བཀོད་པའི་རྒྱུད་གསུངས། དབྱུག་གུ་ཟླ་བའི་ཉེར་གཉིས་ལ་གྲོང་ཁྱེར་གསལ་ལྡན་དུ་ལྷ་ལས་བབས། ལྷ་སྦྱིན་གྱིས་དགེ་འདུན་འཁོར་ལོའི་དབྱེན་བྱས་པ་མཆོག་ཟུང་གིས་བཟླུམས།
ཀཽ་ཤམྦྷིར་གངས་ཅན་གྱི་ཀུན་དགའ་ར་བར་རྒྱལ་པོ་ཤར་པ་ཡང་དག་པའི་ལམ་ལ་བཀོད། ནམ་མཁའ་ལས་པོ་ཏ་ལར་གཤེགས་ཏེ་སྤྱན་རས་གཟིགས་ཀྱི་དོན་ཞགས་ཀྱིས་ཆོ་ག་སོགས་ཕུལ། དཔལ་ཡོན་ཏན་འབྱུང་བའི་གྲོང་ཁྱེར་དུ་ཕྱག་ན་རྡོ་རྗེ་ལ་དབང་བསྐུར་བས། དེས་ཕྱག་རྡོར་དབང་བསྐུར་བའི་རྒྱུད་བཤད། འཕགས་ཡུལ་དུ་རབ་སྣང་དད་པར་མཛད་ཅིང་གཅེར་བུ་པ་བདེན་སྨྲ་བྱང་ཆུབ་ཏུ་ལུང་བསྟན། ཡངས་པ་ཅན་དུ་ལི་ཚ་བྱི་དྲི་མ་མེད་པར་གྲགས་པ་ལ་བསྐུལ་བས་དེས་མི་འཁྲུགས་པའི་ཞིང་ལག་པར་བླངས་ཏེ་ཞིང་འདིར་བཅུག རེ་དགུ་པ་ལ་རྒྱལ་པོའི་ཁབ་ཏུ་གླང་པོ་ཆེ་ནོར་སྐྱོང་བཏུལ། རྒྱལ་པོ་མ་སྐྱེས་དགྲས་སྟོན་པ་འཁོར་དང་བཅས་པ་ལ་སུ་གང་གིས་ཀྱང་བསྙེན་བཀུར་མ་བྱེད་ཅེས་ཁྲིམས་བཅས། དགེ་སློང་ལྔ་སྟོང་དང་ལྷན་ཅིག་ནྱ་གྲོ་དྷའི་ཕུག་ཏུ་བསོད་སྙོམས་གཅིག་གིས་དབྱར་གནས་མཛད་དེ། དེར་སྤྲུལ་པ་བཞག་ནས་སྟོན་པ་ཉིད་རྒྱལ་བ་འཇུག་སྲེད་རྒྱལ་པོའི་ཞིང་དུ་གཤེགས་ཏེ་ཕྱོགས་བཅུའི་སངས་རྒྱས་དང་བགྲོ་བ་མཛད།
མཐར་མ་སྐྱེས་དགྲ་གཞི་མེད་པའི་དད་པ་ལ་བཞག དོན་དྲུག་པ་ལ་བྱ་རྒོད་ཕུང་པོའི་རིར་དམ་ཆོས་པདྨ་དཀར་པོ་གསུངས། དེ་ནས་ལྕང་ལོ་ཅན་དུ་ཕྱག་ན་རྡོ་རྗེ་ལ་བདེ་ཆེན་རལ་གཅིག་གི་རྒྱུད་གསུངས། བརྒྱད་ཅུ་པ་ལ་ཡངས་པ་ཅན་དུ་བདུད་སྡིག་ཅན་གྱིས་མྱ་ངན་ལས་འདའ་བར་གསོལ་ཞིང་། མགར་བའི་བུ་ཙུནྡས་མྱ་ངན་ལས་མི་འདའ་བར་གསོལ་བ་བཏབ་པས་སྐུ་ཚེའི་འདུ་བྱེད་སྤངས་ཤིང་། འཚོ་བའི་འདུ་བྱེད་བྱིན་གྱིས་བརླབས་ཏེ་ཟླ་བ་གསུམ་ན་མྱ་ངན་ལས་འདའ་བར་ལུང་བསྟན་ཏོ། ། དེ་ནས་འཕགས་པའི་ཡུལ་གྱི་ལྷོ་ཕྱོགས་སྔོན་གྱི་དྲང་སྲོང་གིས་འབྲས་སོ་བའི་ཆར་ཕབ་པས་འབྲས་སྤུངས་སུ་གྲགས་པ་ན། མཚོའི་དབུས་ན་ལྷས་བརྩིགས་པའི་ཤྲཱི་དྷ་ནྱ་ཀ་ཊ་ཀ་སྟེ་དཔལ་སོ་བའི་ཕུང་པོའམ། འབྲས་སྤུངས་ཀྱི་མཆོད་རྟེན་ཕྱེད་མཚོ་ནང་དུ་ནུབ་པ། ནང་གི་དཔངས་སུ་དཔག་ཚད་དྲུག་དང་རྒྱང་གྲགས་གཅིག་ཡོད་པ།
བུམ་པའི་ཕྱི་རོལ་གྱི་ཤར་དུ་ཁྱབ་འཇུག་དང་། ལྷོར་སྨིན་དྲུག་གི་བུ་དང་། ནུབ་ཏུ་ཚངས་པ་དང་། བྱང་དུ་ཁྱབ་འཇུག་གིས་བཙུགས་པའི་ཀ་བ་བདུན་བདུན་ཡོད་པའི་རྒྱུ་སྐར་གྱི་དཀྱིལ་འཁོར་མཚོན་པ། དེའི་ཕྱི་རོལ་ཏུ་ར་བ་རིམ་གསུམ་སྒོ་གསུམ་རིམ་དང་ལྡན་པ་དེར་བཅོམ་ལྡན་འདས་ཀྱི་མཐུས་གཤེགས་ཏེ། རྡོ་རྗེ་སེངྒེའི་ཁྲི་ལ་ཞལ་ཤར་དུ་མངོན་པར་ཕྱོགས་ནས་བཞུགས་པ་ལ། བྱང་ཤམྦྷ་ལའི་རྒྱལ་པོ་བགེགས་མཐར་བྱེད་ཀྱི་སྤྲུལ་པ་ཉི་མའི་བཙུན་མོ་རྣམ་པར་རྒྱལ་བའི་སྲས་ཕྱག་ན་རྡོ་རྗེའི་སྤྲུལ་པ་རྡོ་རྗེ་ཟླ་བ་དྲི་མ་མེད་པའི་འོད་དང་ལྡན་པས་ཟླ་བ་བཟང་པོ་ཞེས་པ་སེང་གེའི་ཁྲི་ལ་བཞུགས་ཏེ། རྒྱལ་སྲིད་བསྐྱངས་ནས་ལོ་དགུ་བཅུ་རྩ་དགུ་ལོན་པ་ཆོས་ཀྱི་འཁོར་ལོས་བསྒྱུར་བ་དེ། ནོར་བུ་རིན་པོ་ཆེའི་ཅོད་པན་བཅིངས་པའི་སྤྲུལ་པའི་རྒྱལ་པོ་དགུ་བཅུ་རྩ་དྲུག་པོས་བསྐོར་བ་ལྷ་དང་། ལྷ་མ་ཡིན་དང་།
མཁའ་འགྲོ་དང་། མཁའ་འགྲོ་མ་ལ་སོགས་པའི་འཁོར་དཔག་ཏུ་མེད་པ་དང་བཅས་པ་རྫུ་འཕྲུལ་གྱིས་འོངས་ཏེ། བཅོམ་ལྡན་འདས་ལ་སྐོར་བ་དང་མཎྜལ་སྔོན་དུ་འགྲོ་བས། ཞབས་ཀྱི་པདྨོ་ཟུང་ལ་རིན་པོ་ཆེའི་མེ་ཏོག་གིས་མཆོད་ཅིང་ཡང་དང་ཡང་དུ་ཕྱག་བཙལ། འཇིག་རྟེན་དང་འཇིག་རྟེན་ལས་འདས་པའི་དངོས་གྲུབ་བསྒྲུབ་པའི་དོན་དུ་གསོལ་བ་བཏབ་ནས་ཐལ་མོ་སྦྱར་ཏེ་སྤྱན་སྔར་འཁོད་པ་ལ། དཔྱིད་འབྲིང་ནག་པ་ཟླ་བའི་ཉའི་ཉིན་ཤར་དུ་ཟླ་བ་དང་། ལྷོར་དུས་མེ། ནུབ་ཏུ་ཉི་མ། བྱང་དུ་སྒྲ་གཅན་ཡོད་པ་སྲིད་གསུམ་རྣམ་པར་རྒྱལ་བའི་དུས་སུ། འོག་ཏུ་ཆོས་དབྱིངས་གསུང་གི་དབང་ཕྱུག་གི་དཀྱིལ་འཁོར་བདེན་དོན་རྣམ་པ་བཅུ་གཉིས་དང་།
དེའི་སྟེང་དུ་དཔལ་ལྡན་རྒྱུ་སྐར་དཀྱིལ་འཁོར་དེ་ཉིད་རྣམ་པ་བཅུ་དྲུག་གི་བདག་ཉིད་སྤྲོས་ཏེ། བདེ་བ་ཆེན་པོའི་གནས་རྡོ་རྗེ་དབྱིངས་ཀྱི་དཀྱིལ་འཁོར་ཆེན་པོར་སངས་རྒྱས་དང་། བྱང་ཆུབ་སེམས་དཔའ་དང་། ཁྲོ་བོ་དང་། མཁའ་འགྲོ་དང་། མཁའ་འགྲོ་མ་ཞིང་གི་རྡུལ་སྙེད་དང་མཉམ་པའི་འཁོར་གྱིས་བསྐོར་ནས། འཇིག་རྟེན་དང་འཇིག་རྟེན་ལས་འདས་པའི་དབང་བསྐུར་ཏེ་འཁོར་རྣམས་སངས་རྒྱས་སུ་ལུང་བསྟན་པ་ན། ཟླ་བ་བཟང་པོས་ཕྱག་བྱས་ནས་པུས་མོ་གཡས་པའི་ལྷ་ང་ས་ལ་བཙུགས་ཏེ་དཔྲལ་བར་ཐལ་མོ་སྦྱར་ནས། རྒྱུད་ཐམས་ཅད་ཀྱི་རྡོ་རྗེའི་ཚིག་མ་ལུས་པར་གསལ་བ་སངས་རྒྱས་རིན་པོ་ཆེའི་ཟ་མ་ཏོག་ཁ་འབྱེད་པ་བསྟན་དུ་གསོལ་ཞེས་གསོལ་བ་བཏབ་པས། ཤམྦྷ་ལ་ན་གནས་པ་རྣམས་ཀྱི་སེམས་རྣམ་པར་དག་པ་སྐལ་བ་དང་ལྡན་པར་གཟིགས་ནས་རྡོ་རྗེའི་ཚིག་ཁ་མ་ཕྱེ་བ་མེད་པས་རབ་ཏུ་གསལ་བར་བྱེད་པ་རྩ་བའི་རྒྱུད་མཆོག་གི་དང་པོའི་སངས་རྒྱས་སྟོང་ཕྲག་བཅུ་གཉིས་པ་ཡང་དག་པར་བསྟན་ཏོ། །
དེ་བཞིན་དུ་ཕྱག་ན་རྡོ་རྗེས་ཞུས་པས་དཔལ་འདུས་པའི་རྒྱུད་སྟོང་ཕྲག་ཉི་ཤུ་ལྔ་པ་དང་། སྒྱུ་འཕྲུལ་དྲ་བ་སྟོང་ཕྲག་བཅུ་དྲུག་པ་དང་། གདན་གཞི་རྩ་བའི་རྒྱུད་སྟོང་ཕྲག་བཅུ་གཉིས་པ་དང་། སངས་རྒྱས་ཐོད་པའི་རྒྱུད་སྟོང་ཕྲག་བཅུ་གཉིས་པ་དང་། མཧཱ་མ་ཡ་རྩ་བའི་རྒྱུད་སྟོང་ཕྲག་བཅུ་དྲུག་པ་དང་། སྣ་ཚོགས་གཟུགས་ཅན་མས་ཞུས་པས་རྣལ་འབྱོར་རྗེས་སུ་རིག་པའི་རྒྱུད་སྟོང་ཕྲག་སུམ་ཅུ་རྩ་དྲུག་པ་དང་། རྡོ་རྗེ་ཕག་མོས་ཞུས་པའི་བདེ་མཆོག་མངོན་པར་བརྗོད་པ་འབུམ་པ་དང་། རྡོ་རྗེ་སྙིང་པོས་ཞུས་པས་ཀྱཻ་རྡོ་རྗེ་འབུམ་ཕྲག་ལྔ་པ་དང་། མ་མཱ་ཀིས་ཞུས་པས་རྡོ་རྗེ་བདུད་རྩིའི་རྒྱུད་སྟོང་ཕྲག་བཅུ་གཉིས་པ་ལ་སོགས་པ་རྣལ་འབྱོར་དང་རྣལ་འབྱོར་མའི་རྒྱུད་སྡེ་མཐའ་དག་བསྟན་ཏོ། ། དེ་ནས་ཡངས་པ་ཅན་དུ་ཁམས་གསུམ་ལས་འདས་པའི་གཞལ་མེད་ཁང་ཆེན་པོར་མདོ་སྡེ་དགོངས་པ་ངེས་འགྲེལ་གསུངས།
དེ་ནས་རྒྱ་མཚོ་ཆེན་པོར་གཤེགས་ཏེ་འཛམ་བུའི་གླིང་ལས་ལོགས་སུ་གྱུར་པ་ཤར་ལྷོའི་ཕྱོགས་ཀྱི་གླིང་ཕྲན་སྔོན་སྲིན་པོས་བཟུང་བས་ལང་ཀའི་ཡུལ་ལམ། ཕྱིས་དེད་དཔོན་སེང་གེས་བཟུང་བས་སིངྒ་ལའི་གླིང་དུ་གྲགས་པ། ས་པདྨ་འདབ་བཞིའི་རྣམ་པའི་དབུས་སུ་རི་མ་ལ་ཡ་ཞེས་པ་དབྱིབས་ཟླུམ་པོའི་བང་རིམ་དྲུག་དང་ལྡན་པའི་རྩེ་མོར། ལང་གའི་བདག་པོ་སྒྲ་སྒྲོག་གི་མགྲིན་བཅུས་སྤྱན་དྲངས་ནས། བློ་གྲོས་ཆེན་པོས་ཞུས་པས་ལང་ཀར་གཤེགས་པའི་མདོ་གསུངས་ཤིང་། གནས་དེར་ལི་ཚ་བྱི་དྲི་མ་མེད་པར་གྲགས་པ་སོགས་རིག་འཛིན་གྱི་འཁོར་རྣམས་ལ་ཡང་རྒྱུད་སྡེ་མང་དུ་གསུངས་ནས། གསང་སྔགས་ཀྱི་རྒྱུད་མཐའ་དག་ཕྱག་ན་རྡོ་རྗེ་ལ་གཏད་དེ་རྡོ་རྗེ་ཆོས་སུ་མིང་བཏགས་སོ། ། སླར་ཡང་ཡངས་པ་ཅན་དུ་བྱོན་ཏེ་ཡངས་པ་ཅན་ལ་གཟིགས་པའི་ཐ་མ་འདི་ཡིན་ནོ་ཞེས་གསུངས་ནས། གྱད་ཀྱི་ཡུལ་རྩྭ་ཅན་དུ་གཤེགས་ཏེ་ས་ལ་ཟུང་གི་ཚལ་དུ་ཀུན་དགའ་བོས་བཤམས་པའི་གཟིམ་ཁྲི་ལ་མནལ་བར་མཛད། ས་ག་ཟླ་བའི་ཚེས་བཅོ་ལྔའི་ཉིན་ཏ་ལའི་གྲོང་ན་གནས་པའི་རྒྱལ་སྲས་འོད་སྲུང་སོགས་ལ་མྱ་ངན་ལས་འདས་པའི་མདོ་གསུངས་ཏེ།
མགར་བའི་བུ་ཙུནྡས་ཕུལ་བའི་བཤོས་བསོད་སྙོམས་ཀྱི་ཐ་མར་བཞེས། མཇལ་དཔལ་ཆོས་སྟོན་པ་པོར་བསྐོས་ནས་གཟིམས། དྲི་ཟའི་རྒྱལ་པོ་རབ་དགའ་བདེན་པ་ལ་བཀོད། ཀུན་ཏུ་རྒྱུ་རབ་བཟང་རབ་ཏུ་བྱུང་སྟེ་དགྲ་བཅོམ། དེ་ནས་སེང་གེའི་ཁྲི་ལས་བཞེངས་ཏེ་ཏ་ལ་བདུན་ཙམ་དུ་ནམ་མཁའ་ལ་འཕགས་ནས། ཁྱེད་རྣམས་ངའི་སྐུ་གསེར་བཙོ་མ་ལྟ་བུ་ལ་ལྟོས་ཤིག ང་ནི་མྱ་ངན་ལས་འདའོ། ། སངས་རྒྱས་མཐོང་བ་ནི་བརྙེད་པར་དཀའ་བ་ཡིན་ནོ། ། ཞེས་གསུངས་ནས་ན་བཟའ་བསལ་ཏེ་སྐུ་གསལ་བར་བསྟན་ནས། སླར་གཟིམས་ལ་གཡས་པ་ཕབ།
དབུ་བྱང་ཕྱོགས་སུ་བསྟན། ཞབས་ལྷོ་ཕྱོགས་སུ་བརྐྱངས་ནས་སེང་གེའི་སྟབས་ཀྱིས་གཟིམས་ཏེ། དགེ་སློང་རྣམས་ལ་འདུ་ཤེས་བཅུ་བསྟན་པའི་མདོ་གསུངས་ནས། ང་ནི་རྟག་ཏུ་ཞི་བའི་སྣང་བ་ལ་གནས་པས་མྱ་ངན་ལས་འདས་པ་ཆེན་པོ་ཞེས་བྱའོ། ། ཞེས་བཀའ་བསྩལ་ནས་མཚན་ཕྱེད་ན་མྱ་ངན་ལས་འདའ་བར་མཛད་དོ། ། དེ་ནས་ཞག་བདུན་ཕྲག་དང་པོ་ལ་སྐུ་གདུང་མ་བསྒུལ་བར་མཆོད། གཉིས་པ་ལ་གྱད་རྣམས་ཀྱིས་དཔག་ཚད་བཅུ་གཉིས་ཀྱི་ས་གང་བའི་མཆོད་པས་མཆོད་ཅིང་ལྕགས་སྒྲོམ་དུ་བཞུགས་སུ་གསོལ་ནས་གྱད་ཀྱིས་བཏེག་བཞིན་པར་ནམ་མཁའ་ལ་འཕགས་ཏེ། རྩྭ་ཅན་གྱི་གྲོང་ཁྱེར་ལ་ལན་བདུན་དུ་བསྐོར། གསུམ་པ་ལ་གྱད་ཀྱིས་དབུ་རྒྱན་བཏགས་པའི་མཆོད་རྟེན་དྲུང་དུ་སྤོས་ཤིང་བརྩིགས་པའི་སྟེང་དུ་བཞུགས་ཏེ་འོད་སྲུང་ཆེན་པོས་ཀྱང་མཇལ། ཐུགས་ཁ་ནས་མཆོད་པའི་མེས་སྤོས་ཤིང་བསྲེགས་ཏེ་ཞག་བདུན་དུ་འབར།
བཞི་པ་ལ་སྤུར་སྒྲོམ་ཁ་ཕྱེ་བས་ཚེམས་མཆེ་བ་གཉིས་བརྒྱ་བྱིན་དང་ལང་ཀའི་བདག་པོས་སྤྱན་དྲངས། ཚེམས་མཆེ་བ་འོག་མ་གཉིས་མ་གཏོགས་རིང་བསྲེལ་ཡུངས་འབྲུ་ལྟ་བུ་འབའ་ཞིག་ཏུ་གྱུར་ལ། གྱད་ཀྱིས་བཟོས་པའི་གསེར་སྒྲོམ་ཁལ་ཕྱེད་ཤོང་བ་བརྒྱད་དུ་བླུགས་པས་མི་ལྷག་མི་ཆད་པར་གང་བ་རྩྭ་ཅན་གྱི་གྲོང་དུ་སྤྱན་དྲངས་ནས་བཞི་མདོར་མཆོད། སྣྲོན་གྱི་ཟླ་བའི་ཉའི་ཉིན་སྐུ་གདུང་གི་ཆེད་དུ་གཡུལ་འགྱེད་པར་བརྩམས་པ་ན། འོད་སྲུང་ཆེན་པོ་དང་། འཇལ་དཔལ་གྱི་སྤྲུལ་པ་བྲམ་ཟེ་བྲེ་མཉམ་གྱིས་ཆ་བརྒྱད་དུ་བགོས་ཏེ་རྩྭ་ཅན་གྱི་བརྒྱད། སྡིག་ཅན་གྱི་བརྒྱད། རྒྱལ་རིགས་བུ་ལུ་ཀ སིང་ག་གླིང་གི་རྒྱལ་པོ་ཀྲོཏྱ། ཁྱབ་འཇུག་གླིང་གི་བྲམ་ཟེ།
སེར་སྐྱའི་ཤཱཀྱ། ཡངས་པ་ཅན་གྱི་ལི་ཚ་བྱི། རྒྱལ་པོ་མ་སྐྱེས་དགྲ་རྣམས་ལ་བྱིན་པས་སོ་སོའི་ཡུལ་དུ་མཆོད་རྟེན་བརྩིགས་ཏེ་སྐུ་གདུང་གི་མཆོད་རྟེན་བརྒྱད་དུ་གྲགས་སོ། ། ཚེམས་གཉིས་ནི་ཚིག་གི་འཛིན་དང་། ཀ་ལངྐའི་རྒྱལ་པོ་ལ་བྱིན་ནོ། ། གྱད་རྣམས་ཀྱིས་གསེར་སྒྲོམ་དེ་རྣམས་བྲམ་ཟེ་བྲེ་མཉམ་ལ་བྱིན་པས། དེས་དྲོ་ཎའི་རི་ལ་མཆོད་རྟེན་བརྩིགས་ཏེ། རི་དེ་ནི་ལོངས་སྤྱོད་ཀྱི་རི་དྲུག་གི་ཡ་གྱལ་ཡིན་པར་སེམས་སོ། ། རྒྱལ་པོ་ཟླ་བ་བཟང་པོ་ནི་རྒྱུད་སྡེ་རྒྱ་མཚོ་ཐོས་མ་ཐག་བྱང་ཤམ་བྷ་ལར་བྱོན་ཏེ་མཆོག་གི་དང་པོའི་སངས་རྒྱས་ལ་སོགས་པ་རྒྱུད་མཐའ་དག་བསྡུས་ཤིང་། ཡུལ་དགུ་བཅུ་རྩ་དྲུག་པོ་སོ་སོའི་སྐད་ཀྱི་གླེགས་བམ་དུ་བྲིས་ཏེ།
རྩ་བའི་རྒྱུད་མཆོག་གི་དང་པོའི་སངས་རྒྱས་ཀྱི་རྒྱས་འགྲེལ་སྟོང་ཕྲག་དྲུག་ཅུ་པ་མཛད་ནས། གྲོང་ཁྱེར་བྱེ་བ་དགུ་བཅུ་རྩ་དྲུག་ན་གནས་པའི་སྐལ་བ་དང་ལྡན་པ་རྣམས་ལ་དབང་བསྐུར་ཏེ་ལེགས་པར་བསྟན་པས། དེ་དག་གིས་ཀྱང་མཉན་ཅིང་བཀླགས་ཏེ་རང་གི་སེམས་ལ་བཟུང་ནས་གཞན་དག་ལ་ཡང་རྒྱ་ཆེར་རབ་ཏུ་བསྟན་ཏོ། ། རྒྱུད་བསྟན་པའི་ལོ་གཉིས་པ་ལ་ཀ་ལཱ་པའི་གྲོང་གི་ལྷོ་ཕྱོགས་མ་ལ་ཡའི་ཚལ་གྱི་དབུས་སུ་རིན་པོ་ཆེ་སྣ་ལྔ་ལས་གྲུབ་པའི་དཀྱིལ་འཁོར་གྱི་ཁང་པ་ཤིན་ཏུ་ཆེ་ཞིང་ཡངས་པའི་ནང་དུ། རིན་པོ་ཆེ་ལྔའི་རང་བཞིན་གྱིས་དཔལ་དུས་ཀྱི་འཁོར་ལོའི་སྐུ་གསུང་ཐུགས་ཡོངས་སུ་རྫོགས་པའི་དཀྱིལ་འཁོར་གྲུ་བཞི་པ། ཁང་བརྩེགས་ལྔ་པ། སྒོ་དང་རྟ་བབས་བཅུ་གཉིས་པ། སྟེགས་བུ་དང་རིན་པོ་ཆེའི་སྣམ་བུ་དང་། དོ་ཤལ་དང་། དོ་ཤལ་ཕྱེད་པ་དང་།
བ་ཀུ་ལཱི་དང་། ཀྲ་མ་ཤཱིརྵས་མཛེས་པ། སྐུའི་དཀྱིལ་འཁོར་གྱི་ནང་གི་རྒྱ་ལ་འདོམ་བརྒྱ་པ། ཕྱི་རོལ་ཏུ་ས་ཆུ་མེ་རླུང་གི་འཁོར་ཡུག་བཞི་དང་རྡོ་རྗེའི་ཕྲེང་བས་བསྐོར་བ། རྡོ་རྗེ་ཕྲེང་བ་ཕན་ཚུན་གྱི་རྒྱར་འདོམ་བཞི་བརྒྱ་པ་སྟེ། དེ་ཉིད་བཅུ་དྲུག་རྣམ་པར་དག་པ་ལྷ་དྲུག་བརྒྱ་དང་སུམ་བཅུ་རྩ་དྲུག་གི་བདག་ཉིད་ཀྱི་དཀྱིལ་འཁོར་བཞེངས་ཤིང་རྫུ་འཕྲུལ་བསྟན་ནས། སྲས་སའི་སྙིང་པོའི་སྤྲུལ་པ་ལྷ་དབང་སེང་གེའི་ཁྲི་ལ་ཆོས་སྟོན་པ་པོར་དབང་བསྐུར་ཏེ་ལོངས་སྤྱོད་རྫོགས་པའི་སྐུ་ཕྱག་ན་རྡོ་རྗེ་ཉིད་དུ་གཤེགས་སོ། ། ལྷ་དབང་གིས་ཀྱང་ལོ་བརྒྱའི་བར་དུ་རྩ་བའི་རྒྱུད་འགྲེལ་པ་དང་བཅས་པ་སྟོན་པར་མཛད་དོ། ། དེ་ནས་ལྷ་དབང་གི་སྲས་གཤིན་རྗེ་མཐར་བྱེད་ཀྱི་སྤྲུལ་བ་གཟི་བརྗིད་ཅན་དང་། དེའི་སྲས་སྒྲིབ་པ་རྣམ་སེལ་གྱི་སྤྲུལ་པ་ཟླ་བས་བྱིན་དང་།
དེའི་སྲས་ཁྲོ་བོ་རྨུགས་བྱེད་ཀྱི་སྤྲུལ་པ་ལྷའི་དབང་ཕྱུག་དང་། དེའི་སྲས་རྟ་མགྲིན་གྱི་སྤྲུལ་པ་སྣ་ཚོགས་གཟུགས་དང་། དེའི་སྲས་ནམ་མཁའི་སྙིང་པོའི་སྤྲུལ་པ་ལྷའི་དབང་ལྡན་རྣམས་ཀྱིས་ཀྱང་སེང་གེའི་ཁྲི་ལ་བཞུགས་ནས་ལོ་བརྒྱ་བརྒྱར་རྩ་བའི་རྒྱུད་བསྟན་ཏེ་རང་རང་གི་སྲས་རྒྱལ་སར་བཞག་ནས་ལོངས་སྤྱོད་རྫོགས་པའི་སྐུ་དེ་ཉིད་དུ་གཤེགས་སོ། ། ལྷའི་དབང་ལྡན་གྱི་བཙུན་མོ་སྣ་ཚོགས་ཡུམ་ལ་སྲས་བཅོམ་ལྡན་འདས་འཇམ་དཔལ་ཀྱི་སྤྲུལ་པའི་སྐུ་གྲགས་པ་འཁྲུངས་ཏེ། དེ་ནར་སོན་པ་ན་ཡབ་ཀྱིས་རྒྱལ་སར་བསྐོས། བཙུན་མོ་ལྷ་མོ་སྒྲོལ་མ་ཁབ་ཏུ་བཞེས་པ་ལ་སྲས་འཕགས་པ་སྤྱན་རས་གཟིགས་ཀྱི་སྤྲུལ་པའི་སྐུ་པདྨ་དཀར་པོ་འཁྲུངས། མིའི་དབང་པོ་གྲགས་པ་བྱང་ཆུབ་སེམས་དཔའ་སེང་གེའི་ཁྲི་དེ་ལ་བཞུགས་ཏེ་ལོ་བརྒྱའི་བར་དུ་རྩ་བའི་རྒྱུད་འགྲེལ་པ་དང་བཅས་པ་སྣོད་ལྡན་རྣམས་ལ་བསྟན་ནས། དེ་བཞིན་གཤེགས་པའི་ལུང་བསྟན་པའི་སྟོབས་ཀྱིས་ཀ་ལཱ་པའི་གྲོང་ན་གནས་ཚངས་པའི་དྲང་སྲོང་བྱེ་བ་ཕྲག་ཕྱེད་དང་བཞི་ཡོངས་སུ་སྨིན་པས་ཡང་དག་པའི་ལམ་ཐོབ་པར་མངོན་པར་མཁྱེན་པས་གཟིགས་ཏེ། ལྷོ་ཕྱོགས་མ་ལ་ཡའི་ཚལ་གྱི་ཡུལ་གྱི་དབུས་ཀྱི་དཀྱིལ་འཁོར་གྱི་ཁང་པའི་ཤར་སྒོའི་མཐར་ནོར་བུ་རིན་པོ་ཆེའི་སྒོ་ཁྱམས་ཆེན་པོར་རིན་པོ་ཆེ་སེང་གེའི་ཁྲི་ཆེན་པོ་ལ་བཞུགས་ནས་དབོ་ཟླ་བའི་ཉ་ལ་ཚངས་པའི་དྲང་སྲོང་གི་གཙོ་བོ་ཉི་མའི་ཤིང་རྟ་ལ་སོགས་པ་དྲང་སྲོང་བྱེ་བ་ཕྲག་ཕྱེད་དང་བཞི་པོ་ཐམས་ཅད་བོས་ནས། བཀའ་སྩལ་པ།
ཀྱེ་ཉི་མའི་ཤིང་རྟ་ལ་སོགས་པ་དྲང་སྲོང་རྣམས། བདག་གིས་ཐམས་ཅད་མཁྱེན་པའི་ཕུན་སུམ་ཚོགས་པ་ཐོབ་པར་བྱེད་པ་ཉོན་ཅིག ཟླ་བ་ཕྱི་མ་ནག་པའི་ཉ་ལ་རིག་བྱེད་ཀྱི་གཞུང་གི་ངེས་པ་སྐྱོང་བར་བྱེད་པ་ཁྱེད་རྣམས་ལ་རྡོ་རྗེ་ཐེག་པའི་བསྟན་པ་སྦྱིན་པར་བྱའོ། ། ད་བས་ན་ཁྱེད་ཀྱི་ཡུལ་སྣ་ཚོགས་པའི་དབང་གིས་བྲམ་ཟེའི་རིགས་ཀྱི་སྤྱོད་པ་ཐ་དད་པ་རྣམས་བདག་ལ་སྟོན་ཅིག་ཅེས་བཀའ་སྩལ་པས། དེ་དག་ཕན་ཚུན་བརྟགས་པ་ན་འགའ་ཞིག་ཐོད་པར་ཟ་བ་དང་། འགའ་ཞིག་བ་ལང་དང་མ་ཧེའི་ཤ་ཟ་བ་དང་། ཁ་ཅིག་ཆང་འཐུང་བ་དང་། ལ་ལ་མ་དང་སྲིང་མོ་ཆུང་མར་འཛིན་པ་སོགས་ཡུལ་གྱི་ཐ་སྙད་སྣ་ཚོགས་པའི་དབང་གིས་ཕན་ཚུན་སྤྱོད་པ་མི་མཐུན་པར་ཤེས་ནས་ས་ལ་འགྱེལ་བར་གྱུར་ཏོ། ། དེ་ལྟར་གྱུར་པ་མིའི་དབང་པོ་གྲགས་པས་གཟིགས་ནས། སླར་ཡང་བཀའ་སྩལ་བ།
བདག་གིས་བཅོམ་ལྡན་འདས་དུས་ཀྱི་འཁོར་ལོའི་དཀྱིལ་འཁོར་གྱི་ཁང་པ་འདིར་ཁྱེད་རྣམས་གཞུག་པར་བྱ་ཞིང་། འཇིག་རྟེན་དང་འཇིག་རྟེན་ལས་འདས་པའི་དབང་སྦྱིན་པར་བྱའོ། ། གཞན་ཡང་བདག་གི་བཀས་ཁྱེད་རྣམས་ཀྱི་རྡོ་རྗེའི་རིགས་དང་ལྷན་ཅིག་ཏུ་བཟའ་བ་དང་བཏུང་བ་དང་བག་མ་བླངས་པའི་འབྲེལ་པ་རྣམས་ཀྱང་བྱའོ། ། ཅི་སྟེ་ཁྱེད་རྣམས་ངའི་བཀའ་བཞིན་མི་བྱེད་པ་དེ་ལྟར་ན། བདག་གི་གྲོང་བྱེ་བ་དགུ་བཅུ་རྩ་དྲུག་བོར་ལ་གང་དང་གང་དུ་ཁྱེད་ཅག་མོས་པ་དེ་དང་དེར་ཁྱེད་རྣམས་སོང་ཞིག རྣམ་པ་གཞན་དུ་ན་ལོ་བརྒྱད་བརྒྱ་འདས་པའི་རྗེས་ལ་ཁྱེད་ཀྱི་རིགས་ཀྱི་བུ་དང་ཚ་བོ་ལ་སོགས་པས་ཀླ་ཀློའི་ཆོས་དར་བར་བྱས་ནས། ཤམྦྷ་ལ་ལ་སོགས་པ་ཡུལ་ཆེན་པོ་དགུ་བཅུ་རྩ་དྲུག་ཏུ་ཀླ་ཀློའི་ཆོས་སྟོན་པར་བྱེད་པར་འགྱུར་རོ། ། ཀླ་ཀློའི་ལྷ་བི་ཥི་མིལླའི་སྔགས་ཀྱིས་བཏབ་པའི་གྲི་གུག་གིས་ཕྱུགས་རྣམས་ཀྱི་མགྲིན་པ་བཅད་དེ་བསད་པའི་ཤ་ཟ་ཞིང་། ལས་ཀྱིས་ཤི་བའི་ཤ་མི་བཟའ་བར་འགྱུར་རོ། ། ཚངས་པས།
མཆོད་སྦྱིན་དོན་དུ་ཕྱུགས་དག་སྤྲོས། ། ཞེས་པའི་གཞུང་གི་ཚིག་ལ་བརྟེན་ནས་ཀླ་ཀློའི་ཆོས་དེ་ཁྱེད་ལ་ཚད་མར་གྱུར་པས། ཀླ་ཀློའི་ཆོས་དང་རིག་བྱེད་ཀྱི་ཆོས་ལ་སྲོག་གཅོད་པ་ཉིད་དུ་ཁྱད་པར་མེད་དོ། ། བདུད་ཀྱི་མཐུས་ཀླ་ཀློ་དེ་རྣམས་ཀྱི་གཟི་བརྗིད་རྒྱས་ཤིང་། བདུད་ཀྱི་ལྷ་ཀླ་ཀློའི་གྲོགས་སུ་ཡུལ་རྣམས་སུ་འཇུག་པ་ཁྱེད་ཀྱི་བུ་དང་ཚ་བོ་ལ་སོགས་པ་རྣམས་ཀྱིས་མཐོང་ནས་དེ་རྣམས་ཀྱང་ཀླ་ཀློར་འགྱུར་རོ། ། དེ་ལས་གྲོང་བྱེ་བ་དགུ་བཅུ་རྩ་དྲུག་ན་གནས་པའི་མི་ཐམས་ཅད་ཀྱང་ཀླ་ཀློར་འགྱུར་རོ། ། ལྷ་དང་ཕ་མེས་ཚིམ་བྱས་ནས། ། ཤ་ཟོས་སྐྱོན་གྱི་ཆ་ཡོད་མིན། ། ཞེས་པ་དང་། གང་ཞིག་སྡུག་ལ་སྡུག་སྤྱོད་པ། །
དེ་ལ་སྐྱོན་ནི་མ་མཐོང་ངོ་། ། ཞེས་བྲམ་ཟེས་སྨྲས་པ་ལ་བརྟེན་ནས། ཀླ་ཀློའི་ཆོས་དང་འདྲ་བར། རིག་བྱེད་དང་རྒྱལ་རིགས་ཀྱི་ཆོས་ལ་ཡང་ལྷ་དང་ཕ་མེས་ཀྱི་ཆེད་དུ་སྲོག་གཅོད་པ་ཡིན་པས། རིག་བྱེད་ཀྱི་ཆོས་ཐམས་ཅད་ཚད་མར་བྱས་ནས་ཀླ་ཀློའི་ཆོས་ཡོངས་སུ་འཛིན་པར་འགྱུར་ཏེ། རྒྱུ་དེས་ན་མ་འོངས་པ་ན་ཀླ་ཀློའི་ཆོས་མི་འཇུག་པར་བྱ་བའི་ཕྱིར། ངའི་བཀའ་སྩལ་ཁྱེད་རྣམས་ལ་བྱིན་པ་ཡིན་ནོ། ། དེ་བས་ན་ཁྱེད་རྣམས་ཀྱིས་ངའི་བཀའ་བཞིན་བྱོས་ཤིག ། ཅེས་བཀའ་སྩལ་པ་དང་། མིའི་དབང་པོ་གྲགས་པའི་གསུང་ཆད་པ་དང་བཅས་པའི་བཀའ་འདི་ཚངས་པའི་དྲང་སྲོང་རྣམས་ལ་མགོ་བོར་ཐོག་ལྷུང་བ་བཞིན་དུ་གྱུར་ནས་སྡུག་བསྔལ་ཏེ་གུང་དུ་སོང་ནས་གྲོས་བགྲོས་ནས།
ཐམས་ཅད་མཐུན་པར་དྲང་སྲོང་རྣམས་ཀྱིས་གཙོ་བོ་ཉི་མའི་ཤིང་རྟ་ལ་སྨྲས་པ། ཀྱེ་ཉི་མའི་ཤིང་རྟ་ཁྱོད་ཀྱིས། མིའི་དབང་པོ་གྲགས་པ་ལ། བདག་ཅག་ནི་རིག་བྱེད་ལས་བཤད་པའི་རིགས་ཀྱི་ཆོས་དོར་ནས། རྡོ་རྗེ་ཐེག་པ་ལ་འཇུག་པ་བས་འཕགས་པའི་ཡུལ་དུ་འགྲོ་བ་མཆོག་ཅེས་ཞུ་བ་མཛོད་ཅིག་ཅེས་སོ། ། དེ་ནས་ཉི་མའི་ཤིང་རྟ་མིའི་དབང་པོ་གྲགས་པའི་དྲུང་དུ་ཕྱིན་ཏེ། ཚངས་པའི་དྲང་སྲོང་རྣམས་ཀྱི་ཚིག་བཞིན་གསོལ་པ། ཀྱཻ་རྒྱལ་པོ་ཆེན་པོ། དབང་ཕྱུག་དམ་པ། སྐྱེས་བུ་ཆེན་པོའི་མཚན་སུམ་ཅུ་རྩ་གཉིས་དང་དཔེ་བྱད་བརྒྱད་ཅུའི་ཡན་ལག་ཡོངས་སུ་རྫོགས་པ་དཔལ་ལྡན་ཤཱཀྱའི་རིགས་ཀྱི་ཐེག་ལི་མཆོག་གི་ཐུགས་རྗེ་ཅན།
རང་རང་གི་ཆོས་ལ་ཞུགས་པ་རྣམས་ལ་ཐུགས་རྗེ་མཛོད་ཅིག ཅི་སྟེ་བདག་ཅག་གིས་གདོན་མི་ཟ་བར་ཁྱེད་ཀྱི་བཀའ་བཞིན་བྱ་བ་ཡིན་པ་དེ་ལྟ་ན། བདག་ཅག་རྡོ་རྗེ་ཐེག་པའི་རིགས་ཀྱི་དབང་བསྐུར་བ་ལ་འཇུག་པར་མི་བགྱི་སྟེ། ཁྱོད་ཀྱི་བཀས་ཆུ་བོ་ཤཱི་ཏའི་ལྷོ་བོད་ཁ་བ་ཅན་དང་ལངྐའི་གླིང་གི་བར་འཕགས་པའི་ཡུལ་དུ་འགྲོ་བ་མཆོག་གོ་ཞེས་གསོལ་བ་དང་། མིའི་དབང་པོ་གྲགས་པས་བཀའ་སྩལ་པ། ཁྱེད་རྣམས་ཤམྦྷ་ལའི་ཡུལ་ནས་མྱུར་དུ་བྱུང་ལ་སོང་ཞིག གང་གི་ཆུ་བོ་ཤཱི་ཏིའི་བྱང་ཕྱོགས་གྲོང་ཁྱེར་བྱེ་བ་ཕྲག་དགུ་བཅུ་རྩ་དྲུག་ན་གནས་པའི་སེམས་ཅན་ཐམས་ཅད་སྲོག་གཅོད་པ་ལ་སོགས་པ་མི་དགེ་བའི་ལམ་ཡོངས་སུ་སྤངས་ནས། བཅོམ་ལྡན་འདས་དུས་ཀྱི་འཁོར་ལོའི་བྱིན་རླབས་ཀྱིས་ཡང་དག་པའི་ཡེ་ཤེས་ཀྱི་ལམ་ཐོབ་པར་འགྱུར་རོ། ། ཞེས་བཀའ་སྩལ་པ་དང་། ཚངས་པའི་དྲང་སྲོང་དེ་དག་རང་རང་གི་བུ་དང་།
ཆུང་མ་དང་། གཉེན་བཤེས་གཡོག་དང་བཅས་པ་ཀ་ལཱ་པའི་གྲོང་ནས་ཐོན་ཏེ་ཉིན་ལམ་བཅུ་པ་ལ་ནགས་ཚལ་ཆེན་པོ་ཞིག་གི་ཁྲོད་དུ་ཞུགས་སོ། ། དེར་ཞུགས་པ་མིའི་དབང་པོ་གྲགས་པས་མངོན་པར་མཁྱེན་པས་གཟིགས་ཏེ། གལ་ཏེ་དྲང་སྲོང་འདི་རྣམས་འཕགས་པའི་ཡུལ་དུ་སོང་ན། ཤམྦྷ་ལ་ན་གནས་པའི་རྒྱལ་རིགས་ལ་སོགས་པའི་སྐྱེ་བོ་རྣམས་རྡོ་རྗེ་ཐེག་པ་ཡང་དག་པ་ཡེ་ཤེས་ཀྱི་ལམ་མ་ཡིན་པའི་རྒྱུ་དེས་དྲང་སྲོང་ཐར་པ་དོན་དུ་གཉེར་བ་ཐམས་ཅད་མིའི་དབང་པོ་གྲགས་པའི་འཇིགས་པས་རང་རང་གི་ཡུལ་བོར་ནས། འཕགས་པའི་ཡུལ་དུ་སོང་ངོ་ཞེས་སེམས་པར་བྱེད་པས། སྐལ་བ་ངན་པར་གྱུར་ཏེ་ཆོས་ཀྱི་སྣོད་དུ་མི་འགྱུར་བར་དགོངས་སོ། ། དེ་ལྟར་སེམས་ཅན་ཐམས་ཅད་ཀྱི་བསམ་པ་མཁྱེན་ནས། མིའི་དབང་པོ་གྲགས་པ་ཉིད། ཁྱབ་འཇུག་དང་།
ཚངས་པ་དང་། དྲག་པོའི་རིགས་ཐམས་ཅད་རྨོངས་པར་བྱེད་པ་ཞེས་པའི་ཏིང་ངེ་འཛིན་ལ་སྙོམས་པར་ཞུགས་སོ། ། ཏིང་ངེ་འཛིན་དང་ལྷའི་བྱིན་རླབས་ཀྱི་སྟོབས་ཀྱིས་དྲང་སྲོང་དེ་རྣམས་ནགས་ཚལ་དེ་ཉིད་དུ་རྨོངས་པར་གྱུར་པ་དང་། ནགས་ཚལ་དེ་ན་གནས་པའི་རི་ཁྲོད་པ་མི་མ་ཡིན་རྣམས་ཀྱིས་དྲང་སྲོང་དེ་རྣམས་བཅིངས་ནས། སླར་ཡང་དཀྱིལ་འཁོར་གྱི་ཁང་པའི་ཤར་སྒོའི་ཁྱམས་དེ་ཉིད་དུ་འོངས་ཏེ། མིའི་དབང་པོ་གྲགས་པ་ཏིང་ངེ་འཛིན་དེ་ལས་བཞེངས་པའི་ཞབས་ཀྱི་དྲུང་དུ་དོར་བ་དང་། དེ་རྣམས་རྨོངས་པ་དེ་ལས་ཅིག་ཆར་རབ་ཏུ་སད་དེ་དྲན་པ་རྙེད་ནས། མིའི་དབང་པོ་གྲགས་པ་དང་། དཀྱིལ་འཁོར་གྱི་ཁང་པ་དེ་ཉིད་དང་། མ་ལ་ཡའི་སྐྱེད་མོས་ཚལ་མཐོང་བ་དང་ཡ་མཚན་ཐོབ་ནས།
ཨེ་མ་ཧོ་འདི་ནི་ངོ་མཚར་ཆེ་སྟེ། བདག་ཅག་རབ་ཏུ་མ་སད་པ་ནགས་ཚལ་ཆེན་པོ་ནས་དཀྱིལ་འཁོར་གྱི་ཁང་པ་ཆེན་པོ་འདིར་སུ་ཞིག་གིས་ཁྱེར་ཏེ་འོངས་ཞེས་ཚིག་སྨྲས་སོ། ། ཚིག་དེ་རྒྱལ་པོ་གྲགས་པའི་བློན་པོ་བྱང་ཆུབ་སེམས་དཔའ་དོན་འདོད་བློའི་སྤྲུལ་པའི་སྐུ་རྒྱ་མཚོ་བློ་གྲོས་ཀྱིས་ཐོས་ནས་སྨྲས་པ། ཀྱེ་ཉི་མའི་ཤིང་རྟ་ལ་སོགས་པ་དྲང་སྲོང་རྣམས་འདི་ལ་ཡ་མཚན་པར་མ་བྱེད་ཅིག མིའི་དབང་པོ་གྲགས་པ་འདི་ནི་ཕྱོགས་རེ་བ་མ་ཡིན་གྱིས། ཁྱེད་རྣམས་རྗེས་སུ་གཟུང་བའི་དོན་དུ་སངས་རྒྱས་ཀྱི་བྱིན་གྱིས་རླབས་ཀྱིས་བྱུང་བའི་བྱང་ཆུབ་སེམས་དཔའ་ཆེན་པོ་འཇམ་དཔལ་ཡིན་ནོ། ། དེའི་ཕྱིར་འདིའི་ཞབས་ཀྱི་པདྨོ་ལ་སྐྱབས་སུ་སོང་ལ། རྒྱུད་ཀྱི་རྒྱལ་པོ་དང་པོའི་སངས་རྒྱས་སུ་འཇིག་རྟེན་དང་འཇིག་རྟེན་ལས་འདས་པའི་དངོས་གྲུབ་བསྒྲུབ་པའི་ལམ་དབང་བསྐུར་བར་གསོལ་བ་ཐོབ་ཅིག ཅེས་སྨྲས་པ་དང་། སངས་རྒྱས་ཀྱི་བྱིན་རླབས་ཀྱིས་དྲང་སྲོང་རྣམས་ཀྱིས་སྨྲས་པ།
ལེགས་སོ་ལེགས་སོ། ། བློན་པོ་ཆེན་པོ་རྒྱ་མཚོའི་བློ་གྲོས་ཁྱོད་ཀྱི་ཚིག་གིས་བདག་ཅག་གི་སེམས་རབ་ཏུ་སད་པར་གྱུར་པས། ད་ནི་དཀོན་མཆོག་གསུམ་ལ་སྐྱབས་སུ་སོང་སྟེ། སེམས་ཅན་མཐའ་དག་གི་དོན་དུ་སྐྱེ་བ་འདི་ཉིད་ལ་ཡང་དག་པར་རྫོགས་པའི་སངས་རྒྱས་ཐོབ་པར་བྱ་བའི་སླད་དུ་དེ་ལྟ་བུའི་གསོལ་བ་གདབ་པར་བགྱིའོ་ཞེས་སྨྲས་ཏེ། དྲང་སྲོང་དེ་རྣམས་ཀྱིས་ཚངས་པའི་རིགས་ཀྱི་སྟོན་པ་ཉི་མའི་ཤིང་རྟ་ལ་ནོས་ཏེ། ཀྱེ་ཉི་མའི་ཤིང་རྟ་ཁྱོད་ནི་རིག་བྱེད་ལ་སོགས་པའི་བསྟན་བཅོས་ཀྱི་གླེགས་བམ་གཅིག་པུ། འཇིག་རྟེན་དང་འཇིག་རྟེན་ལས་འདས་པའི་གཞལ་བྱ་འཛིན་པའི་ཐུགས་ཅན་ཡིན་པས། བདག་ཅག་གི་གསོལ་བ་འདེབས་པའི་ཚིག་གིས། མིའི་དབང་པོ་གྲགས་པ་ལ་གསོལ་བ་གདབ་པར་མཛོད་ཅིག བདག་ཅག་གིས་ཀྱང་གསོལ་བ་གདབ་པར་བགྱིའོ་ཞེས་སྨྲས་སོ། །
དེ་ནས་ཉི་མའི་ཤིང་རྟས་ཚངས་པའི་དྲང་སྲོང་རྣམས་དང་ཐབས་གཅིག་ཏུ། མིའི་དབང་པོ་གྲགས་པའི་ཞབས་དྲུང་དུ་ཕྱག་བྱས་ཏེ། རིན་པོ་ཆེ་དང་གསེར་གྱི་མེ་ཏོག་རྣམས་ཀྱིས་མཎྜལ་ཕུལ་ནས། རིན་པོ་ཆེའི་མེ་ཏོག་གིས་སྙིམ་པ་གང་བ་གཏོར་ཏེ། པུས་མོ་གཡས་པའི་ལྷ་ང་ས་ལ་བཙུགས་ཤིང་ཐལ་མོ་སྦྱར་བ་དཔྲལ་བར་བཀོད་དེ། དེ་བཞིན་གཤེགས་པ་ཐམས་ཅད་ཀྱི་ཤེས་རབ་ཀྱི་སྐུ་མིའི་དབང་པོ་བཅོམ་ལྡན་འདས། གང་དུ་མཚམས་མེད་པ་ལྔ་བྱེད་པ་པོ་རྣམས་ཀྱང་སྐྱེ་བ་འདི་ཉིད་ལ་སངས་རྒྱས་ཉིད་ཐོབ་པར་ལུང་སྟོན་ཅིག བཅོམ་ལྡན་འདས་རྡོ་རྗེ་འཛིན་པའི་མཆོག་ཏུ་མི་འགྱུར་བའི་བདེ་བས་ཡང་དག་པར་བསྡུས་པའི་ཕྱག་རྒྱ་ཆེན་པོ་ཐོབ་པར་ལུང་སྟོན་པ་རྒྱུད་ཀྱི་རྒྱལ་པོ་དང་པོའི་སངས་རྒྱས་བསྟན་དུ་གསོལ། ཞེས་གསོལ་བ་བཏབ་པ་དང་། མིའི་དབང་པོ་གྲགས་པས་བཀའ་སྩལ་པ།
ཉི་མའི་ཤིང་རྟ་ཁྱེད་ཚངས་པའི་དྲང་སྲོང་གི་རིགས་ལ་སོགས་པ་སེམས་ཅན་ཐམས་ཅད་ཀྱིས་ཡང་དག་པར་རྫོགས་པའི་སངས་རྒྱས་ཀྱི་ལམ་ཐོབ་པར་བྱ་བའི་ཆེད་དུ། རྒྱུད་ཀྱི་རྒྱལ་པོ་མཆོག་གི་དང་པོའི་སངས་རྒྱས་དམ་པའི་དངོས་པོ་ཉན་པར་འདོད་ཅིང་ཡང་དག་པར་བརྩོན་པ་གང་ཡིན་པ་དེ་ནི་ལེགས་སོ་ལེགས་སོ། ། ཁྱོད་ཀྱི་འདི་ལེགས་པ་དེ་བས་ན་རྒྱུད་ཀྱི་རྒྱལ་པོ་མཆོག་གི་དང་པོའི་སངས་རྒྱས་ཀྱི་སྙིང་པོ་འཇིག་རྟེན་དང་འཇིག་རྟེན་ལས་འདས་པའི་དངོས་གྲུབ་སྒྲུབ་པར་བྱེད་པ་དུས་ཀྱི་འཁོར་ལོ་རྡོ་རྗེ་རྣལ་འབྱོར་ཁྱོད་ཀྱིས་དྲིས་པ་དེ་ཐམས་ཅད་བདག་གིས་བསྟན་པར་བྱའོ། ། ཞེས་ཞལ་གྱིས་བཞེས་ནས་ནག་པ་ཟླ་བའི་ཉ་ལ་དྲང་སྲོང་དེ་དག་དང་། གྲོང་ཁྱེར་བྱེ་བ་དགུ་བཅུ་རྩ་དྲུག་གི་བདག་པོ་ལྷ་དང་། ལྷ་མིན་དང་། ཀླུའི་སྤྲུལ་པ་རིན་པོ་ཆེའི་ཅོད་པན་བཅིངས་པའི་རྒྱལ་པོ་དགུ་བཅུ་རྩ་དྲུག་སོགས་ཤམྦྷ་ལའི་རྒྱལ་རིགས་དང་། རྗེ་རིགས་དང་། བྲམ་ཟེ་དང་། དམངས་རིགས་ཀྱི་སྐྱེ་བོ་མཐའ་དག་དཀྱིལ་འཁོར་གྱི་ཁང་པ་དེར་དཀྱིལ་འཁོར་ཆེན་པོར་བཅུག་ནས།
འཇིག་རྟེན་དང་འཇིག་རྟེན་ལས་འདས་པའི་དབང་མ་ལུས་པ་བསྐུར་ཏེ། ཀལྐཱ་ཞེས་པ་རིགས་གཙང་རྨེ་འདྲེས་པ་ཡིན་ལ་མིའི་དབང་པོ་གྲགས་པས་རིགས་བཞི་མཐའ་དག་རྡོ་རྗེའི་རིགས་གཅིག་ཏུ་མཛད་པས་རིགས་ལྡན་ཞེས་མཚན་གསོལ་ཏེ། སྲས་བརྒྱུད་རྣམས་ལའང་དེ་ལྟར་གྲགས་སོ། ། དེ་ནས་དཀྱིལ་འཁོར་ཁང་པའི་ཤར་སྒོའི་མཐའི་ཁྱམས་སུ་རིགས་ལྡན་གྲགས་པ་རིན་པོ་ཆེ་སེང་གེའི་ཁྲི་ལ་བཞུགས་པའི་དྲུང་དུ། ཉི་མའི་ཤིང་རྟ་སོགས་དབང་གིས་སྨིན་པར་མཛད་པའི་སློབ་མ་རྣམས་འདུས་ནས། རིགས་ལྡན་གྲགས་པའི་ཞབས་ཀྱི་པདྨ་ལ་ཕྱག་བྱས་ཏེ། ཉི་མའི་ཤིང་རྟས་གསོལ་བ་བཏབ་པ་དང་། རིགས་ལྡན་གྲགས་པས་བཀའ་སྩལ་པ། དཔལ་མཆོག་གི་དང་པོའི་སངས་རྒྱས་སྟོང་ཕྲག་བཅུ་གཉིས་པ་དེ་ཉིད་དེ་བཞིན་གཤེགས་པས་ལུང་བསྟན་པ་བཞིན། དེའི་བྱིན་རླབས་ཀྱི་སྟོབས་ཀྱིས་བདག་གིས་འཕྲེང་བ་འཛིན་པའི་སྡེབ་སྦྱོར་གྱིས་ཡང་དག་པར་བསྡུས་པའི་རྒྱུད་ཀྱི་རྒྱལ་པོ་དུས་ཀྱི་འཁོར་ལོ་བཤད་ཀྱིས་རྩེ་གཅིག་པའི་ཡིད་ཀྱིས་ཉོན་ཅིག
ཅེས་བཀའ་སྩལ་ཏེ། ཐམས་ཅད་མཁྱེན་པ་ཡེ་ཤེས་སྐུ་དང་ཉིན་མོར་བྱེད་པའི་སྐུ་སྟེ་པདྨའི་འདབ་མ་རྒྱས་པའི་སྤྱན། ཞེས་སོགས་ཁམས་ལེ་ལ་ཤླཽ་ཀ་བརྒྱ་རེ་དགུ་དང་། ནང་ལེ་ལ་བརྒྱ་དོན་གསུམ་གསུངས་པ་དང་། ཉི་མའི་ཤིང་རྟས། ཁྱོད་ནི་མ་དང་ཁྱོད་ནི་ཕ་སྟེ་ཁྱོད་ནི་འགྲོ་བའི་བླ་མ་ཁྱོད་ནི་གཉེན་དང་གྲོགས་བཟང་ཡང་། ། ཁྱོད་ནི་མགོན་པོ་ཁྱོད་ནི་བྱེད་པོ་ཕན་དང་སྡིག་འཕྲོག་ཁྱོད་ནི་གོ་འཕང་ཕུན་སུམ་ཚོགས་པ་ཡང་། ། ཁྱོད་ནི་འབའ་ཞིག་གནས་དང་ཡོན་ཏན་མཆོག་གི་གནས་ཏེ་སྐྱོན་རྣམས་བཅོམ་པ་ཁྱོད་ཉིད་དོ། ། ཁྱོད་ནི་དམན་པ་རྣམས་ཀྱི་མགོན་དང་ཡིད་བཞིན་ནོར་བུ་རྒྱལ་བའི་དབང་པོ་ཁྱོད་ལ་བདག་སྐྱབས་མཆི། ། ཞེས་འཇམ་དཔལ་ལ་བསྟོད་ཅིང་ཞབས་ཟུང་སྤྱི་བོར་བླངས་ནས་སླར་ཡང་རང་གི་སྟན་ལ་འཁོད་པ་ན།
དབང་ལེ་ལ་ཉིས་བརྒྱ་དང་གསུམ། སྒྲུབ་ལེ་ལ་ཉིས་བརྒྱ་དང་སོ་བཞི། ཡེ་ལེ་ལ་ཉིས་བརྒྱ་དང་ང་གཅིག་སྟེ་རྩ་རྒྱུད་ལས་ཕྱུང་བའི་ཤླཽ་ཀ་སྟོང་སུམ་ཅུ་དང་། གཞན་ཡང་ཁམས་ལེར། རབ་མཆོག་ས་གཞི་དག་ལ་ཞེས་ཤླཽ་ཀ་གཅིག་དང་། སླར་ཡང་། གང་ཞིག་མི་ཡི་འཇིག་རྟེན་དག་ན་དཔལ་ལྡན་བླ་མ་རྡོ་རྗེ་འཛིན་པ་སྡིག་བྲལ་དེ་བདག་སྟེ། ། ཞེས་སོགས་སློབ་དཔོན་མཉེས་པར་བྱ་བ་དང་། རྒྱུད་ཇི་ལྟར་བསྡུས་པ་དང་། དེའི་དགེ་བ་བསྔོ་བ་དང་།
རིགས་ལྡན་གྲགས་པ་བདག་ལ་ཇི་ལྟར་ལྟ་བའི་ཨུཏྤ་ལའི་དཔེས་སྟོན་པ་རྣམས་མཛད་ཅིང་། དུས་ཀྱི་འཁོར་ལོའི་རྒྱུད་ཕྱི་མ་རྒྱུད་ཀྱི་སྙིང་པོ་ཡང་བསྡུ་བར་མཛད་ལ། རང་གཞན་གྱི་ལྟ་བ་མདོར་བསྟན་པ་ཡང་མཛད་དེ་ལེགས་པར་གནང་བས། ཉི་མའི་ཤིང་རྟ་སོགས་ཚངས་པའི་དྲང་སྲོང་རྣམས་ཟླ་བ་ཕྱི་མ་ས་ག་ཉ་བའི་ཐོ་རངས་ཕྱག་རྒྱ་ཆེན་པོའི་དངོས་གྲུབ་གཉིས་སུ་མེད་པའི་ཡེ་ཤེས་ཀྱི་སྐུ་གྲུབ་པའོ། ། དེ་ནས་སྲས་པདྨ་དཀར་པོ་ལ་རྒྱུད་གཏད་དེ་རྒྱལ་སར་བསྐོས་ཏེ། ཐོག་མར་བསྡུས་པའི་རྒྱུད་གླེགས་བམ་དུ་འདྲི་བ་དང་། རྒྱས་འགྲེལ་བརྩམས་ལ་སྔགས་པ་རྣམས་ལ་བསྟན་ཏེ་རྒྱས་པར་གྱིས་ཤིག་ཅེས་རྗེས་སུ་གནང་བ་སྩལ། གཞན་ཡང་སྟེང་ན་བྱང་ཆུབ་སེམས་དཔའ་གང་དག་ཅེས་སོགས་དཀྱིལ་འཁོར་གསུམ་གྱི་ལྷ་རྣམས་ལ་འཇིག་རྟེན་སྲུངས་ཤིག་ཅེས་ཤིས་པ་བརྗོད་དེ། རིགས་ལྡན་གྲགས་པ་རང་ཉིད་ལོངས་སྤྱོད་རྫོགས་པའི་སྐུ་ཉིད་ལ་ཐིམ་མོ། ། དེ་ནས་རིགས་ལྡན་པདྨ་དཀར་པོས་རྒྱས་འགྲེལ་སྟོང་ཕྲག་བཅུ་གཉིས་པ་དྲི་མ་མེད་པའི་འོད་དང་།
དོན་དམ་པའི་བསྙེན་པ་མཛད་ནས་རྒྱ་ཆེར་སྤེལ་ཏེ་ལོ་བརྒྱ་རྫོགས་པ་ན། རང་ཉིད་ཀྱི་སྲས་ཁྲོ་བོ་གཤིན་རྗེ་མཐར་བྱེད་ཀྱི་སྤྲུལ་བ་བཟང་པོ་རྒྱལ་སར་བཞག་ནས་གཤེགས་སོ། ། དེས་ལོ་བརྒྱར་ཆོས་བསྟན་ཅིང་། དེ་བཞིན་དུ་སྲས་བརྒྱུད་ས་སྙིང་གི་སྤྲུལ་པ་རྣམ་རྒྱལ་དང་། རྨུགས་བྱེད་ཀྱི་སྤྲུལ་པ་བཤེས་གཉེན་བཟང་པོ་དང་སྒྲིབ་བསལ་གྱི་སྤྲུལ་པ་ཕྱག་དམར་དང་། ཁེངས་བྱེད་ཀྱི་སྤྲུལ་པ་ཁྱབ་འཇུག་སྦས་པ་དང་། ནམ་སྙིང་གི་སྤྲུལ་པ་ཉི་མ་གྲགས་དང་། བགེགས་དགྲའི་སྤྲུལ་བ་ཤིན་ཏུ་བཟང་དང་། ཕྱག་རྡོར་གྱི་སྤྲུལ་པ་རྒྱ་མཚོ་རྣམ་རྒྱལ་དང་། གཤིན་རྗེ་མཐར་བྱེད་ཀྱི་སྤྲུལ་པ་རྒྱལ་དཀའ་དང་།
ས་སྙིང་གི་སྤྲུལ་པ་ཉི་མ་དང་། རྨུགས་བྱེད་ཀྱི་སྤྲུལ་བ་སྣ་ཚོགས་གཟུགས་དང་། སྒྲིབ་སེལ་གྱི་སྤྲུལ་པ་ཟླ་བའི་འོད་དང་། ཁེངས་བྱེད་ཀྱི་སྤྲུལ་པ་མཐའ་ཡས་དང་། ནམ་སྙིང་གི་སྤྲུལ་པ་ས་སྐྱོང་དང་། བགེགས་དགྲའི་སྤྲུལ་པ་དཔལ་སྐྱོང་དང་། ཕྱག་རྡོར་གྱི་སྤྲུལ་པ་སེང་གེ་དང་། གཤིན་རྗེ་མཐར་བྱེད་ཀྱི་སྤྲུལ་པ་རྣམ་པར་གནོན་པ་དང་། ས་སྙིང་གི་སྤྲུལ་བ་སྟོབས་པོ་ཆེ་དང་། རྨུགས་བྱེད་ཀྱི་སྤྲུལ་པ་མ་འགགས་པ་དང་།
སྒྲིབ་སེལ་གྱི་སྤྲུལ་པ་མིའི་སེང་གེ་དང་། མཁའ་སྙིང་གི་སྤྲུལ་པ་དབང་ཕྱུག་ཆེན་པོ་དང་། ཕྱག་རྡོར་གྱི་སྤྲུལ་པ་མཐའ་ཡས་རྣམ་རྒྱལ་དང་། དེའི་སྲས་འཇམ་དཔལ་གྱི་སྤྲུལ་པ་རིགས་ལྡན་དྲག་པོ་འཁོར་ལོ་ཅན་ལྷའི་དབང་པོ་འབྱུང་སྟེ། དེ་དག་ལས་གཟི་བརྗིད་ཅན་དང་། མ་ག་དྷའི་གྲོང་ཁྱེར་སྐྱ་བོའི་བུར་སྟོབས་ཀྱི་འཁོར་ལོས་བསྒྱུར་བ་ཆོས་རྒྱལ་མྱ་ངན་མེད་བྱུང་བ་དུས་མཉམ།

སྣ་ཚོགས་གཟུགས་དང་སློབ་དཔོན་ཀླུ་སྒྲུབ་བྱོན་པ་དུས་མཉམ། དེའི་སྐུ་ཚེའི་རིང་ལ་རིགས་ལྡན་རྣམ་རྒྱལ་ཡན་རྫོགས། རྣམ་རྒྱལ་རྒྱལ་སར་བསྐོས་པ་དང་འཕགས་པ་ཐོགས་མེད་བྱོན་པ་དུས་མཉམ། རིགས་ལྡན་ཁྱབ་འཇུག་སྦས་པས་ཁ་ཆེའི་ཡུལ་དུ་བྱོན་ནས་རྫུ་འཕྲུལ་སྣ་ཚོགས་པ་བསྟན་ཏེ་རྡོ་རིང་བཙུགས་ཤིང་སློབ་མ་འགའ་ལ་ཕག་མོའི་སྒྲུབ་ཐབས་ཀྱང་གནང་། རིགས་ལྡན་འདི་རྒྱལ་སར་བསྐོས་ནས་ལོ་ལྔ་བཅུ་རྩ་གཅིག་ན་ལྷ་མིན་དང་ཀླུའི་རིགས་ལས་སྐྱེས་པའི་ཀླ་ཀློ་སྟག་གཟིག་གི་རྒྱལ་པོའམ་སྟོན་པ་ལ་རྡོ་བྱུང་ནས་དེས་རཧྨ་ཎའི་འཇུག་པ་ལྷ་མིན་གྱི་ཆོས་བརྩམས་པ་མི་དགེ་བའི་བསམ་པས་སྐྱེ་བོ་རྣམས་ལ་སྟོན་པར་བྱེད་དོ། ། ཀླ་ཀློའི་ལོ་སྟོང་བརྒྱད་བརྒྱ་འབྱུང་བའི་ཐོག་མའོ། ། དེ་ནས་རིམ་གྱིས་ཀླ་ཀློའི་སྟོན་པ་ཨ་ནོ་གྷ་དང་། ལག་ལྡན་དང་། བྱི་བ་དང་། དབང་པོ་དང་། གོས་དཀར་ཅན་རྣམས་བྱུང་།
རིགས་ལྡན་རྒྱ་མཚོ་རྣམ་རྒྱལ་རྒྱལ་སར་བསྐོས་པའི་ཚེ། འཕགས་པའི་ཡུལ་གྱི་ནུབ་ཕྱོགས་ཀྱི་ཆ་ཤས་མ་ཁའི་ཡུལ་ལམ། དུ་རུ་ཤཀ་སྟེ་སོག་པོའི་ཡུལ་ཏྲི་ཎི་ཞེས་པ་གྲོང་བྱེ་བས་བརྒྱན་པར། བཱ་ག་ད་ལ་སོགས་པའི་གྲོང་ཁྱེར་དུ་ཀླ་ཀློའི་སྟོན་པའམ་རྗེ་བོ་མ་དྷུ་མ་ཏི་ཞེས་དངར་ལྡན་ནམ་སྦྲང་རྩིའི་བློ་གྲོས་བྱུང་སྟེ། དེ་ནི་བུད་མེད་དང་བཅས་པ་དང་། གོས་དཀར་པོ་འབའ་ཞིག་གྱོན་པ། རལ་པའི་དོ་ཀེར་ཅན། རྔ་མོ་དང་། རྟ་དང་། བ་ལང་བསད་ནས་ཁྲག་དང་བཅས་པའི་ཤ་ཅུང་ཟད་བཙོས་པ་ཟས་གཞན་དང་མ་འདྲེས་པ།
བ་ལང་གི་ཤ་དང་སྒོ་ང་དང་ཆུ་དང་མར་དང་ཚ་བ་གསུམ་མཉམ་དུ་བཙོས་པ་དང་། འབྲས་དང་ལོ་མ་བསྲེས་ནས་བཙོས་པའི་ཟས་དང་། བྱ་གག་ལ་སོགས་པའི་སྒོ་ངའི་ཁུ་བ་ལས་བྱས་པའི་བཏུང་བ་ལ་ཉིད་ཕྱེད་ནས་མཚན་ཕྱེད་ཀྱི་བར་ལ་ལོངས་སྤྱོད་ཅིང་། ཀླ་ཀློའི་ལྷ་བི་ཥི་མིལླིའི་སྔགས་ཀྱིས་བཏབ་པའི་སོག་པོའི་གྲི་སྒུར་གྱིས་ཕྱུགས་ཀྱི་མགྲིན་པ་བཅད་པའི་ཤ་ཟོས་པས་མཆོག་ཐོབ་པར་འདོད་ལ། གཞན་ཡང་རཧྨ་ཎ་འཇིག་རྟེན་གྱི་བྱེད་པ་པོ་ཡིན་པས་དེ་མཉེས་ན་མཐོ་རིས་སུ་འགྲོ་ཞིང་། མ་མཉེས་ན་དམྱལ་བར་འགྲོའོ་ཞེས་ལྷ་དང་ཕ་མེས་མཆོད་པའི་དོན་དུ་ཕྱུགས་ཀྱི་སྲོག་བཅད་ནས་ཤ་ཁྲག་འགྱེད་པར་བྱེད། བདུད་ཀྱི་ལྷ་དངོས་སུ་མཐོང་ཞིང་དེས་གྲོགས་བྱས་པས་གཟི་བརྗིད་དང་དཔུང་རྒྱས་ནས། སངས་རྒྱས་ཀྱི་ལྷ་ཁང་དྲུག་ཅུ་རྩ་བརྒྱད་བཤིགས་པ་སོགས་བསྟན་པ་ལ་གནོད་པ་ཆེན་པོ་བྱས་ཏེ་གྲགས་པ་ཤིན་ཏུ་ཆེ་བས། འདི་ཀླ་ཀློའི་ཐོག་མའོ་ཞེས་པ་ཐམས་ཅད་དུ་གྲགས་སོ། ། དེ་ནས་མཆེད་ནས་ཀླ་ཀློའི་རྒྱལ་པོ་འམ་སྟོན་པ་འཇོམས་བྱེད་ཅེས་པ་སོགས་གདུག་པ་ཅན་མང་དུ་འཕེལ་ཏེ་མུ་སྟེགས་ཅན་ཕལ་ཆེ་བ་ཡང་ཀླ་ཀློར་གྱུར་ཏོ། །
རིགས་ལྡན་རྒྱལ་དཀའ་རྒྱལ་སར་བྱོན་ནས་ལོ་བརྒྱད་ཅུ་རྩ་གཉིས་འདས་པ་ན། ཇི་སྲིད་བསྡུས་རྒྱུད་ལས་ལུང་བསྟན་པ་བཞིན་དུ་གདུག་པའི་མུ་སྟེགས་པ་རྣམས་ཀྱིས་གྲོས་བྱས་ནས་སྐར་རྩིས་ཀྱི་གྲུབ་པའི་མཐའ་རྣམས་སྦས་ཏེ་གཞན་དག་གིས་མི་ཤེས་པར་བྱ་བའི་དོན་དུ་བྱེད་པའི་རྩིས་བརྩམས་པས། དུས་ཀྱི་དབང་གིས་རང་ཉིད་ཀྱི་བུ་དང་ཚ་བོ་ལ་སོགས་པས་ཀྱང་གྲུབ་མཐའི་རྩིས་མི་ཤེས་ཤིང་ནུབ་ནས། འཕགས་པའི་ཡུལ་གྱི་ས་མཐའ་དག་ཏུ་ཚངས་པ་དང་། ཉི་མ་པ་དང་། གཅེར་བུ་པ་དང་། སྒྲ་ཅན་རྣམས་ཀྱི་གྲུབ་མཐའི་རྩིས་རྣམས་ཉམས་སོ། ། སད་ན་ལེགས་ཀྱི་སྐབས་སུ་ནུབ་ཕྱོགས་ན་དམག་ལ་སྔ་བ་ཏ་ཞིག་གི་རྒྱལ་པོ་ལ་མེ་ཕུ་མེ་ཧས་ཞེས་པ་ཡོད། དེས་བོད་ཀྱི་རྒྱལ་པོ་ལ་དམག་སུམ་འབུམ་མན་ཆད་སྦྱོར་རོ། ། ཞེས་རྒྱལ་ཆེན་བང་སོའི་རྡོ་རིང་ལས་བྱུང་ལ།
ཏཱ་ཡི་ཞེས་པ་ཏ་ཞིག དེ་ཡང་སྟག་གཟིགས་ཅེས་གྲགས་སོ། ། དེ་ནས་པཎ་ཆེན་ཤཱཀྱ་ཤྲཱིའི་དུས་སུ་མ་ག་དྷ་དུ་རུ་ཀྵས་བཅོམ་མོ། ། ད་ནི་མ་འོངས་ན་འཕགས་ཡུལ་དང་བོད་ལ་སོགས་པའི་ཡུལ་རྣམས་ཀླ་ཀློས་གང་སྟེ། བྱེད་པའི་བློ་གྲོས་ཞེས་པའི་རྒྱལ་པོ་འབྱུང་ལ། དེའི་རྒྱལ་ཕྲན་དགུ་བཅུ་རྩ་དྲུག་དང་། དམག་དཔོན་ཟླ་བ་ཆེན་པོའི་བུ་དང་། དམག་དཔོན་དབང་པོའི་མགོན་པོ་ཞེས་པ་སོགས་ཡན་ལག་བཞིའི་དཔུང་སྟོབས་དང་ལྡན་པ་འབྱུང་ངོ་། ། དེའི་ཚེ་རིགས་ལྡན་དྲག་པོ་སེང་གེའི་ཁྲི་ལ་དབང་བསྐུར་ནས་ལོ་ལྔ་བཅུ་ལྷག་བཞེས་པ་དེས། ཀླ་ཀློ་རྣམས་ཐབས་ལ་མཁས་པས་གཞོམ་པའི་ཆེད་དུ།
རང་ཉིད་ཉི་མ་ལྟ་བུའི་གཟི་བརྗིད་འབར་ཞིང་རབ་ཏུ་ཁྲོས་འཁྲུགས་འཇིགས་སུ་རུང་བའི་ཚུལ་གྱིས་རྡོའི་རྟ་ལ་ཆིབས་ཤིང་རབ་ཏུ་སྲ་བའི་གོ་བགོས་ཏེ། ཕྱག་ན་མདུང་ཐུང་བསྣམས་ནས་དགྲ་མཐའ་དག་ལ་བསྣུན་པས་ཕྱེ་མར་འཐག་པའི་ཚུལ་མཛད། རྒྱལ་ཕྲན་དགུ་བཅུ་རྩ་དྲུག་དང་། དམག་དཔོན་ཧ་ནུ་མན་དང་། དམག་དཔོན་གཉིས་པ་དྲག་པོ་ཞེས་པ་སོགས་རླུང་གི་ཤུགས་ཅན་གྱི་རྡོའི་རྟ་ཁ་དོག་སྣ་ཚོགས་པ་ལ་བཞོན་པའི་རྟ་པ་བྱེ་བ་དགུ་དང་། ཆང་གིས་དྲེགས་པའི་གླང་པོ་ཆེ་འབུམ་ཕྲག་བཞི་དང་། གསེར་གྱིས་བརྒྱན་པའི་ཤིང་རྟ་འབུམ་ཕྲག་ལྔ་དང་། དཔའ་བོ་བུ་ཆུང་གི་ཚོགས་མིག་གི་མཐོང་ཚད་དྲུག་དང་། ཚངས་པ་དང་། དབང་ཕྱུག་དང་།
ཁྱབ་འཇུག་དང་། གདོང་དྲུག་དང་། ཚོགས་བདག་ལ་སོགས་པ་ལྷ་ཆེན་པོ་བཅུ་གཉིས་པོ་དཔུང་དང་བཅས་པས་ཀྱང་འཁོར་དུ་བསྐོར་བ། ཤམྦྷ་ལ་ནས་ཆུ་བོ་ཤཱི་ཏའི་ལྷོ་ཕྱོགས་སུ་བྱོན་ནས་ཀླ་ཀློའི་དཔུང་རྣམས་དང་གཡུལ་སྤྲོད་པར་མཛད་དེ། དཔའ་བོ་རྣམས་ཀྱིས་ནི་ཀླ་ཀློའི་དཔུང་བུ་ཆུང་གི་ཚོགས་དང་། གླང་པོས་གླང་པོ་དང་། རྡོའི་རྟས་རྟ་དང་། ཤིང་རྟས་ཤིང་རྟ་དང་། མི་དབང་དགུ་བཅུ་རྩ་དྲུག་པོས་དེའི་རྒྱལ་ཕྲན་དང་། དམག་དཔོན་ཧ་ནུ་མན་གྱིས་ཟླ་བ་ཆེན་པོའི་བུ་དང་།
དམག་དཔོན་དྲག་པོས་དབང་པོའི་མགོན་པོ་དང་། རིགས་ལྡན་དྲག་པོ་ཉིད་ཀྱིས་བྱེད་པའི་བློ་གྲོས་རྣམས་ལ་སོ་སོར་མཚོན་རྣོན་པོས་བསྣུན་ཏེ་དེ་དག་རྩ་བ་མེད་པར་ཕམ་པར་བྱེད་དོ། ། འདིར་སྲོག་ལ་གནོད་པ་འགའ་ཡང་མེད་དེ། གཡུལ་གྱི་རྫུ་འཕྲུལ་འདིས་དེ་དག་གི་སེམས་ཞུམ་པར་བྱས་ནས་སངས་རྒྱས་ཀྱི་ཆོས་ལ་འགོད་པར་མཛད་པ་ཉིད་དོ། ། དེ་ནས་རིགས་ལྡན་དྲག་པོ་དཔུང་དང་བཅས་པ་སླར་ཤམྦྷ་ལར་ལོག་སྟེ། ས་དུམ་བུའི་སྐྱེ་བོ་ཕལ་མོ་རྣམས་འཇིག་རྟེན་དང་འཇིག་རྟེན་ལས་འདས་པའི་དངོས་གྲུབ་ཀྱི་ལམ་ལ་འགོད་པར་མཛད་དོ། ། དེའི་ཚེ་ལྷོའི་དུམ་བུ་དབུས་མ་འདིར་རྫོགས་ལྡན་གྱི་དུས་འཇུག་སྟེ། མི་རྣམས་ཀྱིས་ཆོས་དང་། འདོད་པ་དང་། ནོར་དང་ཐར་པ་སྟེ་སྡེ་བཞི་པོ་རྫོགས་པར་ཐོབ་ཅིང་རིམ་གྱིས་སྟོང་བརྒྱད་བརྒྱ་བར་འཕེལ་ལོ། །
སྔར་ཆུ་ལ་སོགས་པ་མེད་པའི་ས་ཕྱོགས་སུའང་འབྲུ་རྣམས་སྐྱེས་ཏེ་འཕེལ་ལ། ཤིང་རྣམས་ཀྱང་འབྲས་བུས་གཏམས་པ་ལ་སོགས་པས་ས་གཞི་མཐའ་དག་ལྷའི་དཔལ་དང་ལོངས་སྤྱོད་ལྟ་བུས་གང་བར་འགྱུར་རོ། ། རིགས་ལྡན་འདི་ལ་སྲས་ཟུང་འབྱུང་སྟེ་འཇམ་དཔལ་གྱི་སྤྲུལ་པ་ལྷའི་དབང་པོ་དང་། འཇིག་རྟེན་དབང་ཕྱུག་གི་སྤྲུལ་པ་ཚངས་པ་གཉིས་སོ། ། ལྷ་དབང་ནི་ལྷོ་གླིང་ནུབ་མར་བྱོན་ནས་དེའི་རིགས་བརྒྱུད་ཀྱིས་དེ་ན་གནས་པའི་ཀླ་ཀློ་རྣམས་བཏུལ་ཏེ་སངས་རྒྱས་ཀྱི་ཆོས་ལ་འགོད་པར་མཛད་ལ། དེ་ནས་རིམ་གྱིས་དུམ་བུ་བཅུ་པོ་རྣམས་སུ་ཡང་དེའི་རིགས་བརྒྱུད་ལས་བྱུང་པའི་རྒྱལ་པོ་རྣམས་ཀྱིས་རིམ་པ་བཞིན་དུ་ཀླ་ཀློ་འཇོམས་པར་མཛད་དོ། ། རིགས་ལྡན་དྲག་པོས་རྒྱལ་སར་ལོ་བརྒྱ་རྫོགས་པ་ན་སྲས་ཚངས་པ་རྒྱལ་སར་བསྐོས་ཏེ་་་་་་འདི་སྐབས་ཀྱི་ཆོས་རྒྱལ་རིགས་ལྡན་རྣམས་ཀྱི་གྲངས་ལ། ཀུན་མཁྱེན་བུ་སྟོན། རིགས་ལྡན་རྣམ་རྒྱལ་གྲགས་བཟང་། སྟག་ཚང་ལོ་ཙཱ་བ།
ཀུན་མཁྱེན་ཇོ་ནང་པ་ཆེན་པོ། མཁས་པ་རཏྣ་མ་ཏི་སོགས་ཀྱི་བཞེད་སྲོལ་མི་མཐུན་པ་དུ་མ་སྣང་ཡང་། འདིར་འགོད་པ་ནི་རཏྣ་མ་ཏའི་ལུགས་དང་ཕལ་ཆེར་མཐུན་པར་སྤྱི་ལམ་པའི་བཤད་ཚུལ་ཙམ་བསྟན་པ་ཡིན་ལ། རང་ལུགས་ནི་རྒྱུད་ཀྱི་དགོངས་པ་ས་ལོ་འཇམ་པའི་རྡོ་རྗེའི་བཞེད་པ་བཞིན། མཁས་པའི་དབང་པོ་དཀོན་མཆོག་ལྷུན་གྲུབ་ཀྱིས་དུས་འཁོར་གཏན་ཚིགས་སུ་གསུངས་པ་ལྟར། ཆོས་འབྱུང་འདིའི་འོག་གཏན་ཚིགས་ཀྱི་སྐབས་སུ་བཤད་པ་བཞིན་འཐད་དོན་དུ་གཟུང་བར་བྱ་ཞིང་། གཞན་ཡང་རིགས་ལྡན་གྱི་སྤྲུལ་གཞི་དང་། ཆོས་སྟོན་པའི་ལོ་གྲངས་ཀྱི་བཤད་ཚུལ་མི་མཐུན་པ་སོགས་ཀྱི་མཐའ་དཔྱོད་ཀྱི་ཡི་གེ་རྒྱས་པ་ཞིག་ལོགས་སུ་འཆད་པར་བདག་སྤྲོའོ། ། རང་ཉིད་བདེ་བ་ཆེན་པོའི་གནས་སུ་གཤེགས་པར་མཛད་དོ། ། རིགས་ལྡན་གྱིས་རྗེས་སུ་བཟུང་བས་འཕགས་པའི་ཡུལ་ཀུན་ཏུ་བྱང་ཆུབ་སེམས་དཔའི་ཆོས་སྐོར་དར་བར་མཛད་པ་སློབ་དཔོན་དུས་ཞབས་པ་ཆེན་པོ་ནི་རྒྱ་གར་ཤར་བ་རེནྟྲར།
ཡབ་གཤིན་རྗེ་གཤེད་ནག་པོའི་རྣལ་འབྱོར་པ་བྲམ་ཟེ་བདེ་བྱེད་དང་། ཡུམ་ཡེ་ཤེས་ཀྱི་མཁའ་འགྲོ་མ་པདྨ་ཅན་གཉིས་ཀྱིས། གཤིན་རྗེ་གཤེད་ཀྱི་རྒྱུད་ལས་ཇི་ལྟར་བྱུང་བ་བཞིན་རིགས་ཀྱི་སྲས་བསྐྲུན་པའི་ཆོ་ག་བྱས་པས། ཡབ་ཀྱི་རྨི་ལམ་དུ་ཡུམ་གྱི་ལྟོ་བར་འཕགས་པ་འཇམ་དཔལ་ཞུགས་པ་རྨིས། བཀྲ་ཤིས་པའི་དགེ་མཚན་དང་བཅས་ཏེ་འཁྲུངས། འཕགས་པ་འཇམ་དཔལ་གྱིས་བྱིན་གྱིས་བརླབས་པས་བློ་རྣོ་ཞིང་དབང་པོ་གསལ་བ་ཞིག་བྱུང་། ཆུང་ངུ་ལ་རབ་ཏུ་བྱུང་སྟེ་རིག་པའི་གནས་མ་ལུས་པ་ཚེགས་མེད་པར་མཁྱེན་ནས་པཎྜི་ཏར་གྱུར་པས་འདི་ལ་ཙི་ལུ་བ་ཟེར། པཎྜི་ཏ་ཨཱ་ཙརྻ་ལས་དུས་ཀྱི་འཁོར་ལོ་གསན། དེས་ཀྱང་ཐུགས་མ་ཚིམས་པར་སྔོན་གྱི་སྨོན་ལམ་སད་པའི་མཐུས་ཅི་ནས་ཀྱང་ཤམྦྷ་ལར་འགྲོ་སྙམ་པའི་འདུན་པ་དྲག་པོ་སྐྱེས་ཏེ། ཐུགས་དམ་གྱི་ལྷ་སྒྲོལ་མ་ལ་དངོས་སུ་ཅི་འདོད་ཞུར་ཡོད་པས།
དེས་ཤམྦྷ་ལ་ནས་རྒྱུད་སྡེ་མང་པོ་དང་སེམས་འགྲེལ་རྣམས་སྤྱན་དྲོངས་ཤིག སེམས་ཅན་ལ་ཕན་ཐོགས་པར་འགྱུར་རོ། ། ཞེས་ལུང་བསྟན། འཛམ་བུའི་གླིང་ཉིད་ལ་བྱང་དུ་ཕྱིན་ན་མྱ་ངམ་གྱི་ཐང་ལ་ཟླ་བ་བཞི་འགྲོ་དགོས་ཤིང་སྲོག་གི་བར་ཆད་དུ་འགྲོ་བས། ཕྱིའི་རྒྱ་མཚོ་ལ་ཚོང་པ་དང་ལྷན་ཅིག་གཟིངས་ལ་བྱོན་ཏེ། ཚོང་པ་རྣམས་ནོར་བུའི་གླིང་དུ་སོང་། སློབ་དཔོན་གྱིས་བྱང་ཕྱོགས་སུ་བྱོན། རྒྱ་མཚོའི་གླིང་གི་རི་ཞིག་ལ་འཛེགས་ཏེ་བྱོན་པས། ཁ་ཅིག་རིགས་ལྡན་དཔལ་སྐྱོང་ཟེར། ཁ་ཅིག་པདྨ་དཀར་པོ་ཞེས་ཟེར་ཏེ།
རིགས་ལྡན་གྱི་རྣམ་འཕྲུལ་མི་དཀར་པོ་གཅིག་བྱུང་སྟེ། ཁྱེད་གང་ནས་འོང་། གང་དུ་འགྲོ ཅི་ལ་འོང་གསུངས་པ་ལ། ང་རྒྱ་གར་ཤར་ཕྱོགས་ནས་འོང་། བྱང་ཤམྦྷ་ལར་རིགས་ལྡན་ལ་དུས་ཀྱི་འཁོར་ལོའི་ཆོས་ཞུར་འགྲོ་བྱས་པས། ཡུལ་དེར་འཕགས་པ་མིན་པ་གཞན་སུས་ཀྱང་མི་ཐར་བས་ཁྱོད་ཀྱིས་བགྲོད་པ་འདི་ལྟ་བུའི་བགྲོད་པར་མི་ནུས། འདིར་ཤེས་པ་བྱུང་ན་ཉན་པར་བྱེད་དམ་གསུངས་པ་དང་། དེ་རིགས་ལྡན་གྱི་རྣམ་འཕྲུལ་དུ་མཁྱེན་ནས་ཕྱག་དང་སྐོར་བ་མང་དུ་བྱས། མཎྜལ་ཕུལ་ནས་བདག་རྗེས་སུ་གཟུང་དུ་གསོལ་ཞུས་པས། འཕགས་པའི་ཡུལ་གྱི་འགྲོ་བ་རྣམས་ཀྱི་ཆེད་དུ་ཁྱོད་ཉིད་ལ་དུས་ཀྱི་འཁོར་ལོ་བསྟན་པའི་ཕྱིར་ངས་འདིར་འོངས་པ་ཡིན་གྱིས་ཉོན་ཅིག་གསུངས་ནས།
དེར་ཆོས་ཀྱི་དབྱིངས་རྣམ་པ་ཐམས་ཅད་པའི་དཀྱིལ་འཁོར་མངོན་སུམ་དུ་སྣང་བར་དབང་རྫོགས་པར་བསྐུར། ཆེས་ཆེར་མྱུར་བའི་ཟབ་ལམ་རྣལ་འབྱོར་ཡན་ལག་དྲུག་པའི་གདམས་པ་སྩལ། རི་དེའི་འདབས་རྒྱ་མཚོའི་འགྲམ་དུ་ཞག་བདུན་བསྒོམས་པས་གྲུབ་པ་བརྙེས་ཏེ་རྫུ་འཕྲུལ་གྱིས་ནམ་མཁའ་ལ་བྱོན་ནས་ཤམྦྷ་ལའི་མ་ལའི་ཚལ་གྱི་དུས་ཀྱི་འཁོར་ལོའི་དཀྱིལ་འཁོར་ཁང་པར་རིགས་ལྡན་དངོས་ཀྱི་ཞབས་ལ་གཏུགས་པས་དེ་ཉིད་ཀྱིས་དབང་རྫོགས་པར་བསྐུར། རྒྱུད་འགྲེལ་མན་ངག་རྣམས་བསྟན་ནས། བསྡུས་པའི་རྒྱུད། རྒྱུད་ཕྱི་མ། འགྲེལ་ཆེན་དྲི་མ་མེད་པའི་འོད། རྩ་རྒྱུད། དབང་མདོར་བསྟན། རང་གཞན་གྱི་ལྟ་བ་མདོར་བསྟན་པ།
རྣལ་འབྱོར་གསུམ་གྱི་སྙིང་པོ་གསལ་བ། དོན་དམ་བསྙེན་པ། བདེ་མཆོག་སྟོད་འགྲེལ། རྡོ་རྗེ་སྙིང་འགྲེལ་ཏེ་བྱང་ཆུབ་སེམས་དཔའི་ཆོས་དེ་རྣམས་ཀྱི་དཔེ་ཐམས་ཅད་ཀྱང་གནང་སྟེ་རྒྱ་གར་ཤར་ཕྱོགས་མེ་ཏོག་ཁྱིམ་དུ་བྱོན། དེ་ནས་ཡུལ་དབུས་མ་ག་དྷར་བྱོན་ནས་ཆོས་བསྟན་པས། དུས་འཁོར་ཞབས་ཆེན་པོ་ཞེས་ཀུན་ཏུ་གྲགས་ལ། སེམས་འགྲེལ་སྐོར་འཕགས་པའི་ཡུལ་ཤར་ནུབ་ཀུན་ཏུ་དར་བར་མཛད་དེ། སྐུ་ལུས་མ་སྤངས་པར་མཆོག་གི་དངོས་གྲུབ་བརྙེས་སོ། ། དབང་མདོར་བསྟན་ནི་རྩ་བའི་རྒྱུད་ཀྱི་ལེའུ་དང་པོ་ནི་ལེའུ་འོག་མ་རྣམས་ཀྱི་མདོར་བསྟན་རེ་ཡོད་པའི་དབང་གི་མདོར་བསྟན་ཟུར་དུ་ཕྱུང་པ་སྟེ་རྩ་རྒྱུད་ཀྱི་དུམ་བུའོ། ། དབང་རབ་དབྱེ་ནི་བསྡུས་རྒྱུད་ལས་བྱུང་བ་ཡིན་པས་དེ་ཉིད་དུ་གཏོགས་སོ། །
སློབ་དཔོན་འདི་ལ་སློབ་མའི་མཆོག་ཀྱང་དུས་ཞབས་པ་ཆུང་བ་ཨ་ཝ་དྷུ་ཏི་པ། ནཱ་རོ་པ། སཱ་དྷུ་པུ་ཏྲ། དུས་འཁོར་ཞབས་ཆུང་པ་ཤྲཱི་བྷ་དྲ་བོ་དྷི། དུས་འཁོར་ཞབས་ཆུང་བ་ན་ལནྡ་པ། རཏྣ་ཀ་ར་གུཔྟ། ཐར་བའི་འབྱུང་གནས་སྦས་པ། འདུལ་བའི་འབྱུང་གནས་བློ་གྲོས། སེང་གེ་རྒྱལ་མཚན་མཐའ་ཡས་རྣམ་རྒྱལ་རྣམས་བྱུང་ངོ་། ། དུས་ཞབས་པ་ཆུང་བ་ཨ་ཝ་དྷུ་ཏི་པ་ནི།
རྒྱ་གར་ན་དགེ་སློང་བློ་ཤིན་ཏུ་རྟུལ་བ་ཞིག་གིས་ལྷ་མོ་ཀུ་རུ་ཀུ་ལླེའི་ཤེས་རབ་སྒྲུབ་པ་བྱས་པས། ལྷ་མོས་རྨི་ལམ་དུ་བསྟན་པས། བྱུ་རུ་ལ་ཀུ་རུ་ཀུ་ལླེའི་སྐུ་བཟོས། དུར་ཁྲོད་ནས་བུད་མེད་དབང་པོ་ཚང་བའི་རོ་གཅིག་ལོངས་ལ་དེའི་ཁར་ལྷ་མོའི་སྐུ་དེ་བཅུག་ནས་ཁ་སྦུབ་པའི་རྒྱབ་ཏུ་སྐྱིལ་ཀྲུང་གིས་སྡོད་ལ་ཞག་བདུན་སྒྲུབས་ཤིག་དངོས་གྲུབ་ཐོབ་པར་འགྱུར་རོ། ། ཞེས་ལུང་བསྟན་ལྟར་བསྒྲུབས་པས། ཞག་བདུན་སོང་བ་ན་རོ་དེ་ཁ་སྟེང་དུ་ལོག་སྟེ། ཁྱོད་ཤེས་རབ་ཇི་ཙམ་འདོད་ཟེར་བས། མིག་གིས་མཐོང་ཚད་ཟིན་པར་འདོད་བྱས་ཀྱང་འོང་པ་ཡིན་པ་ལ། བློ་རྟུལ་བས་ཞུམ་པས་ངས་བྲིས་ཟིན་ཚད་བློ་ལ་ཟིན་པར་འདོད་བྱས་པས་དེ་ལྟར་བྱུང་། བསོད་སྙོམས་མཛད་པས་པཎྜི་ཏ་ཨཱཙརྻ་ཞེས་གྲགས་ཤིང་།
ཕྱིས་ཡུལ་དབུས་སུ་ངག་གི་དབང་ཕྱུག་གྲགས་པ་ཞེས་ཟེར་ཏེ། ཇོ་བོ་ཁརྶ་པ་ཎའི་གཙུག་ལག་ཁང་དུ་བཞུགས། དེས་དངུལ་གཞོང་ཞིག་ཏུ་ལུད་པ་བསྐྱུར་བ་ཐམས་ཅད་ལོངས་སྤྱོད་དུ་གྱུར་པས་སྦྱིན་པ་ས་ཕྱོགས་མེད་དུ་གཏོང་ཞིང་ཕྱོགས་བཞིར་པཎ་ཆུང་གསུམ་གསུམ་ལ་ཆོས་གསུངས་པ་ཞིག་གོ ། དེས་དཔལ་དུས་ཞབས་པ་ཆེན་པོའི་ཞབས་ལ་གཏུགས་ཏེ་རྒྱུད་ཇི་ཙམ་མཁྱེན་དྲིས་པས། ལན་སྩལ་པའི་རྒྱུད་ཀྱི་མཚན་ཙམ་ཡང་འཛིན་པར་མ་ནུས་སྐད། དེ་ནས་ཆོས་འདིའི་དབང་རྒྱུད་གདམས་པ་དང་བཅས་པ་གནང་། སྒྲུབ་པ་མཛད་པས་མཆོག་གི་དངོས་གྲུབ་དེ་ཉིད་དུ་ཐོབ་སྟེ་མཚན་ཡང་ཨ་ཝ་དྷུ་ཏི་པ་ཞེས་ཟེར་ལ། དུས་འཁོར་ཞབས་པ་ཞེས་སུ་ཡང་གྲགས་སོ། ། འདིས་དཀའ་འགྲེལ་པདྨ་ཅན་དང་། སྦས་པ་མིག་འབྱེད་རྩ་འགྲེལ་དང་།
དཔལ་ལྡན་རྒྱུ་སྐར་དཀྱིལ་འཁོར་གྱི་ཆོ་ག་སོགས་བསྟན་བཅོས་མང་དུ་མཛད་དོ། ། དེ་ལ་སློབ་མ་མང་དུ་བྱུང་ཡང་ཕལ་ཆེར་རྣལ་འབྱོར་པར་གྱུར་ནས་བཤད་པའི་སྲོལ་འཛིན་པ་ནི་དུས་ཞབས་པ་ཆུང་བ་དགེ་གཉེན་བོདྷི་དང་། དེའི་སྲས་ན་ལནྡ་པ་ཉིད་དོ། ། ལྷོ་ཕྱོགས་རྒྱ་གླིང་དུའང་འདིས་དུས་འཁོར་དར་བར་མཛད་ཅེས་གྲགས་སོ། ། ན་ལནྡ་པ་ནི་དགེ་བསྙེན་བོ་དྷིའི་སྲས་སྐྱེས་སྟོབས་ཀྱི་མཁྱེན་རབ་ཅན་དེ་ཡིན་ཏེ། མཚན་བོ་དྷི་བྷ་དྲར་བཏགས། པཎྜི་ཏ་ཆེན་པོ་ཟླ་མེད་པར་གྱུར་ནས་མ་ག་དྷར་དུས་འཁོར་ཞབས་ཆེན་པོ་ལ་དུས་འཁོར་གསན་པའི་ཡོན་དུ་གསེར་གྱི་མཎྜལ་དགོས་པར་དགོངས་ནས། བོད་ན་གསེར་ས་ལས་བརྐོས་པས་འོང་བ་ཡིན་ཟེར་བས་ཚོལ་བའི་ཕྱིར་བོད་དུ་བྱོན། མང་ཡུལ་སྐྱིད་གྲོང་དུ་ཕེབས་པ་དང་བཟོ་སྡེ་པ་གཅིག་གིས་ཡོན་བདག་བྱས་པས་གསེར་སྲང་གང་རྙེད། དེ་ནས་དིང་རིར་བྱོན་པའི་ལམ་དུ་པཎྜི་ཏ་བོང་བུ་ལ་བཞོན་པ་གཅིག་དང་འཕྲད་པ་ལ་འདི་ལྟར་བྱེད་པ་ཅི་ཡིན་དྲིས་པས།
བོད་ལོངས་སྤྱོད་དབུལ་བས་འདི་ལྟར་གྱུར་པ་ཡིན་ཟེར་བས་ཐུགས་སྐྱོ་སྟེ། རྒྱ་གར་དུ་ལོག་ནས་དུས་འཁོར་ཞབས་ཆེན་པོ་ལ་གསེར་དེ་ཕུལ་བས་ཤིན་ཏུ་མཉེས། ནཱ་རོ་པ་དང་ལྷན་ཅིག་དབང་རྒྱུད་འགྲེལ་མན་ངག་དང་བཅས་པ་ཡོངས་སུ་རྫོགས་པར་གསན་བསྒོམས་པས་སྐད་ཅིག་མ་རྟགས་བཅུ་ཡོན་ཏན་བརྒྱད་མཐར་ཕྱིན་ལུས་ཀྱི་དཀྱིལ་འཁོར་ཐམས་ཅད་བདེ་བས་གང་། དངོས་གྲུབ་གནས་དེ་ཉིད་དུ་བརྙེས་སོ། ། ཡབ་དང་ཡབ་ཀྱི་མཆེད་མོ་ཨ་ཝ་དྷུ་ཏི་པ་ལའང་གསན། དེ་ལྟ་བུའི་ཡབ་སྲས་གཉིས་ལ་བཞེད་པ་མི་མཐུན་པའང་ཡོད་པར་གྲགས་ལ། དུས་ཀྱི་འཁོར་ལོ་མ་ག་དྷར་དར་ན་ཕྱོགས་ཀུན་ཏུ་དར་བར་འགྱུར་སྙམ་དུ་དགོངས་ཏེ། མ་ག་དྷའི་རྒྱལ་པོ་ཤིང་བསྟན་ཅན་ར་མ་པཱ་ལས་བྱེད་ཅིང་། པནྡྷེ་བས་ཨོ་ཏནྟྲ་པུ་རིའི་གཙུག་ལག་ཁང་འཛིན་པའི་དུས་སུ་ཤྲཱི་ན་ལེནྟྲར་བྱོན་ནས། གཙུག་ལག་ཁང་གི་སྒོ་གོང་དུ་རྣམ་བཅུ་དབང་ལྡན་གྱི་ཡི་གེ་བྲིས།
དེའི་གཤམ་དུ། གང་གིས་མཆོག་གི་དང་པོའི་སངས་རྒྱས་མི་ཤེས་པ་དེས་དུས་ཀྱི་འཁོར་ལོ་མི་ཤེས་སོ། ། གང་གིས་དུས་ཀྱི་འཁོར་ལོ་མི་ཤེས་པ་དེས་མཚན་ཡང་དག་པར་བརྗོད་པ་མི་ཤེས་སོ། ། གང་གིས་མཚན་ཡང་དག་པར་བརྗོད་པ་མི་ཤེས་པ་དེས་རྡོ་རྗེ་འཛིན་པའི་ཡེ་ཤེས་ཀྱི་སྐུ་མི་ཤེས་སོ། ། གང་གིས་རྡོ་རྗེ་འཛིན་པའི་ཡེ་ཤེས་ཀྱི་སྐུ་མི་ཤེས་པ་དེས་སྔགས་ཀྱི་ཐེག་པ་མི་ཤེས་སོ། ། གང་གིས་སྔགས་ཀྱི་ཐེག་པ་མི་ཤེས་པ་དེ་ཐམས་ཅད་ནི་འཁོར་བ་པ་སྟེ། བཅོམ་ལྡན་འདས་རྡོ་རྗེ་འཛིན་པའི་ལམ་དང་བྲལ་བའོ། ། དེ་ལྟ་བས་ན་མཆོག་གི་དང་པོའི་སངས་རྒྱས་ནི་བླ་མ་དམ་པ་རྣམས་ཀྱིས་བསྟེན་པར་བྱ་ཞིང་། ཐར་པ་དོན་དུ་གཉེར་བའི་སློབ་མ་དམ་པ་རྣམས་ཀྱིས་མཉན་པར་བྱའོ། ། ཞེས་བྲིས་པས།
པཎྜི་ཏ་ལྔ་བརྒྱ་ཙམ་བཞུགས་པ་མ་རངས་པར་བརྩད་པ་ན་ཆོས་ཀྱི་རང་བཞིན་ཟབ་ཅིང་རྒྱ་ཆེ་བ་དག་གིས་ཐམས་ཅད་བཏུལ་བས། དེ་རྣམས་རང་རང་གི་ཁྲི་བོར་ནས་ཞབས་ལ་བཏུད་དེ་སློབ་མར་གྱུར་ཏོ། ། དེ་རྣམས་ཀྱི་ནང་ནས་གྲགས་པ་ནི་ཨ་བྷ་ཡ་ཀ་ར་གུཔྟ་དང་། ཙ་མི་པཎྜི་ཏ་དང་། ཨ་བྷི་ཡུཀྟ་དང་། མཉྫུ་ཀིརྟི་དང་། ཁ་ཆེ་ཟླ་བ་མགོན་པོ་དང་། པཎྜི་ཏ་རི་བོ་པ་དང་། ཨ་ཙ་ལ་གརྦྷ་དང་། དཱ་ན་ཤྲཱི་དང་།
པུ་ཎྱ་ཆེན་པོ་དང་། ཁ་ཆེ་གམྦྷི་ར་དང་། ཤཱནྟ་གུཔྟ་དང་། གུ་ཎ་རཀྵི་ཏ་ལ་སོགས་པ་མཁས་པ་མང་དུ་བྱུང་ཞིང་། རྒྱལ་རིགས་དང་རྗེ་རིགས་དང་། ཚོང་པ་ལ་སོགས་པ་རྣམས་ཀྱང་དད་ནས་དཔེ་འབྲི་ཞིང་བག་ཆགས་འཇོག་པ་མང་དུ་བྱུང་སྟེ་ཤིན་ཏུ་དར་བར་གྱུར་ཏོ། ། ན་ལནྟྲར་བཞུགས་པས་ཇོ་བོ་ན་ལནྟྲ་པར་གྲགས་ཤིང་། དེར་དུས་འཁོར་གྱི་ལྷ་ཁང་ཡང་བཞེངས། དུས་འཁོར་ཞབས་ཆེན་པོ་དང་ཡོན་ཏན་མཉམ་ཞིང་། རྒྱ་གར་ཤར་ནུབ་ཀུན་ཏུ་དུས་འཁོར་ཞབས་ཆུང་བ་ཞེས་སྙན་པར་གྲགས་སོ། །
པཎ་ཆེན་ཟླ་བ་མགོན་པོ་ནི། ཁ་ཆེའི་ཡུལ་གྱི་བྲམ་ཟེ་ལས་དྲུག་ལ་མཁས་པ་ཞིག་གི་སྲས་སུ་འཁྲུངས་ཏེ། དབུགས་ཐེངས་རེ་ལ་ཤླཽ་ཀ་རེ་རེ་ཟིན་ཅིང་ཤླཽ་ཀ་བཅུ་དྲུག་ལན་རེས་འཛིན་ནུས། དེས་ལོ་བཅུ་གཉིས་ཀྱི་བར་ལ་ཡབ་ལས་མུ་སྟེགས་ཀྱི་རིག་བྱེད་མ་ལུས་ཤེས་ནས། ཡུམ་སངས་རྒྱས་པ་ཡིན་པས་དེས་ཁ་ཆེའི་པཎྜི་ཏ་ཆེན་པོ་བྲམ་ཟེ་ཞབས་བཟང་པོ། མིང་གཞན་པུརྻ་ཀེ་རུ་ཞེས་པའི་དྲུང་དུ་བཏང་སྟེ་ཆོས་ཉན་དུ་བཅུག་པ་ན། པཎྜི་ཏ་དེའི་སྲས་མོ་ཞིག་བླ་མ་ཟླ་མགོན་གཟུགས་ཤིན་ཏུ་མཛེས་པ་ལ་ཆགས་ནས། ཡབ་ལ་འདི་ངའི་ཁྱིམ་ཐབ་བྱེད་ན་ཆོས་གསུང་བར་ཞུ་ཞུས་པས། ཆོས་ཕྱིར་དེ་ལྟར་བྱས་ནས་ཆོས་བསླབས་པས། དེ་ལ་སློབ་མའི་ཐུ་བོ་སོ་ན་ས་ཧི་དང་།
ལཀྵྨིཾ་ཀ་ར་དང་། ཛྙཱ་ན་ཤྲཱི་དང་། ཙནྟྲ་ར་ཧུ་ལ་དང་། སོ་མ་ནཱ་ཐ་ཞེས་པ་ཟླ་བ་མགོན་པོ་རྣམས་རིག་པའི་གནས་ལྔ་ལ་མཁས་པའི་པཎྜི་ཏར་གྱུར། ཁྱད་པར་ཟླ་མགོན་གསང་འདུས་འཕགས་སྐོར་དང་དབུ་མ་ལ་མཁས། དེའི་ཚེ་པཎྜི་ཏ་འདུལ་བ་འབྱུང་གནས་བློ་གྲོས་ཀྱིས་ཞབས་བཟང་པོ་ལ་དབང་མདོར་བསྟན་དང་། དབང་གི་རབ་བྱེད་ཀྱི་དཔེ་སྐྱེས་སུ་བསྐུར་བས། དེ་སྤྱི་བོར་བཞག་ནས་སྨོན་ལམ་བཏབ་པ་དང་། སློབ་མ་རྣམས་ཀྱིས་དཔེ་དེ་ཅི་ལགས། བདག་རྣམས་ལ་ཡང་གནང་བར་ཞུ་བྱས་པས།
རྒྱུད་ཟབ་མོ་གཅིག་འདུག་སྟེ་ངས་མ་ཐོབ་པས་བཤད་དུ་མི་རུང་གསུངས་ནས་དཔེ་གནང་། དེ་ལ་ཟླ་མགོན་གྱིས་གཟིགས་པས་ལྷག་པར་ཡང་གུས་པ་སྐྱེས་ཏེ། དེར་ཆོས་གསན་འཕྲོ་བཅད་ནས། མ་ག་དྷར་ཆོས་དེ་རྩད་གཅོད་དུ་བྱོན་པས། དུས་འཁོར་ཞབས་ཆུང་བ་ཡབ་སྲས་དང་མཇལ། དབང་གདམ་ངག རྒྱུད་འགྲེལ་སོགས་བྱང་ཆུབ་སེམས་དཔའི་ཆོས་སྐོར་མཐའ་དག་མ་ལུས་པ་གསན། ཆོས་མངོན་པ་སོགས་ཀྱང་གསན། གདམ་ངག་ལ་མངའ་བརྙེས་ཏེ་ཡུལ་སྣང་གང་གཟིགས་ཡེ་ཤེས་ཀྱི་རོལ་པ་ཁོ་ནར་འཆརརླུང་ཞི་བ་ཅན་གྲུབ། ཟག་པ་མི་མངའ།
བྱང་སེམས་འཛག་མེད་དུ་འཆིང་པའི་ཡོན་ཏན་དང་ལྡན། བྱིན་རླབས་ཤིན་ཏུ་ཆེ་སྟེ། འགྲོ་བ་གཟིགས་སོ་ཅོག་ལ་ཏིང་འཛིན་ངང་གིས་སྐྱེ། འཇམ་དཔལ་དངོས་སུ་གྲགས་སོ། ། དེ་ནས་ཁ་ཆེར་བྱོན་ཏེ་ཁ་ཆེ་རིན་ཆེན་རྡོ་རྗེ་དང་རྩོད་པ་བྱས་ནས། སེམས་ཙམ་གྱི་ལྟ་བ་སུན་ཕྱུང་བས་དེ་ཕམ་པ་དང་། ང་ལ་སློབ་མ་མི་དད་པར་འོངས་པས་གཞན་དུ་བྱོན་ཅིག་གསུངས། དེའི་ཚེ་རིགས་ལྡན་པདྨ་དཀར་པོ་བྱོན་ནས། ཁྱོད་བོད་དུ་སོང་ཞིག་ངེས་དོན་གྱི་བསྟན་པ་རྒྱས་པར་འགྱུར་རོ། ། ཞེས་ལུང་བསྟན་པ་ལ་བརྟེན་ནས་བོད་དུ་བྱོན་ཏེ།
དཔལ་དུས་ཀྱི་འཁོར་ལོའི་བསྟན་པ་རིན་པོ་ཆེ་རིམ་བཞིན་སྤེལ་བའི་བཀའ་དྲིན་སྩལ་པ་ཡིན་ལ། དེ་དག་གིས་ནི་འཕགས་ཡུལ་དུ་དང་པོའི་སངས་རྒྱས་དུས་ཀྱི་འཁོར་ལོའི་བསྟན་པ་ཇི་ལྟར་བྱུང་བའི་ཚུལ་མདོ་ཙམ་བསྟན་ཟིན་ནས། ད་ནི་གངས་རིའི་ཁྲོད་འདིར་དཔལ་དུས་ཀྱི་འཁོར་ལོའི་བསྟན་པ་བྱུང་ཚུལ་བཤད་པར་བྱ་སྟེ། དེ་ཡང་ལུགས་འདི་ལ་བཀའ་དྲིན་ཆེ་བ་ར་འབྲོ་ས་གསུམ། བུ་དོལ་གཉིས་བརྒྱུད་པ་དང་བཅས་པ་ཡིན་པ་ལས། ཐོག་མར་དུས་འཁོར་ར་ལུགས་ཀྱི་ལོ་རྒྱུས་ནི། སྙ་ནམ་སྣང་ཡུལ་དུ་འཁྲུངས་པ་ར་རྡོ་རྗེ་གྲགས་ཀྱི་སྲས་པོ་ར་ཆོས་རབ་ཀྱིས་ཡབ་ཀྱི་ཆོས་རྣམས་ལེགས་པར་ཐུགས་སུ་ཆུད་དེ། དུས་འཁོར་དོན་དུ་གཉེར་ནས་བལ་པོ་མཐིལ་དུ་བྱོན། པཎ་ཆེན་ས་མནྟ་ཤྲཱི་ལོ་ལྔ་ཟླ་བརྒྱད་ཞག་ལྔ་བར་མ་ཆད་པར་བསྟེན། དབང་བཤད་མན་ངག་བུམ་པ་གང་བྱོར་གནང་།
བོད་དུ་གདན་དྲངས་ནས་བསྒྱུར་བཤད་གཏན་ལ་ཕབ་ནས་གསེར་སྲང་བརྒྱ་ཕུལ། སྐྱེ་མ་སྐྱིད་གྲོང་བར་དུ་བྱས་པས་པཎྜི་ཏ་དགེས་ཏེ། པཎ་ཆེན་འབུམ་ཕྲག་གསུམ་པའི་ཕྲོག་ཞུ། ཆགས་ལྷམ་རྡོར་དྲིལ་དུས་འཁོར་ལུགས་ཀྱི་ཕྱག་ཚད་མ་དང་བཅས་པ་གནང་ངོ་། ། ར་ཆོས་རབ་དེས་ནུབ་མདའ་རྡོ་ཅན་དུ་བཞུགས་སོ། ། དེའི་སྲས་ར་ཡེ་ཤེས་སེང་གེ དེའི་སྲས་ར་འབུམ་སེང་རྣམས་ཀྱང་རིམ་པར་བུམ་པ་གང་བྱོར་མཁྱེན་ནོ། ། དེ་ལ་རོང་པ་སྒ་ལོས་ཞུས་ཏེ། འདི་ནི་བོད་ཆོས་རྒྱལ་གྱི་དུས་སུ་རྒྱ་ནག་ནས་ཧྭ་ཤང་སྤྱན་དྲངས་པའི་ཟླ་ལ་མི་ཉག་ཧྭ་ཤང་གཅིག་ཡོང་བ་རྒྱལ་པོའི་མཆོད་གནས་སུ་གྱུར་པ་ནས་བཟུང་སྟེ། སྔགས་འཆང་བར་མ་ཆད་པའི་བརྒྱུད་པ་ལ་ཡར་འབྲོག་སྒང་དུ་མི་ཉག་གཞོན་ནུ་སྙིང་པོ་ཞེས་བྱ་བ་བྱུང་།
དེའི་སྲས་གཞོན་ནུ་སེང་གེ དེའི་སྲས་རིག་འཛིན་སྙིང་པོ་དེས་རོང་གི་རྒྱ་མ་ཁ་བཟུང་། དེའི་སྲས་རྡོ་རྗེ་སེང་གེ་རོང་མཁར་ཕུག་བཟུང་། དེའི་སྲས་རྗེ་བཙུན་སྒ་ལོ་ཡིན། མཚན་ལྟས་ལ་བརྟེན་ནས་སྔོན་གྱི་ཁམས་པ་སྒ་ལོའི་སྐྱེ་བར་ཡབ་ཀྱིས་དགོངས་ནས་མཚན་དུ་ཡང་དེ་ཀ་གྲགས། དགུང་ལོ་གསུམ་ཙམ་གྱི་དུས་སུ་ཁ་ཆེ་པཎ་ཆེན་ངུར་སྨྲིག་ཏུ་བྱོན་པའི་དྲུང་དུ་མ་གཅིག་སྐྱིད་མོས་བསྣམས་ནས་བྱིན་རླབས་ཞུས་པས། དབུ་ལ་ཕྱག་གིས་བཞམས། སཾ་སྐྲི་ཏའི་སྐད་དུ་དབུགས་དབྱུང་ཞིང་བྱིན་གྱིས་བརླབས་པས། སྐྱེ་བོ་ཀུན་གྱི་སྐྱེས་བུ་དམ་པར་འགྱུར་བར་ཐག་བཅད་དོ། ། ཡབ་ཀྱི་དྲུང་དུ་མངོན་པ་དང་།
མདོ་སྡེ་དང་། མན་ངག་མང་དུ་གསན། དཔྱལ་ཆོས་བཟང་གི་དྲུང་དུ་རྒྱ་ཀློག་དང་། རྒྱ་ཡིག་དང་། སཾ་སྐྲྀ་ཏའི་སྐད་དང་། ཁྱད་པར་དགེས་ཕག་གཉིས་ལ་སྦྱངས། དགུང་ལོ་དྲུག་པ་ལ་ངུར་སྨྲིག་ཏུ་བཤད་གསར་མཛད་ནས་དགེས་ཕག་གསུངས། གཞན་ཡང་ནཱ་རོ་འགྲེལ་ཆེན་དང་བདེ་མཆོག་གཞུང་འགྲེལ་མན་ངག་དང་བཅས་པ་གསན། བདེ་མཆོག་གི་དབང་ཞུས་དུས་སུ་དཀྱིལ་འཁོར་ཀྱི་དབུས་ནས་ངོ་མཚར་བའི་སྒྲ་ཐོས། ཤངས་ཁྲག་ཟགས་ཤིང་ཟག་པར་རྨིས་ནས་སྡིག་སྒྲིབ་དག
ལུས་བདེ། ཤེས་རབ་གསལ་བར་གྱུར། ཁྱད་པར་གཤེད་དམར་གྱི་དབང་ཞུས་དུས་སུ་བདུད་ཀྱི་བར་ཆད་ལས་ཐར་ཏེ། འདི་ལྟར་དང་པོར་ངུར་སྨྲིག་ཏུ་བཙུན་པ་ལྷམ་མཐིལ་རྡོལ་གྱི་ཁྲེས་པོ་ཁུར་བ་གཅིག་བྱུང་ནས། ངས་འདི་ཙམ་ཟད་ཟད་དུ་བཙལ་བ་དེ། ད་རྙེད་པས་ཨ་རེ་དགའ་ཞེས་ཟེར་ཞིང་ཕན་པ་མང་དུ་སྒྲུབ་པར་བྱེད། ཕྱིས་འདོད་ཆུང་དུ་སྙུང་བའི་དུས་སུ་མགྲོན་བཙུན་རྒྱ་དཔེ་ཀོང་ཚེ་གང་ཁུར་བ་གཅིག་གིས། ཁྱོད་མཁས་ན་འདི་རྣམས་ཀྱི་དོན་ཤོད་ཅེས་ཟེར་ཞིང་། དཔེ་རིས་ཤད་ཤུད་བྱེད། ཡི་གེ་མ་ནི་མ་བརྟེན་པར། །
དམ་པའི་དོན་ནི་རྟོགས་མི་འགྱུར། ། ཞེས་སོགས་ཟེར་རོ། ། དེ་རྗེས་ཡབ་ཀྱི་དྲུང་དུ་བྱོན་པས། མདང་འབྱུང་པོའི་ཆོ་འཕྲུལ་མང་བ་ལ། དེ་རིང་དགེ་བཤེས་བྱོན་པས་དེའི་ཕན་པ་ལ་ཡིད་མ་གཏོད་པར་ཐུགས་དམ་ལ་འབུངས་ཤིག་གསུངས་པ་བཞིན་དུ་ལྷའི་བསྒོམ་བཟླས་དྲག་ཏུ་མཛད་པ་དང་། འཐབ་པ་དང་འགྲང་བ་སོགས་མཛད་ཀྱང་། དེ་ཡིས་མི་ཞུམ་པར། རེས་འགའ་ནི་བཤེས་གཉེན་གྱི་ཚུལ་དུ་འཆོས། ཡུན་རིང་ན་གྲོགས་སུ་གྱུར་པས་སྐྱེ་བ་འདི་དང་འདིར་ཡང་ཕན་པ་འདི་དང་འདི་ལྟ་བུ་བྱའོ་ཞེས་སྐྱེ་རྒྱུད་སྣ་ཚོགས་གླེང་། རེས་འགའ་ནི་གཙུག་ལག་ཁང་གི་བདག་པོ་ལྟར་འཆོས།
རེས་འགའ་ནི་མཁས་པ་ཆེན་པོ་ལྟར། རེས་འགའ་ནི་གྲུབ་ཐོབ་ཆེན་པོ་ལྟར། ཁོ་བོའི་གཙུག་ལག་ཁང་ནི་འདི་ལྟ་བུའོ། ། ཞེས་སོགས་དང་། ཁོ་བོའི་རིག་སྔགས་ནི་འདི་ལྟ་བུའོ་ཞེས་སོགས་སྟོན་ནོ། ། རེས་འགའ་ནི་བྱ་སེ་བོ་ཆེན་པོ་མི་སྐད་འདོན་པའི་གཟུགས་སུ་བྱས་ཏེ་ཐོ་རངས་གཤོག་པ་བསྡེབས་ཤིང་། ཟླ་འོད་གཞོན་ནུ། སེང་གེ་རྒྱལ་མཚན་འོད་ཀྱི་སྙེ་མ་ཞེས་འབོད་ཅིང་། ཡར་ལོངས་ཤིག གཞུང་བཤོར་ཞིག
ལྟ་རྟོག་དང་ཐུགས་དམ་མཛོད་ཅིག ཅེས་ཆོས་ལ་བསྐུལ་བ་ལྟར་འཆོས་པ་ལས། ཐར་པར་བྱོན་དབང་ཞུ་བར་བརྩམས་པ་ན། ད་ནི་ཡུལ་དུ་འགྲོ་བར་རིགས་སོ། ། ཡབ་ཡུམ་ལ་སོགས་པ་ནའོ། ། དབང་བསྐུར་ནི་ཕྱིས་ཞུ་བར་འཐད་དོ་ཞེས་ཟེར་རོ། ། ཕྱིས་དཀའ་བས་ད་ལན་རང་ཞུའོ་ཞེས་སྨྲས་པ་ན། ངས་དེ་ཙམ་དུ་ཁྱོད་ལ་བསམ་ན་ཁྱོད་དེ་ལྟར་བྱེད་པ་མི་རིགས་པས་ད་ལྟ་ལྡེང་ཞེས་སྨྲ་ཞིང་འབྲང་དང་ཁྲེས་པོ་རྡེག་པར་བྱེད་དོ། ། དེ་ལྟར་ཟེར་ཡང་མ་ཉན་པ་ན། ཁྲེས་པོ་སྐས་འོག་ཏུ་བསྐྱུར།
ཡུན་རིང་འགྲོགས་པའི་གྲོགས་པོས་བསླུས་སོ། ། ཁྱོད་ཉིད་ཅི་བདེ་བར་གྱིས་ཤིག ང་འགྲོ་བས་ཁྱོད་ཀྱིས་སྐྱེལ་ཐུང་གྱིས་ཤིག་ཅེས་ཟེར་བ་ལ། ཐར་པའི་མོ་ཡན་སྒང་བར་བསྐྱལ་བས་དེ་ན་འདུག་པའི་རྟ་ལ་བཞོན། ནམ་མཁའ་ལ་འཕགས། རྟ་དེ་སེང་གེར་བསྒྱུར། དཔོན་གུ་རུབ་ཅེས་བྱ་བའི་རྣམ་པས་འགྲམ་པ་ལག་པས་བསྐྱོར་ཏེ་གླུ་ལེན་ཞིང་ལ་རྒན་ལ་མགོ་ཡེ་རེ་རེ་བརྒལ་ནས་སོང་སྟེ། དེ་ཚུན་ཆད་བདུད་ཀྱིས་མ་ཚུགས་སོ། ། གཞན་ཡང་ཆོས་རྗེ་ས་པཎ། ལྕེ་སྟོད་མདོ་སྡེ་སེང་གེ
བི་བྷུ་ཏི་ཙནྟྲ། ཁྲོ་ཕུ་ལོ་ཙཱ་བ་བྱམས་པ་དཔལ་ལ་སོགས་པ་བླ་མ་མང་པོ་ལ་ཟབ་རྒྱས་ཀྱི་ཆོས་དཔག་མེད་གསན། རྟེན་དཀར་པོ་ཡིན་ཡང་སྔགས་མཚན་ཉིད་དུ་མ་སྦྱངས་ཏེ། འདིས་མཛད་པའི་དབུ་ཚད་ཀྱི་བསྡུས་ཆེན་སོགས་ཀྱང་ཡོད་དོ། ། ཁྱད་པར་དུ་འཇམ་གསར་ཤེས་རབ་འོད་ཟེར་ལ་མདོ་སྔགས་མང་པོ་དང་། དུས་འཁོར་འབྲོ་ལུགས་ཀྱི་དབང་བཤད་མན་ངག་ཐམས་ཅད་རྫོགས་པར་ནོས། བླ་མ་ར་འབུམ་སེང་ཡུན་རིང་དུ་བསྟེན་ནས་དུས་འཁོར་ར་ལུགས་ཀྱི་དབང་བཤད་མན་ངག་ཐམས་ཅད་རྫོགས་པར་ནོས་ཏེ། ར་འབྲོ་གཅིག་ཏུ་འདྲིལ་བའི་ཞལ་ཕོ་ཡང་ཡོད་དོ། ། གཞན་ཡང་ཉིད་ཀྱི་སྐུའི་སྲས་རྒྱ་གར་གྲགས་དང་། སློབ་མ་གཞོན་ནུ་རྒྱལ་མཚན་གཉིས་བྱིས་པ་ཆུང་ངུར་ཡོད་པ་ཧོར་དམག་གིས་ཁྱེར་བ་ལ།
སྒྲོལ་མ་བཙོན་འདོན་གྱི་ཆོ་ག་མཛད་པས། སྒྲོལ་མའི་སྐུ་ནམ་མཁའི་ཁྱོན་ཙམ་གྱི་ལྟེ་ཁུང་ན་བུ་ཆུང་གཉིས་པོ་མགོ་རུག་གེ་འདུག་པ་གཟིགས། ཞག་གསུམ་ཙམ་ན་ཁོང་གཉིས་ཐར། ཡང་སྣར་བུའི་དགོན་པ་མཛོད་སྒང་ན་བཟའ་མི་གཉིས་ལ་བུ་ལོ་དྲུག་ལོན་ཀྱང་ལྐུགས་ཤིང་འགྲོ་མི་ཤེས་པ་གཅིག་ཡོད་པ་ལ་བྱིན་རླབས་མཛད། གོས་བརྗེས། མིང་བཏགས་པས་དེ་མ་ཁད་འགྲོ་བ་དང་སྨྲ་ཤེས་པར་མཛད་ཅིང་། གཞན་ལྐུགས་ཕྱེ་མང་པོ་ལ་དེ་ལྟར་མཛད། ཡང་ཐར་པ་ན་སྟོན་པ་གཞོན་བརྩོན་ཞེས་བྱ་བ་རྨ་འགྲས་ཀྱི་རྣག་ཟགས་པས་གློ་སྙིང་ཕྱི་རོལ་ནས་མཐོང་བ་གཅིག་ཡོད་པ་ལ། སྟོན་པ་ར་རྩེར་མིང་བཏགས་ནས་སྟོན་པ་གཞོན་བརྩོན་སྟོན་པ་ར་རྩེ་སྟེ། ། སྟོན་པ་ར་རྩེས་མི་ཁ་ར་ཐོད་བསད་ཅེས་པ་སྒོ་གོང་ལ་བྲིས་པས་དེ་མ་ཐག་སོས་པ་དང་།
དེ་བཞིན་དུ་སོ་ན་བ་ལ་ཐབ་ཀྱི་སེར་ཁ་བསུབ་པས་དང་། ཀླད་གཟེར་ན་བ་ལ་སྒོའི་གཟེར་ཕྱུང་བས་དང་། བུད་མེད་བུ་མ་ཐོན་པ་ལ་ཐད་ཀའི་གྱང་ལ་བུག་པ་ཕུག་པས་ཕན་པ་དང་། སྨྱོ་བ་སངས་པ་ལ་སོགས་པ་སྣང་བ་ལ་དབང་བསྒྱུར་ཞིང་རྟེན་འབྲེལ་ལ་མངའ་བརྙེས་པའི་ལོ་རྒྱུས་མཐའ་ཡས་པ་ཡོད་ལ། རྒོད་དཀར་ལ་ལ་བྱོན་པའི་ཚེ་ཇག་པ་ལ་ལྟ་སྟངས་དང་སྡིགས་མཛུབ་མཛད་པ་ཙམ་གྱིས་བྲོས་པ་ལ་སོགས་པ་གྲུབ་པའི་མཚན་མ་ཡང་བསམ་གྱིས་མི་ཁྱབ་ཅིང་། ཁྱད་པར་དུས་འཁོར་གྱི་བཤད་པ་ཡུན་རིང་དུ་མཛད་ནས་སློབ་མ་མཁས་པར་གྱུར་ཉིད་ཀྱིས་སྐུའི་སྲས་རྣམས་དང་། སྐུ་ཉིད་པོ་ཏ་ལར་གཤེགས་པའི་མན་ལུང་གུ་རུ་དང་། ལྷོ་པ་གྲུབ་སེང་། ལ་སྟོད་ཆོས་ལྡན། དབུས་པ་ཚུལ་དར།
ཐང་སྟོན་ལོ་ཙཱ་བ་ལ་སོགས་པ་དུས་འཁོར་ལ་མཁས་པའི་མཆོག་ཏུ་གྲགས་པ་མང་པོ་དང་། འཕགས་པ་དང་། ཁྲོ་ཕུ་རིན་པོ་ཆེ་ལ་སོགས་པའི་སྐྱེས་བུ་དམ་པའི་སློབ་མ་མང་པོ་སྨིན་གྲོལ་ལ་བཀོད་ནས་དགུང་ལོ་བརྒྱད་ཅུ་བཞེས་པའི་ཆུ་ཕོ་རྟའི་ལོ་ཆོ་འཕྲུལ་ཆེན་པོའི་ཡར་ངོའི་ཚེས་གསུམ་གྱི་སྔ་དྲོ་ངོ་མཚར་བའི་ལྟས་དུ་མ་དང་བཅས་ཏེ་གཤེགས་སོ། ། དེ་ལ་སྲས་བཞི་བྱུང་བའི་ཆེ་བ་རྒྱ་གར་གྲགས་རབ་ཏུ་བྱུང་བའི་མཚན་ནམ་མཁའ་དཔལ་བས་དུས་འཁོར་ལ་སོགས་པའི་ཡབ་ཀྱི་ཆོས་མ་ལུས་པར་མཁྱེན། དབེན་དམར་གྱི་གདན་ས་བཟུང་གཙུག་ལག་ཁང་དང་རྟེན་གསུམ་མང་དུ་བཞེངས། ཆོས་ཀྱི་བྱ་བ་རྒྱ་ཆེར་མཛད་ནས་འདས། བླ་མ་ཨ་ག་ར་སིདྡྷིའི་སྲས་བླ་མ་ཤེས་རབ་སེང་གེ་གཞོན་ནུ་ནས་དུས་འཁོར་སོགས་ཡབ་ཀྱི་ཆོས་རྣམས་མཁྱེན། དགུང་ལོ་བཅུ་དྲུག་པ་ལ་དུས་འཁོར་འགྲེལ་ཆེན་གསུངས། ཉི་ཤུ་པ་ལ་ཐར་པར་བྱོན། དཔྱལ་པའི་ཆོས་རྣམས་ཞུས།
ཉེར་གཉིས་པ་ལ་གཡག་སྡེ་སེང་རྒྱལ་ལ་ཕར་ཚད་མངོན་གསུམ་གསན། ཁྱད་པར་ཚད་མ་ལ་མཁས་པར་གྲྭ་བསྐོར་མཛད། སུམ་ཅུ་པ་ལ་འགྲོ་མགོན་འཕགས་པ་དང་། འཆིམ་ནམ་མཁའ་གྲགས་ལ་རབ་བྱུང་བསྙེན་རྫོགས་མཛད། ཆོས་མང་དུ་ཞུས། ལོ་ཙཱ་བ་གྲགས་རྒྱལ་གདན་དྲངས་ནས་ཕྲེང་བ་སྐོར་གསུམ་ལ་སོགས་པ་མང་དུ་གསན། དབེན་དམར་གྱི་གདན་ས་བཟུང་ནས་དུས་འཁོར་གྱི་བཤད་པ་ཡུན་རིང་དུ་མཛད། གཞན་ཡང་ཐར་པ། ཁྲོ་ཕུ། བསམ་ཡས།
སྟག་ལུང་། གཞུ་ཀུན་དགའ་ར་བ། ཤངས་རྩེ་གདོང་། སྟོན་མོ་ལུང་། གཡུའི་དགའ་ལྡན་ལ་སོགས་པ་རྣམས་སུ་དུས་འཁོར་གྱི་བཤད་པ་རྒྱ་ཆེར་མཛད། དགུང་ལོ་ཞེ་གཅིག་ལ་དབེན་དམར་གྱི་གདན་ས་བླ་མ་རྡོ་རྗེ་རྒྱལ་མཚན་ལ་གཏད་ནས་དམུ་ལྷ་ཤམྦྷར་གྱི་དགོན་པ་བཏབ་སྟེ་གཙུག་ལག་ཁང་དང་མཆོད་རྟེན་མང་དུ་བཞེངས། དུས་འཁོར་གྱི་བཤད་པ་ཡུན་རིང་དུ་མཛད་པས་ཏི་ཤྲཱི་ཀུན་བློ་སྐུ་མཆེད་ལ་སོགས་པའི་མི་ཆེན་པོའི་སློབ་མ་དུ་མ་དང་། ལོ་ཙཱ་བ་ཡར་ཐང་དབང་གསུམ་ལ་སོགས་པ་མཁས་བཙུན་བཟང་གསུམ་གྱི་སློབ་མ་དང་། ཁྱད་པར་དུས་འཁོར་ལ་མཁས་པ་མང་དུ་བྱུང་། དགུང་ལོ་དྲུག་ཅུ་རྩ་ལྔ་པ་ཡོས་བུའི་ལོ་ལ་གཤེགས་སོ། །
ལུགས་འདིའི་བཤད་བཀའ་ལ་སྒ་ལོ་ཡབ་སྲས་འདི་གཉིས་བཀའ་དྲིན་ཆེའོ། ། སྲས་གཅིག་སློབ་དཔོན་རྣལ་འབྱོར་གྱིས་ལམ་འཁོར་བསྐྱངས། སྲས་གཅིག་བླ་མ་ཨཱ་ཀ་ར་སིདྡྷིས་དུས་འཁོར་ར་འབྲོ་སོགས་ཡབ་ཀྱི་ཆོས་ཕལ་ཆེ་བ་མཁྱེན། དེའི་སྲས་བླ་མ་རྡོ་རྗེ་རྒྱལ་མཚན་ཆུ་མོ་ལུག་གི་ལོ་ལ་འཁྲུངས། གཞོན་ནུ་ནས་རྒྱ་བོད་ཀྱི་ཡིག་ཀློག་དུ་མ་མཁྱེན། དུས་འཁོར་ལ་སྦྱངས་ནས་དགུང་ལོ་བཅུ་དྲུག་ལ་རྒྱུད་འགྲེལ་གསུངས། ས་སྐྱའི་ཤར་པ་འཇམ་དབྱངས་རིན་རྒྱལ་དང་། སློབ་དཔོན་ཤེར་རྒྱལ་ལ་མཁན་སློབ་ཞུས་དགེ་ཚུལ་མཛད། དགུང་ལོ་བཅུ་དྲུག་ནས་དབེན་དམར་གྱི་གདན་ས་བཟུང་། དུས་འཁོར་གྱི་བཤད་གྲྭ་བསྐྱངས།
ཀ་བཞི་པ་གྲ་པ་གཞོན་ནུ་དང་། ཞལ་སྔ་མཁན་པོ་ལས་བསྙེན་པར་རྫོགས་པ་མཛད། ཐར་ལོ་ལ་སྒྲ་དང་མངོན་པ་གསང་སྔགས་མང་དུ་གསན། ཁྱད་པར་དུ་བླ་མ་ཤེར་བཟང་ལ་དུས་འཁོར་གྱིས་གཙོ་བྱས་དབང་བཤད་མན་ངག་བུམ་པ་གང་བྱོ་གསན། དུས་འཁོར་ལ་མི་བདེ་བ་གང་བྱུང་ཞུ་ཡིག་ཏུ་བསྐུར་བ་དང་། དྲིས་ལན་གྱི་སྒོ་ནས་ཀྱང་དུས་ཕྱིས་ཀྱི་བར་དུ་གཏན་ལ་ཕབ་ནས་ཤིན་ཏུ་མཁས་པར་གྱུར་ཏོ། ། གཞན་ཡང་བླ་མ་མང་དུ་བསྟེན། མདོ་སྔགས་དུ་མ་ལ་མཁས། བླ་མ་ཤེས་རབ་སེང་གེ་གཤེགས་ནས་ཤམྦྷར་དང་གཉིས་ཀ་བཟུང་། དུས་འཁོར་གྱི་ཉན་བཤད་མང་དུ་མཛད།
དེ་ནས་ཧོར་རྒྱལ་པོས་གདན་དྲངས་ཏེ་རྒྱ་ཡུལ་དུ་བྱོན། འགྲོ་དོན་རྒྱ་ཆེར་མཛད། གླང་གི་ལོ་རྒྱ་ཡུལ་དུ་སྐུ་གཤེགས། དེ་ལ་བུ་སྟོན་ཆོས་ཀྱི་རྒྱལ་པོས་གསན། འདི་ནི་གངས་རིའི་ཁྲོད་དུ་བྱུང་བའི་བསྟན་འཛིན་གཅིག་ལ་མཁྱེན་བརྩེ་འཕྲིན་ལས། བསྟན་པ་ལ་བྱ་བ་བྱས་ཚུལ་ཆེ་བ་མཆོག་ཏུ་གྱུར་པར་ཀུན་ལ་གྲགས་ཤིང་། འདིའི་རྣམ་ཐར་འོག་ནས་འཆད་དོ། ། དུས་འཁོར་འབྲོ་ལུགས་ཀྱི་བརྒྱུད་པ་ནི། ཁ་ཆེ་ཟླ་མགོན་གྱིས་བོད་དུ་བྱོན། སྐྱི་ཤོད་སྨད་དུ་ཁ་རག་གི་གཉོས་ལོ་ཙཱ་བ་ལ་བབས་ཏེ།
དྲི་མེད་བསྒྱུར་བ། གསེར་སྲང་བརྒྱ་འབུལ་བར་ཆད་པ་ལ། ཕྱེད་ཙམ་བསྒྱུར་པ་དང་། གསེར་སྲང་ལྔ་བཅུ་བླངས་གསུངས་པ་ལ་མ་ཕུལ་བས་མ་མཉེས་ཏེ། འགྱུར་བྱེད་འཕྲོའི་དཔེ་བསྣམས་ནས་འཕན་ཡུལ་གྲབ་ཏུ་བྱོན། མཛེ་བྱུང་པ་མང་པོ་གསོས། དེར་འབྲོ་ལོ་ཙཱ་བ་དགེ་སློང་ཤེས་རབ་གྲགས་ཀྱིས་གསེར་སྲང་བརྒྱ། གོས་དར། གླ་རྩིའི་སྟང་ཚེ་མང་དུ་ཕུལ་ནས་ནན་གྱིས་ཞུས་པས། དབང་བསྐུར་ཅིང་རྒྱུད་འགྲེལ་ཚར་གཅིག་གསུངས།
སོར་བསམ་གྱི་ཁྲིད་གནང་། དེ་ནས་ཞང་སྦ་ཆུང་བས་གདན་དྲངས། གསེར་སྲང་བརྒྱས་མགོ་བྱས་འབུལ་བ་མང་དུ་བྱས་ནས་རྒྱུད་འགྲེལ་བསྒྱུར་བར་ཞུས་པས། འབྲོས་ལོ་ཙཱ་བ་བྱས་ཏེ། མཆོག་མི་འགྱུར་བའི་ལེའུ་མ་གཏོགས་རྒྱུད་འགྲེལ་རྫོགས་པར་བསྒྱུར། ཞང་ལ་དབང་བསྐུར། རྒྱུད་འགྲེལ་ཚར་གཅིག་དང་སོར་བསམ་གྱི་ཁྲིད་གནང་། མཆོག་མི་འགྱུར་ནི་བསྒྱུར་དུ་མ་བཞེད་དོ། ། གཉོས་ཀྱིས་ཞང་ལ་ངའི་བླ་མ་ཕྲོགས་པ་ཡིན་པས། ལྦ་སེབ་ཏུ་ཡུངས་ཀར་རྩེང་བ་ཞིག་བྱ་ཡི་ཟེར་བ་ལ།
ཁོ་བོ་ནི་ཁྲོ་བོ་བརྒྱ་ཡིས་བསྡིགས་ཀྱང་མི་འཇིགས། ལྷ་མོ་བརྒྱ་ཡིས་འཛུམ་བསྟན་ཀྱང་མི་ཆགས་ཞེས་སྤྲིངས་ཏེ། བླ་མའི་ཞབས་ཏོག་མཛད་དོ། ། དེ་ནས་ཡར་རྒྱབ་བཟང་ཡུལ་གྱི་ལྕེ་དོལ་སྒང་པ་ཟླ་བ་གྲགས་པ་ཡབ་སྲས་ཀྱིས་གསེར་སྲང་གསུམ་དང་བེར་གཅིག་གིས་སྣ་དྲངས་པའི་ན་བཟའ་ཆ་ཚང་ཕུལ་ནས་མཇལ་ཏེ། བཟང་ཡུལ་དུ་གདན་དྲངས་ལོ་གཅིག་ཏུ་བསྙེན་བཀུར་ནས། ལོ་ཙཱ་གཅིག་ཞ་རྒྱ་གར་བརྩེགས་ཀྱིས་བྱས་ཏེ་རྒྱུད་འགྲེལ་གཅིག་ཞ་འགྱུར་ཚར་གཅིག སོར་བསམ་གྱི་ཁྲིད་དང་བཅས་པ་ཞུས། ཡོན་དུ་གསེར་སྲང་སུམ་ཅུའི་མགོ་བྱས་སྲང་དྲུག་བཅུ་ཕུལ། དེ་ནས་གཡོར་པོ་བྱང་ཐང་གི་མགར་སྟོན་གྱིས་གདན་དྲངས། འདིས་དྲིན་ནས་བླ་མའི་ཆེད་དུ་དཔེ་ཆ་བླངས་པས་ཁ་བས་སོར་མོ་བྲུལ།
དེ་ནས་གཉོས་སྟོན་ཡེ་ཤེས་མཆོག་གིས་གདན་དྲངས་གསེར་སྲང་བཅོ་བརྒྱད་ཕུལ། དེ་ནས་གྲྭ་པ་མངོན་ཤེས་ཀྱིས་གདན་དྲངས་ལོ་གསུམ་དུ་ཆོས་སྟོན་གསོལ། དེའི་བར་དུ་ཉིན་རེ་བཞིན་ཇ་འདྲེན། ནམ་མཇལ་རེས་ཕྱག་རྟེན་འབུལ་བ་མཆད་པར་བྱས། དེ་ནས་སྟོན་པ་རྡོ་རྗེ་རྒྱལ་མཚན་གྱིས་སྐར་ཆུང་དུ་གདན་དྲངས། དེ་རྣམས་སུ་རྒྱུད་འགྲེལ་ཚར་རེ་གསུངས། གཞན་ཡང་སྟག་ཚལ་སྨོན་གྲོའི་འཇམ་བསྒོམ་གྱིས་འབུལ་བ་ཆེར་བྱས་པས་སོར་བསམ་གྱི་ཁྲིད་གནང་། དེ་ནས་རྒྱ་གར་དུ་ཐེགས་པའི་ཚེ་ཇོ་བཙུན་རིན་ཆེན་ཚུལ་ཁྲིམས་ཀྱིས་གསེར་སྲང་དྲུག་ཕུལ། བལ་ཡུལ་བར་དུ་ཞབས་ཏོག་བྱས་ཤིང་། གསེར་མང་བའི་གྲགས་པས་ཇག་པ་མང་པོ་བྱུང་བ་ལ་སྲོག་དང་བརྡོས་ནས་པཎ་ཆེན་གྱི་སྐུ་སྲུང་བྱས་པས་ཤིན་ཏུ་མཉེས་ཏེ།
སོར་བསམ་གྱི་གདམས་པ་གནང་བས་མཁའ་སྤྱོད་དུ་གཤེགས་སོ། ། མང་ཡུལ་གྱི་མཚན་ལྡན་སྲི་ཐར་རྒྱན་གྱིས་རང་ལུས་ཕུལ་ཏེ་ཞུས་པས་སོར་བསམ་ལས་མ་གནང་ཡང་གྲུབ་པ་བརྙེས། དེ་ནས་པཎ་ཆེན་གྱིས་མ་ག་དྷར་བྱོན་ཏེ་རྡོ་རྗེ་གདན་དུ་བླ་མའི་མཆོད་པ་ལ་གསེར་མང་པོ་ཕུལ། ཆོས་འཁོར་ཟླ་མེད་པ་བཙུགས། མཆེད་པོ་འདུལ་བའི་འབྱུང་གནས་བློ་གྲོས་དང་། སེང་གེ་རྒྱལ་མཚན་ལ་ཡང་རྒྱུད་ཀྱི་དཀའ་གནས་དང་། གདམ་ངག་ལ་སྒྲོ་འདོགས་བཅད་ནས་སླར་ཡང་བོད་དུ་བྱོན། འབྲོ་ལོས་སྔར་གྱི་འགྱུར་དེ་དག་པར་བཅོས། སྒོམ་པ་དཀོན་མཆོག་བསྲུངས་ཀྱིས་ལུས་ཕུལ་ནས་ཞབས་ཏོག་གོ་རེ་ལོང་མཛད་པ་ལ་དབང་གཞུང་གདམས་ངག་རྫོགས་པར་གནང་། དེའི་ཚེ་སྒོམ་པས་མཆོག་མི་འགྱུར་གྱི་ལེའུ་ཞུས་པས།
འདི་ཤིན་ཏུ་ཟབ་པས་གཞན་གྱི་བློར་མི་ཤོང་གསུངས་ནས་མ་གནང་། ནན་གྱིས་ཞུས་པས་འོ་ན་འདི་ལ་ལོ་ཙཱ་བ་མི་དགོས་གསུངས་ནས་རང་འགྱུར་མཛད་པས། འགྱུར་ཤིན་ཏུ་བཟང་བ་གཅིག་བྱུང་སྟེ་དགེས་བཞིན་དུ་ལེགས་པར་གནང་། སྒྲོ་སྟོན་ལ་ཡང་སོར་བསམ་གྱི་ཁྲིད་གནང་། སློབ་མའི་ཚོགས་ཆེན་པོ་ལ་གསང་འདུས་སྒྲོན་གསལ་དང་། དབུ་མ་རྩ་ཤེས་གསུངས། ལར་འབུལ་ནོད་སྟོབས་ཆེ་བ་བྱུང་ཡང་སྦྱོར་དྲུག་ལ་བཀའ་དམ་པས་ཀུན་ལ་མ་གནང་སྟེ། ཆོས་ཚོང་བ་ལས་ནོར་ཚོང་བ་དགའ་ཞེས་གསུངས་ཤིང་། སྦས་པའི་རྣལ་འབྱོར་གྱིས་ཚུལ་གྱི་ཚོང་འདྲ་མཛད་ཅིང་། ཀོང་པོའི་བར་ཞབས་ཀྱིས་བཅགས།
ཡང་རྒྱ་གར་དུ་བྱོན་ནས་ཕྱི་ཞིག་ན་བོད་དུ་ཕེབས་ཏེ་སྐར་ཆུང་སོགས་སུ་བཞུགས། སྒྲོ་སྟོན་ལ་ཆོས་གནང་སྟེ་སྒྲོ་འདོགས་བཅད། ཡུ་མོས་ཀྱང་ཆོས་འབྲེལ་ཐོབ། བོད་དུ་སྦྱོར་དྲུག་གི་གདམ་ངག་རྫོགས་པར་གནང་བ་གཉིས་ཁོ་ན་སྟེ། དེ་ཡང་གཅིག་ནི་བླ་མ་གྲབ་སྒོམ་ཡིན་ལ། གཅིག་ནི་མང་ཡུལ་གྱི་བཙུན་པ་གཅིག་གིས་ཞབས་ཏོག་ཡུན་རིང་དུ་བྱས་པ་ལ་མན་ངག་རྫོགས་པར་གནང་། དེས་ཀྱང་གཞན་ལ་མ་བསྟན་པར་ཡེར་པར་རྩེ་གཅིག་ཏུ་བསྒོམས་པས་ཡན་ལག་མཐར་ཕྱིན་ཏེ། ལུས་མ་སྤངས་པར་འོད་ཀྱི་གོང་བུ་གཅིག་ཏུ་གྱུར་ནས་ཡེ་ཤེས་ཀྱི་སྐུ་གྲུབ་པའོ། ། པཎ་ཆེན་བོད་སྐད་ལ་ཤིན་ཏུ་བྱང་བས། དོན་དམ་བསྙེན་པའི་འགྱུར་མཛད་པའང་ཤིན་ཏུ་བཟང་ལ།
མངའ་རིས་སུ་ཕྱིས་བྱོན་དུས་འགྲེལ་ཆེན་ལ་ཡང་རང་འགྱུར་མཛད་པས་འབྲོ་འགྱུར་ལས་ཆེས་བཟང་ཞེས་གྲག་གོ ། སླར་ཁ་ཆེར་བྱོན་ཏེ་གཉིས་སུ་མེད་པའི་ཡེ་ཤེས་ཀྱི་སྐུ་བརྙེས་སོ། ། པཎ་ཆེན་དེའི་གངས་ཅན་གྱི་སྲས་གཅིག་པུ་ལྷ་རྗེ་སྒོམ་པ་དཀོན་མཆོག་སྲུང་ནི་འཕན་ཡུལ་གྲབ་ཏུ་སྐུ་འཁྲུངས། རྟེན་དགེ་བསྙེན་སྨན་དཔྱད་ལ་བྱང་པས་འགྲོ་དོན་ཆེ། མངོན་པ། ས་སྡེ། གསང་འདུས་འཕགས་སྐོར་གཤེད་སྐོར། བདེ་དགྱེས་སོགས་གསང་སྔགས་ཕལ་མོ་ཆེ་མཁས་པར་མཁྱེན། བསྙེན་སྒྲུབ་ཕུལ་དུ་ཕྱིན་པས་གྲབ་སྒོམ་དུ་གྲགས་ཤིང་ཐུན་མོང་གི་དངོས་གྲུབ་ལ་མངའ་བརྙེས་པ་དེས། པཎ་ཆེན་ཟླ་མགོན་བོད་དུ་འབྱོན་ཐེངས་བར་པའི་རེས་ལ་མཇལ་བས་ཤིན་ཏུ་དད་དེ།
ཡོ་བྱད་ཐམས་ཅད་བསྡུས་པས་གསེར་སྲང་དྲུག་བྱུང་བ་ཕུལ། དར་ཡུག་གཅིག་སྐེ་ལ་བཏགས་ཏེ་ལུས་ཕུལ་ནས་ཞབས་ཏོག་མཐོ་བར་མཛད། མཁྱེན་པ་ཆེ་ཞིང་ཅི་གསུངས་བཀའ་བཞིན་བསྒྲུབས་པས་དགྱེས་ཏེ། དབང་རྒྱུད་འགྲེལ་མན་ངག་མ་ལུས་པ་དང་། གཞན་ཕན་གྱི་བཀའ་གཏད་རྗེས་གནང་དང་བཅས་པ་སྩལ། པཎ་ཆེན་རྒྱ་གར་ལ་འབྱོན་པའི་ཕྱག་ཕྱིར་ཐོགས་ནའང་མ་ཁྲིད་པར་འཕན་ཡུལ་གྲབ་ཉིད་དུ་རྩེ་གཅིག་ཏུ་སྒོམ་དུ་བཅུག་པས་ཐུགས་དམ་གྱི་ལྷ་མང་པོ་ཞལ་གཟིགས། ཡེ་ཤེས་ཀྱི་ནང་རྟགས་མཐར་ཕྱིན། མངོན་ཤེས་ལྔ་གྲུབ། རླུང་གཙུག་ཏོར་དུ་འཆིང་ནུས། རྒྱུད་འབྲེལ་འབྲོ་འགྱུར་གྱི་སྟེང་ནས་བཤད་པས་འབྲོ་ཡང་བཀའ་དྲིན་ཆེ་ཞེས་བརྒྱུད་པ་ལ་འཛུད་པར་མཛད་ལ་འབྲོ་ལུགས་ཞེས་གྲགས་སོ། །
བླ་མ་དེས་གཞན་ལ་གཞུང་བཤད་ཆེར་མ་མཛད། ཆོས་རྣམས་སྒྲོ་སྟོན་ལ་གནང་ནས། ངོ་མཚར་བའི་ལྟས་དུ་མ་དང་བཅས་ཏེ་མྱ་ངན་ལས་འདས་སོ། ། ཕྱི་རྟེན་རིང་བསྲེལ་མང་པོ་འབྱུང་བ་ཞིག་འཕན་ཡུལ་རག་མའི་ནང་ན་དེང་སང་ཡང་ཡོད་ཅེས་གྲག་གོ ། དེ་ཉིད་ཀྱི་ཐུགས་སྲས་སྒྲོ་སྟོན་ནི་འཁྲུངས་ས་འཕན་ཡུལ་སྒྲོ་རིས། གདུང་སྒྲོ། མཚན་གནམ་ལ་བརྩེགས། རྟེན་དགེ་བསྙེན་ན་བཟའ་དཀར་པོ་ཅན། དགུང་ལོ་ཉི་ཤུ་རྩ་དྲུག་པ་ལ་གཡུ་རྙིང་ཕུལ་གང་རྒྱགས་སུ་བསྣམས་ནས་ལེགས་ཤཱཀྱ་བརྩོན་འགྲུས། འབྲོག་མི་ཤཱཀྱ་ཡེ་ཤེས།
འགོས་ཁུག་པ་ལྷས་བཙས་ཏེ་ལོ་ཙཱ་བ་གསུམ་གྱི་སློབ་མ་དགེ་བཤེས་ལོ་རོ་པ་ཞེས་པའི་དྲུང་དུ་ཡོལ་དབུས་སྡེར་བྱོན་ཏེ། དགུང་ལོ་ལྔ་བཅུ་རྩ་བརྒྱད་ཀྱི་བར་དུ་ཕར་ཚད་མངོན་གསུམ། བྱ་སྤྱོད་རྣལ་གསུམ། བདེ་དགེ་གསང་གསུམ། སྒྱུ་ཐོད་གདན་གསུམ་སོགས་ལ་སློབ་གཉེར་མཛད་དོ། ། ལོ་རོ་བའི་ཞལ་ནས་འཆིམས་བྱ་བའི་སྔགས་པ་ཆེན་པོ་ཞིག་ཡོད་པ་ལ། འདི་ན་ནིང་ཙ་ན་རྡོ་རྗེ་འཛིན་པ་དང་འདྲ། ང་བ་ལང་དང་འདྲ། ད་ང་ཡང་ལོ་ཙཱ་གསུམ་ལ་ཐུག་པས་རྡོ་རྗེ་འཛིན་པ་དང་འདྲ། དུས་འཁོར་ཤེས་པ་གཅིག་མ་བྱུང་ན་ད་དུང་བ་ལང་དང་འདྲ་བར་འདུག་གསུངས་པས།
བླ་མ་གནམ་བརྩེགས་དུས་འཁོར་ཤེས་པ་གཅིག་བྱུང་ན་སྙམ་དུ་སེམས་ཤིང་། དགེ་བཤེས་དེ་ལ་ཐིག་ལེ་སྐོར་གསན་པའི་སྐབས་སུ། རྒྱ་གར་ནས་པཎྜི་ཏ་སོ་མ་ནཱ་ཐ་ཞེས་པ་དུས་འཁོར་མཁྱེན་པ་གཅིག་བྱོན་འདུག་ཅེས་གསན་ནས་བླ་མ་ལ་ཞུས་པས། ཁྱོད་མཇལ་འདོད་ཆེ་བར་འདུག་པས་ཆོས་གྲོལ་མ་ཐག་སྔོན་ལ་སོང་། ང་ཕྱི་ལ་ཡོང་གིས་གསུངས་པས་བྱོན་ཏེ། པཎ་ཆེན་ལ་གསེར་སྲང་བཅུ་གཉིས་ཕུལ་ནས་མཇལ། སླང་མར་ཞིང་གསིངས་མ་ཅན་བཙོངས་ཏེ་རྟ་ནག་བཟང་པོ་གཅིག་ཕུལ། ཀོང་པོ་ཚུན་ཕྱག་ཕྱིར་འབྲངས་ཞབས་ཏོག་ཡུན་རིང་དུ་བྱས་པས་དབང་དང་སོར་བསམ་གནང་སྟེ་ཉམས་རྟོགས་ཁྱད་པར་ཅན་འཁྲུངས། ཆོས་གཞན་མ་ཐོབ་པ་དང་། པཎ་ཆེན་དང་བླ་མ་སྒོམ་པ་གཉིས་འགོལ་དུས་ཞུ་གཏུགས་མཛད་ཅིང་གཞན་བྱུང་བ་དང་འཕྲོ་གཅོད་པ་གཟིགས་ནས།
གདམ་ངག་ཐམས་ཅད་བླ་མ་སྒོམ་པ་ལ་གནང་ཡོད་དགོངས་ཏེ། སྒོམ་པ་ལ་གསེར་ཕུལ་ནས་ཞུས་པས། བཀའ་རྒྱ་ཡོད་གསུངས་ནས་མ་གནང་། དེ་ནས་པཎ་ཆེན་རྒྱ་གར་ལ་གཤེགས་པའི་ཤུལ་དུ། འཕན་ཡུལ་ཡུར་མའི་མདའི་རྣོར་བཟང་དུ་ལོ་གསུམ། ཡེར་པར་ལོ་གསུམ། བླ་མ་སྒོམ་པ་གོ་བཏེག་མཛད་ནས། སེམས་འགྲེལ་སྐོར་གསུམ་མན་ངག་ཕྲན་དང་བཅས་པ་ཡོངས་སུ་རྫོགས་པ་དང་། གསང་འདུས་འཕགས་སྐོར་སོགས་བུམ་པ་གང་བྱོའི་ཚུལ་དུ་ཞུས། དེ་རྗེས་བླ་མ་མྱ་ངན་ལས་འདས་པའི་སྐུ་མདད་མཛད། །
རྣོར་བཟང་ཉིད་དུ་ཐུགས་དམ་ལས་མི་གཡེལ་བར་བཞུགས་པ་ན། ཕྱིས་པཎ་ཆེན་བོད་དུ་ཕེབས་དུས་སློབ་མ་རྣམས་ཀྱིས་ལྷ་རྗེ་སྒོམ་པས་གདམ་ངག་ཐམས་ཅད་སྒྲོམ་སྟོན་ལ་བྱིན་ནས་ཁོང་རང་གཤེགས་སོ་ཞེས་ཞུས་པས། སྒྲོ་སྟོན་གྱིས་པཎ་ཆེན་ལ་མཇལ་དུ་འོངས་པའི་དུས་སུ། ངས་ཆོས་གང་འདོད་སྦྱིན་ནོ་གསུངས་པ་ལ། གཞོན་དུས་སུ་ནི་གནང་དུ་མ་བཞེད་ད་རྒས་པས་མི་ཞུ་བྱས་པས། ཁྱོད་དཀོན་མཆོག་བསྲུང་གི་ཆོས་ཀྱིས་ངོམས་འདུག་སྟེ། དེ་ང་ལས་མ་བྱུང་ན་སུ་ལས་བྱུང་གསུངས་ནས་ཕྱག་དབྱུགས། བླ་མ་ཆེན་པོའི་བཀའ་དྲིན་ལགས་ཞུས་པས། གང་གང་བྱིན་གསུངས། འདི་དང་འདི་རྣམས་གནང་ལགས་ཞུས་པས།
དེ་ལས་ང་ལ་ཡང་མེད་ཐམས་ཅད་རྫོགས་པར་བྱིན་འདུག་སྟེ་གཞན་ལ་སྟེར་མི་མནའ་སྐྱོལ་གསུངས་ནས་མགུལ་ལ་ཕྲེང་བ་བཅུག དེར་བླ་མས་ནི་རྫོགས་པར་མ་གནང་། བླ་མ་སྒོམ་པ་ལ་ཞུས་པ་ལགས་མོད་ཞུས་པས་ཕྲེང་བ་ཕུད་དེ། ངན་པ་འདི་གསུངས་ནས་དབུ་ལ་བྱེ་མ་སྤར་གང་བརྒྱབ། རེ་ཞིག་ན་ད་འོ་ན་ཁྱོད་ཀྱིས་གཞན་ལ་སྟོན་ལ་མགོ་ལུས་ཚང་བར་བྱིན་ཅིག་ཅེས་རྗེས་སུ་གནང་བ་ཡང་ཐོབ། སྒྲོ་སྟོན་གྱིས་རང་གི་ཡོ་བྱད་ཡོད་དོ་ཅོག་ཕུལ་བས་པཎ་ཆེན་མཉེས་ཏེ། དབང་རྣམས་རྫོགས་པར་བསྐུར། རྒྱུད་འགྲེལ་གྱི་དཀའ་གནས་རྣམས་དྲི་གཏུགས་གསན་ཅིང་གསན། དེ་ལྟར་པཎ་ཆེན་དང་བླ་མ་སྒོམ་པ་ལས་སེམས་འགྲེལ་སྐོར་གསུམ་གཞུང་གདམས་ངག་ཆ་ལག་དང་བཅས་པ་མ་ལུས་པ་གསན་ནས། ཆོས་ཕྲན་བག་རེ་གསུངས་ཤིང་སློབ་མ་ཐམས་ཅད་ལ་སོར་བསམ་གནང་ནས་སྒོམ་པ་ཁོ་ན་ལ་བཙུད་དེ།
གཞུང་བཤད་མི་མཛད་པ་ལས། དགུང་ལོ་བདུན་ཅུ་རྩ་གཉིས་བཞེས་པ་ན་གྲུབ་ཆེན་ཡུ་མོ་ལ་ཆོས་སྐོར་རྫོགས་པར་གནང་སྟེ། དགུང་ལོ་བརྒྱད་ཅུ་པ་ལ་ཆོས་ཀྱི་དབྱིངས་སུ་སྙོམས་པར་བཞུགས་སོ། ། འདིའི་ཕྱི་རྟེན་སྒྲོ་རིས་གནས་སྒང་ན་བཞུགས་པ་ཞིག་པའི་ས་འབུར་ཙམ་ལ་རིང་བསྲེལ་དུ་མ་རྙེད་ཅིང་ཚ་ཚའི་ནང་གཟུངས་ཀྱི་ཤམ་བུར་བླ་མ་གནམ་ལ་བརྩེགས་ཀྱི་ཐུགས་དགོངས་རྫོགས་པར་གྱུར་ཅིག་ཅེས་པ་ཡོད་ལ། ཕྱིས་ཀུན་སྤངས་ཆོས་གྲགས་དཔལ་བཟང་པོས་མཇལ་བས་རིང་བསྲེལ་བརྒྱ་ཕྲག་མང་པོ་རྙེད། ཁང་བུ་བརྩེགས་པའི་མཆོད་རྟེན་གསོས་ཏེ་བཞུགས་སོ། ། བླ་མ་དེའི་ཐུགས་ཀྱི་སྲས་གཅིག་པུ་གྲུབ་ཆེན་པུ་མོ་ནི། གངས་ཏེ་སེའི་རྩར་ཡབ་རྔམ་ཁྲོ་བོ་ཞེས་པ་ལ་སྲས་ཤཱཀྱ་རྒྱལ་མཚན། རྡོར་བྱང་། ཚུལ་ཤེས།
གྲུབ་ཆེན་ཏེ་བཞི་འཁྲུངས་སོ། ། འདི་ཉིད་ཀྱིས་རིམ་གྱིས་ལ་སྟོད་ལྷོར་བྱོན་ནས་དགུང་ལོ་བཅུ་པ་ལ་ལྟོ་ཕྱེར་གྱི་གནས་སུ་མཁན་པོ་སྟག་ལོ་ཙཱ་བ་གཞོན་བརྩོན་ལས་རབ་ཏུ་བྱུང་སྟེ། མཚན་འདོགས་པའི་ཚེ་གདུང་རུས་རྔམ་དུ་འདུག་པ་དད་པ་ཤིན་ཏུ་ཆེ་བ་གཅིག་འདུག་པས། རྔམ་བཙུན་དད་པ་རྒྱལ་པོ་ཞེས་པར་འདོགས་དགོས་སོ་ཞེས་མཚན་དེ་ལྟར་བཏགས། མཁན་པོ་ལ་ཆོས་གསན་ཞིང་ལོ་གཉིས་བཞུགས། དེ་ནས་དོན་མོ་རིར་སེ་སྟོན་སྒྲ་གཅན་འཛིན་དང་། དགེ་གནས་སུ་བ་རེག་ཐོས་པ་དགའི་དྲུང་དུ་མངོན་པ་དང་ཕར་ཕྱིན་གསན། མི་རྣམས་དབུ་བ་ཡུ་མོའི་མགོ་འདྲ་ཞེས་གླེང་བས་རང་ཉིད་ཀྱིས་ཡུ་མོ་ཞེས་མཚན་བླ་དྭགས་སུ་བཏགས་སོ། ། རྨ་དགེ་མཐོང་དང་། སྙེགས་ལ་དབུ་ཚད་དང་།
སོག་འདུལ་བ་འཛིན་པ་ལ་འདུལ་བ་དང་སྤྱོད་ཕྱོགས་གསན། མདོ་རྩ་ལ་ཞལ་འདོན་མཛད། ཀྱེ་རྡོར་སོགས་སྔགས་སྐོར་ཡང་གསན། དེར་གྲོགས་གཅིག་གིས་དགུན་ཅི་བྱེད་འདྲི་བ་ལ། མཚམས་བྱས་ནས་སྔགས་ཀྱི་དཔེ་འདྲ་འབྲི་གསུངས་པས། འོ་ན་བྱན་ལག་ཚངས་ན་རྡོ་རྗེ་སྙིང་འགྲེལ་འདུག་ཟེར་བ་འབྲིའམ་ཞེས་ཟེར་མ་ཐག སྔོན་གྱི་བག་ཆགས་སད་ནས་དད་པས་སྤུ་གཟིངས་སུ་གྱུར་ཏེ། དཔེ་དེ་གཡར་ནས་འབྲི་ཞིང་གཟིགས་པས་ཤིན་ཏུ་དད་དེ་སུས་ཤེས་དྲིས་པས། སོ་མ་ནཱ་ཐས་ཤེས་ཟེར་བ་ལ། དེ་སྔོན་གྱི་མི་ཞིག་ཡིན་སྙམ་ནས་དབུས་སུ་ཁམས་པ་ལྡེའུ་པ་ལ་སྤྱོད་ཕྱོགས་གསན་ཞིང་བཞུགས་པའི་དུས་སུ།
པཎ་ཆེན་ཟླ་མགོན་སྐར་ཆུང་ན་བཞུགས་ཟེར་བ་གསན་ཏེ། རྡོ་རྗེ་སྙིང་འགྲེལ་ཤེས་སམ་བྱས་པས། དེ་ལོས་མཁྱེན། སྤྱིར་གསང་སྔགས་ཙམ་ལ་མཁས། ཁྱད་པར་དཔལ་དུས་ཀྱི་འཁོར་ལོའི་འགྲེལ་པ་ཆེན་པོ་ཡང་མཁྱེན་ཟེར། ཞུས་ན་གནང་ངམ་དྲིས་པས། སྤྱིར་བཀའ་དོག་སྟེ། ད་ལྟ་བལ་ཡུལ་དུ་གཤེགས་པའི་ཞབས་ཏོག་པ་མེད་པས་འགྲོ་ནུས་ན་འོང་ཟེར། སུམ་པ་རྡོ་རྗེ་གཞོན་ནུས་ཞུས་སྣ་བྱས་ནས་པཎ་ཆེན་དང་། བླ་མ་གནམ་བརྩེགས་གཉིས་ཀྱཻ་རྡོར་རྩ་སྔགས་དང་།
དེ་བཞིན་གཤེགས་པའི་ཡི་གེ་བརྒྱ་པ་ལ་ཞུ་དག་མཛད་པའི་སྐབས་སུ་མཇལ་ཏེ་ཆོས་འབྲེལ་ཞུས་པས། སྔགས་གཉིས་པོ་ལ་བཤད་པ་མཛད་ནས་གསུངས། ཆང་དཀར་ཡོལ་གང་གནང་། པཎ་ཆེན་ཡིས་གསེར་གྱིས་ཐིག་པ་དང་། གླ་རྩིའི་རྐྱལ་པ་མང་པོ་བསྟན་ནས། འདི་རྣམས་ཁྱོད་ཀྱིས་བལ་ཡུལ་ཐུབ་ཁུར་ནུས་ཤིང་མགོ་ཐོན་ན། སང་རེས་བོད་དུ་འོངས་དུས་ཆོས་སྦྱིན་ནོ་གསུངས་པས། བསྒོམ་པ་ཚུལ་གྲགས་ལ་དཔེ་ཆ་བཅོལ་བ་ལེན་དུ་བྱོན་པས། ཁྱོད་གར་འགྲོ་ཟེར་བ་ལ་སྔར་གྱི་ལོ་རྒྱུས་བསྙད་པས། པཎྜི་ཏ་ལ་ཆོས་མི་ཁུགས།
སྔར་ཡང་མང་པོས་མ་ཁུགས་པ་ཡིན། དེ་བས་པཎྜི་ཏའི་ཆོས་མ་ལུས་པ་མཁྱེན་པ་ངེད་ཀྱི་བླ་མ་རྣོར་བཟང་ན་བཞུགས་བྱས་པས། བློ་འགྱུར་ཏེ་སྟོན་པ་རྒྱལ་བ་འོད། སྒོམ་པ་དབང་བསོད། སྒོམ་པ་ཚུལ་ཁྲིམས་གྲགས་རྣམས་ཀྱིས་ཞུ་སྣ་བྱས། སྒྲོ་སྟོན་ལ་ཞུ་རྟེན་དུ་གསེར་ཞོ་འགའ་ཞིག་དང་། དུང་ཆེན་ལེགས་པོ་གཅིག ཀ་པཱ་ལི་གཅིག་ཕུལ་བས། ཁྱོད་ཀྱི་འདི་ཚོ་ལ་ཉེ་བཟང་། སོག་འདུལ་བ་འཛིན་པ་དེ་བཙུན་ཟས་བཟའ་མི་ཤེས།
གོས་གོན་མི་ཤེས་པ་ཐམས་ཅད་ཞལ་འཆོས་ཕ་ལྟར་བྱེད་པ་ཡིན་ཟེར། དེའི་ཐུགས་ཟིན་ཁྱོད་ཡིན་པར་འདུག་པས། ཡོན་ཏན་གཅིག་ཡོད་པ་ཡིན་ཏེ་འོང་གསུངས་ནས་ཆོས་གནང་བར་ཞལ་གྱིས་བཞེས། བླ་མ་དགུང་ལོ་བདུན་ཅུ་རྩ་གཉིས་པ་ལ་ཞལ་མཇལ་ཏེ་ལོ་བཞིའི་བར་འབྲལ་མེད་དུ་བསྟེན་ནས་འགྲེལ་པ་སྐོར་གསུམ་གྱི་གཞུང་མན་ངག་ཆ་ལག་དང་བཅས་པ་དང་། མཚན་བརྗོད་མན་ངག་གི་བཤད་པ་དང་། གསང་འདུས་སྒྲོན་གསལ་སོགས་གསན་པའི་དུས་སུ་བླ་མ་བག་ཙམ་སྙུང་བ་ན། གཙང་སྟོད་འདི་ལ་ཆོས་མ་ཕོགས་ཀྱི་བར་དུ་ང་མ་གསོད་ཅེས་མཁའ་འགྲོ་མ་ལ་གསོལ་བ་བཏབ་ནས་གདམས་ངག་རྫོགས་པར་གནང་ངོ་། ། མཐར་ཡང་དབང་བཞི་པ་གནང་། བདག་པོ་ཆེན་པོའི་དབང་བསྐུར་མཛད་ནས་འདིས་རྒྱུད་ཀྱི་དཀའ་གནད་ཁྲོལ་བ་ཡིན། སྐལ་ལྡན་མ་གཏོགས་པ་ལ་མ་བཤད་གསུངས་ཏེ།
རྡོ་རྗེ་ལག་ཏུ་གཏད། རྒྱུད་འདི་ཁྲིད་དང་བདག་པོའི་དབང་མ་ཐོབ་པ་ལ་མི་འཆད་པ་ཡིན། དཔེ་ཙམ་གྱིས་མི་ཁྲོལ་བས་ལན་གསུམ་ཡན་ཆད་ཐོས་ནས་ཚིག་ཟིན་ཅིང་དོན་གོ་བས་བླ་མ་ལ་ཚུར་བཟླས་ཤིང་གཏན་ལ་དབབ་དགོས་པ་ཡིན་གསུངས། དགུང་ལོ་ལྔ་བཅུ་པ་ལ་འུ་ཡུག་ཏུ་བྱོན་ནས་ནུབ་མའི་མདའ་རྒྱལ་ཁབ་ཅེས་པར་གཞི་ཕབ་སྟེ། ཕུར་དབེན་གནས་ཀྱང་མཛད། གག་ཚངས་ཀྱི་ཕུའི་བྲག་ཏུའང་ཐུགས་དམ་ཡུན་རིང་དུ་མཛད་པས་གྲུབ་པ་ཐོབ་སྟེ། དབང་རྒྱུད་མན་ངག་མང་དུ་གསུངས། གསལ་སྒྲོན་བཞི་དང་གཅེས་བསྡུས་ལ་སོགས་པའི་གདམས་པའི་བསྟན་བཅོས་ཀྱང་མང་དུ་མཛད་ནས་དགུང་ལོ་བརྒྱད་ཅུའི་བར་དུ་བཞུགས་ཏེ་བསྟན་པ་ལ་བྱ་བ་རྒྱ་ཆེར་མཛད་པ་ཡིན་ནོ། ། སློབ་མ་ཡང་སྲས་མཆོག་དྷརྨ་ཤྭ་ར། ཝ་བྲག་དཀར་བ།
གཉལ་ས་གྲོ གཉོས་ཀྱི་ཁུང་པ། གྲུབ་ཐོབ་དྷརྨ་བོ་དྷི། མཁས་པ་ཏྲེ་བོ་མགོན་པོ། སེ་ཆོས་ཀྱི་མངའ་བདག་ལ་སོགས་པ་མང་དུ་བྱོན་ཏེ། ཝ་བྲག་དཀར་བ་དང་། གཉལ་ས་གྲོ་ཆེན་པོ་གཉིས་ཀྱིས་བཀའ་གདམས་ལ་འདག་འབྱར་ཡུན་རིང་དུ་བྱས་པས་རྟོགས་པའི་ཁྱད་པར་ཅི་ཡང་མ་བྱུང་བ་ལས། ཕྱིས་བླ་མ་ཡུ་མོའི་དྲུང་དུ་འོངས་ནས་གདམས་ངག་བསྒོམས་པས་ཞག་དང་པོ་ལ་རྟགས་རྣམས་རྫོགས་ཏེ། ལམ་གྱི་མཆོག་ཏུ་ངེས་པ་རྙེད། བསྒོམས་པས་མངོན་པར་ཤེས་པ་རྒྱ་ཆེན་པོ་དང་ལྡན་ནོ། ། བླ་མ་ཡུ་མོས་སྐྱ་ཀའི་གཟུགས་སུ་བསྒྱུར་ཏེ།
ཝ་བྲག་དཀར་ཝ་བྲག་ཏོག་གཅིག་ན་ཉིན་མོའི་རྣལ་འབྱོར་སྒོམ་པའི་སར་བྱོན་ནས། ཁྱི་ལུད་ཀྱི་ཕུང་པོ་ལ་མཆུ་བརྡར་ཏེ་སྐད་ཕྱུང་པ་དང་། དེས་ངོ་ཤེས་ཏེ་བླ་མ་རིན་པོ་ཆེ་བདག་ལ་དེ་འདྲའི་ཀྱལ་ཁ་མི་མཛད་པར་ཞུ་ཟེར་ནས་ཕྱག་ཕུལ་བས། བླ་མ་མཉེས་ནས་སྒྱུ་འཕྲུལ་སྐུའི་བཀོད་པ་མཐའ་ཡས་པ་བསྟན་ཏོ། ། ཁྱད་པར་དུ་ཝ་བྲག་དཀར་པ་ནི་རྫོགས་རིམ་གྱི་ལྷ་གྲུབ་པས་སྤྲུལ་བསྒྱུར་ནུས་པ་སྟེ། དཔལ་ཆེན་སྒ་ལོས་གནམ་རྩེ་ལྡང་གི་ཕུའི་ངང་ཚང་བྲག་ཕུག་ནས་བྱ་རོག་གི་གཟུགས་ཀྱིས་ཕྱིན་ནས། བྲག་དཀར་བའི་ཉེ་ལོགས་ན་ཤ་འདུག་པ་ལ་འཐེན་པ་དང་། དེས་ཤེས་ནས། སྒ་ཆུང་བ་ཁྱོད་དེ་འདྲས་ཅི་བྱ་ཚུར་ཤོག་ལ་ཤ་ཟོ་ཟེར་ཏེ། དཔལ་ཆེན་པོ་དང་ཕན་ཚུན་སྟག་རྣམ་པར་རྩེ་བའི་སྒྱུ་མའི་བཀོད་པ་ཅི་ཡང་སྟོན་རེས་བྱས་སོ། །
གཉོས་ཀྱི་ཁུང་པ་ནི་ར་སྒྲེང་དུ་ལོ་བདུན་ཅུའི་བར་དུ་བཀའ་གདམས་ལ་སྦྱངས་པས་ཡོན་ཏན་མ་སྐྱེས་པ་ལས། འུ་ཡུག་ཏུ་ཡུ་མོ་དང་མཇལ། མན་ངག་བསྒོམས་མ་ཐག་རླུང་དབུ་མར་ཆུད་ཞི་བ་ཅན་གྲུབ་ཅིང་འཛིན་པའི་ཡོན་ཏན་ཐོབ་བོ། ། ཡུ་མོའི་སྲས་དྷརྨེ་ཤྭ་ར་ནི། ཡབ་དགུང་ལོ་ལྔ་བཅུ་རྩ་ལྔ་པའི་ཚེ་འུ་ཡུག་རྒྱལ་ཁབ་ཏུ་འཁྲུངས། སྐྱེས་སྟོབས་ཀྱི་ཐུགས་རབ་ཤིན་ཏུ་ཆེ་ཞིང་མཚན་ཆོས་ཀྱི་དབང་ཕྱུག་ཏུ་བཏགས། ཆོས་འདི་ལ་སྔོན་གྱི་བག་ཆགས་སད་དེ། ཡབ་ལ་ལེགས་པར་གསན། དགུང་ལོ་བཅུ་གཉིས་པ་ལ་དབང་མདོར་བསྟན་གསུངས། བཅུ་དྲུག་པ་ལ་མི་ཆེན་མང་པོ་ལ་སེམས་འགྲེལ་གསུམ་ཀ་གསུངས།
བཅུ་བདུན་པ་ནས་ལོ་རེ་ལ་རྒྱུད་འགྲེལ་དུས་ཆོས་སུ་གནང་། ཉེར་ལྔ་ཚུན་ལ་ཡབ་ཀྱི་ཡོན་ཏན་བུམ་པ་གང་བྱོའི་ཚུལ་དུ་མཁྱེན། སྤྱིར་ཡབ་ཀྱི་ཞལ་སློབ་དགེ་བཤེས་ཆེ་དགུ་ཐམས་ཅད་ལ་གཏུགས་ནས། སྤྱོད་ཕྱོགས། དབུ་ཚད། ལམ་རིམ། རྒྱུད་སྡེ་མང་པོ་དགུང་ལོ་སུམ་ཅུའི་བར་དུ་གསན་ཅིང་སྦྱངས། དཔྱལ་ཀུན་དགའ་རྡོ་རྗེ། ས་ཆེན། རྒྱ་གླིང་པ་སོགས་མཁས་པ་མང་པོ་རྩོད་པས་ཟིལ་གྱིས་མནན་ཏེ་མཁས་པའི་གྲགས་པས་ས་སྟེང་ཐམས་ཅད་ཁྱབ།
གཙང་གཡས་རུ་ཤངས་རྩེ་གདོང་གི་ཤར་ཕྱོགས་སྨོན་མཁར་གྱི་གྲོང་ཆུང་དགོན་པར་ཕལ་ཆེར་བཞུགས་ནས་སྤྱོད་ཕྱོགས་དང་། ཚད་མ་དང་། འཕགས་སྐོར་སོགས་ཀྱང་གསུངས་ཤིང་གཙོ་བོར་ཆོས་འདིའི་སྒོ་ནས་བསྟན་པའི་སྒྲོན་མེ་འབར་བར་མཛད་དོ། ། འདིའི་སློབ་མ་ཁང་གསར་ནམ་མཁའ་འོད་ནི། འགོས་དབང་བཙན་ལ་རིགས་ཚོགས་གསན་པས་སྡེ་སྣོད་མཐའ་དག་ལ་མཁས་པ། སྲས་མཆོག་དྷརྨཱེ་ཤྭ་ར་ལས་སེམས་འགྲེལ་སྐོར་གསུམ་གྱི་གཞུང་གདམ་ངག་མ་ལུས་པར་གསན་ཏེ། རྒྱུད་འགྲེལ་ཆེན་པོའི་བཤད་པ་བྱང་བ། ཡན་ལག་དྲུག་གི་ཉམས་རྟོགས་ཁྱད་པར་ཅན་འཁྲུངས་པ་ཞིག་གོ ། བླ་མ་དྷརྨེ་ཤྭ་རེ་ལ་སྲས་ལྕམ་སྲིང་གཉིས་ཀྱི་དང་པོ་མ་གཅིག་སྤྲུལ་སྐུ་ཇོ་འབུམ་ནི། བྱད་གཟུགས་མཛེས་པ་ཌཱ་ཀིའི་མཚན་དང་ལྡན་ཞིང་གཞོན་དུས་སྤྱོད་པ་སྣ་ཚོགས་པ་མཛད།
སྐྱེས་སྟོབས་ཆེ་བས་ཡབ་ལ་ཆོས་རྣམས་གསན་ཅིང་མཁྱེན། ཡབ་གྲོངས་དུས་ཡུམ་གྱིས་བསྐུལ་བས་མཐུ་བསྒྲུབས་ཏེ་དགྲ་མང་པོ་བརླག་པར་བྱས། ཚེ་བདག་གི་ཞལ་གཟིགས། ནུས་མཐུའི་ཕ་རོལ་ཏུ་གསོན། དེ་དུས་བྱང་ཆུབ་ཀྱི་ལམ་སྣ་གཅིག་མི་ཟིན་ན་ཅིས་ཀྱང་མི་ཕན་ཞེས་ངེས་འབྱུང་བཅོས་མིན་དུ་འཁྲུངས་ཏེ། སྔར་ཡབ་ལ་གསན་པ་རྡོ་རྗེའི་རྣལ་འབྱོར་རྩེ་གཅིག་ཏུ་བསྒོམས་པས་དེ་མ་ཐག་རླུང་དབུ་མར་ཆུད་དེ་མངོན་ཤེས་ལྔ་ཐོབ། བྲག་རི་ལ་ཡང་ཐོགས་པ་མེད་པར་རྒྱུ་ཞིང་། ཁམ་ཟས་ལ་མི་ལྟོས་ཚེ་འདི་ཉིད་ལ་རང་བཞིན་གྱིས་གྲུབ་པའི་རྣལ་འབྱོར་མ་རྣམས་དང་སྐལ་པ་མཉམ་པའི་འཕགས་མར་གྱུར་ཏོ། ། ཁོ་མོ་ཨུ་རྒྱན་དུ་འགྲོ་ཞེས་སྒྲ་འོད་དང་། ས་གཡོ་བ་ལ་སོགས་པའི་ལྟས་དང་བཅས་ཏེ་མཁའ་སྤྱོད་དུ་གཤེགས།
ལྕམ་ལཀྵྨིཾ་ཀ་རའི་སྤྲུལ་པར་གྲགས་སོ། ། གསུམ་པ་སྲས་གྲུབ་ཐོབ་སེ་མོ་ཆེ་པ་ནི། ལྗགས་མི་བདེ་ཡང་ཆུང་ངུའི་དུས་ནས་ཀློག་མ་བསླབ་པར་མཁྱེན། ཡབ་ལ་དབང་རྒྱུད་བཤད་གདམས་ངག་དང་བཅས་པ་ཐོབ་ཅིང་། སྤྲུལ་སྐུ་ཇོ་འབུམ་ལས་ཀྱང་འགྲེལ་ཆུང་པདྨ་ཅན་དང་། སྒྲུབ་ཐབས་མན་ངག་ཕྲན་མང་པོ་ཐོབ། སླར་ཡང་མཁས་པ་ནམ་མཁའ་འོད་ལས་རྒྱུད་འགྲེལ་ཟབ་བཤད་དང་། ཡུ་མོའི་བསྟན་བཅོས་འགའ་ཞིག་དང་། ཡབ་ཀྱིས་མཛད་པའི་རོ་བཅུད་སྟོང་ཐུན་ལ་སོགས་པ་དང་། འབྲོ་ལུགས་ཀྱི་གསུང་བགྲོས་འོད་ཟེར་ཕྲེང་བ་དང་།
ཅོ་བཙུན་ཁྱུང་གིས་མཛད་པའི་དྲི་མེད་རྒྱན་རྣམས་གསན་ཅིང་། དེ་དག་ཀྱང་ལན་རེ་ལ་ཐུགས་སུ་ཆུད་ལ་མི་བརྗེད་པའི་གཟུངས་ཐོབ། རབ་ཏུ་བྱུང་བའི་མཚན་ནམ་མཁའ་རྒྱལ་མཚན་ཞེས་བཏགས། བླ་མ་གྱེ་རེ་བ་དང་རྩེ་གདོང་པ་སོགས་ལ་ཆོས་དྲུག ཕྱག་ཆེན། བདེ་མཆོག་སོགས་གསན། རྡོ་རྗེ་རྣལ་འབྱོར་ལ་ཐུགས་དམ་སྙིང་པོར་མཛད་པས་གང་སྣང་སྟོང་གཟུགས་ཁོ་ནར་ཤར་ལ། མངོན་པར་མཁྱེན་པ་ཐོགས་མེད་དུ་མངའ། གཞན་གྱི་སེམས་ཤེས་པའི་མངོན་ཤེས་འཛེམ་མེད་དུ་གསུངས་པས་འགའ་ཞིག་མོས་ཀྱང་། ཕལ་ཆེར་སྐྲག་ཅིང་བག་ཚ་བར་གྱུར་པས།
བླ་མ་རྩེ་གདོང་པས་བཀའ་རྒྱས་བཏབ་ནས་ཕྱིས་སྣོད་ལྡན་རེ་རེ་ཙམ་ལས་གནང་དུ་མི་བཞེད། གཙང་གི་འོ་ལུང་སེ་མོ་ཆེར་བཞུགས་པས་གྲུབ་ཐོབ་སེ་མོ་ཆེར་གྲགས། ལྕམ་ཇོ་འབུམ་མཁའ་སྤྱོད་དུ་གཤེགས་པའི་དུས་མཆོད་ཀྱི་སྐབས་སུ་ཟླ་བ་ཕྱེད་ཀྱི་བར་དུ་མི་གཡོ་བར་ཏིང་ངེ་འཛིན་གྱི་སྒོ་མང་པོ་ལ་མཉམ་པར་བཞག་སྟེ། དེ་ལས་བཞེངས་ནས་འདི་སྐད་གསུངས་པ། བདག་གིས་ཕག་གི་ལོ་གསར་ལ། ། འོད་གསལ་ཆེན་པོར་མཉམ་བཞག་དུས། ། སྔོན་གྱི་སྐྱེ་བ་དྲན་ཞིང་གསལ། ། དཔེར་ན་གཉིད་སད་རྨི་ལམ་བཞིན། ། སྔོན་འདས་དུས་ན་འཇིག་རྟེན་ཁམས། ། འོད་ཟེར་ཀུན་ནས་འཕྲོ་ཞེས་པར། །
བསྐལ་པ་ཆེན་པོ་བཟང་ལྡན་ལ། ། བཅོམ་ལྡན་བདེ་གཤེགས་རྫོགས་སངས་རྒྱས། ། དྲི་མེད་སྒྲོན་མ་ཞེས་པ་བྱོན། ། རྒྱལ་སྲས་ཟླ་བ་དྲི་མེད་དང་། ། ཉི་མའི་སྙིང་པོ་ཞེས་པ་བྱུང་། ། བདག་ནི་འཛམ་གླིང་ས་ཡི་བདག ། འཁོར་ལོས་བསྒྱུར་བ་སྟོབས་པོ་ཆེ། ། གཙུག་གི་ནོར་བུ་ཞེས་བྱར་སྐྱེས། ། ལྷ་མཛེས་འོད་མཛེས་ཉི་མཛེས་གསུམ། ། བཙུན་མོའི་མཆོག་ཡིན་གཞན་ཉིས་བརྒྱ། །
དཔལ་འབར་ཟླ་འོད་སྙིང་རྗེ་སོགས། ། སྲས་ནི་གཞོན་ནུ་སུམ་བརྒྱ་ཡོད། ། བློ་གྲོས་འཛམ་གླིང་ས་ཡི་བདག ། བློ་གྲོས་སྙིང་པོ་ལ་སོགས་པ། ། བློན་པོ་དམ་པ་ཉིས་ཁྲི་ཡོད། ། རྒྱལ་ཕྲན་འབངས་བཅས་བརྒྱད་ཁྲི་ཡོད། ། ཕོ་བྲང་འཚོ་བ་བཟང་པོ་ཞེས། ། ཆུ་ཞེང་དཔག་ཚད་བཞི་ཅུ་པ། ། དེ་ན་རྒྱལ་སྲིད་འདོད་ཡོན་ལ། ། ཀུན་ནས་སྤྱོད་ཅིང་གནས་པ་ན། །
སེམས་དཔའ་གཉིས་པོ་དེར་བྱོན་ནས། ། སངས་རྒྱས་འཁོར་བཅས་མཆོད་པ་དང་། ། ཆོས་ནི་ཉན་པར་བསྐུལ་གྱུར་ཀྱང་། ། བདག་ནི་རྒྱལ་པོའི་དྲེགས་པ་ཡིས། ། སེམས་དཔའ་གཉིས་ཀྱི་བཀའ་བཅག་ཅིང་། ། བརྙས་ཏེ་དུས་སུ་མ་ཉན་ཏོ། ། ཕྱི་ཞིག་རྒྱལ་པོ་འགྱོད་གྱུར་ནས། ། སེམས་དཔའ་གཉིས་ལ་མདོང་གསོལ་ཏེ། ། སངས་རྒྱས་འཁོར་བཅས་རྟག་མཆོད་ཅིང་། ། དམ་པའི་ཆོས་ཀྱང་ཉན་ཅིང་བསྒོམས། །
དེ་ནས་བདག་ནི་ཚེ་འཕོས་ཏེ། ། བྱང་ཆུབ་སེམས་དཔའི་ངག་བཅག་ཅིང་། ། བརྙས་པའི་སྡིག་པས་ལྷུང་གྱུར་ཏེ། ། ཕུག་རོན་སྐྱེ་བ་བརྒྱ་བླངས་ཤིང་། ། དེ་ནས་བྱ་རྒོད་ལུས་ཉི་ཤུ། ། བྱིའུ་སུམ་ཅུ་སྐྱ་ཀ་བཅུ། ། ནེ་ཙོ་བཞི་ཅུ་ཁྲུང་ཁྲུང་གི ། སྐྱེ་བ་ལྔ་དང་ལྷ་ཡུལ་དུ། ། ཤང་ཤང་ཏེའུའི་ལུས་བཅུ་གསུམ། ། དེ་ནས་པུ་ཤུད་ལུས་དྲུག་ཅུ། །
ཆུ་བྱ་ལྔ་བཅུ་རྨ་བྱ་བཅུ། ། སྦྲང་བུ་ཉི་ཤུ་སྦུར་བཅུ་གསུམ། ། དེ་ནས་མིར་སྐྱེས་མུན་ལོང་ལ། ། ཚེ་ལོ་དྲུག་ཅུར་སྡུག་བསྔལ་མྱོངས། ། དེ་ནས་རིགས་ངན་ལྐུགས་ཤིང་དབུལ། ། ནད་ཀྱིས་ལོ་ནི་ལྔ་བཅུར་གཙེས། ། སླར་ཡང་གྲོག་མོའི་སྐྱེ་བ་གསུམ། ། ར་ལྔ་ཁྱི་གསུམ་རྟ་ལྔ་དང་། ། ཐ་མ་ལུག་ནི་དཀར་པོར་སྐྱེས། ། རྫི་བོས་འུར་རྡོ་འཕངས་པས་ཤི །
རོ་དེ་རྣལ་འབྱོར་པ་བཞིས་ཁྱེར། ། བྲག་ཕུག་དབེན་པར་ཚོགས་འཁོར་བྱས། ། དེ་ཡིས་མིར་སྐྱེས་བདག་རང་ཡིན། ། ངན་འགྲོ་ཟད་མོད་སྡིག་ལྷག་གིས། ། མིག་ནི་མི་གསལ་ལྕེ་མི་བདེ། ། རྣ་བ་འོན་པ་འདི་ལགས་སོ། ། རྫོགས་པའི་སངས་རྒྱས་བསྙེན་བཀུར་ཞིང་། ། ཐེག་པ་ཆེན་པོའི་ཆོས་ཐོས་པས། ། ད་ལྟ་དམ་པའི་རིགས་སུ་སྐྱེས། ། བླ་མ་གྲུབ་ཐོབ་མཆོག་དང་མཇལ། །
ཟབ་ལམ་རྣལ་འབྱོར་ཡན་ལག་དྲུག ། ཉམས་སུ་ལེན་འདི་བྱུང་བ་ཡིན། ། ཁྱད་པར་མ་གཅིག་འདས་མཆོད་དུས། ། ཕྱག་རྒྱ་ཆེན་པོའི་རང་ཉམས་ལ། ། ཡེ་ཤེས་མཁའ་འགྲོ་རྣམ་ལྔ་བྱོན། ། དེ་རྗེས་བདེ་མཆོག་དཀྱིལ་འཁོར་མཐོང་། ། མི་བསྐྱོད་སྣང་བ་མཐའ་ཡས་དང་། ། འཇམ་དཔལ་སྒྲོལ་མ་སྤྱན་རས་གཟིགས། ། ཕྱག་ན་རྡོ་རྗེ་སྟོབས་པོ་ཆེ། ། མི་གཡོ་བ་དང་བྱམས་པ་མགོན། །
དེ་རྣམས་ཀྱི་ནི་སྐུ་མཐོང་གསལ། ། དེ་རྗེས་དང་པོའི་སངས་རྒྱས་ཀྱི། ། བརྒྱུད་པའི་བླ་མ་རྣམས་བྱོན་ཏེ། ། ཕྱག་ན་ཡིད་བཞིན་ནོར་བུ་བསྣམས། ། ཞལ་ནས་གདམས་པའི་བདུད་རྩི་སྩལ། ། ཁྱོད་ནི་སྐྱེ་འདིའི་འོག་རོལ་ཏུ། ། རབ་ཏུ་དགའ་བའི་ས་གྲུབ་ནས། ། གཙང་མའི་གནས་སུ་ཉེར་འགྲོ་ཞིང་། ། སེམས་ཅན་ཐེར་འབུམ་མང་པོ་ཡི། ། དོན་ཡོད་གྲུབ་པར་འགྱུར་ཞེས་གསུངས། །
ཞེས་སོགས་མང་དུ་གསུངས་ཤིང་། ད་ནི་ཁོ་བོ་སྐྱེ་བ་བཅུ་དྲུག་ན་སངས་རྒྱས་ནས་སེམས་ཅན་ཐམས་ཅད་སྒྲོལ་བར་བྱེད་དེ། སྐྱེ་བ་དང་པོ་མི་གདུང་བའི་ལྷ། གཉིས་པ་འཁོར་ལོས་བསྒྱུར་པའི་རྒྱལ་པོ་གདུགས་ཀྱི་ནོར་བུ། གསུམ་པ་རྒྱལ་པོ་དབང་བསྐུར་ཆེན་པོ། བཞི་པ་རྒྱལ་པོ་དོན་ཡོད་ནོར་བུ། ལྔ་པ་རྒྱལ་པོ་འཁོར་ལོ་ནོར་བུ། དྲུག་པ་རྒྱལ་པོ་རྡོ་རྗེ་འཆང་། བདུན་པ་རྨ་བྱའི་རྒྱལ་པོ་གསེར་དུ་སྣང་བ། བརྒྱད་པ་ནམ་མཁའ་ལྡིང་གི་རྒྱལ་པོ།
དགུ་པ་རྒྱལ་པོ་ལག་ན་པདྨ། བཅུ་པ་རྒྱལ་པོ་དགེ་བ་བཀོད་པ། བཅུ་གཅིག་པ་རྒྱལ་པོ་ལག་ན་རིན་པོ་ཆེའི་ཕྱག་རྒྱ། བཅུ་གཉིས་པ་རྒྱལ་པོ་ཕོ་བྲང་རལ་གྲི་ཅན། བཅུ་གསུམ་པ་རྒྱལ་པོ་གྲགས་པ་མཐའ་ཡས། བཅུ་བཞི་པ་ལྷའི་བུ་དབང་བསྒྱུར་རྒྱལ་པོ། བཅོ་ལྔ་པ་འཁོར་ལོ་བསྒྱུར་བའི་རྒྱལ་པོ་པདྨ་ཅན། བཅུ་དྲུག་པ་རྒྱལ་པོ་པདྨའི་ནོར་བུ་རྣམས་སུ་སྐྱེས་ནས་ས་བཅུ་བགྲོད་པས་སྨོན་ལམ་རྫོགས་ཤིང་། སེམས་ཅན་ཐམས་ཅད་སྨིན་པར་བྱས་ཏེ་སངས་རྒྱས་ཀྱི་ཞིང་ཡོངས་སུ་སྦྱངས་པ་མཐར་ཐུག་ནས། འཇིག་རྟེན་གྱི་ཁམས་པདྨ་ཅན་ཞེས་བྱ་བ་བཻ་ཌུརྻ་ལས་གྲུབ་པའི་ས་གཞི་ལག་མཐིལ་ལྟར་མཉམ་པ།
ངམ་གྲོག་དང་ལུང་ཁུང་མེད་པ། གསེར་གྱི་བྱེ་མ་བརྡལ་བ། དེར་སྐྱེས་པའི་སེམས་ཅན་ཐམས་ཅད་ཀྱང་དུག་གསུམ་མེད་ཅིང་ལོངས་སྤྱོད་ལྷུན་གྱིས་གྲུབ་པ། བུད་མེད་དང་ཉན་རང་མེད་པ། ཐེག་པ་དམན་པའི་སྒྲ་ཡང་མི་གྲག་པ། དེར་སྐྱེས་པའི་བྱང་ཆུབ་སེམས་དཔའ་ཐམས་ཅད་ཀྱང་སྐྱེ་བ་གཅིག་གིས་ཐོགས་པ་ཤ་སྟག་གོ ། དེར་བདག་དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་པདྨའི་ནོར་བུ་ཞེས་བྱ་བར་འཚང་རྒྱ་སྟེ། འཁོར་བྱང་ཆུབ་སེམས་དཔའ་འབའ་ཞིག་ལ་ཐེག་པ་ཆེན་པོའི་ཆོས་སྟོན་ཏོ། ། སྟོན་པ་དེའི་ཕྱག་ཞབས་ཀྱི་སོར་མོ་རེ་རེ་ལས་པདྨ་རེ་རེ་འབྱུང་ལ། དེ་རེ་རེ་ལས་ཀྱང་པདྨ་བྱེ་བ་ཕྲག་ཐེར་འབུམ་འབྱུང་ཞིང་།
དེ་རེ་རེའི་ནང་ན་སངས་རྒྱས་སྤྲུལ་པའི་སྐུ་བྱེ་བ་ཕྲག་ཐེར་འབུམ་བྱུང་ནས་སེམས་ཅན་དཔག་ཏུ་མེད་པ་ལ་ཐེག་པ་ཆེན་པོའི་ཆོས་བསྟན་ཏེ་གྲོལ་བར་མཛད་དོ། ། ཞེས་རང་གཞན་གྱི་སྐྱེ་བ་འདས་མ་འོངས་མང་པོ་ལུང་བསྟན། ཕོ་བ་ལུང་ཕུག་ཏུ་སྙུང་བ་མི་མངའ་བར་དབྱུ་གུ་ཟླ་བའི་ཚེས་བརྒྱད་ལ་སྐུ་གདུང་རིང་བསྲེལ་གྱི་ཕུང་པོ་ཅན་བཞག་སྟེ་ཆོས་ཀྱི་སྐུར་ཐིམ་མོ། ། བླ་མ་འདི་ལ་སློབ་མ་མང་ཡང་མཆོག་ཏུ་གྱུར་པ་ནི། ཁྲོ་ཕུ་ལོ་ཙཱ་བ། དགེ་བཤེས་རྨ་བྱ་པ། ཆོས་རྗེ་འཇམ་གསར་བ། བོ་དོང་རིན་རྩེ། ལྷོ་པ་ཆོས་ལྡན་དང་ལྔ་ལས། བླ་མ་ཁྲོ་ཕུ་ལོ་ཙཱ་བ་བྱམས་པ་དཔལ་ནི།
སྔར་པཎ་གྲུབ་མང་དུ་བསྟེན་པས་ཆོས་ཀྱི་མངའ་བདག་ཏུ་གྱུར་ནས། ཆོས་འདི་ལ་ལྷག་པར་མོས་པས། སེ་མོ་ཆེ་པ་སྨོན་མཁར་གནས་སུ་གདན་དྲངས་ཏེ་སྦྱོར་དྲུག་གི་ཁྲིད་ཕྲན་དང་བཅས་པ་གསན། ལོ་ཙཱ་བའི་སྐུ་ཚེའི་ཚད་དང་ཁྲོ་ཕུའི་དར་རྒུད་ལ་སོགས་པ་ལུང་བསྟན་པས་མཆོག་ཏུ་གུས་ཤིང་བསྔགས་པ་ཆེ་བར་མཛད་དོ། ། ཆོས་རྗེ་འཇམ་གསར་བ་ནི། ཡུལ་ཉང་རོའི་སྐྱུར་པོར་ཡབ་དཔལ་ཆེན་ཞེས་པ་ལ་སྲས་གཉིས་འཁྲུངས་པའི་ཆུང་ཤོས་ཡིན། མཚན་ཇོ་སྲས་བློ་བདེ་ཞེས་པ་མི་འཁྲུལ་དང་ལུགས་ཀྱི་བསྟན་བཅོས་མཐའ་དག་ལ་མཁས་ཤིང་། སྐྱེས་སྟོབས་ཕུལ་དུ་བྱུང་བས་བྱིས་པའི་དུས་ནས་གཙང་ནག་པའི་འགྲེལ་པ་ལ་ཐུན་ཉན་བྱས་ཏེ་ཕར་ཕྱིན་ལ་སློབ་གཉེར་བྱས། ཡབ་དང་མཆེད་འདས་པ་ལ་བརྟེན་ནས་འཁོར་བ་ལས་ཡིད་བྱུང་སྟེ། ཆུ་མིག་ལུང་དུ་སངས་རྒྱས་ལམ་པའི་དྲུང་དུ་རབ་ཏུ་བྱུང་།
མཚན་ཤེས་རབ་འོད་ཟེར་དུ་བཏགས། ཆོས་དུས་སུ་སློབ་དཔོན་བསེ་དམར་བ་ལ་ཕར་ཕྱིན་གསན་ཅིང་། ཆོས་བར་ལ་མཁན་པོ་ལ་བསླབ་བྱ་དང་། བདེ་མཆོག ཕག་མོ། ཕྱག་རྒྱ་ཆེན་པོ་གསན། དཀའ་ཐུབ་ལ་རྒྱུན་དུ་གནས་པས་ལུས་སྦྱངས། སྐབས་དེར་ཤིག་ནད་དྲག་པོ་བྱུང་བ་ལ་བཟློག་སྒོམ་མཛད་ཅིང་སྐུ་ལུས་སྦྱིན་པར་བཏང་བས། ཟུག་རྔུ་མ་བརྟེན་ནས་ཐུགས་དམ་འཁྲུངས། དེ་ནས་ཡང་མཛེ་ནད་དྲག་པོས་བསྙེལ་བ་ན།
སློབ་དཔོན་ལ་ཕྱག་རྡོར་མདོ་ལུང་ཞུས་ཏེ་མཚམས་དམ་པར་བཅད་ནས་ཐོ་རངས་ཡུད་ཙམ་རེ་མ་གཏོགས། མནལ་ཡེ་མ་ལོག་པར་བཟླས་པ་མཛད་པས་བསྐྱེད་རིམ་བརྟན་པར་བྱུང་སྟེ། མཐོང་བ་ཙམ་གྱིས་གདོན་བགེགས་ཐམས་ཅད་དངངས་ནས་འགྲོ་སྙམ་པ་བྱུང་། ལོ་གཅིག་དང་ཟླ་བ་དྲུག་ན་ཡི་དམ་གྱི་ཞལ་གཟིགས་ཏེ་སྙུང་བ་རྩ་བ་ནས་གྲོལ་ཞིང་། གཞན་ལ་འདྲེ་གདོན་གནོད་པ་ན་ཐུགས་གཏད་པ་ཙམ་གྱིས་འཕྲལ་དུ་འགྲོ་བ་བྱུང་། དེ་ནས་ཕར་ཕྱིན་གྱི་ཚིག་དོན་གསུང་བགྲོས་ཐམས་ཅད་མ་སྙེལ་བར་སྟོན་ནས་སློབ་དཔོན་ལས་ཀྱང་མཁས་ཞེས་གྲགས། ཞང་འབྲིག་འཚམས་པ་ལ་མངོན་པ་བྱང་པར་བསླབས། དེ་ནས་གསང་ཕུར་བྱོན་ཏེ་གཉལ་ཞིག་ལ་དབུ་ཚད་ཕར་ཕྱིན་རྣམས་གསན། ཆོས་བར་ལ་པཎྜི་ཏ་དཱ་ན་ཤྲཱི་ལ་བདེ་མཆོག་དང་། གཤེད་དམར་གྱི་དབང་དང་སྔགས་ཆོས་མང་དུ་གསན།
པཎྜི་ཏས་ཀྱང་རྗེ་འདི་ལ་ཕར་ཕྱིན་གསན། དེ་ནས་ས་སྐྱ་པ་རྣམས་དང་བགྲོ་གླང་མཛད་པས་ཐམས་ཅད་ལས་རྒྱལ་ཡང་ཐུགས་མ་ཚིམ་སྟེ། ལན་གཅིག་གཉལ་ཞིག་ལ་རྣམ་ངེས་ཀྱི་ཆོས་ཐོན་པའི་རྗེས་སུ་ཁྱེད་དེ་ལྟར་བཞེད་པ་ལགས་སམ་ཞུས་པས། ཐུགས་རྒྱལ་བཞེངས་ཏེ། འདི་མ་སྐྱོང་ན་གཉལ་ཞིག་མིན་གསུངས་ནས་དམ་བཅའ་ཁས་བླངས། རྗེས་འདི་མ་ཁེགས་ན་གཙང་སྟོན་མིན་ཞུས་ཏེ། ཕྱོགས་ཆོས་དཔེ་ལ་འགྲོ་མི་འགྲོ་ལ་ཉི་མ་གསུམ་དུ་མུན་སྲོས་སྲོས་ཀྱི་བར་དུ་བགྲོ་གླང་མཛད་པས་རྗེ་འདི་རྒྱལ། གཉལ་ཞིག་གིས་དེའི་ནུབ་མོ་ཇ་བཟང་པོ་ཉི་ཤུའི་མང་སྐོལ་བྱས། དར་ཡུག་གཅིག་བཏགས་ཏེ། འདི་ལ་ང་འཇམ་དཔལ་དང་མཉམ་པ་ཡིན་པ་ཡོད་དེ།
ང་བས་ཀྱང་ཁྱེད་ཤེས་རབ་ཆེ་བར་འདུག་པས་འཇམ་དཔལ་རང་དུ་གདའོ་གསུངས་པས་འཇམ་དཔལ་གསར་མར་མཚན་གྲགས་ཏེ་སྙན་པའི་བ་དན་གྱིས་ཀུན་ཏུ་ཁྱབ། གཉལ་ཞིག་གི་བུ་དགུའི་ཡ་གྱལ་དུ་གྲགས། དེར་ཚད་མ་རྡོ་རྗེ་ཕྲེང་བ་མཛད་ནས་གཙང་དུ་བྱོན་པ་དང་། སློབ་དཔོན་བསེ་དམར་བ་གྲོངས་འདུག་པས་ཐུགས་སྐྱོ་སྟེ། ཡུལ་གཞིས་རྣམས་ཕག་ཏུ་བཙོངས་ནས་སློབ་དཔོན་གྱི་དགོངས་རྫོགས་ལ་བཏང་། ས་ལམ་གྱི་རྣམ་གཞག་མེ་ཏོག་ཕྲེང་བ་མཛད། ཐར་པ་གླིང་དུ་བྱོན་ནས་དཔྱལ་ལོ་ཆོས་བཟང་ལས་ལོ་ཙཱ་བསླབས། དེ་ནས་འདོལ་ཆུང་དང་རྐྱང་འདུར་དུ་བཞུགས་ནས་གྲྭ་པ་ཕྱེད་དང་ཉིས་བརྒྱ་ལ་ཕར་ཚད་ཀྱང་ཊིཀྐ་མཛད་ནས་གསུངས། ཁྲོ་ཕུ་ལོ་ཙཱ་བ་དང་། དཔྱལ་ཀུན་དགའ་སྙིང་པོ་དང་སྣར་ཐང་པ་གྲོ་ཆེན་པོ་དང་།
ཞང་ཆོས་བླ་དང་། བྱ་མོ་ཁུང་པ་རྣམས་ལའང་དབང་རྒྱུད་གདམས་ངག་མང་པོ་དང་ས་སྡེ་སོགས་གསན། ཁ་ཆེའི་པཎྜི་ཏ་ཤཱཀྱ་ཤྲཱི་ལ་དབང་གདམས་པ་མང་པོ་གསན་ཞིང་ལོ་ཙཱ་མཛད་དེ། ཨུ་རྒྱན་སྒྲོལ་མའི་སྒྲུབ་ཐབས་སོགས་བསྒྱུར། ཀོ་བྲག་པ་ལ་ལམ་འབྲས་གསན་པས་ཐུགས་སྣང་འགྱུར་ཏེ། སྐུ་མཚམས་དམ་པོ་ལ་བཞུགས་དུས་རྡོ་རྗེ་ལུས་ཀྱི་རྩ་གནས་མངོན་སུམ་དུ་གཟིགས། འཇམ་དཔལ་ངག་གི་དབང་ཕྱུག་དང་ཞལ་མཇལ་བ་ལ། བདག་གིས་བླ་མ་དང་གདམས་ངག་སྒོམ་པ་གང་ལགས་ཞུས་པས། སེ་མོ་ཆེ་པ་ལ་དུས་འཁོར་དང་སྦྱོར་དྲུག་ཞུས་ན་ལམ་མྱུར་དུ་བགྲོད་པར་འགྱུར་ཞེས་ལུང་བསྟན་ཐོབ་སྟེ། སེ་མོ་ཆེ་པ་དེ་གཡས་རུ་གྲོང་ཆུང་ན་སྤྲུལ་སྐུ་ཇོ་འབུམ་མཁའ་སྤྱོད་དུ་བྱོན་པའི་ཆོས་འཁོར་མཛད་པའི་སྐབས་དེར་འབྱོན་པར་བརྩམས་པ་ན།
གནོད་སྦྱིན་ཆེན་པོ་བདུན་གྱིས་གཙོས་པའི་སྣང་སྲིད་ལྷ་འདྲེ་མང་པོས་མེ་འོད་དང་། འཇིགས་པའི་གཟུགས་སྟོན་པ་དང་། སྒྲ་དྲག་པོ་སྒྲོག་པ་དང་། རྡོ་ཆར་འབེབས་པ་སོགས་ཆོ་འཕྲུལ་མང་པོ་བསྟན་པས། དངོས་གྲུབ་སྟེར་བའི་ཡི་དམ་ལྷ། ། གནོད་པར་སེམས་པའི་འདྲེ་གདོན་གཉིས། ། མི་བདག་ལ་རོ་མཉམ་ཁྱད་པར་མེད། ། ལྷ་འདྲེ་གང་དགའ་མ་དགའ་ཤོག ། གཉེན་པོ་ཐོས་བསམ་སྒོམ་གསུམ་དང་། ། སྤང་བྱ་ཉོན་མོངས་རྣམ་རྟོག་རྣམས། །
མི་བདག་ལ་རོ་མཉམ་ཁྱད་པར་མེད། ། ཉམས་བཟང་ངན་གང་དགའ་མ་དགའ་ཤོག ། འཁོར་བརྒྱ་དང་སྟོང་གིས་བསྐོར་བ་དང་། ། རང་གཅིག་པུར་གང་བདེར་ཉལ་བ་གཉིས། ། མི་བདག་ལ་རོ་མཉམ་ཁྱད་པར་མེད། ། འཁོར་མང་ཉུང་གང་དགའ་མ་དགར་ཤོག ། ཚེ་རིང་ནད་མེད་ཕུན་ཚོགས་དང་། ། དུས་ད་ལྟ་ཉིད་དུ་འཆི་བ་གཉིས། ། མི་བདག་ལ་རོ་མཉམ་ཁྱད་པར་མེད། ། ཚེ་རིང་ཐུང་གང་དགའ་མ་དགར་ཤོག །
ཅེས་སོགས་ཆོས་བརྒྱད་རོ་སྙོམ་པའི་མགུར་གསུངས་པས་ཞི། གཙང་གཞུང་ལ་ཡར་བྱོན་ཙ་ན། ནམ་མཁའ་ཐམས་ཅད་སངས་རྒྱས་བྱང་སེམས་ཀྱིས་གང་བའི་སྣང་བ་བྱུང་། སེ་མོ་ཆེ་པ་དང་མཇལ་མ་ཐག་བླ་མ་དེ་ཉིད་ཕྱག་ན་རྡོ་རྗེ་དངོས་སུ་གཟིགས་ཏེ་སྣང་བ་འགྱུར་བའི་མོས་གུས་ཚུད་འབུལ་ནོད་རྒྱ་ཆེན་པོ་མཛད་དེ། སྦྱོར་དྲུག་ཞུས་པས་སྔོན་འགྲོའི་ཁྲིད་ཚར་བ་དང་མཆོག་དབང་གོང་མ་བསྐུར་ནས་སོར་བསམ་གནང་སྟེ་བསྒོམས་པས། སྔར་གྱི་ཆོས་གོ་བ་ཚོ་སྦུན་ལྐོག་བཞིན་དུ་བུད། ཞག་གཅིག་ན་བསམ་གཏན་གྱི་དྲོད་དང་རྟགས་རྣམས་བྱུང་སྟེ་ཡིད་ཆེས་གསུམ་ཐོབ། སླར་ཡང་རྐྱང་འདུར་དུ་བྱོན་དབྱར་ཆོས་གྲོལ་ནས། བོ་དོང་རིན་རྩེ་སོགས་སློབ་མ་བཅུ་དང་ལྷན་ཅིག་དུས་འཁོར་གསན་དུ་བྱོན་ཏེ། ཞག་བཅུ་གསུམ་ལ་དབང་རྫོགས་པར་ཐོབ་ནས།
ཟླ་བ་བཞིའི་བར་དུ་རྒྱུད་འགྲེལ་མན་ངག་དང་བཅས་པ་མ་ལུས་པ་མནོས། དེ་ནས་རྐྱང་འདུར་དུ་ཐུབ་པའི་དབང་པོ་འཁོར་དང་བཅས་པ་ཞལ་གཟིགས་པ་ལ་ཡན་ལག་བདུན་པ་ཞིག་ཕུལ། སངས་རྒྱ་བའི་རྒྱུ་ལམ་འབྲས་བུ་ཐམས་ཅད་བླ་མ་སངས་རྒྱས་ཀྱི་དྲུང་དུ་སྒྲོ་འདོགས་བཅད་ཟིན་པས་ཆོས་ནི་མ་ཞུས་གསུངས། རྡོ་རྗེ་ཐེག་པ་མཆོག་གི་ལམ་ཞུགས་ཀྱང་། ། ལས་དང་ཡེ་ཤེས་ཕྱག་རྒྱ་རྩ་རླུང་དང་། ། ཕྲ་མོ་ཐིག་ལེ་ལ་སོགས་བསྒོམས་པ་ཡང་། ། ཐུན་མོང་དངོས་གྲུབ་འགྲུབ་ཀྱི་མཆོག་མིན་གསུངས། ། པཎ་ཆེན་རྣམས་དང་གྲུབ་ཆེན་གྲངས་མེད་དང་། ། བོད་ཡུལ་གསང་སྔགས་སྤྱོད་པ་འབུམ་གྱིས་ཀྱང་། ། སངས་རྒྱས་རྣམས་ཀྱི་རྡོ་རྗེའི་ཉེ་ལམ་མཆོག །
རྒྱུད་ཀུན་ལ་སྦས་བལྟས་པས་རྙེད་མ་ཡིན། ། བླ་མེད་རྒྱུད་བསྟན་རྡོ་རྗེ་རྩ་བསྟན་གྱིས། ། རྒྱལ་པོའི་ཕོ་བྲང་མཐའ་དྲུག་ཚུལ་བཞིའི་སྒོ། ། ལེགས་བསྡམས་རྡོ་རྗེ་ཚིག་གིས་སྒོ་ལྕགས་བཅུག ། གསང་འཛིན་ཆེན་པོ་རྣམས་ཀྱིས་ལྡེ་མིག་སྦས། ། རིགས་གསུམ་མགོན་དང་དེ་རྣམས་རྗེས་འབྲངས་པའི། ། འགྲེལ་པ་རྡོ་རྗེ་སྒོ་འབྱེད་ལྡེ་མིག་གིས། ། དུས་འཁོར་རིན་ཆེན་བང་མཛོད་སྒོ་གླེགས་ཕྱེ། ། རྒྱུད་ཀུན་དགོངས་པ་སྦྱོར་དྲུག་ཉིད་ཡིན་པར། ། སྐལ་ལྡན་བླ་མ་རྣམས་ཀྱིས་རྟོགས་པར་གྱུར། །
དངོས་གྲུབ་ཀུན་འབྱུང་རིན་ཆེན་སྣ་ཚོགས་དང་། ། སྦྱོར་དྲུག་ཡིད་བཞིན་ནོར་བུ་དངོས་སུ་གནང་། ། རྩོད་ལྡན་ཤིན་ཏུ་མྱུར་བར་སངས་རྒྱ་བའི། ། ཟབ་ལམ་འདི་ནི་བླ་མའི་མན་ངག་དང་། ། རྒྱལ་སྲས་འཕགས་པ་རྣམས་ཀྱི་རྒྱུད་འགྲེལ་ལས། ། བསོད་ནམས་ཤེས་རབ་སྟོབས་ཀྱིས་ཁོ་བོས་རྙེད། ། ཡིད་བཞིན་ནོར་བུ་གོས་ཧྲུལ་གྱིས་བཏུམ་ནས། ། གཏེར་དུ་སྦས་ཏེ་འཛམ་གླིང་འདི་ཉིད་ན། ། ང་ནི་ནོར་ཆེ་སྨྲས་ཀྱང་སུ་ཡིད་ཆེས། ། གང་ཞིག་ལ་ཡང་ཕན་ཐོགས་ནུས་པར་འགྱུར། །
དེ་བས་བདག་རང་འཚེ་མེད་འཚོ་སླ་བའི། ། གནས་དེར་བསྒྲུབ་པའི་རྒྱལ་མཚན་རྩེར་བཏགས་ནས། ། རྩེ་གཅིག་མི་རྟོག་སེམས་ཀྱིས་གསོལ་བཏབ་ན། ། རང་གཞན་དགོས་འདོད་འབྱུང་བར་ཐེ་ཚོམ་མེད། ། དེ་ཕྱིར་ཁོ་བོ་དབེན་པར་སྡོད་མ་དགའ། ། འཆི་མེད་བདུད་རྩི་རྙེད་ནས་ཟས་ངན་སྤོང་། ། ནོར་བུ་རིན་ཆེན་རྙེད་ནས་གསེར་ཡང་འདོར། ། མཆོག་ཐོབ་དམན་པ་འདོར་བ་ཇི་ལྟར་འཁྲུལ། ། སྔོན་ཆད་གདམ་ངག་བརྒྱ་ཕྲག་དུ་མ་བསླབས། ། འོན་ཀྱང་ད་དུང་གཞན་དག་འཚོལ་བར་འདོད། །
ད་ནི་སངས་རྒྱས་ཐམས་ཅད་བྱོན་ལགས་ཀྱང་། ། མྱུར་དུ་འཚང་རྒྱའི་ལམ་གཞན་ཞུ་བསམ་མེད། ། ཁོ་བོ་ཡོན་ཏན་གྱི་ཁྱད་པར་འགའ་ཞིག་མ་རྙེད་ཀྱི་བར་དུ་མགོ་ལ་མེ་ཤོར་བ་གསོད་པ་ལ་བརྩོན་པ་ལྟར་འབད་ནས་བསྒོམ་པའི་ཆེད་དུ་དབེན་པར་མཆིས་པ་ལ་མི་མཉེས་པ་མཆིས་ན་བཟོད་པར་འཚལ། ཞེས་པ་སྤྲིངས་ཡིག་བཻ་ཌུའི་ཕྲེང་བ་ཞེས་པ་དང་། རྣལ་འབྱོར་བདག་གིས་དཀའ་སྤྱད་ཚིག་འགའ་བཤད། ། སྔོན་ཡང་བསྟན་འདིར་མི་ལུས་ལན་འགའ་ཐོབ། ། ཁ་ཆེའི་ཡུལ་དུ་རྒྱལ་བུ་དཔལ་མིང་ཅན། ། ཟ་ཧོར་ཡུལ་དུ་བྲམ་ཟེ་དགའ་བའི་བློ། །

ཀོ་ས་ལ་རུ་ཁྱིམ་བདག་གྲགས་པའི་མིང་། ། སུམ་ཅུ་གསུམ་དུ་ནོར་བུ་དྲི་མ་མེད། ། དེ་ནས་འཕོས་ནས་ད་ལྟ་འདིར་སྐྱེས་སོ། ། ལོངས་སྤྱོད་རྒྱ་ཆེ་མངའ་རིས་ཕུན་ཚོགས་ཀྱང་། ། མཁས་པར་སྒྱུ་མ་བརྫུན་དུ་ཤེས་པ་ལྟར། ། མ་ཆགས་སྤངས་ནས་དད་པས་རབ་ཏུ་བྱུང་། ། བྱིས་པའི་དུས་ན་ཆོས་སྤྱོད་ལས་ལ་བརྩོན། ། སྐྱེ་འཆིས་འཇིགས་པས་མཚན་ལྡན་བླ་མ་བཙལ། ། དལ་བ་རྙེད་ཚེ་རྩེ་གཅིག་གསོལ་བ་བཏབ། ། བྱང་ཆུབ་འདོད་མིན་ཡིད་ལ་གཞན་མ་བསམ། ། དམ་པའི་ཆོས་ཕྱིར་ལུས་སྲོག་ཐེད་ལ་བོར། །
འབོལ་བའི་སྟན་སྤངས་སྤན་མའི་གདན་ལ་བསྡག ། ཆོས་བརྒྱད་དཔལ་བརྗེད་བཟང་པོའི་གོས་སྤངས་ནས། ། ཕྱག་དར་ཁྲོད་པ་དམན་པའི་གོས་ལ་བརྟེན། ། དེ་ཚེ་དད་པས་སྡུག་བསྔལ་ལམ་དུ་ཁྱེར། ། ལས་ངན་དབང་གིས་ལུས་ལ་ཤིག་ནད་བྱུང་། ། སྙིང་རྗེ་བཟློག་བསྒོམ་བདག་ལུས་སྦྱིན་པར་བཏང་། ། ཆོས་ཉིད་རྟོགས་པས་ཟུག་རྔུ་རང་སར་གྲོལ། ། བྱམས་པའི་དབང་གིས་གནོད་བྱེད་ཕ་མར་ཤེས། ། མཛེ་ནད་འབྱུང་པོའི་གདོན་གྱིས་བཏབ་པའི་ཚེ། ། སོ་དང་སེན་མོའི་མདོག་ཤོར་སྨིན་མ་བྱི། །
ལོ་གཅིག་ཟླ་དྲུག་འདོད་ལྷའི་བསྙེན་པ་བསྐྱལ། ། དེ་ཚེ་གདོན་གྲོལ་རྐྱེན་ངན་དཔལ་དུ་ཤར། ། སྤྲོས་བྲལ་རྣམ་དག་གདོད་ནས་གནས་པའི་དོན། ། ཁྲིད་དང་གདམ་ངག་ངོ་སྤྲོད་མ་བསྟན་པར། ། ལོ་བརྒྱད་བྱིས་པའི་དུས་ནས་གསལ་བར་མཐོང་། ། གནས་ལུགས་དོན་གྱིས་སྒྲོ་འདོགས་ལེགས་པར་བཅད། ། ཆུ་འཐུང་རྡོ་འཆའ་བདུད་རྩིའི་བཅུད་ལེན་ལ། ། ལོ་བརྒྱད་བར་དུ་དཀའ་སྤྱད་སྣ་ཚོགས་བྱས། ། བྱང་ཆུབ་འདོད་པས་ལུས་སྲོག་ཐེར་ལ་བོར། ། ཟབ་མོའི་གདམས་པས་བདེ་སྡུག་ལམ་དུ་ཁྱེར། །
ས་གཞིའི་ཁྲེ་སྟིང་ནམ་མཁའི་བླ་བྲེས་བརྒྱན། ། བྱིན་པའི་སྟན་གཏིང་ལག་ངར་སྔས་སུ་བཅུག ། འདོད་ཡོན་ཀུན་སྤངས་སྤྲང་པོའི་ཆ་བཟུང་སྟེ། ། ལང་ཚོའི་གཟི་འོད་དཀའ་སྤྱད་དྲག་པོས་བཅོམ། ། ཕ་ཡུལ་ཉེ་དྲུང་བདེ་སྐྱིད་བློས་སྤངས་ཏེ། ། བྱང་ཆུབ་འདོད་ཕྱིར་བཀྲེས་སྐོམ་སྣ་ཚོགས་མྱངས ། སྡུག་བསྔལ་བཤད་ན་དགྲ་ཡང་མཆི་མ་འཆོར། ། གཞོན་པའི་མེ་ཏོག་རྒས་པའི་སད་ཀྱིས་བཅོམ། ། སྲོད་ཀྱི་ཐུན་ལ་འདོད་ལྷའི་གཉེན་པ་བསྐྱལ། ། ནམ་ཕྱེད་ཐུན་ལ་འོད་གསལ་ངང་ལ་ཉལ། །
ཐོ་རངས་ཉམས་ལེན་སྲོག་རྩོལ་ཐབས་ལམ་བསྒོམས། ། བགྲོད་དཀའི་ལམ་ཆེན་ཚེ་འདིར་ཁོ་བོས་སྤྱད། ། སྔ་དྲོ་ཁ་ཏོན་འདོན་དང་གསོལ་བ་བཏབ། ། ཉིན་ཕྱེད་སྡེ་སྣོད་རྒྱུད་སྡེ་ཀུན་ལ་བལྟས། ། ཕྱི་དྲོ་ཕྱག་དང་གཏོར་མ་ལ་སོགས་བྱས། ། འཁོར་བའི་གནས་འདིར་ཁོ་བོས་ནོམ་པ་སྤྱད། ། སྔོན་འགྲོ་སྐྱབས་འགྲོ་སེམས་བསྐྱེད་མཎྜལ་ཕུལ། ། དངོས་གཞི་སེམས་དཔའ་གསུམ་གྱི་ཉམས་ལེན་བྱས། ། རྗེས་ལ་དམིགས་མེད་ཟབ་དང་རྒྱ་ཆེ་བསྔོས། ། ཚེ་ཐུང་འདི་ལ་སྟོང་ལོག་མ་བྱས་སོ། །
ཆོས་པའི་སོ་ནམ་ཡིན་པས་ཐོས་བསམ་བྱས། ། ཆོས་ཀྱི་རྩ་བ་ཡིན་པས་གནས་ལུགས་བསྒོམས། ། ཆོས་ལ་འབྲས་བུ་དགོས་པས་སྨོན་ལམ་བཏབ། ། སྒོ་གསུམ་ཐ་མལ་ནམ་ཡང་མ་བཞག་གོ ། ཐོག་མར་འཆི་བས་འཇིགས་པས་བླ་མ་བཙལ། ། བར་དུ་འཆི་བྲོད་དགོས་པས་ཉམས་ལེན་བྱས། ། ཐ་མར་འཆི་རྒྱུ་མེད་པས་ཉལ་ནས་བསྡད། ། མི་རྒན་ང་ཡི་ཉམས་ལེན་རྣམ་ཐར་ཡིན། ། བདག་ལ་བསྒོམ་དང་མ་བསྒོམ་ཁྱད་པར་མེད། ། བདེ་སྡུག་སྐྱེ་འཆིའི་འདུ་ཤེས་ཟད་གྱུར་ཀྱང་། །
གཞན་རྣམས་བློ་སྣ་བསྟུང་ཕྱིར་དབེན་པར་འགྲོ ། བདག་ལ་སོམ་ལས་སྒྲུབ་པ་མཛད་པར་ཞུ། ། ཞེས་སོགས་བསླབ་བྱ་ཞལ་ཐེམས་ཀྱི་ཡི་གེ་རྐྱང་འདུར་དང་འདོལ་ཆུང་གི་ཀ་བ་ལ་སྦྱར་ནས། དཔོན་སློབ་གཉིས་ནམ་ལ་བཞུད་དེ་རྒྱ་ནག་རི་བོ་རྩེ་ལྔར་ཐེགས་ནས་ཐུགས་དམ་ལ་རྩེ་གཅིག་ཏུ་བཞུགས་སོ། ། སློབ་མ་རྣམས་ཀྱིས་ཕྱོགས་ཀུན་ཏུ་འཚོལ་དུ་ཕྱིན་པས་ལོ་མང་རབ་ན་རྙེད་དེ། སློབ་མ་དབུ་ཆེ་དང་དཔོན་ཆེན་པས་གདན་འདྲེན་པ་རྟ་པ་མང་པོ་རྒྱ་ནག་ལ་བརྫངས་ཏེ། རི་བོ་རྩེ་ལྔར་ཕྱིན། ཁྱེད་བོད་ཡུལ་དུ་མི་འབྱོན་ན། ངེད་རྣམས་དུས་གཅིག་ལ་ལྕེབ་པའི་མནའ་ཕུལ་བས། ཐུགས་རྗེས་དགོངས་ནས་བོད་དུ་བྱོན།
ལམ་རྣམས་སུ་ཡང་འགྲོ་བ་དཔག་ཏུ་མེད་པའི་དོན་མཛད། སླར་རྐྱང་འདུར་དུ་ཕེབས་པ་ན། དབུས་གཙང་ཁམས་གསུམ་གྱི་སློབ་མ་དཔག་ཏུ་མེད་པ་འདུས་ཏེ། ཀློག་པ་རྣམས་ལ་དུས་འཁོར་གཙོ་བོར་བྱས་པའི་གཞུང་བཤད་དང་། སྤོང་པ་པ་རྣམས་ལ་སྦྱོར་དྲུག་གི་གདམས་པ་ལོ་དྲུག་གི་བར་དུ་གནང་བའི་མཐར། དུས་འཁོར་ད་རེས་ལས་མི་བཤད་པས་སུ་ཉན་འདོད་པ་ཤོག་གསུངས་པའི་བཀའ་ཤོག་ཕྱོགས་ཀུན་ཏུ་བཏང་ནས། ཚོགས་པ་རྒྱ་མཚོ་ལྟ་བུ་འདུས་པ་ལ་དབང་རྒྱུད་འགྲེལ་མན་ངག་དང་བཅས་པ་རྒྱས་པར་གནང་སྟེ་རྫོགས་མ་ཐག ད་འདི་ནས་བདེ་བ་ཅན་དུ་སྐྱེས་ནས་སངས་རྒྱས་ཀྱི་ཞིང་སྦྱོང་ཞིང་སེམས་ཅན་སྨིན་པར་བྱེད་གསུངས་ཤིང་། ས་ག་ཟླ་བའི་ཚེས་བཅུ་བཞིའི་ཐོ་རངས་འཇའ་འོད་དང་མེ་ཏོག་གི་ཆར་འབབ་པ་སོགས་ཆོ་འཕྲུལ་སྣ་ཚོགས་དང་བཅས་པས་མྱ་ངན་ལས་འདའ་ཚུལ་བསྟན་ཏེ། གདུང་ལ་འཇམ་དཔལ་དང་།
དུས་འཁོར་དང་། ཕྱག་རྡོར་གྱི་སྐུ་དང་། རིང་བསྲེལ་ཡུངས་འབྲུ་ལྟ་བུ་མང་དུ་བྱོན་ཏོ། ། རྗེ་འདིའི་སྲས་ཀྱི་ཐུ་བོ་ནི། རྗེ་བཙུན་སྒ་ལོ་དང་། ཀུན་མཁྱེན་ཆོས་སྐུ་འོད་ཟེར་དང་གཉིས་ཡིན་ལ། ཀུན་མཁྱེན་ཆོས་སྐུ་འོད་ཟེར་ནི། ཡུལ་ཉང་སྟོད་ཀྱི་གནས་ཨུཏྤལ་ཁ་ཕྱེ་བ་ལྟ་བུའི་གསེར་སྡིངས་སུ། གདུང་སུམ་པ་ཡབ་གྲུབ་ཐོབ་ཀྱི་རྒྱལ་པོ་གསེར་སྡིངས་པ་གཞོན་ནུ་འོད་དང་། ཡུམ་འགར་བཙུན་མ་ཤེས་རབ་རྒྱན་གྱི་སྲས་སུ་སྐུ་སྐྱེ་བ་བཟུང་།
གཡའ་མ་རའི་གཙུག་ལག་ཁང་གི་འདབས་སུ་ཡུམ་གྱི་མིང་པོ་འགར་གྲགས་པ་དབང་ཕྱུག་ལ་སྦྲུམ་མ་སྐྱོང་དུ་བཅུག་ནས། ཤིང་ཕོ་ཁྱི་ལོའི་སྟོན་འབྲིང་ཉི་མ་སྒྲ་གཅན་གྱིས་བཟུང་བ་དང་དུས་མཚུངས་པར་སྐུ་བལྟམས། ཡུམ་གྱིས་མཚན་བདག་མེད་རྡོ་རྗེར་བཏགས། ཡུམ་གྱི་ལད་མོ་བྱས་པས་ཡི་གེ་འབྲི་ཀློག་དང་། ཆོས་སྤྱོད་ཀྱི་ཁ་བཏོན་རྣམས་ཚེགས་མེད་པར་མཁྱེན། དེ་ནས་གསེར་སྡིངས་སུ་བླ་མ་དགེ་འདུན་བསྙེན་བཀུར་ཏེ། བཟོད་པ་གསོལ་ནས་གསེར་སྡིངས་པ་ཆེན་པོའི་དྲུང་དུ་ཞང་པོ་དང་ལྷན་གཅིག་ཆོས་ཉན་པ་ན། ཤིན་ཏུ་གཞོན་པས་རྩེ་ཐབས་འབའ་ཞིག་གིས་དུས་འདའ་བ་གཟིགས་ཏེ། བདག་མེད་རྡོ་རྗེ་ཁྱོད་ཀྱི་རྩེད་མགོ་དང་། ངའི་ཆོས་མགོ་འཛུགས་པ་དུས་མཉམ་དུ་བྱེད་པས།
ང་དང་ཆོས་ལ་མ་གུས་པ་ཞིག་གམ། ཞེས་བཀའ་བཀྱོན་པས་ཆོས་རྣ་བས་ཉན་ཅིང་། རྩེད་ཐབས་རྐང་ལག་གིས་བྱེད་པ་ལ་འགལ་བ་ཅི་མཆིས། ཆོས་གསུངས་པ་རྣམས་འདི་དང་འདིའོ་ཞེས་ལྷག་ཆད་མེད་པར་བསྐྱར་བས། ཀུན་གྱིས་འདི་ནི་སྤྲུལ་པ་ཞིག་གོ ། ཞེས་ཡ་མཚན་དུ་སྒྲོག་ཅིང་སྔོན་གྱི་གནས་རྗེས་སུ་དྲན་པའི་ཚུལ་བརྗོད་པས་པཎ་ཆེན་ཤཱཀྱ་ཤྲཱིའི་སྤྲུལ་པར་ཀུན་གྱིས་ཤེས་སོ། ། བླ་མ་ཡང་དགེས་ཏེ་ཡབ་ཏུ་ཞལ་གྱིས་བཞེས་ནས། དེ་ཕྱིན་གྱི་བསྟན་བཅོས་རྣམས་ཀྱི་སྦྱར་བྱང་དུ། རྣལ་འབྱོར་གྱི་དབང་ཕྱུག་ཆེན་པོ་ཞེས་མཛད་དོ། ། བཅུ་གསུམ་པ་ལ་གནས་སྙིང་པ་ཆོས་ཀྱི་རིན་ཆེན་གྱིས་མཁན་པོ།
གླང་པ་ཕང་ཐང་པ་ཤཱཀྱ་དར་གྱིས་སློབ་དཔོན་མཛད་ནས་རབ་ཏུ་བྱུང་། མཚན་ཡང་ཆོས་ཀྱི་འོད་ཟེར་དུ་བཏགས། ཡབ་གསེར་སྡིངས་པ་ཆེན་པོའི་དྲུང་དུ་སྨོན་འཇུག་གི་སྡོམ་པ་དང་། ཐོག་མར་དཔལ་འཁོར་ལོ་སྡོམ་པའི་དཀྱིལ་འཁོར་དུ་དབང་བསྐུར་བ་ཐོབ། གདམས་པ་མང་པོ་ཞིག་གསན་པའི་སྐབས་སུ། རྡོ་རྗེ་འཆང་ཆེན་གྱི་བྱིན་རླབས་ཀྱིས། ། བྱང་ཆུབ་སེམས་ལ་བརྟན་པ་ཐོབ། ། སྣང་སེམས་སྲིད་པ་ཧྲུལ་པོར་སོང་། ། འགྱུ་བ་སེམས་ཀྱི་དེ་ཉིད་མཐོང་། ། ཐམས་ཅད་རྩོལ་མེད་ལྷུན་གྲུབ་རྫོགས། །
ཞེས་ཞུས་པས། འོ་དེ་ཙུག་འོང་བ་ཡིན། ངས་ཇི་ལྟར་ངོ་སྤྲད་པ་བཞིན་དུ་ཁྱེད་ལ་པར་བཏབ་པ་བཞིན་རྩོལ་མེད་དུ་བྱུང་བ་འདི་རང་བྲོད་གསུངས་ནས། འདུས་པ་དང་། དགེས་རྡོར་གྱི་དབང་། རིམ་ལྔ་ཆོས་དྲུག་ལམ་འབྲས་སོགས་གནང་བ་ན། གནས་པ་རྩ་ཡི་དེ་ཉིད་ཤེས། ། གཡོ་བ་རླུང་ལ་རང་དབང་ཐོབ། ། བཀོད་པ་བྱང་ཆུབ་སེམས་ཀྱིས་བརྒྱན། ། ལུས་ངག་སེམས་ནི་བདེ་གསལ་སྟོང་། །
རྒྱུ་ལམ་འབྲས་བུའི་བཞུགས་ཚུལ་ཤེས། ། ཞེས་ཞུས་པས། འོ་ཅག་ཕ་བུ་ལ་དེ་ཙམ་རེ་སྟེ་རེ་སར་བྱུང་། ངས་སྙིང་པོའི་ལྡེ་མིག་གཏད་ཟིན་གྱིས། གཞོན་དུས་བཤེས་གཉེན་ཕྱོགས་མེད་གྲངས་མེད་བསྟེན་ལ། ཐེག་པ་མཐའ་དག་གི་ལུང་ནོད་ཅིག སྡེ་སྣོད་དང་རྒྱུད་སྡེ་ཐམས་ཅད་ཀྱི་སྒོ་ཕྱེ་ལ། འདོད་དགུ་འབྱུང་བའི་ནོར་བུ་རྣམས་གདུལ་བྱའི་སེམས་ཅན་རིས་མེད་པ་ལ་རང་རང་གི་སྐལ་བ་དང་འཚམས་པར་བྱིན་ཅིག སྙིང་པོ་བསྡུས་པའི་ལྡེ་མིག་གིས། ། སྒོ་ལྕགས་བཙན་ཡང་ཕྱེ་སྟེ་མཆིས། །
ཐོག་མར་ངེས་ཤེས་སྐྱེས་ན་ཡང་། ། ད་དུང་རྒྱུ་མཚན་ཕྱིས་ནས་སོམས། ། དེ་ལྟར་བྱས་ན་ཐུབ་བསྟན་དང་། ། སེམས་ཅན་ཀུན་ལ་ཕན་པ་བྱས། ། ང་ཡི་འབད་པའང་དོན་དང་བཅས། ། དེ་རིང་ཁོ་བོའི་བསམ་པ་རྫོགས། ། ཞེས་གསུངས། དགུང་ལོ་བཅོ་ལྔ་པ་ནས་ལོ་བཅུའི་བར་དུ་གསན་སྦྱོང་མཛད་པས་བུམ་པ་གང་བྱོའི་ཚུལ་དུ་མཁྱེན། དེ་ནས་ཡབ་ཀྱི་ཞལ་ནས། ཆོས་རྗེ་འཇམ་གསར་བ་དང་སྐྱེ་བ་སྔ་མ་ནས་ལས་འབྲེལ་ཡོད་པས་དེའི་དྲུང་དུ་སོང་ཞིག་ཅེས་བརྫངས་ཏེ།
འཇམ་གསར་བ་གྲུ་ཁང་ན་བཞུད་པའི་དྲུང་དུ་བྱོན་ནས། གཤེད་དམར་གྱི་དབང་གསན་པའི་ཚེ། བླ་མ་གཤིན་རྗེ་གཤེད་དུ་གཟིགས། གཞན་ཡང་དབང་བྱིན་རླབས། ཕར་ཚད་སོགས་གཞུང་གདམ་ངག་མང་དུ་གསན། ཆོས་རྗེའི་ཞལ་ནས། གཞན་བློ་བུམ་ནང་ནམ་མཁའ་ཙམ། ། འདི་བློ་ཕྱི་རོལ་ནམ་མཁའ་འདྲ། ། དེ་ཕྱིར་འདི་བློ་མཚུངས་མེད་དེ། ། མ་བྱུང་འབྱུང་བ་ཤིན་ཏུ་དཀོན། །
ཞེས་ཚོགས་སུ་བསྔགས་པ་མཛད་དོ། ། གྲུབ་ཐོབ་སེ་མོ་ཆེ་པ་ལ་དུས་འཁོར་གསན་དུ་བྱོན་པས། ཆོས་འདི་ལ་ངས་དམ་དུ་བྱས་པ་ཡིན་ཞིང་། གདམ་ངག་དང་རྒྱུད་རྫོགས་པར་ཞུ་བ་ལ་བླ་མ་ལོ་མང་དུ་བསྟེན་དགོས་པ་ཡིན་ཏེ། ང་བས་འཇམ་གསར་བ་རྒྱུད་མཐོ་བར་འདུག ཁོང་འཇམ་དཔལ་དངོས་སུ་མཐོང་བས་ངས་ཐམས་ཅད་དུས་གཅིག་ལ་བྱིན་ནས། ཆོས་འདིའི་བདག་པོ་ཁོང་ལ་གཏད་པ་ཡིན་པས། ཁྱོད་རང་ཡང་ཆོས་འདི་འདོད་ན་ཁོང་ལ་ཞུས། ཁྱོད་གཉིས་སྐྱེ་བ་མང་པོའི་དཔོན་སློབ་ཡིན་གསུངས་ནས་ཆོས་འབྲེལ་དང་བྱིན་རླབས་གནང་། དེ་ནས་གྲུ་ཁང་དུ་འཇམ་གསར་བ་ལ་དུས་འཁོར་གྱི་དབང་གསན་པའི་ཚེ།
བླ་མ་རྡོ་རྗེ་ཤུགས་དངོས་སུ་གཟིགས། འདི་ལྟར་གདའ་ཞུས་པས། རྡོ་རྗེ་ཤུགས་དངོས་ཡིན་སྙམ་པའི་དཔའ་ཡོད་པ་ཡིན། འོ་སྐོལ་དཔོན་སློབ་ལ་བགེགས་ཀྱིས་མི་ཚུགས་གསུངས། ཡེ་ཤེས་ཕབ་པའི་དུས་སཾ་སྐྲྀ་ཏའི་སྐད་མང་པོ་བྱུང་བས་ཁ་ཆེ་པཎ་ཆེན་གསང་འདུས་ལ་མཁས་པའི་བག་ཆགས་སད་པར་འདུག་གསུངས། དཀྱིལ་འཁོར་དུ་ཞུགས་པའི་ཚེ་ཡེ་ཤེས་ཀྱི་དཀྱིལ་འཁོར་མངོན་སུམ་དུ་གཟིགས། དབང་བཞི་པའི་སྐབས་སུ་ང་བཞིན་དུ་ལུས་གནད་འཆོས་ལ་མི་རྟོག་པར་ཞོག་གསུངས་པ་ཙམ་གྱིས་འགྱུ་བ་ཕྲ་རགས་ཆད་དེ་བདེ་སྟོང་ཆེན་པོའི་ཏིང་ངེ་འཛིན་མངོན་དུ་གྱུར། ཕྱིས་སྒོམ་ཁང་དུ་བསྒོམས་པས་ཉམས་རྟོགས་འུར་ལང་སྟེ། ཆོས་རྗེའི་གསུང་གིས་གསལ་བ་རབ་ཀྱི་མཐར་ཕྱིན་གདའ། གཞན་མའི་སྒོམ་ཆེན་གྱི་སྒོམ་སྲན་ལ་འོ་སྐོལ་གྱི་གདམ་ངག་འདི་ཡོད་ན་ལུང་པ་གྲུབ་ཐོབ་ཀྱིས་གང་དུ་ཡོད་དེ་གསུངས།
ཆོས་རྗེ་དེས་ཐུབ་པ་དང་འཇམ་དཔལ་དངོས་སུ་གཟིགས་པས་ངས་ལྷ་གང་སྒོམ་པ་ལྟར་ཁྱེད་ཀྱིས་མཐོང་བར་འདུག་པ་གཞན་ལ་མ་གླེང་གསུངས། ཕྱིས་རྒྱ་ནག་ནས་ཕེབས་ནས་ཀྱང་རྒྱུད་འགྲེལ་མན་ངག་དང་བཅས་པ་མང་དུ་གསན། དང་པོ་མཇལ་ནས་སངས་རྒྱས་ཀྱི་འདུ་ཤེས་ལས། ཐ་མལ་དུ་ནམ་དུའང་མ་མཐོང་གསུངས། མཚན་བསམ་པ་ཙམ་ལའང་སྤྱན་ཆབ་འབྱིན། གྲང་སོ་ལུང་དུ་འཇམ་རྒྱལ་བ་ལ་སྙུང་གནས་ཀྱི་ལུང་ཞུས་པས། སྤྱན་རས་གཟིགས་ཀྱི་ཕྱག་གིས་དབུ་ལ་ཉུལ་བའི་སྣང་བ་བྱུང་། ཁྲོ་ཕུར་ཟད་རིང་ལ་མངོན་པ་དང་། སྟག་ཐོག་ཏུ་ས་སྐྱ་པཎྜི་ཏ་ལ་སྒྲ་ཚད་སྙན་ངག་སྡེབ་སྦྱོར་བདེ་དགེ་སོགས་ཆོས་མང་པོ་དང་། པཎ་ཆེན་བི་བྷུ་ཏི་ཙནྟྲ་ལ་ཕྲེང་བ་སྐོར་གསུམ་བདེ་མཆོག
སྦྱོར་དྲུག ཁ་ཆེ་སངྒ་ཤྲཱི་ལ་ཕྲེང་བའི་དབང་དང་། ཀ་ཙན་གྱི་སྒྲ་མདོ། དཔྱལ་ཆོས་བཟང་ལ་དཔྱལ་པའི་ཆོས་སྐོར། དཔྱལ་པདྨོ་ཅན་ལ་ཆོས་དྲུག་རྣམས་གསན། ཉེར་ལྔ་པ་ལ་སྔགས་ཀྱི་མཁན་སློབ་དགེ་འདུན་དང་བཅས་པ་ལས་བསྙེན་པར་རྫོགས། སྲེའུ་ཆུང་པ་ལྕེ་མདོ་སེངྒེ་ལ་ཡོ་ག་སོགས་ཆོས་སྐོར་མང་པོ་གསན། སོ་བརྒྱད་པ་ལ་མང་མཁར་དྲིལ་ཆེན་དུ་ས་སྐྱ་པཎྜི་ཏ་ལ་དགེས་རྡོར་དབང་། སེམས་སྐྱེད། རིགས་གཏེར་གསན།
ཁོང་ཧོར་ཡུལ་དུ་ཐེགས་པའི་སྐྱེལ་གདུང་ཞུ་ཀུན་དགའ་བའི་བར་དུ་མཛད། ལྷ་སར་ཇོ་བོའི་དྲུང་དུ་མཆོད་པའི་སྤྲིན་གཏིབས་ཏེ་གསོལ་བ་བཏབ་པས་ཇོ་བོའི་སྐུ་ལ་འོད་ཟེར་འཕྲོ་བ་བྱུང་། བདག་གིས་ཚོགས་བསྐྱངས་ཆོས་བཤད་དང་། ། དབེན་པར་ཚོགས་སྤངས་སྒོམ་པ་གཉིས། ། ཚེ་འདིར་དགེ་སྟོབས་གང་ཆེ་ལགས། ། སྒོམ་པའི་གནས་མཆོག་གང་ཞིག་ལགས། ། ཞེས་ཞུས་པས། ཇོ་བོ་ཉིད་སྟོན་པ་དངོས་སུ་གསལ་བའི་གསུང་སྙན་པོས། ཁྱོད་ཀྱིས་དང་པོར་བརྩམས་པ་ནས། ། བརྩོན་པས་བསྒྲུབས་པའི་ལུས་འདི་ཡིས། །
སངས་རྒྱས་མཆོག་ཐོབ་འགྱུར་བ་ལ། ། བརྩོན་པ་དོར་བ་མ་ལེགས་སོ། ། འོན་ཀྱང་ང་ཡི་ཐེག་ཆེན་ཆོས། ། སྟོན་པར་འདོད་ན་འདི་རྣམས་སྒྲུབས། ། ལྷག་པའི་ལྷ་ནི་གྲུབ་པའི་ཕྱིར། ། སྦྱིན་སྲེག་ལན་བརྒྱ་རྩ་བརྒྱད་གྱིས། ། སྐུ་གཟུགས་འཇམ་དཔལ་རྩ་རྒྱུད་བཞིན། ། སྐྱེ་བོ་མང་པོ་ཚོགས་པར་བཞེངས། ། གསང་སྔགས་གཞུང་གདམས་མ་ལུས་པ། ། བཤེས་གཉེན་བཟང་ལ་ལུང་ཐོབ་བྱོས། །
རྒ་ནད་དབུལ་བས་སྡུག་བསྔལ་བའི། ། མི་རྣམས་ཀྱི་ནི་མགོན་སྐྱབས་གྱིས། ། དེ་ལྟར་ཁྱོད་ཀྱིས་བསྒྲུབ་གྱུར་ན། ། ཡོན་ཏན་གེགས་ཀྱི་ལས་སྒྲིབ་སེལ། ། རྟེན་འབྲེལ་འགྲིག་ནས་ཚེ་འདི་ལ། ། ཡོན་ཏན་རྒྱ་ཆེན་སྐྱེ་འགྱུར་ཏེ། ། འཇིག་རྟེན་གསུམ་གྱི་མགོན་པོ་དང་། ། འགྲོ་བའི་ཡིད་བཞིན་ནོར་བུར་འགྱུར། ། བྲག་གནས་རྡོ་རྗེའི་རྩེ་འདྲས་བརྒྱན། ། མཐོ་བའི་དགོན་པར་སྐྱེ་བོ་རྣམས། །
བྱང་ཆུབ་སེམས་མཆོག་ལ་བཀོད་ན། ། སྡིག་སྤྱོད་རྒྱལ་པོས་གནོད་མི་འགྱུར། ། བློ་ལྡན་གོང་ནས་གོང་དུ་འགྲོ ། ཞེས་ལུང་བསྟན་ཐོབ། དེར་ཆོས་རྒྱལ་རིགས་ལྡན་སོགས་བཀའ་བརྒྱུད་ཀྱི་བླ་མ་རྣམས་ཀྱང་བྱོན་ནས་ཐུགས་དམ་དབུ་ཐོག་ཏུ་བཞག་སྟེ། དུས་ཀྱི་འཁོར་ལོའི་ཆོས་སྐོར་གྱིས་འགྲོ་བ་ལ་ཕན་ཐོགས་པར་ལུང་བསྟན། དེ་ནས་གསེར་སྡིངས་སུ་ཞི་བའི་སྦྱིན་སྲེག་བརྒྱ་རྩ་མཛད། སོ་དགུ་པ་ལ་ཧོར་དམག་བོད་དུ་ལྷགས་དུས་སེམས་ཅན་མང་པོའི་སྲོག་བསྐྱབས། བཟང་སྨན་གྲུབ་གླིང་གི་དགོན་པ་བཏབ། འགྲོ་མགོན་འཕགས་པ་དང་མཆིམས་ཆེན་པོ་ནས།
རྫ་ཆུང་མངལ་སྡེའི་དཀའ་ཐུབ་ཞུས་པ་ཡན་ལ་བླ་མ་གྲངས་མེད་པ་བསྟེན། བོད་དུ་འགྱུར་རོ་འཚལ་གྱི་ཆོས་ཇི་སྙེད་པ་གསན་ཅིང་། ལན་རེ་གཟིགས་པ་ཙམ་གྱིས་མཁྱེན་པས་ཀུན་མཁྱེན་དུ་གྲགས་ལ། ཉིན་མཚན་གྱི་སྣང་བ་མཐའ་དག་འོད་གསལ་ཁོ་ནར་འཆར་བས། འགྲོ་མགོན་འཕགས་པས་ཆོས་སྐུ་འོད་ཟེར་དུ་མཚན་གསོལ། འདོལ་ཆུང་ཆོས་འཁོར་ཆེན་མོའི་དུས་སྡེ་སྣོད་འཛིན་པ་རྒྱ་མཚོའི་དབུས་སུ་སྨྲ་བའི་སེང་གེར་གྱུར་ཅིང་སྙན་པས་ས་ཐམས་ཅད་ཁྱབ། རྣམ་རྒྱལ་འཁོར་བདེ་དགེས་འདུས་པ་དུས་འཁོར་སོགས་ཐུགས་དམ་གྱི་ལྷ་དཔག་ཏུ་མེད་པའི་ཞལ་གཟིགས། ཕར་ཕྱིན་སྤྱོད་འཇུག་གསུངས་ཚེ། གང་འདིར་སྟོན་པ་ཆོས་ཀྱི་ཆར་འབེབས་ཀྱིས། ། གང་དག་ཉན་པར་འདོད་པ་འདི་བྱོས་ཤིག །
ཅེས་གསུངས་པ་ན། སྐུའི་སྒོ་ཐམས་ཅད་ནས་འོད་ཟེར་སྣ་ཚོགས་འགྱེད་ཅིང་བསྡུས། གཞན་གྱིས་བལྟས་ན་གཏི་མུག་གི་བག་ཞད་ཆེ་བ་གཅིག་འདུག་ནའང་། ཁོ་བོ་ལ་དགེ་སྦྱོར་གྱི་བོགས་སུ་འགྱུར་བ་ཞིག་གདའ་གསུངས་ནས་མནལ་མཛད། ཁོ་བོ་རྨི་ལམ་རང་རྒྱུད་པ། ། རྨི་བ་ཡོངས་ཡེ་མ་དྲན་པ། ། བཤད་ཉན་སྒོམ་ལ་སྒྲིབ་པ་ལྔས། ། སྒྲིབ་པ་ནམ་ཡང་འབྱུང་མ་ལགས། ། ཞེས་གསུངས། མཉམ་རྗེས་ཀྱི་དབྱེ་བ་མེད་པར་མཉམ་གཞག་འབའ་ཞིག་གིས་དུས་འདའ།
ཉང་ཆུ་ལ་མ་བྱིང་བར་ཞབས་ཆུ་ལ་རེག་ཙམ་མཛད་དེ་བྱོན། གསེར་སྡིངས་སུ་གཙུག་ལག་ཁང་བརྩིགས་པའི་ཚེ་ས་སྐམ་པོ་ལ་ཆུ་བརྡོལ། བསམ་ན་ཤེས་པ་ཙམ་ལས་འདས་པའི་མངོན་པར་མཁྱེན་པ་ཐོགས་མེད་དུ་མངའ། རང་ཉིད་ཀྱིས་གསན་པའི་ཆོས་རྣམས་སློབ་མའི་ཚོགས་ལ་སོ་སོར་གཏད། སློབ་དཔོན་འོད་ཟེར་མགོན་གདན་སར་བསྐོས་ཏེ་དབེན་གནས་བྱ་གཏང་དུ་ཐེགས་ནས། དོན་དགུ་པ་ཆུ་ཕོ་འབྲུག་ལོ་ཧོར་ཟླ་གསུམ་པའི་ཉེར་དགུ་ལ་ནམ་མཁར་ཟླ་བ་ལྟ་བུ་ལ་ཚོམ་བུ་སོ་གཉིས་འོད་ལྔས་བསྐོར་བ་ཐལ་བྱུང་སྟེ་གྱེན་ལ་འགྲོ་བ་དང་། ལྷའི་སྤོས་དང་རོལ་མོའི་སྒྲ་དང་བཅས་ཏེ་སྐུའི་བཀོད་པ་བསྡུས་སོ། ། སྐུ་གདུང་བཞུས་པས་ཐུགས་ལྗགས་རང་བྱོན་ཏེ་ཐུགས་དགེ་སྡིངས་དང་། ལྗགས་གསེར་སྡིངས་ཀྱི་གདུང་ཁང་ན་བཞུགས་ཤིང་། གདུང་ཕལ་ཆེ་བ་བྱ་བཏང་གི་མཆོད་རྟེན་ན་བཞུགས།
ཀུན་སྤངས་ཆེན་པོས་ཀྱང་དགེ་སྡིངས་སུ་ནང་རྟེན་སྟོན་པའི་གསེར་སྐུ་དང་། ཕྱི་རྟེན་རྣམ་རྒྱལ་མཆོད་རྟེན་བཞེངས་སོ། ། བདག་ཉིད་ཆེན་པོ་དེའི་སྲས་ཀྱི་ཐུ་བོ་ཞང་ཀུན་སྤངས་ཆེན་པོ་ནི། ཡུལ་གཡས་རུ་བྱང་གི་ངབ་འཕྱར་སྤངས་ཁང་དུ། ཡབ་འབྲོ་རྗེ་དབང་ཕྱུག ཡུམ་གཉག་མོ་ལྕམ་མོའི་སྲས་སུ་ཆུ་མོ་ཡོས་ལ་སྐུ་འཁྲུངས། དགུང་ལོ་ལྔ་པ་གཉག་ཚར་ས་སྐྱ་པཎྜི་ཏ་སེམས་བསྐྱེད་གསུངས་པ་ལ་མའི་པང་ནས་གསན། བདུན་པ་ལ་འཁྱོག་དཔོན་རྫོང་པའི་དྲུང་དུ་དགེ་བསྙེན་མནོས། དགུ་པ་ལ་འཁྱོག་ཞང་གིས་མཁན་པོ། རྫོང་པས་སློབ་དཔོན་མཛད་ནས་རབ་ཏུ་བྱུང་།
མཚན་ཐུགས་རྗེ་བརྩོན་འགྲུས་སུ་བཏགས། ཉི་ཤུ་པ་ལ་གཡས་རུ་ཕྱི་འབྲུབ་དགོན་གསེར་དུ་ལྷ་བཙུན་བསོད་ནམས་སྙིང་པོས་མཁན་པོ། མདོག་ལྷོད་པ་ཤཱཀྱ་བྱང་ཆུབ་ཀྱིས་ལས་སློབ། བསོད་བློ་བས་གསང་སྟོན་མཛད་ནས་དད་པའི་དགེ་སློང་ལྔ་བཅུའི་དབུས་སུ་བསྙེན་པར་རྫོགས། ཀུན་མཁྱེན་ཆོས་སྐུ་འོད་ཟེར། འགྲོ་མགོན་འཕགས་པ། སངས་རྒྱས་འབུམ། ཤངས་པ་དཀོན་བརྩེགས། ལྷ་བཙུན་དགོན་གསར་བ། རྡོ་རྗེ་འཇམ་དབྱངས་པ།
རིག་པའི་སེངྒེ། མདོག་ལྷོད་པ། མཁན་ཆེན་མཆིམ་པ། མཁས་པ་གཉན་སྟོན་ལ་སོགས་པ་བླ་མ་དམ་པ་རྣམས་བསྟེན། མདོ་མངས། བྱམས་པ་དང་འབྲེལ་བའི་ཆོས་སྡེ་ཉི་ཤུ། མངོན་པ་གོང་འོག ཚད་མ་སྡེ་བདུན། རིགས་གཏེར། ཀ་ལཱ་པ།
སྨྲ་སྒོ་མཚོན་ཆ། འདུལ་བ་མདོ་རྩ། ལུང་སྡེ་བཞི། འབུམ་ཉི་ཁྲི། བརྒྱད་སྟོང་པ། བསྡུས་པ། དེ་དག་གི་རྒྱ་འགྲེལ། སྤྱོད་འཇུག བསླབ་བསྡུས་རྣམས་གསན་ཅིང་མཁས་པར་སྦྱངས། ཁྲོ་ཕུ་བ་ལ་བདེ་ཆེན་རལ་གཅིག་སོགས་ཁྲོ་ཕུའི་ཆོས་རྣམས་གསན།
མ་འོང་པ་ན་ཇོ་ནང་དུ་ཡུན་རིང་དུ་བཞུགས་ནས་བསྟན་པ་ལ་ཕན་ཞེས་ལུང་བསྟན། འགྲོ་མགོན་ཕྱག་ན་གཤེགས་པའི་ཆོས་འཁོར་གྱི་ཚེ་ལུང་རིགས་སྨྲ་བའི་མཆོག་ཏུ་གྲགས། དེའི་དུས་ན་རྟོག་གེ་ལ་ཆུ་མིག་པ་སེངྒེ་དཔལ་མཁས་པར་གྲགས་པས། ཁོང་གིས་དཔལ་ལྡན་ཆོས་ཀྱི་གྲགས་པ་ལ་ལན་མེད་ཀྱི་ཐལ་འགྱུར་བཅུ་གསུམ་ཡོད་ཅེས་གསན་པས། ཁོང་སྣར་ཐང་ན་བཞུགས་པའི་དྲུང་དུ་བྱོན་ནས། ཁོང་གི་གྲུབ་མཐའ་ལ་ཞག་མང་པོའི་བར་དུ་བརྩོད་ནས་དཔལ་ལྡན་ཆོས་ཀྱི་གྲགས་པའི་ལན་དུ། ངས་ཁྱེད་ལ་ལན་མེད་ཀྱི་ཐལ་འགྱུར་འདི་རྣམས་སོང་བ་ཡིན་ནོ་ཞེས་གྲངས་འཛིན་ཅིང་། ཕྱག་ལ་རི་མོ་མཛད། འཇམ་སྒེག་ལ་སོགས་པའི་མཁས་པ་ཆེན་པོ་རྣམས་ལུང་རིགས་ཀྱིས་བཏུལ། ཆུ་མིག་གི་ཆོས་འཁོར་སྔ་མ་ཕར་འདྲི་བ་དང་།
ཕྱི་མ་ལ་ལན་འདེབས་པ་ལ་འགྲན་ཟླ་དང་བྲལ་བར་གྱུར་ཏོ། ། དོན་མོ་རི་དང་འདར་ཆོས་སྡིངས་སུ་ཕར་མངོན་དབུ་ཚད་ཀྱི་འཆད་ཉན་དང་འཁྱོག་པོ་ཆེའི་གདན་ས་ལོ་མང་དུ་མཛད། དེའི་ཚེ་རྐྱང་འདུར་དུ་ཆོས་བར་ལ་བྱོན་ནས། ཀུན་མཁྱེན་ཆོས་སྐུ་འོད་ཟེར་བ་ལ་སྦྱོར་དྲུག་རིགས་མི་འདྲ་བ་མང་པོ་གསན་དུས། རྣམ་པ་ཐམས་ཅད་པའི་སྐུ་རགས་པ་བསམ་གྱིས་མི་ཁྱབ་པ་དང་། ཕྲ་བ་སེན་མོའི་སྟེང་ན་བཞུགས་པ་འཛམ་བུའི་གླིང་དུ་མི་ཤོང་སྙམ་པ་དང་། ནང་གི་དབང་པོ་དྲུག་གི་ཏིང་ངེ་འཛིན་གྱི་ཡུལ་དྲུག་ལ་འབྱམས་ནས་འགྲོ་བ་བྱུང་། དེ་ནས་དུས་འཁོར་རྒྱུད་འགྲེལ། གསང་འདུས་འཕགས་སྐོར། བདེ་མཆོག་རྩ་སྡོམ།
ཀྱེ་རྡོར་ས་ལུགས། རྔོག་ལུགས། གདན་བཞི། མ་ཡ། ཡོ་ག བྱ་སྤྱོད་ཀྱི་དབང་རྗེས་གནང་རྒྱུད་འགྲེལ་གཞུང་བཤད་མན་ངག་དང་། ལམ་འབྲས་རིམ་ལྔ། ནཱ་རོ། ནཻ་གུ ། གྲུབ་སྙིང་སོགས་ཆོས་རྣམས་བུམ་པ་གང་བྱོར་གསན།
གསང་མཚན་མི་བསྐྱོད་རྡོ་རྗེར་བཏགས། དེ་ནས་རྐྱང་འདུར་དུ་འཇམ་གསར་བའི་གདན་སར་བཞུགས་ནས་ཆོས་རྗེའི་ཆོས་དུང་བཏང་སྟེ། འཆད་རྩོད་རྩོམ་གསུམ་གྱིས་བསྟན་པ་རྒྱས་པར་མཛད། དོལ་པོ་བ་ཡེ་ཤེས་མགོན་པོ་ལ་སྲོག་རྩོལ་གསན་ཏེ། རྐྱང་འདུར་དུ་འདག་སྦྱར་མཛད་ནས་སྦྱོར་དྲུག་བསྒོམས་པས་ཉམས་སྣང་འུར་ལང་ཞིང་མངོན་ཤེས་ལྔ་གྲུབ། གེགས་ཀྱི་རྣམ་པ་མང་དུ་བྱུང་སྟེ། བདེ་བ་ཅན་དུ་གདན་འདྲེན་པ་ཡིན་ཟེར་ནས་བསུ་བའི་བཀོད་པ་བསམ་གྱིས་མི་ཁྱབ་པ་བྱུང་། དེའི་དུས་སུ་བུད་མེད་གཅིག་གིས་ལྡེ་མིག་གཅིག་ཁྱེར་བྱུང་ནས་སྒོ་ཞིག་ལ་སྒོ་ལྕགས་བརྒྱབ་འདུག་པ་དེ་ལ་བཀལ་སོང་། དེ་སྒོ་ཕྱེ་ཤིག་པའི་བརྡར་དགོངས་ནས་སྒོ་ཕྱེ་སྟེ། དེ་ནས་ལུས་སྦྱོང་གི་མག་ངག་བྱུང་བ་བཞིན་མཛད་པས་རླུང་ལྔ་སྟོབས་སུ་གྱུར་ཏེ།
རེས་ཕྱག་ཡ་རེ་ལ་མི་བདུན་བདུན་གྱིས་བཟུང་བ་ཕྱོགས་གཅིག་ཏུ་འཕངས་ཀྱང་གནོད་པ་མི་འབྱུང་། རེས་མི་མང་པོས་འགུལ་བསྐྱོད་མི་ནུས། རེས་བསིལ་བས་མི་རྣམས་འདར་ཞིང་འཁྱག རེས་ཚ་གདུང་གིས་ལུང་པ་འགེང་པ་བྱུང་ཞིང་། དེ་ཐམས་ཅད་ཀུན་མཁྱེན་ཆོས་སྐུ་འོད་ཟེར་གྱིས་དགེ་སྡིངས་ནས་གཟིགས་ཏེ་བྱོན་པ་ན། རྗེ་འདིས་ཀྱང་མཁྱེན་ནས་སློབ་མ་རྣམས་བླ་མ་དང་མཇལ་བར་འདུག་གི་གསོལ་བ་ཐོབ་གསུངས། སང་བླ་མ་བྱོན་ཏེ། ད་རེས་ཁྱེད་སྐུ་གཤེགས་ན་སྐུ་བཞི་ལ་འབྱོར་བ་འདུག་སྟེ། གདུལ་བྱ་མང་པོའི་དོན་དུ་བཞུགས་དགོས་སོ་གསུངས་ནས་སྲོག་གེགས་དེ་བསལ་ནས། བདེ་བ་ཅན་དུ་བསུ་བ་དེ་རྣམས་ད་རེས་གདན་མི་འདྲོངས་པ་འདུག་ཟེར་ནས་གྱེས་པའི་སྣང་བ་བྱུང་།
དུས་འཁོར་བ་ཤར་པ་ཡེ་ཤེས་རིན་ཆེན་པ་དང་རྣལ་འབྱོར་སེངྒེ་འབུམ་སོགས་བོད་ན་སྦྱོར་དྲུག་མི་འདྲ་བ་ཡོད་ཟེར་ཚད་ལ་ཡང་གསན་པ་མཛད། མང་མཁར་གནས་གསར་དུ་བླ་མ་འཇམ་དཔལ་བ་ལ་མདོ་སྒྱུ་སེམས་གསུམ་གསན་པས། མནལ་ལམ་དུ་མཁར་བདུན་རིམ་སྐས་བདུན་བདུན་བཙུགས་པ་ལ་འཛེགས་པས་རྩེ་མོར་ཕྱིན་ཏེ་ཏིང་ངེ་འཛིན་གྱིས་སྣང་བ་རྒྱ་ཆེན་གཟིགས། ཉིང་ཕུག་པ་སངས་རྒྱས་འབུམ་ལ་རྫོགས་ཆེན་གསན། དེ་ནས་འཆད་ཉན་གྱི་སྤྲོས་པ་བཅད་དེ་ཁ་རག་ཏུ་བྱོན་ནས་དབྱར་བཞུགས་མཛད། དེ་ནས་རི་ཁྲོད་རྣམས་སུ་སྦྱོར་དྲུག་དང་སྨར་ཁྲིད་བསྐྱངས་པས་ཀུན་སྤངས་ཆེན་པོར་གྲགས། བསེ་མཁར་ཆུང་གི་གཙུག་ལག་ཁང་གསོས་ཤིང་འབྲོག་མིའི་སྐུ་འབུམ་ལ་གསེར་གསོལ་བས། མི་མ་ཡིན་རྣམས་ཀྱིས་བསེ་མཁར་ཆུང་པ་དེ་ད་ཡང་འདིར་བྱུང་ཞེས་སྒྲོག་པ་གསན། དེར་ཇོ་མོ་ནགས་རྒྱལ་མ་བྱུང་སྟེ། ཁྱེད་ལ་གནས་ལེགས་པ་གཅིག་འབུལ་ཞེས་ཞུ་བ་ལ་ལོ་གསུམ་ནས་འབྱོན་པར་ཞལ་གྱིས་བཞེས།
སྦྱོར་དྲུག་རྫོགས་པར་བཏོན་པས་བཀའ་གཉན་པར་བྱུང་བས་ལྷ་སར་བྱོན་ནས། ཇོ་བོ་རྣམ་གཉིས། ཁྱད་པར་དུ་བཅུ་གཅིག་ཞལ་གྱི་དྲུང་དུ་ཉིན་མཚན་དུ་གསོལ་བ་དྲག་ཏུ་བཏབ་པས། ཁྲིད་ཡིག་བྲི་བ་དང་། ཁྲིད་ཡིག་རྫོགས་པར་བསྟན་པས་འགྲོ་ཕན་རྒྱ་ཆེན་པོ་འབྱུང་བའི་གནང་བ་ཐོབ། དེ་ནས་ལྷུན་པོ་རྩེ་སོགས་གཡས་རུ་རི་ཁྲོད་དུ་སྒྲུབ་པ་མཛད། དེ་ནས་ཇོ་མོ་ནང་དུ་ཕེབས་མ་ཐག་གདུལ་བྱ་འུར་ཏེ། གཙོ་བོར་དུས་འཁོར་རྒྱུད་འགྲེལ་གྱི་དུས་ཆོས་གསུངས་ཤིང་། སློབ་མ་བརྒྱ་སྟོང་མང་པོར་སྦྱོར་དྲུག་གི་ཁྲིད་ཚན་ལྔ་དྲུག་དུས་མཉམ་དུ་གནང་། ཁྱད་པར་དུ་མཁའ་སྤྱོད་བདེ་ལྡན་དུ་བྱོན་པའི་ཚེ།
ཆོས་རྒྱལ་རིགས་ལྡན་སོགས་བཀའ་བརྒྱུད་ཀྱི་བླ་མ་རྣམས་བྱོན་ནས་བྱིན་རླབས་དང་ལུང་བསྟན་མཛད། བསེ་མཁར་ཆུང་དུ་ཐོག་མ་དང་། སེག་རྫོང་དུ་བར་དང་། གནས་དེར་ཐ་མར་དགེ་བའི་མཚན་མ་ཐོབ་ནས་དུས་ཀྱི་འཁོར་ལོའི་རྒྱུད་ཀྱི་སྙིང་པོ་རྩ་འགྲེལ་དང་། ཐོག་ཐ་བར་དགེའི་ཁྲིད་ཡིག་མཛད། དགེ་བའི་བཤེས་གཉེན་དཔག་ཏུ་མེད་པ་འདུས་པ་ལ་དུས་ཀྱི་འཁོར་ལོ་གཙོ་བོར་གྱུར་པའི་གསང་སྔགས་གསར་རྙིང་གི་དབང་བསྐུར། རྒྱུད་འགྲེལ་གྱི་བཤད་པ། མན་ངག་གི་ཁྲིད་རིམ་རྣམས་རྒྱ་ཆེར་བསྩལ། ས་སྐྱ་དཔོན་ཆེན་སོགས་སྐྱེ་བོའི་ཚོགས་མང་པོ་ལའང་སོ་སོའི་སྐལ་བ་དང་འཚམས་པར་ཆོས་ཀྱིས་ཚིམས་པར་མཛད་པས་ཇོ་ནང་པ་ཆེན་པོ་ཞེས་ཕྱོགས་ཀུན་ཏུ་གྲགས་པར་གྱུར། ཆུ་ཕོ་བྱི་བ་ལོ་ལ་མར་མེ་འཆི་ཁར་གསལ་བྱ་བ་ཡིན་གསུངས་སྐུ་ཁམས་བཟང་བའི་ངང་ནས་སློབ་མ་རྣམས་ལ་ཆོས་རྣམས་རྫོགས་པར་གཏད།
དེ་ནས་དགུན་སྨད་སྐུ་ཚེའི་འདུ་བྱེད་བཏང་ཡང་བྱང་སེམས་རྒྱལ་བ་ཡེ་ཤེས་བ་གདན་ས་ལ་བསྐོ་བའི་ཆེད་དུ་སྲོག་རྩོལ་བརྟེན་ནས་འཚོ་བའི་འདུ་བྱེད་བྱིན་གྱིས་བརླབས་ཏེ། ཟླ་བ་ཕྱེད་ཙམ་ན་བྱང་སེམས་པ་ལ་མགུལ་ཆམ་བྱུང་ཡོད་པ་ལ་ཕན་ན་མྱུར་དུ་ཤོག་གསུངས་པས། བྱོན་པ་ན། ང་ད་ལོ་མེ་ཏོག་ཁྲ་ཆིལ་བའི་དུས་ལ་འཆི་རྩིས་ཡིན་པས། མདང་ཞག་གློ་བུར་དུ་རྩ་བསྡུས་པ་གཅིག་བྱུང་། ངེད་འཆི་དུས་ཁྱེད་དང་འཕྲད་དགོས་པ་ལ་མ་སླེབ་པ་ལ། ང་དུས་ཀྱི་འཁོར་ལོའི་རྣལ་འབྱོར་ཡིན། ཁྱེད་ཀྱིས་བསྟུངས་ན་ངས་བསྲིངས་པས་ཆོག་སྙམ་སྟེ་རླུང་སྦྱོར་འགའ་བྱས་པས་རྩ་སོར་ཆུད་དེ་འཆི་བ་བསླུས་བདོག་གསུངས། སྐུ་ཁམས་བཟང་ཞིང་ཕྱག་རྩ་བདེ་ན་གཤེགས་པའི་རྟགས་ཅི་ལགས་ཞེས་ཞུས་པས། རླུང་སེམས་ལ་དབང་ཐོབ་པ་འགྲོ་བ་ལ་རྟགས་ཅི་དགོས།
དོ་ཞག་ངས་བར་དོར་ཕྱིན་ནས་འཇིག་རྟེན་གྱི་ཁམས་མང་པོའི་བར་དོའི་སེམས་ཅན་ཚད་མེད་པ་བསྒྲལ། སངས་རྒྱས་ཀྱི་ཞིང་ཁམས་མང་པོ་བལྟས་ཤིང་། བདེ་བ་ཅན་དང་། དགའ་ལྡན་དང་། ཤམྦྷ་ལར་ཡང་ཕྱིན། བདེ་བ་ཅན་ན་རིན་པོ་ཆེ་པདྨོ་ཁ་ཕྱེ་བ་སོགས་སྐྱེ་སྒོ་མང་པོ་གདའ་ཡང་། མཚན་ཉིད་ཀྱི་དུས་ནས་བྱམས་པའི་དྲུང་དུ་སྒྲོ་འདོགས་གཅོད་སྙམ་ནས་འདུན་པ་དྲག་པོས་རྟེན་འབྲེལ་བསྒྲིགས་ཤིང་། ཁྲོ་ཕུ་བ་དང་དཔོན་སློབ་ཐམས་ཅད་རྟེན་འབྲེལ་འགྲིག་པ་གཅིག་བྱུང་བས། ད་འདི་ནས་བར་དོ་རིགས་མཐུན་དུ་བྱས་ནས་སེམས་ཅན་དཔག་ཏུ་མེད་པ་བསྒྲལ། དེ་ནས་དགའ་ལྡན་དུ་འགྲོ་གསུངས་ནས་བྱང་སེམས་པ་གདན་སར་བསྐོས།
བྱང་སེམས་པ་སྐུ་ཁམས་འཁྲུགས་པ་ན། ང་འགྲོ་བའི་རྩིས་ཡིན་ཏེ། ང་སོང་ན་དེའི་རྐྱེན་གྱིས་ཁྱེད་ཀྱང་འགྲོངས་པར་འདུག་པས། ཁམས་མ་གསོས་ཀྱི་བར་དུ་ངས་བསྡད་དོ་གསུངས་ནས་ཞག་ཉི་ཤུ་ལྷག་ཏུ་ཉིན་རེ་བཞིན་ཆོས་ཟབ་མོའི་འབེལ་གཏམ་མཛད། དོན་གཅིག་པ་ཆུ་མོ་གླང་གི་དཔྱིད་འབྲིང་ཉི་ཤུ་ལྔའི་ཐོ་རངས་བྱང་སེམས་པ་ལ་རྡོ་རྗེ་སློབ་དཔོན་དུ་དབང་བསྐུར་བའི་ཆོ་གས་རྡོ་རྗེ་དྲིལ་བུ་གནང་ནས། ཁྱེད་ཀྱི་ཁམས་ནི་སོར་ཆུད་འདུག ད་ང་འགྲོ་བ་ཡིན། རོ་འདི་ཤི་མ་ཐག་བསྲེགས་ཀྱང་ཆོག ང་རོའི་ནང་དུ་འོད་གསལ་བསྒོམ་ཞིང་བསྡོད་བྱ་བའི་ལུགས་མིན། ཀུན་སྤངས་ཀྱི་བྱ་བ་མཐར་ཕྱིན།
དགའ་སྤྲོ་དང་བཅས་པས་གསོལ་བ་ཐོབ་གསུངས་ཏེ་མྱ་ངན་ལས་འདས་སོ། ། དེ་ནས་ཞག་བདུན་ན་སྐུ་གདུང་བཞུས་པས་དུས་འཁོར་ལ་སོགས་པའི་རྟེན་མང་པོ་དང་། རིང་བསྲེལ་ཡུངས་འབྲུ་ལྟ་བུའི་ཕུང་པོར་གྱུར། དགེ་འདུན་ཁྲི་ཕྲག་གཅིག་འདུས་ཏེ་སྐུ་འདད་བྱས། སྐྱིད་ཕུག་ཏུ་སྐུ་འབུམ་དང་། དགའ་ལྡན་དུ་སྐུ་འབུམ་ཆེ་བ་དང་སྐུ་འདྲ་རིན་པོ་ཆེ་བཞེངས་སོ། ། རྗེ་འདིའི་སློབ་མའི་ཚོགས་རྒྱ་མཚོ་ལྟ་བུ་ལས་ཡོངས་སུ་གྲགས་པ་ནི། ཁྲོ་ཕུ་རིན་པོ་ཆེ་བསོད་ནམས་སེངྒེ། འཇམ་དབྱངས་བཞི་ཐོག་པ། ཀུན་སྤངས་གྲགས་རྒྱལ་བ།
འཇམ་དབྱངས་མཁོན་སྟོན་ཐུགས་རྗེ་རིན་ཆེན་སོགས་ས་སྐྱ་པའི་ཆེན་པོ་རྣམས་དང་། བྱང་སེམས་རྒྱལ་བ་ཡེ་ཤེས། ལ་སྟོད་དབང་རྒྱལ། མུ་མེ་བྲག་ཁ་བ། སྲོན་པ་ཀུན་རྒྱལ་རྣམས་ལ་ཀུན་སྤངས་བུ་བཞིར་གྲགས་པ་དང་། ཀུན་མཁྱེན་འཕགས་འོད། མཁས་བཙུན་ཡོན་ཏན་རྒྱ་མཚོ། བླ་མ་རིན་ཆེན་དཔལ་བཟང་རྣམས་སོ། ། ཀུན་སྤངས་ཆེན་པོའི་ཐུགས་ཀྱི་སྲས་མཆོག་བྱང་སེམས་རྒྱལ་བ་ཡེ་ཤེས་ནི། ཡུལ་ཁམས་ཀྱི་རྟའི་རྔོག་གདོང་།
ཡབ་ཡོན་ཏན་ཤེས་རབ། ཡུམ་བཟང་མོ་ཞེས་པའི་སྲས་སུ་མེ་མོ་སྦྲུལ་ལོར་འཁྲུངས། ཆུང་ངུའི་དུས་སུ་ཆོས་རྗེ་ཀརྨ་པ་ཤིས་ཕ་དེ་མི་འདོད་བཞིན་དུ་བླངས་ནས། བློ་གྲོས་སེངྒེ་དང་། མདོག་ཤཱཀྱ་བྱང་ཆུབ་ལས་རབ་ཏུ་བྱུང་། ཀརྨ་པ་ཤི་ལ་ཀརྨ་པའི་ཆོས་སྐོར་མཐའ་དག་གསན། དེ་ནས་དབུས་སུ་ཕེབས་ནས་མཚུར་ཕུར་ཀརྨ་པའི་གསོལ་ཀ་པ་ཡང་མཛད། ཀརྨ་པས་རི་ཁྲོད་འགྲིམས་ཤིང་རྩེ་གཅིག་ཏུ་སྒོམས་ཤིག་དོན་གཉིས་འགྲུབ་བོ་ཞེས་ལུང་བསྟན། དེ་ནས་གསང་ཕུར་འོད་ཟེར་མགོན་པོ་དང་། ཟུལ་ཕུ་བ་བསོད་ནམས་རིན་ཆེན་ལས་བསྙེན་པར་རྫོགས་ཤིང་།
མདོ་རྩ། ཕར་ཕྱིན། སྤྱོད་འཇུག་རྣམས་གསན། གཡའ་ལུང་པ་ལས་བྱམས་ཆོས་ལྔ། མངོན་པ། ལམ་རིམ་གསན། ཆོས་རྒྱལ་འཕགས་པ་ལ་སེམས་བསྐྱེད། བདེ་མཆོག་མ་ཡ་སོགས་གསན། འཇམ་དབྱངས་བཞི་ཐོག་པ་ལ་དུས་འཁོར་རྒྱུད་འགྲེལ། འཕགས་སྐོར།
བདེ་དགེས། འཇིགས་བྱེད། རིགས་ཚོགས་གསན། དུས་འཁོར་བ་ཡེ་ཤེས་རིན་ཆེན་ལ་དུས་འཁོར་རྒྱུད་འགྲེལ་གསན། ཁ་ཆེ་པཎྜི་ཏ་བི་ལ་ཤྲཱི་གྲུབ་པ་དཔལ། གྲགས་ཆེན་པ་སོགས་བླ་མ་མང་པོ་ལས་སྡེ་སྣོད་རྒྱུད་སྡེའི་བཀའ་ལུང་ཕལ་ཆེ་བ་གསན། ཁྱད་པར་ཇོ་ནང་དུ་ཀུན་སྤངས་ཆེན་པོ་གཙོ་བོར་བསྟེན་པས། དུས་འཁོར་སོགས་ཆོས་རྣམས་བུམ་པ་གང་བྱོའི་ཚུལ་དུ་གནང་། མངོན་ཤེས་ལྔ་གྲུབ། ང་བདུན་པ་ལ་ཇོ་ནང་གི་གདན་སར་བཞུགས་ནས་ཆོས་འདི་གཙོ་བོར་སྟོན་པའི་འཕྲིན་ལས་རྒྱས་པར་མཛད།
དགའ་ལྡན་པ་ཀུན་བསོད་ལ་སོགས་དགེ་བའི་བཤེས་གཉེན་ཆེན་པོ་མང་པོ་དང་། དཔོན་ཆེན་བྱང་རྡོར་ལ་སོགས་པའི་མི་ཆེན་པོ་རྣམས་ཀྱིས་ཀྱང་ཞབས་ལ་གཏུགས། མདོ་སྡེ་ལུང་སྦྱོར་ཆེ་ཆུང་། རྒྱུད་སྡེ་ལུང་སྦྱོར་ཆེ་ཆུང་། རྡོ་རྗེ་ཐེག་པའི་བཅུད་ལེན་སོགས་བསྟན་བཅོས་ཡང་མང་དུ་མཛད། མཐར་གཙང་པོ་བརྒལ་ཏེ་ཆོས་དབྱིངས་ཕུག་མོའི་གནས་སུ་རྩེ་གཅིག་ཏུ་སྒྲུབ་པ་ལ་བཞུགས། རེ་བཞི་པ་ལྕགས་ཕོ་སྤྲེའུ་ལ་མཁས་བཙུན་པ་གདན་སར་བསྐོས་ནས་དཔྱིད་ཟླ་ར་བའི་ཚེས་བཅུ་ལ་གཤེགས། སྟེང་ཕྱོགས་འོག་མིན་གྱི་ལྷ་གནས་ན་བཞུགས་སོ་ཞེས་ཀརྨ་པ་རང་བྱུང་རྡོ་རྗེས་གསུངས་སོ། ། རྗེ་འདི་ཉིད་ལ་རྒྱུད་འཆད་པ་ལ་མཁས་པ་དང་། སྦྱོར་དྲུག་ལ་མྱོང་རྟོགས་ཐོབ་པའི་སློབ་མ་གྲངས་མེད་ཅིང་།
ཕྱིར་མི་ལྡོག་པའི་ས་ཐོབ་པ་ཡང་བརྒྱ་ཕྲག་མང་དུ་བྱུང་བ་ལས་མཆོག་ཏུ་གྱུར་པ་ནི། སྟག་ལུང་པ་རཏྣ་ཀ་ར། ཤ་གྲགས་་་་་་ཞ་དམར་ཅོད་པན་འཛིན་པ། སེང་པ། གྲུབ་ཐོབ་དར་ཡུལ་བ། མཁས་བཙུན་ཡོན་ཏན་རྒྱ་མཚོ་དང་བཞི་ལས། མཁས་བཙུན་ཡོན་ཏན་རྒྱ་མཚོ་ནི། གཙང་མདོག་གི་དབེན་པར་སྔགས་པའི་དགོན་པ་མཁར་རྙིང་དུ། ཡབ་ཀུན་དགའ་དཔལ་དང་། ཡུམ་ཀུན་སྐྱིད་ཀྱི་སྲས་སུ་ལྕགས་ཕོ་སྤྲེའུ་ལ་འཁྲུངས།
གདུང་ལྡིང་མཆེད་ལྔའི་ཐ་ཆུང་། བཅུ་གསུམ་པ་ལ་ཤར་པ་ཡེ་ཤེས་རྒྱལ་མཚན་པ་ལ་དགེ་བསྙེན་མནོས། མཚན་ཡང་ཐུགས་རྗེ་དཔལ་དུ་བཏགས། བཅོ་ལྔ་པ་ལ་མདར་དུ་མདར་བྱང་སྐྱབས་ཀྱི་གྲྭ་སར་བྱོན། སྤྱང་སྟོན་རྡོ་རྗེ་རྒྱལ་མཚན་གྱིས་མཁན་པོ། ཡོན་ཏན་དཔལ་གྱིས་སློབ་དཔོན་མཛད་དེ་རབ་ཏུ་བྱུང་། མཚན་ཐུགས་རྗེ་རྒྱལ་མཚན་དུ་བཏགས། མངོན་པ་ཀུན་ལས་བཏུས། རྣམ་ངེས། རིགས་གཏེར་རྣམས་མཁས་པར་སྦྱངས།
དེ་ནས་ས་སྐྱར་བྱོན་ཏེ་འཇམ་དབྱངས་བཞི་ཐོག་པ་ལ་གཏུགས། ཁོང་གིས་བུ་སྟོན་ཀུན་བཟང་དཔལ་ལ་སྤྲད། ཕར་ཕྱིན་འཇམ་གསར་བ་ལུགས་སློབ་ཏུ་བཅུག་པས་འཕྲལ་དུ་མཁྱེན། བཞི་ཐོག་པ་མཉེས་ཏེ། དེ་རིང་ཆོས་ཁྲི་ཁར་འབུལ་བ་གང་བྱུང་ཁྱེད་རང་ལ་སྟེར་བས་ཆོས་ཁྲིའི་སྟེང་དུ་སྡོད། འབུལ་བ་ཆེ་ཆུང་ཁྱེད་རང་གི་བསོད་ནམས་ལ་རགས་ལས་སོ་གསུངས་པ་ལ། དེར་ཁམས་པ་ཞིག་གིས། དབུ་ཞྭ། གསོལ་ཞལ་སྡེར། བེར་ཐུལ།
ཇ་སྡུམ། གོས་ཕྱི་ནང་། སར་ཐང་་་་་་སྒ་ཁབ་ཀྱི་འབོར་ཁ་སུན། ཁྲ་བོ། མཛོ་སོགས་འབུལ་བ་བྱུང་བས་སྐུ་བསོད་ཆེ་བར་གྲགས་སོ། ། བཞི་ཐོག་པའི་དྲུང་དུ་ཕྱི་ནང་གི་རྒྱུད་སྡེ་མང་དུ་གསན། དུས་འཁོར་བ་ཡེ་ཤེས་རིན་ཆེན་རྒྱ་ཡུལ་དུ་འབྱོན་པའི་ཕྱག་ཕྱིར་བྱོན་ཏེ། ལོ་ངོ་བཞི་ལ་ས་སྐྱར་ཕེབས་བཞི་ཐོག་པ་ལ་དུས་འཁོར་རྒྱུད་འགྲེལ་དབང་དང་བཅས་པ་དང་། བརྟག་གཉིས་ཕྲན་དང་བཅས་པ་གསན། གྲུབ་པ་དཔལ་བཟང་པོ་ལས་ཀྱང་ཕྱག་ལེན་བསླབས།
དེ་ནས་སུམ་ཅུ་པ་ལ་ཇོ་མོ་ནང་དུ་ཀུན་སྤངས་ཆེན་པོའི་ཞབས་ལ་གཏུགས་ཏེ། སྦྱོར་དྲུག་གི་ཆོས་གསན་བརྒྱ་ལྷག་པ་གསན། རྒྱ་འགྲེལ་སོགས་ཀུན་སྤངས་པ་དང་། བྱང་སེམས་པ་ལ་མངའ་བའི་ཆོས་རྣམས་བུམ་པ་གང་བྱོའི་ཚུལ་དུ་མཁྱེན། མང་དུ་གསན་པས་ཡོན་ཏན་རྒྱ་མཚོར་བཏགས། སོ་བདུན་པ་ལ་བླ་བྲང་བཞི་ཐོག་ཏུ་འཇམ་དབྱངས་ཆེན་པོས་མཁན་པོ། ཞང་ཀུན་སྤངས་ཆེན་པོས་ལས་སློབ། ཤར་བ་ཡེ་ཤེས་རྒྱལ་མཚན་པས་གསང་སྟེ་སྟོན་པ་མཛད་ནས་བསྙེན་པར་རྫོགས། རེ་གཅིག་པ་ལ་ཇོ་མོ་ནང་གི་གདན་ས་མཛད་དེ། སྡེ་སྣོད་འཛིན་པའི་ཚོགས་ཆེན་པོ་ལ་དུས་ཀྱི་འཁོར་ལོའི་དབང་རྒྱུད་འགྲེལ་མན་ངག་གནང་བ་སོགས་འཕྲིན་ལས་རྒྱ་ཆེར་བསྐྱངས།
མངོན་པར་ཤེས་པ་སོགས་མངོན་པར་རྟོགས་པའི་ཡོན་ཏན་མང་པོ་མངའ། རེ་བདུན་པ་ལ་ཀུན་མཁྱེན་ཆེན་པོ་གདན་སར་བསྐོས་ཏེ། སྤྱིར་ལོ་སུམ་ཅུ་རྩ་བརྒྱད་ཀྱི་བར་དུ་ཇོ་མོ་ནང་ཉིད་དུ་བཞུགས་ནས། རེ་བརྒྱད་པ་མེ་མོ་ཡོས་ཐ་སྐར་ཟླ་བའི་ཚེས་བརྒྱད་ལ་སྙེལ་བ་མེད་པར་ས་གཡོ་བ་དང་། མེ་ཏོག་གི་ཆར་འབབ་པ་སོགས་ངོ་མཚར་བའི་ལྟས་དང་བཅས་ཏེ་བདེ་བར་གཤེགས། གདུང་བཞུ་ལ་ཞེན་དུས་འོད་ཀྱི་གོང་བུ་རྫ་མ་ཙམ་པ་མང་པོ་ཐོན་ཏེ་ནམ་མཁའ་ལ་འགྲོ་བ་བྱུང་། རིང་བསྲེལ་རྣམས་སྐུ་འདྲ་དང་། ཕྱི་རྟེན་རྣམ་རྒྱལ་མཆོད་རྟེན་བཞུགས་སོ། ། དེ་དག་གིས་ནི་བོད་དུ་དུས་འཁོར་ལ་བཀའ་དྲིན་ཆེ་བ་ར་འབྲོ་གཉིས་ཀྱི་ལུགས་སྲོལ་བྱོན་ཚུལ་མདོ་ཙམ་བསྟན་ནས། ད་ནི་གངས་ཅན་བསྟན་པའི་མངའ་བདག་རྗེ་བཙུན་ས་སྐྱ་པ་རྣམས་ལས་བརྒྱུད་པའི་དཔལ་དུས་ཀྱི་འཁོར་ལོའི་ཆོས་སྐོར་ས་ལུགས་སུ་གྲགས་པ་བྱུང་བའི་ཚུལ་ཅུང་ཟད་བརྗོད་ན།
ཐོག་མར་དུས་ཞབས་པའི་དངོས་ཀྱི་སློབ་མ་ཙ་མི་ལོ་ཙཱ་བ་ཆེན་པོས་རྗེས་སུ་བཟུང་བའི་གྲུབ་ཐོབ་དཔལ་ཆེན་སྒ་ལོ་ལས། རྗེ་བཙུན་ས་སྐྱ་པ་ཆེན་པོས་སྦྱོར་དྲུག་གསན་ནས། མ་རྒྱུད་ཀྱཻ་རྡོ་རྗེའི་སྦྱོར་དྲུག་ཅེས་པའི་ཡི་གེ་ཡང་མཛད་དེ། སློབ་དཔོན་བསོད་ནམས་རྩེ་མོ་དང་། རྗེ་བཙུན་གྲགས་པ་རྒྱལ་མཚན་ལ་གནང་། ཁྱད་པར་རྗེ་བཙུན་ལ། བུ་ངས་ཁྱོད་ལ་ཆོས་བསྟན་པ་ཐམས་ཅད་འདིར་འདུས་པ་ཡིན་ཏེ། བྱང་ཆུབ་སེམས་ཀྱི་བདག་ཉིད་དངོས། ། དང་པོ་ཆོས་ཉིད་གདན་དུ་བྱ། ། འབྱུང་བ་རླུང་ལ་སྦར་འཛིན་བྱ། །
གཏུམ་མོའི་མེ་དྲོད་རབ་ཏུ་བསྐྱེད། ། བྱང་ཆུབ་ཆུ་རྒྱུན་དབུ་མར་གཞུག ། ས་སོགས་འབྱུང་བ་དབང་དུ་བསྡུས། ། ཡེ་ཤེས་ལྔ་ནི་མངོན་གྱུར་ནས། ། འཆི་བ་མེད་པའི་གནས་ཐོབ་བོ། ། ཞེས་གསུངས་ཏེ། རྐང་བ་དང་པོ་གཉིས་ཀྱིས་སོར་བསམ། གསུམ་པས་སྲོག་རྩོལ། བཞི་པས་འཛིན་པ། ལྔ་པས་རྗེས་དྲན།
དྲུག་པས་ཏིང་ངེ་འཛིན། ཐ་མ་གཉིས་ཀྱིས་གྲུབ་པ་ཡེ་ཤེས་ཀྱི་སྐུ་བསྟན་ཏོ། ། དེ་ནས་ས་སྐྱ་པཎྜི་ཏ། རྒྱུས་པ་གཞོན་ནུ་སེང་གེ དོལ་པོ་ཡེ་ཤེས་མགོན་པོ། ཀུན་སྤངས་ཆེན་པོ་རྣམས་རིམ་པར་བརྒྱུད་དེ་སྦྱོར་དྲུག་ས་ལུགས་པ་ཞེས་གྲགས་སོ། ། དེའི་རྗེས་སུ་ཁ་ཆེའི་པཎྜི་ཏ་ཆེན་པོ་ཤཱཀྱ་ཤྲཱི་ལས། ཆོས་རྗེ་ས་སྐྱ་པཎྜི་ཏས་གསན་ཅིང་དར་བར་མཛད་པ་ཡིན་ཏེ། དེའི་ཚུལ་ཅུང་ཟད་བརྗོད་ན། པཎ་ཆེན་དེའི་དགུང་ལོ་བཅོ་བརྒྱད་བཞེས་པའི་དུས་སུ་པཎྜི་ཏ་བི་བྷུ་ཏ་ཙནྟྲ།
སུ་ག་ཏ་ཤྲཱི ། ཛ་ཡ་ད་ཏ། དཱ་ན་ཤཱི་ལ། སངྒྷ་ཤྲཱི བུ་མ་ཏི་སཱ་ག་ར། ཀཱ་ལ་ཙཀྲི ། ཛི་ན་གུཔྟ། མཧཱ་བོ་དྷི་སྟ་འཁོར་པཎྜི་ཏ་དགུ་དང་བཅས་ཛ་གརྡྷ་མ་ནས་ཁྲོ་ཕུ་ལོ་ཙཱ་བས་གདན་དྲངས་ཏེ་བེ་དུར་ཚོང་འདུས། གྲོ་མོ། ཕག་རི། འགྲིག་འཚམས།
རྒྱང་རོ་རྣམས་སུ་རིམ་གྱིས་བྱོན། དེ་ནས་དཔྱལ་ལོ་ཙཱ་བས་ཁྲོ་བོ་ཆེ་དང་། མ་ཁ་གནས་སུ་གདན་དྲངས། ཀྱཻ་རྡོ་རྗེ་འགྲེལ་བ་མན་ངག་དང་བཅས་པ་གནང་། དེ་ནས་མགུར་མོ་དང་། ཆུ་མིག་རིང་མོར་དགེ་འདུན་གྱི་ཚོགས་ཆེན་པོས་བསྐོར་བས། ཁྱིམ་པ་རྣམས་ཀྱིས་ཞལ་ཡང་བལྟ་དཀའ་བ་བྱུང་། དེར་ས་པཎ་གྱིས་ཀྱང་མཇལ། དེ་ནས་ཁྲོ་ཕུར་ཕེབས། ཤིང་ཕོ་བྱི་ལོ་དབྱར་གནས་དེ་ཉིད་དུ་མཛད་དེ་ཚུལ་ཤིང་ལེན་པ་བརྒྱད་བརྒྱ་བྱུང་།
ལྷོ་བྲག་པ་བྱང་ཆུབ་དཔལ་ལ་བསྙེན་རྫོགས་གནང་། བརྒྱད་སྟོང་པ་ཨ་བྷ་ཡའི་འགྲེལ་པ་དང་བཅས་པ་དང་། སོ་ཐར་དང་། མདོ་སྡེ་རྒྱན་གསུངས། དེ་ནས་སྣར་གྱི་སླས་མོ་ཆེར་བྱོན། དེར་ཐུགས་བག་ཕེབས་པས་སྔར་མ་གཟིགས་པའི་ཡི་དམ་མང་པོའི་ཞལ་གཟིགས། སུམ་ཅུ་རྩ་གསུམ་དང་། དགའ་ལྡན་པའི་མཆོད་པའི་རྔ་སྒྲ་ལས་ཆོས་ཀྱི་སྒྲ་འབྱུང་བ་གསན། འཇིག་རྟེན་གྱི་ཁམས་ཀྱི་བཀོད་པ་དུས་འཁོར་ནས་བཤད་པ་ཇི་ལྟར་བཤད་པ་བཞིན་མངོན་སུམ་དུ་གཟིགས་པས། མངོན་པའི་ལུགས་དེ་མ་དག་པ་ཡིན་ནམ་དགོངས་པ་ན།
སྒྲོལ་མའི་ཞལ་གཟིགས་ནས། གདུལ་བྱའི་བློ་དང་བསྟུན་པས་མི་འགལ་ཏེ་སྡེ་པ་བཅོ་བརྒྱད་ལྟ་བུ་ཡིན། ཡང་དག་པ་ན་འཇིག་རྟེན་རང་ཡང་མེད་གསུངས། གཙང་པོ་པ་བསོད་ནམས་མཛེས་ཀྱིས་མཇལ་ཏེ། བདག་བསྙེན་པར་རྫོགས་ནས་ལྟུང་བ་བྱུང་པ་མ་དྲན་པས་ཚུལ་ཁྲིམས་བསྲུངས་པའི་དགེ་བ་བྱང་ཆུབ་ཏུ་བསྔོ་བར་ཞུས་པས། དབུ་ཞྭ་ཟུལ་གྱིས་ཕུད། ཕྱག་ཐལ་མོ་སྦྱར་ནས་བསྔོ་རྒྱུ་བཟང་འདི་ལྟ་བུ་རྒྱ་གར་ན་ཡང་དཀོན། ཁོ་བོའི་རྩར་སྡོད་ལ་མཆོད་གནས་གྱིས་གསུངས་ཏེ་བསྔོ་བ་གནང་། དེར་བསོད་སྙོམས་འདྲེན་པ་ཤིན་ཏུ་མང་བས་གདན་གཅིག་གི་དུས་སུ་ཆོས་རྗེ་ཉིད་ལ་དྲངས་པའི་གདུགས་ཚོད་ཀྱིས་དགེ་འདུན་ཉིས་བརྒྱའི་འཚོ་བ་སྦྱོར། ཆོས་ཆེ་ཕྲ་མང་དུ་གསུངས་ཤིང་ལམ་རིམ་དང་།
ཆོས་སྤྱོད་རྒྱས་པ་བརྩམས། པཎ་ཆུང་རྣམས་ལ་ས་སྡེ་དང་། ཚད་མ་སྡེ་བདུན་དང་། དུས་འཁོར་རྒྱུད་འགྲེལ་གནང་། གླང་ལོའི་དབྱར་གནས་ཀྱང་སླས་མོ་ཆེར་མཛད་དེ་མདོ་རྩ་དང་། མེ་ཏོག་ཕྲེང་འཛིན་གསུངས། དགག་དབྱེ་ཐོན་ནས་ཆུ་མིག་རིང་མོར་བྱོན། རིན་ཆེན་ཕྲེང་བ་དང་དཔེ་རྒྱན་གསུངས། རྒྱན་གོས་གནས་སུ་རྡོ་རྗེ་དཔལ་ལ་བསྙེན་རྫོགས་གནང་། དེ་ནས་སྲིན་པོ་རི་པས་སྤྱན་དྲངས་ཏེ།
གཞུ་སྙེ་དང་མཚུར་ཕུ་ནས་བརྒྱུད་ལྷ་ས་མཇལ་ནས་སྲིན་པོ་རིར་ཕེབས། དེར་ཆག་ལོ་དགྲ་བཅོམ་གྱིས་ཀྱང་མཇལ་བ་ལ་བྱོན། སྟག་ལོའི་དབྱར་གནས་ཀྱང་སྲིན་པོ་རིར་མཛད་དེ། མངོན་པ་ཀུན་ལས་བཏུས་ཛྙཱ་ན་མི་ཏྲིའི་འགྲེལ་པ་དང་བཅས་པ། སྤྱི་ཆོས་ལ་མྱ་ངན་མེད་ལུང་བསྟན་པ་དང་། ལས་བརྒྱ་པ། གཞན་ཡང་བྱམས་ཆོས་དང་རིགས་ཚོགས་རྣམས་གསུངས། སྲིན་པོ་རིའི་གདན་ས་པ་ལ་བྱམས་ཆོས་ཀྱི་ཁྲིད། རིགས་ཚོགས་ཀྱི་ཁྲིད། སྤྱོད་ཕྱོགས་ཀྱི་ཁྲིད་རྣམས་གནང་།
དེ་ནས་ལྷ་ཞི་བ་འོད་ཀྱིས་བསམ་ཡས་སུ་སྤྱན་དྲངས་ཏེ་ཆོས་མང་དུ་གསུངས། བསམ་ཡས་ཀྱི་བཀོད་པ་ལ་མཉེས་ཏེ་བི་ཀྲ་མ་ཤཱི་ལ་དང་དུས་མཚུངས་སུ་འདུག་གསུངས། དེར་སངས་རྒྱས་དབོན་སྟོན་གྱིས་མཇལ་ཏེ་རྒྱ་མ་རིན་ཆེན་སྒང་དུ་གདན་དྲངས། སླར་སྲིན་པོ་རིར་ཕེབས། ཕག་ལོ་དགྲ་བཅོམ་གྱིས་གདན་དྲངས་ཏེ་ཐང་པོ་ཆེ་དང་། རིམ་གྱིས་གཉལ་ལྟེའུ་རར་ཕེབས། ཡོས་ལོའི་དབྱར་གནས་དེ་ཉིད་དུ་མཛད། དགེ་སློང་ཚུལ་ཤིང་ལེན་པ་བདུན་བརྒྱ་བྱུང་། ལོ་པཎ་གཉིས་ཀྱི་མདོ་སྔགས་ཀྱི་ཆོས་མང་དུ་བསྒྱུར་ཞིང་གསུངས། གསེར་ཕྱེ་བུམ་པའི་ནུབ་ཀྱིས་ཆོས་ཁྲི་ལ་ལོ་པཎ་གཉིས་བཞུགས་ནས་སེམས་བསྐྱེད་དང་ལམ་རིམ་གསུངས།
ཞང་དད་སྐྱལ་བ་ལ་བསྙེན་རྫོགས་གནང་། རྣམ་རྒྱལ་མཆོད་རྟེན་བཞེངས་པས་མེ་ཏོག་གི་ཆར་བབས། དེ་ནས་ཐང་པོ་ཆེར་བྱོན་བསྟན་རྩིས་མཛད། སྤུ་གུ་དོར་ཡང་ཆོས་གསུངས། འབྲུག་ལོའི་དབྱར་གནས་ཐང་པོ་ཆེར་མཛད་ནས་འོན་ཟང་རི་གཡེ་གངས་བར་ནས་སླར་ཡང་གཉལ་ལྟེའུ་ར་དང་། དེའི་བུ་མག་རོང་རྩེ་དཀར་ཆུང་ངུ་ཐེགས་ཏེ་ཟངས་ཆེན་པ་སོགས་མཁས་བཙུན་མང་པོར་ལམ་རིམ་གྱི་ཁྲིད་དང་། མེ་ཏོག་ཕྲེང་བརྒྱུད། བརྒྱད་སྟོང་པ། ཐུབ་པ་དགོངས་རྒྱན་གསུངས། ས་ལྷའི་གནས་སུ་སྒྲོལ་མའི་བྲིས་སྐུས་པཎ་ཆེན་ལ་ཆོས་གསུངས།
བྱ་ནག་རིན་པོ་ཆེ་འོད་སོགས་ལ་སྦྱོང་རྒྱུད་དཀྱིལ་འཁོར་བཅུ་གཉིས་ཀྱི་དབང་གནང་། ལོ་རོ་མཚོ་སྣ། ལྷོ་བྲག གྲུ་ཤུལ་རྣམས་ལའང་ལོ་པཎ་གཉིས་ཀ་བྱོན་ཏེ་ཆོས་མང་དུ་གསུངས། སླར་ཡང་ལྟེའུ་ར། ཐང་པོ་ཆེ། སྲིན་པོ་རི། རྒྱ་མ་རིན་ཆེན་སྒང་རྣམས་སུ་རིམ་གྱིས་བྱོན་ཏེ། སྦྲུལ་ལོའི་དབྱར་གནས་རིན་ཆེན་སྒང་དུ་མཛད། ཆོས་བསྟན་པས་ཕྱིར་མི་ལྡོག་པའི་ས་ཐོབ་པ་བརྒྱད་ཅུ་ལྷག་པ་བྱུང་།
ར་སྒྲེང་དུ་ཡང་བྱོན། འབྲི་ཁུང་བས་གདན་འདྲེན་བྱུང་པ་ལ་མ་ཐེགས་པར་ཆོས་སྐྱེས་གནང་། དེ་ནས་རིམ་གྱིས་གཙང་དུ་བྱོན་ནས་ཉུང་ཆུང་དུ་བཞུགས་པ་ན། ས་སྐྱ་པས་གདན་དྲངས་ཏེ་རྟ་ལོའི་དབྱར་གནས་ས་སྐྱར་མཛད། ཆོས་རྗེ་ས་པཎ་ལ་བསྙེན་རྫོགས་གནང་། བཀའ་ཆེན་བཞི་སོགས་མང་དུ་གསུངས་ཤིང་། ཁྱད་པར་དུས་འཁོར་རྒྱུད་འགྲེལ་ཕྲན་དང་བཅས་པ་གནང་། དེ་ནས་ཤངས། འུ་ཡུག ཉང་རོ་ལ་སོགས་པར་བྱོན།
ལུག་ལོའི་དབྱར་གནས་ཤང་ལུག་གུ་གདོང་དུ་མཛད། དེ་ལོ་ཐན་པ་ཆེ་བས་ཆར་ཕབ་པ་ན་ཀླུ་བརྒྱད་དངོས་སུ་འོངས་ནས་ཆར་ཕུལ། ལྷ་བཙུན་གུང་ཁང་པ་ལ་བསྙེན་རྫོགས་གནང་། ཇོ་གདན་སེངྒེ་དཔལ་ལ་ཁྱོད་བོད་ལ་གཏང་པ་མེད། རླུང་རེ་བཟུང་དྲོད་ལེན་ཙམ་རེ་བྱུང་པ་དང་གྲུབ་ཐོབ་ཏུ་རེ་བར་འདུག་གསུངས། གཞན་གྱིས་ཕུལ་བའི་ཡོ་བྱད་ཡོད་དོ་ཅོག་ཁྲོ་ཕུའི་བྱམས་ཆེན་ལ་གཏད། སྤྲེའུ་ལོའི་དབྱར་གནས་ཁྲོ་ཕུར་མཛད། དབྱར་ཟླ་འབྲིང་པོ་ལ་བྱམས་ཆེན་གྱི་རབ་གནས་མཛད་ནས་རིམ་གྱིས་མངའ་རིས་སུ་ཐེགས། བོད་ཀྱི་དགེ་སློང་རྗེས་སུ་འབྲངས་པ་རྣམས་བཙང་པོ་བ་དང་། བྱང་རྡོར་གཉིས་ལ་གཏད་ནས་བསྟན་གཅིག་པའི་སྡེ་བཙུགས།
པུ་ཧྲང་དུ་ཆོས་ཀྱི་རྒྱལ་པོ་སྟག་ཚའི་བླ་མ་མཛད་ནས་བྱ་ལོའི་དབྱར་གནས་དེ་ཉིད་དུ་མཛད། དེ་ནས་ཕག་ལོ་ལ་ཁ་ཆེར་ཕེབས་ཏེ་ཐམས་ཅད་མཁྱེན་པའི་བཤེས་གཉེན་གྱིས་གྲུབ་པའི་སྒྲོལ་མ་ལྷ་ཁང་དུ་གཙོ་འཁོར་བཞུགས་ཏེ། ལོ་བཅུ་དང་ཟླ་བ་དྲུག་གི་བར་དུ་བསྟན་པའི་བྱ་བ་རྒྱ་ཆེར་མཛད་ནས་དགུ་བཅུ་གོ་དགུ་པ་ཤིང་མོ་བྱའི་ལོ་ལ་དགའ་ལྡན་དུ་གཤེགས། སྤུར་བཞུ་བའི་ཚེ་མཁའ་འགྲོའི་རོལ་མོ་ལས་སིལ་སྙན་བདུན་པ་ཞེས་པ་ཚིགས་སུ་བཅད་པ་བྱུང་བ་པཎྜི་ཏ་ཕྱེད་དང་ཉིས་བརྒྱས་ཡི་གེར་བཀོད་ཡོད་དོ། ། པཎ་ཆེན་འདི་ལ་བོད་ཀྱི་སློབ་མ་མང་དུ་བྱོན་པ་ལས། ཆོས་འདི་པའི་སྲས་ཀྱི་ཐུ་བོ་ནི། དཔྱལ་ལོ་ཙཱ་བ། ཆག་ལོ་ཙཱ་བ། ས་ལོ་ཙཱ་བ་གསུམ་ཡིན་པ་ལས། མཆོག་ཏུ་གྱུར་པ་ནི་ཆོས་རྗེ་ས་སྐྱ་པཎྜི་ཏ་ཆེན་པོ་ཡིན་ཏེ།
དེ་ཡང་སྐྱེ་བ་ཉི་ཤུ་རྩ་ལྔར་འཇམ་དཔལ་གྱིས་རྗེས་སུ་བཟུང་བས་མཁྱེན་རབ་འགྲན་ཟླ་དང་བྲལ། བཅོ་ལྔ་པ་ལ་རྗེ་བཙུན་ཆེན་པོ་ལ་ཡབ་མེས་ཀྱི་ཆོས་ཐམས་ཅད་ཐུགས་སུ་ཆུད། མནལ་ལམ་དུ་དབྱིག་གཉེན་དང་མཇལ་བས་མངོན་པ་བསླབ་མ་དགོས་པར་མཁྱེན། ཉེར་གསུམ་པ་ལ་ཆུ་མིག་རིང་མོར་པཎ་ཆེན་ཤཱཀྱ་ཤྲཱི་དང་མཇལ། པཎ་ཆེན་དབུས་སུ་བྱོན་པའི་བར། སུ་ག་ཏ་ཤྲཱི་ས་སྐྱར་སྤྱན་དྲངས་ནས་སྒྲ་ཚད། སྙན་ངག སྡེབ་སྦྱོར། མངོན་བརྗོད། ཟློས་གར་སོགས་གསན་ཅིང་།
སྔར་མ་འགྱུར་བའི་རྣལ་འབྱོར་གྱི་རྒྱུད་གསུམ་ལ་གཞི་འགྱུར་མཛད། པཎ་ཆེན་ཡར་ཕེབས་ནས་ཉེར་དགུ་པ་ལ་པཎ་ཆེན་གྱིས་མཁན་པོ། སྤྱི་བོ་ལྷས་པས་ལས་སློབ། དོན་མོ་རི་བས་གསང་སྟོན་མཛད་དེ་བསྙེན་པར་རྫོགས། པཎ་ཆེན་ལ་རྣམ་འགྲེལ་སོགས་བཀའ་ཆེན་བཞི། དུས་འཁོར་རྒྱུད་འགྲེལ་ཆ་ལག་དང་བཅས་པ། གསང་འདུས་འཕགས་སྐོར། ཡེ་ཤེས་ཞབས་ལུགས། བདེ་མཆོག་རྣམས་ཀྱི་དབང་གཞུང་བཤད་མན་ངག་དང་བཅས་པ། ཁྱད་པར་སྦྱོར་དྲུག་སྲོག་རྩོལ་སྙན་བརྒྱུད་གསན།
ཡོངས་སུ་རྫོགས་པའི་པཎྜི་ཏར་གྱུར། ཡི་དམ་གྱི་ལྷ་མང་པོའི་ཞལ་གཟིགས། སྐྱིད་གྲོང་དུ་འཕྲོག་བྱེད་དགའ་པོ་སོགས་མུ་སྟེགས་ཀྱི་སྟོན་པ་དྲུག་བཏུལ། མཁས་པའི་གྲགས་པས་འཕགས་ཡུལ་དང་རྒྱ་ནག་ཚུན་ཁྱབ། བསྟན་བཅོས་མང་དུ་བརྩམས་ཏེ་བསྟན་པ་ཆེས་གསལ་བར་མཛད། བོ་དོང་རིན་པོ་ཆེ་སོགས་གདུལ་བྱ་མང་པོ་ལ་འཇམ་པའི་དབྱངས་དངོས་སུ་བསྟན། གསང་བའི་གནས་བལྟར་མི་མངོན། དབུ་གཙུག་ཏོར་དང་ལྡན། མཛོད་སྤུ་དུང་ལྟར་འཁྱིལ། རེ་གསུམ་པ་ལ་རྒྱལ་པོ་གོ་དན་གྱིས་གདན་དྲངས་ནས་གོང་དུ་བྱོན།
སྤྲུལ་པའི་སྡེར་བཞུགས་ནས་རྒྱ་མཚོའི་མཐའ་ཚུན་ཐུབ་པའི་བསྟན་པས་ཁྱབ་པར་མཛད། རྗེ་བཙུན་གྲགས་པ། བིརྺ་པ། ནག་པོ་པ་གསུམ་གྱིས་མངོན་པར་དགའ་བའི་ཞིང་དུ་རྒྱལ་བ་དྲི་མ་མེད་པའི་དཔལ་ཞེས་པར་འཚང་རྒྱ་བར་ལུང་བསྟན། བདུན་བཅུ་པ་ལ་ངོ་མཚར་བའི་ལྟས་དང་བཅས་ཏེ་གཤེགས་སོ། ། དེས་སྲོག་རྩོལ་རྡོ་རྗེའི་སྙན་བརྒྱུད་རྒྱུས་པ་གཞོན་ནུ་སེང་གེ་ལ་གནང་། དེས་དོལ་པོ་ཡེ་ཤེས་མགོན། དེས་ཀུན་སྤངས་ཆེན་པོ་ལ་གནང་སྟེ། དེས་སྲོག་རྩོལ་གྱི་མན་ངག་འདི་ཉིད་ལ་གཙོ་བོར་མཛད་དོ། ། ཡང་ཆོས་ཀྱི་རྗེ་ས་སྐྱ་པཎྜི་ཏ་ཆེན་པོའི་སྐུའི་དབོན་པོ་ཆོས་ཀྱི་རྒྱལ་པོ་འཕགས་པ་རིན་པོ་ཆེས་ཀྱང་རྒྱ་ཡུལ་ནས་ཡར་ཕེབས་དུས་ངུར་སྨྲིག་ཏུ་རྗེ་བཙུན་སྒ་ལོ་གདན་དྲངས་ནས་དབང་རྒྱུད་བཤད་མན་ངག་རྣམས་གསན་ཏེ་དུས་འཁོར་ལ་མཁས་པས་བསྟན་པའི་བདག་པོར་གྱུར་ཏོ། །
དེ་དག་གི་རྗེས་སུ་བྱང་ཆུབ་སེམས་དཔའ་ཞི་བ་མཚོའི་རྣམ་པར་སྤྲུལ་པ་དཔལ་ལྡན་བླ་མ་དམ་པ་བསོད་ནམས་རྒྱལ་མཚན་གྱིས། དཔང་ལོ་ཆེན་པོ་དང་། བུ་སྟོན་སོགས་ལ་གསན་ནས་དུས་ཀྱི་འཁོར་ལོའི་བསྟན་པ་ཤིན་ཏུ་དར་བར་མཛད་པ་ཡིན་ཏེ། ཆོས་ཀྱི་རྗེ་འདི་ཉིད་ཡབ་བདག་ཉིད་ཆེན་པོ་བཟང་པོ་དཔལ་དང་། ཡུམ་ཞ་ལུ་བ་གཞོན་ནུ་འབུམ་གྱི་སྲས་སུ་ཆུ་ཕོ་བྱི་བ་ལ་ས་སྐྱར་སྐུ་འཁྲུངས། ཟླ་བ་གསུམ་ན་ཉན་ཆེན་བསོད་ནམས་བརྟན་པ་ལ་དྲིལ་བུ་པའི་དབང་དང་། དགུང་ལོ་གསུམ་པ་ལ་རོང་པ་ཤེར་སེང་ལ་གཤེད་དམར་གྱི་དབང་གསན། བརྒྱད་པ་ལ་བརྟག་གཉིས་གསུངས། བཅུ་གཅིག་པ་ལ་བླ་ཆེན་ཀུན་བློ་པ་ལ་དགེ་བསྙེན་མནོས། བཅུ་བདུན་པ་ལ་མཁན་ཆེན་བསོད་གྲགས་པས་མཁན་པོ།
དཔལ་ལྡན་སེང་གེ་པས་སློབ་དཔོན་མཛད་དེ་རབ་ཏུ་བྱུང་། ཉི་ཤུ་པ་ལ་མཁན་སློབ་དེ་གཉིས་དང་། རིན་ཆེན་དཔལ་བཟང་པས་གསང་སྟོན་མཛད་དེ་བསྙེན་པར་རྫོགས། མནལ་ལམ་དུ་པཎ་ཆེན་ཤཱཀྱ་ཤྲཱི། ས་སྐྱ་པཎྜི་ཏ། ཕ་དམ་པ་རྣམས་དང་མཇལ། བླ་མ་རིན་ཆེན་དཔལ་བཟང་པོ་ལ་སྦྱོར་དྲུག་གསན་པས་སྟོང་གཟུགས་ཀྱི་འཇམ་དབྱངས་ལོངས་སྐུའི་རྣམ་པ་གཟིགས། བྲག་ཁ་བ་དང་། སྲོན་པ་ཆོས་དཔལ་བཟང་པོ་དང་། མཁན་ཆེན་བསོད་ནམས་གྲགས་པ་ལ་སྦྱོར་དྲུག་གསན་པས་རླུང་རྩོལ་ལ་དབང་འབྱོར།
བླ་མ་དཔལ་ལྡན་སེངྒེ། བྲག་ཕུག་པ་བསོད་ནམས་དཔལ། གཞོན་ནུ་དཔལ་བཟང་པོ། དཔང་བློ་གྲོས་བརྟན་པ། གན་པ་རིན་ཆེན་རྒྱལ་མཚན། བུ་སྟོན་རིན་པོ་ཆེ། མཁན་ཆེན་གཞོན་ནུ་མགོན་པོ། རྒྱལ་སྲས་ཐོགས་མེད་པ། ལོ་ཆེན་བྱང་རྩེ་རྣམས་ལ་བསྟེན་ནས་ཕར་ཚད། འདུལ་མངོན་དབུ་མ་སོགས་སྡེ་སྣོད་ཀྱི་གཞུང་ལུགས་རབ་འབྱམས་དང་།
སྒྲ་སྙན་ངག་སྡེབ་སྦྱོར་མངོན་བརྗོད་ལ་སོགས་པ་ཐ་སྙད་ཀྱི་གཞུང་ལུགས་མང་པོ་དང་། ཁྱད་པར་དུ་གསང་སྔགས་ཀྱི་རྒྱུད་སྡེ་རྒྱ་མཚོའི་དབང་རྒྱུད་བཤད་མན་ངག་མཐའ་དག་ལ་སོགས་པར་སྦྱངས་པས་མཁས་པ་ཟླ་མེད་པར་གྱུར། ཁྱད་པར་དུ་དཔང་ལོ་ལ་རྒྱུད་འགྲེལ་གསན་དུས་ཁྱེད་ཀྱིས་ཅི་ནས་ཀྱང་ལེགས་པར་མཁྱེན་པ་མཛོད་ཅིག་ཅེས་དོ་དམ་ཆེར་མཛད་ནས་གསུངས་པས། སླད་མར་བུ་སྟོན་རིན་པོ་ཆེ་ལ་དུས་འཁོར་གྱི་དབང་རྒྱུད་མན་ངག་དང་བཅས་པ་དང་། ཆོས་གསན་ནོ་ཅོག་མཐའ་དག་བུམ་པ་གང་བྱོར་གསན་པས་མཆོག་ཏུ་མཁས་པར་གྱུར། ཉེར་བདུན་པ་ལ་གོང་མའི་གདན་འདྲེན་ལན་གསུམ་བྱུང་ནའང་། འོད་ཟེར་ཅན་གྱི་མན་ངག་གིས་བཟློགས ། དེ་རྗེས་སོ་གསུམ་པ་ལ་ཧོར་རྒྱལ་པོས་འཇའ་ས་དང་ཤེལ་དམ་བཞི་ཕུལ་ནས་བཞི་ཐོག་ཏུ་བཞུགས་སུ་གསོལ་ཏེ་བསྟན་པའི་མངའ་བདག་ཏུ་བཀུར། ཕར་ཚད་བརྟག་གཉིས་ལ་སོགས་པའི་བཤད་གྲྭ་བཙུགས། ལམ་འབྲས་ལ་སོགས་པའི་ཁྲིད་དང་དབང་གིས་གདུལ་བྱ་ཚིམས་པར་མཛད།
སོ་དྲུག་པ་ལ་དབུས་སུ་ཕེབས་ཏེ་ཐེམ་བུ་སྤྱན་སྔ་གྲགས་པ་རྒྱལ་མཚན་ལ་ཆོས་གནང་། བསམ་ཡས་ཞིག་གསོས་ཀྱི་གྲྭ་བཙུགས། སོ་བདུན་པ་ལ་ཡང་ཧོར་གྱི་གདན་འདྲེན་བྱུང་པས། ཏ་དབེན་བློ་གྲོས་རྒྱལ་མཚན་བཞི་ཐོག་ཏུ་བསྐོས་རྟ་ལ་ཆིབས་པ་སྤངས་ཏེ། ཞབས་ཐང་མཛད་དེ་བྱང་འདམ་གྱི་བར་བྱོན། སྟག་ལུང་པ་རཏྣ་ཨ་ཀ་ར་ལ་ཐུགས་བསྐྱེད་གནང་། གཡང་ལ་ལ་ཁ་བ་ཆེན་པོ་བབས་ཀྱང་ཐང་རྐྱང་མཛད་དེ་བྱོན་པས་རླངས་པ་ཕྱུ་རེ་བྱུང་པས་ཀུན་ངོ་མཚར་དུ་གྱུར། ར་སྒྲེང་དུ་ཇོ་བོའི་རྒྱ་དཔེ་རྣམས་གཟིགས་པས་འཇའི་གུར་ཕུབ་དགེ་འདུན་རྣམས་ལ་ཆོས་གསུངས་པས་མེ་ཏོག་གི་ཆར་བབས། དཔོན་སློབ་ཉི་ཤུ་ཙམ་ཀླུང་ཤོད། འོལ་ཁ།
དྭགས་པོ་སྨན་ལུང་། ཅ་དེ་ཡུལ་རྣམས་བརྒྱུད་དེ་རྗམ་ཡུལ་གྱི་མཁར་ལུང་བཟང་དུ་ཕྱག་ཕེབས། ལོ་གཅིག་གི་བར་དུ་ཐུགས་དམ་འདག་སྦྱར་ལ་བཞུགས། བུ་སྟོན་རིན་པོ་ཆེ་གདན་འདྲེན་ལ་ཕེབས་པས་གཙང་དུ་འབྱོན་པ་ནི་མ་གནང་པར་དབུས་སུ་སྐོར་གཅིག་ཕེབས། བླ་ཆེན་བསོད་བློ་པ་གདན་སར་བརྫངས། སླར་ཡང་དྭགས་པོར་ཐེགས། མ་གཅིག་སྙུང་བའི་གདན་འདྲེན་བྱུང་བས་མགྱོགས་པར་བྱོན། བོ་དོང་ཨེར་ཡུམ་སྲས་མཇལ། མ་གཅིག་འདས་པ་དག་པའི་ཞིང་དུ་འདྲེན་པར་མཛད། དེ་ནས་ས་སྐྱར་མཁས་བཙུན་སྟོང་ཕྲག་མང་པོ་ལ་དབང་དང་ལམ་འབྲས་ཀྱི་ཁྲིད་གནང་།
དབུས་སུ་ཕེབས་ཏེ་ཉན་པོར་ཕར་ཕྱིན་གསུང་དུས། གྲོ་པ་ཀུན་མཁྱེན་པས་ཐུབ་པ་ཆེན་པོ་ཤེར་ཕྱིན་གསུང་བ་མཐོང་། ཤེར་རྡོར་བས་ཆོས་རྗེ་ཉིད་འཇམ་དབྱངས་སུ་མཐོང་སྟེ། མཎྜལ་གྱི་རྒྱན་གྱི་ཆེད་དུ་རང་ཉིད་ཀྱི་ལག་པའི་སོར་མོ་ལྔ་བཅད་པ་ན། ཆོས་རྗེ་ཉིད་རྟབ་རྟབ་པོར་གྱུར་ཏེ་དེའི་སོར་མོ་རྣམས་ཕྱག་ཕྱིས་ཀྱིས་དཀྲིས་ཞལ་ཆབ་བཏབ། ན་རོ་མཁའ་སྤྱོད་ཀྱི་བྱིན་རླབས་གནང་བས་དེའི་ནུབ་མོ་སོར་མོ་སྔར་བཞིན་སོས། དེ་ནས་སྙེ་ཐང་དུ་བཞུགས་ནས་དགེ་འདུན་གྱི་ཚོགས་ཆེན་པོ་ལ་ཕར་ཚད། བརྟག་གཉིས། ལམ་འབྲས། སྦྱོར་དྲུག་རྣམས་གནང་།
དེ་ནས་གདན་ས་ཐེལ་དུ་སྤྱན་སྔ་བ་སོགས་སྡེ་སྣོད་འཛིན་པ་མང་པོ་ལ་དུས་འཁོར་གྱི་རྒྱུད་བཤད་ལམ་འབྲས་སྦྱོར་དྲུག་སོགས་གནང་། དེ་དུས་ལོ་གཅིག་གི་ཁོངས་སུ་བསམ་ཡས་ཀྱི་ཞིག་གསོས་མཐའ་དག་གྲུབ། རབ་གནས་ཀྱི་ཚེ་དགེ་འདུན་ཁྲི་ཕྲག་ལྷག་ཙམ་འདུས། ལྷའི་མེ་ཏོག་སྣ་ལྔ་པའི་ཆར་བབས། དེ་ནས་ས་སྐྱར་བྱོན་ཏེ་ཆོས་གསུངས་པའི་སྐབས་སུ་ཧོར་གྱི་གདན་འདྲེན་པ་བྱུང་བས། དཔོན་སློབ་བཅོ་བརྒྱད་ཀྱིས་ཟླ་བ་གཉིས་ཀྱི་བར་དུ་ཉིན་མོ་བཞུགས་ཤིང་མཚན་མོ་འབྲོས་པའི་དཀའ་བ་སྤྱད་ནས། ཞེ་བརྒྱད་པ་ལ་ཡང་མཁར་ལུང་བཟང་དུ་བྱོན། དེར་ལོ་གཅིག་བར་དུ་སྐུ་མཚམས་མཛད་ནས་སློབ་མ་མང་པོ་ལ་ལམ་འབྲས་དང་། སྦྱོར་དྲུག་གི་ཁྲིད་བཀའ་མང་པོ་བུག་སྒོ་ལས་གནང་། དུས་འཁོར་ཊིཀ་ཆེན་མཛད་པར་བརྩམས་པ་ན།
མནལ་ལམ་དུ་བུད་མེད་སྔོ་སངས་རྒྱན་དང་བཅས་པ་གཅིག་གིས་སྣག་སྙུག་གཏད་ནས། ད་བྲིས་ཤིག་ཟེར་བྱུང་བས་མཐར་ཕྱིན་པའི་ལྟས་སུ་དགོངས། ལྔ་བཅུ་པ་ལ་བྲག་རིངས་ཞེས་པའི་གནས་སུ་སྐུ་འཁོར་བཞི་དང་བཅས་པ་ཟླ་བ་དྲུག་གི་བར་དུ་ཐུགས་དམ་ཁོ་ན་ལ་རྩེ་གཅིག་ཏུ་བཞུགས། སློབ་དཔོན་མཉྫུ་ཤྲཱི་ལས་སྐུ་ལུས་ཅུང་ཟད་རེ་མ་བཅགས་ན་སྐྱོན་མ་མཆིས་ལགས་སམ་ཞུས་པས། ཏིང་ངེ་འཛིན་གནད་དུ་སོང་ན་དེ་ཉིད་ལུས་སྦྱོང་དུའང་འགྲོ་བ་ཡིན་པར་འདུག་གསུངས། དེ་ནས་མཐའ་རྒྱས་སུ་བྱོན་ནས་བླ་ཆེན་བསོད་བློ་པ་གོང་དུ་བརྫངས། རྩེས་ཐང་བསམ་གཏན་གླིང་དུ་རྒྱལ་སྲས་ཐོགས་མེད་པ་དང་ལྷན་ཅིག་ཟླ་བ་གསུམ་ཐུགས་དམ་ལ་བཞུགས། སྙེ་ཐང་ཆོས་རྫོང་བཏབ་སྟེ། དེར་སི་ཏུ་ཆོས་རིན་པས་ཞུ་བ་པོ་མཛད་ནས་སྡེ་སྣོད་འཛིན་པ་ལྔ་བཅུ་ཙམ་ལ་ཐུགས་རྩོམ་ཊིཀ་ཆེན་གྱི་སྟེང་ནས་དུས་འཁོར་གྱི་བཤད་པ་རྒྱས་པར་གནང་། ཁྲིད་རིམ་ཡང་རྒྱུན་མི་ཆད་དུ་གནང་།
དེ་ནས་ཡང་ང་གསུམ་པ་ལ་མཁར་ལུང་བཟང་དུ་ཕེབས་ཏེ། དུས་འཁོར་དོན་དུ་གཉེར་བའི་དགེ་བཤེས་མང་པོ་ཕྱག་ཕྱིར་བྱོན་པ་རྣམས་ལ་དུས་འཁོར་གྱི་བཤད་པ་རྒྱས་པ་དང་། ཁྲིད་རིམ་རྣམས་གནང་། དེ་ནས་ལོ་གཅིག་ན་ཀོང་པོ་ནོས་པར་དུས་འཁོར་ཐུགས་དཀྱིལ་གྱི་དཀྱིལ་འཁོར་བློས་བསླངས་བཞེངས། ཀོང་པོ་རོལ་གསུམ་པ་ལ་ཕྱག་ཕེབས་ནས་སྐྱེ་བོའི་ཚོགས་ཆེན་པོ་ལ་སེམས་བསྐྱེད་གནང་། ལོ་གཅིག་གི་བར་རྒྱ་བསྡམས། སྦུ་ཆུ་ལྷ་ཁང་དུ་འབུམ་ནག་དང་འབུམ་དམར་གཟིགས་པས་མེ་ཏོག་གི་ཆར་བབས། འོ་ཐང་མཚོ་མོས་ཡུལ་སྡེ་ལ་གནོད་པ་བསྒྱུར། ང་དྲུག་པ་ལ་བོད་ཀླུང་ལ་བརྒྱུད་དེ་བྱར་བེལ་ཀ ཕོ་བྲང་ཡངས་རྩེ་རྣམས་སུ་ཕེབས།
གཉལ་ལྟེའུ་རར་དབྱར་ཆོས་ལ་བརྟག་གཉིས་དང་ལམ་འབྲས་གནང་། གསེར་ཕྱེ་འབུམ་པའི་དྲུང་དུ་སེམས་བསྐྱེད་གསུངས་པས། ཐམས་ཅད་ཀྱིས་གཟུང་དུ་ཐུབ་པའི་མེ་ཏོག་གི་ཆར་བབས། ལྷ་སར་ཇོ་བོ་རིན་པོ་ཆེ་ལ་ཁྲི་རྒྱབ་ཕུལ། སྙེ་ཐང་དུ་དུས་འཁོར་གྱི་བཤད་པ་རྒྱས་པར་གསུངས་པས། ར་འབྲོ་ཤོང་འགྱུར་གྱི་དཔེ་འགྲེམས་བརྒྱ་ལྷག་བྱུང་། དབུས་ཕྱོགས་ཀྱི་དུས་འཁོར་འཆད་ཉན་པ་གཅིག་ལ་དེ་ཉིད་སྡེ་སྣོད་འཛིན་པའི་ཚོགས་འདུ་ཆེ་བར་གྲགས། རླུང་ལྟས་ལ་སྐུ་ཚེའི་བར་ཆད་འོང་བར་མཁྱེན་ནས་གཡེ་གོ་ར་གདོང་དུ་རྡོ་རྗེའི་བཟླས་པ་འབུམ་ཕྲག་གཅིག་མཛད་པས་ལོ་ལྔ་སྐུ་ཚེ་བསྲིངས། མཁན་ཆེན་གྲགས་རྒྱལ་བ་ལ་རྡོ་རྗེ་ཕྲེང་བའི་དབང་གནང་། འཇམ་དབྱངས་གུ་ཤྲཱི་ལ་སྦྱོར་དྲུག་གནང་།
བོ་དོང་ཨེར་དགེ་འདུན་བཞི་ཁྲི་ལྷག་འདུས་པ་ལ་ཆོས་ཀྱི་འཁོར་ལོ་བསྐོར་ཏེ་གསེར་ཞོ་རེའི་འགྱེད་གནང་། དེ་ནས་ས་སྐྱར་ཕེབས་ཏེ་ཚོགས་སུ་དུས་འཁོར་གྱི་ཆོས་འབྱུང་མདོར་བསྡུས་དང་པོ་ཡན་གྱི་བཤད་པ། བརྟག་གཉིས་རྣམས་གསུངས། རྟེན་རྣམས་ལ་ཞིག་གསོ་མཛད། སྐུ་ཁམས་ཅུང་ཟད་བསྙེལ་དུས་ཐུབ་པ་ཆེན་པོ་ལ་གནས་བརྟན་བཅུ་དྲུག་གིས་བསྐོར་བ་མངོན་སུམ་དུ་གཟིགས་མ་ཐག་སྙུང་བ་དྭངས། དེ་ནས་བོ་དོང་ཨེར་ལོ་ཆེན་བྱང་རྩེ་སོགས་གཙང་ཕྱོགས་ཀྱི་བླ་མ་རྣམས་ཀྱིས་ཐོག་དྲངས་ཏེ་སྡེ་སྣོད་འཛིན་པ་ཤ་སྟག་དང་། བསྐྱེད་རྫོགས་ལ་བརྟན་པ་ཐོབ་པའི་རྣལ་འབྱོར་གྱི་དབང་ཕྱུག་མང་དུ་འདུས་པ་ལ་དུས་འཁོར་གྱི་བཤད་པ་རྒྱས་པ། ལམ་འབྲས་སྦྱོར་དྲུག རིམ་ལྔ་སྤྲོས་མེད་ལ་སོགས་ཁྲིད། དབང་བྱིན་རླབས་མང་དུ་གནང་།
དེ་ནས་དཔལ་སྡིངས། ཆུ་མིག སྣར་ཐང་། ཞ་ལུ་རྣམས་སུའང་ཆོས་ཀྱི་འཁོར་ལོ་སྐོར་བཞིན་པར་བྱོན་ཏེ་དབུས་ཕྱོགས་སུ་ཕེབས། བསམ་ཡས་སུ་དགེ་འདུན་ཉི་ཁྲི་འདུས་པ་ལ་ཆོས་ཀྱི་འཁོར་ལོ་བསྐོར། གསེར་ཞོ་རེའི་འགྱེད་གནང་། རྗེ་འདིའི་བཀའ་འབུམ་པོ་ཏི་ཉི་ཤུ་རྩ་ལྔ་བཞུགས་པ་ལས། ཁྱད་པར་དུ་དུས་འཁོར་སྐོར་ལ་བསྡུས་དོན་ཆོས་འབྱུང་། སྟོང་འཇུག་གི་རྩིས། སྦྱོར་དྲུག་གི་ཁྲིད་ཡིག
ངོ་སྤྲོད། སྲུང་འཁོར་གཉིས། མངོན་དཀྱིལ། ཐུགས་དཀྱིལ་མངོན་རྟོགས། རྣལ་འབྱོར་མའི་མཆོད་ཆོག་རྣམས་སོ། ། རྗེ་འདིས་དགེ་བསྙེན་དང་དགེ་ཚུལ་ལྟ་ཞོག བསྙེན་རྫོགས་ཀྱི་སྡོམ་པ་ཕོག་པ་ལ་སྟོང་ཕྲག་ལྔ་ལྷག་པ་བྱུང་། སྡོམ་པ་འབོགས་པ་དང་། དབང་བསྐུར་བ་དང་། རབ་གནས་རྣམས་ལ་སླ་བཅོས་གཏན་མི་མཛད།
ཚུལ་ཁྲིམས་ཀྱི་དྲི་དང་ལྡན། ཁོ་བོ་ལོ་བཅུ་བདུན་པ་ལ་རབ་ཏུ་བྱུང་ནས་དའི་བར་ཚུལ་ཁྲིམས་གཙང་བར་བསྲུངས་པས་འདི་ངའི་འཕྲིན་ལས་ཀྱི་གཙོ་བོ་ཡིན་གསུངས། དུས་ཕྱིས་བོད་དུ་བྱུང་བ་གཅིག་ལ་མཁན་ཆེན་བུ་སྟོན་པའི་བརྩོན་འགྲུས་ལ་སུས་ཀྱང་མི་དོ། དེ་མ་གཏོགས་ང་ཡང་བརྩོན་འགྲུས་ཆུང་རྒྱུ་མེད་གསུངས། མཉམ་པར་མ་བཞག་པའི་ཐུགས་མི་མངའ་སྟེ། གཟིགས་རྟོག་གི་སྐབས་སུའང་ཕྱག་དཔེའི་སྟེང་དུ་སྟོང་གཟུགས་དུས་རྒྱུན་དུ་འབྱུང་གསུངས། བདག་ཉིད་ཆེན་པོ་འདིའི་ཞབས་གཉིས་ལ་འཁོར་ལོའི་མཚན་དང་ལྡན། སྐུ་ལུས་ལ་སྲིན་བུའི་རིགས་མི་འབྱུང་། སྐྱེ་བོ་གཞན་ལས་མཆོག་ཏུ་གྱུར་པའི་གཟི་འོད་འབར། གསུང་སྙན་ཅིང་ཚངས་པའི་དབྱངས་དང་ལྡན་ནོ། །
རེ་གསུམ་པ་ལ་བླ་མ་གཞོན་རྒྱལ་པ་ལ་བདེ་བ་ཅན་ན་ས་ཆེན་ཡབ་སྲས་ཀྱང་བཞུགས། སྔ་ཕྱི་ཀུན་ཏུ་དེར་སྐྱེ་བར་སྨོན་ལམ་བཏབ་པ་ཡིན་ནའང་། བྱམས་ཆོས་འདི་རྣམས་ལ་ཐོས་བསམ་བྱས་པའི་མཐུ་ཡིན་ནམ་དགའ་ལྡན་དུ་འགྲོ་བར་འདུག་གསུངས། དེར་སྡེ་སྣོད་འཛིན་པ་ཉེར་ལྔ་པ་ཚན་པ་གསུམ་ལ་དུས་འཁོར་གྱི་དབང་རྫོགས་པ་དང་། དབང་མདོར་བསྟན་དང་། ལམ་འབྲས་དང་། སྦྱོར་དྲུག་གནང་། དེ་ནས་བསམ་ཡས་སུ་ཕེབས། མཁན་ཆེན་ཞི་བ་མཚོའི་དབུ་ཐོད་བླ་བྲང་དུ་གདན་དྲངས། ཉིན་རེ་བཞིན་བརྒྱ་ཕྱག་མཛད་ཅིང་སྨོན་ལམ་བཏབ།
ཐོ་རངས་བུ་སྟོན་རིན་པོ་ཆེན་དང་། རྡོ་རྗེ་རྣལ་འབྱོར་མ་བྱོན་ནས། བུ་སྟོན་པས་འདི་རང་མཁའ་སྤྱོད་ཡིན་ནོ་གསུངས་པ་བྱུང་། དེ་བཞིན་གཤེགས་པའི་སྐུ་གཟུགས་མང་པོས་གང་བ་གཟིགས། ལོ་ཙཱ་བ་ནམ་མཁའ་བཟང་པོ་ལ་ཆག་ལོ་ཙཱ་བ་དེ་ལ་རྣམ་ཐར་བཟང་པོ་ཡོད་པས་ལྟོས་ཤིག་གསུངས། རེ་བཞི་པ་ཡོས་ལོ་ཟླ་བ་དྲུག་པའི་ཉི་ཤུ་ལྔ་ལ་ས་གཡོ་བ་དང་། མེ་ཏོག་གི་ཆར་འབབ་པ་དང་བཅས་པའི་ཆོ་འཕྲུལ་བསྟན་ཏེ་དགའ་ལྡན་དུ་གཤེགས་སོ། ། དེ་དུས་ཀྱི་མཁས་བཙུན་རྣམས་དང་། ཁྱད་པར་དུ་དུས་འཁོར་སྨྲ་བ་ཕལ་མོ་ཆེ་རྗེ་དེའི་སློབ་མར་མ་གྱུར་པ་མེད་པས་བགྲང་བར་མི་སྤྱོད་ལ། བྱེ་བྲག་ཏུ་མཚུངས་མེད་གཞོན་ནུ་གྲགས་པ་ནི་འཕན་ཡུལ་དུ་སྐུ་འཁྲུངས།
གཞུང་ལུགས་མང་པོ་ལ་ལེགས་པར་སྦྱངས། ཁྱད་པར་དུ་འདུལ་མཛོད་ལ་མཆོག་ཏུ་མཁས། གནས་བརྟན་ཆེན་པོ་ཚུལ་ཁྲིམས་ཤིན་ཏུ་གཙང་བ། རྒྱལ་སྲས་ཐོགས་མེད་པ་ལ་ཐུགས་བསྐྱེད་དང་བློ་སྦྱོང་གསན་པས་བྱང་ཆུབ་ཀྱི་ཐུགས་འབྱོངས། བུ་སྟོན་རིན་པོ་ཆེ་ལ་དབང་དང་གདམས་ངག་མང་དུ་མནོས་ཤིང་། ཁྱད་པར་དུ་དཔལ་ལྡན་བླ་མ་དམ་པ་མཁར་ལུང་བཟང་དུ་བཞུགས་པའི་དྲུང་དུ། དུས་ཀྱི་འཁོར་ལོའི་དབང་དང་སྦྱོར་དྲུག་གསན་པས་སྒྱུ་མ་ལྟ་བུའི་ཏིང་ངེ་འཛིན་མངོན་དུ་གྱུར། ཁྲབ་ལ་ཁར་འདུལ་མཛོད་དུས་ཆོས་སུ་གསུངས་ཤིང་། རང་ཉིད་ཟབ་ལམ་གྱི་ཐུགས་དམ་ལ་གཙོ་བོར་བཞུགས་ཏེ་རང་གཞན་གྱི་དོན་རྒྱ་ཆེན་པོ་མཛད་དོ། ། དེ་ལ་འཁྲུལ་ཞིག་པ།
ཡང་དཔལ་ལྡན་བླ་མ་ངག་དབང་གྲགས་པ། ཆོས་ཀྱི་རྒྱལ་མཚན། འཁྲུལ་ཞིག་པ་སྟེ། དེ་ལ་བླ་མ་དུས་ཞབས་པས་དཔལ་ལྡན་བླ་མའི་སྦྱོར་དྲུག་གི་ཁྲིད་ཡིག་ངོ་སྤྲོད་དང་བཅས་པ་དང་། སྲོན་ལུགས་ཀྱི་གདམས་པ་རྣམས་གསན་ནོ། ། ཡང་བརྒྱ་ལ་བ་ཡོན་ཏན་འོད་ཀྱིས་དཔལ་ལྡན་བླ་མ་ལས་དུས་འཁོར་གྱི་དབང་རྒྱུད་བཤད་མན་ངག་དང་བཅས་པ་གསན་པས་མཁས་ཤིང་གྲུབ་པ་བརྙེས། དེ་ལ་ཤངས་པ་ཀུན་མཁྱེན་ཤེས་རབ་བཟང་པོ། དེ་ལ་ཐམས་ཅད་མཁྱེན་པ་མགོས་ལོ་ཙཱ་བས་དཔལ་ལྡན་བླ་མའི་ཊིཀ་ཆེན་ངེས་དོན་གསལ་བྱེད་ཀྱི་ལུང་གསན་ཏེ། ཆོས་ཀྱི་རྗེ་དཔལ་ལྡན་བླ་མ་དམ་པ་དེ་ཉིད་ཀྱི་ཐུགས་སྲས་ཀྱི་མཆོག་ཏུ་གྱུར་པ་བླ་མ་དཔལ་ལྡན་ཚུལ་ཁྲིམས་ཀྱིས་ཆོས་རྗེ་ཉིད་སྦྱོར་དྲུག་གི་ཁྲིད་གསུང་བའི་དུས་སུ། ཁྲིད་གཉེར་མཛད་པ་སོགས་ཀྱི་སྒོ་ནས་ཆོས་རྗེ་ཉིད་ལ་རྒྱ་བོད་ཀྱི་སྦྱོར་དྲུག་གི་རིགས་མ་ཚང་བ་མེད་པ་མངའ་བ་རྣམས་དང་།
ཆོས་རྗེ་བླ་མ་རང་གི་ཊིཀྐའི་སྟེང་ནས་བཤད་བཀའ་ལེགས་པར་སྩལ་ཏེ། རྒྱུད་འགྲེལ་ལ་ཡང་མཁས་པར་གྱུར་པ་སོགས་དུས་ཀྱི་འཁོར་ལོའི་ཆོས་སྐོར་རྣམས་མཐའ་ཆོད་པར་གསན་ཅིང་། དེའི་དྲུང་དུ་གྲུབ་ཆེན་བུདྡྷ་ཤྲཱིས་སྦྱོར་བ་ཡན་ལག་དྲུག་པའི་ཁྲིད་སོགས་ནོས་ནས་ཉམས་ལེན་སྙིང་པོར་མཛད་པས། མཉམ་རྗེས་ཀུན་ཏུ་སྟོང་གཟུགས་ལ་དག་པའི་སྣང་བ་རྒྱུན་མི་འཆད་པར་འཆར་བ་སོགས་ལུགས་འདིའི་ཉམས་རྟགས་ཐམས་ཅད་མཐར་ཕྱིན་པར་གྱུར། གྲུབ་ཆེན་དེའི་དྲུང་དུ་ས་སྐྱ་པའི་བསྟན་འཛིན་ཀུན་གྱི་གཙུག་རྒྱན་རྒྱལ་བའི་ལུང་བསྟན་བརྙེས་པ་རྡོ་རྗེ་འཆང་ཀུན་དགའ་བཟང་པོས་གསན་ཏེ་ཟླ་བ་དྲུག་སྦྱོར་དྲུག་གི་ཁྲིད་བསྐྱངས་པ་ན། རྒྱུད་དང་འགྲེལ་པ་ལས་གསུངས་པའི། རེ་ཁ་ནག་པོ་དྲི་མེད་འོད་ཟེར་འཕྲོ་བ་དུས་ཀྱི་རྩ་ལ་མཐོང་པར་གྱུར་གྱི་བར་དུའོ། ། ཞེས་དང་། དེ་ཡི་དབུས་སུ་སངས་རྒྱས་གཟུགས་ནི་ཡུལ་དང་རྣམ་པར་བྲལ་བ་དུ་མ་ལོངས་སྤྱོད་རྫོགས་པའི་སྐུ། ། ཞེས་སོགས་ཀྱི་ཉམས་སྣང་རྣམས་འཁྲུངས།
དེ་དུས་ཕྱི་རོལ་ཏུ་སྟོང་གཟུགས་ལ་དཀྱིལ་འཁོར་དུ་མའི་ལྷ་ཐམས་ཅད་སངས་རྒྱས་སྤྲུལ་པའི་སྐུའི་རྣམ་པ་སྤྱན་ནམ་མཁའ་ལ་ལོག་གེ་བྱས་པ་མང་དུ་བྱུང་། སྤྱན་གྱེན་དུ་གཟིགས་པ་དེ་རྣམས་ཅི་ཡིན་ནམ་སྙམ་སྟེ། རང་གི་མིག་གིས་བྱེད་པའི་རྟེན་འབྲེལ་ཡིན་པ་འདྲ་གསུངས། ནང་དུ་རྩ་དབུ་མ་སྲོག་ཤིང་གི་ཚུལ་དུ་གནས་པའི་ནང་དུ་དཀྱིལ་འཁོར་གྱི་ལྷ་དང་བཅས་པ་མང་དུ་གཟིགས་པ་ལ། རིམ་གྱིས་སྟེང་ནས་སྟེང་དུ་ཐུགས་གཏད་པ་ལ་ཤིན་ཏུ་གྱེས་པ་ཆེན་པོ་བྱུང་མོད། དེ་དུས་དེ་ནས་བཤད་པའི་གེགས་འབྱུང་ཉེ་བ་ལ། འགྲེལ་པ་ནས་བཤད་པའི་གེགས་བསལ་དབང་རྒྱལ་ལུགས་དེ་དྲན་པས་གེགས་ཐམས་ཅད་བསལ་ནུས་གསུངས། གཞན་ཡང་དེ་བཞིན་གཤེགས་པའི་སྐུ་དང་མཆོད་རྟེན། དཀྱིལ་འཁོར་གྱི་ལྷ་ཚོགས་དཔག་ཏུ་མེད་པ་གཟིགས་པ་སོགས་་་་་་རྒྱས་ཤིང་ཡ་མཚན་ཆེ་བ་ཡོད་མོད་ཀྱི་རེ་ཞིག་དེ་ཙམ་མོ། ། རྣམ་ཀུན་མཆོག་ལྡན་གྱི་སྟོང་གཟུགས་ཚད་མེད་པ་སྐྱེས་ཏེ།
དཔལ་དམ་ཚིག་ཆེན་པོའི་རྒྱུད་དུ་སྒྱུ་མ་ལྟ་བུའི་ཏིང་འཛིན་དང་། ། དཀྱིལ་འཁོར་རྣམས་ཀྱང་རྒྱ་ཆེ་བ། ། གཟུགས་སྒྲ་དེ་བཞིན་དྲི་དང་ནི། ། རྣལ་འབྱོར་པ་ཡིས་རྟག་སྐྱོང་བྱ། ། ཞེས་པ་ལྟར་རོ། ། དེ་ལྟ་བུའི་ངོར་ཆེན་རྡོ་རྗེ་འཆང་དེ་ཉིད་ཀྱིས་ཀྱང་དུས་ཀྱི་འཁོར་ལོའི་དབང་རྒྱུད་མན་ངག་རྣམས་གྲངས་དང་ཚད་མེད་པའི་སློབ་མ་རྣམས་ཕྱོགས་དུས་ཀུན་ཏུ་འཕེལ་རྒྱས་སུ་མཛད་པ་ཡིན་ལ། ཡང་ཆོས་རྗེ་བླ་མ་དམ་པའི་སྐུའི་དབོན་པོ་ཐེག་ཆེན་ཆོས་ཀྱི་རྒྱལ་པོ་ཀུན་དགའ་བཀྲ་ཤིས་ཀྱིས་ཀྱང་དུས་ཀྱི་འཁོར་ལོའི་རྒྱུད་མན་ངག་རྣམས་ཆོས་རྗེ་ཕྱོགས་ལས་རྣམ་རྒྱལ་སོགས་ལ་གསན་ནས་ཐུགས་ཉམས་སུ་བཞེས་ཤིང་སྤེལ་བར་མཛད་པ་ལས། དེའི་སློབ་མའི་གཙོ་བོ་ས་སྐྱ་པའི་བསྟན་འཛིན་ཀུན་དགའ་རྣམ་གཉིས་ཀྱི་ནང་ཚན། ཉི་ལྡེ་བ་ཀུན་དགའ་རྒྱལ་མཚན་གྱིས་ཀྱང་དུས་ཀྱི་འཁོར་ལོའི་ཆོས་སྐོར་རྣམས་ཚང་བར་ཐེག་ཆེན་ཆོས་ཀྱི་རྒྱལ་པོའི་དྲུང་དུ་གསན་པ་བཞིན། བཤད་སྒྲུབ་ཀྱིས་གཏན་ལ་ཕབ་སྟེ།
ཉིད་ཀྱི་ཞལ་ནས་ཀྱང་། ཁོ་བོ་ལམ་འབྲས་ལ་མཁས་པ་ཡིན། སྦྱོར་དྲུག་པ་ཉམས་མྱོང་ཅན་ཡིན། ནཻ་གུ་བ་རྒན་པོ་ཡིན་ཞེས་གསུངས་ཤིང་། དཔལ་ལྡན་ས་སྐྱ་སོགས་སུ་འཆད་ཉན་ཡང་ཡང་མཛད་པས། དེ་དུས་སློབ་མ་རྣམས་སྒོམ་སྐྱོང་བའི་མུན་ཁང་མང་པོ་ད་ལྟ་ཡང་ས་སྐྱའི་ཉི་ལྡེ་བླ་བྲང་ན་ཡོད་པ་འདི་ཡིན་ནོ། ། ཡང་ས་སྐྱ་པའི་བསྟན་པའི་གསལ་བྱེད་དམ་པ་གོང་དཀར་རྡོ་རྗེ་གདན་པ་ཆེན་པོ་ཀུན་དགའ་རྣམ་རྒྱལ་གྱི་ཐུགས་གུས་ཞེན་གྱི་དབང་ལས། ཆོས་རྗེ་བླ་མ་ནས་བརྒྱུད་པའི་དུས་འཁོར་སྒྲ་པ་ཤེར་རིན་སོགས་ལ་གསན་ནས་སྤེལ་བའི་རྒྱུན་ད་ལྟའི་བར་དུ་གོང་དཀར་རྡོ་རྗེ་གདན་ན་དར་རྒྱས་སུ་བཞུགས་སོ། ། ཡང་དུས་ཕྱིས་ས་སྐྱ་པཎྜི་ཏ་གཉིས་པ་ས་ལོ་འཇམ་པའི་རྡོ་རྗེས་ཐོག་མར་ཆག་ལོ་ཆོས་ཀྱི་རྒྱལ་པོའི་དྲུང་དུ་དུས་ཀྱི་འཁོར་ལོའི་དབང་ཆོས་རྣམས་གསན་པར་བཞེད་ཀྱང་། དུས་འཁྲུགས་ཀྱི་དབང་གིས་ཕྱག་བཞེས་མ་ཐུབ་པ་ལ།
སླར་མགོས་ལོ་དྷརྨཱ་པཱ་ལའམ། ཞ་ལུ་ལོ་ཆེན་ཆོས་སྐྱོང་བཟང་པོར་གྲགས་པའི་མཁས་པའི་དབང་པོ་དེ་ཉིད་ལས། དཔལ་དུས་ཀྱི་འཁོར་ལོའི་དབང་རྒྱུད་མན་ངག་དང་བཅས་པ་བུམ་པ་གང་བྱོའི་ཚུལ་དུ་ནོས་ནས་མུན་ཁང་དང་ལུས་གནད་བྱེད་བཅིངས་སོགས་ཇི་སྐད་བཤད་པ་བཞིན་མཛད་ནས་ཐུགས་དགེས་སྤྲོ་དང་བཅས་བསྒོམས་པས་རྣམ་ཀུན་མཆོག་ལྡན་གྱི་སྟོང་གཟུགས་དང་ཉམས་མྱོང་བསམ་གྱིས་མི་ཁྱབ་པ་འཁྲུངས་ཤིང་། དཔལ་ས་སྐྱའི་བཞི་ཐོག་བླ་བྲང་སོགས་སུ་རང་ཉིད་ཀྱི་དབོན་ཐུགས་ཀྱི་སྲས་མཆོག་སྙིགས་དུས་ཀྱི་བསྟན་པའི་གསལ་བྱེད་འགྲན་ཟླ་དང་བྲལ་བ་དཔལ་ས་སྐྱ་པ་ཆེན་པོ་སྔགས་འཆང་ངག་དབང་ཀུན་དགའ་རིན་ཆེན་བཀྲ་ཤིས་གྲགས་པ་རྒྱལ་མཚན་དཔལ་བཟང་པོ་ཉིད་གཙོ་བོར་བཞུགས་པའི་འདུས་པ་རྒྱ་མཚོའི་ཚོགས་ལ་དུས་ཀྱི་འཁོར་ལོའི་དབང་རྫོགས་པ་རྟེན་འབྲེལ་ལེགས་ཆ་དང་བཅས་གནང་བས་མཚོན་པའི་ལུགས་འདིའི་དབང་རྒྱུད་མན་ངག་གི་ཆོས་ཀྱི་འཁོར་ལོ་ཡང་ཡང་བསྐོར་བ་ལ་བརྟེན་འདི་སྐོར་གྱི་དམ་པའི་ཆོས་ཀྱི་བཀའ་དྲིན་ནོས་པའི་སློབ་མའི་གཙོ་བོ་ཡང་། སྐུའི་གཅུང་བདག་ཆེན་རིན་པོ་ཆེ་ནམ་མཁའ་འདོད་གྲུབ་པའི་ཞལ་སྔ་ནས་དང་། ལུང་རིགས་སྨྲ་བའི་ཁྱུ་མཆོག་ལྕགས་ཐང་རབ་འབྱམས་པ། ཉམས་རྟོགས་ཀྱི་མངའ་བདག་མཁས་གྲུབ་དཔལ་ལྡན་རྡོ་རྗེ། གཅིག་ཏུ་དབེན་པ་ལ་གཞོལ་ཞིང་མཁས་བཙུན་གྱི་ཡོན་ཏན་རྒྱ་མཚོ་དང་ལྡན་པ་བྱང་པ་དུས་འཁོར་བ་རིན་ཆེན་བཟང་པོ། ཡོངས་འཛིན་ཨེ་ཝཾ་པ་ཆེན་པོ་མཁས་པའི་དབང་པོ་དཀོན་མཆོག་ལྷུན་གྲུབ། གོང་དུ་སྨོས་པ་ལྟར་རང་ཉིད་ཀྱི་སྐུའི་དབོན་པོ་སྔགས་འཆང་བསྟན་པའི་ཉི་མ་སྐུ་མཆེད་སོགས་སྤྱི་དང་བྱེ་བྲག་གི་བསྟན་འཛིན་གྱི་སློབ་བུས་རྒྱ་མཚོའི་གོས་ཅན་འདི་ཉིད་མཛེས་པར་བྱས་པ་ཡིན་ལ།
དེ་ལྟར་ས་ལོ་འཇམ་དབྱངས་ཆེན་པོ་འདིའི་སློབ་བརྒྱུད་དུས་ཀྱི་འཁོར་ལོའི་བསྟན་འཛིན་སོ་སོ་བ་དག་གི་རྣམ་པར་ཐར་པ་རྣམས་ནི་འོག་ས་ལོ་ཉིད་ཀྱི་རྣམ་ཐར་གྱི་རྗེས་སུ་འཆད་པར་འགྱུར་ལ། རྒྱས་པར་ནི་འདིར་ཡི་གེས་འཇིགས་ནས་མི་སྤྲོ་བས་རང་རང་གི་རྣམ་ཐར་ལས་ཤེས་པར་བྱའོ། ། རྗེ་བཙུན་ཨེ་ཝཾ་པ་ཆེན་པོ་དཀོན་མཆོག་ལྷུན་གྲུབ་ཀྱིས་དཔལ་དུས་ཀྱི་འཁོར་ལོའི་དབང་ཡོངས་རྫོགས་སོགས་གསན་པའི་ལོ་དེ་ནི་ཤིང་ཕོ་སྤྲེའུ་ལོ་བྱང་ཤམྦྷ་ལར་གཤིན་རྗེ་གཤེད་ཀྱི་སྤྲུལ་པ་རིགས་ལྡན་རྣམ་གནོན་རྒྱལ་སར་བྱོན་པའི་ལོ་དེ་ཡིན་ཏེ། དེ་ཡང་ལོ་དེའི་ས་ཀའི་དཀར་ཕྱོགས་ཀྱི་ཚེས་ལ། ཐོག་མར་དབང་ཡོངས་རྫོགས་དང་། དེ་ནས་ཟབ་ལམ་རྡོ་རྗེའི་རྣལ་འབྱོར་སྦྱོར་བ་ཡན་ལག་དྲུག་པའི་ཉམས་ཁྲིད། མཆོག་གི་དང་པོའི་སངས་རྒྱས་དུས་ཀྱི་འཁོར་ལོའི་རྒྱུད་འགྲེལ་ཆེན་པོ་ཤོང་འགྱུར་ལ། ལོ་ཙཱ་བ་བློ་གྲོས་རྣམ་པ་གཉིས་ཀྱིས་བཅོས་པའི་སྟེང་ནས་བཤད་བཀའ་སོགས་ལུགས་འདིའི་ཆོས་སྐོར་རྣམས་རྫོགས་པར་གསན་པར་མཛད་ནས། དེ་ནས་ལོ་གྲངས་བཅུ་དྲུག་འདས་པ་ལྕགས་ཕོ་བྱི་བའི་ལོ་རྗེ་ཨེ་ཝཾ་པ་ཆེན་པོ་རང་ཉིད་དགུང་ལོ་ཞེ་བཞི་བཞེས་པའི་ཚེ། དུས་ཀྱི་འཁོར་ལོའི་རྒྱུད་འགྲེལ་ནས་འབྱུང་བའི་རྩིས་ཀྱི་ལོ་དག་དང་བསྟུན་པའི་སངས་རྒྱས་ཀྱི་བསྟན་པའི་རྩིས་ཀྱི་ཡི་གེ་མཁས་པའི་ཁ་རྒྱན་ཞེས་བྱ་བའི་བསྟན་བཅོས་ངོ་མཚར་ཅན་དེ་ཉིད་མཛད་པ་ཡིན་དེ།
དེ་ཡང་དུས་ཀྱི་འཁོར་ལོའི་བསྟན་པ་དུས་ནམ་གྱི་ཚེ་བྱུང་བ་དང་། སྔར་ལོ་གྲངས་དུ་ཙམ་འདས་ཤིང་། མ་འོངས་པ་བསྟན་པའི་ལྷག་ལོ་དུ་ཞིག་ཡོད་པ་དང་། དེང་སང་ཤམ་བྷ་ལར་རིགས་ལྡན་སུ་ཞིག་ཆོས་ཀྱི་འཁོར་ལོ་སྐོར་བའི་སྐབས་ཡིན་པ་སོགས་བདེ་བླག་ཏུ་རྟོགས་པའི་ཕྱིར་བསྟན་རྩིས་མཁས་པའི་ཁ་རྒྱན་དེ་ཉིད་འདིར་བཤད་པར་བྱ་སྟེ། དེ་ཡང་ཇི་སྐད་དུ། ཚིག་ཉུང་དོན་མང་འཇུག་པ་བདེ་བ་ཡི། ། རྣམ་གཞག་འདི་འདྲ་གང་གིས་ཤེས་དེ་མཁས། ། ཞེས་པའི་ཁྱད་ཆོས་དང་ལྡན་པའི་བསྟན་རྩིས་ཀྱི་ཡི་གེ་དེ་ཉིད་ལས་འདི་ལྟར་འབྱུང་སྟེ། ན་མོ་མཉྫུ་གྷོ་ཥ་ཡ། ། དུས་ཀྱི་འཁོར་ལོའི་རྒྱུད་འགྲེལ་ལས། །
འབྱུང་བའི་རྩིས་ཀྱི་ལོ་དག་དང་། ། བསྟུན་པའི་སངས་རྒྱས་བསྟན་པའི་རྩིས། ། མཁས་པའི་ཁ་རྒྱན་འདིར་ངེས་བྱ། ། ཐུབ་དབང་ཤིང་ཕོ་བྱི་བ་ལ། ། བལྟམས་ནས་ཉེར་དགུ་ཁབ་བཞུགས་ཏེ། ། ལོ་དྲུག་དཀའ་སྤྱད་སོ་དྲུག་པ། ། ས་མོ་ཕག་ལོ་མངོན་བྱང་ཆུབ། ། བརྒྱད་ཅུ་བཞེས་པ་ཆུ་ལུག་གི ། ནག་པའི་ཉ་ལ་འབྲས་སྤུངས་སུ། ། ཟླ་བཟང་་་་་་ཕྱག་རྡོར་གྱི་སྤྲུལ་བ།
སོགས་ལ་དུས་འཁོར་གྱི། ། རྩ་རྒྱུད་གསུངས་ནས་ས་ག་ཡི། ། ཉ་ལ་མྱ་ངན་འདས་ཚུལ་བསྟན། ། ལོ་་་་་་ལོ་འདི་ནས་ནི་དྲུག་བརྒྱའི་ལོ། ། དྲང་སྲོང་རྣམས་ནི་སྨིན་དོན་དུ། ། མི་བདག་གྲགས་པ་ཞེས་བྱ་བ། ། ཤམྦྷ་ལ་ཞེས་བྱ་བར་འབྱུང་། ། ཞེས་དང་། འགྲེལ་ཆེན་ལས། འཇམ་པའི་དབྱངས་ཀྱང་ང་མྱ་ངན་ལས་འདས་ནས་ལོ་དྲུག་བརྒྱ་ན་ཞེས་རྩ་རྒྱུད་བསྟན་པའམ།
མྱ་ངན་ལས་འདས་ནས་ལོ་དྲུག་བརྒྱ་ན་གྲགས་པ་འབྱུང་བར་ལུང་བསྟན་པས། དེ་ཉིད་ལ་ནི་ཟླ་བཟང་གིས ། ཤམ་བྷ་ལ་རུ་རྩ་རྒྱུད་སྤེལ། ། ཤིང་་་་་་ལོ་གཉིས་པ་ཡན་ལ་འགྲེལ་ཆེན་སྟོང་ཕྲག་དྲུག་ཅུ་པ་བརྩམས། གཞལ་མེད་ཁང་བཞེངས་ནས་གཤེགས་པའི་ལོ། སྤྲེལ་ནས་བརྩམས་ལྷ་དབང་དང་། ། གཟི་བརྗིད་་་་་་གཤིན་རྗེ་གཤེད། ཅན་དང་ཟླ་་་་་་སྒྲིབ་བསལ། བས་བྱིན། ། ལྷ་ཡི་དབང་ཕྱུག་སྣ་ཁེངས་བྱེད་ཚོགས་གཟུགས། །
ནམ་སྙིང་ལྷ་ཡི་དབང་ལྡན་རྣམ་དྲུག་གིས། ། ལོ་བརྒྱ་ལོ་བརྒྱར་རྩ་རྒྱུད་བསྟན། ། ཤིང་སྤྲེལ་ལོ་ནས་གྲགས་པ་ཡིས། ། ལོ་བརྒྱར་རྩ་བའི་རྒྱུད་བསྟན་ནས། ། ཆུ་མོ་ཕག་ལ་བསྡུས་རྒྱུད་བསྡུས། ། ཤིང་བྱི་ལོ་ནས་པད་དཀར་སྤྱན་རས་གཟིགས་དང་། ། བཟང་པོ་གཤིན་རྗེ་གཤེད་དང་ནི་རྣམ་རྒྱལ་ས་སྙིང་དང་། ། གཤིན་རྗེ་སྨུགས་བྱེད་བཟང་དང་ཕྱག་དམར་སྒྲིབ་སེལ་དང་། ། ཁྱབ་འཇུག་ཁེངས་བྱེད་སྦས་དང་ཉི་མ་ནམ་སྙིང་གྲགས། ། ཤིན་ཏུ་བགེགས་དགྲ་བཟང་བརྒྱད་རེ་རེས་ཀྱང་། །
ལོ་གྲངས་བརྒྱ་བརྒྱར་བསྡུས་རྒྱུད་བསྟན། ། དེ་ནས་ཀླུ་ཡི་ལོ་བརྒྱ་རྣམས་ཀྱི་ངེས་པར་མཁའི་ཡུལ་དུ་ཀླ་ཀློའི་ཆོས་དག་རབ་ཏུ་འཇུག ཅེས་གྲགས་པས་བསྡུས་རྒྱུད་བསྡུས་ནས་ལོ་བརྒྱད་བརྒྱ་ན་མ་གར་ཀླ་ཀློ་འཇུག་པར་ལུང་བསྟན་པས། ཤིང་སྤྲེལ་ལོ་ལ་མ་ཁ་རུ། ། ཀླ་ཀློ་ཞུགས་དང་ཤམྦྷ་ལར། ། རྒྱ་མཚོ་ཕྱག་རྡོར་རྣམ་རྒྱལ་བྱོན་དུས་མཚུངས། ། དེ་ཡིས་ལོ་བརྒྱར་ཆོས་བསྟན་རྗེས། ། ཤིང་བྱི་ལོ་ལ་རྒྱལ་དཀའ་གཤིན་རྗེ་གཤེད་བྱོན། ། དེ་ནས་བརྒྱད་ཅུ་རྩ་གཉིས་ནི། ། འདས་པ་མེ་ཕོ་ཁྱི་ཡི་ལོ། །
རྒྱལ་དཀས་ཉུང་ངུའི་བྱེད་འགྲེལ་ཆེན་ལས། ཀླ་ཀློའི་དུས་དེ་ལས་བརྒྱད་ཅུ་རྩ་གཉིས་ལྷག་པའི་བརྒྱས་དམན་པ་ནི་རྒྱལ་དཀའ་གང་གི་ཉུང་ངུས་བྱེད་པ་རྣམ་པར་སྦྱོང་བ་རིགས་ལྡན་རྒྱལ་དཀའི་དུས་སོ། ། རྩིས་མཛད། ། དེ་ནས་བཅོ་བརྒྱད་འདས་པ་ཡི། ། ཤིང་ཕོ་འབྲུག་ལ་ཉི་མ་ས་སྙིང་། བྱོན། ། ལོ་བརྒྱ་འདས་པ་ཤིང་སྤྲེལ་ལ། ། སྣ་ཚོགས་གཟུགས་སྨུག་བྱེད་བྱོན་ལོ་བརྒྱར་བཞུགས། ། ཤིང་བྱི་ལོ་ལ་ཟླ་བའི་སྒྲིབ་སེལ་འོད། ། རྒྱལ་སར་བྱོན་ནས་ལོ་གསུམ་ནི། །
འདས་པ་རབ་བྱུང་མེ་ཡོས་ལ། ། དུས་འཁོར་འཕགས་པའི་ཡུལ་དུ་བྱོན། ། མེ་མཁའ་རྒྱ་མཚོ་རྩིས་ཀྱི་གཞིར། ། འཇོག་པ་ཀླ་ཀློ་ཞུགས་པ་ནས། ། བར་གྱི་ལོ་འགྲེལ་ཆེན་ལས། དེ་དག་གསུམ་ལྷག་པའི་བཞི་བརྒྱའི་ཕུང་པོ་ལ་བསྲེས་པ་ནི་ཀླ་ཀློའི་ལོར་རབ་ཏུ་འགྲུབ་པར་འགྱུར་རོ་ཞེས་གསུངས་པས་སོ། ། གྲངས་ངེས་ཕྱིར་ཏེ། ། དེ་ལ་བརྒྱ་དང་གྱ་གཉིས་ཀྱིས། ། འཕྲི་བའི་ལྷག་མ་རྒྱལ་དཀའ་ཡིས། ། ཉུང་ངུའི་བྱེད་རྩིས་མཛད་ཚུན་གྱི། །
འདས་ལོ་ཡིན་ནོ་མཁས་པ་རྣམས། ། མེ་ཡོས་དེ་ནས་གོ་བདུན་ནི། ། འདས་པ་ཤིང་ཕོ་འབྲུག་ལོ་ནས། ། མཐའ་ཁེང་བྱེད་ཡས་དང་ནི་ས་སྐྱོང་ནམ་སྙིང་དང་། ། དཔལ་སྐྱོང་བགེགས་དགྲ་དང་ནི་སེངྒེ་ཕྱག་རྡོར་ཡིས། ། ལོ་བརྒྱ་ལོ་བརྒྱར་དམ་ཆོས་བསྟན། ། དེ་ལྟར་དུས་འཁོར་འཕགས་ཡུལ་དུ། ། བྱོན་ནས་བཞི་བརྒྱ་གོ་བདུན་ནི། ། འདས་པ་ཤིང་ཕོ་སྤྲེལ་ལོ་ལ། ། རིགས་ལྡན་རྣམ་གནོན་གཤིན་རྗེ་གཤེད་རྒྱལ་སར་བྱོན། །
ལོ་དེའི་ས་ཀའི་དཀར་ཕྱོགས་ལ། ། འཇམ་དབྱངས་ས་སྐྱ་ལོ་ཙཱ་ལས། ། བདག་གིས་དུས་འཁོར་དབང་རྫོགས་མནོས། ། དེ་ནས་ལྕགས་བྱི་འདི་ཡན་ལ། ། ལོ་གྲངས་བཅུ་དྲུག་འདས་པ་ཡིན། ། དེ་ཕྱིར་ཐུབ་དབང་མྱ་ངན་ལས། ། འདས་ནས་ལོ་འདི་ཡན་ཆད་ལ། ། ཉིས་སྟོང་བཞི་བརྒྱ་བཅུ་དྲུག་འདས། ། གྲགས་པས་བསྡུས་པའི་རྒྱུད་བསྡུས་ནས། ། སྟོང་དང་བདུན་བརྒྱ་བཅུ་དྲུག་འདས། །
མཁའ་ཡི་ཡུལ་དུ་ཀླ་ཀློའི་ཆོས། ། ཞུགས་ནས་དགུ་བརྒྱ་བཅུ་དྲུག་འདས། ། རྒྱལ་དཀས་ཉུང་ངུའི་རྩིས་མཛད་ནས། །

བདུན་བརྒྱ་སུམ་ཅུ་སོ་བཞི་འདས། ། དུས་འཁོར་ཤཱི་ཏའི་ལྷོར་བྱོན་ནས། ། དྲུག་ཅུ་སྐོར་བརྒྱད་དང་ཉག་མ་སོ་གསུམ་སོགས་དྲིལ་བས། ལྔ་བརྒྱ་བཅུ་གསུམ་ལེགས་པར་འདས། ། རྣམ་གནོན་སེངྒེའི་ཁྲིར་བཞུགས་ཏེ། ། དམ་ཆོས་བསྟན་ནས་བཅུ་དྲུག་འདས། ། མ་འོངས་བསྟན་པའི་ལྷག་མ་ནི། ། རྣམ་གནོན་ལྷག་མ་གྱ་བཞི་དང་། ། འབྱོན་འགྱུར་རིགས་ལྡན་སྟོབས་ས་སྙིང་པོ་ཆེ། ། མ་སྨུག་བྱེད་འགགས་པ་དང་མིའི་སྒྲིབ་སེལ་སེངྒེ། ། ནམ་སྙིང་དབང་ཕྱུག་ཆེན་པོ་མཐའ་ཕྱག་རྡོར་ཡས་རྣམ་རྒྱལ་དང་། །
འཇམ་དབྱངས་གྲགས་པ་ཕྱི་མ་དྲག་ཕྱི་རོལ་ཏུ་ལེའུ་དང་པོ་ནས་གསུངས་པའི་འཁོར་ལོ་ཅན་གང་ཡིན་པ་དེ་ནི་ལུས་ལ་རྡོ་རྗེ་ཅན་ཏེ་ཐུགས་རྡོ་རྗེའོ་ཞེས་གསུངས་པས་ཕྱག་རྡོར་གྱི་སྤྲུལ་པ་པོ་སྟེ། ། རེ་རེས་ལོ་བརྒྱ་དམ་ཆོས་སྟོན། ། དེ་ནས་ལོ་བརྒྱར་ཀླ་ཀློ་ཡི། ། ཆོས་ལུགས་ནག་ཕྱོགས་འགྲིབ་པ་དང་། ། ཐུབ་བསྟན་དཀར་ཕྱོགས་ཟླ་བ་ནི། ། རྫོགས་ལྡན་གྱུར་པ་མཉམ་དུ་འབྱུང་། ། ཀླ་ཀློ་རྫོགས་ནས་ལྷོ་གླིང་འདིར། ། སྟོང་དང་བརྒྱད་བརྒྱར་དམ་ཆོས་འདི་ཡན་ལ་སངས་རྒྱས་མྱ་ངན་ལས་འདས་ནས་ལོ་ལྔ་སྟོང་ཆིག་བརྒྱ་འདས་པར་བཞེད། མདོ་སྡེའི་ཕྱོགས་ལས་འཛམ་གླིང་འདིར་བསྟན་པ་ལོ་ལྔ་སྟོང་གནས་པར་བཤད་པ་དང་ཡང་ཕྱོགས་ཙམ་མཐུན་ནོ། ། སྟོང་བརྒྱད་བརྒྱ་བརྒྱད་བརྒྱར་གནས་པ།
བཅུ་གཅིག་པོ། གནས། ། གླིང་གཞན་དུ་ཡང་དེ་བཞིན་ནོ། ། རྒྱལ་དཀའ་གཉིས་ལ་ལོ་གྲངས་ལྷག ། སྦྱོར་བར་མཛད་ལ་དམིགས་བསལ་མེད། ། ལ་ལ་རིགས་ལྡན་ཉེར་དྲུག་ཏུ། ། འདོད་ཀྱང་དགུང་གྲངས་དྲུག་ཅུ་པར། ། མཛད་པ་ལུང་དང་མཐུན་མ་སུམ་ཅུ་རྩ་གཉིས་གདན་གྱི་མཐར་ལྷ་མིན་དགྲ་བོ་ཚེ་ལོ་བརྒྱ་པ་ཕྱག་ན་འཁོར་ལོས་བསྒྱུར། ཞེས་གསུངས་པའི་མཐའི་དོན་མཇུག་ལ་བཤད་པ་ཡོད་ཀྱང་འདི་རྫོགས་པའི་དོན་ཡིན་པས་སོ་གསུམ་ཡིན་གསུངས། ཡིན། །
ཆོས་རྒྱལ་རིགས་ལྡན་སོ་གཉིས་པོ། ། མཐའ་དག་དམ་ཆོས་ལོ་བརྒྱ་བརྒྱར། ། སྟོན་པ་རྒྱུད་དང་མཐུན་ནོ་ཞེས། ། ཁོ་བོའི་འཇམ་དབྱངས་བླ་མས་གསུངས། ། དེ་ལྟར་འགྲོ་བ་ཀུན་གྱི་བདེ་སྐྱིད་ཀྱི། ། འབྱུང་གནས་རྒྱལ་བའི་བསྟན་པ་རིན་པོ་ཆེ། ། འཇིག་རྟེན་ཁམས་འདིར་ཇི་ཙམ་གནས་པའི་ཚུལ། ། ལེགས་བཤད་འདི་ཡིས་ཐུབ་བསྟན་རྒྱས་གྱུར་ཅིག ། དུས་ཀྱི་འཁོར་ལོའི་རྒྱུད་འགྲེལ་དང་མཐུན་པའི་སངས་རྒྱས་ཀྱི་བསྟན་པའི་རྩིས་མཁས་པའི་ཁ་རྒྱན་ཞེས་བྱ་བ་བཙུན་པ་དཀོན་མཆོག་ལྷུན་གྲུབ་ཀྱིས། ཀུན་ལྡན་ཞེས་པ་ལྕགས་ཕོ་བྱི་བའི་ལོ་གསལ་བར་བཀོད་པ་ལ་སླར་ཡང་ཤིན་ཏུ་དག་པར་བྱས་པའོ། །
དེ་ལྟར་ཤྲཱི་ཨེ་ཝཾ་པ་ཆེན་པོ་རྗེ་བཙུན་ཐམས་ཅད་མཁྱེན་པ་དཀོན་མཆོག་ལྷུན་གྲུབ་དེ་ཉིད་ཀྱིས་རྒྱུད་འགྲེལ་དང་མཐུན་པའི་བསྟན་རྩིས་མཁས་པའི་ཁ་རྒྱན་ལྕགས་ཕོ་བྱི་བའི་ལོར་མཛད་པ་ནས་བཟུང་། དུས་འཁོར་ཆོས་འབྱུང་ངོ་མཚར་དད་པའི་ཤིང་རྟ་འདི་ཉིད་ཀྱི་རྩོམ་པ་པོ་དཔལ་ས་སྐྱ་པ་སྔགས་འཆང་ངག་དབང་ཀུན་དགའ་བསོད་ནམས་ཀྱིས་རང་ལོ་སོ་དགུ་ལོན་པ་ཤིང་མོ་ཕག་གི་ལོ་འདི་ཡན་ལ་ལོ་དགུ་བཅུ་གོ་ལྔ་འདས་པ་ཡིན་པས། རྒྱུ་མཚན་དེ་ཉིད་ཀྱི་ཕྱིར་ཐུབ་དབང་མྱ་ངན་ལས་འདས་ནས་ཤིང་མོ་ཕག་ལོ་འདི་ཡན་ཆད་ལ་ལོ་ཉིས་སྟོང་ལྔ་བརྒྱ་དང་བཅུ་གཅིག་འདས་ཤིང་རིགས་ལྡན་གྲགས་པས་བསྡུས་པའི་རྒྱུད་བསྡུས་ནས་སྟོང་དང་བརྒྱད་བརྒྱ་བཅུ་གཅིག་ལོན་ལ། མཁའི་ཡུལ་དུ་ཀླ་ཀློའི་ཆོས་ཞུགས་ནས་སྟོང་ཕྲག་གཅིག་དང་བཅུ་གཅིག་འདས་ཤིང་། རིགས་ལྡན་རྒྱལ་དཀས་ཉུང་ངུའི་རྩིས་མཛད་ནས་ལོ་བརྒྱད་བརྒྱ་དང་ཉེར་དགུ་ལོན་ལ། དེང་སང་ཤམྦྷ་ལར་ས་སྙིང་གི་སྤྲུལ་པ་རིགས་ལྡན་སྟོབས་པོ་ཆེ་བྱོན་པའི་དུས་ཡིན་ལ། དེ་ཡང་ཤིང་མོ་གླང་གི་ལོ་རྒྱལ་སར་བྱོན་ནས་སེངྒེའི་ཁྲི་ལ་བཞུགས་ཏེ་ཆོས་ཀྱི་འཁོར་ལོ་བསྐོར་བ་ནས་བཟུང་། ཤིང་ཕག་འདི་ཡན་ལ་ལོ་བཅུ་གཅིག་འདས་པས་ན། མ་འོངས་པ་བསྟན་པའི་ལྷག་མ་ནི། སྟོབས་པོ་ཆེའི་ལྷག་མ་ལོ་གྱ་དགུ་དང་།
འབྱོན་འགྱུར་རིགས་ལྡན་མ་འགགས་པ་ནས། དྲག་པོའི་བར་ཏེ་ལྔ་ཕྲག་གཅིག་ཡོད་པས། རེ་རེས་ལོ་བརྒྱར་དམ་པའི་ཆོས་སྟོན་ཅིང་། རིགས་ལྡན་ཕྱི་མ་དེ་ཉིད་ཀྱི་དུས་སུ་ཀླ་ཀློའི་ཆོས་ལོ་བརྒྱའི་བར་དུ་རྒྱས་པར་བཤད་ལ། ཀླ་ཀློ་དེ་དག་རིགས་ལྡན་ཐ་མ་དེས་བཅོམ་ནས། སླར་ཡང་འཛམ་བུའི་གླིང་འདིར་དམ་པའི་ཆོས་སྟོང་དང་བརྒྱད་བརྒྱའི་བར་དུ་གནས་པར་བཤད་ཅིང་། དེ་ཡན་ཆད་ལ་ཐུབ་དབང་མྱ་ངན་ལས་འདས་ནས་ལོ་ལྔ་སྟོང་དང་ཆིག་བརྒྱ་ལོན་པར་བཞེད་ལ། རྒྱུ་མཚན་དེས་ན་མདོ་ལས་སངས་རྒྱས་ཀྱི་བསྟན་པ་ལོ་ལྔ་སྟོང་དུ་གནས་པར་བཤད་པ་དང་ཕྱོགས་མཐུན་ཙམ་ཡིན་པར་མཁས་པ་རྣམས་བཞེད་པ་ཡིན་ནོ། ། དེ་དག་གིས་ནི་བོད་ཡུལ་གངས་རིའི་ལྗོངས་འདིར་དཔལ་དུས་ཀྱི་འཁོར་ལོའི་བསྟན་པ་ལ་བཀའ་དྲིན་ཆེ་བའི་ར་འབྲོ་ས་གསུམ་གྱི་བླ་མ་རྣམས་ཀྱི་བྱོན་ཚུལ་རགས་རིམ་ཙམ་བརྗོད་པ་ཡིན་ལ། དེའི་རྗེས་སུ་དུས་འཁོར་བསྟན་པའི་གསལ་བྱེད་ཆེན་པོ་ཇོ་ཞལ་གཉིས་སམ།
བུ་དོལ་གཉིས་སུ་གྲགས་པའི་བྱོན་ཚུལ་ལ་ཐོག་མར་བུ་སྟོན་ཆོས་ཀྱི་རྒྱལ་པོ་ནི་ཡབ་བྲག་སྟོན་རྒྱལ་མཚན་དཔལ་བཟང་པོ་ཞེས་པ་གདུང་རབས་བཅུ་བདུན་དུ་སྔགས་རྙིང་མའི་གྲུབ་ཐོབ་ཟམ་མ་ཆད་པའི་མཁས་གྲུབ་ཅིག་དང་། ཡུམ་སློབ་དཔོན་མ་བསོད་ནམས་འབུམ་ཞེས་པ་གསང་སྔགས་རྙིང་མའི་ཆོས་ལ་མངའ་བརྙེས་པ་ཞིག་གི་སྲས་སུ་ལྕགས་ཕོ་སྟག་ལ་ཤབ་སྨད་བསྒོམ་གནས་སུ་སྐུ་འཁྲུངས། ཁ་ཆེ་པཎྜི་ཏ་ཤཱཀྱ་ཤྲཱིའི་སྐུ་སྐྱེར་གྲགས། འཇམ་དཔལ་བསྒྲུབས་པས་ཞལ་གཟིགས། དུས་ཕྱིས་ཀྱང་གཟིགས་རྟོག་མ་གྲུབ་པར་ཆོས་གསུང་བའི་ཚེ། ཡོན་ཏན་ཡེ་ཤེས་བཟང་པོའི་བསྟོད་སྒྲུབ་རེ་སྔོན་དུ་བཏང་ན་ཚིག་དོན་ཐམས་ཅད་གསལ་ལམ་མེ་ཐུགས་ལ་འཆར། དགུང་ལོ་ལྔ་དྲུག་ནས་ཡུམ་གྱིས་ཀློག་སློབ་པར་བརྩམས་པ་ན། འདའ་ཀ་ཡེ་ཤེས་དང་སའི་སྙིང་པོ་འཁོར་ལོ་བཅུ་པ་ལས་སྦྱར་ཀློག་མཛད་པས་ཀློག་མཁྱེན་པ་དང་ཐུགས་ལ་ཟིན་པ་མཉམ་དུ་བྱུང་། མེས་བླ་ཆེན་ཚུལ་ཁྲིམས་དཔལ་བཟང་པོའི་ཕྱག་དཔེ་གཟིགས་པས་འདི་བསྟན་བཅོས་རྣམ་དག་གོ ། འདི་ནི་མིན་ནོ་ཞེས་སོ་སོར་ཕྱེ་བས་མེས་ཕོའང་ཤིན་ཏུ་དགྱེས་ཡིག་རྩིས་བསླབས་པས་སློབ་དཔོན་ལས་མཁས་པར་གྱུར།
བདུན་པ་ལ་ཁྲོ་ཕུ་རིན་པོ་ཆེའི་དྲུང་དུ་སེམས་བསྐྱེད་ཞུས་པས། བདག་པས་གཞན་གཅེས་ཀྱི་ཐུགས་བཅོས་མིན་དུ་འཁྲུངས། བརྒྱད་པ་ལ་ཁྲོ་ཕུར་རྗེ་དེའི་དྲུང་དུ་བདེ་མཆོག་དྲིལ་བུ་པའི་དབང་ཞུས་དུས་འདིའི་དབུ་ལ་ཕྱག་བཞག་ནས། འོ་འདི་ལ་ངའི་ངལ་གསོས་བྱེད་པ་ལགས་སོ་གསུངས། ཁྲོ་ཕུ་བའི་ཟབ་ཆོས་རྣམས་གནང་། མེས་པོའི་དྲུང་དུ་གསང་སྔགས་རྙིང་མ་མང་དུ་གསན། བཟོ། སྨན་སྤྱད་མཁས་པར་མཁྱེན། བཅོ་བརྒྱད་པ་ལ་ལོ་ཚོའི་མཁན་བརྒྱུད་མཁན་པོ་རིན་ཆེན་སེངྒེ་དང་། སློབ་དཔོན་ཚད་མའི་སྐྱེས་བུ་བསོད་ནམས་མགོན་པོ་ལས་རབ་ཏུ་བྱུང་སྟེ།
མཚན་རིན་ཆེན་གྲུབ་ཏུ་བཏགས། སློབ་དཔོན་དེའི་དྲུང་དུ་ཕར་ཕྱིན་གྱི་སློབ་གཉེར་ལ་བཞུགས་ཏེ། འདིའི་ཕྱོགས་སུ་ཤི་ནའང་ཤི་སྙམ་དུ་དགོངས་ཏེ། ཉིན་མཚན་དུ་གསོལ་བ་དང་མནལ་གྱི་ལོང་མེད་པར་གསན་སྦྱངས་ལ་འབད་པས་སྐུ་སེང་སེང་པར་སོང་སྟེ་ཀུན་གྱིས་སྙིང་རྗེའི་གནས་སུ་བྱེད། གཞུང་ཊིཀ་ཀ་ནག་འབྱམས་ཐུགས་སུ་ཆུད་ཅིང་། ཉི་སྣང་། བརྒྱད་སྟོང་འགྲེལ་ཆེན། བྱམས་པ་དང་འགྲེལ་བའི་ཆོས་སྡེ་ཉི་ཤུ་ལ་མཁས་པར་གྱུར་ནས། ཁྲོ་ཕུར་བཤད་གསར་མཛད་དེ་སྡེ་སྣོད་འཛིན་པ་རྣམས་རིགས་པས་ཟིལ་གྱིས་མནན། བོད་ན་ཀ་པཱ་ལི་འགྲེམས་པ་གཅིག་ལ་ཤེས་རབ་ཆེ་བར་གྲགས།
དེ་ནས་མདོ་རྩ་དང་མེ་ཏོག་ཕྲེང་རྒྱུད་གསན་ཅིང་གཙོ་བོར་རྣམ་ངེས་ལ་སྦྱངས་པས་སྡེ་བདུན་མདོ་དང་བཅས་པ་ཚེགས་མེད་དུ་མཁྱེན། དེ་ནས་མངོན་པ་ཀུན་ལས་བཏུས་ལ་སྦྱངས་ཏེ། སྔ་དྲོ་གཞུང་ཤོག་བུ་མདའ་ཚད་མ་བདུན་དང་། ཊིཀྐ་ཤོག་བུ་ལྔ་ཐུགས་སུ་འཛིན་པ་དང་། ཕྱི་དྲོ་བཤད་པ་རྩལ་བཤད་དུ་གསན་པས་ཟླ་བ་གཅིག་ལ་མཁས་པའི་ཕུལ་དུ་ཕྱིན། སྤྱོད་འཇུག་དང་རིགས་ཚོགས་དབུ་མའི་སྐོར་རྣམས་ཀྱང་གསན། ཡང་རྩེ་པ་རིན་ཆེན་སེངྒེ་ལ་བདེ་མཆོག་སོགས་སྔགས་ཆོས་མང་པོ་གསན། ཉེར་གཅིག་པ་ལ་ཡབ་ལྷན་ཅིག་དབུས་གཙང་གི་ཆོས་སྡེ་ཕལ་ཆེ་བར་གྲྭ་སྐོར་ལ་བྱོན། དབུས་ནས་ཤཱཀ་གཞོན། བཙན་དགོན་པ་བ།
ཁ་རག་བྱང་གཞོན། གཙང་ནས་དཔལ་ལྡན་སེངྒེ། འཇམ་སྐྱ་སོགས་ལུང་རིགས་ཀྱིས་བཏུལ་བས་ཕ་སྟོན་བུ་སྟོན་དུ་གྲགས་ཤིང་། ཁྱད་པར་རྗེའི་གྲུབ་མཐའ་རྒྱ་མཚོའི་ཕ་རོལ་ཏུ་སོན་པས་མཁས་པའི་གྲགས་པས་ས་ཐམས་ཅད་དུ་ཁྱབ། དེ་ནས་རྣམ་སྣང་བ་ཡོན་ཏན་རྒྱ་མཚོ་ལ་སྤྱོད་འཇུག དོན་གྲུབ་དཔལ་བ་ལ་བརྟག་གཉིས། ཡབ་ལ་ཕྱག་རྡོར། གྲང་སོ་ལུང་པ་ལ་དོན་ཞགས། འཇམ་སྐྱ་ནམ་མཁའ་དཔལ་ལ་རྣམ་འགྲེལ་གསན། དེ་ནས་ཁྲོ་ཕུར་འཆད་ཉན་མཛད་དེ་ཕར་ཚད་མངོན་གསུམ་ལ་བཤད་པའི་རྐང་བཙུགས།
ཉེར་གསུམ་པ་ལ་ཚོང་འདུས་མགུར་མོའི་བླ་བྲང་དུ་ཀ་བཞི་པ་གྲགས་པ་གཞོན་ནུ། བྱང་སེམས་བསོད་ནམས་གྲགས། བསོད་ནམས་བཟང་པོ་སྟེ། ཆོས་ལུང་མཁན་པོ་གསུམ་གྱིས་མཁན་སློབ་མཛད། དད་པའི་དགེ་འདུན་ཉེར་གཉིས་ཀྱི་དབུས་སུ་བསྙེན་པར་རྫོགས། མཁན་སློབ་ལ་མདོ་རྩ། སོ་ཐར་གྱི་མདོ། ཀརྨ་ཤ་ཏམ་བློ་སྦྱོང་རྣམས་གསན། དེ་ནས་ཐར་པ་གླིང་དུ་ཐར་ལོའི་དྲུང་དུ་ཟླ་བ་བཅུ་བར་མ་ཆད་དང་། མར་ལོ་བཞི་བཞུགས་ནས་ཀ་ཙན་གྱི་མདོ་བྱིངས་ཉེར་བསྒྱུར་ཨུ་ཎ་དང་།
ཨ་མ་ར་ཀོ་ཥ་རྣམས་སཾ་སྐྲྀ་ཏའི་སྐད་དུ་ཐུགས་འཛིན་མཛད་ནས། དེ་རྣམས་འགྲེལ་པ་དང་བཅས་པ་ལེགས་པར་སྦྱངས། རྒྱ་གར་ཤར་ནུབ། ཁ་ཆེ། སིངྒྷ་ལ། སིནྡྷུ། རྒྱ་མཚོ་མཐའ་ལ་སོགས་པའི་ཡི་གེ་རིགས་མང་པོ་མཁྱེན། ལོ་ཙཱ་བྱང་བར་གྱུར། དེ་ནས་གསེར་གྱི་མཎྜལ་ཕུལ་ནས་ཟབ་ལམ་གྱི་ཁྲིད་ཞུས་པས། ཆོས་འདིའི་བདག་པོ་ཁྱོད་རང་ཡིན་པས་བགྱིའོ་གསུངས་ནས།
དཔེ་མེད་མཚོ་དང་། ཤ་ཝ་རའི་གདམས་པ་གནང་སྟེ། འདག་འབྱར་བུག་སྒོ་ཅན་དུ་བཞུགས་པ་ན། རྩ་རླུང་ཐིག་ལེའི་གནས་ཚུལ་མངོན་སུམ་དུ་གཟིགས། གཟུང་འཛིན་དབྱིངས་སུ་དག་ནས་ཡེ་ཤེས་ཆེན་པོའི་རྩལ་རྫོགས། རིན་ཆེན་སྣང་བ་དང་རིན་ཆེན་སྒྲོན་མ་སོགས་ཏིང་ངེ་འཛིན་གྱི་སྒོ་དུ་མ་མངོན་དུ་གྱུར་ཏེ་ཉམས་རྟོགས་མངོན་པར་ཤེས་པ་ཐོགས་པ་མེད་པ་འཁྲུངས། བླ་མ་ལ་སངས་རྒྱས་དངོས་ཀྱི་འདུ་ཤེས་ལས་ཐ་མལ་དུ་ནམ་ཡང་མ་མཐོང་གསུངས། དབང་མདོར་བསྟན་རྒྱུད་ཕྱི་མ། སེམས་འགྲེལ་གཉིས། དོན་དམ་བསྙེན་པ།
ནཱ་རོ་པ། ཨ་བྷ་ཡ། བརྩོན་འགྲུས་དཔལ་གྱི་སྦྱོར་དྲུག དབང་རབ་བྱེད་ཀྱི་འགྲེལ་པ། སྙིང་པོ་རྒྱན། ས་རྷུ་སུ་ཏྲའི་སྒྲུབ་དཀྱིལ། ཉི་ཟླ་སྒྲུབ་པ། ཡེ་ཤེས་སྤྱན་སྒྲུབ། སྦས་པ་མིག་འབྱེད། ཐར་ལོ་ཉིད་ཀྱིས་མཛད་པའི་སྦྱོར་དྲུག་གི་སྐོར་སོགས་མང་དུ་གསན།
དེ་ནས་དཔལ་ལྡན་སེངྒེའི་དྲུང་དུ་ར་འབྲོའི་དགོངས་པ་གཅིག་ཏུ་དྲིལ་བ་ལས་ཁྱད་པར་ཕྱག་ལེན་ར་ལུགས་གཙོ་བོར་སྟོན་པའི་དབང་ཞུས་པའི་ཚེ། བླ་མ་རྡོ་རྗེ་ཤུགས་དངོས་སུ་གཟིགས། གཞན་ཡང་བདེ་དགེ་སྒྱུ་ཐོད་རྡོ་རྗེ་ཕྲེང་བའི་དབང་སོགས་གསན། དེ་ནས་རོང་དབེན་དམར་དུ་བླ་མ་རྡོ་རྗེ་རྒྱལ་མཚན་པའི་དྲུང་དུ་བྱོན། ཟླ་བ་དགུ་བར་མ་ཆད་དུ་བསྟེན་ནས་དུས་འཁོར་རྒྱུད་འགྲེལ་ར་འབྲོའི་བཞེད་ཚུལ་སོ་སོར་ཕྱེ་བའི་རྒྱུད་བཤད་མཛུབ་ཁྲིད་ཚར་གཉིས་ཆ་ལག་དང་བཅས་པ་གསན་ཏེ་ཚིག་དོན་གཉིས་ཀ་ལ་མཁས་པར་གྱུར། བླ་མས་ཀྱང་འོ་ཆོས་བདག་པོ་ལ་འཕྲོད་ད་བློ་བདེའོ་གསུངས། དུས་ཕྱིས་ཀྱང་དུས་འཁོར་ཁོ་ན་ཐུགས་རྩིས་ཆེ་ཞིང་། གསུང་བའི་དུས་ནའང་འདི་དཔལ་དུས་ཀྱི་འཁོར་ལོ་བྱ་བ་གཞན་གྱི་རྒྱུད་འགྲེལ་བས་འདིའི་དཀྱིལ་ཆོག་ཀྱང་དགའ། རྒྱུད་གཞན་གྱི་དཀྱིལ་ཆོག་པས་འདིའི་སྲུང་འཁོར་ཡང་ཚན་ཆེ། འདི་འདྲ་བའི་ཆོས་སློབ་པ་ལ་འོ་ཡང་ཞོར་ལ་ཤེས་པ་མི་མཆི།
འདིར་བྱོན་ཅིག་གསུངས་ནས་ས་རིས་ལ་སོགས་པ་རྣམས་དཔོན་སློབ་ཆོས་ཁྲིའི་ཁ་རུ་བསྒྲིགས་ནས་མཛད། བརྗེད་ཐོའི་དཔེ་ཆུང་དང་འཕྲུལ་འཁོར་གྱི་གནད་ལ་སོགས་པ་རྣམས་རྒྱུད་འགྲེལ་དང་བསྟུན་གྱིན་ཕྱག་ལེན་མཛད། འོ་སྐོལ་སྔགས་པ་ཀུན་ལ་ཕྲ་མོའི་ལག་ལེན་ཚུན་ཆད་ལ་དྲི་གཏུགས་བྱེད་པ་གཅིག་རང་མ་བྱུང་ན། ཨོཾ་སོབ་སོབ་རེའི་དགེ་བཤེས་ལ་གཤའ་མ་མི་མཆི། དེས་ན་འདི་ལྟ་བུའི་རྒྱུད་ལ་སློབ་གཉེར་བྱེད་ན། ཁལ་ལོ་ཐོན་དུ་དཀའ་དཀའ་ལ་ནན་ཏན་ཆེན་པོ་འཚལ། མ་བདེ་བ་བྱུང་ན་དྲིས་ཤིག ཆོས་ཟབ་ལ་རྒྱ་ཆེ་བ་སངས་རྒྱས་རྣམས་ཀྱིས་གསུངས། བསྡུ་བྱེད་རྣམས་ཀྱིས་བསྡུས། པཎ་གྲུབ་རྣམས་ཀྱིས་བསྒྱུར།
མཁས་པ་རྣམས་ཀྱིས་གཏན་ལ་ཕབ། བཤད་པའི་སྲོལ་མ་ཆག དབང་གི་ཆུ་བོ་མ་ནུབ། ལྷད་མ་ཞུགས། འདྲེས་མ་ཁྱེར། དམ་མ་ཉམས། བཀའ་བརྒྱུད་གྲུབ་ཐོབ་ཀྱི་ཟམ་མ་ཆད། བྱིན་རླབས་ཀྱི་ན་བུན་མ་ཡལ། མདོ་རྒྱུད་འགྲེལ་པ་ཟབ་མོ་རྣམས་ཀྱི་ལྡེ་མིག་སངས་རྒྱས་སྲས་བཅས་ཐམས་ཅད་ཀྱི་སྤྱི་ལམ་འདི་ལྟ་བུའི་ཆོས་བཤད་ཉན་བྱར་ཡོད་པ་ཚོགས་བསགས་པ་ཡིན་པས་ད་ཆུད་མ་གསན་རང་གཞན་གྱི་དོན་རྒྱ་ཆེན་པོ་མཛོད་ཅེས་ནན་ཏན་གྱི་སྒོ་ནས་གསུངས་ཤིང་། དཀའ་བའི་གནད་རྣམས་ལ་དྲི་བ་ཞུས་པ་ལ་ཤིན་ཏུ་དགྱེས།
ཛ་ལནྡྷ་རི་པའི་དངོས་སློབ་བི་བྷུ་ཏི་དཱ་མ་ལ་གཏུམ་མོ་དང་གེགས་སེལ་དང་བར་ཕུག་རོང་པ་གཞོན་ནུ་གྲུབ་པ་ལ་བཀའ་གདམས་པའི་ལུགས་མང་པོ་གསན། སོ་གཅིག་པ་ལ་སྐུ་ཞང་གྲགས་པ་རྒྱལ་མཚན་པས་གདན་དྲངས། ཞ་ལུ་གསེར་ཁང་གི་གཙུག་ལག་ཁང་དུ་ཕྱག་ཕེབས་ནས་ཀ་ཆེན་བཞི་ལ་བཤད་པའི་རྐང་མཛད་ནས་བཤད་ཉན་གྱི་གྲྭ་བཙུགས་པ་ན། གྲྭ་པ་འགའ་ཞིག་གིས་ཆགས་སྡང་གི་རྣམ་འགྱུར་མི་ཟད་པ་བསྟན་པ་ཞི་བའི་ཆེད་དུ་དབུ་མཛད་བཀྲ་ཤིས་བཟང་པོ་ལ་ཕར་ཕྱིན་གསན། འོན་ཀྱང་ད་དུང་མ་བཟློགས་པར་སྤྱན་ལ་རྡེའུ་འཕེན་པ་སོགས་བྱས་པས། རང་ལ་མི་ཕན་གཞན་ལ་གནོད་པ་ཡི། ། བདག་གི་འཆད་ཉན་འདི་འདྲས་ཅི་བགྱི་ལགས། ། ཟ་འདུག་འགྲོ་འཆག་ཉལ་སོགས་ཅི་བྱས་ཀྱང་། ། གཞན་གྱི་ཁོང་ཁྲོའི་རྒྱུ་རུ་འགྱུར་ལ་སྐྱོ། ། ད་ནི་ཚེ་ཡང་རིང་དུ་མི་གནས་ཤིང་། །
ནང་གི་དབང་པོ་ཡོངས་སུ་མི་གསལ་ལ། ། སྐྱེ་འཆིའི་སྡུག་བསྔལ་ཤིན་ཏུ་བཟོད་པར་དཀའ། ། ཅུང་ཟད་ཤེས་པ་ཉམས་ལེན་དུས་ལ་བབས། ། གསུངས་ནས་རེ་ཞིག་ཐུགས་ལས་ཆུང་ངུ་ལ་གཞོལ་བ་ན། སྐུ་ཞང་ཆེན་པོ་རྟབ་རྟོབ་པོར་གྱུར་ནས་མ་རུང་པ་རྣམས་སྲོག་གི་ཆད་པ་ལ་གཏུགས་པ་ན། དེ་རྣམས་ཀྱང་འགྱོད་པས་ནོངས་པ་ཆགས་ཤིང་རྗེ་འདི་ཁོ་ན་སྐྱབས་སུ་བསྟེན་ཏེ་མགྲིན་གཅིག་ཏུ་གསོལ་བ་བཏབ་པས། དེ་རྣམས་ཀྱི་འཇིག་སྐྱོབས་དང་བསྟན་པ་ལ་དགོངས་ནས་སླར་ཡང་ཆོས་ཀྱི་འཁོར་ལོ་ཟླ་མེད་པ་བསྐོར། དེ་དུས་གྲུབ་ཟེ་དམར་བ་ལ་བདེ་མཆོག་གསན། དེ་ནས་སྔོན་ཇོ་བོ་རྗེས་བྱིན་གྱིས་བརླབས་པའི་བསྟི་གནས། དེའི་མཆོད་རྟེན་ཡང་བཞུགས་པའི་ཞ་ལུའི་རི་ཕུག་ཏུ་གཙུག་ལག་ཁང་དགེ་འདུན་གྱི་སྡེ་དང་བཅས་པ་བཞེངས།
སྔར་རོང་པ་རྡོ་རྗེ་རྒྱལ་མཚན་ལ་དུས་འཁོར་གསན་པའི་དུས་སུ་གསང་འདུས་ཤེས་པ་གཅིག་བྱུང་ན་སློབ་ཞུས་པས། ངེད་ཀྱི་མཆེད་གྲོགས་སློབ་དཔོན་འཕགས་པ་བྱ་བ་འཕགས་ཡོག་དུས་གསུམ་ལ་མཁས་པ་ཞིག་མ་ངག་ཕྱོགས་ན་ཡོད་གསུངས་ཏེ་རྩད་བཅད་པས། ཕྱིས་སྐྱིས་མཁར་ན་བཞུགས་པ་གསན་ནས་གདན་འདྲེན་པ་བཏང་པས། མནལ་ལམ་དུ་བུད་མེད་བུམ་པ་ཆུས་ཅུང་མ་གང་བ་གཅིག་དང་། རྣལ་འབྱོར་པ་གཅིག་གིས་རྡོ་རྗེ་དྲིལ་བུ་གཅིག་ཁྱེར་བྱུང་ནས། འདི་པ་སྔར་ཁྱེད་རང་གི་ཡིན་པ། ན་ནིང་ན་བྲག་རམ་ན་ཡར་ལ་ཕྱིན། ད་ཁྱེད་རང་ལ་གཏོད་པ་ཡིན་ཟེར་ནས་གཏོད་དུ་བྱུང་བ་རྨིས། ཐུགས་དགྱེས་ཚོར་དང་བཅས་པས་ཀུན་མཁྱེན་འཕགས་འོད་ཞ་ལུ་རི་ཕུག་ཏུ་གདན་དྲངས་པས། ཁྱེད་ལ་རྒྱ་པའི་རྒྱ་ལུགས་དང་གར་པའི་གར་ལུགས་སོགས་ནས་དགོས་པ་དེ་མ་ཡིན།
འགག་འདྲ་བཤད། གཞན་ཤར་ཏེ་བཀླགས་ནས་ཐོབ་ཆེ་བ་གཅིག་བགྱིའོ་གསུངས། བཤད་པ་རྡོ་རུས་ཐུག་པ་གཅིག་ཞུ་ཞུས་པས། ཨ་བ་སྙིང་ནས་རང་སློབ་ན། སྔོན་ལ་རིམ་ལྔའི་སྨར་ཁྲིད་བགྱི་གསུངས་ནས་དབང་དང་ཁྲིད་གནང་། དེའི་ཚེ་སངས་རྒྱས་བྱང་སེམས་མང་པོ་ཏིང་ངེ་འཛིན་གྱི་རྩེ་མོ་སྣ་ཚོགས་མཛད་པ་དང་། བསྐྱེད་རིམ་གྱི་དུས་སུ་ལྷ་སོ་གཉིས་ཀྱི་ཞལ་གཟིགས། རྡོར་བཟླས་ཀྱི་དུས་སུ་རྟགས་ལྔ་དང་རླུང་ལྔ་སོ་སོར་གསལ་བར་གཟིགས། སྐུ་ལུས་འཇའ་འོད་དུ་གྱུར་པ་ལ་ལྷ་སོ་གཉིས་ཀྱི་དཀྱིལ་འཁོར་དུ་གཟིགས། མནལ་འོད་གསལ་དུ་ཟིན།
ཨུ་རྒྱན་དུ་བྱོན་ནས་ཡེ་ཤེས་མཁའ་འགྲོ་མ་དང་མཇལ། མངོན་དགར་བྱོན་ནས་རིན་པོ་ཆེའི་གཞལ་མེད་ཁང་ན་སངས་རྒྱས་སྟོང་གྲལ་བསྒྲིགས་སུ་བཞུགས་པ་གཟིགས་ཤིང་ཁམས་དག་པ་ལྟ་ན་ཉི་ཟླ་ལ་ཞོན་པའམ། འོད་ཟེར་ལ་འཇུ་བའམ། མཁའ་ལྡིང་ལ་ཞོན་པ་སོགས་བྱས་ནས་གང་འགྲོ་འདོད་པའི་ཡུལ་དུ་སླེབ་པ་སྙམ་བྱས་ན་མཐོང་གི་འདུག་གསུངས། མཚན་མོ་མནལ་ལམ་དུ་གསུང་རབ་གང་བཞེད་ལ་གཟིགས་རྟོག་མཛད་ནས་སང་དེ་ཚོགས་སུ་གསུངས། དེ་ནས་གསང་འདུས་འཕགས་སྐོར། ཡེ་ཤེས་ཞབས་ལུགས། དུས་འཁོར་ར་འབྲོའི་དབང་རྒྱུད་བཤད་མན་ངག་གི་བཀའ། ནཱ་རོ་པ། ཇོ་བོ་རྗེ།
ཤཱཀྱ་ཤྲཱི ཤ་ཝ་རི། དཔྱལ་ཨ་མོ་གྷ། གྱི་ཇོ། རྩ་མི། སྒ་ལོ། ཞང་ཚལ་པ། སྲོག་པ་ལུང་པ། མར་པ་བྱ་ཟེ་རྣམས་ཀྱི་སྦྱོར་དྲུག ཨོ་རྒྱན་བསྙེན་སྒྲུབ་སོགས་སྦྱོར་དྲུག་གི་རིགས་མི་འདྲ་བ་མང་པོ། བདེ་དགེས།
གཤིན་རྗེ་གཤེད། སྒྱུ་དྲ། གདན་བཞི། ཡ་མ། གྲུབ་སྙིང་ཡོ་ག བྱ་སྤྱོད་ཕལ་མོ་ཆེའི་དབང་བཤད་མན་ངག་གི་བཀའ་ཐམས་ཅད་ནོད། བླ་མ་འདི་ལ་རྡོ་རྗེ་འཆང་གི་འདུ་ཤེས་ལས་སྐད་ཅིག་ཀྱང་མི་གཡེལ། བླ་མས་ཀྱང་ཆོས་རེ་རེ་གསུང་པའི་གཤམ་དུ་ཆོས་བདག་པོ་ལ་འཕྲོད་དོ་གསུངས། སྤྱིར་བླ་མ་ཉི་ཤུ་རྩ་བརྒྱད་མངའ། མང་དུ་ཐོས་པ་རྒྱ་མཚོའི་མཐར་སོན་ནས་དབྱར་དགུན་གྱི་དུས་ཆོས་ལ་ཀ་བཞི།
སྤྱོད་འཇུག འཕགས་ཡོག་དུས་གསུམ་ཞེས་པའི་ཐ་སྙད་མཛད་ནས་སྟོན་དཔྱིད་དུས་འཁོར་དང་གསང་འདུས་རྒྱུད་འགྲེལ། རྡོ་རྗེ་འབྱུང་བ། སམྦུ་ཊི་རྣམས་རྒྱུན་དུ་གཙོ་བོར་གསུངས། གཞན་མདོ་རྒྱུད་ཀྱི་བཤད་ལུང་མན་ངག་ཐུག་པ་མེད་པར་ཞར་ཆོས་སུ་གསུངས། བསྟན་བཅོས་མང་དུ་མཛད་པ་ལས། དུས་འཁོར་གྱི་སྐོར་ལ། རྒྱུད་འགྲེལ་གྱི་མཆན། ས་བཅད། ཆོས་འབྱུང་མཁས་པ་དགའ་བྱེད།
ལག་ལེན་གྱི་རྩིས། མྱུར་རྩིས་ཀྱི་ལྷན་ཐབས། སྒྲ་རིག་མཁས་རྒྱན། མདོར་བསྡུས་དང་པོའི་ཊིཀྐ ། ངེས་དོན་སྙེ་མ། ལྷན་སྐྱེས་དང་། ཐུགས་དཀྱིལ་དང་། ཡོངས་རྫོགས་ཀྱི་སྒྲུབ་ཐབས། བསྟོད་པ། དཀྱིལ་ཆོག
དེའི་ལྷན་ཐབས། མཆོད་གར། སྔགས་གར། སྟང་ཐབས་བདུན་པ། རྒྱུད་མཆོད། བརྒྱུད་པའི་གསོལ་འདེབས། རབ་གནས། དུས་ཐ་མའི་ཆོ་ག མཆོད་ཕྲེང་། གོ་མའི་རྣམ་གཞག
ཞི་བ་དང་ལས་བཞིའི་སྦྱིན་སྲེག ཐིག་རྩ། ཁོར་ཡུག་གི་ལྷ་འགོད་ཚུལ། དབང་མདོར་བསྟན་གྱི་ཊིཀྐ ཁྲིད་ཡིག ངོ་སྤྲོད་འགལ་སྤོང་རྣམས་མཛད། ས་སྐྱ་པ་དོན་ཡོད་རྒྱལ་མཚན་སྐུ་མཆེད་ཀྱིས་བརྟག་གཉིས་ལ་ཊིཀྐ་མཛད་པར་བསྐུལ་བ་ན། རྗེ་བཙུན་གྲགས་པ་རྒྱལ་མཚན་དང་ལན་གཉིས་མཇལ། རྗེ་བཙུན་གྱི་ཞལ་ནས། འདིའི་འགྲེལ་པ་བྱེད་པ་དེ་ལེགས། སྤྱིར་བཀའ་བསྟན་བཅོས་རྣམས་དང་།
ཁྱད་པར་གསང་སྔགས་ཀྱི་བསྟན་བཅོས་ལ་ཞུས་དག་དང་། ཡང་དགོས་སུ་ངའི་བསྟན་བཅོས་ལ་ང་རང་གིས་ཞུས་དག་གཅིག་བྱ་སྙམ་ནའང་མ་གྲུབ། ད་ཉིད་ཀྱིས་ཞུས་དག་གྱིས་ཤིག་ཅེས་ལུང་བསྟན་པས། ག་རེ་བླ་མ་རྗེ་བཙུན་ཆེན་པོ་དང་མཇལ། ས་སྐྱ་པའི་ཆོས་རྣམས་དང་། ཁྱད་པར་བརྟག་གཉིས་ལ་ང་བས་བརྒྱུད་ཐག་ཉེ་བ་དིང་སང་མེད་སྙམ་དུ་དགོངས་འགྲེལ་པ་བྱ་བར་ལུང་བསྟན། གོང་མའི་ཡིག་ཆ་རྣམས་ལ་དགག་བསྒྲུབ་བྱ་བར་བཀས་གནང་ཡང་བཏང་སྙོམས་སུ་བཞག་ནས་ལུང་འགྲེལ་མཛད། སྐུ་ཞང་ཆེན་པོའི་རྗེས་སུ་སྲས་ཀུན་དགའ་དོན་འགྲུབ་ཀྱིས་སྦྱིན་བདག་བྱས་ནས། ཞ་ལུར་རྣལ་འབྱོར་རྒྱུད་ཀྱི་གཞལ་ཡས་ཁང་དུ་ལྷ་འབུམ་མཛད་དེ་དཀྱིལ་འཁོར་ལྔ་བརྒྱ་ལྷག་ལོགས་བྲིས་སུ་བྲིས། བསྟན་འགྱུར་བཞེངས་ཏེ་དཀར་ཆག་མཛད།
དཔོན་ཆེན་རྒྱལ་བ་བཟང་པོས་ཤངས་སུ་གདན་དྲངས་ཏེ། མཆོད་རྟེན་དང་ལུགས་མའི་རྟེན་མང་པོ་ཞལ་བསྐོས། སྤྱོད་རྒྱུད་ཀྱི་དཀྱིལ་འཁོར་བཞི་ཅུ་ལྷག བྱ་རྒྱུད་ཀྱི་དཀྱིལ་འཁོར་སུམ་ཅུ་ལྷག་གི་ལྷ་འབུམ་མཛད་ནས་རི་མོར་བྲིས། རི་ཕུག་ཏུ་དུས་འཁོར་གྱི་སྐུ་རིན་པོ་ཆེ་ལས་གྲུབ་པ་སོགས་སྐུ་མང་པོ་དང་། བཀའ་འགྱུར་དང་། བོད་ཀྱི་བསྟན་བཅོས་ཀྱང་ཕལ་མོ་ཆེ་བཞེངས། རྒྱ་གར། རྒྱ་ནག བལ་པོ།
ཧོར། ཡུ་གུར། སོག་པོ། འགའ། དབུས་གཙང་། མངའ་རིས། ཁམས་ཀྱི་སློབ་མ་གྲངས་མེད་པ་སྨིན་གྲོལ་དུ་མཛད། འཇམ་དབྱངས་དོན་ཡོད་རྒྱལ་མཚན་སྐུ་མཆེད། བསོད་ནམས་བློ་གྲོས་སྐུ་མཆེད། ཆོས་ལུང་མཁན་ཆེན་བསོད་ནམས་གྲགས།
གུ་ཤྲཱི་ཆོས་གྲགས་དཔལ་བཟང་པོ། ལོ་ཙཱ་བ་བློ་གྲོས་དཔལ་སོགས་མཁས་བཙུན་གྱི་སློབ་མ་མང་དུ་འདུས། ཀ་ཆེན་བཞི དབུ་སྤྱོད་ཀྱི་ཚིག་དོན་ལ་མཁས་པའི་སྟོན་པ་དང་། འཕགས་ཡོག་དུས་གསུམ། གུར་བརྟག་སམ་གསུམ། ལཱུ་ནག་དྲིལ་གསུམ། སྒྱུ་ཐོད་གདན་གསུམ། དམར་ནག་འཇིགས་གསུམ་སོགས་ལ་མཁས་པའི་ཕྱི་ནང་གི་རྡོ་རྗེ་སློབ་དཔོན་ཕལ་ཆེ་བ་དང་། བསྐྱེད་རྫོགས་ལ་བརྟན་པ་ཐོབ་པའི་རྣལ་འབྱོར་པ་དང་། ཀུ་ས་ལི་ལ་སོགས་པའི་སློབ་མ་གྲངས་ཀྱིས་མི་ལང་པ་ཐོན།
ཞ་ལུར་ཚོགས་པ་སུམ་སྟོང་བརྒྱད་བརྒྱ་རི་ཕུག་ཏུ་སྡེ་སྣོད་འཛིན་པ་ཤ་སྟག་དང་། འདག་འབྱར་བུག་སྒོ་ཅན་ལ་བཞུགས་པའི་དགེ་འདུན་ལྔ་བརྒྱ་ལྷག་རེ་འདུས། སྟག་ཚལ། འོར་མོ། ཚ་མིག བྲེ། འབྲས་ཡུལ། ཤངས་དབེན་དམར་ལ་སོགས་པར་སྐྱེ་བོ་ཁྲི་ཕྲག་མང་པོ་ལ་སེམས་བསྐྱེད་གནང་། རྒྱ་གར་གྱི་རྒྱལ་པོ་པུཎྱ་མལ་གྱིས་འཕྲིན་ཡིག་སྐྱེས་དང་བཅས་ནས་ཕུལ། ཆོས་ཟབ་མོའི་སྐྱེས་ལན་གནང་བས་གུས་པར་འཛིན།
རྒྱ་ནག་ནས་རྒྱལ་པོ་ཐོ་གན་ཐི་མུར་གན་གྱིས་གདན་འདྲེན་གྱི་གསེར་ཡིག་པ་བཏང་པ་དབེན་པར་བཞུགས་པའི་ཐུགས་དམ་གྱིས་བཟློགས། གཤེད་དམར་གྱི་རྒྱུད་སོགས་གསུང་རབ་མང་པོར་ཞུ་ཆེན་མཛད་དེ་གཞི་ནས་བསྒྱུར། འགྱུར་བཅོས་དང་ཧོར་ཁོང་བསབ་པ་མང་པོས་བསྟན་པའི་སྲོག་ཤིང་མཛད། རེ་གཉིས་པ་ལ་གཡའ་ཕག་གཉིས་ཀྱི་འཁྲུག་སྡུམ་ལ་དབུས་སུ་བྱོན་པའི་ལམ་དུ་ཉང་སྟོད་ཆུ་མིག་ར་ལུང་སོགས་སུ་ཆོས་མང་དུ་གསུངས། རྩིས་ཀྱི་མཁན་པོ་ནམ་མཁའ་རིན་ཆེན་སོགས་དགེ་སློང་དགེ་ཚུལ་མང་པོའི་མཁན་སློབ་མཛད། ར་སོག་ལྷ་བཙུན་གྱི་བུའི་ལྐུགས་ཕྱེ། ཁ་རོ་དང་ཡར་འབྲོག་སྣ་དཀར་རྩེ་ལ་སོགས་པར་སོ་ཐར་དང་སེམས་བསྐྱེད་མང་དུ་གནང་། ཡར་འབྲོག་མཚོ་མོ་ཆེ་ལ་བྱོན་དུས་གྲུ་ནང་དུ་འདུལ་བའི་དུས་གོ་མཛད། སྲིན་པོ་རི། གྲྭ་ཐང་།
ཡར་ལུང་རྣམ་རྒྱལ་སྣེ་སྡོང་། དེ་སྔོན། ཁྲ་འབྲུག སུ་གུ་དོ། འོལ་ཁ་ཚ་ཐང་རྣམས་སུ་སྔགས་མཚན་ཉིད་ཐེག་པ་ཆེ་ཆུང་གི་ཆོས་མང་དུ་གསུངས། དེ་ནས་དཔལ་ལྡན་བླ་མ་དམ་པ་བསོད་ནམས་རྒྱལ་མཚན་དྭགས་པོ་ནས་གདན་འདྲེན་པའི་ཆེད་དུ་སྟོང་སྡེ་ལུང་པ་ལས་ཡུལ་མ་ལ་བརྒྱུད་དེ་རྩ་དེ་ཡུལ་དུ་བྱོན་པར་བརྩམས་པ་ན། ཡུལ་དེའི་ཁྲོམ་ཆེན་པོ་ཚོགས་པའི་ནང་དུ་གཙང་མོ་གཟུགས་མི་ཚད་ལས་ཉིས་འགྱུར་གྱིས་ཆེ་བ་གོས་ནེ་ཙོ་གྱོན་པ་རྒྱན་གྱིས་མཛེས་པ་གསུམ་བྱུང་ནས། ཀྱེའི་གྲོང་མི་རྣམས་ནངས་པར་ཡུལ་རོང་ལ་སྐྱེས་བུ་དམ་པ་ཁྱད་པར་ཅན་འབྱོན་གྱིས། ཁྱེད་རྣམས་ཀྱིས་ཟམ་པ་འཛུགས་པ་དང་བསུ་སྐྱེལ་བྱས་ན་བསོད་ནམས་ཆེན་པོ་ཐོབ་པོ་ཟེར་ནས་མི་སྣང་པར་གྱུར་པས། ཀུན་ངོ་མཚར་ཏེ་ཐང་ཤིང་གི་ཟམ་པ་འཛུགས་པ་དང་ལམ་འཕྲང་བཅོས་ཚར་བ་ན།
རྗེ་ཉིད་ཕེབས་ཏེ་དེ་རྣམས་ཀྱིས་ཟམ་པ་ལ་གདན་དྲངས་བྱིན་རླབས་ཞུས། དེ་ནི་སྒྲོལ་མས་ཆུའི་འཇིགས་པ་ལས་བསྐྱབས་པ་ཡིན་གསུངས། དེ་ནས་དྭགས་པོ་མཁར་ལུང་བཟང་དུ་ཕེབས། དཔལ་ལྡན་བླ་མ་གདན་འདྲེན་པར་བརྩམས་པ་ན། རོང་མི་ཀུན་གྱི་དམག་མིས་བཀངས་པས། དཔུང་གི་ཁྲོད་དུ་ཐོག་བབས་ཏེ་སྟར་ཀའི་སྡོང་པོ་ཕྱེ་མར་བརླགས་པས། ས་སྐྱ་པའི་འདྲེ་བྱུང་ཟེར་ནས། སྐྲག་སྟེ་སླར་དད་པར་གྱུར། སྒྲུམ་པ་དང་། བསྒོམ་ཚིགས་སོགས་སྐྱེ་བོ་མང་པོ་ལ་སེམས་བསྐྱེད་གནང་།
སྒམ་པོ་རིན་པོ་ཆེ་སོགས་དམ་པ་མང་པོའི་མཁན་སློབ་མཛད། དེ་ནས་དཔལ་ལྡན་བླ་མ་དམ་པ་གདན་དྲངས་ནས་ཡར་བྱོན། གདན་ས་ཐེལ་དང་། བསམ་ཡས་སོགས་སུ་ལྷ་བཙུན་བསོད་ནམས་འོད་ཟེར་སོགས་དགེ་བཤེས་སྐྱེ་བོའི་ཚོགས་སྟོང་ཕྲག་མང་པོ་ལ་ཆོས་གསུངས། ཡེར་པ། གུང་ཐང་། འཕྲུལ་སྣང་ར་མོ་ཆེ། མཚུར་ཕུ། དབུ་རི། ཞུ་ཀུན་ར།
སྙེ་མོ། ཚ་མིག གྱ་བ་མདོ་ཕུག་ལ་སོགས་པ་གནས་བཤད་གྲྭི་སྒོམ་གྲྭ་ཆེ་ཆུང་རྣམས་སུ་སྔགས་མཚན་ཉིད་ཀྱི་བཤད་སྲོལ་སྔར་མེད་པ་རྣམས་སྲོལ་གཏོད། ཡོད་པ་རྣམས་དར་ཞིང་རྒྱས་པར་མཛད། སྐྱེ་དགུའི་ཚོགས་འབུམ་ཕྲག་མང་པོ་ཐེག་པ་ཆེན་པོའི་ལམ་ལ་བཀོད་དེ། སླར་རི་ཕུག་ཏུ་ཕེབས་ཏེ་སྔར་བཞིན་དུས་མཆོད་རྣམས་དང་། སྦྱོར་དྲུག རིམ་ལྔ། སྤྲོས་མེད། ཆོས་དྲུག
ངལ་བསོ། ཞི་བྱེད་སོགས་ཀྱི་ཁྲིད་བཀའ་དང་། རྒྱུད་སྡེ་བཞིའི་དབང་བཤད་བྱིན་རླབས་ཀྱི་བཀའ་བར་མ་ཆད་དུ་གནང་། རེ་གསུམ་པ་ལ་དཔལ་ལྡན་འབྲས་སྤུངས་ཀྱི་ཕྱག་ཚད་བསྒྱུར། རི་ཕུག་ཏུ་བྱང་ཆུབ་ཆེན་པོའི་མཆོད་རྟེན་བཞེངས། དཔོན་ཆེན་དབང་བརྩོན་སོགས་སྐྱེ་བོ་མང་པོ་བྱང་ཆུབ་ལ་བཀོད། ཧོར་རྒྱལ་པོ་པྲཛྙཱ་ཅིང་ཟེའུ་ཙིང་དབང་འཁོར་ཧོར་བརྒྱ་ཕྲག་དང་བཅས་པ་ལ་དུས་འཁོར་གྱི་དབང་གནད་ཟབ་ཆོས་ལ་སྦྱར་ཆོས་ཡོན་དུ་བཙོན་གསོད་ངེས་སྟོང་ཕྲག་མང་པོའི་སྲོག་བསྐྱབས། ཁྲོ་ཕུར་ཁྲོ་ལོའི་གདན་ས་མཛད་དེ་བཤད་གྲྭ་དང་སྒོམ་གྲྭ་བསྐྱངས། ས་སྐྱར་བྱོན་ནས་གདུང་བརྒྱུད་པ་དང་སྡེ་སྣོད་འཛིན་པ་གནམ་གྱི་སྐར་མ་ཙམ་ཆོས་ཀྱིས་ཚིམ་པར་མཛད། ཁྲུ་སོ་དྲུག་པའི་དཔལ་མཆོག་རིགས་བསྡུས་ཀྱི་དཀྱིལ་འཁོར་བཞེངས་ནས་ཆོས་ཀྱི་རྒྱལ་མཚན་པ་ལ་དབང་བསྐུར།
ལྷ་ཁང་ཆེན་མོར་རྡོར་དབྱིངས་ཀྱི་དཀྱིལ་འཁོར་བློས་བསླངས་རྒྱུ་རིན་པོ་ཆེ་ལ་གྲུབ་པ་རྩ་ཐིག་ཁྲུ་བཅུ་གཉིས་པའི་བཀོད་པ་མཛད་དེ་བཞེངས། རེ་བདུན་པ་ལ་ཞ་ལུའི་གདན་སར་ཐུགས་སྲས་ལོ་ཙཱ་བ་བསྐོས་ནས་རི་ཕུག་ཉིད་དུ་བཞུགས་ཏེ། ཁ་ཆེ་པཎྜི་ཏ་སུ་མ་ན་ཤྲཱི་བྱོན་པ་ལ་སྤྱན་རས་གཟིགས་པདྨའི་དྲ་བ་གསན། ཆོས་ཀྱི་རྒྱལ་མཚན་པ། གུ་ཤྲཱི་ཀུན་དགའ་རིན་ཆེན། ཏའི་སི་ཏུ། འཇམ་དབྱངས་གུ་ཤྲཱི་རྣམས་ལ་དུས་འཁོར་གྱི་དབང་གནང་། ཏི་ཤྲཱི་བསོད་བློ་བ་ལ་རྡོ་རྗེ་ཕྲེང་བའི་དབང་གནང་། དུས་འཁོར་སོགས་ཕྱི་ནང་གི་དཀྱིལ་འཁོར་མང་པོའི་ལོ་དུས་ཀྱི་སྒྲུབ་མཆོད་ཆེན་མོའི་སྲོལ་བཙུགས། བོ་དོང་ཨེར་ཐུགས་སྲས་ལོ་ཙཱ་བ་དང་།
ཆོས་ཀྱི་དཔལ་བ་དང་། ཚེ་འཇམ་སོགས་སྡེ་སྣོད་འཛིན་པ་མང་པོ་ལ་རྡོ་རྗེ་ཕྲེང་བ་སོགས་ཆོས་རྗེ་ཉིད་ལ་བཞུགས་པའི་དབང་ཕལ་མོ་ཆེ་གནང་། ཨེའི་གཙུག་ལག་ཁང་གི་རབ་གནས་མཛད། ཆུ་མིག སྟག་ཚལ་སྡིང་ཁ། རིན་སྤུངས། ཉང་སྟོད་ལྕང་ར། སྟག་ཚང་རྫོང་ཁ། ཞུ་འབྲོག་ནས། ཤངས་མཐོང་སྨོན་སོགས་སུ་གདུལ་བྱ་མང་པོ་སྨིན་གྲོལ་ལ་བཀོད།
གདན་ས་རི་ཕུག་ཏུ་གཙང་ཕྱོགས་ཀྱི་དགེ་འདུན་མཐའ་དག་བསགས་ནས། ང་དགའ་ལྡན་དུ་འགྲོ་བའི་ཕྱི་ཕྱག་ཡིན་གསུངས་སྤོང་ཐག་མཛད། སྐབས་ཤིག་དུ་མདང་གསུམ་རྨི་ལམ་ཤིན་ཏུ་བཟང་། དགའ་ལྡན་ནས་སྐས་རིང་གསུམ་བྱུང་བའི་དབུས་མ་ལ་བྱམས་པ་བྱོན། གཅིག་ལ་ངས་འཛེགས། གཅིག་ལ་སུས་ཕྱིན་ནམ་གསུངས། དོན་བཞི་པ་ལ་གྲྭ་པ་ཀློག་པ་བ་རྣམས་ཞ་ལུར་བརྫངས། སྤོང་བ་པ་རྣམས་ནང་མཚམས་བསྡམས། ཆོས་རྗེ་ཉིད་ཀྱིས་མུན་ཁང་བསྲུབ་ནས་ཐུགས་དམ་ལ་རྩེ་གཅིག་ཏུ་བཞུགས། འབྲུག་ལོའི་དཔྱིད་སྐུ་ཁམས་བསྙེལ་བ་ན།
རྒྱལ་སྲས་ཐོགས་མེད་པ་སོགས་དགེ་འདུན་མང་པོས་གསེར་གྱི་མཎྜལ་ཕུལ་ནས་གསོལ་བ་བཏབ་པས། མདང་གསུམ་ངའི་རྨི་ལམ་ན་རྣམ་ཐོས་ཀྱི་བུས་ནད་ཚེ་འགོག་པ་ཡིན་ཟེར་ནས་ལུས་ལ་བསེ་ཁྲབ་ལྟ་བུ་མང་པོ་ལྐོགས་ནས་སྐྱུར་གཏོང་གི་གདའ་གསུངས་ནས་སྐུ་ཁམས་དྭངས་ཏེ་གཏང་རག་གི་གཏོར་མ་མཛད། སླར་ཧོར་ཟླ་ལྔ་པའི་གཞུག་ནས་ཅུང་ཟད་བསྙེལ་ཏེ་དོན་ལྔ་པ་ཤིང་ཕོ་འབྲུག་གི་ལོ་ཟླ་དྲུག་པའི་ཉི་ཤུ་གཅིག་གི་ཐོ་རངས་མེ་ཏོག་གི་ཆར་དང་བཅས་ཏེ་མྱ་ངན་ལས་འདའ་བའི་ཚུལ་བསྟན། ཉི་ཤུ་བདུན་ལ་གདུང་སྦྱངས་པས་རིང་བསྲེལ་ཡུངས་འབྲུ་ལྟ་བུའི་ཕུང་པོར་གྱུར་པས། རྒྱ་གར། རྒྱ་ནག བལ་བོད་ཀྱི་ཕྱོགས་ཐམས་ཅད་ཁྱབ་པར་བྱས། ཞ་ལུར་ནང་རྟེན་ཇོ་བོའི་སྐུ་ཚད་མ། ཕྱི་རྟེན་གསེར་འབུམ། དབེན་ཟླུམ་པའི་མཆོད་རྟེན།
གདན་ས་རི་ཕུག་ཏུ་སྐུ་འདྲ་རིན་པོ་ཆེ་རྣམས་བཞེངས་སོ། ། བདག་ཉིད་ཆེན་པོ་འདི་ལ་བུ་སློབ་བསམ་གྱིས་མི་ཁྱབ་ཀྱང་། མཆོག་ཏུ་གྱུར་པ་དུས་འཁོར་ལ་མཁས་པ་ནི། ཁ་ཆེའི་པཎྜི་ཏ་ས་མ་ན་ཤྲཱི། དཔལ་ལྡན་བླ་མ་དམ་པ་བསོད་ནམས་རྒྱལ་མཚན། ཐུགས་སྲས་ལོ་ཙཱ་བ། ཆོས་ཀྱི་དཔལ་བ་གཉིས། ལོ་ཆེན་བྱང་རྩེ། རྒྱལ་ཐང་པ། སྐྱབས་མཆོག་པ།
ཁྱུང་པོ་ལྷས་པ། ཆོས་གྲགས་དཔལ་བ། ལོ་ཙཱ་བ་བློ་གྲོས་དཔལ། དབང་རྣོན་པ། འཇམ་དཀར་བ། དུས་འཁོར་བ་ཤཱཀྱ་དཔལ། ཚེ་འཇམ་པ། འཇམ་རིན་པ། གྲུབ་པ་དཔལ་གཞོན་ནུ་གྲུབ། མགོན་དཔལ་བ།
དབང་གྲགས་པ། དཔལ་ཆེན་པ་སོགས་བྱུང་ལ། ཆོས་རྗེ་བླ་མ་དམ་པ་བསོད་ནམས་རྒྱལ་མཚན་གྱི་དྲུང་དུ་ལོ་ཆེན་སྐྱབས་མཆོག་དཔལ་བཟང་པོས་གསན། དེ་ལ་སེམས་དཔའ་ཆེན་པོ་ནམ་མཁའ་འོད་ཟེར་གྱིས་གསན། དེ་ལ་སྟག་ཚང་ལོ་ཙཱ་བ་ཤེས་རབ་རིན་ཆེན་གྱིས་གསན། ཡང་བུ་སྟོན་ཐམས་ཅད་མཁྱེན་པ་ལ་ཉང་སྟོད་པ་བླ་མ་ཆོས་དཔལ་བས་གསན། དེ་ལ་ལོ་བཅུ་གསུམ་དུ་དུས་འཁོར་ལ་དྲིལ་ནས་སྦྱངས་པའི་བླ་མ་རིན་ཆེན་བསོད་ནམས་འཕེལ་གྱིས་གསན། དེ་ལ་སྟག་ཚང་ལོ་ཙཱ་བས་གསན་པ་སོགས་བུ་སྟོན་རིན་པོ་ཆེ་སློབ་བརྒྱུད་དང་བཅས་པས་ཀྱང་དཔལ་དུས་ཀྱི་འཁོར་ལོའི་བསྟན་པ་གངས་རིའི་ལྗོངས་འདིར་ཤིན་ཏུ་གསལ་བར་མཛད་པ་ཡིན་ནོ། ། དེ་རྣམས་ཀྱིས་གངས་རིའི་ལྗོངས་འདིར་དཔལ་དུས་ཀྱི་འཁོར་ལོའི་བསྟན་པའི་གསལ་བྱེད་མཆོག་ཏུ་གྱུར་པ་ཐམས་ཅད་མཁྱེན་པ་ཞ་ལུ་བ་ཆེན་པོའི་བྱོན་ཚུལ་ཅུང་ཟད་བཤད་ཟིན་ནས། དེའི་རྗེས་སུ་བོད་འདིར་རིགས་ལྡན་གྱི་རྣམ་འཕྲུལ་དུ་གྲགས་པ་ཀུན་མཁྱེན་ཇོ་ནང་པའམ་དོལ་པོ་སངས་རྒྱས་ཀྱི་བྱོན་ཚུལ་ནི།
དེ་ཡང་སྟོད་ཀྱི་དོལ་པོ་བན་ཚང་དུ། ཡབ་ནམ་སྟོན་ཡེ་ཤེས་དབང་ཕྱུག ཡུམ་ཇོ་ལྕམ་ཚུལ་ཁྲིམས་རྒྱན་གྱི་སྲས་སུ་ཆུ་མོ་འབྲུག་ལ་འཁྲུངས། གདུང་རུས་ནམ། བླ་མ་སྐྱི་སྟེངས་པ་ལ་འཇམ་དཔལ་དབང་མོ་ཆེ་ཞུས། མཚན་ཤེས་རབ་མགོན་དུ་བཏགས། བཅུ་པ་ལ་མཁན་ཆེན་བྱང་ཆུབ་སེངྒེ་ལ་མན་ངག་སོགས་རྙིང་མའི་སྐོར་གསན། བཅུ་གསུམ་པ་ལ་སྐྱི་སྟེངས་སུ་མཁན་པོ་ཚུལ་ཁྲིམས་སྙིང་པོ་དང་། སློབ་དཔོན་ཟེ་ཕུག་པ་ལས་རབ་ཏུ་བྱུང་བའི་མཚན་ཤེས་རབ་རྒྱལ་མཚན་དཔལ་བཟང་པོར་བཏགས། དེ་དུས་སྐྱི་སྟོན་འཇམ་དབྱངས་གྲགས་པ་རྒྱལ་མཚན་གྱིས་སྐྱི་སྟེངས་སུ་བྱོན་པ་ལ་རྡོ་རྗེ་ཕྲེང་བའི་གར་ཐིག་བསླབས་པས་ཚེགས་མེད་པར་མཁྱེན་པས།
མཁས་པ་ཆེན་པོ་གཅིག་འོང་བར་འདུག་གསུངས་ནས་ཤིན་ཏུ་དགྱེས། སྐྱི་སྟོན་པ་ཡ་ཚེ་རྒྱལ་པོའི་བླ་མ་ལ་བྱོན་ནས་སླར་གློ་བོར་ཕེབས་པ་གསན་པས། བཅོ་བརྒྱད་པ་ལ་རང་གཅིག་པུར་དར་ཡུག་འགའ་ཞིག་དང་ཟངས་ཆེ་བ་གཅིག་བསྣམས་གློ་བོར་བྱོན། སྐྱི་སྟོན་པ་ལ་ཚད་མ་བསྡུས་པ་གསན། སྐྱི་སྟོན་པ་ས་སྐྱར་ཐེགས་རྗེས་ཤེར་བཟང་པ་དང་གཞོན་བཟང་པ་བསྟེན་ནས་ལོ་གཉིས་སུ་རྣམ་ངེས་ལ་སྦྱངས། དེ་ནས་ས་སྐྱར་བྱོན་ཏེ་སྐྱི་སྟོན་པའི་དྲུང་དུ་ཕར་ཚད་མངོན་གསུམ་སྤྱོད་འཇུག་རྡོ་རྗེ་ཕྲེང་བ་རྣམས་ཀྱི་སློབ་གཉེར་དུས་གཅིག་ལ་མཛད། སྐྱི་སྟོན་ཤཱཀྱ་འབུམ། བདག་ཉིད་བཟང་པོ་དཔལ། ཏི་ཤྲཱི་ཀུན་བློ། ནམ་ལེགས་པ།
ཤར་པ་སེངྒེ་དཔལ་རྣམས་ལ་ཕར་ཚད་མངོན་གསུམ་རྣམ་འགྲེལ་རིགས་གཏེར་བརྟག་གཉིས་རྣམས་གསན། ཁྱད་པར་ཀུན་སྤངས་གྲགས་རྒྱལ་བ་ལ་དུས་འཁོར་གྱི་དབང་སྒྲུབ་སྐོར་གསན། ཉེར་གསུམ་པ་ལ་ས་སྐྱར་ཕར་ཚད་མངོན་གསུམ་གྱི་བཤད་སྟོན་མཛད། དཔྱིད་ཆོས་ཟླ་བ་གཉིས་ལ་ཚོགས་ཆེན་མོའི་ཤར་སྒོའི་སྟེང་ནས་སྔ་དྲོ་ཕར་མངོན་གཉིས། ཕྱི་དྲོ་རྣམ་ངེས་བསྡུས་པ་གཉིས་གསུངས། གཙང་གི་ཆོས་གྲྭ་ཕལ་མོ་ཆེར་གྲྭ་སྐོར་ཡང་མཛད། ཉེར་བཞི་པ་ལ་ཚོང་འདུས་མགུར་མོར་ཆོས་ལུང་མཁན་ཆེན་བསོད་གྲགས་པས་མཁན་པོ། མཆོག་སྦྱིན་དཔལ་བས་ལས་སློབ། མཁན་ཆེན་བསོད་བཟང་པས་གསང་སྟོན་མཛད་ནས་ཇོ་གདན་ཚོགས་པའི་དབུས་སུ་བསྙེན་པར་རྫོགས། མཁན་པོ་ལ་མདོ་རྩ་དང་།
ལས་སློབ་ལ་སོ་ཐར་གསན། བསད་ཤ་མི་གསོལ་བའི་གཡར་དམ་མཛད། སླར་ཡང་ས་སྐྱར་སྐྱི་སྟོན་པའི་དྲུང་དུ་མངོན་པ་མཛོད་ལ་སྦྱངས་ཤིང་། ཕྲེང་བ་ཞེ་གཉིས་མ་དང་ཉེར་བརྒྱད་མ། དུས་འཁོར། བདེ་དགེ་གསང་གསུམ། སྒྱུ་ཐོད་གདན་གསུམ། དམར་ནག་འཇིགས་གསུམ། དཔལ་རྩེ་དབྱིངས་གསུམ་ལ་སོགས་པའི་དབང་རྗེས་གནང་ཉིས་བརྒྱ་བཅུ་བཞི་རྣམས་དཀྱུས་ཐོག་གཅིག་ལ་གསན། དུས་འཁོར་ར་ལུགས་སོགས་རྒྱུད་སྡེ་མང་པོའི་བཤད་པ།
ཚད་མ་སྡེ་བདུན། བྱམས་པའི་ཆོས་ལྔ། པྲ་ཀ་ར་ཎ་སྡེ་བརྒྱད་སོགས་གཞུང་ལུགས་མང་པོ་དང་། ལུང་སྡེ་བཞི། ཤེར་ཕྱིན་རྒྱས་འབྲིང་བསྡུས་གསུམ། ཕལ་དཀོན། རྒྱུད་འབུམ་སོགས་རྒྱུད་བསྟན་བཅོས་མན་ངག་མཐའ་ཡས་པ་གསན། དེ་ནས་ལྷ་སར་ཇོ་ཤཱཀ་རྣམ་གཉིས་མཇལ། ཁྱད་པར་སྤྱན་རས་གཟིགས་ཀྱི་དྲུང་དུ་སེམས་འགྲེལ་སྐོར་བཅུ་ཆ་ལག་དང་བཅས་པའི་ཚིག་དོན་མ་ལུས་པ་ཐུགས་སུ་ཆུད་ནས། གཞན་ལ་སྟོན་ནུས་པའི་གསོལ་བ་དྲག་ཏུ་བཏབ།
བྱིན་གྱིས་བརླབས་པའི་མཚན་མ་ཐོབ། བསམ་ཡས་ཀྱང་མཇལ་ཞིང་སྐྱི་ཕན་གྱི་གྲྭ་པ་ཕལ་ཆེར་གྲྭ་སྐོར་ལ་བྱོན། འཇམ་དབྱངས་ཤཀ་གཞོན། བཙན་དགོན་པ། དབེན་དགེ་བ་སོགས་མཁས་པར་གྲགས་པ་རྣམས་རིགས་པས་བཏུལ། མཁན་པོ་བསོད་ནམས་གྲགས་པ་ལ་བློ་སྦྱོང་གསན་པས་བྱང་ཆུབ་ཀྱི་ཐུགས་འབྱོངས། འཁྲུངས་ཡུལ་དུ་བྱོན་ནས་ཡབ་དང་མཇལ། ལ་སྟོད་མངའ་རིས་ཀྱི་དགེ་བཤེས་རྣམས་རིམ་པས་བཏུལ་བས་མངའ་རིས་དབུས་གཙང་ཐམས་ཅད་དུ་མཁས་པའི་གྲགས་པས་ཁྱབ། ཁབ་གུང་ཐང་དུ་ཤར་བ་ཀུན་བསོད་ལ་བདེ་མཆོག་གསན། དེ་ནས་ས་སྐྱར་ཕེབས་ཏེ་དུས་ཆོས་སུ་ཀ་ཆེན་བཞི་སོགས་པོ་ཏི་ལྔ་དྲུག་རེ་སྦྲེལ་ནས་གསུངས།
དུང་དགའ་ལྡན་དུ་ཀྱེ་རྡོར་གྱི་སྒྲུབ་མཆོད་མཛད་པས་བུམ་ཆུ་ཁོལ། ཡི་དམ་གྱི་ལྷ་མང་པོའི་ཞལ་གཟིགས། ཇོ་ནང་དུ་གུ་ཤྲཱི་རིན་ཆེན་སེངྒེ་བའི་དར་འགྱེད་སྐྱེལ་དུ་བྱོན་པས། སྒྲུབ་པ་བ་རྣམས་ཀྱི་སྒྲུབ་ཚུགས་ལ་དད་པ་སྐྱེས་ཏེ། ད་གཟོད་འདིར་འོངས་ནས་སྒོམ་ཆིག་དྲིལ་གཅིག་བྱ་དགོས་དགོངས་པ་བྱུང་། བླ་མ་སེངྒེ་དཔལ་བས་བསྐུལ་བས་རྣམ་འགྲེལ་གྱི་ཊིཀྐ་མཛད། སེངྒེ་དཔལ་བ་དབུས་ཕྱོགས་ཀྱི་ཆོས་གྲྭ་ཐམས་ཅད་དུ་འབྱོན་པའི་ཕྱག་ཕྱིར་བྱོན། མཚུར་ཕུར་ཀརྨ་པ་རང་བྱུང་རྡོ་རྗེའི་དྲུང་དུ་རང་སྟོང་གི་ལྟ་བ་བཟུང་ནས་འབེལ་གཏམ་མཛད་པས། མ་འོངས་པ་ན་གཞན་སྟོང་དུ་འགྱུར་ཞེས་ལུང་བསྟན། སེང་གེ་དཔལ་བ་གོང་དུ་བཞུད་པའི་ཕྱག་ཕྱིར་འབྱོན་དགོས་གསུངས་པ་ལ་ཞུ་བ་ནན་གྱིས་ཕུལ་ནས།
སོ་གཅིག་པ་ལ་ཇོ་མོ་ནང་དུ་མཁས་བཙུན་ཡོན་ཏན་རྒྱ་མཚོའི་ཞབས་ལ་གཏུགས་ཏེ་དུས་ཀྱི་འཁོར་ལོའི་དབང་དང་ཁྲིད་གསན་ནས་ཐུགས་ཉམས་སུ་བཞེས་པས་ཉམས་རྟོགས་ཀྱི་ཀློང་བརྡོལ། རྒྱུད་བཤད་སོགས་ཆོས་སྐོར་མ་ལུས་པ་གསན། དེ་ནས་གསང་ཐབས་སུ་ཀུན་སྤངས་ཆོས་གྲགས་དཔལ་བཟང་པོར་དུས་འཁོར་རྒྱུད་འགྲེལ། རྡོ་རྗེ་ཕྲེང་བའི་ཕྱག་ལེན། བྱམས་པའི་ཆོས་ལྔ་སོགས་གསུངས། དེ་ནས་ཀུན་སྤངས་པའི་ཞུ་བ་པོ་མཛད་ནས་མཁས་བཙུན་པ་ལ་དུས་འཁོར་གྱི་དབང་གསན་དུས། ཐིག་འདེབས་པ་ལ་ཀུན་སྤངས་པ་ལས་ཆེས་མཁས་པ་བྱུང་པས་མཁས་བཙུན་པ་ཤིན་ཏུ་དགྱེས་ཏེ། རྗེ་འདི་ལ་ཁྱེད་ཀྱིས་དད་འདུན་ཅན་རྣམས་ལ་རྒྱུད་འགྲེལ་ཚར་གཅིག་གསུང་བ་ཞུ་གསུངས་པས། བདེ་བ་ཅན་གྱི་བླ་ཡེར་དབུས་སུ་དཀྱིལ་འཁོར་ཡོངས་རྫོགས། ཕྱོགས་མཚམས་སུ་ཐབ་ཐིག་རྣམས་བཏབ་པས།
འཇིམ་པས་དཀྱིལ་འཁོར་དང་ཐབ་བསླངས་ཕྱི་འཇིག་རྟེན་དང་ནང་རྩ་ཐིག་རླུང་གསུམ་གྱི་བཀོད་པ་རྣམས་བཟོས། སློབ་མ་ཉིས་བརྒྱ་ཙམ་ལ་རྒྱས་པར་གསུངས་པས། མཁས་བཙུན་པས་བེར་ཐུལ་སོགས་གནང་སྦྱིན་ཆེན་པོ་མཛད་ནས་ཚོགས་ཆོས་ཀྱང་གནང་བར་ཞུ་གསུངས་པས། བཀའ་བཞིན་སྐྱེས་རབས། སྤྱོད་འཇུག བསླབ་བཏུས་རྣམས་གསུངས། དེ་ནས་མཁས་བཙུན་པས་བདེ་དགེ་གསང་གསུམ་སོགས་དབང་རྒྱུད་མན་ངག་བུམ་པ་གང་བྱོའི་ཚུལ་དུ་རྫོགས་པར་གནང་། དེ་ནས་མཁའ་སྤྱོད་བདེ་ལྡན་དུ་ཐུགས་དམ་ལ་རྩེ་གཅིག་ཏུ་བཞུགས་པས། མངོན་པར་མཁྱེན་པ་ཐོགས་མེད་དུ་མངའ་བ་དང་། སྲོག་ཐུགས་འདྲེས་པའི་བདེ་ཉམས་འུར་ལངས་པ་སོགས་གྲུབ་པའི་མཚན་མ་བརྟན་པོ་བརྙེས།
སོ་ལྔ་པ་ལ་བླ་མའི་བཀས་ཇོ་མོ་ནང་གི་གདན་ས་མཛད། ཀུན་མཁྱེན་ཆེན་པོ་ཞེས་མཚན་དོན་དང་མཐུན་པར་ཀུན་གྱིས་གསོལ། སོ་དགུ་པ་ལ་བཟང་ལྡན་འོག་མར་མཆོད་རྟེན་གྱི་ས་ཆོག་མཛད་པས་ས་གཡོས་ཤིང་མེ་ཏོག་གི་ཆར་བབས། དེ་ནས་སྐུ་འབུམ་འཛམ་གླིང་རྒྱན་མཐོང་གྲོལ་ཆེན་མོ་དཔལ་ཡོན་ཅན་ལྷ་ཁང་བརྒྱ་རྩ་བརྒྱད་པ་རྒྱ་དཔངས་མཉམ་པ་ཁྲུ་ཉིས་བརྒྱ་བཅོ་ལྔ་པ། རྒྱན་བཀོད་པ་ཕུན་སུམ་ཚོགས་པ། གདུགས་ཀྱི་ལྷ་ཁང་ན་རིན་པོ་ཆེ་སྣ་ཚོགས་ལས་གྲུབ་པའི་དུས་འཁོར་ཡོངས་རྫོགས་ཀྱི་དཀྱིལ་འཁོར་བློས་བསླངས་བཞུགས་པ་ལོ་ཕྱེད་དང་བཞི་ལ་གྲུབ་སྟེ་རབ་གནས་མཛད་པས་འདབ་མ་ཡུ་བ་དང་བཅས་པའི་མེ་ཏོག་གི་ཆར་ཁ་བ་བབས་པ་ཙམ་བབས། ལྷུན་པོ་བཞེངས་པས་རྒྱ་མཚོ་བརྡོལ་བ་སྙམ། ། ཞེས་གསུངས་ཏེ་ཆོས་ཀྱི་གསང་མཛོད་བརྡོལ། ལོ་ཙཱ་བ་རྣམ་གཉིས་ཀྱི་འགྱུར་ལ་ཞུས་ཆེན་དང་བཅས་མཆན་བུ་མཛད། མཁན་ཆེན་བསོད་ནམས་གྲགས་པས་གཙོ་མཛད་ཇོ་གདན་ཚོགས་པ་ལ་གཞལ་ཡས་ཁང་དུ་དུས་འཁོར་གྱི་དབང་མོ་ཆེ་མཛད།
དེ་ལྟར་ལོ་བཅུ་གསུམ་གྱི་བར་ཇོ་མོ་ནང་ཉིད་དུ་ལོ་རེ་བཞིན་མཁས་པ་མང་པོ་ལ་དུས་འཁོར་རྒྱུད་འགྲེལ་དང་བྱམས་ཆོས་རྣམས་དུས་ཆོས་སུ་གསུངས་ཤིང་། སྟོན་དཔྱིད་སྦྱོར་དྲུག་གི་དུས་ཁྲིད་ཚོགས་ཆོས། དབྱར་དགུན་སྐུ་མཚམས་དམ་པོ་རྣམས་དུས་ལས་མ་ཡོལ་བར་ཆག་མེད་དུ་མཛད་ནས། སྟག་ལོ་ལ་ལོ་ཙཱ་བ་བློ་གྲོས་དཔལ་བཟང་པོ་གདན་སར་བསྐོས། གཟིམ་ཁང་བདེ་བ་ཅན་དུ་བཞུགས་ནས་རི་ཆོས་ངེས་དོན་རྒྱ་མཚོ། མངོན་རྟོགས་རྒྱན་དང་རྒྱུད་བླའི་ཊིཀྐ་སོགས་མཛད། གོང་མ་ཐོ་གན་ཐི་མུར་གྱིས་གདན་འདྲེན་དུ་མངགས་པའི་གསེར་ཡིག་པ་བྱུང་དུས། གསང་དམ་པོས་ན་ཐུང་དུ་ལོ་གཉིས་སྔགས་པའི་ཆ་ལུགས་མཛད་ནས་རྟ་མགྲིན་གྱི་ཐུགས་དམ་ལ་རྩེ་གཅིག་ཏུ་བཞུགས་པས་གསེར་ཡིག་པ་བཟློགས ས་སྐྱ། ངམ་རིང་། བཟང་ལྡན།
ཆུ་བཟང་རྣམས་སུ་སྔ་ཕྱིར་དགེ་འདུན་གྱི་ཚོགས་ཆེན་པོ་ལ་དུས་འཁོར་ལ་སོགས་པའི་ཆོས་ཀྱི་འཁོར་ལོ་ཟླ་མེད་པ་བསྐོར། དགའ་ལྡན་ལྷ་ཁང་དུ་དབུ་མ་སྟོད་ཚོགས་གསུངས་དུས་མེ་ཏོག་གི་ཆར་ཆེན་པོ་བབས། རིན་ཆེན་སྡིང་དང་ལྷ་རྩེར་སྐུ་མཚམས་དམ་པོར་མཛད། ཇོ་མོ་ནང་དུ་དུས་འཁོར་གྱི་དར་དཀྱིལ་འཁྲུལ་སངས་ཆེན་མོ་གྲུབ། རྟ་ལོ་ལ་ལོ་ཙཱ་བ་སྐུ་གཤེགས་རྗེས་ཆོས་རྗེ་ཕྱོགས་ལས་པ་གདན་སར་བསྐོས། གཙང་ཚོ་གསུམ་པོ་ལོ་གསུམ་དུ་ཆ་ག་བས་ལོ་ཐོག་བཅོམ་པ་ལ་བཀའ་ཤོག་བསྒྲགས་པ་ཙམ་གྱིས་གནོད་པ་ཞི། སྣར་ཐང་དུ་དགེ་འདུན་གྱི་ཚོགས་ཆེན་པོ་ལ་རྒྱུད་འགྲེལ་དང་རྒྱས་འབྲིང་བསྡུས་གསུམ་སོགས་ཆོས་མང་དུ་གསུངས། རེ་བདུན་པ་ལ་ནུབ་ཆོས་ལུང་དུ་ཕེབས་ཏེ་དཔལ་ལྡན་བླ་མ་བསོད་ནམས་རྒྱལ་མཚན་པ་དང་མཇལ། བཀའ་བསྡུ་བཞི་པ་རྩ་འགྲེལ་གནང་། དཔལ་ལྡན་བླ་མ་ལ་ཇོ་མོ་ནང་དུ་གདན་ས་པ་གཅིག་བསྐོ་བར་ཞུས་པས་དཀོན་མཆོག་རྒྱལ་མཚན་པ་བསྐོས།
ར་ལོའི་དབོན་པོ་ཀུན་དགའ་འཕེལ་སོགས་ལ་དབང་ཁྲིད་གནང་། དུ་དབེན་ཤྲཱི་དྷརྨཱ་ཀརྟིས་གོང་མའི་ལུང་དང་གནང་སྦྱིན་བཟང་པོ་ཕུལ། དེ་ནས་ཁུ་ལུང་མདའི་གནས། བ་དེ་གནས། ངུར་སྨྲིག བྱེ་མ། ཙ་དབྱེ། ཚ་མིག དགེ་འདུན་སྒང་། གཞུ་ཀུན་ར།
གནམ་ཁྲི་ཚངས། དབུ་རི་གནམ་རྩེ་ལྡང་། སྟོད་ཀླུང་རྣམ་རྒྱལ། དཀྱིལ་འཁོར་སྡིངས། དབེན་ཚ་སྟག་རྣམས་ལས་རིམ་གྱིས་བརྒྱུད་དེ་ལྷ་སར་ཕེབས། གནས་སོ་སོར་བླ་མ་དགེ་བའི་བཤེས་གཉེན་རྣམས་ཀྱིས་བསུ་བ་དང་བསྙེན་བཀུར་མཐོན་པོ་མཛད་པ་ལ། དུས་འཁོར་དབང་རྒྱུད་མན་ངག་དང་བཅས་པ་གནང་། སྐྱེ་བོའི་ཚོགས་སྟོང་ཕྲག་མང་པོ་ལ་སེམས་བསྐྱེད་སོགས་ཐེག་པ་ཆེན་པོའི་ཆོས་ཀྱིས་ཚིམ་པར་མཛད། ལྷ་སར་ཟླ་བ་བདུན་གྱི་བར་དུ་བཞུགས་ཏེ། ཇོ་བོའི་དྲུང་དུ་མཆོད་པའི་སྤྲིན་རྒྱ་མཚོས་མཆོད་ནས་བསྟན་པ་དང་སེམས་ཅན་ཁོ་ནའི་ཆེད་དུ་སྨོན་ལམ་བཏབ་ཅིང་དབུས་ཕྱོགས་ཀྱི་མཁས་པ་ཕལ་མོ་ཆེ་འདུས་པ་ལ།
དུས་ཀྱི་འཁོར་ལོའི་དབང་རྒྱུད་འགྲེལ་མན་ངག་ངེས་དོན་གྱི་མདོ་བསྟན་བཅོས་མང་པོ་གནང་། སྐོར་ལམ་རྣམས་ཀྱང་ཁྲིད་པའི་ཉམས་འུར་གྱིས་གར་གྱི་བཀང་། ཚལ་དང་གུང་ཐང་རྣམས་སུ་ཡང་ཐེགས། ཚལ་ཁྲི་དཔོན་དང་གཞོན་རྒྱལ་དུ་དབེན་ཤྭ་སོགས་དཔོན་སྐྱ་མང་པོ་ཡང་དག་པའི་ལམ་ལ་བཀོད། སྐྱེ་བོའི་ཚོགས་འབུམ་ཕྲག་མང་པོས་སེམས་བསྐྱེད་དེ་བྱང་ཆུབ་ཏུ་སྨིན་པར་མཛད། ལྷ་རྣམས་ཀྱིས་མེ་ཏོག་གི་ཆར་འབེབས་པ་ལ་སོགས་ངོ་མཚར་བའི་ལྟས་མང་པོ་བྱུང་། ཆོས་ལུང་ནས་བརྩམས་ཏེ་འདི་ཡན་ལ་སོར་བསམ་གྱི་ཁྲིད་ཐོབ་པས་ཉམས་རྟོགས་བཟང་པོ་དང་ལྡན་པ་ཤ་སྟག་སྟོང་ཉིས་བརྒྱ་བྱུང་། དེ་ནས་གཙང་ནས་གདན་འདྲེན་དང་། རྒྱལ་མཁར་རྩེ་ནས་དཔོན་འཕགས་པ་དཔོན་གཡོག་དང་། ཡར་འབྲོག་ཁྲི་དཔོན་རྡོར་རྒྱལ་གདན་ལ་ཕེབས་པས།
བྱི་བ་ལོ་ཟླ་བ་གཉིས་པའི་ཚེས་གཅིག་ལ་ཕྱོགས་རིས་ཀྱི་མཇལ་བའི་མི་མང་པོ་རྣམས་ར་མོ་ཆེ་ནས་ཉང་བྲན་བྲག་གདོང་གི་བར་ཕྲེང་མ་ཆད་པར་བསྒྲིགས་པ་ལ། འདོ་ལིའི་སྟེང་ནས་བྱིན་རླབས་ཚིམ་པར་གནང་། དེ་ནས་རྒྱལ་སྡེ་དཀར་ཆུང་། གསང་མདའ། སྙེ་ཐང་། རྣམ་རྒྱལ་སྒང་། འུ་ཤང་རྡོ། གྱེ་རེ། ཆུ་ཤུལ་གནས། རབ་བཙུན།
གན་པ་གནས་གསར། གྲ་མ་ལུང་། དཔལ་སྡེ། ཡར་སྲིབ། ཉན་པོ། སྣ་དཀར་རྩེ། ཁ་བོ་གངས་བཟང་གི་མགུལ། ར་ལུང་། ཉིང་རོའི་སྨན་ཆུ་ཁ། གནས་སྙིང་།
ལྕང་ར། གནས་དཀར་པོ། གསེར་སྡིངས། ཞ་ལུ། མགུར་མོ། སྣར་ཐང་། ཁྲོ་ཕུ། བོ་དོང་ཨེ་ལ་སོགས་པ་རྣམས་སུ་བླ་མ་དགེ་བའི་བཤེས་གཉེན་དང་། མི་ཆེན་པོ་རྣམས་ལ་དུས་འཁོར་གྱི་དབང་ཁྲིད་གནང་། སྐྱེ་བོ་སྟོང་ཕྲག་མང་པོ་ཐེག་པ་ཆེན་པོ་ལ་བཀོད་ནས་ཇོ་མོ་ནང་དུ་ཕེབས།
སྐུ་འབུམ་ཆེན་པོའི་བཟོ་གནས་ཕྲ་མོ་རྣམས་ལེགས་པར་གྲུབ་སྟེ། མཐོང་གྲོལ་གྱི་སྐུ་འབུམ་ཆེན་མོ་ལ། ། ཉི་གདན་གྱི་སྟེང་ནས་སྐོར་བ་བྱེད། ། ཟླ་གདན་གྱི་སྟེང་ནས་མེ་ཏོག་འབུལ། ། ཁྱམས་ཁྲའི་ནང་དུ་གསུང་རབ་བལྟ། ། སོ་སོའི་སྒོ་ནས་ཕྱག་མཆོད་བྱེད། ། ཨེ་མ་སྐལ་ལྡན་ཀུན་དགའ་བར་བྱོས། ། ཞེས་གསུངས་ཤིང་ཐུགས་སྤྲོ་བས་སྐོར་བ་མང་དུ་མཛད། ཕྱོགས་རིས་ནས་འདུས་པའི་བུ་སློབ་མང་པོ་ལ་རྒྱུད་འགྲེལ་མན་ངག་དང་བཅས་པ་གསུངས། སློབ་མའི་ཐུ་བོ་རྣམས་ལ་ཡང་ཆོས་ཀྱི་ལྷག་མ་མ་ལུས་པ་སྩལ།
ལོ་མཚམས་པ་རྣམས་ལ་བུག་སྒོ་སོ་སོར་ཡུད་ཀྱིས་ཕེབས་ནས་གེགས་སེལ་དང་གདམས་པ་གནང་ནས་བདེན་པ་མཐོང་བར་མཛད། ཕལ་ཆེ་བས་ནི་འཕྲལ་དུ་གྲུབ་པའི་མཚན་མ་བསྟན་པས་ཆོས་རྗེ་པ་ཡང་མཉེས། བདུན་ཅུ་པ་ལྕགས་མོ་གླང་གི་ཧོར་ཟླ་བཅུ་པའི་ཚེས་ལྔའི་ཉིན་ཁྲིད་གསར་བ་རྣམས་ལ་བླ་མའི་རྣལ་འབྱོར་རྒྱས་པ་གཅིག་གནང་ནས་འདི་ལ་རྟེན་འབྲེལ་ཐམས་ཅད་བསྒྲིག་དགོས། གལ་པོ་ཆེ་ཡིན་པས་སྒོམས་ཤིག དེ་ནས་གདན་ས་པས་གནང་ངོ་གསུངས། ཚོགས་པ་ལ་ངེས་དོན་རྒྱ་མཚོའི་ཆོས་འཕྲོ་དེ་ཉིན་ཐུགས་གསལ་ཞིང་། གཟི་མདངས་ཆེ་བའི་རྣམ་པས་ལྷག་པར་གསུང་ཆེ་བར་གསུངས་ཏེ། འུ་ཅག་གི་ཆོས་བཤད་མཚམས་དེ་ཀ་ལ་བྱེད་པ་ཡིན་ནོ་གསུངས་ནས་ཆོས་འཕྲོ་བཞག ཚེས་དྲུག་གི་ནམ་ལངས་མ་ཐག་འོད་གསལ་ལ་མཉམ་པར་བཞག་ནས་དགོང་མོ་སྲོད་ཐུན་དང་པོ་ལ་མྱ་ངན་ལས་འདས་ཏེ། མཁའ་ཁྱབ་མཁའི་རྡོ་རྗེ་ཡིན་མོད་ནའང་།
སྤྲུལ་པའི་སྐུ་ནི་ཞིང་བདེ་བ་ཅན་དུ་གཤེགས་པར་ཞལ་གྱིས་བཞེས་སོ། ། ཞག་བདུན་གྱི་བར་དུ་གཟི་མདངས་ཇེ་ཆེར་སོང་ཞིང་ཞལ་འཛུམ་སྟོན། གསང་བ་སྦུབས་སུ་ནུབ། དབུའི་གཙུག་ཏོར་འཕགས་པ་ལ་ཟླ་བ་བདུད་རྩི་ལུད། ཕྱི་ནང་རྟེན་འབྲེལ་གནད་གཅིག་པས་གཙང་པོ་གྱེན་ལ་ལོག་སྟེ་གྲམ་པའི་མཐིལ་གྱི་རྡོ་མཐོང་བ་བྱུང་། གདུང་བཞུ་ལ་ཞེན་པས་རིང་བསྲེལ་ཡུངས་འབྲུ་ལྟ་བུའི་ཕུང་པོར་གྱུར་ཅིང་སྤྱན་རས་གཟིགས་ཀྱི་སྐུ་བྱོན། སྐུ་འབུམ་གྱི་ལྷ་ཁང་བདེ་བ་ཅན་དུ་འོད་དཔག་མེད་ཇོ་བོའི་སྐུ་ཚད་མ་དང་། རྡོ་རྗེ་གདན་དུ་སྐུ་འདྲ་མཐོང་བ་དོན་ལྡན་བཞེངས་པའི་ནང་དུ་རིང་བསྲེལ་ཕལ་ཆེ་བ་བཞུགས་སོ། ། བདག་ཉིད་ཆེན་པོ་རིགས་ལྡན་སྤྲུལ་པའི་སྐུ་འདིའི་སློབ་མའི་ཐུ་བོ་ནི། ཀུན་སྤངས་ཆོས་གྲགས་དཔལ་བཟང་པོ།
ས་བཟང་མ་ཏི་པཎ་ཆེན། ལོ་ཙཱ་བ་བློ་གྲོས་དཔལ། ཆོས་རྗེ་ཕྱོགས་ལས་རྣམ་རྒྱལ། དཀོན་མཆོག་རྒྱལ་མཚན། ཆོས་དཔལ་མགོན་པོ། ཆོས་རྗེ་རིན་ཚུལ་བ། ཞང་སྟོན་རྒྱ་བོ་བསོད་ནམས་གྲགས་པ། གཡག་སྡེ་པཎ་ཆེན། ལ་དོང་སྨན་ཆུ་ཁ་བ་བློ་གྲོས་རྒྱལ་མཚན། ལོ་ཆེན་བྱང་རྩེ།
གསེར་སྡིངས་པ་བློ་གྲོས་དཔལ། བསྟན་པའི་རྒྱལ་མཚན། ཆོས་གྲགས་གསར་མ། ཉ་དཔོན་ཀུན་དགའ། བླ་བྲང་བ་བཟང་པོ་དཔལ། ཐང་ཆེན་པ་ཀུན་དགའ་འབུམ། ས་སྐྱ་མཁན་པོ་ནམ་མེ་པ། ཤངས་པ་རྡོ་རྗེ་བ། གནས་དྲུག་པ་བློ་གྲོས་མཚུངས་མེད། འཇམ་སྔོན།
འཇམ་སྒེག མཁས་པ་རིན་ཆེན་མཆོག ཁམས་པ་ངག་དབང་། སྣར་ཐང་པ་འཆིམ་བློ་བཟང་གྲགས་པ། ཆོས་ལུང་མཁན་པོ་བསོད་ནམས་བཟང་པོ་དང་གྲགས་པ་རྒྱལ་མཚན། བྱང་ཆུབ་སེམས་དཔའ་དགེ་བའི་བློ་གྲོས། རི་སྟོན་བློ་ཆེན་འོད། མཁན་ཆེན་དོན་གྲུབ་དཔལ་དང་ཡོན་ཏན་དཔལ། ཆོས་ལུང་མཁན་ཆེན་གྲགས་ཚུལ་པ་དང་གྲགས་པ་དཔལ། མཁན་ཆེན་བྱང་ཆུབ་འོད་ཟེར།
ནུབ་གནས་གསར་པ་སེངྒེ་དཔལ། ལོངས་གཞོན་ནུ་སངས་རྒྱས། སྙི་ཐང་པ་བཀྲས་བཟང་། གྲ་དགོན་པ་ཀུན་དགའ་རྒྱལ་མཚན། ཆོས་འཁོར་གླིང་པ་བྱམས་པ་བ། བདེ་བ་ཅན་པ་འཇམ་རིན། ཚ་ཡིག་པ་ཡོན་ཏན་སེངྒ་ེ། གསང་ཕུ་བ་བློ་གྲོས་སེངྒེ། ཚལ་པ་སངས་རྒྱས་རྒྱལ་མཚན། ཁྲོ་ཕུ་བ་ནམ་མཁའ་བཟང་པོ།
ཨེ་པ་ནམ་མཁའ་གྲགས། ཉང་སྟོད་སྒོ་བ་སངས་རྒྱས་དཔལ། ངམ་རིང་པ་བརྩོན་རྒྱལ། སྤངས་འདས་རིན་པོ་ཆེ། རི་ཁྲོད་པ་དབང་རིན་ཆེན། མཛོད་མ་བ་སྟོན་རིན། དུས་འཁོར་བ་དགེ་འདུན་དཔལ། བླ་མ་རྩེ་མོ་བ། བ་དེ་ལུང་པ། མཁན་པོ་ལྷ་བཙུན།
སློབ་དཔོན་དར་དབང་། གསང་ཕུ་བ་གྲགས་བཟང་། སློབ་དཔོན་བསོད་ནམས་དཔལ། སོ་སྟོད་པ་རྡོ་རྒྱལ། རྟ་ནག་པ་ཉི་རྒྱལ། བླ་མ་རྒྱལ་འབྱུང་། སྙེ་ཐང་པ་རྡོར་རྒྱལ། ཤེས་རྡོར་བ། མཁན་ཆེན་བཀྲས་ཚུལ་བ། བྲག་རམ་པ་བསོད་ནམས་སེངྒེ།
ནགས་ཕུག་པ། དཔལ་རྒྱལ། བཅོམ་ལྡན་རྡོ་རྗེ་སྙིང་པོ་སོགས་དུས་ཀྱི་འཁོར་ལོ་ལ་མཁས་ཤིང་ཡོངས་སུ་གྲགས་པའི་སློབ་མ་མང་དུ་བྱུང་ལ། ཏི་ཤྲཱི་ཀུན་དགའ་རྒྱལ་མཚན། ཆོས་ཀྱི་རྒྱལ་མཚན། བློ་གྲོས་རྒྱལ་མཚན། བཞི་ཐོག་པ་ལ་སོགས་པ་ས་སྐྱའི་གདུང་བརྒྱུད་རྣམས་དང་། རྟོགས་ལྡན་དར་རྒྱལ་བ། གྲུབ་ཐོབ་དབུས་པ། བླ་མ་མཁའ་སྤྱོད་པ།
བསྒོམ་ཁང་པ་ཆོས་ཀྱི་རྒྱལ་མཚན་ལ་སོགས་པའི་རྣལ་འབྱོར་གྱི་དབང་ཕྱུག་མང་པོ་བྱོན་ནོ། ། ཆོས་རྗེ་ཕྱོགས་ལས་རྣམ་རྒྱལ་ནི། མཚན་གཞན་ཆོས་ཀྱི་རྒྱལ་པོ་ཞེས་པ་འཁྲུངས་ཡུལ་མངའ་རིས་པ། མེ་ཕོ་རྟ་ལ་འཁྲུངས། གཞོན་པའི་དུས་ནས་དབུས་ཕྱོགས་སུ་བྱོན་ནས་ཆོས་འཁོར་གླིང་དུ་ཕར་ཚད་ལ་སོགས་པའི་མཚན་ཉིད་ཀྱི་སྡེ་སྡོད་ལ་སྦྱངས་པས་མཁས་པ་ཆེན་པོར་གྱུར་ཏེ། དབུས་གཙང་གཉིས་ཀར་གྲྭ་སྐོར་ཡང་མཛད། གྲྭ་སྐོར་གྱི་ཞར་ལ་ཀུན་མཁྱེན་ཆེན་པོ་དང་མཇལ་བས་ཤིན་ཏུ་དད་པས་ཇོ་ནང་ཉིད་དུ་ཕྱག་ཕེབས་ཏེ། ཀུན་མཁྱེན་ཆེན་པོའི་དྲུང་དུ་དུས་ཀྱི་འཁོར་ལོའི་དབང་རྒྱུད་མན་ངག་དང་བཅས་པ་དང་ཆོས་གཞན་ཡང་མང་དུ་གསན། མན་ངག་ཐུགས་ཉམས་སུ་བཞེས་པས་ཏིང་ངེ་འཛིན་བཟང་པོ་འཁྲུངས་ཏེ། བླ་མ་ལ་ཡིད་ཆེས་པས་རང་གི་བླ་མ་ཐམས་ཅད་ཀྱི་གཙོ་བོར་འཛིན།
ཀུན་མཁྱེན་ཆེན་པོའི་སློབ་མ་བྱང་པ་ཏ་དབེན་པས་ཀུན་མཁྱེན་ཆེན་པོ་དཔོན་སློབ་ལ་ཞལ་ཏ་ཞུས་ཏེ་ངམ་རིང་གི་ཆོས་སྡེ་བཏབ། དེར་ཀུན་མཁྱེན་པོ་ཉིད་ཀྱི་ཐོགས་ཤིག་བཞུགས། དེ་ནས་རྗེ་འདི་ལ་གཏད་ནས་ཇོ་མོ་ནང་ཉིད་དུ་ཕེབས་སོ། ། རྗེ་འདིས་ཀྱང་ཕར་ཚད་གཙོ་བོར་སྟོན་པའི་སྡེ་སྣོད་ཀྱི་བཤད་པ་ཡུན་རིང་དུ་མཛད། སློབ་མ་བློ་གསལ་བ་ཡང་མང་དུ་འདུས། ཕྱིས་བསྟན་པའི་རྒྱལ་མཚན་པ་ལ་གདན་ས་གཏད་ནས་ཞེ་དགུ་པ་ལ་ཇོ་མོ་ནང་གི་གདན་ས་མཛད། ལོ་ལྔ་ན་གདན་ས་དེ་ཡང་གཏད་ནས་སེ་མཁར་ཆུང་དུ་བཞུགས་ནས་གཙོ་བོར་ཐུགས་དམ་མཛད་ཅིང་ཆོས་ཀྱི་འཁོར་ལོ་ཡང་རྒྱ་ཆེར་བསྐོར། སླར་ཡང་ཀུན་མཁྱེན་ཆེན་པོ་བདེ་བ་ཅན་གྱི་ཞིང་དུ་གཤེགས་ནས་ལོ་ལྔ་ལོན་པའི་དུས་དགུང་ལོ་དྲུག་ཅུ་བཞེས་པར་ཇོ་མོ་ནང་གི་གདན་སར་ཕེབས་ནས། བདུན་ཅུ་དོན་གསུམ་པ་ལ་དབུས་སུ་ཕེབས་ཚལ་དབུས་གླིང་དུ་དུས་ཀྱི་འཁོར་ལོའི་དབང་རྒྱུད་བཤད་མན་ངག་གི་ཁྲིད་རྣམས་སློབ་མའི་སྡེ་ཆེན་པོ་ལ་གསུངས། དེ་ནས་ཡར་ཀླུང་ཕྱོགས་ལ་ཕེབས།
རྡོར་ལོ་ཆེན་བྱང་རྩེ་ལ་མཆོག་དབང་གོང་མ་གནང་། ཁྲ་འབྲུག་ལ་སོགས་པར་བཞུགས་ཏེ་གདུལ་བྱ་དཔག་ཏུ་མེད་པ་ལེགས་པའི་ལམ་ལ་བཀོད། དེ་ནས་གཙང་ལ་ཐེགས་ཏེ། དོན་དྲུག་པ་ལ་ཇོ་མོ་ནང་གི་གདན་སར་མཁན་ཆེན་བྱང་སེང་པ་བསྐོས་ནས། སེ་མཁར་ཆུང་དུ་སྐུ་མཚམས་ལ་བཞུགས། བསྟན་བཅོས་ཀྱང་མང་དུ་མཛད། བརྒྱད་ཅུ་རྩ་གཅིག་པ་ས་ཕོ་སྟག་ལ་གཤེགས་སོ། ། བདག་ཉིད་ཆེན་པོ་འདི་ལ་དུས་འཁོར་བ་ཆེན་པོ་རྒྱལ་བ་དཔལ། འཇམ་དབྱངས་ཆོས་མགོན་པ། ཉ་དབོན་ཀུན་དགའ།
རྟོགས་ལྡན་སྔོ་ཉལ་མ་ཡེ་ཤེས་རྒྱལ་མཚན། ཚལ་མིན་པ་བསོད་ནམས་བཟང་པོ། ལྷ་ཁང་སྟེང་པ་སངས་རྒྱས་རིན་ཆེན། སྨན་ཆུ་ཁ་པ་སངས་རྒྱས་བློ་གྲོས། ཤེས་རབ་རྡོ་རྗེ་སོགས་དུས་ཀྱི་འཁོར་ལོའི་མཁས་གྲུབ་ཀྱི་སློབ་མ་མང་དུ་བྱུང་སྟེ། ཆོས་རྗེ་དུས་འཁོར་བ་ཆེན་པོ་རྒྱལ་བ་དཔལ་ནི་གཞོན་ནུ་ཉིད་ནས་སྐྱེས་སྟོབས་ཀྱི་བློ་གྲོས་ཕུན་སུམ་ཚོགས་པ་དང་ལྡན་ཞིང་། ཆོས་རྗེ་ཕྱོགས་ལས་པ་ཆེན་པོ་སོགས་མཁས་གྲུབ་ཀྱི་བླ་མ་རྣམས་ལས་ཟབ་རྒྱས་ཆོས་ཀྱི་བདུད་རྩི་བཞེས་ཤིང་། ལྷག་པར་དུས་ཀྱི་འཁོར་ལོའི་ཆོས་ཚུལ་རྒྱ་མཚོ་ལྟ་བུ་ནོས་ཏེ། ཐོས་བསམ་མཐར་ཕྱིན་ཅིང་སྒྲུབ་པའི་རྒྱལ་མཚན་གཡོ་མེད་དུ་བཟུང་བས་ངེས་དོན་གྱི་བསྟན་པའི་བདག་པོར་གྱུར་ཅིང་། སྐལ་ལྡན་ལས་འཕྲོ་ཅན་གྱི་སློབ་མའི་ཚོགས་ཀྱང་མང་དུ་བསྐྲུན་པར་མཛད་དེ།
ཞིང་ཁམས་གཞན་དུ་གདུལ་བྱ་རྒྱ་ཆེ་བར་དགོངས་པ་ན། ངོ་མཚར་བའི་ལྟས་དུ་མ་དང་བཅས་བདེ་བར་གཤེགས་པའི་ཚུལ་བསྟན་ཏོ། ། སྐྱེས་བུ་དམ་པ་འདིའི་སློབ་མ་ལ་དུས་ཀྱི་འཁོར་ལོའི་བསྟན་འཛིན་དུ་མ་ཞིག་བྱུང་བ་ལས། ཀུན་གྱི་མཆོག་ཏུ་གྱུར་པ་ནི་ཀུན་མཁྱེན་ཆོས་ཀྱི་རྒྱལ་པོ་བསོད་ནམས་སེང་གེ་སོགས་མཁས་པ་རྣམས་ཀྱི་མགྲིན་གཅིག་པར། བྱང་ཕྱོགས་ཤམྦྷ་ལའི་རིགས་ལྡན་པདྨ་དཀར་པོའི་རྣམ་པར་སྤྲུལ་པ་ཡིན་པའི་ཚུལ་གྱི་སྒྲ་དབྱངས་ཕྱོགས་ཀུན་ཏུ་སྒྲོག་པར་མཛད་པའི་སྤྲུལ་པའི་སྐྱེས་མཆོག་བྱང་པ་ཆོས་རྒྱལ་རིགས་ལྡན་རྣམ་རྒྱལ་གྲགས་པ་བཟང་པོ་ཉིད་ཡིན་ཏེ། རིགས་ལྡན་ཆེན་པོ་འདི་ཉིད་ནི། ཁོ་བོ་ཅག་གིས་ནོས་པའི་དུས་ཀྱི་འཁོར་ལོའི་ཆོས་ཚུལ་རྣམས་བརྒྱུད་པའི་བླ་མ་གཞན་ལས་བཀའ་དྲིན་མཆོག་ཏུ་ཆེ་བ་ཞིག་ཡིན་པ་ནས། འདིའི་ངོ་མཚར་བའི་རྣམ་པར་ཐར་པ་རྣམས་ཅུང་ཟད་རྒྱས་པར་བཤད་པར་བྱ་སྟེ། དེའང་གང་འདིར་སྨྲ་བར་བྱ་བའི་གཞི་ནི། འདི་ལྟར་རིགས་ལྡན་ཆོས་ཀྱི་རྒྱལ་པོ་ཆེན་པོ་རྣམ་རྒྱལ་གྲགས་པ་བཟང་པོའི་ཞལ་སྔ་ནས་ཀྱི་སྐུ་གསུང་ཐུགས་མི་ཟད་པ་རྒྱན་གྱི་འཁོར་ལོའི་གནས་ལས་རྗེས་སུ་བརྗོད་པའི་ངོ་མཚར་ཚིག་གི་ཕྲེང་བ་ཐོས་པ་དང་མཐོང་བའི་ལེགས་བྱས་ཙམ་གྱིས་ཀྱང་།
གང་གི་ཡེ་ཤེས་གཟིགས་པའི་རྒྱུན་མ་ལུས་པ་ཡིད་ལ་འཇུག་པའི་ལེགས་ལམ་འདི་ཉིད་སྤེལ་བ་ལ་ཀླན་ཀའི་གནས་མེད་དོ། ། དེ་ཡང་འདི་ལྟར་ཐོས་ཏེ། གང་ཡང་ཆོས་ཀྱི་རྒྱལ་པོ་རིགས་ཐམས་ཅད་ཀྱི་འཁོར་ལོས་བསྒྱུར་བ་སྲིད་ཞིའི་དཔལ་མགོན་དམ་པའི་ཆོས་ཀྱི་བདུད་རྩིའི་ཉིང་ཁུས་རང་གཞན་ཕན་བདེར་འགོད་པ། དུས་དེ་ཙམ་གྱི་མཁས་པའི་ཡང་མཁས་པ་མཐའ་ཡས་པའི་ཐོད་དང་ཅོད་པན་གྱིས་ཞབས་ལ་མངོན་པར་བཏུད་པ་ཀུན་མཁྱེན་སྨྲ་བའི་དབང་པོ་སྙིགས་མའི་དུས་ཀྱི་ཐམས་ཅད་གཟིགས་པའི་ཟླ་མཐའ་དག་དང་བྲལ་བའི་སྐྱེས་བུའི་ཁྱུ་མཆོག རྒྱལ་བའི་བཀའ་འགྱུར་རོ་ཅོག་ལ་གཟིགས་པ་མ་ལོག་པའི་མཐུ་གྲུབ་པ་ནམ་དུའང་ཆོས་སྨྲ་བའི་རིང་ལུགས་ལ་གཅིག་ཏུ་དགོངས་པའི་ཐུགས་ཅན། འཆད་པ་དང་། རྩོད་པ་དང་། རྩོམ་པ་སྟེ་མཁས་པའི་བྱ་བ་རྣམ་གསུམ་ལ་སྐད་གཅིག་གིས་ཀྱང་མི་གཡེལ་བར་སྤྱོད་པ། དྲིས་ཤིང་བརྟགས་པའི་མཐའི་ལྐོག་ན་མོའི་གནས་ལ་ཡང་མངོན་སུམ་དུ་ལུང་སྟོན་པའི་བརྟུལ་ཕོད་མངའ་བ། བཀའི་ཟེར་ཕྲ་མོའི་གནས་ཙམ་གྱིས་ཀྱང་།
གཞུང་ལུགས་རབ་འབྱམས་ལ་མི་འཇིགས་པའི་སྤོབས་པ་ཐོབ་པར་ཁས་འཆེ་བ་དག་ཀྱང་ལན་བརྒྱར་སྐྱེངས་པ་སྟེར་བར་མཛད་པ། མཁས་རློམ་དུ་མས་སྦྱར་བའི་ལེགས་པར་བཤད་པའི་ཁུར་ཆེན་པོར་སྤྱོད་པའི་གླེགས་བམ་མཐོན་པོ་པ་དག་ལའང་འགལ་འབྲེལ་གྱི་དཔྱད་པས་གནས་མ་ཡིན་པའི་ཁུང་བུར་ངང་གིས་འཇུག་ཅིང་། ཁེངས་པའི་རི་བོ་ལན་བརྒྱར་བསྙིལ་བ། སྒྲུབ་པ་དང་སུན་འབྱིན་གྱི་དེ་ཉིད་ཐུགས་སུ་ཆུད་པས་རྟོན་པ་བཞི་ལྡན་གྱི་སྒོ་ནས་གདུལ་བྱའི་ཡིད་རྟོག་པའི་རྙོག་མས་དཀྲུག་པར་མི་མཛད་པའི་རིག་པའི་དབང་ཕྱུག་དམ་པ། རིག་གནས་ཕྲ་མོའི་སྒོ་བྱེ་བ་ཁྲག་ཁྲིག་ལ་ཡང་འཇམ་པའི་དཔལ་གྱི་གོ་འཕང་བརྙེས་ནས། གནས་གང་ལའང་གཞན་དྲིང་མི་འཇོག་པའི་གསུང་གི་མཛོད་ལྷུག་པར་སྩོལ་བ། ཧ་ཅང་སྤྲོས་པའི་ངལ་བ་ཁོ་ནས་དལ་འབྱོར་མིང་སྟོང་གི་ལྷག་མར་འཇོག་པའི་བསྟན་འཛིན་སྤྱི་ལུགས་ལས་ཁྱད་པར་དུ་ཡང་ནང་གི་དེ་ཉིད་ལ་རྩེ་གཅིག་ཏུ་གཞོལ་བས། ཟབ་ལམ་རྡོ་རྗེའི་རྣལ་འབྱོར་ལ་ཇི་བཞིན་དུ་རྟོགས་པའི་གདེང་ཐོབ་པས། ཐོགས་མེད་འབར་བའི་གནམ་ལྕགས་ཀྱིས་ཀྱང་བརྫི་བར་མི་ནུས་པའི་གྲུབ་པའི་དབང་པོ། རིམ་པ་གཉིས་ཀྱི་ངེས་གསང་ལ་མཉམ་པར་སྦྱོར་བའི་རྟེན་འབྲེལ་ལས།
བདུད་དང་ལོག་འདྲེན་འབུམ་སྡེའི་མཐུ་འཕྲོག་ཅིང་བཀའི་བྲན་དུ་འཁོལ་ནུས་པ། ལུགས་གཉིས་ཀྱི་འཕྲིན་ལས་གང་ལའང་སྔོན་དང་ཕྱི་མཐས་རྗེས་སུ་དཔོག་དང་དཔོག་པར་མི་ནུས་པ། དཔལ་སའི་དབང་ཕྱུག་ཕྱོགས་ཐམས་ཅད་ལས་རྣམ་པར་རྒྱལ་བའི་གྲགས་པའི་རྒྱལ་རྔ་མཐོན་པོ་ལན་བརྒྱར་བརྡུངས་པའི་སྐལ་བཟང་གི་འདྲེན་པ་ཆེན་པོ། རིགས་ལྡན་པདྨ་དཀར་པོ་འདི་ཉིད་ཀྱི་རྣམ་པར་ཐར་པའི་དབྱིངས་ཆེན་པོར་འཇུག་པའི་སྒོ་ཡང་འདི་ཉིད་དུ་སེམས་ལ་ཤར་ཏེ། བསྡུས་པའི་དོན་དང་རྒྱས་པར་ཕྱེ་བའི་རབ་དབྱེ་གཉིས་ལས། དང་པོ་ནི། གང་རིགས་དང་འབྲེལ་བ་ཁུངས་ཀྱི་ལོ་རྒྱུས་ལ། སྔོན་བྱུང་བ་འཛམ་གླིང་དགེ་བའི་གྲང་ལས་ཀྱང་། མ་ཧཱ་ཙི་ན་ཞེས་ཡོངས་སུ་གྲགས་པའི་གྲོང་ཆེན་པོ། མ་ལུས་པའི་ཕུན་སུམ་ཚོགས་པའི་ལེགས་བྱས་ཐམས་ཅད་གཅིག་ཏུ་བསྡུས་པའི་ཞིང་།
རྣམ་ཐོས་ཀྱི་བུའི་བང་མཛོད་གསར་པའི་དགའ་བས་ཉེ་བར་གང་བའི་ཁྱིམ་བཟང་པོ་བྱེ་བ་དུ་མས་ཕྱོགས་ཀྱི་ས་ཁེབས་པར་བྱས་པའི་དབུས་ན། བསོད་ནམས་རྒྱ་མཚོའི་དཔལ་ལས་གྲུབ་པའི་རྒྱ་ནག་སྟོང་འཁུན་གྱི་ཕོ་བྲང་ཆེན་པོ་རྒྱལ་མཚན་གྱི་ཏོག་ལྟ་བུར་མངོན་པར་མཐོ་བའི་བསྟི་གནས་དེར། སངས་རྒྱས་དང་བྱང་ཆུབ་སེམས་དཔའི་ཚོགས་དང་། ལྷ་དང་། ཀླུ་དང་། གནོད་སྦྱིན་དང་། གྲུབ་པའི་རིག་འཛིན་དུ་མ་འགྲོ་འདིའི་བདེ་སྐྱིད་མངོན་མཐོ་སྤེལ་བའི་ཀླད་མ་ཉིད་དུ་བསལ་ཞིང་ཡང་སྐྱེ་བ་མངོན་པར་བྱང་ཆུབ་པའི་ཚུལ་སྟོན་པ་ཞིག་ལས། སྐབས་དེར་ཡང་དཔག་ཏུ་ཡེ་མ་མཆིས་པའི་བགྲང་བས་མི་སྤོབས་པའི་སྔོན་གྱི་ཡང་སྔོན། སྔ་མའི་ཡང་སྔ་མར་རྒྱ་ཆེ་བའི་བསགས་པ་ཁྱད་པར་ཅན་གྱི་དབང་ལས། གློ་བུར་འཕྲུལ་གྱི་རྒྱལ་པོ་ཉིད་དུ་མངའ་དབང་གི་འཁོར་ལོ་བསྒྱུར་བ།
མི་ཉག་སེའུ་རྒྱལ་པོའི་གདུང་རབས་དྲུག་གི་མཐར་སོན་པའི་བདུན་ཚིགས་སུ་གྱུར་པའི་མི་ཉག་རྒྱལ་རྒོད་ཉིད་ཀྱི་དབོན་རིགས་ཀྱི་ཆོ་འབྲངས་མཚུངས་པར་སྤྱོད་པའི་དཔལ་མངོན་དུ་གསལ་ཞིང་། མཐོ་རིས་ཀྱི་ཡོན་ཏན་དུ་མའི་ཁྱད་པར་ཅན་གྱི་རང་བཞིན་དུལ་བ། ཤིན་ཏུ་གཤིན་ཞིང་བརྟུལ་ཕོད་པའི་དཔའ་བོའི་ངག་དང་ལྷན་ཅིག་གིས་བྱེད་པའི་མཛད་པའི་རང་བཞིན་མཐོང་ཐོས་ཀྱི་ཕྱོགས་ཀྱི་མགྲོན་པོ་མཐའ་དག་གི་མ་འདྲིས་པའི་མཛའ་བཤེས་བསོད་ནམས་ཆེན་པོའི་དབྱིངས་ལས་གནམ་སའི་བདག་པོར་དབང་བསྐུར་བས་ས་ཆེན་སྐྱོང་བའི་མཐུ་ལྡན་དག ཕྱོགས་འདིའི་བསྟན་པ་དང་སེམས་ཅན་ཀུན་གྱི་མགོན་སྐྱབས་དང་དཔུང་གཉེན་དུ་ཡང་དག་པའི་རྒྱལ་བ་སྲས་དང་བཅས་པའི་བདེན་པའི་ཕུལ་དང་། བསྟན་པ་ལ་དགའ་བའི་ལྷ་དག་གི་མགྲོན་དུ་བོས་པའི་ཚུལ་གྱིས་ཉེ་བར་བྱོན་པ་ན་ཞེས་སྔོན་གྱི་གནས་དེ་དག་ལ་རིང་མོ་ཞིག་ཏུ་ཡིད་བདེའི་ཕྲེང་བ་བར་མ་ཆད་པར་སེམས་པའི་བསམ་པ་ཉིད་ལས། དེའང་བརྗོད་པའི་ཚིག་ཏུ་བསྒྲགས་ན་རྣ་བའི་དབང་པོར་ཐོས་པ་དང་། མིག་གིས་ཡོངས་སུ་བརྟགས་པའི་དབང་ལས། མ་འོངས་པའི་དུས་དང་། ད་ལྟའི་ཡང་བློ་གྲོས་ཀྱི་སྐལ་བ་མཐོན་པོ་བ་དག་གི་ག་ནའི་གནས་དེར་ཡིད་སྤྲོ་བས་དྲངས་པའི་དབང་ལས། རྗེ་གོང་མའི་རྣམ་ཐར་ལ་ཡིད་ཆེས་ཐོབ་པའི་རབ་གུས་དད་པའི་ཤུགས་བརྟན་པོ།
རང་གི་སྙིང་གི་ཐིག་ལེར་སྤྱོད་པ་འདི་ལྟ་བུའི་ལེགས་ལམ་གྱི་བགོས་སྐལ་རྙེད་པར་གྱུར་ན་ཅི་མ་རུང་སྙམ་པའི་ལྷག་བསམ་དང་པོའི་ཚེས་ཀྱི་ཟླ་བའམ། བཙོ་མའི་གསེར་བཟང་པོའི་རང་བཞིན་ལྟར་སྐྱེས་པའི་མཐུ་ལས་འདི་ལྟ་བུ་བརྗོད་པ་ནི། མཁྱེན་དང་བརྩེ་བའི་རང་བཞིན་ལས། ལས་འབྲས་སྟོན་པའི་མེ་ལོང་ལྟར། ལེགས་ཉེས་འབྱེད་པའི་ཐུགས་མངའ་བ། ། མི་ཡི་དབང་པོས་སྲིད་འདི་སྲུངས། ། འདི་ན་རྣམ་དཔྱོད་གསལ་ལྡན་བདག ། ཡེ་ཤེས་སྣང་བའི་གཟུགས་བརྙན་ནི། ། དབྱངས་ཅན་ངག་གི་རྒྱུད་མང་ལས། ། སྔོན་མེད་ལེགས་བཤད་འདི་ལྟར་སྒྲོག །
འཇིག་རྟེན་གསུམ་གྱི་མགོན་པོ་གང་། ། དུ་མའི་སེམས་ཅན་དོན་དུ་ཡང་། ། བསྐུལ་བ་མེད་པར་སྤྲུལ་བའི་སྐུ། ། རྒྱུན་མི་ཆད་པའི་ཟློས་གར་རྩེན། ། ཡིད་འོང་ལྷ་ཡི་གཞལ་མེད་ཁང་། ། ཡིད་འཕྲོག་དགའ་མས་གང་བའི་ཁྱིམ། ། ཡིད་ལ་བདེ་བའི་དཔལ་སྟེར་བ། ། ཡིད་ཀྱིས་ཡོངས་སུ་བྲིས་པ་བཞིན། ། གནོད་སྦྱིན་ནོར་གནས་ཁང་པའི་དཔལ། ། ཡོངས་སུ་བསླངས་པས་མ་ཚིམ་པར། །
ས་ཆེན་འདི་ཡི་མཁོ་དགུ་ཡང་། ། བཀའ་ཡིས་ཕྱོགས་དེར་དྲངས་པར་སྙམ། ། རྒྱལ་རིགས་སཱ་ལའི་ལྗོན་ཤིང་གང་། ། གང་གིས་ཉིན་རེར་སྤེལ་བ་ན། ། ན་ཆུང་གཞོན་ནུ་སྟོང་ཕྲག་ལྔ། ། ལྔ་རྩེན་གྲོང་གི་འདོད་ལྡན་བཞིན། ། མདའ་ལྔ་པ་ཡི་དཔལ་འབྱོར་དང་། ། མགྲིན་སྔོན་གྱི་ནི་འདོད་པའི་རོ། ། པད་དཀར་མིག་གི་གྱ་གྱུས་ཀྱང་། ། རྒྱལ་པོ་དེ་ཡི་དཔེར་མི་བསྒྲུན། །
མེས་པོས་སྤྲུལ་པའི་ཡིད་རློམ་ལ། ། ཁེངས་པ་ཟློག་བྱེད་འཕྲུལ་གྱི་སྒོ། ། མངའ་ཐང་ཆོས་བཞིན་སྐྱོང་མཁས་པའི། ། ཡིད་ཀྱི་འདོད་འཇོ་འདི་ལྟར་སྤེལ། ། རྒྱལ་བའི་བསྟན་པ་ལ་ཐོད་བཞིན། ། རྗེས་སུ་བསྐུར་མཛད་དམ་པའི་ཆོས། ། བརྒྱད་ཁྲི་བཞི་སྟོང་སྨྲ་བའི་དཔལ། ། མཁས་པ་དུ་མ་རིང་ནས་བཀུག ། ཐུབ་པའི་བླ་མ་འཇམ་པའི་དབྱངས། ། དུས་མཐར་ས་སྐྱའི་མཚན་འཆང་བའི། །
ཀུན་དགའ་རྒྱལ་མཚན་འཛིན་མཛད་པ། ། བཀའ་ཡི་ཕོ་ཉས་ཡོངས་སུ་བཟུང་། ། དཀོན་ནོར་དཔག་ཡས་སྩོལ་བའི་ཟོལ། ། རབ་ལྕིའི་བཀའ་ཡིག་གིས་དྲངས་ནས། ། གཙུག་རྒྱན་ནོར་བུའི་འོད་ཀྱིས་ཀྱང་། ། ཞབས་སེན་མཆོད་པའི་དགེ་མཚན་བསྐྱེད། ། ཆོས་རྗེའི་ཉིན་བྱེད་ནུབ་རིའི་སྤོར། ། ཡོངས་རྫོགས་བསྟན་པའི་ཁུར་འདེགས་པའི། ། ངལ་བསོ་མཛད་ནས་སྐུ་ཡི་དབོན། ། འཕགས་པའི་ཟླ་བ་ཕྱོགས་དེར་བཞག །
མཁྱེན་རབ་འོད་དཀར་འཛུམ་པའི་མདངས། ། མཁས་མང་ཀུནྡ་བཞད་པའི་གཉེན། ། ཟིན་ཤིང་མུན་པ་དྲུང་འབྱིན་པའི། ། བསྟན་འཛིན་རྒྱུ་སྐར་བདག་པོར་གྱུར། ། བློ་ཆེན་འཇམ་པའི་རྡོ་རྗེ་ཉིད། ། གོང་མའི་ཅོད་པན་རྩེར་འཁོད་ནས། ། བོད་ཡུལ་ཡངས་པའི་རྒྱལ་ཁམས་ལ། ། བཀའ་ཡི་རྔ་ཆེན་རབ་ཏུ་བསྐུལ། ། ཆོལ་ཁ་གསུམ་ལས་ལེགས་བརྩམས་ནས། ། གནམ་སའི་སྲིད་ལ་དབང་བསྒྱུར་ཞེས། །
ཆོས་ཀྱི་རྒྱལ་པོའི་ལུང་གིས་ནི། ། གངས་ཅན་འགྲོ་བའི་མགོན་དུ་མངགས། ། ཨེ་མ་འཇམ་མགོན་ཆོས་ཀྱི་རྗེ། ། འགྲོ་བའི་མགོན་པོ་གང་གི་སྲོལ། ། མིག་སྨན་ཙམ་ལ་བརྟེན་པ་ཡི། ། ཁྱོད་བསྟན་མིང་གི་ལྷག་མར་ལུས། ། བློ་ཆུང་རང་བློས་གཞལ་བའི་ཚིག ། དུག་ཅན་ཟས་ལྟར་དུག་མདའི་མཚོན། ། ཡིན་ལུགས་ཡིན་བཞིན་འདོར་མཁས་པའི། ། ཁེངས་ཅན་ཁེངས་པས་བསྟན་རྩ་བསྐུམས། །
གང་གི་འཕྲིན་ལས་དག་པའི་ཞིང་། ། རྒྱ་ནག་ཡུལ་གྱི་མཐའ་གྲུ་ཡང་། ། ཁྱོད་བསྟན་ལས་བཟློག་འགའ་ཡིས་ནི། ། མིག་་་་་་ཀརྨ་པའི། འཕྲུལ་ཟོལ་གྱིས་བདག་གིར་བྱས། ། ས་སྐྱའི་རྗེ་བཙུན་མཆོག་རྣམས་ཀྱི། ། བསྟན་དང་བསྟན་འཛིན་སྐྱོང་བའི་རྗེ། ། བྱང་ཕྱོགས་རིགས་ལྡན་བརྒྱུད་པར་བཅས། ། ཐུགས་རྗེའི་དཔལ་ལས་འོངས་པར་སྙམ། ། དེ་ལྟར་རིམ་གྱིས་བསྙད་པའི་ངག །
དོན་ལྡན་ཆོ་རིགས་བཙུན་པོ་དག ། རྭ་ས་རྒོད་པོ་ལུང་ཞེས་པའི། ། གནས་ལས་སླར་ཡང་ཕྱོགས་འདིར་ཕེབས། ། སྐབས་དེར་སྟག་སྡེ་སེང་ལུང་དུ། ། མི་དབང་ཐུ་བོ་ལྷ་ཡི་རྗེ། ། ཆེ་བཙན་ལེགས་པའི་དཔེར་བཞག་དེས། ། ཁུང་ལྡན་དགའ་མ་ཟུང་དང་རོལ། ། རབ་བདེའི་ཆ་ཤས་དགོས་སྐལ་དག ། ཡང་ཡང་ཡིད་ལ་གནག་པ་བཞིན། ། འཇམ་གཉེན་ལག་གིས་འཁྱུད་མོས་ནི། །
འབྲལ་མི་ཕོད་པའི་རྣམ་འགྱུར་བསྟན། ། དཀར་གསལ་ཐིགས་ཕྲེང་མུ་ཏིག་རྒྱུན། ། ཉི་གཞོན་ལང་ཚོའི་སྒེག་མོ་ཡི། ། རིན་ཆེན་པདྨ་རཱ་གའི་སྣོད། ། བཅུད་ཀྱི་རྒྱལ་པོ་ནོར་བུས་གཏམས། ། དཔའ་མཛངས་འཕྲུལ་གྱི་ཡ་ལད་ཅན། ། ཞུ་ཞང་སྤུན་དགུ་འཕེལ་བ་ན། ། སེངྒེའི་གླིང་ནས་ཉེ་ལུང་དུ། ། སོ་སོར་ས་ཡི་དཔལ་ལ་སྤྱོད། ། ཀུན་ལས་གནམ་སའི་ངོ་མཐོང་པ། །
དང་པོར་གྱུར་པའི་ཐུ་བོ་ཆེ། ། མི་མཆོག་སེང་གེ་དར་གྱི་སྲས། ། སྐྱེ་དགུ་ཀུན་དགའི་གྲགས་པ་ཐོབ། ། དེ་ཡི་གདུང་གི་ཆ་ཤས་ཀྱིས། ། ཡོངས་སུབ་རྒྱན་པའི་ལྷ་དེའི་སྲས། ། ཡོན་ཆེན་བཛྲ་ཤྲཱི་པས། ། མཁོན་སྟོན་གྲགས་པའི་་་་་་རྒྱལ་མཚན། ཞབས་པད་བསྟེན། ། ས་སྟེང་འདི་ན་མཚུངས་མེད་ཅིང་། ། སྐྱ་རེངས་བུ་ལྟར་གྲགས་པའི་ཏོག །
སྲིད་རྩེ་བར་དུ་ཉེར་སོང་བའི། ། བསྟན་པའི་སྦྱིན་གནས་མཆོག་ཏུ་ཁུམས། ། བཛྲ་ཤྲཱི་་་་་་རྡོ་རྗེ་དཔལ་སྲས་དཀོན་མཆོག་གི ། སྙན་གྲགས་སྤེལ་ལ་རྗེས་ཆགས་པ། ། དེ་ཡིས་བསྐྱེད་པའི་སྐུ་མཆེད་གསུམ། ། མཁྱེན་བརྩེ་ནུས་པའི་བདག་ཉིད་ཅན། ། དཔལ་ལྡན་འབུམ་སྡེའི་ཤེས་བྱའི་གནས། ། སྐྱོབ་མཛད་སངས་རྒྱས་སྐྱབས་ཀྱི་གཙོ། ། དཔལ་མགོན་མཆོག་ཏུ་བསྟེན་པ་ཡི། ། མི་ཡི་དབང་པོ་དེ་དག་གིས། །
འཇིགས་མེད་ས་སྐྱའི་པཎ་ཆེན་གང་། ། དཔལ་ལྡན་མཁས་པའི་ཁྱུ་མཆོག་ཆེ། ། ཀུན་དགའ་རྒྱལ་མཚན་དཔལ་བཟང་པོའི། ། ཞབས་ལ་མངོན་པར་མཆོད་ཅེས་ཐོས། ། དཔལ་ལྡན་འབུམ་སྡེའི་བདག་པོ་དེས། ། ར་ལུང་ཡུལ་གྲུའི་གནས་འདིར་ནི། ། ལེགས་བྱོན་སྲས་ཀྱི་ཐུ་བོ་དྲུག །་་་་་ སྲས་དྲུག་ནི་ཡོན་ཆེན་གྲགས་པ་དཔལ། སྲི་ནོན་དཔལ། དགེ་བ་དཔལ།
རྒྱལ་མཚན་དཔལ། ཀུན་དགའ་རྒྱལ་མཚན་གྲགས་པ་ལྟར་རྣམས་ལ་ཡོན་སྲིའི་སྲས་དཔལ་ལྡན་མགོན་པོ། དེའི་སྲས་ཁྲི་དཔོན་དཔལ་ཤེ་ལ་སོགས་ཏེ་མང་དུ་སྤེལ། ཐོག་མའི་གྲགས་པ་དཔལ་དང་དགེ་བ་དཔལ་ལ་སྲས་བརྒྱུད་མི་མངའ། རྒྱལ་མཚན་དཔལ་རབ་ཏུ་བྱུང་བ་ཡིན་ཞེས་ཐོས། སྤེལ་ནས་སྲིད་འདིའི་མགོན་དུ་མཛད། ། དུས་དེར་ནོར་འཛིན་ཐིག་ལེ་ན། ། འགྲན་པའི་དཔེ་ཟླ་ཀུན་བྲལ་བ། ། ཆོས་ཀྱི་རྒྱལ་པོ་འཕགས་པ་དེའི། ། བཀའ་ཡི་འཕྲིན་ལས་དཔག་མེད་བསྒྲུབས། །
ཀུན་ལ་དགའ་བའི་རྒྱལ་མཚན་དེ། ། ལེགས་བྱོན་ལྷ་ཡི་ལྕམ་གཅིག་གང་། ། འཁོན་་་་་་མ་གཅིག་ཤར་ལ་ཟུག་མ། མཚན་དངོས་ཀུན་དགའ་ནམ་མཁའི་རྒྱལ་མཚན་འདི། བདག་ཉིད་ཆེན་པོ་བཟང་པོ་དཔལ་བས་ཁབ་ཏུ་བཞེས། ཏི་ཤྲཱི་ཀུན་དགའ་ལེགས་པའི་འབྱུང་གནས་དང་། ཏི་ཤྲཱི་ཀུན་དགའ་རྒྱལ་མཚན་དཔལ་བཟང་པོ། རིགས་ཟླ་བ་དང་འགྲོགས་པས། ། རྒྱལ་བའི་མྱུ་གུ་མཆེད་གཉིས་འཁྲུངས། ། གཅུང་ཉིད་ལྷ་སྲས་གཞོན་ནུའི་སྐབས། །
དུས་ཀྱི་ལང་ཚོར་སྤྱོད་པ་ན། ། འཇམ་མགོན་རིགས་ཀྱི་དབོན་གྱུར་པའི། ། ཏ་དབེན་་་་་་མ་གཅིག་བསོད་ནམས་དཔལ་ལ། བློ་གྲོས་རྒྱལ་མཚན་འཁྲུངས། ། གུ་ཤྲཱི་དཔོན་ཀུན་དགའ་རྒྱལ་མཚན་དང་ལྕམ་མོ་འོད་ཟེར་ལྡན་གྱི་སྲས། ནམ་མཁའ་རྒྱལ་མཚན་གང་། ། ཆང་གུའི་ཡབ་གྱུར་ཉིད་ཀྱི་མཚན། ། ཀུན་སྤངས་འདི་ཉིད་ཀྱི་ཡུམ་ལྕམ་མོ་བྱང་ཆུབ་ལྡན། ཆོས་གྲགས་དཔལ་བཟང་པོས། ། བཟང་ལྡན་ཆོས་སྡེའི་དགེ་མཚན་སྤེལ། །
དྲུག་མཐར་འཁྲུངས་པའི་མི་དཔོན་ཆེན་མོན་བཙུན་ཆེན་པོ་མཚན་དངོས་གྲགས་པ་དང་། ཡི་དབང་། ། ས་ཆེན་སྐྱོང་བའི་དཔལ་ལྡན་དེ། ། རྗེ་བཙུན་དྷརྨཱ་རཀྵི་ཏའི། ། སྤྱན་གྱིས་འཚོ་བའི་བུ་བཞིན་གྱུར། ། སེ་ཆེན་རྒྱལ་པོའི་བཀའ་ཡི་ལུང་། ། དགེས་དགུར་སྤྱོད་པའི་མངའ་དབང་དང་། ། རིན་ཆེན་དམ་ཁར་བཅས་པ་ཡི། ། སི་ཏུའི་ལས་ཀ་ལེགས་པར་བླངས། ། དབུས་གཙང་གཉིས་ཀྱི་འཇག་གོ་ཕྱེ། །
རང་སྲིད་ཐུས་མགོན་འཛིན་པ་ཡིས། ། འཇའ་སའི་གནང་བ་ལེགས་བཞེས་ནས། ། གདན་སའི་ས་སྐྱ་བྱ་དཀའི་ཁུར་ཆེན་བཏེགས། ། སླར་ཡང་གོང་ཨོལ་ཛ་དུ། གི་བཀའ་བཏགས་དག ། ཏི་ཤྲཱི་ཀུན་དགའ་བློ་གྲོས་ཀྱི། ། བརྩེ་བའི་སྤྱན་རས་ཀྱིས་དྲངས་ཏེ། ། བོད་ཡུལ་བདེ་སྐྱིད་དཔལ་ལ་སྦྱར། ། དུས་དེར་འཛིན་མའི་ལྗོངས་འདིར་་་་་་ངམ་རིང་། ནི། །
རྒྱལ་བའི་བཀའ་སྩལ་ཇི་སྙེད་པ། ། རིན་ཆེན་ཁུ་བས་རྗེས་སྤེལ་ཞིང་། ། འདུས་པའི་དགེ་ཚོགས་རྒྱ་ཆེར་བཙུགས། ། ཤཱཀྱའི་བསྟན་པ་འཛིན་པའི་ཕུལ། ། སེང་གེའི་ཁྲི་ལ་བསྟི་མཛད་པ། ། སྟག་སྟེ་ལ་རྒྱབ་སྐུ་འཁྲུངས་པའི། ། དགེ་བའི་བཤེས་དེ་མཁན་པོར་བསྐོས། ། ངོ་མཚར་ཚེས་ཀྱི་ཟླ་བ་ཆེ། ། དགེ་མཚན་ཡར་ངོར་སྤྱོད་པའི་དཔལ། ། རིམ་ཀྱིས་གཉེར་་་་་་མཁན་པོ་ཤཱཀྱ་སེང་གེའི་གདན་སར་ཁ་ཆར་དུ་སྐུ་འཁྲུངས་པའི་ཞང་ཡོན་ཏན་རྒྱལ་མཚན།
དེའི་རྗེས་སུ་དགེ་ཕུ་རྒྱལ་སར་འཁྲུངས་པ་ཀུན་མཁྱེན་གངས་ཁྲོད་ཆེན་པོ། དེའི་རྗེས་གཅུང་གི་སྤྱིར་འཁྲུངས་པའི་འདུལ་འཛིན་བརྩོན་འགྲུས་རྒྱལ་མཚན་ཏེ་འདི་ཡན་སྤེའུ་དཀར་པོ་ལ་བླ་བྲང་དང་། དེའི་ནུབ་ཀྱི་ཚོམས་ལ་འདུ་ཁང་མཛད་སྐད་དོ། ། འཛིན་སྤེལ་ལེགས་པས། ། ཆོས་གྲྭ་འདི་ཉིད་དགེ་བར་མཛད། ། སྔ་ནས་ཏི་ཤྲཱིའི་སངས་རྒྱས་དཔལ། ལྕམ་གཅིག་འཕྲིན་ལས་ལྡན། ཉིད། ། དགའ་མགུའི་རྟེན་དུ་མཛད་གྱུར་ཀྱང་། ། འདོད་པའི་འབྲས་འབྱིན་ནུས་མེད་ནས། །
ཟུར་དཔོན་མོ་ཚོང་འདུས་མ་ལ། དུ་རིགས་སྲས་ཉེ་བར་སྤེལ། ། ལྷ་སྲས་རྡོ་རྗེ་མགོན་པོ་ཞེས། ། སྙན་པའི་དྲི་བཞོན་མཐར་སོན་པས། ། ཤིན་ཏུ་ཕྲ་བའི་ལང་ཚོའི་སྐབས། ། ལུང་དང་སི་ཏུའི། ལག་རྟགས་ཉེ་བར་ཐོབ། ། ཡབ་དཔོན་ཆེན་ཡོན་བཙུན་ཆེན་པོ། རྗེ་ཞིང་གཞན་བསྐྱོད་ནས་ཀྱང་། ། ལུགས་གཉིས་སྐྱོང་ལ་བརྟུལ་ཕོད་པས། །
སྔར་བཞིན་དབུས་གཙང་དབང་བསྒྱུར་ཅིང་། ། སྡེ་བཞིའི་ཚོགས་བསྡུས་སྲིད་དགེ་འདུན་སྣང་པ་ཆོས་ལུང་པ། ཚོགས་ཆེན་པ་བྱེ་རྫང་པ། ཞུར་མཛད། ། ཆོ་་་་་་ཁམས་དགེ་བཤེས་བྱ་བའི་སྲས་མོ་རིགས་རབ་གཙང་འཁོན་གྱི་ཡུམ། ། མ་གཅིག་དཔལ་ལྡན་བཟང་མོ་ཉིད། ། ཁབ་ཏུ་བཞེས་པས་རིམ་བཞིན་དུ། ། ལྕམ་སྲིང་དྲུག་གི་འཕེལ་བ་རྙེད།་་་་་ དཔོན་མོ་སངས་རྒྱས་སྐྱིད། འདིས་མངའ་བདག་བཀྲིས་ལྡེའི་བཙུན་མོ་མཛད།
སློབ་དཔོན་མ་ཆོས་དཔལ་ཡོན་ཏན་སྒྲོན། འདིས་འཇིག་རྟེན་སྤངས་ཆོས་སྒོར་ཞུགས། དཔོན་མོ་ནམ་མཁའ་ཁྱེའུ་འདྲེན། འདིས་ལྷོ་བདག་པོ་དོན་ཡོད་དཔལ་དང་ཏའི་སི་ཏུ་ཆོས་ཀྱི་རིན་ཆེན་ཡབ་སྲས་ཀྱི་ཁབ་གནང་། མ་ཅིག་ལྷ་རིན། འདིས་དབང་གྲགས་པ་རྒྱལ་མཚན་གྱི་བཙུན་མོ་མཛད། ཏ་དབེན་ཀུན་དགའ་ལེགས་པ་དང་དབང་རྣམ་སྲས་རྒྱལ་མཚན་སྐུ་མཆེད་གཉིས་འཁྲུངས། དཔོན་མོ་དགེ་མའོ། འདིས་ས་སྐྱ་ཁང་གསར་བ་བདེ་ལེགས་རྒྱལ་མཚན་གྱི་ཇོ་མོ་གནང་། མཚན་དངོས་རྡོ་རྗེ་ཀུན་དགའ་འདྲེན་ཞུ། །
དྲུག་མཐར་བྱོན་པའི་མི་ཡི་རྗེ། ། མཁྱེན་ཡངས་ནམ་མཁའི་མཐར་སོན་ཞིང་། ། དཔའ་བརྟན་འགྲན་པའི་དཔེ་བྲལ་ཏེ། ། པ་སངས་རྒྱུ་སྐར་དབུས་གནས་བཞིན། ། གཞོན་ནུའི་སྐབས་སུ་གོང་གི་ལུང་། ། སྟག་མགོ་ནོར་བུ་གསུམ་པར་བཅས། ། གུའི་གུང་གི་མཚན་གསོལ་ཞིང་། ། གསེར་དམ་ཤེལ་གྱི་ཐོ་ཤུ་སྩལ། ། བཅུ་ཕྲག་གསུམ་གྱི་དགུང་ལོན་ཚེ། ། ཐུང་ལིང་ཤི་གྱོལ་ལུང་ལས་ཀ །
ཏ་དབེན་གུ་ཤྲཱིར་མཚན་གསོལ་ཏེ། ། དྭངས་གསལ་ཤེལ་གྱི་དམ་ཁ་གནང་། ། ས་འདིར་སྔར་བྱོན་ཆོས་གྲྭའི་ནགས། ། བཤད་པའི་པད་ཚལ་རབ་རྒྱས་ཏེ། ། སྨྲ་བའི་རྐང་དྲུག་དུ་མ་ཡིས། ། ཆོས་ཀྱི་ང་རོ་སྒྲོག་པར་མཛད། ། དེ་ཚེ་དེ་ལ་བསྟི་བསྟང་དུ། ། རིན་ཆེན་ཕུར་མའི་མེ་ཏོག་ཡོན། ། དད་པའི་སྙིམ་པས་ལེགས་སྟོབས་པའི། ། དགེ་བའི་བཀའ་སྲོལ་བཙུགས་ཞེས་གྲགས། །
དུས་དེར་བློ་གསལ་འདུས་པའི་མགོན། ། མངའ་རིས་ཡུལ་གྲུར་སྐུ་བལྟམས་པའི། ། ཕྱོགས་ལས་རྣམ་རྒྱལ་དུས་ཞབས་པ། ། བླ་ཡི་མཆོད་གནས་ཉིད་དུ་བཀུར། ། རྒྱལ་བའི་གཙུག་ལག་ཀུན་རའི་ཁྱམས། ། དགེ་འདུན་སོ་སོའི་སྤྱིལ་བུ་སོགས། ། འཕགས་པའི་ཞིང་དང་དགྲ་བཅོམ་གྱི། ། ཉེར་སྤྱད་དཀའ་བ་མེད་པར་བསྒྲུབས། ། འདུ་བའི་སྒོ་གྱུར་རྙེད་པའི་སྲོལ། ། དགེ་བའི་ཞིང་སའི་ལོ་ཏོག་གང་། །
སྲིད་མཐར་འབྱུང་བའི་ལེགས་ཚོགས་ཀྱི། ། ཕན་བདེའི་དཔལ་ཡང་རྒྱ་ཆེར་བསྐྲུན། ། དེ་ཚེ་ཁམས་ཡུལ་འཁྲུངས་པ་ཡི། ། མཁས་གྲུབ་བསོད་ནམས་རྒྱལ་མཚན་འཕགས་པར་ཡང་གྲགས། པས། ། གདན་ས་ཅུང་་་་་་ཁོང་གཤེགས་རྗེས་ཞིག་མཛད་ཅིང་སླར། ། ཕྱོགས་ལས་རྣམ་རྒྱལ་ཉིད་ཀྱིས་བསྐྱངས། ། དེ་མཐར་བཀའ་ཡི་ཅོད་པན་གང་། ། བསྟན་པའི་ཅེས་སུ་འཁྲུངས། རྒྱལ་མཚན་ལ་གཏད་པས། །
ཆོས་གྲྭའི་ངམ་རིང་། གཞི་འདིར་ལེགས་སྦྱངས་དེས། ། མཁས་པའི་རིང་ལུགས་རྒྱ་ཆེར་སྤེལ། ། འདི་ཉིད་ས་སྐྱོང་གདུང་འཛིན་ཏ་དབེན་ཆེན་པོ། པའི། ། ཆེན་པོའི་དཔལ་དང་རབ་ལྡན་ཞིང་། ། བསྟན་སྲུང་ནག་པོ་ཆེན་པོ་ཉིད། ། ཞལ་གཟིགས་བྲན་དུ་འཁོལ་ཞེས་གླེང་། ། ཏ་དབེན་ཐབས་མཁས་འཕྲུལ་གྱི་སྒོ། ། ཐེག་ཆེན་ཡུམ་གྱུར་ཤེས་རབ་དང་། །
མཉམ་སྦྱོར་སྲས་མཆོག་ལྕམ་སྲིང་དག ། ལེགས་འཁྲུངས་འཁོན་རིགས་དབོན་དུ་གྱུར། ། སླད་ནས་ལྷོ་པ། འོད་ཟེར་སེང་གེ་བའི། ། གཅེན་འདི་རབ་ཏུ་བྱུང་བསོད་ནམས་རྒྱལ་མཚན་དང་ལྕམ་དཔལ་ལྡན་མཚོ་མོ། འདིས་ཏའི་སི་ཏུ་བློ་གྲོས་རྒྱལ་མཚན་གྱི་བཙུན་མོ་མཛད། འདིའི་ཡབ་དཔོན་ཆེན་གྲགས་པ་རྒྱལ་མཚན་ཟེར། འདི་ལ་ཏ་དབེན་ཆོས་ཀྱི་རྒྱལ་མཚན་པའི་སྲས་སློབ་དཔོན་བསོད་ནམས་བཀྲ་ཤིས་པ་འཁྲུངས་རྗེས་སུ་་་་་སྲས་མོ་མ་ཅིག་དཔལ་འབུམ་ལ། ། སྲས་ལྕམ་མིང་སྲིང་དྲུག་་་་་་ལྕམ་བཞི་ནི། དཔོན་མོ་ག་བདོལ་མ།
འདི་ཟུར་ཚོ་བླ་མ་བྱམས་ཆེན་ལ་གནང་། དཔོན་མོ་ནམ་མཁའ་འབུམ། འདིས་ཏའི་སི་ཏུ་ཆོས་ཀྱི་རྒྱལ་མཚན་པའི་བཙུན་མོ་མཛད་ནས་ཏའི་སི་ཏུ་ལྷ་བཙུན་སྐྱབས་འཁྲུངས། དཔོན་མོ་ཉི་ཟླ་རྒྱལ་མོ། འདི་དབུས་སུ་བྱོན་ཞིང་དཔོན་ཤཱཀྱ་རིན་ཆེན་པའི་ཇོ་མོ་མཛད། དཔོན་མོ་རྒྱལ་མོ་འབུམ། འདི་མངའ་བདག་ལྷ་བཙུན་གྱིས་ཁབ་ཏུ་བཞེས། བལྟམས་ཤིང་། ། གཅེན་ཉིད་བུ་སྒོམ། རིན་ཆེན་རྒྱལ་མཚན་དང་། །
དེ་གཅུང་ནམ་མཁའ་་་་་་འཇམ་དབྱངས། རིན་ཆེན་ནོ། ། གཅེན་ལ་གཞོན་ནུའི་སྐབས་ཉིད་དུས། ། དབུས་གཙང་འཇར་གོར་ལུང་གིས་བསྐོས། ། སི་ཏུའི་དམ་ཁ་ལེགས་ནོས་ཤིང་། ། ཕྱིས་ནས་ཆང་གུའི་ལས་ཀ་ཡང་། ། དཀའ་བ་མེད་པར་ངང་གིས་བྱུང་། ། སྤྱན་རས་གཟིགས་སྤྲུལ་ཞེས་གྲགས་ཤིང་། ། རྡོ་རྗེའི་རྣལ་འབྱོར་མངོན་གྱུར་པས། ། རྡོ་ལ་ཞབས་རྗེས་རབ་བཞག་ལ། །
སྐུ་གདུང་རིང་བསྲེལ་ཤེལ་གྱི་ཁ་དོག་ཅན་ཆེ་བ་ལྕོག་སྒོང་ཙམ་གྱིས་མཚོན་པའི། རིང་བསྲེལ་བློ་འདས་སྤྲུལ། ། དེ་ལྟའི་གུའི་གུང་ཆེ་དེ་ཡིས། ། ཐོག་མར་བཞེས་པའི་་་་་་ཡར་འབྲོག་དཔོན་ཆེན་ཨག་གླེན་གྱི་དབོན་མོ། མཚན་འཛོམ་འབུམ། མ་གཅིག་ལ། ། བུའི་གུང་ཆོས་གྲགས་དཔལ་བཟང་འཁྲུངས། །

འདི་ཉིད་དད་བརྩོན་སྙིང་རྗེར་ལྡན། ། རྒྱ་ཧོར་རྒྱལ་པོའི་རིམ་བཞིན་ལུང་། ། སི་ཏུ་ཆང་གུའི་ལས་ཀ་དང་། ། རིན་ཆེན་དངུལ་གྱི་དམ་ཁར་བཅས། ། ལེགས་ཐོབ་སྲིད་འདིའི་བདེ་སྐྱིད་བཟུང་། ། སླད་ནས་གུའི་གུང་ཆེན་པོའི་ཁབ། ། སྣེ་གདོང་ལྕམ་གཅིག་དབོན་མོ་ལ། ། ཟླ་བ་རྒྱལ་མཚན་ལེགས་བལྟམས་ཤིང་། ། བརྟུལ་ཞུགས་མཆོག་འཛིན་་་་་་ལྷག་པར་ཚད་མ་སྡེ་བདུན་ལ། མཁས་པར་གྲགས། ། ཟུར་དུ་བྱོན་་་་་་དཔོན་མོ་དགེ་མ།
དཔོན་མོ་མཆོག་བདག་པའི་ལྕམ་གསུམ་གྱི། ། ཆུང་མཐའ་ནམ་བར་གྲགས་དེས་ནི། ། འཁོན་སྟོན་པུཎྱ་མཾ་ག་ལའི། ། ཡུམ་མཛད་གདུང་བརྒྱུད། བདེ་ལེགས་བཀྲ་ཤིས་བསྐྲུན། ། གཅུང་པོ་འཇམ་དབྱངས་ཆེན་པོ་གང་། ། སྔོན་ཚེ་ས་སྐྱ་པཎྜི་ཏའི། ། རིམ་གྲོ་པར་གྱུར་བི་ཇི་ཡི། ། སྐྱེ་བར་་་་་་ལྷོ་པ་ཕྱག་ན་རྡོ་རྗེའི་ལུང་བསྟན་ན་གསལ་བར་མཆིས། ཚད་ལྡན་དུ་མས་བསྒྲགས། །
ངེས་པའི་ཤེས་པའང་སྐུ་ཚེ་འདིར། ། ཇི་ལྟའི་སྒོ་ནས་ས་སྐྱའི་སྲོལ། ། དར་ཞིང་རྒྱས་པའི་འབད་རྩོལ་གྱིས། ། ཉིན་མཚན་ཡོངས་སུ་འདས་པར་གྱུར། ། གདན་་་་་་ས་སྐྱར་སར་མཁས་མང་འདུས་པའི་དབུས། ། ཆོས་ཀྱི་འབྲུག་སྒྲ་ལེགས་བསྒྲགས་ཤིང་། ། གསེར་ཡིག་་་་་་ལས་ས་སྐྱ་པའི། བཀའ་ཡི་བསྡུ་བ་དང་། ། ཀོན་ཏི་གུ་ཤྲཱིའི་བཀའ་རྟགས་ཕེབས། ། སྐབས་དེར་ཡབ་དང་གཅེན་གྱི་བཀའ། །
རབ་ལྕིའི་དབང་དང་རྒྱལ་སྲས་ཀྱི། ། རླབས་ཆེན་སྤྱོད་པ་གོང་མའི་ཆེད། ། ཉན་ཐོས་བསླབ་པ་འབུལ་ཆོག་མཛད། ། དེ་ཚེ་སྲས་ལྕམ་་་་་་མཁའ་འགྲོ་རྒྱལ་མོ་འདིས་ཁྲི་ལྷ་དབང་རྒྱལ་མཚན་པའི་བཙུན་མོ་མཛད། གསུམ་བསྐྱེད་པའི། ། ཐོག་མ་ནམ་མཁའ་དཔལ་བཟང་པོ། ། རབ་ཏུ་བྱུང་ཞིང་ཤེས་བྱའི་གནས། ། དུ་མ་སྦྱངས་མཐར་བདེ་བར་གཤེགས། ། གཅུང་པོ་དཔལ་ལྡན་བི་རུ་པའི། ། རྣམ་འཕྲུལ་ཆོས་སྐྱོང་མཚན་ལྡན་པ། །
ས་སྐྱའི་བླ་ཆེན་་་་་་ས་སྐྱ་བཀའ་འབུམ་ཐུགས་ལ་བཞུགས་པར་གྲགས། མཆོག་གི་སྲོལ། ། ཡོངས་སུ་འཛིན་པའི་ཁྱུ་མཆོག་ཉིད། ། སི་ཏུའི་སྲས་མོ་འབུམ་སྐྱོང་སྨན། ། གུའི་གུང་བཙུན་མོར་ལེགས་བསུས་པས། ། སྲས་ལྕམ་དྲུག་གི་དཔོན་མོ་ལྷ་མཚོ་མ། དཔོན་མོ་ཆོག་སྐྱིད། དཔོན་མོ་དམག་དཔོན་རྒྱལ་མོ་འདི་གསུམ་ཀ་སྐུ་གཞོན་ནུ་ལ་གཤེགས་ཤིང་བཙན་ལྕམ་རྒྱལ་མོ་ལྷོར་བྱོན། དཔལ་སྦྱིན་ཞིང་། ། ལོངས་སྤྱོད་ཛམ་ལྷའི་མཛོད་ལྟར་འཕེལ། །
ལྷ་སྲས་མཆེད་གཉིས་ཏའི་སི་ཏུ་རྣམ་རྒྱལ་གྲགས་པ་བཟང་བོ་དང་། རྡེ་རྡོས་དཀོན་མཆོག་ལེགས་པའི་རྒྱལ་མཚན་དཔལ་བཟང་པོ། སྤྲུལ་པའི་སྐུར། ། བསམ་བཞིན་སྐྱེ་བར་བྱང་ཆུབ་ཚུལ། ། ངོ་མཚར་བྱེ་བའི་མཛད་པའི་འཕྲུལ། ། བརྗོད་པའི་སྒོ་བརྒྱ་རིམ་བཞིན་དབྱེ། ། དེ་ལྟར་བསྡུས་དོན་ལུས་རྣམ་གཞག་གང་རིགས་དང་འབྲེལ་པ་ཁུངས་ཀྱི་ལོ་རྒྱས་རྣམས་བྱེད་ཚིག་ཡང་བའི་དབང་ལས། ཉུང་ངུའི་ཚིགས་བཅད་དུ་བསྒྲིགས་ནས་གསལ་ཞིང་དཔྱིས་ཕྱིན་པར་བསྡེབས་པའི་རྗེས་ཐོགས་སུ་སླད་ནས་དོན་གཉིས་པ་ཡན་ལག་རྒྱས་པར་ཕྱེ་བའི་དག་ཚིག་གི་བྱིང་ཆེན་པོར་འཇུག་པའི་རབ་ཏུ་བྱེད་པ་ཇི་སྙེད་ཀྱི་སྤོབས་པ་ཁྱད་པར་ཅན་རྗེས་སུ་ཐོབ་པ་ཡང་ཤེས་པར་བྱ་བ་ཉིད་དེ། ཚོགས་གཉིས་ཤར་རིའི་རྩེ་མོར་སོན། ། ཆོ་རིགས་བཙུན་པའི་རི་བོང་འཛིན། །
མཁྱེན་བརྩེའི་འོད་ཀྱིས་མུན་པ་སེལ། ། མཚན་མོའི་མགོན་དེས་སྲིད་འདི་སྲུངས། ། རྣམ་མང་སྟོབས་བཅུ་མངའ་བའི་ལྷ། ། རྒྱལ་བ་སྲས་བཅས་གཅིག་བསྡུས་ཞེས། ། གྲགས་པ་བསམ་ཡས་མི་ཡི་རྗེ། ། བཟང་པོའི་རིང་ལུགས་སྐྱོང་མཁས་ཉིད། ། གང་གི་རྨད་བྱུང་རྣམ་ཐར་གྱི། ། གཟུགས་མཛེས་མིག་གི་བདུད་རྩི་ནི། ། རྣམ་དཔྱོད་མེ་ལོང་གསལ་བ་ལ། ། གསེར་གྱི་རི་མོ་བཀྲ་བ་བཞིན། །
བསྔགས་འོས་ཚིག་གི་མེ་ཏོག་འདི། ། སྙན་པའི་དྲི་བསུང་འཕྲོ་བ་ཅན། ། ཕྱོགས་ཀྱི་བུ་མོའི་རྣ་བ་ཡི། ། རྒྱན་དུ་གྱུར་པས་བདག་ཡིད་སྤྲོ། ། རྟོགས་བརྗོད་ཆུ་གཏེར་མཐའ་དག་ནི། ། བློ་གྲོས་མགྲིན་པའི་ཕུག་ཡངས་སུ། ། ཕྱིན་པར་ནུས་པ་ག་ལ་ཡོད། ། ཆ་ཙམ་གྱིས་ཀྱང་གདུང་བ་སེལ། ། ཡོན་ཏན་དྲི་བཟང་མ་ལ་ཡའི། ། རླུང་གི་ཆ་ཤས་རེག་པས་ཀྱང་། །
དད་པའི་སྤུ་ལོང་ཆེར་གཡོ་ཞིང་། ། ལོག་རྟོག་ཚ་བ་རབ་ཏུ་སེལ། ། དེང་སང་ཕལ་ཆེར་ལེགས་བཤད་ལ། ། དོན་གཉེར་མེད་ཅིང་ཕྲག་དོག་མེས། ། ཡིད་ནི་བསྲེག་པ་ཁོ་ན་སྟེ། ། སྦྲུལ་གདུག་གཙེས་པ་ཇི་ལྟ་ཉིད། ། དམ་པའི་མཛད་པ་ཕུལ་བྱུང་གཏམ། ། དབྱར་སྐྱེས་རྔ་ཐོས་རྨ་བྱ་བཞིན། ། རབ་ཏུ་དང་བ་ལྷུར་ལེན་པའི། ། སྐལ་བཟང་རྣམས་ལ་ཡིད་བསོར་འགྱུར། །
དེ་སླད་དགའ་དང་སྤྲོ་བའི་སེམས། ། ཕན་བདེའི་ལྷག་བསམ་སྐྱེད་ཚལ་ལས། ། སྙན་ངག་མེ་ཏོག་ལེགས་བཏུས་པ། ། གཟུར་གནས་ཡོངས་ལ་མགྲོན་དུ་སྦྱིན། ། དེ་ཡང་སྐབས་སུ་བབས་པ། ད་ནི་རིགས་ལྡན་ཆོས་ཀྱི་རྒྱལ་པོ་ཆེན་པོ་ཉིད་ཀྱི་རྣམ་པར་ཐར་པའི་ཚུལ་ལས་རྗེས་སུ་བསྒྲག་པར་བྱ་སྟེ། དེ་ཡང་སྔར་བཤད་པ་ལྟར་ཡབ་གུའི་གུང་ཆོས་གྲགས་དཔལ་བཟང་པོ་དང་། ཡུམ་འབུམ་སྐྱོང་རྒྱལ་མོའི་སྲས་སུ་་་་་་ཤིང་མོ་ཕག་འཁྲུངས་པའི་ཚུལ་ཡང་ལྕམ་གསུམ་བལྟམས་པའི་རྗེས་ཐོགས་སུ་བདག་ཉིད་ཆེན་པོ་འདི་ཉིད་བལྟམས་པར་མཛད་ཅེས་ཐོས་ཏེ། དེ་ལ་གང་དུ་སྐུའི་སྐྱེ་བ་ཡོངས་སུ་བཟུང་བའི་གནས་ནི། དཔལ་ངམ་རིང་གི་རྒྱལ་སྡེ་ཆེན་པོ།
བྱང་ཕྱོགས་ཤམྦྷ་ལའི་མདུན་ས་ཉེ་བར་འཕོས་པའི་བསྟི་གནས་བཀྲ་ཤིས་པའི་མཚན་མ་དུ་མས་ཡོངས་སུ་བརྒྱན་པའི་ལྗོངས་འདི་ཉིད་དེ། དེ་ཡང་འདི་སྐད་དུ། ཤམྦྷ་ལ་ཡི་གྲོང་ཁྱེར་མཆོག ། ས་འདིར་འཕོས་འདྲའི་གྲོང་ཁྱེར་ནི། ། ཕུན་ཚོགས་ཡིད་འོང་ལྟ་ན་སྡུག ། ལུགས་གཉིས་དཔལ་འབར་ཡུལ་ལྗོངས་འདིར། ། སྙིང་རྗེའི་ནོར་རྒྱས་སྲུབ་ཐག་གིས། ། བསོད་ནམས་ཆུ་གཏེར་བསྲུབས་པ་ལས། ། ཀུན་གྱི་ཉེར་འཚོ་བདུད་རྩིའི་གཏེར། ། འཆི་མེད་བསྟན་པའི་དཔལ་འདི་འཁྲུངས། །
མདོག་ལེགས་མདངས་བཀྲའི་གཞོན་ནུ་དེ། ། ཡིད་འཕྲོག་མིག་གི་བདུད་རྩི་དང་། ། དགེ་མཚན་བྱེ་བའི་དཔལ་འབར་བ། ། ས་ཆེན་སྐྱོང་བའི་ཉིན་བྱེད་ཤར། ། དགེ་ལ་སྤྲོ་དང་ཞི་ལ་དུལ། ། དད་དང་བཟོད་དང་དབང་པོ་རྣོ། ། སྦྱིན་ཕོད་ལ་སོགས་ཐེག་མཆོག་རིགས། ། བལྟམས་པའི་སྐབས་ནས་མངོན་སུམ་གྱུར། ། ལེགས་ཚོགས་སློབ་པའི་མ་མའི་ངག ། ཤེས་བརྗོད་འབྲུག་སྒྲ་ཟབ་མོ་ནི། །
ལྷ་སྲས་ཆར་འདོད་བྱིའུ་ལ། ། རྣ་བའི་བདུད་རྩི་སིམ་པ་སྤྲོས། ། འདི་ལྟར་བྱིས་པ་སྐྱེས་ཙམ་ནས། ། ནུ་ཞོ་ལེན་ལ་རྐམ་པ་ལྟར། ། སྔོན་གོམས་ཉིད་ནས་ལེགས་བཤད་ལ། ། ཁྱོད་ཐུགས་སྲེད་པ་ངང་གིས་འཕེལ། ། ངོ་མཚར་ཤིན་ཏུ་དཔག་དཀའ་བའི། ། རིན་ཆེན་ལྗོན་ཤིང་འཁྲུངས་པའི་ཚེ། ། ཤིན་ཏུ་གཅེས་པར་བསྲུང་བ་ནི། ། སྐྱེ་བོ་མཁས་པའི་ཚུལ་ལུགས་ཡིན། །
བསོད་ནམས་ར་བ་རབ་ཡངས་པར། ། སྙིང་རྗེའི་ཆུ་ཡིས་རྟག་ཏུ་བརླན། ། དད་པའི་རྩ་བ་བརྟན་པོ་ཅན། ། རྒྱལ་སྲས་མྱུ་གུ་འཁྲུངས་ཙམ་ནས། ། ཡོངས་འཛིན་སྨྲ་བའི་ཉི་མ་ཡི། ། མཁྱེན་བརྩེའི་འོད་ཀྱིས་སྐྱོང་བར་མཛད། ། སྙན་གྲགས་གསར་པའི་དཔག་བསམ་ཤིང་། ། སྲིད་རྩེ་ལས་ཀྱང་བརྒལ་བར་གྱུར། ། མཁྱེན་པའི་ཡལ་འདབ་རྒྱས་པ་ནི། ། སྲིད་པ་གསུམ་གྱི་ཁྱོན་ཡངས་འདིར། །
ཤོང་ངམ་མི་ཤོང་བདག་གི་ནི། ། ཐེ་ཚོམ་ད་དུང་ཟློག་མ་གྱུར། ། སྲིད་པའི་མཐའ་ལས་བརྒལ་བ་ཡི། ། བསམ་ཡས་མཁྱེན་བརྩེའི་རྒྱ་ཁྱོན་དག ། སྲིད་པ་གསུམ་པོ་འདིར་ཤོང་པ། ། ཤེས་རིག་ལྡན་པ་སུ་ཞིག་སེམས། ། རབ་དཀར་གྲགས་པའི་མེ་ཏོག་ནི། ། ནམ་མཁའི་ཁྱོན་ཀུན་གང་བའི་རྒྱན། ། གདུང་བ་ཡོངས་ལ་གྲིབ་བསིལ་ཅན། ། ལུས་ཅན་རེ་བ་སྐོང་བ་ཡི། །
འདི་འདྲའི་དཔག་བསམ་ཤིང་ཆེན་ནི། ། མཐོང་བས་ཡོངས་འདུའི་ཨ་ཤད་ཐ། ། སྐྱེངས་ནས་ས་ལས་རབ་འཕགས་ནས། ། ལྷ་གནས་གསུམ་རྩེན་བསྙེགས་པ་སྙམ། ། དེ་ལྟར་སྐུ་ན་ཕྲ་བའི་གནས་སྐབས་ཉིད་ན་དཔག་ཏུ་མ་མཆིས་པའི་སྔོན་གྱི་ཡང་སྔོན་བགྲང་བར་མི་སྤོབས་པའི་སྐལ་པ་རབ་བཀྲམ་དུ་མར་བསགས་པའི་དབང་ལས། ཇི་སྐད་བཤད་པའི་ཐེག་ཆེན་རིགས་ཀྱི་ལེགས་ལམ་མ་ལུས་པ་མངོན་དུ་གྱུར་ཅིང་། དེ་ཉིད་ཀྱང་རྒྱས་ཤིང་ཡོངས་སུ་སྨིན་པར་མཛད་པའི་དགེ་བའི་བཤེས་ཀྱི་མགོན་པོ་ཡང་དག་པས་ཡོངས་སུ་སྐྱོང་བར་མཛད་པ་ཡང་། ཐོག་མའི་ལམ་སྟོན་ཁོ་ན་ཉིད་དུ་བྱུང་པ་རྣལ་འབྱོར་གྱི་དབང་པོ་གྲུབ་པའི་ས་བརྙེས་པའི་བྱིན་རླབས་ཟིལ་ཆེན་གྱི་དཔལ་འབར་བ། མཧཱ་ལོ་ཙཱ་བ་བྱང་ཆུབ་རྩེ་མོའི་ཞབས་དང་། རང་རིགས་ཀྱི་གདུང་གི་ཐིག་ལེ་འཛིན་པ་མཁས་གྲུབ་བསྟན་པའི་རྒྱ་མཚན་པ་དང་།
དེའི་སེང་གེའི་ཁྲི་ལ་མངོན་པར་དབང་བསྐུར་མཛད་པའི་རྒྱལ་ཚབ་མཁན་ཆེན་་་་་་ངམ་རིང་པ། ཟླ་མགོན་་་་་་སྐ་སྒོའི་རིགས་སུ་འཁྲུངས་པ། ཤེས་རབ་པའི་དྲུང་སོགས་ལ་དམ་པའི་ཆོས་ཀྱི་དགའ་སྟོན་གྱི་བདུད་རྩིའི་སྐྱེས། དང་པོའི་ཚེས་ཀྱི་ཟླ་བ་ལྟ་བུའི་ལེགས་བྱས་ཉིན་རེར་ཡང་འཕེལ་བ་འཛིན་པའི་སྒོར་གྱུར་པ་ཇི་སྙེད་པ་ཡང་ཡང་དང་ཡང་དུ་ནོད་པར་མཛད། དེ་ནས་དགུང་ལོ་བཞི་ལྔ་བཞེས་དུས་མོ་བོན་གྱི་ངག་གི་དབང་ལས་དགུང་རྟའི་་་་་་ཤིང་མོ་ཕག གཟུར་ལ་འཛེམ་པའི་སྟབས་ཀྱིས་ལྷོའི་ས་འཛིན་སྐྱེད་མའི་ཕོ་བྲང་ག་ལ་བ་དེར་ཕེབས་ནས་བཞུགས་ཞེས་གླེང་ལ། བསླབ་པར་བྱ་བའི་གནས་ཀྱང་ཀློག་ཡིག་སོགས། འཇུག་སྒོར་གྱུར་པའི་བགྱི་བ་མཐའ་ཀླས་པ་ཐམས་ཅད་ལ་སློབ་དཔོན་གྱི་གོ་འཕང་རིང་མོ་མ་ལོན་པར་མངོན་དུ་མཛད་ཅེས་གྲག་གོ ། སྐྱེ་བ་སྐྱེ་བ་དུ་མའི་སྔོན། ། ལེགས་བསགས་ལེགས་སྤྱད་བྱེ་བའི་མཐུས། །
དུས་འདིར་དུས་གསུམ་ཤེས་བྱའི་གནས། ། ཇི་ལྟ་ཇི་སྙེད་ངང་གིས་གཟིགས། ། ཕྱི་རོལ་དྲང་སྲོང་གཡོ་སྒྱུ་མཁན། ། རྫུས་ཏེ་སྐྱེ་བའི་མངོན་རློམ་ཅན། ། དེ་སྤྱོད་ལས་ཟློག་མི་ཡི་དབང་། ། ཟླ་བཟང་ཇི་བཞིན་མངལ་ལས་བལྟམས། ། ཁྱོད་སྐུ་ཡོན་ཏན་གྱིས་ལྕི་བ། ། གང་གི་ཁུར་དུ་ལོང་མིན་མོད། ། ཟླ་བཅུ་ལུས་ལ་འཛིན་ནུས་པའི། ། ཨེ་མ་ཁྱོད་ཡུམ་ངོ་མཚར་རྨད། །
ས་བཅུའི་རྒྱལ་སྲས་ཉེར་བལྟམས་པ། ། ཆུ་བུར་མིག་གིས་མ་མཐོང་བར། ། མུ་ཅོར་མོ་བོན་ངག་ཉན་ཏེ། ། ས་ཡི་དབང་ཕྱུག་ཕྱོགས་མཐར་བསྐྲད། ། ཀྱེ་ཧུད་མངོན་ཤེས་ཀྱིས་འཕོངས་པའི། ། བྱིས་པའི་བློ་ཅན་ཕ་མ་དག ། སྐྱེད་བྱེད་སྐྱེད་མའི་ཟོལ་གྱིས་ནི། ། ཡུམ་མཆོག་དག་ལ་བཀུར་མི་བྱེད། ། གཟི་འོད་ལྟ་བུའི་དཔལ་འཕྲོག་ཅིང་། ། གསུང་དབྱངས་དྲི་ཟའི་ངག་གནོན་ལ། །
གང་ཐུགས་ཚངས་པའི་དཔེར་མིན་པ། ། འདི་ལ་སྲིད་འདིར་ག་ལ་རྙེད། ། པདྨ་དཀར་འཛིན་ལྷ་སྲས་ཀྱི། ། ཅོད་པན་མཐིང་སྔོན་རལ་པའི་ནགས། ། ཞབས་སེན་འོད་དཔུང་གིས་འགེབས་པ། ། འོད་དཔག་མེད་མགོན་ཉིད་ལས་སུ། ། དེ་ལྟ་ན་ཡང་གྲུབ་པའི་རྗེ། ། བྱིན་རླབས་ཟིལ་ཆེན་རབ་འབར་བའི། ། བྱང་ཆུབ་ཐུགས་ཅན་ལོ་ཙཱ་བ། ། གུས་པའི་གཙུག་རྒྱན་རྩེ་མོར་མཆོད། །
གང་གི་རང་བཞིན་མི་དཔོགས་པའི། ། རྟོག་སྤྱོད་བློ་ཡི་ཡུལ་འདས་ཀྱང་། ། མ་སྒྲིབ་མཁྱེན་པའི་གཟུགས་བརྙན་ནི། ། སྦས་ཀྱང་གསལ་ལེར་སྣང་བ་ཉིད། ། བློ་གྲོས་མིག་ལྡོང་གང་དག་གིས། ། ཞབས་པད་བསྟེན་ཀྱང་མ་མཐོང་མོད། ། བདག་ཅག་དད་པའི་རྒྱ་མཚོ་ཆེར། ། ཡོན་ཏན་རྒྱུ་སྐར་བགྲང་ཡས་འཆར། ། ཐུགས་རྗེ་རབ་གསལ་ཟླ་བ་གང་། ། མཁྱེན་རབ་ཉི་མ་འོད་འབར་བ། །
ཁྱོད་ཐུགས་དྲི་མེད་ནམ་མཁའ་ལ། ། ལྷན་ཅིག་གནས་པ་རྨད་དུ་བྱུང་། ། ཁྱོད་ཀྱི་གྲགས་པའི་དྲི་བཞོན་ནི། ། ཁོར་ཡུག་རི་བོའི་ཁོང་དུའང་རྒྱུ། ། ནམ་མཁའི་ཕ་རོལ་བརྒལ་ལམ་ཅི། ། ཡིད་ནི་འཁྱོག་ལ་ཕྱང་མོ་ཡུག ། མཁའ་ལ་མཐའ་ནི་ཡོད་མིན་ན། ། དེ་ཡི་ཕ་རོལ་ག་ལ་འགྲོ། ། སྙན་གྲགས་མཐའ་ཡང་ཡོད་མིན་པས། ། དེས་ན་དེ་གཉིས་ཕན་ཚུན་མཉམ། །
གཞོན་ནུའི་སྐུ་ཅན་རྒན་པོའི་ཐུགས། ། བྱིས་པའི་གཟུགས་འཛིན་མཁས་པའི་ཕུལ། ། སེམས་ཅན་ལུས་ཅན་རྫོགས་སངས་རྒྱས། ། མ་འདྲེས་སྟོན་པའི་དཔེར་གྱུར་ལགས། ། དེ་ནས་སླར་ཡང་རང་གི་ཕོ་བྲང་བཀྲ་ཤིས་དང་བདེ་ལེགས་ཀྱི་བྱིན་མངོན་པར་ཕེབས་པའི་ཕུན་སུམ་ཚོགས་པའི་འདུ་གནས་ཆེན་པོའི་ཡབ་དང་ཡུམ་གྱི་ཞལ་ཀྱི་པདྨོའི་ཆུ་མཚོ་དྭངས་ཤིང་བསིལ་བའི་བསོད་ནམས་ཀྱི་ཆུ་བོ་བྱེ་བ་ཕྲག་ཁྲིག་གིས་ཡོངས་སུ་གང་བ། གང་ལ་བརྟེན་ན། ལས་ཉོན་དྲི་མ་དྲུང་ནས་འབྱིན་པའི་ཡིད་བདེའི་རྒྱ་མཚོའི་ཆེན་པོ་དེར་བྱོན་ཏོ། ། བྱང་ཕྱོགས་སྐྱིད་པའི་ལྡུམ་ར་ཉམས་དགའ་འདིར། ། ཨུ་དུམ་མེ་ཏོག་མཁྱེན་བརྩེའི་འདབ་སྟོང་འཁྲུངས། ། བརྫུན་སྐྱོ་ཕྲ་མོའི་རླུང་གིས་བསྐྱོད་བྱས་པས། །
ལྷོ་ཕྱོགས་ནགས་མཐའི་ངོགས་སུ་རེ་ཞིག་བྱོན། ། སྣ་ཚོགས་མདངས་བཀྲའི་མེ་ཏོག་བྱེ་བ་བརྒྱས། ། དཔེ་ཟླའི་འོས་མིན་རྒྱལ་བའི་མེ་ཏོག་དེ། ། མངོན་མཐོའི་ལེགས་སྨོན་ཚོགས་གཉིས་ལག་པའི་རྩེས། ། སླད་མའང་སྐྱེད་མའི་བསོད་ནམས་དཔལ་དུ་སྦྱིན། ། ལྟོས་ཤིག་མིག་ཅན་རྣམ་དཔྱོད་དཀྱུས་རིང་དག ། མཛེས་སྡུག་མེ་ཏོག་འདི་འདྲ་ལྷ་ཡུལ་དཀོན། ། སངས་རྒྱས་འཇིག་རྟེན་བྱོན་པའི་བརྡ་སྤྲོད་མཁན། ། མདངས་གསལ་འདབ་སྟོང་ཀླུ་རྒྱལ་ལྗོངས་ནའང་ཅི། ། གྲགས་ཆེན་སྟོན་པ་འབྱོན་ཚེ་འདུས་བྱས་ཀྱི། །
སྣང་བརྙན་མེ་ཏོག་གསར་ལ་མགུ་བསྐྱེད་ན། ། མཁྱེན་རྟོགས་གཉིས་ལྡན་རང་ཤར་འདུས་མ་བྱས། ། ཆོས་དབྱིངས་གདོད་མའི་པུཥྤ་ཨེ་མ་མཚར། ། དེ་ནས་དགུང་ལོ་བཅུ་ཙམ་བཞེས་སྐབས་ནུབ་གཅིག་གི་མཚན་ལམ་ན། ངམ་རིང་གི་བཙན་ཁང་སྟེང་ལ་སྐོར་བ་མཛད་ཀྱིན་འདུག་པ་ལ། བཙན་ཁང་གི་ཤར་སྐྱིད་ཕུག་གི་ནུབ་སྐྱའི་སྤང་སྐྱའི་རྩིག་སྲུབ་ན། ཨུ་རྒྱན་གྱི་སློབ་དཔོན་པདྨ་སམྦྷ་ཝ་བཞུགས་པ་གཟིགས། དུང་གཅིག་ཕྱག་ཏུ་སྩལ་པའི་ཐུགས་ཉམས་དང་། སྐུ་མི་ཆུང་ལ་རྩིག་སྲུབ་མི་ཆེ་བའི་སྣང་སྟོང་ཟུང་འཇུག དབྱིངས་དང་ཡེ་ཤེས་གཉིས་མེད།
རྡུལ་གཅིག་སྟེང་ན་རྡུལ་སྙེད་དམ། སྐྲ་ཙམ་ཁྱོན་ལ་དུས་གསུམ་ཚད་སྙེད་ཀྱི་ཚུལ་གྱིས་ཏིང་ངེ་འཛིན་སྩོལ་མེད་དུ་དགོངས་པའི་ལེགས་བྱས་སྙེད་སྐད་དོ། ། འཇམ་དབྱངས་ཆེན་པོའི་དྲུང་དུ་ཡང་དབུ་མ་ལུགས་ཀྱི་ཆོ་གའི་སྒོ་ནས་ཐེག་མཆོག་བྱང་ཆུབ་ཏུ་ཐུགས་བསྐྱེད་པར་གནང་ལ། ཕྱིས་སྐུ་ནར་སོན་པའི་སྐབས་མདོ་ལས་བཤད་པའི་བྱང་ཆུབ་སེམས་དཔའ་ནམ་མཁའི་སྙིང་པོ་ལ་གསོལ་བ་འདེབས་པའི་སྒྲུབ་པ་ཐུགས་ཉམས་སུ་བསྟར་བས་འཇམ་དབྱངས་ཆེན་པོའི་རྣམ་པར་བསྟན་ནས་དབུགས་དབྱུང་མཛད། ཅེས་འབྱུང་བས་རྒྱལ་སྲས་ནམ་མཁའི་སྙིང་པོའི་རྣམ་པར་སྤྲུལ་པར་མཚན་མཐུན་པའི་དཔེས་བསྟན་པའམ། སེམས་བསྐྱེད་པའི་སློབ་དཔོན་དུ་གྱུར་པའི་དབང་གིས་ཡིན་ནམ་སྙམ་པའི་ཡིད་དཔྱོད་སྐྱེས་སོ། ། འཇམ་དབྱངས་ནམ་མཁའི་རིན་ཆེན་པས་ཉེར་ལེན་གྱི་རྐྱེན་མཛད་ནས་ལྷོའི་ཤེལ་དཀར་ནས་ཆོས་རྗེ་ཐམས་ཅད་མཁྱེན་པ་སྤྱན་དྲངས། ངམ་རིང་གི་ཆོས་གྲྭ་འདི་ཉིད་ཀྱི་རྩོད་པའི་ཁྱུ་མཆོག་མང་པོའི་དབུས་སེང་གེའི་ང་རོ་སྒྲོག་པར་མཛད་པའི་ཚེ། ཐོག་མའི་བཀའ་འགྲེལ་གསན་ཞིང་། གཞན་ཡང་སྐབས་དེར་བཀའ་ལྔ་པ་་་་་་་་་་མདོག་གི་སྤེ་དམར་དུ་འཁྲུངས།
དཔལ་འབྱོར་ཤེས་རབ་ཅེས་པའི་བྱང་ཆུབ་སེམས་དཔའ་ཆེན་པོ་དེ་ཉིད་དང་། དེའི་ཡང་གདན་སར་བཞུགས་པའི་་་་་་ངམ་རིང་། མཁན་ཆེན་རིན་ཆེན་དཔལ་་་་་་ཀ་རྩད་ཀྱི་རིགས་སུ་འཁྲུངས། བཟང་པོ་གཉིས་ལའང་དཀའ་འགྲེལ་ལེགས་པར་གསན་ལ། མཁས་གྲུབ་སེང་གེ་རྒྱལ་མཚན་པ་བློ་ལྡན་ན་བཞུགས་དུས་མཇལ་བ་ལ་ཕེབས། བདེ་མཆོག་གི་དབང་ཞིག་གི་གསོལ་བ་བཏབ་པས་བཀའ་གནང་བྱུང་། དེ་ནུབ་མནལ་ལམ་དུ་ངམ་རིང་གི་སྒོ་གསུམ་གྱི་ཚོམས་དེ་ན་སྐོར་བ་མཛད་ཀྱིན་འདུག་པ་ལ། ཌཱ་མ་རུ་སྒྲ་སྒྲོག་གིན་འཕུར་བྱུང་བ་ཚོམས་ཀྱི་སྒོ་ཆུང་གཉིས་རལ་མ་དེ་ན་ཕར་སོང་བས། ཕྱག་གིས་བསྙབས་པས་ཟིན་ནས་ཐིགས་ཁང་གི་སྟེང་དུ་ཕེབས། སྐོར་བ་མཛད་ཅིང་འཁྲོལ་བ་གནང་བ་རྨི་བ་རྗེ་དྲུང་གི་སྙན་དུ་ཞུས་པས།
དེ་མནལ་ལམ་བཟང་པོ་ཡིན། དབང་དེ་ཡོང་བ་བྱེད་ཀྱང་ད་རེས་ནི་སྟབས་ཀ་མི་འགྲིག་པ་འདུག་གསུངས་ནས། སྤྱན་འདྲེན་རྐང་བཙུགས་གནང་སྟེ་ཡབ་་་་་་གུའི་གུང་ཆོས་གྲགས་དཔལ་བཟང་། སྲས་ལྷན་དུ་དབང་གི་བགྱི་བ་མཐའ་དག་ཡོངས་སུ་རྫོགས་པར་མཛད་ནས། སྔར་གྱི་མནལ་ལམ་གྱི་ཚུལ་ཕུལ་བ་མ་བསྙེལ་བར། ན་ནིང་གི་དྲུང་གི་མནལ་ལམ་དུ་བྱུང་བའི་ཌཱ་མ་རུ་དེ་བདེ་མཆོག་གི་ཌཱ་མ་རུ་ཡིན་སྙམ་ཡང་། མིན་པར་འདུག དུས་ཀྱི་འཁོར་ལོའི་ཌཱ་མ་རུ་རུ་འདུག་གོ་གསུངས་མཁས་གྲུབ་སེང་གེ་པ་ཉིད་ཀྱི་ཕྱག་ཌཱ་རྒྱུན་བཞེས་དེ་གནང་ངོ་། ། དེ་དག་ལ་ཡང་འདི་སྐད་ཅེས། གཞོན་ནུ་བྱིས་པའི་ཚུལ་འཛིན་ཉིད་ནས་སྔོན། །
རྒྱ་ཆེན་བསགས་པའི་སྒྱུ་འཕྲུལ་ཟློས་གར་ནི། ། པྲ་ཕབ་སྣང་བའི་གཞོལ་མེད་རི་མོ་ཅན། ། གདོད་མའི་སྣང་བརྙན་ལྷུན་གྲུབ་མཆོག་ཏུ་གཟིགས། ། པདྨ་ལས་འཁྲུངས་པདྨ་སམྦྷའི་རྗེས། ། དུང་དཀར་ནཱ་དའི་རང་སྒྲ་སྒྲོག་པའི་དུང་། ། ཕྱག་གི་ཡལ་གས་གང་གི་ཕྱག་སོར་རྩེར། ། ཡོངས་སུ་སྩལ་ཚེ་ཡོངས་སུ་དགྱེས་པ་ཐོབ། ། ཆ་མེད་རྡུལ་ཕྲན་གཞོན་ནུར་སྟོང་གསུམ་གྱི། ། མཛེས་སྡུག་དཔའ་བོས་འཁྱུད་པོའི་མཉམ་སྦྱོར་གཟུགས། ། ཡེ་ཤེས་སྤྱན་གྱིས་གཟིགས་པས་དེ་མ་ཐག །
སྲིད་ཞི་མཉམ་ཉིད་ཕྱག་རྒྱའི་བདེ་ཆེན་རྙེད། ། ལས་དང་ཡེ་ཤེས་ཕྱག་རྒྱའི་ཡུལ་མིན་པའི། ། ཕྱག་རྒྱ་ཆེན་པོའི་བདེ་མཆོག་བརྙེས་པའི་སྐུ། ། བཅུ་ཕྲག་དགུང་གི་ན་ཚོད་འཛིན་པའི་གཟུགས། ། སྤྲུལ་པའི་བུ་ཆུང་རྒྱལ་བའི་མྱུ་གུ་ལགས། ། འཇམ་དབྱངས་གྲུབ་རིགས་ནམ་མཁའི་སྙིང་པོ་ལས། ། རིན་ཆེན་བྱང་ཆུབ་མཆོག་ཏུ་ཐུགས་བསྐྱེད་ཅིང་། ། རྒྱལ་སྲས་བསླབ་པའི་སྤང་བླང་གསེར་འགྱུར་རྩིས། ། རྣམ་མང་དཔེ་ཡི་རྗེས་དཔག་བགྲང་ཡས་དགོངས། ། ཨ་ལ་ཅི་བྱས་དགེ་བའི་ཐབས་མཁས་འཕྲུལ། །
བྷོ་ཏི་སཏྭའི་ཤིང་རྟ་བླ་ན་མེད། ། ཀ་རུ་ཎི་ཀ་འགྲོ་ལ་རབ་བརྩེའི་ཕུལ། ། གང་གི་མཁྱེན་པའི་ཡུལ་དུ་བདག་གིར་མཛད། ། ཀླུ་ཡི་མེ་ཏོག་སེང་གེ་རོལ་པའི་ནགས། ། སྒྲུབ་པའི་སྨན་ལྗོངས་རྒྱལ་བས་བསྔགས་པའི་གནས། ། མཚན་ལྡན་སྙིང་པོའི་རྣལ་འབྱོར་སྤྱོད་པའི་སྤོ། ། བློ་ལྡན་རི་བོའི་བསྟི་གནས་གང་དེར་བྱོན། ། སེང་གེའི་ཞལ་ཅན་མཁའ་འགྲོའི་དབང་མོ་ཆེ། ། ཆོས་ཀྱི་སྒྲོན་མས་རྒྱལ་བ་གཉིས་པའི་མགོན། ། ཀླུ་སྒྲུབ་སྙིང་པོའི་སྐྱེ་བར་ལུང་བསྟན་པའི། །
མཁས་གྲུབ་མཚན་མཆོག་ལྡན་དེའི་སྤྱན་སྔར་སོན། ། འཇམ་གཉེན་ཨཏྤལ་འདབ་བཟང་རྩིབས་སྟོང་གི ། འཁོར་ལོའི་རི་མོས་སྤུད་པའི་ཕྱག་ཟུང་དག ། མཉམ་སྦྱོར་སོར་མོས་བཅིངས་པ་རལ་པའི་རྩེར། ། ཡོངས་སུ་བསྟོད་དེ་དམ་པའི་ཞབས་པད་བསྟེན། ། ཀ་ལ་བིང་ཀའི་གསུང་སྙན་དུ། ། དབང་གི་བགྱི་བས་རྗེས་སྐྱོང་ཞེས། ། རྗེ་ཡི་སྒྲ་འཛིན་ལམ་ཞུགས་ནས། ། བདེ་གསལ་མི་རྟོག་ཁྱིམ་དེར་སོང་། ། གནས་སྐབས་བྱིས་བློ་འཁྲིད་པའི་ལམ། །
བྱམས་དང་སྙིང་རྗེའི་གཞུང་བཟང་གིས། ། རྒྱུ་ཡི་ཐེག་པའི་སྒྲ་དབྱངས་དག ། དཀའ་བ་མེད་པར་སྒྲོག་བགྱིད་མོད། ། མཁའ་འགྲོ་གདུག་པའི་ཁ་རླངས་ཀྱིས། ། ཉེ་བར་སྦགས་པའི་ཡིད་བཞིན་ནོར། ། འདོད་དགུའི་དབང་གི་རྒྱལ་པོ་དེ། ། ཅི་དགར་སྤྱོད་ལ་རྔོ་མི་ཐོགས། ། དད་པའི་གདེངས་ཀའི་འཕུར་ལྡིང་ཅན། ། བསོད་ནམས་རྒྱ་མཚོའི་དབུས་གནས་པ། ། ས་སྐྱོང་ཀླུ་རྒྱལ་ཁྱོད་ཉིད་ལ། །
དབང་གི་ནོར་བུ་གཙུག་ཏུ་སྦྱིན། ། བཀའ་ཡི་འབྲུག་སྒྲའི་སྒྲ་དབྱངས་དེ། ། ཐོས་ཚེ་མོས་པའི་གཙུག་ཕུད་ཅན། ། གུས་པའི་སྤུ་ལོང་ཆེར་གཡོས་ནས། ། ཡིད་བདེ་སྤྲོ་དགའི་མཛེས་གར་བསྒྱུར། ། དེ་ཚེ་མངོན་མཐོའི་དཔལ་གྱིས་བསྐྲུན་པའི་དར་ཟབ་འབོལ་གདན་ཡངས་པའི་དབུས། ། གཟུང་འཛིན་སྣང་བའི་ལས་རླུང་རྒྱུ་བ་དྷུ་ཏིར་ཞུགས་པའི་རྩེ་དགའ་ལས། ། ཐོགས་མེད་ནམ་མཁའི་བྱ་ལམ་ཡངས་པར་སྟོང་ཉིད་སྒྲ་སྒྲོག་ཌཱ་མ་རུ། ། མྱུར་མགྱོགས་དེ་ནི་སྐལ་བཟང་ཕྱག་གིས་དངོས་གྲུབ་རྟེན་དུ་ཡོངས་སུ་བཞེས། ། དེ་ལྟའི་རང་བཞིན་མངོན་སུམ་པའི། །
གནས་དོན་དམ་པ་མ་བསྙད་པས། ། ཨ་ཧོ་སྐལ་ལྡན་ཁྱོད་ཀྱི་ཡིད། ། རེ་བའི་ཆ་ཤས་གང་བར་བགྱིད། ། དེ་ལྟར་ཡུན་རིང་བཏང་སྙོམས་ཞི་བའི་དབྱིངས། ། ཡེ་ཤེས་སྤྱན་ཡངས་གཟིགས་པ་རྒྱ་ཆེན་དག ། འགྲོ་དོན་དུས་ལས་ཡལ་བར་མི་སྤྱོད་དེ། ། ཕྱི་ནང་རྟེན་འབྱུང་ནམ་ལངས་ཉི་ཤར་ཚུལ། ། སླད་ནས་ཕོ་བྲང་རི་བོའི་རྩེར། ། དུས་ཀྱི་འཁོར་ལོའི་དཀྱིལ་འཁོར་སྤྲུལ། ། སྤྱན་འདྲེན་བཀའ་ཡི་བྱ་མ་རྟས། །
ལྷ་ཡི་ཁང་བཟང་རྩེ་ནས་དྲངས། ། ཆོས་རྒྱལ་གུའི་གུང་ཆེན་པོ་དང་། ། ཡབ་སྲས་ལྷན་གཅིག་སྨིན་པར་མཛད། ། དེ་ཚེ་སྔར་གྱི་སྐལ་ལམ་ལ། ། ཐེ་ཚོམ་མདུད་བཀྲོལ་རྗེས་ལུང་བསྟན། ། ཞེས་སོ། ། ཡང་སྨྲས་པ། དྷུ་ཏིའི་དབྱིངས་སུ་ཉི་ཟླ་སྟོད་མནན་ནམ་མཁའི་རྣལ་འབྱོར་བི་ར་པ། ། བདེ་མཆོག་འཁོར་ལོ་བརྩོན་པས་བསྒྲུབས་ཀྱང་དགེས་པ་རྡོ་རྗེའི་དངོས་གྲུབ་བརྙེས། ། མནལ་ལམ་སྒྲ་སྒྲོག་ཌཱ་མ་རུ་ཡང་བདེ་མཆོག་ལས་གཞན་དུས་འཁོར་ལོ། །
ཇི་བཞིན་གཟིགས་པའི་སྤྱན་གྱིས་ཉེར་འཚོ་རྫུན་བྲལ་བདེན་པའི་མཐུ་དང་ལྡན། ། ཕྱི་ནས་དུས་ཀྱི་འཁོར་ལོའི་རིང་ལུགས་པ། ། པད་དཀར་ཞལ་ལུང་འབྱེད་ལ་འགྲན་བྲལ་བའི། ། རྟོན་པ་བཞི་ལྡན་ཤིང་རྟའི་སྲོལ་ཆེན་པོ། ། འཆད་རྩོད་རྩོམ་པས་བསྟན་པ་རྒྱས་པར་མཛད། ། དེང་སང་བློ་ཆུང་རང་བློའི་རྩལ། ། ཡིག་ངོར་འགོད་པའི་ཡི་གེ་པ། ། པད་དཀར་ཞལ་ལུང་པད་དཀར་གྱིས། ། རིང་ལུགས་དག་ལས་རིང་དུ་སྤྱོད། ། པད་མ་དཀར་པོ་མཚན་མཆོག་དོན་ལྡན་པ། །
པདྨ་རྒྱས་པས་སྐུད་པའི་ཁྲི་བཀོད་ཀྱི། ། པདྨ་བརྩེགས་པའི་ངོགས་དེར་ཕྱག་བགྱིད་ན། ། པདྨའི་འདབ་ལྟའི་ཞབས་ཟུང་སྤྱི་བོར་སྩོལ། ། སངས་རྒྱས་ཐམས་ཅད་ངོ་བོ་གཅིག ། རྣམ་པ་ཐ་དད་གདུལ་བྱའི་ངོར། ། རང་རང་ལས་ཀྱི་སྐལ་ལྡན་ལ། ། དེ་དེ་དངོས་གྲུབ་ལྷ་ཡིན་ནོ། ། ཞེས་བྱ་བ་ཡང་བར་སྐབས་ཀྱི་ཚིགས་སུ་བཅད་པའོ། ། དེ་ནས་ཆོས་ཀྱི་རྒྱལ་པོ་ཉིད་དགུང་ལོ་བཅོ་བརྒྱད་ཙམ་བཞེས་པའི་སྐབས། འཛམ་གླིང་བསྟན་པའི་མངའ་བདག་དཔལ་ས་སྐྱ་པ་འཁོན་སྟོན་ཀུན་དགའ་བཀྲ་ཤིས་རྒྱལ་མཚན་དཔལ་བཟང་པོའི་ཞལ་སྔ་ནས་རྒྱ་ནག་གི་ཕོ་བྲང་ཆེན་པོ་ཏའི་མིང་རྒྱལ་པོའི་སྤྱན་སྔར་ཕེབས་སྙམ་པ་དགོངས་ཚེ།
དགུང་ལོ་མཐོན་པོར་སོན་པ་དང་། ཡུལ་ཐག་རིང་ཞིང་ལམ་བགྲོད་དཀའ་བའི་དབང་ལས། ཆོས་རྒྱལ་གུའི་གུང་ཡབ་སྲས་རྣམས་ཀྱི་ནན་བསྐྱེད་ཀྱིས་མི་ཕེབས་པར་གསོལ་བ་རྩེ་གཅིག་ཏུ་བཏབ་པས། བར་ཆད་ཀྱི་ཡུལ་ཐམས་ཅད་སྤངས་པའི་རྣལ་འབྱོར་ཆེན་པོའི་གནས་མངོན་སུམ་དུ་མཛད་པའི་ཡེ་ཤེས་གཟིགས་པའི་དབང་ལས་དཀའ་བར་བྱ་བ་ཅི་ཡང་མེད་པར་གྱུར་པ་ཉིད་དུ་འཁོར་ནས་ཡོང་ཞེས་ལུང་བསྟན་ཏེ། ལམ་ན་གནས་པའི་སྐལ་བ་དང་ལྡན་པའི་གདུལ་བྱ་དག་ལ་དགེ་བའི་རྩ་བ་རྒྱ་ཆེར་བསྐྲུན་བཞིན་དུ་འཕྲིན་ལས་ཀྱི་ཆུ་བོ་ཆེན་པོའི་གཞུང་ལམ་ལ་བརྟེན་བརྩོན་པའི་གྲུ་གཟིངས་མིག་འགྱུས་ཀྱི་ཚུལ་གྱིས་བསྐྱོད་དེ། མཧཱ་ཙིན་གྱི་གྲོང་ཁྱེར་ཆེན་པོར་བསྐྱོད་ལམ་བདེ་བར་ཕེབས། ཆོས་ཀྱི་རྒྱལ་པོ་ཏའི་མིང་གིས་ཀྱང་གཙུག་གི་ནོར་བུར་བཀུར། ཇི་ལྟར་བཞེད་པའི་དོན་མཆོག་དམན་ཅི་དང་ཅི་མཆིས་པ་དག་ཀྱང་བཀའ་སྩལ་ཇི་བཞིན་དུ་བསྒྲུབས་ཏེ། སླར་ཡང་བོད་ཡུལ་གྱི་རྡོ་རྗེ་གདན་དཔལ་ལྡན་ས་སྐྱའི་སྤོ་ཉིད་དུ་སེང་གེ་རྣམ་པར་རྩེ་བའི་ཚུལ་གྱིས་འཇིགས་པ་མེད་པར་འཁོད་ཅིང་། ཐེག་ཆེན་ཆོས་ཀྱི་རྒྱལ་པོ་ཞེས་ཆེད་དུ་བརྗོད་པའི་མཚན་དང་བཅས་ལྷའི་དཔལ་གྱིས་མངོན་པར་མི་བསྒྲུན་པ་ལྟ་བུའི་དགེ་མཚན་གྱིས་དུས་ཡུན་རིང་མོར་དུབ་པའི་ངལ་བས་ཡིད་ཅན་མཐའ་ཡས་པའི་ཡིད་ཀྱི་རེ་བ་བསྐངས་ཤིང་།
སླད་ནས་དཔལ་སའི་དབང་ཕྱུག་གི་བསྟི་གནས་ཉིད་དུ་ཡང་ཞབས་པད་བཀྲ་ཤིས་པའི་རྟགས་ཀྱིས་ཉེ་བར་བཅགས་པའི་སྐབས་དང་མཐུན་པར་ཆོས་རྒྱལ་ཡབ་སྲས་ལ། ཏའི་མིང་རྒྱལ་པོ་ཆེན་པོའི་ལུང་རྣམས་རིམ་པར་སྩལ་ཏེ། ཆོས་རྒྱལ་ཆེན་པོའི་ཡབ་ཆོས་གྲགས་དཔལ་བཟང་པོ་ལ་ཆང་གུའི་གུང་གི་ལས་ཀ་དངུལ་གྱི་དམ་ཁ་དང་། རིགས་ལྡན་ཆེན་པོ་ཉིད་དགུང་ལོ་ཉི་ཤུ་པ་ལ་ཏའི་སི་ཏུའི་ལས་ཀ་དངུལ་གྱི་དམ་ཁ་དང་། ཆོས་རྒྱལ་དཀོན་མཆོག་ལེགས་པ་ལ་མིང་ཝུའི་ཛྱ་བྷྱུན་དབུས་གཙང་དུ་ཤྲཱིའི་ཟིའི་ཏྲེ་ཧོས་ཀྱི་ལས་ཀ་དངུལ་གྱི་དམ་ཁ་དང་བཅས་པ་གནང་། སྤྱི་དང་ཁྱད་པར་གྱི་ལེགས་བྱས་མ་ལུས་པ་ཡར་ངོའི་དཔལ་དུ་རྒྱས་ཤིང་རྣམ་པར་འཕེལ་བར་གྱུར་པ་ཉིད་དོ། ། དེ་ལྟར་རིགས་ལྡན་སྤྲུལ་པའི་སྐུ་ཉིད་དགུང་ལོ་ཉེར་གསུམ་གྱི་སྐབས་སུ་སྡིག་པའི་གྲོགས་ཀྱིས་འཆིང་པ་སྤངས་ནས། དགེ་བའི་བཤེས་ཀྱི་མགོན་དུ་མ་ལས་གདམས་པ་དང་རྗེས་སུ་གདམས་པ་མང་པོའི་མཛོད་ལྷུག་པར་བཞེས་པ་ལ་དང་བ་སྟོབས་སུ་གྱུར་པ། གཞོན་ནུ་ནོར་བུ་བཟང་པོའི་རྗེས་སུ་འཇུག་པའི་ཚུལ་སྟོན་པར་མཛད་པ་ཡང་། སྐབས་དེ་ཙམ་ན་རྒྱ་གར་རྡོ་རྗེ་གདན་གྱི་མཁན་པོ་ཆེན་པོ་མཧཱ་པཎྜི་ཏ་ཤ་ར་པུ་ཊ་ལ་ལེགས་པར་སྦྱར་བའི་སྐད་དུ།
སྔོན་ཆད་བོད་ཡུལ་དུ་མ་འགྱུར་བའི་མདོ་སྔགས་ཀྱི་སྒོ་དུ་མ་དང་། པཎྜི་ཏ་དེ་ཉིད་ཀྱིས་གྲུབ་ཆེན་བི་རུ་པཀྵ་དང་། གྷོ་ཥ་ན་ཐའི་དངོས་ཀྱི་སློབ་མ་འགའ་ལས་ནོད་པའི་འཆི་མེད་འཁྲུལ་འཁོར་དང་གའུ་གདམས་པའི་རླུང་སྦྱོར་རྣམས་ཀྱང་ཆོས་རྒྱལ་དཀོན་མཆོག་ལེགས་པ་དང་ལྷན་ཅིག་གསན་ཅིང་གཞན་ཡང་བྷུ་ཊ་བ་བླ་མ་ཡོན་ཏན་འབྱུང་གནས་ལ་ཕོ་བྲང་ཉིད་དུ་སྤྱན་དྲངས་ནས། འཁོར་ལོ་སྡོམ་པ་ཆེན་པོའི་དབང་བསྐུར་བ་ཡང་བཞེས། གྲུབ་ཆེན་བུདྡྷ་ཤྲཱི་ལ་ཡང་སྐུ་མཆེད་ལྷན་གཅིག་དབང་དུ་མ་ནོད། རྒྱལ་སྲས་ཆོས་དཔལ་མགོན་པོ་ལ་ཡང་ཆོས་ཀྱི་འགྲོ་བ་དུ་མ་མཛད་ལ། ཁྱད་པར་ཆོས་རྗེ་ཐམས་ཅད་མཁྱེན་པ་ཕྱོགས་ལས་རྣམ་རྒྱལ་ཉིད་ལ་དུས་དང་གནས་སྐབས་ཐམས་ཅད་དུ་འདྲེན་པའི་ཕུད་དུ་བཀུར་ནས། རྒྱལ་བའི་བསྟན་པ་མདོ་དང་སྔགས་ཀྱིས་བསྡུས་པ་མ་ལུས་ཤིང་ལུས་པ་མེད་པའི་ཆོས་ཀྱི་སྒོ་ཡོངས་སུ་གཅིག་ལ་གཅིག་ཏུ་སྦྱངས་པ་ལྟར་ཀུན་ལ་འདྲིས་པར་མཛད་དེ་དཔལ་ངམ་རིང་གི་རྒྱལ་ས་ཆེན་པོ་ཉིད་དང་། ལྷུན་གྲུབ་སྡིངས་དང་། ཕོ་བྲང་རྩེ་སོགས་སུ་ཡང་སྤྱན་དྲངས་ཏེ་བཀའ་རབ་འབྱམས་མཐའ་དག་གི་སྨིན་པར་བྱེད་པའི་དབང་དང་།
གྲོལ་བར་བྱེད་པའི་ལམ་བསྐྱེད་རྫོགས་ཇི་སྙེད་པ་དག་ལན་གྲངས་དུ་མ་དུ་མར་བཟླས་ཤིང་ནན་ཏན་དུ་བྱང་ཆུབ་པར་མཛད་ནས། རྗེ་བཙུན་ཉིད་ཀྱི་བཞེད་པས་དགོངས་དོན་རྣམས་ཀྱང་ཕྱོགས་གཅིག་ཏུ་འཁོད་པའི་བཀའི་བསྡུ་བ་ཆེན་པོའི་གསོལ་བ་འདེབས་པ་པོ་ཡང་ནན་བསྐྱེད་དུ་མཛད་དེ། དེ་ཉིད་འདུས་པའི་ཆོས་ཀྱི་གླེགས་བམ་ཡི་གེའི་ཕྱི་མོའི་གྲངས་སུ་བཞུགས་པའི་རྩོམ་པའི་ཕྲེང་བ་ཀུན་ཞུ་བ་པོ་དང་། ཉན་ཞིང་ཀློག་པ་དང་། འབྲི་ཞིང་ཀུན་ཆུབ་པ་པོའི་གཙོ་བོ་ཁྱུ་མཆོག་ཏུ་གྱུར་ཅིང་། རིགས་ལྡན་ཆེན་པོ་འདི་ཉིད་མ་མཇལ་བའི་སྐྱེས་ཆེན་གོང་མ་དག་ལས་ཀུན་མཁྱེན་དོལ་བུ་པ་ཆེན་པོ་དང་། དངོས་སུ་མཇལ་བའི་ཡོངས་སུ་འཛིན་པའི་འདྲེན་པ་རྣམས་ལ། རྗེ་བཙུན་ཆོས་ཀྱི་སྤྱན་ལྡན་དཔལ་ལྡན་འཇིགས་མེད་གྲགས་པ་འདི་ཉིད་ཐུགས་མོས་ཀྱི་ཡུལ་དུ་འཛིན་སྐད། རྗེའི་དབོན་སྐུ་དངོས་ཀྱི་གདན་ས་པ་ཆོས་རྗེ་བཤེས་གཉེན་པ་ཡང་དྲུག་ཅུ་པའི་སྐུ་རིམ་སོགས་བསྒྲུབ་པའི་མགོན་དུ་ཡང་སྤྱན་འདྲེན་པར་མཛད་ཅིང་། ཕྱིས་དཀའ་འགྲེལ་ཙམ་ཡང་གསན་ནོ། །
ཕོ་བྲང་དུ་ཆོས་རྗེ་ཐམས་ཅད་མཁྱེན་པ་དང་། རྗེ་རོང་སྟོན་གཉིས་ཀྱང་རྩོད་པའི་འབེལ་གཏམ་རྒྱ་ཆེར་མཛད་ཅེས་གཏམ་དུ་གླེང་ལ། དུས་དེ་ཙམ་ན་མུས་ཆེན་ནམ་མཁའི་རྣལ་འབྱོར་པ་ཡང་བཞུགས་པས་རོང་ཆེན་གྱི་བཀའ་ཆོས་གསན་པར་ཐེགས་ཞེས་གྲག་གོ ། སྐབས་དེར་ཕོ་བྲང་དུ་མདོ་སྡེ་དང་འདུལ་བ་ལུང་ལ་གཟིགས་རྟོག་སྩལ་བས། བཅོམ་ལྡན་འདས་ལ་ཐུགས་དང་བའི་དད་པ་སྟོབས་སུ་གྱུར་པའི་ལེགས་བྱས་ཁྱད་པར་ཅན་ངང་གིས་འཕེལ་ཞིང་། མནལ་ལམ་དུ་ཡང་ནེའུ་གསེང་མེ་ཏོག་འབབ་ཆུས་བརྒྱན་པའི་ས་ཕྱོགས་གཙང་ཞིང་དག་པའི་དབུས་སུ་བཅོམ་ལྡན་འདས་ཐུབ་པའི་དབང་པོ་བཞུགས་པ་དང་མཇལ། དམ་པའི་ཆོས་ཀྱི་བདུད་རྩི་ལེགས་པར་བཞེས་པའི་ཚིག་འབྲུ་མནལ་སད་ཚེ། ཐུགས་ཀྱིས་མ་ཟིན་འདུག་གསུངས་ལ། ཡང་བྱང་ཆུབ་ཀྱི་ཤིང་མེ་ཏོག་དང་ལོ་འབྲས་རབ་ཏུ་རྒྱས་པ་རྐང་དམར་བ་ཞིག་ནམ་མཁའ་ལ་འགྲོ་བའི་མཚན་ལྟས་དགེ་བ། གསང་བ་སྤྱི་རྒྱུད་ལས།
རྨི་ལམ་སངས་རྒྱས་མཐོང་ན་ནི། ། ཡོན་ཏན་རྒྱ་མཚོ་མངོན་སུམ་བཞིན། ། ཞེས་གསུངས་པ་དང་རྗེས་སུ་མཐུན་པའི་ལྟས་བཟང་འབད་མེད་དུ་རྙེད་པར་མཛད་ལ། གཞན་ཡང་མནལ་ལམ་དུ་རྒྱལ་པོ་གཟུགས་ཅན་སྙིང་པོ་དང་མཇལ་བ་བཀའ་ལས་རྒྱལ་བ་ཁྱུ་མཆོག་གི་བུར་བཤད་པས། རྣམ་ཐོས་སྲས་ཀྱི་ངོ་བོར་དགོངས་ཤིང་གཏོར་མའི་མཆོད་སྤྲིན་ལུང་བསྟན་ལྟར་མཛད་པས། དངོས་གྲུབ་ཀྱི་ཕ་ཕབས་དཔལ་ནམ་མཁའི་མཛོད་ཡོངས་སུ་རྒྱས་ཤིང་གང་བར་གྱུར་ཅེས་ཀྱང་གསུངས་ལ། མཐུ་སྟོབས་ཀྱི་བདག་པོ་ཆོས་རྗེ་བརྩོན་པ་ལ་དཔལ་དུས་ཀྱི་འཁོར་ལོའི་དབང་སྲུང་མའི་དབང་པོ་དྲུག་བཅུའི་ཞབས་འབྲིང་དང་བཅས་པའི་རྗེས་གནང་ཡང་ཡང་གསན་ཅིང་སྔ་མོར་ལྷ་རྩེར་གདན་ཆགས་པའི་སྐབས་ཤིག་གི་མནལ་ལམ་དུ། དཔལ་དུས་ཀྱི་འཁོར་ལོའི་དཀྱིལ་འཁོར་ཞིག་གི་དྲུང་ན་རྗེ་བཙུན་བརྩོན་འགྲུས་རྒྱལ་མཚན་པ་བཞུགས་ནས་བཀའ་ལས། འདིར་འཁོད་པའི་ལྷ་ཚོགས་ཐམས་ཅད་ཀྱང་། རྡོ་རྗེ་དང་།
གྲི་གུག་དང་། རལ་གྲི་དང་། རིན་པོ་ཆེ་དང་། པདྨ་དང་། འཁོར་ལོ་རྣམས་སུ་འདུས་ཞེས་ལུང་བསྟན་ལ་ཕྱིས་རྒྱུད་འགྲེལ་ལ་མཁྱེན་པ་མཐར་སོན་ཏེ། དེ་ཁོ་ན་ཉིད་དུ་ངེས་ཤེས་རྙེད་ཅེས་གསུང་ལས་འབྱུང་ངོ་། ། གཞན་ཡང་ཆོས་རྗེ་ཇོ་བཟང་ཆེན་པོ་རྒྱལ་བ་དཔལ་ལ་ཡང་། དཔལ་དུས་ཀྱི་འཁོར་ལོའི་བཀའ་ལུང་མན་ངག་རྒྱ་ཆེར་ནོས་ནས་དབང་བརྒྱུད་ཀྱི་གཙོ་བོར་མཛད། རྒྱུན་བཞེས་ཀྱི་ཆོ་གའི་ངག་འདོན་ཐམས་ཅད་ལ་ཇོ་བཟང་ཆེན་པོ་སོགས་རྡོ་རྗེའི་རྣལ་འབྱོར་དངོས་སུ་སྟོན་པར་མཛད་པའི་རིགས་ལྡན་བརྒྱུད་པ་ཞེས་པ་ཁོ་ན་འབྱུང་བས་ཁོང་དུ་ཆུད་པར་ནུས་ལ། འདྲེན་མཆོག་ཤེས་རབ་བཟང་པོ་པ་ལ་ཡང་རྫོགས་པའི་རིམ་པའི་རྣལ་འབྱོར་གྱི་བདུད་རྩི་བཞེས།
སླད་མ་རྗེ་དེ་ཉིད་ཀྱི་ཁྲིད་མ་རྫོགས་པ་དག་ལའང་རིགས་ལྡན་མཆོག་གིས་འདོམ་པར་མཛད་ཅེས་གླེང་ལ། དེ་ནས་ཆོས་ཀྱི་རྒྱལ་པོ་དགུང་ལོ་སོ་གཅིག་གི་སྟེང་དུ་ཕེབས་པའི་སྐབས་དཔལ་ལྡན་ས་སྐྱར་ཐེག་ཆེན་ཆོས་ཀྱི་རྗེ་དག་པའི་ཞིང་ལ་ཕེབས། ངོ་མཚར་བའི་མཚན་མ་དཔག་མེད་བསྟན་ཅིང་། གསོལ་འདེབས་ཀྱི་ཁུར་ལེན་ཡང་དག་པའི་བགྱི་བ་ཐམས་ཅད་སྤངས་བཞེས་སུ་མཛད་ལ། སྐབས་དེ་ཙམ་དུ་སེང་གེ་རྩེའི་སི་ཏུ་བསོད་ནམས་དཔལ་གྱི་དབོན་མོ་བདག་མོ་ནམ་མཁའ་དཔལ་འབུམ་མ་ཁབ་ཏུ་བཞེས་པ་ལ་སྲས་མོ་རྡོ་རྗེ་ཚེ་རིང་འཁྲུངས་པ། རིན་སྤུངས་དྲུང་ནོར་བུ་བཟང་པོའི་བཙུན་མོར་གནང་ཞིང་། ལྷ་ཅིག་མ་འདི་ཉིད་སྐུ་སྐྱེ་བ་སྔ་མའི་ལས་དཀར་བཟང་པོའི་རྒྱུན་སད་པའི་མཐོང་ཐོས་དྲན་རེག་གི་འབྲེལ་ཚད་དོན་ལྡན། རིགས་ལྡན་སྤྲུལ་བའི་སྐུ་ཉིད་ལ་བསྙེན་བཀུར་དགོངས་ལེན་གྱི་བགྱི་བ་ཆེ་རགས་མཐའ་དག་ཡ་རབས་ཀྱི་རིང་ལུགས་ལས་སྐད་ཅིག་ཀྱང་མ་གཡོས་པའི་ཐུགས་ཀྱིས་སྣང་བ་འདྲེན་མཁས་པའི་དབང་ལས། ལྷག་པར་བརྩེ་བའི་སྒོ་ནས་སྐལ་བ་ལྡན་པའི་གཟིགས་པས་རྗེས་སུ་སྐྱོང་བའི་སྐབས་ཉིད་ནས། མཐོ་རིས་ཀྱི་ཐེམ་སྐས་མཐོན་པོའི་ལམ་ལ་རིམ་གྱིས་འཛེགས་ཏེ།
རིགས་བཟང་མ་དེ་ནི་ཐར་པའི་གྲོང་ཁྱེར་ཆེན་པོར་བཞུད་ཅེས་གྲག་གོ ། དེ་ནས་རིགས་ལྡན་ཆེན་པོ་ཉིད་དགུང་ལོ་བཞི་ཅུར་ཕེབས་པའི་སྟེང་དུ་དཔལ་དུས་ཀྱི་འཁོར་ལོའི་དངུལ་གྱི་བློས་བསླངས་རང་བཞེད་ལྟར་ཐུགས་གསུང་སྐུའི་དཀྱིལ་འཁོར་དག་ཀྱང་། རྒྱ་ཆེར་རོལ་བའི་མདོའི་བཅོམ་ལྡན་འདས་ཡུམ་གྱི་ལྷུམས་སུ་བཞུགས་པ་དང་རྗེས་སུ་མཐུན་པར་སྔོན་ཆད་གཞན་དག་གི་ཡིད་ཡུལ་ཙམ་དུའང་མི་གནས་པའི་བཀོད་པ་ཁྱད་པར་ཅན་དང་འབྲེལ་བར་ཡོངས་སུ་རྫོགས་པའི་ལྷ་ཚོགས་ཐམས་ཅད་ཚང་བར་བསྒྲུབས་ཤིང་། རྒྱུའི་རིན་པོ་ཆེའི་དངུལ་མཐའ་དག་ཀྱང་རྩོལ་བ་མེད་པར་གཏེར་ཆེན་པོའི་བུམ་པ་ལས་ཡོངས་སུ་འདོན་པར་མཛད་ནས། གསེར་དང་ནོར་བུའི་རྣམ་གྲངས་མཐའ་དག་དང་། བཙུན་མོ་རིན་ཆེན་དམ་པ་དེས་རྒྱན་དུ་བཞེས་པའི་གཡུ་དང་མུ་ཏིག་གི་ཕྲེང་བའི་ཚོགས་མ་ལུས་པ་ཡང་གཞལ་མེད་ཁང་དེའི་རྒྱན་ཚོམ་དང་། དོ་ཤལ་དུ་ཕུལ། སྐལ་བཟང་དམ་ཚིག་ཅན་མའི་སྐུ་གདུང་རྣམས་ཀྱང་། ཆོས་ཀྱི་རྒྱལ་པོ་ཉིད་ཀྱིས་ཕྱག་ཚ་གནང་ནས་དཀྱིལ་འཁོར་གྱི་གར་བུའི་དབུས་སུ་བཞུགས་སུ་གསོལ་ཞེས་གཏམ་དུ་ཐོས་ལ། སྐབས་དེ་དག་ཏུ་ངམ་རིང་གི་ཆོས་གྲྭ་ཉིད་ཀྱི་གཙུག་རྒྱན་དུ་བཞུགས་པ།
ཆོས་རྗེ་ཀུན་དགའ་་་་་་ས་སྐྱར་འཁྲུངས། རྒྱལ་མཚན་དང་མཁན་ཆེན་ཡོན་ཏན་་་་་་ཚོགས་པ་དགེ་འདུན་སྒང་། ཕྱིས་མཁན་པོ་དཔལ་ཡོན་པ་དང་། མཁན་ཆེན་རབ་འབྱོར་སེང་གེ་ལ་དཀའ་འགྲེལ་ཙམ་གསན། བློ་གྲོས་པ་ལ་ཡང་བཀའི་འགྲེལ་པ་ཙམ་རེ་གསན་ཞེས་ཀྱང་གྲགས་སོ། ། སྟོན་པའི་སྤྱན་སྔར་རྩ་བའི་རྒྱུད། ། ཡོངས་སུ་ཞུ་བའི་འདུན་ན་འདོན། ། ལག་ན་རྡོ་རྗེ་ཟླ་བ་བཟང་། ། དེ་ཡི་རྗེས་སུ་རབ་ཏུ་ཞུགས། ། དཔལ་ལྡན་དུས་ཀྱི་འཁོར་ལོ་ཆེའི། །
ཕོ་བྲང་རིན་ཆེན་སྣང་བརྙན་ལས། ། རབ་ཏུ་སྤྲུལ་པའི་མིག་འཁྲུལ་གྱི། ། མཐོང་བའི་དཔལ་འཛིན་ཡ་མཚན་རྨད། ། ཆོས་ལྡན་རིགས་ལྡན་འདུས་པའི་མཚན། ། འཛིན་མཁས་འཇམ་དབྱངས་གྲགས་པ་ལྟར། ། སྤྲུལ་པའི་དཀྱིལ་འཁོར་ཆེན་པོ་དེར། ། དབང་གི་བྱ་བ་བགྲང་ཡས་བསྐྲུན། ། དེ་སྲས་པདྨ་དཀར་པོ་དེ། ། ཁྱོད་ཉིད་སྔོན་བཞིན་རྒྱས་འགྲེལ་གྱི། ། མི་ཤེས་ཡུལ་ལས་རབ་འདས་པའི། །
ས་བཅུའི་དབང་ཕྱུག་དགོངས་པ་བསྟན། ། དེ་ལྟར་རིགས་གསུམ་མགོན་གྱི་ལྷའི། ། རྗེས་སྤྲུལ་ཆོས་རྒྱལ་རིགས་ལྡན་དང་། ། རྣམ་དབྱེར་མ་མཆིས་མི་དབང་མཆོག ། ས་སྐྱོང་དེ་ལ་སྙིང་ནས་དད། ། ཨེ་མ་མཁྱེན་ཡངས་འཇམ་པའི་དཔལ། ། རབ་ཏུ་སྙིང་བརྩེ་སྤྱན་རས་གཟིགས། ། མཐུ་སྟོབས་མངའ་བདག་གསང་བའི་བདག ། གང་གི་རང་བཞིན་ཉིད་ལས་ཅི། ། ཟླ་བཟང་ཆོས་བསྟན་དཀྱིལ་འཁོར་བསྒྲུབས། །
འཇམ་དཔལ་གྲགས་པས་སྨྲ་ངན་བཅོམ། ། པདྨ་དཀར་པོས་རྒྱས་འགྲེལ་སྤེལ། ། དེ་དག་ཀུན་ཀྱང་ཕྱོགས་རེ་ཉིད། ། འདིར་ནི་སྤྲུལ་པའི་ཕོ་བྲང་རིན་ཆེན་ལས། ། ལེགས་སྒྲུབ་ཕྱིར་རྒོལ་འབུམ་སྡེ་དཔའ་བཀོང་ཞིང་། ། རབ་རྒྱས་རྒྱུད་འགྲེལ་མཐའ་དག་རྗེས་དགོངས་ན། ། མཛད་པའི་ཕ་མཐར་གྱུར་པ་སུ་ཡིས་དཔོགས། ། ཀ་ཡི་རྫོགས་པའི་སངས་རྒྱས་དྲུང་དུ་སོར་་་་་་ཟླ་བ་བཟང་པོ། བཅུ་བཀོད་དེ་གཞན་མིན་ལ། ། ཉི་མའི་ཤིང་རྟའི་སྙེམས་པ་འཕྲོགས་མཐར་རིགས་གཅིག་བསྒྱུར་མཁས་དེ་་་་་་འཇམ་དཔལ་གྲགས་པ།
དེའང་སུ། ། གསང་བདག་གིས་ནི་རབ་ཏུ་སྒོ་བསྡམས་རྒྱས་འགྲེལ་ལྡེ་མིག་གིས་ཕྱེ་གང་། ། པདྨ་དཀར་པོ་རིགས་གསུམ་གཅིག་བསྡུས་རྣམ་རྒྱལ་གྲགས་པ་བཟང་པོ་ཉིད། ། སྤྲུལ་པ་སྤྲུལ་པ་མཛད་པ་ཁོར་མོ་རུ། ། སྲིད་འདིར་སྲིད་མཐའི་བར་དུ་རྗེས་བསྟན་པ། ། གང་ཡང་གང་དག་ཆོས་ཀྱིས་ཕོངས་རྣམས་ལ། ། བསམ་ཡས་བསམ་པའི་རེ་བ་རྫོགས་པར་མཛད། ། དབང་བཅུའི་སར་བཞུགས་རྒྱལ་སྲས་ཀྱི། ། དབང་བསྒྱུར་མཛད་པའི་ལུས་སྐྱེས་དུ་ཀུ་པ་ཡི་བླ་གོས་ཅན། ། སེམས་ནི་རབ་ཏུ་གདམས་པའི་བག་ཡོད་དང་། །
རབ་དུལ་བྱིན་རླབས་ཟེར་གྱི་ཡིད་བདེའི་ངང་། ། དྲང་སྲོང་མཆོག་གི་སྣང་བས་འདི་ན་ཁྱབ། ། ད་ནི་སྐབས་འདིར་སྔར་གྱི་བསྡུས་པའི་དོན་གྱི་ཁ་སྐོང་གི་ཚིགས་སུ་བཅད་པ་འགའ་ཞིག་སྤེལ་ཏེ། སྔར་བརྗོད་རིགས་ལྡན་་་་་་ཏའི་སི་ཏུ་རྣམ་རྒྱལ་གྲགས་བཟང་། ཆེན་པོ་དང་། ། ཡབ་གུའི་གུང་ཆོས་གྲགས་དཔལ་བཟང་དང་འབུམ་སྐྱོང་རྒྱལ་མོ། ཡུམ་གཅིག་གིས་ལེགས་བསྐྲུན་པ། ། དཀོན་མཆོག་ལེགས་པའི་རྒྱལ་མཚན་དཔལ། ། བཟང་པོ་དྲེ་ཧོས་གྲགས་འདི་ནི། ། ངེས་པར་ས་ལ་རབ་བཞུགས་ཤིང་། །
སྔོན་གནས་རྗེས་སུ་དྲན་པ་དང་། ། ཉམས་ལེན་སྦས་པའི་བརྟུལ་ཞུགས་འཆང་། ། བླ་མར་མི་ཕྱེད་དད་པའི་ཐུགས། ། མོས་དགེ་མཆོག་གི་རྣམ་རོལ་ཅན། ། གཅེན་གྱི་སྲས་མཆོག་གཞོན་་་་་་དཔོན་མོ་འཛོམ་པ་མཁྱེན་འདྲེན་ལ་འཁྲུངས། ནུ་གང་། ། བདག་པོ་་་་་་ནམ་མཁའི་བཀྲིས་འཇའ་སྣང་དེའང་། ། ཉིད་ཀྱིས་ཡོངས་སུ་བསྐྱངས་མཛད་ནས། ། རང་སྲས་ལས་ཀྱང་གཅེས་པར་བཟུང་། ། སྐབས་དེར་འཇའ་ཚོན་འོད་བལྟམས་པ། །
མཁའ་དབྱིངས་སིམ་ཚེ་དགེ་བའི་ཚོགས། ། གཞལ་དཀའི་ཡུལ་དེའི་ཁྲེལ་བསྐྱངས་ཤིང་། ། ཡུན་རིང་སྐྱོ་བའི་ངང་ཚུལ་བསྟན། ། དེ་ཚེ་རིགས་ལྡན་ཆེན་པོ་པས། ། མྱ་ངན་བསལ་བའི་གདམས་པའི་འཕྲིན། ། ལེགས་བཤད་མདོར་རྒྱས་ཡང་ཡང་དུ། ། བསྙད་ལས་དགོངས་པའི་ཡིད་གསོ་རྟེན། ། མི་ཕམ་སྐུ་ཡི་སྣང་བརྙན་གཟུགས། ། གསེར་རི་ལྟར་འཚེར་ལྷུན་པོའི་སྤོ། ། འདུས་པའི་དགེ་འདུན་ཚོགས་བཅས་པ། །
ལྷག་བསམ་མཆོག་གིས་རིམ་བཞིན་སྤེལ། ། ཞེས་སོ། ། ད་ནི་དཀྱུས་མ་ཉིད་ལ་འཇུག་སྟེ། གོང་དུ་བརྗོད་པ་ལྟར་ཕོ་བྲང་བཀྲ་ཤིས་རྩེ་རྒྱལ་གྱི་རྩེ་མོར་དཔལ་དུས་ཀྱི་འཁོར་ལོའི་གཞལ་མེད་ཁང་ལྷ་ཚོགས་དང་བཅས་པའི་ལེགས་ཚོགས་བར་ཆད་མེད་པར་བསྒྲུབས་པའི་རྗེས་ཐོགས་ཉིད་དུ། སེམས་དཔའ་ཆེན་པོ་བུམ་རོང་པ་རྒྱལ་སྲས་གཞོན་ནུ་རྒྱལ་མཆོག་མཚན་གཞན་དཀོན་མཆོག་འབངས་སུ་འབོད་པ་དེའི་རབ་བརྩེའི་བཀས་ཡོངས་སུ་བསྐུལ་ཏེ། སའི་ཕྱོགས་འདིར་རྒྱལ་ཚབ་མ་ཕམ་པའི་སྐུ་རིན་ཆེན་རི་བོའི་སྤོ་ཆེན་པོ་དང་ལྷན་ཅིག་ཏུ་དགའ་ལྡན་འཕོས་འདྲའི་གཞལ་མེད་ཁང་དང་བཅས་པའི་གཞི་འདིང་པར་མཛད། མངའ་ཞབས་ཀྱི་བུ་གསུམ་ཀུན་ཀྱང་བསྡུས་ནས་བྱམས་བཀྲུག་གི་སྡེ་ཆེན་པོ་བཙུགས་ཏེ། དུས་ལན་གཅིག་ཉིད་ལ་སྐལ་བ་དང་ལྡན་པ་ཁྱིམ་པའི་རྟགས་བོར་ཏེ། རྒྱལ་བས་བསྔགས་པའི་ངུར་སྨྲིག་གི་གོས་ཐོབ་པ་བདུན་བརྒྱ་ཙམ་ཡོངས་སུ་ཚང་བར་བསྐྲུན་ནས། སྟོན་པའི་འཕྲིན་ལས་རྨད་དུ་བྱུང་བའི་དགེ་མཚན་འབད་མེད་ལྷུན་གྲུབ་ཏུ་གྲུབ་པར་མཛད་དོ། །
དེ་དག་ལ་ཡང་འདི་སྐད་ཅེས་བརྗོད་དེ། ས་ཆེན་འདི་ན་རང་རང་ཞེན་པའི་བློས། ། སྒྲོ་བཏགས་བརྗོད་པའི་སྨྲ་བ་མང་ན་ཡང་། ། སྙོན་མེད་སངས་རྒྱས་བསྟན་པའི་པདྨོའི་ཚལ། ། སྐྱོང་མཁས་མི་དབང་ཉིན་བྱེད་འདི་ལས་སུ། ། གང་ཡང་ལས་དང་སྐལ་བ་མཆོག་རྣམས་དགྲ་བཅོམ་འཕགས་པའི་སར་བཀོད་ཅིང་། ། དམན་འགྲོ་ཡོངས་ཀྱང་དམ་པ་དོན་ཡོད་དགེ་བའི་ལས་ལ་རབ་བསྐུལ་ཏེ། ། ཉིན་མཚན་དབྱེར་མིན་དཀར་ཕྱོགས་ལ་སྤྱོད་དེ་དེའི་མཛད་པ་ཕུལ་བྱུང་གང་། ། ཆོས་ཀྱི་རྒྱལ་པོ་བསྔགས་འོས་གང་དེའི་བགྱི་བ་ཉིད་དུ་ལྷ་ཡིས་བསྒྲགས། ། འདི་ལྟར་སྔོན་བསགས་སྨོན་ལམ་མཐུས། །
འབད་པ་མེད་པར་དགེ་བའི་འཕྲུལ། ། དཀར་ཕྱོགས་རྒྱས་པའི་ཡར་ངོའི་དཔལ། ། ཉ་གང་ཟླ་བ་འདི་ན་ཤར། ། འདོད་ལྡན་རབ་བདེས་བསྐྱེད་པའི་བུ། ། མཛངས་མས་བསགས་པའི་བང་མཛོད་དང་། ། རབ་སྦྱངས་ཤེས་བྱའི་གནས་ཀུན་གྱིས། ། གཅིག་ཏུ་བསྟན་ལ་ཕུད་དུར་གྱུར། ། གང་གང་བུ་ནི་ཆོས་ཀྱི་གོས། ། རྣམ་གསུམ་འཛིན་པའི་ལྷབ་ལྷུབ་དང་། ། བྱ་རོག་མིག་འདྲའི་སྣོད་མཆོག་ཀྱང་། །
ལག་ཐོགས་སྐྱེད་མའི་མདུན་སར་སོང་། ། དགྲ་བཅོམ་གསར་པ་མཐོང་ན་དགའ། ། འཕགས་པའི་ཡུལ་ནས་འདིར་ལྷགས་སམ། ། འོན་ཏེ་ཞིང་འདིར་སྤྲུལ་པ་ལགས། ། མྱུར་དུ་ནང་བྱོན་བསྙེན་བཀུར་བཞེས། ། ཞེས་བརྗོད་དགའ་བ་སྟབས་སྟབས་པོས། ། རང་གི་སྟོད་གཡོགས་གདན་བཏིངས་ནས། ། བཞུགས་པར་བསྐུལ་ཚེ་རང་བུ་དེས། ། འཛུམ་དཀར་གཡོ་ཞིང་འདི་སྐད་སྨྲ། ། བདག་ཅག་སྤྲུལ་དང་འཕགས་ཡུལ་ནས། །
ཡོང་པ་མ་ལགས་ཁྱེད་ཀྱི་བུ། ། ཕ་མའི་གོས་ལ་གདན་བགྱི་བའི། ། བག་མེད་སྨྱོན་དོར་ག་ལ་བགྱི། ། ཞེས་བརྗོད་རང་གི་ཕྲག་གཟར་བའི། ། གདིང་བ་གྲུ་བཞིའི་སྟེང་དུ་འཁོད། ། དེ་ནས་ཕ་རོལ་བློ་ཅན་དག ། རབ་བརྩེའི་དབང་ལས་མིག་ཆུ་ཟགས། ། ཀྱེ་མ་ཁ་སང་བྱིས་པའི་གཟུགས། ། དེང་འདིར་འཕགས་པའི་སྐུ་རུ་བལྟམས། ། བདག་ཅག་འཁོར་བའི་ཕ་མཐའ་རུ། །
སྒྲོལ་བའི་མཉན་པ་ཉིད་གྱུར་ཏོ། ། ལྷག་པར་དྲིན་ལྡན་མ་ཡི་ཡིད། ། རབ་ཏུ་གཡོས་ནས་གཙང་མའི་ཟས། ། སྡིག་པའི་དྲི་མས་མ་སྦགས་པའི། ། སྤྱད་འོས་ཟ་བ་དེ་ལ་སྦྱིན། ། དེ་ཚེའང་དེ་ཡི་ཚོགས་སྤེལ་ཕྱིར། ། ཞེན་པ་མེད་པར་ལོངས་སྤྱོད་མཐར། ། མཁན་སློབ་ངག་ལས་ཐོབ་པའི་འཕྲིན། ། སྦྱིན་པའི་ཚིགས་སུ་བཅད་པ་བསྒྲགས། ། དེ་ཐོས་ཁྱིམ་གྱིས་བཅིངས་པའི་ཡིད། །
སེར་སྣའི་མདུད་པ་ལས་གྲོལ་ནས། ། དཀོན་ནོར་རིན་ཆེན་དཔག་ཡས་པ། ། བུ་ཡི་མཁན་་་་་་གཞོན་ནུ་རྒྱལ་མཆོག་པ། ལ་ཉེ་བར་བསྟབས། ། དེས་ཀྱང་བདག་གིར་མ་བཟུང་སྟེ། ། བསོད་ནམས་རི་བོའི་དཔལ་འཛིན་པའི། ། དད་པའི་ཚོང་ཟོང་སྤུངས་པའི་དྲུང་། ། བྱམས་སྐུའི་གཏེར་དུ་ཡང་ཡང་སྦས། ། དེ་ནས་བསྐྱེད་བུ་དགྲ་བཅོམ་དེས། ། དྲིན་ཅན་དག་ལ་རྗེས་ཆགས་པས། །
མཛད་མེད་དབང་བ་ནམ་མཁའི་མཛོད། ། མི་ཟད་གཏེར་དེར་ཕ་མ་སྦྱར། ། ནཻ་པལ་མཁས་པ་ཡིད་སྐྱོང་བ། ། སློབ་མར་བཅས་པའི་ལག་པ་ནི། ། བི་ཤྭའི་འཕྲུལ་ལ་ཅོ་འདྲི་ཞིང་། ། རང་དབང་གྱུར་པའི་དགེ་མཚན་རྙེད། ། ཟངས་མའི་རི་བོ་གསེར་ཆུ་ཡིས། ། ཡོངས་སུ་བསྒྱུར་བའི་མཚན་དཔེའི་སྤོར། ། རིན་ཆེན་བྱེ་བའི་རྒྱན་སྤུད་པས། ། ལྷུན་པོའི་དཔལ་ཡང་འཕྲོག་པ་སྙམ། །
དེ་ཚེ་གཞན་འཕྲུལ་དབང་བྱེད་ལྷའི། ། སྙིང་ལ་གཟེར་བུ་རབ་ཞུགས་ནས། ། ཡིད་སྲུབས་བདུད་སྡེའི་དམག་དཔུང་གང་། ། ཁྲོས་པའི་བཞིན་བསྡུས་མཆི་མ་འཛག ། མདའ་ལྔའི་མཚོན་གྱིས་སྙིང་ཕུག་པ། ། རྒྱལ་ཕྲན་འདུས་པའི་འཁོར་ཚོགས་དག ། ཕན་ཚུན་ཆེ་ལ་ཡིད་འགྲན་པས། ། རྩོད་པའི་གཡུལ་གཤོམ་རིམ་གྱིས་འགྱེད། ། ས་བདག་དབྱེན་གྱིས་འབྱེད་མིན་ཡང་། ། རང་རང་ལས་ངན་འཁྲུལ་བའི་ངོར། །
འདི་འདི་གང་གང་མངའ་ཡིན་ཞེས། ། ཁྲོན་པའི་རུས་སྦལ་རི་མོ་བཞིན། ། ལས་ཉོན་དམན་པའི་ཟོ་ཆུན་དེས། ། འདྲེན་བྱེད་རྐང་ལ་རབ་འཁོར་ནས། ། བདུད་རྩི་ཕོ་ཉའི་གཙོ་བོ་དག ། དྲུག་ཅུའི་སྲུང་མའི་ཞལ་དུ་བསྟབས། ། སྤྱན་རས་གཟིགས་དང་བྱམས་མགོན་གྱིས། ། རྗེས་སྤྲུལ་མཆེད་གཉིས་གདན་འཛོམས་ཚེ། ། མཁའ་དབྱིངས་ཀུན་ཁྱབ་ལྷ་རྫས་ཀྱི། ། མེ་ཏོག་ཕྲེང་བས་ལྗོངས་འདི་གང་། །
དེ་ལྟར་བར་ཆད་ཀྱི་གཡུལ་ལས་ཡོངས་སུ་རྒྱལ་བ་དང་། རྒྱལ་བ་མ་ཕམ་པའི་རབ་ཏུ་གནས་པའི་བྱིན་འབེབས་ཀྱི་རབ་གནས་ལྷན་གཅིག་ཏུ་འཛོམས་ཏེ། མཁན་ཆེན་ཨ་་་་་་མདོ་སྨད་ཀྱི་འགའ་རོང་དུ་འཁྲུངས། ནནྡ་མ་ཏི་བཟང་པོས་གཙང་ཁང་དུ་ནང་གི་རྣལ་འབྱོར་ཟབ་མོ་ལ་བརྟེན་ནས་གསང་སྔགས་ལུགས་སུ་བདུད་འདུལ་བའི་བགེགས་གཞོམ་དང་འབྲེལ་བའི་མེ་ཏོག་འབུལ་བ་མཛད་ཅིང་། སེམས་དཔའ་གཞོན་ནུ་རྒྱལ་མཆོག་གིས་ཚོགས་པ་སྤྱི་དང་ཕྱོགས་མཐུན་དུ་དགའ་ལྡན་ནས་ཡེ་ཤེས་སེམས་དཔའ་སྤྱན་འདྲེན་པའི་དད་མོས་རྩེ་གཅིག་ཏུ་དགེ་འདུན་མི་ཕྱེད་འདུས་པའི་རྟེན་འབྲེལ་གྱི་དབང་གིས། མདོ་ལུགས་དང་འབྲེལ་བའི་མེ་ཏོག་འཐོར་བ་གནང་ལ། དེའི་ཚེ་མངའ་རིས་ཀྱི་ཡུལ་ཕྱོགས་མཐའ་ཁྱབ་ཏུ་གཏམ་དུ་གྲགས་པ་ཡང་། ཀསྨི་ར་ཁ་ཆེའི་ཡུལ་ན་དངུལ་གྱི་རྒྱུ་ལས་བསྒྲུབས་པའི་བྱམས་ཆེན་ཁྲུ་བརྒྱད་ཅུ་པ་ཞིག་བཞུགས་པ། ཡུལ་དེའི་རྒྱལ་པོ་ཕྱི་རོལ་པའི་གྲུབ་པའི་མཐའ་ལ་ཞེན་པ་དང་། སྡིག་པའི་སློབ་དཔོན་གྱིས་བསྒྱུར་བའི་དབང་ལས་རྒྱུའི་རིན་པོ་ཆེ་ལ་བརྣབ་སེམས་ཀྱིས་རིན་པོ་ཆེའི་རི་བོ་ལྟ་བུའི་སྐུ་གཟུགས་དེ་སྡིག་པའི་ལས་བྱེད་དག་གིས་བཤིག་པར་ཆས་པ་ན།
གསུང་བྱོན་ཏེ། ད་སྟེ་ཞག་བདུན་དུ་གཙུག་ལག་ཁང་འདིའི་སྒོ་སྡོམས་ལ་ཞོག་ཅིག ང་ཉིད་མཚོ་ཆུང་གཅིག་གི་འགྲམ་ན་དགེ་སློང་ཞིག་གིས་འབོད་ཀྱིན་སྣང་བས་དེར་འགྲོའོ། ། ཞེས་ཐོས་པས་སྡིག་ལྟ་ཅན་རྣམས་ཀྱིས་དེ་བཞིན་དུ་བསྒྲུབས་ནས། ཞག་བརྒྱད་པའི་ཉིན་བལྟས་པས་དངུལ་གྱི་སྐུ་དེ་ཡང་སོ་སོར་ཕྱེ་མ་དགོས་པར་ཞིག་ནས་འདུག་ཅེས་ངེས་གནས་སུ་གྲགས་ཤིང་། སྐུའི་ཆ་ཤས་འདྲ་བ་ཡིན་ཟེར། སྣོད་ལུང་མ་མ་ཤེས་རབ་ཏུ་གྲགས་པ་དེ་ལ་ཤེས་ལྡན་རྣམས་སྤྱི་བོར་ལེན་པ་དང་། བྱམས་པའི་སྐུ་བཞེངས་པའི་རྒྱུར་འདྲེ་བ་ཡང་ཡོད་ལ། དུས་དེ་དང་སེམས་དཔའ་ཆེན་པོས་ཕྱོགས་འདིར་བྱམས་ཆེན་རབ་གནས་མཛད་པ་གཉིས་ལེགས་པར་འགྲིག་པ་ཡིན་ནོ། ། དེ་སྐབས་ཉིད་དུ་རྒྱ་གར་ཤར་ཕྱོགས་དམ་པར་རྒྱལ་པོའི་རིགས་སུ་འཁྲུངས་པའི་པཎྜི་ཏ་ཆེན་པོ་ནགས་ཀྱི་རིན་ཆེན་ཡང་ཕེབས།
ཨརྻ་མཻ་ཏྲིའི་ཕོ་བྲང་དང་སྐུ་ལ་ཆེད་དུ་བརྗོད་པའི་སྙན་ངག་སྤེལ་ཞིང་། པཎ་ཆེན་ཉིད་ཀྱིས་གྲུབ་ཆེན་ཤ་ཝ་ར་ལ་དངོས་སུ་གསན་པའི་བདེ་མཆོག་བཅུ་གསུམ་མའི་དཀྱིལ་འཁོར་དུ་དབང་གི་བྱ་བ་ཡང་གསན། དེ་ནུབ་རིགས་ལྡན་ཆེན་པོ་ཉིད་ལ་ཡིད་བཞིན་ནོར་བུ་དབང་གི་རྒྱལ་པོ་ཡི་དམ་གྱི་ཞལ་མདོག་ཅན་ཕྱག་ཏུ་སོན་པའི་དགེ་ལྟས་ཀྱང་བྱུང་། པཎ་ཆེན་ཉིད་ཀྱིས་རྒྱ་གར་དུ་དེ་བཞིན་གཤེགས་པའི་རིང་བསྲེལ་རྒྱལ་པོ་ཐད་ཐད་པ་བཅུ་གསུམ་གྱི་ལག་ན་ཡོད་པ་ཀུན་བསྡུས་ནས་གསོལ་བ་བཏབ་པས། དེ་ཐམས་ཅད་གཅིག་ཏུ་གྱུར་ཏེ་དེར་གནས་དོན་དྲང་པོར་གསུངས་ན་ཀུན་ཀྱང་ཡིད་མི་ཆེས་པ་ལ་གཞན་ཐབས་མ་རྙེད་དེ་ཐུགས་ཆད་དེ་བའི་ངང་ནས། སངས་རྒྱས་ཀྱི་ཡོན་ཏན་ལ་རབ་ཏུ་དད་པའི་སྒོ་ནས་གསོལ་འདེབས་དྲག་ཏུ་མཛད་པས། མནལ་ལྟས་དགེ་བ་དང་བཅས་སྔར་ལས་གཅིག་འཕེལ་གཉིས་འཕེལ་གྱི་ཚུལ་དུ་འཕེལ་བས་ཐུགས་ལྷག་པར་མགུ་རྙེད་ནས་རིང་བསྲེལ་རྣམས་རྒྱལ་པོ་སོ་སོ་ལ་གནང་། གཅིག་པུ་དེ་པཎ་ཆེན་ཉིད་ཀྱི་སྐུ་དང་མ་བྲལ་བར་ཡོད་པས། དེ་བྱམས་པའི་རྟེན་བཞུགས་སུ་ཕུལ་ན་དགོངས་ཀྱང་ཐུགས་ཀྱིས་མཐོངས་པ་ལ། མནལ་ལྟས་སུ་ངེས་པར་སྩོལ་དགོས་པའི་མཚན་མ་བརྟན་པོ་ཤར་ནས།
སླར་ལ་སྟོད་སྨན་ཁབ་ནས་གནང་སྟེ། དུང་གཡས་འཁྱིལ་ནང་དུ་བཅུག་ནས་བྱམས་པའི་སྨིན་མཚམས་ཀྱི་མཛོད་སྤུ་ན་བཞུགས་སོ། ། དུས་དེར་ངམ་རིང་ཆོས་སྡེ་ཆེན་པོའི་གདན་སར་བཞུགས་པ་མཁན་ཆེན་སེང་གེ་དཔལ་་་་་་མདོ་སྟོད་སྤེ་སྐྱ་རུ་འཁྲུངས། བས་རང་གི་བདོག་པའི་དངོས་པོ་ཐམས་ཅད་བྱམས་སྐུའི་རྒྱུར་དམིགས་པའི་སྤོང་ཐག་བཟླས་པ་ལན་གསུམ་དུ་མཛད་ཅིང་། ཅི་ནས་ཀྱང་ཁུར་བཞེས་ཆེ་བ་གནང་ཞེས་གྲགས་ལ། དེའི་གདན་སར་ཕེབས་པའི་མཁན་ཆེན་དོན་བཟང་རྒྱལ་མཚན་་་་་་འཁྲུངས་ཡུལ་མ་ངེས། པ་ལ་ཆོས་ཀྱི་རྒྱལ་པོ་ཆེན་པོས་བཀའ་ཆོས་ཀྱི་འབྲེལ་ཙམ་་་་་་དེའི་གདན་སར་མཁས་གྲུབ་སེང་གེའི་དབོན་པོ་མཁན་ཆེན་བློ་བཟང་པས།་་་་་ མངའ་རིས་སྟོད་དུ་འཁྲུངས་འདི་ལ་ཆོས་ཀྱི་རྒྱལ་པོས་དཀའ་འགྲེལ་ཞུས། དེ་རྗེས་མཁན་ཆེན་ཀུན་དགའ་པ།་་་་་ འཁྲུངས་ཡུལ་མ་ངེས།
སྔོན་ཞལ་སློབ་ཡིན་ཡང་ཕྱིས་དཀའ་འགྲེལ་མདོ་ཙམ་གསན། དེ་ནས་མཁན་ཆེན་སངས་རྒྱས་སེང་གེས་མཛད།་་་་་ འཁྲུངས་ཡུལ་འབྲོག་བུད་པ། གསན་ལ། སླར་ཡང་རྒྱལ་སྲས་གཞོན་ནུ་རྒྱལ་མཆོག་པ་དང་། ཆོས་རྒྱལ་དཀོན་མཆོག་ལེགས་པའི་དྲུང་གིས་བཟང་ལྡན་ན་བཞུགས་པའི་རྗེ་བཙུན་བྱམས་པའི་གསེར་སྐུ་དེ་ཉིད་ཀྱང་བཞེངས། བཀའ་འགྱུར་བྱང་ཚགས་མ་ཡང་ལེགས་པར་གྲུབ་རྗེས། བྱམས་ཆེན་བཞེངས་ནས་ལོ་བདུན་ལོན་པ་བྱི་བའི་ལོ་ལ་བབས་པ་ན། ཆོས་རྣམས་ཀུན་གྱི་སྙིང་པོ་ནི། ། འཇིག་རྟེན་ལས་སྣང་ལས་བཟློགས་ནས། །
སྲིད་པའི་གནས་ལ་སྐྱོ་བསྐྱེད་དེ། ། འཁོར་བའི་བདེ་ལ་ཡིད་རབ་བྱུང་། ། གང་ཡང་ཆོས་ཀྱི་རྒྱལ་པོ་དེ། ། གང་དུ་སྲིད་འདི་རབ་བསྐྱངས་ནས། ། གང་དག་བྱ་བའི་འཕྲོ་ཅན་ཡང་། ། གང་གིས་བཞག་ནས་བདེ་བར་གཤེགས། ། ལྟས་བཟང་ངོ་མཚར་བྱེ་བ་བརྒྱ། ། བལྟས་པས་མ་ཚིམས་ནམ་མཁའི་འཇའ། ། བལྟས་ཙམ་ཉིད་ན་འཇིག་ཆོས་ཅན། ། ལྟས་དེས་མི་བརྟག་རབ་ཏུ་སྐུལ། །
མིག་ཆུས་འགྲིབ་པའི་རབ་རིབ་མིག ། མཐོང་མཛེས་ཆོས་རྒྱལ་དེ་མ་མཐོང་། ། ཡིད་འབྱུང་སྐྱོ་ཤས་དུབ་པའི་ཡིད། ། དེ་ཚེ་དེ་འདུས་ཀུན་ཀྱང་དེ། ། ཞེས་སོ། ། དེར་དགོངས་དབྱིངས་ཡོངས་སུ་སྐོང་བའི་དགེ་ཚོགས་རླབས་པོ་ཆེ་སྒྲུབ་པར་མཛད་སྐབས་ལྷོ་ཕྱོགས་སུ་དུས་ལྷག་པར་གཟེངས་པའི་དབང་ལས། རིགས་ལྡན་ཆེན་པོ་ཉིད་མི་ཕེབས་ཀ་མེད་ཤར་ནས། གློ་བུར་དུ་ཕོ་བྲང་ནས་དཔལ་ལྡན་སྡིངས་ཀྱི་ན་ཁར་དབེན་ཙམ་གདན་ཕབ་ཆོས་རྒྱལ་ནམ་མཁའ་རྡོ་རྗེའི་སྐུ་ན་ཕྲ་མོ་རང་དུ་བཞུགས་པ་ལ་ཐུགས་སྣ་འཁྲིད་པའི་བཀའི་བསླབ་བྱ་ནན་ཆགས་སུ་སྩལ་རྗེས། དེ་ནུབ་རང་ཤེལ་དཀར་ཕྱོགས་སུ་ཆིབས་ཁ་བསྐྱོད་དེ། ལྷོའི་ནང་གསེབ་ཀྱི་འཁོན་དབྱུང་དང་ལེགས་སྤེལ་ཉེས་བསུབ་གནང་བས།
དུས་སྐབས་རྣལ་དུ་འཁོད་པའི་ཕན་བདེ་བསྒྲུབས་ནས་སླར་ཡང་ཕྱོགས་འདིར་ཕེབས་ཞེས་གཏམ་དུ་ཐོས་སོ། ། ཀྱེ་མ་ལས་ཉོན་བསགས་པའི་ས་བོན་དག ། ཀུན་གཞིའི་ཞིང་ལ་མི་མངོན་གབ་པའི་ཚུལ། ། རྒྱུ་རྐྱེན་ཆུ་ལུད་ནམ་ཟླའི་དུས་ཀྱི་དབང་། ། དཀར་ནག་མྱུ་གུའི་འཕེལ་བ་རིམ་གྱིས་ཐོབ། ། སྣ་ཚོགས་བྱ་བ་འདུས་པའི་ཚང་ཚིང་ནགས། ། སྲིད་པའི་བདེ་སྡུག་མེ་ཏོག་སོ་སོར་འཁྲུངས། ། རང་རང་མྱོང་ངེས་མངར་ཁ་སྔ་མའི་ལས། ། འབྲས་བུའི་འཕེལ་བ་དུ་མས་ལོ་ཐོག་སྨིན། ། སྒྱུ་ལུས་ཕུང་པོའི་གཡར་ཁྱིམ་འབྱུང་བཞིའི་མཁར། །
ཅོལ་ཆུང་རིག་པའི་གནས་བདག་ཚུགས་མེད་མ། ། འཕྲལ་མགྱོགས་སྣང་བ་ཁྲིད་པའི་ཟོལ་སྦྱོར་གྱིས། ། དལ་འབྱོར་ནོར་བུའི་ཚོང་ཉེས་དེའུ་བྱུང་། ། ཡུན་རིང་མི་གནས་འདུས་བྱས་དངོས་པོའི་གཤིས། ། རྟག་འཛིན་འཁོར་བའི་ཁོང་སྲན་ལས་ངན་ཅན། ། ངེས་འབྱུང་ཆོས་བཞིན་སྤྱོད་པའི་སྨན་མཆོག་གིས། ། སྡུག་བསྔལ་རྩད་ནས་འབྱིན་པར་བྱིན་གྱིས་རློབས། ། ཞེས་བྱ་བ་ཡང་ཆོས་ལ་བསྐུལ་བའི་བར་སྐབས་ཀྱི་ཚིགས་སུ་བཅད་པའོ། ། སླར་ཡང་རྣ་པར་ཐར་པའི་བྱིང་ཉིད་ལ་འཇུག་པར་བྱ་སྟེ། དེ་ལྟར་ཆོས་རྒྱལ་དཀོན་མཆོག་ལེགས་པ་ཡང་ཞི་བར་གཤེགས།
བདག་ཆེན་ནམ་མཁའ་རྡོ་རྗེ་བའི་དྲུང་ཡང་སྐུ་ན་ལྷག་པར་ཕྲ་བའི་དབང་ལས། སྡེ་སྲིད་ཆེན་པོའི་བྱ་བ་ལ་གང་གི་སྒོ་ནས་ཀྱང་མཛད་དཀའི་སྐབས་ཉིད་དུ་ཐུག་ཀྱང་འཇིག་རྟེན་ལས་སྣང་སྒྱུ་མའི་ཟོལ་ཙམ་དུ་གཟིགས་པའི་དབང་ཉིད་ལས་ཅི་དགའི་དབང་དུ་དགོངས་ཏེ། རང་ཉིད་ཀྱི་བགྱི་བ་ནི་ཤམྦྷ་ལའི་ཆོས་རྒྱལ་རིགས་ལྡན་དག་གི་རྗེས་སུ་འཇུག་པའི་འཆད་རྩོད་རྩོམ་པའི་སེང་གེའི་ཁྲི་ལ་གཡོ་བ་མེད་པར་དམ་པའི་ཆོས་ཀྱི་བྱ་བ་ཉིད་རྙེད་པའི་མཆོག་གྱ་ནོམ་པར་ཐུགས་སུ་ཆུད་ནས་ནམ་དུའང་ཆོས་སྨྲ་བའི་རིང་ལུགས་ལས་སྐད་ཅིག་ཀྱང་གཡེལ་བ་མེད་པར་མཛད་པའི་དབང་ལས། དུས་དེ་ཙམ་ན་མཁས་པའི་མཁས་པར་བགྲངས་སུ་རྟོགས་པའི་གཞུང་ལུགས་རབ་འབྱམས་སུ་སྨྲ་བ་ཀུན་ཀྱང་ཆོས་ལ་རྗེས་སུ་བརྟེན་པའི་མོས་དགེ་བླུན་པོའི་དད་ངོར་མ་ཡིན་པས་རྒྱུད་བརླན་ཏེ། གང་གི་ཡིད་ཆེས་ཀྱི་སྙིམ་པར་བཀའི་བདུད་རྩི་ནོས་ནས་ཐར་པ་དང་ཐམས་ཅད་མཁྱེན་པའི་སོས་སུ་ལོངས་སྤྱོད་པར་མཛད་དེ། དེ་ལྟའི་གསུང་གི་བདུད་རྩིས་ཡོངས་སུ་སྨིན་པའི་ཞལ་སློབ་རྒྱུད་འགྲེལ་ལ་གསན་པ་མཐར་ཕྱིན་ཡང་། ཇི་སྙེད་སྣང་ཡང་རགས་པ་ཙམ་གྱི་མཚན་སྨོས་ན། རྩེ་ཐང་པ་སངས་རྒྱས་ལྷུན་གྲུབ་པས་རིགས་ལྡན་ཉིད་ལས་རྒྱལ་སྲས་བྱང་ཆུབ་སེམས་དཔའི་འགྲེལ་པ་གཞུང་ཕྲན་མཐའ་དག་གི་བཀའ་ལུང་གི་གསན་པ་མཐར་ཕྱིན་ནས་དབུས་ཕྱོགས་སུ་ཕེབས་ནས། གྲ་བྱམས་པ་གླིང་དུ་རྗེ་ཡར་དབོན་པར་གྲགས་པ་པཎ་ཆེན་བསོད་ནམས་རྣམ་རྒྱལ་བའི་དྲུང་དུ། རིག་གནས་ཀྱི་བསླབ་སྦྱང་འགའ་ལ་ཐུགས་ཀྱིས་འཇུག་པ་སྦྱོང་བར་མཛད་པའི་ཚེ།
འཕྲལ་གྱི་ཞལ་འཕྲོས་ལ། དཔལ་ལྡན་རྒྱུད་དང་འགྲེལ་བའི་ཆོས་སྐད་དུ་མ་རིམ་གྱིས་རིམ་གྱིས་གླེང་པས། རྗེ་བྱམས་པ་གླིང་པ་ཆེན་པོའི་ཞལ་སྔ་ནས་ཐུགས་ལྷག་པར་དང་བ་སྟོབས་སུ་གྱུར་པའི་བཀའ་སྩལ་ལྷུག་པར་འབྱོན་པ་ཡང་། དཔལ་དུས་ཀྱི་འཁོར་ལོ་འདི་ཉིད་རྒྱུད་སྡེ་མ་ལུས་པའི་བླ་ན་བཞུགས་ཤིང་། རྡོ་རྗེའི་ཚིག་གི་མདུད་དུ་བསྡམས་པའི་རྒྱུད་མ་ལུས་པའི་གནད་དོན་འགྲོལ་ཞིང་། ཕྱི་ནང་གིས་བསྡུས་པའི་མཐའ་ཅི་དང་ཅི་མཆིས་པའི་ངེས་གནས་འདིར་མ་ཚང་བ་མེད་པས་གཅིག་ཤེས་ཀུན་གྲོལ་ཉིད་ཡིན་ཀྱང་། ཕྱོགས་རེའི་མིག་ཅན་མཐའ་དག་གིས་ཇི་ལྟར་ཡང་གཏིང་དཔོགས་པར་མི་སྤྱོད་པས་མཁས་རློམས་དག་ཀྱང་མགོ་འཐོམས་ནས། ཆོས་མ་ཡིན་པར་འཛིན་པའི་ལོག་བརྒྱ་འཇོམས་ཀྱི་སྐལ་བ་དམན་པའི་ཁུང་བུར་ངང་གིས་འཇུག་ལ། ལོ་ཙཱ་བ་ཆོས་ཀྱི་མིག་ཅན་དག་ཀྱང་དོན་ཅི་ཙམ་ལས། གནས་དོན་ལ་འབྲུ་རྗེན་པར་ངེས་པའི་སྤོབས་པ་མ་རྙེད་པས།
གྱི་ཇོའི་འགྱུར་མང་ནས། གཤོང་འགྱུར་བར་ལ་ཡང་རྣམ་གཞག་ཐད་ཐད་པའི་དབང་ལྡན་ཁོ་ནར་ཡོད་ལ། གཤོང་ལ་འགྲོ་མགོན་འཕགས་པས་ཀྱང་ལེགས་སོ་སྩལ། སྔོན་ཆད་མ་རྟོགས་ལོག་རྟོག་ཐེ་ཚོམ་གྱི་མུན་པས་བསྒྲིབས་པ་ཀུན་སེལ་བའི་དབུགས་དབྱུང་གནང་བའི་སྙན་པས་ས་སྟེང་པ་ཀུན་གྱིས་ཡིད་ཆེས་སུ་འཛིན་པར་གྱུར་ཅིང་། ཐམས་ཅད་མཁྱེན་པ་བུ་སྟོན་པས་ཀྱང་གཤོང་འགྱུར་ཉིད་འཆད་དཔེའི་མཐིལ་དུ་མཛད་ནས། འདིར་མི་བཅོས་སུ་མི་རུང་པ་སུམ་ཅུ་ཙམ་ཡོད་ཅེས་བཀའ་སྩལ་པ་ལྟར། ཀུན་མཁྱེན་ཆེན་པོ་དོལ་བུ་སངས་རྒྱས་ཀྱིས། ལོ་ཙཱ་བ་རྣམ་གཉིས་ལ་བཀའ་བསྒོས་ནས་འགྱུར་གསར་མཛད་སྐབས་སྔར་གྱི་བུ་སྟོན་གྱིས་མཆན་བུར་བཏབ་པའི་འགྱུར་བཅོས་ཀུན་ཐད་སོར་བཞག དེ་ལས་དོན་ལ་བརྟེན་པའི་དབང་གི་ངེས་པའི་མཐར་ཐུག་རྣམས་རང་སྐད་ཟུར་ཕྱིན་པར་མཛད་དེ། དོལ་མཆན་ཉིད་ཀྱིས་གཟེར་བུར་བསྡམས་ནས་གནས་དོན་རྒྱས་འགྲེལ་དེས།
ངེས་དོན་རྒྱ་མཚོ་བསྟན་པ་སྤྱི་འགྲེལ་བཀའ་བསྡུ་བཞི་པ་སོགས་ཀྱིས་གསལ་ཞིང་གསལ་བའི་ཤིང་རྟའི་སྲོལ་ཕྱེ་བ་འདི་ལས་གུད་པའི་བྱང་ཤམྦྷ་ལ་ན་ཡང་དཔལ་ལྡན་རྒྱུད་ལ་འགྲེལ་མཛད་མེད་ངེས་སྙམ་པའི་ཡིད་ཆེས་ཡོད་ཅིང་། བསྟན་པ་སྤྱིའི་སྒོ་མཐའ་དག་ལ་འཆད་རྩོམ་གྱི་ཁུར་བུ་སྟོན་ཆེ་བ་ཙམ་འདུག་ཀྱང་། དུས་འཁོར་ཉག་གཅིག་གི་ངེས་གསང་འདོམ་པའི་སྐབས། དོལ་བུའི་ཆར་མི་བསྒྲུན་ངེས་ནའང་། ཀུན་མཁྱེན་ཆེན་པོ་ཉིད་ཀྱི་མཁྱེན་རབ་ཟབ་ཅིང་གཏིང་དཔག་དཀའ་བའི་ཆ་རྣམས་སློབ་མའི་གཙོ་བོར་གྲགས་པ་ཀུན་གྱིས་ཀྱང་ཇི་བཞིན་དུ་མ་རྟོགས་པ་འདྲ། ཆོས་རྗེ་ཕྱོགས་ལས་རྣམ་གཉིས་འགྱུར་ལ་དོལ་མཆན་ལ་སྐྱོགས་ལོས་མཆན་བུ་མཛད་པ་ལ་ས་བཟང་མ་ཏིས་གཞུང་མཆན་ནང་འགལ་བའི་སྐྱོན་བཟུང་རྗེས། སླར་གཤོང་འགྱུར་ལ་མཆན་མཛད། འདི་ཤར་པ་ཡེ་ཤེས་རྒྱལ་མཚན་པ་སོགས་ཀྱིས་ཐུགས་མོས་ཀྱིས་བསྔགས་པ་རྒྱ་ཆེར་གནང་བའི་སྐྱེ་ལས་ཡར་པ་མཐའ་དག་ཡིད་བདེར་འཛིན་མོད་ཀྱང་། འདི་ལ་ཡང་མ་ཏའི་གསུང་ལྟར་གཞུང་མཆན་མི་འགྲིག་པའི་སྐྱོན་གནས་ཏེ། དེ་མིན་ན་གཤོང་འགྱུར་ལས་སླད་མ་འགྱུར་གསར་ཕྱེ་བ་ལ་དགོས་པ་ཅི་ཡང་མེད་པས་སོ། །
དེས་ན་ད་ལྟའི་ཆོས་རྒྱལ་རིགས་ལྡན་གོང་གི་གསུང་འདི་ཀུན་ནི་པདྨ་དཀར་པོ་དངོས་ཀྱི་བཀའ་སྩལ་ཉིད་དེ། ངེད་རང་གིས་ཀྱང་སྔར་དཔལ་ལྡན་རྒྱུད་དང་འགྲེལ་བའི་རྩོམ་ཅུང་ཟད་བྱས་ཡོད་པ་ཀུན་ལ་ངེས་པར་བཅོས་པ་ཡང་མང་བ་འདུག་གསུངས་ཡིག་ཆ་འགའ་རེ་ལ་གསར་བཅོས་ཀྱང་གནང་། ཡང་སྐབས་ཤིག་ཤམྦྷ་ལའི་ཚད་ཀྱི་འབེལ་གཏམ་སྐབས། འདི་ལ་གཤོང་འགྱུར་དཔང་པོར་མཛད་པ་ཆོས་རྗེ་ཕྱོགས་ལས་གསུང་བགྲོས་ཡིན་ནའང་། དུས་ཀྱི་འཁོར་ལོའི་སྐབས་འདིར་ཚད་མའི་སྐྱེས་བུ་ནི་ཤེས་རབ་རྒྱལ་མཚན་རང་ལགས་ཀྱང་གསུངས་ཤིང་། ཕྱིས་ལོ་ཆེན་བསོད་ནམས་རྒྱལ་མཚོས་དུས་ཀྱི་འཁོར་ལོའི་བློས་བསླངས་དང་། གསེར་སྐུ་ཆེན་མོ་སོགས་ཀྱི་སྙན་པ་བསྒྲགས་དུས་ཀྱང་སྦྲེ་མོའི་ཚུལ་དུ་ལོ་ཆེན་པས། མི་དུས་འཁོར་དུ་སོང་བ་ལ་ཐུགས་གཞིག་མ་ཆུད་པ་བཟོའི་དུས་འཁོར་ལ་ཐུགས་ཧ་ཅང་ལས་པ། ངེད་རང་དབུས་པ་གསེར་དངུལ་ལ་མིག་ཆུང་བའི་སྟབས་ཀས་ཡིན་ཞེས་དང་། ཡང་ཆོས་རྗེ་སྟོབས་ལྡན་པས་འཁྲུལ་སེལ་བ་དང་རྩོད་པ་ལ་བྱོན་དུས།
རྗེ་བྱམས་གླིང་ཆེན་པོའི་གསུང་ནས་འདི་དག་ལ་ཁོ་བོས་སྨྲ་བ་གཅིག་གླིང་ན་འཁྲུལ་སེལ་བའི་རྣམ་གཞག་མ་ལུས་པ་ལ་སྡུ་ཚོམས་ཅི་ཡང་མི་ཡོང་ངེས་ཀྱང་། ཆོས་རྗེ་ཡིད་བཟང་རྩེ་བའི་དྲུང་གི་དགེ་བཤེས་ནང་གི་ཆགས་སྡང་དུ་དགོངས་ཡོང་ཡང་གསུངས་ཟེར་ཞིང་། མདོར་ན་རྩེ་ཐང་བ་སངས་རྒྱས་ལྷུན་གྲུབ་པས་རིགས་ལྡན་ཆེན་པོའི་བཞེད་པ་ལྷའི་རྔ་སྒྲས་མཁས་པ་མང་པོའི་སྙན་དུ་དགྱེས་པའི་རོལ་མོ་རྒྱ་ཆེར་བསྒྲགས་སོ། ། དེ་དག་ལ་ཡང་འདི་སྐད་ཅེས། གང་གསུང་དབྱར་སྐྱེས་རྔ་ཡི་སྒྲ་དབྱངས་དག ། ཐོས་པས་རབ་དགའ་ལ་གནས་གཙུག་ཕུད་ཅན། ། དད་པའི་སྤུ་ལོང་བྱེ་བ་རབ་གཡོས་ནས། ། ངོ་མཚར་བསྔགས་པའི་འཇོ་སྒེག་རོལ་གར་བསྒྱུར། ། རབ་ཟབ་རྒྱལ་བའི་ཞལ་ཆེམས་དག་པའི་བཀའ། ། ས་བཅུའི་རྒྱལ་བའི་སྲས་པོའི་སྙན་བཞུགས་གང་། །
སྐལ་ལྡན་ཡིད་ལ་རེ་བའི་ངེས་གནས་སུ། ། སྤྲུལ་པའི་དྲང་སྲོང་ཚོགས་ལ་རྗེས་སུ་གདམས། ། དེ་ནས་གངས་རིས་བསྐོར་བའི་ཡུལ་ལྗོངས་འདིར། ། གྲུབ་པའི་སྐྱེས་བུ་བརྒྱུད་མས་ལེགས་དྲངས་ཏེ། ། ལོ་པཎ་གྱིས་གཟིགས་མཁས་ལ་གྲགས་པའི་ཆོས། ། རྩོད་པ་ཀུན་བྲལ་ཤིང་རྟའི་སྲོལ་ཆེན་ཡིན། ། གཏིང་མཐའ་མི་དཔོག་རྒྱུད་རྒྱལ་རྒྱ་མཚོའི་བྱིངས། ། བློ་ཆུང་ཁ་ཏའི་སྟོབས་ཀྱིས་མ་བརྒལ་ནས། ། རང་སྣང་གྲུབ་མཐའི་སྐད་ངན་སྒྲོག་པ་ཡི། ། ཁ་དྭངས་རྒྱལ་ལ་ཅོ་འདྲི་སྨྲ་བ་བཞིན། །
སྒྱུར་བྱེད་རིམ་པས་མ་རྟོགས་སྦས་པའི་ཆ། ། ཇི་བཞིན་གཟིགས་པའི་སྤྱན་ཡངས་གཤོང་སྟོན་དང་། ། སྟོན་པ་བཞི་ལྡན་ཚུལ་གྱིས་གསར་འགྱུར་དུ། ། བསྒྱུར་མཁས་ལོ་ཆེན་ཉི་ཟླ་ཟུང་གཉིས་ལགས། ། གཞུང་གཞན་ཤེས་རབ་འདྲེན་པའི་སྐྱོག་བཤད་ཀྱི། ། རྒྱུད་འགྲེལ་དྲི་མར་བྱེད་པའི་མཛེས་ཆོས་མཁན། ། དྲང་ངེས་སོ་སོར་འབྱེད་པའི་མཐུ་མེད་པ། ། དེ་དག་རྒྱ་མཚོའི་འགྲམ་གནས་ཡི་དྭགས་ཉིད། ། སྔར་སྦྱངས་གྲུབ་མཐའི་བག་ཆགས་བརྟས་པའི་བློས། ། སངས་རྒྱས་བྱང་ཆུབ་སེམས་དཔའི་ཐུགས་མཚོ་ལས། །
ལེགས་ཕྱུང་ཡིད་བཞིན་ནོར་བུ་རིན་ཆེན་དང་། ། འོད་ལྡན་འཆིང་བུ་མཉམ་འཛིན་བྱིས་པའི་ཚུལ། ། བཤེས་གཉེན་ངན་པའི་གདོན་གྱིས་བཏབ་པ་འགའ། ། ཕྱི་རོལ་བསྟན་བཅོས་ཙམ་དུ་འཛིན་བྱེད་མོད། ། ལྷ་མིའི་སྟོན་པའང་མུ་སྟེགས་དམན་པ་ཡིས། ། གཡོ་ཅན་དྲང་སྲོང་གཽ་ཏ་མར་སྒྲོག ། ཐོས་ཚད་བོན་གྱེར་ཕལ་པའི་སྲོག་དོར་ཏེ། ། དཔྱད་པ་གསུམ་གྱི་ལུང་རིགས་ལ་བརྟེན་ནས། ། ཆོས་དང་ཆོས་མིན་འབྱེད་ལ་མཐུ་ཐོབ་པ། ། ཤེས་རབ་སྒྲོན་མེས་བདག་རྒྱུད་གང་གྱུར་ཅིག །
རིན་པོ་ཆེ་རྡོ་རྗེ་རྒྱལ་མཚན་པས་ཀྱང་རིགས་ལྡན་ཆེན་པོ་ཉིད་ལས་རྒྱུད་འགྲེལ་གྱི་གསན་པ་མཐར་ཕྱིན་པར་གནང་ཞིང་མུས་སྲད་ཀྱི་དཔེར། དཔལ་ལྡན་རྒྱུད་ལས་བཤད་པ་ལྟར་ཆུའི་འཁྲུལ་འཁོར་གྱི་གྱེན་དུ་ཆུ་འདྲེན་པའི་སྒྱུ་མའི་རོལ་རྩེད་ཀྱང་སྟོན་པར་མཛད་ལ། པཎ་ཆེན་ཤཱཀྱ་མཆོག་ལྡན་པའི་གསུང་ལས་ཀྱང་། ཆོས་རྗེ་རྡོ་རྗེ་རྒྱལ་མཚན་པའི་མཁྱེན་ཡངས་འདིས་རིགས་ལྡན་པདྨ་དཀར་པོའི་བཤད་སྲོལ་ཉིད་ལ་ཕུ་དུར་བསྐྱངས་པ་ཡིན་ན། སྤྱི་སྒོས་ཀུན་གྱི་བསྟན་པ་ཉི་མ་ཤར་བ་འདྲ་བ་གཅིག་ཡོང་ངེས་པ་ལ། ས་སྐྱ་པ་གསར་རྙིང་གི་དབྱེ་འབྱེད་སྤན་སྤུན་འདིས་ཐུགས་བྲེལ་བ་རང་གཅིག་བྱུང་འདུག་ནང་གསུངས་ཞེས་གཏམ་དུ་ཐོས་ལ། རྗེ་དེ་གཉིས་ཀའི་ཐུགས་སྲས་མི་ཉག་ཆོས་གྲགས་དཔལ་བཟང་པོས་ཀྱང་། རིགས་ལྡན་ཆོས་ཀྱི་རྒྱལ་པོའི་ཞབས་པད་ལ་བཏུད་དེ། རྒྱུད་འགྲེལ་ལ་གསན་པ་རྒྱ་ཆེར་གནང་ཞིང་། སླད་ནས་རིན་པོ་ཆེ་རྡོ་རྗེ་རྒྱལ་མཚན་པའི་དྲུང་ལ་ཡང་རྩིས་སོགས་ལྷག་མར་གྱུར་པའི་བསླབ་སྦྱངས་ཐམས་ཅད་རྫོགས་པར་མཛད།
པཎ་ཆེན་པ་ལ་ཡང་དྲི་རྨེད་ཀྱི་སྒོ་ནས་ནན་ཏན་དུ་ཐུགས་ལ་རྗེན་པར་གྱུར་སྐབས། གཏིང་སྐྱེས་སོགས་སུ་གདུལ་བྱར་གྱུར་པའི་ཤེས་ལྡན་མང་པོ་ལ་རྒྱུད་འགྲེལ་གྱིས་འགྲོ་དོན་འཕེལ་རྒྱས་མཛད་ལ། ཕྱིས་པཎ་ཆེན་པ་དང་མཇལ་ནས་ཆོས་གཏམ་གྱི་དགྱེས་པ་ལྷུར་གནང་བའི་ཚེ་གསུང་ལ། ངེད་རང་གི་མི་ཉག་པའི་དཔལ་ལྡན་རྒྱུད་ལས་ཐོག་མར་འཇིག་རྟེན་ཁམས་ལེ་ལ་གོ་བ་མཐར་ཕྱིན་སྐྱེས། དབང་ལེ་སྒྲུབ་ལེའི་ཤར་ཆོག་ཕལ་ཆེར་ཙམ་བྱུང་འདུག་ཀྱང་། ནང་ལེ་ལ་ཡིད་གཉིས་འཕྱང་མོར་སྤྱོད་པ་དང་། ཡེ་ཤེས་ལེའུའི་གནས་དོན་གྱི་དྲི་མི་བྲོ་བ་གདའ་ཞེས་གྲེ་མོའི་ཚུལ་གྱིས་བཞེད་ཆ་གནང་ཡང་གྲགས་ལ་དེ་མཐུན་ཆོས་རྗེ་མི་ཉག་པས་དབུས་ཕྱོགས་སུ་སྒྲའི་གསན་སྦྱོང་ཆེད། ལོ་ཆེན་བསོད་ནམས་རྒྱ་མཚོའི་དྲུང་དུ་ཕེབས་ཞབས་ཏོག་ཀྱང་བསམ་ལས་འདས་པ་གནང་། ཁྱེད་ལྟ་བུའི་བཤེས་གཉེན་བསྟན་པ་ལ་གཅེས་པ་ཡིན་ཞེས་བསྔགས་པ་རྒྱ་ཆེར་བསྩལ། དེ་མཚམས་སྒྲ་རིག་སོགས་ཀྱི་ཐུགས་བཞེད་ཡོད་ཚུལ་སྙན་དུ་ཞུས་པ།
ཆོས་རྗེ་རབ་འབྱམས་པ། ད་ལྟའི་ཚེ་ཐུང་འདི་ལ་སད་སུད་ལ་ནན་ཏན་གྱིས། དལ་འབྱོར་མིང་སྟོང་གནང་བས་གང་ལ་ཡོང་། རྒྱལ་བའི་བསྟན་པ་རབ་འབྱམས་ཀྱི་ངེས་གནས་མ་ལུས་པ་གཅིག་ཏུ་བསྡུས་པའི་གླེགས་བམ་གཅིག་པུ། ས་བཅུའི་དབང་ཕྱུག་རྣམས་ཀྱི་ཞལ་ཆབ་ཀྱིས་ཡོངས་སུ་བཟུང་བ་འདི་དག་ལ་དང་བའི་དད་པས་མགོ་བཏུད་དེ་ཉལ་ནའང་ཐེག་པ་གཞན་དུ་རིང་མོར་སྦྱངས་པ་ལས་བྱང་ཆུབ་ལ་ཉེ་བ་ཁོ་ན་ཡིན་ཞེས་གསུངས་ཤིང་། པཎ་ཆེན་ནགས་ཀྱི་རིན་ཆེན་ལས་བརྒྱུད་པའི་རྣལ་འབྱོར་ཡན་ལག་དྲུག་གི་མྱོང་ཁྲིད་ཀྱང་སྤུས་གྱུར་དུ་སྩལ་ཅེས་གྲགས་ལ། དེ་སྐབས་སུ་དཔོན་སློབ་ཕན་ཚུན་རིགས་ལྡན་མཆོག་གི་དགོངས་པ་དང་། ཆོས་རྗེ་ཡིད་བཟང་རྩེ་པའི་བཞེད་པ་འཁྲུལ་སེལ་བའི་ལུགས་ལས་བརྩམས་པའི་འབྲེལ་གཏམ་ཁོར་མོར་མཛད་སྐབས། རྗེ་མི་ཉག་པས་རེ་འགའ་རིག་པའི་ང་རོ་མཐོན་པོའི་གད་རྐྱང་ཆེས་ཆེར་སྒྲོག་པར་མཛད་ལ། ལོ་ཆེན་པས་ལོགས་སུ་བཀའ་ལུང་འབྱོན་པ་ལ།
བྱང་གི་ཆོས་རྒྱལ་དེ་རིགས་ལྡན་པདྨ་དཀར་པོ་སླར་བྱོན་ཁོ་ནར་འདུག དཔལ་དུས་ཀྱི་འཁོར་ལོའི་ཕྱི་ནང་གཞན་གསུམ་ལ་ཇི་བཞིན་གཟིགས་པའི་ངེས་གསང་ཕུན་སུམ་ཚོགས་པས་ཐུགས་རྒྱུད་ཡོངས་སུ་གང་པ། རང་ཁོ་ནའི་དབང་ལས་གྲུབ་པའི་མཐའི་སྐྱོང་ཚུལ་ཡང་ཅི་ཙམ་པའི་མཁས་པར་མིང་བཞག་པ་དག་གིས་ཀྱང་ཕྱོགས་ཙམ་ཡང་བསྒྲུན་པར་མི་དཔོགས་པ་ཉིད་དུ་གནས་ཞེས་རྒྱ་ཆེར་བསྔགས་པའི་ཆེད་དུ་བརྗོད་པ་མཛད་ཅེས་ཐོས་ལ། སླར་ནས་ཆོས་རྗེ་མི་ཉག་པས་པཎ་ཆེན་རིན་པོ་ཆེའི་དྲུང་དུ་ཕེབས་སྐབས་ཀྱང་ཆོས་ཀྱི་འབྲེལ་གཏམ་གནང་དུས། ད་དུང་ཡང་གཉུག་མའི་དོན་ལ་ཐུགས་ཁ་མ་ཆོགས་པ་འདྲ་གསུང་བའི་ཞལ་ཀྱལ་གསུངས་པས། མི་ཉག་པའི་གསུང་ལས། གང་བྱས་ཀྱང་ཆོས་དབྱིངས་བདེན་གྲུབ་ལ་ངེས་པ་འདྲོངས་པ་རང་གཅིག་མི་ཡོང་པར་འདུག་ལགས་ཞུས་པས། ཡ་ཡ་འོ་ན་རང་ཟབ་ལམ་གྱི་ཐུགས་མྱོང་ཡོད་མོད་སྣང་བ་འདི་ཡང་ཅི་འདྲ་ལགས་སམ་གསུངས་པ་ལ། དེ་རྟགས་ཀྱི་འཆར་སྒོ་ཁྱད་པར་ཅན་ལ་ངེས་ཤེས་ཡང་དག་རང་འདྲོངས་པའི་དབང་གིས་ཡིན་ཞུ་བ་ལ། པཎ་ཆེན་པ་ཕྱག་སེ་གོལ་གཏོགས་གནང་ནས།
དེ་ཀ་ཆོས་ཉིད་མ་འཁྲུལ་བའི་ཚད་མ་ཡེ་ཤེས་སྣང་བའི་རང་གཟུགས་རྗེན་པ་ལགས་མོད་ཀྱང་གསུངས་ཞེས་ཞིབ་པར་ཐོས་པ་ལྟར་བྲིས་པའོ། ། པཎ་ཆེན་པ་ཉིད་ཀྱིས་ཀྱང་གློ་བོར་བཞུགས་དུས་ཞུ་ཡིག་གི་འབྲེལ་པའི་སྣེ་སྦྱོར་ཡང་ཡང་མཛད་རྗེས། ཕྱི་ལམ་བྱང་གི་ཕྱོགས་ལ་གནང་ནས་ཐོག་མ་ངམ་རིང་གི་ཆོས་གྲྭ་ཆེན་པོ་ཉིད་དུ་དབྱར་ཆོས་སྟེང་དུ་ཕེབས། མཁན་ཆེན་་་་་་བར་ཕུག་ཏུ་འཁྲུངས། སྤོ་ར་བ་འཇིགས་མེད་གྲགས་པ་བཞུགས་པ་ལ། བསྟན་པའི་བགྱི་བ་ལ་དགོངས་ནས་བསླབ་ཕྱག་སོགས་ཀྱིས་སྲི་ཞུ་ཆེ་བ་གནང་རྗེས། སྔར་མངའ་རིས་ནས་ཕུལ་བའི་སྡོམ་གསུམ་གྱི་དྲི་བ་ཡལ་མས་བརྩམས་པའི་འབྲེལ་གཏམ་ཁོ་ནས་དུས་འདའ་བ་གནང་ཞིང་། བྱེས་པའི་སློབ་གཉེར་བ་སུམ་བརྒྱ་ཙམ་གྱིས་གྲྭ་སྐོར་གྲུབ་རྗེས། ཆོས་རྒྱལ་སྤྲུལ་པའི་སྐུ་མཇལ་བ་ལ་ལྷུན་གྲུབ་སྡིངས་སུ་ཕེབས་མཇལ་ཙམ་ནས་མཁས་པ་མཁས་པའི་ནང་ན་མཛེས་པའི་ཚུལ་དུ་ཕན་ཚུན་ཐུགས་ཡེ་ཤེས་ཀྱི་འཇུག་པ་རོ་གཅིག་པ་ཉིད་དུ་གྱུར་ཅིང་། དེར་ཆོས་ཀྱི་རྒྱལ་པོས་ས་སྡེ་ལ་མུ་མཐུད་པའི་དྲི་བ་རིམ་ཅན་དུ་གནང་བ་རྣམས།
པཎ་ཆེན་པས་དཔྱིས་ཕྱིན་པའི་ཟབ་བཤད་ཕུལ་བས་དགྱེས་པ་རབ་ཀྱི་མཐར་སོན་ཅིང་། པཎ་ཆེན་པ་ཉིད་ཀྱིས་ཀྱང་དུས་ཀྱི་འཁོར་ལོའི་རྣམ་གཞག་ཆེ་རགས་མ་ལུས་པ་ལ་སྔར་ནས་ཐུགས་ཐེ་ཚོམ་མཆིས་པ་རེ་རེ་ནས་དྲི་མལ་ཞུས་པས། གཅིག་ལའང་ཆགས་ཐོགས་མ་མཆིས་པའི་བཀའ་སྩལ། རྗེས་སུ་བཟུང་བས་རྒྱུད་འགྲེལ་དབུ་ཞབས་ལ་ཐུགས་སྐྱེད་མུ་འབྲེལ་བའི་དགོངས་དབྱིངས་ཀྱི་རེ་བ་ཡིད་བཞིན་དུ་འབྱོར་བར་གྱུར་ཏེ། པཎ་ཆེན་པའི་གསུང་ལས། ངེད་རང་བྱིས་པའི་དུས་རྗེ་དོན་ཡོད་དཔལ་བའི་ཕྱག་ཕྱི་བྱས། མཁན་ཆེན་པདྨ་བཟང་པོ་པ་མཇལ་བ་ལ་ཕྱིན་པའི་ཇ་གྲལ་ལ། མཁན་ཆེན་པའི་གསུང་ནས། སློབ་དཔོན་པ། བྱམས་ཆོས་བར་པ་གསུམ་གྱི་དགོངས་པ་གང་དུ་གནས་གསུང་གིན་ཡོད་གསུངས་པ་ལ།
རྗེ་དོན་ཡོད་དཔལ་པས་ངེད་སེམས་ཙམ་དུ་གནས་ཞུ་ཡིན་ཡོད་ལགས་གསུངས་པ་ལ། དེའི་རྒྱུ་མཚན་གང་ཡིན་གསུངས་པས། སེམས་ལས་གཞན་མིན་པ་ནི་བློས་རིག་ནས། ཞེས་གཞུང་གི་ལུང་འདྲེན་མཛད་ཀྱིན་འདུག་པ་ལ། འོ་ན་དེའི་མཇུག་རང་ན་ཀ བློ་དང་ལྡན་པས་གཉིས་ཀ་མེད་རིག་ནས། ། སོགས་ཤར་ཏེ་གསུངས་ནས། འདི་རྣམས་ཅི་ལགས། ངེད་ཅག་ནི་དུས་དང་རྣམ་པ་ཐམས་ཅད་དུ་བྱམས་ཆོས་ཀྱི་དགོངས་དོན་དབུ་མ་ཆེན་པོའི་ཤིང་རྟ་རྨ་མེད་པ་ཉིད་དུ་འགྲེལ་བ་ཡིན་གསུངས་ཤིང་། ངེད་ལ་གཟིགས་ནས།
དབོན་ཆུང་ཤེས་རབ་འདུག་པ། འདི་འདྲའི་སྐོར་ལ་གཞིག་པ་ཆུག་ཅིག ཅེས་ཇའི་གསོལ་རས་ཀྱང་གནང་བ་དེ་དུས་མན་ནས་ངེས་དོན་ལ་གཞིག་འབྲེལ་ཆུད་པ་ཡིན་གྱང་གྲུབ་མཐའི་གཞུང་ཤིང་དུ་སྒྲིལ་བའི་བསྟན་བཅོས་སུ་ཞིབ་རྒྱས་རང་འཁོད་པ་མེད། ཐན་ཐུན་ངག་ནས་སྨྲས་པ་ཙམ་ཡིན། སླར་ནས་རིགས་ལྡན་ཆེན་པོའི་བཀའི་བསྒོ་བ་ཐོབ་ཕྱིར་རྩལ་འདོན་དུ་བསྐྱངས་པ་ཡིན་ནོ། ། ཞེས་ཡང་ཡང་འདུས་པའི་དབུས་སུ་བཀའ་སྩོལ་བར་གྲགས་ཤིང་། པཎ་ཆེན་རིན་པོ་ཆེ་ཉིད་ཀྱི་མངའ་རིས་སུ་མ་ཕེབས་གོང་གི་ཐུགས་རྩོམ་དང་། དེའི་མན་གྱི་ཐུགས་རྩོམ་རྣམས་ཤེས་རབ་ཀྱི་མིག་གིས་བལྟས་ན་སོ་སོར་ངེས་པ་འདྲོངས་པ་ཡོད་ལ། དེ་དུས་དུས་བཞི་ཅིག་ཅར་བ་དང་རིམ་གྱིས་པའི་སྐབས་ཆོས་ཀྱི་རྒྱལ་པོ་ཉིད་ཀྱིས་ན་བཟའ་བེར་གྱི་ཕུ་ཐུང་བརྫེས་ཏེ། ཐལ་འགྱུར་འཕེན་ལན་ཡང་མཛད་ལ།
པཎ་ཆེན་པའི་གསུང་གིས་ཀྱང་གཟིགས་པའི་དྲི་མེད་ཀྱི་ཆོས་སྤྱན་དག་པས་རིགས་པའི་ཚེར་མ་ཙམ་ལའང་རྟོག་གེ་ལ་ཡུན་རིང་དུ་སྦྱངས་པས་རྔོ་མི་ཐོགས་པའི་དངོས་སྟོབས་ཀྱི་རིགས་པ་ཡང་མཁྱེན་པའི་ཡུལ་དུ་གསལ་ལེར་འདུག་གསུངས་སྐད་ཅིང་། སླད་ནས་དད་པ་གསུམ་གོང་ནས་གོང་དུ་འཕར་བའི་ཤུགས་ཀྱིས་སྡོམ་པ་ཆེ་ཆུང་གི་དཀྱིལ་འཁོར་དུ་དབང་བསྐུར་བའི་བཀའ་དྲིན་ཡང་མནོད་ནས་མཆོག་གི་རྡོ་རྗེ་སློབ་དཔོན་ཆེན་པོའི་ཡུལ་དུ་བསྐུར་བར་མཛད་དེ། ཆེད་དུ་བརྗོད་པའི་བསྟོད་པ་ཡང་ཕུལ། ཞུ་མཆེད་ཀུན་ལའང་བཅོམ་སྐྱུང་བའི་ཞེ་ས་བླ་ན་མཆིས་པས་ཡོངས་སུ་བསྔགས་པར་གནང་ངོ་། ། དེ་དག་ལ་ཡང་འདི་ལྟར། བཀའ་སྩལ་བདུད་རྩིའི་བསིལ་མངར་རོ་བརྒྱ་པས། ། བློ་གྲོས་དབང་པོ་རྒྱས་པའི་རྐང་དྲུག་པ། ། ལེགས་པར་གླུ་དབྱངས་སྒྲོག་པའི་དར་དིར་དག ། འཛམ་གླིང་འཛིན་མའི་ལྗོངས་སུ་ཁྱབ་པར་རྒྱུ། ། རྡོ་རྗེ་ཐེག་པའི་ཟབ་དོན་འབྱེད་པ་ལ། །
རབ་སྦྱངས་བློ་ལྡན་རྒྱལ་སྲིད་སྐྱོང་བ་བཞིན། ། ཉིན་མཚན་གཡེལ་བ་མེད་པར་བརྩོན་པའི་མཐུས། ། ཞིབ་མོར་དཔྱོད་པའི་མངའ་དབང་མཆོག་ཏུ་གྱུར། ། རྒྱུད་རྒྱལ་ལས་བཤད་ངོ་མཚར་རིག་པའི་སྒོ། ། ཆུ་རྒྱུན་གྱེན་དུ་འདྲེན་པའི་མིག་འཕྲུལ་གྱིས། ། ཤེས་ལྡན་ཡིད་ཆེས་དགའ་བསྐྱེད་མཛད་པའི་འཕྲུལ། ། ཡ་མཚན་སྒྱུ་མའི་ཏིང་འཛིན་རྗེས་སུ་བརྟན། ། ཆོས་སྨྲའི་ཁྱུ་མཆོག་ཉིད་དུ་རབ་གྲགས་གང་། ། དཔལ་མགོན་མི་དབང་ཆེ་ལ་རབ་བཏུད་དེ། ། བཀའ་དྲིན་བཟང་པོས་འཚོ་བའི་ལེགས་བཤད་ཀྱིས། །
གཟུར་གནས་མཁས་པའི་སྙིང་ལ་མགྲོན་དུ་སྦྱིན། ། རིག་གནས་གདོང་ལྔའི་ང་རོའི་གད་རྒྱངས་ཅན། ། མཁྱེན་ཡངས་རལ་པའི་ཁུར་ཚོན་གཡུར་ཟ་བ། ། བསྟན་འཛིན་རི་དྭགས་སྐྱོང་བའི་རྒྱལ་པོ་རྩེར། ། ཁྱོད་ཞབས་འདེབས་པའི་ངལ་བ་ལྷུར་ལེན་ཏེ། ། མཁས་པ་མཁས་པས་ལེགས་བཀུར་བ། ། བླུན་པོའི་བླུན་ངོར་གཅམ་བུའི་ཟོལ། ། ཕྱོགས་ལྷག་ཕྱོགས་བཅུའི་བསྔགས་པའི་ཡུལ། ། རང་ཡུལ་རང་གི་དཔོན་ཙམ་འཛིན། ། འདབ་རྒྱས་ཟེ་འབྲུར་སོན་པའི་བཅུད། །
རིང་འོངས་རྐང་དྲུང་ལྡན་པས་མྱོང་། ། ཉ་སྦལ་པདྨོའི་དྲུང་གནས་པའི། ། ཡུན་དུ་འཁོད་ཀྱང་ག་ལ་མྱོང་། ། གང་གི་ཡོན་ཏན་མ་ཡི་དྲིས། ། ཕྱོགས་མཐའི་ཁྱོན་ཡང་མ་ལུས་ཁྱབ། ། ཞབས་བསྟེན་དྲི་བཟང་གིས་སྦགས་པ། ། ས་འདིར་བསྣམས་བྱའི་དཔེར་འཛིན་འགའ། ། ཞེས་སོ། ། རང་སྲིད་ཀྱི་ཁྱོན་འདིར་ཞལ་སློབ་གཙོ་བོར་གྱུར་པ་བདག་ཉིད་ཆེན་པོ་སློབ་དཔོན་དཔལ་ལྡན་ཆོས་སྐྱོང་མི་འཕྲོག་པའི་མཁྱེན་རབ་ཅན། རང་རིགས་ཀྱི་ཐིག་ལེ་འཆང་བ་ཉིད་ཀྱིས་དབུ་མཛད་པའི་མཁན་སློབ་ཆེ་རགས་བླ་མ་སོ་སོ་བ་དག་དང་།
དཔལ་ཇོ་མོ་ནང་གདན་ས་འཛིན་པ་འཇམ་དབྱངས་ནམ་མཁའ་ཆོས་སྐྱོང་ཞེས་མཚན་དུ་གྲགས་པ་ཆོས་ཀྱི་རྒྱལ་པོ་ཉིད་ལ་མི་བྱེད་པའི་ཐུགས་ཅན་དེས་མཚོན་པའི་ཕྱོགས་ཀྱི་བླ་མ་ཆེ་དགུ་ཡོད་དོ། ། བྱམས་པ་གསེར་མཆོག་འོད་དཔལ་ལ་སོགས་པ། རིགས་ལྡན་ཆོས་ཀྱི་རྗེ་བོ་ཉིད་ལ་སངས་རྒྱས་དངོས་སུ་མཐོང་བའི་མོས་ལྡན་རི་ཁྲོད་པ་བགྲང་ལས་འདས་པ་དག་དང་། ཚན་སྣ་བ་བསམ་གཏན་རྒྱ་མཚོ་སོགས་ཉམས་རྟོགས་མཐར་ཕྱིན་པའི་རྣལ་འབྱོར་པ་དཔག་མེད་བསྐྲུན་ཅིང་། དབང་རྒྱུད་ཀྱི་སྲོལ་འཛིན་ནི་སྨོན་ལམ་དག་པའི་ལེགས་བྱས་ཀྱི་དབང་ལས། ཤངས་སྟོན་ཀུན་དགའ་དཔལ་ལྡན་ལས་པཎ་ཆེན་ནམ་མཁའ་དཔལ་བཟང་གིས་ནོས་ཏེ། དེ་ཉིད་ཀྱིས་རྗེས་སུ་བཟུང་བའི་ལོ་པཎ་མཆེད་གཉིས་ལས་འཕེལ་རྒྱས་སུ་གྱུར་པ་འདི་ཉིད་ཡིན་ཞིང་། དེ་ལས་གཞན་མོ་རྩིས་དང་སྨན་དཔྱད་དག་གི་སྲོལ་སྐྱོང་བའི་ཞལ་སློབ་ཡང་སློབ་ཉིད་སློབ་ཡོངས་སུ་རྒྱས་པས་ས་སྟེང་ཁྱབ་པར་གྱུར་ཏོ། ། རང་རིགས་ཐིགས་འཕྲེང་དཀར་བའི་འོད་འཛིན་གང་། ། མཁྱེན་ཡངས་ཕུལ་བྱུང་གྲུབ་ཆེན་བི་རུ་པ། །
གང་གི་ཞལ་སློབ་ཉིད་ཀྱང་དེ་དེ་ལ། ། བློ་གྲོས་མཁའ་འདྲའི་བསྔགས་པ་རྒྱ་ཆེར་གནས། ། ཐུབ་བསྟན་ཤར་རིའི་རྩེར་འཁོད་བསྟན་འཛིན་གྱི། ། མཁྱེན་བརྩེའི་ཉི་ཟླ་དུ་མའི་ཅོད་པན་རྩེར། ། ཁྱོད་ཞབས་བཀྲ་ཤིས་རྟགས་ཀྱིས་རོལ་མཛད་ཅིང་། ། རང་རང་རིགས་ཀྱི་དབང་པོ་མཆོག་ཏུ་བཀུར། ། གཞན་ཡང་གྲུབ་པའི་རྗེས་ཞུགས་རྣལ་འབྱོར་དབང་། ། ཉམས་མྱོང་རྟོགས་པའི་དབང་བསྒྱུར་མཐའ་ཡས་དང་། ། མོས་དགེའི་བསོད་ནམས་དཔལ་འཛིན་བཀའ་འབངས་ནི། ། སྐལ་ལྡན་བྱེ་བའི་རྒྱུ་སྐར་བགྲང་ཡས་བསྐྲུན། །
ཐེག་པའི་མཐར་ཐུག་དུས་ཀྱི་འཁོར་ལོ་ནས། ། སྨན་དཔྱད་མོ་རྩིས་བར་གྱི་རིག་གནས་ལ། ། གདུལ་བྱ་རང་རང་བསམ་པ་བཞིན་དྲངས་ཏེ། ། ཀུན་ཀྱང་མཁས་དང་གྲུབ་པའི་ས་ལ་བཞག ། མཐའ་ཡས་ཤེས་བྱའི་ཡུལ་ལ་རྗེས་དཔོག་པའི། ། ཐམས་ཅད་གཟིགས་ཁྱེད་ཚད་མའི་སྐྱེས་བུ་སྟེ། ། སྙིགས་དུས་མཁྱེན་པའི་གཏེར་ཆེན་འཇམ་པའི་དཔལ། ། སྐལ་བཟང་འདྲེན་པར་བསམ་བཞིན་བྱོན་པ་ཉིད། ། གང་གང་ཡོངས་ལ་སྦྱངས་པའི་ཚུལ་བསྟན་ནས། ། དེ་དེར་བློ་བཟང་རྗེས་སུ་རབ་དྲངས་ཏེ། །
ཡང་ཡང་འཆད་མཁས་གསུང་གི་ཕན་བདེ་ཡི། ། ཕྱོགས་ཕྱོགས་འདུས་པའི་དགའ་སྟོན་རྒྱ་ཆེར་སྤེལ། ། ཞེས་དེ་ལྟར་འཆད་པའི་ཚུལ་ལས་ཆེད་དུ་བརྗོད་མཐར་སླད་ནས་ཀྱང་རྩོད་པའི་ཁྱུ་མཆོག་གི་མཛད་པ་ཡང་། དངོས་སུ་མཇལ་བའི་སྐྱེས་བུ་ཀུན་ལ་དུས་འཁོར་མོར་བསྟན་པའི་གཞུང་ལམ་ལས་འོངས་པའི་དམ་པའི་ཆོས་ཀྱི་འབྲེལ་གཏམ་གྱིས་ཉིན་མཚན་འདའ་བ་གནང་ཞིང་། དེ་ཉིད་ཀྱི་ཚུལ་གྱི་གང་བླ་མར་གྱུར་པར་ཞུ་བོར་འོས་པ་དང་། ཕྱོགས་ཀྱི་བསྟན་འཛིན་མཁྱེན་གསོལ་ཐོབ་པ་དང་། བློ་གསལ་ཡིད་གཞུང་སྤྲིངས་བར་འོས་པ་དག་ལ་དུས་རྒྱུན་མི་འཆད་དུ། བཀའ་དང་བསྟན་བཅོས་རབ་འབྱམས་མདོ་དང་སྔགས་ཀྱིས་བསྡུས་པ་མ་ལུས་ཤིང་ལུས་པ་མ་མཆིས་པ་དག་དང་། དེ་ལས་གཞན་རྒྱལ་བའི་བཀའི་གྲངས་སུ་གཏོགས་པ་དང་། བསྟན་བཅོས་ཀྱི་ཆར་གཏོགས་པ་ཕྲ་མོ་ཙམ་ལའང་ཁུངས་དང་འབྲེལ་མ་འབྲེལ་བཀའ་འགྱུར་བསྟན་འགྱུར་སྒྲིག་པོ་ཚད་ལྡན་དག་གི་སྤྱན་རས་ཀྱིས་གཟིགས་མ་གཟིགས།
ཕྱི་མོའི་སྟབས་ཀྱིས་དབུས་གཙང་ཕན་ཚུན་དུ་འཕེལ་ཆེ་ཆུང་རེ་རེ་ནས་གང་ལའང་དཀའ་ཚེགས་ལ་མི་ལྟོས་པར་དག་ངེས་མ་ཚང་བ་ཁ་སྐོང་བ། མ་དག་པ་རྣམས་ཀྱང་ངོས་འཛིན་ཕུར་ཚུགས་རྒྱུ་མཚན་དང་བཅས་པ་གནང་ཞིང་། གསང་སྔགས་ནང་གི་འཁྲུལ་འཁོར་ཞི་རྒྱས་དབང་དྲག་གི་ལས་སོ་སོ་བ་ལ་ཡང་གསང་སྔགས་སྔ་འགྱུར་དང་ཕྱི་འགྱུར་ཕན་ཚུན་ནང་གསེས་ཐ་དད་གནས་པ་དག་ཀྱང་། རེ་རེ་ནས་དེ་དང་དེའི་གནས་ལ་བྱང་ཆུབ་དག་ལ་དྲི་རྨད་ཀྱིས་ནན་ཏན་མཛད་ནས་ངེས་གསལ་མ་འདྲེས་པ་ཕྱེ། དེ་ལས་གཞན་ཕྱི་རོལ་པའི་དབྱངས་འཆར་སོགས་ཀྱི་འཁོར་ལོ་རྣམས་ཀྱང་ཕྱི་ནང་མ་འདྲེས་པའི་ངོས་འཛིན་མཛད་པ་གནང་ཞིང་། གསུང་རབ་ལས་བརྩམས་པའི་ཆེ་རགས་ཀྱི་དགག་བསྒྲུབ་ཡི་གེར་འགོད་པ་གནང་བའི་གཞུང་ལུགས་ཆེ་བ་དང་དྲིས་ལན་གཉིས་པོ་སོ་སོའི་མཚན་ནི་རྩོམ་པའི་སྐབས་སུ་འབྱུང་ལ།

མདོར་ན་རྒྱལ་བའི་བཀའ་མདོ་རྒྱུད་ནས་བརྩམས་ཏེ་སྨན་དཔྱད་ལ། སྨན་གྱི་དྲི་རོ་ནུས་པ་སྐྱེས་ཡུལ་གྱི་དབང་ལས་བཟང་ངན་མིང་འདོགས་སོ་སོ་སྐད་ཐ་དད་པའི་བསྒྱུར་པའི་གནས་ཕྲ་མོ་ཚུན་གྱི་བར་དང་། རིག་གནས་གཞན་ལའང་དེ་བཞིན་དུ་ཞིབ་ཆ་གནང་ནས་དག་མ་དག་སོ་སོར་འབྱེད་པའི་འཕྲུལ་བསྐྱེད་པར་མཛད་དོ། ། གང་དག་འདི་ན་རང་ཆགས་གྲུབ་མཐའི་བློས། ། གཞན་དག་ལ་དམོད་བཤུང་བ་ལྷུར་ལེན་པ། ། ཆོས་སྤོང་རྩོད་པར་རློམ་པའི་སྡིག་ལྟ་ཡིས། ། ཕན་བདེ་དགེ་བའི་རྩ་བ་དྲུང་ནས་ཕྱུང་། ། འཕགས་ཡུལ་ནས་དྲངས་གངས་ཅན་ལྗོངས་བྱོན་པའི། ། རྒྱལ་བའི་བཀའ་དང་དེ་ཡི་དགོངས་འགྲེལ་གཞུང་། ། ཇི་སྙེད་ཇི་བཞིན་སྤྱན་གྱིས་ཉེར་དགོངས་ནས། ། ཆོས་དང་ཆོས་མིན་འབྱེད་ལ་སྙེམ་བྲལ་གྱུར། །
ཚད་ལྡན་ཤིང་རྟ་ཆེ་གཞུང་མཐའ་དག་གི ། རང་རང་དགོས་པ་དེ་དེ་བཞིན་བསྐྱངས་ནས། ། དྲང་ངེས་མ་ཕྱེད་གཟུ་ལུམ་སྨྲ་བའི་ངག ། ལྡིབ་པོ་གང་དག་ཆོས་ལས་བཅོས་པར་བསྟན། ། ཀྱེ་མ་ཡིད་ངོའི་ལེགས་ལེགས་ཉི་ཚེ་ལ། ། ཟོམ་པོར་དཔྱད་པའི་ཁུངས་མེད་གྲུབ་མཐའི་ཚིག ། ལྦུ་བ་སྡོམ་པའི་སྙིང་པོ་ལྟར་དགོངས་ནས། ། གཟུགས་བརྙན་ཙམ་གྱི་བསྟན་པར་རྗེས་སུ་བསྒྲགས། ། དོན་ལ་སྟོན་པའི་ངེས་གསང་རིག་པའི་མདའ། ། མཁས་རློམ་དྲེགས་པའི་སྙིང་ལ་རབ་བསྣུན་ཚེ། །
དྲང་དོན་ཡིད་ཀྱི་བརྟན་པ་ཀུན་ཉམས་ནས། ། མི་སྨྲའི་ངང་དུ་བརྒྱལ་ཏེ་གུམ་པ་ལགས། ། བཀའ་ཡིག་འབྲུག་སྒྲའི་ཕོ་ཉའི་རྔ་སྒྲ་ཡིས། ། གཟུར་གནས་ཆར་འབོད་བྱིའུ་རབ་ཚིམ་ཏེ། ། བསྔགས་འོས་སྐྱེས་བུ་བསྟོད་པའི་སྙན་པའི་སྒྲ། ། ཅ་ཅོའི་རང་སྒྲ་ཡུན་དུ་སྒྲོག་པར་མཛད། ། དུ་ཏ་་་་་་ཡོ་ག་བློ་གསལ་རྩོད་པའི་ཁྱུ་མཆོག་དེས། ། འཁྲུགས་སེལ་འཁྲུལ་བའི་ལམ་དུ་རྗེས་བསྟན་ནས། ། པད་དཀར་ཞལ་ལུང་མིང་ཅན་མིང་ཙམ་གྱིས། ། བརྗོད་ངོར་ཤེས་་་་་་རྟོགས་ལྡན་པས།
ལྡན་ཡོངས་ལ་གསལ་བར་བྱས། ། ཞེས་རྩོད་པའི་ཚུལ་ལས་ཆེད་དུ་བརྗོད་པའི་རབ་ཏུ་བསྔགས་པའི་ཚིགས་སུ་བཅད་པ་སྤེལ་པའི་སྐབས་སོ། ། ད་ནི་རྣམ་ཐར་གྱི་གཙོ་བོ་ལྟ་བུར་གྱུར་པ་དེ་ལྟར་འཆད་པ་དང་རྩོད་པའི་གོ་རིམ་ཉིད་ཀྱིས་ཡང་ཡང་བྱི་དོར་མཛད་པའི་ཐུགས་མཚོ་སྣང་བརྙན་ཡི་གེར་འཕོས་པའི་རྩོམ་པ་ནོར་བུའི་ཕྲེང་བ་སྤེལ་བའི་ཚུལ་ཡང་། སྤྱི་དང་ཁྱད་པར་ཞར་བྱུང་དུ་མཛད་པ་ལས། ཐོག་མར་བསྟན་པ་སྤྱིའི་གནས་ལས་བསྒྲགས་པར་མཛད་པ་ཡང་། དེ་བཞིན་གཤེགས་པའི་གདུང་རབས་བདེ་བར་གཤེགས་པའི་བླ་ན་མེད་པའི་ཡེ་ཤེས་ལ་མཉམ་རྗེས་གཉིས་ཀྱི་སྒོ་ནས་བསྟོད་པ་ངེས་དོན་གསལ་བ། ཆོ་འཕྲུལ་ཆེན་པོ་ལས་བརྩམས་ཏེ་དེ་བཞིན་གཤེགས་པ་ལ་བསྟོད་པའི་རབ་བྱེད། གསུང་དབྱངས་ཡན་ལག་དྲུག་ཅུའི་སྒོ་ནས་བསྟོད་པ། དེ་བཞིན་གཤེགས་པའི་མཚན་རེ་རེ་ཡང་ཕ་རོལ་ཏུ་ཕྱིན་པ་དྲུག་དང་སྦྱར་བ། ཐུབ་པའི་སྐྱེས་རབས་བསྟོད་པ།
སངས་རྒྱས་སུམ་ཅུ་སོ་ལྔའི་བསྟོད་པ་ཨུཏྤ་ལའི་ཕྲེང་བ། སངས་རྒྱས་སུམ་ཅུ་སོ་ལྔའི་སྐུ་མདོག་དང་ཕྱག་མཚན་གྱི་བརྗེད་བྱང་། བྱང་ཆུབ་ལྟུང་བཤགས་འདོན་པའི་ཚུལ། དེ་ཉིད་འདོན་པའི་མན་ངག་ཐར་ལམ་གསལ་བྱེད། འཕགས་པའི་གནས་བརྟན་བཅུ་དྲུག་གི་བསྟོད་པ། འཕགས་པ་ཞལ་བཅུ་གཅིག་པའི་བསྟོད་པ་པདྨ་དཀར་པོའི་ཕྲེང་བ། འཇམ་དབྱངས་དཀར་པོའི་སྒྲུབ་ཐབས། ཛེ་ཏ་རི་ལུགས་ཀྱི་ཚེ་དཔག་མེད་ཀྱི་སྒྲུབ་དཀྱིལ། མདོ་སྡེ་ལྟ་བའི་མན་ངག མདོ་སྡེའི་བརྗེད་བྱང་ལ་ཉེ་བར་མཁོ་བའི་ལུང་བཏུས་ལུང་གི་སྙེ་མ།
ཡང་མདོ་སྡེའི་བརྗེད་བྱང་ལ་ཉེ་བར་མཁོ་བའི་ལུང་གི་ཕྲེང་བ། འཕགས་པ་བདེན་པ་ཆེན་པོའི་ལེའུའི་དོན་གཙོ་བོ་ཆེ་ཆེ་རྣམས་བཏུས་པ། སངས་རྒྱས་ས་བཅུ་པ་ཞེས་བྱ་བའི་ཐེག་པ་ཆེན་པོའི་མདོའི་སྙིང་པོ་བཏུས་པ། གཟུངས་བསྡུས་ཀྱི་བརྗེད་བྱང་། འདུལ་བ་ལུང་གི་བརྗེད་བྱང་། རྒྱལ་པོ་ནོར་བཟང་གི་རྟོགས་བརྗོད། རྟོགས་བརྗོད་བཅུ་པ། ཆོས་ཀྱི་རྣམ་གྲངས་ངན་སོང་སྒོ་འགེགས། གསུང་རབ་ཟབ་བརྒྱའི་སྙིང་པོ་བདུད་རྩི་ཐིགས་པ། དབུ་མ་རྩ་བ་ཤེས་རབ་ཀྱི་ཊིཀྐ་མཛེས་པར་བྱེད་པའི་རྒྱན།
ཆོས་དབྱིངས་བསྟོད་པའི་འགྲེལ་པ་དྲི་མེད་སྣང་བ། རྣམ་བཤད་རིག་པའི་སྙིང་པོ་བསྡུས་པ་བདུད་རྩིའི་ཐིགས་པ། སྡོམ་གསུམ་གསལ་བའི་མེ་ལོང་། གནས་གསུམ་སོགས་ཀྱི་བཤད་པ། མཚན་ཉིད་རིགས་ཀྱི་བསྟན་བཅོས། སྔགས་ཀྱི་རིགས་ཀྱི་བསྟན་བཅོས། གསང་སྙིང་རྒྱུད་རྣམ་དག་ཏུ་བསྒྲུབས་པ། ཉེ་བར་མཁོ་བ་འགའ་ཞིག་བསྡུས་པ། དགྱེས་པ་རྡོ་རྗེ་རྫོགས་རིམ་ལམ་དུས། ས་སྐྱ་འཁོན་ཀྱི་གདུང་རབས་རྣམས་སོ། །
གཉིས་པ་ཁྱད་པར་དུ་སྔོན་དཔྱད་མཁས་པའི་མཁས་པར་གྲགས་པ་དག་གིས་ཀྱང་ཇི་བཞིན་དཔག་པར་མ་ནུས་པའི་དཔལ་དུས་ཀྱི་འཁོར་ལོ་ལ་ནན་ཏན་གྱིས་ཐུགས་རྩོམ་རྒྱ་ཆེར་གནང་བ་ཡང་། དཔལ་ལྡན་རྒྱུད་འགྲེལ་གྱི་ཐོག་མའི་ལེའུ་གཉིས་ཀྱི་དོན་འགྲེལ་གྱི་དབང་དུ་མཛད་ནས། རྩིས་ཀྱི་བསྟན་བཅོས་བྱིས་པ་བདེ་བླག་ཏུ་འཇུག་པ། གྲུབ་པའི་མཐའི་རྩིས་ལུགས་ཆེན་མོ་ཤིན་ཏུ་གསལ་བར་བྱེད་པ་ཡིད་བཞིན་ནོར་བུའི་ཕྲེང་བ། གཟའ་འཛིན་བརྟག་པའི་དཀའ་བའི་གནས་ཤིན་ཏུ་རྒྱས་པར་བཤད་པ། ཡུལ་དྲུག་དུས་སྦྱོར་སོ་སོའི་རྒྱུ་མཚན། རྩིས་ཀྱི་བསྟན་བཅོས་དྲི་མ་མེད་པའི་ནོར་བུ། རྩིས་གཞི་བདུད་རྩིའི་ཆུ་རྒྱུན། བྱེད་རྩིས་འགའ་ཞིག བསྐལ་པའི་སྒྲ་གཅན་རེའུ་མིག
རྒྱུད་ཀྱི་དགོངས་པ་གསལ་བར་བྱེད་པའི་འབྲས་རྩིས་སྣ་ཚོགས་ཀྱི་བཤད་པ། རྩིས་ཀྱི་དཔེ་གཏེར་རིན་ཆེན་ཕྲེང་བ། གཟའ་ལྔ་མྱུར་གཏེར་སྒྲུབ་ཐབས། དྲག་གཟའ་གསུམ་གྱི་མྱུར་གཏེར་རེའུ་མིག ལྔ་བསྡུས་དག་པ་གཅིག་ཐོག་གི་རེའུ་མིག གཟའ་སྟོང་འཇུག་རྩི་ཚུལ་ལེགས་བཤད་དྲི་མེད། རྣམ་པར་དག་པའི་ལྔ་བསྡུས། སྟོང་འཇུག་འཁོར་ལོའི་ལོ་གྲངས་སྒྲུབ་ཚུལ་རེའུ་མིག་དང་བཅས་པ། བསྐལ་ཆེན་གྱི་ཚད་ཀྱི་དོན་རྩིས། བོད་ཀྱི་དུས་སྦྱོར་རྣམ་དག
ཉི་ཟླ་གཟའ་འཛིན་བརྟག་པའི་ཐབས། རྩིས་གཞི་རིན་པོ་ཆེའི་གཏེར་མཛོད། འཁྲུལ་མེད་སྨེ་བའི་ངོས་འཛིན། གྲངས་ཀྱི་གནས་གཞན་དང་བསྐལ་པའི་ལོ་གྲངས་ཀྱི་རྩིས། བསྐལ་པའི་ལི་ཐོ་ཐུན་མོང་མ་ཡིན་པ་བསྐལ་པའི་ཆ་ཤས་རེའུ་མིག་དང་བཅས་པ། གཟའ་འཛིན་བརྟག་དཀའ་བའི་གནས་ཤིན་ཏུ་རྒྱས་བཤད་དང་བཅས་བ། ཉི་ཟླ་གཟའ་འཛིན་གྱི་ཡིག་ཆུང་དང་ཉི་སྐར་འཆར་ཚུལ་གྱི་དུས་མཚམས་ངོས་འཛིན། དག་པ་གཅིག་ཐོག་གི་རེའུ་མིག་སྒྲུབ་ཚུལ་དང་ཉིན་རྩིས་བྱ་ཚུལ། རྩིས་གཞི་རིན་པོ་ཆེའི་ཕྲེང་བ། རྩིས་ཀྱི་བསྟན་བཅོས་ཡང་དག་མཁས་པ་དགའ་བྱེད།
གོ་ལའི་སྐབས་ཀྱི་རྒྱ་ཆེར་འགྲེལ་པ། དུས་སྦྱོར་གྱི་འབྲས་རྩིས་འགའ་ཞིག དུས་རྣམས་གསལ་བར་བྱེད་པའི་རྩིས་ཀྱི་བགྱི་བ་དུས་གསལ། བསྐལ་པའི་རྒྱུ་བ་ཆེན་པོ་སོགས་ཀྱི་རེའུ་མིག གོ་ལ་ཟུང་བདུན་སོགས་ཀྱི་ཤོག་ཁྲ ལས་ཆེན་བཅུ་གཉིས་ཀྱི་འཁོར་ལོ། ལས་ཚོགས་སྣ་ཚོགས་ཀྱི་ཁྱད་པར་རྣམ་འབྱེད། དབྱངས་དང་གསལ་བྱེད་ཀྱི་དགྲ་གྲོགས་རྩི་བ། ལས་སྣ་ཚོགས་ཀྱི་ཐུན་མོང་མ་ཡིན་པའི་ཁྱད་པར་རྣམ་འབྱེད། བྱིས་པ་གསོ་ཐབས། ཤམྦྷ་ལའི་ཚད།
མཁས་གྲུབ་ཆོས་རྗེའི་འཇིག་རྟེན་ཁམས་ལེ་དང་། ནང་ལེའི་ཊིཀྐ་རྩོད་ལན་རྣམས་སོ། ། གཉིས་པ་དབང་ལེ་དང་སྒྲུབ་ལེའི་དོན་འགྲེལ་གྱི་དབང་དུ་མཛད་ནས་དབང་ཆོག་བདེ་བ་ཆེན་པོའི་ཆུ་རྒྱུན། བདག་ཉིད་འཇུག་ཅིང་དབང་བསྐུར་བ་བདུད་རྩིའི་ཆུ་རྒྱུན། ཡང་བདག་འཇུག་གཅིག སྔགས་ཀྱི་བསླབ་བྱ་ནོར་བུའི་ཕྲེང་བ། རྩ་ལྟུང་བཅུ་བཞིའི་བཤད་པ། རྒྱུད་འགྲེལ་ལས་གསུངས་པའི་དཀྱིལ་འཁོར་གྱི་དབྱེ་བ། སྐུ་གསུང་ཐུགས་ཡོངས་སུ་རྫོགས་པའི་སྒྲུབ་ཐབས་ཤིན་ཏུ་རྒྱས་པ་དངོས་གྲུབ་བསམ་འཕེལ། དེ་ཉིད་ཀྱི་དཀའ་འགྲེལ་ལུང་རིགས་རྒྱ་མཚོ།
སྒྲུབ་ཐབས་དངོས་གྲུབ་གཏེར་མཛོད། དེའི་དོན་འགྲེལ་བདུད་རྩིའི་ཐིགས་པ། སྒྲུབ་ཐབས་ཡིད་བཞིན་ནོར་བུ། ཡོངས་རྫོགས་བསྡུས་པའི་སྒྲུབ་ཐབས། དེ་ཁོ་ན་ཉིད་ཀྱི་སྙིང་པོ། ཐུགས་དཀྱིལ་སྒྲུབ་ཐབས། ལྷ་བཅུ་བདུན་མའི་སྒྲུབ་ཐབས། ལྷ་བཅུ་གསུམ་མའི་སྒྲུབ་ཐབས། ལྷ་དགུ་མའི་སྒྲུབ་ཐབས། ལྷན་སྐྱེས་སྒྲུབ་ཐབས།
ཡང་སྒྲུབ་ཐབས་ཤིན་ཏུ་བསྡུས་པ་རང་གཅིག དུས་ཀྱི་འཁོར་ལོ་ཐོད་པ་ཅན་གྱི་སྒྲུབ་ཐབས། དུས་ཀྱི་འཁོར་ལོ་རྡོ་རྗེ་འཇིགས་བྱེད་ཀྱི་མངོན་པར་རྟོགས་པ་ཡིད་བཞིན་ནོར་བུ། སྒྲུབ་ཐབས་དེ་ཉིད་ཀྱི་དཀའ་གནས་འགྲེལ་བྱེད། སྲུང་འཁོར་སྦས་དོན་གསལ་བ། འཁོར་ལོ་སྡོམ་ཆེན་གྱི་ལྷ་ཚོགས་བསྟོད་བསྐུལ། དྲག་པོའི་འཕྲིན་ལས་མདོར་བསྡུས། སྲུང་པའི་འཁོར་ལོ་གསལ་འདེབས། སྲུང་འཁོར་གྱི་ལྷ་གསལ་འདེབས་རྒྱས་པ། འཁོར་ལོ་གསུམ་གྱི་སྡོམ་པའི་སྒྲུབ་ཐབས་ཆ་གཉིས།
གསང་པ་འདུས་པ་ལྷ་དགུ་མའི་སྒྲུབ་ཐབས། འདུས་པ་ལྷ་བཅུ་གསུམ་མའི་སྒྲུབ་ཐབས། འདུས་པ་ལྷ་ཉི་ཤུ་རྩ་ལྔའི་སྒྲུབ་ཐབས། འདུས་པ་ལྷ་སུམ་ཅུ་རྩ་གཉིས་མའི་སྒྲུབ་ཐབས། འདུས་པ་ལྷ་སུམ་ཅུ་རྩ་བཞི་མའི་སྒྲུབ་ཐབས། སྒྱུ་དྲ་ལྷ་བཞི་ཅུ་རྩ་གསུམ་མའི་སྒྲུབ་ཐབས། སྒྱུ་དྲ་ལྷ་བཞི་བཅུ་རྩ་ལྔ་མའི་སྒྲུབ་ཐབས། སྒྱུ་དྲ་ལྷ་བཞི་བཅུ་རྩ་དགུ་མའི་སྒྲུབ་ཐབས། མཁའ་ལྡིང་རྒྱལ་པོའི་སྒྲུབ་ཐབས། ཀླུའི་རྒྱལ་པོའི་སྒྲུབ་ཐབས།
སྐྱེ་དགུའི་མེ་ཏོག་རྣམ་པར་འཕེལ་བ། ཆར་འབེབས་ལས་ཚོགས་དྲི་མེད། རྣལ་འབྱོར་མ་སོ་དྲུག་གི་མཆོད་ཆོག རབ་གནས་བཀྲ་ཤིས་དཔལ་འབར། གཤིན་ཆོག་ངན་སོང་རྒྱུན་གཅོད། ལས་བཅུའི་སྦྱིན་སྲེག་གི་ཐིག་རྩ། ཞི་བ་ལས་ཐམས་ཅད་པའི་སྦྱིན་སྲེག་གི་ཆོ་ག རྒྱས་པ་ལས་ཐམས་ཅད་པའི་སྦྱིན་སྲེག་གི་ཆོ་ག ཞི་རྒྱས་ལས་སོ་སོའི་སྦྱིན་སྲེག་གི་ཆོ་ག དབང་དུ་བྱེད་པའི་སྦྱིན་སྲེག་གི་ཆོ་ག
དགུག་པར་བྱེད་པའི་སྦྱིན་སྲེག་གི་ཆོ་ག བསད་པའི་སྦྱིན་སྲེག་གི་ཆོ་ག བསྐྲད་པའི་སྦྱིན་སྲེག་གི་ཆོ་ག རྨོངས་པར་བྱེད་པའི་སྦྱིན་སྲེག་གི་ཆོ་ག རེངས་པར་བྱེད་པའི་སྦྱིན་སྲེག་གི་ཆོ་ག་སྟེ་ཕྱི་མ་འདི་རྣམས་ལ་མཚན་བྱང་རྡོ་རྗེ་འབར་བའི་མེ་འོད་ཁོ་ནར་ཡོད། ཡོངས་རྫོགས་ཀྱི་སྔགས་ཕྲེང་རྣམས་སོ། ། གསུམ་པ་ཡེ་ཤེས་ལེའུའི་ཡང་དོན་འགྲེལ་དུ་ལུས་དཀྱིལ་སྒོམ་ཚུལ། རྫོགས་རིམ་ལམ་དུས། ཟབ་ལམ་སྔོན་འགྲོའི་ཁྲིད་རིམ་ཐོག་མར་དགེ་བ། བར་དུ་དགེ་བ།
ཐ་མར་དགེ་བ་རྣམས་ཀྱི་ཁྲིད་ཡིག སྦྱོར་དྲུག་སྲས་དོན་མར་གྲགས་པ། འོད་གསལ་གསང་དོན་རབ་གསལ། སྒོམ་ཆོས་ངེས་དོན་སྙིང་པོ། བླ་མ་བརྩོན་རྒྱལ་བའི་བསྟོད་པ། གསོལ་འདེབས་ལམ་རིམ། རང་སེམས་ཡོངས་སུ་འདུལ་བའི་ཆོས། ལམ་རིམ་ངེས་དོན་གསལ་བར་བྱེད་པ་འོད་ཟེར་བརྒྱ་པ་རྣམས་སོ། ། དེ་ལྟར་ལེའུ་སོ་སོའི་གནས་དོན་དཀའ་བའི་ཆ་ཤས་ཞིབ་རྒྱས་སུ་བཀྲོལ་ནས་སྤྱིར་སྡོམ་ལ། རྒྱུད་ལ་འཇུག་པའི་བརྡ་ཆད་ཀྱི་ཚོམ་ཤེས་བྱ་གསལ་བ།
རྒྱུད་འགྲེལ་རགས་པའི་བརྗེད་བྱང་། མདོར་བསྡུས་དང་པོའི་རྣམ་བཤད། ངེས་དོན་བདུད་རྩིའི་ཉིང་ཁུ། དཀའ་འགྲེལ་རྡོ་རྗེའི་ཚིག་གི་མདུད་འགྲོལ། རྒྱུད་འགྲེལ་ཀྱི་བརྗེད་བྱང་ཞིབ་མོ་སྟེ། ནང་དོན་རིག་གནས་ཐུན་མོང་མ་ཡིན་པའི་ཚོགས་གསུངས་ནས། གསུམ་པ་ཐུན་མོང་བའི་ཞར་བྱུང་དུ་སྤེལ་ལེགས་ཀྱི་བཀའ་སྩལ་ཡང་། སྒྲ་རིག་ལ་ཀ་ལཱ་པའི་མདོ་རྒྱན། བཟོ་རིག་པའི་གནས་ལ། དེ་བཞིན་གཤེགས་པའི་སྐུ་གཟུགས་ཀྱི་ཕྱག་མཚན་ཚད་བསྟན་པའི་གནས་ཚད།
སྙན་ངག་གཏམ་རྒྱུད་དུ་གླེང་བ་གངྒཱའི་ཆུ་རྒྱུན། དཀོན་མཆོག་ལེགས་པ་མྱ་ངན་བསལ་བའི་རབ་བྱེད་རྩ་འགྲེལ། འཕྲིན་དུ་མངགས་པའི་སྙན་ཚིག་གི་ཕྲེང་མཛེས། རྗེ་བཙུན་ཐམས་ཅད་མཁྱེན་པ་ཕྱོགས་ལས་རྣམ་རྒྱལ་ལ་ཡི་གེའི་མ་མོ་ལ་སྤེལ་བ་སོགས་རྣམ་གྲངས་བདུན་ཙམ་དང་། དབུས་གོང་མ་ཆེན་མོ། སྤྱན་སྔ་རིན་པོ་ཆེ། མཁན་ཆེན་བསོད་ནམས་བཟང་པོ། སྟག་ལུང་ངག་དབང་གྲགས་པ། སློབ་དཔོན་དགེ་སྡིངས་པ་ཆེན་པོ། གྲུབ་ཆེན་ཀུན་་་་་་ཞུ་ཡིག་ཏུ་བྱོན་པའི་བླ་མའི་རྣལ་འབྱོར་གྱི་དཀའ་འགྲེལ་ཡང་གསན།
བློ། ལོ་ཆེན་བསོད་ནམས་རྒྱ་མཚོ་ལ་སྙན་ངག་ཏུ་གནང་བའི་བཀའ་ཤོག་དག་དང་། མཁས་གྲུབ་ཆོས་རྗེ་ལ་རྩོད་ལན་སྔ་ཕྱིར་སྤྲིངས་པ་གསུམ། ཆོས་རྗེ་གཞོན་དཔལ་པ་ལ་དྲི་བ་གནང་བ་དང་། དྲི་བ་ཞུས་པའི་སྐོར་རྣམ་གྲངས་དྲུག་ཙམ། གཞན་པཎ་ཆེན་ཤཱཀྱ་མཆོག་ལྡན། རིན་པོ་ཆེ་རྡོ་རྗེ་རྒྱལ་མཚན་པ། བཀའ་བཅུ་པ་ཤེས་རབ་དཔལ། ཤངས་པ་ངག་དབང་པ་སོགས་ཀྱིས་དྲི་བ་ཕུལ་བའི་ལན་དང་། ཆོས་རྗེ་དགེ་འདུན་གྲུབ་པ་ལ་དྲི་བ་འགའ་ཞིག་གནང་བ།
ནོར་བུ་གླིང་གི་ལྷ་ཆེན་དཀར་ཆག་རྣམས་ལ་སྙན་ངག་གི་ཚོམ་བུས་སྤྲས་པ་རྣམས་སྡེབ་ལེགས་ཀྱི་སྦྱོར་བས་བཅིངས་པར་མཛད་ནས། ཚིག་རྒྱན་དང་མིང་གི་མངོན་བརྗོད་སྟོན་པའི་མཚོན་དཔེར་གནང་བ་དག་དང་། གསོ་བ་རིག་པ་ལ། ཡན་ལག་བརྒྱད་པ་ཐམས་ཅད་ཀྱི་སྙིང་པོ་བཏུས་པ་ཡིད་བཞིན་ནོར་བུ་རིན་པོ་ཆེ་ཞེས་བྱ་བའི་བསྟན་བཅོས་ལེའུ་ཉི་ཤུ་ཐམ་པ་ཡོད་པ་ཞིག་དང་། རྩ་བའི་རྒྱུད་ཀྱི་བཤད་པ་རྒྱུད་དོན་གསལ་བྱེད་སྒྲོན་མ། བཤད་རྒྱུད་ཀྱི་ཊིཀྐ་ཆུང་དང་། ཡང་བཤད་རྒྱུད་ཀྱི་རྒྱ་ཆེར་འགྲེལ་པ་བདུད་རྩིའི་ཆུ་རྒྱུན། ཕྱི་མ་རྒྱུད་ཀྱི་དཀའ་འགྲེལ་དགོས་འདོད་འབྱུང་བ། ཡོངས་གཏད་ཀྱི་འགྲེལ་པ་ཚིག་དོན་རྣམ་པར་གསལ་བ། སྨན་གཞུང་རིན་ཆེན་སྒྲོམ་བུ།
རྩོམ་ཆུང་བ་རྒྱུད་བཞིའི་བཀའ་ཕྲེང་མུན་སེལ། འཚོ་བྱེད་རྣམས་ལ་སྙིང་བརྩེ་བའི་འཕྲུལ་གྱི་ཡིག་ཆུང་། སེང་གེ་རྩེའི་འཚོ་བྱེད་ཀྱིས་དྲི་བ་ཞུས་པའི་ལན་དུ་གསུངས་པ་རྣམས་ཡིན་ལ། དེ་བཞིན་དུ་ལེགས་ཉེས་ཀྱི་བརྡ་གསལ་བར་སྟོན་པའི་མོ་རྩིས་སྐོར་ལ་འཁྲུལ་མེད་སྨེ་བའི་ངོས་འཛིན། གབ་ཚེ་ལ་མ་ལྟོས་པའི་ས་རིས་ལ་བརྟེན་ནས་ནག་རྩིས་གཏན་ལ་འབེབས་ཚུལ། མདུན་རྫོང་ཆེན་མོ་བཞིའི་ཆ་གསལ་བའི་མེ་ལོང་། དགྲ་ཆའི་མན་ངག་རྩེས་དུས་རྣམས་མཛད་དོ། ། སྨྲ་མཁས་འཇམ་དབྱངས་གསུང་གི་སྒྲ་དབྱངས་ནི། ། དོན་གཉེར་དྲི་ཟའི་བུ་མོའི་རྒྱུད་མང་ལས། ། ཉེར་དྲངས་བློ་ལྡན་རྣ་བའི་ལམ་ཞུགས་པས། །
དད་གུས་ཡིད་ཀྱི་འདབ་སྟོང་རྣམ་པར་གཡོས། ། སྒྲ་ཚད་རིག་གནས་ཀུན་མཁྱེན་གྲུབ་དབང་པོ། ། ཇི་བཞིན་གཟིགས་པའི་ཡེ་ཤེས་སྤྱན་ཡངས་པས། ། སྤྱི་དང་ཁྱད་པར་ཞར་བྱུང་ཚུལ་གསུམ་བགྱིས། ། ས་འདིར་བཀའ་ཡི་ཆོས་ཆར་འབེབས་པར་མཛད། ། དམ་ཆོས་རྫོགས་ལྡན་ཆུ་འཛིན་འཁྲིགས་པའི་དཔུང་། ། ཟབ་རྒྱས་འབྲུག་སྒྲའི་ལེགས་བཤད་སྒྲོག་པའི་རྔ། ། ཐར་འདོད་ཞིང་པའི་སྙིང་ལ་འབབ་པའི་སྨན། ། གསུང་རབ་སྤོས་ཆུའི་ཆབ་ཀྱི་བསིལ་བ་ཐོབ། ། མི་ཤེས་མྱ་ངམ་ཐང་ལ་ཡུན་རིང་དུ། །
ཐོས་སོགས་བསྒྲུབ་ཕྱིར་འཁྱམས་པའི་མགྲོན་པོ་དག ། ཡིད་ཆེས་བསྣགས་པའི་ཁྱེད་གསུང་སྐོམ་པའི་གཉེན། ། བདུད་རྩིའི་བཏུང་བས་ལུས་དབང་ཚིམ་པ་རྙེད། ། ཐོས་པའི་མིག་ཅན་དྲེགས་པའི་ཉམས་ཅན་གྱིས། ། མཐོང་ཚེ་རབ་སྐྲག་བསམ་མཐར་ཡིད་སྤྱོད་དང་། ། ཡང་ཡང་བལྟས་པས་སྙིང་ནས་མགུ་བའི་སེམས། ། སྔོན་མེད་སྤོབས་པའི་དགེ་མཚན་ཐོབ་པ་ལགས། ། གསུང་རབ་ཡོངས་ལ་མི་འཇིགས་སྤོབས་པའི་ཚོགས། ། གང་གིས་བརྙེས་ནས་རབ་བརྩེའི་བདག་ཉིད་ལས། ། ཡི་གེའི་གཟུགས་ཀྱིས་ཕན་བདེའི་ལམ་སྟོན་པ། །
མཁས་པའི་དེད་དཔོན་ཆེ་ལ་ཕྱག་བགྱིའོ། ། དེ་བཞིན་དུ་མཁས་པའི་བྱ་བ་རྣམ་པ་གསུམ་གྱིས་རྒྱལ་བའི་བསྟན་པ་རིན་པོ་ཆེ་ཡོངས་སུ་སྐྱོང་བར་མཛད་ཅིང་། དེ་དག་གི་བྱིན་རླབས་དང་། རིགས་ལྡན་ཆེན་པོ་ཉིད་ཀྱི་ཐུགས་རྗེའི་མཐུས། གདུང་བརྒྱུད་ཀྱི་འཕེལ་བ་ཡང་རིམ་གྱིས་རྙེད། མངའ་ཐང་གི་དཔལ་ཡང་བྱམས་པའི་སྟོབས་ཀྱིས་བསྐྱངས་པའི་ཁྱོན་ལྟར་གྱུར། ཆོས་རྒྱལ་མེས་དབོན་ཀུན་ཀྱང་བཀྲ་ཤིས་པའི་དཔལ་གྱིས་རབ་ཏུ་བརྗིད་པའི་དགེ་མཚན་བཟང་པོའི་ཉི་འོད་རྒྱས་པར་གྱུར་ཏོ། ། འདིར་ཡང་སྔགས་ཀྱི་བསྡུས་དོན་གྱི་སྔ་འགྲེལ་དུ་བྲེལ་རྒྱུ་ཚིགས་སུ་བཅད་དེ་སྨྲས་པ་ནི། རིགས་ལྡན་རིགས་ཀྱི་ཐུ་བོ་པ། ། ནམ་མཁའི་ནོར་བུ་ནམ་མཁའི་རྗེ། །
རྡོ་རྗེ་ལྟར་བརྟན་རྡོ་རྗེའི་དྲུང་། ཤར་པ་མོ།་་་་་། དཔལ་མོ་མཛེས་ལྡན་དཔའ་མོ་བྱོན། ། ཉིག་ཞོན་འཆར་ཀའི་འོད་རིས་ཀྱིས། ། མངའ་འབངས་གླིང་བཞིའི་མུན་བསལ་ཞིང་། ། མཛངས་དྲུག་པད་ཚལ་རབ་ཕྱེ་བས། ། རྣམ་གསུམ་རིགས་ཀྱི་ལྷ་སྲས་་་་་་ནམ་མཁའ་ལེགས་པ། བསོད་ནམས་བཟང་པོ། ཀུན་དགའ་ལེགས་པའོ། ། འཁྲུངས། །
ཞེས་སོ། ། སྐབས་དེར་དཔལ་དུས་ཀྱི་འཁོར་ལོའི་གསེར་སྐུ་ཆེན་མོའི་རྟེན་བཞེངས་ཀྱང་མཐར་ཕྱིན་ཏེ། ཆོས་རྒྱལ་ནམ་མཁའ་ལེགས་པ་དགུང་ལོ་བཅུ། སྐུ་གཞོན་པ་གཉིས་བརྒྱད་དྲུག་གི་དགུང་གྲངས་སུ་ཕེབས་ཚེ་མུས་གླིང་དགའ་ནས་རྗེ་སེམས་དཔའ་ཆེན་པོ་དཀོན་མཆོག་རྒྱལ་མཚན་སྤྱན་དྲངས་ནས། དཔལ་ཀྱཻ་རྡོ་རྗེ་ལ་བརྟེན་པའི་རབ་ཏུ་གནས་པའི་མངའ་གསོལ་ཕུན་སུམ་ཚོགས་པ་མཛད་ཅིང་། སྐུ་མཆེད་བར་བ་བསྟན་པའི་སྒོར་འཇུག་པར་མཛད་ནས་མཚན་ཡང་བསོད་ནམས་རྒྱལ་མཚན་ཞེས་གསོལ་ཞིང་། རྗེ་སེམས་དཔའ་ཆེན་པོས་ཆོས་སྡེ་ཆེན་པོར་ཡང་བློ་སྦྱོང་དང་གསུང་ངག་གིས་གཙོས་པའི་ཆོས་འཁོར་རྒྱ་ཆེན་པོ་བསྐོར། དེ་དུས་ཆེན་པོ་བས་བཀའ་ཆོས་ཀྱི་འབྲེལ་པ་ལེགས་པར་གསན་ཅིང་། ཀྱཻ་རྡོ་རྗེའི་དབང་བསྐུར་རས་བྲིས་ལ་བརྟེན་པ་གཅིག་གསན་སྐབས། རྗེ་མུས་ཆེན་གྱིས་ཀྱཻ་རྡོར་བརྩེགས་གདན་གྱི་དཀྱིལ་འཁོར་མདུན་བསྐྱེད་བསྒྲུབ་པ་མཛད་ཚར་རྗེས།
ཆོས་རྒྱལ་ཆེན་པོའི་བཀའ་ལུང་ཕེབས་ནས་ངེད་ལ་ཆོས་རྗེ་དཔལ་ལྡན་བླ་མ་དང་ཐེག་ཆེན་པའི་བཞེད་པ་ལྟར་ཀྱེ་རྡོར་བཀྲམ་གདན་དགོས་གསུངས་ནས། སླར་ཡང་དཀྱིལ་ཐང་བརྗེས་ནས་མདུན་བསྐྱེད་བསྐྱར་བསྒྲུབ་མཛད་པ་ལ་དབང་བསྐུར་བཞེས་ཞེས་ཀྱང་གྲགས་ལ། ཆོས་རྗེ་ཨ་ནནྡ྄་པ་ལ་ཡང་མནལ་ལྟས་སོགས་རྩུབ་སྐབས། ཆོས་སྐྱོང་གི་རྗེས་གནང་གསན་པར་གྲགས་ཤིང་། གཞན་བཀའ་འབྲེལ་ཡོད་ཙམ་གནང་བ་ཆོས་རྗེ་བསམ་པ། ཆོས་རྗེ་མཆོག་བཟང་པ། བླ་མ་དཔལ་ལྡན་པ། ཆོས་རྗེ་ནམ་མཁའ་པ། ཆོས་རྗེ་གྲགས་པ་བ། བླ་མ་བཟང་ཕུག་པ།
ལྷོ་པ་ཇོ་བོ་པ། བླ་མ་འོད་འཕྲོ་བ། བླ་མ་དཔལ་ཚུལ་བ། ཆོས་རྗེ་ཉི་མ་པ། གྲུབ་ཆེན་ཐང་སྟོང་རྒྱལ་པོ་རྣམས་སོ། ། སླད་ནས་ཀྱང་རྒྱ་གར་ནས་ལྷགས་པའི་པཎྜི་ཏ་ལོ་ཀ་ཏ་ར་དང་། མངའ་རིས་ནས་མར་ལམ་སྔར་བརྗོད་པ་ལྟར་པཎ་ཆེན་པ་སྡེ་སྣོད་འཛིན་པ་ཞབས་འབྲིང་གི་ཚོགས་དང་བཅས་པ། དབུས་ནས་འཁྲུལ་ཁང་ལོ་ཙ་བ་སོགས་ལོ་པཎ་མཁས་པ་ཇི་སྙེད་ཀྱི་སྤྱན་སྔར་བརྡར་ཏེ་ཆོས་ཀྱི་དགའ་སྟོན་རྒྱ་ཆེར་སྤེལ་ཏེ་ཡིད་རབ་ཏུ་མགུ་བའི་གནས་ཀྱི་ཏིང་ངེ་འཛིན་ཐོབ་པ་ཤ་སྟག་ཏུ་གྱུར་ཏོ། ། དེ་ཙམ་ནས་བརྩམས་ཏེ་རིགས་ལྡན་ས་ཆེན་སྐྱོང་བའི་དཔལ་དམ་པ་ཉིད་ཀྱང་། རང་སྲིད་ཕན་བདེའི་གཟི་འོད་རྒྱས་པའི་དབུས་སུ་ཅི་བདེའི་སྐུ་ཉམས་བརྟས་པའི་འཚོ་སྐྱོང་དང་།
སྒྲུབ་མཆོད་གཏོར་ཟློག་སོགས་ཀྱི་ཆོ་གའི་རྒྱབ་བསྙེན་དུ་བཞུགས་པ་ཙམ་གནང་ཞིང་། མོས་ལྡན་གསེར་མཆོག་འོད་དཔལ་བས་རིན་པོ་ཆེ་གསེར་གྱི་མཎྜལ་བཀོད་ནས་ཞུས་པའི་ཚེ། ལམ་ཐམས་ཅད་སྐད་ཅིག་ཙམ་གྱིས་རྫོགས་པར་བྱེད་པ་རྫོགས་རིམ་གྱི་ལམ་དུས་གནང་ཞིང་། གཞན་ཡང་སྐལ་བཟང་དམ་ཚིག་ཅན་འགའ་ལ་ཡང་དག་པའི་བདུད་རྩི་ཟབ་དགུས་བསྐྱངས། མནལ་ལམ་སོགས་ཀྱི་མཚན་མས་བསྐུལ་ནས་ཞལ་ངོ་རྣམ་པ་ལ་ཡང་སྡོམ་པ་ཆེན་པོའི་དབང་ཡང་སྩལ། དྲུང་ཇོ་སྐྱབས་པའི་གཞི་འཛིན་ལ་གདོན་དྲག་པོ་ལོངས་སྤྱོད་པའི་ཡུལ་དུ་བཟུང་བ་ལ་ཕུར་བཏབ་ཀྱི་གེགས་འདུལ་གནང་བས། ཡུལ་དེའི་དཔྲལ་བར་རྒྱུན་གྱི་ཕྱག་ཕུར་ངོས་ཤིན་ཏུ་གཏམས་པའི་རྣམ་ཆའི་ཟུག་ངུར་སྤྱོད་པ་དང་ལྷན་ཅིག་སྨྲེང་བཞིན་དུ་ཕྱིས་མི་ཡོང་བ་ཁས་བླངས་ནས་བསྐྲད་པའི་གནས་སུ་མཛད་པ་ལ་སོགས་ཏེ་བྱིན་རླབས་ཀྱི་མཚན་མ་བསམ་གྱིས་མི་ཁྱབ་པ་དང་། མེ་ཡོས་ལ་མནལ་ལམ་མི་སྐྲུན་པའི་ཐུགས་ཀྱི་འཇུག་པ་ཤར་བ་ལ། སྐུ་རིམ་ཐུགས་དམ་ཏིང་ངེ་འཛིན་ཁ་བསྒྱུར་ཅི་གནང་ང་ཇེ་རྩུབ་ཏུ་གྱུར་ཚེ། དུས་ཀྱི་འཁོར་ལོ་རྡོ་རྗེ་འཇིགས་བྱེད་ཀྱི་གསེར་སྐུ་ཕྱག་ཏུ་ཕེབས་པས་ཀྱང་རྟེན་འབྲེལ་གྱི་སྒོ་འགྲིག་ཅིང་།
དེ་ཉིད་ཀྱི་སྒྲུབ་ཐབས་ཐུགས་རྩོམ་གནང་བས་བར་གཅོད་ཀྱི་གཡུལ་ལས་ཡོངས་སུ་རྒྱལ་བའི་དངོས་གྲུབ་བརྙེས་སོ། ། མདོར་ན་རིགས་ལྡན་གྲུབ་པའི་དབང་ཕྱུག་ཆེན་པོ་འདི་ཉིད་ལ་མནལ་ལམ་འོད་གསལ་གྱི་ངང་དུ་ངོ་མཚར་བའི་དགེ་མཚན་རྩོལ་མེད་དུ་འཆར་ཞིང་། དེ་ཉིད་ཀྱི་ཕྱི་ནང་རྟེན་འབྲེལ་མ་ལུས་པ་ཡོངས་སུ་འགྲིག་པ་ཉིད་དུ་སྣང་སྟེ། མནལ་ལམ་དུ་རྗེ་བཙུན་མི་ལ་རས་ཆེན་གྱི་མགུར་སྔོན་ཆད་མ་གསན་པའི་ཚིག་འབྲུ་དང་དབྱངས་སྙན་པར་བསྒྲགས་པ་ན་སྔོན་མེད་ཀྱི་ལེགས་པར་བཤད་པའི་སྤོབས་པ་ཁོང་བརྡོལ་བའི་ལེགས་བཤད་འཕེལ་ཅེས་གསུངས་ཤིང་། ཡང་རྗེ་ས་སྐྱ་བ་ཆེན་པོས་མཛད་པའི་གསང་སྔགས་ཀྱི་གཞུང་སྔོན་གཟིགས་ཡུལ་དུ་མ་ཕེབས་པའི་ཚིག་དོན་བཟང་པོ་དང་ལྡན་པ་ཞིག་གཟིགས་པས། དང་བའི་དད་པ་ལྷག་པར་གཡོས་མཐར་དབུ་གཙུག་ཏུ་རྗེ་ས་ཆེན་བསྒོམས་ནས་དུང་ཤུགས་ཀྱིས་གསོལ་བཏབ་གནང་བས། ས་སྐྱ་པའི་དགོངས་པའི་གནད་ཟབ་མོ་སེམས་ལ་ཤར་གསུངས་ལ། ཡང་མནལ་ལམ་ལ་རི་བོ་ཤིན་ཏུ་མཐོ་བའི་རྩེ་ན་ཐོགས་མེད་སྐུ་མཆེད་བཞུགས་ཤིང་། རི་དེའི་གཡས་ཕྱོགས་ཀྱི་སྒང་གཅིག་ན་དར་དཀར་གྱི་ཡོལ་སྐོར་ཤིན་ཏུ་སྲབ་པའི་སྟེང་ན་ས་སྐྱ་པའི་རྗེ་བཙུན་སྐུ་གོང་མ་རྣམས་བཞུགས་པའི་གཟིགས་སྣང་ཡང་བྱུང་ཞེས་ཐོས་ལ། དེ་ལས་གཞན་མནལ་ལམ་དུ་མཁས་པ་དག་དང་བདེ་གཤེགས་སྙིང་པོའི་གནད་ལ་འབྲེལ་གཏམ་གནང་བའི་རྩོད་པ་ལས་རྒྱལ་བའི་མཚན་མ་བརྙེས་ཤིང་།
མདོ་སྔགས་ཀྱི་རིགས་ཀྱི་བསྟན་བཅོས་གཉིས་སུ་གྲུབ་པའི་མཐའི་གནད་དོན་གཏིང་ཚུགས་སུ་འགོད་པར་མཛད་ལ་མཉམ་རྗེས་དབྱེར་མེད་དུ་དགོངས་པས། སྔར་ཕོ་བྲང་དུ་གནམ་ལྕགས་འབར་བའི་མཚོན་གྱིས་ཀྱང་ཅུང་ཟད་བརྫི་བར་མ་ནུས་ཤིང་བྲིས་ཐང་གི་སྦྱིན་བདག་གི་ཚུལ་དུ་བྲིས་པའི་སྐུ་གཟུགས་ལ་ཡང་གནོད་འཚེ་གཏན་ནས་མེད་པས་དིང་སང་ཡང་མཐོང་བའི་ཡུལ་དུ་ཡོད་ལ། སྲུང་མའི་དབང་པོ་དྲུག་ཅུ་དང་ཁྱད་པར་རྡོ་རྗེ་གཏུམ་མོ་དྲག་པོ་ལས་ཆེན་གྱིས་ལྷ་མོ་དེས་བཀའི་བྲན་ཉིད་དུ་ཞལ་གྱི་འཆེས་ནས། དུས་དང་གནས་སྐབས་ཀུན་ཏུ་འཕྲིན་ལས་དྲག་པོའི་ལས་མཐའ་ཡས་པའི་མངའ་དབང་གི་ཆོ་འཕྲུལ་གྲངས་ལས་འདས་པ་བསྒྲུབས་པའི་བསམ་གྱིས་མི་ཁྱབ་པའི་མཛད་པ་རྒྱ་མཚོ་ལྟ་བུ་མ་ལུས་པ་རྣམས་དང་གསང་བའི་རྒྱས་བཏབ་པའི་རྣམ་ཐར་ཆེས་གསང་བ་དག་སྒྲོག་པ་དང་ཡི་གེར་སྤེལ་ཞིང་འབྲི་བར་མ་ནུས་སོ། ། ཚིག་འབྲུ་ཙམ་ལ་འཚོལ་བའི་གཏན་ཚིགས་ཀྱི། ། སྨྲ་བརྗོད་ཆོས་ཀྱི་རོ་མྱོང་བྱིས་ཉམས་ལ། ། ངོ་སོར་སྤྱོད་པའི་མཁས་ཚུགས་འཁྲུལ་ངོ་ཡི། ། ཁེངས་པས་འཁོར་བར་ནན་གྱིས་ཉེ་བར་དྲངས། ། མཁས་མཁས་ཚིག་ལ་གཙོར་འཛིན་ཐ་སྙད་མཁན། ། བཙུན་བཙུན་མིག་སྔར་མཛེས་བསྒྱུར་ཚུལ་འཆོས་མཁན། །
བཟང་བཟང་ཞིག་པོར་འཆོས་པའི་སྨྱོན་དོར་མཁན། ། མཁས་བཙུན་བཟང་པོར་བཏགས་པས་ཅི་ལ་ཕན། ། མི་ཤེས་རྫུ་བའི་གབ་ཚིག་ཕལ་པའི་གཏམ། ། ཁྲེལ་ཤོར་ངོ་ཚ་སྤངས་པའི་གྱང་གླུ་ལ། ། གྲུབ་ཐོབ་གསུང་དུ་ཞེན་པའི་མུན་སྒོམ་གྱིས། ། གསུང་རབ་ཟབ་མོའི་ཚིག་སྦྱོར་བཞད་ཆར་འཛིན། ། ཀྱེ་མ་དེང་དུས་སྙིགས་མ་ལྔ་ལྡན་འདིར། ། སྐྱོབས་པ་ཁྱོད་ནི་གང་གི་མ་གོས་པར། ། མཁས་དང་གྲུབ་པ་མཚུངས་པར་སྤྱོད་བཞིན་དུ། ། མཐའ་ཡས་འགྲོ་བའི་མགོན་དུ་བྱོན་པ་སྙམ། །
ཆོས་སྤྱན་དག་པས་ཉེས་ཚོགས་ལས་རྒྱལ་ཞིང་། ། བཟླས་བརྗོད་ནུས་པས་བདུད་སྡེའི་དཔུང་འཇོམས་པ། ། ཏིང་འཛིན་སྟོབས་ཀྱིས་གནམ་ལྕགས་ཐོག་རྡུགས་པ། ། གྲུབ་བརྙེས་གྲུབ་མཆོག་ཁྱོད་ལ་སྐྱབས་སུ་མཆི། ། ཞེས་སོ། ། དེ་ལྟར་དགུང་ལོ་བརྒྱད་ཅུ་གྱ་གཅིག་གི་བར་དུ་བསྟན་པ་དང་འགྲོ་བའི་དོན་རྒྱ་ཆེར་བཤད་པ་ལྟར་མཛད་ནས། སླར་ཡང་ས་ལ་སྤྱོད་པའི་འོག་མིན་གྱི་བསྟི་གནས་ལྷུན་གྲུབ་སྡིངས་སུ་ཟླ་བ་གཅིག་ཙམ་ཨེན་ཞིག་སྐུའི་འདུ་བ་མ་སྙོམ་པ་ལྟ་བུའི་ཚུལ་བསྟན་རྗེས། ཚེས་ཀྱི་དཔལ་དང་མཚུངས་པར་ཉིན་རེ་བཞིན་ཇེ་ཆེ་ཇེ་ཆེའི་ལྷ་རྫས་མེ་ཏོག་དཀར་པོའི་ཆར་མངོན་པར་ཕུལ་ཏེ། གཟིམ་ཁང་གི་ཐོག་གིས་ཀྱང་མི་སྒྲིབ་པར་གང་གི་སྐུའི་ལྷུན་པོ་ཆེན་པོ་ཉིད་ལ་འབབ་པའི་ངང་ནས་སྣྲོན་གྱི་ཟླ་བའི་གྲལ་ཚེས་དྲུག་གི་ཉིན་ཨ་ཝ་དྷུ་ཏི་བྱང་ཆུབ་ཀྱི་ལྗོན་ཤིང་གི་ནང་དུ་བདེ་བར་གཤེགས་ལ། དེའི་ཚེ་སྣང་བའི་ཡུལ་དུ་ངོ་མཚར་བའི་ལྟས་དཔག་ཏུ་མ་མཆིས་པ་སྔོན་ཆད་མཐོང་ཐོས་ཀྱི་ཡུལ་དུ་མ་གྱུར་པའི་སྣང་བ་དག་རྗེས་སུ་བསྟན་ཏོ། །
ཀྱེ་ཧུད་ལུས་ཅན་བདག་ཅག་འདུ་བའི་གཅོང་། ། སུམ་བརྒྱ་དྲུག་ཅུ་ཡིས་མནར་སྐད་ཅིག་ལ། ། ནད་སེལ་སྨན་པའི་རྒྱལ་པོ་ཁྱེད་གཤེགས་ན། ། འཆི་མེད་བདུད་རྩིའི་སྨན་མཆོག་མིང་དུ་ཟད། ། རྐྱང་དང་ལྡན་པའི་འདུ་བས་དུབ་པ་དག ། གང་ལ་གང་གི་གཉེན་པོས་ལེགས་བསྐྱངས་ཏེ། ། ནད་མེད་རབ་བདེའི་གནས་ལ་ཡོངས་བཞག་ནས། ། འཆི་མེད་དབང་པོ་ལྔ་པའི་གནས་སུ་བཞུད། ། རྡོ་རྗེའི་བཟླས་པས་ལས་རླུང་འཆི་བདག་དཔུང་། ། གཟུང་འཛིན་མཚན་མའི་གཤིན་རྗེ་རབ་བཅོམ་ཁྱོད། །
རྩྭ་མཆོག་ཤིང་དྲུང་ཐུབ་དབང་གཟིམས་པ་ལྟར། ། ཀྱེ་མ་ཞི་བའི་དབྱིངས་སུ་ཉེ་བར་སིམ། ། རིག་གནས་ཡོངས་དང་མདོ་རྒྱུད་མཐའ་དག་ལ། ། འཆད་རྩོད་རྩོམ་པའི་ཁུར་ཆེན་གྱིས་དུབ་ན། ། ཟག་མེད་དབྱིངས་སུ་མགོན་ཁྱོད་ངལ་བསོ་བརྟེན། ། ཨེ་མ་སྒྱུ་འཕྲུལ་དྲ་བའི་ཆོས་བསྟན་ཏོ། ། དེ་ནས་བརྩམས་ཏེ་དགུང་ཞག་གི་མཐར་ཐུག་གི་བར་ཐམས་ཅད་དུ་ཉིན་རེར་ཡང་ལྟ་བས་མི་ངོམ་པའི་འཇའ་འོད་མེ་ཏོག་གི་ཆར་གྱིས་མོས་གུས་ཅན་མཐའ་ཡས་པའི་བསམ་པ་ཡོངས་སུ་རྫོགས་པར་མཛད་པ་ཡང་འདི་ལྟར། དབང་སྔོན་ཡོངས་སུ་བཞུ་འདྲའི་བཻ་ཊཱུར་མདོག ། གཟུང་འཛིན་རྙོག་མའི་སྤྲིན་ཚོགས་རབ་དྭངས་ཏེ། ། འོད་གསལ་འཇའ་རིས་བདེ་སྟོང་འདུས་མ་བྱས། །
པྲ་ཕབ་སྣང་བའི་ཆོ་འཕྲུལ་ཡོངས་ལ་བསྟན། ། ལྷ་རྫས་མེ་ཏོག་རྣམ་བཀྲའི་མདངས་ལྡན་པ། ། ཡེ་ཤེས་སྣང་བར་མི་དཔོགས་དྲི་བསུང་ཅན། ། རྣམ་ཀུན་སྟོང་པའི་འདབ་བརྒྱའི་གེ་སར་གྱིས། ། ཡོངས་སུ་སྤུད་པའི་ཆར་གྱིས་འཛིན་མ་ཁྱབ། ། གཟུགས་མེད་གཟུགས་བཟང་ཀུན་གསལ་མཛེས་མའི་གདོང་། ། སྣ་ཚོགས་འཇའ་འོད་མེ་ཏོག་གསར་པའི་རྒྱན། ། གཟུགས་བརྙན་མ་ལུས་བཀོད་པའི་མཛེས་སྡུག་གི ། སྒྱུ་འཕྲུལ་རྡོ་རྗེའི་མིག་གི་རོལ་རྩེད་གྱུར། ། འཇའ་འོད་རྐྱང་བའི་འཕྱང་མོ་ལ། །
རྣམ་ལྔའི་བླ་བྲེ་བྲེས་པ་བཞིན། ། གཞན་དུ་ཟ་འོག་གསར་མའི་གོས། ། ནམ་མཁའི་དབྱིངས་སུ་བཀྲམས་པ་འདྲ། ། འཛིན་མཁན་མེད་པའི་བར་སྣང་ལ། ། ལྷ་རྫས་གོས་ཀྱི་འཕུར་ལྡིང་ཅན། ། མཁར་ཉལ་ལག་པས་བཟུང་བའི་འཕྲུལ། ། དམན་པའི་མིག་ལ་གབ་པ་བཞིན། ། འོད་ཟེར་འཕྲོ་བའི་མེ་ཏོག་ཁྱོན། ། འཇའ་ཟླུམ་འཁྲིགས་པའི་གུར་ཁང་ལྟར། ། མཐོན་པོའི་དབྱིངས་ནས་རབ་བབས་པ། །
བཏུད་ཚེ་སྒྱུ་མ་བཤིགས་པ་སྙམ། ། མཁའ་སྣང་མཐིང་མདོག་མར་གད་མདངས། ། ཡོངས་སུ་བསྒྱུར་པའི་གསལ་བའི་ཚོན། ། མཐོང་བས་བདེ་གསལ་མི་རྟོག་ཉམས། ། སྒྲ་མེད་སྐད་ཀྱིས་ཆོས་སྟོན་བཞིན། ། ཞེས་སོ། ། དེ་ལྟར་བདག་ཉིད་ཆེན་པོ་དེའི་དགོངས་པའི་དབྱིངས་ཟབ་མོ་ཡོངས་སུ་བསྐང་བའི་རྣམ་གྲངས་དུ་མའི་དགེ་ཚོགས་རླབས་པོ་ཆེ་དཔེ་བྲལ་ཡང་དག་པ་བསྒྲུབ་པར་མཛད་ཅིང་། སྐུ་གདུང་རིན་པོ་ཆེ་བསམ་འཕེལ་ནོར་བུ་རིན་ཆེན་ནི། རིན་པོ་ཆེའི་མཆོད་སྡོང་དང་བཅས་བཀུར་བསྟིའི་སྒོ་མཐའ་ཡས་པས་སྲི་ཞུའི་ཡུལ་དུ་མཛད་ནས་བྱིན་རླབས་ཆེན་པོའི་བདེ་དྲོད་འབར་གྱི་དགེ་མཚན་རང་བབས་སུ་བཞུགས་པ་འདི་ཉིད་དོ། ། སླར་ཡང་བསྡུས་པའི་དོན་གྱི་ཞབས་སུ་རྟེན་པའི་ཚིག་གི་ཕྲེང་བ་སྤེལ་བ་ཡང་།
ནམ་ཡང་མཁའ་མཉམ་སེམས་ཅན་ལ། ། ཕན་བདེ་ལེགས་པས་སྐྱོང་མཛད་དེས། ། ཆོ་་་་་་བདག་མོ་བཟང་མོ་རྒྱལ་མཚན་མ། གཅེན་ཐུགས་རྗེ་སྲི་མནན་རྒྱལ་མོ། གཅུང་ལྷ་ཆོས་གནང་བའི་མཚན་དཔལ་མོ་སྟོན་ཞེས་གསོལ་ལོ། རིགས་བཙུན་མོ་ཁབ་བཞེས་ཚེ། ། ལྕམ་་་་་་འདི་ལྷོར་ཕེབས་ཕུན་ཚོགས་རྒྱལ་མོ་ལྕམ་སྲིང་བལྟམས། གཉིས་ཙམ་ཞིག་བལྟམས་ཞེས་གྲགས། ། དེ་ལྟར་དཀོན་མཆོག་རྗེས་གནང་བའི། ། ལུང་བསྟན་ཇི་བཞིན་སྲིད་འདིའི་རྗེ། །
རབ་གཙང་གསེར་མཆོག་མ་མ་ལས། ། མངའ་འབངས་མགོན་སྐྱབས་འཁྲུངས་མ་ཐག་་་་་ནམ་མཁའ་ཚེ་དབང་རྡོ་རྗེ་གྲགས་པ་དཔལ་བཟང་པོ། ། བཀྲ་ཤིས་སྐྱིད་པའི་ཉི་མ་ཤར། ། འདི་ཉིད་ཐེག་ཆེན་རིགས་སད་ཅིང་། ། མཁྱེན་ཡངས་ཆོས་ཀྱི་སྤྱན་ལྡན་པས། ། ལུགས་གཉིས་སྤེལ་ལ་འགྲན་བྲལ་གྱུར། ། དེ་་་་་་ཡུམ་གྲགས་འཛིན་དཔལ་མོ་འོད་ཟེར། སྲས་ནམ་མཁའི་རིན་ཆེན་གང་་་་་་དེའི་ལྕམ་གཅིག་བདེ་སྐྱིད་དཔལ་འཛོམས་འཁྲུངས། ། སྙིང་སྟོབས་གཏོང་ཕོད་ཆེ་ལྡན་ཞིང་། ། བླ་མ་ལ་གུས་འདི་ཡི་ནི། །
ཕུན་ཚོགས་སྤེལ་བའི་བྱེད་པོར་གྱུར། ། མི་དབང་སྲས་་་་་་བདག་ཆེན་ནམ་མཁའ་རྡོ་རྗེ་པའི། མཆོག་བར་མ་ནི། ། གཞོན་ནུ་རབ་བྱུང་ཐོས་བསམ་ལྡན། ། བསོད་ནམས་རྒྱལ་མཚན་མཚན་འཆང་ཞིང་། ། གནམ་ལྕགས་ཐོག་རྡུགས་ཆེན་པོའོ། ། གཅུང་གྱུར་ཀུན་་་་་་འདིའི་ཁབ་ཏུ་གློ་བོ་ནས་བདག་མོ་ཉི་ཟླ་དཔལ་སྒྲོན་བསུས། དགའ་ལེགས་པ་ཞེས། ། དཔའ་གཏུམ་ཕས་རྒོལ་རབ་བཅོམ་ནས། ། བཀའ་འབངས་ནམ་མཁའི་མཐའ་ཁྱབ་སྟེ། །
ལྷོ་བྱང་ཡོངས་ལ་མངའ་དབང་མཛད། ། སླད་ནས་རྒྱལ་བུ་བྱང་ཆུབ་སེམས། ། ནམ་མཁའི་་་་་་རྒྱལ་པོ། མཚན་ཅན་མཆེད་རྣམས་་་་་་རྒྱལ་བུ་ཀུན་དགའ་རིན་ཆེན་པ་དང་། གཅུང་ནམ་མཁའ་དཔལ་བཟང་པོ། ཆོས་རྒྱལ་ཡིད་བཞིན་ནོར་བུ། བདག་པོ་བཀྲ་ཤིས་སྟོབས་རྒྱས་སོགས། བྱོན། ། མི་དབང་གང་གི་བཙུན་མོར་ནི། ། མངའ་རིས་སྟོད་ཀྱི་ཆོས་རྒྱལ་སྲས། །
མངའ་བདག་་་་་་ཕུན་ཚོགས། རྒྱལ་མོ་ཁབ་ཏུ་བཞེས། ། དེ་ལས་ས་དབང་ཆོས་ཀྱི་རྒྱལ། ། ནམ་མཁའ་་་་་་བདག་ལ་བཀའ་དྲིན་གཞལ་དུ་མེད་པའི་ཆོས་རྒྱལ་ཆེན་པོ་དང་། བདག་གི་མ་གཅིག་རྒྱལ་ཡུམ་ལྷ་སྲས་བསོད་ནམས་རྒྱལ་མོ་སོགས་ལྕམ་མཆེད་ལྔ་སྟེ་དྲུག ཚེ་དབང་ཕུན་ཚོགས་ཀྱིས། ། དབང་གི་རྒྱལ་པོ་ལྕམ་སྲིང་བལྟམས། ། ཆོས་རྒྱལ་དེ་ཡིས་བཙུན་མོ་གཉིས། ། ཁབ་ཏུ་བཞེས་ལས་ལྕམ་གཅིག་་་་་་གློ་བོ་མ་དང་གཏིང་སྐྱེས་མ་གཉིས་ཀྱི། ཕྱི་མ་ལ་ལྕམ་ཕུན་ཚོགས་རྒྱལ་མོ་བྱུང་བ་ཡིན་ནོ། །
བྱོན། ། བདག་པོ་བཀྲ་ཤིས་་་་་་སྟོབས་རྒྱལ། མཚན་འཆང་བའི། ། བཙུན་མོའི་སྲས་ནི་དེང་སང་གི་་་་་དབུས་ཕྱོགས་ན་བཞུགས་པའི། བདག་པོ་བླ་མ་མཆེད་སོགས་ཏེ། ། དེ་ལྟར་རིགས་རུས་ཕུན་ཚོགས་པའི། ། ཆོས་་་་་་ས་སྐྱ་པའི་བསྟན་པའི་སྦྱིན་བདག རྒྱལ་བྱང་པའི་རྒྱལ་རབས་རྣམས། ། བྱོན་ཚུལ་རིགས་ལྡན་ཆེན་པོ་ཡི། ། རྣམ་ཐར་་་་་་རྗེ་གྲོལ་མཆོག་ཞབས་ཀྱིས་མཛད་པ་དང་མཐུན་པར།
ལས་འཕྲོས་་་་་་དོན་དང་བཅས་ཏེ། བཤད་ཟིན་ཏོ། ། དེ་ལྟར་རིགས་ལྡན་ཆོས་ཀྱི་རྒྱལ་པོ་རྣམ་རྒྱལ་གྲགས་པ་བཟང་པོ་དེ་ཉིད་ལས་བསྟན་པ་སྤྱི་དང་། བྱེ་བྲག་གི་རྒྱུད་འཛིན་གྱི་སློབ་མ་ནམ་མཁའ་དྭངས་པ་ལ་སྐར་མ་བཀྲ་བ་ལྟ་བུ་ཞིག་བྱོན་མོད་ཀྱང་། ཐུན་མོང་མ་ཡིན་པའི་དུས་ཀྱི་འཁོར་ལོའི་བཤད་སྲོལ་གྱི་རྐང་འཛིན་ནི། ཤངས་སྟོན་ཆེན་པོ་ཀུན་དགའ་དཔལ་ལྡན་ཏེ། སྐྱེས་བུ་དམ་པ་འདི་ཡང་སྐྱེས་སྦྱངས་ཀྱི་བློ་གྲོས་རབ་ཏུ་གསལ་བས་གཞུང་ལུགས་ཀུན་ལ་མི་འཇིགས་པའི་སྤོབས་པ་བརྙེས་ཤིང་། ལྷག་པར་སྔོན་གྱི་སྨོན་ལམ་རྣམ་པར་དག་པའི་དབང་ལས་རིགས་ལྡན་ཆེན་པོ་དང་ཐུགས་ཡིད་གཅིག་ཏུ་འདྲེས་པའི་ལེགས་ལམ་ལ་བརྟེན། དཔལ་དང་པོའི་སངས་རྒྱས་ཀྱི་རྒྱུད་མན་ངག་གི་ཆོས་ཚུལ་རྒྱ་མཚོ་ལྟ་བུ་ལ་དབང་འབྱོར་བས། རང་ཉིད་མཁས་པ་དང་གྲུབ་པའི་རྩེར་སོན་ཅིང་།
གཞན་གདུལ་བྱ་རྗེས་སུ་འཛིན་པ་ལ་ཤིན་ཏུ་མཁས་པས། པཎ་ཆེན་ནམ་མཁའ་དཔལ་བཟང་ལ་སོགས་པ་བསྟན་པ་གསལ་བར་ནུས་པའི་ཞལ་སློབ་མང་དུ་བྱོན་ནས། དཔལ་དུས་ཀྱི་འཁོར་ལོའི་ཆོས་རྒྱུན་རྣམས་དར་རྒྱས་སུ་གྱུར་པ་ཡིན་ལ། མཐར་ཞིང་འདིའི་གདུལ་བྱ་རྫོགས་ནས་ཞིང་ཁམས་གཞན་དུ་གཤེགས་པའི་ཚེ་ཡང་དག་པའི་གཟིགས་སྣང་དུ་མ་ཤར་ཞིང་། ངོ་མཚར་བའི་ལྟས་དཔག་ཏུ་མེད་པ་དང་བཅས་དག་པའི་ཞིང་དུ་གཤེགས་པར་གྱུར་ཏོ། ། ཡང་ཀུན་མཁྱེན་དོལ་པོ་སངས་རྒྱས་དང་ཆོས་རྗེ་ཕྱོགས་ལས་རྣམ་རྒྱལ་གྱི་དངོས་སློབ་ཉ་དབོན་ཀུན་དགའ་ནི། ཉ་དབོན་དར་རིན་གྱི་དབོན་པོ་ཡིན་དེ་གདོན་གྱིས་སྙེལ་བ་ལ། ཀུན་མཁྱེན་ཆེན་པོའི་དྲུང་དུ་བྱིན་རླབས་ཞུས་མ་ཐག་ནད་ལས་གྲོལ། ཀུན་མཁྱེན་ཆེན་པོའི་ཞལ་ནས་ལོ་སྒྲུབ་ལོ་གསུམ་གྱིས་དང་། སྤྱན་རས་གཟིགས་དང་མངོན་སུམ་དུ་མཇལ་ནས་མདོ་རྒྱུད་ཀྱི་དགོངས་པ་ཕྱིན་ཅི་མ་ལོག་པའི་དོན་ཐམས་ཅད་ཤེས་པ་ངས་ཁག་ཐེག
ངས་ཀྱང་མདོ་རྒྱུད་ཀྱི་ཚིག་དོན་མ་ཤེས་པ་ཐམས་ཅད་བླ་མ་དཀོན་མཆོག་དང་ཐུགས་རྗེ་ཆེན་པོ་ལ་གསོལ་བ་བཏབ་པས་རྒྱལ་བའི་དགོངས་པ་ཕྱིན་ཅི་མ་ལོག་པ་ཤེས་པ་ཡིན། མ་ཤེས་པ་ཐན་ཐུན་བྱུང་ཡང་ཐུགས་རྗེ་ཆེན་པོ་ལ་ཞུས་པས་ཆོག་པ་ཡིན་གསུངས་པས། བཀའ་བཞིན་བསྒྲུབས་པས་ཡི་དམ་གྱི་ཞལ་གཟིགས། དུས་ཀྱི་འཁོར་ལོ་སོགས་བཀའ་དང་བསྟན་བཅོས་རྒྱ་མཚོའི་ཕ་རོལ་ཏུ་སོན། ཆོས་རྗེ་ཕྱོགས་ལས་རྣམ་རྒྱལ་བའི་ཞབས་ལ་ཡང་གཏུགས་ཏེ། དུས་ཀྱི་འཁོར་ལོའི་དབང་རྒྱུད་མན་ངག་དང་བཅས་པ་ཡོངས་སུ་རྫོགས་པར་གསན། འཆད་ཉན་ཡུན་རིང་དུ་མཛད་པས་སློབ་མ་མཁས་པ་མང་དུ་ཐོན་པ་ཉིད་དོ། ། དེ་ཉིད་ཀྱི་ཐུགས་ཀྱི་སྲས་ཀྱི་ཐུ་བོ་གྲུབ་ཆེན་ཀུན་དགའ་བློ་གྲོས་དཔལ་བཟང་པོ་ནི། མཛེས་བྱེད་ཅེས་པ་ཆུ་མོ་ཡོས་ཀྱི་ལོ་ཤར་ཁ་བའི་གདུང་རྒྱུད་དུ་སྐུ་འཁྲུངས། མཚུངས་མེད་ཉ་དཔོན་ཆོས་རྗེ་ལ་དཔལ་དུས་ཀྱི་འཁོར་ལོའི་དབང་མན་ངག་རྒྱུད་བཤད་དང་བཅས་པ་མ་ལུས་པ་གསན།
མན་ངག་ཐུགས་ཉམས་སུ་བཞེས་པས་མངོན་པར་མཁྱེན་པ་མངའ་ཞིང་། སྐུའི་རྫུ་འཕྲུལ་གྱི་བཀོད་པ་དུ་མ་སྟོན་ནུས་པ། དེ་བཞིན་གཤེགས་པ་ཐམས་ཅད་ཀྱིས་དགོངས་ཤིང་བྱིན་གྱིས་བརླབས་པ། མ་འོངས་པ་ན་སངས་རྒྱས་བདུན་པ་རབ་གསལ་དུ་འགྱུར་བར་ལུང་བསྟན་ཅིང་། བྱང་ཆུབ་སེམས་དཔའི་སྤྱོད་པ་ཐམས་ཅད་ཡོངས་སུ་རྫོགས་པ་དེ་ཉིད་ནི་རྣམ་པར་འཕྲུལ་པ་རྨད་དུ་བྱུང་བས་ཕྱོགས་བཅུའི་འཇིག་རྟེན་གྱི་ཁམས་ཐམས་ཅད་འོད་ཟེར་ཆེན་པོས་ཁྱབ་པར་མཛད་ནས་སེམས་ཅན་གྱི་དོན་རྒྱ་ཆེན་པོ་མཛད་ཅིང་། དགུང་ལོ་བདུན་ཅུ་དོན་བརྒྱད་པ་ལྕགས་ཕོ་སྤྲེའུའི་ལོ་ངོ་མཚར་བའི་ལྟས་དུ་མ་དང་བཅས་ཏེ་འོག་མིན་ཆོས་ཀྱི་ཕོ་བྲང་དུ་གཤེགས་སོ། ། བདག་ཉིད་ཆེན་པོ་འདི་ཉིད་ཀྱི་ཐུགས་སྲས་དམ་པ་འཇམ་པའི་དབྱངས་དཀོན་མཆོག་བཟང་པོ་ནི། ལ་སྟོན་ཞ་པ་གཞུང་གི་དགོན་པ་བྲག་དམར་ཞེས་བྱ་བར། ཡབ་དགེ་བཤེས་རྒྱལ་མཚན་བཟང་པོ་ཞེས་བྱ་བ་བྱམས་ཆོས་ལྔ་མཁྱེན་ཅིང་བྱམས་སྙིང་རྗེ་དང་ལྡན་པ་དེ་ཉིད་དང་། ཡུམ་བརྩོན་འགྲུས་སྒྲོན་ཞེས་བྱ་བ་མཁའ་འགྲོའི་མཚན་དང་ལྡན་པ་ལ།
འབྲུ་མང་ཞེས་པ་ས་ཕོ་སྟག་གི་ལོ་སྐུ་འཁྲུངས། དགུང་ལོ་དགུ་བཞེས་པའི་དུས་སུ་མཁན་པོ་ཆོས་རྗེ་རིན་པོ་ཆེན་ཤེས་རབ་བཟང་པོ་པ་དང་། སློབ་དཔོན་དཀོན་མཆོག་བྱང་ཆུབ་གཉིས་ཀྱིས་གཙོ་མཛད་དགེ་སློང་གི་དགེ་འདུན་གྲངས་ཚང་བའི་དབུས་སུ་རབ་ཏུ་བྱུང་སྟེ་མཚན་དཀོན་མཆོག་བཟང་པོ་ཞེས་བྱ་བར་བཏགས། སློབ་དཔོན་དཀོན་མཆོག་བྱང་ཆུབ་པ། མཚུངས་མེད་ཆོས་ཀྱི་བློ་གྲོས་པ། མཁན་ཆེན་དཔལ་རྒྱལ་བ། ལྷོ་པ་ཐུགས་རྗེ་དཔལ། མཁན་ཆེན་ཆོས་དཔལ་མགོན་པོ་རྣམས་ལ་ཕར་ཚད་མངོན་འདུལ་སོགས་སྡེ་སྣོད་ཀྱི་པོ་ཏི་མང་པོ་གསན་ནས་དཔལ་ལྡན་ས་སྐྱར་གྲྭ་སྐོར་མཛད། སྣར་ཐང་། རྩེ་ཐང་།
གསང་སྡེ་གུང་གསུམ་རྣམས་སུ་གྲྭ་སྐོར་མཛད་པའི་ཚེ། རྩོད་པའི་སེང་གེའི་ང་རོས་ཕས་རྒོལ་གྱི་ཝ་ཚོགས་མཐའ་དག་སྐྲག་པར་མཛད་དོ། ། དེ་ནས་ལྷ་སར་ཇོ་བོའི་དྲུང་དུ་བྱོན་ཏེ་མཆོག་གི་སྤྲུལ་སྐུ་དངོས་སུ་གཟིགས་ནས་ཡན་ལག་བདུན་པ་ཕུལ་ནས་སྨོན་ལམ་བཏབ་པས། ཇོ་བོའི་ཐུགས་ཁ་ནས་འོད་ཟེར་སྣ་ལྔ་བྱུང་ནས་རང་ཉིད་ལ་ཐིམ་པས་རྣམ་པར་རྟོག་པ་ཐམས་ཅད་རང་འགགས་ལ་སོང་ནས་བདེ་སྟོང་གི་ཏིང་ངེ་འཛིན་ལ་ཡུན་རིང་པོའི་བར་དུ་འབྱམས་སོ། ། དེ་ནས་ཏིང་ངེ་འཛིན་ལས་བཞེངས་ཏེ། ད་ལན་ནས་དཀོན་མཆོག་གི་བྱིན་རླབས་ཀྱིས་ཐུབ་པའི་དབང་པོ་དང་ཐུགས་ཡིད་གཅིག་ཏུ་འདྲེས་པའི་ཉམས་གཅིག་བྱུང་། དེ་ནི་དུས་གསུམ་གྱི་སངས་རྒྱས་ཐམས་ཅད་ཀྱི་རྣམ་པར་མི་རྟོགས་པ་ཏིང་ངེ་འཛིན་གཅིག་ཡིན་པར་འདུག་གསུངས། དེ་ནས་འཕགས་པ་འཇིག་རྟེན་དབང་ཕྱུག་རིགས་ལྡན་པདྨ་དཀར་པོའི་སྤྲུལ་པ་ཆོས་རྗེ་ཀུན་མཁྱེན་ཆེན་པོའི་སྐུ་ལྡེར་གྱི་དྲུང་དུ་བྱོན་པས། དེ་ཉིད་ཀྱི་ཐུགས་ཁ་ནས་རང་འདྲ་བའི་བླ་མ་དཔག་ཏུ་མེད་པ་འཕྲོས་ཏེ་ལྷ་ས་སྡེ་བཞིའི་གནས་ཐམས་ཅད་ཁེངས། སླར་ཚུར་འདུས་དེ་ཉིད་ཀྱི་ཐུགས་ཀར་ཐིམ་ཞིང་།
སྤྱན་གཙུག་ཏོར་འཁོར་ལོ་བསྒྱུར་བའི་ལྟ་སྟངས་མཛད་ནས། ཡི་གེ་མེད་པའི་བརྡའི་ཆོས་དུ་མ་སྟོན་པ་གཟིགས་དུས། སྨྲ་རུ་མེད་པའི་ཉམས་རྟོགས་དཔག་ཏུ་མེད་པ་དུ་མ་འཁྲུངས་ནས་ལུས་ཉམས། ངག་ཉམས། སེམས་ཉམས་སོགས་རང་དབང་མེད་པར་བྱུང་བས། ཆོས་རྒྱུས་མེད་པའི་གང་ཟག་ལ་ལ་ན་རེ། དགེ་བཤེས་འདི་སྨྱོ་བ་ཡིན་པ་འདྲ་ཟེར། དེའི་ཚེ་བར་སྣང་ལ་སྒྲ་ཞིག་སྒྲོག་པ་ནི། ཀུན་རྫོབ་ཆོས་ཀུན་སྣང་གྲགས་ཙམ་དུ་ཟད། ། དོན་དམ་འོད་གསལ་འགྱུར་མེད་གཏན་གྱིས་སྐྱབས། །
ལུས་སེམས་གནད་དུ་བསྣུན་ན་མངོན་སུམ་གསལ། ། བུ་ཁྱོད་གོ་བར་གྱིས་ལ་ཉམས་སུ་མྱོང་། ། ཞེས་གྲགས་སོ། ། དེ་ནས་སྣེ་གདོང་ཚོགས་སྡེ་བཞི། ཡར་འབྲོག་མངོན་དགའ། གནས་རྙིང་། དཔལ་འཁོར་སྡེ་ཆེན་རྣམས་སུ་ཀ་ཆེན་བཅོ་བརྒྱད་ཀྱི་གྲྭ་སྐོར་མཛད་པས། གནང་སྦྱིན་འབུལ་བ་བྱེད་པ་མང་དུ་བྱུང་། དེ་རྣམས་སྤྲང་པོ་ངན་ལོང་རྣམས་ལ་སྦྱིན་པ་སོགས་མཛད་དོ། ། སྤོས་ཁང་དུ་ཆོས་ལུང་ཚོགས་པའི་སར།
འཇམ་དབྱངས་རིན་ཆེན་རྒྱལ་མཚན་པས་མཁན་པོ་མཛད། མཁན་པོ་ཟླ་བ་བློ་གྲོས་པས་ལས་ཀྱི་སློབ་དཔོན། མཁན་ཆེན་རྒྱལ་བ་ཕྱག་ན་བས་གསང་སྟེ་སྟོན་པ་མཛད་ནས། དགེ་སློང་གི་དགེ་འདུན་གྲངས་ཚང་བའི་དབུས་སུ་དགུང་ལོ་སུམ་ཅུའི་དུས་བསྙེན་པར་རྫོགས་པར་མཛད། མཁན་ཆེན་པདྨ་བཟང་པོ་བ། ཚལ་མིན་ཆོས་རྗེ། འཇམ་དབྱངས་རིན་ཆེན་རྒྱལ་མཚན་པ་རྣམས་ལ་ཡང་མདོ་རྒྱུད་ཀྱི་གསུང་རབ་མང་པོ་གསན། སེམས་དཔའ་ཆེན་པོ་རིན་ཆེན་འབུམ་པ་ལ་དབུ་སེམས་ལུགས་ཀྱི་སེམས་བསྐྱེད་དང་། ཐེག་ཆེན་བློ་སྦྱོང་སོགས་མང་དུ་གསན། མ་འོངས་པ་ན་སངས་རྒྱས་བདུན་པ་རབ་གསལ་དུ་འགྱུར་བར་ལུང་བསྟན་པ་གྲུབ་ཆེན་ཀུན་དགའ་བློ་གྲོས་རྒྱལ་མཚན་དཔལ་བཟང་པོའི་དྲུང་དུ།
དཔལ་དུས་ཀྱི་འཁོར་ལོའི་དབང་རྒྱུད་བཤད་མན་ངག་ཆ་ལག་དང་བཅས་པ་ལ་སོགས་པ་གཉིས་མེད་ཀྱི་རྒྱུད་མཐའ་དག་དང་། དཔལ་ཀྱེ་རྡོ་རྗེའི་དབང་རྒྱུད་མན་ངག་སོགས་མ་རྒྱུད་ཀྱི་སྐོར་རྣམས་དང་། དཔལ་གསང་བ་འདུས་པའི་དབང་རྒྱུད་མན་ངག་སོགས་ཕ་རྒྱུད་ཀྱི་སྐོར་རྣམས་དང་། བདེ་མཆོག་ལཱུ་ནག་དྲིལ་གསུམ། མཁའ་འགྲོ་རྒྱ་མཚོ་སོགས་མ་རྒྱུད་ཀྱི་སྐོར་རྣམས་དང་། སྦྱོང་རྒྱུད་དཀྱིལ་འཁོར་བཅུ་གཉིས། རྡོར་དབྱིངས་རྩེ་མོ་ལ་སོགས་རྣལ་འབྱོར་རྒྱུད་ཀྱི་སྐོར་རྣམས་དང་། གཞན་ཡང་བྱ་སྤྱོད་ཀྱི་སྐོར་རྣམས་ཀྱང་ཡོངས་སུ་རྫོགས་པར་གསན། བསམ་སྡིངས་རིན་པོ་ཆེ་ལ་ནཻ་གུ་ཆོས་དྲུག་སོགས་ཤངས་པའི་ཆོས་སྐོར་རྣམས་གསན། བླ་མ་དཔལ་ལྡན་ལེགས་པ་ལ་རྒྱུད་འབུམ།
གཟུངས་བསྡུས། རྡོ་རྗེ་ཕྲེང་བའི་བཀའ། སྒྲུབ་ཐབས་རྒྱ་མཚོ། རྒྱུད་བཞིས་བསྡུས་པའི་དབང་བཀའ་མང་པོ་གསན། རྗེ་བཙུན་ཕྱོགས་ལས་རྣམ་རྒྱལ་ལ་གསང་སྔགས་ཀྱི་དབང་བསྐུར་མང་པོ་གསན་ནོ། ། དཔལ་འཁོར་སྡེ་ཆེན། རྩེ་ཆེན། རི་ཁྲོད་ཆེན་པོ་ཇོ་མོ་ནང་། བསམ་སྡིངས་རྣམས་ཀྱི་གདན་ས་ཡུན་རིང་པོའི་བར་དུ་མཛད་ནས་ཟབ་ལམ་རྡོ་རྗེའི་རྣལ་འབྱོར། རྒྱུད་འགྲེལ་ཆེན་པོ།
ས་སྐྱ་བཀའ་འབུམ། ཀུན་མཁྱེན་ཆེན་པོའི་བཀའ་འབུམ། ཆོས་རྗེ་བུའི་ཆོས་འབྱུང་། ཇོ་བོའི་ཆོས་འབྱུང་། བཀའ་གདམས་གླེགས་བམ། བཀའ་གདམས་གཞུང་དྲུག རྒྱལ་སྲས་བཀའ་འབུམ། ཁྲོ་ཕུ་བའི་མན་ངག་བརྒྱ་རྩ། ཡང་དགོན་པའི་རི་ཆོས་སྐོར་གསུམ། ཕྱག་ཆེན་ཚེ་ཁྲིད་སྨར་ཁྲིད།
སྤྲོས་མེད། ནཻ་གུ ། ཞི་བྱེད། སངས་རྒྱས་མཉམ་སྦྱོར། མ་ཅིག བློ་སྦྱོང་སོགས་ཟབ་ཅིང་རྒྱ་ཆེ་བའི་ཆོས་ཀྱི་འཁོར་ལོ་བསྐོར། རི་ཁྲོད་དགའ་ལྡན་དུ་མདོ་ལང་ཀར་གཤེགས་པ་དང་། ཀ་ཆེན་བཞིའི་ཐོག་དྲངས་པའི་པོ་ཏི་མང་པོའི་འཆད་ཉན་མཛད་པའི་ཚེ། ལྷའི་བུ་རྣམས་ཀྱིས་མེ་ཏོག་གི་ཆར་ཕབ་སྟེ། བར་སྣང་ལ་ཚིགས་བཅད་གསུངས་པ་ནི།
ཆོས་མངོན་ཤེས་བྱ་རྒྱ་མཚོའི་ཕ་རོལ་སོན། ། འདུལ་བ་བདུད་རྩིའི་སྙིང་པོས་ཤེས་རབ་རྒྱས། ། མདོ་སྡེ་ཟ་མ་ཏོག་གི་རྒྱན་གྱིས་མཛེས། ། ཨ་ལ་ལའོ་དེང་སང་འདི་ན་དགའ། ། ཅེས་ཟེར་རོ། ། ཁྲོ་ཕུར་དགེ་འདུན་སྟོང་ཕྲག་མང་པོ་ལ་ཟབ་ཅིང་རྒྱ་ཆེ་བའི་ཆོས་ཀྱི་འཁོར་ལོ་བསྐོར་དུས། གྲྭ་ས་འགའ་ཞིག་ཏུ་རིམས་ནད་ཅུང་ཟད་བྱུང་བའི་ཚེ། རྗེ་བཙུན་བྱམས་མགོན་ལ་གསོལ་བ་རྩེ་གཅིག་ཏུ་བཏབ་སྟེ། བྱམས་པའི་ཏིང་ངེ་འཛིན་ལ་མཉམ་པར་བཞག་པའི་ཚེ། རྗེ་བཙུན་མདུན་གྱི་ནམ་མཁར་བྱོན་ནས།
ཆོས་བཞིན་བྱེད་ལ་ཆོས་ཀྱི་བར་ཆད་འབྱུང་། ། ཆོས་མེད་མི་ལ་ཆོས་ཀྱི་བར་ཆད་མེད། ། འཕྲིན་ལས་རྣམ་བཞི་དམ་ཅན་སྲུང་མས་བསྒྲུབ། ། སྐྱོ་བར་མ་བྱེད་དམ་བཅའི་རྒྱུན་དེ་སྲིངས། ། ཞེས་གསུངས་ནས་ཐུགས་གསོ་བར་མཛད་དོ། ། དེ་ནས་རིམས་ནད་ཀུན་ཆད་ཅིང་གསུང་ཆོས་འཕེལ་བར་བྱུང་ངོ་། ། ཡང་རྩེ་ཆེན་ཆོས་སྡེ་རུ་ཆོས་རྗེ་དགའ་ལྡན་པ་སོགས་རྡོ་རྗེ་འཛིན་པའི་སློབ་དཔོན་མང་དག་ལ། རྒྱུད་འབུམ་སོགས་ཆོས་ཀྱི་འཁོར་ལོ་བསྐོར་དུས་སློབ་དཔོན་ཀུན་དགའ་བས་གསོལ་ཇ་ཞིག་ཞུ་ཡིན་ཡོད་ཙ་ན། གསུང་ཆོས་ཚུགས་ཡོད་ཆོས་ཉན་ལ་བྱོན་ཟེར་བའི་བརྡ་བྱུང་། ཅི་ཡིན་ནམ་ཞལ་སྔ་ནས་ད་ལྟ་འདི་ན་བཞུགས་ཡོད།
འོན་ཀྱང་བྲེད་ཐབས་སུ་ཕྱིན་པས། ཞལ་སྔ་ནས་ཚོགས་ཁང་ན་རྒྱུད་འབུམ་གསུང་གིན་འདུག་ཐེ་ཚོམ་ཟོས་ནས་བལྟས་པས་ཀྱང་དེ་བཞིན་དུ་འདུག་པ་དང་། ཁོང་གི་བསམ་པ་ལ། བདག་གི་བླ་མ་འདི་གྲུབ་ཆེན་ཁྱུང་པོ་རྣལ་འབྱོར་བཞིན་དུ་སྐུ་ལུས་སྤྲུལ་བསྒྱུར་ལ་དབང་ཐོབ་པར་འདུག་སྙམ་པ་བྱུང་གསུངས་སོ། ། དེ་ནས་དཔལ་འཁོར་སྡེ་ཆེན་དུ་བུག་སྒོ་མཛད་ནས་སྐུ་མཚམས་དམ་པོ་ལ་ཐུགས་དམ་སྤྲོས་མེད་ཀྱི་ངང་ལ་ལོ་འགའ་ཞིག་བཞུགས་དུས། བྱི་ལོའི་ནག་པ་ཟླ་བའི་ཚེས་བཅོ་ལྔའི་ཐོ་རངས་ཤམ་བྷ་ལ་ནས་བྱོན་ཟེར་བའི་རིགས་ལྡན་ཀྱི་རྒྱལ་པོ་རྣམས་དང་། སྲུང་མ་དྲུག་ཅུ་བྱོན་ནས། ད་ལྟ་འདི་ན་ཟབ་ལམ་འདོམ་པ་ལ་ཁྱོད་ཆོས་ཀྱི་གཎྜི། ཆོས་ཀྱི་དུང་། ཆོས་ཀྱི་རྔ་བོ་ཆེ་ཡིན་པས་ཤོད་ཅིག་གསུངས།
སྦྱོར་དྲུག་གི་བཤད་ཉན་ལ་བསྐུལ་བར་དགོངས་ནས། ལྷུན་གྲུབ་བདེ་ཆེན་དུ་སྒོམ་ཆེན་སྐྱ་སེར་ཕོ་མོ་སུམ་བརྒྱ་ཙམ་ལ་ཟབ་ལམ་གྱི་ཁྲིད་གནང་བས་ལ་ལ་འོད་གསལ་རྟགས་བཅུ་རྫོགས་པར་ཤར། ལ་ལ་དག་གིས་ལུས་ཀྱི་རྩ་གནས་ཐམས་ཅད་མཐོང་། ལ་ལ་དག་གིས་འོད་གསལ་གྱི་ངང་ནས་དབུས་གཙང་ཁམས་གསུམ་མཐོང་། ལ་ལ་དག་སྒོམ་ཁང་གི་གྱང་དང་རྩིག་པ་ལ་ཐོགས་པ་མེད་པར་ཕྱིར་དོན་པ་བྱུང་། ཁ་ཅིག་སེར་སྣའི་མདུད་པ་ལས་གྲོལ། ཁ་ཅིག་འཁོར་བ་ལ་ཡིད་འབྱུང་། ཁ་ཅིག་དཀའ་སྤྱད་ཀྱི་སྡུག་བསྔལ་བཟོད། ཁ་ཅིག་རི་ཁྲོད་འགྲིམས། ཁ་ཅིག་བདེན་གཉིས་ཀྱི་རྣམ་དབྱེ་ལེགས་པར་རྟོགས་ནས་བདེ་གཤེགས་སྙིང་པོ་རྟག་བརྟན་ཐེར་ཟུག་གཙང་བདག་བདེ་དང་རྟག་པ་དང་།
བདག་དམ་པའི་ཕ་རོལ་ཏུ་ཕྱིན་པའི་གནས་ཚུལ་ལ་མཁས་པར་བྱེད། ཁ་ཅིག་རྒྱན་དང་ཆ་ལུགས་སྤངས་ནས་བླ་མ་ལ་འབུལ་བ་དཔག་མེད་བྱུང་། གསིང་གཤོངས་སུ་ཕྱོགས་ནས་བྱོན་པའི་དགེ་འདུན་སྟོང་ཕྲག་མང་པོ་ལ་ཟབ་ལམ་རྡོ་རྗེའི་རྣལ་འབྱོར་སྦྱོར་བ་ཡན་ལག་དྲུག་པ་དང་། དཔལ་དུས་ཀྱི་འཁོར་ལོའི་རྒྱུད་འགྲེལ་ཆེན་པོ་སོགས་ཆོས་ཀྱི་འཁོར་ལོ་ཟླ་མེད་པ་བསྐོར་ནས་གདུལ་བྱ་རྣམས་ཆོས་ཀྱིས་ཚིམ་པར་མཛད་དོ། ། དེ་ནས་བདག་ཉིད་ཆེན་པོ་འདིས་འོད་གསལ་ཆོས་སྐུ་མངོན་དུ་མཛད་པའི་ཕྱིར། ལས་ཉོན་གྱི་སྐྱེ་རྒ་ན་འཆིའི་སྡུག་བསྔལ་ལས་གྲོལ་ཀྱང་། སྙིང་རྗེའི་དབང་གིས་བདག་སོགས་རྟག་འཛིན་ཅན་རྣམས་ཆོས་ལ་བསྐུལ་བའི་ཕྱིར་དུ། དགུང་ལོ་བདུན་བཅུ་དོན་བརྒྱད་པ་ཤིང་མོ་ལུག་གི་ལོ་ཧོར་ཟླ་བཅུ་གཅིག་པའི་ཚེས་བཅུ་བཞི་ལ་ངོ་མཚར་བའི་ལྟས་དུ་མ་དང་བཅས་ཏེ་ཀུན་རྫོབ་གཟུགས་སྐུའི་བཀོད་པ་རྣམས་འོད་ཀྱི་གོང་བུ་གཅིག་ཏུ་གྱུར་ནས་འོད་གསལ་ཆོས་སྐུའི་ཕོ་བྲང་དུ་བསྡུས་ཏེ་བདེ་བ་ཅན་དུ་གཤེགས་སོ། ། རྗེ་འདིའི་སྲས་ཀྱི་ཐུ་བོ་ཇོ་མོ་ནང་པ་ཆོས་རྗེ་བསོད་ནམས་རྒྱལ་མཚན་པ། མཁན་ཆེན་ཆོས་རིན་དཔལ་བ།
ཇོ་ནང་པ་རིན་པོ་ཆེ་བ་དཀོན་མཆོག་རྒྱལ་མཚན་པ། ཆོས་རྗེ་མཁར་ཆེན་པ། ཀུན་མཁྱེན་ནམ་མཁའ་ཆོས་སྐྱོང་པ། མཁས་གྲུབ་ཆོས་སྐྱོང་རྒྱལ་མཚན་པ། ཞ་ལུ་ལོ་ཙཱ་བ་རིན་ཆེན་ཆོས་སྐྱོང་བཟང་པོ་རྣམས་སོ། ། ཀུན་མཁྱེན་ནམ་མཁའ་ཆོས་སྐྱོང་པ་ནི་མེ་ཕོ་འབྲུག་ལ་སྐུ་འཁྲུངས། ཡུལ་བཞད་མཐོང་སྨོན་པ་ཡིན། སྐུ་གཞོན་ནུ་ནས་སྡེ་སྣོད་མཐའ་དག་ལ་སྦྱངས་པ་ཆེན་པོ་མཛད་དེ། ཤ་ཏུ་བའི་གྲྭ་ཚང་ཚལ་གུང་བའི་སློབ་དཔོན་རྒྱུན་རིང་མཛད་པའི་ངང་ནས་བྱང་པའི་བདག་པོ་སློབ་དཔོན་ཆེན་པོ་བསོད་ནམས་རྒྱལ་མཚན་དཔལ་བཟང་པོ་བའི་སློབ་དཔོན་མཛད་ཅིང་། ཀ་ཆེན་བཅོ་བརྒྱད་ཀྱི་གྲྭ་སྐོར་ཡ་སྦྲེལ།
ངམ་རིང་ཆོས་སྡེའི་མཁན་ཚབ་ཀྱང་ལོ་མང་པོའི་བར་དུ་མཛད། འཇམ་པའི་དབྱངས་དཀོན་མཆོག་བཟང་པོ་ལ། དཔལ་དུས་ཀྱི་འཁོར་ལོའི་དབང་རྒྱུད་བཤད་མན་ངག་དང་བཅས་པ་དང་། ཀུན་མཁྱེན་ཆེན་པོའི་བཀའ་འབུམ། སེམས་འགྲེལ་སོགས་ཟབ་ཅིང་རྒྱ་ཆེ་བའི་ཆོས་མང་དུ་གསན། ཇོ་མོ་ནང་གི་གདན་ས་ཡུན་རིང་པོའི་བར་དུ་མཛད་དེ། དེའི་རིང་ལ་ཟབ་ལམ་རྡོ་རྗེའི་རྣལ་འབྱོར་སྦྱོར་བ་ཡན་ལག་དྲུག་པ་དང་། དཔལ་དུས་ཀྱི་འཁོར་ལོའི་རྒྱུད་འགྲེལ་སོགས་ཟབ་རྒྱས་ཀྱི་འཁོར་ལོ་ཟླ་མེད་པར་བསྐོར། སྐུ་འབུམ་ཆེན་མོ་འཛམ་གླིང་རྒྱན་གྱི་ཆོས་འཁོར་རིམ་པ་བཅུ་གསུམ་གསེར་ཟངས་ཀྱི་ཕུར། བུམ་པའི་ཕྱི་ལ་ལོགས་རིས་ཁྱད་པར་དུ་འཕགས་པ་དང་།
ཉི་གདན་གྱི་རྡོ་ལྷ་རྣམས་དང་། གདུགས་བྲེ་བུམ་པའི་ཀ་བ་རྣམས་ལ་རས་ཕྲུག་གི་ཤུབ་ཁྱད་འཕགས་རྣམས་མཛད། གཞན་ཡང་ཚོགས་ཁང་། བླ་བྲང་། བདེ་བ་ཅན། སྐྱེད་ཕུག མཁའ་སྤྱོད་བདེ་ལྡན་རྣམས་ཀྱི་ཞིག་གསོས་སོགས་མཛད་ཅིང་། བརྒྱུད་པའི་བྲིས་སྐུ་བྱིན་རླབས་ཆར་འབེབས་ངོ་མཚར་ཅན་སུམ་ཅུ་ཐམ་པ་བཞེངས་ཏེ། ངེས་དོན་གྱི་བསྟན་པའི་བྱ་བ་རྒྱ་ཆེན་པོ་མཛད་ནས། དགུང་ལོ་བདུན་ཅུ་དོན་གཉིས་པ་རབ་བྱུང་ཞེས་པ་མ་མོ་ཡོས་ཀྱི་ལོ་ངོ་མཚར་བའི་ལྟས་དང་བཅས་བདེ་བར་གཤེགས་སོ། །
རྗེ་འདི་ལ་སློབ་མའི་ཚོགས་དཔག་ཏུ་མེད་ཀྱང་། དཔལ་དུས་ཀྱི་འཁོར་ལོའི་བཤད་བཀའ་འཛིན་པ། བྱང་ཆུབ་སེམས་དཔའ་དཔལ་ལྡན་རིན་ཆེན། པཎ་ཆེན་དུས་ཞབས་པ་ནམ་མཁའ་དཔལ་བཟང་པོ་བ། པཎྜི་ཏ་རྡོ་རྗེ་རྒྱལ་པོ་བ། འཇམ་དབྱངས་ཀུན་དགའ་ལེགས་པའི་བློ་གྲོས་པ་རྣམས་སོ། ། ཞ་ལུ་ལོ་ཙཱ་བ་ཆོས་སྐྱོང་བཟང་པོ་ནི། ཁོ་བོ་ཅག་གི་ཡབ་མེས་ས་ལོ་འཇམ་པའི་རྡོ་རྗེ་ལ་དཔལ་དུས་ཀྱི་འཁོར་ལོའི་དབང་རྒྱུད་མན་ངག་གི་ཆོས་སྐོར་ཡོངས་སུ་རྫོགས་པར་འབུལ་བར་མཛད་པ་དང་། ལྷག་པར་ཐ་སྙད་ཀྱི་རིག་གནས་སྒྲ་སྙན་ངག་སྡེབ་སྦྱོར་མངོན་བརྗོད་སོགས་ལོ་ཙཱ་བ་རང་ཉིད་ལ་ཇི་ལྟར་མངའ་བ་བཞིན་དགེས་སྤྲོ་དང་བཅས་བུམ་པ་གང་བྱོར་ཕུལ་ནས། བདག་ཆེན་ཉིད་ལ་དཔལ་ལྡན་ས་སྐྱ་པཎྜི་ཏ་གཉིས་པའི་མཚན་གྱི་དགེ་ལེགས་དང་ལྡན་པར་མཛད་པའི་བྱེད་པོ་སྤྲུལ་པའི་ལོ་ཙཱ་བ་ཆེན་པོ་འདི་ཁོ་ན་ཡིན་པས།
དེ་སོགས་བཀའ་དྲིན་ལྷག་པར་དྲན་པའི་སྒོ་ནས་སྐྱེས་ཆེན་དམ་པ་འདིའི་རྣམ་པར་ཐར་པ་ཅུང་ཟད་རྒྱས་པར་སྤེལ་བར་བྱ་བ་ལས། དེ་ཡང་ལོ་ཆེན་ཉིད་ཀྱི་དངོས་སློབ་སྐྱོགས་ཀྱི་ལོ་ཙཱ་བ་རིན་ཆེན་བཀྲ་ཤིས་ཀྱིས་མཛད་པའི་རྣམ་ཐར་དང་མཐུན་པར་བརྗོད་པར་བྱ་སྟེ། དེ་ཡང་འདི་སྐད་ཅེས་ཐོས་ཏེ། འགྲོ་བ་ལྷ་དང་བཅས་པ་རྣམས་ཀྱི་རྣམ་པར་འདྲེན་པ་ཆེན་པོ་ཆོས་ཐམས་ཅད་མཁྱེན་ཅིང་གཟིགས་པ་རྗེ་བཙུན་ལོ་ཙཱ་བ་ཆེན་པོ་ཤྲཱི་དྷརྨ་པཱ་ལ་བྷ་དྲའི་ཞལ་སྔ་ནས་འདི་ཉིད། སྐུ་ཚེ་འདིའི་སྔོན་མ་ནི་འཕགས་པའི་ཡུལ་དུ་པཎྜི་ཏ་ཆེན་པོ་ཞིག་ཏུ་སྐུ་སྐྱེ་བ་བཟུང་ངོ་ཞེས་གྲགས་ཏེ། དེ་སྐད་དུ། འཕགས་པའི་ཡུལ་ན་མཁས་པའི་པཎྜི་ཏ། ། གངས་ཅན་བསྟན་པའི་དཔལ་དུ་ལེགས་འཁྲུངས་ནས། ། ཞེས་སྐྱེས་བུ་དམ་པའི་གསུང་ལས་འབྱུང་ངོ་། ། དེ་ནས་བདག་ཉིད་ཆེན་པོ་འདི་ཤེར་ཕྱིན་དར་བར་ལུང་བསྟན་པའི་ཡུལ་བྱང་ཕྱོགས་ཁ་བ་ཅན་དུ་གཙང་གི་སའི་ཆ་ཞ་ལུ་གསེར་ཁང་གི་ཁང་གསར་གོང་མ་ཞེས་བྱ་བར།
འགོས་ཁུག་པ་ལྷས་བཙས་དང་། བུ་སྟོན་རིན་པོ་ཆེའི་སློབ་མ་མངོན་པ་རང་ལས་མཁས་པ་རིན་ཆེན་སངས་རྒྱས་མགོན་ཞེས་བྱ་བ་ལ་སོགས་དགེ་བའི་བཤེས་གཉེན་མང་དུ་བྱུང་ཞིང་། དཔོན་རིན་ཆེན་སེངྒེ་སོགས་མི་ཆོས་པའང་ཆེ་བར་བྱུང་བའི་གདུང་རུས་འགོས་ཀྱི་རིགས་སུ། ཡབ་དཔོན་ཆེན་བསམ་འགྲུབ་དཔལ་བཟང་དང་། ཡུམ་དད་ལྡན་རིན་ཆེན་ཆོས་འཛོམ་ལ་སྲས་ལྕམ་སྲིང་བཞི་འཁྲུངས་པ་ལས། རྗེ་འདི་ཐོག་མར་འཁྲུངས་པའི་སྲས་པོ་གཅིག་པུ་ཉིད་དེ་ལྕགས་མེ་བྱ་ལ་སྐུ་བལྟམས་པའོ། ། ལྷུམས་སུ་ཞུགས་ཚེ། ཡུམ་ལ་མཚན་ལྟས་བཟང་པོ་མང་དུ་བྱུང་ཞིང་། བལྟམས་པའི་ཚེ་ན་བཙས་སྟོན་ཡང་ཆེར་བྱས་ཤིང་། ཡ་མཚན་གྱི་ཆོ་འཕྲུལ་དུ་མ་བྱུང་བར་སྣང་ལ།
ཆོས་སྐྱོང་འབུམ་ཞེས་མཚན་བཏགས་པའོ། ། དེ་ནས་སྐུ་ལེགས་པར་སྐྱེད་བསྲིངས་ཏེ་གཞོན་ནུ་རོལ་རྩེད་ལ་རོལ་བའི་ཚེ་ཡང་ཐུགས་རྒྱུད་མཉེན་ཞིང་ངང་རིང་བ་དང་། དུལ་བར་འདུག་པ་དང་། བག་ཡོད་པ་དང་། མཉེས་གཤིན་པ་དང་ནི་ལྡན། དེ་ཡང་བྱིས་པ་ཐ་མལ་པ་ལྟར་མི་སྲུན་པ་ནི་ནམ་ཡང་མི་མངའ། སྐུ་རྩེད་ཀྱི་མཛད་པ་ན་ཡང་ཆོས་འཆད་ཉན་གྱི་ཚུལ་དང་དགོན་པ་འདིང་པའི་ཚུལ་དང་། དབང་བསྐུར་བའི་ཚུལ་དང་། མཉམ་པར་འཇོག་པའི་ཚུལ་མཛད་ཅིང་། སེམས་ཅན་ལ་འཚེ་བར་འགྱུར་བ་ནི་གང་ཡང་མི་མཛད།
ཅུང་ཟད་མནལ་བའི་ཚེ་ན་མར་མེ་དུ་བའི་སྣང་བ་འཆར་བ་སོགས་སྔོན་གྱི་ལུང་རྟོགས་ལ་སྦྱངས་པ་མུ་མེད་པ་རྣམས་ཀྱི་འཕྲོ་སད་པའི་རྟགས་མང་དུ་མངའ་སྟེ། གཞོན་ནུ་དེ་ལྟ་བུ་ནས་སྐྱེས་བུ་དམ་པའི་མཛད་པ་ལྷུར་མཛད་པ་ཞིག་གོ ། དེ་ནས་དགུང་ལོ་བརྒྱད་བཞེས་པའི་ཚེ། ཤར་ཁ་བ་དང་། རིན་སྤུངས་པ་དམག་བྱེད་པ་ཤར་ཏེ། སྣར་ཐང་གི་ཉེ་ལོགས་བ་ལོན་དུ་གཡུལ་བྱས་ཚེ། རྗེ་འདིའི་ཡབ་ཀྱང་ཤར་ཁ་བའི་དམག་གི་གཙོ་བོར་ཕེབས་ཡོད་པས། གཡུལ་ལ་ཧ་ཅང་དཔའ་བས་རྐྱེན་བྱས་ཏེ་སྐུ་གཤེགས། དེ་ནས་རྗེའི་མེ་མེ་དྲུང་ཆོས་རྒྱལ་བས་ཐོག་མར་མི་ཆོས་ལ་བཞུགས་པར་དགོངས་ནས། ཤར་ཁ་ཆོས་ཀྱི་རྒྱལ་པོ་བདག་ཆེན་བཀྲ་ཤིས་འཕགས་པའི་མདུན་སར་སྤྱན་དྲངས་ཏེ།
རེ་ཞིག་མི་ཆོས་དང་མཐུན་པར་མཛད་ཅིང་། རྒྱལ་མཁར་རྩེ་བ་དང་སྣག་གི་གཉེན་དུ་གྱུར་པས། སྲི་ཞུ་ཕུན་སུམ་ཚོགས་པས་བཀུར་ཞིང་བཞུགས་ལ། དེའི་རིང་དུ་བོད་ཡིག་དབུ་ཆེན་དང་། འབྲུ་མ་དང་། ཚེག་བྲིས་རྣམས་སློབ་དཔོན་ཁ་ཡར་ལ་ལེགས་པར་སྦྱངས། བོད་སྐད་ལ་བག་ཆགས་ཆུང་བས་བསླབ་པ་དཀའ་མོ་བྱུང་གསུངས། སླར་ཞ་ལུར་གནས་བརྟན་ལེགས་རྒྱལ་བ་ལས་བསླབས་ཏེ་བརྡ་དག་དང་བཅས་པ་དཔྱིས་ཕྱིན་པ་མཁྱེན་པར་མཛད་དོ། ། ལཉྪ་དང་ཝརྟུ་ལ་སོགས་ཀྱང་ཁང་པའི་སྐེད་རིས་ལ་སྣང་བ་གཟིགས་པས་ཐུགས་དགེས་ཏེ། བལ་པོ་ལྷ་བཟོ་བ་ཡི་གེ་མཁས་པར་ཤེས་པ་ལ་བསླབས་པས་མཁས་པར་མཁྱེན།
ཕྱིས་ནས་སློབ་དཔོན་ལ་མ་ལྟོས་པར། ཀསྨི་ར་དང་། ན་ག་ར་དང་། གཽ་མ་དང་། ཀ་མ་ཏ་དང་། སིནྡྷུ་དང་། དྷ་རི་དང་། རྒྱ་མཚོ་མཐའ་ཡིག་དང་། བྲུ་ཞ་དང་། པུཀྐཾ་དང་།
ཕུ་གུར་དང་། ཧོར་ཡིག་གསར་ལ་སོགས་ཀྱང་ཚེགས་མེད་པར་མཁྱེན། རྒྱ་བོད་ཀྱི་ཀློག་རྣམས་ཀྱང་དག་པར་མཁྱེན་པས། བདག་ཆེན་གྱི་དྲུང་དུ་སངས་རྒྱས་བྱང་སེམས་ཀྱི་རྟོགས་བརྗོད་དང་། དགེ་བའི་བཤེས་གཉེན་གྱི་རྣམ་ཐར་སོགས་གསན་གང་སྤྲོ་ཐུན་མཛད་ནས་ཀློག་པ་དང་། བདག་ཆེན་པས་བླ་མ་དགེ་བའི་བཤེས་གཉེན་མང་པོ་ལ་ཆོས་ཀྱི་དྲི་བ་མཛད་པའི་འཕྲིན་པ་མཛད་ཅིང་། སྐུ་ཕྲ་ཡང་ཐུགས་རྫོགས་པས་དགེ་བཤེས་ཀུན་ལ་གུས་པར་མཛད་པ་དང་། ཐུགས་དམ་ཡང་འབད་པ་མཛད། ཐུགས་ལའང་ཆོས་གཅིག་རང་བྱེད་དགོས་དགོངས་པ་བྱུང་། མི་ཤི་འདུག་ཟེར་བ་དང་།
དུད་འགྲོ་གསོད་པ་སོགས་གཟིགས་པའི་ཚེ། བཅོས་མ་མ་ཡིན་པའི་སྙིང་རྗེ་དང་ངེས་འབྱུང་ཆེན་པོ་རང་དབང་མེད་པར་འཁྲུངས་ཤིང་། འཁོར་བ་ལ་བཙོན་དོང་དང་། ཐར་པ་ལ་ཁང་བཟང་ལྟ་བུའི་ཐུགས་ནི་རྒྱུན་མར་བྱུང་ངོ་ཞེས་ཐོས་ལ། མི་ཆོས་ཀྱི་ཚུལ་བསྟན་ཀྱང་ཚངས་སྤྱོད་འབའ་ཞིག་ལ་གནས་པར་མཛད། སྐྱེ་བོ་སུ་ལ་ཡང་མི་བརྙས་ཤིང་། ཚིག་རྩུབ་ངན་སྨྲས་སོགས་གཞན་གྱི་སྙིང་ལ་མི་འབབ་པ་ནི་ནམ་དུ་ཡང་མི་གསུངས། གནོད་ལན་ཀྱང་ཕན་པས་བསྒྲུབ་པ་ཁོ་ན་མཛད་པ་ལགས་སོ། ། དེའི་ཚེ་ཆོས་ཀྱང་འདི་དག་གསན་ཏེ། བྲག་དཀར་དུ་སྐུ་ཞང་གི་ཁུ་བོ་ཆོས་རྗེ་རྒྱ་མཚོ་དཔལ་བ་ལ།
གཤེད་དམར་ལྷ་ལྔ། ཚེ་དཔག་མེད་གྲུབ་རྒྱལ་མའི་དབང་ཚེ་ཁྲིད་སོགས་ཏེ། གཞན་ཡང་བླ་མ་ཁ་ཅིག་ལ་ཆོས་མང་པོ་གསན་ནོ། ། དེ་ནས་དགུང་ལོ་བཅོ་བརྒྱད་ཙམ་བཞེས་པའི་ཚེ། བདག་ཆེན་གྱིས་ཀྱང་ཞ་ལུ་ཁང་གསར་གོང་མ་བའི་བུ་འདི་ལ་ཆོས་ཀྱི་བག་ཆགས་ཆེར་གསལ་བ་སྣང་བས། བཙུན་པ་འོས་པར་འདུག་གསུངས་པ་ལ། དབོན་དྲུང་པད་རྒྱལ་བས། ཁོང་ཚང་རང་རེའི་དཔོན་སྐྱ་ཁུངས་མ་ཡིན་པ་དང་། ཞལ་ལུའི་ཤར་སྒོ་ཁོང་ཚངས་གི་འཛིན་ཞིང་། ཁྱད་པར་སྲས་བུ་གཅིག་པུ་འདི་ལས་མེད་པས་མི་ཆོས་རང་འཐད་ཞུས་པས།
རྗེ་འདི་ཐུགས་ཁྲོ་བའི་གོ་སྐབས་ནམ་ཡང་མེད་པ་ཞིག་ཡིན་ནའང་། ཆོས་ཀྱི་གེགས་སུ་གྱུར་དོགས་པས་ཅུང་མ་དགེས་པ་བྱུང་གསུངས། དེ་ནས་ཐུགས་ལ་ནི་བཅོམ་ལྡན་འདས་ཀྱི་གསུང་རབ་ལ་ཐོས་བསམ་བྱས་ཆོག་པ་གཅིག་ནམ་ཡོང་དགོངས་པ་ལས་རེ་བ་གཞན་མེད། དཀོན་མཆོག་གི་རྟེན་དྲུང་དུ་དེ་ལྟར་འགྲུབ་པའི་སྨོན་ལམ་ནན་ཏུར་མཛད་ཅིང་། བཅོམ་ལྡན་འདས་ཡང་དག་པར་རྫོགས་པའི་སངས་རྒྱས་ཤཱཀྱ་ཐུབ་པ་དེ་ཉིད་ཀྱི་མཚན་ཙམ་གསན་པ་དང་། སྐུ་འདྲ་གཟིགས་པ་ན་བཅོས་མིན་གྱི་དད་པ་སྤྱན་ཆབ་འཁྲུག་པ་བྱུང་། དེ་ལྟར་ཆོས་ཁོ་ན་ཐུགས་ལ་བརྣག་པ་ཉིད་ཀྱིས། མོ་སྟོན་མཁས་པ་ཞིག་ཡོད་པ་ལ་མོ་ཆ་མཛད་པས། ཁོང་ན་རེ། སྤྲིན་ཅོག་མོ་ཙམ་ཞིག་ནམ་མཁར་བྱུང་། །
དེ་ཇི་ཆེར་སོང་པས་ནམ་མཁའ་ཁེངས། ། ཟེར་བས་འདི་ཤིན་ཏུ་བཟང་ཟེར་བའང་བྱུང་ཞིང་། བདག་ཆེན་བཀྲ་ཤིས་འཕགས་པའི་སྐུའི་རིང་ལ་ཆོས་མཛད་ཆོག་པའི་དགོངས་བཟང་ཡོད་ཀྱང་། ཧ་ཅང་ཐུགས་མཉེས་པས་ཕྱག་ཕྱི་མཛད་དགོས་པ་བྱུང་། དེ་ནས་དགུང་ལོ་ཉེར་གཉིས་པ་ལ་ཆོས་མཛད་པ་ཐག་བཅད། ཡུམ་གྱིས་ཀྱང་སྔར་ལྷུམས་སུ་ཞུགས་པ་དང་བལྟམས་པའི་དུས་སུ་ལྟས་བཟང་པོ་མང་དུ་ཡོད་པ་དང་། བག་ཆགས་གསལ་བའི་རྣམ་འགྱུར་གྱིས་བསྟན་པ་འཛིན་པའི་དགེ་བཤེས་ཆེན་པོ་གཅིག་ཡོང་བསམ་པས། ཕ་གཞིས་འཛིན་མཁན་མེད་ཀྱང་ཆོས་རང་འཐད་གསུངས་ཏེ་བཀག་པ་མ་མཛད། ཕྱིས་ནས་ཀྱང་རྗེ་ཉིད་བདག་གི་མ་ཡུམ་དེ་རང་དད་པ་དང་ཆོས་ཉམས་ཆེ་བ་གཅིག་ཡོད། བདག་གི་ཆོས་ལ་གེགས་ཅུང་ཟད་ཀྱང་མ་མཛད་གསུངས།
སྲས་པོ་གཅིག་པུ་ཡིན་པས་ཡབ་གཞིས་འཛིན་དགོས་པའི་ནན་ཏུར་མི་མཛད་པར། བསྟན་པ་ལ་དགོངས་པའི་ལྷག་བསམ་དེ་ལྟ་བུ་སོགས་ལས་དཔགས་ཏེ་མཁའ་འགྲོ་མ་ཞིག་ཡིན་པར་གོར་མ་ཆག་གོ ། དེ་ལྟར་སྣ་ཚོགས་ཞེས་པ་ཆུ་ཕོ་རྟ་ལོ་ལ་ཆོས་སྡེ་ཆེན་པོ་དཔལ་འཁོར་སྡེ་ཆེན་དུ་དབྱར་ཟླ་ཐ་ཆུང་གི་ཉ་ལ། མཁས་ཤིང་གྲུབ་པའི་སྐྱེས་ཆེན་དམ་པ་ལུང་སྡེ་བཞི་ཐུགས་ལ་བཞུགས་པ། འཇམ་དབྱངས་དཀོན་མཆོག་བཟང་པོའི་ཞལ་སྔ་ནས་མཁན་པོ། ཆོས་རྗེ་ཀུན་དགའ་དཔལ་བཟང་གིས་དགེ་ཚུལ་གྱི་སློབ་དཔོན་མཛད། མཁན་སློབ་དེ་དག་གི་སྤྱན་སྔར་རབ་ཏུ་བྱུང་བ་མཛད་དེ། རིན་ཆེན་ཆོས་སྐྱོང་བཟང་པོར་མཚན་བཏགས། ངུར་སྨྲིག་གི་ན་བཟའ་བསྣམས་ཏེ། ཚིག་སྔ་མ་དགེ་ཚུལ་གྱི་སྡོམ་པ་ནོས་ཤིང་།
ཐུགས་ལ་རེ་བ་ཡོངས་སུ་གྲུབ་པས་དགེས་པ་མུ་མེད་པར་བྱུང་སྣང་། ཨ་ཨ་སྐྱེས་བུ་དམ་པ་རྣམས་སྐུ་ཕྲ་མོ་དེ་ཙམ་གྱི་ཚུལ་བཟང་བ་དང་། ཆོས་ལ་རྩེ་གཅིག་པའི་འདུན་པ་དང་། འཁོར་བ་ཞེན་ལོག་དེ་ལྟ་བུ་ནི་རྒྱ་གར་གྱི་པཎ་གྲུབ་ཕལ་ཆེར་དང་། བོད་ཀྱིའང་སྔོན་གྱི་དགེ་བཤེས་ཕལ་ལ་བྱུང་བར་མ་ངེས་སོ། ། དེ་ལྟར་རབ་ཏུ་བྱུང་ནས་ཀྱང་ལྟུང་བའི་གནས་ཤིན་ཏུ་ཕྲ་མོས་ཀྱང་མ་གོས་པར་བསླབ་པ་རིན་པོ་ཆེ་སྤྱན་འབྲས་ལྟར་བསྲུང་ཞིང་། ཐ་ན་ཞལ་ཆེམས་ཚུན། སྐྲ་དང་ཁ་སྤུ་ལྷན་དུ་འབྲེག་པར་གསུངས་པ་ཡིན་དགོངས་ནས་བཞར་བས། བལ་པོ་འདྲ་ཟེར་ཟེར་ནས། ཆོས་མཛད་པ་པོ་ཞེས་བཏགས་སྐད་དོ། །
དེ་ནས་གཙང་ཉང་སྟོད་རིག་པའི་འབྱུང་གནས་ལུགས་གཉིས་ཀྱི་འདུན་ས་ཆེན་པོ་དཔལ་འཁོར་སྡེ་ཆེན་གྲྭ་ཁང་ཁང་གསར་གྲྭ་ཚང་གི་སློབ་དཔོན་གཞུང་ལུགས་རབ་འབྱམས་སྨྲ་བ་རིན་ཆེན་ཏིང་འཛིན་འོད་ཟེར་བ་ལ་གཏུགས་ཏེ་ཐོག་མར་རིགས་པ་ལ་འཇུག་པའི་སྒོ་བསྡུས་གྲྭ་འཐབ་པ་ནས་བརྩམས་ཏེ་བསྟན་པའི་རྩ་བ་འདུལ་བ་དང་། བསྟན་པའི་སྙིང་པོ་ཕ་རོལ་ཏུ་ཕྱིན་པའི་བསྟན་བཅོས་འགྲེལ་ཆུང་དོན་གསལ་ཐུགས་སྦྱོང་མཛད། ཐུགས་རབ་ཟབ་པ་དང་ཡངས་པ་ཉིད་བརྩོན་པ་མུ་མེད་པས་བརྒྱན་ཏེ་གསན་སྦྱོང་ཁོ་ན་ལ་རྩེ་གཅིག་ཏུ་བསྒྲིམས་པས་གྲྭ་པའི་མིག་ལྟོས་ལ་ཕན་པ་བྱུང་། ལོང་གཏམ་ཅལ་ཅོལ་སོགས་ངག་འཁྱལ་དུ་འགྲོ་བ་ཅུང་ཟད་མི་མཛད་པར་ཉིན་མཚན་ཐོག་ཐག་ཏུ་དཔེ་ཆ་འཛིན་བཤར། རིགས་ལུང་། མནོ་བསམ་གཏོང་བ་སོགས་འབད་པ་ཆེས་མཐའ་ཡས་པ་མཛད་པས། གཞན་དག་གིས་ལོ་ཟླར་སྦྱངས་པ་ལས། དམ་པ་འདིས་ཞག་རེ་སྦྱངས་པ་ཡང་ཚིག་དོན་ལ་འདྲིས་པ་བྱུང་སྟེ། དཔང་ལོ་ཆེན་པོས། སྔོན་ཚེ་སྦྱངས་པས་སྐྱེ་བ་འདིར། །
གཞུང་རྣམས་རྩེད་མོའི་ཞར་ལ་ཤེས། ། ཞེས་གསུངས་པ་དེ་དང་མཐུན་པར། སྔོན་ནས་སྦྱངས་པ་མུ་མེད་པས་སྐུ་ཚེ་འདིར་ཚེགས་ཆེན་པོ་མི་ཡོང་བ་ཡིན་པར་སྣང་ལ། དེ་ལྟར་རྗེ་འདི་ཐུགས་བསྐྱེད་ཧ་ཅང་ཆེ་དྲགས་པས་ཀུན་གྱི་བློར་མ་ཆུད་པར། སློབ་དཔོན་དང་གྲྭ་བ་ཀུན་ན་རེ། ཆོས་མཛད་བལ་པོ་འདི་འདྲ་ཅི་ཡིན་མི་ཤེས། གསུང་རབ་རྣམས་ཞར་ལ་ཚིག་དོན་མ་ལུས་པ་ཤེས་འགྲོ་བ་ཞིག་གདའ་ཞེས་གླེང་ཞིང་ཧ་ལས་པ་བྱུང་ཞེས་དཔལ་འཁོར་སྡེ་ཆེན་དུ་ཡུན་རིང་དུ་བཞུགས་པ་ཆོས་ཀྱི་རྗེ་རིན་པོ་ཆེ་ཀུན་ཚུལ་བ་སོགས་གསུངས་པར་གྲགས་སོ། ། དེ་དུས་རིག་པའི་སྟོབས་རྒྱས་པས། ཕྱིར་རྒོལ་བའི་སྤོབས་པ་འཕྲོག་ནུས་པ་བྱུང་སྟེ། གྲུབ་མཐའ་མ་དག་པ་འགའ་ལ་དགག་བཞག་ཀྱང་མཛད་དོ། །
དེ་ནས་སློབ་དཔོན་ཏིང་འཛིན་ཉི་མ་ཞེས་པ་ཆུ་མོ་ལུག་གི་སྟོན་དུས་སྐུ་གཤེགས་པས་གསོལ་བཏབ་དགོངས་རྫོགས་སོགས་ལ་བརྩོན་པ་མཛད་ཅིང་། དེ་ནས་མཁས་པའི་དབང་པོ་ཆེན་པོ་ཆོས་ཀྱི་རྗེ་བསོད་ནམས་གྲགས་པ་ཡོངས་འཛིན་དུ་བསྟེན་ཏེ། འགྲེལ་པ་དོན་གསལ་རོང་ཊིཀྐ་གི་སྟེང་ནས་ཞིབ་ཏུ་བཤད་པས། མདོ་སྡེ་རྒྱན་འཕགས་པའི་ཊིཀྐ་དང་བཅས་པ། རྒྱུད་བླ་མ་འབྱེད་གཉིས་དང་བཅས་པ་ཟད་པ་བློ་རྒྱལ་བའི་ཊིཀྐའི་སྟེང་ནས་བཤད་པ། ཀུན་རིག་ས་ལུགས་ཀྱི་དབང་བཀའ་ཆོས་རྗེ་དོན་གྲགས་པ་ལས་བརྒྱུད་པ་ཕག་དཀར། པརྣ་ཤ་ཝ་རི། རྣམ་འཇོམས་རྣམས་ཀྱི་རྗེས་གནང་། དཔལ་དུས་ཀྱི་འཁོར་ལོའི་རྒྱུད་འགྲེལ་གཤོང་འགྱུར་ལ་བུ་སྟོན་ཐམས་ཅད་མཁྱེན་པའི་མཆན་གྱིས་གསལ་བར་བྱས་པ། ས་བཅད།
ཆོས་འབྱུང་མདོར་བསྡུས་དང་པོའི་ཊིཀྐ་རྣམས་ཀུན་མཁྱེན་བུས་མཛད་པ། མཁན་ཆེན་དྷརྨཱ་ཤྲཱི་བའི་ཟིན་བྲིས་རྣམས་གསན། དེ་དག་ཀྱང་ཚིག་ཙམ་མ་ཡིན་པར་ཊིཀྐ་གཞུང་བྱིན་ཐུགས་ལ་བྱང་བར་བཟུང་སྟེ་ཚིག་དོན་ཐམས་ཅད་དཔྱིས་ཕྱིན་པར་མཛད་དོ། ། གཞན་ཡང་མཚན་བརྗོད་ཇོ་ནང་འགྱུར་གསར། ཀུན་མཁྱེན་ཆེན་པོ་ཇོ་མོ་ནང་པའི་ངེས་དོན་རྒྱ་མཚོ་ས་བཅད་དང་བཅས་པ། བཀའ་བསྡུ་བ་བཞི་པ། ཤམྦྷ་ལའི་བསྟོད་པ་ཆེ་ཆུང་སོགས་མང་དུ་གསན་ཏེ་རྒྱས་པར་གསན་ཡིག་ལས་ཤེས་ཤིང་། དེ་ལྟར་མདོ་སྔགས་ཀྱི་ཆོས་མང་པོ་ཐུགས་སུ་ཆུད་ནས། དགུང་ལོ་ཉེར་ལྔ་པ་ས་སྐྱོང་ཞེས་པ་ཤིང་མོ་བྱའི་དཔྱིད་དུས། ཞ་ལུ་རི་ཕུག་ཏུ་ཐམས་ཅད་མཁྱེན་པ་བུ་སྟོན་གྱི་དུས་མཆོད་ཆེན་མོ་ལ་གཞི་བྱེས་ཀྱི་དགེ་བཤེས་ཁྲི་ཕྲག་དུ་མའི་དབུས་སུ་བྱམས་ཆོས་སོགས་ལ་བཤད་པ་མཛད་པས་རྒྱལ་བའི་དགོངས་པ་དཔྱིས་ཕྱིན་པ་འགྲེལ་བའི་ཚིག་དོན་ཕུན་སུམ་ཚོགས་པ་བྱུང་བས།
དགེ་བཤེས་ཆེན་པོ་མང་དུ་བཞུགས་པ་རྣམས་ཧ་ལས་པ་ལྟ་བུའི་ཐུགས་དགེས་པ་བྱུང་སྟེ། འདི་ལྟ་བུའི་བཤད་པ་ཡ་མཚན་པ་རང་སྔོན་བྱུང་པ་མ་དྲན་ཞེས་གསུངས་ཤིང་། ཀུན་གྱིས་བསྟོད་བཀུར་བསྔགས་པ་ཆེན་པོ་ཕུལ། དེ་ལྟ་བུའི་ངོ་མཚར་ལ་ལྷ་རྣམས་ཀྱང་ཡིད་རང་བས། གྲྭ་སྐོར་མཛད་པའི་ཉི་མ་དང་པོ་ནས་མེ་ཏོག་གི་ཆར་པ་ཤིན་ཏུ་ཆེ་བ་བབས་པ་སྐྱེ་བོ་ཀུན་གྱིས་མཐོང་བ་སོགས་ངོ་མཚར་གྱི་ཆོ་འཕྲུལ་བགྲང་བ་ལས་འདས་པ་བྱུང་ཞེས་ཞ་ལུའི་གྲྭ་པ་རྣམས་མགྲིན་གཅིག་ཏུ་སྒྲོག་པར་གྱུར་ཏོ། ། དེ་ལྟར་གྲྭ་སྐོར་མཛད་པའི་མོད་དེ་ནས། སྔོན་འཕགས་པའི་ཡུལ་དུ་འཁྲུངས་པའི་བག་ཆགས་གསལ་བའི་དབང་གིས་དང་། ཐུགས་དགོངས་ལའང་འབྲས་བུ་ཐམས་ཅད་མཁྱེན་པ་ཐོབ་པ་ལ། རྒྱུ་རིག་པའི་གནས་ལྔ་ཤེས་དགོས་པར་རྒྱལ་བ་མི་ཕམ་པས་ཀྱང་གསུངས་ཤིང་། བཅོམ་ལྡན་འདས་ཀྱིས་གསུང་རབ་འདི་རྣམས་ལ་ལེགས་པར་སྦྱར་བའི་སྐད་དུ་གསུངས་ལ།
བསྡུ་པ་པོ་རྣམས་ཀྱིས་ཀྱང་དེ་ལྟར་བསྡུས་ཤིང་། དགོངས་འགྲེལ་གྱི་བསྟན་བཅོས་མཛད་པ་རྣམས་ཀྱང་ལེགས་པར་སྦྱར་བའི་སྐད་ལས་མ་འདས་པར་ངེས་ལ། དེ་ཡང་སྤྱིར་གསུང་རབ་ཐམས་ཅད་ཚིག་དོན་གཉིས་སུ་གནས་པ་ལས། ཐོག་མར་ཚིག་ཤེས་དགོས། དེ་ལས་དོན་ཤེས་པར་བྱེད་དགོས་ན། ཚིག་དེ་ནི་གཏིང་མཐའ་ཅན་དུ་ངེས་པ་ཉིད་དང་། དེ་དག་གི་རྣམ་འགྱུར་ངོ་བོ་ལས། ཆེད་དུ་བྱ་བ་སོགས་དང་། བདག་གཞན་དང་། དུས་གསུམ་སོགས་སྒྲ་རིག་པ་ལས་ཤེས་དགོས་པའི་ཕྱིར་དང་།
ལོ་ཙཱ་བ་ཁ་ཅིག་གི་འགྱུར་མ་དག་པ་དང་། ལ་ལ་ཡི་གེ་བས་བྲིས་ནོར་དུ་ཡོད་པ་རྣམས་ཀྱང་རྒྱ་དཔེ་ལ་གཏུགས་ཏེ་དག་པར་མ་བྱས་ན། གཞན་གྱིས་ཤེས་མི་ནུས་པ་དང་། གསང་སྔགས་ལའང་སྔགས་མ་དག་པར་བཟླས་པས་དོན་ཕྱིན་ཅི་ལོག་ཏུ་འགྱུར་བ་སོགས་འཁྲུལ་གཞི་དང་བཅས་པ་ཐམས་ཅད་སྒྲ་ཤེས་ན་ཤེས་ནུས་ལ། དེ་ཡང་རྗེ་ས་སྐྱ་པཎྜི་ཏ་ཆེན་པོས། མཁས་པ་ཟེར་བ་མང་ན་ཡང་། ། སྡེ་སྣོད་ལྷུམས་སུ་ཞུགས་མ་ཞུགས། ། སྒྲ་ཚད་འཕྲང་ལ་གཤར་ན་གསལ། ། ཞེས་གསུངས་པ་ལྟར་ཡིན་པས། སྒྲ་རིག་པ་ནི་ཤིན་ཏུ་གཅེས་པར་དགོངས་ནས།
ཐོག་མར་རྟོགས་སླ་བ་རྒྱལ་པོ་ལུགས་ཀྱི་བསྟན་བཅོས་ཞེས་བྱ་བ་སློབ་དཔོན་དབང་ཕྱུག་གོ་ཆས་མཛད་པར་གྲགས་པའི་ཀ་ལཱ་པ་གསན་པར་བཞེད་པ་ལ། དེ་དུས་ཞ་ལུ་ན་སྐད་གཉིས་སྨྲ་བ་གནས་བརྟན་ལེགས་རྒྱལ་བ་བཞུགས་པས་ཁོང་སྒྲ་ལ་མཁས་པར་ཡོད་པས། ཁོང་གི་སར་ཕེབས་ཏེ། ཁོ་བོ་སྒྲ་ཤེས་པར་འདོད་པས་ཐོས་སོ་ཙམ་མིན་པའི་དཔྱིས་ཕྱིན་པ་ཞིག་བསླབ་པར་ཞུས་པས། དྲུང་ནས་གཞན་དང་མི་འདྲ་རྗེས་སུ་ཡི་རང་། མཁས་པ་ཟེར་བ་དེ་འདོད་ན་སྒྲ་ཤེས་དགོས་པར་བདོག་ལགས། ད་ནི་དྲུང་ནས་རང་དང་པོར་ཀ་ལཱ་པའི་གཞུང་བྱིང་མདོ་ཨུ་ཎ་སོགས་རྣམས་ཁྱིས་བདས་ཀྱང་ཐོན་པ། ཞལ་བའི་ཁར་སྲན་མ་བཀྲམས་པ་ལྟ་བུ་གང་འདོད་ནས་བླངས་ཆོག་པ་གཅིག་མཛད་པར་ཞུ། དེ་ནས་འམ་བུས་ཨ་རུ་ར་ལག་མཐིལ་དུ་བཞག་པ་ལྟར་སྒྲ་རིག་པ་ཕྱག་ཏུ་གསལ་སིང་འབུལ་བ་ལགས་གསུངས་པས། དེ་ཁ་བཞིན་མཛད་དོ། །
གསུམ་པོ་ཐུགས་ལ་བྱང་བར་བཟུང་སྟེ། སྣར་ཐང་ལོ་ཙཱ་བའི་རྣམ་བཤད་ལས་གསན། ས་རིས་བསྐྱར་ཅག་སོགས་ལ་བརྩོན་པ་ཆེན་པོ་མཛད་པས་ཟླ་བ་གཉིས་ན་ཤིན་ཏུ་བྱང་བ་དང་བཅས་ཏེ་རྫོགས་པར་མཁྱེན། དེའི་ཞར་ལ་སྡེབ་སྦྱོར་ཡང་སློབ་དཔོན་ཤནྟི་པ་ཉིད་ཀྱི་གཞུང་རྩ་འགྲེལ་ལས་རྫོགས་པར་གསན་ཏེ། དཔལ་དུས་ཀྱི་འཁོར་ལོའི་བརྒྱུད་པ་ལ་ལེགས་སྦྱར་གྱི་སྐད་དུ། དབང་པོ་རྡོ་རྗེ་ཞེས་བྱ་བའི་སྡེབ་སྦྱོར་གྱིས་བཅིངས་པའི་སྙན་ངག་གི་བསྟོད་པའང་མཛད། སློབ་དཔོན་དཎྜའི་སྙན་ངག་མེ་ལོང་ཡང་དཔང་ལོ་ཆེན་པོའི་འགྲེལ་པའི་སྟེང་ནས་ཞིབ་ཏུ་གསན་ཏེ་སྙན་ངག་རྩོམ་པ་ལ་སྐལ་བ་ཆེན་པོ་བརྙེས་པར་གྱུར་ཏོ། ། དེ་ལྟར་ན་ཟླ་བ་གཉིས་ཀྱི་རིང་ལ་ཀ་ལཱ་པ་དང་། སྡེབ་སྦྱོར་དང་། ཚིག་རྒྱན་གྱི་བསྟན་བཅོས་རྣམས་མཐར་ཐུག་པ་མཁྱེན།
དེ་ལ་ཀ་ལཱ་པ་ནི། ཨུཎ་སོགས། སི་སོགས། ཏི་སོགས། ཉེར་བསྒྱུར་དང་བཅས་པའི་ཟུར་བཀོལ་རྣམས་ཀྱང་མཐའ་དཔྱད་དང་བཅས་པ་ཐུགས་ལ་ལོང་སྟེ་མཁས་པའི་ཕུལ་དུ་ཕྱིན་པ་མཁྱེན་པས། སློབ་དཔོན་རིན་པོ་ཆེ་སྐད་གཉིས་སྨྲ་བའི་དབང་པོ་ལེགས་རྒྱལ་བ་ཉིད་ཐུགས་དགེས་ཏེ། དྲུང་ནས་ཐུགས་སྔོན་ནས་སྦྱངས་པ་མཐར་ཕྱིན་པ་ཞིག་ཡིན་པར་གདའ་ནའང་། སློབ་པའི་ཚུལ་བསྟན་ཏེ་མཆི་གསུངས་ནས་བྱ་དགའ་དང་ཡི་རང་ཆེན་པོ་མཛད་དོ། ། གཞན་དག་གི་མཚམས་སྦྱོར་ལྔ་པ་ཡང་ཟླ་ཆོས་ཡིན་ན། བདག་ཉིད་ཆེན་པོ་འདིས་ནི་ཟླ་བ་གཅིག་ལ་ཀ་ལཱ་པ་ཆ་ལག་དང་བཅས་པ།
སྙན་ངག་སྡེབ་སྦྱོར་རྣམས་ཡོངས་སུ་རྫོགས་པར་མཁྱེན་པ་ལགས་སོ། ། དེ་ལྟ་བུའི་མཁྱེན་པའི་སྙན་གྲགས་ཀྱང་ཕྱོགས་ཀྱི་ཁོངས་སུ་ཁྱབ་པ་ལས། ལོ་དེའི་དབྱར་སྨད་བསམ་གླིང་དུ་བཞུགས་ཚེ། ཕྱོགས་ཕྱོགས་ནས་སྒྲ་དོན་གཉེར་གྱི་གྲྭ་པ་མང་དུ་འདུས་པ་ལ་བཤད་ཉན་ཡང་མཐར་ཕྱིན་པར་མཛད་དོ། ། དེ་ཡང་སྔོན་གངས་ཅན་གྱི་ལྗོངས་འདིར་ཀ་ལཱ་པ་འཆད་པ་རྣམས། གྲུབ་པ་ཡི་གེ་ཞེས་པ་ནས་ཕྱིར་བསྒྲུབ་དང་བཅས་ཏེ་འཆད་པས་ཚེགས་ཤིན་ཏུ་ཆེ་ཞིང་གཞུང་གི་འབྲུ་གཉེར་བའང་ཤིན་ཏུ་དཀའ་བ་ཡོད་སྐད། ཕྱིས་པཎྜི་ཏ་ཤྲཱི་མ་ཎི་ཀ་ལ་རྗེ་བཙུན་འཇམ་དཔལ་གྱིས་ཞལ་དངོས་སུ་བསྟན་ནས་མན་ངག་གི་བཤད་པ་རྟོགས་སླ་བ། གཞུང་གི་དོན་རྣམས་བློ་ཡུལ་དུ་འཆར་བདེ་བ་འདི་བསྟན། པཎྜི་ཏ་དེས་བོ་དོང་ལོ་ཙཱ་བ་རྡོ་རྗེ་རྒྱལ་མཚན་ལ་གསུངས། ཁོང་གིས་སྣར་ཐང་ལོ་ཙཱ་བ་སཾབྒྷ་ཤྲཱི་ལ་གསུངས།
དེས་གནས་བརྟན་ལེགས་རྒྱལ་པ། དེ་ལ་རྗེ་འདིས་གསན་པས་ན་སྔོན་མེད་པའི་མན་ངག་གི་བཤད་པ་ཚེགས་ཆུང་ངུས་ཤེས་པར་འགྱུར་བ་ནི། དེང་སང་རྗེ་འདི་ཉིད་ཀྱི་གསུང་ལས་འཆད་པ་ལས་གཞན་མེད་པར་གདའོ། ། དེ་ལྟར་ན་ཕུལ་དུ་བྱུང་བའི་ལེགས་བཤད་ཀྱི་སྲོལ་གཏོད་པའི་ཤིང་རྟ་ཆེན་པོ་ཡང་རྗེ་འདི་ཉིད་ཁོ་ནའོ། ། དེ་ནས་སྔར་རབ་ཏུ་བྱུང་བའི་མཁན་པོ་ཆོས་རྗེ་འཇམ་དབྱངས་དཀོན་མཆོག་བཟང་པོའི་ཞལ་སྔ་ནས། རྩེ་ཆེན་ཆོས་སྡེ་ན་སྦྱོར་བ་ཡན་ལག་དྲུག་པའི་ཁྲིད་གསུང་བ་གསན་ཏེ། ཐུགས་དགོངས་ལ་དཔལ་དུས་ཀྱི་འཁོར་ལོའི་རྩ་བའི་རྒྱུད་དང་། དཔལ་གསང་བ་འདུས་པའི་རྒྱུད་ཕྱི་མ་ལ་སོགས་པ་ལས། སོ་སོར་བསྡུད་དང་བསམ་གཏན་དང་། ། ཞེས་སོགས་གསུངས་པའི་སྦྱོར་བ་ཡན་ལག་དྲུག་པ།
ཐེག་པ་ཐམས་ཅད་ཀྱི་བླ་ན་མེད་པའི་ཚུལ་བསྟན་པ་རབ་འབྱམས་རྒྱ་མཚོ་ལྟ་བུའི་སྙིང་པོ། དུས་གསུམ་སངས་རྒྱས་ཐམས་ཅད་ཀྱི་བགྲོད་པ་གཅིག་པའི་ལམ་མཆོག རྣལ་འབྱོར་པ་སྐལ་བ་བཟང་པོ་ཅན་རྣམས་ཀྱིས་སྐྱེ་བ་འདི་ལ་རྫོགས་པའི་སངས་རྒྱས་ཉིད་ཀྱི་འབྲས་བུ་ཐོབ་པའི་ཉེ་ལམ་ཡིད་ཆེས་པ་གསུམ་ལྡན་གྱི་ཕྱག་རྒྱ་ཆེན་པོ་ཟབ་ལམ་རྡོ་རྗེའི་རྣལ་འབྱོར། རྒྱུད་སྡེ་ཐམས་ཅད་ཀྱི་རྫོགས་པའི་རིམ་པ་རྣམ་ཀུན་མཆོག་ལྡན་གྱི་སྟོང་ཉིད་ཕྱག་རྒྱ་ཆེན་པོ་འདི་ཉིད་ཅིས་ཀྱང་ཉན་དགོས། དེ་ཡང་དུས་གསུམ་སངས་རྒྱས་ཐམས་ཅད་ཀྱི་ཡེ་ཤེས་ཀྱི་རྣམ་འཕྲུལ། རྩོད་དུས་ཀྱི་རྒྱལ་བ་གཉིས་པ་ཀུན་མཁྱེན་ཆེན་པོ་དཔལ་ཇོ་མོ་ནང་པའི་ཞལ་སྔ་ནས་ཐུགས་ཉམས་སུ་བཞེས། དོན་ཕྱིན་ཅི་མ་ལོག་པར་རྟོགས་པའི་བཤད་སྲོལ་བྱིན་རླབས་ཀྱི་དྲོད་མ་ཡལ། བརྒྱུད་པ་ཟམ་མ་ཆད་པའི་བཀའ་བབས་ཆེན་པོ་མངའ་བ། རྗེ་བཙུན་འཇམ་དབྱངས་དཀོན་མཆོག་བཟང་པོའི་ཞལ་སྔ་ནས་ཏེ། སྤྲུལ་བའི་སྐུ་འཇམ་དབྱངས་དང་མི་གཉིས་པའི་མཁས་པ་ཆེན་པོ་རྟོགས་པ་མཆོག་བརྙེས་པ་ཡིན་པས་ཅི་ནས་ཉན་ཏེ་ཉམས་སུ་བླང་དགོངས་ནས་བསམ་གླིང་ནས་རྩེ་ཆེན་དུ་ཕྱག་ཕེབས་ཉམས་ཁྲིད་དུ་རྒྱས་པར་ནི་གསན།
སྔོན་འགྲོ་ནས་བརྩམས་ཏེ་སྒྲུབ་པ་ལ་རྩེ་གཅིག་ཏུ་བཞུགས། བྱེད་བཅིངས་ཀྱང་དམ་པར་མཛད་དེ། ཁྲིད་ཡིག་ཐོག་མཐའ་བར་དགེ ངོ་སྤྲོད་གསང་དོན་རབ་གསལ། རྗེ་ཉིད་ཀྱིས་མཛད་པའི་གསང་དོན་གསལ་བྱེད་དང་བཅས་པ་ལ་སོགས་པ་ནས་གསན་ཏེ། སྐུ་ཉམས་སུ་བསྟར་བ་ལས་ཐུགས་ལ་རྟོགས་པ་ཇི་ལྟར་བཤད་པ་བཞིན་འཁྲུངས་སོ། ། གཞན་ཡང་བཀའ་ལུང་སྔ་ཕྱིར་འདི་ལྟར་གསན་ཏེ། དགེ་སློང་མའི་སོ་སོར་ཐར་བའི་མདོ། རྒྱུད་བླ་དབུས་མཐའ་རྣམ་འབྱེད་རྣམས་ཀྱི་བཤད་པ། དུས་འཁོར་ཆོས་འབྱུང་ཆོས་རྗེ་ཕྱོགས་ལས་པས་མཛད་པ།
རྒྱུད་འབུམ་པོ་ཏི་བཞི་གསན་པའི་དུམ་བུ་དང་པོ་ན། མཚན་ཡང་དག་པར་བརྗོད་པ་ཕན་ཡོན་དང་བཅས་པ། རྩ་རྒྱུད་ཀྱི་དུམ་བུ་དབང་མདོར་བསྟན། དུས་འཁོར་བསྡུས་རྒྱུད་ལེའུ་ལྔ་པ། རྒྱུད་ཕྱི་མ་ཀུན་སྤངས་ཆོས་གྲགས་དཔལ་བཟང་གིས་བསྒྱུར་པ། རིགས་དྲུག་མཉམ་པར་སྟོན་པ་སངས་རྒྱས་མཉམ་སྦྱོར་རྒྱུད་ཕྱི་མ་དང་བཅས་པ། བདེ་མཆོག་རྩ་རྒྱུད། མངོན་བརྗོད་བླ་མ། དུམ་བུ་གཉིས་པ་ན་དཔལ་ལྡན་རྡོ་རྗེ་མཁའ་འགྲོ་བདེ་མཆོག་སྡོམ་འབྱུང་། མཁའ་འགྲོའི་རྒྱ་མཚོ།
ཧེ་རུ་ཀ་མངོན་འབྱུང་། རྣལ་འབྱོར་མ་ཀུན་སྤྱོད། རྣལ་འབྱོར་མ་བཞི་ཁ་སྦྱོར་གྱི་རྒྱུད། ཕག་མོ་མངོན་འབྱུང་། ཕག་མོའི་སྒྲུབ་ཐབས། དུམ་བུ་གསུམ་པ་ན་དཔལ་སམྦུ་ཊི་གསང་བ་རྡོ་རྗེ། གསང་བ་ཀུན་སྤྱོད། གསང་བ་བསམ་མི་ཁྱབ་པ། ནམ་མཁའ་དང་མཉམ་པ། ནམ་མཁའ་སྐུ་གསུང་ཐུགས་ཀྱི་རྒྱུད་རིན་ཆེན་ཕྲེང་བ།
དམ་ཚིག་ཆེན་པོ། སྟོབས་པོ་ཆེ། ཡེ་ཤེས་གསང་བ། ཡེ་ཤེས་ཕུང་བ། ཡེ་ཤེས་འབར་བ། ཟླ་བའི་ཕྲེང་བ། རིན་ཆེན་འབར་བ། ཉི་མའི་འཁོར་ལོ། ཡེ་ཤེས་རྒྱལ་པོ། རྡོ་རྗེ་མཁའ་འགྲོ་གསང་བ།
གསང་བ་མེ་འབར། གསང་བ་བདུད་རྩི། དུར་ཁྲོད་རྒྱན། རྡོ་རྗེ་རྒྱལ་པོ། ཡེ་ཤེས་གསང་བ། ཆགས་པའི་རྒྱལ་པོ། མཁའ་འགྲོ་མའི་སྡོམ་པ། མཁའ་འགྲོ་མ་གསང་བ་འབར་བ། རྡོ་རྗེ་འཇིགས་བྱེད། རྣམ་པར་འཇོམས་པ།
རྡོ་རྗེ་གྲུབ་པ་དྲ་བ་སྡོམ་པ། སྟོབས་ཆེན་ཡེ་ཤེས་རྒྱལ་པོ། དུར་ཁྲོད་རྒྱན་རྨད་དུ་བྱུང་བ། བདེ་མཆོག་ནམ་མཁའ་དང་མཉམ་པའི་རྒྱུད། མགོན་པོ་དངོས་གྲུབ་འབྱུང་བ། བརྟག་པ་གཉིས་པ། རྡོ་རྗེ་གུར། ཕྱག་ཆེན་ཐིག་ལེ། ཡེ་ཤེས་སྙིང་པོ་རྣལ་འབྱོར་མའི་རྒྱུད། ཡེ་ཤེས་ཐིག་ལེ།
དེ་ཁོ་ན་ཉིད་སྒྲོན་མ། སངས་རྒྱས་ཐོད་པ། རྙོག་པ་མེད་པའི་རྒྱུད། བཛྲ་ཨ་ར་ལི། རི་གི་ཨ་ར་ལི། དུམ་བུ་བཞི་པ་ན་རྡོ་རྗེ་གདན་བཞིའི་རྒྱུད་གཉིས། གདན་བཞིའི་བཤད་རྒྱུད་སྔགས་ཀྱི་ཆ། རྣལ་འབྱོར་མ་ཐམས་ཅད་གསང་བའི་རྒྱལ་པོ། གཏུམ་པོ་ཁྲོ་བོ་ཆེན་པོའི་རྒྱུད་རྣམས་ཀྱི་ལུང་སོགས་རྒྱ་ཆེར་གསན་ཏེ། རྒྱས་པར་གསན་ཡིག་ལས་ཤེས་པར་བྱའོ། །
གསུང་ཆོས་དེ་དག་གསན་རིང་། རྩེ་ཆེན་ནས་ཞ་ལུ་སྐུ་ཞང་གི་སྲས་མོ་བདག་མོ་བདེ་བཟང་མས་གསོལ་ཆས་ཞབས་ཏོག་ཐོན་པར་མཛད་དོ། ། དེ་ནས་སྐྱིས་མཁར་དགོན་པ་རྫོང་དུ་ཕེབས་ཏེ། མཁྱེན་རབ་དབང་ཕྱུག་གྲགས་པ་བཟང་པོའི་བུ་ཆེན་ཆོས་ཀྱི་རྗེ་རིན་དཔལ་བ་ལ་ཆོས་མངོན་པ་ཀུན་ལས་བཏུས་དང་། འདུལ་བ་མདོ་རྩ་ཊིཀྐ་དང་བཅས་པ་སྔ་ཆོས་དགོང་ཆོས་མཛད་ཕལ་ཆེ་བ་གསན་གྲུབ། དེ་ནས་རེ་ཞིག་དཔལ་འཁོར་སྡེ་ཆེན་དུ་ཕེབས་ཏེ་ཆོས་རྗེ་རིན་ཆེན་བསོད་ནམས་གྲགས་པ་ཡོངས་འཛིན་དུ་བསྟེན་བཞིན་པ་ལས་གསུང་རབ་ལ་གཟིགས་རྟོག་སོགས་གསན་པ་དང་ཐོས་བསམ་གྱི་འཁོར་ལོ་རྒྱུན་ཆགས་པ་མཛད་ཅིང་། དེ་དུས་ངོར་ཨེ་ཝཾ་ཆོས་ལྡན་དུ་ཐོག་ཅིག་ཕེབས། མཁས་ཤིང་གྲུབ་པའི་སྐྱེས་ཆེན་དམ་པ་ཆོས་རྗེ་ཀུན་དགའ་དབང་ཕྱུག་པ་ལ་ལམ་འབྲས་གསན་པར་བཞེད་དེ། དེ་ཡང་རྒྱུད་སྡེ་མཐའ་དག་གི་ཉིང་ཁུ། རྣལ་འབྱོར་དབང་ཕྱུག་བི་རུ་པའི་ཁྱད་ཆོས།
གྲུབ་ཆེན་ག་ཡ་དྷ་རའི་གསེར་ཆོས་ལམ་འབྲས་བུ་དང་བཅས་པ། འབྲས་བུ་ལམ་དང་བཅས་པ། སྐྱོན་ཡོན་ཏན་དུ་སློང་བ། བར་ཆད་དངོས་གྲུབ་ཏུ་ལེན་པ་ལ་སོགས་པའི་ཟབ་གནད་སྟོན་པ་རྣལ་འབྱོར་བླ་ན་མེད་པའི་རྒྱུད་སྡེ་རྒྱ་མཚོ་ལས་འབྱུང་བའི་དབང་བཞིའི་ཉམས་ལེན་ཐུན་མོང་མ་ཡིན་པ། དབང་པོ་རྣོ་རྟུལ་བར་མ་གསུམ་ལ་ཐབས་ཁྱད་པར་དུ་འཕགས་པས་ཚེ་འདི་ཉིད་དམ། སྐྱེ་བ་བདུན་ནམ། ཐ་ན་ཡང་སྐྱེ་བ་བཅུ་དྲུག་ན་བཅུ་གསུམ་རྡོ་རྗེ་འཛིན་པའི་གོ་འཕང་མངོན་དུ་བྱེད་པའི་ཐབས་སྟོན་པའི་གསུང་ངག་རིན་པོ་ཆེ་གསན་པ་ལ་ཐུགས་འདུན་དྲག་པར་བྱུང་པས།

རྗེ་ཉིད་ལ་གསོལ་བ་འདེབས་པར་མཛད་པས་ཐུགས་དགེས་པ་དང་བཅས་པས། ཀྱེ་རྡོར་རྒྱུ་དབང་ལམ་དབང་། བདག་མེད་མའི་དབང་། ལམ་འབྲས་བུ་དང་བཅས་པའི་ཁྲིད་རྫོགས་པར་གསན་ཅིང་། གཞན་ཡང་སྔ་ཕྱིར་གསན་པ་ནི། རྣམ་འཇོམས་བིར་ལུགས་ཀྱི་དབང་། ན་རོ་མཁའ་སྤྱོད་ཀྱི་རྗེས་གནང་། གུར་ལྷ་བཅུ་གཉིས་མའི་རྗེས་གནང་། འགྲེལ་པ་དག་ལྡན། མངོན་རྟོགས་ལྗོན་ཤིང་། རྒྱུད་སྡེ་སྤྱི་རྣམ།
བླ་མ་ལྔ་བཅུ་པ། རྩ་ལྟུང་འཁྲུལ་སྤོང་། ཀྱཻ་རྡོར་མངོན་དཀྱིལ་མུས་ཆེན་དཀོན་མཆོག་རྒྱལ་མཚན་གྱིས་མཛད་པ། གཏོར་ཆོག ལས་བཞིའི་སྦྱིན་སྲེག རབ་གནས་བཟང་དྲུག་མ་རྣམས་ཀྱི་བཤད་པ་ལ་སོགས་པ་གསན་ནོ། ། ངོར་དུ་བཞུགས་རིང་དེ་ལའང་སྒྲ་རིག་དོན་གཉེར་བ་ཁ་ཅིག་འདུས་པ་ལ། ཀ་ལཱ་པའི་འཆད་ཉན་ལེགས་པར་མཛད་དོ། ། དེ་ནས་སླར་དཔལ་འཁོར་སྡེ་ཆེན་དུ་ཕེབས་ཚེ། མཁར་གདན་ཆོས་རྗེ་སྐད་གཉིས་སྨྲ་བ་མཁས་པ་ཆེན་པོ་ཤེས་རབ་རིན་ཆེན་པའི་ཞལ་སྔ་ནས་དང་མཇལ་ཏེ་ཆོས་འཁོར་སྒང་དུ་ཞབས་འབྲིང་ཡང་མཛད།
དཔལ་དུས་ཀྱི་འཁོར་ལོའི་དབང་བདུན་གོང་མ་དང་བཅས་པ། རྒྱུད་འགྲེལ་གྱི་བཤད་ལུང་། ཉིད་ཀྱིས་མཛད་པའི་རྒྱུད་འགྲེལ་ཀྱི་ས་བཅད། འགྲེལ་ཆེན་སྤྱི་དོན། བདེ་མཆོག་བསྟོད་འགྲེལ། རྡོ་རྗེ་སྙིང་འགྲེལ་ལ་སོགས་པ་གསན་ནོ། ། དེ་ནས་དཔལ་འཁོར་སྡེ་ཆེན་དུ་དགུང་ལོ་ཉེར་དྲུག་པ་མི་ཟད་ཅེས་བྱ་བ་མེ་ཕོ་ཁྱིའི་ལོ་ཉང་སྟོད་ཀྱི་སའི་ཐིག་ལེ་དཔལ་འཁོར་སྡེ་ཆེན་ཞེས་བྱ་བའི་གཙུག་ལག་ཁང་དུ་མཁན་པོ་རྒྱུད་སྡེ་རབ་འབྱམས་ཀྱི་མངའ་བདག་ཆོས་ཀྱི་རྗེ་དོན་གྲུབ་གྲགས་པ་དཔལ་བཟང་པོའི་ཞལ་སྔ་ནས་དང་། ལས་ཀྱི་སློབ་དཔོན་གནས་བརྟན་ཆེན་པོ་སྡེ་སྣོད་བཞི་པ་བཀའ་བཅུ་འཛིན་པ་བསོད་ནམས་གྲགས་པའི་ཞབས་དང་། གསང་སྟེ་སྟོན་པའི་སློབ་དཔོན་ལུང་རིགས་སྨྲ་བའི་དབང་པོ་བླ་མ་མཁར་ཆེན་གྲགས་པ་བསོད་ནམས་བློ་གྲོས་པ་དང་། དད་པའི་དགེ་འདུན་ཀུན་དགའ་བློ་གྲོས་ལ་སོགས་ཀྱིས་ལས་ཀྱི་ཁ་བསྐངས་ཏེ།
མཐའ་འཁོབ་ཏུ་བཅུའི་ཚོགས་གྲངས་ཚང་བའི་དབུས་སུ་བསྙེན་པར་རྫོགས་པ་དགེ་སློང་གི་སྡོམ་པ་མནོས་ཏེ་བསླབ་ཁྲིམས་ཉིས་བརྒྱ་ལྔ་བཅུ་རྩ་གསུམ་མཐའ་དག་ལ་ཉེས་ལྟུང་གི་དྲི་མས་མ་གོས་པའི་སྡོམ་བརྩོན་ཆེན་པོར་བཞུགས་པ་ཡིན་ནོ། ། གཞན་ཡང་སའི་ཡོངས་སྦྱོང་ནས་བཤད་པ་ལྟར་མང་དུ་གསན་པས་ངོམ་པ་མེད་པའི་རྗེ་བཙུན་དམ་པའི་ཞལ་ལྔ་ནས་འདི་ཉིད་སླར་ཡང་ཆོས་འཁོར་སྒང་དུ་ཐེགས་ཏེ། འུ་ཡུག་གླིང་དཀར་རྫོང་དཀར་སོགས་སུ་ཆོས་དབར་ལ་ཐེགས་པའི་ཕྱག་ཕྱི་མཛད་དེ། བི་ཀྲ་མ་ཤྲི་ལའི་པཎྜི་ཏ་ཆེན་པོ་ཨ་བྷ་ཡ་ཀ་རས་ཕྱོགས་གཅིག་ཏུ་བསྒྲིགས་པའི་རྡོ་རྗེ་ཕྲེང་བའི་དཀྱིལ་འཁོར་གྱི་དབང་བཀའ་ཀུན་མཁྱེན་བུ་སྟོན་ཞབས་ལས་བརྒྱུད་པ་དང་། དཀྱིལ་ཆོག་རྡོ་རྗེའི་ཕྲེང་བ། མངོན་རྟོགས་རྣལ་འབྱོར་རྫོགས་ཕྲེང་། སྦྱིན་སྲེག་འོད་ཀྱི་སྙེ་མ་སྟེ་ཕྲེང་སྐོར་གསུམ་དུ་གྲགས་པའི་ལུང་། གསང་བ་འདུས་པ་ཡེ་ཤེས་ཞབས་ལུགས་ཀྱི་དབང་། སྒྲོལ་མ་བླ་མེད་ལྷ་བཅུ་བདུན་གྱི་དབང་། ཕྱག་འཚལ་ཉི་ཤུ་རྩ་གཅིག་མའི་ལུང་།
བྱ་བའི་རྒྱུད་ཆེན་བཞིར་གྲགས་པ་དང་། སོ་སོའི་རྒྱུད་གཉིས་ཡོད་པའི་སོ་སོའི་རྒྱུད་ལ་དེ་བཞིན་གཤེགས་པའི་རིགས། པདྨའི་རིགས། རྡོ་རྗེའི་རིགས། ནོར་ཅན་གྱི་རིགས། ལྔ་རྩེན་གྱི་རིགས། འཇིག་རྟེན་པའི་རིགས་དང་དྲུག་ཡོད་པའི། དེ་བཞིན་གཤེགས་པའི་རིགས་ལ། རིགས་ཀྱི་གཙོ་བོ། རིགས་ཀྱི་བདག་པོ།
རིགས་ཀྱི་གཙུག་ཏོར། རིགས་ཀྱི་ཁྲོ་བོ་ཁྲོ་མོ། རིགས་ཀྱི་ཕོ་ཉ་མོ། དེ་བཞིན་གཤེགས་པའི་རིགས་སུ་བསྡུ་བའི་བྱང་སེམས། གནས་གཙང་གི་ལྷ་ལ་སོགས་པའི་རྒྱུད་རྣམས་སུ་ཡོད་པའི་རིགས་ཀྱི་ཡུམ། སྟོང་ཆེན་རབ་འཇོམས། རྨ་བྱ་ཆེན་མོ། སོ་སོར་ཕྲེང་མ། བསིལ་བ་ཚལ། གསང་སྔགས་རྗེས་འཛིན་ཏེ་གཟུངས་གྲྭ་ལྔར་གྲགས་པའི་དབང་།
བྱ་རྒྱུད་ཀྱི་གཙུག་ཏོར་གྱི་རིགས་གཙུག་ཏོར་རྣམ་རྒྱལ་གྱི་རྗེས་གནང་། འདུལ་བ་མདོ་རྩ་དང་སོ་སོ་ཐར་བའི་མདོའི་བཤད་པ། ཤེར་ཕྱིན་གྱི་མདོའི་སྦས་དོན་དངོས་བརྒྱད་དོན་བདུན་ཅུར་བསྡུས་ནས་སྟོན་པ། མངོན་པར་རྟོགས་པའི་རྒྱན་འགྲེལ་བ་དོན་གསལ་དང་བཅས་པའི་བཤད་བཀའ། འཕགས་པ་ཐོགས་མེད་ཀྱིས་དགའ་ལྡན་དུ་རྫུ་འཕྲུལ་བསྟན་ནས་བྱོན་ཏེ། བྱམས་པའི་གསུང་ལ་ཟིན་བྲིས་མཛད་པར་གྲགས་པའི་ས་སྡེ་ལྔ་དང་སྡོམ་རྣམ་གཉིས་ཀྱི་ནང་ནས་ཐེག་པ་ཐུན་མོང་བའི་སྡོམ་བདེན་པ་རྣམ་ངེས་དང་། ཐོབ་པ་རྣམ་ངེས་དང་། ཆོས་རྣམ་ངེས་དང་། འབེལ་གཏམ་རྣམ་ངེས་དང་བཞི་སྟོན་པ། མངོན་པ་ཀུན་ལས་བཏུས་ཀྱི་བཤད་པ་ཞིབ་མོ།
གཞན་ཡང་འཇམ་བསྡུད་བཟང་གསུམ། བྱ་རྒྱུད་བདག་པོའི་རིགས་དཔའ་བོ་གཅིག་གྲུབ་ཀྱི་རྒྱུད། འདུལ་བ་སུམ་བརྒྱ་པ་འགྲེལ་པ་འོད་ལྡན་དང་བཅས་ཏེ་ཞིབ་བཤད། སྒྲོལ་མའི་བསྟོད་པའི་རྣམ་དག་གཙུག་ནོར་མ། རྗེ་ཉིད་ཀྱིས་མཛད་པའི་བསྟན་པ་སྤྱི་བསྟོད། ཉིད་ཀྱི་བསྟོད་པ་བསོད་ནམས་སྐྱེས་ལ་གདམས་པ། ལམ་རིམ་སྨོན་ལམ། འདུལ་བའི་བསླབ་བྱ་རྣམས་ཀྱི་བཤད་པ། ཤེར་ཕྱིན། རྡོ་རྗེ་གཅོད་པ།
དཔང་ལོ་ཆེན་པོས་བསྒྲིགས་པའི་གཟུངས་འབུམ། འདུལ་བ་ལུང་རྣམ་འབྱེད་ཀྱི་ཁ་དོག་བསྒྱུར་བའི་ལྟུང་བྱེད་ལས། མ་རྣམས་ཀྱི་ཕམ་པ་དང་པོ་ཡན། ཕྲན་ཚེགས་བམ་པོ་ལྔ་བཅུ་རྩ་དགུ་པ་ལ། མཇུག་ནས་བམ་པོ་བདུན་མ་གཏོགས་ཚངས་པའི་ལུང་། མངོན་པ་མཛོད་ཀྱི་མཚན་ལས་མིང་ནི་འཕོ་བའི་ཕྱིར་ཞེས་པ་ནས། གང་ཟག་བསྟན་པ་ཡན། སྤྱོད་འཇུག་གི་བཟོད་ལེ་བརྩོན་འགྲུས་ལེའུ་རྣམས་ཀྱི་བཤད་པ་རྗེ་ཉིད་ཀྱིས་མཛད་པའི་ཊིཀྐཱའི་སྟེང་ནས་གསན། ཡང་རྗེ་ཉིད་ཀྱིས་མཛད་པའི་གྲུབ་མཐའ་ཀུན་ཤེས་རྩ་འགྲེལ་ཀྱི་བཤད་པ། བཀའ་གདམས་གླེགས་བམ།
ཐིག་ལེ་བཅུ་དྲུག་གི་དབང་བཀའ། ཕ་ཆོས་བུ་ཆོས་ཆ་ལག་དང་བཅས་པ་ལ་བཀའ་གདམས་གླེགས་བམ་དུ་གྲགས་པའི་ལུང་རྣམས་གསན་པ་ཡིན་ནོ། ། ཀ་ལཱ་པའི་ཚིག་དོན་བྱང་བར་མཁྱེན་ཡང་ལེགས་བཤད་ཀྱི་ཆ་འདྲ་འོང་ངམ་དགོངས་ནས་ཉིད་ཀྱི་ཊིཀྐཱ་ལས། ཀུན་བཤད་ཡན་ཙམ་གསན་ཏེ། སྔར་ལས་ལྷག་པའི་ཆ་མི་སྣང་ཞིང་། བྱིང་སྒྲུབ་ཁ་ཅིག་གི་རྗེས་འབྲེལ་དབྱེ་བའི་མདོ་མ་རྙེད་སྣང་བ་སོགས་ལ། ལེགས་བཤད་རྗེ་ཉིད་ལ་ཕར་ཕུལ་ཆོག་པ་བྱུང་བས། རྗེ་ཉིད་ཐུགས་ཤིན་ཏུ་དགེས་པ་བྱུང་ཞིང་། སྙན་ངག་མེ་ལོང་ཡང་དཔང་ཊིཀྐཱ་ལས་གསན་ཏེ། དེ་ལྟར་ན་ཟླ་བ་བཅུ་ཕྱིན་ཞབས་པད་བསྟེན་པར་མཛད་དེ་དཔོན་སློབ་ཐུགས་ཀྱི་དཀྱིལ་འཁོར་གཅིག་ཏུ་གྱུར་པ་བྱུང་བས་སོ། །
དེ་ནས་དཔལ་འཁོར་སྡེ་ཆེན་དུ་ཕེབས། སླར་ཡང་ངོར་ལ་སྐོར་གཅིག་ཕེབས་ཏེ་གསུང་ཆོས་ཀྱང་གསན་ལ། ཆོས་ཀྱི་རྣམ་གྲངས་ནི་སྔར་སྨོས་ཏེ་སྡོམ་པ་ལྟར་རོ། ། ངོར་དུ་བཞུགས་རིང་ལ་འགྲེལ་པ་སྒྲོན་གསལ། ཀྲི་ཡ་ས་མུཉྩ་སོགས་རྒྱ་དཔེ་མང་དུ་གཟིགས་ཏེ་བོད་དཔེ་དང་སྦྱར་བའི་ཞུ་ཆེན་རྒྱ་ཆེན་པོ་མཛད་དོ། ། ངོར་ནས་རྗེ་ཉིད་དཔོན་སློབ་གསུམ་རང་མཛད་དེ། ཁྲོ་ཕུའི་གནས་མཇལ་ལ་ཕེབས་ཤིང་། སྔོན་ནས་སློབ་དཔོན་ཙནྟྲ་གོ་མིས་མཛད་པའི་ཙནྟྲ་བྱ་ཀ་ར་ཎ་གསན་པར་བཞེད་པ་ལ། སྔར་ཆོས་རྗེ་ཤེས་རིན་པ་ལ་སློབ་པ་ཞུས་ནའང་། ཊིཀྐཱ་མི་འདུག་པས་མི་ཡོང་།
ལོ་ཆེན་ཐུགས་རྗེ་དཔལ་བའི་ཞབས་འབྲིང་ཡུན་རིང་དུ་མཛད་པ། དཔལ་སྡིངས་ལོ་ཙཱ་བ་གྲགས་པ་བློ་གྲོས་པ་མཁས་པ་བདོག་པས། ཁོང་ལ་བསླབ་པར་ཞུ་གསུངས་པའི་ལུང་བསྟན་ཡང་ཡོད་པ་བཞིན་ཁྲོ་ཕུ་ནས་ཚུར་ལམ་དཔལ་སྡིངས་སུ་ཕེབས་ཏེ། ལོ་ཙཱ་བ་ལ་ཇ་འདྲེན་དང་འབུལ་ནོད་ཀྱང་མཛད་ཙནྟྲ་པ་དཔྱིས་ཕྱིན་པར་བསླབ་པར་ཞུ་བ་མཛད་པས། ཁོང་གིས་ཡི་རང་དང་དགེས་པ་ཆེན་པོ་དང་བཅས་ཏེ་ཞལ་གྱིས་བཞེས། དེ་ལྟར་སྙན་ལྕག་མཛད་ནས་སླར་དཔལ་འཁོར་སྡེ་ཆེན་དུ་ཕེབས། སྐུ་ཆས་ཉེར་སྤྱད་རྣམས་བསྒྲུབས་ཏེ་དཔལ་སྡིངས་སུ་ཕྱག་ཕེབས། ཐོག་མར་ཙནྟྲ་པའི་མདོ་བྱིང་གི་ཚོགས། ཨུཎ་སོགས་དང་བཅས་པ་རྒྱ་གར་གྱི་སྐད་དུ་ཐུགས་འཛིན་མཛད་དེ། འགྲེལ་པ་དྷརྨཱ་དཱ་པ་དང་།
ལོ་ཆེན་ཐུགས་རྗེ་དཔལ་བའི་རྣམ་བཤད་ཆེན་མོ་ལས་གསན་ཞིང་། རྣམ་བཤད་དང་འགྲེལ་པ་དྷརྨཱ་དཱ་པ་དག་གིས་གསལ་བར་མི་སྟོན་པ་ཁ་ཅིག་དཀའ་གནས་སུ་ཡོད་པ་རྣམས་ནི། འགྲེལ་བཤད་རཏྣ་མ་ཏིའི་རྒྱ་དཔེའི་སྟེང་ནས་མཐའ་དཔྱད་དང་བཅས་པ་གསན་པས། རྣམ་བཤད་ལ་མི་མཐུན་པ་དུམ་རེ་སྣང་བ་རྣམས་ཀྱང་དག་པར་མཛད་ནུས་པ་བྱུང་ཞིང་། གཞན་ཡང་ཙནྟྲ་པའི་ཆ་ལག་ཡི་གེའི་མདོ། གཏིང་མཐའ་དང་། སུམ་མཐའ་དང་། ཨུཎ་སོགས་ཀྱི་འགྲེལ་པ་དང་། ཉེར་བསྒྱུར་གྱི་འགྲེལ་པ་ལ་སོགས་པ་རྣམས་ཀྱང་གསན་ཞིང་། མངོན་བརྗོད་འཆི་མེད་མཛོད།
ཐོན་མིའི་སུམ་རྟགས། སྔགས་ཀློག་མུན་སེལ་སྒྲོན་མེ། དཔང་ལོ་ཆེན་པོའི་ཚོགས་གསུམ་གསལ་བ་རྣམས་གསན་ཏེ་ཟླ་བ་བཞི་ལ་ཡོངས་སུ་རྫོགས་པར་བྱང་བར་མཁྱེན་ནོ། ། དེ་ཡང་སྤྱིར་འཕགས་པའི་ཡུལ་ན་ཨནྟྲ་བྱཱ་ཀ་ར་ཎ་དང་། པཱ་ཎི་བྱཱ་ཀ་ར་ཎ་དང་། འཇམ་དཔལ་གྱི་བྱཱ་ཀ་ར་ཎ་དང་། སྤྱན་རས་གཟིགས་ཀྱི་བྱཱ་ཀ་ར་ཎ་དང་། སློབ་དཔོན་ཟླ་བ་གྲགས་པའི་སྒྲ་མདོ་ཀུན་ཏུ་བཟང་པོ་དང་། ཙནྟྲ་བྱཱ་ཀ་ར་ཎ་དང་། ཀ་ལཱ་པ་སོགས་སྒྲ་མདོ་མཐའ་ཡས་པ་བཞུགས་ཀྱང་།
ཚིག་ཉུང་ངུས་དོན་གསལ་ཞིང་རྫོགས་པར་བསྟན་པ་ནི་ཙནྟྲ་པ་ཁོ་ན་ཡིན་ནོ། ། དེའི་ཕྱིར་པཎྚི་ཏ་ཆོས་འབངས་ཀྱིས་འགྲེལ་པ་དྷརྨཱ་དཱ་པ་དང་། པཎྜི་ཏ་རིན་ཆེན་བློ་གྲོས་ཀྱིས་འགྲེལ་བཤད་རཏྣ་མ་ཏི་དང་། པཎྜི་ཏ་སཱུརྞ་ཙནྟྲས་འགྲེལ་བཤད་ཀྱི་བཤད་པ་སྟོང་ཕྲག་སུམ་ཅུ་རྩ་དྲུག་པ་ཞིག་མཛད་ཅིང་། འཕགས་པའི་ཡུལ་ན་ཤིན་ཏུ་དར་ཞིང་རྩིས་ཆེ་བར་མཛད་པའི་བསྟན་བཅོས་ཤླཽ་ཀ་བདུན་བརྒྱ་པ་པཱ་ཎི་ཎའི་རྗེས་སུ་འབྲངས་ཏེ་མཛད་དོ། ། དེ་ཡང་སློབ་དཔོན་ཙནྟྲ་གོ་མི་ནི་དུས་འཁོར་རྒྱུད་ཕྱི་མ་ལ་སོགས་པ་ལས་ལུང་བསྟན་པའི་མཁས་པ་ཆེན་པོ་འགྲན་ཟླ་དང་བྲལ་བ་ཡིན་ལ། དེའི་ལེགས་བཤད་ཀྱི་སྲོལ་བོད་དུ་ནི་གཤོང་སྟོན་མཁས་པའི་དབང་པོ་རྡོ་རྗེ་རྒྱལ་མཚན་གྱིས་བཙུགས་པ་ནས་བཟུང་། ཐུགས་རྗེ་དཔལ་བ་དཔོན་སློབ་ཡན་ལ་དར་བར་ཡོད་ནའང་། ཕྱིས་བདག་ཉིད་ཆེན་པོ་འདི་མ་གཏོགས་པ། ཙནྟྲ་པ་འཆད་ནུས་པ་གཅིག་ཀྱང་མ་བྱུང་བར་བཤད་ལ།
ད་ལྟའི་ཙནྟྲ་བའི་རྒྱུན་འདི་རྣམས་རྗེའི་གསུང་ལས་འཆད་པ་མང་བར་བཞུགས་སོ། ། དེའི་ཕྱིར་ཕུལ་དུ་བྱུང་བའི་ལེགས་བཤད་ཀྱི་སྲོལ་མི་ནུབ་པའི་ཉིན་མོར་བྱེད་པ་གཅིག་པུ་ཁོ་ན་ཡིན་ནོ། ། དེ་ལྟར་དཔལ་སྡིངས་སུ་ཙནྟྲ་པ་གསན་རིང་། བདག་ཆེན་བཀྲ་ཤིས་རབ་བརྟན་པས། བདག་པོ་ཕག་རྒོད་ཁྱུང་རྒྱལ་ལ་ཕྱག་དམ་མཛད་དེ། སེང་གེ་རྩེ་ནས་ཞབས་ཏོག་མཐའ་ཡས་པ་མཛད་དོ། ། དེ་ནས་བོད་དུ་འགྱུར་བའི་སྒྲ་མདོ་ཆེན་པོ་གཉིས་ཆ་ལག་དང་བཅས་པ། ཚིག་རྒྱན། མངོན་བརྗོད། སྡེབ་སྦྱོར་ལ་སོགས་པ་ལ་རང་དབང་དུ་གྱུར་པས་ལོ་ཙཱ་བ་ཆེན་པོའི་གོ་འཕང་མངོན་དུ་མཛད་ཅིང་།
ཕྱོགས་སུ་ཡང་ལོ་ཙཱ་མཁས་པའི་སྙན་པ་ཆེན་པོ་བྱུང་པས་བསྟན་པ་ལ་གཅེས་སྤྲས་སུ་བྱེད་པའི་ལྷ་མི་རྣམས་ཀྱི་ཡིད་གསོས་དམ་པར་གྱུར་ཏོ་ཞེས་ཐོས་སོ། ། དེ་ནས་ལྕེ་ཁྱི་འབྲུག་དང་། ལྕེ་སྒོམ་ལྗོངས་པ་སོགས་མཁས་གྲུབ་རིམ་པར་བྱོན་ཞིང་། དཔལ་ལྡན་ས་སྐྱ་པའི་སྐུ་ཁང་ཆེན་པོའི་གདུང་བརྒྱུད། མདོ་སྔགས་བསྟན་པའི་མངའ་བདག རྒྱལ་པོ་ཁྲི་སྲོང་ལྡེ་བཙན་གྱི་སྤྲུལ་པར་ཞལ་གྱིས་བཞེས་པ། དོན་གྱི་ན་རྗེ་བཙུན་འཇམ་པའི་དབྱངས་ཀྱི་ངོ་བོར་གྱུར་པ་ལྷ་སར་ཕེབས་པ་ན། མཁའ་འགྲོ་མས་ཇོ་ཤཱཀ་རྣམ་གཉིས་ལ་ཞལ་གསེར་རྒྱུའི་གསེར་བཏུལ་མ་ཕུལ་བ། ཞ་ལུའི་དཔལ་ལྡན་མས་རྗེས་བཞིན་དུ་འབྲངས་ཏེ་འཕྲིན་ལས་སྒྲུབ་པའི་སྐྱེས་ཆེན་དམ་པ་སྐུ་ཞང་ཆོས་རྗེ་རིན་པོ་ཆེ་མཁྱེན་རབ་མཆོག་གྲུབ་དཔལ་བཟང་པོའི་ཞལ་སྔ་ནས་དེ་ཉིད་ནི་བདག་ཉིད་ཆེན་པོ་འདི་ལ་བཀའ་དྲིན་ཟླ་མ་མཆིས་ཤིང་ཐུགས་དད་རང་དབང་མེད་པར་ཚུད་པའི་སྐུ་ཚེ་སྔོན་མ་ནས་ཀྱི་བླ་མ་ཡིན་ཞིང་། དུས་ཕྱིས་ནས་ཀྱང་སྐུ་ཞང་ཆོས་རྗེའི་རྣམ་ཐར་དང་འཕྲོས་གླེང་ཅུང་ཟད་རེ་བྱུང་ནའང་སྤྱན་ཆབ་དབང་མེད་དུ་འཁྲུག་པ་ཞིག་ཡོད་པར་གྲགས་ལ།
དེ་ཡང་དང་པོ་སྐུ་ཞང་ཆོས་རྗེ་ཉིད་ཀྱི་མཚན་གསན་པ་ནའང་། ཐུགས་དད་བཅོས་མིན་དུ་འཁྲུངས་པས་སྐོམ་པ་ཆུ་འདོད་པ་ལྟར་མཇལ་བའི་ཐུགས་འདུན་དྲག་པོ་བྱུང་བས་སྔར་ཞ་ལུར་གནས་བརྟན་ལོ་ཙཱ་བ་ལ་སྒྲ་གསན་པའི་དུས་མཇལ་བ་སོགས་ནས་བཟུང་། དཔོན་སློབ་ཐུན་མོང་མ་ཡིན་པའི་ཐུགས་རྩེ་གཅིག་པ་ཕ་དང་བུའི་རྣམ་ཐར་ལས་གཞན་དུ་མ་འདས་པ་ཞིག་བྱུང་བར་བཤད་ལ། དེ་ལྟ་བུའི་བླ་མ་དམ་པ་ལ་གསུང་ཆོས་ཀྱི་བཀའ་དྲིན་སྔ་ཕྱིར་ནོད་པ་ཡང་འདི་དག་སྟེ། བྱ་རྒྱུད་པདྨའི་རིགས་ཀྱི་གཙོ་བོ་ཚེ་དཔག་མེད་འཆི་མེད་རྔ་སྒྲའི་དབང་། སྤྱོད་རྒྱུད་རྣམ་སྣང་མངོན་བྱང་། སྐུ་མི་ཟད་པ་རྒྱན་ཀྱི་བཀོད་པའི་འཇིག་རྟེན་དང་འཇིག་རྟེན་ལས་འདས་པའི་དཀྱིལ་འཁོར་དུ་དབང་། སྤྱོད་རྒྱུད་ཕྱག་རྡོར་འགྲོ་བཟང་གི་དབང་། འགྲོ་བཟང་ལུགས་ཀྱི་ཕྱག་རྡོར་རྣམ་སྲས་ཞི་དྲག་གི་རྗེས་གནང་། རྣལ་འབྱོར་རྒྱུད་རྡོར་དབྱིངས་ཀྱི་དབང་།
རྡོ་རྗེ་འབྱུང་བའི་རྣམ་བཤད་རིན་ཆེན་བསམ་འཕེལ་གྱི་བཤད་པ། མི་འཁྲུག་པ་ཇོ་བོ་ལུགས་ཀྱི་དབང་དཀྱིལ་ཆོག་གི་ལུང་། དུས་འཁོར་དཀྱིལ་ཆོག་བུས་མཛད་པ། རྗེ་ཉིད་ཀྱིས་མཛད་པའི་ཕྱག་ལེན་ཟིན་བྲིས་ཀྱི་ལུང་། སྒྱུ་འཕྲུལ་ཆེན་པོ་ལྷ་ལྔའི་དབང་། མངོན་རྟོགས་གཉིས་དང་དཀྱིལ་ཆོག་གི་ལུང་། བླ་མེད་ཕ་རྒྱུད་གསང་འདུས་མི་བསྐྱོད་པའི་དབང་། འགྲེལ་བ་སྒྲོན་གསལ་གྱི་ལུང་། གཤེད་དམར་གྱི་དབང་བཞི། ཤིན་ཏུ་སྤྲོས་མེད་ཀྱི་ཁྲིད།
རང་བྱིན་རླབས། རྣམ་རྟོག་འོད་གསལ་ཀྱི་བྱིན་རླབས། བདུད་རྩི་བྱིན་རླབས། གཤེད་དམར་ལྷ་ལྔའི་མངོན་དཀྱིལ། སྦྱིན་སྲེག མཆོད་ཕྲེང་། དྲུག་ཅུ་པའི་གཏོར་ཆོག གཤེད་དམར་སྤྲོས་མེད་ཀྱི་རྩ་བ་མཐུ་སྟོབས་དབང་ཕྱུག་གིས་མཛད་པ། གློ་བོ་ལོ་ཙཱ་བས་མཛད་པའི་ཁྲིད་ཡིག་ནག་འབུམ་དུ་གྲགས་པ། རྟེན་འབྲེལ་རྫས་ཀྱི་རྣལ་འབྱོར་ཞལ་ཤེས།
འཕགས་པའི་དྲིས་ལན། གོང་མོ་མཁར་པ་ཤེས་རབ་རིན་ཆེན་གྱིས་མཛད་པའི་རྣམ་རྟོག་འོད་གསལ། ཕྱིར་བཟློག་སྐོར་གསུམ། རྣམ་རྟོག་འོད་གསལ་གྱི་རྩ་བ་བིརྺ་པས་མཛད་པ། འགྲེལ་པ་འཇུག་བདེ་རྣམ་གསལ། བདུད་རྩི་བྱིན་རླབས་ཀྱི་རྩ་བ། རྣལ་འབྱོར་བཞི་རིམ། སྤྲོས་མེད་དཔྱལ་ལུགས་ནིཥྐ་ལངྐའི་གསུང་ལ་དཔྱལ་ལོས་ཟིན་བྲིས་མཛད་པ། ཆོས་རྗེ་ཐུགས་སྲས་པ་སྤྲོས་མེད་གསུང་དུས་ཆོས་གྲུབ་དར་གྱིས་ཟིན་བྲིས་མཛད་པ་རྣམས་ཀྱི་ལུང་། དུས་འཁོར་རྒྱུད་ཕྱི་མ།
ངེས་དོན་སྙེ་མ། དབང་མདོར་བསྟན་གྱི་ཊིཀྐ་མཁས་པ་དགའ་བྱེད། སྦྱིན་སྲེག་འཁྲུལ་འཁོར་གྱི་དཔེ། སྦྱོར་བ་ཡན་ལག་དྲུག་པའི་སྔོན་འགྲོ ། དངོས་གཞི་ཐོག་མཐའ་བར་དགེའི་ཁྲིད། ངོ་སྤྲོད་གཅེར་མཐོང་ངོ་ཤེས་ཉམས་ཁྲིད་དུ་གསན་ཅིང་། གཞན་ཡང་དབྱངས་ཅན་མའི་རྗེས་གནང་། ཐོ་ཡིག་གི་ལུང་། མཻ་ཏྲི་མཁའ་སྤྱོད་ཀྱི་རྗེས་གནང་ལ་སོགས་པ་རྣམས་གསན་ཏེ། རྒྱས་པར་གསན་ཡིག་ལས་ཤེས་སོ། །
དེ་ནས་རྒྱལ་མཁར་རྩེ་པའི་བདག་ཆེན་འཇིག་རྟེན་དབང་ཕྱུག་གི་རྣམ་འཕྲུལ་ཆོས་རྒྱལ་མིའི་དབང་པོ་བསྟན་པ་སྟོབས་ཀྱིས་འཛིན་པ། སྐྱེ་དགུ་མཐའ་དག་གི་ཉེར་འཚོ་ཆེན་པོར་གྱུར་པ། ཏའི་སི་ཏུ་དཔལ་རབ་བརྟན་ཀུན་བཟང་འཕགས་པའི་ཞལ་སྔ་ནས་དེ་ཉིད་ཀྱིས་མཛད་པ་རྨད་བྱུང་རྣམ་དཀར་རྒྱ་ཆེན་པོའི་སྲོལ་གཏོད་པ། ཕྱག་བཞེས་སུ་རྒྱུན་ཆགས་པར་འདེབས་པར་མཐའ་ཡས་པ་ཕུན་ཚོགས་བཅོ་བརྒྱད་དུ་གྲགས་པ་རྣམས་ཀྱི་ནང་ནས་མཆོག་ཏུ་གྱུར་པ་ལོ་རེ་བཞིན་བཀའ་འགྱུར་གསེར་ཆོས་པོ་ཏི་བཅུ་གསུམ་རེ་དང་། བསྟན་འགྱུར་སྐྱ་ཆོས་པོ་ཏི་བཅུ་གསུམ་རེ་བཞེངས་ཀྱི་ཡོད་པ་ལ། ཞུ་དག་པའང་སྡེ་སྡོད་གསུམ་པ་འཛིན་པ། ཐེག་པ་གསུམ་ལ་ངེས་པར་སྦྱངས་པ། རིག་པའི་གནས་བཅུ་ཁོངས་སུ་ཚུད་པ་རེ་སྤྱན་འདྲེན་པ་ཡིན་སྐད། དེ་ལ་བདག་ཆེན་བཀྲ་ཤིས་རབ་བརྟན་པས། བདག་ཉིད་ཆེན་པོ་འདི་ལ་མཆིད་གསོལ་ཏེ།
ངེད་ཀྱི་ཁུ་བོ་བདག་ཆེན་ཆོས་ཀྱི་རྒྱལ་པོས་སྲོལ་གཏོད་པའི་དགེ་བའི་མཛད་པ་རླབས་པོ་ཆེའི་ནང་ནས་མཆོག་ཏུ་གྱུར་པ། གསུང་རབ་ཡི་གེར་འགོད་པ་འདིའི་སྲོལ་ཆེ་བཟང་དུ་གྱུར་ནའང་ཞུས་དག་པ་མཆོག་ཏུ་གྱུར་པ་དཀོན་ན། ཉིད་ལྟ་བུ་ཆོས་དུ་མ་ལ་མཁྱེན་པའི་སྤྱན་བཀྲ་བས། བསྟན་པ་ལ་གཅེས་སྤྲས་སུ་འགྱུར་བའི་ཞུ་ཆེན་མཛོད་པའི་ལུང་ནོད་པས། རྗེ་ཉིད་ཀྱི་ཐུགས་ལའང་སྤྱིར་བཀའ་བསྟན་བཅོས་བལྟ་རྟོག་བགྱི་པ་ལ་དཔེ་ཆའང་འཛོམ་པ་ཡོང་བར་སྣང་ཞིང་། གསུང་རབ་བཞེངས་པ་མང་ནའང་དག་པོ་ཆེས་དཀོན་པར་གདའ་བས། ཞུ་ཆེན་དག་པོ་བགྱིས་ན་བསྟན་པ་ལ་ཕན་མཆིས་དགོངས་ཏེ་ཞལ་གྱིས་བཞེས་ཤིང་ཕྱག་ལེན་ལ་བཏབ། དེ་ཡང་ཕྱི་མོ་ལ་ལེགས་པར་གཏུགས་ཏེ། དོན་ཞུས་དང་ཚིག་ཞུས་ཀྱི་ཆ་དཔྱིས་ཕྱིན་པར་མཛད། བོད་ཀྱི་སྒྲ་མདོ་སུམ་ཅུ་པ་དང་རྟགས་འཇུག་དང་བསྟུན་ཏེ།
ཞུས་དག་ལ་མཁོ་བའི་དག་ཡིག་ཀྱང་ཐུགས་རྩོམ་མཛད། རྒྱ་དཔེ་རྙེད་པ་ཁ་ཅིག་ནི་རྒྱ་དཔེ་ལ་གཏུགས་ཏེ་འགྱུར་ཆད་རྣམས་བསབ་པ་དང་། མི་བཅོས་སུ་མི་རུང་བ་དག་བཅོས་ཤིང་གཏན་ལ་ཕབ་པས། དེང་སང་རྗེ་ཉིད་ཀྱིས་ཞུས་དག་མཛད་པའི་གླེགས་བམ་རྣམས་ཁོ་ན་ལ་དཔང་པོ་ཞུས་ཏེ་བགྱིད་པར་སྣང་ངོ་། ། དེ་ལྟ་བུ་ནི་རྒྱལ་བའི་བསྟན་པ་ལ་བྱི་དོར་ཕྱག་རྗེས་རྒྱ་ཆེན་འགྲན་ཟླ་དང་བྲལ་བ་ཁོ་ན་ཡིན་ནོ། ། དེ་ལྟར་དགུང་ལོ་ཉེར་ལྔ་ནས་བཞི་ཅུའི་བར་ཙམ་དུ་མཛད་དེ་ལོ་བཅོ་ལྔའི་རིང་ཙམ་མོ། ། ཞུ་དག་མཛད་དེ་ཡང་དཔྱིད་དང་དབྱར་གྱི་རིང་མཛད། སྟོན་དགུན་གུང་སེང་གི་ཚུལ་དུ་ཞ་ལུ་སོགས་སུ་ཕེབས་པ་དང་། གསུང་ཆོས་གསན་པ་དང་། འཆད་པ་དང་།
ཕྱག་དཔེ་འབྲི་བ་དང་། ཆོས་བསྒྱུར་བ་དང་། རྩོམ་པ་དང་། ཐུགས་དམ་ཟབ་མོའི་ངང་དུ་སྐུ་མཚམས་སོགས་མཛད། རི་ཁྲོད་དགའ་ལྡན་པ་སོགས་ལ་དུས་འཁོར་རྒྱུད་འགྲེལ་ཀྱི་བཤད་པ་གསུངས། དེ་ལ་དུས་རེ་ཞིག་གི་ཚེ་ཞ་ལུར་སྒྲ་དོན་གཉེར་བ་ཁ་ཅིག་ལ་གསུང་ཆོས་གནང་། དེ་དུས་སྐུ་ཞང་ཆོས་རྗེ་རིན་པོ་ཆེས་གནང་བའི་ཐེར་མ་སྐུ་ཐབས་ཀྱི་རྒྱུ་བཟང་བ་གཅིག་ཡོད་པ་ལ་ཚོས་མཛད་དེ། ཉིན་གཅིག་བླ་ཡེར་སྐམས་སུ་བཞག ཁང་ཐོག་ནས་དཔོན་སློབ་ཚོས་ས་རིས་མཛད་པ་དང་བསྟུན་ཏེ་ཐུགས་རྟོག་འཇུག་པའི་ལུགས་མཛད་ནའང་ས་རིས་ལ་ཐུགས་གཡེངས། རེ་ཞིག་གཟིགས་པ་མ་བྱུང་།
དེ་ནས་གཟིགས་ཚེ་ཐེར་མ་མིས་ཁྱེར་ནས་མི་གདའ་སྐད། ཕྱིས་སྐུ་ཞང་ཆོས་རྗེའི་གཅུང་པོ་ཆོས་རྗེ་མཐུ་སྟོབས་པས་ཁུང་ཆོད་ནས། རྗེ་ཉིད་ལ་ཁ་སང་གི་ཐེར་མ་རྐུ་མི་ཁོ་ངེད་ཀྱིས་ཤེས་བྱུང་པས། ཁོ་ལ་ཆད་ལས་དང་། ཐེར་མ་ལོང་པ་ངེད་ཀྱིས་བགྱིད་གསུངས་པ་ཕེབས་གནང་། རྗེ་བཙུན་དམ་པ་འདི་ཉིད་རྣམ་པ་ཐམས་ཅད་དུ་བདག་པས་གཞན་གཅེས་ཀྱི་མཛད་པ་ཁོ་ན་སྐུ་ཉམས་སུ་བཞེས་པ་ཞིག་ལགས་པས། སྐུ་ཞང་ལ་ཐེར་མ་བདག་གིས་བློས་བཏང་ཚར་བས་མི་དགོས་ལགས་ན། ཆད་ལས་སྨོས་ཅི་འཚལ་བར་ཞུས་པས། སྐྱེས་བུ་དམ་པ་གསུངས་ནས་ཡི་རང་མང་པོ་ཡང་མཛད། དེ་ལྟར་ཐོས་པ་རྣམས་ཀྱང་དད་པ་དབང་མེད་དུ་ཚུད་པ་བྱུང་ཞེས་པ་སོགས་དེ་དུས་ཀྱི་ཞ་ལུ་པ་རྣམས་ཡང་ཡང་གླེང་བར་གྲགས་སོ། །
དཔལ་འཁོར་སྡེ་ཆེན་དུ་དཔལ་དུས་ཀྱི་འཁོར་ལོའི་ཕྱི་ནང་གསང་གསུམ་ལ་ཤིན་ཏུ་མཁས་པའི་དུས་ཞབས་པ་ཆེན་པོ་ཐར་པ་བཟང་པོའི་སྤྱན་སྔར། དུས་ཀྱི་འཁོར་ལོའི་བྱིས་པ་འཇུག་པའི་དབང་བདུན། གོང་མ་བཞི། གོང་མ་ཆེན་པོ་རྡོ་རྗེ་སློབ་དཔོན་བདག་པོ་ཆེན་པོའི་དབང་དང་བཅས་པ་གསན། མི་འཁྲུགས་པ་ཇོ་བོ་ལུགས་འཇམ་དབྱངས་རིན་རྒྱལ་བའི་ཡིག་ཆའི་སྟེང་ནས་གསན་ནོ། ། དེ་ནས་དགུང་ལོ་སོ་བདུན་ཙམ་གྱི་དུས་རྗེ་ཉིད་ཀྱི་ཡུམ་རང་བཞིན་གྱི་མཁའ་འགྲོ་མ་དེ་ཉིད་སྐུ་གཤེགས་ཏེ། དཔལ་འཁོར་སྡེ་ཆེན་དུ་སྤྱན་འདྲེན་པ་བྱུང་པ། རྗེ་ཉིད་ཡུམ་ལ་ཤིན་ཏུ་གུས་པས་ཐུགས་ལ་ངེས་འབྱུང་དང་སྐྱོ་ཤས་ཆེར་བྱུང་པ་ན། སྤྱིར་འདུས་བྱས་ཐམས་ཅད་ཀྱི་ངང་ཚུལ་འདི་ལས་མ་འདས། ཁྱད་པར་བདག་གི་མ་དེས་དང་པོར་ལུས་བསྐྱེད།
བར་དུ་བརྩེ་བས་བསྐྱངས། ད་ནི་ཆོས་ལ་བསྐུལ་བའི་ཐབས་བྱས་སོ་དགོངས་ནས་ཆོས་ཐོག་ཏུ་བཞག་ནའང་། ཐུགས་ལ་དྲན་པ་རང་བྱུང་གསུངས་ཤིང་། དེ་ནས་བཟུང་སྟེ་ཐུགས་སྣ་ཐུང་བུན་སོང་བར་གྲགས་སོ། ། དེ་ནས་དགོངས་རྫོགས་དམིགས་སུ་འགྲོ་བ་མཛད། གདུང་ཞུགས་ལ་སྦྱངས་ཏེ་སཱཉྪ་བཏབ། ཞ་ལུར་ཤར་ཆེན་པ་དང་བྲང་ཆེན་པ་ལ་ནག་ཉ་སྒྲུབ་མཆོད་ཀྱི་ཐེབས་སུ་ཞིང་བཟང་པོ་ཁ་ཅིག་ཀྱང་ཕུལ་ཏེ་དེང་སང་གི་བར་བརྟན་ཆགས་པ་ཡིན་ཞེས་ཐོས་ལ། དེ་ལྟར་དྲིན་ཅན་གྱི་ཡུམ་རིན་པོ་ཆེའི་བཀའ་དྲིན་བསབ་ཅིང་། དེ་ནས་སྐབས་ཤིག་ཏུ་རྒྱ་གར་རྡོ་རྗེ་གདན་ནས་དཔག་ཚད་བརྒྱ་བགྲོད་པའི་གནས་གཙང་ལ་སྟོད་གྲོམ་པ་རྒྱང་གི་སའི་ཆ། འཇམ་དབྱངས་གདུང་བརྒྱུད་དུ་འཁྲུངས་པས་བསྟན་པའི་འབྱུང་ཁུངས་ལྟ་བུ་བོད་ཀྱི་རྡོ་རྗེ་གདན་དཔལ་ལྡན་ས་སྐྱའི་གཙུག་ལག་ཁང་མཇལ་བ་ལ་ཐེགས་ཏེ།
གནས་རྣམས་ཞིབ་མོར་མཇལ་བས་ཐུགས་དད་དང་མི་རྟག་པ་དག་ལྷན་ཅིག་ཏུ་རྒྱས་ཤིང་། བདག་ཆེན་རྒྱ་དཀར་བའི་དྲུང་དུ་ས་སྐྱ་པའི་ཁྱད་ཆོས་དམར་པོ་སྐོར་གསུམ་གྱི་རྗེས་གནང་སོགས་གསན་ཅིང་། སྒོ་རུམ་དུ་ཞག་འགའ་བཞུགས་ཏེ་རྒྱ་དཔེ་རྣམས་ལ་གཟིགས་རྟོག་ཞིབ་མོ་གནང་། ཁ་ཅིག་བོད་དཔེ་དང་གཏུགས་ཏེ་ཞུ་ཆེན་ཡང་མཛད་ཅིང་། ཐེག་པ་ཆེན་པོ་མངོན་པར་རྟོགས་པའི་རྒྱུད་ཅེས་བྱ་བ་སྔར་མ་འགྱུར་བ་ཞིག་བསྒྱུར་བའི་དགོངས་པས་བསྣམས། དེ་ནས་གནམ་ཁ་འུར་ཕེབས་ཏེ་བདག་ཆེན་བློ་གྲོས་པ་ལ་མགོན་པོ་ལྷ་བརྒྱད་ཀྱི་རྗེས་གནང་། མགོན་པོ་ཞལ་གྱི་རྗེས་གནང་བཀའ་བསྒོ ། ཁའུ་སྐྱེད་ལྷས་ཀྱི་བྲག་སྒོ་ལ་དབུ་གཏུགས་པ། མགོན་པོ་ལྷ་བརྒྱད་ཀྱི་ཡིག་ཆ་མང་པོའི་ལུང་སོགས་གསན་ནོ། ། དེ་ནས་ཞ་ལུར་ཕེབས་ཏེ་རི་ཕུག་ཏུ་ས་སྐྱ་ནས་བསྣམས་པའི་རྒྱུད་བསྒྱུར་བ་དང་།
མཁས་གྲུབ་པས་མཛད་པའི་དུས་འཁོར་གྱི་ཡིག་ཆ་ལ་མི་འཐད་པ་སྣང་བ་རྣམས་ལ་དཔྱད་པ་སོགས་མཛད་དེ་རེ་ཞིག་བཞུགས། དེའི་ཚེ་ཕྱོགས་སུ་སྔར་མ་འགྱུར་བའི་རྒྱུད་བསྒྱུར་གྱིས་གདའ་ཟེར་བ་དང་། མཁས་གྲུབ་པའི་ཡིག་ཆ་ལ་དགག་པ་བྱེད་ཀྱིས་ཡོད་པར་གདའ་ཟེར་ནས་གྲགས་པ་ཆེན་པོ་བྱུང་བས། ཁ་གཅིག་འུད་ཡིན་བསམ་པ་བྱུང་། ཕལ་ཆེར་ནི་དད་པ་དང་ཡི་རང་ཆེན་པོ་བྱུང་ཞིང་། ལ་ལ་ན་རེ། ཁོང་ལོ་ཆེན་རིན་ཆེན་བཟང་པོའི་སྤྲུལ་པ་ཡིན་ཡང་ཟེར། འགའ་ཞིག་ནི་ཐོན་མི་སམྦྷོ་ཊའི་སྤྲུལ་པ་ཡིན་ནམ་ཟེར་ནས་སྙན་གྲགས་མཐའ་ཁྱབ་ཏུ་བྱུང་ངོ་། ། དེ་ནས་སླར་དཔལ་འཁོར་སྡེ་ཆེན་དུ་ཕེབས་ཏེ། ས་སྐྱ་བདག་ཆེན་བློ་གྲོས་པས་གསུང་ངག་ཚར་གཉིས་གསུངས་པའི་རྗེས་མ་ལ།
རྗེ་ཉིད་ཀྱིས་ཀྱང་ཀྱེ་རྡོར་ཡབ་ཡུམ་ཀྱི་བཀའ། ལམ་འབྲས་ཀྱི་ཁྲིད་ལ་སོགས་པ་གསན་ནོ། ། སླར་ཡང་ཞ་ལུར་ཡོངས་ཀྱི་དགེ་བའི་བཤེས་གཉེན་སློབ་དཔོན་གསལ་བ་གྲགས་པ་ལས་རྒྱལ་ཚབ་བྱམས་པས་འོད་བྱེད་པའི་ས་བརྙེས་པའི་འཕགས་པ་ཐོགས་མེད་ལ་གསུངས་ནས། ཐོགས་མེད་ཀྱིས་ཟིན་བྲིས་སམ་བསྡུ་བ་མཛད་པའི་ཐེག་པ་ཆེན་པོའི་ས་དང་ལམ་གྱི་རྣམ་བཞག་མཐའ་དག་གཏན་ལ་འབེབས་པ་རྣལ་འབྱོར་སྤྱོད་པའི་ས་ཆེན་པོ་གཞི་བཅུ་བདུན་གྱི་ཡ་གྱལ་དུ་གྱུར་པ་ཉན་ཐོས་ཀྱི་ས་དང་བྱང་ཆུབ་སེམས་དཔའི་ས་རྣམ་པར་གཏན་ལ་དབབ་པ་བསྡུ་བ་དང་། གཞི་བསྡུ་བ་དང་། མདོ་སྡེ་བསྡུ་བ་དང་། འདུལ་བ་བསྡུ་བ་དང་། འདི་ཉིད་ཆོས་མངོན་པའི་སྡེ་སྣོད་ཡིན་པས་མངོན་པ་བསྡུ་བ་ཟུར་ན་མེད་ལ། རྣམ་གྲངས་བསྡུ་བ། རྣམ་པར་བཤད་པ་བསྡུ་བ་སྟེ་ས་སྡེ་ལྔར་གྲགས་པའི་ལུང་ཡོངས་སུ་རྫོགས་པ་སོགས་གསན།
གཞན་ཡང་དཔལ་འཁོར་སྡེ་ཆེན་དུ་ཁང་གསར་བའི་སློབ་དཔོན་རིན་པོ་ཆེ་མཁར་ཆེན་བྲག་པ་བསོད་ནམས་བློ་གྲོས་པ་ལ། བྱམས་ཆོས་ཀྱི་གཞུང་ཆོས་ཐོར་བུ་བ་དང་། རྣམ་འགྲེལ་སོགས་ཚད་མ་སྐོར་གྱི་ཐལ་རང་དང་། སྤྱི་དོན་གཞུང་ཆོས་སོགས་གསན་ནོ། ། ཡང་ཞ་ལུར་རྩེ་མོ་བའི་སློབ་དཔོན་རིན་ཆེན་བྲག་དམར་རབ་འབྱམས་པ་ཀུན་དགའ་རྒྱལ་མཚན་པ་ལ་ཕར་ཕྱིན། བུ་སྟོན་ཐམས་ཅད་མཁྱེན་པའི་ཊིཀྐ་ལུང་གི་སྙེ་མ་ལས་བཤད་པ་གསན་ཅིང་། སློབ་དཔོན་རྒྱལ་མཚན་རྡོ་རྗེ་ལ་གཤེད་དམར་ལྷ་ལྔ། ཚེ་དཔག་མེད་ལྷ་དགུའི་དབང་། གཟུངས་གྲ་ལྔའི་དབང་ལ་སོགས་གསན་ནོ། ། དེ་དག་ནི་དགུང་ལོ་བཞི་ཅུ་ཕན་ཙམ་དུ་གཙང་གི་སའི་ཆར་བཞུགས་པའི་རྣམ་ཐར་ས་བོན་ཙམ་སྨོས་ཟིན་ལ།
ད་ནི་ཉི་མ་དབུས་ཀྱི་རྒྱལ་ཁམས་སུ་ཕེབས་པའི་ཚུལ་ཅུང་ཟད་སྟོན་ཏེ། དེ་ཡང་ལྕགས་ཕོ་བྱི་བའི་ལོ་ཤར་བ་ན། ཇི་ལྟར་མཁན་པོ་བོ་དྷི་ས་ཏྭ་དང་། ཇོ་བོ་ཨ་ཏི་ཤ་ལ་སོགས་ཟ་ཧོར་གྱི་ཡུལ་དུ་འཁྲུངས་ཀྱང་། འཕྲིན་ལས་བོད་དུ་སྤེལ་བ་དང་མཚུངས་པར། རྗེ་ཉིད་ཀྱང་དབུས་སུ་འཕྲིན་ལས་རྒྱས་པའི་དགེ་མཚན་དང་། སྔོན་གྱི་སྨོན་ལམ་གྱི་མཐུ་དང་། འཕགས་པ་འཇིག་རྟེན་དབང་ཕྱུག་གི་རྣམ་འཕྲུལ་ཆོས་རྒྱལ་སྲོང་བཙན་སྒམ་པོས་དགེ་བཅུའི་ཁྲིམས་བཅས་ཏེ་སྐྱེ་བོ་ཀུན་རྣམ་པར་དག་པའི་ལམ་ལ་བཀོད་དེ། ཟ་མ་ཏོག་བཀོད་པའི་མདོ་སྡེ་བསྒྱུར་པ་དང་། འཇམ་དབྱངས་ཀྱི་རྣམ་སྤྲུལ་ཁྲི་སྲོང་ལྡེའུ་བཙན་གྱིས་ལོ་པཎ་ཁྱད་པར་ཅན་རྣམས་སྤྱན་དྲངས་ཏེ།
སད་མི་མི་བདུན་རབ་ཏུ་བྱུང་བའི་བརྟུལ་ཞུགས་ལ་བཀོད། མདོ་སྔགས་ཀྱི་ཆོས་ཕལ་ཆེར་བསྒྱུར་པའི་གཙུག་ལག་ཁང་ལྷ་ས་བསམ་ཡས་སོགས་ཀྱི་བསྔགས་པ་གསན་པས་ཐུགས་འཕྲོགས་ཤིང་གཟིགས་པར་བཞེད་པས། རྗེ་ཉིད་སྐུ་འཁོར་འགའ་དང་བཅས་ཏེ་ཆིབས་ཀྱི་ཁ་ལོ་བསྒྱུར་ཏོ། ། དེ་ནས་འཇམ་དཔལ་རྩ་བའི་རྟོག་པ་ལས་ལུང་བསྟན་པའི་ར་ས་འཕྲུལ་སྣང་གི་གཙུག་ལག་ཁང་དུ་ཕེབས་ཏེ། སྟོན་པ་ཐུབ་པའི་དབང་པོས་རབ་གནས་མཛད་པའི་ཇོ་བོ་ཤཱཀྱ་མུ་ནེ་དང་། རང་བྱོན་ལྔ་ལྡན་དུ་གྲགས་པ་ཇོ་བོ་བཅུ་གཅིག་ཞལ་དང་། ར་མོ་ཆེའི་ཇོ་བོ་མི་བསྐྱོད་རྡོ་རྗེ་ལ་སོགས་པའི་སྤྱན་སྔར་འཕགས་པ་ཀུན་ཏུ་བཟང་པོའི་རྣམ་པར་ཐར་པ་ལས་བྱུང་བའི་མཆོད་པའི་སྤྲིན་ཕུང་བསམ་གྱིས་མི་ཁྱབ་པའི་བཀོད་པས་ཁྱད་པར་དུ་འཕགས་པ་དང་བཅས་པ་བཤམས་ནས་ཐུབ་པའི་མཛད་པ་ལ་དམིགས་པའི་དད་པའི་ཤུགས་དྲག་པོས་ཉིན་མཚན་དུ་གསོལ་བ་འདེབས་པ་དང་། རྒྱལ་པོ་གསལ་རྒྱལ་གྱི་ཚིགས་སུ་བཅད་པ་དང་། འཕགས་པ་སྤྱན་རས་གཟིགས་ཞེས་བྱ་བའི་མདོར་སྐོར་བའི་ཕན་ཡོན་གསུངས་པ་སོགས་ཐུགས་ལ་བཅགས་པས་ཞབས་སྐོར་ལ་བརྩོན་པར་མཛད་པ་ན། སྔོན་གྱི་མཁས་གྲུབ་དགེ་བའི་བཤེས་གཉེན་མང་པོས་ཇོ་བོ་ཤཱཀྱ་རྣམ་གཉིས་ལ་གསོལ་བ་བཏབ་པ་ལས།
བསྟན་པ་དང་སེམས་ཅན་གྱི་དོན་རླབས་པོ་ཆེ་འགྲུབ་པའི་རྟེན་འབྲེལ་རང་བབས་སུ་འགྲིག་པ་བཞིན། རྗེ་རིན་པོ་ཆེ་འདིས་ཀྱང་བསྟན་པ་དང་རང་གཞན་ཐམས་ཅད་ཀྱི་དོན་རྒྱ་ཆེན་པོ་འགྲུབ་པའི་རྟེན་འབྲེལ་འགྲིག་པ་དང་། ཇོ་བོ་ཤཱཀྱ་ཉིད་ཀྱི་བྱིན་རླབས་ཞུགས་པའི་མཚན་མ་གསལ་པོ་བྱུང་བར་གདོན་མི་ཟའོ། ། དེ་ལྟར་ལྷ་ས་མཇལ་བའི་ཐུགས་དུན་ཡོངས་སུ་གང་ནས། ཡེར་པ་ལྷ་རི་སྙིང་པོ་དང་། གུང་ཐང་། ཚལ་ལ་སོགས་པའི་གནས་ཁྱད་པར་འཕགས་པ་རྣམས་ཀྱང་མཇལ་ཏེ། སྐབས་སུ་འཚམས་པའི་མཆོད་པ་མཛད་དེ་རིམ་གྱིས་བསམ་ཡས་སུ་ཕེབས། མཁན་པོ་རིན་པོ་ཆེའི་དབུ་ཐོད་དང་། གཡུའི་ཐུབ་པའི་སྐུ་སོགས་ཀྱི་རྟེན་རྣམས་མཇལ་ཞིང་།
དེ་དག་ཏུའང་སྔར་བཞིན་སེམས་ཅན་གྱི་དོན་འགྲུབ་པའི་གསོལ་འདེབས་སྨོན་ལམ་སོགས་མཛད་ཅིང་དབུ་རྩེ་རིགས་གསུམ་གྱི་བཀོད་པ་དང་། བརྡ་སྦྱོར་ཚངས་པ་གླིང་དང་། སྒྲ་བསྒྱུར་རྒྱ་གར་གླིང་ལ་སོགས་པའི་གླིང་ཕྲན་སོ་སོ་དང་བཅས་པ་སྤྱན་ལམ་དུ་ཕེབས་པ་ན། སྔོན་བྱོན་པའི་རྒྱལ་བློན་ལོ་པཎ་དེ་རྣམས་སངས་རྒྱས་བྱང་སེམས་ཀྱི་སྤྲུལ་པ་ཤ་སྟག་ཏུ་འདུག་དགོངས་པའི་ཐུགས་དད་བསམ་གྱིས་མི་ཁྱབ་པ་དང་། ཁྱད་པར་རང་རེས་ཀྱང་སྔར་མ་འགྱུར་བའི་བཀའ་བསྟན་བཅོས་མང་པོ་ཞིག་བསྒྱུར་པ་དང་། སྔར་འགྱུར་ཟིན་པ་རྣམས་ལའང་བརྡ་གསར་རྙིང་དང་སྐབས་ཐོབ་ཀྱི་འགྱུར་མི་བདེ་བའི་ཆ་རྣམས་བསལ་ཏེ་འགྱུར་བཅོས་བྱེད་པ་སོགས་ཅི་ནས་ཀྱང་བསྟན་པ་རིན་པོ་ཆེའི་གསལ་བྱེད་དུ་འགྱུར་བ་ཞིག་བྱ་དགོས་དགོངས་པའི་ཐུགས་ཀྱི་ངེས་པ་དང་དམ་བཅའ་བ་བརྟན་པོ་ཞལ་གྱིས་བཞེས་པར་མཛད་དོ། ། དེ་ནས་རིམ་པར་ཕེབས་ཏེ། ལུགས་གཉིས་ཀྱི་མངའ་བདག་རྒྱ་ཆེན་ཆོས་ཀྱི་སྤྱན་ལྡན་སྤྱན་སྔ་ངག་གི་དབང་ཕྱུག་གྲགས་པ་དཔལ་བཟང་པོའི་ཞལ་སྔ་ནས་རྗེ་འདིའི་སྙན་པ་གསན་པས་བཀའ་ལུང་མཛད་པས། ཆོས་རྗེ་བསོད་ནམས་རྒྱལ་མཚན་པ་མཚན་གཞན་དགེ་མོ་རིན་པོ་ཆེར་གྲགས་པ་དེས། ཚོང་འདུས་བྲག་ཁའི་ཀླུ་ཁང་དུ་གཞི་ལེན་རྒྱ་ཆེན་པོ་མཛད་ཅིང་།
འབེལ་གཏམ་མང་པོ་དང་སྒྲ་སྙན་སྡེབ་སྦྱོར་ལ་དྲི་རྩད་མང་དུ་མཛད་པས། རྗེ་ཉིད་ཀྱི་སྙན་གྲགས་སྐྱེ་བོ་ཀུན་གྱི་རྣ་ལམ་ན་མཛེས་པ་བྱུང་ངོ་། ། དེ་ནས་ཕག་མོ་གྲུབ་པའི་གདན་ས་ཐར་རྩེ་ཞེས་བྱ་བ་གདན་ས་ཆེན་པོ་ཐེལ་མཇལ་བ་ལ་ཕེབས། རྟེན་ཆེན་སྒོ་མང་མཆོད་རྫས་ཁྱད་པར་ཅན་རྣམས་གཟིགས་པ་ན། བླ་མ་གོང་མའི་ཕྱག་རྗེས་དང་། སྟོད་ཧོར་གྱི་རྒྱལ་པོ་ཧུ་ལའི་གཏོང་ཕོད་སོགས་ལ་ཐུགས་དད་དང་ཡི་རང་འཁྲུངས་ཏེ་ཡ་མཚན་པའི་གནས་སུ་དགོངས་སོ། ། དེ་ནས་གང་མཁས་པར་གྲགས་པ་དེ་དག་ནི་རྒྱལ་པོའི་འདུན་སར་གྲགས་པ་ཁོ་ན་ཡིན་པས། དེའི་ཕྱིར་རྗེ་ཉིད་ཀྱི་མཁས་པའི་གོ་འཕང་ཡང་གསལ་བར་བྱས། སྨྲ་བ་ངན་པ་དག་ཀྱང་ཚར་བཅད་པར་བྱ་ཞིང་ཐབས་དེ་ཉིད་ཀྱིས་སྐྱེ་བོ་མང་པོ་ཡང་དག་པའི་ལམ་ལ་དཀྲི་བར་བྱའོ་སྙམ་དུ་དགོངས་པས། གངས་ཅན་རྒྱལ་པོའི་འབྱུང་ཁུངས་སྣེ་གདོང་རྩེར་ཕེབས་ཏེ།
ལྷོ་བྲག་གུ་རུ་ཆོས་དབང་གི་སྐྱེ་བ་བཅུ་གསུམ་གྱི་མཐའ་མ་བདག་པོ་ཀུན་དགའ་ལེགས་པ་ལ་སཾསྐྲྀ་ཏའི་སྐད་ཞུ་ཡིག་བོད་སྐད་ཀྱིས་གསལ་བ་དང་བཅས་པ་མཛད་པས། བདག་པོའང་མཁྱེན་པ་ཆེ་བར་ཡོད་པས་མཁས་པ་ཆེན་པོར་ཤེས་ཏེ་སྤྱན་དྲངས། ལེགས་བཤད་ཀྱི་སྐྱེས་མང་པོ་ཕུལ་བས་མཆོག་ཏུ་མཉེས་ཏེ། ཉིད་ལོ་ཙཱ་བ་ཆེན་པོར་གདའ་གསུངས། འོན་ཀྱང་ཉམས་སད་པའི་ཕྱིར་རྒྱ་དཔེ་མང་པོ་བཤམས། རྩིས་སོགས་ལ་མཁས་པར་རློམ་པའི་དགེ་བཤེས་ཁ་ཅིག་ཀྱང་བསྡུས་ཏེ་དྲི་བ་མང་པོ་བྱས། ཁྱད་པར་རྒྱ་དཔེ་རྣམས་ཀློགས་གསུངས་པས། ཐོག་མར་རྒྱ་སྐད་དུ་ཤར་པ་རེ་ཀློག དེ་ནས་བོད་སྐད་དུ་ཚར་ཚར་བཏོན་པས་མཉེས་ཏེ། སྔོན་གྱི་ལོ་ཙཱ་བ་ཆེན་པོ་དེ་ཚོ་འདི་འདྲ་གཅིག་ཡོད་ཐང་གསུངས་ནས་གུས་པ་ཆེན་པོ་མཛད་དེ།
མཚན་བརྗོད་ཀྱི་འགྲེལ་པ་སློབ་དཔོན་དབུ་མ་ལ་དགའ་བས་མཛད་པ་འདི་སྔར་བོད་དུ་མ་འགྱུར་བས་ཅིས་ཀྱང་བསྒྱུར་བའི་མཆིད་གསོལ་བས་བསྟན་པ་ལ་ཕན་པར་དགོངས་ཏེ་ལེགས་པར་བསྒྱུར་བས། འགྱུར་འཇམ་ཞིང་དོན་བཟང་པའི་ཚད་དུ་གྱུར་པ་བྱུང་སྟེ་ལོ་ཙཱ་བ་ཆེན་པོར་མཚན་གསོལ་ཞིང་གྲགས་སོ། ། དེའི་རིང་གོང་མ་ཉིད་ལ་གསུང་ཆོས་ཀྱང་འདི་དག་གསན་ཏེ། མཚན་བརྗོད་ཕན་ཡོན་དང་བཅས་པའི་ལུང་། དབང་མདོར་བསྟན་གྱི་ལུང་། ན་རོ་ཞབས་ཀྱི་དབང་མདོར་བསྟན་འགྲེལ་པ། མཚན་བརྗོད་འགྲེལ་པ་ཉི་མ་དཔལ་གྱིས་མཛད་པ། འཇམ་དཔལ་གྱི་ལྟ་བའི་འདོད་པ་མདོར་བསྟན། དོན་དམ་བསྙེན་པ་པདྨ་དཀར་པོས་མཛད་པ། ཉི་ཟླ་སྒྲུབ་པ།
ཡེ་ཤེས་སྤྱན་སྒྲུབ་པ། དུས་ཞབས་སྙན་བརྒྱུད། ཤ་ཝ་རིའི་སྦྱོར་དྲུག ངག་དབང་གྲགས་པའི་འཆི་བསླུ། དཔེ་མེད་མཚོའི་སྦྱོར་དྲུག་རྩ་འགྲེལ། པཎ་ཆེན་ནགས་རིན་ལུགས་ཀྱི་སྦྱོར་དྲུག དུས་འཁོར་དབང་ཡོངས་རྫོགས་ནགས་རིན་ལས་བརྒྱུད་པ། ཞལ་བཞི་པའི་རྗེས་གནང་དེ་ལས་བརྒྱུད་པ་ལ་སོགས་པ་གསན་ནོ། ། དེ་ནས་འཕྱིང་ང་སྟག་རྩེར་ཕེབས་ཏེ་ནང་སོ་ཆོ་བརྟན་པ་ཡབ་སྲས་ཀྱིས་བསྙེན་བཀུར་སྲི་ཞུས་མཆོད་ཅིང་། རིག་གནས་ཀྱི་ཕན་གདགས་དང་།
ཁྱད་པར་མཚམས་སྦྱོར་དང་། མིང་ལོ་དང་། སྔགས་ཀློག་སོགས་བཤད་ཅིང་། ནང་སོ་ཉིད་ཀྱིས་བསྐུལ་ཏེ་ཀ་ལཱ་པའི་ཡིག་ཆ་ཕྲན་ཚེགས་ཀྱང་བརྩམས། རྒྱལ་མཁར་རྩེ་ན་ཡོད་པའི་བཀའ་འགྱུར་བསྟན་འགྱུར་ལས་སྟག་རྩེ་ན་མེད་པ་རྣམས་བསྣན། རྒྱལ་མཁར་རྩེ་ན་མེད་པ་ཁ་ཅིག་སྟག་རྩེ་ནས་སྤྱན་དྲངས་ཏེ་བྱོན། དེ་ནས་གོང་དཀར་རྡོ་རྗེ་གདན་དུ་ཕེབས། གནས་མཇལ་དང་། མཁས་ཤིང་གྲུབ་པའི་སྐྱེས་ཆེན་དམ་པ་ཀུན་དགའ་རྣམ་རྒྱལ་དང་མཇལ་ཏེ། འབེལ་བའི་བཀའ་མཆིད་མང་དུ་མཛད་པས།
རྗེའི་ཞལ་ནས། དྲུང་པ་སྔར་ནས་སྙན་པ་ཆེ་བར་འདུག དེ་བས་ཀྱང་མཇལ་ནས་ཡིད་ཆེས་ཤིང་ཡ་མཚན་པ་ཞིག་བྱུང་གསུངས་ནས་ཐུགས་དགེས་པ་ཆེན་པོས་སྲི་ཞུ་ཆེན་པོ་མཛད་ཅིང་། རིག་གནས་ཐམས་ཅད་ལ་དྲི་རྩད་དོགས་དཔྱོད། ཕྱག་ལེན་སྐོར་གྱི་སྔགས་མང་པོ་ལ་བྱིང་སྒྲུབ་ཀྱིས་གཏན་ལ་ཕབ་པའི་ཞུ་དག་སོགས་མཛད་ཅིང་། བརྟག་གཉིས་སྐད་དོད་ངོ་སྤོད་འབུལ་བ་དང་། དེའི་རྒྱ་དཔེ་ཕྱག་བྲིས་མཛད་པ་དང་། ཀ་ལཱ་པའི་གཞུང་ལས་འཕྲོས་པའི་དོགས་དཔྱོད་ཀྱང་འབུལ་བ་སོགས་མཛད་ཅིང་། གྲྭ་པ་ཁ་ཅིག་ལ་སྒྲའི་ས་རིས་ཀྱང་བཤད་པ་མཛད། གཞན་ཡང་གསུང་རབ་མང་པོ་རྒྱ་དཔེ་ལ་གཏུགས་པའི་ཞུ་ཆེན་སོགས་མཛད་དོ། །
དེ་ནས་གསུང་ཆོས་ཀྱང་འདི་དག་གསན་ཏེ། རས་ཆེན་པའི་གཏུམ་མོ། གཟའ་ཡུམ་གྱི་དབང་། གུར་ལྷ་བརྒྱད་མ་དང་། ལྷ་བཅུ་གཉིས་ཀྱི་ཐུན་མོང་གི་དབང་བཀའ། བདེ་མཆོག་ལཱུ་ཧི་པའི་དབང་། ནག་པོ་པ། དྲིལ་བུ་པའི་རྡུལ་ཚོན་ལྷ་ལྔ་དང་ལུས་དཀྱིལ་གྱི་དབང་། གཤིན་རྗེ་གཤེད་ལ་ཞལ་དགུ་པ། ཞལ་དྲུག་པ།
ཞལ་གསུམ་པ། ཞལ་གཅིག་པ་དང་བཞིར་ཡོད་པའི། ཞལ་དགུ་པ། འཇིགས་བྱེད་བཅུ་གསུམ་མའི་དབང་། ཞལ་གཅིག་པ་གཤེད་མར་བཅུ་གསུམ་མའི་དབང་། མི་གཡོ་བ་སེམས་དཔའ་གསུམ་བརྩེགས་ཆུ་བསྲུངས་དང་བཅས་པའི་རྗེས་གནང་སོགས་གསན་ནོ། ། སླར་གཙང་ལ་ཕེབས། དཔལ་འཁོར་སྡེ་ཆེན་དུ་ཞུ་དག་གི་འཕྲོ་མཛད་བཞིན་པ་ལས། ལན་གཅིག་མནལ་ལམ་ན་ཞུ་དག་པའི་སྐུ་ཆས་དོ་དམ་པ་ཆོས་ཁྲིམས་བསོད་དོན་པ་ཟེར་བ་ཞིག་ཡོད་པ་ཁོང་གིས་སྐུ་འགག་གཅིག་ཕུལ་བྱུང་པ་སྐུ་ལ་བསྣམས་པས། གོང་པ་ཕྲག་ལྷན་རྣམས་གསེར་ཆོས་ལ་བྱས་པར་འདུག་པས།
འདི་གང་ཡིན་མི་རུང་ངམ་གསུངས་པས། མེ་གཏོང་བ་ལ་མཁོ་བ་ཡིན། འོ་ན་མདུན་དེའང་གསེར་ཆོས་ལས་བྱས་པ་ཡིན་ཟེར་བ་རྨིས་པས། མནལ་སད་མ་ཐག་ཞུས་དག་འདི་སྔར་བསྟན་པ་ལ་བསམས་ཏེ་བགྱིས་པ་ཡིན་ནའང་། རྨི་ལམ་འདིས་ད་ནི་དཀོར་གྱི་རང་བཞིན་དུ་ཟད་དོ་དགོངས་ཏེ། དེ་ནས་ཐབས་མཁས་ཀྱིས་ཞུ་དག་གི་ཁུར་འབུལ་བ་མཛད་ནས་ཞ་ལུ་སོགས་སུ་ལོ་གཅིག་ལྷག་ཙམ་བཞུགས་ཏེ། སྐུ་ཉེ་སྐོར་ཞལ་སློབ་མང་པོ་ལ་གསུང་ཆོས་དང་། བསླབ་བྱ་སོགས་གང་ལ་གང་འདུལ་གྱི་སྒོ་ནས་འགྲོ་དོན་མཛད་ཅིང་། འགྱུར་ཐོར་བུ་དང་སྐུ་ཞང་རིན་པོ་ཆེ་ལ་གསུང་ཆོས་གསན་པ་དང་། དུས་འཁོར་ཕྱག་ལེན་སོགས་ཁ་ཅིག་བསྐུལ་བ་པོ་མཛད་ཅིང་།
ཞ་ལུ་མཁན་ཆེན་ཆོས་གྲུབ་པ་ལ་ཆོས་འབྲེལ་ཡང་གསན་ཏེ། མདོར་ན་ཉིན་ཞག་རེ་རེ་བཞིན་ཡང་ཆོས་སྤྱོད་བཅུ་མ་ཆག་པ་མཛད་པ་ཡིན་ནོ། ། དེ་ནས་སྔར་གོང་དཀར་རྡོ་རྗེ་གདན་དུ་ཕེབས་དགོས་པའི་བཀའ་ལུང་ཡོད་པ་སོགས་ཀྱིས་ཆུ་ཕོ་སྟག་ལོའི་ནང་དུ་དབུས་ལ་ཕེབས། གོང་དཀར་དུ་ཆོས་རྗེ་རིན་པོ་ཆེ་གདན་ས་པ་ལ་ཆོས་ཁ་ཅིག་གསན་པ་དང་འབེལ་བའི་མཆིད་འབུལ་བ་སོགས་མཛད། དེ་དུས་རྒྱལ་བ་དཀོན་མཆོག་ཡན་ལག་གི་སྤྲུལ་པ་ཞྭ་དམར་བ་བཞི་པ་རྗེ་བཙུན་སྤྲུལ་པའི་སྐུ་རིན་པོ་ཆེ་དཔལ་ཆོས་ཀྱི་གྲགས་པའི་ཞལ་སྔ་ནས་ཕེབས་པ་དང་མཇལ་ཏེ་བྱིན་རླབས་ཞུ་བ་མཛད་ཅིང་སྙན་གྲགས་ཆེན་པོ་ཡོད་པས་ཐུགས་མཐོང་ཆེན་པོ་མཛད་དོ། ། དེ་ནས་སྟག་ལུང་དུ་ཕེབས་ཏེ་བསྒྲུབ་རྒྱུད་བསྟན་པའི་བདག་པོ་མཁས་གྲུབ་སྟག་ལུང་རིན་པོ་ཆེ་ངག་དབང་གྲགས་པའི་ཞབས་དྲུང་དུ་མཇལ་བ་ལ་ཕེབས། དེ་ཡང་རྗེ་སྟག་ལུང་པ་དེ་ཉིད་སྒྲ་ལ་མཁས་པར་ཡོད་པས་རིག་གནས་ཕལ་ཆེ་བ་ལ་དྲི་རྩད་དང་འབེལ་གཏམ་མང་པོ་མཛད་པས། མཁས་པ་མཁས་པའི་དྲུང་ན་མཛེས་པ་ལྟར། རྗེ་ཉིད་ཀྱི་གསུང་ལས། ཁ་སིང་སྔ་ཐོག་སྣེ་གདོང་ནས་གོང་མའི་ཆབ་ཤོག་བྱུང་པ་ན།
འདིར་ལོ་ཙཱ་བ་མཁས་པ་ཆེན་པོ་ཞིག་བྱོན་པས་སྔར་མ་འགྱུར་བ་བསྒྱུར་བ་དང་། འགྱུར་བཅོས་སོགས་མཛད་ཀྱི་ཡོད་པས། མཚན་བརྗོད་འགྲེལ་པ་སོགས་རྒྱ་དཔེ་དགོས་གསུངས་པ་བྱུང་པས། དེ་རང་མི་བདེན་སྙམ་ནས་སྔོན་གྱི་ལོ་ཙཱ་བ་ཚོ་ལས་མཁས་པ་རང་མི་ཡོང་། དུས་ཕྱིས་ཀྱི་ལོ་ཙཱ་བ་འདི་ཚོ་རང་། ཀ་ལཱ་པའི་ས་རིས་རེ་ཙམ་ལས་ཤེས་པ་མི་སྣང་ཟེར་བའི་ཞུ་ལན་བྱས་ཏེ། ཁྱེད་རང་ལོ་ཙཱ་བ་ཆེན་པོར་སྣང་གསུངས་ནས་དགེས་པ་ཆེན་པོ་བྱུང་སྲི་ཞུ་བླ་བྷག་ཏུ་མཛད་དེ། སྒྲ་ལ་བརྟེན་པའི་དོགས་པ་མང་པོ་གདའ་བ་རྣམས་སེལ་ནུས་པ་བྱུང་ཞིང་། གུར་གྱི་རྒྱུད་ལ་འགྱུར་བཅོས་སོགས་མཛད། ཆོས་རྗེ་ཀུན་སྤངས་པ་ལ་ཀ་ལཱ་པའི་ས་རིས་བསྟན།
ལཉྪ་སོགས་རྒྱ་ཡིག་ཁ་ཅིག་བསླབས། གཞན་ཡང་ཞུ་ཆེན་དང་། ཕག་མོ་སྒྲུབ་ཐབས་ཤིག་བིཏྤ་དང་བཅོས་པ་སོགས་མཛད་པས་ཤིན་ཏུ་དགེས་ཏེ། ད་རེས་དྲུང་ནས་བྱོན་པ་འདི་ལ་དོན་ཆེན་པོ་བྱུང་གསུངས་ནས་བྱ་དགའ་མང་དུ་མཛད། དེ་དུས་ནཱ་རོ་མ་ནས་བྱིང་སྒྲུབ་དང་བཅས་པའི་ཚོགས་ཆེན་པོ་དེ་ཀ་ཡིན་སྣང་བས་ཐུགས་ལ་མ་ལོང་སྐད། དེ་ནས་རྗེ་ཉིད་ལ་གསན་ཏེ་མན་ངག་གི་བཤད་པ་མཛད་པས་ལེགས་པར་མཁྱེན། བརྒྱད་སྟོང་པ་ལས་རྒྱ་ཀློག་སོགས་ཀྱང་བསླབས། གཞན་ཡང་ཆོས་མང་པོ་ལ་འབེལ་བའི་མཆིད་ཀྱིས་མཁས་པར་མཛད་དོ། ། དེ་ལྟར་རེ་ཞིག་མི་དབང་དམ་པ་དེ་ཉིད་ཀྱིས་བསྙེན་ཅིང་བཀུར་ཏེ་བཞུགས་པ་ལས་སྐྱེ་བོ་མང་པོ་ལ་བློ་དང་འཚམས་པའི་ཆོས་བསྟན་ཏེ་ཕན་གདགས་པ་དང་། ཆོས་བསྒྱུར་བ་དང་།
རྩོམ་པ་དང་། ཞུ་ཆེན་སོགས་མཛད་དེ། བསྟན་པ་རིན་པོ་ཆེ་ལ་ཕྱག་རྗེས་བཟང་པོ་རྒྱུན་ཆགས་པར་འཇོག་པར་མཛད་པ་ཡིན་ནོ། ། དེ་ནས་སྤྲེའུའི་ལོ་ལྷུན་གྲུབ་གླིང་དུ་གར་དབང་སྤྲུལ་པའི་སྐུ་རིན་པོ་ཆེ་ཞྭ་དམར་ཅོད་པན་འཛིན་པ་བཞི་པའི་ཞལ་སྔ་ནས་ཕེབས་པ་དང་མཇལ་ཏེ། ཆོས་ཀྱི་གཙུག་ལག་ཁང་མང་པོ་ལས་བརྩམས་པའི་གླེང་གླེང་བ་མཐའ་ཡས་པ་མཛད་པས་མཁས་པ་ཆེན་པོར་དགོངས་ཏེ་བསྔགས་བཀུར་གྱ་ནོམ་པ་མཛད་ཅིང་། དེ་ནས་སློབ་དཔོན་དབྱིག་གཉེན་ལ་རང་ལས་མཁས་པའི་སློབ་མ་བཞི་ཡོད་པར་གྲགས་པའི་མངོན་པ་རང་ལས་མཁས་པ་སློབ་དཔོན་བློ་གྲོས་བརྟན་པས་མཛད་པ་མཛོད་འགྲེལ་གནམ་ལྕགས་ཐོག་ཟེར་གྱི་རྒྱ་དཔེ་ལ་སྟོད་བྱང་པའི་བདག་པོ་རྣམ་རྒྱལ་གྲགས་པའི་ཕྱག་ཏུ་བྱུང་བ། ཆོས་རྗེ་ཡིད་བཟང་རྩེ་པའི་ཕྱག་ཏུ་ཕུལ་ཏེ་བསྒྱུར་བའི་རྩིས་མཛད་ནའང་། སྐུ་ན་བྱོན་ཞིང་སྤྱན་འགྲིབ་པ་སོགས་ཀྱིས་མ་འགྱུར་བ་དེ། རྗེ་སྤྱན་སྔ་རིན་པོ་ཆེས་བདག་ཉིད་ཆེན་པོ་འདི་ལ་བསྒྱུར་བར་བསྐུལ་ཏེ། ལྷུན་གྲུབ་གླིང་དུ་བསྒྱུར་བའི་མགོ་བཙུགས་ནས།
ཀོང་པོ་བར་ཞབས་འབྲིང་མཛད། ལེགས་པར་བསྒྱུར་ཅིང་གཏན་ལ་ཕབ། དེ་ཡང་སྤྱིར་འགྱུར་བྱེད་པ་ལ་དཀའ་ཚེགས་ཡོད་པའི་ཚུལ་ནི། སྒྲ་མདོ་རྣམས་ཀྱི་དོན་ཕྱིན་ཅི་མ་ལོག་པར་བློ་ཡུལ་དུ་ལོང་པ་གཅིག་དགོས། དེ་ནས་སྐད་རིགས་མི་འདྲ་བ་བཞི་དང་། གཞན་ཡང་སྐད་སོ་སོ་ར་སེ་ན་དང་། གཽ་ཌ་དང་། ལཱ་དྷ་སོགས་ཀྱི་སྐད་དོད་རྣམ་གྲངས་ཐུག་པ་མེད་པ་ལ་བྱང་བ་ཞིག་དགོས། ཆོས་གང་དང་གང་བསྒྱུར་དེ་དང་དེའི་ཆོས་སྐད་དོན་དཔྱིས་ཕྱིན་དུ་ཤེས་པ་ཞིག་དགོས། སྙན་ངག་མངོན་བརྗོད་སོགས་ཀྱང་བྱང་ཆུབ་པ་ཞིག་དགོས།
གསུང་རབ་སྤྱི་ལའང་ཤིན་ཏུ་རྒྱུས་ཆེ་བ་སོ་སོའི་དོན་རྣམས་བློ་ཡུལ་དུ་ཁྲ་ལམ་མེ་བ་ཞིག་དགོས། དེ་རྣམས་ཚང་བ་དང་། དང་པོར་རྒྱ་དཔེ་ལས་ཚིག་དོན་ཤེས་པར་བྱས། དེ་ནས་དོན་དང་འགལ་བ་མེད་པ་དེ་གང་བདེར་བསྒྱུར་ན་འགྱུར་བཟང་པོ་འོང་བ་ཡིན། བདག་ཉིད་ཆེན་པོ་འདི་ལ་དེ་རྣམས་མ་ལུས་པ་མངའ། དེ་ལ་སྔོན་གྱི་ལོ་ཙཱ་བ་རྣམས་ནི་པཎྜི་ཏ་ལ་དྲི་བ་བྱས་ཆོག་པས་ཅུང་ཟད་སླ་བ་ཡིན་ལ། དེང་སང་པཎྜི་ཏ་མེད་པས་ལོ་ཙཱ་མཁས་པ་རང་མ་གཏོགས་འགྱུར་མི་ཐུབ། བདག་ཉིད་ཆེན་པོ་འདིས་ནི་ཆོས་གང་བསྒྱུར་ཀྱང་མཁས་པ་ཡིན། དེ་ཡང་ཤིན་ཏུ་དཀའ་བ་རྣམས་ཀྱང་ཐུགས་བསམ་ལེགས་པོར་བཏང་ནས་མི་མཁྱེན་མི་སྲིད་དེ། འཇམ་པའི་དབྱངས་དང་མི་གཉིས་པ་ཁོ་ནར་རིག་པར་བྱ་སྟེ།
ཉིད་ཀྱིས་བསྒྱུར་པའི་གསུང་རབ་རྣམས་ལ་བལྟས་པས་གོ་བ་ཡིན་ནོ། ། དེ་ལྟར་འགྱུར་མཛད་པ་སོགས་ཀྱི་རིང་དུ་སྤྱན་སྔ་རིན་པོ་ཆེའི་ཞབས་ལས་གསུང་ཆོས་ཀྱང་འདི་དག་གསན་ཏེ། མདོ་ཏིང་འཛིན་རྒྱལ་པོ། འདུལ་བ་མེ་ཏོག་ཕྲེང་རྒྱུད། ཤེར་ཕྱིན་བརྒྱད་སྟོང་པ། ཆོས་རྗེ་མཁའ་སྤྱོད་དབང་པོའི་བཀའ་འབུམ་ཡོངས་རྫོགས། མདོ་སྡེ་མངོན་པར་འབྱུང་བ། སྒམ་པོ་བའི་ཐར་རྒྱན། ཐམས་ཅད་མཁྱེན་པ་རང་བྱུང་རྡོ་རྗེའི་བཀའ་འབུམ་གྱི་ལུང་རྣམས་གསན། བདེ་མཆོག་མཁའ་འགྲོ་རྒྱ་མཚོའི་དབང་།
གྲུབ་ཆེན་ཡུ་མོའི་གསལ་སྒྲོན་བཞིའི་ལུང་། གསེར་སྡིངས་པ་གཞོན་ནུ་འོད་ཀྱི་གསང་འདུས་རིམ་ལྔའི་ཁྲིད་ཡིག་གདམས་ཕྲན་དང་བཅས་པ། རིམ་ལྔའི་ཁྲིད་ཡིག་རྗེ་བུས་མཛད་པ། འགྲེལ་པ་སྒྲོན་གསལ་གྱི་ལུང་དང་། ཨུ་རྒྱན་བསྙེན་སྒྲུབ་ཉམས་ཁྲིད་དུ་གསན་ནས། རྩ་བ་ཟླ་བཟང་གི་འགྲེལ་པ་དང་བཅས་པ། ཁྲིད་ཡིག་ལོ་རྒྱུས་གེགས་སེལ་དང་ཡིག་ཕྲན་སྐོར། གྲུབ་ཆེན་པའི་རྣམ་ཐར། ཕྲེང་སྐོར་ཚང་བ་དང་བཅས་པ་གསན་ནོ། ། མདོ་སྡེ་ལས་བརྒྱའི་ལུང་།
འབྲི་ཁུང་ཟབ་ཆོས། ཙནྟྲ་གོ་མས་མཛད་པའི་འཇམ་དབྱངས་ལ་བསྟོད་པ་མཇིང་ཡོན་དུ་གྲགས་པ་རྣམས་ཀྱི་ལུང་གསན། གཞན་ཡང་དེ་དུས་ཆོས་མང་པོ་གསན་པར་མཛད་ཅིང་། དེ་དུས་ཀྱང་སྒར་པ་ཁ་ཅིག་ལ་གསུང་ཆོས་འཆད་པ་དང་། རྗེ་སྤྱན་སྔ་ཉིད་ལ་གསན་པ་དང་། ཆོས་བསྒྱུར་བ་དང་། འདྲི་བ་དང་། ཐུགས་དམ་ཟབ་མོ་ལ་མཉམ་པར་འཇོག་པ་སོགས་ཏེ། པཎ་ཆེན་ཤཱཀྱ་ཤྲཱིའི་རྣམ་ཐར་ལས་འབྱུང་བ་ལྟར། ཉིན་ཞག་ཕྲུགས་རེ་བཞིན་མ་ཕམ་པས་དབུས་མཐའ་རྣམ་འབྱེད་དུ་བཤད་པའི་ཆོས་སྤྱོད་བཅུ་མ་ཆག་པར་མཛད་ཅིང་།
ཀོང་པོའི་སྐྱེ་བོ་ཤིང་ལྟར་གྱོང་པ་མང་པོ་ཡང་ཆོས་ལ་བཙུད་དོ། ། དེ་དུས་ཀོང་པོ་ཞིག་གིས་ཕོར་སྟང་གཉིས་ཕུལ་བྱུང་བ་སྟེ། ཕྱག་ཕྱིར་ཁམས་པ་བརྩོན་འགྲུས་བྱ་བ་གཅིག་ཡོད་པ་ཁོས་ཕོར་སྟང་ཁྱེར་ནས་བྲོས་པ། ཉེ་གནས་རྣམས་དང་སྒར་པས་ཟིན་ཁྲིམས་ལ་གཏུགས་པའི་ཉེས་པ་བྱུང་པ་ལ། རྗེ་ཉིད་འགྲོ་བ་ཐམས་ཅད་ལ་བཅོས་མིན་གྱི་སྙིང་རྗེ་མངའ་བས་བཀའ་གནང་སྟེ། ཕོར་པ་བློས་བཏང་། དགེ་བ་བསྔོས་ཚར་གསུངས་ནས་ཕོར་སྟང་ཁོ་རང་ལ་གནང་ནས་ཉེས་པ་མེད་པར་མཛད་པ་སོགས་བྱང་ཆུབ་སེམས་དཔའི་སྤྱོད་པ་མང་པོ་མཛད་དེ་མཁས་པའི་བྱ་བ་རྣམ་གསུམ་འཁོར་ལོ་རྒྱུན་མ་ཆད་པ་མཛད་དོ། ། དེ་ནས་ཁྱི་ལོ་སྤྲུལ་སྐུ་རིན་པོ་ཆེའི་ཕྱག་ཕྱི་མཛད་དེ་ཕྱིར་ཕེབས། དེ་དུས་སྔར་ཀོང་པོ་ལ་ཕེབས་པའི་ཚེ་སྡེ་པ་ཡར་མར་གྱིས་ཕུལ་བའི་ན་བཟའ་ཁ་ཅིག་ཡོད་པ་སྣེ་གདོང་གཞོལ་གྱི་གནས་ཚང་ལ་བཅོལ་ཡོད་པས། ཕྱིར་ཕེབས་དུས་ཁོང་གིས་བཙོངས་ཚར་སྣང་བས།
ཕྱག་ཕྱི་བ་རྣམས་ཀྱིས་སྣེ་གདོང་དུ་ཞུས་པའི་ཉེས་དམིགས་ལ་ཐུག་ནའང་། རྗེ་ཉིད་ཀྱིས་གཏོད་ལེན་ཡང་མི་དགོས་ན་ཁྲིམས་ལྟ་ཅི་སྨོས་པའི་ཞུ་གནང་མཛད་པས་ཉེས་ཆད་མ་བྱུང་ཞིང་། གོང་མ་ཆེན་པོའང་བྱང་ཆུབ་སེམས་དཔའི་སྤྱོད་པར་གདའ་གསུངས་དད་སྐད། དེ་ནས་བསམ་སྡེར་ཕེབས། གཡའ་བཟང་སྤྱན་སྔ་ཆོས་ཀྱི་རྗེ་ཀོན་ཏིང་གུ་ཤྲཱིའི་རབ་བྱུང་གི་ལས་སློབ་མཛད། སླར་ཡང་ཡར་རྒྱབ་ཆོས་ཀྱི་རྒྱལ་པོ་ཆེན་པོས་སྤྱན་དྲངས་ཏེ་ཕུལ་དུ་བྱུང་བའི་བསྙེན་བཀུར་གྱིས་མཆོད་ནས་རེ་ཞིག་བཞུགས་ཤིང་། དེ་ཡང་ཨེ་ཝཾ་ཐམས་ཅད་མཁྱེན་པ་དེ་ཉིད་མཁྱེན་བརྩེ་མཐའ་ཡས་ཤིང་བསྟན་པ་ལ་གཅེས་སྤྲས་ཆེས་ཐང་དུ་མཛད་པ་ཡིན་པས། རྗེ་འདི་ལྟ་བུའི་མཁྱེན་རབ་ཀྱིས་གསུང་རབ་སྤྱི་དང་། ཁྱད་པར་ཐ་སྙད་སྐོར་ལ་ཡིག་ཆ་རྩོམ་པ་བཞིན་བྱུང་ན་ཅི་ནས་ཀྱང་བསྟན་པ་ལ་ཕན་པ་འདུག་དགོངས་པ་དང་། དེ་ཡང་དུས་ཕྱིས་བྱོན་པའི་སྐད་གཉིས་སྨྲ་བ་ཕལ་ཆེར་སྐད་དོད་ཐོར་བུ་ཙམ་ལས།
ཀ་ཙན་གྱི་གཞུང་ལ་གཟིགས་རྟོག་ཚུད་པའི་གསན་སྦྱོང་དཀོན་ཏེ། དཔང་ལོ་ཆེན་པོས་གསུངས་པ་བཞིན་ཡིན་ན་ཅིས་ཀྱང་རྩོམ་པའི་བསྐུལ་བ་པོ་བགྱིད་དགོངས་ནས་ཞབས་ཏོག་ཤིན་ཏུ་བཟང་པོ་བཤམས་ཏེ་དབེན་གནས་དམ་པ་ཨེ་ཝཾ་དུ་སྤྱན་དྲངས། རེ་ཞིག་བཞུགས་པར་གསོལ་ཏེ། ཐོག་མར་ཀ་ཙན་གྱི་གཞུང་རྒྱ་དཔེ་ལ་གཏུགས་པའི་ཞུ་ཆེན་མཛད། དེ་ཡང་ཙནྟྲ་པའི་གཞུང་ལ་ཞུ་ཆེན་མཛད་པ་རྣམས་ནི་ཤིན་ཏུ་ངོ་མཚར་བ་ཡོད་ཅིང་། དེ་ནས་དང་པོར་ཀ་ལཱ་པའི་འགྲེལ་པ་གཞུང་དོན་གསལ་བ་ཞེས་བྱ་བ་གཞུང་གི་འབྲུ་ཞིབ་ཏུ་གཉེར་ཅིང་དཔེར་བརྗོད་དང་བཅས་ཏེ་སྟོན་པས། ཉུང་ཞིང་འགྲིལ་ལ་རྟོགས་སླ་བ་ཞིག་མཛད། ཙནྟྲ་པ་ལའང་འགྲེལ་པ་སྒྲ་རིག་རྒྱ་མཚོའི་གྲུ་གཟིངས་ཞེས་བྱ་བ་གཞུང་དོན་དཔྱིས་ཕྱིན་པར་འགྲེལ་པ་ཚིག་ཉུང་ཞིང་དོན་གསལ་བ་ཞིག་མཛད། དེ་དག་ཀྱང་སོ་སོའི་རྒྱ་འགྲེལ་ངུར་སིང་དང་། སློབ་ཕན་སོགས་དང་།
དྷརྨཱ་དཱ་པ་དང་། རཏྣ་མ་ཏི་ལ་སོགས་ཀྱི་ཉིང་ཁུ་བླངས་ཏེ་བརྩམས། གཞུང་ཡང་ཐོག་མ་རྒྱ་སྐད་བཀོད། དེ་ནས་བོད་སྐད་བཀོད་དེ་འབྲུ་བསྣན་པས་ཤིན་ཏུ་ལེགས་པ་ཡོད། དེ་ཡང་སྔོན་གྱི་སློབ་དཔོན་ཁ་ཅིག་གིས་བྱས་པའི་བོད་འགྲེལ་རྣམས་གཞུང་གི་འབྲུ་ཞིབ་ཏུ་གཉེར་བ་མེད་ཅིང་། དཔེར་བརྗོད་ཀྱི་ཚིག་གྲོགས་རྣམས་ཀྱང་བྱིང་སྒྲུབ་བྱས་པས། མང་ཆེས་མགོ་རྨོངས་པར་འགྱུར་བ་ལས་མེད་ལ། རྗེ་ཉིད་ཀྱིས་མཛད་པ་འདི་ལྟ་བུ་ནི་སྔ་མ་ཉིད་ལས་ཆེས་ཁྱད་པར་དུ་འཕགས་པ་ཁོ་ན་སྣང་ངོ་། ། དེ་དུས་མིའི་དབང་པོ་དེ་ཉིད་ཀྱི་དུས་ཀྱིས་འཁོར་ལོའི་རྒྱུད་འགྲེལ་ཞུ་བའི་མཆིད་ནན་ཏན་དུ་གསོལ་ནའང་། རྗེ་ཉིད་ཀྱིས་རང་གི་བླ་མའི་འཕྲིན་ལས་སུ་འགྱུར་བར་དགོངས་ནས།
བདག་གིས་འབུལ་མི་ཐུབ་པས། དུས་འཁོར་ལ་ཤིན་ཏུ་མཁས་པ་ཆོས་རྗེ་རིན་པོ་ཆེ་བསོད་ནམས་གྲགས་པ་བྱ་བ་དཔལ་འཁོར་སྡེ་ཆེན་ན་བཞུགས་པས། དེ་ལ་གསན་པའི་འཐད་བཀོད་ཞུས་པས། དེ་ཀ་བཞིན་གདན་འདྲེན་མཛད། ཡོན་མཆོད་ལྷན་དུ་གསན་པ་ཡིན་ལ། དུས་དེང་སང་ནི་བླ་མ་སློབ་དཔོན་ཚོ་རང་རེ་ལ་ཕྱིས་བྱུང་ན་དེ་ལ་ཨ་ཚི་བ་རང་དུ་བྱེད། དམ་པ་འདི་ནི་བླ་མའི་འཕྲིན་ལས་འཕེལ་ཐབས་ཁོ་ན་ལྷུར་མཛད་པ་ཡིན་ནོ། ། གཞན་ཡང་ཨེ་ཝཾ་དུ་ཆོས་བསྒྱུར་བ་དང་། ཞུ་ཆེན་ཡང་མང་པོ་མཛད། སྐྱེ་བོ་དུ་མ་ལ་བློ་དང་འཚམས་པའི་ཆོས་བཤད།
རྒྱལ་ཆེན་གླིང་དུ་དཔོན་ས་ཡུམ་པ་མཁྱེན་རབ་ཀྱི་དབང་མོ་དཔོན་གཡོག་ཁ་ཅིག་ལ་ཀ་ལཱ་པའི་ས་རིས་དང་། སྡེབ་སྦྱོར་སྙན་ངག་དང་། བརྒྱད་སྟོང་པའི་རྒྱ་ཀློག་སོགས་ཐུགས་བཞེད་དང་བསྟུན་པ་བཤད་དེ། སེམས་ཅན་དོན་ལ་ངལ་བ་མེད་པའི་བརྩོན་པ་མཛད་ཅིང་། དེའི་ཚེ་ན་མིའི་དབང་པོ་རྒྱལ་སྲིད་ཆོས་ཀྱི་སྙིང་པོར་སྐྱོང་བས་བསྟན་པ་སྟོབས་ཀྱིས་འཛིན་པའི་ཉིན་མོའི་དབང་ཕྱུག་མཁྱེན་རབ་ཕུལ་དུ་ཕྱིན་པ་མངའ་བའི་རྡོ་རྗེ་འཛིན་པ་ཆེན་པོ་དཔོན་ཆེན་རིན་ཆེན་རྣམ་རྒྱལ་དབང་པོའི་སྡེ་ཕྱོགས་ཐམས་ཅད་ལས་རྣམ་པར་རྒྱལ་བའི་ལྷའི་ཞལ་སྔ་ནས་དེ་ཉིད་སྐུ་ན་ཕྲ་མོའི་ཚེ་ན། སྐུ་ཚེ་སྔོན་ནས་སྨོན་ལམ་ཁྱད་པར་ཅན་མངའ་བས། རྗེ་ཉིད་ལ་བཅོས་མ་མ་ཡིན་པའི་དད་པ་དང་དགེས་པ་ཆེན་པོ་ཡོད་པས། ཕལ་ཆེར་དེའི་དྲུང་དུ་བཞུགས་ཏེ་གུས་འདུད་ཆེན་པོ་མཛད་ཅིང་། དེ་ནས་བདེ་མཆོག་དྲིལ་བུ་པའི་དབང་གསན་ཏེ། དཔོན་སློབ་ཕ་དང་བུའི་རྣམ་ཐར་ལ་ངེས་པར་གནས་པར་མཛད་ཅིང་།
བསྙེན་བཀུར་གྱི་མཆོད་པ་གྱ་ནོམ་དུ་བཤམས་པའི་ངང་ལས་མི་གཡོ་བ་ཡིན་ནོ། ། དེ་ནས་སྐབས་ཤིག་ཏུ་སྟག་ལུང་དུ་ཕེབས་ཏེ། ཕ་རིན་པོ་ཆེ་གསུང་ཆོས་གསན་པ་དང་། ཐ་སྙད་ཀྱི་གླེང་བ་སླངས་བས་དེ་ཉིད་ཀྱི་མཁྱེན་པ་བརྟས་པར་མཛད་དོ། ། དེ་དུས་སྟག་ལུང་ན་སིནྡྷུ་རའི་ཡི་གེ་བྲིས་པའི་རྒྱ་དཔེ་ཡོད་སྣང་བ་ཀུན་གྱིས་མ་ཁྲོལ་བས། རྗེ་ཉིད་ཀྱིས་ཀློག་བསྒྱུར་མཛད་པས་མཁས་པའི་དབུས་ན་མངོན་པར་མཐོ་བ་བྱུང་སྐད་དོ། ། གཞན་ཡང་སྐྱེ་བོ་དུ་མའི་མི་ཤེས་པ་སེལ་བར་མཛད་དོ། ། དེ་ནས་ཡར་རྒྱབ་ཏུ་ཕེབས་ཏེ་སྐབས་ཤིག་ན། རིགས་པ་དང་ལུང་གི་སྨྲ་བའི་དབང་པོ་མཁས་པ་ཆེན་པོ་ཤར་དྭགས་པོའི་པཎྜི་ཏ་དོན་གྲུབ་རྒྱལ་མཚན་དཔལ་བཟང་པོའི་ཞལ་སྔ་ནས་དགེ་འདུན་བརྒྱ་ཕྲག་མང་པོས་བསྐོར་ཏེ་སྡེ་པས་ཆོས་དབར་ལ་གདན་དྲངས་པའི་ཚེ། བྱིང་ལྷུན་གྲུབ་བྲག་ཁར་རྗེ་འདི་ཉིད་སྤྱན་འདྲེན་དུ་བཏང་བྱུང་བས་བསྟན་པ་ལ་དགོངས་ཏེ་ཕེབས།
སྒྲ་ཀ་ལཱ་པའི་ས་རིས། སྡེབ་སྦྱོར་སོགས་བཤད་དེ་མཁས་པར་མཛད་ཅིང་། སླར་མཁས་པ་དེ་ཉིད་ལ་ཚད་མ་རྣམ་འགྲེལ་སོགས་ཚད་མའི་སྐོར་གྱི་གཞུང་དོན་ཡང་མང་པོ་གསན་ནོ། ། གཞན་ཡང་དེ་དུས་མཁས་པའི་དབང་པོ་པཎ་ཆེན་འབུམ་ཕྲག་གསུམ་པ་རིན་ཆེན་ཆོས་ཀྱི་དབང་པོ་དང་། གཏེར་མཛོད་པ་དང་། རབ་འབྱམས་པ་བསོད་རྒྱལ་དང་། རབ་འབྱམས་གྲགས་འོད་སོགས་འཆད་ཉན་པ་ཆེན་པོ་རྣམས་ལ་ཀ་ལཱ་པའི་ས་རིས་སོགས་ཆོས་མང་དུ་བཤད་དེ། དེ་དག་གི་བློ་གྲོས་མཁས་པར་མཛད་ཅིང་། གཞན་ཡང་དབང་ལུང་མན་ངག་སོགས་ཀྱི་རྣམ་གྲངས་མུ་མདོར་བསྟན་ཏེ་སེམས་ཅན་གྱི་དོན་རྒྱ་ཆེན་པོ་མཛད། དེ་ནས་སླར་ཕེབས་ཏེ་ཨེ་ཝཾ་སོགས་སུ་བཞུགས་བཞིན་པ་ལ།
རབ་འབྱམས་སྨྲ་བའི་དབང་པོ་ཆོས་རྗེ་དགེ་བཟང་པ་ལ་མཛོད་རང་འགྲེལ་གྱི་བཤད་པ་དང་། བཞི་བརྒྱ་པ། སྙན་ངག་དཔག་བསམ་འཁྲི་ཤིང་གི་ལུང་ཡང་གསན་ནོ། ། དེ་ནས་གླང་ལོ་མིའི་དབང་པོ་རྣམས་ཀྱིས་རྗེ་ཉིད་ཕྱོགས་འདིར་ཡུན་རིང་དུ་བཞུགས་ཆེད་སོགས་ཀྱིས། རྒྱ་སྟོན་ཆེན་པོ་ལྕགས་རི་པའི་གདན་སར་མངའ་གསོལ་ཏེ། དགའ་ལྡན་བྱམས་པའི་གླིང་གི་བཤེས་གཉེན་མང་པོ་ལ་བློ་དང་འཚམས་པའི་ཆོས་བསྟན་ཏེ། བསྟན་པ་ལ་བྱི་དོར་མཐའ་ཁྱབ་ཏུ་མཛད་དེ། སྐྱེས་ཆེན་དམ་པ་རྒྱ་སྟོན་བྱང་ཆུབ་རྣམ་རྒྱལ་དེ་ཉིད་ལ་ཕག་མོ་གཞུང་དྲུག་གི་བྱིན་རླབས་དང་ལུང་། དབུ་མ་རྩ་ཤེས། ཆོས་དབྱིངས་བསྟོད་པ།
བཤེས་སྤྲིངས། དབུ་མ་རིན་ཆེན་ཕྲེང་བ། བསླབ་བཏུས། སྤྱོད་འཇུག་རྣམས་ཀྱི་ལུང་། སངས་རྒྱས་མཉམ་སྦྱོར་རིགས་རྐྱང་མ་དང་བསྡུས་པའི་དབང་། སྔགས་འདུལ་ཆེན་མོ། རིན་ཆེན་རྣ་རྒྱན། མི་འཇིགས་ཞལ་ལུང་། དུས་འཁོར་མདོར་བསྡུས་དང་པོའི་ཊིཀྐ། མངོན་རྟོགས་མཐའ་དཔྱད།
སྒྲུབ་ལེའི་ཊིཀྐ་རྣམས་ཐམས་ཅད་མཁྱེན་པ་བྱམས་གླིང་པས་མཛད་པའི་ལུང་རྣམས་གསན་ནོ། ། དེ་ནས་ཡོངས་ཀྱི་དགེ་བའི་བཤེས་གཉེན་གྲྭ་པ་མངོན་ཤེས་ཀྱིས་བཞེངས་པའི་གྲྭ་ཐང་གི་གཙུག་ལག་ཁང་བསྟན་པའི་རྩ་བར་གྱུར་པའི་ཁྱད་པར་དུ་འཕགས་པའི་གཙུག་ལག་ཁང་བཞིའི་ནང་ཚན་གྲ་ཐང་གི་གདན་ས་ཆེན་པོར་ཤིང་མོ་ཡོས་ཀྱི་ལོའི་འགྲུབ་སྦྱོར་བཟང་པོ་དང་ལྡན་པའི་ཚེས་ལ་མིའི་དབང་པོ་ཡབ་ཡུམ་སྲས་བཅས་ཀྱིས་དགེ་འདུན་འདུས་པ་རྒྱ་མཚོའི་གཙུག་རྒྱན་དུ་མངའ་གསོལ་ཏེ། མདོ་སྔགས་ཐ་སྙད་ལ་སོགས་པའི་རིག་པའི་གནས་ལྔའི་སྒོ་ནས་བཤད་ཉན་དབང་བསྐུར་རྒྱུན་ཆགས་སུ་མཛད་ཅིང་། ནག་པ་ཟླ་བ་ལ་དཔལ་དང་པོའི་སངས་རྒྱས་ཀྱི་སྒྲུབ་མཆོད་སོགས་ཀྱི་དགེ་རྒྱུན་མང་པོ་བཙུགས། མངའ་རིས་ནས་ཆོས་རྗེ་གཞི་སྡེ་པ་སོགས་དང་། ས་སྐྱ། ངམ་རིང་། རྟ་ནག ཟི་ལུང་། སྐྱིད་ཚལ།
གསང་ཕུ། རྩེ་ཐང་། འབྲས་སེར། ན་ལེནྟྲ། དྭགས་ཀོང་། མདོ་ཁམས་སོགས་ནས་ཆོས་ཉན་དགེ་བཤེས་མང་དུ་འདུས་པ་ལ་གང་ལ་ཅི་འདོད་ཀྱི་ཆོས་བཤད། ཁྱད་པར་ཀ་ཙན་གྱི་གཞུང་ཆོས་སོགས་ཐ་སྙད་ལ་ཉན་བཤད་ཁོར་ཡུག་ཏུ་མཛད། ལྷུན་གྲུབ་གླིང་དུ་མིའི་དབང་པོ་ལ་རྡོ་རྗེ་ཕྲེང་བའི་དབང་། ལམ་འབྲས། ས་སྐྱ་བཀའ་འབུམ་ཀྱི་ལུང་སོགས་མདོ་སྔགས་ཀྱི་ཆོས་མང་དུ་གསུངས།
གྲྭ་ཐང་ཉིད་དུ་སྦྱོར་དྲུག་ལམ་འབྲས། གཤེད་དམར། དུས་ཀྱི་འཁོར་ལོའི་དབང་དང་བཤད་པ་སོགས་ལོ་ལྟར་ཆགས་ལྟ་བུར་གསུངས་སོ། ། དེ་ནས་ཁྱད་པར་དུ་མདོ་སྔགས་ཐ་སྙད་དང་བཅས་པ་ལ་འགྲན་ཟླ་མེད་པའི་མཁྱེན་སྤྱན་ཡངས་པ་བོད་ཡུལ་སྡེ་སྣོད་འཛིན་པ་མཐའ་དག་གི་རལ་པ་མཛེས་པར་བྱེད་པའི་ཅོད་པན། རྗེ་བཙུན་ཐོན་མི་པཎྚི་ཏ་གསུམ་པ། བྱམས་པ་གླིང་ནས་ཆོས་རྗེ་ཤྲཱི་ཝཱ་གི་ཤྭ་ར་པུནྡྷ་བི་ཛ་ཡི་ཤྲཱི་བྷ་དྲའི་ཞལ་སྔ་ནས་ལ་སྔ་ཕྱིར་ཀ་ཙན། སྡེབ་སྦྱོར། སྙན་ངག་སོགས་ཐ་སྙད་ཆ་ལག་དང་བཅས་པ་ཐམས་ཅད་དང་། གཞན་ཡང་དབང་ལུང་བཤད་པ་མན་ངག་དང་བཅས་པ་མཐའ་ཡས་པ་གསུངས་ཤིང་། མཁྱེན་པ་རྒྱ་མཚོའི་ཕ་རོལ་ཏུ་སོན་པའི་རྗེ་ཉིད་ཀྱི་སློབ་མའི་མཆོག་གཅིག་ཏུ་བཞུགས་པ་ཡིན་ནོ། །
དེ་ནས་སྤྲེའུའི་ལོ་སྤྲུལ་པའི་སྐུ་སྤྱན་སྔ་རིན་པོ་ཆེ་གཙང་ལ་ཕེབས་པའི་ཞབས་འབྲིང་མཛད་དེ། འཇམ་དཔལ་གྱི་སྒྲ་མདོ་རྩ་འགྲེལ་བྱིང་གི་ཚོགས་དང་བཅས་པ། སྔོན་མ་འགྱུར་བའི་བསྟན་བཅོས་ཁྱད་པར་ཅན་བསྒྱུར་ཅིང་། ཞ་ལུར་སྔོན་གྱི་གྲྭ་སློབ། སྐུ་ཉེ། ཕྱག་ཕྱི་བ་སོགས་ལ་ཆོས་དང་ཟང་ཟིང་གི་སྦྱིན་པས་བསྐྱངས་ཤིང་། རྗེ་སྤྱན་སྔ་པ་ཉིད་ལ་ཆོས་ཀྱང་གསན་ནོ། ། རྩོམ་པ་དང་འགྱུར་ཞུས་ཀྱང་མང་རབ་ཏུ་མཛད། གསེར་མདོག་ཅན་དུ་མ་ཧཱ་པཎྜི་ཏ་ཤཱཀྱ་མཆོག་ལྡན་དྲི་མེད་ལེགས་པའི་བློ་གྲོས་ཀྱི་ཞལ་སྔ་ནས་ལ་འཇམ་དཔལ་གྱི་བསྟོད་པ་གང་བློ་མའི་ལུང་ཡང་གསན། སྐྱེ་བོ་མང་པོ་ལ་བློ་དང་འཚམས་པའི་ཆོས་ཀྱང་མང་ཤས་གཅིག་བཤད་དེ།
བྱ་ལོ་གཙང་ནས་སྤྱན་སྔ་རིན་པོ་ཆེའི་ཞབས་འབྲིང་མཛད་དེ་ཕྱིར་ཕེབས་སྐབས་ཤིག་སྟོང་ར་ཕྱོགས་སུ་སྤྱན་དྲངས། རི་དོར་ཕེབས། སྟོང་ར་ཆོས་རྗེ་ཤཱཀྱ་དོན་གྲུབ་དཔལ་བཟང་པོ་ལ་སྔར་ན་ལེནྟྲར་མཚམས་སྦྱོར་ལྔ་པ་གསུངས་ཤིང་། འདི་དུས་མངོན་རྟོགས་ལྗོན་ཤིང་དང་བརྟག་གཉིས་ཀྱི་བཤད་པ། སྐྱེས་བུ་དམ་པ་དེ་ཉིད་དང་ཞལ་ངོ་རྣམས་ལའང་གསུངས། གཞན་ཡང་སུ་ཁ་ཆོས་དྲུག གཤེད་དམར་གྱི་དབང་། སྤྲོས་མེད་ཀྱི་ཁྲིད་སོགས་ཆོས་ལུང་དབང་བཀའ་མཐའ་ཡས་པ་གསུངས། སྒྲའི་དོགས་པ་དཔྱད་དེ། སྐྱེས་བུ་དམ་པ་དེ་ཉིད་ཀྱི་མཁྱེན་པ་བརྟས་པར་མཛད།
མཁས་གྲུབ་དེ་ཉིད་ལ་སླར་རྗེ་ཉིད་ཀྱིས་ཀྱང་ལམ་འབྲས་པོད་དམར་གྱི་ལུང་། ནཱ་རོ་མཁའ་སྤྱོད་ཀྱི་དབང་སོགས་ཀྱང་གསན་ཏེ་རེ་ཞིག་ཀྱང་བཞུགས་སོ། ། དེ་ནས་སླར་གྲྭ་ཐང་སོགས་སུ་བཤད་ཉན་སྐུ་མཚམས་སོགས་ཀྱིས་དུས་འདའ་བར་མཛད། དཔལ་འབྱོར་རབ་བརྟན། ལྷུན་གྲུབ་གླིང་སོགས་སུ་ཕེབས་ཏེ་གསུང་ཆོས་སྒོ་དུ་མ་ནས་ཅི་འདོད་དུ་གསུངས། རབ་བྱུང་དང་བསྙེན་རྫོགས་མང་པོ་བསྒྲུབས་ཏེ། མདོར་ན་བཙུན་པ་རྣམས་སྡོམ་པ་ལ་བཀོད། སྔགས་པ་རྣམས་དམ་ཚིག་ལ་བཀོད། ཁྱིམ་པ་རྣམས་བསྙེན་གནས་ལ་བཀོད་དེ་སྐྱེ་བོ་མང་པོ་རྣམ་པར་གྲོལ་བའི་ས་ལ་འགོད་པར་མཛད་ཅིང་། དེ་ཡང་སྔོན་ཇོ་བོ་རྗེ་བོད་དུ་བྱོན་པ་ལྟར་རྒྱལ་བའི་བསྟན་པ་རིན་པོ་ཆེ་ཉིན་མོ་ལྟར་མཛད་པ་ཡིན་ནོ། །
དེ་ནས་མཚལ་མིན་དུ་ཐོག་གཅིག་ཕེབས། རྗེ་བཙུན་བྱམས་པ་གླིང་པ་ལ་ས་སྡེའི་ལུང་དང་། རྗེ་བསོད་ནམས་བཟང་པོའི་ཞབས་ཀྱིས་ཀརྨ་པ་ལ་དབང་ཕུལ་བའི་གོས་ཆེན་འདིང་དཀྱིལ་ལས་དུས་ཀྱི་འཁོར་ལོའི་དབང་གསུངས། གཞན་ཡང་ན་ལེནྟྲའི་མཁན་པོ་ཆོས་རྗེ་གཞི་སྡེ་བས་སྤྱན་དྲངས། གཞིས་དགའ་སྣེའུར་ཕེབས། ཁོང་པ་ལ་ཀ་ཙན་ཆ་ལག་དང་བཅས་པ། དུས་འཁོར་གྱི་དབང་སོགས་ཆོས་མང་པོ་བཤད། གཞན་ཡང་སྐྱེ་བོ་མང་པོ་ལ་དབང་ལུང་སོགས་རྒྱ་ཆེར་གསུངས། མིའི་དབང་པོ་ཧོར་དོན་ཡོད་རྡོ་རྗེ་པས་བསྙེན་བཀུར་གྱ་ནོམ་དུ་བསྒྲུབས། ཁོང་པ་ལ་འབེལ་གཏམ་གྱི་སྒོ་ནས་ཆོས་ཟབ་མོ་བསྟན་ནོ། །
གཞན་དོན་ལ་སྐྱོ་ངལ་སྤངས་ནས་དུས་ཐམས་ཅད་དུ་དེ་ཁོ་ན་ལྷུར་མཛད་པ་ཡིན་ལ། དེ་ནས་ཀརྨ་པ་ཆོས་གྲགས་རྒྱ་མཚོའི་ཞལ་སྔ་ནས་དང་འཕྲང་པོ་སོགས་སུ་མཇལ་ཏེ། ཕྱག་ཆེན་ལྷན་ཅིག་སྐྱེས་སྦྱོར་སོགས་གསན་ཅིང་། ཀོང་པོར་ཡང་མཇལ། ཕག་ལོ་ལྷ་སར་མཇལ་དུ་ཕེབས་ཏེ་ཆོས་དུ་མ་ལ་འབེལ་བའི་གཏམ་མཛད་པས། ཉིད་ལོ་ཙཱ་བ་ཆེན་པོར་འདུག་གསུངས་ནས་བསྙེན་བཀུར་གྱ་ནོམ་པ་མཛད་ཅིང་། ཁྱད་པར་དུ་གངས་ཅན་གྱི་ཆོས་སྨྲ་བ་མཐའ་དག་གི་གཙུག་གི་ནོར་བུར་མངའ་གསོལ་བའི་ལས་ཁ་ཆེན་པོ་གནང་སྟེ། གནང་སྦྱིན་ཡང་ཤིན་ཏུ་བཟང་པོ་མཛད་ནས། ལས་ཁའི་ཡི་གེར་ཡང་ལོ་ཙཱ་བ་ཆེན་པོ་འདི་ཉིད་ཆོས་ཐམས་ཅད་ལ་མཁས་པ་ཡིན་པས། ཐ་སྙད་སོགས་རིག་པའི་གནས་ལྔ་འཆད་པའི་སློབ་དཔོན་དུ་མངའ་གསོལ་བ་ཡིན་པས།
གངས་ཅན་པ་རྣམས་ཀྱིས་དེ་ལྟར་ཤེས་པ་གྱིས་ཤིག་པའི་ཤེལ་དམ་བཟང་པོ་མཛད་ཅིང་། རེ་ཞིག་ཞབས་འབྲིང་ཡང་མཛད་དེ། ཕྱག་ཆེན་སྐོར་གྱི་ཆོས་ཀྱང་དུ་མ་གསན། ཕྱག་ཆེན་སྐོར་ཀྱིས་སྔགས་མང་པོ་ལ་ཞུ་དག་དང་། རྒྱ་གར་ཆུ་བོ་ཨེ་རནྜའི་གྲོང་གི་མཁན་པོ་པཎྜི་ཏ་ཆེན་པོ་ཡིད་ཀྱི་ཤིང་རྟ་ཞེས་བྱ་བས། ཀརྨ་པ་ལ་ཞུ་ཡིག་སྙན་ངག་ཤིན་ཏུ་བཟང་པོ་དང་། པཎྜི་ཏ་སྒྲ་གཅན་འཛིན་གཞོན་ནུ་དང་། ཁ་ཆེའི་རྒྱལ་པོ་ཆེན་པོ་རྣམས་ཀྱིས་ཀརྨ་པ་ལ་ཕུལ་བའི་ཞུ་ཡིག་རྣམས་བསྒྱུར། ཨརྻ་དེ་ཝའི་ཁབ་ཀྱི་ཚེར་མ་སོགས་ཀྱང་བསྒྱུར་ཏེ་མཁས་པའི་བྱ་བས་དུས་འདའ་བར་མཛད་ཅིང་ཆོས་ཀྱང་མང་དུ་གསུངས། ཀརྨ་པས་མདོ་སྔགས་ཐ་སྙད་དང་བཅས་པའི་དཀའ་གནས་མང་པོར་དྲི་བ་དམ་པོར་མཛད་པ་ལ།
དྲིས་ལན་དཔྱིས་ཕྱིན་དུ་ཕུལ་བས། རྗེ་ཀརྨ་པ་དེ་ཉིད་ཀྱི་མཁྱེན་རབ་ཀྱང་བརྟས་པར་མཛད། སྐྱེ་བོ་ཁ་ཅིག་ལ་ཆོས་ཀྱང་བཤད། ཁྱད་པར་མཁས་ཤིང་གྲུབ་པའི་སྐྱེས་བུ་དམ་པ་རྗེ་བཙུན་སྙུག་ལ་བ་ལ་ཀ་ཙན་གྱི་ལུང་སོགས་ཆོས་མང་དུ་གསུངས། རྒྱ་གར་གྱི་དགེ་སློང་ཨརྻ་བཾ་པ་སོགས་རྒྱ་གར་བ་ཁ་ཅིག་ལ་ཆོས་ཀྱང་གསུངས་ཏེ་སེམས་ཅན་གྱི་དོན་རྒྱ་ཆེན་པོ་མཛད་དོ། ། དེ་ནས་སླར་གྲྭ་ཐང་དུ་ཕེབས་ཏེ། འབྲོང་དཀར་རྫོང་དུ་མཁས་པའི་དབང་པོ་མཚུངས་མེད་ཀརྨ་འཕྲིན་ལས་ཀྱི་ཞལ་སྔ་ནས་དགེ་འདུན་བརྒྱ་ཕྲག་དུ་མ་དང་བཅས་ཏེ་ཆོས་བར་ལ་ཕེབས་དུས། རྗེ་ཉིད་སྤྱན་དྲངས། དུས་ཀྱི་འཁོར་ལོའི་རྒྱུད་སོགས་ཆོས་དུ་མ་གསུངས། ཀ་བཅུ་རབ་འབྱམས་པ་མང་པོ་ལ་སྒྲ་ཀ་ལཱ་པ་ཡང་བཤད་ཅིང་།
ཨེ་ཝཾ་དུ་རྒྱ་བླ་མ་དཔལ་ལྡན་བློ་གྲོས་པ་ལ་དབང་བཀའ་ལམ་འབྲས་སོགས་ཆོས་མང་པོ་གསུངས། སྣེ་གདོང་པའི་ལས་ཁ་སྐྱེལ་མི་གོང་མ་རྒྱལ་པོ་ཅེན་འདེའི་ཧུ་ཤྲཱི་བ་རྣམས་ལ་བསྙེན་རྫོགས་ཀྱང་བསྒྲུབས་ཏེ་སེམས་ཅན་གྱི་དོན་རྒྱ་ཆེན་པོ་མཛད་དོ། ། དེ་ནས་བྱ་ལོ་དགུང་སྐེག་ཀྱང་ཡིན་པས། རྒྱ་དྲིལ་རྟེན་ཕེབས་སོགས་མཆོད་ཆ་གསེར་དངུལ་གོས་དར། ན་བཟའ་སྐོར་རྟ་དྲེལ། དཀར་སྤྱད། གོ་ཁྲབ། ཁྲོ་ཟངས། རང་འགག ལི་འགག
ཏིབ་རི་སོགས་ཕྱག་རྫས་རྣམས་ཐམས་ཅད་བསྡོམས་ཏེ་ཆོས་སྡེ་ཆེན་པོ་ཞ་ལུར་འགྱེད་ཆེན་མཛད་པ་ཤར། དེ་དུས་ཞ་ལུ་མཁན་ཆེན་དཀོན་ཚུལ་བ་ལ་ཞུ་ཡིག་མཛད་པ་ན། ད་རེས་སྤོངས་ཐག་བརྡ་མཚོན་བསྒྲུབས་པ་འདི་ཉིད་བརྒྱུད་པའི་བླ་མ་ཀུན་མཁྱེན་བུ་སྟོན་ཡབ་སྲས། རྩ་བའི་བླ་མ་སྐུ་ཞང་མཁྱེན་རབ་ཆོས་རྗེའི་དགོངས་པ་རྫོགས་པའི་ཕྱིར་དུ་ཡིན་ཞུ་བའི་ཕྱག་དམ་མཛད་ཅིང་། སྐུ་ཞང་ཆོས་རྗེ་ཐུགས་ལ་དྲན་པས་སྤྱན་ཆབ་ཀྱང་མང་པོ་མཛད། དེ་ལྟར་འགྱེད་ཆེན་གནང་བ་ལ་དྲུང་ཆེན་བཀྲ་ཤིས་དཔལ་ལྡན་པ་དཔོན་སློབ་བརྫངས་པ། རི་ཕུག་གཟིམ་ཁང་ལ་ཞིག་གསོས་བྱས་པའི་དགའ་སྟོན་དང་འགྲིག་པས་སྐབས་སུ་བབ་ཅིང་རྒན་རབས་ཀྱི་དྲན་པ་ཚུན་དེ་ལས་འགྱེད་བཟང་བ་མ་བྱུང་སྐད། དེ་ནས་བདག་ཉིད་ཆེན་པོ་འདི་ཞ་ལུའི་གདན་སར་སྤྱན་འདྲེན་གྲོས་ཀྱང་བཤམས། གདན་ས་སུ་འོས་ལ་ཟན་རིལ་གཏོང་བའི་སྲོལ་ཡོད་ནའང་། རྗེ་ཉིད་ལ་དགེ་འདུན་བྱིན་མཐུན་གྲུབ་པས་ཟན་རིལ་མ་དགོས་ཤིང་།
དེ་ནས་མཁན་ཆེན་པ། ལས་ཆེན་སློབ་དཔོན། མོ་བན་དང་བཅས་པ་སོ་སོའི་ཞུ་ཡིག་ནན་ཏན་བྲིས་པ་འབུལ་ནོད་དང་བཅས། ལས་ཆེན་བྲག་དཀར་རབ་འབྱམས་པ་དཔོན་སློབ་སྔ་ཕྱིར་བྱོན་ནའང་། མིའི་དབང་པོ་སྐུ་མཆེད་ཀྱིས་ནན་ཞུས་གསོལ་བས། ངེད་ཀྱི་རྗེ་བུ་སྟོན་གྱི་གདན་ས་ཕེར་པའི་ཡོན་ཏན་མེད་གསུངས་པའི་ཁེང་སྐྱུང་བའི་ཕྱག་དམ་མཛད་དེ་ཐེགས་པ་མ་གྲུབ། སླར་ཞ་ལུ་ནས་དྲུང་ཆེན་གཉིས། ལས་ཆེན་བདུན་དང་བཅས་པ་རྣམས་དོ་གལ་ཤིན་ཏུ་ཆེན་པོས་བྱོན་ཞིང་། རྒྱན་གོང་དུ་དཔལ་ལྡན་མ་བབས་ཏེ། པཎྜི་ཏ་འབོད་དུ་འགྲོ་ཟེར་བ་སོགས་དད་གུས་ཀྱི་རྣམ་འགྱུར་དུ་མ་བསྟན་ཅིང་།
དེ་དུས་གྲྭ་ཐང་བ་རྣམས་ཀྱང་རྗེ་ཉིད་ལ་དད་གུས་མཐའ་ཡས་པས། གཞན་དུ་ཐེགས་འཇུག་པ་མ་བཟོད་ནས། ཞལ་ལུ་བ་དང་ཐུག་འཕྲད་ཡོང་ཉེན་སོགས་ཀྱི་ཐུགས་གཡེང་དུ་གྱུར་ནའང་། བློ་སྦྱོང་སྒོམ་པ་ལ་ཁྱད་ཆེ་གསུངས་ནས་སྐྱོན་པ་མི་མཛད། དེ་ནས་ཆོས་ཀྱི་རྒྱལ་པོ་སྐུ་མཆེད་པས་ནན་ཏུར་གྱིས་བཞུགས་པའི་གསོལ་བཏབ་ཅིང་། ཆོས་སྡེ་ཆེན་པོ་གྲྭ་ཐང་གིས་གཙོ་བྱས་དབུས་ཀྱི་གྲྭ་སློབ་བྱིན་གྱིས་སྐུ་ན་བྱོན་པ་དང་། དབུས་ཕྱོགས་འདི་བཞུགས་སྤྲོ་ཞིང་ཐུགས་དམ་ཡང་འཕེལ་ཚུལ་སོགས་ཞུས་པ་ལ། དབུས་སྐྱིད་ཅིང་དགེ་སྦྱོར་དམར་ཡང་། དེ་བས་གཞན་ལ་ཚིག་རེ་ཙམ་ཕན་ནའང་དེ་རང་དགའ། གཞན་ལ་ཕན་ན་ངན་སོང་གསུམ་གྱི་སྡུག་བསྔལ་ཡང་དང་དུ་ལེན་ནུས་པ་ཞིག་དགོས་ན།
དགེ་སྦྱོར་ཐན་ཐུན་དང་བདེ་སྐྱིད་དོན་དུ་མི་གཉེར། ན་ཚོད་མཐོ་ཡང་རེ་ཞིག་ཨ་ཐོ་ཡོང་། ཞ་ལུ་པ་རྣམས་དེ་ཙམ་རང་དུ་དད་ན། ཁོང་རྣམས་ཀྱི་བསམ་པ་མི་ལྡོག དགེ་འདུན་གྱི་ངག་ཀྱང་མི་གཅོག་པ་ཡིན་གསུངས་ཕེབས་པར་ཐག་བཅད། སླར་མིའི་དབང་པོ་སྐུ་མཆེད་ཀྱིས་གཙོས་པའི་སྐྱེ་བོ་རྣམས་ཀྱི་དོན་དུ་ཕེབས་པའི་ཞལ་བཞེས་བཟང་པོ་དང་སྤྱན་སྔ་རིན་པོ་ཆེ་ནས་ཀྱང་འཕྲིན་ལས་གཞན་ཕན་ལེགས་པོ་ཡོང་བའི་ལུང་བསྟན་མཛད། དེ་དུས་ཞ་ལུར་མི་འདེགས་གོང་སྤྱན་སྔ་རིན་པོ་ཆེའི་སྤྱན་འདྲེན་བྱུང་བས། ཚུར་བུ་གནས་ནང་དུ་མཇལ་བ་ལ་ཕེབས། ལུགས་གཉིས་ཀྱི་གླེང་སློང་བཀའ་མཆིད་མང་དུ་མཛད་དེ་གནང་སྦྱིན་བྱ་དགའ་ཆེན་པོ་མཛད། དེའི་ཞར་ལ་ཟུར་ཕུར་ཕེབས་ཏེ་ཆག་ལོ་ཙ་བ་མཁས་པའི་དབང་པོ་རིན་ཆེན་ཆོས་ཀྱི་རྒྱལ་པོ་ལ།
སྦྱིན་བདག་ལ་ལའི་འདོད་པས་ཞང་བློན་རྡོ་རྗེ་བདུད་འདུལ་དང་། ཚེ་རིང་མཆེད་ལྔའི་རྗེས་གནང་ཡང་གསན། སྒྲའི་གཙུག་ལག་གི་འབེལ་གཏམ་མཛད་ནས་དེ་ཉིད་ཀྱི་མཁྱེན་པ་བརྟས་པར་མཛད་ཅིང་། དེ་དུས་ཆུ་ཤུལ་དུ་རིན་སྤུངས་སྡེ་པ་རིགས་ལྡན་ཆོས་ཀྱི་རྒྱལ་པོ་ངག་དབང་རྣམ་རྒྱལ་པས་སྤྱན་དྲངས། དུས་ཀྱི་འཁོར་ལོ་ལས་བརྩམས་པའི་དོགས་དཔྱོད། འབེལ་གཏམ། ལུགས་ཁ་ཅིག་ལ་བརྒལ་བརྟག་གིས་སུན་འབྱིན་དང་བཅས་པ་མཛད་ཅིང་། རྒྱ་དཔེ་མང་པོ་བསྒྱུར་འགྲེལ་དང་ཁྱད་པར་རྒྱ་དཔེའི་སྟེང་ནས་བོད་སྐད་ཐོགས་མེད་གསུངས་པས། མིའི་དབང་པོ་བཤེས་གཉེན་དུ་མ་དང་བཅས་པ་རྣམས་ཡི་རང་ཞིང་ཧ་ལས་ཏེ། སྔོན་གྱི་ལོ་ཆེན་དེ་དག་ཀྱང་འདི་ལྟ་བུ་གཅིག་ཡོད་ཐང་ཟེར་ནས་དད་སྐད།
ཆུ་ཤུལ་དུ་བཞུགས་དུས་མེ་ཏོག་གི་ཆར་མཐུན་སྣང་གྲུབ་པ་བབས་ཤིང་། དེ་ལྟར་བར་ལམ་ཀུན་ཏུ་བསྙེན་བཀུར་ཞབས་ཏོག་བསམ་གྱིས་མི་ཁྱབ་པ་བཤམས། སྐྱེ་བོ་ཤིན་ཏུ་མང་པོ་ལ་ཆོས་ཀྱང་སྣ་ཚོགས་པ་བཤད། ཁྱད་པར་མཁས་གྲུབ་དམ་པ་ཆོས་རྗེ་འབུན་རྫོང་པ་ཆོས་སྐྱོང་རྒྱལ་མཚན་པ་སོགས་ལ་དུས་འཁོར་རྒྱུད་འགྲེལ་གྱི་ལུང་ཞག་དྲུག་ལ་རྫོགས་པར་གསུངས། དེ་ནས་རྗེ་བཙུན་སྙུག་ལ་བའི་ཞལ་སྔ་ནས་ཀྱིས་སྙུག་ལ་རྫོང་དུ་སྤྱན་དྲངས་ཏེ། ལྷའི་ལོངས་སྤྱོད་ལྟ་བུས་མཆོད་ཅིང་འབེལ་བའི་མཆིད་དུ་མ་དང་། ཞབས་སྤྱི་བོར་བླངས་པའི་གུས་འདུད་ཆེན་པོ་མཛད་པ་ཡིན་ལ། དེ་ནས་རིམ་པར་ཕེབས་ཏེ་སྔར་སྨོས་པ་བཞིན་ཞ་ལུ་པས་གདན་འདྲེན་བྱུང་པས་ཕེབས་པར་ཆས་པའི་ཚེ། ཆོས་རྒྱལ་སྐུ་མཆེད་གསུམ་གྱིས་གཞི་དགའ་བྱམས་གླིང་། རྒྱལ་ཆེན་གླིང་སོགས་སུ་སྤྱན་དྲངས།
འབུལ་ནོད་བཟང་ཞིང་རླབས་ཆེ་བ་མཐའ་ཡས་པ་མཛད། དོལ་སྣ་པོ་ལ་བར་ཆོས་རྒྱལ་ཆུང་བས་ཞབས་འབྲིང་མཛད་དེ་སྐྱིད་གཤོང་དུ་བཅགས་མལ་བཞུགས། ནང་སོ་རྣམ་པ་དང་། ར་བ་སྨད་པའི་སློབ་དཔོན་ལ་གཟུངས་གྲ་ལྔའི་དབང་སོགས་ཆོས་ཁ་ཅིག་གསུངས་ཏེ་རིམ་པར་ཕེབས། གམ་པ་ཕུར་སྙུག་ལ་བས་གཞི་ལེན་ཐབ་འཛིན་བཟང་པོ་བརྫངས། སླར་དབུས་ཀྱི་རྒྱལ་ཁམས་སུ་ཕེབས་དགོས་པ་དང་། ཞབས་བརྟན་པའི་ཤིས་བརྗོད་ཀྱི་ཞུ་འཕྲིན་བཟང་པོ་སླེབས། དེ་ནས་རིམ་པར་ཕེབས་ཏེ་རིན་སྤུངས་ན་མིའི་དབང་པོ་ཆེན་པོ་བཞུགས་པས་ཞག་ལྔའི་བར་བསྙེན་བཀུར་མཐའ་ཡས་པ་མཛད་ཅིང་། སྨན་དཔྱད་ཡན་ལག་བརྒྱད་པ་སོགས་ཀྱི་རྒྱ་དཔེ་བསྒྱུར་འགྲེལ་སོགས་ངོ་སྤྲོད་དང་། སྔར་ལྷུན་གྲུབ་གླིང་དུ་བསྒྱུར་བའི་འཕྲོ་གནས་བརྟན་འཇམ་དཔལ་བཤེས་གཉེན་གྱིས་མཛད་པའི་གླང་རུ་ལུང་བསྟན་གྱི་བསྟན་བཅོས་རྫོགས་པར་བསྒྱུར།
དེ་ནས་སྟག་གྲུ་ཁར་ཞ་ལུ་པའི་ཐབ་འཛིན་བཟང་བ་སླེབས། དེ་ནས་རིམ་པར་དགའ་བ་གདོང་དུ་ཕེབས། ནང་སོ་ལྷུན་གྲུབ་རྩེ་པས་གཞི་ལེན་ཟབ་པར་བསྒྲུབས་ཤིང་། ཧོར་ཟླ་བཅུ་པའི་ཚེས་བཅུ་དགུ་པ་ཞ་ལུར་ཕེབས་པ་ཡིན་ལ། དེ་ཡང་ཆོས་སྡེ་ཆེན་པོ་ཞ་ལུ་གསེར་ཁང་དུ་གྲགས་པ་འདི་ཉིད། ལོ་སྟོན་རྡོ་རྗེ་དབང་ཕྱུག་གི་སློབ་མ་ལྕེ་བཙུན་གྱིས་བཏབ། འགོ་བ་ཡེ་ཤེས་གཡུང་དྲུང་གིས་འདུལ་བའི་བཤད་གྲྭ་བཙུགས། ཇོ་བོ་རྗེ་ཕྱག་ཕེབས། པཎྚི་ཏ་འབུམ་ཕྲག་གསུམ་པ་དང་ལོ་ཆེན་བློ་ལྡན་ཤེས་རབ་ཀྱིས་བཤད་གྲྭ་བཙུགས། འདྲེ་ཁྱུང་གཉིས་ཀྱི་མཆོད་གཞི་བྱས།
རྩོད་དུས་ཀྱི་ཐམས་ཅད་མཁྱེན་པ་གཅིག་པུ་སྐལ་ལྡན་གྱི་འདྲེན་པ་དམ་པ་ཀུན་མཁྱེན་བུ་སྟོན་ལོ་ཙ་བ་དཔལ་རིན་ཆེན་གྲབ་ཀྱི་ཞལ་སྔ་ནས་ཞེས་སྙན་པའི་གྲགས་པས་འཇིག་རྟེན་ཐམས་ཅད་ཁྱབ་པའི་མཁས་པ་དེ་ལྟ་བུས་མདོ་སྔགས་ཐ་སྙད་ལ་སོགས་པ་རྒྱལ་བའི་གསུང་རབ་དགོངས་འགྲེལ་དང་བཅས་པ་ཐམས་ཅད་འཆད་པ་དང་བསྒྱུར་བ་དང་། རྩོམ་པ་དང་། ཁྲིད་ཟབ་མོའི་སྒོ་ནས་རྒྱལ་བ་ཤཱཀྱ་ཐུབ་པའི་བསྟན་པ་ཉི་མ་ཤར་བ་ལྟར་དུ་མཛད་པ་ནས། དེང་སང་གི་བར་དུ་བཤད་སྒྲུབ་རྒྱུན་མ་ཆད་པའི་གྲྭ་ས་ཡིན་ལ། དེ་ལྟ་བུའི་གྲྭ་སར་ཕེབས་པའི་ཉིན་ཡང་ནམ་མཁའ་ལ་འཇའ་འོད་ཁྲ་བོ་དང་། དཀར་པོ་ཅི་རིགས་པའི་གདུགས་དང་རྒྱལ་མཚན་དང་ལྗོན་ཤིང་གི་རྣམ་པས་ཁྱབ་ཅིང་། དགེ་འདུན་བརྒྱ་ཕྲག་ཤིན་ཏུ་མང་པོས་ཀྱང་རོལ་མོ་སྣ་ཚོགས་དང་། གདུགས་རྒྱལ་མཚན་སོགས་མཆོད་རྫས་མཐའ་ཡས་པ་ཐོགས་ཏེ་སྤྱན་དྲངས། གཞན་ཡང་གླུ་གར་སོགས་རྩེད་སྣ་མི་འདྲ་བ་མང་པོ་བཤམས། སྐྱེ་བོའི་ཚོགས་བགྲང་ཡས་པ་འདུས་པས་ཕག་པ་ལ་གོང་ནས་ཞ་ལུ་བར་ཁྲོམ་གྱིས་འབྲེལ་བ་བྱུང་ཞིང་།
སྐྱ་སེར་ཐམས་ཅད་མགྲིན་གཅིག་ཏུ་དགའ་བའི་དད་གུས་བདེ་སྐྱིད་མཐའ་ཁྱབ་ཏུ་བྱུང་། དེ་ལྟ་བུ་སྔོན་ཞ་ལུའི་མཁན་པོ་སུ་ལའང་མ་བྱུང་ཟེར་བར་གྲགས། དེ་ནས་རྟེན་འབྲེལ་ནི་ཆ་དུ་མ་ནས་འགྲིགས། ཚེས་བཅུ་དགུ་ལ་ཕེབས་པའི་ཉི་ཤུ་ལ་ངལ་བསོ་མཛད། ཉི་ཤུ་གཅིག་ལ་ཐམས་ཅད་མཁྱེན་པ་བུ་སྟོན་རིན་པོ་ཆེའི་དུས་ཀྱི་མཆོད་པ་ཁྱད་པར་ཅན་ལ་ཁྲི་ཐོག་ཏུ་མངའ་གསོལ། ཆོས་རྒྱལ་སེང་གེ་རྩེ་པས་ཁྲི་སྟོན་འབུལ་ནོད་དང་བཅས་པ་བཟང་པོ་བསྒྲུབས། བླ་བྲང་ནས་མཁན་ཆེན་རིན་པོ་ཆེ་འཇམ་དབྱངས་ཀུན་ཚུལ་བའི་ཞལ་སྔ་ནས་ཀྱིས་ཀྱང་འབུལ་བ་འགྱེད་དང་བཅས་པ་གྱ་ནོམ་པ་མཛད། ཆེན་སློབ་སོགས་ཀྱིས་ཀྱང་འབུལ་ནོད་མཐའ་ཡས་པ་བྱས་ཏེ་ཤིས་པ་བརྗོད་ནས་མངའ་གསོལ་ལ། དེའི་ཚེ་ནམ་མཁའ་ཤིན་ཏུ་དྭངས་པར་འཇའ་འོད་ཀྱི་རྣམ་པ་སྣ་ཚོགས་པས་ཁྱབ་པ་སོགས་ངོ་མཚར་གྱི་ཆོ་འཕྲུལ་མཐའ་ཡས་པ་བྱུང་། སྐྱེ་བོ་ཀུན་ཀྱང་བུ་སྟོན་ཐམས་ཅད་མཁྱེན་པ་སླར་ཁྲི་ཐོག་ཏུ་བྱོན་ནོ་ཟེར་ནས་བསྟོད་ཅིང་དགའ་མགུ་ཡི་རང་པར་གྱུར།
དེ་ནས་ཞ་ལུ་དང་རི་ཕུག་གི་སྟོད་རྣམས་རྩིས་བཞེས། རི་ཕུག་ཏུ་འདུས་པ་རྒྱ་མཚོ་ལ་མང་ཇ་དང་འགྱེད་ཤིན་ཏུ་བཟང་བ་གཅིག་གནང་། མཁན་ཆེན་རིན་པོ་ཆེ་ལའང་འབུལ་བ་བཟང་པོ་མཛད་ཅིང་། མཁན་ཆེན་པ་ཡང་བཞུགས་ཏེ་བསྙེན་རྫོགས་མང་པོ་བསྒྲུབས་ཤིང་། དེ་ནས་གཞིས་དགའ་བ། རྩེ་ཤར་ནུབ། དཔལ་རྣམ་པ། ཚོང་འདུས་པ། ལྕགས་སྟོད་སོགས་ནས་བསྙེན་བཀུར་ལེགས་ཆ་ཞུ་མི་མང་བ་རིམ་པས་སླེབས། ཁྱད་པར་གནམ་རྩེ་འདིང་བདེ་ཆེན་ཡངས་པ་ཅན་ནས་སྤྱན་སྔ་ཆོས་ཀྱི་རྒྱལ་པོའི་ཞབས་ཀྱིས།
རྗེ་ཉིད་ཁྲི་ཐོག་ཏུ་ཕེབས་པའི་ལེགས་ཇ་བརྟན་བཞུགས་ཤིས་བརྗོད་དང་བཅས་པའི་བཀའ་ཡིག་ནང་ན་འདི་ལྟར། རྒྱལ་བའི་གསུང་རབ་མདོ་སྔགས་མཐའ་དག་དང་། ། ཐ་སྙད་གཙུག་ལག་རབ་འབྱམས་ཐུགས་ཆུད་ནས། ། གངས་ཅན་བསྟན་པ་འཛིན་པའི་གཙོར་གྱུར་པ། ། ཀུན་མཁྱེན་བུ་སྟོན་རིང་ལུགས་རྒྱས་གྱུར་ཅིག ། ཅེས་ཤིས་པ་བརྗོད་པ་སྔོན་དུ་འགྲོ་བས། ཐམས་ཅད་མཁྱེན་པ་དེ་ཉིད་ཀྱི་སེང་གེའི་ཁྲི་ལ་མངོན་པར་འཁོད་ནས། བསྟན་པ་མཐའ་དག་འཛིན་པའི་རྒྱལ་ཐབས་ལ་དབང་བསྐུར་བ་སྐད་གཉིས་སྨྲ་བའི་དབང་པོ་གང་གི་ཕྱག་ཏུ་བཞེས་པ་ནས། སྐུ་ཁམས་བདེ་བར་གདན་སའི་འདྲེན་པ་དམ་པ་གཙོ་བོར་གྱུར་པའི་འདུས་པ་རྒྱ་མཚོས་བཀྲ་ཤིས་ཀྱི་མངའ་གསོལ་བ་གྲུབ་པའི་སྐབས་སུ། འདི་ནས་ཀྱང་སྤྲོ་བ་དང་བཅས་པའི་ངག་གིས། །
ཕྱོགས་བཅུའི་སངས་རྒྱས་བྱང་སེམས་རྣམས་ལ་བདེན་པ་བསྐུལ་བའི་གསོལ་བ་འདེབས་པ་བྱས་ཏེ། དིང་ནས་བཟུང་སྟེ་བསྟན་པ་འཛིན་པའི་འཕྲིན་ལས་ཡུན་རིང་དུ་སྐྱོང་བའི་བཞེད་པ་ཡར་ངོའི་ཟླ་བ་ལྟར་གོང་དུ་འཕེལ་བར་གྱུར་ཅིག ཅེས་སོགས་ཀྱི་བཀའ་ཡིག་དང་། ཇ་གོས་དར་གྱི་གནང་སྦྱིན་བཟང་པོ་བྱུང་། དེ་ལྟར་ཞ་ལུ་ཉིད་དུ་ས་སྐྱ་ཆུ་བྱང་། དཔལ་འཁོར་སྡེ་ཆེན་སོགས་གཙང་གི་ཆོས་གྲྭ་ཐམས་ཅད་ནས་ཆོས་ཉན་དགེ་བཤེས་མང་བ་འདུས་པ་དང་ཞ་ལུའི་བླ་མ་སློབ་དཔོན་གྲྭ་པ་དང་བཅས་པ་ལ་ཀ་ལཱ་པ་དང་། སྙན་ངག་སྡེབ་སྦྱོར་དང་བཅས་པ་མཁས་པ་དགའ་བྱེད་སོགས་ཁོར་ཡུག་ཏུ་གསུངས། རབ་བྱུང་དང་བསྙེན་རྫོགས་ཀྱང་མང་རབ་བསྒྲུབས། ཆོས་སྡེ་ཆེན་པོའི་སྒྲིག་རྣམ་གཞག་རྣམས་དམ་པར་མཛད། སྡེ་པ་རྣམ་པས་འབུལ་བའི་དགེ་བ་རྒྱུན་ཆགས་པ་རྣམས་བླངས་ཏེ།
སྤྱི་བསྐྱུར་ཐེབས་ལ་སྦྱར། དགེ་འདུན་གྱི་ཚོགས་སུའང་བུ་སྟོན་ཐམས་ཅད་མཁྱེན་པའི་བཀའ་ཆེམས་ཀྱི་ཡི་གེ་རྣམས་ལན་མང་དུ་ཀློག་པ་མཛད་དེ། ཚོགས་ཀྱང་ཀུན་སྤྱོད་ཉིན་རེ་བཞིན་འཇམ་དུ་སོང་། སྤྱི་སྒོས་གང་དུའང་ཁྲིམས་འཇགས་པ་མཛད། མཁན་པོའི་བྱ་བའང་བུ་སྟོན་གྱི་མཁན་པོ་ལ་གདམས་པའི་བཀའ་ཆེམས་ནས་འབྱུང་བ་ཇི་ལྟ་བ་བཞིན་མཛད། དེ་ནས་ཞ་ལུའི་དགུན་ཆོས་གསུངས་ཏེ། ཐོག་མར་མཐོ་བའི་དོན་དུ་བུ་སྟོན་གྱི་ཕར་ཕྱིན་ཊིཀྐ་ལུང་གི་སྙེ་མའི་སྟེང་ནས་གསུངས། དེ་ནས་ཀུན་གྱིས་གོ་སླ་བས་ཆོས་འབྱུང་ཆེན་མོ་གསུངས། སྐྱེ་བོའི་ཚོགས་ཤིན་ཏུ་མང་པོ་རྣམས་ལ་བསྙེན་གནས་དང་། སྐྱབས་འགྲོ་དང་།
བླ་མའི་རྣལ་འབྱོར། ཐུགས་རྗེ་ཆེན་པོའི་སྒོམ་བཟླས་སོགས་ཉིན་རེ་བཞིན་ཆོས་མི་འདྲ་བ་རེ་གསུངས་ཏེ། གཞི་བྱེས་ཀྱི་དགེ་འདུན་བགྲང་བ་ལས་འདས་པ་ལྟ་བུ་བྱུང་། དེ་ལྟར་ཆོས་གསུང་བ་ན། ཚིག་ཟུར་ཕྱིན་པ་དང་། རྣ་བར་སྙན་པའི་གདངས་སྙན་པས་སོ། ། བསྡུ་ན་ཤླཽ་ཀ་གཅིག་ཏུ་ཆོས་ཐམས་ཅད་འདུས་པར་འཆད་ཐུབ་པ་དང་། རྒྱས་པར་ན་ཤླཽཀ་གཅིག་གིས་ཉིན་འཁྱོངས་པ་འཆད་ནུས་ཤིང་། མདོར་ན་ཅི་གསུང་རབ་ཀྱི་གནད་དང་སེམས་ལ་ཕན་པ་འབའ་ཞིག་བྱུང་བར་གྲགས་ལ། དེ་དུས་ཆོས་ར་རྒྱ་ཆེ་བ་རང་དུ་བྱུང་པ་ལ།
ཆོས་ཁྲིའི་ཉེ་ལོགས་སུ་བསྡད་པ་ལ་གསུང་ཧ་ཅང་མི་ཆེ་བ་དང་། ཆོས་རའི་མཐའ་རིང་པོར་བསྡད་པ་ལ་གསུང་ཧ་ཅང་མི་ཆུང་བ་སོགས་ཡ་མཚན་གྱི་རྟགས་དུ་མ་བྱུང་། མེ་ཏོག་གི་ཆར་པ་ཤིན་ཏུ་ཆེ་བ་བབས་ཏེ། ཁ་ཅིག་གིས་ལག་པས་འཛིན་ཐུབ་པ་བྱུང་ཟེར། དེ་ནས་ཕལ་ཆེ་བ་རི་ཕུག་ཏུ་བཞུགས། སྐུ་ཞང་ཆོས་རྗེ་རིན་པོ་ཆེས་བསྐུལ་ཏེ་རྡོ་རྗེ་ཕྲེང་བའི་དབང་བཙུགས། གྲྭ་སློབ་ཤིན་ཏུ་མང་པོ་ལ་གནང་། སྦྱོར་བ་ཡན་ལག་དྲུག་པའང་དགེ་འདུན་མང་བ་ལ་གསུངས། དེ་ནས་བསམ་འགྲུབ་རྩེར་ལོ་གསར་ལ་ཕེབས། གཉེར་ཆེན་སོགས་ལ་ཆོས་ཀྱང་གསུངས་ཤིང་།
དེ་ནས་སླར་རི་ཕུག་ཏུ་བཅོ་བརྒྱད་པ་ཆོས་རྗེ་འཇམ་དབྱངས་པས་བསྐུལ་ཏེ། དགེ་འདུན་མང་པོ་ལ་རྡོ་རྗེ་ཕྲེང་བ། ཐོགས་ཞིག་ལ་སྦྱོར་དྲུག་ཀྱང་བཤད། རི་ཕུག་གི་ཆོས་ཁྲི་ཁར་ཕེབས་ཏེ་བརྒྱད་སྟོང་པའི་ལུང་སོགས་ཉི་མ་མང་པོའི་བར་དགེ་འདུན་བརྒྱ་ཕྲག་དུ་མའི་ཚོགས་ལ་གསུངས་ཤིང་། བུ་སྟོན་རིན་པོ་ཆེའི་རྣམ་ཐར་གྱི་ལུང་ཡང་གསུངས། དེ་ཉིན་ནམ་མཁའ་ལ་འཇའ་ཚོན་ཤིན་ཏུ་བཀྲ་བ། བཟོ་དབྱིབས་ངོ་མཚར་བ་སྣ་ཚོགས་པ་རི་མོར་བྲིས་པ་ལྟ་བུ་ཆེས་ཁྱད་པར་དུ་འཕགས་པ་བྱུང་ཞིང་། བུ་སྟོན་སྐུ་གཤེགས་པའི་རྣམ་ཐར་གྱི་སྐབས་སུ་སྤྱན་ཆབ་ཀྱང་མཛད། སེམས་ལ་ཕན་པའི་ཆོས་ཀྱི་གཏམ་མང་པོ་གསུངས་ཏེ། ཤིན་ཏུ་ཡིད་མི་སྲུན་པ་རྣམས་ཀྱང་ཆོས་ལ་བློ་ཕྱོགས་པ་བྱུང་ལ།
དེ་ལྟ་བུའི་ཆོས་དམར་བ་དང་ཆོས་ཉན་མང་ལུགས། བུ་སྟོན་བཞུགས་དུས་ལ་འགྲན་བཟོད་པ་བྱུང་ཞེས་གྲགས།

མདོར་ན་བཙུན་པ་རྣམས་སྡོམ་པ་ལ་བཀོད། སྔགས་པ་རྣམས་དམ་ཚིག་ལ་བཀོད། ཁྱིམ་པ་རྣམས་བསྙེན་གནས་ལ་བཀོད་སེམས་ཅན་གྱི་དོན་རྒྱ་ཆེན་པོ་མཛད། དེ་ནས་རྗེ་བཙུན་འཇམ་པའི་དབྱངས་ཀྱི་སྤྲུལ་པ་ས་སྐྱ་བདག་ཆེན་གྱིས་མཁྱེན་བརྩེ་ལོ་ཙཱ་བ་སོགས་བརྒྱུད་དེ་སྙན་ལྕག་བྱུང་པ་ལྟར། ཞ་ལུར་ཕེབས་ཡོད་ཚུལ་སོགས་ཀྱི་ཞུ་ཡིག་ཀྱང་མཛད་པ། དེ་ནུབ་བདག་ཆེན་གྱི་མནལ་ལམ་ན། པཎྜི་ཏས་སྔགས་མང་པོ་བཏོན་བྱུང་པ་རྣམས་བདག་ཆེན་རང་གིས་འཕྲལ་དུ་མཁྱེན་པ་རྨིས་པས། དེ་རིང་དུ་བྱུང་ཡང་ཐོངས་གསུངས་པས། དེའི་ཉིན་རྗེའི་ཕྱག་དམ་སོན་པ་ཡིན་སྐད། དེ་ནས་སྒྲ་གསན་པའི་ཞུ་ཡིག་བསྔགས་པ་ཅན་མཛད་བྱུང་བས། དེ་ལྟར་བསྟན་པ་ལ་དགོངས་ཏེ་ཞལ་གྱིས་བཞེས།
རྩེ་གདོང་དུ་ཧོར་ཟླ་བཞི་པ་ལ་ཐེགས། དེ་དུས་བསམ་འགྲུབ་རྩེ་ནས་མིའི་དབང་པོ་དཔོན་སློབ་མང་པོས་རྒྱང་རིང་པོ་ནས་བསུ་བ་དང་། ཞབས་སྤྱི་བོར་བླངས་པའི་གུས་འདུད་ཆེན་པོ་དང་བསྙེན་བཀུར་བཟང་པོ་མཛད། དེ་ནས་རྩེ་གདོང་རིན་ཆེན་སྒང་དུ་ཕེབས། དགེ་འདུན་རྣམས་ཀྱིས་བསུ་བ་སེར་ཕྲེང་མཛད། བདག་ཆེན་རིན་པོ་ཆེ་འཇམ་དབྱངས་ཀུན་དགའ་བསོད་ནམས་གྲགས་པ་རྒྱལ་མཚན་དཔལ་བཟང་པོའི་ཞལ་སྔ་ནས་དང་། བདག་ཆེན་ངག་གི་དབང་ཕྱུག་གྲགས་པ་དཔལ་བཟང་པོ་པས་ཐོག་མར་འཆི་མེད་རྔ་སྒྲའི་དབང་གསན། དེ་ནས་ཀ་ལཱ་པ་བཤད་དེ་ཞག་ཉི་ཤུ་རྩ་གཉིས་ན་རྫོགས་ཤིང་། ཙནྟྲ་པ་དང་ཞག་ཉི་ཤུ་རྩ་བརྒྱད་ཚུན་ལ་རྫོགས། སྡེབ་སྦྱོར་སྙན་ངག
རྒྱ་ཀློག་དང་ཡིག་རིགས་མང་པོ་རྣམས་ཞར་ལ་བསླབས། སྦྱོར་དྲུག་དང་། དུས་འཁོར་གྱི་དབང་ཚར་གསུམ་དང་ལུང་རྣམས་ཀྱང་གསུངས་ཏེ། གཞན་ཡང་ཆོས་མང་པོ་བཤད། ཟླ་བ་ཕྱེད་དང་གསུམ་བཞུགས་ཏེ་བླ་མས་མཁས་ཤིང་འཆད་ནུས་པའི་ཐོག་བཅད། སློབ་མས་ཐུགས་རབ་ཆེ་ཞིང་ཉན་ནུས་པའི་ཐོག་ཆོད་པ་བྱུང་། དེ་དུས་ས་ལོ་ཆེན་པོའི་ཐུགས་རབ་ལ་ལོ་ཆེན་ཉིད་ཐུགས་ཧ་ལས་པར་གྱུར་ཏེ་ཕྱག་ཐལ་མོ་སྦྱར་ནས། ཚེ་འདིར་ལན་རེ་ཟུང་རེ་ཐོས་ཙམ་གྱིས། ། གཞུང་ལུགས་ཀུན་ཤེས་ཀུན་དགའ་རྒྱལ་མཚན་དཔལ། ། ཞེས་པ་དེ་ཁྱེད་ཁོ་ནར་འདུག་པ་ཞེས་གསུངས་ཤིང་དད་གུས་དང་བསྙེན་བཀུར་མཐའ་ཡས་པ་མཛད་དོ། །
དེ་དུས་རྒྱ་དཔེ་ཁ་ཅིག་འདུག་པ་ལ་བསྒྱུར་འགྲེལ་ཡང་མཛད། དེ་ལྟར་བདག་ཆེན་དེ་ལྟ་བུ་ལ་ས་སྐྱ་པཎྜི་ཏ་གཉིས་པར་བསྒྲུབས་ཤིང་། དེ་ནས་སྔར་བཀའ་བཞེས་ཀྱང་མཛད་པ་དང་། ཡར་རྒྱབ་ཆོས་ཀྱི་རྒྱལ་པོ་སྐུ་མཆེད་པས་གདན་འདྲེན་ཡང་སྔ་ཕྱིར་བྱུང་ཞིང་། ཞ་ལུ་བ་རྣམས་ལུགས་གཉིས་ཀའི་སྒོ་ནས་བརྩེ་བས་བསྐྱངས་གྲུབ་པས་ཞ་ལུ་སོགས་སུ་ལོ་གཅིག་བཞུགས་ནས། ཕག་ལོ་ཟླ་བ་བཅུ་པ་ལ་ཡར་རྒྱབ་ཆོས་ཀྱི་རྒྱལ་པོའི་སྤྱན་འདྲེན་བྱུང་བས། ཞལ་ལུ་བ་རྣམས་སེམས་འཐེང་པར་འདུག་ནའང་། ཉི་མ་དབུས་ཀྱི་རྒྱལ་ཁམས་ཆེན་པོར་རིམ་པས་ཕེབས་ཏེ། སྣ་བོ་ལ་ནས་མི་དབང་ཆེན་པོས་བསུ་བ་མཛད། དབུས་ཀྱི་གྲྭ་སློབ་རྣམས་བསམ་པ་ཡོངས་སུ་གང་ཞིང་།
གྲྭ་ཐང་གི་དགེ་འདུན་འདུས་པ་རྒྱ་མཚོས་རོལ་མོ་དང་གདུགས་རྒྱལ་མཚན་མཐའ་ཡས་པ་ཐོགས་ཏེ་སྤྱན་དྲངས། འབུལ་ནོད་བཟང་པོ་མཛད་ཅིང་། གཞིས་དགའ་བྱམས་པ་གླིང་། རྒྱལ་ཆེན་གླིང་སོགས་སུ་སྤྱན་དྲངས། བསྙེན་བཀུར་འབུལ་ནོད་དགའ་སྟོན་མཐའ་ཡས་པ་མཛད། དེ་ནས་བྱམས་པ་གླིང་དུ་ཆོས་ཀྱི་རྗེ་རིན་པོ་ཆེ་དཔོན་སློབ་མང་པོ་ལ་རྡོ་རྗེ་ཕྲེང་བའི་དབང་གསུངས། དཔལ་དུས་ཀྱི་འཁོར་ལོའི་དབང་གི་ཉིན་མེ་ཏོག་གི་ཆར་ཆེན་པོ་བབས་ཏེ། བླ་མ་སྨན་ཆུ་བ་སོགས་ཀྱི་ལག་པས་འཛིན་ཐུབ་པ་བྱུང་ཟེར། གཞན་ཡང་ལུང་མང་པོ་གསུངས་སོ། ། དེ་ནས་གྲྭ་ཐང་དུ་ཉང་སྟོད་རྡོ་རྗེ་གདན་གྱི་མཁན་པོ་སོགས་ལ་ཨུ་རྒྱན་བསྙེན་སྒྲུབ་སོགས་གསུངས།
གྲྭ་ཐང་གི་བཤེས་གཉེན་འདུས་པ་རྒྱ་མཚོ་ལ་ལམ་འབྲས་སོགས་ཁྲིད་མང་པོ་གསུངས་ཤིང་། དེ་ནས་དོལ་གཞིར་དགར་ཐོག་ཅིག་བཞུགས་ཏེ། སྡེབ་སྦྱོར་གྱི་བསྟན་བཅོས་སྔར་མ་འགྱུར་བ་ཁ་ཅིག་བསྒྱུར། མཛོད་རང་འགྲེལ་ལ་རྒྱ་དཔེ་དང་སྦྱར་བའི་གཟིགས་རྟོག་དང་། ཤནྟི་པའི་སྡེབ་སྦྱོར་ལ་འགྱུར་ཞུས་དག་སོགས་མཛད་དོ། ། དེ་ནས་ཞ་ལུ་བས་སྤྱན་འདྲེན་ཆེན་སློབ་བྱོན་ཀྱང་། མི་དབང་སྐུ་མཆེད་པས་གསོལ་བ་བཏབ་པས་འཕྲལ་དུ་ཕེབས་པ་མ་མཛད་དེ། དཔལ་འབྱོར་རབ་བརྟན་དུ་སྤྱན་དྲངས། རྗེ་དཔོན་སློབ་ལ་དུས་ཀྱི་འཁོར་ལོའི་བཤད་པ་རྒྱས་པ། བུའི་མཆན་མདོར་བསྡུས་དང་པོའི་ཊིཀྐ་ཆོས་འབྱུང་ས་བཅད།
མཁན་ཆེན་དྷརྨཱ་ཤྲཱི་བའི་ཟིན་བྲིས་རྣམས་ལ་སྐབས་སྐབས་སུ་ལེགས་བཤད་མཐའ་ཡས་པས་བརྒྱན་ཏེ་གསུངས་སོ། ། དེ་ནས་གླང་ལོའི་དབྱར་གཙང་ཕྱོགས་སུ་ཕེབས་ཏེ། གཙང་དུ་དུས་ཟིང་ཆེན་པོས་སྐྱེ་བོ་དུ་མའི་སྲོག་གི་དབང་པོ་འཕྲོག་པར་བྱེད་པ་དང་། ཞག་དང་ཟླ་བའི་བར་དུ་ཆིངས་ལ་གནས་པར་མཛད་ཅིང་། དཔལ་འཁོར་སྡེ་ཆེན་ལ་སོགས་པ་འདུས་པ་གྲངས་མེད་པས་གཏམས་པའི་ཆོས་སྡེ་མང་པོ་ལའང་དམག་གི་གནོད་པ་ལས་བསྐྱབས་པར་མཛད། རྒྱལ་མཁར་རྩེ་པ་ལ་སོགས་པའི་ས་སྐྱོང་མང་པོ། དཔུང་གི་བཀོད་པའམ་འཁོར་ལོ་མི་ཟད་པ་ལས་དབུགས་དབྱུང་བ་མཛད། དེ་དག་ཀྱང་གཡོ་དང་སྒྱུས་མཛད་པ་མ་ཡིན་པར། ཁ་ཅིག་ཏུ་དམག་བཟློག་པར་གྱུར་ཅིག་ཅེས་གསུངས་པ་ཙམ་གྱིས་བཟློགས་པ་དང་། ལ་ལར་དམ་པ་ཆོས་སྐྱོང་བ་རྣམས་ལ་འདིའི་ལས་ཀྱིས་ཤིག་ཅེས་བཀའ་བསྒོས་པ་ཙམ་གྱིས་གྲུབ་པ་དང་།
སྐབས་འགའ་དམག་གི་མི་དག་གིས་གསུང་ལས་ཅུང་ཟད་འགལ་བ་ན། ཁྲོ་བ་མི་མངའ་ནའང་། ཐུགས་དམ་གཏོར་མའི་དབུས་ན་མེ་སྟག་འཕྲོ་བ་དང་། ད་དུང་དེ་དག་གི་བཀོད་པ་ལུགས་སུ་མི་འགྲོ་བ་སོགས་ངོ་མཚར་བའི་རྣམ་པར་ཐར་པ་མི་ཟད་པས་ཕན་པ་དང་བདེ་བའི་བྱ་དགའ་སྩོལ་བར་མཛད་པ་ལགས། དེ་ནས་དཔལ་ལྡན་ཞ་ལུར་བུ་སྟོན་ཐམས་ཅད་མཁྱེན་པས་བདུད་རྩི་རིལ་བུ་བསྒྲུབས་པའི་གཟིམ་ཁང་དུ་བདུད་རྩི་རིལ་བུ་བསྒྲུབ་པའི་སྟ་གོན་ཡང་དག་པར་གནང་སྟེ། རྒྱུད་སྡེ་ནས་ཇི་ལྟར་འབྱུང་བ་བཞིན་བསྒྲུབ་པ་གནང་བའི་སྐབས་སུ་ཡི་དམ་གྱི་ལྷ་དང་བླ་མ་མང་པོ་ཞལ་གཟིགས་ཏེ་གསོལ་བ་བཏབ་པས། ཐུགས་ཉམས་འུར་བའི་ཚུལ་དང་། ཕྱོགས་ཐམས་ཅད་དྲི་བཟང་གིས་ཁྱབ་པས། བྱ་རི་དྭགས་འདུ་བ་ལ་སོགས་པ་བྱུང་ཞིང་། བདུད་རྩིའི་རྫས་རྣམས་ཁོལ་ཞིང་ལུད་པ་དང་མང་པོར་འཕེལ་བ་སོགས་བསམ་པའི་རེ་བ་ལས་འདས་པ་རྣམས་ནི་སྦྱངས་རྟོགས་སྦར་གསུམ་གྱི་ནུས་པ་དང་ལྡན་པ་ལས་གཞན་དུ་མ་མཆིས།
དེ་རྗེས་ཞ་ལུ་པ་རྣམས་ཆོས་ཀྱིས་ཚིམས་པར་མཛད་ཅིང་། མར་ནས་སོགས་ཕྱག་རྫས་རྣམས་གྲིལ་ཏེ་ཟང་ཟིང་གི་ལོངས་སྤྱོད་ཐམས་ཅད་ལ་ཕྱི་བཞག་གི་ཚུལ་གྱིས་མང་ཇ་འགྱེད་བཅས་སྔ་ཕྱིར་གནང་སྟེ་ཕྱིར་ཕེབས། ཆོས་ཀྱི་རྒྱལ་པོ་སྡེ་པ་ཡར་རྒྱབ་པ་སྐུ་མཆེད་ཀྱིས་སྤྱན་འདྲེན་ཞུས་ཏེ་བསྙེན་བཀུར་ཕུན་སུམ་ཚོགས་པ་མཛད། ཟབ་པ་དང་རྒྱ་ཆེ་བའི་ཆོས་ཀྱི་འཁོར་ལོ་བླ་ན་མ་མཆིས་པ་སྐབས་མ་མཆིས་པ་བསྐོར། དེ་ནས་གནམ་ལྷ་བརྒྱད་གངས་ཀྱི་ར་བ་བདེ་ཆེན་ཡངས་པ་ཅན་དུ་ཕེབས། ཐམས་ཅད་མཁྱེན་པ་སྤྱན་སྔ་རིན་པོ་ཆེའི་ཞལ་སྔ་ནས་དང་ཆོས་ཀྱི་འབེལ་གཏམ་བཀའ་མཆིད་མང་པོས་ཐུགས་ཚིམས་པར་མཛད་ཅིང་། དཔོན་ཆེ་ཆུང་སོགས་ལ་དབང་ལུང་མན་ངག་སོགས་བསམ་གྱིས་མི་ཁྱབ་པ་གནང་སྟེ་ཐར་པའི་མྱུ་གུ་བསྐྲུན་པར་མཛད། དེ་ནས་བྱང་སྟག་ལུང་གི་ཆོས་སྡེ་ཆེན་པོར་ཕེབས། ཆོས་རྗེའི་མཆོད་ཁང་སྟེང་ནས་སྔར་ཀ་ལཱ་པའི་ས་རིས་གནང་བ་སོགས་ཀྱི་དོགས་དཔྱོད་དང་། མདོ་སྔགས་ཀྱི་ཟབ་པའི་གནད་མང་ཤས་གཅིག་ཕུལ།
སྟག་ལུང་གི་མཁན་སློབ་ཆེ་གཉན་ཐམས་ཅད་ཀྱང་ཆོས་ཀྱི་སྦྱིན་པས་ཚིམས་པར་མཛད། ཇ་གོས་དར་མཛོ་རྟ་སོགས་འབུལ་བའི་དངོས་པོ་བསམ་གྱིས་མི་ཁྱབ་པ་རྣམས་ཀྱང་། གཞན་དག་བསོད་ནམས་སྤེལ་བའི་སླད་དུ་བཞེས་ཏེ་རིམ་པས་ཕྱིར་ཕེབས་པའི་ལམ་དུའང་སྐྱེ་བོ་དཔག་ཏུ་མེད་པ་ལ་ཆོས་ཀྱི་བདུད་རྩི་ཁོར་ཡུག་ཏུ་སྩལ། སླར་དགའ་ལྡན་བྱམས་པ་གླིང་གི་རྒྱལ་བ་འོད་དཔག་ཏུ་མེད་པའི་སྐུ་དང་། ཆོས་ཀྱི་རྗེ་རིན་པོ་ཆེ་ངག་དབང་བསོད་ནམས་རྣམ་པར་རྒྱལ་བའི་དངུལ་གདུང་རིན་པོ་ཆེ་ལ་རྒྱུད་སྡེ་ཟབ་མོ་ནས་ཇི་ལྟར་བཤད་པའི་རབ་ཏུ་གནས་པའི་ཡེ་ཤེས་སེམས་དཔའ་མངོན་སུམ་དུ་བཞུགས་ཏེ་བྱིན་རླབས་ཀྱི་གཟི་འོད་ཆེན་པོ་རབ་ཏུ་སྦར་ནས་ཡུལ་ཕྱོགས་དང་ཡུལ་འཁོར་ཐམས་ཅད་བཀྲ་ཤིས་པར་མཛད། དེ་ནས་རྗེ་བཙུན་དམ་པ་ཉིད་སྐུ་གསུང་ཐུགས་མི་ཟད་པ་རྒྱན་གྱི་འཁོར་ལོ་རྡོ་རྗེའི་རང་བཞིན་དུ་བྱིན་གྱིས་བརླབས་ནས་བཞུགས་པར་གསོལ་བ་འདེབས་པའི་སླད་དུ་གྲ་ཐང་དུ། བྱམས་པ་གླིང་གི་དགེ་འདུན་གཉུག་མར་གནས་པ་ལུས་པ་མེད་པ་དང་། ལུང་ནང་གི་དགོན་པ་ཆེ་ཆུང་མ་ལུས་གནས་གསུངས་ཇི་ལྟར་བོས་པ་དང་། དེ་དག་གི་འདྲེན་པ་དམ་པར་ཆོས་ཀྱི་རྗེ་མཁན་རིན་པོ་ཆེ་སྤྱན་དྲངས་ཏེ་བསྙེན་བཀུར་འབུལ་ནོད་འགྱེད་དང་བཅས་པ་གནང་། སྐྱེ་བོའི་ཚོགས་གྲངས་མེད་པ་གློ་བུར་དུ་ལྷགས་པ་ལའང་སྦྱིན་པའི་ཕྱག་རིང་པོ་གླང་པོ་ཆེའི་སྣ་ལྟ་བུར་སྐྱོང་བར་མཛད་དོ། །
དེ་ནས་ཉིད་ཀྱི་དབེན་པའི་གནས་ཉང་པོ་མ་ལ་ཡི་སྐྱེད་མོས་ཚལ་དུ་ཡུན་རིང་དུ་བཞུགས་དུས། གནམ་ས་ཐམས་ཅད་ཀྱི་བདག་པོ་ཆེན་པོ་མིའི་དབང་པོ་དཔོན་ས་གོང་མ་ཆེན་པོ་གཞིས་དགའ་ལྷུན་གྲུབ་གླིང་དུ་བཞུགས་པ་དང་མཐུན་ཏེ་སྤྱན་འདྲེན་ཞུས། དེ་དུས་ཕྱོགས་མཐར་རིམས་ནད་ཕྲན་བུ་ཡོད་པས། ལོ་མ་གྱོན་མའི་རྗེས་གནང་སྒྲུབ་ཐབས་དང་བཅས་པའི་ཐུགས་རྩོམ་གནང་། དེའི་ལུང་འབུལ་བ་སོགས་ཆོས་ཀྱི་གཏམ་གྱིས་ཐུགས་ཀྱི་བུམ་པ་གང་བར་མཛད་ཅིང་། དེ་ནས་བྱ་ལོ་ཟླ་བ་བཞི་པ་ལ་ཡར་སྟོད་ལྷུན་སྒང་དུ་བསྟན་པ་རིས་མེད་པའི་སྦྱིན་བདག་ལྷའི་རིགས་ཀྱི་ས་སྐྱོང་བ་ཆེན་པོས་སྤྱན་དྲངས་ཏེ་རིམ་པས་ཕེབས། ལམ་དུ་མཁས་པའི་དབང་པོ་པཎ་ཆེན་འབུམ་རམ་པ་སོགས་ཀྱང་གསུང་གི་བདུད་རྩིས་ཚིམས་པར་མཛད་ཅིང་། ལྷུན་པོ་སྒང་དུ་མཆོག་དབང་སྔོན་དུ་འགྲོ་བས་རྡོ་རྗེའི་རྣལ་འབྱོར་ཡན་ལག་དྲུག་པའི་ཁྲིད། གསུང་ངག་རིན་པོ་ཆེ་ལམ་འབྲས་བུ་དང་བཅས་པའི་ཁྲིད་ལ་སོགས་པ་ཟབ་པ་དང་རྒྱ་ཆེ་བའི་ཆོས་བསམ་པའི་ར་བ་ལས་འདས་པ་གསུངས། བརྡ་སྤྲོད་པ་ཆ་ལག་དང་བཅས་པའང་ཆེར་གསུངས་པ་གནང་སྟེ།
མདོར་ན་གདུལ་བྱ་རང་རང་གི་ཁམས་དང་དབང་པོ་དང་། བསམ་པ་དང་། བག་ལ་ཉལ་བ་མཁྱེན་བཞིན་པས་རྗེས་སུ་འཛིན་པར་མཛད་དེ། མ་སྨིན་པ་སྨིན་པ་དང་། སྨིན་པ་གྲོལ་བ་དང་། གྲོལ་བ་མཐར་ཕྱིན་པའི་ལམ་ལ་འགོད་བཞིན་པས་ལོ་གཅིག་ཙམ་བཞུགས། བསྙེན་བཀུར་གྱ་ནོམ་པ་ལྷའི་འབྱོར་པ་མངོན་སུམ་པའི་ངོ་མཚར་གྱི་བཀོད་པ་མི་ཟད་པས་ཅི་རིགས་པར་མཆོད་དོ། ། དེ་ནས་བསྟན་པ་དང་བསྟན་འཛིན་གུས་པས་མཆོད་དེ་རྒྱལ་སྲིད་ཆོས་ཀྱི་སྙིང་པོར་སྐྱོང་བའི་མིའི་དབང་པོ་རྒྱལ་ཆེན་གླིང་ནས་ཡུམ་སྲས་ཀྱི་སྤྱན་འདྲེན་བྱུང་བ་ལྟར་རིམ་པས་ཕེབས། ཡར་སྟོད་དུ་བཞུགས་དུས་དཔལ་དུས་ཀྱི་འཁོར་ལོའི་སྐུ་གསེར་ཟངས་ལས་གྲུབ་པ། ཞབས་པད་ནས་གཙུག་ཏོར་ནོར་བུའི་བར་མཐོ་དྲུག་གི་ཚད་དང་ལྡན་པ།
མཛེས་ཤིང་ལྟ་བས་ཆོག་མི་ཤེས་པ་ཤམྦྷ་ལའི་དུས་ཀྱི་འཁོར་ལོའི་སྐུ་དང་དབྱེར་མེད་པ་བཞེངས་གནང་བ་དང་ཕེབས་པ་དུས་མཚུངས། ཡར་ལམ་ཆོས་ཀྱི་སྲིད་སྐྱོང་བ་ཆེན་པོ་ལྷག་པར་དད་པའི་ཐུགས་ཅན་ནང་སོ་རྣམ་སྲས་གླིང་ནས་ཟབ་མོའི་གདམས་པ་གསན་དང་ཕུན་སུམ་ཚོགས་པའི་ཞབས་ཏོག་གནང་ཞག་འགའ་བཞུགས། དེ་ནས་རིམ་གྱིས་ཉང་པོར་ཕེབས་ཏེ། དཔལ་དུས་ཀྱི་འཁོར་ལོའི་སྐུ་གྲྭ་ཐ་དུ་སྤྱན་དྲངས་ནས་གྲྭ་ཐང་ཆོས་སྡེ་པ་རྣམས་ཀྱི་བསུ་བ་སེར་ཕྲེང་། གཡག་གཟེངས་སྟག་སེང་། རྔ་། དར་དཔྱང་། འཕན། གདུགས། ཕྱེ་མ་ཕུར་མ་ལ་སོགས་པའི་མཆོད་པ་དང་བཅས་ཏེ་སྤྱན་དྲངས་ནས།
དེའི་ནུབ་ཆར་ཆེན་པོ་བསམ་གྱིས་མི་ཁྱབ་པ་བབས་པས། ཐམས་ཅད་ཀྱིས་ཞལ་དྲོ་བའི་སྙན་པ་ཕུལ། ནག་པ་སྒྲུབ་མཆོད་ཀྱང་བཙུགས། རབ་ཏུ་གནས་པའི་སྟ་གོན་གཟུངས་གཞུག་འབུལ་བ་སོགས་རབ་གནས་ཀྱི་ཆོ་ག་རྒྱུད་སྡེ་དང་མཐུན་པ་གནང་། དངོས་གཞི་ནག་པ་ཟླ་བའི་ཚེས་བཅོ་ལྔ་དང་འགྲིག་པས། བཅོམ་ལྡན་འདས་དཔལ་དུས་ཀྱི་འཁོར་ལོ་ལོངས་སྤྱོད་རྫོགས་པའི་སྐུ་དང་ཁྱད་མེད་པར་བཞུགས་པ་ཡིན་ནོ། ། དེ་ཉིན་དཔོན་མོ་ཆེ་པ་ནང་པ་སྙན་མཁར་ནས་དཔོན་སློབ་རྣམས་ལ་བསྙེན་བཀུར་དང་འབུལ་བའི་དངོས་པོ་གྱ་ནོམ་པས་ཚིམ་པར་མཛད། གྲྭ་ཐང་ཚོགས་པ། བྱམས་པ་གླིང་ནས་དགེ་འདུན་བརྒྱ་ཕྲག་དང་བཅས་པ་ལ་རབ་སྟོན་གྱི་ཚ་ར་འགྱེད་བཅས་བསམ་གྱིས་མི་ཁྱབ་པ་གནང་། སྒྲུབ་མཆོད་གྲོལ་བསྟུན་སྡེ་པ་ཡུམ་སྲས་ཀྱིས་ཡར་སྟོད་ནས་ཕེབས་པའི་དགྱེས་སྤྲོ་ལ་དཔལ་འབྱོར་རབ་བརྟན་དུ་སྤྱན་དྲངས།
མཆོད་སྤྲིན་མཐའ་ཡས་པ་བཀོད་དོ། ། དེ་དུས་དུས་འཁོར་གྱི་སྐུ་གཟིམ་ཁང་གི་འཇིགས་བྱེད་ལྷ་ཁང་དུ་སྤྱན་དྲངས། མཆོད་ཨོང་བྲེ་གང་ཙམ་འགྲོ་བའི་ནང་དུ་དཀར་མེ་ཕུལ་ནས་མཆོད་ཁང་ལ་སྒོ་བཅའ་བྱས། དེ་ནས་ཞག་གསུམ་ན་མཆོད་མེ་བསྐྱར་ནས་སྒྲོན་པ་ལ་ཡོང་དུས། ནང་དྲི་བཟང་གིས་ཁེངས་པ་དང་། མཆོད་མེ་ཁ་བྲི་བ་ཙམ་ཡང་མི་འདུག་པས་ཡ་མཚན་པའི་གནས་སུ་བྱས། སླར་དཔལ་འབྱོར་རབ་བརྟན་དུ་སྙན་དུ་ཕུལ་དུས། ཅིས་ཀྱང་ཡོང་ཐང་གསུངས་ཞག་བདུན་བཞུགས། དེ་ནས་ཕྱིར་ཕེབས་དུས་ཀྱང་། སྔར་ལས་ཅུང་ཟད་བྲི་བ་ཙམ་མ་གཏོགས་མི་འདུག་པ་ལ།
མི་མང་པོས་བལྟས་གླེང་བརྗོད་བྱས་པས་མཚན་གཅིག་ལ་ཟད་པ་སོགས་བྱས་པས་ཡེ་ཤེས་པ་དངོས་སུ་བཞུགས་པར་གོར་མ་ཆག དེ་ནས་ཉང་པོར་སྐུ་མཚམས་པ་ལ་ཕེབས། དེ་དུས་གྲྭ་ཕྱི་ནང་གི་སྐྱ་སེར་ཐམས་ཅད་ཀྱིས་ཡར་སྟོད་ནས་ཕྱིར་ཕེབས་པའི་དགྱེས་སྤྲོའི་སྤྱན་འདྲེན་དང་མཇལ་ཁ་བསྙེན་བཀུར་ཞུ་བ་སོགས་འདུ་བ་ཤིན་ཏུ་མང་བ་ལ་བརྟེན། སྐུ་གྲིབ་ཀྱི་མཚན་མ་ཅུང་ཟད་ཀྱིས་ཁྱི་ལོ་ཟླ་བ་དྲུག་པའི་ཚེས་ཉི་ཤུའི་ཉིན་གྲྭ་ཐང་དུ་སླར་ཡང་ཕྱིར་ཕེབས། ཞག་འགའ་སྐུ་སྙེལ་བའི་ཚུལ་བསྟན་པའི་དུས་སུ་ས་སྐྱ་སྨན་གྲོང་པ་བྱོན། འཕྲོད་བསྟེན་མན་ངག་ཕུལ་བས་སྐུ་ཁམས་བདེ་སྐྱེད་ཡོད་པ་བྱུང་བ་ལྟར་རིམ་གྱིས་བདེ་རུ་སོང་པ་ནས། གྲྭ་ཐང་གི་གདན་སར་རྗེ་ཉིད་ཀྱི་སྐུའི་དབོན་པོ་ལུགས་གཉིས་ཀ་ནས་རྒྱལ་ཚབ་ཏུ་འོས་པ་རྩེ་མཐུན་པས། ཕག་ལོ་ཟླ་བ་བཞི་པའི་ཚེས་བརྒྱད་ཀྱི་ཉིན། དཔོན་ས་ཡུམ་སྲས་ཀྱི་ལུང་བཟང་པོ་དང་བཅས་སྟེ་པ་རིན་པོ་ཆེ་དཔོན་ས་སྐུ་ངོས་ཀྱིས་ཕེབས་བསྐོ་བཞག་མངའ་གསོལ་ཤིས་བརྗོད་དང་བཅས་པའི་སྐབས་སུ། རྩེ་ནས་དཔོན་ས་གོང་མ་ཆེན་མོའི་ཞལ་སྔ་ནས་ཀྱང་ཅིས་ཀྱང་ལེགས་པའི་ལུང་བཟང་པོ་གསོལ་ཇ་གནང་སྦྱིན་དང་བཅས་པ་ཕེབས།
འདུས་པ་རྒྱ་མཚོའི་དབུས་སུ་ཟླ་བའི་དཀྱིལ་འཁོར་ཉ་གང་བ་ལ་རྒྱུ་སྐར་གྱི་ཕྲེང་བས་བསྐོར་བ་ལྟར་བཞུགས་པ་ལ། རྒྱལ་ཆེན་གླིང་ནས་ཁྲི་སྟོན་གྱི་ཚ་ར་བཟང་བཤམ་གནང་སྦྱིན་དང་བཅས་པ་གནང་། ཆོས་རྗེ་གདན་ས་པ་ཉིད་ཀྱི་བསྔོ་གཏམ་ལེགས་པའི་ཐོག་ཆོད་པ་བྱུང་། ཞབས་དྲུང་དུ་སྙན་དུ་ཕུལ་དུས། དེ་ཙམ་ལོས་ཡོང་ངེད་ཀྱི་བྱིན་གྱིས་བརླབས་པ་ཡིན་གསུངས་པའང་གནང་སྟེ། ལེགས་ཚོགས་མཐའ་ཁྱབ་ཏུ་འཕེལ་བར་གྱུར་ཅིང་། དེ་ནས་མི་རིང་པར་བསྟན་པ་སྤྱི་དང་། ཁྱད་པར་ཞབས་དྲུང་ཉིད་ལ་མི་ཕྱེད་པའི་ཐུགས་དད་བརྟན་པོ་དང་ལྡན་པས་རྗེ་ཉིད་ཀྱི་དགོངས་པ་ལྷུར་བཞེས་པ་ནང་སོ་རྣམ་སྲས་གླིང་ནས་ཡབ་ཡུམ་པ་ཕེབས། ཁྲི་སྟོན་ལེགས་ཇ་ལ་ཚ་ར་མང་ཇ་འགྱེད་བཅས། དཔོན་སློབ་དྲུང་དུ་འབུལ་བ་ལ་སོགས་པ་བསམ་གྱིས་མི་ཁྱབ་པ་གནང་།
དེ་ནས་རྒྱལ་ཆེན་གླིང་ནས་གསོལ་བ་འདེབས་པ་དང་། རྒྱུ་སྦྱོར་བ་གནང་སྟེ། ཕག་ལོ་ཟླ་བ་བརྒྱད་པའི་ཉེར་དྲུག་གི་རྒྱལ་ཕུར་འགྲུབ་སྦྱོར་ཡོད་པའི་གཟའ་སྐར་བཟང་པོ་ལ་བདུད་རྩི་རིལ་བུ་བསྒྲུབ་པའི་སྐུ་མཚམས་སྡོམ་པ་གནང་། ཟླ་བ་དགུ་པའི་ཚེས་བཅོ་ལྔའི་བར་བསྒྲུབ་པར་གནང་བ་ན། རྫས་ཀྱི་འཕེལ་ག་དེ་ལས་ཆེ་བ་མ་བྱུང་གསུངས། དེ་དུས་ཀྱང་བླ་མ་དང་ལྷག་པའི་ལྷ་མང་པོ་ཞལ་གཟིགས། ཁྱད་པར་རྗེ་བཙུན་བྱམས་པ་དང་། འཇམ་དབྱངས་ཆོས་ཀྱི་བགྲོ་བ་མཛད་པ། ལོ་ཙཱ་བ་ཆེན་པོ་བློ་ལྡན་ཤེས་རབ་ཀྱིས་ཕར་ཕྱིན་གྱི་ཊིཀྐ་མང་པོ་བྱས་ཏེ་འཕྲིན་ལས་མ་བྱུང་། ད་ཁྱོད་ཀྱི་འཕྲིན་ལས་གྱིས་གསུངས་ཕྱག་དཔེ་དངོས་སུ་གཏད་པ་སོགས་དག་པའི་ཐུགས་སྣང་ཉིན་མཚན་ཁོར་ཡུག་ཏུ་ཁྱབ་པ་བྱུང་།
གཞན་ཡང་སྐུ་གྲིབ་ཟོན་གྱི་སྐུ་མཚམས་པར་བཞུགས། ཐུགས་དམ་ཟབ་མོའི་ངང་ལས་མི་གཡོ་བས། བཅོམ་ལྡན་འདས་འཁོར་ལོ་བདེ་མཆོག་གཞལ་ཡས་ཁང་གི་དབུས། ཞབས་དྲུང་དེ་ཉིད་བདེ་མཆོག་འཁོར་ལོའི་སྐུ་དངོས་སུ་བཞེངས་ཏེ། སྙིང་པོ་རྩ་སྔགས་གསུངས་པ་སོགས་གསང་བའི་རྣམ་པར་ཐར་པ་བསམ་གྱིས་མི་ཁྱབ་པ་རྣམས་བརྗོད་པར་མ་ནུས། དེ་ནས་སྐལ་བཟང་གི་སངས་རྒྱས་དྲུག་པ་སེང་གེའི་རྣམ་འཕྲུལ་ཆོས་རྗེ་ཀརྨ་པའི་སྐུ་སྐྱེ་བརྒྱད་པས་བསྙེན་པར་རྫོགས་པའི་མཁན་པོར། མཁན་ཆེན་རིན་པོ་ཆེ་ཆོས་གྲུབ་སེང་གེ་སྤྱན་འདྲེན་དུ་བྱུང་དུས། ཞབས་དྲུང་དུ་ཐུགས་དམ་བརྟག་པ་ཞུས་དུས་བཀའ་གནང་ལ། ཀརྨ་པ་ལ་བསྙེན་རྫོགས་འབུལ་བ་ཐུབ་ནས་ཕྱིར་ཕེབས་པའང་ཡོང་། ལམ་གྱི་འགལ་རྐྱེན་ཕྲན་བུ་སེལ་བ་ལ་རྗེ་བཙུན་མ་སྒྲོལ་མ་ལ་གསོལ་བ་འདེབས་པར་ཟབ་པར་ལུང་བསྟན་པ་ཇི་ལྟ་བ་བཞིན་མངོན་དུ་གྱུར་པ་སོགས་ལྐོག་ཏུ་གྱུར་པའི་གནས་རྣམས་ཀྱང་ཐོགས་པ་མེད་པར་གཟིགས་པ་མངའ་བའི་རྣམ་པར་ཐར་པ་མཐའ་ཡས་སོ། །
དེ་ནས་ལྷོ་བྲག་པའི་དྲུང་ཡིག་སངས་རྒྱས་བདེ་ལེགས་པ་སྐུ་ཚེ་སྔོན་མའི་གདུལ་བྱར་གྱུར་པས། མཚན་ཐོས་པ་ཙམ་གྱིས་བ་སྤུ་གཡོ་བའི་ཐུགས་དད་ཡོད་པ་ལ་དགོངས། བརྒྱད་སྟོང་པ་ཕྲེང་བ་ཅན་གྱི་གླེགས་བམ་བཞེངས་འདོད་པས། ཁྱོད་ཀྱིས་ཤོག་བུ་ཉོས་ཞེས་རིན་གྱི་གསེར་གནང་། ལས་སྒོར་སྔར་ཐོན་མ་མྱོང་བའི་ཤོག་བུ་ཁྱད་པར་ཅན་རྗེ་ཉིད་ཀྱི་རིན་དང་འཚམས་པ་འཐོན། དེ་ནས་རྗེས་སུ་མ་བྱུང་བས་རྗེ་ཉིད་ཀྱི་ཐུགས་རྗེ་ཆེན་པོ་དྲན་པ་ཙམ་གྱིས་འདོད་པའི་དོན་འགྲུབ་པར་གོ ། དེ་ནས་དཔོན་ཡིག་སངས་རྒྱས་བདེ་ལེགས་པས་ཤོག་ཚོས་ནས་དབུ་ཚུགས་ཏེ་རྫོགས་པར་གྲུབ། གླེགས་བམ་རབ་གནས་བྱི་ལོ་ཟླ་བ་ལྔ་པའི་ཚེས་བཅུ་དྲུག་ལ་རྗེ་ཉིད་ཀྱི་ཕྱག་ཕྱིར་ཆོས་རྗེ་གདན་ས་པ་སོགས་དགེ་སློང་འགའ་ཤས་ཀྱིས་རྒྱུད་སྡེ་དང་མཐུན་པ་གནང་། ཚེས་བཅུ་བདུན་ལ་གྲྭ་ཐང་པ་རྣམས་ལ་ཚ་ར་འགྱེད་བཅས་གནང་ཞིང་། ཉེར་བདུན་ལ་དཔོན་ཡིག་རྣམས་ལ་ཆོས་ཀྱི་ཟབ་གནད་ལག་ཁྱེར་དུ་སྟོན་པའི་གསུང་བགྲོས་དང་།
ཟང་ཟིང་གྱ་ནོམ་པས་ངོམས་པར་མཛད་དེ་རྫོང་པ་གནང་། བདག་ཉིད་ཆེན་པོའི་ཞལ་སྔ་ཉིད་དེ་གོང་ནས་ཞིང་གཞན་དུ་འགྲོ་དོན་ཆེ་བ་དང་། སྙིགས་དུས་ཀྱི་སྐྱེ་བོ་རྣམས་རྟག་འཛིན་ཟློག་པའི་ཕྱིར། གཟུགས་སྐུའི་རྣམ་པ་ཆོས་སྐུར་ཐིམ་པར་དགོངས་ཀྱང་། གསུང་རབ་བཞེངས་པའི་བར་ཆད་དུ་སོང་དོགས། བཀའ་ལུང་ཅུང་ཟད་ཙམ་ཡང་མི་གནང་བ་ལ་རབ་གནས་གྲུབ་ནས། རྗེའི་གསུང་ལས། གསུང་རབ་བཞེངས་པའང་གྲུབ། ལོ་ཡང་མང་པོ་སོང་། རྐང་ལག་གིས་ལུས་མི་ཐེགས་པར་བསྡད་ཀྱང་དགོས་པ་མེད་གསུངས་ཕེབས་པ་ལ།
ཆོས་རྗེ་གདན་ས་པ་དང་། དྲུང་གནས་བཀའ་བཅུ་པས་གསོལ་བ་ནན་གྱིས་བཏབ་ཀྱང་། མི་རྣམས་ཚེ་རིང་བ་ལ་སྨོན། ། རྒས་པ་ལ་ནི་འཇིག་པར་ལྟ། ། ཟེར་བས་བསྡད་ཀྱང་དགོས་པ་མེད་གསུངས་པ་སོགས་ཉེར་དགུ་ལ་བཀའ་ཕེབས་ནས། གནམ་གང་གི་གསོལ་བ་གདན་བཞེས་སྔར་བཞིན་གྲོལ་ནས། ཐུགས་དམ་བསིལ་གཏོར་བརྒྱ་རྩ་དང་། སྲུང་མ་དྲུག་ཅུ་གནང་ཚར་བའི་བར་དེར་སྐུ་གཤེགས་པའི་ཚུལ་བསྟན་ཏེ། དེ་ཡང་མཉམ་མེད་ཐུབ་པའི་དབང་པོ་མྱ་ངན་ལས་འདས་པའི་ཚུལ་བསྟན་ནས་ལོ་ཉིས་སྟོང་བཞི་བརྒྱ་དང་ལྔ་འདས་པ། མེ་མཁའ་རྒྱ་མཚོ་ལ་དྲུག་ཅུ་ཕྲག་བརྒྱད་དང་།
ཉག་མ་སོ་དགུ་མ་ལོང་པ། ཀུན་འཛིན་ཞེས་བྱ་བ་ས་ཕོ་བྱི་བའི་ལོ་ཆུ་སྟོད་ཟླ་བའི་གནམ་གང་གི་སྔ་དྲོའི་ཆར། ལྷ་དང་བཅས་པའི་འགྲོ་བའི་བླ་མ་དམ་པ། དུས་གསུམ་སངས་རྒྱས་ཐམས་ཅད་ཀྱི་ངོ་བོ། མཚན་ཐོས་པ་ཙམ་གྱིས་ཕན་བདེའི་རྒྱུན་མི་ཟད་པ་ལ་སྦྱོར་བར་མཛད་པ། འཇིག་རྟེན་ཐམས་ཅད་ཀྱི་མིག་གཅིག་པུ། བསྟན་པ་ཡོངས་རྫོགས་ཀྱི་བདག་པོ་དེ་ཉིད་དགོངས་པ་ཆོས་ཀྱི་དབྱིངས་སུ་ཐིམ་པའི་ཚུལ་བསྟན་པར་གྱུར་ཏོ། ། དེ་དག་ནི་ཐུན་མོང་དུ་བསྒྲགས་པར་འོས་པའི་རྣམ་པར་ཐར་པ་རྣམས་མདོ་ཙམ་བརྗོད་པ་ཡིན་ལ། གཞན་ཡང་རྗེ་ཐམས་ཅད་མཁྱེན་པ་འདི་ཉིད་ཀྱི་སྔོན་གྱི་མཛད་པ་དང་། མ་འོངས་པའི་མཛད་པ་ཇི་ལྟར་སྟོན་པ་དང་།
ཡི་དམ་གྱི་ལྷ་གཟིགས་ཤིང་མངོན་པར་མཁྱེན་པ་མངའ་བ་དང་། ཐུགས་དམ་ཁྱད་པར་ཅན་འཁྲུངས་པ་རྣམས་ནི་གཞན་ལ་ཡེ་མི་གསུང་བས་རྣམ་ཐར་མཛད་པ་པོ་སུས་ཀྱང་འབྲི་བར་མ་སྤོབས་ཏེ། དེ་ཡང་ཇོ་བོ་རྗེ་ཨ་ཏི་ཤ་ལ། དགེ་བཤེས་འཕྱ་དར་བ་ལ་སོགས་པ་བོད་སྟོན་ཁ་ཅིག་གིས། ངོ་བོ་སྐྱེ་བ་སྔ་མ་ཇི་ལྟར་ཡིན་བྱ་བ་དང་། ཕྱི་མ་ཇི་ལྟར་སྐྱེ་བ་དང་། འཚང་རྒྱ་ན་ཇི་ལྟར་རྒྱ་བའི་ལོ་རྒྱུས་ཤིག་ཡི་གེར་འབྲི་བ་ཞུ་ཞུས་པས། ཇོ་བོའི་ཞལ་ནས། ཁྱེད་ཀྱིས་གཙུག་ཏོར་འདོན་མྱོང་ངམ་གསུངས་པས། མྱོང་ལགས་ཞུས་པས།
འོ་ན་གཙུག་ཏོར་ནས་བཅད་དེ་མནན་ཏེ་ཕུར་བུས་བཏབ་བོ་བྱ་བ་དེ་གདོན་བགེགས་མ་ལུས་པ་བྱས་པ་ཡིན་གསུངས། དེ་བཞིན་དུ་བཀའ་དང་བླ་མའི་མན་ངག་བྱ་བ་ལ་ཚིག་གི་ཕུར་བུས་བཏབ་པས་བྱིན་རླབས་ཆུང་དུ་འགྲོ་བ་ཡིན། དེ་བས་ན་ཆོས་ཚོང་དུས་ཀྱི་འོ་མ་བཞིན་དུ་འགྲོ་བས་ཚིག་ཟིན་པར་བྱ། དོན་གོ་བར་བྱ། ཡི་གེར་མི་འབྲི་བར་བྱ་གསུངས། དེ་བཞིན་དུ་རྗེ་ཉིད་ཀྱང་ལྟ་བ་དང་ཡོན་ཏན་ཐོལ་བྱུང་དུ་སྨྲ་བ་རྣམས་ལ་གདམས་པར་དགོངས་ནས། ཐུགས་དམ་གྱི་འཆར་སྒོ་འདི་དང་འདི་བྱུང་ངོ་ཞེས་གཞན་དག་ལ་ཟུར་ཙམ་ཡང་མི་གསུང་བར་ཐུགས་ཉམས་སུ་བཞེས་པ་གཙོ་བོར་མཛད་པ་འདི་ནི་ངོ་མཚར་རྨད་དུ་བྱུང་བའི་མཛད་སྲོལ་བླ་ན་མེད་པ་བྱང་གྲོལ་དོན་དུ་གཉེར་བའི་སྐྱེ་བོ་རྣམས་ཀྱི་མིག་གི་ཡར་དཔེར་རུང་བ་ཡིན་ནོ། ། མདོར་ན་བདག་ཉིད་ཆེན་པོ་འདི་ནི་ལོག་སྒྲུབ་བྱེད་པའི་སྐྱེ་བོ་ལའང་ལྷག་པར་བརྩེ་བས་དུས་ཐམས་ཅད་དུ་བདག་པས་གཞན་གཅེས་མཛད་པ་ལས་མི་འདའ། སྔར་བློ་སྦྱོང་གསན་དུས་བླ་མས་ཁྱེད་རང་གི་དགྲ་ལའང་བྱམས་པ་སྒོམས་གསུངས་ཏེ། ང་ལ་དགྲ་ཟེར་ནས་སྙིང་ན་བ་ཙམ་སུ་ཡང་མེད་གསུངས།
སློབ་མ་ལ་ཡང་དམ་ཚིག་ལ་སྐྱོན་བྱུང་བྱ་ནམ་ཡང་མི་སྲིད། གལ་ཏེ་གཞན་ལ་ཕན་ན་སྐུ་སྲོག་འདོར་ནུས་པ་དང་། སེམས་ཅན་ཤིན་ཏུ་མི་སྲུན་པ་གཅིག་ཡིན་ཡང་། རྗེ་ཉིད་མཐོང་བ་ཙམ་གྱིས་རྒྱུད་དུལ་བར་འགྱུར་བ་དང་། རྣམ་པ་ཐམས་ཅད་དུ་འགྲོ་དོན་ཁོ་ན་སྐུ་ཉམས་སུ་བཞེས་པ་སོགས་བྱང་ཆུབ་ཀྱི་སེམས་རིན་པོ་ཆེ་རྐྱེན་གཞན་གྱིས་མི་འཕྲོག་པ་མངའ་ཞིང་། སྡོམ་པ་གསུམ་གྱི་དབང་དུ་བྱས་ན་བཤད་མ་ཐག་པ་ལྟར། ཐེག་པ་ཆེན་པོའི་ཕ་རོལ་ཏུ་ཕྱིན་པའི་སྒོར་ཞུགས་ནས་རྫོགས་པའི་བྱང་ཆུབ་ཏུ་ཐུགས་བསྐྱེད་པ་ཤིན་ཏུ་བརྟན་ཞིང་། བྱམས་པ་དང་སྙིང་རྗེས་ཐུགས་ཀྱི་རྒྱུད་བརླན་པས་འགྲོ་བ་མཐའ་དག་ལ་དངོས་དང་བརྒྱུད་པའི་ཕན་པ་དང་བདེ་བའི་དོན་དུ་གཡོ་དང་སྒྱུ་མེད་པར་ལྷག་པའི་བསམ་པ་རྣམ་པར་དག་པས་བྱང་ཆུབ་སེམས་དཔའི་སྤྱོད་པ་རྒྱུན་དུ་སྐུ་ཉམས་སུ་བཞེས་པས་བྱང་ཆུབ་སེམས་དཔའ་ཆེན་པོར་གྱུར་པ་ཡིན་ལ། དེ་ལྟར་བྱང་སྡོམ་རྣམ་པར་དག་པས་སྔགས་སྡོམ་ཡང་རྣམ་པར་དག་པ་ཡིན་ཞིང་། དེ་ལའང་བླ་མེད་དང་།
རྣལ་འབྱོར་རྒྱུད་དང་། བྱ་སྤྱོད་གསུམ་དུ་དབྱེར་ཡོད་པ་ལས། སོ་སོའི་བསླབ་པར་བྱ་བ་ལ་ཉེས་ལྟུང་མི་མངའ་བ་ནི། བཤད་མ་ཐག་པའི་བྱང་སྡོམ་གྱིས་ཀྱང་འགྲུབ་པ་ལགས་སོ། ། གཞན་ཡང་གཞི་ཐམས་ཅད་ལ་གྱ་གྱུ་མེད་པའི་བསམ་པ་དང་། ཉེས་སྤྱོད་ལས་ལྡོག་ཅིང་བླ་མེད་རྫོགས་བྱང་བསྒྲུབ་པའི་གེགས་མ་ལུས་པ་སྤོང་བའི་ཚུལ་ཁྲིམས་རྣམ་པར་དག་པ་དང་། དམ་པའི་ཆོས་གསན་པ་ངོམ་པ་མི་མངའ་ཞིང་། ཏིང་ངེ་འཛིན་དང་རྫུ་འཕྲུལ་གྱིས་སངས་རྒྱས་མང་པོ་ལ་ཆོས་གསན་པའི་ཚིག་དོན་ཐུགས་སུ་ཆུད་དེ། མཁས་རློམ་གཞན་གྱི་རྣ་བའི་སྤྱོད་ཡུལ་དུ་མ་གྱུར་པའི་གསུང་རབ་ཤིན་ཏུ་མང་པོ་མཁྱེན་པ་དང་། རང་གི་དོན་དང་ཐེག་པ་དམན་པ་ཡིད་ལ་བྱེད་པས་རྣམ་པར་དབེན་པའི་དགོན་པ་འབའ་ཞིག་ཏུ་མི་བཞུགས་པ་དང་།
འདྲིས་པ་དང་འཁྲིན་པ་མི་མངའ་བས་སྐུ་སྐྱེ་བ་སྔ་མ་རྣམས་སུ་བརྫུས་ཏེ་སྐྱེ་བའི་ཚུལ་མང་དུ་བསྟན་པ་དང་། ཕ་རོལ་ཏུ་ཕྱིན་པ་ལ་སྤྱོད་ཅིང་ཉན་རང་གི་ས་མ་ཡིན་དགོས་པ་དང་། བདག་ཏུ་འཛིན་པ་སོགས་ཅུང་ཟད་ཀྱང་མི་མངའ་ཞིང་། རྣམ་ཐར་སྒོ་གསུམ་གྱི་ཏིང་ངེ་འཛིན་ལ་དབང་འབྱོར་པ་སོགས་ས་དང་པོ་ནས་བདུན་པའི་བར་གྱི་ཡོངས་སྦྱོང་གི་རྟགས་རྣམས་ཀྱང་མངའ་ཞིང་། གཞན་དག་གིས་བསྐལ་པར་ཡང་འགྲུབ་མི་སྲིད་པའི་བསྟན་པ་དང་སེམས་ཅན་གྱི་དོན་རླབས་པོ་ཆེ་བསྒྲུབ་པ་ལ་བར་དུ་གཅོད་པའི་མཚན་མ་ཙམ་ཡང་མི་མངའ་བར་བདེ་བླག་ཏུ་འགྲུབ་པ་རྣམས་ནི་ལྷའི་བུའི་བདུད་བཅོམ་པའི་རྟགས་དང་། ཅུང་ཟད་བསྙེལ་བ་ན་སྨན་པ་ལ་མ་ལྟོས་པ་ཐུགས་དམ་ཁོ་ནའི་སྟོབས་ཀྱིས་བསྙུན་པ་ལས་གྲོལ་བར་མཛད་པ་སོགས་ནི་ནང་དུ་དུག་བཅོམ་པ་ལས་ཏེ་ཉོན་མོངས་པའི་བདུད་བཅོམ་པའི་རྟགས་དང་། འཆི་བ་མེད་པའི་རིག་འཛིན་མངོན་དུ་མཛད་པས་སྐུ་ཚེ་རིང་པོའི་ཚད་དུ་གྱུར་པ་སོགས་ནི་འཆི་བདག་གི་བདུད་བཅོམ་པའི་རྟགས་དང་། གཞན་སྣང་ལ་སོ་སོ་སྐྱེ་བོའི་ཚུལ་འཛིན་ཀྱང་། སྐྱོགས་ལོ་ཙ་བ་ལ་གཟིམ་མལ་དུ་སྐུ་མི་སྣང་བའི་རྫུ་འཕྲུལ་བསྟན་པ་འཇའ་ལུས་བརྙེས་པ་སོགས་གསང་བའི་རྣམ་ཐར་རྣམས་ནི་ཕུང་པོའི་བདུད་བཅོམ་པའི་རྟགས་དང་། ཕྱིས་བགྲེས་ནས་ཉིན་མོའི་ཐུན་མཚམས་འགའ་ཞིག་ཏུ་གཞན་སྣང་ལ་མནལ་བ་ལྟར་སྣང་ཡང་།
མཚན་མོ་ཐ་མལ་དུ་ནམ་ཡང་མི་མནལ་བར་འོད་གསལ་ཆེན་པོར་བཞུགས་པ་སོགས་ནི་མ་རིག་པའི་གཉིད་སངས་པའི་རྟགས་དང་། རྣམ་གྲོལ་དོན་དུ་གཉེར་བ་རྣམས་ལ་ཉེ་བར་མཁོ་བའི་དོན་མི་མཁྱེན་པ་གང་ཡང་མི་མངའ་བ་ནི་ཤེས་བྱ་ལ་བློ་གྲོས་རྒྱས་པའི་རྟགས་དང་། འབད་རྩོལ་མེད་པར་བསྟན་པ་དང་སེམས་ཅན་གྱི་ཕན་བདེ་ཤུགས་ཀྱིས་འགྲུབ་པ་ནི་ཁྱབ་པ་དང་རྟག་པའི་བདག་ཉིད་ཅན་གྱི་འཕྲིན་ལས་ལྷུན་གྱིས་གྲུབ་པའི་རྟགས་ལ་སོགས་པ་མངའ་སྟེ། མཐའ་དག་པ་ནི་འཕགས་པའི་སྤྱོད་ཡུལ་དུ་རིག་པར་བྱའོ། ། མདོར་ན་དང་པོར་ཐོས་བསམ་མཛད་ལུགས་ལ་བལྟས་ན། དུས་ཐམས་ཅད་དུ་དེ་ཁོ་ན་མཛད་པ་འདྲ་བ་དང་། ཆོས་གསན་པ་དང་རྩོམ་པ་དང་བསྒྱུར་བ་དང་། འགྱུར་ཆད་བསབ་པ་ལ་བལྟས་ན། དུས་ཐམས་ཅད་དུ་དེ་ཀ་མཛད་པ་འདྲ་བ་དང་། འཆད་ཉན་དང་དབང་ལུང་མན་ངག་གི་སྒོ་ནས་གཞན་དོན་མཛད་པ་ལ་བལྟས་ན།
དུས་ཐམས་ཅད་དུ་དེ་ཀ་མཛད་པ་འདྲ་བ་དང་། སྒོམ་སྒྲུབ་དང་བཟླས་པ་མཛད་པ་ལ་བལྟས་ན། དུས་ཐམས་ཅད་དུ་དེ་ཀ་མཛད་པ་འདྲ་བ་དང་། རྒྱ་ཡིག་མི་འདྲ་བ་ཤིན་ཏུ་མང་པོའི་གླེགས་བམ་དང་། བོད་ཡིག་དང་། གསུམ་བིཏ་དང་། ཉིས་བིཏ་སོགས་ཀྱི་ཕྱག་དཔེ་ཕྱག་བྲིས་ཁོ་ན་ལས་གྲུབ་པ་མཐའ་ཡས་པ་རྣམས་ལ་བལྟས་ན། དུས་ཐམས་ཅད་དུ་དེ་ཀ་མཛད་པ་འདྲ་བ་ཞིག་ཡོད་པ་ཡིན་ནོ། ། ཞེས་ཐོས་ལ། རྗེ་འདིའི་མཛད་པའི་ཆ་ཉིན་ཞག་ཕྲུགས་གཅིག་གི་དབང་དུ་བྱས་ནའང་།
ནངས་པར་སྔ་མོ་ནས་ཐུགས་དམ་མཚན་བཅས་དང་མཚན་མེད་ཀྱི་རིམ་པ་གྲོལ་ནས། སླར་ཡང་རླུང་ལ་སོགས་པ་ལ་གནད་དུ་བསྣུན་པ་དང་། དེ་ནས་ཉིན་མོ་ཆོས་འཆད་པ་དང་། བསྒྱུར་བ་དང་། ཞུ་ཆེན་དང་རྩོམ་པ་སོགས་མཛད། དེ་ལ་ཆོས་ཉན་ཤེས་རབ་ཤིན་ཏུ་ཆུང་བ་ལའང་སུན་མི་མངའ་བར་ཚར་མང་པོ་བསྐྱོར་བ་མཛད་དེ། ཁྱེད་རྣམས་ཀྱིས་ཉན་ནུས་ན་བདག་གིས་འཆད་ནུས་པ་བྱེད་གསུངས་ནས་ཉིན་འཁྱོངས་པ་གསུངས་ཤིང་། ཐུན་མཚམས་སུ་མཁས་པ་དཔེ་དང་མ་བྲལ་བ་གསུངས་ཏེ། ཕྱག་དཔེ་རང་ཁོ་ན་གཟིགས་རྟོག་མཛད། སྐབས་སྐབས་སུ་དཔང་ལོ་དང་ཀུན་མཁྱེན་ཆེན་པོ་སོགས་ཀྱི་རྣམ་ཐར་ཡང་ཀློག
ནུབ་མོ་བླ་མ་གོང་མའི་གསོལ་འདེབས་དང་སྨོན་ལམ་མང་པོ་མཛད་ཅིང་། བྱང་ཆུབ་ཀྱི་སེམས་རང་སྒོམ་པ་གལ་ཆེ་ཡང་ཡང་གསུངས། དེ་ནས་བསིལ་གཏོར་གྲོལ་ནས་གཟིམ་མལ་དུ་ཐུགས་དམ་ལ་བཞུགས་པ་ཡིན་ནོ་ཞེས་ཐོས་སོ། ། མདོར་ན་རྗེ་བླ་མ་དམ་པ་ཆོས་ཀྱི་རྗེ་ཐམས་ཅད་མཁྱེན་པ་ཡིད་བཞིན་གྱི་ནོར་བུ་འདི་ཉིད་རྩོད་དུས་ཀྱི་རྒྱལ་བ་གཉིས་པར་གྱུར་པས། དུས་མཚུངས་པའི་མཁས་གྲུབ་གཟུ་བོར་གནས་པ་རྣམས་རྗེ་འདིའི་གསུང་ཚད་མར་མི་བྱེད་པ་གཅིག་ཀྱང་མེད་དེ། རྗེ་བཙུན་ས་ལོ་ཐམས་ཅད་མཁྱེན་པ་སྐུ་མཆེད་སོགས་དང་ཀརྨ་པ་ཞྭ་དམར་བ་སོགས་ཀྱིས་ནི་རྣམ་པ་ཐམས་ཅད་དུ་བསྟོད་ཅིང་བསྔགས་པར་མཛད་པ་དང་། མཁས་པ་ཆེན་པོ་ཆག་ལོ་ཙཱ་བའི་ཞལ་ནས་ཀྱང་། རྗེ་བཙུན་ཞ་ལུ་ལོ་ཆེན་གྱི་མཁྱེན་རབ་འདི་ལྟ་བུ་ཚེ་དཔག་ཏུ་མེད་པ་ནས་སྦྱངས་པ་ཡིན། སྐྱེ་བ་གཅིག་ལ་འདི་ཙམ་ཤེས་མི་ཐུབ་གསུངས་པ་དང་། སྤྱན་སྔ་ཚུལ་ཁྲིམས་འབར་གྱི་སྤྲུལ་བ་བླ་མ་སྙུག་ལ་བའང་།
མཁས་མཆོག་ཐམས་ཅད་མཁྱེན་པ་ཁྱེད་མེད་ན། ། གངས་རིའི་ཁྲོད་འདིར་མགྲིན་བཟང་ར་བ་བཞིན། ། ཞེས་གསུངས་ཤིང་། རྒྱ་གར་ཆུ་བོ་གངྒཱ་ཚུན་ལ་རྗེ་འདི་ལས་མཁས་པ་མེད་པར་གསུངས་པ་དང་། ཁོང་ལ་མངོན་ཤེས་ཀྱང་ཡོད་པར་གྲགས་པ་ཡིན་ནོ། ། རྒྱ་གར་གྱི་ཛ་གི་ལ་མཧཱ་བོ་དྷིའི་བསྟོད་པ་སཾ་སྐྲྀ་ཏའི་སྐད་དུ་སྡེབ་སྦྱོར་དང་ལྡན་པ་བརྩམས་ཏེ། རྡོ་རྗེ་གདན་གྱི་སྒོ་ལ་གླན་པར་བསྐུར་བས། སཾ་སྐྲྀ་ཏ་བཟང་། བོད་ན་མཁས་པ་ཡོད་འདུག་ཟེར་ནས་སངས་རྒྱས་པ་རྣམས་དགའ་བ་དང་ཡི་རང་བ་བྱུང་སྐད། ཕྱི་པ་རྣམས་ཡིད་སྐྲག་པར་བྱུང་སྟེ།
རྒྱ་གར་ནའང་མཁས་པའི་གྲགས་ཆེ་བ་ཡིན་ལ། གཞན་ཡང་རྗེ་འདི་ཉིད་སྦྱིན་བདག་གི་བསམ་པ་རྫོགས་པའི་ཕྱིར་ནོར་རྫས་ལ་འཕྲལ་དུ་དགེས་དགེས་ལྟར་མཛད་ནའང་། ཞེན་པ་ཅུང་ཟད་ཀྱང་ཡོད་པ་མ་ཡིན་དེ། གོང་གི་རྣམ་ཐར་རྣམས་ཀྱིས་ཤེས་པ་ཡིན་ནོ། ། དེ་ལྟ་བུའི་རྗེ་བཙུན་ལོ་ཙྭ་པ་ཆེན་པོ་འདི་ཉིད་ཀྱིས་བསྟན་འགྲོ་ལ་དགོངས་ཏེ། སྔོན་མེད་པའི་ལེགས་བཤད་ཀྱི་རྩོམ་པ་འདི་དག་མཛད་དེ། བསྟན་བཅོས་མངོན་པར་རྟོགས་པའི་རྒྱན་གྱི་འགྲེལ་པ། སྒྲའི་བསྟན་བཅོས་ཀ་ལཱ་པའི་འགྲེལ་པ། ཙནྟྲ་པའི་འགྲེལ་པ། ཀ་ལཱ་པའི་མཚམས་སྦྱོར་ལྔ་བྱེ་བྲག་ཏུ་བཤད་པ་མིང་ལེ་ཡན་གྱི་སྤྱི་བཤད།
ཀ་ལཱ་པའི་ས་བཅད། ཀ་ལཱ་པའི་སྤྱི་དོན། མེ་ལོང་གི་བསྡུས་དོན། སྡེབ་སྦྱོར་གྱི་བསྡུས་དོན། ཙནྟྲ་པའི་ཡི་གེ་བསྡུ་བ། སུམ་ཅུ་པ་དང་རྟགས་འཇུག་གི་འགྲེལ་པ། དག་ཡིག་དོན་གཅིག་མིང་དུ་མ་འཇུག་ཚུལ་གྱི་ཚིགས་བཅད། ཉེར་བསྒྱུར་གྱི་བཤད་པ་བརྒྱ་པ་དང་བསྡུས་དོན་ལྕེ་ཁྱི་འབྲུག་གི་གནས་བརྒྱད་རྩ་འགྲེལ་བསྡུས་པ། ཀ་ལཱ་པའི་ཨུཎ་སོགས་བསྡུས་པ། མངོན་བརྗོད་བསྡུས་པ།
དབུས་པ་བློ་གསལ་བས་བྱས་པའི་བརྡ་གསར་རྙིང་ལ་དཔྱད་པ་སོགས་སྒྲ་སྐོར། འདུལ་བའི་མ་ཕྱིན་ལེན་གྱི་རིན་ཐང་གི་སྐབས་སུ་དཔྱད་པ། དུས་འཁོར་ཕྱག་ལེན་རྣལ་འབྱོར་ཚང་མ། དྲིལ་བུ་པའི་ལུས་དཀྱིལ་ཆོ་ག་བསྡུས་པ། ཚེ་དཔག་མེད་ལྷ་དགུའི་ཆོ་ག་སོགས་ཕྱག་ལེན་སྐོར། བརྒྱུད་པའི་བླ་མ་ལ་བསྟོད་པ། སྐུ་ཞང་ཆོས་རྗེ་ལ་བསྟོད་པ། རྡོར་ཕྲེང་བརྒྱུད་པ་དང་། སྦྱོར་དྲུག་བརྒྱུད་པ། སྤྲོས་མེད་བརྒྱུད་པ་ལ་བསྟོད་པ།
རྗེ་བཙུན་སྐྱབས་ཆེ་བ་ལ་བསྟོད་པ། མཁས་པ་ཀུན་དགའ་དཔལ་འབྱོར་ལ་བསྟོད་པ། མཁན་པོ་ཞི་བ་མཚོ་ལ་བསྟོད་པ། ས་སྐྱ་བདག་ཆེན་ལ་བསྟོད་པ། སྙུག་ལ་བ་ཆེན་པོ་ལ་བསྟོད་པ། གོང་དཀར་རྡོ་རྗེ་གདན་པ་ཆེན་པོ་ལ་བསྟོད་པ། དུས་འཁོར་བརྒྱུད་པ་ལ་བསྟོད་པ། མ་ཧཱ་བོ་དྷི་ལ་ལེགས་སྦྱར་དུ་བསྟོད་པ། གྲྭ་པ་མངོན་ཤེས་ལ་བསྟོད་པ། ཐུབ་པ་ལ་མཛད་པ་བཅུས་བསྟོད་པ།
དབྱངས་ཅན་མ་ལ་བསྟོད་པ་ལ་སོགས་པ་བསྟོད་པའི་སྐོར། གློ་བོ་ཆོས་རྗེ་བསོད་ནམས་ལྷུན་གྲུབ་པའི་དྲིས་ལན། བྷིཀྞུ་དེ་ཝཱ་ཀ་རའི་དྲིས་ལན་སོགས་དྲིས་ལན་སྐོར། དཔང་ལོ་དང་། ཀུན་མཁྱེན་ཆེན་པོ་དང་། སྐུ་ཞང་མཁྱེན་རབ་ཆོས་རྗེའི་རྣམ་ཐར་སོགས་རྣམ་ཐར་སྐོར། སྨོན་ལམ་ཚིགས་སུ་བཅད་པ་སོགས་ཏེ། དེ་ལྟར་ཐུགས་རྩོམ་མཛད་པ་རྣམས་ཀྱང་རྗོད་བྱེད་ཀྱི་ཚིག་སྔ་ཕྱི་འབྲེལ་ཆགས་པ་དང་། བརྗོད་བྱའི་དོན་ཕུན་སུམ་ཚོགས་པ་དང་ལྡན་པས་གཞན་ལས་ཁྱད་པར་འཕགས་པ། ཉན་པ་པོ་རྣམས་ཀྱིས་གོ་སླ་ཞིང་ཡིད་འཕྲོག་པས་མཁས་པ་ཐམས་ཅད་ཀྱི་རྣ་རྒྱན་དང་།
བསྟན་པའི་སྒྲོན་མེ་དམ་པར་གྱུར་པ་ཡིན་ནོ། ། རྒྱས་པར་བཀའ་འབུམ་ལས་ཤེས་པར་བྱ་སྟེ། ཐུགས་རྩོམ་ལ་ཧ་ཅང་མི་དགེས་པས་མང་པོ་ནི་མི་བཞུགས་སོ། ། གཞན་ཡང་བཀའ་བསྟན་བཅོས་གསར་དུ་བསྒྱུར་པ་དང་། འགྱུར་རྩོམ་མཛད་པའི་ངོ་མཚར་བའི་རྣམ་ཐར་མཛད་པ་བསྟན་པའི་ཚུལ་ནི། འཇིག་རྟེན་ཐམས་ཅད་ཀྱི་མིག་ཏུ་གྱུར་པའི་རྗེ་བཙུན་ལོ་ཙཱ་བ་ཆེན་པོ་འདིས་སྔར་མ་འགྱུར་བའི་ཆོས་ཁྱད་པར་དུ་འཕགས་པ་འདི་དག་བསྒྱུར་ཏེ། ལང་དཀར་གཤེགས་པའི་སྒྲུབ་ཐབས་སློབ་དཔོན་ཆེན་པོ་སྟོང་ཉིད་ཏིང་ངེ་འཛིན་རྡོ་རྗེས་མཛད་པ། འཇམ་དཔལ་གྱི་མཚན་ཡང་དག་པར་བརྗོད་པའི་འགྲེལ་པ་དབུ་མ་ལ་དགའ་བས་མཛད་པ། ཐེག་པ་ཆེན་པོ་མངོན་པར་རྟོགས་པའི་རྒྱུད། རྒྱུད་གསུམ་མཆོད་ཆོག་པཎྜི་ཏ་དཔལ་འཛིན་གྱིས་མཛད་པ།
ཕག་མོའི་སྒྲུབ་ཐབས་ཤ་ཝཱ་རས་མཛད་པ། ཆོས་ཀྱི་དུང་ཞེས་བྱ་བའི་མདོ། གནྜེའི་བསྟོད་པ་ཨརྻ་དེ་ཝས་མཛད་པ། ཙནྟྲ་པའི་དོན་བསྡུས་པ་འགྲེལ་པ་གྲུབ་པ་པཎྜི་ཏ་ཉི་མའི་སྙིང་པོས་མཛད་པ། རྡོ་རྗེ་གཅོད་པའི་འགྲེལ་པ་སློབ་དཔོན་དབྱིག་གཉེན་གྱིས་མཛད་པ། འཆི་མེད་མཛོད་ཀྱི་འགྲེལ་པ་འདོད་འཇོའི་མིའི་སྡེ་ཚན་མན་གྱི་བསྒྱུར་འཕྲོ་ཁ་བསྐངས་ནས་བསྒྱུར་པ། དུས་འཁོར་མཻ་ཏྲི་པས་མཛད་པ། བདེ་མཆོག་གི་སྒྲུབ་ཐབས་ཚིགས་བཅད་སུམ་ཅུ་པ་པཎྜི་ཏ་སྤྲིན་གྱི་བཞོན་པའི་ལྷས་མཛད་པ། དུས་ཀྱི་འཁོར་ལོའི་ལྔ་བསྡུས་དང་གཟའ་ལྔའི་འགྲེལ་ཆུང་། བྷིཀྵུ་ཨ་ནན་྄པྲཛྙཱའི་རྒྱ་དཔེ་ལས་བྱུང་བའི་དམ་ཚིག་ལྔ་བསྡུས་པ།
ནག་པོ་ཆེན་པོའི་བསྟོད་པ་བརྒྱད་པ་ཀླུ་སྒྲུབ་ཀྱིས་མཛད་པ། མངོན་པ་མཛོད་ཀྱི་འགྲེལ་བཤད་སྟོང་ཕྲག་སུམ་ཅུ་རྩ་དྲུག་པ་གནམ་ལྕགས་ཐོག་གཟེར་དུ་གྲགས་པ་སློབ་དཔོན་བློ་བརྟན་གྱིས་མཛད་པ། བཀྲ་ཤིས་ཀྱི་མདོ། འདུས་པ་ཆེན་པོའི་མདོ། ཉི་མའི་མདོ། ཟླ་བའི་མདོ། བདེན་པ་བསྡུས་པའི་ལེའུ་དང་པོ་པཎྜི་ཏ་དྷརྨཱ་ཀིརྟིས་མཛད་པ། གཏོར་མའི་ཕྲེང་བ་བློ་བཟང་སེང་གེས་མཛད་པ། ཀྱཻ་རྡོར་འགྲེལ་པ་པདྨ་ཅན་གྱི་རྣམ་བཤད་པཎྜི་ཏ་ནེ་རུ་ཧན྄ས་མཛད་པ། རབ་གནས་སྦྱིན་སྲེག་གི་ཆོ་ག་ཀ་ལཱ་ད་པས་མཛད་པ་དབྱིག་གི་ཕྲེང་བ།
མ་ཧཱ་བོ་དྷིའི་བསྟོད་པ་མཆོག་སྲེད་ཀྱིས་མཛད་པ། ཟླ་བ་གྲགས་པའི་སྨོན་ལམ། ཀྱཻ་རྡོ་རྗེའི་མངོན་རྟོགས་དགའ་རབ་རྡོ་རྗེས་མཛད་པ། འཇམ་དཔལ་གྱི་མདོའི་བྱིང་གི་ཚོགས་དང་གཞུང་སྐབས་བརྒྱད་ཤླཽཀ་བརྒྱ་ཕྲག་བདུན་ཡོད་པ་འཇམ་དཔལ་གྱི་བྱིན་གྱིས་བརླབས་པའི་པཎྜི་ཏ་སཱ་དྷུ་ཀིརྟིས་མཛད་པ། དེའི་འགྲེལ་པ་ཕྱེད་ལྷག་པ་པཱ་ཎི་ནའི་སྒྲ་མདོ་ཉུང་ངུ་། མངོན་བརྗོད་ཀྱི་བསྟན་བཅོས་ཆེན་པོ་མུ་ཏིག་ཕྲེང་བའམ་སྣ་ཚོགས་གསལ་བ་ཞེས་བྱ་བ་པཎྜི་ཏ་དཔལ་འཛིན་སྡེས་བཀོད་པ། གཞོན་ནུ་མ་དྲུག་གི་རྟོགས་བརྗོད། གནས་བརྟན་བཅུ་དྲུག་ལུང་བསྟན། གླང་རུ་ལུང་བསྟན་འཇམ་དཔལ་བཤེས་གཉེན་གྱིས་མཛད་པ། ཨརྻ་དེ་ཝའི་ཁབ་ཀྱི་ཚེར་མ་ཀླུ་སྒྲུབ་ཀྱིས་མཛད་པ།
བྲམ་ཟེའི་འདོད་པ་འགོད་བྱེད། ནག་མོའི་འབངས་ཀྱི་བཀྲིས། སྤྱན་རས་གཟིགས་ཀྱི་བསྟོད་པ་ཛ་ཡ་སེ་ནས་མཛད་པ། སེང་གེ་སྒྲའི་བསྟོད་པ་གཉིས་སྐྱེས་བསྲུང་བས་བྱས་པ། ཚིགས་བཅད་གཅིག་པའི་དོན་འགྲེལ་བསྟོད་པ་ཕྱོགས་གླང་གིས་མཛད་པ། མཛོད་ཀྱི་བླ་མ་བརྒྱུད་པའི་ལོ་རྒྱུས། ཀླུ་སྒྲུབ་ཀྱི་སངས་རྒྱས་ལ་བསྟོད་པ་རྒྱུན་ཆགས། སྡེབ་སྦྱོར་གྱི་གཞུང་ཉུང་ངུ་སོགས་དང་། པཎྜི་ཏ་ཡིད་ཀྱི་ཤིང་རྟས་ཀརྨ་པ་ལ་ཕུལ་བའི་ཞུ་ཡིག པཎྜི་ཏ་སྒྲ་གཅན་འཛིན་གཞོན་ནུ་དང་།
ཁ་ཆེའི་རྒྱལ་པོས་ཀརྨ་པ་ལ་ཕུལ་བའི་ཞུ་ཡིག པཎྜི་ཏ་ཤི་རོ་མ་ཎིས་ངོར་ཆེན་ཀུན་དགའ་བཟང་པོ་ལ་བསྟོད་པ་དང་། བྷིཀྵུ་དེ་ཝ་ཀ་རས་གོང་དཀར་རྡོ་རྗེ་གདན་པ་ཆེན་པོ་ལ་བསྟོད་པ་ལ་སོགས་པ་རྣམས་སོ། ། དེ་ལྟར་རྨད་དུ་བྱུང་བའི་ཆོས་བསྒྱུར་པ་མཛད་པ་རྣམས་ནི་འགྱུར་ལེགས་པའི་དཔེ་ཐུབ་པ་ཡོད་པས། དེ་རྣམས་ལ་བལྟས་ན་བློ་ལྡན་རྣམས་དད་པ་མི་འགྲོ་བའི་དབང་མེད་པ་ལགས་སོ། ། དེ་ནས་སྔ་འགྱུར་པ་ལའང་འགྱུར་མི་བདེ་བ་དང་། འགྱུར་ལོག་པ། འགྱུར་ཐལ་བ་དང་། འགྱུར་ཆད་པ་སོགས་དང་། ཕྱིས་ཡི་གེ་བས་བྲིས་ནོར་བྱས་པ་སོགས་མི་བཅོས་སུ་མི་རུང་བ་རྣམས་རྒྱ་དཔེ་ལ་གཏུགས་པའི་ཞུ་ཆེན་མཛད་པ་ནི།
བཀའ་འགྱུར་བསྟན་འགྱུར་ཕལ་ཆེ་བ་ལ་ཡོད་ཀྱང་ཡི་གེ་མང་པའི་འཇིགས་པས་འདིར་ཁ་ཅིག་ཙམ་ཞིག་འབྲི་ན། མི་གཡོ་བརྟུལ་ཕོད་ཀྱི་རྒྱུད། མཚན་བརྗོད་འགྲེལ་པ་ཉི་མ་དཔལ་ཡེ་ཤེས་ཀྱིས་མཛད་པ། རྣལ་འབྱོར་མ་ཀུན་སྤྱོད་ཀྱི་རྒྱུད། འཇམ་དཔལ་གྱི་མཚན་ཡང་དག་པར་བརྗོད་པ། དབང་མདོར་བསྟན། གསང་འདུས་རྒྱུད་ཕྱི་མ། རྡོ་རྗེ་གུར་གྱི་རྒྱུད། འཆི་མེད་མཛོད་རྩ་བ། འདོད་འཇོའི་བསྟོད་པ།
དཔའ་བོ་གཅིག་གྲུབ་ཀྱི་རྒྱུད། ཆོས་དབྱིངས་བསྟོད་པ། ནོར་རྒྱུན་མས་མཛད་པའི་སངས་རྒྱས་ཀྱི་བསྟོད་པ་བརྒྱད་པ། གཎྜེའི་བསྟོད་པ་རྟ་དབྱངས་ཀྱིས་མཛད་པ། དབུ་མ་བཞི་བརྒྱ་པ། ཡེ་ཤེས་སྙིང་པོ་ཀུན་ལས་བཏུས་པ། སློབ་མ་ལ་སྤྲིངས་པ་བཤེས་སྤྲིངས། ཆེད་དུ་བརྗོད་པའི་ཚོམ། ཀ་ལཱ་པའི་མདོ། བྱིང་གི་ཚོགས།
ཙནྟྲ་པའི་མདོ། ཨུ་ཎ་སོགས་རྩ་འགྲེལ། ཤེར་ཕྱིན་ཡི་གེ་ཉུང་ངུ་། གཟའ་ཡུམ་གཟུངས། རྡོ་རྗེ་ལྕགས་སྒྲོག་མའི་གཟུངས། མདོ་ཟ་མ་ཏོག་བཀོད་པ། སྒྲོལ་མ་རལ་པ་གྱེན་བརྫེས་ཀྱི་རྒྱུད། གདུགས་དཀར་ཕྱིར་ཟློག་མ་ཆེན་མོ། ཀྱེ་རྡོར་མངོན་རྟོགས། རྡོ་རྗེ་རྣམ་འཇོམས།
རྣམ་རྒྱལ། ལྟུང་བཤགས། བཟང་སྤྱོད། བདེ་མཆོག་ལཱུ་ཧི་པའི་མངོན་རྟོགས། དྲིལ་བུ་པས་མཛད་པའི་སྡོམ་པ་ལྷན་སྐྱེས་ཀྱི་མངོན་རྟོགས། བླ་མ་ལྔ་བཅུ་པ། ཕག་མོའི་སྒྲུབ་ཐབས་སྟོང་ཉིད་ཏིང་འཛིན་རྡོ་རྗེས་མཛད་པ། དེའི་འགྲེལ་བ་བརྩོན་འགྲུས་དཔལ་བཤེས་གཉེན་གྱིས་མཛད་པ། ཕག་མོའི་སྒྲུབ་ཐབས་ཨིནྟྲ་བོ་དྷིས་མཛད་པ། ཀླུ་སྒྲུབ་ཀྱིས་མཛད་པའི་སེམས་རྣམ་པར་དག་པའི་རབ་དབྱེ།
དེས་མཛད་པ་ཆོས་དབྱིངས་བསྟོད་པ། ཚེ་མདོ། སྤྱན་རས་གཟིགས་ཀྱི་མཚན་བརྒྱ། ཀྱཻ་རྡོར་པདྨ་ཅན་མཚོ་སྐྱེས་ཀྱིས་མཛད་པ། ཕྱག་བཞི་པའི་བསྟོད་པ་བརྒྱད་པ། བསྔགས་འོས་བསྔགས་བསྟོད་ལེའུ་དང་། བྱམས་ཆོས་ལྔ། སྒྲོལ་མ་ཉེར་གཅིག ཤེར་སྙིང་། དཔག་བསམ་འཁྲི་ཤིང་།
མེ་ལོང་། སྡེབ་སྦྱོར་རིན་ཆེན་འབྱུང་གནས་རྩ་འགྲེལ། ཀླུ་སྒྲུབ་ཀྱི་ཡུམ་རྒྱས་པ་དུམ་བུ་བཞིའི་དངོས་དོན་བསྟོད་པ། སྤྱོད་འཇུག་བསྔོ་ལེ། མངོན་པ་མཛོད། འདུལ་བའི་སོ་ཐར་མདོ། མདོ་བསྡུས་པ། ཀུན་རིག་གི་མཚན་བརྒྱ། མངོན་པ་ཀུན་ལས་བཏུས། དབུ་མ་འཇུག་པ།
མདོ་སྡེ་སྟག་ན། རྨི་ལམ་གྱི་ཕྲེང་བ་ལུང་བསྟན་པའི་ཆོ་ག སུ་ཀཾ་གི་བྷིཀྵུ་དེ་ཝ་ཀ་ར་དང་། གློ་བོ་ལོ་ཙཱ་བས་བསྒྱུར་པ་རྗེ་ཉིད་ཀྱིས་གཏན་ལ་ཕབ་པ་ཙནྟྲ་པའི་རིང་མཐའ་རྒྱས་པ་དང་། ཡི་གེའི་མདོའི་འགྲེལ་པ་སྔར་མ་འགྱུར་བ་སྐྱོགས་ལོ་ཙཱ་བའི་འགྱུར་བྱང་ཡོད་པའང་རྗེ་ཉིད་ཀྱི་གསུང་ལས་བྱུང་བར་བཤད་པ་ལགས་སོ། ། འོ་ན་སྔོན་གྱི་ལོ་ཙཱ་བ་དེ་དག་གིས་བསྒྱུར་པ་འཆོས་མི་དགོས་སྙམ་ན་མ་ཡིན་ཏེ། དཔང་ལོ་ཆེན་པོས་ཀ་ལྕོག་རྣམ་གཉིས་རིན་ཆེན་བཟང་པོ་དང་། ། བློ་ལྡན་ཤེས་རབ་ཤོང་སྟོན་རྡོར་རྒྱལ་སོགས། ། མཁས་པས་བསྒྱུར་ལའང་འགྱུར་ཉེས་ཕྲ་མོ་དག ། འབྱུང་ན་གཞན་དག་རྣམས་ལ་སྨོས་ཅི་འཚལ། །
ཞེས་གསུངས་པ་ལྟར་དང་། དེར་མ་ཟད་ཕྱིས་བོད་ཀྱི་ཡི་གེ་པ་བླུན་པོ་དང་འཆད་པ་པོ་རྣམས་ཀྱི་རང་བཟོས་བཅོས་པ་མང་བས་ཞུ་ཆེན་ཅིས་ཀྱང་གཅེས་པ་ཡིན་ནོ། ། འདི་ལྟར་ཞུས་ཆེན་མཛད་པ་དང་། འགྱུར་ཆད་བསབ་པ་རྣམས་ཤིན་ཏུ་ངོ་མཚར་བ་བླ་ན་མེད་པ་ཡོད་པས་འདིར་ཁ་ཅིག་རྒྱ་སྐད་དང་བཅས་ཏེ་བྲིས་ན། བློ་ལྡན་རྣམས་དད་གུས་བསྐྱེད་པ་ཡོད་ནའང་། ཤེས་པར་འདོད་པས་ནི་བསྟན་བཅོས་དེ་དག་ལས་རྟོགས་ཤིང་། འདིར་བཀོད་ཀྱང་བསྟན་བཅོས་ལ་བློ་མ་བྱང་བ་རྣམས་ཀྱིས་གོ་མི་ནུས་པས་མ་བྲིས་སོ། ། དེ་ལྟ་བུའི་བསྟན་པ་ལ་ཕྱག་རྗེས་སྔོན་མེད་པ་མཛད་པའི་རྗེ་ལོ་ཙཱ་བ་ཆེན་པོ་འདི་ཉིད་ཀྱི་གསུང་ལས་འཁྲུངས་པའི་མཁས་གྲུབ་མཐའ་ཡས་པ་ལས་ཆེས་མཐའ་ཡས་པ་བཞུགས་པས། མ་ལུས་པ་ནི་འབྲི་བར་མི་ལང་ཞིང་། གྲགས་ཆེ་བ་ཁ་ཅིག་བརྗོད་ན།
རྗེ་བཙུན་འཇམ་དཔལ་དབྱངས་ཀྱི་སྤྲུལ་པ་ས་སྐྱ་བདག་ཆེན་ཆོས་ཀྱི་རྗེ་ས་ལོ་ཙཱ་བ་འཇམ་དབྱངས་ཀུན་དགའ་བསོད་ནམས་གྲགས་པ་རྒྱལ་མཚན་དཔལ་བཟང་པོའི་ཞལ་སྔ་ནས་དང་། བདག་ཆེན་ངག་གི་དབང་ཕྱུག་གྲགས་པ་དཔལ་བཟང་པོ། འབྲི་ཁུང་དབོན་རིན་པོ་ཆེ། ས་སྐྱ་བདག་ཆེན་ཤར་པ། སྒོ་རུམ་པ། མང་ཐོས་རབ་འབྱམས་པ། གླང་ཐང་སྤྱན་སྔ་པ་ཆེན་པོ། ཐོན་མི་པཎྚི་ཏ་གསུམ་པ་སྐད་གཉིས་སྨྲ་བའི་དབང་པོ་རྗེ་བཙུན་བྱམས་པ་གླིང་པའི་ཞལ་སྔ་ནས། སྒམ་པོ་སྤྱན་སྔ། གཡའ་བཟང་སྤྱན་སྔ།
ཚོགས་ཆེན་མོའི་མཁན་པོ་པཎ་ཆེན་དྭགས་པོ་རབ་འབྱམས་པ་དང་། མཁྱེན་རབ་དབང་ཕྱུག་པ། དགེ་འདུན་སྒང་པའི་མཁན་པོ་ཆོས་གྲུབ་སེང་གེ་དང་ནོར་བུ་པ། བྱེ་རྫིང་མཁན་པོ་ཟླ་ཆོས་པ། ཟླ་བཀྲས་པ། རབ་འབྱོར་པ། ཀོང་འཕགས་མཁན་པོ་དཔལ་འབྱོར་བ། དགེ་ལེགས་དཔལ་བ། དེའི་ཁྲི་ཐོག་པ། གཙང་འཕགས་མཁན་པོ་བསོད་ནམས་དཔལ་བཟང་དང་།
རིན་ཆེན་གྲགས་པ། རི་བོ་དགའ་ལྡན་གྱི་གདན་ས་པ་ཆོས་ཀྱི་བཤེས་གཉེན་པ། ལྷ་ཁང་ཀེ་རུའི་མཁན་པོ་རིན་པོ་ཆེ་དང་། གདན་ས་པ་ཆོས་རྒྱལ། ཆོས་རྗེ་ཀརྨ་འཕྲིན་ལས་པ། ཆོས་རྗེ་སྙུག་ལ་བ། ཆོས་རྗེ་སྟོང་ར་བ། བན་མཁར་བསྟན་པ་རྒྱ་མཚོ། སྟག་ལུང་ཆོས་རྗེ་རྣམ་རྒྱལ་གྲགས་པ་དཔལ་བཟང་པོ། བསམ་ཡས་བུ་ཚལ་པའི་སྲས་ལྷ་བཙུན་པ།
ན་ལེནྟྲའི་མཁན་པོ་བཞི་སྡེ་བ་རྣམ་རྒྱལ། མངོན་དགའི་མཁན་པོ་འཆི་མེད་གྲུབ་པའི་སྐུ་སྐྱེ། རུ་དགོན་གསར་གྱི་མཁན་པོ་སྐུ་ཞང་ཆོས་རྗེ་རིན་ཆེན་བསོད་ནམས་མཆོག་གྲུབ་དཔལ་བཟང་པོ། ཇོ་ནང་གི་མཁན་པོ་ཆོས་སྐྱོང་རྒྱལ་མཚན། སྣར་ཐང་མཁན་པོ་བསོད་ནམས་དབང་ཕྱུག རྒྱ་ནག་རྒྱལ་པོའི་བླ་མ་དཔལ་ལྡན་བློ་གྲོས། ལྗང་རྒྱལ་པོའི་བླ་མ་རོང་ཆུང་སངས་རྒྱས་བཟང་པོ། ཡང་ལྗང་གི་བླ་མ་བསོད་ནམས་བཟང་པོ། སློབ་དཔོན་ཀུན་ཏུ་བཟང་པོ་སོགས། ཆུ་བྱང་བའི་སློབ་དཔོན་རྫོང་མཁར་ཆོས་རྗེ།
རབ་འབྱམས་པ་ཆོས་བཤེས་གཉེན་སོགས་རྫོང་མཁར་བའི་མཁན་པོ། སློབ་དཔོན་ཆོས་ཉི་བ་དང་། ལེགས་ལྡན་སོགས་ཆོས་ལུང་གི་སློབ་དཔོན། ཉང་སྟོད་རྡོ་རྗེ་གདན་གྱི་མཁན་པོ་དང་། རབ་འབྱམས་པ་བཟོད་པ་སོགས་དཔལ་འཁོར་སྡེ་ཆེན་གྱི་སློབ་དཔོན། སློབ་དཔོན་ཤེས་རབ་སོགས་རྩེ་ཆེན་གྱི་སློབ་དཔོན། སློབ་དཔོན་ཟླ་རྒྱལ་སོགས་བྱམས་ཆེན་གྱི་སློབ་དཔོན། མངའ་རིས་རྫོང་ཁ་བའི་བླ་མ་རབ་འབྱམས་པ་དཔལ་བཀྲས། ཆེན་པོ་དོན་གྲུབ་ལེགས་བཟང་དང་། སློབ་དཔོན་འོད་སྲུང་སོགས་གསང་ཕུའི་སློབ་དཔོན།
ཆེན་པོ་སྡེ་བདུན་པ་དང་། རབ་འབྱམས་པ་བསོད་ནམས་རྒྱལ་སོགས་དང་། སློབ་དཔོན་ཀུན་དགའ་རྒྱལ་བོ་སོགས་གོང་དཀར་རྡོ་རྗེ་གདན་གྱི་སློབ་དཔོན། ཆོས་གྲྭ་རྩེ་ཐང་གི་ཆེན་པོ་ཧ་ལ་སྒང་པ་སོགས་རྩེ་ཐང་གི་ཆེན་སློབ། ཆོས་འཁོར་སྒང་གི་གདན་ས་པ་རབ་འབྱམས་པ་ཚེ་དབང་སོགས་དགའ་ལྡན་བྱམས་པའི་གླིང་གི་སློབ་དཔོན། ཐོལ་གྱི་ཆོས་སྒོ་བ་པཎ་ཆེན་འབུམ་རབ་འབྱམས་པ་སོགས་གདན་ས་ཐེལ་གྱི་བླ་མ་སློབ་དཔོན། རབ་འབྱམས་པ་འཕྲིན་ལས་དབང་ཕྱུག་དང་། སྦྱོར་སྒྲོལ་ནུས་པའི་སྔགས་འཆང་ཆེན་པོ་རྒྱལ་རྫོང་པ། བཅོ་བརྒྱད་པ། ཆོས་རྗེ་འཇམ་དབྱངས་པ་སོགས་ན་ལེནྟྲའི་སློབ་དཔོན་དང་དུས་མཆོད་པ།
སྟག་ལུང་གདན་ས་པའི་སློབ་དཔོན་དཔལ་འབྱོར་རྒྱ་མཚོ་སོགས་སྟག་ལུང་གི་སློབ་དཔོན། དཔོན་རིན་ཆེན་ཀུན་ལེགས་པ། ཅོ་རོ་ཀ་བཅུ་པ། རྟོགས་ལྡན་ཆེན་པོ་གསེར་ཐང་པ། རྟོགས་ལྡན་ཆེན་པོ་ཀོ་བྲག་པ། གནས་མཆོག་དཔལ་གྱི་རྩ་རིའི་ཅིག་ཅར་རྡོ་རྗེ་འཛིན་པ་སོགས་སྒྲུབ་བརྒྱུད་པ་རྣམས་དང་། རྒྱ་གར་པུཀྐཾ་གི་པཎྜི་ཏ་དྷརྨཱ་དེ་ཝཱ་ག་ར། ཨརྻ་བཾ་ས། སརྡྷརྨ་བཾ་ས། ཤཱི་ལ་ས་ག་ཏ།
རྦ་དྷརྨ་ཀིརྟི་སོགས་རྒྱ་གར་བ་པཎ་གྲུབ་རྣམས་དང་། སློབ་དཔོན་བོ་ལོ་ཙཱ་བ་དཔལ་ལྡན་གྲགས་པ། མཁྱེན་བརྩེ་ལོ་ཙཱ་བ་རབ་ལེགས། སེ་ར་ལོ་ཙཱ་བ་ཀུན་དགའ་བཟང་པོ། སྣེ་གདོང་པའི་དབང་གི་ལས་ཁ་སྐྱེལ་མི་ཧེ་ཤྲཱི་ལྷུན་གྲུབ་བཀྲ་ཤིས། དབང་ལྡན་ཆོས་འཁོར་གྱི་གདན་ས་པ། ཐར་གླིང་གདན་ས་པ་ཀ་བཅུ་སྨྲ་བ། སྐྱོག་ལོ་ཙཱ་བ་རིན་ཆེན་བཀྲ་ཤིས་སོགས་མཁས་པ་དང་གྲུབ་པ་དང་། ཆོས་སྡེ་ཆེན་པོའི་མཁན་སློབ་ཏུ་གྱུར་པ་དང་། རིགས་རུས་ཀྱིས་འཕགས་པ་སོགས་མཐའ་ཡས་ཏེ།
མདོར་ན་བོད་དང་། བོད་ཆེན་པོ་དང་། རྒྱ་ནག་དང་རྒྱ་ནག་ཆེན་པོ་དང་། འཕགས་པའི་ཡུལ་གྱི་བར་དུ་བདག་ཉིད་ཆེན་པོ་འདིའི་སློབ་མ་དང་ཡང་སློབ་ཀྱིས་ཕྱོགས་ཐམས་ཅད་དུ་ཁྱབ་པར་གྱུར་ཏོ། ། དེ་ལྟར་བླ་མ་དམ་པ་ཐམས་ཅད་མཁྱེན་པ་ལོ་ཆེན་ཞབས་ཀྱི་རྣམ་པར་ཐར་པ་ཅུང་ཟད་ཙམ་འདི་ཉིད་མཁས་པའི་དབང་པོ་མང་དུ་ཐོས་པ་རྒྱ་མཚོའི་ཕ་རོལ་ཏུ་གསོན་པ། པཎ་ཆེན་འབུམ་ཕྲག་གསུམ་པ་རིན་ཆེན་ཆོས་ཀྱི་དབང་པོ་ཕྱོགས་ཐམས་ཅད་ལས་རྣམ་པར་རྒྱལ་བའི་ཞལ་སྔ་ནས་མཛད་པའི་རྣམ་ཐར་དད་པའི་འཇུག་ངོགས་ཞེས་བྱ་བ་ཡོད་པ་ལས་བཏུས་ཤིང་། ཕྱིས་ཀྱི་མཛད་པའི་ཕྲེང་བ་འགའ་ཞིག་བསྣན་ཏེ། སྐྱོགས་ལོ་ཙཱ་བ་རིན་ཆེན་བཀྲ་ཤིས་ཀྱིས་ལེགས་པར་བསྒྲིགས་པའི་རྣམ་ཐར་དང་མཐུན་པ་འདིར་བཀོད་པ་ཡིན་པས། རྒྱས་པར་ཤེས་པར་འདོད་ན་རྣམ་ཐར་ཆེན་མོ་དེ་དག་ཏུ་བལྟའོ། ། དེ་ལྟར་ཞ་ལུ་ལོ་ཙཱ་བ་རིན་ཆེན་ཆོས་སྐྱོང་བཟང་པོ་དེ་ཉིད་ཀྱི་དངོས་ཀྱི་སློབ་མ་བསྟན་འཛིན་གྱི་སྐྱེས་བུ་གོང་དུ་སྨོས་པ་དེ་དག་གི་གཙུག་གི་ནོར་བུ་ལྟ་བུར་གྱུར་པ་ནི།
ས་ལོ་འཇམ་པའི་རྡོ་རྗེ་དེ་ཉིད་ཡིན་པས། དེའི་རྣམ་པར་ཐར་པ་ནི། ཡབ་གངས་ཅན་ན་འགྲན་ཟླ་དང་བྲལ་བའི་ལྷ་རིགས་འཁོན་ས་སྐྱ་པའི་གདུང་བརྒྱུད་དྲི་མ་མེད་པ་བདག་ཆེན་ནམ་མཁའ་བཀྲ་ཤིས་རྒྱལ་མཚན་དཔལ་བཟང་པོ་དང་། ཡུམ་དམའ་ཟེ་ཧོར་མོ་ཚེ་བརྟན་ཞེས་བྱ་བའི་སྲས་སུ་བསམ་བཞིན་དུ་སྐུ་སྐྱེ་བ་བཞེས་པའི་ཚུལ་བསྟན་པ་ཡིན་ཏེ། ཇི་སྐད་དུ། དང་པོར་ཟབ་གསལ་གཉིས་མེད་འཇམ་པའི་དབྱངས། ། བར་དུ་རིགས་ལྡན་འཇམ་དཔལ་གྲགས་པའི་ཞབས། ། ཐ་མར་གནས་ལྔ་རིག་པ་ས་སྐྱ་པ། ། བདག་ཉིད་ཆེན་པོའི་སྔོན་གྱི་སྐྱེས་རབས་ཡིན། ། ཞེས་པ་ལྟར་དང་པོ་བདེ་བར་གཤེགས་པ་ཐམས་ཅད་ཀྱི་མཁྱེན་རབ་ཐམས་ཅད་གཅིག་ཏུ་བསྡུས་པའི་ངོ་བོ་འཕགས་པ་འཇམ་དཔལ།
བར་དུ་རིགས་ལྡན་ས་སྐྱོང་ཆེན་པོ་མིའི་དབང་པོ་འཇམ་དཔལ་གྲགས་པ། ཐ་མར་གནས་ལྔ་རིག་པའི་པཎྜི་ཏ་ཆེན་པོ་ཀུན་དགའ་རྒྱལ་མཚན་དཔལ་བཟང་པོ་ཞེས་བྱ་བ་རྣམས་སུ་སྐུའི་རྣམ་འཕྲུལ་བརྒྱུད་མར་བཞེས་ནས། སླར་ཡང་གངས་རིའི་ཁྲོད་ཀྱི་གདུལ་བྱ་སྐལ་ལྡན་རྣམས་ཀྱི་སྨོན་ལམ་དང་ལེགས་བྱས་ཀྱིས་བསྐུལ་ནས་དབུས་འགྱུར་གྱི་ཚལ་རྡོ་རྗེའི་གདན་ནས་བྱང་ཕྱོགས་སུ་དཔག་ཚད་བརྒྱ་ཙམ་བགྲོད་པའི་སའི་ཆ་ཡོན་ཏན་རིན་པོ་ཆེ་དུ་མའི་འབྱུང་ཁུངས། འཕགས་པའི་གང་ཟག་རྣམས་ཀྱི་བསྟི་གནས། འགྲན་ཟླ་མེད་པའི་མཁས་པ་རྒྱུན་མི་ཆད་པ་བྱོན་པའི་མཚན་མ་དང་ལྡན་པའི་གཙང་གྲོམ་པ་ལ་སྟོད་དཔལ་ལྡན་ས་སྐྱ་ཞེས་གྲགས་པའི་དགོན་པ་ནས་དབང་པོའི་ཕྱོགས་སུ་ཧ་ཅང་མི་རིང་བ་ཞིག་བགྲོད་པའི་ནོར་འཛིན་གྱི་མཐིལ། ཕྱི་ནང་གི་དཔལ་འབྱོར་དུ་མ་འབྱུང་འི་བསྟི་གནས། དཔལ་རྩེ་གདོང་གི་ཕུན་ཚོགས་གླིང་ཞེས་པའི་ཁང་བཟང་ཆེན་པོ་དེར། ཕུན་ཚོགས་གནས་དང་སྐྱོན་མེད་རིགས་བཟང་དང་། ། ཁ་ན་མ་ཐོ་མེད་པའི་ཡབ་དང་ཡུམ། ། སྐལ་བར་ལྡན་པའི་འཁོར་ཚོགས་ལ་དགོངས་ནས། །
ཟས་གཙང་སྲས་བཞིན་དགེ་མཚན་བཅས་ཏེ་བལྟམས། ། ཞེས་པ་ལྟར་ངོ་མཚར་བའི་ལྟས་དུ་མ་དང་བཅས་ལེགས་པར་འཁྲུངས་པ་ཡིན་ཏེ། དེ་ཡང་བདག་ཉིད་ཆེན་པོ་འདིའི་ཡུམ་རྩེ་གདོང་བླ་བྲང་དུ་མ་ཕེབས་ཙམ་གྱི་ནུབ་ཅིག་མནལ་ལམ་དུ་རི་གཅིག་ལ་འཛེག་གིན་འདུག་པ་ན། མུན་པ་ཆེས་ནས་ལམ་མི་རྙེད་སྙམ་པ་ན། རུམ་ནས་ཉི་ཟླ་གཉིས་ཐོན་ནས་ཕྱོགས་ཐམས་ཅད་གསལ་བར་བྱས་པ་རྨིས་ཤིང་། ཡུམ་གྱི་ལྷུམས་སུ་ཞུགས་པའི་ཚེ། རྩེ་གདོང་གི་བྱང་ཕྱོགས་ན་རྗེ་བཙུན་ས་སྐྱ་པའི་བླ་མཚོ་ཡིན་པའི་མཚོ་ཞིག་ཡོད་པ་དེ་ཆེར་རྒྱས་པ་དང་། གཤིན་རྗེ་གཤེད་ཀྱི་རྣལ་འབྱོར་པ་འབོལ་སྟོན་ཡེ་ཤེས་རྒྱལ་མཚན་གྱི་མནལ་ལམ་དུ། རྩེ་གདོང་བླ་བྲང་པའི་གསོལ་ཞིང་ཆེན་མོ་ལ་ཡབ་གུང་ན་བཞུགས་ནས་ས་བོན་འདེབས་ཤིང་། སྐྱེ་བོ་གཞན་དུ་མ་དང་བཅས་པས་ཕུན་སུམ་ཚོགས་པའི་བཀྲ་ཤིས་བྱེད་པ་དང་།
རྨི་ལྟས་པ་འགའ་ཞིག་གི་རྨི་ལམ་དུ། བླ་བྲང་ལ་ས་དཀར་གསོལ་བ་དང་། སྟེང་ན་དར་འཕྱར་བ་དང་། ཉི་ཟླ་ཤར་བ་ལ་སོགས་པ་བྱུང་ཞིང་། ཁྱད་པར་དུ་ཡུམ་ལ་རྨི་ལྟས་བཟང་པོ་དུ་མ་དང་། ཉིན་བར་གྱི་ཚེ་ཡང་ཤེས་པ་གསལ་ཞིང་བདེ་བས་བརྒྱན་པ་དང་། ལུས་ལྡང་བ་ཡང་ཞིང་ཟོ་ལྡོག་བདེ་བ་ལ་སོགས་པའི་རྟགས་ཁྱད་པར་ཅན་དུ་མ་བྱུང་བར་གྲགས་ལ། དེ་ལྟར་ལྟས་དུ་མ་དང་བཅས་ཤིང་ཟླ་གྲངས་རྣམས་ཐིམ་ནས། ཤིང་མོ་སྦྲུལ་གྱི་ལོ་ཆུ་སྟོད་ཟླ་བའི་ཉེར་བརྒྱད་ཀྱི་ཉིན་བཀྲ་ཤིས་པའི་དགེ་མཚན་དུ་མ་དང་བཅས་བལྟམས་ཤིང་། དེའི་སྐབས་སུ་ཤར་མི་ཉག་གི་པཎྜི་ཏ་གྲགས་པ་རྡོ་རྗེ་བས་གཞོན་ནུ་གཟུགས་བཟང་ཞིང་མཛེས་ལ་ལྟ་ན་སྡུག་པ་དེའི་ཞལ་གྱི་དཀྱིལ་འཁོར་གཟིགས་པ་ན།
ཨ་རོཀྵ་དཔལ་ལྡན་ས་སྐྱ་པའི་བསྟན་པའི་རྩ་བ་ཟིན་ཨ་གསུངས་ཤིང་སྐུ་པང་དུ་བཞེས་ནས། རྒྱལ་བའི་ཐུགས་སྲས་སྔོན་སྦྱངས་དགེ་བ་ཡིས། ། ཡོན་ཏན་ཐམས་ཅད་འབད་མེད་ལྷུན་གྱིས་གྲུབ། ། ཆུང་ངུ་ཉིད་ནས་དམ་པའི་སྤྱོད་པ་མཛད། ། བུ་ཆུང་འཕགས་པའི་སྐུ་ལ་ཕྱག་འཚལ་ལོ། ། ཞེས་བསྟོད་ཅིང་མཚན་རྡོ་རྗེ་རྒྱ་སོག་བཀྲ་ཤིས་རྒྱལ་མཚན་དཔལ་བཟང་པོ་ཞེས་བྱ་བར་གསོལ་ཏེ། དེ་ནས་པཎྜི་ཏ་དེའི་དྲུང་དུ་དམ་པའི་ཆོས་ཀྱང་མང་དུ་གསན་པར་མཛད་ཅེས་ཐོས་ལ། དེ་དག་གི་སྐབས་སུ་བླ་མ་ལེགས་པ་བཟང་པོ་པ་བྱ་བས་ཡོན་ཏན་ཐམས་ཅད་ཀྱི་ཕྱི་མོ་འབྲི་ཀློག་ཕུལ་བ་ན། བརྡ་བསྟན་པ་ཙམ་གྱིས་འབྲི་ཀློག་གཉིས་ཀ་ཐོགས་མེད་དུ་མཁྱེན་ཅིང་། ཡི་གེའི་རིགས་ཀྱང་བོད་ཡིག་མི་ཐེ་བའི་རྒྱ་གར་གྱི་ཡིག་རིགས་དྲུག་ཙམ་དང་།
མཁའ་འགྲོའི་ཡི་གེ་དང་། ཧོར་ཡིག་གསར་ལ་སོགས་པ་ཡིག་རིགས་མང་པོ་གཟིགས་པ་ཙམ་གྱིས་དགོངས་ཏེ། མདོར་ན་འབྲི་བ་དང་ཀློག་པའི་ཚུལ་ཐམས་ཅད་ལ་མཁྱེན་རབ་ཕུལ་དུ་བྱུང་བས་སྐྱེ་བོ་ཐམས་ཅད་ངོ་མཚར་བའི་གནས་སུ་གྱུར་པ་ཡིན་ནོ། ། དེ་ནས་དགུང་ལོ་དྲུག་བཞེས་པ་ན། བདག་ཆེན་རྒྱ་དཀར་ཤེས་རབ་རྒྱལ་མཚན་གྱི་དྲུང་དུ་དགེས་པ་རྡོ་རྗེའི་དབང་། རྡོ་རྗེ་ཕུར་བའི་དབང་། དྲག་པོ་སྒྲོལ་བའི་རྗེས་གནང་སོགས་དབང་རྗེས་གནང་མང་དུ་གསན་ཅིང་། སྐུ་གཞོན་ནུའི་སྐབས་དེར་ནམ་མཁའ་ལ་པཎྜི་ཏ་སྔོ་སང་པོད་རལ་ཐོགས་པ་སེངྒེ་ལ་ཆིབས་པ་ཞིག་གཟིགས་ནས་འཇམ་དབྱངས་ཡ་གི་ན་ཞེས་གསུངས་པ་ཡང་བྱུང་བར་གྲགས་ཏེ། དེ་ནི་བདག་ཉིད་ཆེན་པོ་ས་པཎྜི་ཏ་ཉིད་མངོན་སུམ་དུ་གཟིགས་པ་སྟེ། དེ་ལ་སོགས་པ་མདོར་ན་བདག་ཉིད་ཆེན་པོ་འདི་ནི་གཞོན་ནུའི་དུས་ཉིད་ནས་ཡོན་ཏན་གྱི་ཚོགས་དུ་མ་ལ་མངའ་མཛད་པ་ཞིག་སྟེ།
ཇི་སྐད་དུ། སྐུ་ནི་མཛེས་ཤིང་ཡིད་འོང་མཐོང་ན་དགའ། ། གསུང་ནི་འཇམ་ཞིང་སྙན་ལ་འཕྲོད་པར་སྨྲ། ། ཐུགས་ནི་ཆོས་ཀྱི་བག་ཆགས་བཟང་པོས་བགོས། ། གཞོན་ནུར་གྱུར་ཀྱང་བྱིས་པའི་སྤྱོད་ལས་འདས། ། དེའི་ཚེ་ངེས་པའི་དོན་དུ་འཇམ་དབྱངས་ཉིད། ། གདུལ་བྱའི་སྣང་ངོར་ས་སྐྱ་པཎ་ཆེན་ཞེས། ། སྙན་གྲགས་ཀུན་གྱི་གཙུག་ན་ལེན་པ་དེ། ། རང་སྣང་ཡེ་ཤེས་ཚུལ་དུ་གསལ་བར་གཟིགས། ། ཞེས་གསུངས་པ་ལྟར་རོ། །
དེ་ནས་བདག་ཉིད་ཆེན་པོ་འདིས་རབ་ཏུ་བྱུང་ནས་བསྟན་པའི་བྱ་བ་ཇི་ལྟར་མཛད་པའི་ཚུལ་ནི། ཇི་སྐད་དུ། མགོན་ཁྱོད་སྲིད་པའི་འཆིང་བས་མ་གོས་ཤིང་། ། འཁོར་བའི་ཕུན་ཚོགས་སྙིང་པོ་མེད་གཟིགས་ཀྱང་། ། མཆོག་གི་སྤྱོད་པས་འགྲོ་རྣམས་རྗེས་བཟུང་ཕྱིར། ། ཁྱིམ་གྱི་འཆིང་བ་དུག་ཅན་ཟས་བཞིན་སྤངས། ། སླར་ཡང་ཨེ་ཝཾ་ཆོས་ཀྱི་འཇུག་ངོགས་ཆེར། ། བློ་གསལ་ཆུ་བྱ་མང་པོས་མདུན་བསུས་ཏེ། ། མཁན་སློབ་ངང་པའི་དེད་དཔོན་བཀའ་དྲིན་ལས། ། བསླབ་གསུམ་འོ་མའི་རྒྱ་མཚོར་རིམ་ཀྱིས་ཞུགས། །
ཞེས་གསུངས་པ་ལྟར་ཏེ། དེ་ཡང་བདག་ཉིད་ཆེན་པོ་འདི་དགུང་ལོ་བཅུ་གཅིག་བཞེས་པ་ཤིང་མོ་ཡོས་བུའི་ལོ་སྨིན་དྲུག་ཟླ་བའི་དཀར་ཕྱོགས་ལ་མཁན་ཆེན་ཐམས་ཅད་མཁྱེན་པ་བསོད་ནམས་ལྷུན་གྲུབ་ལེགས་པའི་འབྱུང་གནས་རྒྱལ་མཚན་དཔལ་བཟང་པོ་བའི་དྲུང་དུ་བསྟན་པའི་རྩ་བ་དགེ་བསྙེན་གྱི་སྡོམ་པ་རྣམ་པར་དག་པས་ཐུགས་རྒྱུད་གཏམས་ཤིང་། རབ་ཏུ་བྱུང་བའི་བརྟུལ་ཞུགས་ལ་གནས་པར་མཛད། གཞན་ཡང་མཁན་ཆེན་ཐམས་ཅད་མཁྱེན་པ་དེ་ལས། ཐུབ་པ་དགོངས་གསལ་གྱི་བཤད་བཀའ་སོགས་ཆོས་ཚུལ་དུ་མ་གསན་ཏེ། དེ་ནས་ལོ་དེ་ཉིད་ཀྱི་རྒྱལ་གྱི་ཟླ་བ་ལ་ངོར་ཨེ་ཝཾ་ཆོས་ལྡན་དུ་ཕེབས་ཏེ། ཟླ་བ་དེ་ཁའི་ཡར་ཚེས་བཅུ་གཉིས་ཀྱི་ཚེ། རྗེ་བཙུན་རྡོ་རྗེ་འཆང་དཀོན་མཆོག་འཕེལ་པའི་དྲུང་དུ་མཁན་པོ་ཞུས། ཆོས་རྗེ་གློ་བོ་མཁན་ཆེན་པས་སློབ་དཔོན་མཛད་ནས་དགེ་ཚུལ་གྱི་སྡོམ་པ་རྣམ་པར་དག་པ་ནོས་ཤིང་། མཚན་ཡང་དོན་དང་མཐུན་པར་འཇམ་དབྱངས་ཀུན་དགའ་བསོད་ནམས་གྲགས་པ་རྒྱལ་མཚན་དཔལ་བཟང་པོ་ཞེས་བྱ་བར་གསོལ་ཏེ་བསླབ་བྱའི་གནས་ཕྲ་ཞིང་ཕྲ་བ་ལ་ཡང་ཁ་ན་མ་ཐོ་བའི་དྲི་མས་མ་གོས་པའི་བཙུན་པའི་མཆོག་ཏུ་གྱུར་ཏོ། །
དེ་ནས་མེ་ཕོ་འབྲུག་ལོ་རྗེ་ཉིད་དགུང་ལོ་བཅུ་གཉིས་ལ་ཉེ་བ་ཙམ་ན། མཁན་ཆེན་ཆོས་ཀྱི་རྗེ་དང་དཔོན་སློབ་ལྷན་ཅིག་ཏུ་དགེ་བའི་བཤེས་གཉེན་སྡེ་སྣོད་འཛིན་པ་དུ་མའི་འཁོར་དང་བཅས་ཏེ་གདན་ས་ཆེན་པོའི་ཕྱོགས་སུ་ཆིབས་ཀྱི་ཁ་ལོ་བསྒྱུར་བ་མཛད་ནས་རིམ་གྱིས་ཕེབས་ཏེ་ལོ་གསར་གྱི་དཀར་ཕྱོགས་དགའ་བ་དང་པོའི་ཚེས་ལ་རྗེ་བཙུན་འཇམ་པའི་དབྱངས་ཀྱི་རྣམ་སྤྲུལ་ཆོས་ཀྱི་རྗེ་ས་སྐྱ་པཎྜི་ཏ་ཆེན་པོའི་ཆོས་ཀྱི་ཁྲི་ག་ལ་བ་དེར་རྒྱལ་བའི་སྲས་ཀྱི་ལམ་པོ་ཆེ་ཐུབ་པའི་དགོངས་པ་གསལ་བ་ཞེས་བྱ་བའི་བསྟན་བཅོས་ཆེན་པོ་ཡོངས་སུ་རྫོགས་པ་ཉི་མ་གསུམ་གྱི་བར་དུ་ལེགས་པར་བཤད་པས། སྐྱེ་བོའི་ཚོགས་ཐམས་ཅད་ངོ་མཚར་ཞིང་། སྐུ་ན་གཞོན་ནུ་འདི་ལྟ་བུ་ལ་སྐུ་གསུང་ཐུགས་ཀྱི་ཡོན་ཏན་རྨད་དུ་བྱུང་བ་འདི་འདྲ་བ་འབྱུང་བ་ནི། ངེས་པར་ཆོས་ཀྱི་རྗེ་ས་སྐྱ་པཎྜི་ཏ་ཉིད་སླར་ཡང་གདུལ་བྱའི་དོན་དུ་སྐུའི་སྐྱེ་བ་བཞེས་པ་ཡིན་ཡང་དག་གོ ། ཞེས་མཁས་པའི་སྐྱེ་བོ་རྣམས་ཀྱིས་མཆོག་ཏུ་བསྔགས་པའི་གནས་སུ་གྱུར་པ་ཞིག་གོ་ཞེས་གྲགས་ཏེ། ཇི་སྐད་དུ། འཛིན་མའི་ཁྱོན་འདིར་འཇམ་དབྱངས་སྤྲུལ་པའི་སྐུ། ། རིམ་པར་བྱོན་པའི་དཔལ་ལྡན་ས་སྐྱ་ཞེས། ། གྲགས་པའི་རྔ་ཆེན་སྲིད་ན་གསལ་བ་དེར། །
བཅུ་གཉིས་བཞེས་ཚེ་བཤད་པའི་དགའ་སྟོན་བསྒྲུབས། ། སྐུ་ནི་འཁོར་ཚོགས་དབུས་ན་ཟླ་ལྟར་བརྗིད། ། གསུང་ནི་ཚངས་པའི་དབྱངས་ལྟར་དལ་དོད་སྙོམས། ། ཐུགས་ནི་ཤེས་བྱའི་གནས་ལ་གསལ་བར་འཇུག ། ཡོན་ཏན་སྐྱེ་བོ་ཀུན་གྱི་ཁ་ན་རྒྱུ། ། ཞེས་པ་ལྟར་རོ། ། དེས་ནས་དགུང་ལོ་བཅུ་གཉིས་པ་ས་ཕོ་རྟའི་ལོ་བཞི་ཐོག་གི་གདན་ས་མཛད་ནས་བསྟན་པའི་བདག་པོར་མངའ་གསོལ་ཞིང་། སླར་ཡང་རྩེ་གདོང་དུ་ཕེབས་པས་ར་དབོན་ཡོན་ཏན་འབྱུང་གནས་ལ་འདུལ་བ་མདོ་རྩ་བ། འདུལ་བ་མེ་ཏོག་ཕྲེང་རྒྱུད། རྒྱས་པའི་བསྟན་བཅོས་ཚད་མ་རྣམ་འགྲེལ།
སྡེ་བདུན་མདོ་དང་བཅས་པའི་དགོངས་འགྲེལ་གྱི་བསྟན་བཅོས་རིགས་པའི་གཏེར། སྡོམ་པ་གསུམ་གྱི་རབ་ཏུ་དབྱེ་བ་སོགས་སྡེ་སྣོད་གཙོ་བོར་གྱུར་པའི་ཆོས་ཀྱི་རྣམ་གྲངས་འགའ་ཞིག་ལུང་རིགས་ཀྱི་མཐའ་དཔྱོད་བཅས་ཏེ་ལེགས་པར་གསན་ཅིང་། འབེལ་བའི་གཏམ་གྱི་སྒོས་ལེགས་པར་གཏན་ལ་ཕབ་སྟེ་སྨྲ་བའི་ཁྱུ་མཆོག་ཏུ་གྱུར་ལ། དེ་དུས་སྔ་དྲོ་ཇ་སྦྱོར་རེ་ཙམ་གྱི་བར་ལ་ཤོག་བུ་མདའ་ཚད་བདུན་ཙམ་རེ་ཟིན་པ་བྱས་ཞེས་གསུངས་པ་དང་། ཇི་སྙེད་ཐུགས་སུ་ཆུད་པ་རྣམས་ཀྱང་བསྙེལ་བ་མེད་པའི་སྤོབས་པ་ཕུན་སུམ་ཚོགས་པ་མངའ་བ་སྟེ། བདག་ཉིད་ཆེན་པོ་རང་གི་གསུང་ལས། གསང་སྟོན་སློབ་དཔོན་ཡོན་ཏན་འབྱུང་གནས་ལ། ། འདུལ་བ་མདོ་རྩ་ཀ་རི་ཀ་ལ་སོགས། ། ཚད་མ་རྣམ་འགྲེལ་རིགས་གཏེར་སྡོམ་གསུམ་དང་། ། ཕ་རོལ་ཕྱིན་པའི་གཞུང་ལུགས་འགའ་ཞིག་ནོས། །
སྔགས་ཀྱི་སྡེབ་སོགས་ལག་ལེན་ཕྲན་ཚེགས་བསླབས། ། དེ་ལྟར་ཐོས་པའི་གཞུང་ལུགས་ཐམས་ཅད་ལ། ། བསམ་པས་སྒྲོ་འདོགས་ཆོད་ཅིང་བསྒོམས་ན་ཡང་། ། ཐེ་ཚོམ་མི་ཟ་ཡིད་ཆེས་ཅུང་ཟད་ཡོད། ། ཅེས་གསུངས་པས་སོ། ། དེ་ནས་ལུག་གི་ལོ་རྗེ་ཉིད་དགུང་ལོ་བཅོ་ལྔ་པའི་དུས་ཡོངས་འཛིན་དཀོན་མཆོག་འཕེལ་བའི་གསུང་གིས་རང་གཞན་གྱི་དོན་གཉིས་བསྒྲུབ་པའི་ཕྱིར་གསུང་བསྙེན་མཛད་དགོས་པའི་བཀའ་སྩལ་བ་ལ་བརྟེན། དགེས་པ་རྡོ་རྗེའི་དཀྱིལ་འཁོར་གྱི་བསྙེན་པ་སྦྱིན་སྲེག་དང་བཅས་པ། རྡོ་རྗེ་ཕུར་བའི་བསྙེན་པ། ནག་པོ་ཆེན་པོ་གུར་གྱི་མགོན་པོའི་བསྙེན་པ་རྣམས་མཐར་ཕྱིན་པ་མཛད་པས། དེ་དག་གི་སྐབས་སུ་ཀྱཻ་རྡོ་རྗེ་དང་རྡོ་རྗེ་གཞོན་ནུ།
གུར་མགོན་རྣམས་ཞལ་གཟིགས་པ་ལ་སོགས་པ་གྲུབ་པའི་མཚན་མ་མང་དུ་བྱུང་བར་གྲགས་ལ། དེ་ནས་ཡང་རྒྱལ་བའི་བསྟན་པ་ལ་ཞུགས་པ་ཡོངས་སུ་རྫོགས་པ་ནི་དགེ་སློང་ཉིད་ཡིན་པར་དགོངས་ནས། དགུང་ལོ་ཉི་ཤུར་ཕེབས་པ་ཤིང་ཕོ་བྱི་བའི་ལོ་མཁན་པོ་སྔར་གྱི་དགེ་ཚུལ་མཛད་པ་པོ་ཉིད་དང་། ལས་ཀྱི་སློབ་དཔོན་འཇམ་དབྱངས་སངས་རྒྱས་རིན་ཆེན་དཔལ་བཟང་པོ་དང་། གསང་སྟོན་ར་དབོན་ཡོན་ཏན་འབྱུང་གནས་ཀྱིས་མཛད་དེ། དགེ་འདུན་བཅུ་ཕྲག་ཕྱེད་ཀྱི་དབུས་སུ་བསྙེན་པར་རྫོགས་པར་མཛད་ནས། འཕགས་པ་རྟ་ཐུལ་ལྟར་སྤྱོད་ལམ་ཤིན་ཏུ་དུལ་བ་དང་། ཀ་ཏ་ཡ་ནའི་བུ་ལྟར་བསླབ་བྱ་རྣམས་ལ་ཤིན་ཏུ་གུས་ཤིང་། འོད་སྲུང་བཞིན་དུ་སྦྱངས་པའི་ཡོན་ཏན་ཐམས་ཅད་དང་ལྡན་པ་སྟེ། མདོར་ན་འདུལ་བ་འཛིན་པ་རྣམས་ཀྱི་གཙུག་རྒྱན་དུ་གྱུར་པ་ཞིག་སྟེ།
ཇི་སྐད་དུ། ཞི་དང་ཉེར་ཞིའི་མྱོས་བུམ་མཐོ་ལྡན་ཞིང་། ། ཀུན་ནས་དུལ་བའི་གསེར་གྱི་དྲ་བ་ཅན། ། ཐུབ་བསྟན་སྐྱེད་ཚལ་མཛེས་པའི་གཉིས་འཐུང་ཁྱོད། ། ཡོངས་རྫོགས་བསྟན་པའི་ཁུར་ཆེན་འདེགས་པར་བཟོད། ། སྤྱོད་ལམ་ཀུན་ནས་དུལ་བ་རྟ་ཐུལ་ཏེ། ། བསླབ་བྱར་གུས་པ་ཀ་ཏ་ཡ་ནའི་བུ། ། སྦྱངས་པའི་ཡོན་ཏན་ལྡན་པ་འོད་སྲུང་བཞིན། ། དྲི་ཞིམ་བལྟ་ན་སྡུག་ལ་འོད་ཆགས་འབར། ། ཞེས་གསུངས་པ་ལྟར་རོ། །
དེ་ལྟར་ངེས་ལེགས་ཀྱི་ལམ་ལ་གཅིག་ཏུ་གཞོལ་ཞིང་། ལྷག་པའི་ཚུལ་ཁྲིམས་ཀྱིས་ཐུགས་རྒྱུད་ཕྱུག་པར་མཛད་ནས། སླར་ཡང་རང་གཞན་རྣམ་གྲོལ་ཐོབ་པའི་ཐབས་ཀྱི་གཙོ་བོ་དམ་པའི་ཆོས་ཐོས་ནས་ཉམས་སུ་ལེན་པ་དང་། དེ་ཡང་རྩ་བ་དྲི་མ་མེད་པའི་གསུང་རབ་ལ་ཐོས་པ་བྱ་བ་ཉིད་ཡིན་པར་དགོངས་ནས། ཡོངས་ཀྱི་དགེ་བའི་བཤེས་གཉེན་རྣམས་ལས་གསན་པ་རྒྱ་མཚོའི་ཕ་རོལ་ཏུ་སོན་པ་མཛད་པའི་ཚུལ་ནི། ཇི་སྐད་དུ། ཁྱོད་ནི་མཁྱེན་པའི་ལང་ཚོ་ཆེར་རྒྱས་ཀྱང་། ། བློ་གསལ་ཡོངས་ཀྱི་སྤྱད་བྱ་འདི་ཡིན་ཞེས། ། མང་དུ་གསན་པའི་སྙིམ་པ་རབ་བརྐྱངས་ཏེ། ། མཁས་མང་ཞལ་གྱི་བདུད་རྩི་དགེས་པར་གསོལ། །
ཞེས་པ་ལྟར། ཆོས་ཀྱི་རྗེ་ཡོངས་འཛིན་དཀོན་མཆོག་འཕེལ་བའི་དྲུང་དུ་དབུ་མ་ལུགས་ཀྱི་སེམས་བསྐྱེད། དབང་གི་སྔོན་འགྲོའི་སེམས་བསྐྱེད། དེ་གཉིས་ཀྱི་ཡིག་ཆའི་ལུང་དང་བཅས་པ། དགེས་པ་རྡོ་རྗེ་ཡབ་ཡུམ་གྱི་དབང་། གཤེད་དམར་ལྷ་ལྔའི་དབང་སོགས་དབང་གི་རྣམ་གྲངས་དུ་མ་དང་། གསུང་ངག་ལམ་འབྲས་ཀྱི་ཁྲིད་དང་། འདི་དང་འབྲེལ་བའི་བྱིན་རླབས་མཐའ་དག་དང་། རྒྱབ་རྟེན་གྱི་ཡིག་ཆའི་ལུང་། གཞན་ཡང་ཌོམྦྷི་བའི་ལྷན་ཅིག་སྐྱེས་གྲུབ་སོགས་ལམ་སྐོར་ཕྱི་མ་བརྒྱད་དུ་གྲགས་པ་མན་ངག་ཡིག་ཆ་ཕྲན་ཚེགས་དང་བཅས་པ།
ཤནྟི་པའི་མདོ་རྒྱུད་བསྲེ་བ་སོགས་སྒོ་དྲུག་ཆོས་འབྲེལ་དུ་གྲགས་པ་རྣམས་དང་། གཙོ་ཆེའི་ཆོས་སྣ་སུམ་ཅུ་སོ་དགུ་པོ་སོགས་དགེས་པ་རྡོ་རྗེའི་ཆོས་སྐོར་མཐའ་ཡས་པ་ཞིག་དང་། ཡང་འཁོར་ལོ་བདེ་མཆོག་སྐོར་ལ་དཔལ་མངོན་པར་རྟོགས་པ་སོགས་ལཱུ་ཧི་པའི་སྨད་ལྔ། བདེ་མཆོག་ནག་པོ་པའི་སྒྲུབ་ཐབས་སོགས་ནག་པོ་གཞུང་དྲུག བདེ་མཆོག་ལུས་དཀྱིལ་སྒྲུབ་ཐབས་སོགས་དྲིལ་བུ་སྐོར་གསུམ་གྱི་ལུགས་ཀྱི་འཁོར་ལོ་བདེ་མཆོག་གི་ཆོས་སྐོར་ཕལ་མོ་ཆེ་དང་། གཞན་ཡང་སྒྲུབ་ཐབས་མདོ་བྱས། མདོ་བསྲེས། རྣམ་གཞག་རིམ་པ་སོགས་ཕ་རྒྱུད་གསང་བ་འདུས་པའི་སྐོར་མང་པོ་ཞིག་དང་། ཐུན་མོང་སྒྲུབ་པས་མཆོག་ཞར་ལ་འབྱུང་བ་དམར་པོ་སྐོར་གསུམ་གྱི་བྱིན་རླབས་མན་ངག་ལས་ཚོགས་དང་། དེ་དག་གི་ཡིག་ཆའི་ལུང་།
རྗེ་བཙུན་གོང་མ་ལྔའི་བཀའ་འབུམ། རྡོ་རྗེ་འཆང་ཀུན་དགའ་བཟང་པོ། སེམས་དཔའ་ཆེན་པོ་དཀོན་མཆོག་རྒྱལ་མཚན། ཀུན་མཁྱེན་བསོད་ནམས་སེང་གེ་རྣམས་ཀྱི་བཀའ་འབུམ། གཞན་ཡང་ཆོས་སྐྱོང་སྐོར་གྱི་རྗེས་གནང་གི་རིགས་བསམ་གྱིས་མི་ཁྱབ་པ་དང་། ཁྱད་པར་བརྒྱུད་པ་དྲི་མ་མེད་པ་ལས་འོངས་བའི་སྡོམ་པ་གསུམ་གྱི་བཀའ་དྲིན་ནོས་པས། བླ་མ་རྣམས་ཀྱི་ནང་ནས་འདི་ཉིད་ལ་རྩ་བའི་བླ་མ་མཆོག་ཏུ་འཛིན་པ་ཡིན་ཏེ། ཉིད་ཀྱི་གསུང་ལས་ཀྱང་། ཁྱད་པར་རྡོ་རྗེ་འཆང་ཆེན་རཏྣའི་མཚན། ། སྙིགས་དུས་འགྲོ་བའི་འདྲེན་མཆོག་དམ་པ་ལས། །
སྡོམ་པ་གསུམ་གྱི་བཀའ་དྲིན་ཉེར་ནོས་པས། ། བཀའ་དྲིན་ཆེ་བའི་བླ་མའི་མཆོག་ཏུ་བཟུང་། ། ཞེས་གསུངས་པས་སོ། ། ཡང་བདག་ཉིད་ཆེན་པོ་འདིས་མཁན་ཆེན་བསོད་ནམས་ལྷུན་གྲུབ་ལས་དམ་པའི་ཆོས་གསན་ཚུལ་ནི། བདག་ཉིད་ཆེན་པོ་རང་གི་གསུང་ལས། མཁན་ཆེན་འཇམ་པའི་དབྱངས་ལ་ཆེས་ཟབ་པའི། ། ཀྱཻ་རྡོར་རྒྱུད་གསུམ་གསང་མཐའ་གུར་མགོན་སོགས། ། ཐུན་མོང་མ་ཡིན་ཡིད་ཆོས་གནད་རྣམས་ཞུས། ། ཞེས་གསུངས་པ་ལྟར། བྱ་བ་སྤྱི་རྒྱུད་ནས་བཤད་པའི་རིགས་གསུམ་སྤྱི་དབང་།
རྣམ་འཇོམས་མ་ཎི་བཛྲ་ལུགས་ཀྱི་དབང་སོགས་སྨིན་བྱེད་དབང་གི་རྣམ་གཞག་བཅུ་ཕྲག་གསུམ་དུ་ལྔ་ཕྲག་གཅིག་གིས་ལྷག་པ་རྣམས་དང་། དཔྱལ་ལུགས་ཀྱི་ཕག་མོ་སྐོར་གསུམ་གྱི་བྱིན་རླབས་ཀྱི་རིགས་ལྔ་ཕྲག་གསུམ་ཙམ་དང་། གཙུག་ཏོར་རྣམ་རྒྱལ། དོན་ཞགས་ལྷ་ལྔ། གུར་མགོན་ལྷ་བརྒྱད་ཀྱི་རྗེས་གནང་། ཟུར་བཀའ་བཞི་བཅུ་ལྷག་པ་ཙམ་སོགས་འདི་དག་ཀྱང་རྒྱབ་རྟེན་གྱི་ཡིག་ཆ་སོ་སོའི་ལུང་དང་། གཞན་ཡང་དགེས་པ་རྡོ་རྗེ་རྒྱུད་གསུམ་གྱི་བཤད་བཀའ། བདེ་མཆོག་རྩ་རྒྱུད་འགྲེལ་པ་དང་བཅས་པའི་ལུང་བཤད་སོགས་དང་། ཆོས་རྗེ་མཁན་ཆེན་ཐམས་ཅད་མཁྱེན་པ་རང་ཉིད་ཀྱི་བཀའ་འབུམ་གྱི་ལུང་སོགས་མཆོག་ཏུ་ཟབ་པའི་ཆོས་ཀྱི་བཀའ་དྲིན་མང་དུ་གསན་ཏེ་ཐུགས་སུ་ཆུད་པར་མཛད་ནས། ཡང་རྗེ་འདིས་འཕགས་པ་སྤྱན་རས་གཟིགས་དང་ཞལ་མི་གཉིས་པའི་རྗེ་བཙུན་མུས་པ་ཆེན་པོ་སངས་རྒྱས་རིན་ཆེན་གྱི་དྲུང་དུ་སྔ་ཕྱིར་གསན་པའི་ཆོས་ཀྱི་རྣམ་གྲངས་ལ།
རྡོ་རྗེ་ཕྲེང་བ་ཀྲི་ཡ་ས་མུཉྩ་དང་བཅས་པའི་དབང་། བདེ་མཆོག་ནག་པོ་པའི་ཆོས་སྐོར་ཡོངས་རྫོགས། སྦྱོང་དཀྱིལ་བཅུ་གཉིས་ཀྱི་དབང་། བློ་སྦྱོང་གི་སྐོར། རྗེ་མུས་ཆེན་རང་ཉིད་ཀྱི་གསུང་འབུམ་ཀྱི་ལུང་སོགས་གསན་ཅིང་། མདོར་ན་སྔར་གསན་པའི་གདམས་ངག་མང་པོ་ཡང་བསྐྱར་ནས་གསན་པར་མཛད་དེ། ཉིད་ཀྱི་གསུང་ལས། འཇིག་རྟེན་དབང་ཕྱུག་བུདྡྷ་རཏྣ་ལས། ། སྔར་གྱི་གདམས་ངག་ཕལ་ཆེར་བསྐྱར་ནས་ཉན། ། གཞན་ཡང་གསང་འདུས་རིགས་གསུམ་བློ་སྦྱོང་སྤྱོད། །
ཀྲི་ཡ་ས་མུཉྩ་ལ་སོགས་མང་དུ་ཐོས། ། ཞེས་སོགས་གསུངས་སོ། ། གཞན་ཡང་ཐམས་ཅད་མཁྱེན་པ་ཞ་ལུ་ལོ་ཙཱ་བ་རིན་ཆེན་ཆོས་སྐྱོང་བཟང་པོ་ལ་དུས་འཁོར་བ་ས་ལུགས་ཀྱི་དབང་། སྦྱོར་བ་ཡན་ལག་དྲུག་གི་ཁྲིད། ཐ་སྙད་རིག་པ་ལ། སྒྲ་ཀ་ཙན་གཉིས་འགྲེལ་པ་ཡན་ལག་དང་བཅས་པ་སྡེབ་སྦྱོར་གྱི་བསྟན་བཅོས་རིན་ཆེན་འབྱུང་གནས། ཚིག་རྒྱན་གྱི་བསྟན་བཅོས་མེ་ལོང་། མངོན་བརྗོད་ཀྱི་བསྟན་བཅོས་སྣ་ཚོགས་གསལ་བའི་ཉེར་མཁོ་བསྡུས་པ་སོགས་མང་དུ་གསན་ཅིང་། གསན་པ་དེ་དག་ཀྱང་མིང་ཙམ་མ་ཡིན་པ་ཚིག་དང་དོན་དུ་བཅས་པ་ལེགས་པར་དགོངས་ཤིང་ཐུགས་སུ་ཆུད་པས་ཕྱི་ནང་གི་རིག་གནས་གང་ལ་ཡང་ཐོགས་པ་མེད་པའི་པཎྜི་ཏ་ཆེན་པོར་གྱུར་པ་ཡིན་ཏེ། ཉིད་ཀྱི་གསུང་ལས།
འགོས་ལོ་དྷརྨ་པ་ལའི་ཞལ་སྔ་ནས། ། དུས་ཀྱི་འཁོར་ལོའི་དབང་བསྐུར་ས་ལུགས་དང་། ། ཇོ་ཞ་ལུགས་ཀྱི་སྦྱོར་དྲུག་ལ་སོགས་ཞུས། ། ཀ་ལ་ཙནྟྲ་རིན་ཆེན་འབྱུང་གནས་དང་། ། སྣ་ཚོགས་གསལ་བ་སྙན་ངག་མེ་ལོང་དང་། ། དཔག་བསམ་འཁྲི་ཤིང་ལ་སོགས་ཐ་སྙད་ཀྱི། ། གཙུག་ལག་ཕལ་ཆེར་ཞུས་ཤིང་ནན་ཏན་བགྱིས། ། རང་གཞན་རྐྱེན་དང་རྣམ་འགྱུར་ལ་སོགས་པ། ། དུས་དང་དོན་ལ་འཇུག་ཚུལ་ཅུང་ཟད་ཤེས། ། སཾསྐྲྀ་ཏ་དང་བོད་ཀྱི་ཀློག་ཚུལ་ལ། །
སྔ་རབས་འཆད་ཚུལ་རབ་ཏུ་མང་ན་ཡང་། ། སྐྱོན་མེད་འབྲི་དང་བརྗོད་པའི་ཚུལ་ཤེས་པ། ། མཁས་པའི་གཙུག་རྒྱན་འདི་ཉིད་སྐུ་དྲིན་ལས། ། གཞན་ལ་འཆད་དམ་རང་ཉིད་ཉམས་སུ་ལེན། ། ཇི་ལྟར་བྱེད་ཀྱང་ལག་ནོམ་མི་དགོས་ཙམ། ། ཞེས་གསུངས་པ་ལྟར་དང་། གཞན་ཡང་ཆག་ལོ་ཙཱ་བ་རིན་ཆེན་ཆོས་ཀྱི་རྒྱལ་པོའི་དྲུང་དུ་སྒྲོལ་མ་ལྷ་བཅུ་བདུན་མའི་དབང་། ལུས་དཀྱིལ་ལྷ་ཉེར་ལྔ་མའི་དབང་། མགོན་པོ་ལྷ་བཅུ་གཉིས་མ་དང་བརྒྱད་མའི་དབང་ལ་སོགས་པ་ཟབ་ཅིང་དཀོན་པའི་ཆོས་མང་དུ་གསན་ལ། དེ་ལྟར་མཁས་ཤིང་གྲུབ་པའི་ས་བརྙེས་པའི་བླ་མའི་ཚོགས་དུ་མ་ཞིག་ལས་ཕྱི་ནང་གི་ཆོས་ཚུལ་བསམ་གྱིས་མི་ཁྱབ་པ་ཞིག་གསན་ཅིང་ཐུགས་སུ་ཆུད་པར་མཛད་པས།
གཞན་ལ་འཆད་པ་དང་རང་ཉིད་ཉམས་སུ་ལེན་པ་སོགས་གང་ལ་ཡང་ཐོགས་པ་མེད་པའི་བློ་གྲོས་མངའ་བ་ཞིག་སྟེ། ཇི་སྐད་དུ། སྒྲ་ཚད་བཟོ་དང་གསོ་བ་ནང་དོན་རིག ། སྡེབ་སྦྱོར་མངོན་བརྗོད་ཟློས་གར་ཚིག་གི་རྒྱན། ། རྩིས་སོགས་མཁས་པ་རྣམས་ལ་ཡོངས་གྲགས་པའི། ། རིག་གནས་ཕར་ཆེར་གཟིགས་པ་ཙམ་གྱིས་དགོངས། ། ཁྱད་པར་ཉི་ཟླ་ལྟ་བུའི་ཀ་ཙན་གཉིས། ། ཕྱི་ནང་གཞན་གསུམ་དཔལ་ལྡན་དུས་འཁོར་ལོ། ། ཟབ་ལམ་རྡོ་རྗེའི་རྣལ་འབྱོར་ལ་སོགས་པའི། ། གཙུག་ལག་ཀུན་ལ་མི་འཇིགས་སྤོབས་པ་ཐོབ། །
ཅེས་པ་ལྟར་རོ། ། དེ་ལྟར་བདག་ཉིད་ཆེན་པོ་འདིས་ཡོངས་འཛིན་དམ་པ་རྣམས་ལས་ཕྱི་ནང་གི་རིག་གནས་ཀྱིས་བསྡུས་པའི་ཟབ་རྒྱས་དམ་པའི་ཆོས་ཀྱི་བདུད་རྩི་རྣམས་ཕྱོགས་དེར་རིས་མེད་པའི་གདུལ་བྱ་བློ་གསལ་དད་འདུན་ཅན་རྣམས་ལ་འཆད་པ་གཙོ་བོར་གྱུར་པའི་མཁས་པའི་བྱ་བ་རྣམ་པ་གསུམ་གྱིས་ཉིན་མཚན་ཁོར་ཡུག་ཏུ་འདའ་བར་མཛད་པའི་ཚུལ་ནི། ཇི་སྐད་དུ། སྔོན་བྱོན་མཁས་གྲུབ་མང་པོས་ཉེར་བསྟེན་པའི། ། བགྲང་ཡས་ཆོས་ཀྱི་ཁྲི་ལ་མངའ་མཛད་ནས། ། བློ་གསལ་མང་པོའི་རེ་བ་སྐོང་མཁས་པའི། ། མགོན་ཁྱོད་གངས་ཅན་བསྟན་པའི་བདག་པོ་ཉིད། ། བློ་གྲོས་ལུས་དཀར་གངས་རིའི་རྗེས་འགྲོ་ཞིང་། ། གཞུང་མང་འཆད་རྩོད་རྩོམ་པའི་གོམ་སྟབས་ཅན། ། སྟོང་ཕྲག་མཁས་བཙུན་བཟང་པོའི་ཁྱུ་མཆོག་དེ། །
གུས་པས་བཏེགས་ཁྱོད་ལྔ་རིག་པཎྜི་ཏ། ། ཆོས་སྒོ་བརྒྱད་ཁྲི་བཞི་སྟོང་གིས་མཛེས་པའི། ། ཡོངས་རྫོགས་བསྟན་པའི་ཁང་བཟང་ཉམས་དགའ་བར། ། བསྙེངས་བྲལ་ཐོས་བསམ་སྒོམ་པའི་ཁྲིར་འཁོད་ནས། ། སྟོན་པའི་རྒྱལ་ས་འཛིན་ཁྱོད་འོད་སྲུང་ཆེ། ། ཕྱི་རིག་གླིང་ཆེན་བཞི་ལ་མངའ་བསྒྱུར་ཞིང་། ། ནང་རིག་ལྷུན་པོའི་རྩེ་མོར་བགྲོད་མཁས་པའི། ། རྣལ་འབྱོར་དབང་པོ་རྣམས་དང་ལྷན་ཅིག་ཏུ། ། ཟབ་མོ་སྒྲོག་ཁྱོད་གྲུབ་པའི་དབང་ཕྱུག་ཆེ། ། ཡིད་འོང་མཚན་དཔེའི་རི་མོ་རྣམ་བཀྲ་བའི། །
ཐུབ་ཆེན་རྒྱལ་བའི་ཞལ་གྱི་པདྨོ་ནི། ། སྐྱོན་བྲལ་ཐུགས་ཀྱི་མེ་ལོང་ངོས་ཡངས་པོར། ། ངེས་པར་གཟིགས་ཁྱོད་ས་ཐོབ་སེམས་དཔའ་ཆེ། ། ཞེས་པ་ལྟར་ཏེ། དེ་ཡང་བདག་ཉིད་ཆེན་པོ་འདིས་ཆོས་ཀྱི་འཁོར་ལོ་བསྐོར་བའི་ཚུལ་ཞིབ་པར་སུས་ཀྱང་བརྗོད་པར་དཀའ་མོད། འོན་ཀྱང་མདོར་བསྡུས་པ་ཙམ་ནི་འདི་ལྟ་སྟེ། རྗེ་འདིས་གདན་ས་ཆེན་པོ་དཔལ་ལྡན་ས་སྐྱ། རྩེ་གདོང་། ངོར་ཨེ་ཝཾ་ཆོས་ལྡན། ན་ལེནྟྲ།
གླིང་ཁ་བདེ་བ་ཅན། ཆོས་འཁོར་ལྷ་ས། བྱང་ར་སྒྲེང་སོགས་གནས་མང་པོར་ཆོས་ཀྱི་འཁོར་ལོ་ཇི་སྙེད་ཅིག་བསྐོར་བའི་དུས་རྣམས་སུ་ཤེས་བྱའི་གནས་ལ་མ་ནོར་བར་སྤྱོད་པའི་མཁྱེན་རབ་ཀྱི་འཇུག་པ་རྣོན་པོས། བཤད་བྱའི་ཆོས་དེ། ཚིག་རྣ་བར་སྙན་ཞིང་། ཆོད་ཆེ་ལ་དཀའ་བའི་གནས་རྣམས་དཔྱིས་ཕྱིན་ཞིང་། བྱེད་པ་གསལ་བའི་སྒོས་སོ་སོའི་བློ་དང་འཚམས་པར་བཤད་པས། གདུལ་བྱ་རྣམས་ཀྱི་བློ་གྲོས་ཀྱི་པདྨོ་རྒྱས་པར་མཛད་པ་ན། ཉིན་རང་པོར་ཆོས་ཀྱི་གྲྭར་གནས་ཀྱང་སྐྱོ་སུན་སོགས་གཏན་ནས་མི་སྐྱེ་བ་ཞིག་ཡིན་པར་ཡོངས་སུ་གྲགས་ཤིང་། ཇི་སྙེད་གསུངས་པའི་རྣམ་གྲངས་ཀྱང་།
རྒྱུད་སྡེ་རིན་པོ་ཆེ་དྲི་མ་མེད་པ་རྣམས་ནས་བཤད་པའི་སྤྱིའི་དབང་བསྐུར་རྡོ་རྗེ་འཕྲེང་བ་དཀྱིལ་འཁོར་ཞེ་གཉིས། དེའི་སྟེང་དུ་ཀྲི་ཡ་ས་མུཉྩའི་དགེ་ལེགས་སུ་བྱེད་པའི་དཀྱིལ་འཁོར་གསུམ་སྟེ་བཞི་ཅུ་ཞེ་ལྔའི་དབང་དང་། སྦྱོང་རྒྱུད་དཀྱིལ་འཁོར་བཅུ་གཉིས་ཀྱི་དབང་རྣམས་དང་། བྱེ་བྲག་གི་དབང་ལ་ཀྱཻ་རྡོར་བཀའ་བབས་བཞིའི་དབང་ལ་སོགས་པ་ལྔ་བཅུ་རྩ་གཅིག་སྟེ་ཡོངས་བསྡོམས་སྨིན་བྱེད་དབང་གི་རྣམ་གྲངས་བརྒྱ་རྩ་བརྒྱད་དང་། གསུང་ངག་རིན་པོ་ཆེ་ལམ་འབྲས་བུ་དང་བཅས་པའི་གདམས་པ་ལ་སོགས་པ་གྲོལ་བྱེད་ཁྲིད་ཀྱི་རྣམ་གྲངས་ཉི་ཤུ་རྩ་བདུན་ཙམ་དང་རྡོ་རྗེ་བདག་མེད་མའི་བྱིན་རླབས་ལ་སོགས་པ་སྙན་བརྒྱུད་ཟབ་མོའི་བྱིན་རླབས་ཀྱི་རིམ་པ་ཉེར་གསུམ་ཙམ་དང་། སྒྲུབ་ཐབས་བརྒྱ་རྩ་དང་རྒྱ་མཚོ་སྟེ་རྗེས་སུ་གནང་བའི་བཀའ་སྲོལ་ཆེན་པོ་གཉིས་དང་། མི་གཡོ་བ་དཀར་སྔོན་གྱི་རྗེས་གནང་སོགས་རྗེས་གནང་ཟུར་བཀར་གྲགས་པ་བཅུ་ཕྲག་བཞི་ལྷག་པ་དང་། དུས་འཁོར་འགྲེལ་ཆེན་གྱི་བཤད་བཀའ་དང་། ཀྱེ་རྡོར་རྒྱུད་གསུམ་བཤད་བཀའ་སོགས་རྒྱུད་དང་། རྒྱ་བོད་ཀྱི་མཁས་གྲུབ་ཚད་ལྡན་རྣམས་ཀྱིས་མཛད་པའི་རྒྱུད་འགྲེལ་ཟབ་མོའི་བཤད་བཀའི་རྣམ་གྲངས་བཅུ་གསུམ་ཙམ་དང་།
གཞན་ཡང་སོར་སྡོམ། བྱང་སེམས་ཀྱི་སྡོམ་པའི་བསླབ་བྱ་སྟོན་པའི་གསུང་རབ་དུ་མ་དང་། སྒྲ་དང་སྡེབ་སྦྱོར་སྙན་ངག་དཀར་རྩིས་ལ་སོགས་པ་ཐ་སྙད་ཀྱི་རིག་པ་དང་། གཞན་ཡང་གོང་དུ་བཤད་པའི་དབང་ཁྲིད་བྱིན་རླབས་རྣམས་ཀྱི་རྒྱབ་རྟེན་གྱི་བཀའ་དང་བསྟན་བཅོས་སོགས་ལུང་གི་ཚོགས་རབ་ཏུ་མང་པོ་སོགས་ཆོས་ཀྱི་རྣམ་གྲངས་རེ་རེ་ནས་ཀྱང་ལན་གྲངས་མང་པོ་ཞིག་རྩོམ་པར་མཛད་ཅིང་། ཡང་བསྟན་པ་རིན་པོ་ཆེ་ཡུན་དུ་གནས་པ་དང་། དངོས་དང་བརྒྱུད་པའི་གདུལ་བྱ་རྣམས་ལ་ཕན་པའི་སླད་དུ་ལེགས་བཤད་གསར་དུ་མཛད་པ་ཡང་། རྗེ་བཙུན་ས་སྐྱ་པ་ཡབ་སྲས་རྣམས་ལ་མཆོད་ཡར་གྱི་ཚིགས་བཅད། རྩ་བའི་བླ་མ་བཞི་ལ་བསྟོད་པ་སོགས་གསོལ་འདེབས་དང་བསྟོད་པའི་སྐོར་དུ་མ་དང་། རྗེ་སངས་རིན་དང་གློ་བོ་མཁན་ཆེན་པ་གཉིས་ཀྱི་རྣམ་ཐར། གཞན་ཡང་སྒྲུབ་ཐབས།
དཀྱིལ་འཁོར་ཆོ་ག ཁྲིད་ཡིག ལྷ་སོ་སོའི་རྗེས་གནང་གི་ཡི་གེ ཆོས་སྐྱོང་གི་བསྐངས་པ། བསྟོད་པ། ཉིད་ཀྱི་གསན་ཡིག་པདྨ་རཱ་གའི་ཕྲེང་བ་སོགས་མདོར་ན་སྔོན་མེད་པའི་ལེགས་བཤད་ཀྱི་ཚོགས་གླེགས་བམ་དུ་ལོངས་པ་མཛད་དེ། འདི་དག་ཀྱང་མིར་མངོན་བརྗོད་ཀྱིས་སྤྲས་པས་བྱིང་ཆེ། ཚིག་སྙན་ངག་གིས་བརྒྱན་པས་རྣ་བར་སྙན། དོན་བརྗོད་བྱ་དང་འབྲེལ་བས་རྟོགས་སླ། གཅོད་མཚམས་སྡེབ་སྦྱོར་དང་མཐུན་པས་བརྗོད་བདེ་བ་ལ་སོགས་པ་བསྟན་བཅོས་རྩོམ་པའི་ཡོན་ཏན་ཐམས་ཅད་ཚང་བས་མཁས་པ་རྣམས་ཀྱི་ཡིད་འཕྲོག་པར་བྱེད་པ་ཁོ་ན་སྟེ།
ཇི་སྐད་དུ། གཞུང་བརྒྱ་འཆད་པའི་ལྕེ་བདེ་བློ་གསལ་ཞིང་། ། ལུང་རིགས་འགལ་འབྲེལ་དཔྱོད་པའི་འདྲེན་བྱེད་ཡངས། ། སྡེབ་ལེགས་རྩོམ་པའི་རོ་འཛིན་བསྒྱུར་མཁས་པའི། ། གནས་ལྔ་རིག་པ་དཔལ་ལྡན་ས་སྐྱ་པ། ། བློ་བཟང་ཁྱོད་ཀྱི་མཁྱེན་པའི་དེད་དཔོན་གྱིས། ། མཁས་གྲུབ་ཞལ་གྱི་ཆུ་གཏེར་ལས་བླངས་པའི། ། དབང་ལུང་མན་ངག་ཡིད་བཞིན་རིན་ཆེན་གྱིས། ། ཟབ་ཡངས་ཐུགས་ཀྱི་བང་མཛོད་ལེགས་བཀང་ནས། ། སླར་ཡང་སྐྱེ་དགུའི་དབུལ་བ་སེལ་བའི་ཕྱིར། །
རྒྱུད་སྡེ་རྣམ་བཞིའི་དགོངས་དོན་རིན་ཆེན་མཆོག །

རྡོ་རྗེ་ཕྲེང་བ་ཀྲི་ཡ་ས་མུཉྩར། ། ལེགས་པར་བཤད་པའི་དཀྱིལ་འཁོར་ཞེ་ལྔ་དང་། ། ངན་སོང་སྦྱོང་བ་དཀྱིལ་འཁོར་བཅུ་དང་གཉིས། ། རྣམ་གཞག་ཟུར་བཀའ་ལྔ་བཅུ་རྩ་གཅིག་སྟེ། ། སྨིན་བྱེད་དབང་གི་རྣམ་གྲངས་བརྒྱ་དང་བརྒྱད། ། གྲོལ་བྱེད་ཁྲིད་ཀྱི་རིམ་པ་ཉི་ཤུ་བདུན། ། སྙན་བརྒྱུད་ཟབ་མོའི་བྱིན་རླབས་ཉེར་གཉིས་ལྷག ། རྗེས་སུ་གནང་བའི་བཀའ་སྲོལ་ཆེན་པོ་གཉིས། ། རྗེས་གནང་ཟུར་བཀར་གྲགས་པ་བཞི་བཅུ་ལྷག ། རྒྱ་བོད་མཁས་པའི་དགོངས་འགྲེལ་དང་བཅས་པའི། ། ཟབ་རྒྱས་རྒྱུད་སྡེའི་བཤད་བཀའ་བཅུ་གསུམ་དང་། །
སོ་ཐར་བྱང་སེམས་སྡོམ་པ་བསླབ་བྱར་བཅས། ། སྒྲ་དང་སྙན་ངག་སྡེབ་སྦྱོར་དཀར་རྩིས་དང་། ། བཀའ་དང་བསྟན་བཅོས་གླེགས་བམ་རབ་འབྱམས་ཀྱིས། ། དག་གསལ་ལུང་གི་བཀའ་དྲིན་དང་བཅས་པ། ། མཐའ་ཡས་གདུལ་བྱའི་བསམ་པ་ཇི་ལྟ་བར། ། སྩོལ་མཛད་ཆོས་ཀྱི་སྦྱིན་བདག་ཆེ་བ་པོ། ། མཁས་པའི་མདུན་སར་འགལ་འབྲེལ་གཏམ་བྱེད་ཚེ། ། ལུང་རིགས་རྗེས་སུ་གདམས་པའི་མཆེ་སྡེར་གྱིས། ། མ་རྟོགས་ལོག་རྟོག་ཐེ་ཚོམ་གླང་པོའི་ལུས། ། འཇོམས་མཛད་སྨྲ་བའི་སེང་གེ་མཚུངས་པ་མེད། །
ལེགས་སྦྱར་ཚིག་གི་སྲད་བུ་ལ་བརྒྱུས་པའི། ། རྒྱན་དང་མངོན་བརྗོད་སྡེབ་སྦྱོར་ནོར་བུའི་ཕྲེང་། ། མཁས་པའི་ཡིད་འཕྲོག་དབྱངས་ཅན་མགུལ་པའི་རྒྱན། ། སྤེལ་མཁས་ཚིག་རྗེ་ཚིག་བདག་སྨྲ་མཁས་པོ། ། ཞེས་གསུངས་པ་ལྟར་རོ། ། དེ་བས་ན་བདག་ཉིད་ཆེན་པོ་འདིས་མཁས་པའི་བྱ་བ་རྣམ་པ་གསུམ་གྱི་སྒོ་ནས་མཁྱེན་བརྩེ་ནུས་གསུམ་གྱིས་རྒྱལ་བའི་བསྟན་པ་ཉིན་མོ་ལྟར་གསལ་བར་མཛད་པའི་སྙན་གྲགས་ཕྱོགས་ཀུན་ཏུ་ཁྱབ་པ་ལ་བརྟེན། སྐལ་བ་དང་ལྡན་པའི་གདུལ་བྱ་རྣམས་མ་བསྡུས་པར་ཡང་རང་གི་ངང་གིས་འདུས་ཤིང་ཁྱད་པར་གསུང་གི་བདུད་རྩི་ངོམ་པར་གསོལ་བ་དང་། ཆོས་ཀྱི་འབྲེལ་པ་ཅི་རིགས་པར་ཐོབ་པའི་བསྟན་འཛིན་གྱི་སློབ་མ་ཡང་། བསྟན་པའི་མངའ་བདག་དམ་པར་བཞུགས་པའི་རྗེ་རང་ཉིད་ཀྱི་སྐུའི་གཅུང་འཇམ་དབྱངས་ངག་གི་དབང་ཕྱུག་གྲགས་པ་རྒྱལ་མཚན་དཔལ་བཟང་པོ་སྐུ་མཆེད་རྣམས་དང་། སྙིགས་དུས་བསྟན་པའི་ཉི་མ་སྔགས་འཆང་ངག་གི་དབང་པོ་ཀུན་དགའ་རིན་ཆེན་བཀྲ་ཤིས་གྲགས་པ་རྒྱལ་མཚན་དཔལ་བཟང་པོ་དང་།
བདག་ཆེན་ཀུན་དགའ་བཀྲ་ཤིས་རྒྱལ་མཚན་དཔལ་བཟང་པོ་སྐུ་མཆེད་རྣམས་དང་། རྗེ་བཙུན་མཁས་པའི་དབང་པོ་དཀོན་མཆོག་ལྷུན་གྲུབ་དང་། བྲག་དཀར་སེམས་དཔའ་ཆེན་པོ་དཀོན་མཆོག་རྒྱལ་མཚན་དང་། མཁན་ཆེན་དཔལ་ལྡན་པ། གསེར་གླིང་ཆོས་རྗེ་ཀུན་དགའ་བཀྲ་ཤིས་པ་དང་། བཞི་སྡེ་ཆོས་རྗེ་འཇམ་དབྱངས་ནམ་མཁའ་བརྟན་པ་དང་། ཐུབ་བསྟན་ཡངས་པ་ཅན་གྱི་ཆོས་རྗེ་རྣམ་པ་གཉིས། ཆོས་རྗེ་དངོས་གྲུབ་དཔལ་འབར་བ་ཡབ་སྲས་དང་། རྗེ་ལྕགས་ཐང་རབ་འབྱམས་པ། ལོ་ནས་སྤྱན་སྔ་རིན་པོ་ཆེ་ངག་དབང་ཆོས་གྲགས།
ཆོས་རྗེ་སྐུ་སྐྱེ་བ་ངག་དབང་གྲགས་པ། ལྷུན་སྡིངས་ལོ་ཙཱ་བ་ནམ་མཁའ་དཔལ་བཟང་སྐུ་མཆེད་དང་། བྱང་པ་དུས་འཁོར་བ་རིན་ཆེན་བཟང་པོ། སླེ་ལུང་མཁན་པོ་དཀོན་མཆོག་རིན་ཆེན། རྣལ་འབྱོར་དབང་པོ་ཀུན་སྤངས་ཆོས་ཀྱི་ཉི་མ། ཇོ་ནང་མཁན་ཆེན་ངག་དབང་ཀུན་དགའ་ལེགས་པ། སྲིན་པོ་རིའི་མཁན་ཆེན་བསོད་ནམས་རྒྱལ་མཆོག གྲོ་པ་མཁན་ཆེན་ནམ་མཁའ་དབང་ཕྱུག སྟག་ལུང་མཁན་པོ་བཀྲ་ཤིས་དཔལ་འབྱོར། གསེར་མདོག་པ་གཞོན་ནུ་ནོར་བཟང་།
སྤ་སྤོངས་ཆོས་རྗེ་དགེ་འདུན་དཔལ་བཟང་། མཁས་གྲུབ་དཔལ་ལྡན་རྡོ་རྗེ། སྐྱོགས་ལོ་ཙ་བ་ངག་དབང་རིན་ཆེན་བཀྲ་ཤིས་དཔལ་བཟང་པོ་ལ་སོགས་པ་མཁས་གྲུབ་ཀྱི་སློབ་མ་མཚན་ནས་བགྲང་དུ་བཏུབ་པ་བརྒྱ་ཕྲག་དུ་མ་བྱོན་ཅིང་། གཞན་ཡང་གདན་ས་ཆེན་པོའི་བརྒྱ་དཔོན་དང་། ཟུར་ཆོས་པ་བསྟན་པའི་བྱ་བ་མཛད་པ་དུ་མ་དང་། དབུས་གཙང་ཁམས་གསུམ་གྱི་ཆོས་སྡེ་ཆེན་པོའི་མཁན་པོ་དང་། དགོན་པ་སོ་སོའི་བླ་མ་དང་། གྲྭ་ཚང་ཐ་དད་ཀྱི་སློབ་དཔོན་དང་། བློ་གསལ་དུ་མའི་འདྲེན་པ་དང་། མི་ཆེན་མང་པོའི་བླ་མ་ལ་སོགས་པ་མདོར་ན་བདག་ཉིད་ཆེན་པོ་དང་ཡུལ་དང་གནས་སྐབས་ཀྱིས་མ་བསྐལ་ཞིང་།
ཆོས་ལུང་གཞན་གྱི་དབང་དུ་མ་གྱུར་པའི་དགེ་བའི་བཤེས་གཉེན་ཕལ་མོ་ཆེ་ཞིག་གིས་རང་རང་གི་སྐལ་བ་དང་འཚམས་པའི་གསུང་གི་བདུད་རྩི་ཐོབ་པར་བྱས་ནས་དད་པ་ཆེན་པོས་རིགས་ཀྱི་ཅོད་པན་དམ་པར་འཛིན་ཅིང་། སྐུ་གསུང་ཐུགས་ཀྱི་རྣམ་ཐར་གྱི་རྗེས་སུ་སློབ་པ་བགྲང་བ་ལས་འདས་ཀུན་མཁྱེན་རྒྱལ་བའི་བསྟན་པ་ཉིན་མོ་ལྟར་གསལ་བར་མཛད་ཅིང་དེ་དག་གི་སློབ་མ་དང་། ཡང་སློབ་དང་། ཉིང་སློབ་རྣམས་ཀྱིས་ཀྱང་ས་ཆེན་པོ་འདི་ཡོངས་སུ་ཁྱབ་པར་གྱུར་པ་སྟེ། ཇི་སྐད་དུ། ཏིང་འཛིན་ཀླུ་དབང་དུ་མས་ཉེར་བསྟེན་པའི། ། གཏིང་མཐའ་མི་མངོན་ཆོས་དབྱིངས་ཐུགས་མཚོ་ལས། ། འཕྲིན་ལས་རྣམ་བཞིའི་ཆུ་ཆེན་རབ་ཕབ་ནས། ། བསྟན་འཛིན་རྩྭ་ལྗང་མྱུ་གུ་མང་དུ་བསྐྱེད། ། ཨེ་མ་འཇམ་མགོན་གཉིས་པའི་ཞལ་གྱི་ལུང་། །
རྣ་བའི་ཀུན་དགར་མི་འཛིན་མཁས་པ་སུ། ། ཁྱོད་ཀྱི་ཞབས་སེན་ཡིད་འོངས་ནོར་བུའི་ཕྲེང་། ། སྤྱི་བོའི་རྒྱན་དུ་མི་ལེན་ཆེན་པོ་གང་། ། རང་གི་སློབ་མ་རང་དང་རྗེས་མཐུན་པ། ། མཁས་བཙན་བཟང་པོས་མཁས་པའི་བྱ་བ་གསུམ། ། མཛད་ནུས་དུ་མས་མཛད་པ་བསམ་ཡས་ཀྱིས། ། བློ་གསལ་རྣམས་ཀྱི་བློ་མཚོ་འགེངས་ལ་བརྩོན། ། ཞེས་གསུངས་པ་ལྟར་རོ། ། དེ་ལྟར་བདག་ཉིད་ཆེན་པོ་འདི་ནི་རང་གིས་ཐོས་པ་དང་། གཞན་ལ་བསྟན་པ་དེ་དག་ཐམས་ཅད་ཀྱང་ཟབ་མོའི་ཏིང་ངེ་འཛིན་ལ་བཅུད་ལེན་བྱ་བའི་ཕྱིར་བརྩོན་འགྲུས་དྲག་པོས།
ཉིན་ཞག་ཕྲུགས་རེ་ལ་ཇི་ལྟར་མཛད་པའི་ཉམས་ལེན་གྱི་རིམ་པ་ཡང་། ཐོག་མར་དགེས་པ་རྡོ་རྗེའི་ཕྱི་ནང་གི་བསྐྱེད་རིམ་ལམ་དུས་ཀྱི་དབང་རྒྱས་པར་བླང་བ་དང་བཅས་པ། བདེ་མཆོག་དྲིལ་བུ་པའི་ལུས་དཀྱིལ། ནག་པོ་པའི་མངོན་རྟོགས། ཕུར་པའི་མངོན་རྟོགས། ལམ་ཟབ་མོ་བླ་མའི་རྣལ་འབྱོར། བླ་མ་རིན་ཆེན་འབྱུང་ལྡན། རྣལ་འབྱོར་དབང་ཕྱུག་གི་སྲུང་བ་གཉིས། ན་རོ་མཁའ་སྤྱོད་ཀྱི་ཉམས་ལེན། འཆི་ཁ་མའི་གདམས་ངག་དང་བཅས་པ།
བདེ་མཆོག་དཀར་པོའི་ཉམས་ལེན། རྡོ་རྗེ་ལྷ་མོའི་མངོན་རྟོགས། དམར་པོ་སྐོར་གསུམ་གྱི་ཉམས་ལེན། སྒྲོལ་དཀར་གྱི་མངོན་རྟོགས། ཐུབ་པ་མི་རུ་སྦི་ཥ་ར། རྣམ་རྒྱལ་འཇོམས་གཉིས། མགོན་པོའི་སྲུང་ཟློག་རྒྱས་པ་སོགས་ལྷའི་རྣལ་འབྱོར་རེ་རེ་ནས་ཀྱང་སྔགས་ཀྱི་བཟླས་པ་གྲངས་མང་པོ་དང་བཅས་ཐུན་གཉིས་དང་། གསུམ་དང་། བཞི་ལ་སོགས་པའི་ངེས་པས་གཏན་མི་ཆག་པའི་དམ་བཅའ་བརྟན་པོ་མཛད་ཅིང་། གཙོ་ཆེ་རྫོགས་རིམ་གྱི་ཉམས་ལེན་ལྟ་བ་སྐྱོང་བ་དང་བཅས་པ་དུ་མ་དང་།
སྦྱོར་དྲུག་གི་ཉིན་མཚན་གྱི་རྣལ་འབྱོར་དང་། རླུང་དང་འཁྲུལ་འཁོར་ལ་སོགས་པའི་རྣལ་འབྱོར་དུ་མས་མཚན་མོའི་ཆ་ཕལ་ཆེར་འདའ་བར་མཛད་ལ། སྔ་དྲོ་ཐུགས་དམ་གྲོལ་ནས་རྟེན་གསུམ་རྣམས་ལ་ཕྱག་དང་བཅས་པའི་ཡན་ལག་བདུན་པ་དང་དཀར་གཏོར་ཆ་བཞི། ཉིན་བར་གྱི་དུས་སུ་ཚོགས་ཆོས་གསུང་བ་ལ་སོགས་པའི་ལུང་དང་བཤད་པ་ལ་སོགས་པའི་ཕྱག་ཁྲིད་རྣམས་མཛད། དེ་ལྟ་བུ་མི་གནང་བའི་སྐབས་སུ་ཕྱག་དཔེ་གཟིགས་རྟོག་ཁོ་ན་མཛད་ཅིང་། ཐུན་མཚམས་གང་རིགས་ལ་གཏོར་མ་བརྒྱ་རྩ་རྒྱས་པ་ཆུ་སྦྱིན་དང་བཅས་པ། ཛམ་སེར་ནག དབྱུག་གུ་མ་སྤུན་གསུམ། དུས་འཁོར་གྱི་སྲུང་མ་དྲུག་ཅུ། ཐུགས་རྗེ་ཆེན་པོའི་གྲུལ་གཏོར།
ཆ་གསུམ་གཏོར་མ་རྣམས་མཛད་ནས་མཐར་ཤེས་རབ་སྙིང་པོ་སཾསྐྲྀ་ཏའི་སྐད་དུ་ཚར་གསུམ་བདུད་བཟློག་བསྔོ་བ་སྨོན་ལམ་དང་བཅས་པ་མཛད། བར་སྐབས་སུ་སྐུ་ཆག་པའི་ཞབས་སྐོར་དང་བཅས་ཏེ། རྩ་བའི་བླ་མ་རྣམ་པ་བཞི་དང་། བླ་མ་གོང་མ་རྣམས་ཀྱི་བསྟོད་པ་དུ་མ་དང་། བརྒྱུད་པའི་གསོལ་འདེབས་ཁ་ཡར། དཔའ་བོས་མཛད་པའི་སངས་རྒྱས་ཀྱི་བསྟོད་ཚོགས་འགའ་ཡར། དཔལ་ལྡན་ཆོས་གྲགས་ཀྱིས་མཛད་པའི་བདེ་མཆོག་གི་བསྟོད་པ་རྒྱུན་ཆགས། ཙནྟྲ་གོ་མིས་མཛད་པའི་འཇམ་དབྱངས་ཕྱོགས་བཅུ་མ། ཐམས་ཅད་མཁྱེན་པའི་བཤེས་གཉེན་གྱིས་མཛད་པའི་སྒྲོལ་མའི་བསྟོད་པ་མེ་ཏོག་ཕྲེང་འཛིན་སོགས་ཆོས་སྤྱོད་ཀྱི་རིམ་པ་མང་དུ་མཛད། དགོང་མོའི་ཆ་ལ་དབང་དང་བྱིན་རླབས་དང་རྗེས་གནང་ཟབ་མོ་རྣམས་སོ་སོའི་བློ་དང་འཚམས་པར་མཛད།
དེ་ནས་ཡང་སྲོད་ཐུན་ཕེར་རྫོགས་པའི་མཇུག་ཏུ། བདེ་དགེ་ཕུར་གསུམ་མགོན་པོ་ལྷ་བརྒྱད་སོགས་ཡི་དམ་ཆོས་སྐྱོང་གི་གཏོར་བསྔོ་རྣམས་རྒྱས་པར་མཛད། དེ་ནས་སྲོད་ཐུན་གྱི་འཕྲོ་རྣམས་རྫོགས་པར་མཛད་པ་ལ་སོགས་མདོར་ན་བདག་ཉིད་ཆེན་པོ་འདིའི་ཉིན་ཞག་ཕྲུགས་གཅིག་གི་མཉམ་གཞག་ཐུགས་དམ་རྣམས་ལྟ་ཞོག ཆོས་སྤྱོད་དང་གཏོར་མའི་སྒྲིག་ཆགས་ཙམ་ཡང་། དེང་སང་གི་དགེ་བ་ལ་རྩེ་གཅིག་ཏུ་ཞུགས་པར་རློམ་པ་རྣམས་ཀྱིས་ཉིན་ཞག་དུ་མར་འབད་ཀྱང་གྲུབ་པར་དཀའ་བ་མཐོང་ཞིང་། དེ་ལྟར་རིམ་གཉིས་ཀྱི་ཏིང་ངེ་འཛིན་ཟབ་མོ་ལ་གཡེལ་བ་མེད་པར་བཞུགས་པའི་འབྲས་བུས་གནས་སྐབས་སུ་བླ་མ་ཡི་དམ་སོགས་ཀྱིས་ཞལ་བསྟན་ཅིང་རྗེས་སུ་བཟུང་བའི་མཚན་མ་ཡང་བསམ་གྱིས་མི་ཁྱབ་པ་མངའ་བ་ཡིན་ཏེ། དེ་ཡང་བདག་ཉིད་ཆེན་པོ་འདིས་དགུང་ལོ་ཉི་ཤུ་རྩ་གྲངས་བཞེས་པའི་སྐབས་ཤིག རྩེས་གདོང་གི་སྒོས་གཞིས་མདོ་ཆོས་གཟིམ་ཁང་དུ་སྐུ་མཚམས་མཛད་ནས་རྡོ་རྗེ་ཕུར་པ་གཙོ་བོར་གྱུར་པའི་ཐུགས་དམ་གནང་དུས། ས་བིར་ཞལ་སྤྲོད། བཅོམ་ལྡན་རྡོ་རྗེ་གཞོན་ནུ།
དཔལ་ལྡན་བླ་མ་དམ་པ་བསོད་ནམས་རྒྱལ་མཚན་རྣམས་ཀྱི་ཞལ་གཟིགས་པ་དང་། བདག་ཉིད་ཆེན་པོ་འདི་དགུང་ལོ་སུམ་ཅུ་སོ་གཉིས་སུ་ཕེབས་པ་མེ་ཕོ་བྱི་བའི་ལོ་ན་ལེནྟྲར་གསུང་ངག་རིན་པོ་ཆེ་ལམ་འབྲས་བུ་དང་བཅས་པས་ཐོག་དྲངས། ཁྲིད་ལུང་མན་ངག་བྱིན་རླབས་རྗེས་གནང་སོགས་ཟབ་རྒྱས་ཀྱི་དམ་པའི་ཆོས་མང་པོ་རྩོལ་པ་ན། དེའི་སྐབས་སུ་རྗེ་སངས་རྒྱས་རིན་ཆེན་ཡང་ཕེབས་ཏེ། དེ་ནས་ཡབ་སྲས་ལྷན་གཅིག་ཏུ་གཙང་ཕྱོགས་ལ་བཏེགས་ཏེ། ཡར་ལམ་སྲིན་པོ་རི་མཇལ་བར་ཕེབས་པས། བདེ་མཆོག་གི་སྐུ་དེ་བདེ་མཆོག་ཞལ་བཞི་ཕྱག་བཅུ་གཉིས་པར་གཟིགས་ནས་སྐུ་ལུས་ལ་འཕར་གཡོ་ལ་སོགས་པ་བྱུང་སྟེ། གར་སྟབས་སྣ་ཚོགས་མཛད་ཅིང་། དེ་ནས་དེ་ལས་བསངས་པ་ན། ཁྱེའུ་དཀར་པོ་གཅིག་གིས་བསུ་བ་བྱས་ནས་སྐོར་ལམ་ལ་ཕེབས་པས།
དེའི་དུས་སུ་རྗེ་སངས་རྒྱས་རིན་ཆེན་གྱིས་འཁོར་རྣམས་ལ། ཁོང་པ་ལ་གཟིགས་སྣང་དང་ཉམས་རྟོགས་མང་པོ་འཁྲུངས་གདའ། མི་ཚོ་བདེ་མཆོག་སྔོན་པོ་ཡིན་ཟེར་ཏེ། འདི་ནི་དཀར་པོར་འདུག་གསུངས་བ་ལ་སོགས་པ་དང་། ཡང་ལན་ཅིག་མུས་ཀྱི་བསམ་གཏན་ཕུག་ཏུ་ལོ་གཅིག་ཧྲིལ་པོར་སྐུ་མཚམས་ལ་བཞུགས་ཏེ། འཁོར་ལོ་བདེ་མཆོག་གི་གསུང་བསྙེན་མཐར་ཕྱིན་པ་མཛད་པའི་དུས་སུ་འཁོར་ལོ་བདེ་མཆོག་བདེ་ཆེན་ལྷ་ལྔ་དང་། རྗེ་བཙུན་རིན་པོ་ཆེ་གྲགས་པ་རྒྱལ་མཚན། མུས་ཆེན་སངས་རྒྱས་རིན་ཆེན་རྣམས་ནམ་མཁར་ཞལ་གཟིགས་ཤིང་། ཁྱད་པར་འཇམ་དབྱངས་སངས་རྒྱས་རིན་ཆེན་རྗེ་བཙུན་རྣལ་འབྱོར་དབང་ཕྱུག་བིརྺ་པའི་རྣམ་པར་གཟིགས་ཏེ། དེའི་སྐབས་སུ་སྐུ་འཁོར་རྣམས་ལ་གཟིགས་སྣང་རྣམས་བྱུང་ཚུལ་དང་།
ཉམས་རྟོགས་ཀྱང་བློ་ཁ་རྫོགས་པ་ཙམ་བྱུང་། རྗེ་སངས་རྒྱས་རིན་ཆེན་འདི་དུས་ཀྱི་མིན་པ། སེམས་དཔའ་ཆེན་པོ་ལས་འཇིགས་པ་འདུག ཅེས་རྗེ་ཉིད་ཀྱིས་གསུངས་ཞེས་ཀྱང་གྲགས་ཤིང་། ཡང་ཆོས་སྐྱོང་སྲུང་མ་རྣམས་ཀྱིས་ཞལ་བསྟན་ཏེ་འཕྲིན་ལས་བསྒྲུབས་པའི་ཚུལ་ནི། སྐབས་ཤིག་ཤབ་དགེ་སྡིངས་ཀྱི་མགོན་ཁང་དུ་རྒྱུན་རིང་བཞུགས་ཏེ་ཐུགས་དམ་དང་། ཆོས་སྐྱོང་གི་གཏོར་འབུལ་དང་། བསྐངས་པ་བསྟོད་པ་རྒྱ་ཆེན་པོ་མཛད་པས། དེའི་དུས་སུ་ཀྱཻ་རྡོར་དང་། རྡོ་རྗེ་ནག་པོ་ཆེན་པོ་གུར་གྱི་མགོན་པོ་ལྕམ་དྲལ་དང་།
ཁྱད་པར་ལས་མཁན་པུ་ཏྲ་ཆེན་པོ་ལུས་ཀྱི་སྟོད་ཉང་བྱས་པ་ཞིག་མངོན་སུམ་དུ་གཟིགས་ཤིང་། གཞན་ཡང་ཆོས་སྐྱོང་མཉེས་པའི་རྟགས། བུད་མེད་རྒྱན་བཟང་པོས་བརྒྱན་པ་དང་། ཛུ་གེ་མང་པོ་དགེས་པའི་རྣམ་འགྱུར་ཅི་ཡང་བྱེད་པ་གཟིགས་ཏེ། དེ་ནས་ཆོས་སྐྱོང་འཁོར་བཅས་ལ་བསྟོད་པ་དགྲ་བགེགས་སྲོག་གཅོད་ཀྱི་འཁོར་ལོ་ཞེས་བྱ་བ་དང་། དཔལ་ལྡན་ལྷ་མོའི་བསྐང་གསོ་དངོས་གྲུབ་རོལ་མཚོ་ཞེས་བྱ་བ་གཉིས་བརྩམས་པར་མཛད་པ་ཡིན་ཞེས་ཐོས་ལ། ཡང་དེའི་རྗེས་ཐོག་ཞིག་སྒོ་རུམ་དུ་བསེ་མགོན་ཡིད་བཞིན་ནོར་བུའི་དྲུང་དུ་སྐུ་མཚམས་ཡུན་རིང་གནང་བའི་སྐབས་སུ་རྗེ་བཙུན་བིརྺ་པའི་སྐུའི་བཀོད་པ་དྲུག་དང་། ས་ཆེན་གྱི་སྐུའི་རྣམ་འགྱུར་དྲུག་གཟིགས་ནས། བིརྺ་པ་དང་ས་སྐྱ་པ་ཆེན་པོ་གཉིས་ངོ་བོ་གཅིག་པར་ཡང་དགོངས་ཤིང་། ཐུགས་ལ་ཉམས་རྟོགས་ཀྱི་ཏིང་ངེ་འཛིན་ཁྱད་པར་བ་དུ་མ་འཁྲུངས་ཞེས་གྲགས་པ་དང་།
གཞན་ཡང་སྐབས་ཤིག་བྱས་འགྱུར་རྡོ་རྗེའི་བྲག་རྫོང་དུ་ཚོགས་བདག་གི་སྒྲུབ་པ་མཛད་སྐབས། གནོད་སྦྱིན་བསེའི་གདོང་ཅན་གྱི་འཚུབ་ཀྱི་རྣམ་པས་གཟིམ་ཁང་གི་གཡམ་གདུང་གས་གྲུམ་ཆེར་བྱུང་པ་ན། གཟིམ་ཁང་ལ་ཞིག་གསོས་མཛད་ཅིང་བར་ཆད་ལས་གྲོལ་ཏེ། སླར་སྐུ་མཚམས་དེ་ཁའི་མུ་མཐུད་ནས་ཡུན་རིང་གནང་བ་དང་། རྗེ་བཙུན་རིན་པོ་ཆེ་དང་། རྡོ་རྗེ་ལྷ་མོ་སོགས་བླ་མ་ཡི་དམ་དུ་མའི་ཞལ་གཟིགས་ཤིང་། དེ་སྐབས་དགོང་ཕྱོགས་སྐུ་འཆག་པ་ལ་ཞལ་འདོན་དང་བསྟུན་རྗེ་བཙུན་རིན་པོ་ཆེའི་ཟན་འབུམ་ལ་ཞབས་སྐོར་རྒྱུན་དུ་གནང་གིན་ཡོད་པ་ལ། མགོ་ཟླ་བའི་ཚེས་བཅུ་བཞི་རྗེ་ས་པཎ་གྱི་དུས་ཆེན་གྱི་ཉིན། ཕྱག་གཡོག་པ་རབ་འབྱམས་པ་ཀུན་ཚེ་བྱ་བ་དང་དཔོན་སློབ་གཉིས་ཀྱིས་ཞབས་སྐོར་ལ་ཕེབས་པས། རྗེ་འདིས་ནམ་མཁའ་ལ་གཟིགས་ཏེ་ཞབས་འབྲིང་བ་དེ་ལ།
ཁྱོད་ཀྱིས་ཨེ་མཐོང་གསུངས་པ་དང་། དེས་ཀྱང་ནམ་མཁའ་ལ་བལྟས་པས། ནམ་མཁའ་ཤིན་ཏུ་དྭངས་པ་ལ་འཇའ་འོད་ཟླུམ་པོ་ཤིན་ཏུ་ལེགས་པ་གཅིག་འདུག་ནས། འདི་བཞིན་འདུག་གཞན་ནི་མ་མཐོང་ཞུས་པས། རྗེའི་ཞལ་ནས་ཡ་གི་ན་རྗེ་ས་སྐྱ་པཎ་ཆེན་ཕེབས་འདུག འཇའ་འོད་དེ་ཙམ་མཐོང་བ་ཡང་སྒྲིབ་པ་ཆུང་བ་ཡིན་གསུངས་ཏེ། དཔོན་སློབ་གཉིས་ཀས་དད་པ་ཆེན་པོ་མཛད་པས་ཐུགས་ཉམས་འཕར་བ་ལ་སོགས་པའི་རྣམ་འགྱུར་ཅི་ཡང་མཛད་ཅེས་གྲགས་ཤིང་། ཡང་ལན་ཅིག་གི་ཚེ་ལ་སྟོད་ལྷོའི་ས་སྐྱོང་ཆེན་པོས་སྤྱན་འདྲེན་གྱི་གསོལ་བ་བཏབ་སྟེ་ཞལ་གྱིས་བཞེས་ནས། དེར་ཕེབས་པའི་གོང་རོལ་ཞིག་ཏུ་མཁའ་སྤྱོད་གཟིམ་ཆུང་ཕུག་ཏུ་བཞུགས་པའི་སྐབས་ཤིག་མཚན་ལམ་དུ། རྗེ་ས་སྐྱ་པ་ཆེན་པོ་དང་འཇམ་པའི་དབྱངས་ཡིན་ནམ་སྙམ་པའི་པཎྜི་ཏའི་ཆ་ལུགས་བྱས་པ་ཞིག
ཆོས་རྗེ་ས་པཎ། རྣལ་འབྱོར་གྱི་དབང་ཕྱུག་བིརྺ་པ། སློབ་དཔོན་ནག་པོ་སྤྱོད་པ་བ་རྣམས་ཆོས་ཀྱི་གསུང་གླེང་མཛད་པའི་དྲུང་ན་བདག་ཉིད་ཆེན་པོ་འདི་ཕེབས་ཏེ་ཐེ་ཚོམ་མང་དུ་བཅད། ཁྱད་པར་ནག་པོ་སྤྱོད་པ་བ་ལ་འཁོར་ལོ་བདེ་མཆོག་གི་ཆོས་སྐོར་མ་ལུས་པ་གསན་ཅིང་། ནག་པོ་གཞུང་དྲུག་རྫོགས་མཚམས་མནལ་སད་ཅེས་གྲགས་ཤིང་། དེ་ནས་ལ་སྟོད་ལྷོར་ཕེབས་ཏེ། དེར་སྔ་དྲོ་ཐུགས་དམ་གྲོལ་མཚམས་ཤིག རྗེའི་གསུང་གིས། ད་ནངས་ཐོ་རངས་བྲམ་ཟེའི་གཟུགས་རལ་པའི་ཁྲོད་ན་སེང་ལྡེང་གི་རྡོ་རྗེ་རྩེ་ལྔ་པ་ཡོད་པ་ཞིག་བྱུང་སྟེ། ཁྱོད་རང་གི་མི་འཕྲོད་ཡོད་དོ་ཟེར་ནས།
བནྡེ་འཕྱར་ཞགས་གྱོན་པ་གཉིས་གཏད་པའི་སྣང་བ་བྱུང་། ཕྱི་ན་མར་ལྟོས་ཤིག་དང་གསུངས། སྡེ་པས་སྒོ་ཕྱེ་འཕྲལ་བལྟར་བཏང་པས། འབུལ་བསྡུ་པས་བཏང་པ་ཡིན་ཟེར་བའི་སླེའུ་གྱོན་པ་གཉིས་སྒོ་དྲུང་ན་སླེབས་འདུག་ཅེས་གླེང་བ་བྱུང་། དེ་ནས་ཡང་གདན་ས་ཆེན་པོར་ཆིབས་ཀྱི་ཁ་ལོ་བསྒྱུར་ཏེ་ཕེབས་ལམ་ཤྲཱི་རྒོད་ཚང་དུ་བཞུགས་ནས། རྒོད་ཚང་ཕུག་པར་ཚེས་བཅུའི་མཆོད་པ་མཛད་པས། རྗེ་བཙུན་རྡོ་རྗེ་རྣལ་འབྱོར་མ་འཇའ་འོད་ཀྱི་དཀྱིལ་ན་བཞུགས་པ་མངོན་སུམ་དུ་གཟིགས། དེ་ནས་གདན་སར་ཕེབས་ཏེ་ཆོས་འཆད་ཉན་རྒྱ་ཆེན་པོ་མཛད་པའི་སྐབས། བཞི་ཐོག་གི་གཟིམ་ཆུང་མཁའ་སྤྱོད་ཕུག་ཏུ་ཐུགས་དམ་མཛད་དུས། འཁོར་རྣམས་ལ་ཁྱེད་རྣམས་ཕྱིར་སོང་།
བརྡ་མ་བྱུང་བར་ལ་སུ་ཡང་མ་གཏོང་གསུངས་ནས་ཐུགས་དམ་ལ་སྔར་བས་ཀྱང་རྒྱུན་རིང་བ་བཞུགས་པ་ན། གཟིམ་དཔོན་གྱིས་ད་ནངས་སྐུ་ཁམས་ཉོག་པ་མིན་ལགས་སམ་ཞུས་པས། ཉོག་པ་མིན་ད་ནངས་བདེ་བ་ཅན་ཡིན་ཟེར་བའི་ཞིང་ཁམས་ཡིད་དུ་འོང་བ་ཞིག་ཏུ་སླེབས། རྒྱལ་བ་འོད་དཔག་མེད་ལ་སངས་རྒྱས་བྱང་སེམས་མང་པོས་བསྐོར་བ་དང་། རྗེ་ས་སྐྱ་པ་ཡབ་སྲས། རྗེ་སངས་རྒྱས་རིན་ཆེན་རྣམས་ཀྱང་བཞུགས་འདུག དེ་རྣམས་ཀྱི་དྲུང་ན་རིན་པོ་ཆེའི་ཁྲི་ཤིན་ཏུ་མཛེས་པ་གཉིས་འདུག་པའི་ཅུང་མཐོ་བ་ལ་མཐའ་སྐོར་དུ་མཆོད་པའི་ལྷ་མང་པོས་མཆོད་རྫས་ཐོགས་ནས་འཁོད་པ། སྟེང་ན་གདུགས་ཕུབ་པ་ཞིག་འདུག་པ་དེར་ཁྱོད་སྡོད་ཟེར་ནངས་ངས་བསྡད། ཅུང་དམའ་བ་དེར་གཞན་ཞིག་ཕེབས་རྒྱུ་ཡིན་པའི་མཚན་དོན་བྱུང་བ་བརྗེད་འདུག་གསུངས། ང་ཡོད་དུས་ཁྲི་དེ་སྟོང་པར་ཡོད།
རྒྱལ་བ་འོད་དཔག་མེད་ཀྱི་དྲུང་དུ་ཆོས་མང་དུ་ཐོབ། ཞིང་ཁམས་དེ་ལས་ཡིད་དུ་འོང་བ་མི་འདུག་གསུངས། ནན་གྱིས་ཚུལ་སྣང་ཞུས་པས་གཉིད་སད་པའི་སྣང་བ་བྱུང་གསུངས་ཤིང་། དེ་ནས་ཧ་ཅང་རྒྱུན་མི་རིང་བ་ཞིག་ན་གློ་བོ་མཁན་ཆེན་ཐམས་ཅད་མཁྱེན་པ་ཞིང་གཞན་དུ་གཤེགས་པའི་ཚུལ་བསྟན་པ་ན། དེ་དུས་བདག་ཉིད་ཆེན་པོའི་གསུང་ལས། ཁ་སང་བདེ་བ་ཅན་གྱི་ཞིང་ཁམས་ན་ཡོད་པའི་ཁྲི་སྟོང་པ་དེ་མཁན་ཆེན་ཐམས་ཅད་མཁྱེན་པ་ཉིད་འབྱོན་པའི་ལྟས་སུ་འདུག་ཅེས་གསུངས་པར་གྲགས་ལ། དེ་ལྟར་བླ་མ་ཡི་དམ་ཆོས་སྐྱོང་སྲུང་མ་རྣམས་ཀྱིས་ཞལ་གཟིགས་ལུང་བསྟན་དབུགས་དབྱུང་མཛད་ཅིང་། དེ་ལ་བརྟེན་ནས་ནང་དུ་ཏིང་ངེ་འཛིན་གྱི་སྒོ་དུ་མ་ཡང་མངོན་དུ་མཛད། ཕྱི་རོལ་ཏུ་གྲུབ་པའི་མཚན་མ་བསམ་གྱིས་མི་ཁྱབ་པ་ལ་མངའ་མཛད་པ་ཞིག་སྟེ། དེ་ཡང་བདག་ཉིད་ཆེན་པོ་འདིས་ལྷ་སར་ཇོ་བོ་ཤཱཀྱ་མུ་ནེ་མཇལ་བར་ཕེབས་པའི་ལམ་དུ་སྐྱེ་ཆུ་བྱ་བའི་ཆུ་བོ་དེ་ལ་གྲུར་ཞུགས་ནས་ཕེབས་པས་གྲུ་བྱིང་ནས་ཤིན་ཏུ་ཉེན་ཆེ་བ་བྱུང་པ་ན།
རྗེ་འདིས་རྗེ་སངས་རྒྱས་རིན་ཆེན་ལ་གསོལ་བ་དྲག་ཏུ་བཏབ་པས། བྱ་རོག་གཅིག་གྲུའི་རྟ་མགོའི་སྟེང་དུ་བྱུང་ནས་འཇིགས་པ་ལས་གྲོལ་བ་དང་། གཞན་ཡང་བདག་ཉིད་ཆེན་པོ་འདིས་བྱང་ར་སྒྲེང་བསྐོར་བར་ཕེབས་ཏེ་སླར་ཡང་ཕེབས་པའི་ལམ་དུ་བླ་མ་དགེ་དགའ་བ་བྱ་བ་དང་། མལ་གྲོ་སྒྲུབ་ཆེན་པའི་སློབ་མ་བླ་མ་སྦལ་པ་བློ་གྲོས་བྱ་བ་སྦྱོར་དྲུག་གི་ཐུགས་དམ་ཤིན་ཏུ་སྨིན་པ་གཉིས་ཀྱི་རྨི་ལྟས་སུ་རྗེ་འདི་འཇམ་དབྱངས་དངོས་ཡིན་པའི་མཚན་མ་སོགས་རྟགས་ཁྱད་པར་བ་མང་དུ་བྱུང་བར་གྲགས་པ་དང་། ཁྱད་པར་འབབ་རོང་གི་གནས་མཆོག་ཏུ་ཕེབས་པའི་ཚེ། ཕེབས་ལམ་ཀྱི་བྲག་སྲུབ་ཅིག་ཏུ་སྐྱེ་བོ་མང་པོ་ལ་འདྲེ་སྲིན་གྱི་གནོད་པ་མི་འབྱུང་བའི་ཕྱིར་རྡོ་ལ་ཞབས་ཀྱི་རྗེས་ཤིན་ཏུ་གསལ་བ་འཇོག་པ་མཛད་པ་ན། དེ་ཉིད་ཀྱི་སྙན་གྲགས་ལ་བརྟེན་སྐུ་ཚེའི་བར་ཆད་དུ་སོང་དོགས། མཐོའི་འོག་ཏུ་གནོན་གསུངས་པའི་བཀའ་ཕེབས་པ་བཞིན་འཁོར་རྣམས་ཀྱིས་བཀའ་བཞིན་བསྒྲུབས་ཞེས་ཉིད་ཀྱི་སྐུ་འཁོར་བ་རྣམས་གླེང་བར་གྲགས་ཤིང་། གཞན་ཡང་དེ་སྐབས་དགུན་ཤིན་ཏུ་གྲང་བའི་དུས་ཡིན་ཀྱང་བྲག་གསེབ་ནས་འཇམ་དབྱངས་མེ་ཏོག་མང་པོ་འཁྲུངས་པ་སོགས་གྲུབ་པ་བརྙེས་པའི་རྟགས་དང་མཚན་མ་བསམ་གྱིས་མི་ཁྱབ་པ་མངའ་བས། འཕགས་པ་བསྡུས་པ་ཚིགས་སུ་བཅད་པ་སོགས་ཤེས་རབ་ཀྱི་ཕ་རོལ་ཏུ་ཕྱིན་པའི་གཞུང་ལུགས་རྣམས་ལས་བྱང་ཆུབ་སེམས་དཔའ་རྣམས་ཀྱི་ཕྱིར་མི་ལྡོག་པའི་རྟགས་སུ་གང་བཤད་པ་ཐམས་ཅད་བདག་ཉིད་ཆེན་པོ་འདི་ལ་མངའ་བ་ཡིན་ལ།
དེ་བས་ན་རྗེ་བཙུན་ས་སྐྱ་པ་ཞེས་སྙན་པའི་གྲགས་པས་རྒྱ་མཚོའི་གོས་ཅན་ཡོངས་སུ་ཁྱབ་པའི་གདུང་གི་རིགས་སུ་འཁྲུངས་པ་ལ་བདག་ཉིད་ཆེན་པོ་ས་པཎྜི་ཏ་ཀུན་དགའ་རྒྱལ་མཚན་དཔལ་བཟང་པོ་ཞེས་མཚན་གྱི་དགེ་ལེགས་ཙམ་གྱིས་ཀྱང་སྐལ་ལྡན་བློ་གསལ་རྣམས་ཀྱི་སྙིང་གི་ཆུ་སྐྱེས་བཞད་པར་ནུས་པ་དེ་ཉིད་ཁུ་དབོན་དང་། བོད་ཡུལ་མུན་པའི་གླིང་འདིར་དམ་པའི་ཆོས་ཀྱི་སྒྲོན་མེ་ཆེན་པོ་ལེགས་པར་སྦར་ཏེ། བྱང་གྲོལ་ཐར་པའི་ལམ་གྱི་རྒྱུའི་གཙོ་བོ་ལྷག་པ་ཚུལ་ཁྲིམས་ཀྱི་བསླབ་པ་རིན་པོ་ཆེའི་སྲོལ་ཆེན་ཁ་བ་ཅན་གྱི་ལྗོངས་འདིར་གསར་དུ་གཏོད་པར་མཛད་པའི་བྱང་ཆུབ་སེམས་དཔའ་ཆེན་པོ་ཞི་བ་འཚོའི་རྣམ་པར་སྤྲུལ་པའི་སྐུ་དཔལ་ལྡན་བླ་མ་དམ་པ་བསོད་ནམས་རྒྱལ་མཚན་དཔལ་བཟང་པོ་ཞེས་སྙན་པའི་བ་དན་དཀར་པོ་ས་གསུམ་ན་གཡོ་བ་སྟེ་སྐྱེས་ཆེན་མཆོག་དེ་བྱོན་པའི་ཕྱི་ནས། བདག་ཉིད་ཆེན་པོ་འདི་བས་མཁས་པའི་ཡོན་ཏན་ཕུལ་དུ་བྱུང་བ་གཞན་མ་བྱོན་པར་ས་ཆེན་པོ་ལ་གནས་པའི་སྐྱེ་བོ་མཁས་བླུན་ཡོངས་ལ་གྲགས་ཤིང་གྲུབ་ལ། བཙུན་པ་དང་བཟང་པོའི་ཡོན་ཏན་གཉིས་ནི། རྒྱས་པར་ཕྱེ་ན་བསམ་གྱིས་མི་ཁྱབ་མོད། མདོར་བསྡུས་པ་ནི། ཇི་སྐད་དུ། ཁྱོད་ཐུགས་དག་པའི་ནམ་མཁར་ཚིགས་གསུམ་གྱི། ། ཚུལ་ཁྲིམས་ཡར་ངོའི་ཆ་ཤས་ཡོངས་འཕེལ་ཞིང་། །
ངེས་པར་འབྱུང་བའི་ཆུ་ཤེལ་ལས་གྲུབ་པའི། ། གཞན་ལ་མི་གནོད་བཙུན་པའི་འོད་དཀར་ཅན། ། བྱམས་དང་སྙིང་རྗེའི་དཀྱིལ་འཁོར་ཆེར་རྒྱས་པའི། ། སེམས་ཉིད་ཉིན་མོར་བྱེད་པའི་འོད་ཟེར་གྱིས། ། འགྲོ་བའི་སྡུག་བསྔལ་མུན་པ་དཔྱིས་འབྱིན་པའི། ། ཕན་བདེའི་ལམ་བཟང་གསལ་མཛད་སྐྱེ་དགུའི་སྒྲོན། ། ཟབ་དོན་ལྗོན་ཤིང་དམ་ཚིག་རྩ་བ་བརྟན། ། རིམ་གཉིས་ཡལ་འདབ་ལག་ལེན་མེ་ཏོག་རྒྱས། ། ཟུང་འཇུག་འབྲས་བུའི་ཁུར་ལྡན་འཕྲིན་ལས་ཀྱི། ། གྲིབ་བསིལ་གཡོ་ལྡན་རིག་འཛིན་དཔག་བསམ་ཤིང་། །
ཞེས་བཙུན་པའི་ཡོན་ཏན་དང་། བགྲང་ཡས་ཡོན་ཏན་ཀུན་གྱི་རྩེར་འཛེགས་ཀྱང་། ། མངོན་པར་ཁེངས་པའི་མདུང་གི་བ་དན་བསྙལ། ། སྐྱེ་དགུ་ཀུན་གྱི་གཙུག་གིས་རབ་བཏུད་ཀྱང་། ། ཀུན་གྱི་འབངས་ལྟར་གཞན་གྱི་དོན་ལ་དགེས། ། སྤྱོད་ལམ་ཀུན་ཏུ་ཞི་ཞིང་དུལ་བའི་ཐུགས། ། གྲོགས་ངན་སྡུག་བསྔལ་ཟབ་མོ་ཐོས་མི་སྐྲག ། སྐད་ཅིག་ཉོན་མོངས་གོ་སྐབས་གཡོ་མིན་པས། ། མཆོག་ཏུ་ཞི་བས་གཞན་གྱི་ཁྲོ་བའང་འཇོམས། ། རྙེད་དང་མ་རྙེད་ལ་སོགས་མགོ་སྙོམས་ཤིང་། །
འཕོངས་དང་མགོན་མེད་རྒུད་པ་ཀུན་ལས་འཛིན། ། ཟབ་བཅས་འཕྲིན་ལས་ངང་གིས་མྱུར་མཛད་ཅིང་། ། རྟག་ཏུ་འདྲེན་པ་ཀུན་གྱི་བྲན་དུ་བཞུགས། ། མཛེས་ཤིང་ཡིད་འོང་རྡོ་རྗེ་ལྟ་བུའི་སྐུ། ། ཉིན་མཚན་རྟག་ཏུ་ཆོས་ཆར་འབེབས་པའི་གསུང་། ། སྙིང་རྗེ་གཞན་དབང་གྱུར་པའི་ཐུགས་མངའ་བ། ། ཁྱོད་ཀྱི་མཛད་པ་བྱིས་བློའི་ཡུལ་ལས་འདས། ། ཨེ་མ་བདག་ནི་ཚུལ་འདི་མཐོང་བས་ཀྱང་། ། སྐྱོན་མེད་རྣམ་པར་ཐར་པ་བསམ་ཡས་ཀྱིས། ། མགོན་ཁྱོད་གཞན་ལས་བཟང་པོར་སྒྲུབ་མིན་ཏེ། །
ཕྱོགས་འདི་ཁོ་ནས་སྤུ་ལྡང་མཆི་མ་གཡོ། ། ཞེས་གསུངས་པ་ལྟར་རྟོགས་པར་བྱའོ། ། དེ་ལྟར་མཁས་བཙུན་བཟང་གསུམ་དང་ལྡན་པའི་བདག་ཉིད་ཆེན་པོ་དེ་ཉིད་ཀྱིས་དགུང་ལོ་བཅུ་གཅིག་ནས་བརྩམས་ཏེ། བཞི་ཅུ་རྩ་བརྒྱད་པ་ཆུ་ཕོ་འབྲུག་གི་ལོ་མ་རྫོགས་ཀྱི་བར་དུ་བསྟན་པའི་བྱ་བ་ཐོས་བསམ་སྒོམ་གསུམ་དང་། མཁས་པའི་བྱ་བ་འཆད་རྩོད་རྩོམ་གསུམ་སྤེལ་མར་མཛད་པས་ཐུགས་ཤིན་ཏུ་རངས་པར་གྱུར་ཅིང་། སྙིགས་མའི་སྐྱེ་བོ་ངན་པ་རྣམས་ཀྱི་སྤྱོད་ཚུལ་རྣམས་གཟིགས་པས་ཐུགས་ཅུང་ཟད་གདུང་བར་གྱུར་པ་ན། ཞིང་ཁམས་གཞན་དུ་གཤེགས་པ་ལ་མངོན་དུ་ཕྱོགས་པར་གྱུར་ཏེ། དེའི་སྔ་ལྟས་སུ་ས་གཡོ་བ་དང་། ནམ་མཁའ་ལ་མི་ཤིས་པའི་སྐར་མ་མཇུག་ཕོད་ཅན་གཅིག་ཀྱང་ཤར་ཞིང་། རྩིས་པ་རྣམས་ཀྱིས་ཀྱང་།
ད་ལོ་རྗེ་འདི་ལ་སྐུ་དོག་ཤིན་ཏུ་ཆེ་ཟེར་བ་བྱུང་པ་ན། ཀུན་སེམས་ཡེད་ཡེད་བོར་གྱུར་ཏེ། དེའི་སྐབས་སུ་ཐམས་ཅད་མཁྱེན་པ་དཀོན་མཆོག་ལྷུན་གྲུབ་ཀྱིས་རྗེ་འདི་ལ་དེང་སང་མཚན་ལྟས་ལ་སོགས་པ་ཇི་ལྟར་བྱུང་། ཕྱི་ལོ་འདི་དགུང་སྟེང་ཡིན་པས་སྐུ་དོག་བཞིན་ནི་མེད་ལགས་སམ། ཞེས་ཞུ་བར་མཛད་པ་ན། བདག་ཉིད་ཆེན་པོའི་གསུང་གིས། དེང་སང་རྨིས་ལྟས་ལ་སོགས་པ་གང་ཡང་མ་བྱུང་། ཁ་སང་སྔ་གོང་ཟ་ཟི་བཞིན་ཁ་ཅིག་བྱུང་བ་གློ་བོ་མཁན་ཆེན་ཆོས་ཀྱི་རྗེ་ཞིང་གཞན་དུ་གཤེགས་པ་ལ་ལྟ་བ་ཡིན་ནམ་སྙམ་པ་ཞིག་བྱུང་སྟེ། དེ་ཀ་རྐྱང་པ་མིན་པ་འདྲ། ཕྱི་ལོ་འདི་ལ་དོག་ཆ་ཕྲན་བུ་ཡོད་ཉེན་ཀ་ཆེ་ཞེས་གསུངས།
དེ་ལ་རྗེ་དཀོན་མཆོག་ལྷུན་གྲུབ་ཀྱིས། འོ་ན་དེ་ལ་དམིགས་ནས་སྐུ་རིམ་དང་། སྐུ་མཚམས་སོགས་མཛད་ནས་ཡུན་རིང་དུ་ཞབས་པད་བརྟན་པའི་རྟེན་འབྲེལ་གནང་དགོངས་ཞུས་པས། རྗེའི་གསུང་གིས། རིམ་འགྲོ་སོགས་སྔར་ཡང་གང་གྲུབ་བྱས། ད་རུང་རིམ་པས་བྱེད་རྩིས་ཡིན། འཚམས་དམ་པ་ཞིག་བྱེད་སྙམ་ནའང་། ཁ་སང་ནས་ཆོས་འཆད་པ་དང་། དེང་སང་གདན་ས་འདི་པ་རྣམས་ལ་མདུན་ཆགས་ཤིག་ཡོང་རེ་ནས་འགྱངས་པ་ཡིན། འདི་ཚོའི་བྲེལ་བ་ཆོད་འཕྲལ་ལ་མཚམས་བྱེད་ཅེས་གསུངས་པ་ལ་སོགས་པ་ཞིང་ཁམས་གཞན་དུ་འབྱོན་པའི་བཀའ་དུ་མ་སྔ་རོལ་ནས་སྩལ་པ་དང་།
གཞན་ཡང་སྐུ་མྱ་ངན་ལས་འདའ་བའི་ལྟས་དུ་མ་སྔ་གོང་ནས་བྱུང་བར་གྲགས་ཤིང་། དེ་ནས་སྦྲུལ་ལོ་ཟླ་བ་དང་པོའི་ཚེས་ཉི་ཤུ་སྐོར་ལ་རིན་ཆེན་སྒང་གཟིམ་ཁང་དུ་ཕེབས་ནས་སྐུ་མཚམས་བུག་སྒོ་འདག་སྦྱར་མཛད་དེ་ཐུགས་དམ་ཟབ་མོ་ལ་རྩེ་གཅིག་ཏུ་བཞུགས་ཤིང་ཐུན་མཚམས་རྣམས་ལ་གསུང་རྩོམ་འཕྲོ་ཅན་རྣམས་ཀྱང་གྲུབ་པར་མཛད། ཟླ་བ་ལྔ་པའི་ཉེར་བཞི་ལྔ་ཙམ་ནས་གཞན་ངོར་ཞབས་ཅུང་ཟད་བསྙུང་བའི་ཚུལ་བསྟན་ནས། དེ་སྐབས་ཀྱང་ཐུགས་དམ་ཟབ་མོ་ལ་རྩེ་གཅིག་ཏུ་བཞུགས་ཤིང་། སྐབས་འགར་ཁྱེད་རྣམས་མ་འདུག་པར་མཆོད་པ་གསར་པ་ཤོམས་ཞེས་པ་ཡང་ཡང་གསུངས། དེ་དག་གི་སྐབས་སུ་ནམ་མཁའ་བཻ་ཌུ་ར་ཡའི་མདོག་ལྟར་ཤིན་ཏུ་དྭངས་ཤིང་སྣུམ་པ་ལ་ཉི་མའི་འོད་ཟེར་སྔར་བས་ཀྱང་གསལ་བ་དང་། ལྷའི་མེ་ཏོག་གི་ཆར་བསམ་གྱིས་མི་ཁྱབ་པ་བབས་པ་ན། སྐུ་འཁོར་རྣམས་ཡིད་མ་བདེ་ནས། འདི་ལྟར་འདུག་ལགས་པ་ཅི་འདྲ་ལགས་སམ་ཞུས་པས། འཇིག་རྟེན་གྱི་ཁམས་བསམ་གྱིས་མི་ཁྱབ་པ་རྣམས་ན།
སངས་རྒྱས་དང་བྱང་ཆུབ་སེམས་དཔའི་རྣམ་པར་འཕྲུལ་པ་ལ་ལ་བལྟམས་པ་དང་། ལ་ལ་མྱ་ངན་ལས་འདའ་བ་ལ་སོགས་པའི་ཚུལ་སྟོན་པ་བསམ་གྱིས་མི་ཁྱབ་པས། དེ་ཀུན་གྱི་ལྟས་ཡིན་མོད་གསུངས་ཤིང་། གཞན་གྱི་སེམས་བསྲུང་བའི་ཕྱིར་དུ་ཡལ་ཡོལ་མཛད། ཚེས་བཅུའི་སྔ་དྲོའི་དུས་ད་ལྟ་སྐུ་ཁམས་གསོ་བའི་མནལ་ཅུང་ཟད་ཅིག་མཛད་ན་ཉིན་མོ་སྐུ་ཁམས་དྭངས་པ་ཡོང་ལགས་སམ་ཞུས་པས། དེ་ཙམ་འདུག་ལོང་མེད་ཅེས་གསུངས་ཤིང་། ཞིང་ཁམས་འདིའི་མཛད་པ་རེ་ཞིག་རྫོགས་པ་དང་། ཞིང་ཁམས་གཞན་དུ་གདུལ་བྱ་རྒྱ་ཆེ་བ་ལ་དགོངས་ནས་རྟག་འཛིན་ཅན་རྣམས་ངེས་འབྱུང་བསྐྱེད་པ་དང་། ལེ་ལོ་ཅན་རྣམས་བརྩོན་འགྲུས་ལ་བསྐུལ་བའི་ཆེད་དུ་ཆོས་ཀྱི་རྗེ་འདི་ཉིད་དགུང་ལོ་བཞི་བཅུ་རྩ་དགུར་ཕེབས་པ་ཆུ་མོ་སྦྲུལ་གྱི་ལོ་ཆུ་སྟོད་ཟླ་བའི་ཚེས་བཅུའི་ཉི་མ་དྲོ་བར་ཙམ་ལ་གདན་ས་ཆེན་པོའི་བླ་བྲང་རིན་ཆེན་སྒང་ཉིད་དུ་གཟུགས་ཀྱི་སྐུ་ཆོས་ཀྱི་དབྱིངས་སུ་བསྡུ་བར་མཛད་ཅིང་། དེ་ནས་ཕྱི་དྲོའི་ཆ་ལ་བབས་པ་ན་ཐམས་ཅད་ཀྱིས་གསན་པའི་ཐག་སྒྲ་ཤིན་ཏུ་ཆེ་བ་དང་བཅས་ཏེ་དབུའི་གཙུག་གི་ཐོད་པ་སོར་གང་ཙམ་གཅིག་གཙུག་ཏོར་གྱི་ཚུལ་གྱིས་འཕགས་པ་ལ་བྱང་སེམས་ཀྱི་ཟིལ་པ་ཁྲོམ་མེ་བ་དང་བཅས་པར་གྱུར་ཅིང་།
དེ་མ་ཐག་ནས་སྔར་སུ་ཞིག་གི་སྣའི་ཡུལ་དུ་ཚོར་མ་མྱོང་བའི་ལྷ་རྫས་ཀྱི་སྤོས་ཀྱི་དྲི་བསུང་ཁྱད་པར་ཅན་གྱིས་གཟིམ་ཁང་གི་སྟེང་འོག་ཐམས་ཅད་ཁྱབ་པ་དང་། ཁ་དོག་སྣ་ཚོགས་པའི་འཇའ་ཚོན་གྱི་རི་མོས་མཛེས་པའི་ནམ་མཁའ་ལས་མེ་ཏོག་གི་ཆར་ཆེན་པོ་བབས་པ་ལ་སོགས་པ་ངོ་མཚར་བའི་ལྟས་དུ་མ་དང་བཅས་ཏེ། རྒྱུད་སྡེ་ནས་འབྱུང་བའི་འདའ་ཁ་མའི་རྣལ་འབྱོར་གྱིས་བདེ་བ་ཅན་གྱི་ཞིང་ཁམས་སུ་དཔའ་བོ་དང་རྣལ་འབྱོར་མ་རྣམས་ཀྱིས་བསུ་བ་དང་བཅས་གཤེགས་པར་གྱུར་ཏོ། ། དེ་ལྟར་ས་ལོ་འཇམ་པའི་རྡོ་རྗེ་ཉིད་ཀྱི་གསུང་ལས་སྐྱེས་པའི་བསྟན་འཛིན་ཀྱི་སློབ་བུ་རྣམས་ཀྱི་ཁྲོད་ནས། ལུགས་འདིའི་ཆོས་ཀྱི་བདུད་རྩི་ཡོངས་རྫོགས་ནོས་པ་གཅུང་བདག་ཆེན་ནམ་མཁའ་ཚེ་བརྟན་གྱི་ཞལ་སྔ་ནས་ནི་རྟག་ཏུ་ཟབ་མོའི་ཉམས་ལེན་ལ་བརྩོན་པར་བཞུགས་པས་ཉམས་རྟོགས་ཀྱི་མངའ་བདག་ཏུ་གྱུར་ཅིང་། སྟོང་གཟུགས་ཀྱི་ཏིང་ངེ་འཛིན་རབ་ཏུ་བརྟན་ལ། ས་སྐྱ་པའི་ཆོས་སྐྱོང་རྣམས་བྲན་བཞིན་དུ་འཁོལ་བ་ཞིག་ཡིན་ནོ་ཞེས་ཐོས་ལ། ཡང་ས་ལོ་ཉིད་ལས་དུས་འཁོར་རྫོགས་པར་གསན་པའི་ཆོས་རྗེ་ལྕགས་ཐང་རབ་འབྱམས་པ་ནི། འཆད་ཉན་གྱི་ངང་ནས་ཐུགས་དམ་ལ་བརྩོན་པས་ཉམས་རྟོགས་བཟང་པོ་ཐུགས་རྒྱུད་ལ་འཁྲུངས་ཤིང་། ལྷག་པར་བོ་དོང་།
བྱ་རྒོད་གཤོངས་སུ་མདོ་ཕྱོགས་ཀྱི་འཆད་ཉན་ལ་རྩལ་དུ་བཏོན་ཏེ། ས་སྐྱ་པའི་བསྟན་པ་ལ་ཞབས་འདེགས་ངོ་མཚར་ཅན་མཛད་པ་དེ་ཡིན་ཞིང་། ཆོས་རྗེ་དཔལ་ལྡན་རྡོ་རྗེ་ནི། ས་སྐྱའི་བཞི་ཐོག་བླ་བྲང་གི་བཞུགས་ཁྲི་པདྨ་ཅན་གྱི་སྟེང་ནས། ས་ལོས་དུས་འཁོར་གྱི་ཆོས་གསུངས་པ་རྣམས་བུམ་པ་གང་བྱོའི་ཚུལ་དུ་གསན་ཏེ། ཁའུ་བྲག་རྫོང་ཞིང་སྐྱོང་དབང་པོའི་མེ་འབར་གྱི་གཙུག་ལག་ཁང་གི་བྱ་འདབས་བསྐྱེད་ལྷས་སྒྲུབ་སྡེར་གཅིག་ཏུ་ཉམས་བཞེས་ལ་དྲིལ་ནས་བཞུགས་པས། སྲོག་རྩོལ་རྡོ་རྗེའི་རྣལ་འབྱོར་མཐར་ཕྱིན་ཏེ། རྒྱུ་བ་གསལ་བ་དང་། རྣམ་པ་ངེས་པ་སོགས་ཀྱི་ཉམས་རྟགས་རྣམས་མཐར་ཕྱིན་ཅིང་། མཉམ་རྗེས་ཀུན་ཏུ་སྟོང་གཟུགས་ཀྱི་ཏིང་ངེ་འཛིན་བརྟན་པས་ཉམས་ལ་གང་ཤར་གྱི་སྤྱོད་པ་སྐྱོང་བ་ལས་འཕྲལ་གྱི་མཛད་པ་མི་སུ་དང་ཡང་མི་བསྟུན་པ་ཞིག་ཡོད་ཅེས་བདག་གི་བླ་མ་འཇམ་དབྱངས་སྐུ་མཆེད་ཀྱིས་གསུང་ལས་ཐོས་ཤིང་།
མདོར་ན་གྲུབ་པའི་ས་ལ་བཞུགས་པས་སྐྱེད་ལྷས་དང་། བྱས་འགྱུར་གྱི་བར་ལ་ཡར་འཕུར་མར་འཕུར་མཛད་པ་ལས་དག་པ་འགས་མཐོང་ཞིང་། གྲུབ་ཐོབ་དཔལ་རྡོར་བ་ཞེས་ཡོངས་སུ་གྲགས་པ་དེ་ཡིན་ལ་ས་ལོ་ཆེན་པོའི་ཐུགས་སྲས་བསྟན་འཛིན་ཀུན་རྒྱན་དུ་འགྱུར་པ་ནི། སྔགས་འཆང་ཆོས་ཀྱི་རྒྱལ་པོ་སྐུ་མཆེད་སོགས་དང་། རྗེ་བཙུན་མཁས་པའི་དབང་པོ་དཀོན་མཆོག་ལྷུན་གྲུབ་རྣམས་ཏེ། དེ་ཡང་གཅེན་བདག་ཆེན་ཀུན་དགའ་བསམ་འགྲུབ་ནི། འཁྲུངས་མ་ཐག་ནས་རང་གྲོལ་གྱི་གྲུབ་ཐོབ་ཆེན་པོར་གྱུར་ཏེ། རི་དྭགས་སོགས་སེམས་ཅན་བསད་ནས་གསོ་བར་ནུས་པ་དང་། འབྲི་མོ་ལ་བྱིན་རླབས་མཛད་དེ། དཔལ་མགོན་ཞལ་བཞི་པ་ལ་གཡག་རྭ་ལྔ་འབྱུང་བའི་བཀའ་བསྒོ་མཛད་པས།
ཇི་ལྟར་བཞེད་པ་བཞིན་བྱུང་བའི་གཡག་གི་མགོ་བོ་ད་ལྟ་ཡང་རྩེ་གདོང་ན་ཡོད་པ་དང་། བསམ་ཡས་ཆོས་སྐྱོང་ཆེན་པོས་ཀྱང་། སྔགས་འཆང་ཆེན་པོའི་དྲུང་དུ་བྱོན་པ་ཞིག་གི་ཚེ། ཁྱེད་ཀྱི་གཅེན་པོ་རྩེ་གདོང་དགེ་བཤེས་ཀྱིས་ཉི་མ་རེ་རེ་བཞིན་གྲུབ་རྟགས་མི་འདྲ་བ་མང་པོ་སྟོན་གྱིན་འདུག་ཀྱང་། དེ་གྲུབ་རྟགས་སུ་ཤེས་པ་ངེད་གཟུགས་མེད་རྣམས་མིན་པ་མི་འདུག་གསུངས་པ་སོགས་བསྔགས་བརྗོད་དུ་མ་མཛད་པ་དང་། མདོར་ན་འཕྲལ་གྱི་མཛད་པ་རྣམས་ཀྱང་གྲུབ་པའི་སྤྱོད་པ་ཡ་མ་ཟུང་སོ་སོ་སྐྱེ་བོའི་བློའི་ཡུལ་དུ་ཤོང་བར་དཀའ་བ་ཁོ་ན་མཛད་པའི་གྲོལ་བ་མཆོག་གི་ས་ལ་བཞུགས་པའི་རྩོད་པ་དང་བྲལ་བའི་སྐྱེས་བུ་ཆེན་པོ་ཞིག་ཡིན་ལ། དེ་ཉིད་ཀྱི་གཅུང་རྒྱལ་བའི་བསྟན་པ་ལ་རྒྱལ་བ་གཉིས་པ་ལྟར་གྱུར་པ་ནི། དཔལ་ས་སྐྱ་པ་ཆེན་པོ་སྔགས་འཆང་ངག་གི་དབང་པོ་ཀུན་དགའ་རིན་ཆེན་བཀྲ་ཤིས་གྲགས་པ་རྒྱལ་མཚན་དཔལ་བཟང་པོ་ཞེས་མཚན་ཡོངས་སུ་གྲགས་པའི་རྗེ་བཙུན་ས་སྐྱ་པའི་བསྟན་པའི་མེ་རོ་གསོ་བ་ལ་བསམ་ན་དུ་སྐུ་སྐྱེ་བ་བཞེས་པ་དེ་ཉིད་ཀྱི་སྐུ་ཚེ་འདིའི་སྔོན་རོལ་ཏུ་ཐབས་ལ་མཁས་པའི་སྤྲུལ་པའི་སྐུ་དུ་མར་བསྟན་ཏེ། མཐའ་ཡས་པའི་སེམས་ཅན་གྱི་དོན་མཛད་པའི་ཚུལ་མདོ་ཙམ་ཞིག་བརྗོད་ན། སྔགས་འཆང་བླ་མ་བསྟན་པའི་ཉི་མ་གྲུབ་པའི་དབང་ཕྱུག་ཆེན་པོ་འདི་ཉིད་ནི།
དུས་གསུམ་རྒྱུན་མི་ཆད་པར་ཞིང་ཁམས་ཇི་སྙེད་པར་གདུལ་བྱ་སོ་སོའི་སྐལ་བ་དང་འཚམས་པའི་སྐུ་དང་མཚན་གྱི་རྣམ་པ་ཐ་དད་དུ་བསྟན་ནས། གདུལ་བྱའི་འགྲོ་བ་འཁོར་དུ་མ་འདུས་པ་རྣམས་བསྡུས་པ། བསྡུས་པ་རྣམས་སྨིན། སྨིན་པ་རྣམས་གྲོལ། གྲོལ་བ་རྣམས་མཐར་ཕྱིན་པའི་ལམ་ལ་འགོད་པར་མཛད་པ་ཡིན་ནོ། ། དེ་ཡང་སྔགས་འཆང་ཆོས་ཀྱི་རྒྱལ་པོ་དེ་ཉིད་ཐོག་མར་སྔགས་ཀྱི་ལམ་དུ་ཞུགས་པའི་སྐལ་ལྡན་རྣམས་ཀྱི་ངོར། གསང་སྔགས་ཀྱི་རྒྱུད་སྡེ་མཐའ་དག་སྡུད་པ་པོ་མཆོག་ཏུ་གྱུར་པ་གསང་བའི་བདག་པོ་ཕྱག་ན་རྡོ་རྗེ་ཞེས་བྱ་བར་གྲགས་ཤིང་། ཐེག་པ་ཆེན་པོའི་རིགས་ཅན་རྣམས་ཀྱི་ངོར། ཐེག་པ་ཆེན་པོའི་བཀའ་དག་སྡུད་པ་པོ་ཀུན་ཏུ་བཟང་པོ་ཞེས་བྱ་བར་གྲགས་ལ། གདུལ་བྱ་ཉན་ཐོས་པ་རྣམས་ཀྱི་ངོར།
མདོ་སྡེའི་སྡེ་སྣོད་སྡུད་པ་པོ་དགྲ་བཅོམ་པ་ཀུན་དགའ་བོ་ཞེས་བྱ་བར་གྲགས་ཤིང་། ཡང་བོད་གངས་རིའི་ཁྲོད་འདིར་མདོ་རྒྱུད་ཀྱི་ཆུ་གཏེར་ཆེན་པོ་སྤེལ་བ་ལ་མཚུངས་པ་དང་བྲལ་བའི་ལོ་ཙཱ་བ་བཻ་རོ་ཙ་ན་ཞེས་གྲགས་ཤིང་། སླར་ཡང་བླང་དོར་གྱི་རྣམ་གཞག་ཚུལ་བཞིན་དུ་སྟོན་པའི་རྗེ་བཙུན་ས་སྐྱ་པཎྜི་ཏ་ཀུན་དགའ་རྒྱལ་མཚན་དཔལ་བཟང་པོ་ཞེས་བྱ་བར་གྲགས་པས་རྒྱ་བོད་ཧོར་གསུམ་གྱི་གདུལ་བྱ་སྐལ་ལྡན་རྣམས་དམ་པའི་ཆོས་ལ་འགོད་པར་མཛད་ནས། ཤར་ཕྱོགས་མངོན་པར་དགའ་བའི་ཞིང་དུ་དེ་བཞིན་གཤེགས་པ་དྲི་མ་མེད་པའི་དཔལ་ཞེས་བྱ་བའི་མཆོག་གི་སྤྲུལ་སྐུར་གྱུར་ཏེ། ཞིང་དེའི་གདུལ་བྱ་རྣམས་ཕན་བདེ་ལ་འགོད་པར་མཛད་པ་ཡིན་ལ། དེ་ལྟར་བཤད་མ་ཐག་པའི་སྤྲུལ་པའི་སྐུའི་སྣང་བ་ཇི་སྙེད་ཅིག་བསྟན་པ་དེ་དག་གི་ངོ་མཚར་བའི་མཛད་པ་བཟང་པོ་ཕྱོགས་གཅིག་ཏུ་བསྡུས་ནས་གོས་དཀར་ལྕང་ལོས་མཛེས་པའི་སྐུར་སྤྲུལ་ཏེ། སྙིགས་དུས་ཀྱི་སྐྱེ་བོ་གདུག་པ་ཅན་རྣམས་ཞི་རྒྱས་དབང་དྲག་གི་འཕྲིན་ལས་རྣམ་པ་བཞིའི་སྒོ་ནས་རྗེས་སུ་འཛིན་པར་མཛད་པ་ནི་དཔལ་ས་སྐྱ་པ་ཆེན་པོ་སྔགས་འཆང་ངག་གི་དབང་པོ་ཀུན་དགའ་རིན་ཆེན་བཀྲ་ཤིས་གྲགས་པ་རྒྱལ་མཚན་དཔལ་བཟང་པོ་ཞེས་མཚན་ཡོངས་སུ་གྲགས་པ་འདི་ཉིད་ཡིན་ལ། དེ་ལྟ་བུའི་སྤྲུལ་པའི་སྐུའི་སྣང་བ་དེ་དག་སངས་རྒྱས་ཀྱི་ཡེ་ཤེས་གཅིག་གི་ངོ་བོར་གྲུབ་པའི་ཚུལ་སོགས་རྒྱལ་བའི་ལུང་ཚད་མ་དང་སྦྱར་ན། ཕྱག་ན་རྡོ་རྗེ། རྒྱལ་བའི་སྲས་པོ་ཀུན་ཏུ་བཟང་པོ།
ཉན་ཐོས་ཆེན་པོ་ཀུན་དགའ་བོ་སྟེ་མདོ་སྔགས་ཀྱི་བསྟན་པའི་སྡུད་པ་པོ་རྣམས་སྟོན་པ་རྫོགས་པའི་སངས་རྒྱས་དང་དབྱེར་མེད་ཡིན་པའི་ཚུལ་ནི། གསང་བ་གྲུབ་པའི་རྒྱུད་ལས། འདི་ཡི་སྡུད་པར་བྱེད་པ་པོ། ། གཞན་དག་ཡོད་པ་མ་ཡིན་ཞེས། ། བདག་ཉིད་འབའ་ཞིག་སྨྲ་བར་བྱེད། ། བསྡུས་མཛད་པ་ནི་ཐུགས་རྡོ་རྗེ། ། ཞེས་དང་། རྩ་རྒྱུད་བརྟག་གཉིས་ལས་ཀྱང་། འཆད་པ་པོ་ང་ཆོས་ཀྱང་ང་། ། རང་གི་ཚོགས་ལྡན་ཉན་པ་ང་། །
ཞེས་གསུངས་པ་འདིས་གྲུབ། ཁྱད་པར་ཀུན་ཏུ་བཟང་པོ་དང་ཀུན་དགའ་བོ་གཉིས་ངོ་བོ་དབྱེར་མེད་ཡིན་པ་ནི། གཉིས་མེད་རྣམ་རྒྱལ་གྱི་རྒྱུད་ལས། དེ་ནས་ཐམས་ཅད་མཁྱེན་པའི་འཁོར་ཕུན་སུམ་ཚོགས་པར་བཤད་པར་བྱའོ། ། འདི་ལྟ་སྟེ། འཇམ་དཔལ་ནི་རྒྱལ་པོ་ཆེན་པོ་ཟས་གཙང་མར་གྱུར་ཏོ། ། འཇིག་རྟེན་དབང་ཕྱུག་ནི་ལྷ་མོ་ཆེན་མོ་སྒྱུ་འཕྲུལ་དུ་གྱུར་ཏོ། ། དཔལ་ལྷ་མོ་ནི་གྲགས་འཛིན་ནོ། ། རྡོ་རྗེ་སེམས་དཔའ་ནི་སྒྲ་གཅན་འཛིན་ནོ། ། སྒྲིབ་པ་ཐམས་ཅད་རྣམ་སེལ་བ་ནི་ཤཱ་རིའི་བུའོ། །
ཀུན་ཏུ་བཟང་པོ་ནི་ཀུན་དགའ་བོར་གྱུར་ཏོ། ། ལྷའི་དབང་པོ་བརྒྱ་བྱིན་ནི་གནས་བརྟན་ལྷ་སྦྱིན་ནོ། ། རྣམ་པར་སྣང་མཛད་ཆེན་པོ་ནི་ཡང་དག་པར་རྫོགས་པའི་སངས་རྒྱས་ཤཱཀྱ་ཐུབ་པར་གྱུར་ཏོ། ། ཞེས་གསུངས་པ་འདིས་གྲུབ། དོན་དེ་དག་ལ་དགོངས་ནས་མཁས་པའི་དབང་པོ་དཀོན་མཆོག་ལྷུན་གྲུབ་ཀྱིས། རྗེ་བཙུན་ས་སྐྱ་པའི་གདུང་རབས་ཀྱི་དོན་བསྡུས་ཚུལ་གསུམ་གསལ་རྒྱན་ལས། ཁྱད་པར་འཁོར་གྱི་གཙོ་བོ་སྡུད་པ་པོ། ། སྟོན་པའི་གཉིས་སུ་མེད་པའི་ཡེ་ཤེས་ལས། ། གཞན་ངོར་སྤྲུལ་པའི་བྱང་ཆུབ་སེམས་དཔའ་སྟེ། ། འོག་མིན་གནས་དང་་་་་་གསུང་རབ།
མེ་ཏོག་རྒྱན་གྱིས་བརྒྱན། ། མི་མཇེད་ཞིང་དང་ཁྱད་པར་མི་ཡི་ངོར། ། རིམ་བཞིན་རྡོ་རྗེ་སེམས་དཔའ་ཀུན་ཏུ་བཟང་། ། གསང་བའི་བདག་པོ་ཀུན་དགའ་བོ་ཞེས་གྲགས། ། ཞེས་གསུངས་པ་ཡིན་ནོ། ། བཻ་རོ་ཙ་ན་དང་ཀུན་དགའ་བོ་ཐུགས་རྒྱུད་གཅིག་པ་ནི། པདྨ་ཐང་ཡིག་ལས། རྒྱ་གར་རྡོ་རྗེ་གདན་གྱི་ཆོས་གྲྭ་ནས། ། ཤཱཀྱ་ཐུབ་པའི་ཉེ་གནས་ཀུན་དགའ་བོ། ། ཚེ་འཕོས་ལོངས་སྐུའི་ཞིང་ཁམས་མང་ཉུལ་ནས། །
མི་ལུས་ཆོས་ལྡན་སྐྱེ་བ་བདུན་གྱི་མཐའ། ། གཙང་གི་སྙེ་མོ་བྱེ་མཁར་ཞེས་བྱ་ཡི། ། གནས་གཞི་གཅིག་གི་བྲང་ཁང་མིག་དགུ་ན། ། ཕ་མིང་དཔའ་གོར་ཧེ་འདོད་ཅེས་བྱ་དང་། ། མ་མིང་བྲན་ཀ་གཟའ་སྒྲོན་སྐྱིད་ཀྱི་བུ། ། གན་བྱག་ཐང་ཐ་ཞེས་བྱ་ལོ་བརྒྱད་པ། ། དེ་ལ་བསླབས་པས་ལོ་ཙཱ་རྩོད་མེད་འབྱུང་། ། ཞེས་གསུངས་པ་འདིས་གྲུབ། ས་སྐྱ་པཎ་ཆེན་དང་བཻ་རོ་ཐ་དད་མེད་པ་ནི། གཏེར་སྟོན་སངས་རྒྱས་གླིང་པའི་གཏེར་མ་ཀོང་པོ་སྤུ་རི་ཕུག་མོ་ཆེ་ནས་སྤྱན་དྲངས་པའི་བླ་མ་དགོངས་པ་འདུས་པའི་ལུང་བསྟན་བཀའ་རྒྱའི་ལས་ཅན་ཉི་ཤུ་རྩ་གཅིག་གི་ལུང་བསྟན་ལས།
ལོ་ཙཱ་དཔའ་གོར་བཻ་རོ་ཙ་ན་ཁྱོད། ། ཚེ་རབས་སྐལ་བཟང་ད་དུས་ཚིགས་ལ་ཕན། ། དེ་བཞིན་མ་འོངས་དུས་ཀྱི་མཐར་ཐུག་པ། ། རིམ་བཞིན་འགྲོ་རྣམས་འདྲེན་དང་བསྟན་པ་སྐྱོང་། ། ཁྱད་པར་དམུ་རྒོད་འདུལ་མགོ་འཆོལ་བའི་ཚེ། ། ས་ཞེས་བྱ་བ་ཤཱཀྱའི་ཞིང་ཁམས་སུ། ། སྒྲ་བསྒྱུར་ལོ་ཙཱ་པཎྜི་བློ་སྟོབས་ཅན། ། ས་སྐྱོང་རྒྱལ་པོའི་མཆོད་གནས་བྱེད་པ་སྟེ། ། དམུ་རྒོད་ཁ་གནོན་འགྲོ་ལ་ཕན་པ་པ་འབྱུང་། ། བརྒྱུད་མང་རིམ་བཞིན་དེ་བཞིན་བསམ་མི་ཁྱབ། །
ཅེས་ལུང་བསྟན་པ་འདིས་གྲུབ། དེ་བཞིན་གཤེགས་པ་དྲི་མ་མེད་པའི་དཔལ་རྗེ་ས་པཎ་དང་ངོ་བོ་གཅིག་པ་ནི། སྔོན་རྗེ་བཙུན་རིན་པོ་ཆེ་གྲགས་པ་རྒྱལ་མཚན་གཟུགས་སྐུ་ཆོས་དབྱིངས་སུ་བསྡུས་ཟིན་པའི་དུས་རེ་ཞིག་གི་ཚེ་ན། རྗེ་ས་པཎ་ལ་རྗེ་བཙུན་རིན་པོ་ཆེ་དང་། རྣལ་འབྱོར་གྱི་དབང་ཕྱུག་བིརྺ་པ་དང་། གྲུབ་ཆེན་ནག་པོ་པ་གསུམ་གྱིས་སྐུའི་སྣང་བ་དངོས་སུ་བསྟན་ཅིང་རྗེ་བཙུན་ཆེན་པོའི་ཞལ་ནས། ཁྱོད་སྐྱེ་བ་འདིའི་འོག་རོལ་ཏུ་མཁའ་ལ་གནས་པའི་རིག་པ་འཛིན་པར་གྱུར་ནས། ས་ལམ་གྱི་རྟོགས་པ་ཕལ་ཆེར་བགྲོད། དེ་ནས་རྒྱ་གར་ཤར་ཕྱོགས་མུ་མུ་ནའི་ཞིང་ཁམས་སུ་རྒྱལ་པོ་ཉི་མའི་སྟོབས་འཕེལ་གྱི་བུར་གྱུར་ཏེ་འཁོར་ལོས་བསྒྱུར་བའི་ཆ་བྱད་ཅན་གྱིས་སངས་རྒྱས་ཀྱི་ཞིང་ཁམས་ཡོངས་སུ་སྦྱོང་བར་བྱེད་ཅིང་། དེ་ནས་སྐྱེ་བ་བཞི་པ་ལ་མངོན་པར་དགའ་བའི་ཞིང་དུ་དེ་བཞིན་གཤེགས་པ་དྲི་མ་མེད་པའི་དཔལ་ཞེས་བྱ་བར་མངོན་པར་རྫོགས་པར་སངས་རྒྱ་བར་འགྱུར་རོ། །
ཞེས་ལུང་བསྟན་པ་འདིས་འགྲུབ། དེ་ལྟར་ན་སངས་རྒྱས་དང་བྱང་ཆུབ་སེམས་དཔའི་སྐུའི་སྣང་བ་ཇི་སྙེད་པ་དེ་དག་བཻ་རོ་ཙ་ན་དང་ཐུགས་རྒྱུད་གཅིག་ཡིན་ཞིང་། དེ་དང་སྔགས་འཆང་ཆོས་ཀྱི་རྒྱལ་པོ་ཉིད་ཐ་དད་མེད་པ་ནི། གསང་བའི་ལུང་བསྟན་གབ་རྒྱ་ཅན་ལས། ད་ལྟའི་ལོ་ཙཱ་བཻ་རོ་ཙ་ན་ཁྱོད། ། ངེས་དོན་རྣམ་སྣང་གངས་ཅན་མཚོ་ཞེས་གྲགས། ། ལོངས་སྤྲུལ་བྱང་སེམས་དུ་མས་འགྲོ་བ་འདྲེན། ། གསུང་གི་སྤྲུལ་པ་དྲང་དོན་བཅུ་གསུམ་གྱི། ། ཐ་མ་འཁོན་གྱི་རིགས་ལ་གྲགས་པའི་མཚན། ། བདུད་ཀྱི་ཉེ་མཚམས་གསང་སྔགས་བསྟན་པ་སྐྱོང་། །
བྱང་སེམས་དྲག་གཏུམ་མ་ངེས་སྣང་ཚུལ་ཅན། ། དེ་དང་འབྲེལ་ཚད་སྐྱེ་བ་གསུམ་ནས་གྲོལ། ། དྲི་སྙིང་རྟ་སོགས་ལག་གིས་གང་རེག་པ། ། ངན་སོང་སྐྱེ་སྒོ་ཆོད་དེ་ངེས་ཚིག་ཡིན། ། ལེགས་ལྡན་དེ་ལ་བདུད་མོའི་བར་ཆད་དམ། ། རྒྱ་ནག་ཁམས་ནས་ལྷ་བུའི་བདུད་ལ་གཟོབ། ། དེ་དུས་ཐུགས་སྤྲུལ་ཟག་མེད་དམ་པ་དང་། ། འཕྲད་ན་འགྲོ་ལ་ཕན་པ་དཔག་མེད་འབྱུང་། ། ཚེ་མཐར་ཕྱིན་ཞིང་བར་ཆད་ཚོགས་ལས་རྒྱལ། ། ཁྱད་པར་སྟོད་ཧོར་བདུད་སྤྲུལ་ཟིལ་གྱིས་གནོན། །
སྤྲུལ་པས་སེམས་ཅན་དོན་ལ་སྒྲིབ་གཡོགས་མེད། ། མཐའ་ཡས་ལོངས་སྐུ་ཆེན་པོའི་ཞིང་ཁམས་སུ། ། ངེས་པར་སྙིང་ལ་ཆོངས་ཤིག་ས་མ་ཡ། ། ཞེས་དང་། སྣང་རྩེ་གཏེར་སྟོན་པས་ཆོས་འཁོར་ལྷ་སའི་སངས་རྒྱས་རབས་བདུན་གྱི་སྐུ་རྒྱབ་ཀྱི་གཏེར་ནས་སྤྱན་དྲངས་པའི་ཐུགས་རྗེ་ཆེན་པོ་འཁོར་བ་ལས་སྒྲོལ་གྱི་ཆོས་ཀྱི་ལོ་རྒྱུས། ལུང་བྱང་གསལ་བའི་སྒྲོན་མེ་ལས། བཻ་རོའི་སྐྱེ་བ་འཁོན་རིགས་གླང་ལོ་པ། ། གྲགས་པའི་མིང་ཅན་ཆོས་བདག་སྐྱེས་བུ་འབྱུང་། ། དེ་ལ་གཏད་པས་སངས་རྒྱས་བསྟན་པ་འཕེལ། ། ཞེས་དང་།
ཡང་སྤྲུལ་སྐུ་སྣང་རྩེ་བས་ཁྱུང་ཚང་བྲག་གི་པདྨ་བཅུ་ཕུད་ནས་གདན་དྲངས་པའི་དམ་འཛིན་ལྷ་སྲས་སྐྱེ་རྒྱུད་ལས། དེ་ལྟའི་ལོ་ཙཱ་བཻ་རོ་ཙ་ན་ཁྱོད། ། འཁོན་གྱི་རིགས་ལ་གྲགས་པའི་མིང་འཆང་སྟེ། ། ཟབ་ཆོས་འདི་དང་འཕྲད་ན་ཚེ་མཐར་ཕྱིན། ། བསྟན་པ་དབུས་ཁམས་ཡོངས་ལ་སྤེལ་བར་བྱེད། ། ཅེས་ལུང་བསྟན་པ་འདིས་གྲུབ་པ་ཡིན་ནོ། ། འདི་དག་ནི་གང་ཟག་འགའ་ཞིག་ལ་སྐྱེས་བུ་དམ་པ་འདི་ཞེས་བྱ་བའི་རྣམ་པར་སྤྲུལ་བའོ། ། ཞེས་ཟོག་རྫུས་ཅན་དག་གི་ལོང་བ་འཁར་འཛུགས་ཀྱིས་རང་གཞན་གཉིས་ཕུང་ལས་ལ་སྦྱོར་བའི་ཚུལ་དང་མི་འདྲ་བའི། དྲི་མ་མེད་པའི་ལུང་ཚད་མས་གྲུབ་པ་འདི་ནི་ཀུན་དང་ཐུན་མོང་མ་ཡིན་པའི་རྣམ་པར་ཐར་པའོ། ། འདིར་སྨྲས་པ།
སྤངས་རྟོགས་མཐར་ཕྱིན་རྫོགས་པའི་སངས་རྒྱས་ཉིད། ། གཞན་ངོར་སྤྲུལ་སྐུ་དུ་མའི་ཟློས་གར་གྱིས། ། མཐའ་ཡས་འགྲོ་བའི་དོན་མང་མཛད་པ་འདི། ། སྔགས་འཆང་བླ་མའི་སྔོན་གྱི་སྐྱེས་རབས་ཡིན། ། གཉིས་པ་ད་ལྟར་གྱི་སྐུའི་སྐྱེ་བ་བཞེས་པའི་རྣམ་པར་ཐར་པ་མདོ་ཙམ་སྤེལ་བ་ལ་དོན་གཉིས་ཏེ། ཚིགས་བཅད་ཀྱི་སྒོ་ནས་མདོར་བསྟན་པ་དང་། དེའི་དོན་རྒྱས་པར་བཤད་པ་གཉིས་ལས། ཕྱི་མ་ནི་སྔགས་འཆང་བླ་མ་དེ་ཉིད་ཀྱི་རྣམ་ཐར་རྒྱས་པ་ངོ་མཚར་རྒྱ་མཚོ་ཞེས་བྱ་བ་ཁོ་བོས་ལོགས་སུ་བྱས་པ་ལས་རྟོགས་པར་བྱའོ། ། འདིར་ཚིགས་བཅད་ཀྱི་སྒོ་ནས་མདོར་བསྟན་ཙམ་ཞིག་བརྗོད་ན། འདི་ལྟ་སྟེ།
དུས་གསུམ་རྒྱལ་བའི་མཁྱེན་ཞིང་བརྩེ་བ་ལས། ། ནུས་མཐུ་གཅིག་བསྡུས་དཔལ་ལྡན་ས་སྐྱ་པའི། ། དྲི་མེད་རིགས་སུ་བསམ་བཞིན་སྐུར་བསྟན་པ། ། སྙིགས་མའི་དུས་འདིར་བསྟན་པའི་གསལ་བྱེད་མཆོག ། ངག་དབང་ཀུན་དགའ་རིན་ཆེན་ཞེས་གྲགས་པའི། ། སྐྱེས་མཆོག་དེ་ཉིད་མེ་མོ་གླང་ལོར་བལྟམས། ། བཅུ་བདུན་བར་དུ་ས་སྐྱ་ལོ་ཙཱ་ཆེ། ། འབྲལ་མེད་བསྟེན་ཏེ་དམ་ཆོས་མང་དུ་ནོས། ། དེ་ནས་ཡོངས་འཛིན་དཀོན་མཆོག་ལྷུན་གྲུབ་དང་། ། དཔལ་ལྡན་བཀྲ་ཤིས་ངག་དབང་ཆོས་གྲགས་ཞབས། །
སངས་རྒྱས་སེང་གེ་པཎ་ཆེན་ལེགས་བློ་སོགས། ། གུས་པས་བསྟེན་ནས་དབང་ཁྲིད་མན་ངག་ལུང་། ། རྗེས་གནང་བྱིན་རླབས་བཀའ་གཏད་ལ་སོགས་པ། ། གྲངས་མེད་གསན་པ་རྒྱ་མཚོའི་མཛོད་བཟུང་ནས། ། བྱས་འགྱུར་རྡོ་རྗེ་བྲག་རྫོང་ལ་སོགས་པའི། ། གནས་མཆོག་དུ་མར་དགེས་རྡོར་བདེ་མཆོག་དང་། ། རྡོ་རྗེ་ཕུར་བ་ཆོས་སྐྱོང་གུར་ཞལ་སོགས། ། ལྷ་མཆོག་ཞི་ཁྲོ་རབ་འབྱམས་དུ་མ་ཡི། ། གྲངས་དང་མཚན་མའི་བསྙེན་པ་མཐར་ཕྱིན་པས། ། བཀའ་སྲུང་དམ་ཅན་རྒྱ་མཚོ་བྲན་ལྟར་འཁོལ། །
དེ་ཚེ་བསྟན་ལ་གནོད་བྱེད་དགྲ་བགེགས་རྣམས། ། ལོ་ཟླ་མ་འགྱངས་རྣམ་ཤེས་དབྱིངས་སུ་བསྒྲལ། ། དེ་དག་མ་འོང་སྲིད་པའི་རྒྱུན་ཡང་བཅད། ། གཞན་ཡང་རང་གི་སྣང་ངོར་དག་སྣང་ལས། ། མ་འདས་མོད་ཀྱང་གདུལ་བྱ་གཞན་གྱི་ངོར། ། དཀའ་སྤྱད་དྲག་པོས་བསྟན་དང་འགྲོ་བའི་ཕྱིར། ། སྐུ་སྲོག་ཉིད་ཀྱང་གཏོང་ལ་མི་ཞུམ་པའི། ། བྱང་ཆུབ་སེམས་དཔའི་སྤྱོད་པ་རླབས་པོ་ཆེས། ། ཕྱི་ནང་གསང་བའི་འགལ་རྐྱེན་ཀུན་བསལ་ནས། ། སྣང་སྲིད་ལྷ་མི་ཐམས་ཅད་དབང་དུ་བསྡུས། །
དེ་ནས་སྔོན་བྱོན་གོང་མའི་གནས་ཀྱི་མཆོག ། གདན་ས་ཆེན་པོ་དཔལ་ལྡན་ས་སྐྱ་ཡི། ། གཙུག་ལག་ཁང་ཆེན་ཉམས་པ་རྣམས་གསོས་ཏེ། ། སྐུ་གསུང་ཐུགས་ཀྱི་རྟེན་དང་མཆོད་ཆས་བཀང་། ། གཞན་ཡང་འགྲོ་བའི་བསོད་ནམས་འཕེལ་བའི་ཕྱིར། ། ངོ་མཚར་མཆོད་པའི་རྟེན་དང་མཆོད་པའི་རྫས། ། ཡིད་འཕྲོག་ཁང་བཟང་དུ་མའང་གསར་དུ་སྤེལ། ། ཁྱད་པར་རྒྱལ་བའི་བསྟན་པ་གསལ་མཛད་པའི། ། བཤེས་གཉེན་བརྒྱ་ཕྲག་མང་པོ་འབྱུང་བའི་གཞི། ། ཆོས་གྲྭ་ཆེན་པོ་ཐུབ་བསྟན་ལྷ་ཆེན་དང་། །
གསང་སྔགས་འཛིན་པ་དུ་མ་འདུ་བའི་གནས། ། བདེ་བ་ཆེན་པོའི་གླིང་སོགས་ལེགས་བཏབ་སྟེ། ། བསྟན་པའི་བྱ་བ་ཐོས་བསམ་སྒོམ་གསུམ་དང་། ། མཁས་པའི་བྱ་བ་འཆད་རྩོད་རྩོམ་གསུམ་གྱིས། ། བདེ་གཤེགས་བསྟན་པ་ཡར་ངོའི་ཟླ་ལྟར་སྤེལ། ། གཞན་ཡང་རྡོ་རྗེ་འཆང་དངོས་ས་སྐྱ་པའི། ། གོང་མ་དགོངས་པ་ཆོས་དབྱིངས་མཉམ་བཞག་པ། ། དེ་དག་ཐུགས་དགོངས་རྫོགས་ཕྱིར་དགེས་རྡོར་དང་། ། བདེ་མཆོག་གསང་འདུས་ཡང་ཕུར་ལ་སོགས་པ། ། དྲི་མེད་རྒྱུད་ནས་བཤད་པའི་དཀྱིལ་འཁོར་ཚོགས། །
བསྒྲུབ་ཅིང་མཆོད་དང་བདག་འཇུག་ལེན་པ་དང་། ། སློབ་མ་དབང་བསྐུར་ལ་སོགས་ལོ་རེ་བཞིན། ། མ་ཉམས་དབྱར་མཚོ་བཞིན་དུ་འཕེལ་བར་མཛད། ། མདོར་ན་ཞི་རྒྱས་དབང་དང་དྲག་པོ་ཡི། ། སྣ་ཚོགས་ཐབས་མཁས་དུ་མས་གདུལ་བྱ་རྣམས། ། གང་ལ་གང་འདུལ་ཚུལ་དུ་ལེགས་བསྐྱངས་ཏེ། ། འཛིན་མའི་ཁྱོན་འདི་རྫོགས་ལྡན་བདེ་ལ་བཀོད། ། སྔོན་ཚེ་ཆོས་རྒྱལ་མེས་དབོན་དེ་དག་གིས། ། བསྟན་པ་རིན་ཆེན་བྱ་བ་མཛད་པའི་ཚུལ། ། བསམ་ལས་འདས་མོད་སངས་རྒྱས་བྱང་སེམས་ཀྱི། །
རྣམ་པར་སྤྲུལ་བ་དེ་དག་འདས་པའི་རྗེས། ། གངས་ཅན་ཁྲོད་འདིར་ཀུན་མཁྱེན་སངས་རྒྱས་ཀྱི། ། བསྟན་པའི་བྱ་བ་རླབས་ཆེན་མཛད་པ་ལ། ། སྔགས་འཆང་ཉིད་ལས་ངོ་མཚར་ཆེ་བ་གཞན། ། མེད་ཅེས་དེང་དུས་དཔྱོད་ལྡན་ཡོངས་ལ་གྲགས། ། དེ་ལྟའི་བསྟན་པའི་གསལ་བྱེད་ཆེན་པོ་དེ། ། རེ་བརྒྱད་བཞེས་པ་ཤིང་ཕོ་སྤྲེའུའི་ལོ། ། གྲོ་བཞིན་ཟླ་བའི་ཡར་ངོའི་བཅུ་གཉིས་ལ། ། ས་སྐྱའི་ལྷ་ཆེན་ལྷུན་གྲུབ་ཕོ་བྲང་དུ། ། དགོངས་པ་ཆོས་ཀྱི་དབྱིངས་སུ་ཐིམ་ཚུལ་བསྟན། །
དེ་ལྟའི་སྤྲུལ་པའི་སྐྱེས་མཆོག་དེ་ཉིད་ལས། ། བརྒྱུད་འཛིན་སློབ་བུ་མང་དུ་འཕེལ་བ་ཡི། ། ཀུན་གྱི་མཆོག་ནི་ཆོས་དང་རིགས་ཀྱི་སྲས། ། གྲུབ་པའི་དབང་ཕྱུག་པུཎྱ་ཨིནྟྲ་དང་། ། སེམས་དཔའ་ཆེན་པོ་གྲགས་པ་བློ་གྲོས་མཚན། ། གཞན་ཡང་བསྟན་པ་གསལ་མཛད་བཤེས་གཉེན་ཚོགས། ། ཉི་ཟླ་བཞིན་དུ་གྲགས་པས་ཡོངས་ཁྱབ་ཅིང་། ། སྐར་ཕྲན་བཞིན་དུ་བགྲང་བའི་ཡུལ་འདས་པས། ། འཛིན་མའི་ཁྱོན་འདི་ཡོངས་སུ་ཁྱབ་གྱུར་ཏེ། ། སྤྱི་དང་བྱེ་བྲག་བསྟན་པ་རིན་པོ་ཆེ། །
དབྱར་མཚོ་བཞིན་དུ་འཕེལ་བའི་དགེ་མཚན་འདི། ། སྤྲུལ་པའི་སྐྱེས་མཆོག་སྔགས་འཆང་ཆོས་ཀྱི་རྗེ། ། ཀུན་དགའ་རིན་ཆེན་གང་གི་རྣམ་ཐར་ཡིན། ། ཞེས་སོ། ། མདོར་ན་སྔགས་འཆང་བླ་མ་འདི་ཉིད་བསམ་བཞིན་དུ་སྐྱེ་བ་བཞེས་པའི་སྤྲུལ་པའི་སྐུ་གདོན་མི་ཟ་བ་ཡིན་པའི་ཕྱིར་གཞན་ལས་ངོ་མཚར་རྨད་དུ་བྱུང་བའི་རྣམ་པར་ཐར་པ་འདི་ལྟར་སྣང་སྟེ། དེ་ཡང་དམ་པ་འདིའི་མདོ་སྔགས་ཀྱི་ཟབ་རྒྱས་ཀྱི་ཆོས་ཚུལ་གསན་པ་རྣམས་ལ་བསམས་ན་སྐུ་ཚེ་ཧྲིལ་པོར་ཡོངས་འཛིན་དམ་པ་དུ་མ་ལས་དམ་པའི་ཆོས་གསན་པ་ཁོ་ན་མཛད་པ་ལྟ་བུ། ཡང་དབེན་གནས་རི་ཁྲོད་རྣམས་སུ་ཐུགས་དམ་ཟབ་མོ་ལ་གཅིག་ཏུ་གཞོལ་བས་ཉམས་རྟོགས་བཟང་པོ་འཁྲུངས་ཚུལ་རྣམས་དང་། ཡི་དམ་ཞི་ཁྲོ་དུ་མ་དང་། རྡོ་རྗེའི་ཆོས་སྐྱོང་རྣམས་ཀྱི་གསང་སྔགས་ཟབ་མོ་མང་པོའི་བྱེ་བསྙེན་མཛད་ཚུལ་རྣམས་ལ་བསམས་ན་སྐུ་ཚེ་རིལ་པོར་ཟབ་བཞེས་ལ་ཆིག་སྒྲིལ་ཁོ་ན་མཛད་པ་ལྟ་བུ། ཡང་ས་སྐྱ་བའི་ཡབ་ཆོས་དྲི་མ་མེད་པ་རྣམས་གཙོ་བོར་གྱུར་པའི་དབང་ཁྲིད་ལུང་མན་ངག་རྗེས་གནང་བཀའ་གཏད་སོགས་ཟབ་མོའི་ཆོས་ཀྱི་འཁོར་ལོ་བསྐོར་ཚུལ་རྣམས་ལ་བསམས་ན་སྐུ་ཚེ་ཧྲིལ་པོར་ཆོས་ཀྱི་འཁོར་ལོ་ཁོ་ན་བསྐོར་བ་ལྟ་བུ།
ཡང་བསྟན་པའི་དགྲ་བོ་ལྷ་གནས་གཉིས་ཀྱིས་ཐོག་གྲངས་པའི་བདུད་ཀྱིས་གནས་མལ་སྙིང་ལ་བཅས་པའི་སྟོབས་ལྡན་གྱི་གདུག་པ་ཅན་མང་པོ། ས་སྐྱ་པའི་བཀའ་སྲུང་ཁྱད་པར་ཅན་རྣམས་བྲན་དུ་བཀོལ་ཏེ་དྲག་པོ་མངོན་སྤྱོད་ཀྱི་ལས་སྦྱོར་གྱི་སྒོ་ནས་གཏན་བརླག་ཏུ་མཛད་དེ་རྣམ་ཤེས་ཆོས་ཀྱི་དབྱིངས་སུ་བསྒྲལ་བའི་ཚུལ་རྣམས་བསམས་ན་སྐུ་ཚེ་ཧྲིལ་པོར་ལས་སྦྱོར་ཁོ་ན་མཛད་པ་ལྟ་བུ། ཡང་བསམ་ཡས་དང་ས་སྐྱ་སོགས་ཀྱི་གཙུག་ལག་ཁང་མང་པོའི་ཞིག་གསོས་མཛད་ཚུལ་དང་གསར་བཞེངས་བསམ་གྱིས་མི་ཁྱབ་པ་མཛད་པ། མདོ་སྔགས་ཀྱི་དགེ་འདུན་གྱི་སྡེ་གསར་འཛུགས་གནང་བ་རྣམས་ལ་བསམས་ན་སྐུ་ཚེ་ཧྲིལ་པོ་གཙུག་ལག་ཁང་དང་། དགེ་འདུན་སྡེའི་ཞབས་ཏོག་དང་གསར་འཛུགས་ཁོ་ན་མཛད་པ་ལྟ་བུ། ཡང་ལྷོ་བོད་དབུས་གཙང་གི་ཁྱོན་འདི་རྒྱུན་ཆད་མེད་པར་ཞབས་ཀྱིས་བཅགས་ཤིང་དགོན་ཆེ་ཆུང་། གྲྭ་བུ་སློབ། བསྟན་པ་སྟོབས་ཀྱིས་འཛིན་པའི་སྦྱིན་བདག་ས་སྐྱོང་ཆེན་པོ་རྣམས་ལུགས་གཉིས་འཕྲིན་ལས་ཀྱི་སྒོ་ནས་བསྐྱངས་ཚུལ་རྣམས་ལ་བསམས་ན་སྐུ་ཚེ་རིལ་པོར་དེ་ཁོ་ན་མཛད་པ་ལྟ་བུ། ཡང་བདེ་ཀྱེ་གསང་གསུམ། ཡང་ཕུར།
ཆོས་སྐྱོང་ཆེ་ཆུང་། གཞན་ཡང་ཡི་དམ་ཞི་ཁྲོ་དུ་མ་དང་བཅས་པའི་སྒྲུབ་དཀྱིལ། དབང་རྗེས་གནང་སོགས་ཀྱི་ཡིག་ཆ་དང་གསོལ་འདེབས། ཉམས་མགུར། ཞལ་གདམས་ཀྱི་ཚོགས་དུ་མ། རབ་གནས་སོགས་དང་། གཞན་ཡང་གདན་ས་ཆེན་པོའི་དུས་ཇ། དཀར་མེ། སྒྲུབ་མཆོད་རྣམས་དང་། དབྱར་ཆོས་དགུན་ཆོས་དུས་རིམ་ཆེ་ཆུང་སོགས་ཀྱི་འཕྲལ་གྱི་དགེ་རྒྱུན་གཏོང་དགོས་ཀྱི་དེབ་ཆེན།
ཞལ་ངོ་ཆེ་འདོན་སོགས་དང་བསྟན་པའི་རྣམ་གཞག་མཛད་པའི་དེབ་ཆེན། འབུལ་སྡུད་ཀྱི་དེབ། གདན་ས་མཛོད་ཆེན་གྱི་དེབ་སོགས་དང་། གཙུག་ལག་ཁང་མང་པོའི་དེབ་ཆེན། ཆོས་སྡེ་ཆེ་ཆུང་མང་པོའི་བཅའ་ཡིག་སོགས་དང་བསྟན་པའི་རྒྱུན་ལ་ཕན་ངེས་པའི་གསུང་རབ་མཛད་པ་རྣམས་ལ་བསམས་ན་སྐུ་ཚེ་ཧྲིལ་པོར་བསྟན་བཅོས་རྩོམ་པ་ཁོ་ན་མཛད་པ་ལྟ་བུ་སོགས་མདོར་བསྡུས་ན་སྐྱེས་ཆེན་དམ་པ་དེ་ཉིད་ཀྱི་ངོ་མཚར་བའི་རྣམ་ཐར་གྱི་མཛད་པའི་ཆ་ཤས་གང་ལ་བསམས་ཀྱང་སངས་རྒྱས་ཀྱི་མཛད་པ་ཁོ་ན་ལས་མ་འདས་པ་འདི་ནི་གྲུབ་མཐའ་ངན་པ་དང་། ཡུལ་དུས་ཀྱིས་མ་བསྐལ་བའི་སྐྱེས་བུ་བློ་གཟུ་བོར་གནས་ཤིང་རྣམ་དཔྱོད་དང་ལྡན་པ་ཀུན་ལ་རླུང་ལྟར་གྲགས་པ་ཡིན་ནོ། ། དེ་ལྟ་བུའི་སྤྲུལ་བའི་སྐྱེས་ཆེན་སྔགས་འཆང་ཆོས་ཀྱི་རྒྱལ་པོ་དེ་ཉིད་ཀྱིས། ས་ལོ་འཇམ་པའི་རྡོ་རྗེའི་དྲུང་དུ་དཔལ་དུས་ཀྱི་འཁོར་ལོའི་སྨིན་གྲོལ་གྱིས་བསྡུས་པའི་ཆོས་ཚུལ་རྣམས་རྒྱས་པར་གསན་ཏེ། རྒྱུན་པའི་ཐུགས་དམ་གྱི་ཚེ་ཡང་དུས་འཁོར་བླ་མ་བརྒྱུད་པའི་གསོལ་འདེབས་དང་། དུས་འཁོར་མཎྜལ་སོགས་ཆག་མེད་དུ་མཛད་པའི་རྒྱུན་ད་ལྟའི་བར་དུ་ཡོད་པ་འདི་ཡིན་ལ།
དེ་ལྟར་དཔལ་ས་སྐྱ་པ་ཆེན་པོ་སྔགས་འཆང་ངག་གི་དབང་པོ་ཀུན་དགའ་རིན་ཆེན་བཀྲ་ཤིས་གྲགས་པ་རྒྱལ་མཚན་དཔལ་བཟང་པོའི་རྣམ་པར་ཐར་པ་མདོ་ཙམ་བརྗོད་ནས། ད་ནི་ཁོ་བོ་ཅག་གི་རྩ་བའི་བླ་མ་དམ་པ་འཇམ་པའི་དབྱངས་སྐུ་མཆེད་གཉིས་ཀྱི་རྣམ་པར་ཐར་བ་ཅུང་ཟད་བརྗོད་པར་བྱ་སྟེ། དེའང་རིགས་ལྡན་འཇམ་པའི་དབྱངས་སྐུ་མཆེད་གཉིས་ཀྱི། གཅེན་འཇམ་དབྱངས་བསོད་ནམས་དབང་པོ་ནི། གྲུབ་པའི་དབང་ཕྱུག་ཆེན་པོ་འཇིག་རྟེན་མཐུན་འཇུག་སོགས་གང་ཡང་མི་མཛད་པར་གྲགས་ཤིང་། ལྷག་པའི་ལྷ་ཞི་ཁྲོ་དུ་མ་རྡོ་རྗེའི་ཆོས་སྐྱོང་རྣམས་དང་བཅས་པའི་གསང་སྔགས་ཟབ་མོ་རྣམས་ཀྱི་གསུང་བཟླས་ཀྱི་གྲངས་བློས་དཔག་པར་དཀའ་བ་ཞིག་མཛད་ལ། དེ་ལ་བརྟེན་ནས་ཡི་དམ་ཞི་ཁྲོ་དུ་མ་དང་། ཆོས་སྐྱོང་དུ་མས་ཞལ་གཟིགས་ཤིང་བྱིན་གྱིས་བརླབས་པས། འཕྲལ་གྱི་མཛད་པ་ཡང་གྲུབ་པའི་སྤྱོད་པ་ཡ་མ་ཟུང་ལ་སུས་ཀྱང་མ་ཐུལ་བའི་འཇིག་རྟེན་ན་དྲེགས་པ་ཀུན་ཀྱང་འདར་བར་མཛད་ནུས་པ་དང་། གཞན་ཡང་སྐམ་སར་ཆུ་འདོན་པ་དང་།
བྲག་ལ་ཞབས་རྗེས་འཇོག་པ་སོགས་གྲུབ་པའི་མཚན་མ་བསམ་གྱིས་མི་ཁྱབ་པ་སྟོད་མངའ་རིས། བར་དབུས་གཙང་གི་ཆ་དང་། དེའི་ནང་ནས་ཀྱང་ཟ་ཕུའི་གནས་ཆེན་རྣམས་སུ་ཡང་ཡང་སྟོན་པར་མཛད་པ་དང་། ལྷག་པར་སློབ་དཔོན་པདྨའི་གཏེར་སྐུ་ཚེ་ཆུ་མ་ལ་གསོལ་འདེབས་མཛད་པས་ཚེ་ཆུ་དངོས་སུ་བྱུང་བ་དང་། བྱས་འགྱུར་དུ་གཟིགས་སྣང་ལ་ཟངས་མདོག་དཔལ་རི་པདྨ་འོད་དང་། སློབ་དཔོན་རིན་པོ་ཆེ་གཙོ་འཁོར་རྣམས་ཡི་དམ་ཞི་ཁྲོ་རབ་འབྱམས་རྡོ་རྗེའི་ཆོས་སྐྱོང་དུ་མ་དང་བཅས་པས་བསྐོར་བ་ཞལ་བསྟན་ཅིང་བྱིན་གྱིས་བརླབས་པའི་མཚན་མ་ཁྱད་པར་ཅན་བྱུང་བ་སོགས་གང་ནས་བསམས་ཀྱང་པདྨའི་རྣམ་འཕྲུལ་ལམ། རྗེས་སུ་བཟུང་བའི་མཐུ་སྟོབས་ཅན་ཞིག་ཡིན་པར་གདོན་མི་ཟ་སྟེ། དེ་བཞིན་ཡིན་པའི་ཞལ་བཞེས་བདག་ཉིད་ཆེན་པོ་རང་ཉིད་ཀྱིས་ཀྱང་མཛད་དེ། དམ་པ་འདི་ཉིད་དགོངས་པ་ཆོས་དབྱིངས་སུ་ཐིམ་པར་ཉེ་བའི་སྤྲེལ་ལོ་ཧོར་ཟླ་དྲུག་པ་བདུན་པའི་སྐབས་སུ་ངེད་རང་དང་ས་སྐྱར་མཇལ་དུས། ཤིན་ཏུ་དགེས་པའི་ངང་ནས་ངེད་རང་དཔོན་སློབ་ཐུགས་ཡིད་གཅིག་ཏུ་འདྲེས་པའི་ལེགས་ལམ་ལ་བརྟེན་ནས་སྔར་སུ་ལ་ཡང་མ་གནང་བའི་ཚེ་སྒྲུབ་ཆིག་བརྒྱུད་མ་གཉིས་དང་།
ལམ་ཟབ་བླ་མའི་རྣལ་འབྱོར་ཟབ་ཁྱད་ཅན་སོགས་གནང་བའི་ཚེ། སྤྱིར་ཐུགས་དཀྱིལ་ནས་བཞར་བའི་འདི་ཕྱིར་ཕན་པའི་བསླབ་བྱ་དུ་མ་དང་། ལྷག་པར་བསྟན་པའི་རྩ་བ་གདན་ས་ཆེན་པོའི་ལུགས་གཉིས་ཀྱི་འཛིན་སྐྱོང་སྤེལ་གསུམ་རྣམས་འཆུག་མི་འཆུག་ཁྱེད་རང་ལ་རག་ལས་པས། གང་སྤྱིའི་སྤང་བླང་འདི་བཞིན་གྱིས་སོགས་བཀའ་སྩལ་པའི་མདོ་ལ། ང་ནི་སློབ་དཔོན་པདྨ་རང་མཁྱེན་བསམ་པ་འདི་ཁོ་ན་མིན་པ་གཞན་ཉམས་ལེན་གང་ཡང་བྱེད་རྒྱུ་མེད་ཅེས་གསུངས་བྱུང་བ་དང་། ཡང་རྗེ་འདིའི་གསུང་རྩོམ་རང་རིག་དབང་བསྐུར་གྱི་སྒོམ་ཚུལ་གཅིག་ཤེས་ཀུན་གྲོལ་ཞེས་བྱ་བའི་མཇུག་ན། པདྨས་རྗེས་བཟུང་བན་རྒན་མགོ་དཀར་བ། ། ཞེས་དང་། གཞན་ཡང་གསུང་རྩོམ་དུ་མའི་མཇུག་ཏུ་དེ་འདྲ་བ་མང་དུ་འབྱུང་བས་པདྨས་རྗེས་སུ་བཟུང་བ་ཞལ་གྱིས་བཞེས་པར་གོ་ཞིང་། མདོར་ན་ཀུན་གྱིས་ཞལ་དཀྱིལ་མཐོང་བ་ཙམ་གྱིས་དབང་དུ་འདུ་བའི་སྐྱེས་བུ་ཆེན་པོ་ཞིག་གོ །
འཇམ་པའི་དབྱངས་དབང་པོའི་མཚན་ཅན་དེ་ཉིད་ཀྱི་གཅུང་བདག་གི་བླ་མ་རྒྱལ་སྲས་སྦས་པའི་རྣལ་འབྱོར་ཆེན་པོ་སྔགས་འཆང་གྲགས་པའི་མཚན་ཅན་དེ་ཉིད་ནི་ངེས་པ་ཁོ་ནར་རྒྱ་གར་གྱི་མཁན་པོ་བྱང་ཆུབ་སེམས་དཔའ་ཞི་བ་འཚོ་དང་། བོད་འདིར་ཡང་འགྲན་ཟླ་དང་བྲལ་བའི་འགྲོ་བའི་འདྲེན་པ་དཔལ་ལྡན་བླ་མ་དམ་པ་བསོད་ནམས་རྒྱལ་མཚན་ཉིད་གདོན་མི་ཟ་བ་ཡིན་ི་ཚུལ་སློབ་དཔོན་རིན་པོ་ཆེའི་མ་འོངས་ལུང་བསྟན་ལས་གསལ་བར་གསུངས་པ་སོགས་ཡིད་ཆེས་པའི་གཏན་ཚིགས་ངོ་མཚར་དུ་མ་དང་ལྡན་པའི་ཕྱིར་དེའི་ངོ་མཚར་བའི་རྣམ་ཐར་བརྗོད་ཀྱིས་ག་ལ་ལང་། འོན་ཀྱང་རང་རེ་སོ་སོ་སྐྱེ་བོའི་སྣང་ངོ་ཙམ་དུ་བསྟན་ཚུལ་མདོ་ཙམ་ཞིག་བརྗོད་ན། ཡོན་ཏན་གྱི་ཚོགས་གང་ཡང་སྦས་པའི་རྣལ་འབྱོར་གྱི་ཚུལ་གྱིས་ཆོས་དང་སྲིད་ཀྱི་བྱ་བ་གང་ལ་ཡང་ཐུགས་སྐྱེལ་དང་། ཐུགས་ངང་རིང་པོའི་སྒོ་ནས་གང་ཡང་འཇམ་དར་གྱི་ཚུལ་གྱིས་སྐྱོང་བ་ལ་ཤིན་ཏུ་མཁས་པས། དམུ་རྒོད་སུ་གང་གིས་འདུལ་བར་མ་ནུས་པ་རྣམས་ཀྱང་རང་གི་ངང་གིས་འདུལ་བར་མཛད་ཅིང་། ཀུན་གྱིས་སེམས་དཔའ་ཆེན་པོ་ཞེས་སྒྲོག་ཅིང་འཛིན་པ་ཡིན་ལ། མདོར་ན་སྔགས་འཆང་བླ་མ་སྤྲུལ་བའི་སྐུ་ངག་དབང་ཀུན་དགའ་རིན་ཆེན་གྱིས་དཔལ་ས་སྐྱ་བའི་སྡེ་གདུང་བརྒྱུད་སོགས་བསྟན་པའི་མེ་རོ་གསོ་བར་མཛད་པའི་རྒྱུན་དེ་ཉིད་མ་ཉམས་ཤིང་ཡར་ལྡན་དུ་མཛད་དེ་སྐྱོང་བ་ལ། བདག་གི་བླ་མ་སྔགས་འཆང་གྲགས་པའི་མཚན་ཅན་འདི་ཉིད་ལས་ལྷག་པ་གཞན་སུ་ཡང་མ་བྱུང་བས། སྔགས་འཆང་བསྟན་པའི་སྒྲོན་མེ་ངག་དབང་ཀུན་དགའ་རིན་ཆེན་གྱི་ཐུགས་སྲས་རྒྱལ་ཚབ་གཅིག་པུ་ལྟ་བུར་གྱུར་པ་ཡིན་པས་དྲེགས་ལྡན་ཆེར་རློམས་ཀུན་གྱིས་འགྲན་ཟླ་དང་བྲལ་བའི་སྐྱེས་ཆེན་ཞིག་སྟེ།
ཞིང་བརྗེ་བའི་ཚེ་ཡང་སྔོན་གྱི་སྐྱེས་བུ་ཆེན་པོ་སློབ་དཔོན་རིན་པོ་ཆེ་དཔལ་ལྡན་རྩེ་མོ་ཞབས་ཀྱི་རྣམ་པར་ཐར་པ་དང་མཐུན་པར་སྐུའི་བཀོད་པ་གཉིས་སུ་སྟོན་པར་མཛད་པ་ཡིན་ཏེ། དེ་ཡང་མེ་སྦྲུལ་ས་ག་ཟླ་བའི་ཚེས་བཅུ་བདུན་གྱི་ཐོ་རངས་གཟུགས་སྐུ་བསྡུས་པའི་ཚུལ་བསྟན་པའི། དེ་དང་ཉེ་བའི་ཚེས་བཅུ་དྲུག་ཙམ་གྱི་ཉིན་མོའི་ཆ་ཞིག་ལ། གདན་ས་ན་ཡོད་པའི་ཕུན་ཚོགས་ཟེར་བའི་བུ་མོ་ཆུང་ངུ་སྨྲ་ཤེས་ཙམ་ཞིག་བླ་བྲང་བཞི་ཐོག་གི་ལྟག་སྒོ་ན་རྩེ་ཞིང་ཡོད་པའི་མངོན་སུམ་གྱི་མཐོང་སྣང་ལ། ལྟག་སྒོའི་རྡོ་སྐས་ཀྱི་མགོར་བུད་མེད་རྒྱན་གོས་ཟབ་ཅིང་དབུ་རྒྱན་དར་དཔྱངས་དང་བཅས་པ་མང་པོ་ཞིག་གིས་ཌཱ་མ་རུ་དང་དྲིལ་བུའི་སྒྲ་དྲག་ཏུ་བཅམས་བྱུང་བས། དེ་ནས་དར་ཙམ་ཞིག་ནས་སྔགས་འཆང་བླ་མ་གྲགས་པའི་མཚན་ཅན་དེ་ཉིད་སྐུ་གཟི་འོད་འབར་བཞིན་པ་དང་བཅས་བཞི་ཐོག་བླ་བྲང་གི་ལྟག་སྒོ་བརྒྱུད་ནས་ཕེབས་བྱུང་སྟེ། བུ་མོ་དེ་རང་ལ་བྱིན་རླབས་གནང་བྱུང་བའི་མོད་ལ། སྔར་གྱི་བུད་མེད་དེ་རྣམས་ཀྱིས་བསུས་ཏེ་ཌཱ་མ་རུ་དང་དྲིལ་བུའི་སྒྲ་ཆེན་པོ་དང་བཅས་རིམ་བཞིན་ས་དཀར་ལོགས་ཀྱི་ངོས་ལ་བྱོན་ཏེ་བར་སྣང་ལ་ཡལ་སོང་བ་མཐོང་བས་དེ་མ་ཐག་བུ་མོ་ཆུང་ངུ་དེ་ཉིད་དེ་རང་གི་མའི་རྩར་བརྒྱུགས་བྱུང་སྟེ། འདི་བཞིན་བྱུང་བའི་ལོ་རྒྱུས་རྣམས་སྒྲིབ་མེད་དུ་སྨྲས་བྱུང་བས། མ་ཡང་ཧ་ལས་ཏེ་སྨྲས་པ།
ད་ལོ་གོང་བཞུགས་སྐུ་ཤིན་ཏུ་མ་བདེ་བའི་ཚུལ་གླེང་བ་ལ། ཁྱོད་ཀྱི་མཐོང་སྣང་དེ་བཞིན་བྱུང་ཚུལ་སྨྲས་ན་ཆད་པ་ཡང་ཡོང་བས་སུ་ལ་ཡང་མ་ཟེར་ཅིག ། ཅེས་ཀྱང་གདམས་མོ་ཞེས་ཐོས་སོ། ། འདི་ལྟ་བུ་ནི་སློབ་དཔོན་བསོད་ནམས་རྩེ་མོ་མཁའ་སྤྱོད་དུ་གཤེགས་པ་ས་སྐྱའི་རྒན་མོ་ཞིག་གིས་མངོན་སུམ་དུ་མཐོང་བ་དང་ཚུལ་མཐུན་པ་ཡིན་ནོ། ། གཞན་ཡང་ཐུན་མོང་དུ་སྣང་བའི་སྐུ་གདུང་ལ་ཞུགས་འབུལ་བའི་ཚེ་ཡང་དེ་དང་དུས་མཉམ་ལྷའི་རོལ་མོ་དང་མེ་ཏོག་གི་ཆར་བབས་ཤིང་། སྤུར་ཁང་ལ་འཇའ་དཀར་པོ་ཞིག་གདུང་བཙུགས་སུ་ཟུག་པ་ཀུན་གྱིས་མཐོང་བ་དང་། གཞན་ཡང་སྔགས་འཆང་བླ་མ་འདི་ཉིད་ཀྱི་རྣམ་ཐར་མདོ་ཙམ་ནི་ཁོ་བོས་བྱས་པའི་གསོལ་འདེབས་ལེགས་པའི་འབྱུང་གནས་མ་འགྲེལ་པ་དང་བཅས་པ་ལས་ཀྱང་རྟོགས་པར་བྱའོ། ། དེ་ལྟར་བདག་གི་བླ་མ་འཇམ་པའི་དབྱངས་སྐུ་མཆེད་གཉིས་ཀྱིས་ཀྱང་། སྔགས་འཆང་ཆོས་ཀྱི་རྒྱལ་པོའི་དྲུང་དུ། དཔལ་སྒ་ལོས་ས་ཆེན་ལ་གནང་བའི་མ་རྒྱུད་ཀྱཻ་རྡོ་རྗེའི་སྦྱོར་དྲུག་གི་མན་ངག་གི་ཡི་གེས་མཚོན་པའི་དུས་ཀྱི་འཁོར་ལོའི་ཆོས་སྐོར་ཅི་རིགས་པ་དག་གསན་ཅིང་།
ཐུགས་ཉམས་སུ་ཡང་བཞེས་པར་མཛད་པ་ཡིན་ལ། དོན་དུ་ན་སྔགས་འཆང་ཡབ་སྲས་འདི་གསུམ་ནི། དཔལ་དང་པོའི་སངས་རྒྱས་དུས་ཀྱི་འཁོར་ལོ་ཉིད་དང་། བྱང་ཆུབ་སེམས་དཔའ་ཕྱག་ན་པདྨོ། གསང་བའི་བདག་པོ་ལ་སོགས་པའི་རྣམ་ཐར་སྤྲུལ་པ་བྱང་ཤམྦྷ་ལའི་རིགས་ལྡན་ཆོས་ཀྱི་རྒྱལ་པོ་རྣམས་དང་རྣམ་དབྱེར་མེད་པར་བཞུགས་པས་ན། ངེས་དོན་གྱི་བསྟན་པ་རྒྱ་མཚོའི་མངའ་བདག་ཏུ་གྱུར་པ་ནི། དཔྱོད་ལྡན་གཟུར་གནས་རྣམས་ལ་ཡིད་གཉིས་དང་བྲལ་བ་དེའོ། ། ཡང་རྗེ་བཙུན་ས་ལོ་ཆེན་པོ་ལས་བསྟན་པ་སྤྱི་དང་། བྱེ་བྲག་དུས་ཀྱི་འཁོར་ལོའི་ཆོས་ཚུལ་ཡོངས་སུ་རྫོགས་པར་གསན་ནས་མངའ་བདག་ཆེན་པོར་གྱུར་པའི་ཆོས་ཀྱི་རྗེ་ཨེ་ཝཾ་པ་ཆེན་པོ་དཀོན་མཆོག་ལྷུན་གྲུབ་ཀྱི་ངོ་མཚར་བའི་རྣམ་པར་ཐར་པ་ཅུང་ཟད་རྒྱས་པར་སྤྲོ་བས། འདི་སྐད་ཅེས་བྱ་སྟེ།
འདིར་བདག་ཅག་གི་བླ་མ་ཀུན་མཁྱེན་ཤཱཀྱའི་རྒྱལ་པོའི་ལུང་རྟོགས་ཀྱི་བསྟན་པའི་རྒྱལ་སྲིད་ལ་དབང་བསྒྱུར་བའི་ཆོས་ཀྱི་རྒྱལ་པོ། སྲིད་ཞིའི་རྒུད་པ་མ་ལུས་པ་སེལ་བའི་ཡིད་བཞིན་ནོར་བུ། རིག་གནས་མ་ལུས་པ་ལ་མི་ཤེས་པའི་མུན་པ་མཐའ་དག་དྲུངས་ནས་འབྱིན་པའི་ཉི་མ་ཆེན་པོ། འཆི་བ་མེད་པའི་གོ་འཕང་དམ་པ་བདེ་བླག་ཏུ་སྩོལ་བའི་སྨན་པའི་རྒྱལ་པོ། དོན་གྱི་སླད་དུ་མཚན་ནས་སྨོས་ཏེ་རྗེ་བཙུན་ཐམས་ཅད་མཁྱེན་པ་དཀོན་མཆོག་ལྷུན་གྲུབ་ཞེས་གྲགས་པ་འདི་ཉིད་བསྐལ་པ་བགྲང་བ་ལས་འདས་པའི་སྔོན་རོལ་ཏུ་འོག་མིན་ཆེན་པོར་རྣམ་པ་ཐམས་ཅད་ཀྱི་མཆོག་དང་ལྡན་པའི་སྟོང་པ་ཉིད་དང་མཆོག་ཏུ་མི་འགྱུར་བའི་བདེ་བ་ཆེན་པོ་ཟུང་དུ་འཇུག་པའི་ཡན་ལག་བདུན་ལྡན་གྱི་སྐུ་མངོན་དུ་མཛད་དེ། ཐུགས་རྗེ་ཆེན་པོ་དང་སྨོན་ལམ་གྱི་དབང་གིས་འཇིག་རྟེན་གྱི་ཁམས་རབ་འབྱམས་རྒྱ་མཚོ་ཐམས་ཅད་དུ་སངས་རྒྱས་དང་། བྱང་ཆུབ་སེམས་དཔའ་དང་། ཉན་ཐོས་དང་། རང་སངས་རྒྱས་དང་། དྲང་སྲོང་དང་།
འཁོར་ལོ་བསྒྱུར་བའི་རྒྱལ་པོ་དང་། ཁྱིམ་བདག་དང་། སྨན་གྱི་དབང་པོ་དང་། ནོར་བུ་ལ་སོགས་པ་གང་ལ་གང་འདུལ་གྱི་ཚུལ་དུ་སེམས་ཅན་རྣམས་ཀྱི་དོན་མཛད་པ་ཡིན་པར་གདོན་མི་ཟ་སྟེ། ཡེ་ཤེས་གྲུབ་པ་ལས། སངས་རྒྱས་ཐམས་ཅད་བརྟན་གཡོ་ཀུན། ། ཀུན་གྱི་དངོས་པོར་དེ་འགྱུར་རོ། ། སངས་རྒྱས་ཞིང་ནི་མ་ལུས་པ། ། སངས་རྒྱས་སྤྲུལ་པ་སྒྲུབ་པར་བྱེད། ། སངས་རྒྱས་ཉམས་ཀྱིས་མཛད་པ་བསྟན། །
སངས་རྒྱས་རྡོ་རྗེ་འཛིན་པ་སོགས། ། སྣ་ཚོགས་གཟུགས་བྱད་རིག་པ་ཡིས། ། འགྲོ་བ་མཐའ་དག་མགུ་བར་བྱེད། ། ཅེས་པ་ལ་སོགས་གསུངས་པས་སོ། ། གང་གི་དངོས་ཀུན་རང་བཞིན་སྤྲོས་བྲལ་དབྱིངས། ། བདེ་ཆེན་ཡེ་ཤེས་ཟུང་འཇུག་སྐུ་བརྙེས་ནས། ། སྣ་ཚོགས་གདུལ་བྱའི་བློ་ཡི་ཆུ་གཙང་དུ། ། ངོ་མཚར་མཛད་པའི་སྣང་བརྙན་ཅི་ཡང་བསྟན། ། དེ་ལས་ཁ་བའི་ས་འཛིན་གྱི་ཕྲེང་བས་ཉེ་བར་བརྒྱན་པའི་ལྗོངས་འདིར་གདུལ་བྱ་རྣམས་ཐར་བ་མཆོག་གི་སྐལ་བ་དང་ལྡན་པར་མཛད་པའི་སླད་དུ་དགེ་སློང་རྡོ་རྗེ་འཛིན་པའི་རྣམ་པར་འཕྲུལ་བའི་ཚུལ་བསྟན་པའི་རྟོགས་པ་བརྗོད་པ་འདི་ལ། ཐེག་པ་ཆེན་པོའི་རིགས་ཅན་ཡང་དག་པའི་དགེ་བའི་བཤེས་གཉེན་དང་འཕྲད་པའི་སྨོན་ལམ་གྱི་ཤུགས་དང་ལྡན་པ་རྣམས་རྣ་བ་བླགས་ཏེ་ཉོན་ཅིག
དེ་ལ་མི་ཕྱེད་པའི་དད་པ་ཐོབ་པ་ལས་རང་གཞན་གྱི་དོན་ཐམས་ཅད་བདེ་བླག་ཏུ་ཐོབ་པར་འགྱུར་རོ། ། དེ་ལྟར་ན་རང་གཞན་གྱི་དོན་ཆེན་དེ་ཅི་ཞིག དེ་ལ་དད་པས་དེ་ཇི་ལྟར་ཐོབ་ཅེ་ན། ཐོག་མ་མེད་པའི་དུས་ནས་སྲིད་པ་ནས་སྲིད་པར་བརྒྱུད་མར་མནོག་པར་དཀའ་བའི་སྡུག་བསྔལ་བསམ་གྱིས་མི་ཁྱབ་པས་གཟིར་བའི་འཁོར་བའི་རྒྱ་མཚོ་ལས་རང་གཞན་བརྒལ་ཏེ་ཐར་པ་མཆོག་ཐོབ་པ་ནི་དོན་ཆེན་པོ་ཡིན་ལ། དེ་ལྟ་བུ་ཡང་དགེ་བའི་བཤེས་གཉེན་ལ་བརྟེན་ནས་བདེ་བླག་ཏུ་ཐོབ་པ་ཡིན་ཏེ། ཡེ་ཤེས་གྲུབ་པ་ལས། གང་ལ་བླ་མའི་དྲིན་ཡོད་པ། ། དེ་ཡིས་དེ་ཉིད་མཆོག་བརྙེས་འགྱུར། ། གཞན་དུ་བྱིས་པས་ཡུན་རིང་དུ། ། རྣམ་པར་རྨོངས་པས་ཡུན་རིང་འགྱུར། །
བླ་མ་སངས་རྒྱས་ཆོས་གྱུར་ཅིང་། ། དགེ་འདུན་ཡང་ནི་དེ་བཞིན་ཏེ། ། དེ་ཡི་དྲིན་གྱིས་ཤེས་འགྱུར་བས། ། དེ་བས་དཀོན་མཆོག་གསུམ་ཡིན་ནོ། ། མི་ཤེས་རབ་རིབ་ཀྱིས་ལྡོངས་ལ། ། འདི་ནི་ལམ་རབ་སྟོན་བྱེད་ཡིན། ། ཞེས་གསུངས་པ་ཡིན་ནོ། ། དེའི་ཕྱིར་སངས་རྒྱས་ཐམས་ཅད་ཀྱི་མཛད་པ་མཛད་པ་པོ་དཀོན་མཆོག་གསུམ་གྱི་ངོ་བོ་རྗེ་བཙུན་བླ་མ་དམ་པ་དེ་ཉིད་ཀྱི་རྣམ་པར་ཐར་བ་བརྗོད་པ་ལ་དོན་བདུན་ཏེ། གཞན་དོན་དུ་སྐྱེ་བ་ཇི་ལྟར་བཞེས་པའི་ཚུལ། སྡོམ་པ་གསུམ་གྱིས་རྒྱུད་དག་པར་མཛད་པའི་ཚུལ།
དགེ་བའི་བཤེས་གཉེན་བསྟེན་ཏེ་ཐོས་བསམ་སྒོམ་པ་མཛད་པའི་ཚུལ། དེ་ལ་མཁས་བཙུན་བཟང་པོའི་ཡོན་ཏན་བརྙེས་ཚུལ། བསྡུ་བ་རྣམ་བཞིས་གཞན་དོན་ཇི་ལྟར་མཛད་ཚུལ། གཟུགས་སྐུའི་བཀོད་པ་ཇི་ལྟར་བསྡུས་ཚུལ། བསྟན་འཛིན་གྱི་སློབ་མ་ཇི་ལྟར་བྱུང་ཚུལ་ལོ། ། དང་པོ་ནི། སྐྱེས་བུ་དམ་པ་འདི་ཉིད་གང་དུ་འཁྲུངས་པའི་གནས་ཐུབ་པ་ཆེན་པོ་མངོན་པར་བྱང་ཆུབ་པའི་ཡུལ་རྡོ་རྗེ་གདན་ནས་བྱང་ཕྱོགས་སུ་དཔག་ཚད་བརྒྱ་བགྲོད་པའི་ས། ཇོ་བོ་ཆེན་པོ་དཔལ་ལྡན་ཨ་ཏི་ཤས་རིགས་གསུམ་མགོན་པོའི་སྤྲུལ་པ་འབྱོན་པར་ལུང་བསྟན་པའི་གནས། སའི་མཚན་མ་ལས་འགྲན་ཟླ་མེད་པ་མཁས་གྲུབ་བར་མ་ཆད་པར་འབྱུང་བའི་རྟགས་དང་ལྡན་པ། རྡོ་རྗེ་གདན་གཉིས་པ་དཔལ་ལྡན་ས་སྐྱ་ཞེས་གྲགས་པའི་འདབས་སུ།
སྐྱེ་བོ་ཀུན་གྱིས་ཡ་རབས་ཀྱི་ངང་ཚུལ་ཅན་དུ་བཀུར་བའི་ཡབ་ཡུམ་ལས། དམར་སེར་ཅན་ཞེས་པ་མེ་མོ་སྦྲུལ་གྱི་ལོ་ལ་རྨད་དུ་བྱུང་བའི་རྟགས་དུ་མ་དང་བཅས་བལྟམས་སོ། ། གཞོན་ནུ་དེ་ནི་རང་བཞིན་གྱིས་སྐུ་བརྗིད་ཆགས་ཤིང་། ཞལ་གྱི་དཀྱིལ་འཁོར་མཐོང་ན་ཡིད་དུ་འཐད་ལ་དཔྲལ་བའི་དབྱེས་ཆེ་ཞིང་། ཤངས་གཟེངས་མཐོ་བ་དང་། དབུ་གདུགས་ལྟ་བུ་ལ་སོགས་པ་སྐྱེས་བུ་དམ་པའི་མཚན་དང་ལྡན་པ་ཞིག་གོ ། དེ་ཡབ་ཡུམ་གཉིས་ཀྱིས་གཅེས་པར་བསྐྱངས་ཤིང་སྐྱེད་བསྲིངས་པས་ཆེར་འཁྲུངས་པ་ན། དེས་ཤིང་མཛངས་པས་རྒན་པ་རྣམས་ལ་ནི་གུས། དུལ་བ་དང་། ངག་འཇམ་པས་འཁོར་རྣམས་ལ་ནི་བྱམས།
ཡིད་གཞུང་ཞིང་དབང་པོ་རྣོ་བས་ཀློག་དང་། ཡི་གེ་དང་། ཐ་སྙད་ཐམས་ཅད་ལ་གསལ་ཞིང་བྱང་བར་གྱུར་ཏོ། ། འཇིག་རྟེན་བྱིས་པའི་སྤྱོད་ལས་རབ་འདས་ཀྱང་། ། འཇིག་རྟེན་གཟུང་ཕྱིར་གཞོན་ནུའི་ཚུལ་སོགས་ཀྱིས། ། འཇིག་རྟེན་ཇི་སྲིད་གནས་ཀྱི་བར་དུ་ནི། ། འཇིག་རྟེན་རྡུལ་སྙེད་མཉམ་པའི་མཛད་པ་སྟོན། ། གཉིས་པ་སྡོམ་པ་གསུམ་གྱིས་རྒྱུད་དག་པར་མཛད་ཚུལ་ནི། དེ་ནས་གཞོན་ནུ་དེ་ཉིད་འདི་ལྟ་བུའི་བསམ་པ་དང་ལྡན་པར་གྱུར་ཏེ། ཁྱིམ་ན་གནས་པ་ནི་བྱ་བ་ངན་པས་བྲེལ་ཞིང་མྱ་ངན་ལས་འདས་པའི་ལམ་དང་མི་ཉེ་བར་ཤེས་ནས།
གདན་ས་ཆེན་པོ་དེ་ཉིད་ནས་ཧ་ཅང་མི་རིང་བའི་ཤར་ཀྱི་ཕྱོགས་སུ་མངོན་པར་འཕགས་པ་ན། ལུང་དང་རྟོགས་པའི་ཡོན་ཏན་མཐའ་ཡས་པ་ལ་དབང་འབྱོར་བའི་སྡོམ་བརྩོན་དམ་པ་རྡོ་རྗེ་འཆང་གཉིས་པ་ཀུན་དགའ་བཟང་པོ་ཞེས་སྙན་པའི་གྲགས་པས་ནོར་འཛིན་གྱི་གཞི་མཛེས་པ་དེ་ཉིད་ལ་བཅོམ་ལྡན་འདས་མ་རྣམ་པར་རྒྱལ་མས་ལུང་བསྟན་ཏེ་གཙུག་ལག་ཁང་བཞེངས་པའི་མཚན་ཨེ་ཝཾ་ཆོས་ལྡན་ཞེས་གྲགས་པའི་དབེན་གནས་སུ་ས་མོ་སྦྲུལ་གྱི་ལོ་ལ་ཕེབས་ཏེ། གཉིས་མེད་གསུངས་པའི་དབང་པོ་ཤཱཀྱའི་རྒྱལ་པོའི་མདོ་སྔགས་ཀྱི་བསྟན་པ་དྲི་མ་མེད་པའི་རྒྱལ་སྲིད་ལ་དབང་བསྒྱུར་བའི་ཆོས་ཀྱི་རྒྱལ་པོ་འགྲན་ཟླ་དང་བྲལ་བ་རྗེ་བཙུན་ས་སྐྱ་པའི་ཆོས་ཀྱི་གདུང་འཛིན་པའི་མཆོག་རྗེ་བཙུན་ཀུན་དགའ་བཟང་པོའི་སེང་གེའི་ཁྲི་ལ་མངའ་དབང་མཛད་པ། འདྲེན་མཆོག་དམ་པ་རཏྣ་བྷ་ཏྲའི་ཞལ་སྔ་ནས་དང་དགུང་ལོ་བཅུ་གསུམ་པ་ལ་མཇལ་ཞིང་། ལོ་དེ་ཉིད་སྣྲོན་གྱི་ཟླ་བའི་མར་ངོའི་ཚེས་བརྒྱད་ལ་བབས་པ་ན། འདྲེན་མཆོག་ཆོས་ཀྱི་རྒྱལ་པོ་དེ་ཉིད་ཀྱིས་མཁན་པོ་དང་། མཁན་ཆེན་་་་་་བུདྡྷ་མིན་ནམ་ཐམས་ཅད་མཁྱེན་པ་བསོད་ནམས་ལྷུན་གྲུབ་ལེགས་པའི་འབྱུང་གནས་རྒྱལ་མཚན་དཔལ་བཟང་པོས་སློབ་དཔོན་དང་། སྡེ་སྣོད་འཛིན་པ་ཆོས་ལུང་པ་འཕྲིན་ལས་དབང་ཕྱུག་པས་གྲིབ་ཚོད་པ་དང་། འདུལ་བ་འཛིན་པ་ཡོན་ཏན་རྒྱ་མཚོ་ལ་སོགས་པ་དགེ་སློང་གི་དགེ་འདུན་བརྒྱ་ཕྲག་གཅིག་གི་དབུས་སུ། འཁོར་བ་མཐའ་དག་མེ་འོབས་ལྟ་བུར་གཟིགས་པའི་ངེས་འབྱུང་དང་།
མྱ་ངན་ལས་འདས་པའི་གོ་འཕང་ལ་ནད་པ་ནད་མཐའ་དག་དྲུངས་ནས་འབྱིན་པའི་སྨན་མཆོག་དོན་དུ་གཉེར་བ་ལྟ་བུའི་ཐུགས་འདུན་དྲག་པོས་དགེ་བསྙེན་དང་། དགེ་ཚུལ་གྱི་སྡོམ་པ་རྣམ་པར་དག་པ་ནོས་ནས། མཚན་ཡང་དོན་དང་ལྡན་པ་དཀོན་མཆོག་ལྷུན་གྲུབ་ཅེས་འདོགས་པར་མཛད་དོ། ། སླར་ཡང་སྐྱེས་བུ་དམ་པ་དེ་སྲིད་པ་གསུམ་གྱི་འགྲོ་བ་རྣམས་སྡུག་བསྔལ་གྱི་ཕུང་པོ་གཏིང་མཐའ་མེད་པས་གཟིར་ཞིང་ཉམ་ཐག་པ་རྣམས་དམ་པའི་ཆོས་ཀྱི་བདུད་རྩིས་གསོ་བར་དགོངས་ལ། གཞན་དོན་མཛད་པའི་རྟེན་ཡང་། མགོན་པོ་བྱམས་པས། རབ་ཏུ་བྱུང་བའི་ཕྱོགས་འདི་ནི། ། ཡོན་ཏན་ཚད་མེད་རྣམས་དང་ལྡན། ། ཞེས་གསུངས་པ་ལྟར་གྱི་རབ་ཏུ་བྱུང་བ་བསྔགས་པ་དང་། དུས་ཀྱི་འཁོར་ལོ་ལས།
རྟེན་ལ་གསུམ་གྱི་དགེ་སློང་མཆོག ། ཅེས་གསུངས་པ་ལྟར་དེའི་ཡང་དགེ་སློང་གཙོ་བོ་ཡིན་པར་དགོངས་ནས། མཁན་པོ་མི་འཕྲོག་པའི་མཁྱེན་རབ་དང་ཐུགས་རྗེ་ཆེན་པོ་ཚད་མེད་པ་མངའ་བས་འཇིག་རྟེན་དབང་ཕྱུག་དང་གཉིས་སུ་མེད་ལ། རྡོར་དཀར་གདན་གཅིག་པའི་བརྟུལ་ཞུགས་ལ་སོགས་པ་སྦྱངས་པའི་ཡོན་ཏན་ཕུལ་དུ་བྱུང་བ་མངའ་བས་འོད་སྲུང་ཆེན་པོ་ལྟ་བུར་གྱུར་པ་རྗེ་མུས་ཆེན་སངས་རྒྱས་རིན་ཆེན་དཔལ་བཟང་པོ་དང་། ལས་ཀྱི་སློབ་དཔོན་འཇིག་རྟེན་གྱི་རྣམ་པར་རྟོག་པ་ཐམས་ཅད་སྤངས་ཏེ། ཟབ་མོའི་ལམ་ལ་རྩེ་གཅིག་ཏུ་སྒྲུབ་པ་མཛད་པའི་རི་ཁྲོད་པ་ཆེན་པོ་ཀུན་དགའ་མཆོག་ལྡན་པ། གསང་སྟེ་སྟོན་པ་ཆོས་རྗེ་ལྷ་མཆོག་སེང་གེ་བ། གྲིབ་ཚོད་པ་སྡེ་སྣོད་འཛིན་པ་ཆོས་ལུང་པ་འཕྲིན་ལས་དབང་ཕྱུག དད་པའི་དགེ་འདུན་འདུལ་བ་འཛིན་པ་ཤེས་རབ་རིན་ཆེན། ལུང་རིགས་སྨྲ་བ་དགེ་ལེགས་བཤེས་གཉེན་པ་ལ་སོགས་པ་ཁ་སྐོང་བར་འོས་པའི་དགེ་སློང་དུ་མ་དང་བཅས་པའི་དབུས་སུ།
དགུང་ལོ་ཉི་ཤུ་བཞེས་པ་འཛིན་བྱེད་ཅེས་པ་མེ་ཕོ་བྱི་བའི་ལོ་ས་ག་ཉ་བའི་ཡར་ཚེས་བཅུ་གསུམ་ལ་གསོལ་བ་དང་བཞིའི་ལས་ཀྱི་རྒྱལ་བའི་བསྟན་པ་ལ་ཞུགས་ལ་ཡོངས་སུ་རྫོགས་པ་དགེ་སློང་གི་སྡོམ་པ་རྣམ་པར་དག་པ་ཐོབ་པར་མཛད་དེ། དུས་དེ་ཉིད་ནས་ཞི་བར་མ་གཤེགས་ཀྱི་བར་ལ་ཉེས་ལྟུང་ཕྲ་ཞིང་ཕྲ་བས་ཀྱང་མ་གོས་པས་གཙང་ཞིང་། དགག་སྒྲུབ་གནང་གསུམ་གྱི་ཚུལ་ཁོང་དུ་ཆུད་པས་མཁས་པ་ཡང་དག་པར་བླངས་པ་སྲོག་གི་ཕྱིར་ཡང་མི་གཏོང་བའི་བརྟན་པའི་ཚུལ་ཁྲིམས་དང་། སྔོན་སྲིད་པ་ནས་སྲིད་པར་གོམས་པས་ཚེ་འདིར་ངང་གིས་འབྱུང་བ་རང་བཞིན་གྱི་ཚུལ་ཁྲིམས་དང་ཁ་ན་མ་ཐོ་བ་རྨི་ལམ་དུ་ཡང་མི་བྱེད་པའི་རྫོགས་པའི་ཚུལ་ཁྲིམས་དང་། ཚུལ་ཁྲིམས་ཀྱི་ཡོན་ཏན་མཐོང་ནས་དགའ་བས་དང་དུ་ལེན་པ་རྟོགས་པའི་ཚུལ་ཁྲིམས་དང་། ཉོན་མོངས་པ་ཡུལ་དང་བཅས་པ་ལས་སྒོ་གསུམ་བསྲུང་བ་འཁྲུལ་པ་མེད་པའི་ཚུལ་ཁྲིམས་དང་ལྡན་པས། མ་རལ། མ་ཞིག་ནག་ནོག་མེད་པས་འཕགས་པ་དགེས་པའི་ཚུལ་ཁྲིམས་ལ་ཉེ་བར་གནས་པ་ཡིན་ནོ། ། སྲིད་འདུན་འཆིང་བས་ནམ་ཡང་མ་བསྡམས་ཤིང་། ། མྱང་འདས་བདུད་རྩིས་འཚོ་བའི་ངང་ཚུལ་ཅན། །
རིང་ནས་བརྟུལ་ཞུགས་མཆོག་འདིར་ཁྱོད་གནས་ཀྱང་། ། འཇིག་རྟེན་གཟུང་ཕྱིར་སླར་ཡང་ལེན་པ་སྙམ། ། ཁ་ན་མ་ཐོའི་དྲི་བྲལ་རབ་བཟང་པོ། ། ཤེས་བཞིན་ཚོན་རྩི་གསར་པའི་མདངས་གསལ་ཞིང་། ། བག་ཡོད་སྲད་བུས་སྦྲེལ་བའི་ཚུལ་ཁྲིམས་གོས། ། དཔག་མེད་སྲིད་པར་ཁྱོད་ཀྱི་དཔལ་དུ་ཐོབ། ། སླར་ཡང་སྐྱེས་བུ་དམ་པ་དེ་ནི་ཐེག་པ་ཆེན་པོའི་ལམ་དུ་ཞུགས་ནས་བསྐལ་པ་གྲངས་མེད་པ་འདས་ཟིན་པས་རང་བཞིན་གྱིས་སྙིང་རྗེ་ཆེ་བ་དང་། ཟབ་པ་དང་རྒྱ་ཆེ་བའི་ཆོས་ལ་ལྷག་པར་མོས་པ་དང་། གཞན་དོན་གྱི་དཀའ་སྤྱད་ལ་བཟོད་པ་སོགས་རིགས་ཀྱི་རྟགས་ཕུལ་དུ་བྱུང་བ་དང་ལྡན་པས་ཉེ་བར་དྲངས་ཏེ། དགེ་བའི་བཤེས་གཉེན་དམ་པ་རྣམས་ལ་བྱང་ཆུབ་མཆོག་ཏུ་ཐུགས་བསྐྱེད་པ་དང་།
རྒྱུད་སྡེ་བཞི་པོ་སོ་སོའི་ཆོ་ག་རྣམ་པར་དག་པ་ལ་བརྟེན་ནས་རིག་པ་འཛིན་པའི་སྡོམ་པས་ཐུགས་རྒྱུད་ལ་གཏམས་པར་མཛད་དེ། དེ་དག་བསླབ་པར་བྱ་བ་མཐའ་དག་ཉམས་འོག་ཏུ་ཚུད་པས་རང་ཉིད་གཅེས་པར་འཛིན་པའི་བསམ་པ་རིང་དུ་དོར་ནས། རྒྱལ་སྲས་ཀྱི་སྤྱོད་པ་རྒྱ་མཚོ་ལྟ་བུ་ལ་བསླབས་པའི་མཐུ་ལ་བརྟེན། གཞན་དོན་ཕུན་སུམ་ཚོགས་པ་འབད་མེད་དུ་འབྱུང་ཞིང་། དེ་དག་ཀྱང་ཐ་མལ་གྱི་རྣམ་པར་རྟོག་པས་མི་བརྫི་བར་ལྷག་པའི་ལྷ་དང་བདེ་ཆེན་གྱི་ཡེ་ཤེས་སུ་འཆར་བ་ལས་ནམ་ཡང་མི་གཡོ་བའི་གསང་ཆེན་བླ་ན་མེད་པའི་སྤྱོད་པ་དང་ལྡན་པས་རྣམ་པར་དག་པའི་སྡོམ་པ་གསུམ་ལ་གནས་པ་ཡིན་ནོ། ། བདག་ལྟའི་འཆིང་བ་བཅད་པས་སྲིད་བྲལ་ཡང་། ། ཉམ་ཐག་སྡུག་བསྔལ་གྱིས་གཟིར་འགྲོ་རྣམས་སླད། ། དམིགས་མེད་སྙིང་ནས་སྲིད་པ་ཇི་སྲིད་དུ། ། རླབས་ཆེན་གཞན་དོན་སྤྱོད་པའི་གོ་བགོས་ཤིང་། ། ཀུན་ཀྱང་རང་སྣང་ལྷག་པའི་ལྷ་ཉིད་དང་། །
བདེ་ཆེན་ཡེ་ཤེས་སྤྲོས་བྲལ་རོ་བཅུད་ཀྱི། ། དངོས་ཀུན་མཆོག་ཏུ་རོ་མཉམ་གྱུར་པ་ཡིས། ། ཨེ་ཝཾ་གསང་ཆེན་སྡོམ་པའི་དཔལ་མངའ་ཁྱོད། ། གསུམ་པ་དགེ་བའི་བཤེས་གཉེན་བསྟེན་ནས་ཐོས་བསམ་སྒོམ་པ་མཛད་པའི་ཚུལ་ནི། རིགས་དྲུག་པ་རྡོ་རྗེ་འཆང་དང་དབྱེར་མེད་པ་འདྲེན་མཆོག་རཏྣ་ཝརྡྷའི་ཞལ་སྔ་ནས་དང་། ཚད་མེད་ཐུགས་རྗེས་འགྲོ་བ་མ་ལུས་པའི་སྐྱབས་གནས་སུ་གྱུར་པ་མུས་ཆེན་སངས་རྒྱས་རིན་ཆེན་དང་། རྒྱལ་བ་ཐམས་ཅད་ཀྱི་མཁྱེན་པའི་ཡེ་ཤེས་ཀྱི་ངོ་བོ་འཇམ་དབྱངས་ཀུན་དགའ་བསོད་ནམས་གྲགས་པ་རྒྱལ་མཚན་དཔལ་བཟང་པོ་དང་། མཁན་ཆེན་ཐམས་ཅད་མཁྱེན་པ་བསོད་ནམས་ལྷུན་གྲུབ་ལེགས་པའི་འབྱུང་གནས་རྒྱལ་མཚན་དཔལ་བཟང་པོ་དང་། མཚུངས་མེད་ཆོས་ཀྱི་རྗེ་རི་ཁྲོད་པ་ཆེན་པོ་ཀུན་དགའ་མཆོག་ལྡན་པ་དང་། ཆོས་ཀྱི་རྗེ་ལྷ་མཆོག་སེང་གེ་བ་དང་།
མཚུངས་མེད་མཁས་གྲུབ་དམ་པ་ནམ་མཁའ་དཔལ་བཟང་དང་འཇམ་དབྱངས་ནམ་མཁའ་བརྟན་པ།

རྡོ་རྗེ་འཛིན་པ་ལྷ་དབང་བློ་གྲོས་རྣམས་གུས་པས་བསྟེན་ནས། འདུལ་བ་ལུང་སྡེ་བཞི་ལ་སོགས་པ་ཐེག་པ་ཐུན་མོང་བའི་སྐོར་རྣམས་དང་། ཐེག་ཆེན་ཐུན་མོང་མིན་པ་ལ་ཕ་རོལ་ཏུ་ཕྱིན་པའི་ཕྱོགས་ལ་བྱམས་ཆོས་ལྔ་དང་། བཀའ་གདམས་གཞུང་དྲུག་ཏུ་གྲགས་པ་དང་། བློ་སྦྱོང་གི་སྐོར་སོགས་མཐའ་ཡས་པ་དང་། གསང་སྔགས་རྡོ་རྗེ་ཐེག་པའི་སྐོར་རོ། ། རྒྱུད་སྡེ་བཞི་དང་འབྲེལ་བའི་དབང་བྱིན་རླབས། རིགས་གཏད་རྗེས་གནང་དེང་སང་གྲགས་པ་ཕལ་མོ་ཆེ་གསན་ཅིང་། ཁྱད་པར་སྡེ་སྣོད་གསུམ་དང་རྒྱུད་སྡེ་བཞིའི་བཅུད་ཀྱི་སྙིང་པོ་གསུང་ངག་རིན་པོ་ཆེ་ལམ་འབྲས་བུ་དང་བཅས་པའི་གདམས་ངག་ཆ་ལག་དང་བཅས་པའི་རིང་བརྒྱུད་ཉེ་བརྒྱུད་དང་བཅས་པའི་ཟབ་དོན་མཐའ་དག་ཐུགས་སུ་ཚུད་པར་མཛད་ལ། གཞན་ཡང་འཁོར་ལོ་བདེ་མཆོག་མན་ངག་ཐུན་མོང་མ་ཡིན་པ་རྣལ་འབྱོར་གསང་མཐར་གྲགས་པ་རྣམས་དང་། གཤིན་རྗེ་གཤེད་དམར་ནག་གི་དབང་ཁྲིད་མན་ངག་ར་སྐྱོ་ས་གསུམ་གྱི་སྐོར།
དུས་ཀྱི་འཁོར་ལོ་ར་འབྲོ་ས་གསུམ་གྱི་ལུགས་ལས་བྱུང་བའི་དབང་ཁྲིད་རྒྱུད་ཀྱི་བཤད་པ་སོགས་དིང་སང་སྲོལ་ཡོད་པ་མཐའ་དག་གསན་ཅིང་ཐུགས་སུ་ཆུད་པར་མཛད་དེ། འདིར་ཡི་གེ་མང་པས་འཇིགས་ནས་མ་སྤྲོས་ལ། རྒྱས་པར་རྗེ་ཉིད་ཀྱིས་མཛད་པའི་གསན་ཡིག་ཐུབ་བསྟན་རྒྱས་པའི་ཉིན་བྱེད་དུ་བལྟ་བར་བྱའོ། ། དེ་ལྟར་གསན་པ་དེ་དག་ཀྱང་བསམ་བྱུང་གི་རིགས་པས་སྒྲོ་འདོགས་ལེགས་པར་བཅད་ནས། སྡེ་སྣོད་གསུམ་དང་རྒྱུད་སྡེ་བཞིའི་སྤྱི་དང་ཐུན་མོང་མིན་པའི་རང་རང་གི་རྣམ་གཞག་རྣམས་ཀྱི་ནང་གསེས་ཕྲ་མོ་ཚུན་ཆོད་ལའང་རྒྱབ་རྟེན་གྱི་ལུང་དང་རིགས་པས་བརྡར་ཤ་ཆོད་པས་དཔྱིས་ཕྱིན་པར་མཛད་ཅིང་། དེ་དག་གི་བར་སྐབས་སུ་བཅོམ་ལྡན་འདས་ཀྱཻ་རྡོ་རྗེ། འཁོར་ལོ་བདེ་མཆོག གསང་བ་འདུས་པ། གཤིན་རྗེ་གཤེད་དམར་ནག ཆོས་སྐྱོང་ཆེ་ཆུང་།
འཇམ་དབྱངས། སྒྲོལ་མ་ལ་སོགས་པ་ལྷག་པའི་ལྷ་རབ་ཏུ་མང་པོའི་བསྙེན་པ་ཁ་སྐོང་གི་སྦྱིན་སྲེག་དང་བཅས་པས་ཐུགས་རྒྱུད་ལེགས་པར་སྦྱངས་ནས། རྫོགས་རིམ་ཟབ་མོ་རྣམས་ཀྱི་ཉམས་བཞེས་ལ་བརྩོན་པས་ཐོས་བསམ་སྒོམ་གསུམ་སྤེལ་མར་མཛད་པ་ཡིན་ནོ། ། འཕགས་ཡུལ་འཆི་མེད་གྲོང་ནས་ལེགས་འོངས་པའི། ། རིག་གནས་ཡན་ལག་བརྒྱད་ལྡན་ལམ་གསུམ་འགྲོ། ། གཤིན་རྗེ་དཔལ་མགྲིན་མཉེས་ལས་བབས་པའི་ཚོགས། ། རྣམ་དཔྱོད་ལྟོ་བར་སིམ་མཛད་ཛ་ཧཱུ་ཉིད། ། ཡོངས་རྫོགས་བསྟན་པའི་རིན་ཆེན་གྱིས་འཕོངས་པའི། ། ཕྱོགས་རེར་འབབ་པའི་ཆུ་ཕྲན་རིང་དོར་ནས། ། ཐོས་བསམ་སྒོམ་གསུམ་རྒྱ་མཚོ་ཆེར་ཞུགས་ཏེ། །
ཟབ་དོན་ནོར་བུའི་གླིང་པས་དབང་འབྱོར་ཁྱོད། ། བཞི་བ་དེ་ལས་མཁས་བཙུན་བཟང་པོའི་ཡོན་ཏན་བརྙེས་པའི་ཚུལ་ལ་གསུམ་སྟེ། མཁས་པ་དང་། བཙུན་པ་དང་། བཟང་པོའི་ཡོན་ཏན་དང་ལྡན་པའི་ཚུལ་ལོ། ། དང་པོ་ལ་སྤྱིར་མཁས་པ་ཞེས་བྱ་བའི་ངོས་འཛིན་ཡང་། བདག་ཉིད་ཆེན་པོ་ས་སྐྱ་པཎྜི་ཏས། མཁས་གང་ཤེས་བྱའི་དེ་ཁོ་ན། ། ཇི་བཞིན་རྟོགས་པ་ཡིན་པར་འདོད། ། བྱེ་བྲག་སྦྱངས་པའི་དོན་ཤེས་པ། །
དེ་ཡང་དེ་ལ་མཁས་པར་འདོད། ། ཞེས་གསུངས་པ་ལྟར་འདི་ལ་མདའ་སྟེ། དེ་ཡང་སྐྱེས་སྟོབས་དང་། སྦྱངས་པ་དང་། ལྷག་པའི་ལྷས་བྱིན་གྱིས་བརླབས་པ་ལ་བརྟེན་ནས་མཁྱེན་རབ་ཕུལ་དུ་བྱུང་བ་མངའ་བའི་སྟོབས་ཀྱིས་མཁས་པའི་བགྱི་བ་འཆད་རྩོད་རྩོམ་པ་ཐམས་ཅད་ལ་བསྙེངས་པ་དང་བྲལ་བའི་སྤོབས་པ་མངའ་བས། རྒྱུད་གཞུང་མན་ངག་གང་འཆད་ཀྱང་། དང་པོར་དོན་གྱི་ཆ་མདོར་བསྟན་ནས། དེའི་དོན་རིམ་པས་ཕྱེ་སྟེ་རྒྱབ་རྟེན་གྱི་ལུང་རྣམས་མ་འཆོལ་ཞིང་། རྗོད་བྱེད་ཀྱི་ཚིག་རྣ་བར་བབས་པས་བདེ་ལ་ཀུན་ལ་གྲགས་པའི་དཔེ་ལ་སོགས་པས་གཏན་ལ་ཕབ་པས་རྟོགས་སླ་ཞིང་། སློབ་མའི་བློ་དང་འཚམས་པ་སོགས་འབྲས་བུ་ཐམས་ཅད་མཁྱེན་པའི་གོ་འཕང་འབའ་ཞིག་ལ་སྦྱོར་བའི་སྒོ་ནས་སྟོན་པས་ཚིག་ཡན་ལག་བརྒྱད་དང་ལྡན་ཞིང་།
ཆོས་འཆད་པ་ལ་དགའ་སྤྲོ་ཤིན་ཏུ་ཆེ་བ་ཡོད་ཅེས་གསུངས་ཤིང་། དེ་དང་མཐུན་པར་ཐུགས་བྲེལ་དང་འདོད་ཡོན་སོགས་གང་གིས་ཀྱང་ཆོས་གསུང་བ་ལ་མི་གནོད་ཅིང་། གཞན་གྱིས་དུས་འཛིན་པ་མ་གཏོགས་མཐའ་གཏུགས་པ་མེད་ལ། ཀུན་སྤྱོད་ཀྱང་སྐུ་དྲང་པོར་བསྲངས། དྲན་པ་མངོན་དུ་བཞག་ནས་གསུངས་པས་ལེ་ལོ་མེད་པ་དང་། ཚིག་སུབ་སུབ་པོ་དང་། ཏབ་ཏབ་པོ་མེད་ཅིང་། སྐབས་དོན་ངོས་བཟུང་སྟེ་དེའི་དོན་ཕྱེ་སྟེ། དེ་ལ་དོགས་པ་བཀོད་ནས་ལན་འདེབས་པ་ལ་སོགས་པས་ཐེ་ཚོམ་ཆོད་པ་དང་། ཡང་ཡང་འདོམས་པས་གོལ་བ་ལ་སོགས་པ་མེད་པས་སྐྱོན་བརྒྱད་དང་བྲལ་བ་ཡིན་ལ།
ལྷག་པར་རྗེ་བཙུན་གོང་མའི་གསུང་རབ་ལ་གང་གི་སྒོ་ནས་དྲི་བ་ཞུས་ན་ཡང་། རྣམ་པར་ཕྱེ་ནས་སྤོབས་པ་ཐོགས་པ་མེད་པར་དགེས་བཞིན་དུ་ལན་གསུངས་པས་ན། མདོ་སྡེ་རྒྱན་ལས། ཆོས་བཟང་རིགས་པས་རྣམ་དཔྱད་བསམ་པ་ཅན། ། རྟག་ཏུ་བདུད་ཀྱིས་བར་ཆད་བྱེད་པ་མེད། ། ཁྱད་པར་རྙེད་དང་གཞན་གྱི་ཕྱོགས་སུན་འབྱིན། ། མི་འཕྲོགས་ཡོངས་སུ་སྨིན་པའི་མཚན་ཉིད་འདོད། ། ཅེས་གསུངས་པ་དང་མཐུན་པར་མི་འཕྲོགས་པའི་མཁྱེན་རབ་མངའ་ལ། རྗེ་ཉིད་ཀྱིས་ཀྱང་། སྟོན་དང་བསྟན་པ་གཞན་ནས་མི་འཚོལ་བའི། །
ཆོས་འདིའི་རིགས་སྐྱེས་དཀོན་མཆོག་ལྷུན་གྲུབ་ལགས། ། ཞེས་ཞལ་གྱིས་བཞེས་པ་དང་མཐུན་པའི་ཕྱིར། རྗེ་བཙུན་གོང་མའི་རྣམ་འཕྲུལ་ལམ་འཕྲིན་ལས་ཡིན་པར་གདོན་མི་ཟ་བའི་ངེས་པ་རྙེད་པ་ཡིན་ནོ། ། རྩོད་པ་མཛད་པའི་ཚུལ་ཡང་། གོང་མའི་གསུང་རབ་ལ་བུ་སྟོན་ཐམས་ཅད་མཁྱེན་པས་དོགས་པ་དཔྱོད་པའི་ཚུལ་གྱིས་བརྒལ་བརྟགས་ཅུང་ཟད་གསུངས་པ་དང་། དུས་ཕྱིས་ཀྱི་གྲུབ་པའི་མཐའ་སྦྱང་གཞི་ལ་སོགས་པའི་རྣམ་གཞག་སྔོན་གྱི་མཁས་པ་གང་གི་ལུགས་དང་མི་མཐུན་པར་སྨྲ་བ་ལ་སོགས་པ་རྣམས་ཞུས་པ་ན། ལུང་དང་རིགས་པས་སྒྲོ་འདོགས་སྐུར་འདེབས་མཐའ་དག་ཐམས་ཅད་སུན་ཕྱུང་སྟེ་ངེས་ཤེས་རྣམ་པར་དག་པ་སྐྱེད་པར་མཛད་ནུས་ལ། ཡང་རྗེ་བཙུན་ཀུན་དགའ་བཟང་པོའི་གསུང་རབ་ལ་གཞན་དག་གིས་བརྩད་པའི་ལན་ཚངས་པའི་རིགས་སྔགས་དང་། མདོ་ཕྱོགས་ལ་སྦྱངས་པའི་མཁས་པ་འགའ་ཞིག་གིས་གསུང་རབ་རིན་པོ་ཆེ་ལ་དྲིས་པའི་ལན་ངེས་དོན་བདུད་རྩིའི་རོལ་མཚོ་མཛད་ནས་ཆོས་དང་མཐུན་པའི་ལན་ལེགས་པར་བཏབ་པ་དང་། ཡང་འགའ་ཞིག་གིས་གསུང་ངག་རིན་པོ་ཆེའི་ཀུན་གཞི་རྒྱུ་རྒྱུད་ཀྱི་ངོས་འཛིན་ཕྱིན་ཅི་ལོག་ཏུ་སྨྲས་ནས།
དེ་མཁས་པ་ཆེན་པོ་བསོད་ནམས་སེང་གེའི་དགོངས་པ་ཡིན་ཞེས་སྨྲ་བ་ན། རྗེ་དེ་ཉིད་ཀྱིས་འཇུག་པ་དཀའ་འགྲེལ་ལ་བརྟེན་ནས་མི་སྨྲ་བའི་བརྟུལ་ཞུགས་ལ་བཀོད་པ་དང་། ལག་ལེན་ཕྲ་མོས་ཁེངས་པ་དག་གིས་ཅུང་ཟད་དཔྱད་པ་རྣམས་ལ་ཡང་། མི་དགེས་པ་གཏན་ནས་མི་མངའ་བར་ལུགས་སོ་སོའི་རྣམ་གཞག་མ་འདྲེས་པའི་སྒོ་ནས་ཐེ་ཚོམ་ཆོད་པར་མཛད་ལ། ཀརྨ་པ་མི་བསྐྱོད་རྡོ་རྗེ་ཨེ་ཝཾ་ཆོས་ལྡན་མཇལ་བ་ལ་ཕེབས་དུས་མདོ་སྔགས་ཀྱི་ཚུལ་ལ་དྲི་བ་མཛད་པ་ན། ཐོགས་པ་མི་མངའ་བར་འདོད་ཚུལ་གྱི་རྣམ་གྲངས་མཐའ་དཔྱད་དང་བཅས་ལན་མཛད་པས། ཀུན་ཡིད་རང་ཞིང་མཁས་པའི་གྲགས་པ་བསྒྲགས་པ་ཡིན་ནོ། ། ལེགས་བཤད་བརྩམས་པའི་ཚུལ་ནི། རྩ་བའི་བླ་མ་དམ་པ་རྣམས་ཀྱི་རྣམ་ཐར་བསྟོད་པ། ཞུ་འཕྲིན་ཕུལ་བ་དང་།
འདོད་ལྷའི་བསྟོད་པ་རྣམས་དང་། བརྒྱུད་པའི་གསོལ་འདེབས་ལ་སོགས་པ་སྒྲ་དོན་གྱི་རྒྱན་གཞན་ལས་ཕུལ་དུ་བྱུང་ཞིང་ངོ་མཚར་བས། སྔོན་གྱི་སློབ་དཔོན་དཔའ་བོ་དང་། ཙནྟྲ་གོ་མི་ལ་སོགས་པའི་སྙན་ངག་དང་ཁྱད་པར་མ་མཆིས་ཤིང་། གསུང་རབ་ཀྱི་དགོངས་པ་འགྲེལ་པའི་བསྟན་བཅོས་རྣམས་ཀྱི་ཚིག་གི་ཆ་སྡེབ་དང་། ཐ་སྙད་དང་། ཚིག་འཕྲད་ལ་སོགས་པ་རྣམས་དག་ཅིང་སྡེབ་ལེགས་པ་དང་། དོན་གྱི་ཆ་རྟོགས་སླ་ཞིང་གྲགས་ཆེ་བ་རྣམ་བཤད་ཆེས་པའི་སྐྱོན་དང་བྲལ་ཞིང་། དཀའ་བའི་གནས་རྣམས་བྱ་བྱེད་ལས་གསུམ་དང་སྦྱར་བ་དང་བརྒལ་ཞིང་བརྟགས་ནས་ལན་འདེབས་པ་ལ་སོགས་པའི་སྒོ་ནས་བཤད་པས་ངེས་པ་ལྷག་པར་བསྐྱེད་ནུས་ཤིང་། ལག་ལེན་གྱི་ཚུལ་སྟོན་པ་རྣམས་ཀྱང་ཐུན་མོང་བ་རྣམས་སྤྱི་དང་མི་འགལ་ཞིང་རང་རང་གི་སྒོ་ནས་ཆོས་རྣམས་མ་འདྲེས་པར་སྟོན་པར་མཛད་པས་རྣམ་དཔྱོད་དང་ལྡན་པའི་མཁས་པ་གཟུ་བོར་གནས་པ་རྣམས་གུས་པས་ལེན་ཞིང་བསྔགས་པ་བརྗོད་པ་ཡིན་ནོ། །
གཉིས་པ་བཙུན་པའི་ཡོན་ཏན་ནི། སྡོམ་པ་གསུམ་ལ་ཉེས་པའི་དྲི་མས་མ་གོས་པ་ཡིན་ལ། དེ་ལ་སོ་སོ་ཐར་པའི་མི་མཐུན་ཕྱོགས་གཞན་ལ་གནོད་པའི་བསམ་སྦྱོར་གཏན་མི་མངའ་ཞིང་། དགེ་སྦྱོང་གི་ཆོས་བཞི་བསྒྲུབ་པའི་དམ་བཅའ་མཛད་ནས། དེ་ལས་ནམ་ཡང་མི་འདའ་ལ། མདོར་ན་ཕྱི་དྲོའི་ཁ་ཟས་དང་ཤ་ཆང་ལ་སོགས་པ་སྤངས་པས་ཉེས་བྱས་ཕྲ་མོས་ཀྱང་མ་གོས་པར་དགག་བསྒྲུབ་གནང་གསུམ་གྱི་བསླབ་པ་རྣམས་མ་འཚོལ་བར་ཐུགས་ཉམས་སུ་བརྟས་པར་མཛད་པས་འདུལ་བ་འཛིན་པ་ཆེན་པོ་ཡིན་ལ། བྱང་ཆུབ་སེམས་དཔའི་སྡོམ་པ་ལ་སྨོན་འཇུག་གི་བསླབ་བྱ་ལྟུང་བ་དང་ཕམ་འདྲ་དང་ཉེས་བྱས་ལ་སོགས་པ་གང་དང་ཡང་འགལ་བ་མི་མངའ་ཞིང་། ནག་པོའི་ཆོས་བཞིའི་ཆར་གཏོགས་པ་གཞན་གྱིས་བྱེད་པ་གཟིགས་ན་ཉམ་ང་བའི་རྣམ་པ་ཆེན་པོ་མཛད་ཅིང་། འོ་སྐོལ་ཆོས་པས་རྫུན་ལ་སོགས་པ་ག་ལ་རུང་སེམས་ཅན་བསླུ་བ་ཡིན་མོད་ཅེས་གསུངས་ལ། མདོར་ན་བྱམས་པ་སྙིང་རྗེ་ཆེན་པོས་ཐུགས་རྒྱུད་བརླན་པའི་བདག་གཞན་བརྗེ་བའི་ལྷག་བསམ་དང་ནམ་ཡང་མི་འབྲལ་ཞིང་།
རིག་པ་འཛིན་པའི་སྡོམ་པ་ལ། དམ་ཚིག་ཉི་ཤུ་ལ་ཚུལ་བཞིན་བསླབས་ཏེ་དུས་ཐམས་ཅད་དུ་མཉམ་གཞག་དང་རྗེས་ཐོབ་ཀྱི་ཉམས་ལེན་ལ་གཡེལ་བ་མི་མངའ་བས་རྩ་བ་དང་ཡན་ལག་གི་ཉེས་པས་མ་གོས་པའི་ཕྱིར་རིག་པ་འཛིན་པ་ཆེན་པོ་ཡིན་ཏེ་རྒྱས་པར་འོག་ནས་ཤེས་པར་འགྱུར་རོ། ། གསུམ་པ་བཟང་པོའི་ཡོན་ཏན་ནི། ཚུལ་ཁྲིམས་རྣམ་པར་དག་པའི་སྟོབས་ཀྱིས་དེའི་ཡོན་ཏན་སེམས་ནང་དུ་གནས་པ་དང་། རང་བཞིན་གྱིས་ཞི་ཞིང་དེས་པ་དང་། མི་དང་མི་མ་ཡིན་པའི་གནོད་པས་འཇིགས་པ་དང་བྲལ་བ་ལ་སོགས་པའི་ཡོན་ཏན་དང་ལྡན་ལ། ཁྱད་པར་དུ། ཐོས་པ་མང་དང་ཆོས་འཛིན་དང་། ། ཤེས་རབ་ལྡན་ཞིང་ཐར་པ་འདོད། ། ཡོན་ཏན་རྣམས་ལ་དགའ་བའི་མི། །
དེ་དག་དགའ་ལྡན་ཉེ་བར་འགྲོ། ། ཞེས་གསུངས་པ་ལྟར་ཚུལ་ཁྲིམས་རྣམ་པར་དག་པ་ལ་གནས་ནས་དྲི་མ་མེད་པའི་བཀའ་དང་བསྟན་བཅོས་རྣམས་ལ་ཐོས་བསམ་ཚུལ་བཞིན་དུ་བྱས་པ་ལ་སོགས་པས་ཕྱི་མ་དགའ་ལྡན་དུ་སྐྱེ་ངེས་ཤེས་པ་རེ་བྱེད་དགོས་ཞེས་ཡང་ཡང་གསུངས་ལ། རྗེ་ཉིད་ནི་དེ་ལྟར་མཛད་པ་ཡིན་ངེས་ཏེ། ཞི་བར་གཤེགས་པའི་ཚེ་འགའ་ཞིག་གི་རྨི་ལམ་དུ། རྗེ་ཉིད་སེང་གེ་ལ་ཆིབས་ནས་ནམ་མཁའ་ལ་གཤེགས་ཏེ། ངས་མི་ཚེ་རང་པོ་འཆད་ཉན་བྱས་པ་ཡིན་ཀྱང་། ད་འགྲོ་ན་འདི་བཞིན་བྱེད་ཅེས་གསུངས་པའི་སྣང་བ་བྱུང་ཞེས་རྨི་ལམ་རྨི་བ་པོ་དེས། ཉེ་གནས་པ་ལ་ཡི་གེ་བསྐུར་བའང་བུ་སློབ་འགའ་ཞིག་གིས་མཐོང་བར་གྲགས་ལ། གཞན་སྡུག་བསྔལ་བ་ལ་མཐོང་ན་ཤས་མི་བཟོད་པའི་སྙིང་རྗེ་མངའ་བས་སྡུག་བསྔལ་དེ་ལྟ་བུ་དང་བྲལ་ན་དགོངས་པའི་ལྷག་བསམ་གྱིས་བདག་གཞན་བརྗེ་བའི་དམིགས་པ་ཡང་ཡང་མཛད་ལ། གཞན་ལ་ཡང་བདག་གཅེས་འཛིན་སུན་འབྱིན།
ལུས་སྲོག་ལ་མི་ལྟ་བར་གཞན་དོན་ལ་འཇུག་པའི་སྙིང་སྟོབས་བསྐྱེད་པའི་ཐབས་མཁས་འདི་ལྟ་བུ་ཉམས་སུ་ལེན་དགོས་ཞེས་ཡང་ཡང་འདོམ་པར་མཛད་ཅིང་། དེ་ལྟ་བུ་སྟོན་པའི་གསུང་རབ་སྤྱོད་འཇུག་དང་། རྒྱལ་སྲས་བཀའ་འབུམ་ཐོགས་མེད་ཀྱི་བཀའ་འབུམ་དང་། བློ་སྦྱོང་གི་སྐོར་རྣམས་ལ་བསྔགས་པ་མཛད་ཅིང་། གསང་སྔགས་བླ་མེད་ཀྱི་བསྐྱེད་རིམ་བསྒོམ་པ་དང་གནད་གཅིག་ཅེས་གསུངས་སོ། ། མདོར་ན་སེམས་ཅན་སུ་ལ་ཡང་གནོད་པར་འགྱུར་བ་སྤངས་ནས་ཕན་པ་འབའ་ཞིག་བསྒྲུབ་པ་ལྷུར་ལེན་པ་དང་། དུས་རྒྱུན་དུ་བཅོམ་ལྡན་འདས་སྙིང་པོ་ཀྱཻ་རྡོ་རྗེའི་བདག་བསྐྱེད་སྔོན་དུ་འགྲོ་བའི་ལམ་དུས་ཀྱི་དབང་རྒྱས་པར་ལེན་པ་རྩ་སྔགས་ཀྱི་བཟླས་པ་དང་བཅས་པ་དང་། རྣལ་འབྱོར་དབང་ཕྱུག་བི་རུ་པའི་ཐུན་མོང་མ་ཡིན་པའི་བསྲུང་བ། ན་རོ་ཏ་པའི་ལུགས་ཀྱི་མཁའ་སྤྱོད་མའི་བསྐྱེད་རྫོགས་ཀྱི་ཉམས་ལེན། ཁྱད་པར་གྱི་ལམ་གྱི་གཙོ་བོ་བླ་མའི་རྣལ་འབྱོར་ལ་ཉམས་བཞེས་ཀྱི་མཐིལ་མཛད་པས་དེའི་བྱིན་རླབས་ཐུགས་རྒྱུད་ལ་ཞུགས་པའི་ཚུལ་རྗེ་ཉིད་ཀྱིས་ཞལ་ནས།
རྗེ་འདྲེན་མཆོག་ཞི་བར་གཤེགས་པའི་ཚེ། ཉེ་གནས་པ་ལ་སོགས་པ་ནི་གཞན་དུ་ལོངས་སྤྱོད་ལ་གཡེངས། ཟླ་བ་མང་པོ་ཞིག་གི་བར་ལ་སྐུ་གདུང་དྲུང་དུ་ཉིན་མོ་རྡོ་རྗེ་འཛིན་པ་གཞན་དག་དང་མཉམ་དུ་བསྒྲུབ་པར་མཛད། མཚན་མོ་ང་ཁོ་ན་ལས་མེད་པས་བླ་མ་འདི་གཤེགས་པས་ཁོ་བོ་གཅིག་པུ་མགོན་དང་བྲལ་བར་འདུག་དགོངས་ནས་བཤུམས་ཤིང་སྐུ་གདུང་ལ་དབུ་གཏུགས་ཤིང་གསོལ་བ་འདེབས་པ་ཁོ་ན་བྱས་པས་བློ་ལས་སུ་རུང་བ་དང་། རྗེ་བཙུན་གོང་མ་ལ་དད་པ་ལྷག་པར་སྐྱེས་ཤིང་། དེ་དག་གི་གསུང་རབ་ལ་གོ་བ་རྙེད་པ་བྱུང་གསུངས་པ་དང་། ཡང་ང་རང་ལ་ཕྱི་ནང་གི་བར་ཆད་དམ་མཚན་མ་ངན་པ་བྱུང་བའམ། དགོན་པ་འདིར་འཐབ་རྩོད་ནད་ཡམས་སོགས་ཅི་བྱུང་ཡང་། བླ་མ་དཀོན་མཆོག་ལ་གསོལ་བ་བཏབ་པས། རྗེ་ངོར་མུས་ས་གསུམ་གང་རུང་དང་མཇལ་འོང་།
དེས་རང་ཞི་ལ་འགྲོ་ཡི་ཡོད་གསུངས་ཤིང་། གཞན་ཡང་ཀྱཻ་རྡོ་རྗེའི་གཞི་བསྙེན་མཛད་པའི་ཚེ་སྣང་བ་རྙེད་པའི་མཚན་མ་ཡོད་ཅེས་གསུངས་མོད་ཀྱིས་ཐུགས་ཟབ་པས་གསལ་བར་ནི་མི་གསུངས་སོ། ། འཇམ་དབྱངས་དཀར་པོའི་བསྙེན་པ་མཛད་ནས་ཟླ་བ་གཟའ་འཛིན་བྱུང་བ་ཞིག་ལ། དེའི་མཱ་ཥ་ལ་བརྟེན་པའི་ལས་སྦྱོར་མཛད་པས་མྱུ་གུ་ཞལ་གྱི་སྒོར་འཐོན་པ་བྱུང་ཞེས་གསུངས། གསོལ་བ་བཏབ་ན་བར་ཆད་དངོས་སུ་སེལ་ནུས་ཏེ། ཐུགས་དམ་པ་ཞིག་ཉག་རའི་སྤྱི་ཁང་ན་བསྡད་དུས་རླུང་སྟོད་དུ་ཧགས་པའི་གེགས་བྱུང་ནས་རྗེ་ཉིད་ལ་གསོལ་བ་བཏབ་པས། བཙུན་པ་ཞིག་གིས་བཏུང་བའི་རྣམ་པ་མདོག་བཟང་པོ་བྱས་པ་སྣོད་དུ་ཁྱེར་བྱུང་ནས་རྗེ་ཉིད་ཀྱིས་གནང་བ་ཡིན་འཐུངས་ཟེར་ནས་འཐུངས་པའི་ཉམས་སྣང་བྱུང་བས་དེ་མ་ཐག་ཕན་པ་དང་། ཕྱིས་གླིང་གི་སྟོད་ན་ཡོད་པའི་ཚེ། སྔར་གྱི་གེགས་དེ་ལྟ་བུ་བྱུང་བས། སྔར་ནི་གསོལ་བ་བཏབ་པས་རྗེ་ཉིད་ཀྱིས་གནང་བ་ཡིན་ཟེར་བའི་ཡི་གེའི་རྣམ་པ་ཞིག་འདུག་པ་བཀླགས་པའི་ཉམས་སྣང་བྱུང་བས་དེ་མ་ཐག་ཕན་འདུག་ཅེས་དེ་ཉིད་ཀྱིས་བསྒྲགས་པ་དང་།
ཡང་དེ་ལ་རྨི་ལམ་དུ་འདུ་ཁང་ན་རྗེ་བཙུན་བསོད་ནམས་རྩེ་མོ་ཆོས་གསུང་གིན་ཡོད་པས་འགྲོ་བ་ཡིན་ཟེར་བའི་མི་མང་པོ་དང་མཉམ་དུ་ཕྱིན་པས་བཞུགས་ཁྲི་ངོ་མཚར་ཆེ་བ་ཞིག་གི་སྟེང་ན་རྗེ་འདི་ཉིད་གཞན་ལས་ཆེས་ཕུལ་དུ་བྱུང་བའི་མངའ་མདངས་དང་བཅས་བཞུགས་འདུག་པ་རྨིས་པ་དང་། གཞན་ཡང་རྗེ་ཉིད་ཀྱི་ཞལ་ནས། ཨེ་ཝཾ་བླ་བྲང་གི་སྟེང་འདི་འདྲ་བ་ཞིག་ཏུ་ཀུན་མཁྱེན་བུ་སྟོན་དང་མཇལ་ནས། འདི་སྐྱེས་བུ་དམ་པ་ཡིན་པས་ཆོས་ཞུ་དགོས་དགོངས་གསོལ་བ་བཏབ་པ་རྨིས་ཞེས་གསུངས་སོ། ། བསྟན་པ་ལ་དགའ་བའི་མི་མ་ཡིན་ཆེ་བ་དག་གིས་ཀྱང་བཀུར་བསྟི་བྱེད་པ་ཡིན་ཏེ། གནོད་སྦྱིན་གངས་བཟང་གི་མདུན་དུ་ཕེབས་དུས་ཤིག་བློ་བུར་དུ་གངས་མགུལ་ནས་ཆུ་དྭངས་ཤིང་ཡིད་དུ་འོང་བ་སྐུ་མདུན་དུ་བབས་བྱུང་བས། རྒྱུས་ཡོད་རྣམས་འདི་ལྟ་བུ་སྐྱེས་བུ་དམ་པ་རྣམས་འབྱོན་དུས་ཡོང་བ་ཡིན་པས་ངོ་མཚར་ཤིན་ཏུ་ཆེ་ཞེས་གླེང་ངོ་། ། ལྷག་པར་དུ་ཡང་ལྟ་བ་འཁོར་འདས་དབྱེར་མེད་ལ་མཉམ་པར་བཞག་པས། རྗེས་ཐོབ་ཏུ་སྣང་བ་ཐམས་ཅད་བདེན་མེད་སྒྱུ་མ་རྨི་ལམ་ལྟ་བུར་ངང་གིས་ཤར་ཏེ། དངོས་འཛིན་ཞིག་པའི་ཚུལ་ཡང་།
སྔར་གཟིགས་པའི་ཡུལ་དང་མི་ལ་སོགས་པ་སླར་གཟིགས་པའི་ཚེ། སྔར་རྨི་ལམ་དུ་བྱུང་བ་དེ་ཀ་ཡིན་པ་ལ། ད་དུང་དེ་ཀ་ལ་འདུག་སྙམ་པ་ཡོང་གིས་འདུག་གསུངས། ཡང་མནལ་ལམ་བཟུང་ནས་བླ་མ་ཡི་དམ་རྣམས་དང་མཇལ་ནས་དོགས་པ་སེལ་བའི་ཞུ་བ་སོགས་མཛད་ངེས་པའི་ཚུལ་ནི། རྒྱུད་གསུམ་མཛེས་རྒྱན་རྩོམ་པའི་ཚེ། མཉམ་རྗེས་ཀྱི་དམ་ཚིག་གསོ་ཚུལ་ལ་ཐུགས་དོགས་འཁྲུངས་འདུག་པའི་སང་ཉིན། འདི་ལྟར་ཡིན་པ་འདུག་ཅེས་ངེས་པ་བསྐྱེད་པའི་གཏན་ཚིགས་དང་བཅས་གསུངས་པའི་རྗེས་ཅུང་ཟད་ནས། ངས་ནཻ་གུ་འདི་ཐོབ་ན་བསམ་སྟེ། ཞུ་ས་ཡིད་ཆེས་པ་རང་གཅིག་མ་བྱུང་། བླ་མ་དམ་པ་རྣམས་དང་མཇལ་ནས་ཐེ་ཚོམ་ཞུ་བ་སོགས་བྱེད་འདོད་ནས།
མན་ངག་གཅེས་བསྡུས་ཀྱི་རྨི་ལམ་འཛིན་སྤེལ་སྦྱང་བ་སོགས་ཀྱི་མན་ངག་ལ་ཉམས་ལེན་བྱས་པས། འདུན་པ་དྲག་དྲགས་པའི་སྐྱོན་ཡིན་པ་འདྲ། སྐབས་འགའ་རེར་དས་ཆད་ནས་གཉིད་ཡོང་བ་དཀའ་སེ་བ་གཅིག་ཡོང་གི་འདུག་གསུངས་ཞེས་ཐོས། གཞན་ཡང་ཐུན་མོང་པའི་ཡོན་ཏན་རྨད་དུ་བྱུང་བ་མང་དུ་ཡོད་པར་སྣང་མོད་ཀྱིས། བརྒྱུད་པ་འདི་པ་གསང་བ་བཅུ་ལས་མི་འདའ་བས་སྦས་པའི་རྣལ་འབྱོར་དུ་མཛད་པ་ཡིན་ནོ། ། རིག་གནས་བསིལ་ཞིམ་གྱིས་བརྗིད་ཆར་གྱི་རྡུལ། ། ལྗགས་དབང་སྤྲིན་གྱིས་བློ་གསལ་འཛིན་མ་ལ། ། རིམ་པས་ཕབ་པས་འཆི་མེད་འབྲས་བུའི་སྨན། ། མཐའ་གྲུར་རྒྱས་མཛད་འཆད་མཁས་དབང་པོ་ཁྱོད། ། མདོ་རྒྱུད་བསྟན་བཅོས་ཀུན་གྱི་བཅུད་འཐུངས་ཤིང་། །
སྙན་བརྒྱུད་མན་ངག་ཟབ་མོའི་མཐུ་གྲུབ་པས། ། ལྟ་ངན་ལ་འཚོལ་རྒོལ་བ་མ་ལུས་པ། ། མཐར་བྱེད་རིག་སྔགས་འཆང་བའི་དྲང་སྲོང་མཆོག ། སྡེབ་ལེགས་ཚིག་གི་ཁ་དོག་མདངས་གསལ་ཞིང་། ། ཟབ་དོན་སྦྲང་རྩིའི་བཅུད་ཀྱིས་ཡོངས་གང་བའི། ། ལེགས་བཤད་མེ་ཏོག་གསར་པའི་དོ་ཤལ་གྱིས། ། ཐུབ་བསྟན་ཡོངས་འདུ་མཛེས་པར་བྱེད་པའི་རྒྱན། ། ནམ་ཡང་ཉེས་པའི་དྲི་མས་མ་གོས་ཤིང་། ། ལྷག་བསམ་འོད་ཀྱིས་འཆི་མེད་ལམ་བསྟན་ནས། ། རིམ་གཉིས་ལས་བྱུང་ཡེ་ཤེས་མཆོག་གི་མཐུས། །
སྲིད་ཞིའི་ཕོངས་པ་སེལ་མཛད་ཡིད་བཞིན་ནོར། ། ལྔ་པ་བསྡུ་བ་རྣམ་བཞིས་གཞན་དོན་ཇི་ལྟར་མཛད་པའི་ཚུལ་ནི། དགུང་ལོ་ཉི་ཤུ་ཙམ་ནས་དོན་དུ་གཉེར་བའི་གདུལ་བྱ་འགའ་རེ་ལ་ཆོས་ཀྱི་རྣམ་གྲངས་ཅི་རིགས་པ་གསུངས་ནས་བརྩམས་ཏེ། དྲུག་ཅུ་རེ་གཅིག་བཞེས་པའི་བར་དུ་ཆོས་གསུངས་ཤིང་། དེ་ཡང་མདོ་སྡེ་རྒྱན་ལས། བརྩེ་དང་སྙན་པར་སྨྲ་བ་དང་། ། བརྟན་པ་ཉིད་དང་ལག་བརྐྱངས་དང་། ། དགོངས་པ་ཟབ་མོ་ངེས་འགྲེལ་བ། ། འདི་དག་བློ་ལྡན་རྣམས་ཀྱི་རྟགས། ། ཞེས་གསུངས་པ་ལྟར་གདུལ་བྱ་རྣམས་གནས་སྐབས་དང་མཐར་ཐུག་གི་ཕན་བདེ་ལ་སྦྱོར་བའི་ཐབས་ཁོ་ནས་རྗེས་སུ་འཛིན་པའི་ལྷག་བསམ་དང་ལྡན་པས་བརྩེ་བ་དང་།
དབང་པོའི་རིམ་པ་དང་འཚམས་པར་ཆོས་ཀྱི་བསྔགས་པ་བརྗོད་མཁས་པས་ཆོས་ལ་འདུན་ཞིང་མོས་པར་མཛད་པས་སྙན་པར་སྨྲ་བ་དང་། དབང་པོ་རྟུལ་པོ་ཇི་ལྟར་བསྟེན་ཀྱང་ཁོང་དུ་ཆུད་དཀའ་བ་དང་། ཆོས་སྟོན་པའི་དུས་རྣམས་ལ་སྐྱོ་བ་མི་མངའ་ཞིང་། ལོག་སྒྲུབ་ལ་སོགས་པས་མི་བསྐྱོད་པའི་བརྟན་པ་དང་། ཡོ་བྱད་ཀྱིས་ཕོངས་པ་རྣམས་འཚོ་བའི་རྐྱེན་གྱིས་ཚིམས་པར་མཛད་ནས་ཐོས་བསམ་སྒོམ་པ་ལ་སྦྱོར་ཞིང་། ལྷག་པར་ཆོས་དོན་གཉེར་ཆེར་བྱེད་པ་རྣམས་ལ་ཤིན་ཏུ་མཉེས་པས་ཕོངས་པས་མི་བྲེལ་བའི་ཐབས་སྒོ་དུ་མ་ནས་མཛད་པའི་ལག་བརྐྱངས་པ་དང་། གང་ཟག་ལ་མི་རྟོན་ཆོས་ལ་རྟོན་པ་དང་། ཚིག་ལ་མི་རྟོན་དོན་ལ་རྟོན་པ་དང་། དྲང་དོན་ལ་མི་རྟོན་ངེས་དོན་ལ་རྟོན་པ་དང་། རྣམ་ཤེས་ལ་མི་རྟོན་ཡེ་ཤེས་ལ་རྟོན་པའི་སྒོ་ནས་ཆོས་གསུངས་པས་དགོངས་པ་ཟབ་མོ་ངེས་པར་འགྲེལ་བ་དང་ལྡན་པས་གསུང་རབ་ཕྱིན་ཅི་མ་ལོག་པར་སྟོན་པའི་གནས་ནི་གཙོ་བོར་ཨེ་ཝཾ་ཆོས་ལྡན་དུ་མཐིལ་བཞུགས་གནང་ལ།
གཞན་ཡང་གདན་ས་ཆེན་པོ་དཔལ་ལྡན་ས་སྐྱ། གླིང་དགའ་བདེ་བ་ཅན། འབྲས་ཡུལ་སྐྱེད་མོས་ཚལ། ཡར་འབྲོག་གི་ཆོས་སྡེ་རྣམས་དང་། ཤྲཱི་ན་ལེནྡྲ། སྣར་ཐང་ཆོས་སྡེ་ལ་སོགས་པར་ཕེབས་ནས། བསྟན་པའི་རྩ་བ་སོ་སོ་ཐར་པ་དགེ་བསྙེན་དང་། དགེ་ཚུལ་དང་། དགེ་སློང་གི་སྡོམ་པ་རྣམས་དབང་པོ་དང་འཚམས་པར་སྩལ་པས་ངེས་པར་ལེགས་པའི་སྣོད་དུ་མཛད་པ་ཁྲི་ཕྲག་ཏུ་ལོངས་པ་ཡོད་ཅིང་། དབུ་སེམས་སུ་གྲགས་པའི་སེམས་བསྐྱེད་དང་།
གསུང་ངག་རིན་པོ་ཆེའི་དབང་གི་སྔོན་འགྲོ་བརྒྱུད་པའི་ཁྱད་པར་གཉིས་ལྡན་གྱི་ཆོ་ག་རྣམ་པར་དག་པས་བྱང་ཆུབ་སེམས་དཔའི་སྡོམ་པ་ལ་གནས་པར་མཛད་པ་ནི་དཔག་ཏུ་མེད་ལ། སྐལ་ལྡན་རྣམས་ལ་དབང་གི་ཆོ་ག་རྣམ་པར་དག་པས་སྨིན་པའི་རྗེས་སུ་བསྐྱེད་རྫོགས་ཀྱི་ལམ་ཆ་ལག་དང་བཅས་པ་དང་། རྒྱབ་རྟེན་དུ་རྩ་བཤད་ཀྱི་རྒྱུད་ཀྱི་བཤད་པ། རྗེ་བཙུན་གོང་མ་འཁྲུལ་པ་མི་མངའ་བ་རྣམས་ཀྱིས་མཛད་པའི་ཡིག་ཆའི་ལུང་ལ་སོགས་ཏེ། མདོར་ན་དེང་སང་ཡོངས་སུ་གྲགས་ཤིང་ཡིད་ཆེས་པའི་མདོ་སྔགས་ཀྱི་ཆོས་མཐའ་དག་སྟོན་པར་མཛད་པ་ཡིན་ནོ། ། ལྷག་པར་དུས་ཀྱི་འཁོར་ལོའི་བསྟན་པ་ལ་དར་རྒྱས་བྱུང་ན་དགོངས་པས་སྔ་མོའི་དུས་ཤིག་ས་པཎ་ནས་བརྒྱུད་པའི་དུས་འཁོར་གསན་པའི་ཆེད་དུ་ལམ་གྱི་དཀའ་ཚེགས་སོགས་ཁྱད་དུ་བསད་ནས་ཆོས་ཀྱི་རྗེ་གློ་བོ་མཁན་ཆེན་དྲུང་དུ་མངའ་རིས་སྟོད་དུ་ཕེབས་ཀྱང་། དེ་དུས་དགོངས་བཞེད་བཞིན་ཅུང་ཟད་མ་འགྲུབ་པས། ཕྱིས་ས་ལོ་ཆེན་པོ་ལ་དུས་འཁོར་གྱི་ཆོས་རྣམས་རྫོགས་པར་གསན་ཅིང་མང་དུ་སྤེལ་བའི་ཐུགས་འདུན་ཆེར་མཛད་དེ། ལུགས་འདིའི་གཏན་ཚིགས་ཀྱི་ཡིག་ཆ་ངོ་མཚར་ཅན་ཡང་མཛད་པ་ནི་གོང་དུ་བསྟན་པ་ལྟར་ཡིན་ལ། དེ་ལྟར་ཆོས་གང་གསུང་བ་དེ་དག་ཀྱང་བརྒྱུད་པ་སོ་སོའི་ལུགས་གང་ཡིན་པ།
དེ་གཞུང་ངམ་རྩ་བའི་རྒྱུད་འདི་དང་བཤད་པའི་རྒྱུད་འདི་ལ་བརྟེན། སྨིན་གྲོལ་གྱི་བབས་འདི་ལྟར་ཡིན་ཞེས་ཟིན་ཐུན་མཛད་ནས། དོན་གཉེར་དང་། འདུན་པ་དང་། ཤེས་རབ་ཡོད་པ་རྣམས་ལ་ཞབས་དྲུང་དུ་གསོལ་བ་དང་ཇ་ལ་སོགས་པ་གནང་ཞིང་། དྲི་བ་ལེགས་པར་མཛད་དེ་གཟེངས་བསྟོད་པ་དང་། དོགས་པ་ཞུས་ན་ཤིན་ཏུ་དགེས་པས་ཐེ་ཚོམ་སེལ་ལན་ཡང་ཡང་འདོམས་པར་མཛད་པས། ཨེ་ཝཾ་ཆོས་ལྡན་དུ་རྗེ་རྡོ་རྗེ་འཆང་ཡབ་སྲས་གཉིས་ཀུན་མཁྱེན་བསོད་ནམས་སེང་གེ་མ་གཏོགས་རྗེ་འདི་ལས་བསྟན་པའི་འཕེལ་རྒྱས་ལྷག་པ་སུ་ཡང་བྱུང་བ་མེད་ཅེས་གླེང་ངོ་། ། དེ་ཡང་སློབ་དཔོན་ཙནྡྲ་གོ་མི་ཡིས་སོ། སྦྱིན་པའི་གཡབ་མོས་ལེགས་བོས་ནས། །
སྙན་པར་སྨྲ་བའི་གཏམ་བྱས་ཏེ། ། དོན་སྤྱོད་པ་ཡི་བག་ཕེབས་ནས། ། དོན་མཐུན་གྲོས་ཆེན་གདབ་པར་བགྱི། ། ཞེས་པས་དེ་དང་མཐུན་པར་སོ་སོའི་ཡིད་དང་མཐུན་པའི་སྦྱིན་པས་བསྡུས་ནས་ཆོས་ཀྱི་བསྔགས་པ་བརྗོད་པས་དད་པར་བྱས་ཏེ། རང་ཉིད་ཆོས་བཞིན་དུ་སྤྱོད་པས་གདུལ་བྱ་མགུ་བར་བྱས་ཤིང་། དབང་པོའི་རིམ་པ་དང་འཚམས་པར་ཆོས་སྟོན་པར་མཛད་པས་རྒྱལ་བ་དགེས་པའི་བཤེས་གཉེན་དམ་པ་ཡིན་ནོ། ། ཆོས་ཀྱི་སྣོད་དུ་མ་གྱུར་པའི་སྐྱེ་བོ་ཐ་མལ་པ་རྣམས་ཀྱང་ཕུལ་དུ་བྱུང་བའི་ཐུགས་རྗེས་སྡུག་བསྔལ་ལས་འདོན་པར་མཛད་པ་ཡང་། ཤར་ཁ་བ་དང་གཞི་དགའ་རིན་སྤུངས་པ་སོ་སོར་དཔུང་བཤམས་ནས་གཡུལ་འཁྲུག་རྒྱུན་རིང་པོར་ཞི་མ་ཐུབ་པར། མི་ཕྱུག་རྣམས་ཉམ་ཐག་པ་གསན་པས་ཐུགས་ཀྱིས་མ་བཟོད་ནས། སྔ་མོར་ཉེ་གནས་པ་སོ་སོར་བསམ་པ་ལེན་པ་ལ་གནང་བ་ན།
རྗེ་འདི་ཉིད་ཕེབས་ན་བཀའ་ལུང་བཞིན་བགྱིད་ཅེས་ཕྱོགས་གཉིས་ཀས་ཁས་ལེན་པར་འདུག་པ་བཞིན། སླར་སྐུ་ངོས་ཕེབས་ནས་གདན་ས་ཆེན་པོ་ནས་གནང་བའི་མི་སྣ་དང་། གཡས་རུ་བྱང་པའི་མི་སྣ་དང་བཅས་པས་སོ་སོར་བཀའ་ལུང་གནང་བ་ན་དེ་མ་ཐག་དམག་གྱེས་ཐུབ་ལ། དེ་དུས་དགུན་གྲང་སྒང་དུ་སོང་ཞིང་འཚོ་བས་འཕོངས་པས་ཤི་ཆད་མང་པོས་ཤིན་ཏུ་སྡུག་བསྔལ་བ་ལས་གསོ་བར་མཛད་པས་ཡི་རང་ནས། སྐྱེ་བོ་ཐམས་ཅད་རྗེ་འདི་ཉིད་ཀྱི་བསྔགས་པ་ཡང་ཡང་སྒྲོག་པ་དང་། གཞན་ཡང་ཡུལ་སོ་སོར་ཕེབས་པས་ནད་གདོན་ཞི་བ་དང་། འབྲས་བུའི་འབྱུང་ཁུངས་བཟང་དུ་སོང་བ་དང་། ཆུ་དཀོན་པའི་ས་ཕྱོགས་སུ་ཆུ་གསར་དུ་བྱུང་བ་སོགས་དགེ་ལེགས་བྱུང་བའི་ཚུལ་ཡང་། རྫོང་ལྷུན་གྲུབ་སྟག་རྩེའི་གཞོལ་པ་རྣམས་ལ་གེགས་ལྷོག་གི་ནད་ཤིན་ཏུ་ཐུ་བས་རྒྱུན་རིང་པོར་ཕན་པར་དཀའ་བ་ལ། རྗེ་བཙུན་འདི་ཉིད་དེར་ཕེབས་པ་ལ་ཞི་བར་མཛད་པའི་གསོལ་བ་བཏབ་པས།
ཐོ་གསུམ་བརྩིགས་པ་ལ་རིགས་གསུམ་མགོན་པོའི་བསྐྱེད་ཆོག་མཛད་དེ་ཤིས་པ་བརྗོད་པ་ཙམ་ཞིག་གནང་བས། གནོད་པ་དེ་དག་མིང་ཡང་མི་གྲགས་པར་སོང་བ་དང་། ལྕགས་རིར་ཆུ་གསར་དུ་བྱུང་བའང་ཐོས་མོད་ཀྱིས་རྒྱས་པར་མ་སྤྲོས་སོ། ། དེ་དག་ལ་འདི་སྐད་ཅེས། ཕོངས་པའི་གདུང་སེལ་དྲི་ཞིམ་ངད་ལྡན་ཞིང་། ། སྙན་སྨྲ་ལི་ཤིའི་མེ་ཏོག་འཐོར་མཁས་མ། ། དོན་སྤྱོད་ལང་ཚོའི་དཔལ་ལྡན་རི་དྭགས་མིག ། དོན་མཐུན་དགའ་བདེ་སྦྱིན་པའི་ཡིད་ཀྱི་གྲོགས། ། ཞེས་སོ། ། དྲུག་པ་གཟུགས་སྐུའི་བཀོད་པ་ཇི་ལྟར་བསྡུས་པའི་ཚུལ་ནི།
དགུང་ལོ་དྲུག་ཅུ་རེ་གཅིག་བཞེས་པ་མེ་མོ་སྦྲུལ་གྱི་ལོ་ཤར་བའི་དཔྱིད་གསུང་ངག་རིན་པོ་ཆེ་གནང་བའི་ཚེ་སྐུ་དེ་ཉིད་ཀྱིས་འདུལ་བར་འོས་པའི་གདུལ་བྱ་རྣམས་འདུས་པས། རྒྱུ་དུས་དང་ལམ་དུས་ཀྱི་དབང་། རབ་བྱུང་བསྙེན་རྫོགས་གནང་དགོས་ཤིན་ཏུ་མང་བས་སྐུ་ལུས་དུབ་ཅིང་། སྐུ་གཤེད་དང་གསོལ་དང་ཞན་པ་མ་གཏོགས་བསྙེལ་བའི་རྣམ་པ་ཅུང་ཟད་ཀྱང་མེད་མོད་ཀྱིས། མི་བཞུགས་པ་དགོངས་པས་ལམ་ཟབ་ལྷ་ཁང་ནས་ཕྱག་དཔེ་བླངས་པ་རྣམས་གཟིགས་རྟོག་གྲུབ་མ་ཁད། འདི་སྐྱོལ་འོ་ཅག་ནམ་འཆི་མི་ཤེས་པས། བླ་མ་གོང་མའི་ཕྱག་དཔེ་འཁྱར་ན་མི་ཡོང་ཞེས་འཕྲལ་འཕྲལ་ལ་གསུངས། སྒྲུབ་མཆོད་ཀྱི་བྲིས་བྱེད་པའི་ཉིན་དེ་སྐྱེད་མོས་ཚལ་ནས་ཀུན་མཁྱེན་ཤེས་རབ་འོད་ཟེར་གྱི་ནང་རྟེན་བཞེངས་པའི་བར་ཆད་སེལ་བ་དང་། བཞེངས་གྲུབ་པའི་ཚེ་རབ་གནས་ལ་ཕེབས་དགོས་ཞུ་བའི་བང་ཆེན་འདུག་པས། རྩོལ་བ་བསྐྱེད་ནས་བཞེངས་དགོས་བར་ཆད་མི་ཡོང་།
དེ་བར་མ་ཤི་ཙམ་ཡོང་ལས་ཆེ་བས་དམ་པ་དེའི་སྐུ་དྲིན་བསབ་པའི་སླད་དུ་ཡོང་ཐུབ་པ་བྱེད་གསུངས་པའི་ཕྱག་དམ་གནང་གི་འདུག་ཅེས་ཐོས་ལ། ཧོར་ཟླ་ལྔ་བའི་ཚེས་གཅིག་གི་ཉིན་དེ་དྲུང་དུ་འཁོར་བ་ཞིག་གིས་འཆི་མེད་མཛོད་ཀྱི་འགྲེལ་ལོ་ཆེན་ཆོས་སྐྱོང་བཟང་པོས་བསྒྱུར་པ་དེའི་དཔེ་ཕུལ་བས། ཅུང་ཟད་གཟིགས་ནས་བལྟ་ལོང་ཡོང་བའི་དུས་ཡིན་ན་ཕན་ཐོགས་པ་འདུག་སྟེ། ད་བལྟ་ལོང་མི་ཡོང་ངམ་གསུངས། སྐུ་ཁམས་ཅི་འདྲ་ཡོང་མནལ་ལྟས་ལ་སོགས་པ་ཅི་འདྲ་ཡོད་ཞུས་པས། སྔར་ཡིན་ན་ན་བ་ལ་སོགས་པའི་ཚེ་བླ་མའི་རྣལ་འབྱོར་གཙོ་བོར་ཉམས་ལེན་བྱས་པས་བླ་མ་དམ་པ་གསུམ་པོ་གང་རུང་རེ་དང་མཇལ་བའི་རྨི་ལམ་ཡོང་ཞིང་། དེས་ཞི་འགྲོ་བ་ཞིག་ཡོད་དེ། ད་ལམ་ས་ལོ་ཐམས་ཅད་མཁྱེན་པ་ཡིན་སྙམ་པ་ཞིག་རྨི་ལམ་དུ་བྱུང་སྟེ། སྐུ་གསལ་པོ་མི་མངོན་འདུག་པས། ད་ཡུན་རིང་མི་སྡོད་དམ་གསུངས་ཞེས་ཐོས།
ལོ་དེའི་ཧོར་ཟླ་དགུ་པའི་ཟླ་བ་ཚེས་ལ་ཁད་སྐྱེད་མོས་ཚལ་ནས་ཨེ་ཝཾ་དུ་ཕེབས་ཏེ། སེར་འཕྲེང་གི་མཆོད་པའི་གྲལ་དབུ་ལ་བྱོན་པའི་ཕྱི་དྲོའི་དུས། གླིང་གི་མཐའ་ལ་གཟིགས་རྟོག་གནང་། ད་སང་ནས་མཚམས་བྱེད་པས་བལྟ་བ་མ་ཡོང་གསུངས་ཏེ་མི་བཞུགས་པའི་བརྡར་འདུག དེ་ནུབ་ནས་སྐུ་མཚམས་གནང་། བཅོ་ལྔའི་ནམ་ལང་དུ་ཉེ་བ་ན་སྐུ་ཁམས་ཅུང་ཞིག་དུབ་ཏུ་སོང་བས། སྐུ་རིམ་གྱི་མང་ཇ་ཉི་མ་འགའ་ཞིག་སྦྲེལ་ནས་གནང་། དེ་དུས་གསུང་ལས། ང་དང་པོ་འདིར་སླེབས་དུས་དག་ལྗོན་སྐོར་གསུམ་གྱི་དཔེ་ལས་ལག་ལེན་ཕྲན་ཚེགས་ཀྱི་དཔེ་རྩིས་ཆེ་བ་ཡོད། ངས་རྩོལ་བ་བྱས་པས་དེང་སང་གོང་མའི་གསུང་རབ་ལ་ཐོས་བསམ་བྱེད་པ་མང་དུ་ཡོད།
ད་དུང་ལོ་ཤས་མ་ཤི་ན་ས་སྐྱ་པའི་བསྟན་པ་ལ་ཕན་ཐོགས་པ་འདུག་སྟེ། ད་ལན་འཆི་བར་འདུག ས་སྐྱ་ཞབས་དྲུང་བདག་ཆེན་རིན་པོ་ཆེ་སྐུ་མཆེད་འདི་གཉིས་ཐུགས་མཐུན་པ་ཞིག་བྱུང་ན་བསམ་པ་ཡོད། གཞན་སེམས་ཀྱི་ལྷག་མ་གཅིག་ཀྱང་མེད་གསུངས། དེའི་ཚེ་དུ་བ་མཇུག་རིང་གློ་བུར་དུ་ཤར་ཞིང་མཚན་མ་ངན་པ་གཞན་ཡང་མང་དུ་བྱུང་ངོ་། ། རྒྱུན་དུ་གསོལ་བ་སྣུམ་བག་ཅན་ཡེ་མི་བཞེས་པས་སེར་མ་ཆེ་བ་དང་། སྐུ་བསིལ་བས་ན་ཟ་འཆག་ལ་ཕུ་ཐུང་གི་རྣམ་པ་ཅུང་ཟད་ཡོད་པ་གཅིག་ཕུལ་བ་ན། སྐབས་ཤིག་གི་ཚེ་རྗེ་བཙུན་རིན་པོ་ཆེ་དང་། རྒྱལ་སྲས་རིན་པོ་ཆེ་ཕེབས་འདུག ན་བཟའ་དེ་ཕུལ་ཞེས་གསུངས་ཤིང་།
གཞན་ཡང་བདེ་བ་ཅན་གྱི་ཞིང་ཁམས་སོགས་དག་སྣང་མང་པོ་གཟིགས་པ་དང་། འདོམ་གྱི་ལྦ་བ་སྦུབས་སུ་ནུབ་པ་སྐུ་འཁོར་འགའ་ཞིག་གིས་དངོས་སུ་མཐོང་བ་སོགས་དང་། ནམ་མཁའ་ལ་འཇའ་རིས་ཁྱད་པར་ཅན་སྣ་ཚོགས་བཀྲ་བ་དང་། མེ་ཏོག་གི་ཆར་ཆེན་པོ་རྒྱུན་དུ་འབབ་པ་སོགས་ངོ་མཚར་བའི་ལྟས་དུ་མ་བྱུང་བར་སྣང་ངོ་། ། དེ་ནས་དབྱུག་པ་ཟླ་བའི་ཉེར་གཅིག་གི་མཚན་ཕྱེད་ཡོལ་བའི་ཐོ་རངས་ཀྱི་ཆ་ལ་སླེབས་པ་ན། ཉིད་ཀྱི་གསུང་ལས། ང་རང་ལ་བདག་ཏུ་བཟུང་བའི་དངོས་པོ་གང་ཡང་མེད་པས། བླ་བྲང་ནང་ནས་དུས་མཆོད་འཛིན་པ་དང་། ཕྱི་རྟེན་ནང་རྟེན་སོགས་གང་ཡང་མ་བྱེད། གྲྭ་པ་རྣམས་ཞྭ་འཇོག་པ་སོགས་མྱ་ངན་མ་བྱེད་པར།
རྗེ་བཙུན་གོང་མའི་གསུང་རབ་ལ་ཐོས་བསམ་མཛོད། དེས་ངའི་དགོངས་པ་རྫོགས་པ་ཡིན་ནོ་ཞེས་སྐྱེས་བུ་དམ་པ་རྣམས་དང་མཐུན་པའི་དུས་མཐའ་མའི་བཀའ་ལུང་གནང་ནས། མདའ་ཁ་མའི་ཉམས་ལེན་ཟབ་མོ་དང་བཅས་ཞིང་མཆོག་བདེ་བ་ཅན་དུ་གཤེགས་སོ། ། མཁྱེན་པའི་སྣང་བས་ལམ་བཟང་སྩོལ་མཁས་ཤིང་། ། ཀུན་ལ་སྙོམས་པའི་དམིགས་མེད་ཐུགས་རྗེ་ཅན། ། སྲིད་ཞིའི་རྒུད་པ་སེལ་བའི་མཐུ་མངའ་བ། ། སྐྱེ་དགུའི་ཡིད་བཞིན་ནོར་བུ་དེང་འདིར་སྟོར། ། མི་ཤེས་རབ་རིབ་ཀྱིས་ལྡོངས་འགྲོ་བ་རྣམས། ། ལས་དང་ཉོན་མོངས་རླུང་གིས་རབ་དེད་ནས། ། ཉམ་ངའི་གཡང་དུ་ལྷུང་བ་འདི་བོར་ཏེ། །
མགོན་ཁྱོད་ཞི་བའི་དབྱིངས་སུ་གཤེགས་ལགས་སམ། ། དམ་པའི་རྣམ་ཐར་ཉིན་བྱེད་ལ་སྡང་ཞིང་། ། ལོག་ཤེས་མཚན་མའི་བུ་མོ་ལ་བརྩེ་བ། ། བཤེས་གཉེན་འབྱུང་པོའི་བྱ་རྣམས་ཡིད་དགའ་བའི། ། རྒྱལ་མཚན་དུ་བའི་ཏོག་དང་ལྷན་ཅིག་ཤར། ། ཡོངས་རྫོགས་བསྟན་པའི་གཟི་མདངས་རབ་གསལ་བའི། ། མཁས་མཆོག་ཉིན་མོར་བྱེད་པའི་དཔལ་དེ་ཉིད། ། བསྟན་སྲུང་ལྷ་ཡི་ཐུན་མཚམས་ཆུ་འཛིན་དང་། ། ལྷན་ཅིག་བདེ་བའི་གླིང་དུ་གཤེགས་པའི་ཚེ། ། རིག་གནས་པད་ཚལ་འཛུམ་པའི་བཞིན་བསྡུས་ཤིང་། །
བློ་གསལ་བུང་བའི་ཚོགས་རྣམས་ས་མཐར་འཁྱར། ། ཟབ་དོན་སྦྲང་རྩིས་ཕོངས་དང་ལྷན་ཅིག་ཏུ། ། སྒྲོ་བཏགས་འཇག་མའི་མེ་ཏོག་འཕེལ་བར་གྱུར། ། ཀྱེ་ཧུད་སྐྱེ་བའི་ཞགས་པས་རབ་དྲངས་ནས། ། ལས་ཀྱི་མཚོན་ཆ་རྣོན་པོས་ཕུག་པ་ན། ། མྱ་ངན་སྨྲེ་སྔགས་འདོན་ལས་གཞན་པ་ཡི། ། མགོན་མེད་ཉམ་ངའི་གནས་སུ་ལྷུང་བ་བདག ། ལུས་མེད་བཅུད་ཀྱི་སྟོབས་ལྡན་ཀུཀྐུ་ཊཱ། ། གསང་མཐོའི་སྐད་ཀྱིས་དུས་སུ་སྙོན་དོར་སྒྲོག ། ཉོན་མོངས་གོང་བུའི་སེམས་འཁྲུགས་དེ་དག་གིས། །
གཞི་མེད་སྤྱོ་བའི་གནས་སྐབས་འདི་འདྲའི་ཚེ། ། དྲི་བྲལ་མཁྱེན་པའི་རྒྱ་མཚོ་ལས་བྱུང་བ། ། དམིགས་མེད་ཐུགས་རྗེའི་འོད་ཟེར་ཀུན་ནས་གསལ། ། སྲིད་ཞིའི་དགོས་འདོད་ཀུན་སྩོལ་དབང་གི་རྒྱལ། ། ཁྱོད་ལས་སྐྱབས་གཞན་མེད་དོ་ཐུགས་རྗེས་གཟིགས། ། དེ་ནས་ཉེར་ལྔའི་སྔ་བའི་ཆ་ལ་སྐུ་གདུང་ཆས་འཇུག་གི་ཚུལ་བགྱིས་ཏེ། དྲུང་དུ་ཀྱཻ་རྡོ་རྗེའི་སྒྲུབ་མཆོད་ཕུལ། ཉེར་བདུན་གྱི་ཉི་དྲོའི་དུས་མེ་ཏོག་གི་ཆར་དཔག་ཏུ་མེད་པ་བབས་པ་ལ་སོགས་པ་ངོ་མཚར་བའི་ལྟས་མང་དུ་བྱུང་ཞིང་། གཉུག་མར་གནས་པ་དང་། གློ་བུར་ལྷགས་པའི་དགེ་འདུན་དང་སྐྱེ་བོའི་ཚོགས་བགྲང་བ་ལས་འདས་པ་རྣམས་ལ་ཁ་ན་མ་ཐོ་བ་མེད་པའི་བསྙེན་བཀུར་གྱ་ནོམ་པ་དང་།
ནང་རྟེན་གཙང་ཁང་དུ་རྣམ་རྒྱལ་མཆོད་རྟེན། ལམ་འབྲས་ལྷ་ཁང་དུ་སྐུ་འདྲ་ཆེ་བ། ལམ་ཟབ་ཏུ་སྐུ་འདྲ་མཐོ་གང་གི་ཚད་ཙམ་རྣམས་གསེར་ཟངས་ལས་གྲུབ་པ་བཞེངས་ཤིང་། འདི་རང་བྱུང་ལྟ་བུར་བྱོན་ལ། གསེར་སྐུ་ལྷ་ཁང་དང་། གཟིམ་ཆུང་དུ་ཙནྡན་དམར་པོའི་ལྡེ་གུ་ལས་གྲུབ་པའི་སྐུ་འབག་རྣམས་བཞེངས་ཏེ་དགོངས་པ་ཡོངས་སུ་རྫོགས་པར་བགྱིས་སོ། ། བདུན་པ་བསྟན་འཛིན་གྱི་སློབ་མ་ཇི་ལྟར་བྱུང་བའི་ཚུལ་ནི། ལྷར་བཅས་སྐྱེ་དགུའི་གཙུག་རྒྱན་རིག་འཛིན་གྱི་དབང་པོ་དཔལ་ས་སྐྱ་པ་ཆེན་པོ་བདག་ཆེན་རིན་པོ་ཆེ་སྐུ་མཆེད། མཁས་བཙུན་བཟང་པོའི་དཔལ་གྱིས་མངོན་པར་མཐོ་བའི་ཀུན་མཁྱེན་ཤེས་རབ་འོད་ཟེར། དུལ་བའི་ལུས་ལ་སྡེ་སྣོད་མཐའ་དག་གི་རྒྱན་གྱིས་མཛེས་པ་མཁས་པ་ལེགས་པའི་བློ་གྲོས།
བློ་གྲོས་ཀྱི་བང་མཛོད་མདོ་སྔགས་ཀྱི་ནོར་གྱིས་ཕྱུག་པ་ཆོས་ཀྱི་རྗེ་བློ་གྲོས་འབྱུང་གནས། ཐུགས་དམ་ཟབ་མོ་ལས་མ་གཡོས་བཞིན་དུ་འཆད་རྩོད་རྩོམ་པས་བསྟན་པ་སྤེལ་བ་ཆོས་རྗེ་ལྷ་བཙུན་པ། ས་སྐྱོང་མཐའ་དག་གི་གཙུག་རྒྱན་གྲུབ་པའི་དབང་ཕྱུག་ཀུན་དགའ་གྲོལ་མཆོག་བློ་གསལ་རྒྱ་མཚོའི་སྡེ། མཁྱེན་རབ་ཀྱི་སྣང་བས་གཞུང་ལུགས་མཐའ་དག་ཚུལ་བཞིན་དུ་གསལ་བའི་སྨྲ་བའི་དབང་པོ་ལུང་རིགས་རྒྱ་མཚོ། མང་དུ་ཐོས་པ་རྒྱ་མཚོའི་མཐར་ཕྱིན་པ་རིན་པོ་ཆེ་སངས་རྒྱས་སེང་གེ དབང་ལུང་མན་ངག་མཐའ་དག་གིས་གདུལ་བྱ་ཚིམ་པར་མཛད་པ་ཆོས་རྗེ་ཤེས་རབ་རྒྱལ་མཚན་པ། གཞུང་ལུགས་མཐའ་དག་མཁྱེན་པའི་མཁས་པ་ལྷུན་གྲུབ་རྒྱ་མཚོ་བ་ལ་སོགས་པ་དང་། མདོ་ཁམས་ཕྱོགས་སུ་ཡང་སྤ་སྤུངས་ཆོས་རྗེ་ཀུན་དགའ་ལྷུན་གྲུབ། ལྔ་རིག་མཁས་པ་ཆེན་པོ་གནས་བྱི་ཆོས་རྗེ་ཤེས་རབ་གྲགས་པ། གསེར་མདོག་པ་ཆོས་རྗེ་ཁུ་དབོན།
ཀུན་མཁྱེན་དབོན་པོ་སྐུ་མཆེད་ཁུ་དབོན་རིམ་པར་བྱོན་པ་སོགས་ཀྱིས་བསྟན་པ་རིན་པོ་ཆེ་གསལ་བར་མཛད་ལ། མངའ་རིས་སུ་ཡང་ལྔ་རིག་མཁས་པ་རྡོ་རྗེ་སྒྲོལ་མ་བ། ཤི་རི་ཆོས་རྗེ་ལ་སོགས་པ་མང་དུ་བྱོན་མོད་ཀྱིས་ཡི་གེ་མང་པས་འཇིགས་པའི་ཕྱིར་མ་སྤྲོས་ལ། མདོར་ན་རྗེ་བཙུན་ས་སྐྱ་པའི་བསྟན་པ་རིན་པོ་ཆེ་ལ་བྱ་བ་མཛད་པའི་མཁས་པ་དུས་མཉམ་པ་ཕལ་ཆེ་བ་མཐའ་དག་གིས་གུས་པ་ཆེན་པོས་ཞབས་པད་བསྟེན་པ་ཡིན་ནོ། ། དེ་ལྟར་མཁས་པའི་དབང་པོ་རྗེ་བཙུན་དཀོན་མཆོག་ལྷུན་གྲུབ་ཀྱི་རྣམ་པར་ཐར་བ་ཅུང་ཟད་རྒྱས་བར་སྤེལ་བ་བསྟན་ཟིན་ནས། ད་ནི་ས་ལོ་ཆེན་པོའི་དངོས་ཀྱི་སློབ་མ་དཔལ་དུས་ཀྱི་འཁོར་ལོའི་བསྟན་འཛིན་རྣམས་ཀྱི་རྒྱན་དམ་པར་གྱུར་པ་ལོ་ཆེན་རཏྣ་བྷ་དྲ་ཉིད་ཀྱི་ངོ་མཚར་བའི་རྟོགས་པ་ཅུང་ཟད་སྤེལ་བར་བྱ་བ་ལས། དེ་ཡང་སློབ་མ་རྣམས་ཀྱིས་གསོལ་བ་བཏབ་ནས་རྗེ་རང་ཉིད་ཀྱིས་མཛད་པའི་རྟོགས་བརྗོད་ཉུང་ངུ་རྣམ་གསལ་ཞེས་བྱ་བ་ལས་འདི་ལྟར་འབྱུང་སྟེ། རཏྣ་བྷ་དྲའི་རྣམ་ཐར་བྲི། ། དད་པ་ཆེན་པོས་ཀུན་ཉོན་ཅིག ། རང་ལོ་བཅུ་ནས་ཉེར་ལྔའི་བར། །
མདོ་སྔགས་གསུང་རབ་སློབ་གཉེར་བྱས། ། ཉི་ཤུ་དྲུག་ནས་སོ་གཉིས་བར། ། སྣ་ཚོགས་ཆོས་ཉན་གཙོ་བོར་བགྱིས། ། དེ་ནས་རང་ལོ་ཞེ་བརྒྱད་བར། ། བསྐྱེད་རྫོགས་བཟླས་པ་མང་དུ་བྱས། ། དེ་ནས་རང་ལོ་ང་བརྒྱད་བར། ། རང་གཞན་ཀློག་དང་སྐོར་ལས་བགྱིས། ། དྲུག་ཅུ་པ་ནས་དོན་བཞིའི་མཐར། ། བསྟན་དང་འགྲོ་ལ་ཅི་ཕན་བྱས། ། བླ་མ་རྣམས་ཀྱིས་བུ་བཞིན་བསྐྱངས། །
ཚོགས་ཀྱི་དབུས་ནས་ཡེར་གྱིས་ཐོན། ། རྒྱས་ཀྱང་དེ་ཀ་བསྡུས་ཀྱང་དེ། ། འདི་ཡི་ཁོངས་ན་མང་པོ་ཡོད། ། ཡིད་ཆེས་སྐྱེད་ལ་དད་པ་མཛོད། ། སྦྱངས་པའི་སློབ་དཔོན་འདི་རྣམས་ཡིན། ། མཁན་ཆེན་བདེ་ལེགས་བཀྲ་ཤིས་དང་། ། འདུལ་འཛིན་དམ་པ་ནམ་མཁའ་གྲགས། ། ཟུང་ཆོས་སློབ་དཔོན་ལེགས་རིན་པ། ། གསུམ་ལ་ཚད་མ་ཡུན་རིང་སྦྱངས། ། མཁན་ཆེན་པ་དང་ཟུར་ཆོས་ལ། །
རྣམ་འགྲེལ་ཊིཀྐ་མང་དུ་ཉན། ། ཀ་བཞིའི་གཞུང་དང་དབུ་སྤྱོད་དང་། ། སྡོམ་གསུམ་རབ་དབྱེ་བཤེས་སྤྲིངས་རྣམས། ། དམ་པ་ཟུར་ཆོས་པ་ཉིད་ཀྱི། ། དྲིན་ལས་བྱང་བར་བཟུང་པ་ལགས། ། རིག་གཏེར་ཊིཀ་ཆེན་ནམ་མཁའ་གྲགས། ། དེ་ལ་འབད་པ་ཆེན་པོས་ཉན། ། འདུལ་བ་མངོན་པ་བྱམས་པའི་ཆོས། ། ཕ་རོལ་ཕྱིན་གཞུང་ཟབ་རྒྱས་དང་། ། དབུ་སྤྱོད་སྡོམ་གསུམ་རབ་དབྱེ་སོགས། །
དཔལ་ལྡན་བློ་གྲོས་རྒྱ་མཚོ་ལ། ། པོ་ཏི་བཅུ་དགུ་ལོ་ལྔའི་བར། ། གུས་པས་ནན་ཏན་བགྱིས་པ་ལགས། ། རྒྱལ་བའི་ཡུམ་དང་དཀོན་བརྩེགས་དང་། ། འདུལ་བ་ལུང་ལ་སོགས་པ་ཡི། ། ལུང་དང་ཕྲེང་བ་ཞེ་གཉིས་མའི། ། དབང་སྐུར་མཁས་པའི་དབང་པོ་ལ། ། ཟབ་རྒྱས་རྒྱུད་འབུམ་དམ་པའི་ཆོས། ། དཔལ་ལྡན་ཀུན་དགའ་གྲོལ་མཆོག་ལའོ། ། ས་སྐྱའི་རྗེ་བཙུན་བཀའ་འབུམ་སོགས། །
ཤཱཀྱ་ཡེ་ཤེས་བླ་མ་ལ། ། སྤྲུལ་པའི་ལོ་ཆེན་དམ་པ་ལས། ། དུས་གསང་སྤྱོད་ཕྱོགས་སྒྲ་སྙན་སོགས། ། མང་དུ་ཉན་པས་སྣང་བ་བྱེ། ། གྲུབ་ཆེན་བྱས་འགྱུར་ཆོས་རྗེ་ལ། ། ས་སྐྱའི་རྒྱུད་ལུང་མན་ངག་དང་། ། བློ་སྦྱོང་དམིགས་པ་ཐུན་གཉིས་ཞུས། ། སྙིང་རྗེའི་ས་བོན་འདི་ཡིས་བཏབ། ། ཀུན་མཁྱེན་ཆོས་ཀྱི་རྒྱལ་པོ་ལ། ། བརྟག་གཉིས་དགེས་རྡོར་དུས་འཁོར་དབང་། །
ལམ་འབྲས་ལ་སོགས་ཁྲིད་ཉེར་གཉིས། ། དོ་ཧ་སྙིང་གི་བདུད་རྩི་ཞུས། ། འདི་གསུམ་མན་ངག་བླ་མའོ། ། དེ་སྟེང་བློ་གྲོས་རྒྱ་མཚོ་དང་། ། ས་ལོ་མཁས་པའི་དབང་པོ་དང་། ། ཤཱཀྱ་ཡེ་ཤེས་བཞི་བསྣན་པས། ། བླ་མ་རིན་ཆེན་སྣ་བདུན་ཡིན། ། སྦྱོང་དཀྱིལ་ལ་སོགས་དབང་མང་དང་། ། ར་པོད་ལ་སོགས་མན་ངག་དང་། ། མེ་འབར་ལ་སོགས་ཆོས་སྐྱོང་དང་། །
པོད་བཞི་ལ་སོགས་ལུང་འགའ་ནི། ། ས་སྐྱའི་རྗེ་བཙུན་ལོ་ཙཱ་ལ། ། སངས་རྒྱས་རིན་ཆེན་ཅོག་པུ་པ། ། ཆོས་གྲུབ་སེང་གེ་དགོན་གསར་བ། ། བཞི་ལའང་སྔ་མ་བཞི་པོ་ལས། ། ཉུང་ཞིང་ཉུང་བ་མང་རབ་ཞུས། ། དྲིལ་བས་དམ་པ་བཞི་བཅུ་ཡོད། ། བྱིན་ལ་ཆོས་ཀྱི་འབྲེལ་པ་ཙམ། ། བརྩེ་ལྡན་ཀུན་དགའ་ལེགས་པ་ལ། ། བརྟེན་ནས་དད་དང་སྙིང་རྗེ་འཕེལ། །
སྣང་བ་བསྒྱུར་ནུས་བླ་མར་འདུག ། གླིང་དགའི་ཆོས་རྒྱལ་ཡབ་སྲས་ལ། ། མོས་གུས་སྙིང་གི་ཆུ་རྒྱུན་འཕེལ། ། སྦྱོར་དྲུག་ལོ་བཞི་ཟླ་བརྒྱད་བར། ། བསྒོམས་དང་ཡི་གེ་དྲུག་པ་ཡི། ། བཟླས་པ་ཡུན་རིང་བྱས་པའི་གནས། ། སྨན་སྡིངས་ས་ཡི་ལྟེ་བའོ། ། ཁྲི་མཁར་ཆོས་སྡིངས་དགོན་གསར་དང་། ། དཔལ་རི་གཟིམ་ཆུང་དགའ་ལྡན་སྦུག ། བློ་ལྡན་ནམ་མཛོད་མེ་ལུང་དང་། །
རིན་ཆེན་སྒང་དང་ཉང་པོ་དང་། ། མཛོ་སྣ་ས་བཟང་དཀར་པོ་བྲག ། ས་སྐྱ་རྣམས་ནི་དགེ་སྦྱོར་གནས། ། རྒྱལ་ཁམས་ཀུན་ལ་བལྟ་ཤེས་ཀྱིས། ། ལྟད་མོ་སྣ་ཚོགས་ལེགས་པར་བལྟས། ། རྟེན་འབྲེལ་གནད་རྣམས་ལྷ་སར་བསྒྲིགས། ། ཐོག་ཐ་བར་ལ་བླ་མ་རྗེ། ། ཁོང་རང་བཀའ་དྲིན་ཆེ་བ་ལགས། ། གཞོན་ནུའི་དུས་སུ་ཁེགས་དྲེགས་ཀྱིས། ། སློབ་གཉེར་མང་སྟེ་ལས་སུ་སོང་། །
དོན་མེད་ལས་དེ་འོ་རེ་བརྒྱལ། ། དར་མའི་དུས་ན་དགེ་ལེགས་ཀྱི། ། བློ་སྟོབས་ནམ་མཁའ་འདྲ་བ་ཡོད། ། དམ་པའི་མཛད་སྤྱོད་མཐོང་ཐོས་དྲིན། ། རྒན་དུས་ཕྱི་བ་ཕུག་ཞུགས་བཞིན། ། བློ་ཐག་ཆོད་པའི་མདུན་མ་བགྱིས། ། དཔལ་ལྡན་དགེས་པ་རྡོ་རྗེ་ལ། ། ཨཥྜའི་བསྙེན་པ་ལན་བརྒྱད་བཏང་། ། འཁོར་ལོ་སྡོམ་པ་ལཱུ་ཧི་པ། ། དྲིལ་བུ་པ་སྟེ་རྣམ་གཉིས་ལ། །
ཡི་གེ་བདུན་པ་བྱེ་བ་བཟླས། ། གསང་འདུས་འཇམ་པའི་རྡོ་རྗེ་ཡི། ། བསྙེན་པ་བཞི་འབུམ་ཙམ་ལ་བསྡུས། ། གཤེད་དམར་འཇིགས་བྱེད་ར་ལུགས་ལ། ། ཧྲིཿཥྚྀའི་གསང་སྔགས་རང་རང་བཞིན། ། འབུམ་ཕྲག་ཉེར་ལྔ་ཉེར་ལྔ་བཟླས། ། ཡ་མ་རཱ་ཛ་བཞི་འབུམ་དང་། ། ཡ་མཱནྟ་ཀ་འབུམ་ཕྲག་བདུན། ། ཀུན་རིག་དུརྒ་བཞི་འབུམ་རྣམས། ། སྒོ་གསུམ་བཞུར་ཏེ་ཡིད་ཆེས་བགྱིས། །
གཟུངས་རིང་བཞི་འབུམ་ཡི་གེ་དྲུག ། དུང་ལྔ་རྡོ་རྗེ་རྣལ་འབྱོར་མའི། ། ཨོཾ་གསུམ་མ་ལ་འབྲུ་བསྙེན་བཏང་། ། ས་སྐྱའི་འཇམ་དབྱངས་ཁྲོ་ཕུ་བའི། ། འཇམ་དཀར་གཉིས་དང་མི་གཡོ་དཀར། ། དབྱངས་ཅན་ཕག་དཀར་ཤེར་ཕྱིན་མ། ། དཀར་མོ་རྣམས་ཏེ་ལྷ་བདུན་གྱི། ། བསྙེན་པ་མཚན་མ་ལེགས་མཐོང་བར། ། བྱས་པས་སྐྱབས་གནས་མ་ནོར་གདའ། ། བཅུ་གཅིག་ཞལ་གཉིས་ལྷ་ལྔ་དང་། །
གཙོ་འཁོར་གསུམ་པ་དེ་བཞི་ལའང་། ། བདག་བསྐྱེད་དམ་ཆོས་ཡི་གེ་དྲུག ། བཟླས་པའི་བསྙེན་པ་ཚར་རེ་བཏང་། ། རྗེ་བཙུན་སྒྲོལ་མ་རྣམ་པ་གསུམ། ། ཐུབ་དབང་མི་གཡོ་སྔོན་པོ་དང་། ། རི་ཁྲོད་མ་དང་རྟ་མགྲིན་གཉིས། ། གུ་རུ་དྲག་པོ་རྣམས་ལའང་བྱས། ། ཕྱག་རྡོར་གཏུམ་པོའི་བསྙེན་པ་གཉིས། ། གྲུབ་རྒྱལ་མ་ལ་ལན་མང་བགྱིས། ། ནག་པོ་ཆེ་ལ་བླ་མ་ཡི། །
མན་ངག་བཞིན་དུ་ཡུན་རིང་བསྙེན། ། ཞལ་བཞི་པ་ལའང་ཟླ་ལྷག་བགྱིས། ། དེ་ཚེ་སྨྲ་བ་དོན་ལྡན་ལགས། ། སྟོང་ཉིད་སྙིང་རྗེའི་སྙིང་པོ་ཅན། ། ཕྱག་རྒྱ་ཆེ་ལ་མཉམ་པར་བཞག ། བླ་མ་ལྷ་ལ་དད་པ་བྱས། ། དད་པ་དེ་རྣམས་མ་ནོར་གདའ། ། སངས་རྒྱས་ཟེར་བའི་གྲགས་པ་ཅན། ། མཉམ་མེད་ཤཱཀྱ་ཐུབ་པ་ཡི། ། གདུང་རུས་རྩོལ་མེད་ལག་ཏུ་བྱུང་། །
བཀའ་འགྱུར་བསྐོར་བ་བཏབ་པའི་དྲིན། ། མང་པོ་རོང་རོང་འཕེལ་ནས་བྱུང་། ། སྐྱེ་བོ་ཀུན་ལ་མང་དུ་བྱིན། ། ས་གཞི་མཆོད་རྟེན་དཀར་པོས་བཀང་། ། དཔལ་གྱི་གྲུབ་གནས་རི་བོ་ཆེ། ། སྨོན་ལམ་བཏབ་པའི་འབྲས་བུར་ངེས། ། དཔལ་གྱི་ཆོས་འཁོར་ལྷ་ས་ལ། ། དུབ་སྟེ་དུབ་སྟེ་དུབ་བཞིན་བསྐོར། ། དུབ་པའི་ངང་ནས་གསུམ་་་་་་དེའི་དུས་སུ་ཇོ་བོའི་ཞལ་ནས་ལུང་བསྟན་ངོ་མཚར་ཅན་བྱུང་བ་ནི། དགེ་སློང་རིན་ཆེན་བཟང་པོ་ཁྱོད།
འཁོར་དགེ་སློང་ལྔ་བརྒྱ་དང་བཅས་ཏེ་ཕྱི་མ་ནུབ་ཕྱོགས་བདེ་བ་ཅན་དུ་པདྨོ་ལས་བརྫུས་ཏེ་སྐྱེ་བ་ལེན་པར་འགྱུར་རོ། ། ཞེས་གསལ་དག་སྙན་པའི་གསུང་གིས་ལུང་བསྟན་པར་གྲགས་སོ། ། ཐེབས། ། འབུམ་སྐོར་ཉིས་བརྒྱ་བརྒྱད་ལྷག་ལ། ། གཞན་བཀོད་མཐུན་རྐྱེན་དུམ་ཙམ་སྦྱར། ། ཞལ་གསེར་དཀར་མོ་སྨོན་ལམ་པ། ། རགས་རྒྱབ་སྟོབས་ཅན་ལན་དྲུག་བརྫངས། ། སངས་རྒྱས་དྲིན་ལན་ཁྱེར་རོ་སྙམ། ། དཔལ་གྱི་བླ་མ་དབུ་རྒྱན་རྫོང་། ། བྱིན་རླབས་གཏེར་ཆེན་ཆོས་རྗེ་ཡི། །
སྐུ་ལ་འབུམ་སྐོར་གྱ་གཉིས་བཏབ། ། བརྒྱད་སྟོང་པ་སོགས་བསྐོར་རྟེན་གཞན། ། སྐོར་བ་ཀུན་ལ་ཡོད་པ་ལགས། ། སྐུ་གཟུགས་གསུམ་ཁྲི་ཉེ་བར་བཞེངས། ། ལུས་ལ་སྙིང་པོ་བླངས་སོ་སྙམ། ། ཡི་དམ་ཐུགས་རྗེ་ཆེན་པོའི་སྐུ། ། ཁྲི་ཁ་ཐལ་བ་བར་དུ་བཏབ། ། ས་སྐྱར་རྟེན་ལ་འབུམ་བསྐོར་བཏབ། ། སྡུག་བསྔལ་དོན་དང་ལྡན་པར་གོ ། བྱས་ལོ་དབུ་གསུམ་ས་ལོ་དང་། །
བློ་གྲོས་རྒྱ་མཚོ་གླིང་དགའ་བ། ། ཤཱཀྱ་ཡེ་ཤེས་དུས་མཆོད་བདུན། ། ཀུན་མཁྱེན་རྗེ་ལ་ཡང་དུས་མཆོད། ། རྩ་བརྒྱུད་བླ་མ་མང་པོ་ཡི། ། དུས་མཆོད་གནད་ཀྱི་དོན་གཅིག་སྟེ། ། དགུ་དགུ་དགེ་འདུན་སྡེ་ལོང་ལ། ། ཟླ་རེ་བཞིན་དུ་འཆག་མེད་ཡོད། ། བཅུ་དགུའི་དུས་མཆོད་ཆུང་ངུ་ལ། ། མངོན་རྟོགས་རྒྱན་གཞུང་འདོན་དུ་བཅུག ། དབུལ་ཡང་བསོད་ནམས་རྒྱ་མཚོ་སྙམ། །
མདོར་ན་ར་སར་འོད་དཔག་མེད། ། འབུམ་ཕྲག་པར་དུ་བཏབ་པ་དང་། ། བསྐོར་བ་ཤོག་པར་བཏབ་པ་དང་། ། སཱཙྪ་བཏབ་པས་དོན་ཡོད་བགྱིས། ། རང་གིས་རྒྱལ་བའི་བཀའ་འགྱུར་བཀླགས། ། གཞན་གྱིས་བཀའ་འགྱུར་ཚར་བཅུ་གསུམ། ། བརྒྱད་སྟོང་པ་ཉིད་སྟོང་ཕྲག་བཞི། ། རྒྱལ་ཡུམ་བརྒྱ་ཚར་དགུ་རྣམས་ཏེ། ། དྲིལ་བས་བརྒྱད་སྟོང་པ་ཉིད་ལ། ། ཚད་བྱས་པོ་ཏི་ཁྲི་གཅིག་དང་། །
བཞི་སྟོང་བདུན་བརྒྱ་ལྷག་ཙམ་བཀླགས། ། མཐུན་རྐྱེན་དུམ་སྦྱར་གཞན་དག་ལ། ། རྒྱལ་ཡུམ་རྒྱས་པ་ཁྲི་ཚར་གཉིས། ། སྟོང་དང་བརྒྱ་ཚར་གསུམ་ཀློག་བཅུག ། བཀའ་འགྱུར་ཡུམ་བརྒྱ་བརྒྱད་སྟོང་པ། ། སྟོང་ཚར་སྒྲོག་ལ་མང་པོ་བཀོད། ། མི་ཕམ་བླ་མའི་དགོངས་རྫོགས་ཕྱིར། ། བྱམས་ཆོས་ཁྲི་ཚར་འདོན་དུ་བཅུག ། བྱམས་མགོན་དྲུང་དུ་འབུམ་སྐོར་གྱིས། ། སྐོར་ཚབ་བཞག་ཅིང་བྱམས་སྨོན་ཡང་། །
ལེགས་པར་འདེབས་པའི་མི་གཉིས་བཞག ། རིན་ཆེན་གོས་དར་སྨན་རྣམས་ལས། ། གྲུབ་པའི་བྱམས་སྐུ་ཉེར་བཞི་དང་། ། གཞན་ཡང་བྱམས་སྐུ་སྟོང་ར་བཞེངས། ། ཁྲོ་ཕུར་དཀར་མེ་སྨོན་ལམ་གསུམ། ། གཟུངས་གཞུག་ལ་སོགས་ཞབས་ཏོག་དང་། ། བྱམས་ཆེན་གཉིས་ལ་ཞལ་གསེར་ཟུང་། ། སྒྲོལ་མ་ཐུགས་རྗེ་ཆེན་པོ་སོགས། ། འཇིམ་པའི་པར་དུ་བཏབ་པའི་དུས། ། ཡིད་ཆེས་མཚན་མ་བཟང་པོ་བྱུང་། །
དཔལ་གྱི་གྲུབ་གནས་ཇོ་ནང་དུ། ། མཆོད་པའི་རྟེན་ལ་ན་བཟའ་ཕུལ། ། སྒྲུབ་སྡེ་དེ་ལ་སྒྲུབ་རྒྱགས་བཏབ། ། རྗེ་བཙུན་བྱམས་པའི་ཆོས་ལྔ་པོ། ། ཡ་ག་ཆོས་སྡིངས་དགེ་འདུན་པ། ། བཞི་བཅུ་ཙམ་གྱིས་ཟླ་རེ་བཞིན། ། འདོན་པའི་རྐྱེན་སྦྱར་ཆོས་སྒང་པའི། ། དགེ་འདུན་ཉི་ཤུ་ཙམ་ཉིད་ཀྱིས། ། བྱམས་ཆོས་ལོ་གཅིག་ཟླ་རེ་བཞིན། ། འདོན་པའི་རྐྱེན་སྦྱར་དེ་མན་ལ། །
གྲྭ་པ་རང་གིས་རྐྱེན་སྦྱར་ནས། ། འདོན་པའི་སྲོལ་ཀ་ད་ལྟ་ཡོད། ། འདི་ཉིད་ཉམས་པར་མ་གྱུར་ཅིག ། བཟང་ལྡན་ཆོས་སྡེར་ཆོ་འཕྲུལ་ལ། ། བྱམས་ཆོས་ཆག་མེད་འདོན་པ་ཡི། ། དགེ་རྒྱུན་འབད་པ་ཆེན་པོས་བཙུགས། ། ངག་ལས་དོན་ལྡན་དེ་བཙུགས་ལགས། ། མར་ཡུལ་རྒྱལ་པོའི་ས་ཕྱོགས་སུ། ། ཉིན་རེར་འདབ་ཆགས་བརྒྱ་ཙམ་གྱི། ། སྲོག་གཅོད་སྤོང་བའི་གཡར་དམ་ནི། །
ལོ་གསུམ་བར་དུ་བརྩེ་བས་བླངས། ། དེ་བར་ཁྲ་ཁྱིའང་སྤོང་བར་བྱས། ། ཆོས་སྡེ་ཆེན་པོའི་སྙན་བཅག་དང་། ། རྩམ་མར་མང་ཇའི་རྟེན་མ་རྣམས། ། མར་དང་ནས་རས་དར་དུ་བསྒྱུར། ། ངམ་རིང་གཉེར་ཁང་གཤིན་རྗེའི་དོང་། ། ལོ་རེར་ཕྱེད་མའི་ཚེ་ཐར་བྱས། ། ར་སའི་སྟོན་འཇལ་དམྱལ་བའི་རྨངས། ། དེ་རྣམས་ཐམས་ཅད་ནས་སུ་བསྒྱུར། ། རྫོང་ཕུའི་སྒྲུབ་མཆོད་ཁྲག་གི་མཚོ། །
འོ་མའི་རྒྱ་མཚོ་ཆེན་པོར་བསྒྱུར། ། བདེ་ཡངས་སྨོན་ལམ་མ་དག་ཟས། ། བརྩེ་བ་ཆེན་པོས་ལེགས་པར་བཀག ། ཆུང་ཀའི་དགོན་པར་ཉ་འདོན་བསབ། ། འགྲོ་མང་མུ་གེས་གཟིར་བའི་དུས། ། ནས་ཁལ་ལྔ་བརྒྱ་བརྩེ་བས་བྱིན། ། འདི་རང་བསམ་པ་ཚིམ་པར་བྱུང་། ། དེ་རྣམས་ཕ་མའི་དྲིན་ལན་ཡིན། ། དྲིན་ལན་འཇལ་ལུགས་མ་ནོར་གདའ། ། འཇམ་དཔལ་མཚན་བརྗོད་རྒྱུད་ཟབ་མོ། །
བཅུ་དྲུག་དགེ་འདུན་སྡེ་ལ་བཙུགས། ། རྗེ་བཙུན་འཇམ་དབྱངས་གསུང་འབྱོན་དྲུང་། ། མཚན་བརྗོད་བརྒྱ་རྩ་འདོན་མི་བཞི། ། བསྟན་པ་གནས་ཀྱི་བར་དུ་བཞག ། ཆོ་འཕྲུལ་དུས་བཟང་བདེ་མཆོག་རྒྱུད། ། དཔལ་ལྡན་དུས་འཁོར་བརྟག་གཉིས་རྣམས། ། བསྟན་པ་སྤེལ་ཕྱིར་འདོན་དུ་བཅུག ། རང་གཞན་དོན་གཉིས་བསྒྲུབ་པའི་ཕྱིར། ། བཟང་སྤྱོད་སྨོན་ལམ་བདུན་བཅུ་པ། ། ཉི་ཤུ་པ་དང་བདེ་ཆེན་གྱི། །
སྨོན་ལམ་རྣམ་བཞི་ལེགས་པར་བཙུགས། ། བཤགས་པའི་རྒྱལ་པོ་ལྟུང་བཤགས་ཚུགས། ། འདི་ཡིས་ཡིད་ལ་དགའ་བ་སྐྱེས། ། ངན་སོང་སྦྱོང་དང་བདེ་ཀྱེ་དང་། ། གཤེད་མར་འཇིགས་བྱེད་དཀྱིལ་འཁོར་ལྔའི། ། སྒྲུབ་མཆོད་དགེ་འདུན་སྡེ་ལ་བཙུགས། ། ཞིང་བཟང་དགེ་འདུན་སྡེ་མང་ལ། ། དམ་ཆོས་ཡི་གེ་དྲུག་པ་བཙུགས། ། སྙུང་གནས་གོ་བརྒྱད་དུང་ཕྱུར་བདུན། ། དེ་རྣམས་ཚོགས་བསོག་སྒྲིབ་སྦྱོང་ལགས། །
མར་ཡུལ་རྒྱལ་པོའི་ས་ཕྱོགས་ནས། ། དཔལ་གྱི་ཆོས་འཁོར་ལྷ་ས་དང་། ། སྡིག་ཡུལ་ཕག་རིའི་ཚོང་འདུས་ནས། ། མཐའ་འཁོབ་དང་རའི་བར་དག་ཏུ། ། དད་དང་སྙིང་རྗེ་ཆེན་པོ་ཡིས། ། ཡིག་དྲུག་བསྐུལ་མ་མང་པོ་བཞག ། བོད་ཡུལ་བདེ་ལ་བཀོད་དོ་སྙམ། ། འཁོར་བ་དོང་ནས་སྤྲུགས་སོ་སྙམ། ། ཡིག་དྲུག་དུང་ཕྱུར་བརྒྱ་ཕྲག་འགའི། ། མཐུན་རྐྱེན་འབད་པ་ཆེན་པོས་བྱས། །
བླ་མ་ཆོས་རྗེའི་བཀའ་དྲིན་ཡིན། ། ཁྱད་རང་རྣམས་ཀྱང་བླ་མ་བསྟེན། ། ང་དྲུག་པ་ལ་གཙང་ཕྱོགས་ཀྱི། ། འོད་གསལ་སྒྲུབ་སྡེ་ཐོག་མར་བཏབ། ། རང་ལོ་ང་བརྒྱད་པ་ཡི་ལོ། ། གཏིང་སྐྱེས་ར་སའི་སྒྲུབ་སྡེ་གཉིས། ། ང་དགུ་པ་ལ་མདོ་སྨད་ཀྱི། ། སྒྲུབ་སྡེ་རྣམ་པ་གཉིས་པོ་བཏབ། ། དྲུག་ཅུ་པ་ལ་ཉིན་སྦུག་དང་། ། སྨད་སྡིངས་ལྷ་ཁང་བདག་རྐྱེན་བྱས། །
ཆུ་ཕོ་བྱི་ལོ་བྲག་ལྷས་བཏབ། ། མཐའ་གོང་སྤངས་སྒང་གཉིས་སུ་ཁྲིད། ། རེ་བདུན་པ་ལ་དངུལ་ཆུ་ཡི། ། སྒྲུབ་སྡེ་རྣམ་པ་གཉིས་པོ་བཏབ། ། རྐྱང་ཕུ་ཚ་ཐོག་ལ་སོགས་ཀྱང་། ། འབྲུག་སྦྲུལ་གཉིས་ལ་དགེར་བུ་དང་། ། ཟུར་གཙོའི་སྒྲུབ་གྲྭ་རྣམ་པ་གཉིས། ། བདུན་བཅུ་པ་ལ་རི་བོ་ཆེར། ། སྒྲུབ་སྡེ་གཉིས་བཏབ་ཞིག་གསོ་དག ། བྲག་སྣའི་བཙུན་མ་སྒྲུབ་སྡེ་བཙུགས། །
ལུག་ལོ་དཔལ་ལྡན་འཛིམ་དུ་ཕྱིན། ། དོན་གསུམ་པ་ལ་ཤང་ཕྱོགས་ཀྱི། ། སྒྲུབ་སྡེ་གསུམ་སོགས་དགེ་ཚོགས་ཆེ། ། མང་མཁར་མུ་གུ་ལུང་གི་གནས། ། ཉམས་པ་འབད་དེ་ལེགས་པར་བསབ། ། བླ་མ་རྣམས་ཀྱི་དགོངས་རྫོགས་ལ། ། ཁྱི་ལོ་གསུང་ངག་རྫོགས་པར་བཤད། ། ངམ་རིང་ཆོས་སྡེར་དཔྱིད་ཆོས་ཀྱི། ། འཇམ་ཐལ་གཉིས་ཕུལ་ལེགས་ཚོགས་སྤེལ། ། ཆོས་སྒང་ལ་སོགས་གྲྭ་དགོན་བཅུར། །
བཟང་སྤྱོད་སྨོན་ལམ་འབུམ་གཏེར་བཙུགས། ། དགོན་བཅུར་ཚོགས་ཁང་གྱང་རིས་དག ། སྔ་ཕྱིར་བླ་མཆོད་འབུམ་གཏེར་ལྔ། ། བྱིན་རླབས་མཚན་མ་མང་པོ་བྱུང་། ། མདོར་ན་ཐམས་ཅད་ལེགས་བསྡོམས་པས། ། གྲྭ་དགོན་སྒྲུབ་སྡེ་སུམ་བརྒྱ་ལ། ། ཡོ་བྱད་མང་ཉུང་ཅི་རིགས་ཕུལ། ། ལེགས་ཚོགས་ཆེ་ཆུང་འབད་པས་བསྒྲུབས། ། སྔ་ཕྱིར་ངམ་རིང་ཆོས་སྡེ་ལ། ། མང་ཇ་སུམ་བརྒྱ་བཅུ་གསུམ་ཞུས། །
སྨོན་ལམ་ཆེན་མོ་ཡང་ཡང་བཏབ། ། གཞན་ཡང་གདན་ས་ལ་སོགས་བརྒྱར། ། མང་ཇ་འགའ་རེ་དྲངས་ཏེ་མཆིས། ། འདི་རྣམས་ཁོ་བོའི་དགེ་ལེགས་ཚུལ། ། འཕྱོར་པོའི་རྒྱན་བཞིན་ངོམ་པ་ལགས། ། རྐུན་པོའི་ནོར་བཞིན་ཉེས་པ་རྣམས། ། འབད་པ་ཆེན་པོས་སྦས་པ་ལགས། ། ད་དུང་ཁོ་བོ་མ་ཤི་ན། ། བོད་ཡུལ་ས་ཡི་ཐིག་ལེ་འགར། ། སྒྲུབ་རྒྱུད་བསྟན་པ་དར་བ་དང་། །
ལྷོ་ཕྱོགས་དཔལ་ཀྱི་འབྲས་མོ་གཤོང་། ། ཕྱོགས་དེར་ཁོ་བོ་ལ་བརྟེན་ནས། ། སྡེ་སྣོད་གསུམ་དང་རྒྱུད་སྡེ་བཞིའི། ། བཤད་སྒྲུབ་བསྟན་པ་དར་བར་སྨོན། ། རང་ལོ་དོན་བཞི་རྫོགས་ཉེ་ལ། ། རིགས་བཟང་དད་ལྡན་སྙིང་རྗེ་ཅན། ། ལྷ་བཙུན་བསྟན་པའི་རྒྱལ་མཚན་གྱིས། ། བསྐུལ་ཏེ་རྒན་པོ་རཏྣས་སྨྲས། ། ད་དུང་ཚེ་རབས་ལེགས་ཚོགས་ལ། ། རྟེན་འབྲེལ་སྒྲིགས་ཤིག་བླ་མ་རྗེ། །
དངོས་གྲུབ་སྩོལ་ཅིག་ཡི་དམ་ལྷ། ། བར་ཆད་སེལ་ཞིག་བསྟན་སྲུང་ཚོ། ། ཚོགས་གཉིས་སྤེལ་ཅིག་རཏྣ་བ། ། ཞེས་པ་རྒྱལ་མཚན་བཟང་པོ་ཁམས་ལ་འགྲོ་ཁར་ནན་གྱིས་བསྐུལ་ཏེ་ཅུང་ཟད་ཁ་བསྐངས་པའོ། ། འདི་ཆུ་ཕོ་ཁྱི་ལོ་ས་གའི་ཚེས་བཅུ་བཞི་ལ་མཛད་ཅིང་། ཕག་ལོ་དཔྱིད་འབྲིང་གི་ཚེས་པ་བརྒྱད་ལ་དགའ་ལྡན་དུ་ཕེབས་པ་ཡིན་ནོ་ཞེས་ཐོས་སོ། ། ཡང་རྗེ་ལོ་ཆེན་དེ་ཉིད་ཀྱིས་རང་གི་རྣམ་ཐར་ཉམས་དབྱངས་གསོལ་འདེབས་ཀྱི་ཚུལ་དུ་གསུངས་པ་ནི་འདི་ལྟར། མེ་ཏོག་གི་ཆར་པ་བབས་པའི་ས། ། གནས་སྨན་སྡིངས་རི་བོའི་མགུལ་པ་རུ། ། མ་ཎི་བ་རཏྣ་བྷ་དྲ་ལ་གསོལ་བ་འདེབས། །
སེམས་སྙིང་རྗེ་འབྱོངས་པར་བྱིན་གྱིས་རློབས། ། ཐོས་བསམ་གྱི་འབྲས་བུ་སྨིན་པའི་ས། ། གནས་སྨན་སྡིངས་རི་བོའི་མགུལ་པ་རུ། ། སྒོམ་པ་རཏྣ་བྷ་དྲ་ལ་གསོལ་བ་འདེབས། ། མཐའ་བྲལ་ལྟ་བ་རྟོགས་པར་བྱིན་གྱིས་རློབས། ། བྱིན་རླབས་ཀྱི་ཆུ་བོ་འབབ་པའི་ས། ། གནས་སྨན་སྡིངས་རི་བོའི་མགུལ་པ་རུ། ། དད་ལྡན་རཏྣ་བྷ་དྲ་ལ་གསོལ་བ་འདེབས། ། བླ་མ་དབང་དུ་འདུ་བར་བྱིན་གྱིས་རློབས། ། མདོ་རྒྱུད་ཀྱི་ཐོས་པ་གྲུབ་པའི་ས། །
གནས་སྨན་སྡིངས་རི་བོའི་མགུལ་པ་རུ། ། མང་ཐོས་རཏྣ་བྷ་དྲ་ལ་གསོལ་བ་འདེབས། ། དག་སྣང་ཕྱོགས་མེད་དུ་འབྱོངས་པར་བྱིན་གྱིས་རློབས། ། མཁའ་འགྲོ་མ་ཁྲི་ཕྲག་འདུ་བའི་ས། ། གནས་སྨན་སྡིངས་རི་བོའི་མགུལ་པ་རུ། ། སྔགས་འཆང་རཏྣ་བྷ་དྲ་ལ་གསོལ་བ་འདེབས། ། སྒྲ་གྲགས་སྟོང་དུ་འཆར་བར་བྱིན་གྱིས་བརློབས། ། ཡི་དམ་གྱིས་དངོས་གྲུབ་སྩོལ་བའི་ས། ། གནས་སྨན་སྡིངས་རི་བོའི་མགུལ་པ་རུ། ། སྐལ་ལྡན་རཏྣ་བྷ་དྲ་ལ་གསོལ་བ་འདེབས། །
འགྲོ་ཀུན་སྨིན་ཅིང་གྲོལ་བར་བྱིན་གྱིས་རློབས། ། ཞེས་པ་ཡང་རྒྱལ་ཁམས་ཀྱི་སྤྲང་པོ་རཏྣ་བྷ་དྲ་རང་གིས་སྦྱར་བ་ཨེ་ཝཾ། ཞེས་འབྱུང་། དེ་ལྟ་བུའི་ལོ་ཆེན་སྙིང་རྗེའི་གཏེར་ཆེན་དེ་ཉིད་ལ་བསྟན་འཛིན་གྱི་སློབ་མ་མང་དུ་བྱུང་བ་ལས་ཀུན་གྱི་འགྲན་ཟླ་དང་བྲལ་བ་ནི་འཇམ་མགོན་ཀུན་དགའ་གྲོལ་མཆོག་ཉིད་ཡིན་ཏེ། སྤྲུལ་བའི་སྐུ་འདིའི་སྐུ་སྐྱེ་བ་སྔ་མ་རྣམས་སུ་རྒྱ་གར་འཕགས་པའི་ཡུལ་དང་། བོད་འདིར་ཡང་པཎ་གྲུབ་ཟམ་མ་ཆད་པར་བྱོན་པའི་སྐྱེས་རབས་རྣམས་དང་། སྐུ་ཚེ་འདིའི་རྣམ་ཐར་རྒྱས་པ་ནི་རྗེ་དེ་ཉིད་རང་གིས་མཛད་པའི་ཡིག་ཆ་ཆེ་བ་རྣམས་སུ་བལྟ་ཞིང་། འདིར་དེ་དག་གི་སྙིང་པོ་བསྡུས་པ་ལྟ་བུའི་རྣམ་ཐར་དཔེ་རྫི་མར་གྲགས་པ་རྗེ་གྲོལ་མཆོག་རང་ཉིད་ཀྱིས་མཛད་པ་ཇི་ལྟ་བ་བཞིན་བཀོད་པ་ནི་འདི་ལྟར། ན་མོ་གུ་རུ། རྗེ་སངས་རྒྱས་ལས་ཀྱང་སྔོན་སངས་རྒྱས། །
ཡབ་སྦས་པའི་སངས་རྒྱས་བླ་མའི་གཙོ། ། མཚན་བརྗོད་པར་དཀའ་བའི་བཀའ་དྲིན་ཅན། ། ཕ་རྡོ་རྗེ་འཆང་དངོས་དེ་ལ་འདུད། ། འདིར་རང་གི་སེམས་ལ་སྒྲིབ་མེད་པར། ། དཔེ་མེ་ལོང་ནང་གི་གཟུགས་བརྙན་བཞིན། ། དོན་མ་འདྲེས་གསལ་བའི་རི་མོ་འདི། ། ཚིག་མ་སྦས་ཡི་གེའི་ལམ་དུ་འགོད། ། ཅེས་མཆོད་པར་བརྗོད་ཅིང་རྩོམ་པར་དམ་བཅའ་བ་སྔོན་དུ་བཏང་ནས། བདག་ཅག་ཕ་མའི་གམ་དུ་གནས་པའི་ཚེ། ར་སྟོན་ཆོས་རྗེས་གནང་བའི་སྒྲོལ་མ་འབུམ་སྟེ་ཏཱ་ར་ལཀྵ་ཞེས་འབོད་ཅིང་།
ཁྱིམ་པའི་རྟགས་སྤངས་ནས་རབ་ཏུ་བྱུང་བའི་སྐབས་མཁན་པོའི་མཚན་ལས་དྲས་ནས་ཀུན་དགའ་གྲོལ་མཆོག དགོན་གནས་ཀྱི་འཛིན་པ་བཏང་ནས་རྒྱལ་ཁམས་འགྲིམ་དུས་ནི་ཡན་པ་བློ་བདེ། དེ་ནས་རྣལ་འབྱོར་པའི་རང་ས་འཛིན་དུས་ནི་སེམས་ཀྱི་མདུད་གྲོལ། སླར་དཔལ་རིན་པོ་ཆེ་ལྕང་ལུང་པའི་ཞབས་དྲུང་དུ་གདམས་པ་དང་རྗེས་གདམས་ཀྱི་བཀའ་དྲིན་ནོས་དུས་རྩ་ནི་དཔལ་ལྡན་ཀུན་་་་་་བསྙེན་པར་རྫོགས་ཤིང་རིག་གནས་ཅུང་ཟད་སྦྱངས་པ་བགྱིས་པའི་དུས། དགའ་གྲོལ་མཆོག་བློ་གསལ་རྒྱ་མཚོའི་སྡེ། ལྷ་དང་མཁའ་འགྲོས་བྱིན་པའི་མིང་འཇམ་མགོན་གྲུབ་པའི་དཔའ་བོ་ཞེས་བྱ་ལ། དཀྱིལ་འཁོར་ཆེན་པོར་ཞུགས་དུས་ཀྱི་གསང་མཚན་ནི། བརྗོད་པའི་གནས་མ་ཡིན་ནོ། ། དེ་ལྟར་དོན་མེད་མིང་མང་ལྡན་པའི་དགེ་སློང་རྣལ་འབྱོར་སྤྱོད་པ་བདག ཐོག་མར་པཎྜི་ཏ་འབར་བའི་གཙོ་བོར་སྐྱེ་བ་བཟུང་སྟེ།
བླ་མ་ནི་དཔལ་མགོན་འཕགས་པ་ཀླུ་སྒྲུབ་སྙིང་པོ། ཡི་དམ་སྒྲོལ་མ། ཤེས་བྱ་རིག་པའི་གནས་ལྔ་ལ་སྦྱངས་པའི་མཐུ་ཐོབ་པ་ཞིག་བྱས། དེ་ནས་གྲུབ་ཆེན་ནག་པོ་སྤྱོད་པའི་སྐྱེ་བ་བཟུང་སྟེ། བླ་མ་གྲུབ་ཐོབ་ཛ་ལནྡྷ་ར་པ་ཡིན། ཡི་དམ་འཁོར་ལོ་བདེ་མཆོག་གིས་རྗེས་སུ་བཟུང་བ་སྙམ་བྱེད། དེ་ནས་རཏྣ་བྷ་ཧུ་ལར་སྐྱེས། བླ་མ་ཤྲཱི་ཀོ་ཀྵ་ནཱ་ཐ་ཡིན་ཞིང་། ད་ལྟ་ཛོ་ཀིའི་སྐད་ལ་བག་ཆགས་ཆེ་བའི་གནད་ཀྱང་དེ་ཡིན། དེ་ནས་བོད་ཟལ་མོ་གངས་ཀྱི་ར་བ་འདིར་རོང་ཟོམ་ཆོས་བཟང་དུ་སྐྱེ་བ་བླངས་ནས།
ཇོ་བོ་རྗེ་ལྷ་ཅིག་གིས་རོང་ཆེན་གྱི་ཆུ་ཚན་ཁར། རྒྱ་གར་གྱི་ཨཱ་ཙརྻ་ནག་པོའི་ཞབས་ཚེ་འཕོས་པ་འདི་ཡིན་ཞེས་ངོས་བཟུང་ཞིང་། དེ་དུས་རྒྱལ་བའི་བཀའ་འགྱུར་རོ་ཅོག་བློ་ལ་བཞག བོད་ཀྱི་ལྷ་སྲིན་མ་ལུས་པའི་སྲོག་སྙིང་ལོང་པས། དིང་སང་གར་ཕྱིན་ཡང་བར་ཆད་མེད་པ་དེའི་རྟེན་འབྲེལ་ཡིན་པར་སྣང་། དེ་ནས་འབབ་རོམ་པ་དར་མ་དབང་ཕྱུག་ཏུ་སྐྱེ་བ་བླངས། དེ་དུས་འབྲི་ཁུང་འཇིག་རྟེན་མགོན་པོ་སོགས་སློབ་མར་འདུག་པས། དེང་སང་སྟག་ལུང་ཆོས་རྗེ་སོགས་བཀའ་བརྒྱུད་ཀྱི་བུ་སློབ་མང་ལ་གུས་པ་འདི་དེའི་རྟེན་འབྲེལ་དང་ལས་འཕྲོར་འདུག དེ་ནས་ཨ་ཝ་དྷུ་ཏི་འོད་ཟེར་དཔལ་དུ་སྐྱེ་བ་བཟུང་། དེ་དུས་རྗེ་བཙུན་གྲགས་པའི་ཐུགས་ཤེས་ཀྱིས་དགོངས་ནས་མཛེ་ཐོད་བླངས།
རྗེ་བཙུན་རང་གི་སྐུ་འདྲའི་ནང་བཞུགས་མཛད་པས། ད་ལྟ་ས་སྐྱ་པའི་ཆོས་ལ་སྦྱངས་པ་ཆེ་ཞིང་། ཉམས་ལེན་གྱི་རྒྱུན་དང་གཞན་ཕན་ཀུན་ཁྱབ་འདི་དེའི་ནུས་པ་ལགས། དེ་ནས་ཞང་འཁྲུལ་ཞིག་ཏུ་སྐྱེས། ཁོང་གི་བསྣམས་ཕོད་གཏིང་སྐྱེས་ན་འདུག་པ་ངོ་ཤེས་བྱུང་། དེ་ནས་གཉོས་ལྷ་སྣང་བར་སྐྱེས་རྗེས། ཚེ་སྔ་མའི་ལས་སྣང་གིས་དྲན་པ་འདི་རང་གསལ་བ་འདུག གྱེ་རེར་ཕྱིན་དུས་དངོས་པོ་རེ་རེ་ནས་དྲན་པའི་གསལ་ཆ་དང་། ལྷག་པར་བལ་པོ་རྒྱལ་པོས་ཕུལ་བའི་ལྷུང་བཟེད་དེ་ཡང་ངོ་ཤེས་ནས་བླངས་པས་སྦྱིན། ད་ལྟ་ཆོས་ལུང་བྱང་རྩེ་ན་བཞུགས་པ་འདི་ཡིན།
དེ་ནས་ཀུན་མཁྱེན་སངྒ་བྷ་དྲར་སྐྱེ་བ་འཕོས། དེ་དུས་ཏྲཀ་ཤད་འདི་དམ་ལ་ཐོགས་པས། དེང་སང་བུ་བཞིན་བསྲུང་བར་མཛད་ཀྱི་སྣང་། ཀུན་མཁྱེན་དོལ་བུ་བ་དང་གཉིས་ཀྱི་སྟོན་པའི་དྲུང་དུ་ཆོས་ལྷན་ཅིག་མང་དུ་ཞུས་པའི་རྡོ་རྗེ་སྤུན་ཡིན་པའི་དམ་ཚིག་གིས། ཚེ་འདིར་ཇོ་ནང་པ་ཡང་ཕན་པ་ཆ་ཙམ་བྱུང་ངོ་། ། དེ་ནས་འཇམ་དབྱངས་བཀྲ་ཤིས་དཔལ་ལྡན་པར་སྐྱེས་པ་ཡིན། དུས་དེར་གཞུང་ཆེན་བརྒྱ་རྩའི་ཚིག་དོན་ལ་སྦྱངས་པས་ད་ལྟ་ཁོ་བོ་བློ་གསལ་བ་ཡིན། བརྗོད་པ་གཙང་བ་ཡིན། དགེ་འདུན་སྟོང་ཕྲག་མང་པོའི་དབུས་སུ་སྤོབས་པ་ཆེ་ལ་གཟེངས་མཐོ་བ་འདི་ལགས་པས་དངོས་སུ་གཟིགས། དེ་ནས་པཎྜི་ཏ་ཆོས་ཀྱི་ཉིན་བྱེད་དུ་སྐྱེ་བ་བཟུང་ཞིང་།
འཇམ་དབྱངས་བཀྲ་ཤིས་དཔལ་ལྡན་པ་ལ་འཕགས་པ་སྤྱན་རས་གཟིགས་ཀྱིས། སྐྱེ་བ་ཕྱི་མ་རྒྱ་ནག་ཏུ་འགྲོ་བར་ལུང་བསྟན་པ་བཞིན། སིངྒ་ལའི་གླིང་ཕྱོགས་ནས་རྒྱ་ནག་ཏུ་བྱོན་པར་སྣང་། དེ་ནས་ད་ལྟའི་མི་ལུས་འདི་ཐོབ་པ་ཡིན་ནོ། ། བདག་གནས་ལྔ་རིག་པའི་པཎྜི་ཏ། ། འབར་བའི་གཙོ་བོར་སྐྱེས་པའི་ཚེ། ། བླ་མ་ཀླུ་སྒྲུབ་སྙིང་པོ་ཡིན། ། ཡི་དམ་འཕགས་མ་སྒྲོལ་མ་ལགས། ། ནག་པོ་སྤྱོད་པར་སྐྱེས་པའི་ཚེ། ། བླ་མ་ཛ་ལནྡྷ་ར་བ། །
སློབ་མ་དྷ་མ་དྷུ་མ་ཡིན། ། ཡི་དམ་འཁོར་ལོ་བདེ་མཆོག་ཡིན། ། རཱཏྣ་ཆེན་པོ་བྷ་ཧུ་ལར། ། སྐྱེ་བ་བཟུང་དུས་བླ་མ་ནི། ། ཤྲཱི་གོརྵ་ནཱ་ཐ་ཡིན། ། བཀའ་སྲུང་ལྷ་མོ་ཙནྟྲི་ཀ ། རོང་ཟོམ་ཆོས་བཟང་སྐྱེས་པའི་ཚེ། ། ལུང་བསྟན་ཇོ་བོ་ལྷ་གཅིག་ཡིན། ། བསྙེན་བསྒྲུབ་མ་ཤིང་ཕུར་པ་ཡིན། ། ལྷ་འདྲེ་ཡོངས་ཀྱིས་སྲོག་སྙིང་ཕུལ། །
འབབ་རོམ་ཆེན་པོར་སྐྱེས་པའི་ཚེ། ། ལྷ་བླ་དྭགས་པོ་ལྷ་རྗེ་ཡིན། ། ཡི་དམ་ཕག་མོ་དམར་ཆུང་ཡིན། ། བཀའ་སྲུང་མགོན་པོ་གྲི་གུག་ཅན། ། ཨ་ཝ་དྷུ་ཏིར་སྐྱེས་པའི་ཚེ། ། བླ་མ་ལ་སྟོད་དཀོན་མཆོག་མཁར། ། ཡི་དམ་བདེ་མཆོག་ལྷན་སྐྱེས་ཡིན། ། བཀའ་སྲུང་ལྷ་མོ་རེ་མ་ཏི། ། ཞང་སྟོན་འཁྲུལ་ཞིག་སྐྱེས་པའི་ཚེ། ། བླ་མ་ཞང་ལོ་མྱ་ངན་མེད། །
ཡི་དམ་གཤིན་རྗེ་དགྲ་ནག་ཡིན། ། བཀའ་སྲུང་དམག་ཟོར་རྒྱལ་མོ་ཡིན། ། གཉོས་སུ་སྐྱེ་བ་བླངས་པའི་དུས། ། བླ་མ་འཇིག་རྟེན་གསུམ་མགོན་ཡིན། ། ཡི་དམ་འཇམ་པའི་རྡོ་རྗེ་ཡིན། ། བཀའ་སྲུང་ཏྲཀྴད་ནག་པོ་ཡིན། ། སང་གྷ་བྷ་དྲར་སྐྱེས་པའི་ཚེ། ། བླ་མ་རིན་ཆེན་དབང་གི་རྒྱལ། ། ཡི་དམ་འཁོར་ལོ་ཆེན་པོ་ཡིན། ། བཀའ་སྲུང་དཔལ་མགོན་ཏྲཀ་ཤད་ཡིན། །
འཇམ་དབྱངས་ཆོས་རྗེས་སྐྱེས་པའི་སྐབས། ། བླ་མ་རྗེ་བཙུན་ཙོང་ཁ་པ། ། ཡི་དམ་དུས་ཀྱི་འཁོར་ལོ་ཡིན། ། བཀའ་སྲུང་མྱུར་མཛད་མགོན་པོ་ཡིན། ། ཆོས་ཀྱི་ཉིན་བྱེད་སྐྱེས་པའི་དུས། ། བླ་མ་མི་ཡི་ཉི་མ་ཡིན། ། ཡི་དམ་སྒྲོལ་མ་རལ་གཅིག་མ། ། བཀའ་སྲུང་ཧ་རི་སིང་ཧ་ཡིན། ། གཞན་ཡང་རྫོགས་ཆེན་ཚུལ་བློ་དང་། ། དྭགས་པོ་བཀྲ་ཤིས་རྣམ་རྒྱལ་ལ། །
འགོས་ལོ་ཆེན་པོ་གཞོན་ནུ་དཔལ། ། བྲག་དཀར་སེམས་དཔའ་ལ་སོགས་པ། ། སྐྱེས་བུ་འདི་རྣམས་ཐུགས་རྒྱུད་གཅིག ། ཞིབ་ཏུ་སྨྲ་བར་མི་སྤོབ་སྟེ། ། ཆ་ཙམ་རྫུན་མིན་ཡི་གེར་བཀོད། ། དྲན་པ་གསལ་དུས་མ་བྲིས་ན། ། ཤི་ནས་སུས་ཀྱང་རྟོགས་པར་དཀའ། ། འདི་དག་ནི་སྔོན་གྱི་སྐྱེས་པའི་རབས་ཏེ། ཚེ་འདིར་སྐྱེས་ནས་ད་བར་གྱི་གནས་ཚུལ་ནི་ཤིན་ཏུ་ཞིབ་པའི་ཡི་གེ་རིམ་ཅན་དུ་བཀོད་པ་འདི་དག་ལ། དད་པ་དང་ལྡན་པ་འགའ་ཡོད་ན་བལྟ་བར་བྱོས་ཤིག
སྐྱེ་བ་དང་ཚེ་རབས་སུ་འབྲལ་བ་མེད་པའི་རྟེན་འབྲེལ་དུ་འགྱུར་རོ། ། དེ་ལྟ་བུའི་ངོ་མཚར་བའི་རྣམ་ཐར་མངའ་བའི་འཇམ་མགོན་གྲུབ་པའི་དཔའ་བོ་དཔལ་ལྡན་ཀུན་དགའ་གྲོལ་མཆོག་འདི་ཉིད་ཀྱིས། ལོ་ཆེན་ཆོས་ཀྱི་རྒྱལ་པོའི་དྲུང་དུ་སྤྱིར་ཟབ་རྒྱས་ཀྱི་ཆོས་ཚུལ་དུ་མ་ཞིག་དང་། ལྷག་པར་དུས་ཀྱི་འཁོར་ལོའི་ཆོས་སྐོར་རྣམས་སྨིན་ཅིང་རྫོགས་པར་གསན་ཏེ། རང་ཉིད་ཀྱི་རྣམ་ཐར་རྒྱས་པའི་བླ་མ་བསྟེན་ཚུལ་གྱི་སྐབས་རྣམས་སུ་ཡང་། བྱིན་རླབས་ཟིལ་ཆེན་རྒྱས་པའི་ལོ་ཆེན་ཞེས་དད་གུས་ཀྱི་བསྔགས་བརྗོད་ཅི་ཡང་ཞིག་འབྱུང་བ་ཡིན་ནོ། ། སྨྲས་པ། སྐྱེས་ཆེན་གང་དེ་རྗེ་བཙུན་ས་སྐྱ་པའི། ། བསྟན་དང་བསྟན་འཛིན་་་་་་གོང་མ་རྣམས་དང་། གཙུག་གི་རྒྱན་་་་་་ངོར་རྫོང་གོ་ཤག་སོགས་མཐའ་དག་དུ་མཛད། །
དེ་འདྲའི་རྣམ་ཐར་རྗེས་སུ་མི་སྐྱོང་་་་་་ཁར་སྐུ་སྐྱེ་སྔ་མ་ལ་ཡང་ཁྱད་སོད་ཁོ་ན་མཛད་པའི། བའི། ། སྤྲུལ་་་་་་དུས་ཕྱིས་ཀྱི་ཇོ་ནང་སྤྲུལ་སྐུ། པར་གྲགས་པ་དེ་ནི་སོམ་ཉིའི་གནས།་་་་་ རྒྱུ་མཚན་སྤྲོས་པས་ཆོག་གོ ། ཞེས་ཀྱང་ཤུགས་འབྱུང་དུ་སྨྲས་སོ། ། དེ་ལྟར་རྗེ་གྲོལ་མཆོག་གི་ཞབས་འདི་ཉིད་ལ་རང་རེ་ས་སྐྱ་པའི་སྙིགས་དུས་ཀྱི་བསྟན་པའི་གསལ་བྱེད་སྔགས་འཆང་ཆོས་ཀྱི་རྒྱལ་པོས་ཀྱང་འཁོར་ལོ་སྡོམ་ཆེན་དང་། དགྲ་ནག་གི་དབང་སོགས་གསན་ཅིང་། རྗེ་དམ་པས་ཀྱང་སྔགས་འཆང་ཉིད་ལ་ཚེ་དཔག་མེད་ཛེ་ཏ་རི་ལུགས་ཀྱི་དབང་གིས་མཚོན་པའི་ཟབ་ཆོས་དུ་མ་གསན་ཏེ། སྐུ་བསྟོད་ཚིགས་སུ་བཅད་པ་ཞིག་ཀྱང་འབུལ་བར་མཛད་ཅིང་།
དཔོན་སློབ་ཕན་ཚུན་ཐུགས་ནང་ཤིན་ཏུ་དག་པར་བྱུང་བ་ཡིན་ཏེ། རྗེ་དམ་པའི་རྣམ་ཐར་རྒྱས་པ་རང་ཉིད་ཀྱིས་མཛད་པ་ལས། དགེ་སྡིངས་སུ་དཔལ་ས་སྐྱ་པ་སྔགས་འཆང་ངག་དབང་ཀུན་དགའ་རིན་ཆེན་པའི་དྲུང་དུ་ཚེ་དབང་ལྷ་དགུའི་དཀའ་འགྲེལ་ཞུས། གསེར་ཞོ་གང་གི་མཎྜལ་ཕུལ། གདུང་རྒྱུད་རིན་པོ་ཆེའི་ཞབས་དྲུང་ནས་ཤིན་ཏུ་ཐུགས་འདྲེ་བའི་བཀའ་དྲིན་སྩལ་ཅིང་། སླར་མྱུར་དུ་འཁོར་ཤོག་གསུངས་བ་དང་། ཞལ་མཁྱེན་གྱི་རྣམ་པས་སྤོས་ཤེལ་ལས་གྲུབ་པའི་ཐུབ་པའི་སྐུ་གཅིག་དང་། གུར་གུམ། ཁྱི་ལ་ཝ་རི་ཁུང་མ། གཞན་ཛ་ཏིའི་སྨན་ཁྱད་པར་ཅན།
ནེ་ཙོ་དང་བཅས་པ་བསྣམས་ཕེབས་དགོས་གསུངས་མཉེས་མཉེས་དཔག་མེད་མཛད། ཅེས་དང་། ཡང་རྣམ་ཐར་དེ་ཉིད་ལས། དཔལ་ལྡན་ས་སྐྱར་གདུང་བརྒྱུད་རིན་པོ་ཆེའི་ཐུགས་བཞེད་ཀྱི་སྤོས་ཤེལ་གྱི་ཐུབ་པ། ཛོ་ཀའི་རྫས་སྣ་ཚང་། གུར་གུམ། ནེ་ཙོ་སོགས་དགོངས་པ་ལ་འབྱོར་པའི་དགེས་པ་བསྐྱེད། སྤྱིར་རྟེན་ཆེ་ལོང་དང་། ཁྱད་པར་རྗེ་བཙུན་རིན་པོ་ཆེའི་སྐུ་འདྲ་མཛེ་ཐོད་མ་ལ་དགོངས་པ་ཁྱད་པར་ཅན་གྱི་རྟེན་འབྲེལ་གྱི་དབང་ལས་སྙན་དར་སྣ་ལྔ། སྤོས་ཆག
ལིའི་མཎྜལ། སྒོ་རུམ་གྱི་མགོན་པོའི་དྲུང་དུ་སྙན་དར་ཁ་ཡིག་འབྱར་བ་བཅུ་གསུམ། གསེར་གྱི་མཆོད་ཕྲན། དགེ་འདུན་བཅུ་ཕྲག་ལྷག་གི་གཏོར་སྒྲུབ་དང་བཅས་འདོད་དོན་ཞུས། དེ་སྐབས་བཞི་ཐོག་ཏུ་གདུང་རྒྱུད་རིན་པོ་ཆེའི་ཐུགས་དམ་བརྒྱུད་པའི་བྲིས་སྐུ་ཟབ་བྲིས་རྣམས་བཞུགས་པའི་སྒམ་དེའི་ཁ་འབྱེད་མཛད། དྲུང་པ་རང་གི་ཕྱག་གིས་གང་ཟིན་གཅིག་ཐོག་མར་ཞལ་འབྱེད་པར་ཞུ། རྟེན་འབྲེལ་ཞིག་ལྟ་གསུངས། གཅིག་བླངས་ཞལ་ཕྱེ་བས་ནག་པོ་སྤྱོད་པའི་སྐུ་བྱུང་། ཐུགས་མཚར་མཚར་གནང་གི་འདུག་ཅེས་འབྱུང་བ་ཡིན་ནོ། ། དེ་ལྟར་སྔོན་བྱོན་པའི་གྲུབ་ཆེན་ནག་པོ་སྤྱོད་པའི་སྤྲུལ་པའི་སྐུ་རྗེ་དམ་པ་དེ་ཉིད་ཞིང་གཞན་དུ་གཤེགས་པར་ཉེ་བའི་གཞན་ངོར་སྐུ་སྙེལ་བའི་ཚུལ་བསྟན་ནས་ཆོས་ལུང་བྱང་རྩེར་བཞུགས་སྐབས།
དཔལ་ས་སྐྱ་ནས་སྔགས་འཆང་ཆོས་ཀྱི་རྒྱལ་པོས་ལྷ་ས་རྫོང་པ་སོགས་ཀྱི་སྐོར་གྱི་བཀའ་གྲོས་གནང་། ཆེ་བ་འགའ་ཞིག་གི་འཕེན་སྐོར་དང་། ལྷག་པར་བརྟན་བཞུགས་འབུལ་བའི་སྐུ་ཚབ་ཆེར་གཏད་གནང་བའི་ལན་དུ། རྗེ་དམ་པ་རང་གི་ཞུ་ཡིག་ཕྱག་བྲིས་མ་འདི་བཞིན་འབུལ་བར་མཛད་པ་ཡིན་ཏེ། དཔལ་ས་སྐྱ་པ་ཆེན་པོ་གང་གི་ཞབས་ཀྱི་པདྨོ་དྲི་མ་མེད་པའི་དྲུང་དུ། གུས་པའི་ཕྱག་ལན་བརྒྱར་བགྱིས་ནས་ཞུ་བ། བཀའི་རྟགས་ཁ་བཏགས་དང་བཅས་ཕེབས། གཞིས་དགའ་རིན་སྤུངས་པ་ས་སྐྱ་པའི་བསྟན་པའི་སྲོག་ཏུ་གྱུར་པའི་སྐུར་ཡུལ་གཉན་ཡང་། མཛད་གོ་ལོག་པས་ད་ནི་ཅི་འདྲ་འཆར་སྙམ་པའི་སེམས་ཙབ་ཙོབ་རང་མཆིས། སྔ་མོར་བྱང་གི་ངོ་ལེན་འབད་འབད་བྱེད་པ།
སྦྲུལ་ལོ་ཆོས་ཕྱོགས་ནས་རྗེ་ལོ་ཆེན་གྱི་དབུ་མཛད་བྱང་པའི་སེར་ཐོགས། འཇིག་རྟེན་ནས་བདག་ཆེན་པས་གཙོ་མཛད། དཔོན་གཡོག་ཕྱོགས་གཏོགས་ཀྱི་རྐང་པ་ལྕགས་ལས་བྱས་པས་སྤྱི་བོ་བྲོ་འཁྲབ་པའི་ངན་ལན་དུ་སོང་དོགས་ནས། དགོས་མེད་ཤིང་རྒས་པོའི་བར་དུ་མཛུབ་མོ་བརྫངས་པ་ཡིན་ཞིང་། དེ་ཕྱིན་བྱ་བ་ཆེ་འབྲིང་ཆུང་གསུམ། ཐ་ན་ཞུ་ངོ་གཅིག་གི་གཅོག་གཉེར་མེད་པའི་ཀུན་གསལ་འདིར་མཆིས་ནའང་། ལྷ་ས་རྫོང་པའི་ཐད་བློ་ཡུལ་དུ་མ་ཚུད་གྲགས་ཁ་ནས་དོགས་ཤོར་སོང་། གཞན་བདག་འདྲས་གང་ཡོང་ལགས་པས། འཆི་བ་བསྒུགས་ནས་བསྡད་ཡོད་མཆིས། བདག་གི་ཁམས་དབུས་དམན།
དང་ཁ་འགགས། སྤག་ཁམ་གཅིག་མིད་པར་མི་འགྲོ་བར། ཚོད་མ་དང་། བཤོས་ལྡག་ཐུར་མའི་རྩེས་ལེན་དགོས་པའི་ལུས་ཟུངས་ཟད། ལང་བརྟན་མི་ཐུབ་པར་ཉིན་མཚན་འགྱེལ་བའི་ངང་ལ་མལ་ལས་གོམ་གང་མི་གཡོ་བ་འདིར་མཆིས་པས། ད་ཤི་ན་དེ་རིང་དང་ནང་པར་ཡང་། དེ་རིང་ཤི་བ་དགའ་བའི་གནས་ན་མཆིས། བྱང་པ་གང་དྲན་གྱི་མ་འོངས་པའི་མཐའ་མི་དགོངས་པ་ལ་ཡང་། ལོགས་ནས་སེམས་མ་བདེ་ཡང་། ཞུ་རྒྱུ་ཟད་མཆིས།
འཕེན་ནེ་ནད་གཡོག་རང་ལ་བཅར་ཡོད། རླུང་འཕྲལ་འཕྲལ་ཡོང་བ་ཞིག་འདུག་པས། གློ་བུར་བ་བྱུང་དོགས་རྫོང་མི་ནུས་པ་དགོངས་དབྱིངས་མི་འགལ་བ་དང་། བདག་གི་ཚོ་མ་ཟིན་ན་ཚུལ་ཕུལ་བ་ཕྲལ་རྣལ་འབྱོར་མའི་སྒྲུབ་མཆོད་ཞག་སྦྲེལ་ཞིག་ཐུགས་ལ་འདོགས་དགོས། གཞན་ཞུ་རྒྱུ་མེད་ཅིང་། མི་སྣ་བཞིན་གཏན་མི་གནང་བ་མཁྱེན། ཞུ་རྟེན་དུ་བརྟན་བཞུགས་སླར་ལོག་མཚོན་པའི་ཞབས་གདན་འདི་ཉིད་ལ་རྟགས་འབྱར། ཡི་གེ་འབྲི་བ་ཡང་ངལ་བའི་ངང་ནས་ཞུའོ། ། ཞེས་པའི་ཞུ་ཡིག་དང་བཅས་བརྟན་བཞུགས་སླར་ལོག་གི་ཚུལ་དུ་གདན་ས་ཆེན་པོར་སྔགས་འཆང་ཉིད་ལ་འབུལ་བར་མཛད་པས། དེའི་རྟེན་འབྲེལ་གྱི་དབང་གིས་སྔགས་འཆང་ཆོས་ཀྱི་རྒྱལ་པོ་སྐུ་དངོས་དང་།
ཕྱིས་བྱོན་པའི་ངེད་རང་ས་སྐྱ་པའི་ཞལ་ངོ་ཐམས་ཅད་སྐུ་ཚེ་མཐར་ཕྱིན་པའི་རྟེན་ཅིང་འབྲེལ་པར་འབྱུང་བའི་སྒོ་རྨད་དུ་བྱུང་བ་རང་འགྲིག་ཏུ་གྱུར་པ་ཡིན་ནོ། ། དེ་ལྟར་འཕགས་པའི་ཡུལ་གྱི་ནག་པོ་སྤྱོད་པ་ཉིད་གངས་རིའི་ལྗོངས་འདིར་དགེ་སློང་མཆོག་གི་ཟོལ་དུ་བྱོན་པའི་སྐྱེས་ཆེན་དམ་པ་གང་དེས། དཔལ་དང་པོའི་སངས་རྒྱས་ཀྱི་ཆོས་རྒྱུན་རྣམས་ཕྱོགས་དང་རིས་མེད་པའི་གདུལ་བྱ་རྣམས་ལ་སྤེལ་བ་ལས། རྒྱུད་འཛིན་གྱི་གཙོ་བོ་རྣམས་ཀྱི་ཡ་གྱལ་པཎ་ཆེན་ཤཱཀྱ་ཤྲཱི། ཆོས་རྒྱུད་འཛིན་པའི་ཇོ་གདན་ཚོགས་པའི་བླ་མ་མཁན་ཆེན་ཤེས་རབ་རིན་ཆེན་གྱི་དྲུང་དུ། ཁོ་བོ་ཅག་གི་རྡོ་རྗེ་སློབ་དཔོན་ཆེན་པོ་ལོ་ནས་སྤྱན་སྔ་རིན་པོ་ཆེ་སྤྲུལ་པའི་སྐུ་བྱམས་པ་ཀུན་དགའ་དོན་གྲུབ་ཀྱིས་དཔལ་དུས་ཀྱི་འཁོར་ལོའི་སྨིན་གྲོལ་གྱིས་བསྡུས་པའི་ཟབ་པ་དང་རྒྱ་ཆེ་བའི་ཆོས་ཚུལ་རྣམས་བུམ་པ་གང་བྱོའི་ཚུལ་དུ་གསན་ནས་བདག་ས་སྐྱ་པ་སྔགས་འཆང་ངག་དབང་ཀུན་དགའ་བསོད་ནམས་ལ་དགེས་བཞིན་དུ་གནང་བ་ལགས་སོ། ། དེ་ལྟ་བུའི་སྤྱན་སྔ་ཆོས་ཀྱི་སྤྱན་ལྡན་དེ་ཉིད་ཀྱི་རྣམ་པར་ཐར་པ་རྒྱས་པར་ནི་ལོགས་སུ་འཆད་པར་སྤྲོ་ཞིང་། འདིར་ངོ་མཚར་བའི་མཛད་པ་རྣམས་ཉུང་ངུའི་ངག་གིས་ཚིགས་བཅད་དུ་བསྡེབས་ཏེ་གསོལ་འདེབས་དང་སྦྱར་ནས་བསྟན་པར་བྱ་སྟེ། དེ་ཡང་། སྔོན་ཚེ་ཆོས་ཀྱི་རྒྱལ་པོ་ཚུལ་ཁྲིམས་འབར། །
ཕྱིས་རབས་ངག་དབང་ཆོས་ཀྱི་གྲགས་པ་ཞེས། ། དུས་འདིར་སྤྱན་སྔ་བྱམས་པ་ཀུན་དགའི་མཚན། ། གསོལ་བ་འདེབས་སོ་བསྐལ་བརྒྱར་ཞབས་བརྟན་མཛོད། ། གང་སྐུ་ངོ་མཚར་ཚུལ་ཁྲིམས་དྲི་བསུང་གཡོ། ། གང་གསུང་ཟབ་རྒྱས་ཆོས་ཀྱི་སྒོ་བརྒྱ་འབྱེད། ། གང་ཐུགས་བདེ་གསལ་མི་རྟོག་ངང་གནས་པའི། ། གང་ཡང་ཡོན་ཏན་དཔག་མེད་གཏེར་ལ་འདུད། ། གཞོན་ནུ་ཉིད་ནས་དམ་པའི་རིགས་སད་དེ། ། ཡི་གེ་ལ་སོགས་ཤེས་བྱའི་གནས་ཕལ་ཆེར། ། མ་བསླབས་པར་ཡང་ཕུལ་ཕྱིན་ཁོངས་སུ་ཚུད། །
ཀུན་གྱི་ཡིད་རབ་འཕྲོག་པར་མཛད་ལ་འདུད། ། མགོན་ཁྱོད་སྐུ་གསུམ་མངོན་དུ་མཛད་ཟིན་ཀྱང་། ། འཇིག་རྟེན་དྲང་ཕྱིར་བརྒྱུད་ལྡན་བླ་མ་ལས། ། སྐྱོན་མེད་བསྟན་པའི་རྩ་བ་ལེགས་ནོས་ཏེ། ། དཀར་ཕྱོགས་ལྷ་ཡི་དགའ་སྟོན་སྤེལ་ལ་འདུད། ། མཁས་དང་གྲུབ་པའི་སྐྱེས་ཆེན་བགྲང་ཡས་ལས། ། མདོ་སྔགས་ཟབ་རྒྱས་ཆོས་ཀྱི་བདུད་རྩིའི་རྒྱུན། ། ངོམ་པ་མེད་པར་གསོལ་བའི་དགེ་མཚན་གྱིས། ། དེང་དུས་བསྟན་པའི་ཉི་མར་གྱུར་ལ་འདུད། ། སོ་སོ་ཐར་པའི་རྩ་བ་རབ་བརྟན་ཅིང་། །
བྱང་ཆུབ་སེམས་གཉིས་ལོ་འདབ་བྱེ་བས་མཛེས། ། གསང་ཆེན་མེ་ཏོག་འབྲས་བུ་གཡུར་ཟ་བའི། ། སྡོམ་གསུམ་དཔག་བསམ་ལྗོན་པ་ཁྱེད་ལ་འདུད། ། ཐོས་བསམ་སྒོམ་པའི་མངོན་རྟོགས་ཡོན་ཏན་བརྙེས། ། འཆད་རྩོད་རྩོམ་པས་སྐལ་བཟང་གདུལ་བྱ་སྐྱོང་། ། འཛིན་སྐྱོང་སྤེལ་བས་ཐུབ་པའི་རྒྱལ་ས་འཛིན། ། འགྲོ་ཀུན་དགའ་མཛད་དོན་གཉིས་གྲུབ་ལ་འདུད། ། ཡི་དམ་ལྷ་དང་བསྟན་སྲུང་དབང་པོའི་ཚོགས། ། གཞན་ཡང་ལྷ་མཆོག་ཞི་ཁྲོ་རབ་འབྱམས་ཀྱི། ། མཚན་དུས་གྲངས་ཀྱི་བསྙེན་པ་མཐར་ཕྱིན་པས། །
གསང་སྔགས་འཛིན་པའི་རྒྱན་དུ་གྱུར་ལ་འདུད། ། གངས་ཅན་མ་རུང་འདུལ་མཛད་སྤྲུལ་པའི་སྐུ། ། པདྨས་བྱིན་བརླབས་གཏེར་ཁྲོལ་གནས་སུ་ཁྱོད་གཤེགས་ཚེ། ། སྐལ་བཟང་འགའ་ལ་ཨུ་རྒྱན་དངོས་སུ་བསྟན། ། ལྷ་ཡི་མེ་ཏོག་སིལ་མས་མཆོད་ལ་འདུད། ། རྒྱལ་བའི་སྲས་པོ་དཔལ་ལྡན་ཨ་ཏི་ཤའི། ། ཐུགས་ཀྱི་སྙིང་པོ་བཞུགས་པའི་མཆོད་རྟེན་ལ། ། གསོལ་བ་བཏབ་པས་ཇོ་བོས་ཞལ་བསྟན་ནས། ། རྡོ་རྗེ་གཅོད་པའི་ཟབ་དོན་ནོས་ལ་འདུད། ། བོད་ཡུལ་རྡོ་རྗེ་གདན་གྱི་ཆོས་གྲྭ་ཆེར། །
དམ་ཅན་ཆོས་སྐྱོང་ལས་ལ་བསྐུལ་བའི་ཚེ། ། ཁྱོད་ནི་སྔོན་ཚེ་རྒྱལ་སྲས་ཐོགས་མེད་ཅེས། ། འཕྲིན་ལས་མགོན་པོའི་ལུང་བསྟན་བརྙེས་ལ་འདུད། ། རྡོ་རྗེ་འཆང་དངོས་རྗེ་བཙུན་ས་སྐྱ་པའི། ། བསྟན་སྲུང་ཀུན་གྱི་གཙོ་བོ་ནག་པོ་ཆེའི། ། ཕྱི་ཡི་ལས་མཁན་རྗེས་གནང་སྩལ་བའི་ཚེ། ། བྱིན་རླབས་ཆུ་རྒྱུན་དངོས་སུ་ཕབ་ལ་འདུད། ། མདོར་ན་ཁྱེད་ཀྱི་མཁྱེན་རབ་འཇམ་པའི་དབྱངས། ། བརྩེ་བས་འཇིག་རྟེན་དབང་ཕྱུག་ཟིལ་གྱིས་གནོན། ། ནུས་པས་ཉོན་མོངས་ཡེ་ཤེས་བསྒྱུར་མཛད་པའི། །
མཁྱེན་བརྩེ་ནུས་ལྡན་ཡོངས་འཛིན་དམ་པར་འདུད། ། མགོན་ཁྱོད་ཡོངས་རྫོགས་བསྟན་པའི་ཁུར་ཆེན་པོ། ། ཕྱོགས་དུས་ཀུན་ཏུ་འཁྱེར་ལ་མི་ངལ་བས། ། རྗེས་སུ་སློབ་པའི་བསྟན་འཛིན་སྐྱེས་བུ་ཡིས། ། འཛིན་མའི་ཁྱོན་འདི་ཁྱབ་པར་མཛད་ལ་འདུད། ། ཁྱོད་ཀྱི་ཡོན་ཏན་སྲད་བུ་མཐའ་མེད་ཅིང་། ། རྣམ་ཐར་ནོར་བུ་བརྗོད་པའི་བུ་ག་བྲལ། ། དེས་ན་བདག་འདྲའི་ཕྲེང་བ་མཁན་པོ་ཡིས། ། ཆ་ཤས་འགའ་ཡང་བརྒྱུ་བར་ནུས་མིན་ཡང་། ། རང་བཞིན་དག་པས་སྟོན་གྱི་ནམ་མཁའ་ལ། །
མ་བཀོད་ཕྲེང་དུ་བསྒྲིགས་པའི་རྒྱུ་སྐར་བཞིན། ། བདག་བློ་དྭངས་པའི་ཡིད་ཀྱི་ཆུ་གཙང་ལས། ། མ་བཏབ་བསྟོད་ཚིག་མེ་ཏོག་ཕྲེང་འདི་འབུལ། ། དེ་ལྟར་དམ་པའི་རྣམ་ཐར་བརྗོད་པ་ལས། ། ལས་དཀར་བསགས་པ་གང་དེས་སྐྱེ་བོ་ཀུན། ། ཀུན་མཁྱེན་ཟས་གཙང་སྲས་ཀྱི་རྗེས་འགྲོ་ཞིང་། ། ཞིང་འདིའི་ཕན་བདེའི་དཔལ་འབྱོར་རྒྱས་པར་ཤོག ། བདག་ཀྱང་གང་གི་དྲིན་ལས་ཉེར་ཐོབ་པའི། ། ཟབ་དང་རྒྱ་ཆེའི་ཆོས་ཚུལ་རྒྱ་མཚོ་ཡིས། ། སྐལ་བཟང་འགྲོ་ལ་ཆོས་ཀྱི་ཆར་ཕབ་སྟེ། །
བརྒྱུད་འཛིན་སློབ་མས་ལྗོངས་འདི་ཁྱབ་གྱུར་ཅིག ། ཅེས་རང་ཉིད་ལ་དཔལ་དུས་ཀྱི་འཁོར་ལོའི་ཟབ་རྒྱས་ཆོས་ཀྱི་བཀའ་དྲིན་སྩོལ་བའི་དཔལ་ལྡན་བླ་མ་གང་གི་ངོ་མཚར་བའི་རྣམ་ཐར་རྒྱ་མཚོ་ལྟ་བུ་རྣམས་ཡི་གེའི་ཚེགས་བསྐྱུང་བའི་ཕྱིར་ཉུང་ངུའི་ངག་གིས་གསོལ་བ་འདེབས་པ་དང་སྦྱར་ཏེ་ཚིགས་སུ་བཅད་པའི་སྒོ་ནས་བརྗོད་དེ། ད་ནི་བརྒྱུད་པའི་ལུགས་སྲོལ་གཞན་ཡང་བཤད་པར་བྱ་བ་ནི། གོང་དུ་བསྟན་པའི་ཀུན་མཁྱེན་ནམ་མཁའ་ཆོས་སྐྱོང་གི་རྒྱུད་འཛིན་གྱི་སློབ་མའི་གཙོ་བོ་པཎ་ཆེན་དུས་ཞབས་པ་ནམ་མཁའ་དཔལ་བཟང་པོ་བ་ནི་གཙང་བཟང་ཡུལ་ཞེས་བྱ་བ་རུ་ཡབ་ཡུམ་རིགས་ལྡན་གྱི་སྲས་སུ་ཤིང་ཕོ་སྤྲེའུའི་ལོ་ལ་སྐུ་བལྟམས། གདུང་རུས་གཉག་ཡིན། རྗེ་འདི་སྐུ་སྐྱེ་བ་སྔ་མ་ནས་མདོ་རྒྱུད་མཐའ་དག་ལ་སྦྱངས་པ་ཕུལ་དུ་ཕྱིན་པ་མཛད་པས། གནས་ལྔ་རིག་པ་མཁྱེན་པའི་པཎྜི་ཏ་ཆེན་པོར་གྱུར་ཀྱང་། འདིར་འཇིག་རྟེན་པའི་སྐྱེ་བོ་ཕལ་པ་རྣམས་མ་དད་པ་སྤང་བའི་ཕྱིར། བཤེས་གཉེན་དམ་པ་བསྟེན་པའི་ཚུལ་དུ་མཛད་དེ། མཁས་གྲུབ་དགེ་བའི་བཤེས་གཉེན་རྣམས་ལ་མདོ་རྒྱུད་བསྟན་བཅོས་ཀྱི་གསུང་རབ་ཕལ་མོ་ཆེ་གསན་པར་མཛད་ཅིང་།
ཆོས་རྗེ་ཤེས་རབ་འོད་ཟེར་བ། ཀུན་མཁྱེན་ནམ་མཁའ་ཆོས་སྐྱོང་། སེམས་དཔའ་ཆེན་པོ་ཀུན་དགའ་དཔལ་ལྡན་པ་རྣམས་ལ། དཔལ་དུས་ཀྱི་འཁོར་ལོའི་དབང་རྒྱུད་བཤད་མན་ངག་དང་བཅས་པ་ཡོངས་སུ་རྫོགས་པར་གསན་ཅིང་། ཟབ་ལམ་རྡོ་རྗེའི་རྣལ་འབྱོར་ཐུགས་ཉམས་སུ་བཞེས་པས་མངོན་པར་མཁྱེན་པ་ཐོགས་མེད་དུ་མངའ་བ་དང་། རླུང་བཅུ་དབུ་མར་ཆུད་པས་བདེ་ཉམས་འུར་ལངས་ཤིང་རྟགས་བཅུ་ཡོན་ཏན་བརྒྱད་སོགས་གྲུབ་པའི་མཚན་མ་བརྟན་པོ་བརྙེས། དགོན་གསར་དཔལ་ལྡན་འབྲས་སྤུངས་སུ་གྲགས་པ་བཏབ་ནས་སྒྲུབ་པ་ཕོ་མོ་རྣམས་ལ་ཟབ་ལམ་རྡོ་རྗེའི་རྣལ་འབྱོར་དུས་རྒྱུན་དུ་གནང་བར་མཛད་ཅིང་། ཆོས་ཀྱི་རྒྱལ་པོ་རྣམ་རྒྱལ་གྲགས་བཟང་པའི་གདན་ས་ཡང་ལོ་བཅོ་བརྒྱད་ཀྱི་བར་དུ་མཛད།

མི་དབང་ཏ་སི་ཆེན་པོ་ནམ་མཁའ་ལེགས་པ་རྒྱལ་མཚན་དཔལ་བཟང་པོ་བ་ཡབ་སྲས་མེས་དབོན་བློན་པོར་བཅས་པའི་མི་ཆེན་པོ་རྣམས་ཀྱིས་ཀྱང་ཞབས་ཀྱི་པདྨོ་ལ་གཏུགས་ཏེ། ཟབ་ལམ་ཀྱི་བདུད་རྩིའི་རོས་ཚིམ་པར་མཛད། སླེ་ག འབྲས་སྤུངས། ལྷུན་གྲུབ་སྡེང་རྣམས་སུ་ཕྱོགས་ནས་བྱོན་པའི་དགེ་བའི་བཤེས་གཉེན་ཆེན་པོ་རྣམས་དང་། གཞིར་བཞུགས་པའི་སྒོམ་ཆེན་ཕོ་མོ་སྐྱ་སེར་སྐྱེ་བོའི་ཚོགས་སྟོང་ཕྲག་མང་པོ་ལ་དཔལ་དུས་ཀྱི་འཁོར་ལོའི་དབང་མན་ངག་རྒྱུད་བཤད་དང་བཅས་པ་རྣམས་དང་། གཞན་ཡང་བདེ་ཀྱེ་གསང་གསུམ། རྡོ་རྗེ་འཇིགས་བྱེད། མ་ཧཱ་མ་ཡ། གཤེད་དམར། ནཻ་གུ །
མ་ཅིག བློ་སྦྱོང་། ཚེ་ཁྲིད། ཀུན་མཁྱེན་ཆེན་པོའི་བཀའ་འབུམ་སོགས་གང་ལ་གང་འཚམས་ཀྱི་ཆོས་ཀྱི་འཁོར་ལོ་རྒྱུན་ལྡན་དུ་བསྐོར་བར་མཛད་པས་ངེས་དོན་གྱི་བསྟན་པའི་སྙིང་པོ་གསལ་བར་མཛད་པ་ཡིན་ནོ། ། རྗེ་འདི་ཉིད་ཀྱི་འོད་གསལ་ཕྱག་རྒྱ་ཆེན་པོ་མངོན་དུ་མཛད་པའི་ཕྱིར། སྐྱེ་རྒ་ན་འཆིའི་སྡུག་བསྔལ་ལས་གྲོལ་ཀྱང་། བདག་སོགས་རྟག་འཛིན་ཅན་རྣམས་ཆོས་ལ་བསྐུལ་བའི་ཕྱིར་དགུང་ལོ་དྲུག་ཅུ་རྩ་དྲུག་པ་ས་མོ་གླང་གི་ལོ་ས་ག་ཟླ་བའི་ཚེས་བཅུ་བཞི་ལ་ལྷའི་དྲི་བཟང་པོ་དང་། འཇའ་འོད་དང་། མེ་ཏོག་གི་ཆར་ཆེན་པོ་དང་བཅས་ཏེ་ཆོས་དབྱིངས་བདེ་བ་ཆེན་པོའི་ཕོ་བྲང་དུ་གཤེགས་སོ། ། སྐུ་གདུང་བཞུ་མཆོད་ཕུལ་བས་རིང་བསྲེལ་གྱི་ཕུང་པོར་གྱུར་ཏོ། །
རྗེས་དེ་ལ་བུ་སློབ་དུ་མ་བྱོན་པ་ལས། སྲས་ཀྱི་ཐུ་བོ་མཁས་མཆོག་ཤེས་རབ་བཀྲ་ཤིས་པ། ལོ་ཆེན་རིན་ཆེན་བཟང་པོ། གླིང་དཔོན་ཆེན་ཏིང་འཛིན་འོད་ཟེར་བ། བཙན་མ་དཔོན་ཆེན་པ། ཆོས་རྗེ་བཀྲ་ཤིས་སེང་གེ་བ། ཆོས་རྗེ་འབྲུག་སྒྲ་རྒྱ་མཚོ་བ་རྣམས་སོ། ། སྲས་ཀྱི་ཐུ་བོ་མཁས་མཆོག་ཤེས་རབ་བཀྲ་ཤིས་ནི། གཙང་མའི་རིགས་སུ་འཁྲུངས་ཤིང་མཁས་གྲུབ་ཀྱི་བླ་མ་དུ་མ་ལས་ཟབ་རྒྱས་ཀྱི་ཆོས་ཚུལ་མཐའ་ཡས་པ་གསན་ཅིང་། ལྷག་པར་མཁས་གྲུབ་ནམ་མཁའ་དཔལ་བཟང་གི་དྲུང་དུ།
རྒྱུད་སྡེའི་ངེས་གསང་མཆོག་གི་ཉིང་ཁུ་ངོམ་པར་གསོལ་ཏེ། ལུང་རྟོགས་ཀྱི་ཡོན་ཏན་དུ་མའི་མངའ་བདག་ཏུ་གྱུར་ནས། འདུལ་བར་འོས་པའི་གདུལ་བྱ་གྲངས་མེད་པ་ཞིག་བསྐྱངས་པ་ལས་ཆོས་ཀྱི་རྗེ་བྱམས་པ་ཤཱཀྱ་འོད་ཟེར་སོགས་རྒྱུད་འཛིན་གྱི་སློབ་བུ་ནམ་མཁའ་དྭངས་པ་ལ་སྐར་མ་བཀྲ་བ་ལྟ་བུའི་གྲངས་དང་ཚད་མེད་པ་ཞིག་བསྐྲུན་པར་མཛད་དེ། སླར་གཟུགས་སྐུ་བསྡུ་བའི་ཚེ་ཡང་ངོ་མཚར་བའི་ལྟས་དུ་མ་དང་བཅས་དག་པའི་ཞིང་དུ་གཤེགས་པར་གྱུར་ཏོ། ། རྗེ་དེ་ཉིད་ཀྱི་བུ་སློབ་རྣམས་ཀྱི་གཙོ་བོར་གྱུར་པ་ཆོས་རྗེ་བྱམས་པ་ཤཱཀྱ་འོད་ཀྱི་རྣམ་པར་ཐར་པ་མདོ་ཙམ་ཚིགས་སུ་བཅད་པའི་སྒོ་ནས་བརྗོད་པ་ནི་འདི་ལྟར། བྱམས་པའི་ཐུགས་ཀྱིས་འགྲོ་ལ་རབ་བརྩེ་བས། ། ཤཱཀྱའི་བསྟན་ལ་དེ་ཉིད་གཉིས་པ་ལྟར། ། འཕྲིན་ལས་རྣམ་བཞིའི་འོད་ཟེར་སྤྲོ་མཁས་པའི། ། ཡོངས་འཛིན་ནམ་མཁའི་ནོར་བུ་དེ་ལ་འདུད། ། མཁས་དང་གྲུབ་པའི་སྐྱེས་ཆེན་དུ་མ་ལས། །
གསན་པ་རྒྱ་མཚོའི་ཟབ་རྒྱས་ཕ་མཐར་སོན། ། ཁྱད་པར་རྗེ་བཙུན་ཤེས་རབ་མཚན་ཅན་གྱི། ། སྲས་ཀྱི་ཐུ་བོར་གྱུར་ལ་གསོལ་བ་འདེབས། ། མགོན་ཁྱོད་མཁས་པའི་བྱ་བ་རྣམ་གསུམ་ལ། ། ཐོགས་པ་མེད་པའི་མཁྱེན་རབ་མཆོག་མངའ་བས། ། བསྟན་པ་སྤྱི་དང་བྱེ་བྲག་དུས་འཁོར་གྱི། ། ཆོས་ཀྱི་སྒྲོན་མེ་གསལ་བར་མཛད་དེར་འདུད། ། ཁྱེད་ཀྱི་གསུང་ལས་སྐྱེས་པའི་སྲས་ཀྱི་མཆོག ། དུས་ཞབས་པར་གྲགས་ཆོས་དར་གྲགས་འཕེལ་སོགས། ། བསྟན་འཛིན་སྐྱེས་བུ་དུ་མ་བསྐྲུན་མཛད་པའི། །
སྙིགས་དུས་བསྟན་པའི་ཉི་མར་གྱུར་དེར་འདུད། ། ཞིང་འདིའི་གདུལ་བྱའི་དོན་རྣམས་རྫོགས་པའི་ཚེ། ། འགྲོ་ཀུན་ཡིད་འཕྲོག་ངོ་མཚར་ལྟས་དང་བཅས། ། བདེ་བའི་ལམ་ནས་འབྲས་བུ་བདེ་བར་གཤེགས། ། རང་གཞན་དོན་གཉིས་མཐར་ཕྱིན་ཁྱོད་ཕྱག་འཚལ། ། ཞེས་ཆོས་རྗེ་བྱམས་པ་ཤཱཀྱ་འོད་ཟེར་གྱི་རྣམ་པར་ཐར་པ་ཅུང་ཟད་ཚིགས་བཅད་དུ་སྤེལ་ནས། ད་ནི་དེའི་ཐུགས་སྲས་དུས་ཞབས་པ་ཆེན་པོ་ཆོས་དར་གྲགས་འཕེལ་གྱི་ངོ་མཚར་བའི་མཛད་པའི་ཆ་ཤས་རྣམས་ཅུང་ཟད་བརྗོད་པར་བྱ་སྟེ། དེ་ཡང་དམ་པའི་རིགས་སུ་འཁྲུངས་ཤིང་། ཆོས་ཀྱི་བག་ཆགས་བཟང་པོ་སད་པས་གཞོན་ནུ་ཉིད་ནས་མཁས་བཙུན་གྱི་ཡོན་ཏན་ངང་གིས་རྫོགས། སྐྱེས་སྦྱངས་ཀྱི་བློ་གྲོས་རབ་ཏུ་གསལ་བས་མཁས་གྲུབ་ཀྱི་བླ་མ་རྣམས་ཀྱིས་མ་གཅིག་པའི་བུ་བཞིན་བསྐྱངས་ཏེ་ཟབ་རྒྱས་ཆོས་ཚུལ་རྒྱ་མཚོའི་མངའ་བདག་ཏུ་གྱུར།
ལྷག་པར་མཁས་གྲུབ་བྱམས་པ་ཤཱཀ་འོད་དང་ཐུགས་ཡིད་གཅིག་ཏུ་འདྲེས་པའི་ལེགས་ལམ་ལ་བརྟེན་དཔལ་དུས་ཀྱི་འཁོར་ལོའི་བསྟན་པའི་མངའ་བདག་ཆེན་པོར་གྱུར། བསྟན་པའི་བྱ་བ་ཐོས་བསམ་སྒོམ་གསུམ་དང་། མཁས་པའི་བྱ་བ་འཆད་རྩོད་རྩོམ་གསུམ་ལ་བརྟག་འགྲུས་སུ་མཛད་པས། སྙིགས་དུས་སྐད་གཉིས་སྨྲ་བའི་ལོ་ཙཱ་བ་འགྱུར་མེད་བདེ་ཆེན་སོགས་ཆོས་ལས་སྐྱེས་པའི་ཐུགས་ཀྱི་སྲས་མཆོག་དུ་མས་རྒྱ་མཚོའི་གོས་ཅན་མཛེས་པར་བྱས། མཐར་གཟུགས་སྐུ་བསྡུ་བའི་ཚེ་ཡང་སྒྲ་དང་འོད་དང་མེ་ཏོག་གི་ཆར་སོགས་ངོ་མཚར་བའི་ལྟས་ཀྱིས་ཕྱོགས་ཀུན་ཏུ་ཁྱབ་པར་བཀང་ནས་དག་པའི་ཞིང་དུ་ཐོགས་པ་མེད་པར་གཤེགས་པར་གྱུར་ཏོ། ། དེ་ལྟ་བུའི་སྐྱེས་ཆེན་དམ་པ་དེ་ཉིད་ཀྱི་བརྒྱུད་འཛིན་བུ་སློབ་ཀུན་གྱི་གཙོ་བོར་གྱུར་པ་ནི། རྗེ་བཙུན་ལོ་ཙཱ་བ་ཆེན་པོ་འགྱུར་མེད་བདེ་ཆེན་ཏེ། འདིའི་ངོ་མཚར་བའི་རྣམ་ཐར་གྱི་སྙིང་པོ་རྣམས་དད་ལྡན་གྱི་སློབ་མས་བསྐུལ་བའི་ངོར། རྗེ་དེ་ཉིད་རང་གིས་ཚིགས་བཅད་དུ་བསྡེབས་པར་མཛད་པའི་རྣམ་ཐར་གསོལ་འདེབས་ཨུཏྤ་ལའི་ཕྲེང་བ་ཞེས་བྱ་བ་དེ་ཉིད་འདིར་བཤད་པར་བྱ་སྟེ། དེ་ཡང་ཇི་སྐད་དུ།
ན་མོ་མཛུ་ན་ཐཱ་ཡ། དལ་འབྱོར་རྨད་བྱུང་དཔག་བསམ་ལྗོན་པའི་ཤིང་། ། གྲུབ་རིགས་ཡོངས་འདུའི་ཚལ་དུ་ལྕགས་བྱི་ཡི། ། སྨིན་དྲུག་ཟླ་བའི་འཕེལ་བ་དང་འགྲོགས་ཏེ། ། སྐྱེ་བ་ཡོངས་སུ་བཟུང་ལ་གསོལ་བ་འདེབས། ། དུས་དེར་ཚེ་རབས་མང་པོར་དགེ་བའི་བཤེས། ། ཆོས་ཀྱི་སྤྱན་ལྡན་ལོ་ཆེན་རཏྣའི་ཞབས། ། སྤྱི་བོར་བཞག་ནས་འགྱུར་མེད་བདེ་ཆེན་ཞེས། ། མིང་བཏགས་བྱིན་གྱིས་བརླབས་ལ་གསོལ་བ་འདེབས། ། བཅུ་ཕྲག་ལོན་ཚེ་རྡོ་རྗེའི་སློབ་དཔོན་ཆེ། །
དཔལ་ལྡན་ལྷུན་གྲུབ་ཞབས་པད་ཉེ་བར་བསྟེན། ། གསང་བདག་དཀྱིལ་འཁོར་དུ་བཅུག་དབང་བསྐུར་ནས། ། བསྙེན་སོགས་དག་པར་མཛད་ལ་གསོལ་བ་འདེབས། ། བཅུ་གསུམ་པ་ལ་རྗེ་བཙུན་རྩེ་མོའི་ཞབས། ། གུས་བསྟེན་ལམ་འབྲས་ནཻ་གུའི་ཁྲིད་ཚུལ་ལ། ། ཐོས་བསམ་སྒོམ་པས་རྒྱུད་སྦྱངས་དགེ་ཚུལ་བསྒྲུབས། ། ངུར་སྨྲིག་འཛིན་པར་གྱུར་ལ་གསོལ་བ་འདེབས། ། དེ་ནས་རང་ལོ་བཅུ་དགུའི་བར་དག་ཏུ། ། མགོན་དེའི་ཞབས་བསྟེན་ས་སྐྱའི་རིང་ལུགས་ལ། ། རྒྱ་ཆེར་སྦྱངས་ཤིང་དགེས་རྡོར་གཞི་བསྙེན་སོགས། །
བཟླས་བརྗོད་ཀློག་པས་བྲེལ་ལ་གསོལ་བ་འདེབས། ། དེ་ནས་ཉི་ཤུ་ལོན་ཚེ་སྤྱན་རས་གཟིགས། ། ལོ་ཆེན་རཏྣས་མཁན་པོ་རྩེ་མོའི་ཞབས། ། ལས་སློབ་གསང་སྟོན་སངས་རྒྱས་དཔལ་ལྡན་སོགས། ། ཚོགས་སུ་བསྙེན་པར་རྫོགས་ལ་གསོལ་བ་འདེབས། ། ཁྱད་པར་མཆོག་གཟིགས་རྗེ་བཙུན་རཏྣ་ཡིས། ། རྣལ་འབྱོར་དྲུག་པ་ཉམས་ཁྲིད་དུ་སྩལ་ཏེ། ། ལུས་གནད་ལྟ་སྟངས་བྱེད་པ་འཆིང་བའི་གནད། ། ནན་ཏན་ཆེན་པོས་བསྟེན་ལ་གསོལ་བ་འདེབས། ། ལོ་བཞི་ཟླ་བརྒྱད་བསམ་གཏན་ཁང་བུ་རུ། །
སྒྲུབ་པའི་རྒྱལ་མཚན་གཡོ་བ་མེད་པར་བཟུང་། ། དད་དང་ངེས་འབྱུང་འོད་གསལ་འཆར་སྒོ་སོགས། ། བྱིན་རླབས་སྟོབས་ལས་ཤར་དེར་གསོལ་བ་འདེབས། ། སྐབས་དེར་སྙན་རྒྱུད་གདམས་པའི་ཆུ་བོ་ཆེར། ། ཡོངས་འཛིན་དམ་པ་ཆོས་ཀྱི་བློ་གྲོས་ཀྱིས། ། བཀའ་རྒྱུད་གཉིས་ཀྱི་ཆོས་ཀྱི་སྒོ་ཕྱེ་ནས། ། དབང་ལུང་གདམས་པ་སྩལ་དེར་གསོལ་བ་འདེབས། ། དཀོན་མཆོག་གསུམ་དངོས་ལོ་ཆེན་ཞབས་དྲུང་དུ། ། སྒྲུབ་པའི་ཀུན་བཟང་མཆོད་སྤྲིན་ཕུལ་ནས་སླར། ། ལམ་འབྲས་ལ་སོགས་ཆོས་ཚུལ་རྒྱལ་མཚོའི་དཔལ། །
བརྩེ་བ་ཆེན་པོས་གནང་ལ་གསོལ་བ་འདེབས། ། སྐབས་དེར་ལོ་ཆེན་དགེས་པའི་འཛུམ་ཞལ་ལས། ། དུས་གསུམ་དགེ་བའི་བསླབ་སྟོན་ཅི་ཡང་སྩལ། ། ལྷག་པར་གཞུང་ལུགས་ཀུན་ལ་འཇུག་པའི་སྒོ། ། སྒྲ་རིག་སློབས་ཤེས་བསྐུལ་ལ་གསོལ་བ་འདེབས། ། འཇམ་མགོན་གྲོལ་མཆོག་ཞལ་གྱི་པདྨོ་ལས། ། དབང་ཁྲིད་རྗེས་གནང་སྦྲང་རྩི་ཅི་ཡང་འཐུངས། ། ཁྱད་པར་ཡེ་ཤེས་མཁའ་འགྲོ་ནཻ་གུ་མའི། ། ཟབ་ལམ་དགེས་བཞིན་སྩལ་ལ་གསོལ་བ་འདེབས། ། དུས་འཁོར་ཞབས་པ་ཆོས་དར་གྲགས་འཕེལ་ལས། །
ཡོངས་རྫོགས་དཔལ་ལྡན་སྡོམ་པ་ཆེན་པོ་དང་། ། རྒྱུད་དང་སེམས་འགྲེལ་བདག་པོ་ཆེན་པོའི་དབང་། ། ཡོངས་སུ་རྫོགས་པར་ནོས་ལ་གསོལ་བ་འདེབས། ། སྟག་ལོ་ཉི་འོག་དབུས་ཀྱི་རྒྱལ་ཁམས་ཆེར། ། ཟས་གཙང་སྲས་དང་སྲོང་བཙན་སྒམ་པོ་ཡི། ། རབ་གནས་བྱིན་རླབས་རྟེན་རྣམས་མཇལ་བ་དང་། ། མཁས་གྲུབ་འཚོལ་ཕྱིར་གཤེགས་ལ་གསོལ་བ་འདེབས། ། སྤྱན་སྔ་དམ་པ་ཆོས་ཀྱི་གྲགས་པའི་ཞབས། ། གུས་བསྟེན་དབང་ཁྲིད་རྒྱ་མཚོའི་ཕ་རོལ་སོན། ། སྐད་གཉིས་སྨྲ་བ་རབ་ཚེ་ཟླ་བ་ལས། །
རིག་གནས་ཀུ་མུད་བཞད་དེར་གསོལ་བ་འདེབས། ། ལོ་ཆེན་བཤེས་གཉེན་རྣམ་པར་རྒྱལ་བ་ལས། ། སྒྲ་སྙན་ལེགས་བཤད་བདུད་རྩི་ཅི་ཡང་བླངས། ། འཕགས་ཡུལ་གླེགས་བམ་ཡིད་འཕྲོག་མེ་ན་ཀཱ ། བལྟ་བའི་བློ་མིག་ཐོབ་དེར་གསོལ་བ་འདེབས། ། དུས་གསུམ་སྒྲིབ་མེད་གཟིགས་པའི་སྤྱན་ཡངས་པ། ། འཇང་བུའི་དྲང་སྲོང་ཆེ་དེར་ཆོས་དོན་གཉེར། ། ཉམས་དགའི་སྐྱེད་ཚལ་སྒོ་དྲུང་ནས་བསུས་ཏེ། ། ཐོགས་མེད་མངོན་ཤེས་གསུངས་ལ་གསོལ་བ་འདེབས། ། དཔེ་མེད་འཚོ་དང་གྲུབ་མཆོག་ཤ་ཝ་རའི། །
གདམས་པ་ནགས་ཀྱི་རིན་ཆེན་ལས་འོངས་པ། ། ཟབ་ལས་ཆེས་ཟབ་བདུད་རྩིའི་ཆུ་རྒྱུན་གྱིས། ། སྙིང་གི་བུམ་པ་གང་ལ་གསོལ་བ་འདེབས། ། གསུང་རབ་དཀའ་བའི་གནས་ལ་དཔྱད་པ་ཡི། ། འདྲི་དང་ལན་ལྡོན་མཁས་པའི་རྣ་རྒྱན་དུ། ། མཛེས་པའི་རིན་ཆེན་རྒྱན་ཕྲེང་སྤེལ་མཁས་པ། ། སྨྲ་བའི་དབང་པོ་མཆོག་ལ་གསོལ་བ་འདེབས། ། ཁམས་དྲུག་ལྡན་པ་མཆོག་གི་དངོས་གྲུབ་ཀྱི། ། སྣོད་དུ་འོས་པ་སྐལ་བཟང་གདུལ་བྱ་ལ། ། ཤིན་ཏུ་མྱུར་བ་ཟབ་མོའི་ལམ་བསྟན་ཏེ། །
སྨིན་ཅིང་གྲོལ་བར་མཛད་ལ་གསོལ་བ་འདེབས། ། དེ་ལྟར་བསྔགས་འོས་དགེ་བའི་བཤེས་གཉེན་ལ། ། རབ་ཏུ་དྭངས་པས་རྩེ་གཅིག་གསོལ་བཏབ་པས། ། གདོད་ནས་གནས་པའི་ལྷན་སྐྱེས་ཡེ་ཤེས་ཆེ། ། མངོན་གྱུར་ཕན་བདེའི་དཔལ་ལ་སྤྱོད་གྱུར་ཅིག ། ཅེས་བསྟོད་ཚིག་གི་ཕྲེང་བ་རྣམ་པར་སྤེལ་བ་འདི། རང་ཉིད་ལ་ལུང་རྟོགས་ཀྱི་ཡོན་ཏན་ཅི་ཡང་མེད་ཀྱང་། དད་སོགས་འཕགས་ནོར་གྱིས་མཛེས་པའི་རྗེ་བཙུན་རིན་པོ་ཆེའི་བཀས་ཡང་ཡང་བསྐུལ་བའི་ངོར། སྐད་གཉིས་སྨྲ་བའི་བཙུན་པ་འགྱུར་མེད་བདེ་ཆེན་གྱིས་གྲུབ་རིའི་བསམ་གཏན་ཁང་བུར་བཀོད་ནས་ཕུལ་བའོ། ། དེ་ལྟ་བུའི་རྣམ་ཐར་གསོལ་འདེབས་དེ་ཉིད་ལས།
དུས་གསུམ་སྒྲིབ་མེད་གཟིགས་པའི་སྤྱན་ཡངས་པ། ། མཛངས་བུའི་དྲང་སྲོང་ཆེ་དེར་ཆོས་དོན་གཉེར། ། ཞེས་སོགས་ཚིགས་བཅད་གཅིག་གི་དོན་ནི། རྗེ་འགྱུར་མེད་བདེ་ཆེན་ཉིད་ཀྱིས་ལྷ་སའི་ཇོ་ཤཱཀ་རྣམ་གཉིས་སོགས་དབུས་ཕྱོགས་ཀྱི་གནས་མཇལ་ལ་ཕེབས་པའི་ཚེ། ཞ་ལུ་ལོ་ཆེན་གྱི་དངོས་སློབ་འཇང་བུའི་ཆོས་རྗེ་ཀུན་དགའ་རྒྱལ་མཚན་དང་སྔོན་གྱི་སྨོན་ལམ་གྱི་དབང་གིས་ཆེར་གཏད་མཇལ་བར་ཕེབས་པ་ན། ཆོས་རྗེ་ཀུན་རྒྱལ་བས་ཀྱང་ཐུགས་མཁྱེན་གྱིས་དགོངས་ཏེ། གཟིམ་ཁང་ལ་ཕྱག་དར་སོགས་མཛད་ཅིང་། སྤྱིར་ཆོས་རྗེ་དེ་རྒྱུན་དུ་སྐུ་མཚམས་ཁོ་ན་ལ་བཞུགས་པས་ཐུགས་མཁྱེན་ཐོགས་མེད་མངའ་བ་སོགས་གྲུབ་པའི་མཚན་མ་ངོ་མཚར་ཅན་དུ་མ་མངའ་ཞིང་། སྣེ་གདོང་གོང་མ་དྲག་ཞན་སུས་སྤྱན་དྲངས་ཀྱང་མི་འབྱོན་པ་སོགས་ཐུགས་ཐག་ཆོད་ཅིང་རྒལ་ཚིག་ཤིན་ཏུ་བཟང་བ་ཞིག་ཡིན་ཀྱང་། རྗེ་འགྱུར་མེད་ཉིད་ལ་ཐུགས་ལྷག་པར་མོས་པས་གཟིམ་ཁང་གི་སྒོ་དྲུང་དུ་བསུ་བ་ལ་བྱོན་ནས་ཕྱག་སྔོན་ལ་འཚལ་བ་སོགས་མཛད་ཅིང་།
སྒྲུབ་ཁང་གི་ནང་དུ་ཡང་རྗེ་འགྱུར་མེད་ལ་བཞུགས་ཁྲི་ཤིན་ཏུ་མཐོ་བ་དང་། ཆོས་རྗེ་ཀུན་རྒྱལ་བ་རང་བཞུགས་གདན་སྲབ་མོ་ཞིག་ལ་བཞུགས་ནས། སྒྲིབ་མེད་ཐོལ་བྱུང་གི་ཚུལ་དུ་ཁོང་རང་སྔོན་རྒྱ་གར་ཕྱག་ན་ཡིན་པ་དང་། རྗེ་འགྱུར་མེད་བདེ་ཆེན་ཉིད་མངའ་བདག་མཻ་ཏྲི་པ་ཡིན་པའི་ཚུལ་གྱི་སྔོན་གྱི་སྐྱེས་རབས་རྣམས་གསལ་བར་གསུངས་ཤིང་། ཕན་ཚུན་ཐུགས་ཡིད་གཅིག་ཏུ་འདྲེས་པའི་རྣམ་ཐར་ངོ་མཚར་རྨད་དུ་བྱུང་བ་དེ་ཉིད་སྟོན་པ་ལ་དགོངས་པ་ཡིན་ནོ། ། དེ་ལྟ་བུའི་སྐད་གཉིས་སྨྲ་བའི་ལོ་ཙཱ་བ་ཆེན་པོ་དཔལ་འགྱུར་མེད་བདེ་བ་ཆེན་པོ་དེ་ཉིད་ལས་རྒྱུད་འཛིན་གྱི་སློབ་བུ་ཇི་ལྟར་བྱོན་པའི་ཚུལ་ནི། སྤྱན་རས་གཟིགས་མིའི་ཟོལ་འཛིན་པ་ལོ་ཆེན་སྤྲུལ་པའི་སྐུ་འཕྲིན་ལས་དབང་ཕྱུག འགོས་པདྨ་སྟོང་བཙན་གྱི་སྐྱེ་བ་སྤྲུལ་སྐུ་བསྟན་འཛིན་ནོར་བུ། ཐུབ་བསྟན་ཡངས་པ་ཅན་གྱི་མཁན་ཆེན་འཇམ་དབྱངས་དབང་ཕྱུག་དཔལ་བཟང་། གྲྭ་ཚང་ཆེན་མོའི་མཁན་པོ་ཆོས་རྗེ་བླ་མ།
ནགས་དགོན་ཆེན་མོ་སངས་རྒྱས་རྒྱ་མཚོ། ཆོས་རྗེ་དཀོན་མཆོག་ལེགས་འཛིན། ལྕགས་ཟམ་གདུང་དབོན་བསམ་གྲུབ་ལྷ་ཁང་པ། འབྲས་སྤུངས་གདན་ས་བྱམས་པ་བཀྲ་ཤིས། ཆོས་རྗེ་ཆོས་འཕེལ་བཀྲ་ཤིས། མངའ་རིས་བླ་མ་བཀྲ་ཤིས་འོད་ཟེར། རྗེ་དབོན་མཁས་བཙུན། འབུམ་དམར་གདན་ས་ནམ་མཁའ་བདེ་ལེགས། ཕུག་ཆེན་སྤྲུལ་སྐུ། རྒོད་ཚང་གདན་ས་པ།
སྒམ་ནག་བླ་མ་ཨུ་རྒྱན་ཐུགས་འཛིན། བྲང་ཆུང་བླ་མ་འཕགས་པ་བ། ཀ་ཐོག་པ། བཀྲས་སྒང་ཆོས་རྗེ། ཕོ་བྲང་དབུ་མཛད་པ། གླིང་དགའ་མཁན་ཆེན། རྗེ་རིན་ཆེན་ཆོས་འཕེལ། རྗེ་བཙུན་མུས་པ་ཆེན་པོ་སངས་རྒྱས་རྒྱལ་མཚན། ངམ་རིང་མཁན་ཆེན་ཚུལ་ཁྲིམས་རྒྱལ་པོ། གཤོང་ཆེན་བསྟན་པའི་རྒྱལ་མཚན་དཔལ་བཟང་པོ།
དགེ་བཅུ་གདན་ས་པ་རྗེ་བྱམས་པ་ཕུན་ཚོགས། གྲུབ་ཆེན་དབོན་པོ་ཀུན་དགའ་བློ་གསལ། རྩ་གོང་གདན་ས་པ་སྐུ་མཆེད། ཤེལ་དཀར་ཆོས་དཔོན་འཕགས་པ་ལྷ། ཐུབ་བསྟན་མཁན་པོ་ངག་དབང་ཆོས་གྲགས། མེ་ལུང་མཁན་པོ་ཤེས་རབ་ནོར་བུ། རྣམ་རྒྱལ་ལྷ་རྩེའི་མཁན་པོ་བློ་གྲོས་ཕུན་ཚོགས། བསམ་གླིང་མཁན་པོ་རྒྱ་མཚོ་པད་དཀར། ཐུགས་སྲས་སྤྲུལ་པའི་སྐུ་གསེར་པ་སྤྲུལ་པའི་སྐུ། སྒམ་པོ་སྤྲུལ་པའི་སྐུ་རིན་ཆེན་དཔལ་བཟང་།
ཆོས་རྗེ་ཀུན་དགའ་དཔལ་ལྡན། འབུམ་ཆེན་དཔལ་འབྱོར་ཤེས་རབ། ལས་ཆེན་ལྷའི་དབང་པོ། ལས་ཆེན་ཆོས་གྲགས། ཁྲ་མོ་སློབ་དཔོན་རྔོ་པ་རང་འགྲེལ་བ། ཆོས་སྡེ་ཆེན་པོའི་དབུ་མཛད་རིན་པོ་ཆེ་འགའ་རོང་པ། ཆུ་བཟང་བླ་མ་བཟོད་པ་རིན་ཆེན། སོ་ཚེའི་བླ་མ་བསོད་ནམས། སྐྱར་སྐྱ་བྱང་རིའི་ཆོས་རྗེ། བྱང་རྩེ་དབོན་ཆེན་མང་ཐོས་མཚན་ཅན།
ཤར་ཕྱོགས་དགོན་གསར་བླ་མ་དབོན་རལ་པ། ལྷ་ཕུ་གདན་ས་པ། བདག་ཆེན་ཆོས་རྒྱལ་བ། ཏེ་སེའི་བླ་མ་ཀླུ་རྒྱལ་ཆོས་རྗེ། དེའི་གདན་ས་ཡོན་བཙུན་རས་ཆུང་། བྲང་སོའི་སློབ་དཔོན་ཡེ་ཤེས་གྲགས་པ། བླ་མ་ལྷོ་མ་བ། རགས་ལྗོངས་སློབ་དཔོན་དཀོན་མཆོག་བློ་གྲོས། བྱ་བཏང་ཀུན་ཏུ་བཟང་པོ། བླ་མ་ཟེ་ར་བ།
མཚོ་འགུགས་བླ་མ་སྒྲོལ་མ་སེང་གེ ། རིན་པོ་ཆེ་གྲགས་པ་མཆོག་སྦྱིན། བྱ་གཤོངས་གདན་ས་པ་བྱམས་ཆོས་པ། རིན་པོ་ཆེ་ནམ་མཁའ་བ། ཐུབ་བསྟན་མཁན་པོ་སངས་རྒྱས་རྒྱ་མཚོ། མེ་ལུང་མཁན་པོ་ཤར་རང་བ། བྱ་བཏང་བརྩོན་འགྲུས་བཀྲ་ཤིས། བྱ་བཏང་ཚུལ་ཁྲིམས་བཀྲ་ཤིས། བྱ་བཏང་སངས་རྒྱས་མགོན་པོ། སྒྲུབ་ཆེན་གདོང་དགའ་བ།
སྒྲུབ་ཆེན་འབེ་རི་བ། ཤེལ་དཀར་ཆོས་དཔོན་རྗེ་དྲུང་དཀར་པོ་བ། ཆོས་འཁོར་ལྷུན་པོའི་བླ་མ་ངག་དབང་གྲགས་པ། བྱམས་པ་ཆོས་གླིང་གི་བླ་མ་རྡོ་རྗེ་བཀྲ་ཤིས། རྡོར་གླིང་གདན་ས་པ་མང་ཐོས། རྒྱལ་ཁམས་སྤྱིའི་བླ་མ་ཆོས་སྐྱོང་བདེ་ལེགས་སོགས་གྲངས་དང་ཚད་མེད་ཅིག་བྱོན་ནས་རྒྱ་མཚོའི་གོས་ཅན་འདི་ལ་ངལ་བ་བྱིན་པ་ཡིན་ནོ། ། དེ་ལྟར་རྒྱ་གར་གྲུབ་པའི་དབང་ཕྱུག་མངའ་བདག་མཻ་ཏྲི་པ་ཆེན་པོའི་སྐུའི་རྣམ་པར་སྤྲུལ་པ་ལོ་ཆེན་འགྱུར་མེད་བདེ་ཆེན་དེ་ཉིད་དགུང་ལོ་བདུན་བཅུ་དོན་དྲུག་གི་བར་དུ་བསྟན་པ་དང་སེམས་ཅན་གྱི་དོན་རྒྱ་ཆེན་པོ་མཛད་ནས། དེ་ནས་སྲིན་པོ་ཞེས་པ་ཤིང་མོ་ཡོས་ཀྱི་ལོ་དུས་འཁོར་བའི་ཟླ་བ་དང་པོའི་ཚེས་དྲུག་གི་ཉིན་སྐུ་ཅུང་ཟད་དུབ་པའི་ཚུལ་བསྟན་པ་ལ། ཉིད་ཀྱི་གཅུང་གཙོ་བོར་གྱུར་པའི་ཞབས་འབྲིང་པ་རྣམས་ཀྱིས་བརྟན་བཞུགས་དང་སྐུ་རིམ་རྒྱ་ཆེན་པོ་བསྒྲུབས་པས། ཚེས་བརྒྱད་དང་དགུ་གཉིས་ལ་སྐུ་ཁམས་ཤིན་ཏུ་དྭངས་པ་བྱུང་ཞིང་།
དེ་ནས་ལེ་ལོ་ཅན་རྣམས་བརྩོན་འགྲུས་ལ་བསྐུལ་བ་དང་། རྟག་འཛིན་རྣམས་ངེས་འབྱུང་སྐྱེད་པའི་ཕྱིར་དུ་ཡར་ངོ་མཁའ་འགྲོ་འདུ་བའི་ཚེས་ལ་བབས་པ་ན་སྐུ་རྣམ་སྣང་གི་ཆོས་བདུན་དང་ལྡན་པར་མཛད་ནས་དགོངས་པ་འོད་གསལ་ཆོས་ཀྱི་དབྱིངས་སུ་བསྡུ་བའི་ཚུལ་བསྟན་ཏེ། དེ་ལས་ཟུང་འཇུག་གི་སྐུར་བཞེངས་པའི་ཚེ། ཤངས་བུག་གཡོན་པ་ནས་བྱང་སེམས་འོ་མའི་རྒྱུན་ལྟ་བུ་རོ་སྦྲང་རྩི་ལྟར་མངར་བ་དྲི་ཕུན་སུམ་ཚོགས་པ་དང་ལྡན་པ་ལྷུག་པར་བྱོན་ཅིང་། ནམ་མཁའ་ལ་ཡང་འཇའ་དང་། འོད་དང་། མེ་ཏོག་གི་ཆར་སོགས་ངོ་མཚར་བའི་ལྟས་ཀྱིས་ས་དང་བར་སྣང་ཐམས་ཅད་ཁྱབ་པར་བཀང་སྟེ་དག་པའི་ཞིང་དུ་ཐོགས་པ་མེད་པར་གཤེགས་པར་གྱུར་ཏོ། ། དེ་ལྟ་བུའི་རྗེ་བཙུན་ལོ་ཙཱ་བ་ཆེན་པོ་ཉམས་དང་རྟོགས་པའི་མངའ་བདག་དཔལ་འགྱུར་མེད་བདེ་བ་ཆེན་པོ་དེ་ཉིད་ཀྱི་ཆོས་ལས་སྐྱེས་པའི་སྲས་མཆོག་བསྟན་འཛིན་གྱི་སྐྱེས་བུ་དམ་པ་རྣམས་ཀྱི་གཙུག་རྒྱན་དུ་གྱུར་པ་ནི། བདག་ཅག་གི་དཔལ་ལྡན་བླ་མ་དམ་པ་དུས་གསུམ་སྒྲིབ་མེད་དུ་གཟིགས་པའི་རྗེ་བཙུན་མུས་པ་ཆེན་པོ་ཉིད་ཡིན་ཏེ། སྐྱེས་ཆེན་དམ་པ་དེ་ཉིད་ཀྱི་ངོ་མཚར་བའི་རྣམ་པར་ཐར་པ་ཅུང་ཟད་བརྗོད་ན།
དེ་ཡང་ཡོངས་སུ་འཛིན་པ་ཆེན་པོ་ཁོ་བོ་ཅག་གི་དཔལ་ལྡན་བླ་མ་དམ་པ་རྡོ་རྗེ་སློབ་དཔོན་ཆེན་པོ་འདི་ཉིད་ནི། ངེས་པ་ཁོ་ནར་བསྐལ་པ་དཔག་ཏུ་མེད་པའི་སྔོན་རོལ་ཏུ་རྣམ་པ་ཐམས་ཅད་མཆོག་དང་ལྡན་པའི་སྟོང་པ་ཉིད་དང་། མཆོག་ཏུ་མི་འགྱུར་བའི་བདེ་བ་ཆེན་པོ་རོ་མཉམ་པའི་ཡེ་ཤེས་ཀྱི་སྐུ་མངོན་དུ་མཛད་ཟིན་ཀྱང་། གདུལ་བྱ་གཞན་གྱི་ངོར་ནམ་ཡང་ཟབ་མོ་ཆོས་ཀྱི་སྐུ་ལས་གཡོ་བ་མེད་བཞིན་དུ་དེའི་གཟུགས་ཀྱི་སྐུ་ལོངས་སྤྱོད་རྫོགས་པའི་སྐུ་དང་། སྤྲུལ་པ་མཆོག་དང་། མཆོག་མ་ཡིན་པའི་སྒོ་ནས་ཡིད་བཞིན་གྱི་ནོར་བུ་རིན་པོ་ཆེ་དབང་གི་རྒྱལ་པོ་དང་། དཔག་བསམ་གྱི་ཤིང་ལས་འདོད་དགུ་མཐའ་དག་འབྱུང་བའམ། ནོར་བུ་ཆུ་ཤེལ་དྲི་མ་མེད་པ་ཚོན་སྣ་ཚོགས་པ་དང་འཕྲད་ན་དེ་དང་དེའི་ཁ་དོག་མཛེས་པ་འཛིན་པ་ཇི་ལྟ་བ་བཞིན་གདུལ་བྱ་རྣམས་ཀྱི་ཁམས་དང་། བསམ་པ་དང་། དབང་པོའི་རིམ་པ་དང་མཐུན་པར་སྤྲུལ་པའི་གཟུགས་ཀྱིས་འཁོར་བ་ཇི་སྲིད་པ་དེ་སྲིད་དུ་སེམས་ཅན་གྱི་དོན་མཛད་པའི་སྤྲུལ་པའི་སྐུའི་གང་ཟག་ཏུ་ངེས་པ་ལས།
འདིར་ནི་སོ་སོ་སྐྱེ་བོའི་དགེ་བའི་བཤེས་གཉེན་གྱི་ཚུལ་བཟུང་བར་སྣང་སྟེ། དེ་ལྟར་ཡང་རྗེ་ས་པཎ་གྱིས། ཁྱོད་ནི་རྒྱལ་དང་རྒྱལ་བའི་སྲས། ། རབ་བྱུང་དགེ་བསྙེན་ཁྱིམ་པ་སོགས། ། འགྲོ་བ་ཀུན་གྱི་གཟུགས་མཛད་ནས། ། གདུལ་བྱ་ཐམས་ཅད་སྨིན་པར་མཛད། ། ཅེས་གསུངས་པ་ལྟར་ཡིན་ལ། དེས་ན་ཁོ་བོ་ཅག་གི་ཡོངས་སུ་འཛིན་པ་ཆེན་པོ་འདི་ཉིད་གཞན་དོན་དུ་སྐུ་སྐྱེ་བ་བཞེས་པའི་ཚུལ་དང་། མཆོག་གི་སྤྱོད་པ་ཇི་ལྟར་མཛད་པའི་ཚུལ་གྱི་རྣམ་པར་ཐར་པ་ཙམ་ཞིག་བརྗོད་ན། དེ་ཡང་དང་པོ་ནི་ཕྱོགས་གང་དུ།
དུས་ནམ་གྱི་ཚེ་འཁྲུངས་པའི་ཚུལ་བསྟན་སྙམ་ན། བོད་འདིར་སའི་ཆ་གསུམ་དུ་གནས་པ་ལས། བར་གྱི་ཆ། དེ་ལ་ཡང་རུ་བཞིར་གྲགས་པ་ལས་གཡས་རུའི་ཁོངས་སུ་གཏོགས་པ། ས་ཕྱོགས་ཆོས་ལྡན་གྱི་རྒྱལ་པོས་སྐྱོང་བའི་མངའ་འོག་དོལ་སྨད་ཅེས་བྱ་བའི་འབྲོག་གསེབ་ཏུ། མིའུ་རིགས་བཞི་ལས་ལྡོང་གི་རུས་འཛིན་པ། ཡབ་ཤངས་པ་ཆོས་སྐྱོང་བཀྲ་ཤིས་བྱ་བ་བླ་མ་དང་དཀོན་མཆོག་ལ་དད་ཅིང་སེམས་ཅན་ལ་སྙིང་རྗེ་ཆེ་བ། ལུགས་གཉིས་ལ་མཁྱེན་པ་རྒྱས་པ་ཞིག་དང་། ཡུམ་ཡེ་ཤེས་ཀྱི་མཁའ་འགྲོ་མའི་མཚན་རྟགས་དང་ལྡན་པའི་སྟོན་མཚོ་མ་ཏོག་གཟུངས་སྐྱབས་མ་ཞེས་བྱ་བ་དད་པ་དང་སྙིང་རྗེ་ཆེ་ཞིང་དཀོན་མཆོག་གི་ཞབས་ཏོག་ལ་བརྩོན་པ་ཞིག་གི་སྲས་སུ། དུས་ནི་དེ་བཞིན་གཤེགས་པའི་བསྟན་པ་ལུང་གི་དུས།
མདོ་སྡེ་སྤྱོད་པ་ནས་བརྒྱ་ཕྲག་གཅིག་དང་བཅུ་ཕྲག་བརྒྱད་དང་ཉག་མ་བཞི་འདས་པའི་ལྔ་པའི་སྟེང་སུ་སླེབས་པ། དགེ་བྱེད་ཅེས་པ་ཆུ་ཕོ་སྟག་གི་ལོ་སྐར་མ་རྒྱལ་ལ་བབས་པའི་གཟའ་ཚེས་བཟང་པོའི་ཉིན། བདག་ཅག་གི་འདྲེན་པ་དམ་པ་འདི་ཉིད་བཀྲ་ཤིས་པའི་དགེ་མཚན་དུ་མ་དང་བཅས་མངལ་གྱི་དྲི་མས་མ་གོས་བཞིན་དུ་ཕྲུ་མ་སྒོམ་ཐག་གི་ཚུལ་དུ་བྱས་ནས་ཡུམ་ལ་གནོད་པ་མེད་པར་བདེ་བར་བལྟམས་ཤིང་། ལྷུམས་སུ་ཞུགས་པའི་ཚེ་ནའང་ཡུམ་ལ་རྨི་ལྟས་བཟང་པོ་དུ་མ་དང་། ཉིན་བར་གྱི་ཚེ་ཡང་ཤེས་པ་གསལ་ཞིང་བདེ་བས་བརྒྱན་པ་དང་། ལུས་ལྡང་བ་ཡང་ཞིང་ཟོ་མདོག་བདེ་བ་ལ་སོགས་པའི་ངོ་མཚར་བའི་རྟགས་ཁྱད་པར་ཅན་དུ་མ་བྱུང་བར་མངོན། དེ་ལྟ་བུའི་དམ་པའི་སྐྱེས་བུ་གཞོན་ནུ་དེ་ནི་གཟུགས་བཟང་མཛེས་ལ་ལྟ་ན་སྡུག་པ། ཞལ་གྱི་དཀྱིལ་འཁོར་དཀར་ཞིང་ཟླུམ་པ། ཤངས་གཟངས་མཐོ་བ། དཔྲལ་བའི་དབྱེས་ཆེ་ཞིང་།
སྤྱན་ཨུཏྤལ་ལྟར་བཀྲ་བ། ཀུན་གྱི་ཡིད་དུ་འོང་བ་ཞིག་གོ ། ཞེས་ཐོས་ལ། དེ་ནས་ཡབ་ཡུམ་རྣམས་ཀྱིས་དགའ་མགུ་ཡི་རང་བ་དང་བཅས་མཚན་ཁྲོ་བོ་རྒྱལ་མཚན་ཞེས་བྱ་བར་བཏགས་སོ། ། གཉིས་པ་མཆོག་གི་སྤྱོད་པ་ཇི་ལྟར་མཛད་པའི་ཚུལ་རྒྱས་པར་བཤད་པ་ལ་དོན་ཚན་བཅུ་གསུམ་གྱི་སྒོ་ནས་བསྟན་པའི་དོན་རྣམས་ཞིབ་ཏུ་ཤེས་པར་འདོད་ན། ལོགས་སུ་བསྟན་པའི་རྣམ་ཐར་རྒྱས་པ་རྣམས་ལས་རྟོགས་པར་བྱ་ཞིང་། འདིར་དེ་དག་གི་སྙིང་པོ་བསྡུས་པའི་ཆ་ཤས་མདོ་ཙམ་ཞིག་བརྗོད་ན། བདག་ཅག་ཡོངས་སུ་འཛིན་པ་ཆེན་པོ་མཚུངས་པ་མེད་པའི་རྡོ་རྗེ་སློབ་དཔོན་འདི་ཉིད་ནི། ངེས་པའི་དོན་དུ་ཁྱབ་བདག་རྡོ་རྗེ་འཆང་ཆེན་པོ་ཉིད་གཞན་ངོར་ངུར་སྨྲིག་གི་བླ་གོས་འཛིན་པ་ཀུན་གྱི་གཙུག་རྒྱན་མཆོག་གི་ཚུལ་བཟུང་བ་ཡིན་པའི་ཕྱིར་དེ་ཉིད་ཀྱི་ངོ་མཚར་བའི་རྣམ་པར་ཐར་པ་རྫོགས་པར་ནི་རྗེ་ཉིད་རང་དང་སྤངས་རྟོགས་མཉམ་པའི་སངས་རྒྱས་ནང་ཕན་ཚུན་དག་གིས་རྟོགས་པ་དང་བརྗོད་པར་ནུས་པ་ཡིན་གྱིས། གཞན་སར་གནས་ཀྱི་བྱང་སེམས་དག་གིས་ཀྱང་དེ་ལྟར་མ་ཡིན་ན།
བདག་ལྟ་བུའི་སོ་སོ་སྐྱེ་བོ་འཆིང་བ་ཀུན་ལྡན་དག་གིས་བརྗོད་པར་ནུས་པ་ལྟ་སྨོས་ཀྱང་ཅི་འཚལ། འོན་ཀྱང་རང་ཉིད་མི་ཕྱེད་པའི་དད་པ་ཆེན་པོས་ཀུན་ནས་བསླངས་ཏེ་མདོ་ཙམ་ཞིག་བརྗོད་ན། བདག་ཉིད་ཆེན་པོ་འདི་ནི་མཁས་བཙུན་བཟང་གསུམ་གྱི་ཡོན་ཏན་མ་ལུས་པའི་མཛོད་འཛིན་པའི་བཤེས་གཉེན་ཆེན་པོ་འགྲན་ཟླ་དང་བྲལ་བ་ཞིག་སྟེ། དེ་ཡང་མཁས་པའི་ཚུལ་ནི། སྤྱིར་ཤེས་བྱའི་ཡུལ་ཐམས་ཅད་དང་། ལྷག་པར་སྡེ་སྣོད་གསུམ་དང་། རྒྱུད་སྡེའི་ཚོགས་མུ་མཐའ་མེད་པ་རྣམས་དང་། དེའི་ནང་ནས་ཀྱང་རྗེ་བཙུན་ས་སྐྱ་པའི་ཡབ་ཆོས་བདེ་ཀྱེ་གསང་གསུམ། ཡོ་ག་བྱ་སྤྱོད་དང་བཅས་པའི་རྒྱུད། རྒྱ་གཞུང་།
འགྲེལ་པ། འགྲེལ་བཤད། དབང་ཁྲིད་མན་ངག་ཞར་བྱུང་ཕྱག་ལེན་ཕྲ་མོ་ཚུན་ལའང་མཁས་པའི་མཆོག་དམ་པར་དུས་མཚུངས་པའི་མཁས་ཤིང་མཁས་པར་གྲགས་པའི་ས་སྐྱོང་ཆེན་པོ་རྣམས་དང་དགེ་བའི་བཤེས་གཉེན་བགྲང་བ་ལས་འདས་པ་དང་། རྣམ་དཔྱོད་རབ་ཏུ་གསལ་བའི་སྐྱེ་བོ་ཀུན་གྱིས་མགྲིན་གཅིག་ཏུ་འཛིན་པའི་ཡུལ་དུ་གྱུར་པ་ཡིན་ལ། བཙུན་པའི་ཚུལ་ནི་སོ་ཐར་གྱི་བསླབ་ཚིགས་གསུམ་གྱིས་རིམ་པ་བཞིན་ཐུགས་རྒྱུད་གཏམས་པ་ནས་བཟུང་། ཉེས་ལྟུང་རགས་པ་རྣམས་ཀྱིས་ལྟ་ཅི་སྨོས། སྐྱེ་བཅད་ཀྱི་ཉེས་པ་ཙམ་གྱིས་ཀྱང་མ་གོས་པའི་ལོ་རྒྱུས་ཡོད་ལ། ཐ་ན་བླ་གོས་བཞེས་ལུགས་མ་ལེགས་པ་ཙམ་ཡང་ཞབས་དྲུང་དུ་ཡུན་རིང་དུ་བསྡད་པའི་སྐྱེ་བོ་སུས་ཀྱང་མཐོང་མ་མྱོང་པ་ཡིན་ཞིང་། དབུ་ལོ་དང་ན་བཟའ་སོགས་ལའང་ཚུལ་ཁྲིམས་ཀྱི་དྲི་ཞིམ་ཁྱད་པར་ཅན་འབྱུང་བ་ནི་ཀུན་གྱི་སྤྱོད་ཡུལ་དུ་གྱུར་པ་འདི་ཡིན་ནོ། ། བྱང་སེམས་ཀྱི་སྡོམ་པ་བཞེས་ཕྱིན་ཕར་གནོད་པ་ལྟ་ག་ལ་ཞིག་སྟེ།
ཚུར་གནོད་པ་ཆེན་པོ་བྱས་པ་ལ་ཡང་ཁོང་ཁྲོ་བ་ཙམ་ཡང་མི་མངའ་ཞིང་། གནོད་ལན་དུ་ཕན་པ་ཁོ་ན་བསྒྲུབ་པར་མཛད་ལ། དུས་ངན་གྱི་སྐྱེ་བོ་དྲིན་ལན་ལོག་པར་འཇལ་བའི་བདུད་སྤྲུལ་འགའ་ཞིག་གིས་རྗེ་རང་གི་སྐུ་ལ་བརྡེགས་པ་དང་། ཚིག་ངན་གྱི་མཚོན་ཆའི་ཆར་ཆེན་པོ་ཕབ་པ་ལའང་ཐུགས་བཟོད་པ་ཆེན་པོས་དེ་མ་ཐག་བཤགས་པ་བཞེས་པ་དང་། སླར་སྡང་ཤུགས་དག་གིས་བྱེད་པས་ངེད་ལའང་ཁོང་ཁྲོ་སྐྱེས་ནས་དགེ་སྦྱོར་ལ་གནོད་པར་བྱུང་བས་རང་གཞན་ཀུན་ལས་ངན་ལ་སྦྱར་བས་ཤིན་ཏུ་མ་ལེགས་ཞེས་ཐུགས་ལ་ཁྲོ་བ་ཅུང་ཟད་འཁྲུངས་པ་ལ་ཡང་འགྱོད་པ་བཟོད་བླག་མེད་པ་ལྟ་བུ་མཛད་ཅིང་། ཞལ་ནས་ཀྱང་། སྔོན་གྱི་ཐང་སྐུ་རྣམས་ཀྱི་རྒྱབ་ཡིག་ལ། རབ་ཏུ་བྱུང་བ་གཞན་ལ་གནོད་པ་དང་། ། གཞན་ལ་འཚེ་བ་དགེ་སྦྱོང་མ་ཡིན་ནོ། ། ཞེས་བྲིས་པ་འདི་ཆོས་པ་རྣམས་ཀྱིས་བློ་ལ་འཇོག་དགོས་ཞེས་ཡང་ཡང་གསུངས་སོ། །
རིག་པ་འཛིན་པ་སྔགས་ཀྱི་སྡོམ་པ་དབང་དུས་སུ་ཚུལ་བཞིན་དུ་ཐོབ་པ་ལམ་དུས་སུ་གུས་པ་དང་བརྟག་པའི་སྦྱོར་བས་ནན་ཏན་དུ་བསྲུང་སྡོམ་མཛད་པ་ལ་བརྟེན་ནས་དེའི་སྡོམ་པའི་སྙིང་པོ་རིམ་པ་གཉིས་ཀྱི་ལམ་ལ་མངོན་པར་བྱང་ཆུབ་སྟེ། ཐ་མལ་གྱི་རྟོག་པ་གང་གིས་ཀྱང་བརྫེ་བར་མི་ནུས་པའི་བསྐྱེད་རྫོགས་ཀྱི་ཏིང་ངེ་འཛིན་གྱི་རྒྱུན་བཟང་པོ་ལ་དབང་འབྱོར་བ་ཡིན་ཏེ། དེའི་ཚུལ་ནི་རྗེ་རང་གི་གསུང་ལས་ཀྱང་། སྔོན་མར་པ་ལྷོ་བྲག་པས་པཎ་ཆེན་ན་རོ་པའི་དྲུང་དུ་དབང་ཐོབ་ཕྱིན་ཆད་ནས་བཟུང་ཐ་མལ་རྣམ་རྟོག་གིས་བརྫི་མ་མྱོང་གསུངས་པ་ལྟར། ས་སྐྱ་པའི་བླ་ཆེན་གོང་མ་ལྔ་དང་། དེའི་གདུང་རྒྱུད་དྲི་མ་མེད་པ་རིམ་པར་བྱོན་པ་རྣམས་དང་། གཞན་ཡང་བླ་མ་གོང་མ་འགའ་རེ་ལ་དེ་འདྲ་བའི་རྟོགས་པ་འཁྲུངས་འདུག་པ་བཞིན་ངེད་ཀྱིས་ཀྱང་རྗེ་བཙུན་དམ་པ་མཁན་ཆེན་ཆོས་དབང་ཕྱུག་པ་སོགས་ལ་དབང་ཐོབ་ནས་ཞག་འགའ་ཐ་མལ་རྣམ་རྟོགས་གི་བརྫི་མ་མྱོང་ཞེས་གསུངས་ཤིང་། ཉམས་ལེན་ཐམས་ཅད་སེམས་དང་འདྲེ་དགོས་པ་ཡིན་པས། ཆོས་གང་ཉམས་སུ་ལེན་ཡང་སེམས་དང་བསྲེས་ནས་བྱེད་དགོས་ཞེས་ཡང་ཡང་གསུངས། དུས་ཕྱིས་བདག་སོགས་དད་ལྡན་གྱི་སློབ་གྲངས་མི་ཉུང་ཙམ་ཞབས་དྲུང་དུ་ཡོད་པའི་སྐབས་འགའ་རེ་ཡང་སྤྱན་འབྲས་ཤངས་ཀྱི་རྩེར་ཟིམ་བུར་གཟིགས་ཤིང་ཏིང་ངེ་འཛིན་གྱི་རྒྱུན་བཟང་པོ་ལ་མཉམ་པར་འཇོག་པ་མཛད་པའི་ཚེ།
དེའི་ངང་ལ་རྒྱུན་པོའི་བར་འབྱམས་འགྲོ་ཞིང་། སླར་གཟིམ་སྒོ་ཕྱེ་བ་སོགས་རྐྱེན་གྱིས་ཏིང་ངེ་འཛིན་དེ་ལས་སད་ཡོང་བ་ཡང་ཡང་མཐོང་ཞིང་། སྔ་གོང་ནས་ཀྱང་འདི་འདྲ་བའི་ཏིང་ངེ་འཛིན་ལ་ཡུན་རིང་དུ་འབྱམས་པའི་ལོ་རྒྱུས་མང་པོ་ཡོད་ལ། བུ་སློབ་འགའ་ཞིག་ལ་ངེད་ལ་ཉམས་རྟོགས་ཆེན་པོ་མེད་ཀྱང་ཡེ་ཤེས་འཇུག་ལྡོག་དུ་མ་ཡོང་ཀྱི་འདུག་ཅེས་ཀྱང་གསུངས་འདུག་གོ ། དེ་ལྟར་མཁས་པ་དང་བཙུན་པའི་ཡོན་ཏན་མ་ལུས་པའི་མངའ་བདག་ཉིད་ཀྱི་བཟང་པོའི་ཡོན་ཏན་མཐའ་དག་ལྟ་ཅི་སྨོས། ཁོ་བོ་རང་གི་བློ་ངོར་ཤར་བ་ཙམ་ཞིག་བརྗོད་ཀྱང་མཐའ་ཡས་མོད། འདིར་མཚོན་པ་ཙམ་ཞིག་བརྗོད་ན་སྤྱིར་རྗེ་བླ་མ་འདི་ཉིད་ནི་ཆོས་མཛད་གཞན་གྱི་ལུགས་ལྟར་བཅད་རྒྱ་ལ་སོགས་པའི་སྐབས་འདི་དང་འདིར་ཐུགས་དམ་ལ་བརྩོན་ལ། དེ་ལས་གཞན་པའི་འདི་དང་འདིར་མི་བརྩོན་ནོ་ཞེས་པའི་སྐབས་མེད་པར་དུས་ཁོར་ཡུག་ཏུ་མཚན་གུང་གི་ཆ་ལ་སྐུ་ཁམས་གསོ་བའི་མནལ་གྱི་རྣལ་འབྱོར་ཅུང་ཟད་རེ་དང་། སྔ་དྲོ་དང་ཕྱི་དྲོའི་ཐུན་མཚམས་གང་རིགས་ལ་གསུང་རབ་ཟབ་མོའི་གཟིགས་རྟོག་གམ། ཡང་ཆོས་ཞུ་བ་ཡོད་ཚེ་རང་གི་ཆོས་ཐུན་རྣམས་གསུངས་པ་སོགས་ཆོས་ཀྱི་འཁོར་ལོ་བསྐོར་བའི་སྐབས་རྣམས་མ་གཏོགས་པ་ཉིན་མཚན་ཁོར་ཡུག་ཏུ་ཐུགས་དམ་འབའ་ཞིག་ལ་བཞུགས་པ་ཡིན་ལ།
དེ་ལ་བརྟེན་ནས་ངོ་མཚར་བའི་ཡོན་ཏན་ཁྱད་པར་ཅན་འཁྲུངས་པའི་ཚུལ་ནི། ཟབ་མོའི་ཡང་རྩེ་མཁའ་འགྲོའི་གསང་ཚིག་འཁོར་ལོ་བདེ་མཆོག་གི་རྣལ་འབྱོར་ལ་བརྟེན་ནས་སྦྱོར་ལམ་རྩེ་མོའི་ཡེ་ཤེས་ཐུགས་རྒྱུད་ལ་འཁྲུངས་ཤིང་། འཆི་འཕོ་སྐྱེ་བ་ལེན་པའི་ཚུལ་སྒྲིབ་མེད་དུ་གཟིགས་པ་དང་། མ་འོངས་པ་གཟིགས་པའི་མངོན་པར་མཁྱེན་པའང་ཐུགས་ལ་འཁྲུངས་ཤིང་ལུང་བསྟན་ཁྱད་པར་ཅན་ཐོབ་པ་དང་། འདའ་ཁ་མའི་རྣལ་འབྱོར་འབྱོངས་པའི་རྟགས་མཚན་མིག་ཡོད་ཀུན་གྱི་མངོན་སུམ་གྱི་སྤྱོད་ཡུལ་དུ་གྱུར་པ་ཡིན་ཏེ། དེ་ཡང་རྗེའི་ཞལ་ནས། ངེད་ཀྱིས་འཁོར་ལོ་བདེ་མཆོག་གི་རིན་ཆེན་བཞིའི་བསྙེན་པ་བྱས་ནས་བཟུང་ལུས་ཀྱི་ཤིག་རྣམས་མེད། ད་དུང་ཁོག་པའི་ནང་ན་སྲིན་འབུ་ཅུང་ཟད་ཡོད་ཚོད་དུ་འདུག ཅེས་སྒྲིབ་གཡོག་དང་བཅས་གསུངས་པ་དང་། བདེ་མཆོག་གི་རྫོགས་རིམ་ཟབ་མོའི་དཔྱིད་ཐིག་གི་རྣལ་འབྱོར་ལ་རྩེ་གཅིག་ཏུ་བཞུགས་སྐབས་སྦྱིན་བདག་མ་ཞིག་འདས་ནས་དེའི་ཡར་འདྲེན་ལ་སྤྱན་དྲངས་ནས།
དེ་དུས་ཀྱི་སྦྱིན་བདག་མ་དེ་གང་དུ་སྐྱེ་བ་སོགས་ཤེས་པ་ཙམ་བྱུང་གསུངས་ཤིང་། རྫོགས་རིམ་ཟབ་མོའི་དཔྱིད་ཐིག་ལ་བརྟེན་ནས་ཉམས་རྟོགས་ཁྱད་པར་ཅན་ཐུགས་རྒྱུད་ལ་འཁྲུངས་པ་ཞལ་གྱིས་བཞེས་པ་དང་། འདའ་ཁ་མའི་རྣལ་འབྱོར་ལ་རང་དབང་ཐོབ་པའི་རྟགས་ནི་རྗེ་ཉིད་ཀྱི་དབུ་གཙུག་ན་དབུ་ཐོད་གཞན་ལས་མཐོ་བའི་ཏིང་ཕོར་སྒོང་ཞབས་ཀྱི་ཚད་ཙམ་པའི་དབུ་ཐོད་འབུར་མོ་ཞིག་ཡོད་པ་ལ་རྗེའི་གསུང་ལས། ངེད་ཀྱི་ཐོད་པ་འབུར་བ་འདི་རྣལ་འབྱོར་མའི་འཕོ་བ་ཆིག་བརྒྱུད་མ་དེ་སྦྱངས་པས་འབྱོངས་པའི་རྟགས་དོད་ཡིན་ཞིང་། གཞན་གྱིས་སྦྱངས་ནའང་འདི་ལྟར་འོང་ཞེས་རྗེའི་དབོན་པོ་འགའ་ཞིག་ལ་གསུངས་འདུག་པ་བརྒྱུད་ནས་ཐོས་སོ། ། ཡང་དཔལ་ཀྱཻ་རྡོ་རྗེའི་རྣལ་འབྱོར་ཟབ་མོའི་ཏིང་ངེ་འཛིན་གྱི་ཆུ་བོ་མ་ནུབ་པར་ཐུགས་ཉམས་སུ་བཞེས་པས་ངོ་བོ་ཉིད་གསུམ་གྱི་ལྟ་བ་མཐར་ཕྱིན་ཅིང་བསྐྱེད་རིམ་ལ་བརྟན་པ་ཐོབ་སྟེ། སྣང་སྲིད་ཐ་མལ་པ་འདི་ལྷ་དང་གཞལ་ཡས་ཁང་དུ་གཟིགས་པ་ཡིན་ཏེ། རྗེའི་ཞལ་ནས། ཁོ་བོས་དགོན་པ་རྫོང་དུ་ཀྱེ་རྡོ་རྗེའི་ལམ་དུས་ཀྱི་ཉམས་ལེན་ཚུལ་བཞིན་བྱུང་བར་འདུག་སྟེ། གནས་དེར་ལམ་དུས་ཉམས་སུ་བླང་སྐབས།
སྐབས་འགར་དག་པ་དྲན་པ་ཙམ་དུ་སླེབས་པ་དང་། བཞུགས་ཁང་ཚོམ་གྱིས་སྣང་བ་དེ་ཁྲིགས་འགགས་ནས་འགྲོ་བ་འདྲ་ཡང་བྱུང་གསུངས། ཡང་ཟབ་མོ་ནཻ་གུ་ཆོས་དྲུག་ལ་བརྟེན་ནས་མཚོན་བྱེད་དཔེའི་ཡེ་ཤེས་ཁྱད་པར་ཅན་ཐུགས་རྒྱུད་ལ་འཁྲུངས་པ་ཡིན་ཏེ། རྗེའི་ཞལ་ནས། ངེད་ཀྱིས་རྗེ་དཀོན་མཆོག་རྒྱ་མཚོ་བ་ལ་ནཻ་གུ་ཆོས་དྲུག་ཞུ་བཞིན་པའི་ངང་ནས་བསམ་གཏན་ཕུག་ཏུ་ནཻ་གུའི་ཟབ་ལམ་ཆོས་དྲུག་སོ་སོ་རྣམས་ལ་ཆིག་བསྒྲིལ་དུ་མཛད་པའི་སྐབས་ཤིག་ན། ནམ་ཕྱེད་ཙམ་ནས་བདེ་གསལ་མི་རྟོག་པའི་ཏིང་ངེ་འཛིན་ངོ་མཚར་ཅན་ཐུགས་རྒྱུད་ལ་འཁྲུངས་ནས། སང་སྒྲུབ་ཁང་ལ་ཉི་མ་ལྷག་གི་ཤར་གྱི་བར་ལ་ཏིང་ངེ་འཛིན་དེའི་ངང་ལ་འབྱམས་ཏེ་ཉི་མ་ཤར་འཕྲལ་འཇམ་བཀོད་རན་པར་འདུག་དགོངས་གཟིམ་ཕུག་གི་ཕྱིར་བྱོན་པས། བསམ་གཏན་ཕུག་གི་རི་ར་བ་ཁང་ཁྱིམ་ཐམས་ཅད་ཟ་ཟའི་བན་བུན་ལང་ལོང་དུ་གྱུར་ནས་སྣང་བ་ཐམས་ཅད་བདེན་མེད་དུ་རྟོགས་པ་སྙམ་བྱེད་པ་བྱུང་། དེ་མཚོན་བྱེད་དཔེའི་ཡེ་ཤེས་རྟགས་རུང་ཙམ་དུ་གདའ། གང་ཟག་ཕྱི་མར་ན་འཕོས་པར་གོ་གསུངས་ཤིང་།
ཡང་སྐབས་དེར་རྨི་ལམ་ཀྱི་ཁྲིད་ཀྱི་སྐབས་སུ་རྗེ་ཉིད་ཀྱིས་བསམ་གཏན་ཕུར་མནལ་ལམ་བཟུང་ནས་དགོན་པ་མའི་བླ་བྲང་ན་རྗེ་དཀོན་མཆོག་རྒྱ་མཚོ་བཞུགས་པ་ལ་མཇལ་བར་ཕེབས་པས། བླ་བྲང་གི་སྒོ་དེ་མནན་འདུག་པས་ལོགས་ཀྱི་དཀར་ཁུང་ལས་འཛེགས་པའི་ཚུལ་གྱིས་ཞུགས་བྱོན་པས། བླ་བྲང་གི་འོག་གཞི་མེ་མ་མུར་གྱིས་ཁེངས་འདུག་པ་དེ་རྣམས་དཀོར་རྫས་སུ་འདུག་གསུངས་པ་དང་། དེ་ནས་རྗེའི་གཟིམ་ཆུང་དཀར་མེ་ཁྲ་ཐག་གེ་འདུག་པའི་ནང་དུ་བྱོན་ནས་རྗེ་ལ་བྱིན་རླབས་ཞུས་པས། རྗེ་དཀོན་མཆོག་རྒྱ་མཚོའི་ཕྱག་ནས་བདུད་རྩི་ཀ་པཱ་ལ་གང་གནང་བྱུང་གསོལ་བའི་སྣང་བ་བྱུང་གསུངས་ཤིང་། ནངས་པར་ནཻ་གུའི་ཆོས་ཐུན་ཞུ་བར་ཕེབས་པས་ཚོགས་འཁོར་ལ་ཚོགས་ཆང་ཅུང་ཟད་འདུག་པ། རྗེའི་བཞེས་འཕྲོ་ཞལ་དཀར་ནས་རྗེ་བླ་མ་ཉིད་ལ་གནང་སྟེ། འཇམ་དབྱངས་དཀོན་མཆོག་རྒྱ་མཚོའི་གསུང་ལས། ད་རེས་ཀྱི་ནཻ་གུའི་ཁྲིད་འདི་གླིང་དགའ་ཚོགས་ཆེན་ལ་བཤད་པ་ཡིན་ཏེ། ཆོས་རྗེ་ཤངས་པ་ལ་བཤད་པ་འདྲ་ཞིག་བྱུང་གསུངས་པས།
རྗེ་ཉིད་ཀྱི་དགོངས་པ་ལ་མདང་དགོང་རྨི་ལམ་བཟུང་ནས་ཡོང་སྐབས་བདུད་རྩི་གནང་བྱུང་བ་དེ་དེ་རིང་འདི་འོང་བའི་རྟེན་འབྲེལ་དུ་འདུག་སྙམ་པ་བྱུང་གསུངས་སོ། ། ཡང་འཁོར་ལོ་བདེ་མཆོག་གི་རིན་ཆེན་བཞིའི་བསྙེན་པ་ལ་རྩེ་གཅིག་ཏུ་མཛད་སྐབས་ལུང་བསྟན་ཁྱད་པར་ཅན་བྱུང་བའི་ཚུལ་ནི། རྗེའི་གསུང་ལས། དེའི་སྐབས་ཤིག་མནལ་ལམ་དུ་མི་ལ་རས་པ་ཡིན་ཟེར་བ་ཞིག་བྱུང་ནས་ཁྱོད་ལོ་འདི་ཙམ་གྱི་དུས་ནས་འཆི་ཞེས་སྐུ་ཚེ་ཧ་ཅང་མི་རིང་བའི་ལོ་གྲངས་ཤིག་གིས་དུས་བཏབ་བྱུང་བས། རྗེ་ཉིད་ཀྱིས་འོ་ན་དེ་ནས་གང་དུ་སྐྱེ་གསུངས་པས། རྒྱ་གར་ཤར་ཕྱོགས་ཀྱི་རྒྱལ་པོ་ཞིག་གི་བུར་སྐྱེ་ཟེར་བ་བྱུང་གསུངས་ཤིང་། དེའི་སྐུའི་སྐྱེ་བ་ཕྱི་མ་ནི། རྗེ་བཙུན་རིན་པོ་ཆེ་དང་། ཆོས་རྗེ་ས་སྐྱ་པཎྜི་ཏ་སོགས་ཀྱི་རྣམ་ཐར་དང་མཚུངས་པའི་མཆོག་གི་དངོས་གྲུབ་བརྙེས་པའི་ལུང་བསྟན་ཐོབ་པར་གདོན་མི་ཟ་བ་ཞིག་ཡིན་མོད་ཀྱང་འདིར་མ་བྲིས་སོ། ། རྒྱ་གར་ཤར་ཕྱོགས་གྱི་རྒྱལ་པོ་དེ་ཡང་འཁོར་ལོས་བསྒྱུར་བའི་རྒྱལ་པོ་ཞིག་ཡིན་པར་སེམས་སོ། །
རྗེ་འདི་ཉིད་ཕྱིས་སྐུ་ཚེ་རིང་བའི་ཚད་དུ་གྱུར་པ་ནི་ཚེ་སྒྲུབ་ཟབ་མོ་རྣམས་ཉམས་སུ་བཞེས་པའི་ཕན་ཡོན་ཡིན་གསུངས་ཤིང་། འཁོར་ལོ་བདེ་མཆོག་གི་བཟླས་པའི་དམིགས་པ་ཞི་རྒྱས་དབང་དྲག་ཡོད་པའི་རྒྱས་པའི་དམིགས་པ་ལ་རྩེ་གཅིག་ཏུ་བྱས་པས་ཀྱང་འཆི་ལྟས་འགའ་རེ་ཤར་རུང་དེའི་ཉེས་པ་ལས་གྲོལ་བ་མྱོང་གྲུབ་ཡིན་གསུངས། འཆི་འཕོ་བ་དང་སྐྱེ་བ་མཁྱེན་པའི་ཚུལ་གོང་དུ་བསྟན་པ་དེར་མ་ཟད། གཞན་ཡང་བསྟན་ཕུའི་བླ་བྲང་དུ་ཐུགས་དམ་ལ་བཞུགས་སྐབས་ཤིག་ཁྲོ་མོ་བ་ཞེས་པ་སྤྱིར་སྡིག་པ་ཚབས་ཆེན་བསགས་ཀྱང་། རྗེ་ཉིད་ལ་ཤིན་ཏུ་མོས་པའི་གང་ཟག་ཅིག་གླིང་དགའ་དགོན་པ་མར་འདས་སྐབས། སྔ་དྲོ་ཉི་མ་ཤར་དྲོས་ཤིག་གི་ཚེ་རྗེའི་གཟིམ་ཁང་གི་སྒོ་མདོ་ཕུག་གཉིས་ཀ་འབྱེད་མཁན་མེད་པར་རང་ཕྱེར་བྱས་ནས་རྗེའི་གཟིམ་ཁང་གི་ནང་ཐམས་ཅད་ཤ་རུལ་གྱི་དྲི་འདྲ་བ་ཞིག་གིས་ཁེངས་བྱུང་བ་ཞབས་དྲུང་ན་ཡོད་པ་ཀུན་གྱི་སྤྱོད་ཡུལ་དུ་གྱུར་མཚམས། རྗེའི་ཕྱག་ཕྱི་བ་རྣམས་ལ་དྲུང་དུ་ཤོག་ཅིག་པའི་བརྡ་གནང་བྱུང་འཕྲལ་ཕྱིན་པས། རྗེའི་ཞལ་ནས། སྙིང་རེ་རྗེ་ཁྲོ་མོ་བ་འདས་འདུག ལམ་སྟོན་གྱི་གྲབ་གྱིས་གསུངས་པ་བཞིན་བྱས་པས་དེ་མ་ཐག་ཐུགས་དམ་འདོགས་འབུལ་མི་སླེབས་བྱུང་ཞེས་བདེན་པའི་ངག་ལས་ཐོས་ཤིང་།
གང་ཟག་དེ་དམེ་ཁོ་ན་བྱས་པའི་སྡིག་ཅན་ཡིན་ཡང་འདྲེན་པ་དམ་པ་འདིའི་ཐུགས་རྗེས་ཕྱིས་འབྲོག་གསེབ་ན་མི་ལུས་ཤིག་ལོན་འདུག་ཅེས་གྲགས་སོ། ། ཡང་མུས་གནས་གསར་དུ་སྤྱན་དྲངས་ནས་སྟོང་དཔོན་ཞལ་ངོ་རྣམས་ཀྱིས་ཡུམ་བྱང་སེམས་སྲིད་འདྲེན་གཤེགས་དུས། སླེ་ལུང་། ཡ་མ་རྫོང་རྣམས་ཀྱི་དགེ་འདུན་སུམ་བརྒྱ་ཙམ་གྱི་དབུས་སུ་ལམ་སྟོན་ངོ་སྤྲོད་མཛད་པས་བྱང་རྟེན་དངོས་སུ་འགུལ་བ་ལ་གྲྭ་པ་ཡོན་བདག་ཀུན་ཧ་ལས་པར་གྱུར་ཅིང་། དེར་སྐབས་ཀྱང་བྱང་སེམས་དེའི་བར་སྲིད་གཟིགས་པར་གྲགས་ཤིང་། གཞན་ཡང་རྗེ་ཉིད་ཀྱི་དབོན་པོ་རིན་ཆེན་ཀླུ་དབང་ལ་ཁྱོད་ངེད་རང་གི་ཉེ་བ་ཞིག་གི་སྐྱེ་བ་ཡིན་གསུངས་ཤིང་། དགོན་པའི་གྲྭ་རིགས་འགའ་ཞིག་ལ་གྲྭ་པ་འདི་དང་འདི་གང་ཟག་འདི་ཞེས་བྱ་བའི་སྐྱེ་བ་ཡིན་གསུངས་པ་དང་། ཟངས་དཀར་སུམ་མདོའི་གནས་པོ་ཁ་ལ་སོ་ཉིས་རིམ་སྐྱེས་པ་ཞིག་ཡོད་པ་ལ། འདི་ཚོགས་བདག་གི་སྤྲུལ་པ་ཡིན་ལས་ཆེ་གསུངས་ཤིང་། ཇི་ལྟར་ལུང་བསྟན་པ་བཞིན་ཁོ་རང་གི་ངོ་ནས་བཟུང་གྲོང་པ་དེ་ལ་དར་རྒྱས་སུ་གྱུར་པ་ཡིན་ལ།
དཔལ་ས་སྐྱར་བཞུགས་སྐབས་ཀྱང་དེ་འདྲ་བ་མང་དུ་བྱུང་བར་གྲགས་ཤིང་། གཞན་ཡང་བླ་མ་ཡི་དམ་ཆོས་སྐྱོང་གུར་མགོན། ཞལ་བཞི་པ། དུར་ཁྲོད་བདག་པོ། དམ་ཅན་མོན་བུ་པུ་ཏྲ་སོགས་ཀྱིས་ཞལ་ཡང་ཡང་བསྟན་པའི་ཚུལ་ནི། རྗེ་འདི་དགུང་ལོ་བདུན་བཅུ་རྩ་གཉིས་སུ་ཕེབས་པ་གླང་གི་ལོ་ཁོ་བོ་ཅག་ཞབས་དྲུང་དུ་སླེབ་རྒྱུའི་སྔར་ཆར། དགེ་སློང་བྱམས་པ་དཔལ་དང་། རྗེ་དཔོན་ཀླུ་དབང་། རྗེ་དབོན་སངས་དར་སོགས་དྲུང་ན་གནས་པ་རྣམས་ལ་རྗེའི་གསུང་ལས། དེ་རིང་གཟའ་སྐར་བཟང་ངན་ཅི་ཡོད་ཀྱང་དེ་ལ་ལྟོས་པ་མེད།
མདང་ནུབ་བླ་བྲང་འདིར་ངེད་རང་ས་སྐྱ་ཞབས་དྲུང་དང་མཇལ་ཞིང་། བཞིན་རས་དང་དབྱིབས་ཚུལ་འདི་ལྟར་འདུག་ཅེས་དངོས་སུ་གཟིགས་པ་ལྟར་སྒྲ་ཇི་བཞིན་དུ་གསུངས་པ་ནི། ཁོ་བོ་ཅག་རྗེ་ཉིད་ཀྱི་འོད་གསལ་གྱི་ངང་ནས་གཟིགས་པར་གདོན་མི་ཟ་བར་འདུག་ཅིང་། ལྷག་པར་བླ་བྲང་གཟིམ་ཆུང་གི་བླ་མ་རབ་རིམ་ཀྱི་གཟིམ་མལ་འདི་ན་གུར་གྱི་མགོན་པོ་འཁོར་བཅས་ཡང་སྔར་ལས་གཟི་བརྗིད་བཀྲག་མདངས་ཆེ་ཞིང་ན་བཟའ་སོགས་ཀྱང་གཟབ་པ་བྱས་བྱོན་འདུག་ཅེས་གསུངས་ཤིང་དགེས་དགེས་དུ་མ་མཛད་ཀྱིན་འདུག་ཅེས་ཐོས་ལ། དེ་ལྟར་བཀོད་མ་ཐག་པའི་གསུང་གི་ཚིག་རིགས་ལ་དཔགས་ན་དེ་གོང་ནས་ཀྱང་བསྟན་སྲུང་རྒྱ་མཚོའི་ཚོགས་འཁོར་དང་བཅས་པ་མངོན་སུམ་དུ་ཡང་ཡང་གཟིགས་པ་ལ་ཐེ་ཚོམ་མི་དགོས་པར་སྣང་ཞིང་། ཡང་བསམ་གཏན་ཕུར་བཞུགས་པའི་སྐབས་ཤིག་ན། དཔལ་དུར་ཁྲོད་ཀྱི་བདག་པོ་ཡབ་ཡུམ་སྐུ་ཚད་ཤིན་ཏུ་ཆེ་བ་ཟིལ་དང་བཅས་པ་གཟིམ་ཕུག་གི་མདོ་དེར་འཆམ་སྟབས་དུ་མ་མཛད་པ་ཞིག་ཀྱང་དངོས་སུ་གཟིགས་པར་གྲགས་ཤིང་། ཡང་ལན་གཅིག་སྐུ་མདུན་ན་ཨ་ཙ་ར་མང་པོ་བྲོ་བྱེད་ཀྱིན་འདུག་གསུངས། དེ་གང་ལགས་ཞུས་པས། ནཻ་གུའི་ཆོས་སྐྱོང་རྣམས་ཡིན་པར་འདུག་གསུངས་ཤིང་།
གཞན་ཡང་རྗེ་ཉིད་དཔལ་ས་སྐྱར་ཕེབས་པའི་སྐབས་དེར་སྒོ་རུམ་ནང་སོ་སོགས་བསྟན་སྲུང་མངོན་སུམ་དུ་བཞུགས་པའི་གནས་རྣམས་མཇལ་བར་ཕེབས་པའི་ཚེ་ནའང་རྟགས་ངོ་མཚར་ཅན་དུ་མ་བྱུང་བ་ཡིན་ཞིང་། ལྷག་པར་ཁ་འུབ་བྲག་རྫོང་དུ་ཕེབས་ནས་ཉི་མ་གསུམ་གྱི་བར་ལ་མཆོད་གཏོར་རྒྱ་ཆེན་པོ་མཛད་པས། དེའི་ཉི་མ་དང་པོའི་ཉིན་གཏོར་ཚོགས་ཀྱི་སྟེང་གི་ནམ་མཁའ་ལ་རལ་གྲི་མེ་འབར་བ་ཞིག་འདུག་པ་མངོན་སུམ་དུ་གཟིགས་ཤིང་། ཉི་མ་བར་པའི་ཉིན་འཕགས་པ་བྲག་ཕུག་ན་ཐུགས་དམ་ལ་བཞུགས་དུས་བར་སྣང་ལ་བྲམ་ཟེ་དཀར་པོ་ཞིག་ཕར་འགྲོ་ཚུར་འགྲོ་བྱེད་པ་མངོན་སུམ་དུ་གཟིགས་ཤིང་། ཆོས་སྐྱོང་བྲམ་ཟེའི་གཟུགས་ཅན་ཉིད་མངོན་སུམ་དུ་གཟིགས་པའི་སྐབས་དེར་གཞན་ཡང་གཟིགས་སྣང་ཁྱད་པར་ཅན་དུ་མ་བྱུང་བར་མངོན་ལ། དེ་ལྟར་ཞིང་སྐྱོང་དྲེགས་པའི་གཙོ་བོ་གདོང་བཞི་མཐུ་རྩལ་ཅན་འདི་ནི་རྗེ་ཉིད་ལ་ས་སྐྱ་པའི་ཆོས་སྐྱོང་གཞན་རྣམས་ལས་ཀྱང་ལྷག་པར་འགོ་བ་ཡིན་ཏེ། ཕྱི་ནང་གསང་བའི་བསྟན་དགྲ་བདུད་སྤྲུལ་འགའ་ཞིག་གིས་རྗེའི་ཐུགས་རྒྱུད་དཀྲུགས་ཚེ་གསུང་ཤུགས་ཆེན་པོ་དང་བཅས། དཔལ་མགོན་ཞལ་བཞི་པ། དམ་ཉམས་བསྟན་དགྲ་འདི་ཞེས་བྱ་བ་ཞལ་དུ་བཞེས་ཤིག་ཅེས་གསུངས་ཤིང་ཕྱག་ཕྲེང་བརྡེགས་པ་སོགས་མཛད་པ་ན། དམིགས་ཡུལ་དེ་ལ་ལོ་ཟླ་མ་འགྱངས་པར་རྟགས་བྱུང་བ་མྱོང་བས་གྲུབ་ཅིང་ཡོངས་ལ་གྲགས་པ་ཡིན་ལ།
ཡང་སྐབས་འགར་རྗེ་ཉིད་དང་ཐུགས་ཡིད་གཅིག་ཏུ་འདྲེས་པའི་སློབ་བུ་འགའ་ཞིག་འདས་པ་ན་ཡང་། དཔལ་མགོན་ཞལ་བཞི་པ་ངའི་མི་ཆུང་རེ་རེ་གཉིས་བདག་གཉེར་ཡང་མི་ཡོང་བ་ཞེས་གསུང་ཤུགས་ཆེན་པོས་ཆོས་སྐྱོང་ཉིད་ལ་བཀའ་བཀྱོན་པའི་ཚུལ་དུ་མ་མཛད་པ་དྲུང་ན་གནས་པ་རྣམས་ལས་ཐོས་སོ། ། མདོར་ན་རྡོ་རྗེ་ནག་པོ་ཆེན་པོ་ཞལ་བཞི་པ་འདི་ཉིད་བདག་གི་བླ་མ་འདི་དང་མི་དང་མི་ལབ་པའི་ཚུལ་གྱི་བྲན་བཞིན་དུ་འཁོལ་བའི་རྣམ་པར་ཐར་པ་མང་དུ་ཡོད་ཀྱང་འདིར་ཆོས་སྐྱོང་གཉན་པས་བྲི་བར་མ་ནུས་སོ། ། གཞན་ཡང་ཆོས་སྐྱོང་རྣམས་ཀྱི་རྣམ་སྤྲུལ་དུ་མས་ཞལ་བསྟན་ཅིང་ལུང་བསྟན་བརྙེས་པའི་ཚུལ་ནི། རྗེ་ཉིད་མུས་ཀྱི་རྫོང་དགའ་ལྡན་རྩེར་ཟབ་རྒྱས་ཆོས་ཀྱི་དགའ་སྟོན་དུ་མ་སྩོལ་ཞིང་བསྟན་པ་དང་སེམས་ཅན་གྱི་དོན་འཕེལ་རྒྱས་སུ་མཛད་པའི་ངང་དུ་བཞུགས་པའི་སྐབས་ཤིག་ན། ཐོ་རངས་ཤིག་རྗེ་ཉིད་ཀྱི་མནལ་ལམ་དུ་སྤྲས་པ་རིང་མོ་ནམ་མཁའི་མཐོངས་ལ་ཡེ་རེ་བ་གཅིག་ལ་མི་ནག་པོ་འཇིགས་སུ་རུང་བ་གཅིག་འཛེགས་སོང་ནས། རྗེ་ཉིད་ལ་ངའི་རྗེས་ལ་ཤོག་ཟེར་བ་ལ་སྤྲས་པ་འདི་ལ་མ་ཐར་པ་ཡོང་ངམ་སྙམ་པའི་ཐུགས་བག་ཚ་བ་ཙམ་འདུག་པ་ལ། དེ་མ་ཐག་བན་ཆུང་གཡེར་ཁ་མང་པོ་བཏགས་པ་ཞིག་བྱུང་ནས་སྤྲས་པ་དེ་ལ་ཡར་རྒྱུག་མར་རྒྱུག་མང་དུ་བྱས། འདི་ཙམ་ལ་མི་ཐར་བ་ཡར་སོང་ཟེར་ཕུལ་བྱུང་བས། རྗེ་ཉིད་ཀྱིས་སྤྲས་པ་དེ་ལ་འཛེགས་བྱོན་པས་སྤྲས་མགོར་སྔར་གྱི་མི་ནག་པོ་དེས་ཕྱག་འདྲེན་བཏང་བྱུང་བ་སོགས་རྨིས་མཚམས་མནལ་སད་བྱུང་བ་ན།
ཞབས་དྲུང་ན་གནས་པ་ཀུན་ལ་ངེད་ལ་རྨི་ལམ་འདི་བཞིན་བྱུང་ཞེས་སྔ་བར་གསུངས་པའི་ཕྱི་དྲོའི་ཆ་ལ་བབས་པ་ཙམ་ན། བོད་ཀྱི་རྡོ་རྗེ་གདན་དཔལ་ས་སྐྱའི་ཆོས་གྲྭ་ཆེན་པོ་ནས་སྤྲུལ་སྐུ་མགོན་པོ་ཚེ་དབང་དཔོན་གཡོག་རྣམས། དཔལ་ས་སྐྱ་པ་ཆེན་པོ་སྔགས་འཆང་གྲགས་པ་བློ་གྲོས་རྒྱལ་མཚན་དཔལ་བཟང་པོས་ཐུགས་དམ་དང་བཅས་གསང་སྔགས་བདེ་ཆེན་གླིང་གི་མཁན་པོར་རྗེ་ཉིད་སྤྱན་འདྲེན་ལ་རྫོང་བར་མཛད་པ་རྣམས་འབྱོར་བྱུང་བས། རྗེའི་གསུང་གིས་སྤྱིར་དགོན་པའི་འཛིན་སྐྱོང་དང་། ཆེན་པོའི་མཆོད་གནས་སོགས་བློ་ལ་གཏན་མེད་ཀྱང་ད་ལམ་ནི་ཕྱིན་ན་ལེགས་པ་འདུག་སྟེ། མདང་ནུབ་རྨི་ལམ་དུ་བྱུང་བའི་མི་ནག་པོ་དེ་གུར་གྱི་མགོན་པོ་ཡིན་ཚོད་དུ་འདུག་ལ། བན་ཆུང་དེ་ཞལ་བཞི་པའི་སྤྲུལ་པར་འདུག་གསུངས་ཤིང་། འདི་ལྟ་བུ་ནི་ས་སྐྱ་པའི་ཆོས་སྐྱོང་གི་གཙོ་བོ་གཉིས་ཀྱང་རྗེ་ཉིད་ལ་གུས་འདུད་ཀྱི་སྒོ་ནས་སྤྱན་འདྲེན་གྱི་ཕོ་ཉར་བྱོན་པར་སྣང་བས་ཤིན་ཏུ་ངོ་མཚར་བའི་གནས་ཡིན་ཞིང་། གཞན་ཡང་སྔ་གོང་ཞིག་འཇམ་དབྱངས་དཀོན་མཆོག་རྒྱལ་མཚན་གྱི་དྲུང་དུ་རྗེ་ཉིད་དཔལ་ས་སྐྱར་གནས་སྐོར་ལ་ཕེབས་ཆོག་པའི་སྙན་འབུལ་ཞུས་པས། རྗེའི་གསུང་གིས།
ད་ལྟ་འགྲོ་མི་དགོས། མ་འོངས་པའི་དུས་སུ་ཞར་ལ་འཁོར་བ་ཞིག་འོངས་ཞེས་གསུངས་པའི་ལུང་བསྟན་ཡོད་པ་ཡིན་ལ། ཡང་འོད་གསལ་གྱིས་ཉེ་རིང་སྒྲིབ་མེད་དུ་གཟིགས་པའི་ཚུལ་ནི། སྤྱིར་རྗེ་འདི་ལ་སྔ་གོང་ནས་སུ་འོད་གསལ་གྱི་རྒྱུན་བཟང་པོ་ཡོད་པར་སྣང་སྟེ། སྐུ་གཞོན་ནུའི་དུས་སུ་ཡང་ཐུགས་གཉེར་ལ་བརྩོན་པར་མཛད་སྐབས་འོད་གསལ་ངོ་མཚར་ཅན་ཤར་བའི་ལོ་རྒྱུས་གསུངས་པ་དང་། ས་སྐྱར་ཕེབས་སྐབས་དད་ལྡན་འགའ་ཞིག་ལ། ངེད་ལ་འོད་གསལ་གྱི་རྒྱུན་ཅུང་ཟད་ཡོད་ཀྱང་། འདིར་དཀོར་ཆེས་པས་འགྲིབ་འགྲོ་ཡི་འདུག་ཅེས་གསུངས་འདུག་ཅིང་། ཡང་ས་སྐྱའི་དབུ་རྩེ་རྙིང་མར་གསུང་ངག་གནང་སྐབས་ཉིན་གཅིག་ཆོས་ཉན་པ་རྣམས་འདུས་མཚམས། རྗེ་ཉིད་གསུང་ཤུགས་ཆེན་པོས་ཕྱག་བརྡབས་པ་དང་།
གཡའ་གཡའ་སྒྲུབ་པ་མོ་དེ་ཞེས་གསུངས་བྱུང་བས། ཆོས་ཉན་པ་རྣམས་ཅི་གསུངས་པ་ཡིན་ནམ་སྙམ་པ་ལ། ཅུང་ཟད་ན་རྗེ་ཉིད་ལ་ཤིན་ཏུ་དད་པའི་སྒྲུབ་པ་མོ་རྒྱལ་མཚན་དུ་བྱས་པ་དེ་གདོང་ཁྲག་རལ་ཉིལ་ལེ་བ་དང་བཅས་བྱུང་པ་ན། ཆོས་ཉན་རྣམས་ཀྱིས་ཅི་ཡིན་དྲིས་པས། ཆོས་མ་ཟིན་དོགས་ཏབ་ཏོབ་ཏུ་ཡོང་བས་ས་དཀར་ལོགས་སུ་བརྡབས་པ་ཡིན་ཟེར་བ་བྱུང་བས། ཆོས་ཉན་པ་ཀུན་ན་རེ། སྒྲུབ་པ་མོ་བརྡབས་པ་རྗེའི་འོད་གསལ་གྱིས་སྒྲིབ་མེད་དུ་གཟིགས་སོ་ཞེས་མགྲིན་གཅིག་ཏུ་སྒྲོག་ཅིང་ཐག་ཆོད་པ་ཡིན་ལ། དུས་ཕྱིས་བསམ་གཏན་ཕུར་ཐུགས་དམ་ལ་བཞུགས་སྐབས། གླིང་དགའ་དགོན་པ་མར་རྗེ་དཔོན་ནམ་མཁའ་དང་། བསོད་ནམས་མཆོག་ལྡན་ཟེར་བའི་གྲྭ་པ་ཞིག་འཐབ་རྩོད་ཅུང་ཟད་བྱུང་བ་ལ།
རྗེ་དཔོན་གྱིས་རྗེའི་ཞབས་དྲུང་དུ་ཕྱིན་པས། དེ་མ་ཐག་ཁྱོད་གཉིས་ཀྱིས་ད་རང་འཐབ་རྩོད་འདི་དང་འདི་ཞེས་བྱ་བ་བྱས་ཨ་ཞེས་གསུངས་ནས་དེའི་ཚིག་རིགས་རྣམས་མ་འཆུགས་པར་གསུངས་བྱུང་བས། རྗེ་དཔོན་ཤིན་ཏུ་སྐྲག་ནས་གང་ཡང་ཞུ་མ་ནུས་པ་ན། ད་ཕྱིན་བཙུན་པ་ཡིན་པས་ངང་བློ་རིང་དགོས་ཞེས་སོགས་གསུངས་འདུག་པ་དང་། ཡང་དགོན་པ་རྫོང་དུ་བཞུགས་དུས་ལམ་འབྲས་གནང་སྐབས་ཤིག ཉིན་གཅིག་ཡུལ་ཤིན་ཏུ་ངན་པ་བྱུང་བས་ཇ་ཁང་དུ་གསོལ་ཚིགས་ལ་ཕེབས་པའི་སྐབས་ཤིག དགེ་སློང་སངས་རྒྱམ་ཟེར་བའི་དགོན་པའི་གྲྭ་པ་ཞིག་གིས་ཕྱག་དབང་ཞུ་བར་ཕྱིན་ནས་ཕྱག་རྟེན་ལ་མར་གོང་ཞིག་ཕུལ་བྱིན་རླབས་ཞུས་པས། མར་ཕྱག་ཏུ་བཞེས་ནས་རྗེའི་གསུང་ལས། མར་རིལ་གསུམ་འདུག་པ་ལ་ཆུང་ཤོས་འདི་ཁྱེར་བ་ཡིན་ནམ་གསུངས་བྱུང་བས། དགེ་སློང་བ་ཕྱག་འབུལ་ཞིང་།
མར་རིལ་གསུམ་ཡོད་ལགས། འདི་ཆུང་བ་ཡིན། ཆེ་བ་གཉིས་ཀྱང་རྟིང་ལ་འབུལ་བསམ། ད་ལམ་ཆུང་བ་ཕུལ་བ་ལགས། ཐུགས་མཁྱེན་གྱིས་དགོངས་པར་འདུག་ཟེར་དད་པས་མཆི་མ་དབང་མེད་དུ་གཏོང་ཞིང་། སླར་ལོག་སྟེ་མར་རིལ་གཉིས་པོ་ཡང་ཁྱེར་བྱུང་བས། རྗེའི་ཞལ་ནས། ངས་མངོན་ཤེས་མིན། ཚོད་བཏབ་པ་མངོན་ཤེས་འདྲ་བ་ཡོང་གསུངས་བཞད་པ་གནང་གི་འདུག་གོ་ཞེས་ཀྱང་དེ་དུས་ཀྱི་རྒྱུས་ཡོད་དག་གི་ངག་ལས་ཐོས་ཤིང་། ཡང་གནས་དེར་དུས་རེ་ཞིག་གི་ཚེ་དགོན་པར་མི་ཤིན་ཏུ་དབེན་པ་བྱུང་བའི་སྐབས།
དབུ་མཛད་ཤེས་རབ་ལེགས་པ་ཟེར་བའི་གྲྭ་པ་ཞིག་གིས་ཇ་འདེབས་གཉིས་བཏབ། ཤ་ཞིག་བཙོས་ནས། ཇ་འདེབས་གཅིག་འཐུངས། ཤ་བཅོས་པ་ཁྱེར་ཏེ་བླ་ཡེ་ཞིག་ཡོད་པར་ཐུལ་པ་བཏིངས་ཏེ་གཅེར་བུར་ཉལ་ཏེ་ཇ་འཐུངས། ཤ་བཟས། རང་ལུས་ལ་ཐལ་ལྕག་བསྣུན་ཏེ་ངག་ནས་བཙུན་པ་ཤེས་རབ་ལེགས་པ་ཁྱོད་ལས་སྐྱིད་པ་སུ་ཡོད་ཟེར་བ་སོགས་བག་ཡངས་ཀྱི་སྤྱོད་པ་དེ་བཞིན་བྱས་ནས། དེ་མཚམས་ཇ་རྟིང་མ་ཁྱེར་ནས་རྗེའི་དྲུང་དུ་ཕྱག་རྟེན་མར་བཤགས་ཤིག་དང་བཅས་བྱིན་རླབས་ཞུ་བར་ཕྱིན་པས། རྗེ་བླ་བྲང་གི་ཡང་སྟེང་དུ་ཞབས་སྐོར་གནང་གི་འདུག་པར་བྱིན་རླབས་ཞུས་སྐུ་གཞོགས་སུ་བསྡད་པས། གསོལ་ཇ་མཆོད་འཕྲོ་ལ་དབུ་མཛད་ལ་སྤྱན་ཆེར་གཟིགས་ནས། དབུ་མཛད་པ་དེ་རེས་ཀྱི་སྤྱོད་པ་དེ་འདྲ་མ་བྱེད་གསུངས།
དབུ་མཛད་པས་ཅི་ལགས་ཞུས་པས། ད་ཕྱི་ཁྱེད་གཅེར་བུར་འདུག་པ། དགེ་སློང་རྒན་པོ་ཞིག་གིས་དེ་ལྟར་བྱས་ན་དཀོན་མཆོག་ཐུགས་ཁྲེལ་འགྲོ། གཅིག་པུ་སྡོད་ན་ལུས་ལ་ལྟོས། ། མང་པོའི་ཁྲོད་དུ་སེམས་ལ་ལྟོས། ། ཟེར་བ་ཡིན་པས་དེ་འདྲ་མ་བྱེད་གསུངས་བྱུང་བས། དགེ་སློང་གི་བསམ་པ་ལ། རྗེའི་གཟིགས་པའི་སར་དེ་ལྟར་བྱས་པ་ནི་ཡེ་མེད། ཐུགས་མཁྱེན་དང་འོད་གསལ་སྒྲིབ་མེད་དུ་མངའ་བ་ལ་ཐེ་ཚོམ་མི་འདུག་སྙམ་དགེ་སློང་ཤིན་ཏུ་འཇིགས་ནས་སྨྲ་མི་ཤེས་པ་ལྟ་བུ་བྱུང་ཟེར་བ་དེ་དུས་ཞབས་དྲུང་ན་ཡོད་པའི་བརྫུན་མི་ཟེར་བ་དག་གི་ངག་ལས་ཐོས་སོ། ། ཁོ་བོ་ཅག་ལའང་རྗེའི་གསུང་ལས།
ངེད་ཀྱིས་གླིང་དགའི་བླ་བྲང་དེར་སྔ་མོ་ལངས་ནས་ཐུགས་དམ་བྱས་པ་ན། དར་ཙམ་རེ་ནས་ནམ་མ་ལངས་ཀྱང་ནང་སྐོར་ཕལ་ཆེར་མཐོང་བའི་འོད་གསལ་སྐྱ་ཧོད་དེ་བ་དེ་འདྲ་འཆར་གྱི་བདོག་ཅེས་གསུངས་ཤིང་། ཡང་རྗེ་ཆོས་གྲྭ་ཟུར་དུ་བཞུགས་སྐབས་ངོས་ཅག་དཔོན་སློབ་རྣམས་བླ་བྲང་མར་ཡོད་པ་ལ། བྱ་བ་སྤྱོད་ལམ་གང་བྱས་ཐམས་ཅད་ཐོགས་མེད་དུ་མཁྱེན་ནས། དེ་དང་མཐུན་པའི་ཐུགས་དམ་དང་སློབ་གཉེར་བྱེད་ལུགས་ཀྱི་བཀའ་སྩལ་སློབ་སྟོན་རིམ་པར་བྱུང་བ་མཐུན་ནང་དུ་གྲུབ་པ་ཡིན་ཞིང་། གཞན་ཡང་བུ་སློབ་འགའ་ཞིག་ཞབས་དྲུང་དུ་འོང་བ་ན། ནངས་པར་འོངས་པའི་དོ་ནུབ་རྗེའི་གསུང་ལས། གང་ཟག་འདི་འདྲ་ཞེས་བྱ་བ་རྟ་ཁལ་སོགས་འདི་ལྟ་བུ་བྱས་རང་རེའི་རྩར་འོང་གི་འདུག་ཅེས་འོད་གསལ་གྱི་ངང་ནས་སྒྲིབ་མེད་དུ་མཁྱེན་པ་ན་གང་བཀའ་སྩལ་པ་བཞིན་ཐོག་ཏུ་འབབ་པ་དང་། གཞན་ཡང་ཁོ་བོ་ཅག་ཞབས་དྲུང་ན་ཡོད་སྐབས། གང་ཟག་འགའ་ཞིག་ལ་འོད་གསལ་ཡོད་པའི་གསུང་གླེང་བྱུང་དུས་རྗེའི་གསུང་ལས།
འོད་གསལ་ཡོད་ན་དག་པའི་ཞིང་ཁམས་རྣམས་ལ་འོད་གསལ་མཆེད་ནས་མཐོང་ན་ངོ་མཚར་ཆེན་པོ་འོང་ཚོད་དུ་གདའ། ཞེས་གསུངས་པ་སོགས་གང་ནས་བསམས་ཀྱང་བདག་གི་བླ་མ་འདི་ལ་ཉིན་མཚན་གྱི་སྣང་བ་འདྲེ་ནུས་པའི་འོད་གསལ་རྒྱུན་མི་ཆད་མངའ་བ་ལ་ཐེ་ཚོམ་ཅུང་ཟད་ཀྱང་མི་དགོས་པ་ཡིན་ནོ། ། གཞན་ཡང་གཞན་སེམས་ཤེས་པ་དང་། མ་འོངས་པ་མཁྱེན་པ་ལ་སོགས་པ་ལྐོག་གྱུར་གྱི་དོན་སྒྲིབ་མེད་དུ་གཟིགས་པའི་མངོན་པར་ཤེས་པ་མཐའ་དག་མངའ་བའི་ཚུལ་མདོ་ཙམ་ཞིག་བརྗོད་ན། ངམ་རིང་ཆོས་ཀྱི་རྒྱལ་པོའི་ཕོ་བྲང་དུ་ཕེབས་པའི་སྐབས་ཤིག ཆོས་རྒྱལ་ཆེན་པོ་བློན་འབངས་དང་བཅས་པས་ནངས་ཤིག་རྗེའི་བསྟོད་པ་སངས་རྒྱས་ཀུན་འདུས་མ་ལ་འགའ་ཞིག་བདག་བསྟོད་ཡིན་ནོ་ཞེས་དང་། ལ་ལ་ཞིག་གིས་གཞན་གྱིས་ཕུལ་བ་ཡིན་ཞེས་རྩོད་པ་ཆེན་པོ་བྱུང་བས། ནངས་པར་རྗེའི་ཞབས་དྲུང་དུ་ཆོས་ཐུན་ལ་ཚོགས་སྐབས་འཕྲོས་རྐྱེན་གང་ཡང་མེད་པར་རྗེའི་གསུང་ལས། བདག་གི་བསྟོད་པ་འདི་བདག་རང་ལ་རྗེ་རིན་པོ་ཆེ་རིན་ཆེན་ཆོས་འཕེལ་བས་གནང་བ་ལགས་གསུངས་བྱུང་བས། མི་དབང་ཆེན་པོ་བློན་འབངས་དང་བཅས་པ་དམ་པ་འདི་ལ་ཐུགས་མཁྱེན་ཐོགས་མེད་དུ་མངའ་བར་ཐག་ཆོད་ཅིང་།
གཞན་ཡང་འདི་འདྲའི་རིགས་མང་དུ་བྱུང་བར་གྲགས་ལ། ཡང་སྐབས་ཤིག་ཆོས་རྒྱལ་ཆེན་པོའི་ཡུམ་གྱི་ནང་རྟེན་ལ་ཕྱག་ནས་མཛད་པར་སྤྱན་འདྲེན་མི་ཡོང་ཙམ་གྱི་གོང་དུ་གླིང་དགའ་དགོན་པའི་གྲྭ་པ་རགས་བསྡུས་ཕྱག་གཡོག་འགའ་དང་བཅས་པ་ལ་རྗེའི་གསུང་གིས། རང་རེ་རྣམས་དེང་སང་རབ་གནས་ཀྱི་ཡིག་ཆ་རྣམས་ལ་ལྟོས་ཤིག་གསུངས་བྱུང་བ་ལ། ཀུན་གྱིས་གཟིགས་གྲུབ་མཚམས་ངམ་རིང་ནས་དཔོན་སློབ་རགས་བསྡུས་ཕྱག་ནས་ལ་ཕེབས་དགོས་གསུངས་པའི་སྤྱན་འདྲེན་པ་བྱུང་པས། སྔ་གོང་དེ་བཞིན་དགོས་པའི་སྙན་འབུལ་མ་བྱུང་བས་ཀུན་གྱིས་མངོན་མཁྱེན་ཡིན་པ་ཐག་ཆོད་ཅིང་། ཡང་གསེར་མདོག་དབོན་པོ་བསོད་ནམས་རྩེ་མོ་དཔོན་སློབ་རྣམས་རྗེའི་ཞབས་དྲུང་དུ་གསུང་ངག་ཞུ་བ་ལ་སླེབས་སྐབས། རྗེའི་གསུང་གིས་ཁྱེད་རྣམས་ལ་འཚུབ་ཆ་ཆེན་པོ་འདུག་པས། ཡང་ན་ཚེ་ལ་བར་ཆད་བྱུང་དོགས་བྱུང་། ཡང་ན་ནོར་གོད་ཆེན་པོ་ཞིག་ཡོང་བ་འདྲ་གསུངས་ཤིང་ཅུང་ཟད་ཐུགས་འཚབ་པའི་རྣམ་པ་མཛད་ཀྱིན་འདུག་པ་ལ། ཕྱིས་ཁམས་སུ་གསེར་མདོག་པ་དཔོན་སློབ་རྣམས་དགྲ་ཇག་དང་ཐུག་ནས་སྲོག་ཐར་པ་ལ་རབ་བྱེད་དགོས་པ་བྱུང་ཞེས་ཐོས་ཤིང་།
ཡང་ཁམས་ཀྱི་ཆོས་རྗེ་དགྲ་ལྷ་བ་ལ་ཡང་ཞལ་གྱི་རྗེས་གནང་གནང་དུས་རྟེན་འབྲེལ་གྱི་སྒོ་དང་མཐུན་པའི་ལུང་བསྟན་གནང་བ་དེ་ཁོ་ནར་ཐོག་ཏུ་བབ་བོ་ཞེས་ཀྱང་ཐོས་ལ། ཡང་ས་སྐྱ་ནས་ཆོས་མཛད་ནོར་བུ་བསམ་འཕེལ་བ་དང་སྐུ་གཉེར་ཀུན་དགའ་བདེ་ལེགས་གཉིས་ཀྱིས་རྗེ་ཉིད་གླིང་དགར་བཞུགས་པའི་ཞབས་དྲུང་དུ་ཕྱིན་ནས་སླར་ལོག་འོངས་ཁར་རྗེའི་གསུང་ལས། དེང་སང་དབྱར་དུས་ཡིན་པས་ཆུ་ཤིན་ཏུ་ཆེ་བས་ཁྱེད་རང་གཉིས་མདོག་ཆུ་ལ་ཟངས་དཀར་གྱི་ཀོ་བ་ལ་མ་འགྲོ་བར། ངེས་པར་སེ་མཁར་ཆུང་གི་ལྕགས་ལ་རྒྱུགས་ཞེས་ཡང་ཡང་གསུངས་བྱུང་བས་ཁོང་གཉིས་ཀྱི་རིམ་པས་ཆུ་ཁར་སླེབས་པ་དང་། མི་མང་པོ་ཀོ་བ་ལ་འགྲོ་གྲབ་བྱེད་པ་དང་ཐུག་བྱུང་བས། ཐོག་མར་དེ་རྣམས་དང་ལྷན་ཅིག་འགྲོ་གྲབ་བྱས། དེ་འཕྲལ་རྗེའི་གསུང་དྲན་ནས་ལྕགས་སྐོར་དུ་ཕྱིན་པས། ཁོང་རང་གཉིས་ཀྱི་མཐོང་ས་དེར་སྔར་གྱི་ཀོ་བ་དེ་བརྡིབས་ནས་མི་ནོར་ཐམས་ཅད་ཆུས་འཁྱེར་སོང་བས། ཁོང་གཉིས་རྗེའི་གསུང་ལ་ཡིད་ཆེས་ཤིང་མི་ཕྱེད་པའི་དད་པ་ཐོབ་ཅེས་ཐོས་ལ། ཡང་རྗེ་འདི་ཉིད་རྫོང་གི་གདན་སར་བཞུགས་སྐབས་སྡེ་པ་གདོང་དགའ་བའི་བླ་མ་མཛད་དགོས་པའི་སྙན་འབུལ་ཡང་ཡང་བྱུང་བ་ན།
རྗེ་འདིས་ཞལ་བཞེས་གཏན་ནས་གནང་མ་འདོད་པ་ལ་ཕྱག་ཕྱི་བ་རྣམས་ད་ལམ་ཞལ་བཞེས་གནང་ན་སྙམ་པ་ཙམ་བྱུང་ཞེས་ཐོས། དེའི་ཕྱི་ལོ་གདོང་དགའ་བའི་ཞལ་ངོ་ལ་འདས་གྲོངས་བྱུང་བ་གསན་པའི་ཚེ། ཕྱག་ཕྱི་བ་རྣམས་ལ་རྗེའི་གསུང་གིས། ན་ནིང་འུ་རང་ཚོ་ཕྱིན་ན་ད་ལོ་ཁ་སྐྱེངས་པོ་མི་ཡོང་པ་འདུག་གམ་ཞེས་གསུངས་བྱུང་པས། ཕྱག་ཕྱི་བ་རྣམས་ཀྱིས་ཤིན་ཏུ་མད་ལགས་ཞེས་ཞུས་ཤིང་། ཁོང་རྣམས་མགྲིན་གཅིག་པར་རྗེ་ལ་ཐུགས་མཁྱེན་ཡོད་ངེས་ཤེས་སོ་ཞེས་སྒྲོག་པར་བྱེད་དོ། ། ཡང་རྗེ་འདི་ཉིད་ངམ་རིང་ནས་རྒྱས་སྡེར་ཕེབས་པའི་དྲུང་དུ་བདག་གི་བླ་མ་འཇམ་པའི་དབྱངས་མཐུ་སྟོབས་དབང་ཕྱུག་དཔོན་སློབ་རྣམས་རབ་བྱུང་ཞུ་བར་གསང་སྟབས་སུ་ཕེབས་པའི་ནུབ། བདག་ཆེན་འཇམ་པའི་དབྱངས་ཀྱི་མ་ཆེན་ཤིན་ཏུ་ན་བར་བྱུང་བ་ནངས་པར་རྗེ་འདི་ལ་ཞུ་མཁན་མེད་པར་ཐོགས་མེད་དུ་མཁྱེན་ནས། མ་ཆེན་ལ་ཁམས་བདེ་འདྲི་བར་མཛད་བྱུང་ཞེས་འཇམ་པའི་དབྱངས་ཉིད་ཀྱི་གསུང་ལས་ཐོས་སོ། ། ཡང་ཆོས་རྗེ་ཀ་སྤེ་བས་ཁོང་རང་གིས་སྔ་གོང་བྱས་འགྱུར་དུ་མཚམས་ཡུན་རིང་དུ་བྱས་སྐབས་རྨི་ལམ་ཡ་མཚན་ཅན་འགའ་ཞིག་བྱུང་བ་ལེགས་ཉེས་ཀྱི་ལུང་བསྟན་རྗེ་ཉིད་ལ་ཞུས་པས།
ཁྱེད་ཀྱི་རྨི་ལམ་བྱུང་བའི་གོ་རིམ་རྣམས་ནོར་སོང་། ཁྱེད་ཀྱི་རྨི་ལམ་འདིའི་རྗེས་སུ་འདི་བྱུང་འདུག་པ་ཞེས་གོ་རིམ་རྣམས་མ་འཁྲུགས་པར་གསུངས་ཤིང་ལེགས་ཉེས་ཀྱི་ལུང་བསྟན་གནང་བྱུང་བས། ཆོས་རྗེ་ཀ་སྤེ་བ་ཉིད་ཤིན་ཏུ་ཧ་ལས་པར་གྱུར་ཏོ་ཞེས་ཁོང་རང་ལས་དངོས་སུ་ཐོས་ཤིང་། ཡང་གླིང་དགའ་ཆོས་གྲྭ་ཟུར་དུ་བདག་སོགས་དད་ལྡན་གྱི་འགྲོ་བ་མང་པོ་ལ་ཟབ་པ་དང་རྒྱ་ཆེ་བའི་དམ་པའི་ཆོས་རྒྱ་མཚོ་ལྟ་བུ་བཀའ་དྲིན་བསྩལ་བའི་སྐབས། འཁོར་ལོ་བདེ་མཆོག་གི་ཁྲིད་གནང་བའི་དུས་སུ་ཉིན་ཞིག་གི་ཚེ་ཆོས་ཡུན་ཐུང་བ་ཞིག་མཛད་ནས། རྗེ་ཉིད་ཞལ་འཛུམ་མཛད་དེ་ཆོས་ཞུའི་དཀྱིལ་ན་གསེར་མདོག་དབོན་པོ་ཞིག་ཡོད་པ་ལ་སྤྱན་ཆེར་གཟིགས་ནས། དེ་རིང་གསེར་མདོག་དབོན་པོ་ནི་ཁམས་ལ་འགྲོ་བའི་གྲབ་ཁོ་ན་བྱེད་ཀྱིན་འདུག་གསུངས་བྱུང་བས། བདག་རྣམས་ནི་དེ་དུས་ཅི་གསུང་བ་ཡིན་ནམ་སྙམ་པ་ལས་མ་བྱུང་། དེར་རྗེས་ཆོས་གྲྭའི་ཕྱིར་སླེབས་འཕྲལ་གསེར་མདོག་དབོན་པོ་རང་དང་འཕྲོས་བྱུང་བས། ཁོང་རང་ན་རེ།
དེ་རིང་ངེད་ལ་ཁམས་ལ་འགྲོ་བའི་རྣམ་རྟོག་ཁོ་ན་འགྱུས་ནས་དམིགས་ཁྲིད་གང་བྱུང་ཡང་མ་ཤེས་པས། དེ་རྗེ་རིན་པོ་ཆེས་མཁྱེན་པར་འདུག་ཅེས་ཟེར་བྱུང་བས་ཐམས་ཅད་འཇིགས་ཤིང་ཧ་ལས་པར་གྱུར་ཏོ། ། ཡང་འཇམ་དབྱངས་དཀར་པོའི་རྗེས་གནང་གནང་སྐབས་དེའི་ཕྱག་ལེན་ལ་མཎྜལ་རྡུལ་ཚོན་དཀར་པོས་འཁོར་ལོ་དང་ཡི་གེ་འབྲི་བ་གཅིག་དང་པདྨ་འདབ་བརྒྱད་འབྲི་བའི་ལུགས་གཉིས་འདུག་པས་འདི་གཉིས་གང་དག་གི་དོགས་དཔྱོད་ཞུ་བའི་རྟོག་པ་བདག་གི་བློ་ལ་ཤར་འཕྲལ། རྗེ་ཉིད་གསུང་འཕྲོ་གཞན་ཞིག་བཅད་ནས་བདག་ལ་སྤྱན་ཆེར་གཟིགས་ཏེ། འདིའི་ཕྱག་ལེན་འདི་ལ་རྗེ་སྤྱན་སྔ་བ་ཡང་འདི་བཞིན་མཛད་ཅིང་། པདྨ་འདབ་བརྒྱད་འབྲི་བ་འདི་དག་གོ་ཞེས་རྒྱུ་མཚན་དང་བཅས་གསུངས་བྱུང་བས་ཤིན་ཏུ་དད་ཅིང་འདིའི་ཕྱག་ལེན་འདི་ལ་དོགས་དཔྱོད་ཅིག་ཞུ་དགོས་སྙམ་པ་ཡོད་པ་ལ། ཞུ་མ་དགོས་པ་གནང་བ་བཀའ་དྲིན་ཆེ་ཞུས་ཤིང་། སེམས་ལ་བླ་མ་སངས་རྒྱས་འདི་ལྟ་བུ་དང་མཇལ་བ་རེ་དགའ་སྙམ་པ་བྱུང་ལ། གཞན་ཡང་འདི་འདྲའི་རིགས་ཅན་མང་དུ་ཡོད་མོད། འདིར་ཡི་གེས་འཇིགས་ནས་མ་བྲིས་སོ། །
གཞན་ཡང་ས་སྐྱ་པའི་ཆོས་སྐྱོང་མཐུ་རྩལ་ཅན་རྣམས་བཀའ་ལས་མི་འདའ་བར་བྲན་བཞིན་དུ་འཁོལ་བའི་ཚུལ་ནི། རྗེ་ཉིད་གླིང་དགའ་བདེ་བ་ཅན་གྱི་གདན་སར་ཕེབས་ནས་ཧ་ཅང་མི་རིང་བ་ཞིག་ན་ཟབ་དོན་ནཻ་གུ་ཆོས་དྲུག་གི་ཁྲིད་གནང་བའི་ཚེ། དེའི་ཚོགས་འཁོར་གྱི་ཡོ་བྱད་ལ་དགོས་པའི་ཤ་སོགས་སྤུས་དཀོན་པ་ཙམ་བྱུང་བ་ལ། སྐབས་དེར་འབྲོག་གཞོན་ཞིག་གིས་ཤ་སྟོབས་ཆེ་བ་རྗེ་ཉིད་ལ་ཕུལ་བས་ཤིན་ཏུ་དགེས་ཤིང་ཁྲིད་ཞུ་བ་རྣམས་ལའང་ཚོགས་འཁོར་རྒྱ་ཆེན་པོ་མཛད་ཅེས་ཐོས་ལ། དེ་ནས་འབྲོག་པ་དེ་ལོག་ཕྱིན་པའི་ལམ་དུ་རུ་ཚོ་མི་གཅིག་པའི་ངན་པ་འགའ་ཞིག་གིས་བཅོམ་ནས། སླར་འབྲོག་པ་དེ་རྗེའི་ཞབས་དྲུང་དུ་ལོག་བྱུང་ནས་སྨྲེ་སྔགས་དུ་མ་ཞུ་ཡི་འདུག་པ་ལ། རྗེ་ཉིད་གསུང་ཤུགས་ཆེན་པོས་ཆོས་སྐྱོང་རྣམས་ཀྱི་མཚན་ནས་བརྗོད་ཅིང་། ངའི་ཡོན་བདག་འདི་ལ་གང་མིན་བྱེད་མཁན་དེ་ཚོ་ལ་རྟགས་དང་མཚན་མ་ད་ལྟ་ཉིད་དུ་སྟོན་ཅིག ཅེས་གསུངས་ཤིང་ཕྱག་ཕྲེང་བརྡེབས་པ་མཛད་བྱུང་པས་ཞབས་དྲུང་ན་གནས་པ་རྣམས་ཀྱང་འཇིགས་ཤིང་སྐྲག་ནས་སྐད་མི་ཐོན་པ་ཙམ་བྱུང་ཞེས་ཐོས་ལ། དེ་ནས་ཡུན་རིང་མ་ལོན་པར་སྔར་གྱི་ཆོམ་པོ་རྣམས་གནས་པའི་ཐོད་ཀྱི་བྲག་དོན་མེད་དུ་ཞིག་ནས་ཕྱུགས་མ་རྣམས་འུར་ཞིང་སྦྲ་འགྱེལ་བ་དང་ཆོམ་པོ་བྱེད་མི་ལ་བྲག་ཆེན་པོ་ཞིག་ཕོག་སྟེ་རྟགས་མཚན་དྲག་པོ་མངོན་སུམ་དུ་བྱུང་ཞེས་གྲགས་ལ།
ཡང་གླིང་དཀར་མུས་སྟོང་དཔོན་པ་དང་དབོན་བོ་ཀུན་དགའ་ལྷུན་གྲུབ་སོགས་མཆེད་གྲོགས་འགའ་ཞིག་ལ་དཔལ་ས་སྐྱ་པའི་ཆོས་སྐྱོང་གི་མན་ངག་ཕྱི་ཁྲིད་སྲུང་འཁོར་བྲག་རྫོང་མ་ཞལ་ཤེས་དང་བཅས་པ་གནང་དུས། ལྗགས་ལུང་ལ་ས་ལོ་ཐམས་ཅད་མཁྱེན་པའི་དྲུག་ཅུ་པའི་གཏོར་བཟློག་གནང་བས་བྲན་བདུད་ཕོ་མོའི་གཏོར་ཆོག་གི་ཐད་དུ་སླེབས་པ་དང་རླུང་འཚུབ་ཆེན་པོ་ཞིག་ལངས་ཏེ་བླ་བྲང་ཡོམ་ཡོམ་བྱེད་པ་ཙམ་བྱུང་། རྗེ་འདི་ཉིད་ལྟ་སྟངས་ཀྱི་ངང་ལ་ཅུང་ཟད་ཀྱང་མི་གཡོ་བར་བཞུགས་འདུག་པས། དེ་མ་ཐག་རླུང་ཞི་སོང་བ་དང་། རྗེ་འདི་ཉིད་ཀྱིས་རླུང་དྲག་པོ་གསུམ་འབུད་པ་གནང་རྗེས། རྗེའི་གསུང་ལས། བྲན་བདུད་འདི་ལ་རྗེས་གནང་ཞིག་དགོས་པས། དེ་མ་བྱས་པར་འདིའི་ལུང་བྱས་པས་ཁོ་མ་དགའ་ཟེར་བ་འདུག་གསུངས་བྱུང་པས། མུས་སྟོང་དཔོན་སོགས་སྐུ་གཞོགས་ན་ཡོད་པ་ཐམས་ཅད་ལ་མཐུན་པར་ལུས་ཟི་བུན་བྱེད་པ་བྱུང་ཞེས་ཁོ་རང་རྣམས་ལས་དངོས་སུ་ཐོས་པས། འདི་ནི་ལས་ཀྱི་གཤིན་རྗེ་ནག་པོ་ཡབ་ཡུམ་ཀྱི་གདུག་རྩུབ་ཀྱི་ཆོ་འཕྲུལ་རྗེ་འདིའི་ཏིང་ངེ་འཛིན་གྱི་ཟིལ་གྱིས་མནན་ནས་བྲན་དུ་བཀོལ་བ་ལ་ཐེ་ཚོམ་མི་དགོས་པར་མངོན་ཞིང་།
ཡང་སྐབས་ཤིག་གླིང་དགའ་བླ་བྲང་དུ་དཔོན་སློབ་རྣམས་མི་བཞུགས་པའི་སྐབས་ཤིག་ན། ངན་པ་ཞིག་གིས་རྐུན་མ་ཚབས་ཆེན་བྱས་པ་ལ། རྗེ་འདི་ཐུགས་ཤིན་ཏུ་ཁྲོས་པའི་ཚུལ་གྱིས་ཆོས་སྐྱོང་མཐུ་རྩལ་ཅན་རྣམས་ཀྱི་མཚན་ནས་བརྗོད་ཅིང་། རྐུན་མ་ངན་པ་དེ་ད་ལྟ་ཉིད་དུ་རྩད་ཆོད་ཅིག ཅེས་གསུང་ཤུགས་ཆེན་པོས་གསུངས་ཤིང་ཕྱག་བརྡེབས་པ་སོགས་མཛད་བྱུང་པ་ན། དེ་མཚམས་བླ་བྲང་གི་ཚོམས་ཀྱི་མཐོང་ཁར་བྱ་རོག་གཅིག་བབས་བྱུང་བ་ལ། ཁྱོད་ཀྱང་ཆོས་སྐྱོང་གི་སྤྲུལ་པ་ཞིག་ཡིན་ཡོང་། རྐུན་མ་ངན་པའི་རྗེས་ལ་རྒྱུགས་ཤིག ཅེས་གསུང་གིན་འདུག་ཅེས་ཐོས་ལ། དེ་འཕྲལ་རྗེ་དབོན་སོགས་ཞབས་དྲུང་ན་གནས་པ་རྣམས་ཀྱིས་རྟ་བཟང་པོ་དང་བཅས་ཕྱོགས་བཞིར་ཁ་བཀྲམ་ནས་བཙལ་བས།
རྐུན་མ་དེ་རྟ་མོ་ཤར་གྱི་བྲག་ཕུག་ཏུ་སླེབས་པ་ན། ཁོ་རང་གི་བསམ་པ་ལ་ད་ང་དོ་ནུབ་མཚན་འགྲོས་བྱས་ཐག་རིང་པོ་ཞིག་ཏུ་སླེབ་པ་འགྲོ་སྙམ་པའི་ཚེ། གློ་བུར་དུ་བྱ་རོག་ཅིག་བྱུང་ནས་ཕྱོགས་གང་ལ་ཕྱིན་ཀྱང་གཤོག་ལྕག་ཁོ་ན་བརྒྱབ་བྱུང་བས། འདིར་སྡོད་ཟེར་བ་ཡིན་ནམ་སྙམ་བསྡད་པས་ནམ་ལངས་མཚམས་རྗེ་དབོན་རྣམས་དེར་སླེབས་ནས་དངོས་པོ་རྣམས་འཁྱར་མེད་དུ་ཕྱག་ཏུ་འབྱོར་འདུག་པ་འདི་ལྟ་བུའི་མཐུ་རྩལ་ནི། སྔོན་གྱི་རྗེ་བཙུན་ས་སྐྱ་པའི་ཡབ་སྲས་གོང་མ་རྣམས་དང་། སྔགས་འཆང་ཆོས་ཀྱི་རྒྱལ་པོ་ཡབ་སྲས་སོགས་སྐྱེས་བུ་དམ་པ་འགའ་ཞིག་ལ་བྱུང་བར་གྲགས་ཀྱི། གཞན་ཚོ་གང་དྲག་སྔགས་ཁོ་ན་འདྲེན་པ་ལ་ནན་ཏན་དུ་བྱས་པའི་མཐུ་རྩལ་ཆེན་པོར་རློམ་ཞིང་གྲགས་པ་ཕལ་ཆེར་ལ་འདི་ལྟ་བུ་བྱུང་བ་མཐོང་བ་མ་ཐོས་པ་མེད། ཡང་སྔ་གོང་གི་དུས་ཤིག་རྗེ་ཉིད་ཀྱིས་འཇམ་དབྱངས་དཀོན་མཆོག་རྒྱ་མཚོའི་བཀའ་བཞིན་རྗེ་བྱམས་པ་རབ་བརྟན་པའི་དྲུང་དུ་མགོན་པོའི་ཆོས་སྐོར་རྣམས་གསན་པར་ཕེབས་དུས་བར་ལམ་ཀུན་ཏུ་ཆོས་སྐྱོང་གི་སྤྲུལ་པ་བྱ་ནག་གཉིས་ཀྱིས་སྐྱེལ་བསུ་ཁོ་ན་བྱེད་པ་ཡང་བྱུང་ཞེས་ཐོས་ལ། ཡང་དུས་དེར་ཆོམ་པོ་འགའ་ཞིག་གིས་རྗེ་དཔོན་སློབ་རྣམས་སྒུག་སྡོད་བྱས་པ་མཁྱེན་ནས། རྗེ་འདིས་ཆོས་སྐྱོང་ལ་གཏོར་མ་ཕུལ་འཕྲིན་བཅོལ་མཛད་ནས་བྱོན་པས།
ཆོམ་པོ་རྣམས་གྲོག་གཏིང་དུ་བཟའ་བཏུང་བྱ་བའི་བར་ལ་རྗེ་དཔོན་སློབ་རྣམས་ཉེས་མེད་དུ་ཕེབས་པས། ཕྱིས་རྗེའི་གསུང་གིས། ངེད་ལའང་གཏོར་འབུལ་ཙམ་བྱས་པས་ཆོམ་པོའི་འཇིགས་པ་ལས་དངོས་སུ་བསྐྱབས་པ་སོགས་ཆོས་སྐྱོང་འདི་རྣམས་བྱིན་རླབས་དང་མཐུ་རྩལ་གཞན་ལས་མཆོག་ཏུ་ཆེ་བ་ཡིན་ནོ། ། ཞེས་བསྟོད་བཀུར་བསྔགས་གསུམ་དུ་མ་མཛད་པ་ཡིན་ལ། གཞན་ཡང་བསམ་གཏན་ཕུར་བཞུགས་པའི་དུས་ཤིག་ཆོས་སྐྱོང་གི་སྤྲུལ་པ་ཨ་ཙ་རའི་ཆ་ལུགས་ཅན་གྱི་མི་འགའ་ཞིག་བྲོ་བྱེད་པ་མངོན་སུམ་དུ་གཟིགས་ནས་རྗེ་ཉིད་ཀྱང་ཐུགས་ཉམས་འུར་ཏེ་དེ་རྣམས་དང་ལྷན་ཅིག་ཏུ་བྲོ་མཛད་ནས། སླར་གཟིམ་ཕུག་ཏུ་བྱོན་ཏེ། ད་རེས་ཀྱི་ཆོས་སྐྱོང་གི་སྤྲུལ་པ་དེ་རྣམས་ཨ་འདུག་གཟིགས་པས། དེ་ནས་ཀྱང་གཟིམ་ཕུག་གི་འགག་དེ་ཀ་ན་འདུག་ཅེས་གསུངས་ཤིང་། དེ་རྣམས་ཡེ་ཤེས་ཀྱི་མགོན་པོ་ཕྱག་དྲུག་པའི་སྤྲུལ་པའི་འཁོར་དུ་འདུག་གསུངས་ལ། ཡང་གསུང་ལས།
ངེད་ལ་ལུང་བསྟན་ཕལ་ཆེར་ཡེ་ཤེས་ཀྱི་མགོན་པོ་འདིས་བྱེད་ཀྱིན་འདུག་ཅེས་ཀྱང་དད་ལྡན་ཀྱི་བུ་སློབ་འགའ་ལ་གསུངས་པ་ལས་བརྒྱུད་དེ་ཐོས་སོ། ། ཚུལ་འདི་ནི་རྗེ་བླ་མ་འདི་ཟབ་ལམ་ནཻ་གུ་ཆོས་དྲུག་གི་ཡང་ཉམས་རྟོགས་ཀྱི་མངའ་བདག་ཆེན་པོར་བཞུགས་པས་ན་དེའི་ཆོས་སྐྱོང་གིས་འཕྲིན་ལས་བསྒྲུབས་པའི་མཚན་མར་སྣང་ལ། གཞན་ཡང་དཔལ་ས་སྐྱ་པའི་ཡབ་ཆོས་ཀྱི་མན་ངག་ཐུན་མོང་གི་དངོས་གྲུབ་བསྒྲུབ་པའི་དམར་པོ་སྐོར་གསུམ་གྱི་ནང་ཚན་ཚོགས་ཀྱི་བདག་པོས་ཀྱང་རྗེ་ཉིད་ལ་ཞལ་དངོས་སུ་གཟིགས་ཤིང་འཕྲིན་ལས་དུ་མ་བསྒྲུབས་པའི་ལོ་རྒྱུས་ཡོད་ལ། ནོར་ལྷ་མཆེད་གསུམ་གྱིས་ཀྱང་བཀའ་ལས་མ་འདའ་བར་རྗེ་ཉིད་ལ་གང་དགོས་པའི་མཐུན་རྐྱེན་བསྒྲུབས་པར་སྣང་སྟེ། རྗེའི་གསུང་ལས། དབྱུག་གུ་མའི་མན་ངག་འདི་ཤིན་ཏུ་ཟབ་པ་ཡིན། ངེད་གྲྭ་རྐྱང་གི་དུས་སྒྲུབ་པ་ལ་ཡོད་སྐབས། ཉིན་གཅིག་མཚམས་གཡོག་པ་དེ་ལ་ཁྱེད་གང་འདོད་ཀྱིན་འདུག་དྲིས་པས། བདག་ཤ་མར་བཟང་པོ་འདྲ་བྱུང་ན་བསམ་པ་གདའ་ལགས་ཟེར་བྱུང་པས། དེའི་ནུབ་མོ་ངེད་ཀྱིས་དབྱུག་གུ་མའི་སྔགས་བཞི་བརྒྱ་ཙམ་བགྲང་སྐབས་ནངས་པར་ངེད་ལ་ཤ་མར་སྟེར་མི་ཞིག་ཁུག་ཤོག་ཟེར་བ་བྱས་པས།
དེའི་སང་དེར་ཤ་མར་སྟོབས་ཆེ་བ་སྟེར་མི་བྱུང་ཞེས་གསུངས། གཞན་ཡང་ནོར་སྦྱིན་ཛམྦྷ་ལ་དམར་པོས་ཀྱང་རྗེ་ཉིད་ཀྱིས་གསོལ་ཇའི་ཞབས་ཏོག་བསྒྲུབ་པའི་དད་ལྡན་གྱི་སློབ་བུ་བཀུག་པའི་ཚུལ་གྱི་ལོ་རྒྱུས་ངོ་མཚར་བ་ཡོད་ལ་ཕྱིས་བསམ་གཏན་ཕུར་རྗེ་ཉིད་ཀྱི་གསུང་ལས། དུས་ཕྱིས་ཛམ་དམར་དང་དབྱུག་གུ་མ་སོགས་ལ་སོ་མ་སོད་པ་ལས་མི་འདུག་སྙམ་ནན་ཏན་ཆེར་མ་བྱས་ཞེས་གསུངས་ཤིང་། མདོར་ན་རྗེ་བཙུན་ས་སྐྱ་པའི་ཐུན་མོང་གི་དངོས་གྲུབ་བསྒྲུབ་པའི་ལྷག་པའི་ལྷ་ཁྱད་པར་ཅན་རྣམས་ཀྱིས་རྗེ་ཉིད་ལ་འཕྲིན་ལས་བསམ་གྱིས་མི་ཁྱབ་པ་བསྒྲུབས་པའི་གཏན་ཚིགས་ཡང་དག་པ་དང་ལྡན་པ་ཡིན་ལ། གཞན་ཡང་བཀའ་ཤེས་རབ་ཀྱི་ཕ་རོལ་ཏུ་ཕྱིན་པའི་གཅོད་ཀྱི་ཟབ་ཁྲིད་ཀྱི་སྒོ་ནས་གཞི་བདག་གདུག་པ་ཅན་དམ་ལ་བཏགས་ཤིང་། སྟོབས་ལྡན་གྱི་འབྱུང་པོ་གནས་སྤར་བ་དང་། གཟུགས་མེད་རྣམས་ཀྱི་ཕྱག་དང་བསུ་བ་དང་མཆོད་པའི་ཡུལ་དམ་པར་གྱུར་པ་ཀུན་གྱི་མངོན་སུམ་དུ་གྱུར་པ་ནི། དེ་ཡང་རྗེ་ཉིད་དགའ་ལྡན་རྩེའི་གདན་ས་ལ་ཕེབས་དགོས་པའི་སྙན་འབུལ་མུས་གནས་གསར་གྱི་མི་དབང་དཔོན་བློན་རྣམས་ཀྱིས་གསོལ་བ་རྩེ་གཅིག་ཏུ་བཏབ་པའི་ཚེ་ཞལ་གྱིས་བཞེས་ནས། སྤྱིར་རྫོང་གི་གཞི་བདག་འདི་ཤིན་ཏུ་འཚུབ་ཅིང་ལྷག་པར་གདན་ས་པ་རིམ་པ་མང་པོས་དབང་ཁྲིད་སོགས་ཆོས་ཚན་ཆེ་བ་འཆད་པ་མང་པོ་ལ་ཆོས་དེ་མཐར་མི་ཕྱིན་པའི་བར་ཆད་ཡང་ཡང་ཡོང་བ་གཅིག་ཡོད་འདུག་པ་ལ་དགོངས་ནས་རྗེ་འདིས་ནངས་པར་རྫོང་དུ་ཕེབས་པའི་དོ་ནུབ་ས་འདུལ་གྱི་དམིགས་པ་ཞིག་མཛད་པས་མནལ་ལམ་དུ་བན་གཟུགས་མ་རུང་པ་འགའ་བྱུང་ནས། དེ་རྣམས་ཀྱིས་རྗེའི་བཞུགས་ཁྲི་བར་སྣང་དུ་བཏེགས་ཏེ་བསྐོར་བ་སོགས་ཆོ་འཕྲུལ་སྣ་ཚོགས་བྱས་བྱུང་གསུངས་ཤིང་།
དེ་ནས་རྫོང་དུ་ཕེབས་ཏེ་ཐོག་མར་གཅོད་ཁྲིད་འཛུགས་པར་མཛད་པས། ཁྲིད་ཚུགས་ནས་ཞག་ཁ་ཡར་སོང་བའི་ནུབ་ཅིག་མཚན་གུང་གི་ཆ་ལ་དགོན་པ་རྫོང་གི་ཉེ་སྐོར་གྱི་ལུང་པ་ཐམས་ཅད་ངུ་འབོད་ཀྱི་སྒྲ་ཆེན་པོ་ལྷང་ལྷང་གིས་ཁེངས་པར་དགོན་པར་བཞུགས་པའི་གྲྭ་པ་རྣམས་དང་ཉེ་སྐོར་གྱི་སྐྱེ་བོ་ཀུན་གྱིས་ཐོས་པས། ནངས་པར་རྗེ་ཉིད་ཀྱི་དྲུང་དུ་མདང་ནུབ་དེ་བཞིན་བྱུང་བ་གང་ལགས་ཞུས་པས། རྣལ་འབྱོར་པའི་གཟི་བརྗིད་གདུག་འདྲེ་ཚོས་མ་བཟོད་ཚོད་དུ་གདའ་ཞེས་གསུངས་ཤིང་། དེ་ནས་གནས་དེར་གསུང་ངག་ལམ་འབྲས་གནང་བར་མཛད་པས་དེའི་སྣང་གསུམ་གྱི་ཁྲིད་མ་གྲོལ་གྱི་བར་དུ་གཞི་བདག་དེའང་ཆོས་ཞུ་བ་ལ་བྱུང་གསུངས་ཤིང་། སྔགས་ལམ་ཚུགས་ནས་མི་ཡོང་པ་དེ་སྲུང་འཁོར་བསྒོམས་པས་ཡིན་པ་འདྲ་གསུངས། དེ་ཕྱིན་ཆད་རྫོང་གི་གདན་ས་པ་ཐམས་ཅད་ལ་ཆོས་གང་འཆད་ཀྱང་བར་ཆད་མི་འབྱུང་བར་མཐར་ཕྱིན་པ་ནི་རྗེ་འདིའི་བྱིན་རླབས་དང་ཐུགས་རྗེ་རྨད་དུ་བྱུང་བའི་བཀའ་དྲིན་ལས་བྱུང་བ་ཀུན་ལ་གྲགས་པ་ཡིན་ཞིང་། ཡང་ས་སྐྱར་ཕེབས་སྐབས་ལྷ་ཁང་བླ་བྲང་དུ་ཀྱེ་རྡོར་སྒྲུབ་མཆོད་ཅིག་གི་རྡོ་རྗེ་སློབ་དཔོན་མཛད་པའི་ཚེ། ལྷ་ཁང་ཆེན་མོའི་ཟུར་སྤེ་རིག་འཛིན་ཕོ་བྲང་དུ་རྗེ་འདིའི་བཞུགས་ཡུལ་གནང་བས་ས་ཕྱོགས་དེ་གནས་རེང་གི་རྣམ་པས་ཤིན་ཏུ་འཚུབ་པ་ཞིག་འདུག་པ་ལ། མ་ཅིག་གི་སྦྱིན་གཏོང་དཀར་འགྱེད་ཅིག་མཛད་པས་ནངས་པར་དེ་ནས་འཇམ་ཉལ་གྱིས་སོང་ཞེས་གསུངས་ཤིང་།
གཞན་ཡང་གཟུགས་མེད་རྣམས་ཀྱི་ཕྱག་དང་བསུ་བ་དང་མཆོད་པའི་ཡུལ་དུ་གྱུར་པའི་ཚུལ་ནི་གླིང་དགའི་ནུབ་རོང་ཆུ་ཚན་གྱི་གཞི་བདག་མ་དེ་སྔོན་རྗེ་སེམས་དཔའ་ཆེན་པོ་བཞུགས་དུས་ཆབ་ལ་ཕེབས་སྐབས་སྦྲུལ་ཆེན་པོ་ཞིག་ཏུ་སྤྲུལ་ནས་ཡང་ཡང་ཕེབས་བསུ་ལ་ཡོང་གྱིན་ཡོད་པ་ལ། རྗེ་སེམས་དཔའ་ཆེན་པོས་ཕྱག་བརྐྱངས་བ་ན་སྦྲུལ་དེ་འཁྲིལ་ནས་ཆབ་ཐོག་ཏུ་ནམ་ཕེབས་དགེས་དགེས་མཛད་ནས་བསྣམས་པ་ཞིག་ཡོད་པས། ལན་གཅིག་སྦྲུལ་གྱི་མཇུག་མ་ཆིབས་པའི་རྨིག་འོག་ཏུ་ཤོར་ནས་བཅད་པ་ན། དེ་ཕྱིན་ཆད་གཞི་བདག་མ་དེ་སྦྲུལ་མཇུག་རྡུམ་མ་ཞིག་ཏུ་སྤྲུལ་ནས་ཕེབས་བསུ་ལ་ཡོང་ངོ་ཞེས་གྲགས་པ་བཞིན། བདག་གི་བླ་མ་འདི་ལའང་ནུབ་རོང་གི་ཆབ་ལ་ཕེབས་རེས་བཞིན་དུ་ཆབ་ནས་མདའ་རྒྱང་རེ་ཙམ་གྱི་བར་དུ་སྦྲུལ་མཇུག་རྡུམ་མ་དེ་རྒྱུན་དུ་ཕེབས་བསུ་ལ་འོང་བ་ཞབས་དྲུང་ན་གནས་པ་ཀུན་གྱིས་སྙོན་མེད་དུ་མཐོང་བ་ཡིན་ཞིང་། སྦྲུལ་དེ་བྱུང་བ་དང་བསྟུན་རྗེའི་གསུང་ལས། ཡང་གཞི་བདག་མ་དེ་བསུ་བ་ལ་བྱུང་ངོ་ཞེས་ཀྱང་གསུངས་ཞེས་ཐོས་ལ། དེ་ལྟར་གོང་དུ་བསྟན་པ་ལྟར་གྱི་བླ་མ་མཁས་བཙུན་བཟང་གསུམ་གྱི་མངའ་བདག་འདི་ཉིད་ཀྱི་སྐུ་གསུང་ཐུགས་ཀྱི་ཡོན་ཏན་གྱི་ཆ་ཤས་རགས་པ་ཙམ་ཡང་བསྐལ་པའི་བར་དུའང་རང་རེ་སོ་སོ་སྐྱེ་བོ་དག་གིས་མ་ལུས་པར་བརྗོད་པར་ནུས་པ་མ་ཡིན་ཏེ། དེ་ཅིའི་ཕྱིར་ཞེ་ན། བྱང་སེམས་མཐོང་ལམ་ཐོབ་པ་ཞིག་ལའང་ཡོན་ཏན་བརྒྱ་ཕྲག་བཅུ་གཉིས་དང་ལྡན་པར་གསུངས་ན་བདག་ཉིད་ཆེན་པོ་འདི་ནི་ས་བཅུའི་དབང་ཕྱུག་ཆེན་པོ་ཉིད་ཀྱི་རྣམ་པར་སྤྲུལ་པ་ཡང་དག་པའི་ངེས་པའི་ཤེས་པ་དང་ལྡན་པའི་ཕྱིར་ཏེ།
དེ་ཡང་རྗེ་བླ་མ་འདི་ཉིད་ནི་འཇམ་པའི་དབྱངས་སངས་རྒྱས་རིན་ཆེན་དཔལ་བཟང་པོའི་རྣམ་པར་སྤྲུལ་པ་ཉིད་ཡིན་པར་ཡིད་གཉིས་དང་བྲལ་བ་ཡིན་ལ། འཇམ་པའི་དབྱངས་བུདྡྷ་རཏྣ་ཤྲཱི་བྷ་དྲའི་ཞལ་སྔ་ནས་ནི་ས་བཅུའི་བྱང་སེམས་ཉིད་ཡིན་པར་ཚད་ལྡན་གྱི་སྐྱེས་བུ་ལ་འཇིག་རྟེན་དབང་ཕྱུག་གིས་ལུང་བསྟན་པར་གྲགས་པ་ཡིན་ཏེ། དེའང་ཁོ་བོ་ཅག་གི་གཞོན་ནུའི་དུས་གྲུབ་ཐོབ་གོང་མའི་རྣམ་ཐར་འགའ་ཞིག་མཐོང་བས་རྐྱེན་བྱས། ནམ་འཆི་ཆ་མེད་ཀྱི་ཚེ་ཐུང་འདི་ལ་ཚེ་དང་སྒྲུབ་པ་མཉམ་པ་ཞིག་བྱ་སྙམ་པ་དང་། ཡང་ན་འཆད་ཉན་དང་ཐུགས་དམ་སྤེལ་མར་བྱས་ཏེ་མི་ཚེ་སྟོང་ཟད་དུ་མ་སོང་བ་ཞིག་ཅིས་ཀྱང་བྱ་སྙམ་པ་དང་། དེ་གཉིས་གང་བྱེད་ཀྱང་བླ་མ་མཚན་ཉིད་དང་ལྡན་པ་ཞིག་དང་མ་མཇལ་བའི་ཐབས་མི་འདུག་སྙམ་པ་སོགས་ཆོས་ཀྱི་སྣང་བ་མི་ཆུང་ཙམ་ཡོད་ཅིང་། ལྷག་པར་རྗེ་བཙུན་བསླུ་མེད་དམ་པ་འདི་ཉིད་ཀྱི་རྣམ་པར་ཐར་པ་ཅུང་ཟད་ཙམ་ཐོས་པའི་མོད་ལ་སྙིང་ནས་མཇལ་འདོད་ཀྱི་འདོད་འདུན་ཁ་ཞེ་མེད་པ་དུང་དུང་པ་ཡང་ཡང་དུ་སྐྱེས་ཤིང་། རྗེ་འདི་ལ་ཆོས་ཐོབ་པ་དང་། སྐུ་དྲུང་ནས་འོངས་པ་ཡིན་ཟེར་བའི་གྲྭ་པ་འགའ་ཞིག་དང་འཕྲད་པ་ན་ཡང་ཁྱེད་རྣམས་རེ་དགའ། བླ་མ་སངས་རྒྱས་དེ་ལྟ་བུ་དང་མཇལ་འདུག་སྙམ་པ་དང་།
ལྷག་པར་འཇམ་པའི་དབྱངས་མཐུ་སྟོབས་དབང་ཕྱུག་རྗེ་འདིའི་ཞབས་དྲུང་དུ་རབ་བྱུང་དང་དབང་རྗེས་གནང་མང་པོ་ཞུས་ནས་ཕེབས་བྱུང་སྐབས། རྗེ་འདིའི་རྣམ་ཐར་འདྲ་གསུངས་བྱུང་བས། བདག་ཀྱང་རྗེ་དང་མཇལ་ནས་ཆོས་ཐོབ་པ་ཞིག་བྱུང་ན་དགའ་བ་ལ་ཞུས་ཤིང་། སྙིང་ནས་ཀྱང་མཇལ་འདོད་ལྷང་ལྷང་ཇེ་འཕེལ་དུ་སོང་བ་ཞིག་བྱུང་ལ། ཡང་རྗེ་འདི་ཉིད་ངམ་རིང་དུ་ཕེབས་སྐབས་ཤིག་སྦྱོང་དཀྱིལ་བཅུ་གཉིས་ཀྱི་དབང་གྲུབ་འཕྲལ་དེར། རྩ་བརྒྱད་པ་དྲུང་འཚོ་ལྷ་འབྱོར་གདན་ས་ཆེན་པོར་འབྱོར་བྱུང་པའི་ལག་པར་དཔུང་སྐུད་ཅིག་འདུག་པ་ལ། ཁྱེད་ཀྱིས་ཉེ་སྟབས་དབང་སུ་ལ་ཞུས་སྨྲས་པས། རྗེ་མུས་ཆེན་ལ་སྦྱོང་དཀྱིལ་བཅུ་གཉིས་ཀྱི་དབང་ཐོབ་པ་ཡིན་ཟེར་ཞིང་། རྗེའི་རྣམ་ཐར་འགའ་ཞིག་གི་འཕྲོས་བྱུང་བས། ངེད་ཀྱང་བླ་མ་སངས་རྒྱས་དེ་དང་མཇལ་ནས་ཆོས་ཐོབ་པའི་དུས་ཤིག་ཨེ་ཡོང་ན་ཞེས་པ་ཁ་ནས་ཀྱང་ཤོར་ཞིང་ཡིད་ལ་ཡང་དེ་བཞིན་བྱུང་བ་ཡིན་ལ།
དེ་ནས་སྐབས་ཤིག་བདག་ལ་བཀའ་དྲིན་མཆོག་ཏུ་ཆེ་བའི་མ་ཅིག་ལྷ་སྲས་བསོད་ནམས་རྒྱལ་མོ་དེ་ཉིད་ངམ་རིང་དུ་མི་དབང་ཆེན་པོར་མཇལ་བ་ལ་ཕེབས་པའི་སྒོ་དོད་པ་ན། དེར་སྐབས་རྗེ་མུས་ཆེན་ཉིད་ཀྱང་ངམ་རིང་ན་བཞུགས་སོ་ཞེས་ཐོས་པས། བདག་གི་བསམ་པ་ལ་ད་ལྟ་གངས་ཅན་གྱི་ཁྲོད་ན་དགེ་བའི་བཤེས་གཉེན་ཐོས་བསམ་སྒོམ་གསུམ་མཐར་ཕྱིན་ནས་མཁས་བཙུན་བཟང་གསུམ་གྱི་ཡོན་ཏན་མ་ལུས་པའི་མངའ་བདག་ཏུ་གྱུར་ཅིང་། ལྷག་པར་དད་ལྡན་གྱི་སློབ་བུ་ལ་མཆོག་དང་ཐུན་མོང་གི་དངོས་གྲུབ་བདེ་བླག་ཏུ་སྩོལ་ཞིང་། མངོན་པར་མཁྱེན་པ་ཐོགས་མེད་དུ་མངའ་བའི་སྐྱེས་བུ་རྗེ་མུས་ཆེན་ཁོ་ན་ལས་གཞན་མེད་དོ་ཞེས་དཔྱོད་ལྡན་གཟུར་གནས་མང་པོའི་ངག་ལས་ཐོས་ཤིང་། རང་ཡང་སྙིང་ནས་ཡིད་ཆེས་ཐོབ་པ་ལ་བརྟེན། ད་ནི་ཁོ་བོ་ཅག་འདི་ཕྱི་བར་དོ་གསུམ་དུ་སྐྱབས་གནས་དང་འདྲེན་པ་ཞུ་བའི་བློ་རྩེའི་གཏད་མཚམས་ཀྱི་ཡུལ་སྔར་གྱི་བླ་མ་འཇམ་པའི་དབྱངས་སྐུ་མཆེད་ཞལ་རྣམ་གཉིས་དང་། རྗེ་བླ་མ་འདི་ཁོ་ན་ལས་གཞན་མེད་པར་རྟོགས་ནས་བཀའ་དྲིན་ཅན་གྱི་མ་ཅིག་ལྷ་སྲས་བསོད་ནམས་རྒྱལ་མོ་བརྒྱུད་པའི་རྗེ་འདི་ལ་བདག་གིས་ཞུ་ཡིག་ཕུལ་བའི་དོན་འབྲས་ལ། བདག་ཚེ་ཧ་ཅང་མི་རིང་བ་ཞིག་བྱུང་ན་ཐོས་བསམ་རྒྱ་ཆེར་བྱས་པ་དོན་མི་འདུག་པས་ཚེ་རིང་ཐུང་དང་། ཐོག་མ་མདོ་སྔགས་གང་ལ་སྦྱངས་ན་ལེགས་དང་དབུ་ཞྭ་སོགས་སྐུ་དྲག་ཕོག་ངེས་ཤེས་པའི་ན་བཟའ་ཞིག་བྱིན་རླབས་རྟེན་དུ་གནང་བ་དང་།
སེམས་ལ་ཕན་པའི་གསུང་མགུར་བསླབ་སྟོན་ཞིག་གནང་དགོས་ཞུས་པས། དེའི་ལན་དུ་ཐུགས་དམ་གསུང་ཤོག་འདི་བཞིན་གནང་བྱུང་སྟེ། འཇམ་དབྱངས་ངག་དབང་ཀུན་དགའ་བསོད་ནམས་གྲགས་པ་རྒྱལ་མཚན་དཔལ་བཟང་པོའི་ཞབས་དྲུང་དུ་ཞུ་བ། སྐུ་གསུང་ཐུགས་རབ་ཏུ་དྭངས་ཤིང་དཀར་ཕྱོགས་དགེ་བ་ལ་མངོན་པར་བརྩོན་པའི་སྐབས་ནས་ཐུགས་དམ་བཀའ་ཤོག་དམ་རྫས་ཀྱི་གནང་སྦྱིན་དང་བཅས་སྤྱི་བོར་ཕེབས་པ་བཀའ་དྲིན་ཆེ་ལགས། སྐུ་ཕྱྭ་བཏབ་པས་སྐུ་ཚེ་རིང་པོ་ཡོང་བ་གདའ། ཐུགས་སྦྱོང་སྔ་མ་གང་མཛད་པ་དགའ་བཏབ་པས་མདོ་མཛད་པ་དགའ་བ་གདའ། ཐུགས་སྦྱོང་གནང་གོང་མི་གཡོ་བ་དཀར་པོའི་བསྙེན་པ་ཞིག་མཛད་ན་ལེགས་པ་གདའ་ལགས། ཐུགས་དམ་སློབ་གཉེར་ལ་སོགས་པ་གང་མཛད་ནའང་ཐུགས་རྩེ་དཀོན་མཆོག་ལ་གཏད།

ངེས་འབྱུང་དྲག་པོའི་སྒོ་ནས་རྒྱུད་བསྐུལ། སེམས་ཅན་ཐམས་ཅད་ཀྱི་དོན་དུ་སངས་རྒྱས་ཐོབ་འདོད་ཀྱི་བསམ་པས་མཛད་དགོས་ཏེ། རྗེ་ས་པཎ་གྱིས། མདོར་ན་ཆོས་ཀྱིས་ཅི་བྱེད་སོམས། ། སངས་རྒྱས་བྱེད་ན་ཆོས་བཞིན་གྱིས། ། ཞེས་གསུངས། མུས་ཆེན་སེམས་དཔའ་ཆེན་པོས། ཉམས་སུ་ལེན་པའི་ཆོས་ལ། ། བློ་སྙིང་བྲང་གསུམ་གཏད་ནས། ། སེམས་སྣང་ཆོས་སུ་སྲེས་ཤིག ། འདི་ཕྱི་བར་དོ་གསུམ་དུ། །
འདི་ཡིས་བསླུ་བ་མེད་པས། ། མ་ནོར་ལམ་ལ་འབུངས་ཤིག ཅེས་གསུངས་པ་སོགས་མང་དག་གདའ་ནའང་ཡི་གེ་མང་དོགས་མ་བྲིས་ལགས། མདོར་ན་སྔ་མུ་ལྟར་ཐུགས་དམ་ཐུགས་སྦྱོང་རིས་མེད་བསྟན་པ་དགོངས་ནས་མཁྱེན་མཁྱེན་ཞུ་ཡིག་གཟིགས་རྟེན་ཚེ་མདུད་ལ་རྒྱ་མཛེས་འབུལ། ཞྭ་མོ་སོགས་བདག་གི་དྲི་ཕོག་པས་འབུལ་མ་ནུས་ཞེས་གསུངས་པ་འདུག་པའི་མོད་ལ། རྗེ་དེ་ཉིད་ལ་མཇལ་འདོད་དང་ཆོས་ཐོབ་འདོད་ཀྱི་བློ་མེ་འབར་བ་ལ་ཤིང་བསྣན་པ་ལྟར་ཇེ་འཕེལ་དུ་འགྱུར་བ་ཞིག་བྱུང་ལ། གསུང་ཤོག་དེར་མི་གཡོ་བ་དཀར་པོའི་བསྙེན་པ་བྱེད་དགོས་ཚུལ་གསུངས་པ་དེ་ནི། སྔོན་གྱི་བླ་མ་གོང་མ་རྣམས་ཀྱི་སློབ་མ་འགའ་ཞིག་ལ་རྟེན་འབྲེལ་བསྒྲིགས་པར་མཛད་པའི་ཚེ་ཡང་། མི་གཡོ་བ་དཀར་པོའི་རྗེས་གནང་སོགས་གནང་འདུག་པ་དང་མཚུངས་པར་ཁོ་བོ་ཅག་ལའང་ཕྱིས་སུ་རྗེ་བཙུན་བསླུ་མེད་གང་གི་གསུང་གི་བདུད་རྩི་རྒྱ་མཚོ་ལྟ་བུས་ཤེས་རྒྱུད་གཏམས་ཤིང་ཐུགས་རྒྱུད་གཅིག་ཏུ་འདྲེས་ནས་སྐྱེ་བ་གཏན་ལེགས་ཀྱི་མདུན་མ་ཟིན་པའི་རྟེན་འབྲེལ་གྱི་ཐོག་མ་དེ་དུས་བསྒྲིགས་པར་མཛད་པ་ལ་ཐེ་ཚོམ་ཅུང་ཟད་ཀྱང་དགོས་པ་མ་ཡིན་ནོ། ། དེ་ནས་དུས་ཧ་ཅང་མི་རིང་བ་ཞིག་ལོན་པ་གླང་ལོ་ཆོ་འཕྲུལ་ཟླ་བའི་ཚེས་བཅོ་ལྔའི་ནུབ་བཀའ་དྲིན་འཁོར་མཐའ་མེད་པའི་ལྷ་སྲས་བསོད་ནམས་རྒྱལ་མོ་དེ་ཉིད་གློ་བུར་དུ་ཞིང་གཞན་དུ་གཤེགས་པའི་ཚུལ་བསྟན་པ་ལ་བརྟེན་ནས་ཡིད་ལ་བཟོད་ཐབས་མེད་པའི་ཟུག་རྔུ་དྲག་པོས་ཀུན་ཏུ་གཟིར་ཞིང་།
གང་ལའང་སྙིང་པོ་མེད་པར་རྟོགས་པའི་ངེས་འབྱུང་དྲག་པོས་ཚེ་འདི་བློས་བཏང་གིས་སྒྲུབ་པ་ཞིག་བྱེད་འདོད་ནས། སྔ་གོང་ཞིག་གྲགས་པའི་མཐའ་ཅན་གྱིས་བཞེངས་པའི་རྗེ་བཙུན་གྱི་སྐུ་དངོས་དང་ཁྱད་པར་མ་མཆིས་པའི་སྐུ་འདྲ་མཛེ་ཐོད་མའི་དྲུང་དུ་མཆོད་པ་རྒྱ་ཆེན་པོ་དང་བཅས་གསོལ་བ་བཏབ་ནས་ལུང་བསྟན་ཞུས་པ་ལ། འབྲེལ་ཚད་དོན་ལྡན་གྱི་བླ་མ་རྗེ་མུས་ཆེན་ཉིད་དང་མཇལ་བ་ཞིག་ཡོང་མི་ཡོང་དང་། ཚེ་འདི་བློས་བཏང་གི་སྒྲུབ་པ་ཞིག་བྱས་ན་བར་སྣང་ལ་འཕུར་ནུས་པའི་གྲུབ་ཐོབ་ཅིག་ཡོང་མི་ཡོང་དང་། ཡང་ཚེ་འདིར་བཤད་སྒྲུབ་སྤེལ་མར་བྱས་ན་བར་དོར་འབྲས་བུ་གྲུབ་པ་ཞིག་ཡོང་མི་ཡོང་ཞུས་པས། ལུང་བསྟན་མི་བཟང་བ་མ་བྱུང་ཞིང་། དེ་མཐུན་གྱི་མ་ཅིག་ལྷ་སྲས་བསོད་ནམས་རྒྱལ་མོ་ཞིང་གཞན་དུ་གཤེགས་པའི་ཚུལ་བསྟན་མ་ཐག་པའི་སྐབས་དེར། རྗེ་ཉིད་ཀྱི་དྲུང་དུ་ལམ་སྟོན་གྱི་ཆས་རྣམས་འབུལ་བ་དང་བཅས་ཞུ་ཡིག་ཕུལ་བའི་དོན་འབྲས་ལ། སྔར་རྗེ་བཙུན་གྱི་སྐུའི་དྲུང་དུ་ལུང་བསྟན་ཞུས་པའི་རྣམ་གྲངས་རྣམས་དང་། ལྷག་པར་བཀའ་དྲིན་ཅན་གྱི་ཡུམ་དེ་གང་དུ་འཁྲུངས་ཡོད་རྣམས་ལ་ལུང་བསྟན་གསལ་ཁ་ཅན་ཞིག་དགོས་ཚུལ་ཞུས་པ་ན།
དེའི་ལན་དུ་ཐུགས་དམ་གསུང་ཤོག་འདི་བཞིན་གནང་བྱུང་སྟེ། འཇམ་དབྱངས་རིན་པོ་ཆེའི་ཞབས་དྲུང་དུ་ཞུ་བ། སྐུའི་དཀྱིལ་འཁོར་མངོན་པར་མཐོ་ཞིང་ཐོས་བསམ་སྒོམ་གསུམ་ལ་ཐུགས་བརྩོན་པར་བཞུགས་སྐབས་ནས་གསུང་ཤོག་གོས་གསེར་མ་དང་བཅས་གནང་བ་ཐུགས་ལ་བཏགས། ཡུམ་རིན་མོ་ཆེ་ཆོ་འཕྲུལ་གྱི་ཚེས་བཅོ་ལྔ་ལ་ཚད་རྫོགས་པ་ལྟར་མཛད་ནས་གཤེགས་པ་དེ་བྱ་བ་ཁམས་ཅན་བྱུང་འདུག་ལགས་ཀྱང་། འདི་ལྟར་སྐྱེས་པ་ཐམས་ཅད་ཀྱི། ། མདུན་ན་གནས་པ་འཆི་བ་ཡིན། ། ཞེས་དང་། མཚན་དང་དཔེ་བྱད་བརྒྱན་པ་ཡི། ། རྡོ་རྗེའི་སྐུ་ཡང་མི་རྟག་ན། ། ཆུ་ཤིང་སྙིང་པོ་མེད་འདྲ་བའི། །
ཆུ་ལྦུར་ལུས་ལ་སྨོས་ཅི་དགོས། ། ཞེས་པ་ལ་སོགས་པ་གསུངས་པ་ལྟར་འདུས་བྱས་ཐམས་ཅད་མི་རྟག་པ་གདའ་བ། ཡིན་ལུགས་ཀྱང་ཀུན་རྫོབ་ཏུ་ཆོས་ཐམས་ཅད་རྨི་ལམ་སྒྱུ་མ་ལྟ་བུ་དང་། དོན་དམ་པར་སྤྲོས་བྲལ་ཡིན་པར་ཐུགས་ལ་བཞུགས་པར་ཞུ་ལགས། ལུང་བསྟན་བྱེད་པ་ལ། ས་དང་པོ་ཆོས་ཉིད་ཀྱི་བདེན་པ་མཐོང་དགོས་མོད། བདག་ལྟ་བུ་དེའི་ཕྱེད་དང་པོ་ཙམ་གྱི་ཡོན་ཏན་གང་ཡང་མེད་པས་ལུང་བསྟན་ག་ལ་ཡོང་ལགས། ཡུམ་དེ་མཁའ་འགྲོའི་མཚན་རྟགས་ཚང་བ་དང་། འགྲོང་རྐྱེན་དང་། འགྲོང་དུས་ཞལ་ངོ་རྣམས་ཀྱི་བྱིན་རླབས་ལ་བརྟེན་གནས་མཐོན་པོར་འཁྲུངས་པ་གཞིར་བཅས་སུ་འདུག་ལགས།
ཞབས་དྲུང་རིན་པོ་ཆེ་རང་ལ་བཤད་སྒྲུབ་གཉིས་ཀ་ལ་མོ་བཟང་བ་རང་འདུག་ལགས། རང་རེ་ཞལ་མཇལ་བ་གཅིག་ཡོང་ཟེར་བ་བབས་ལགས། ད་ཕྱིན་ཐུགས་དམ་དང་ཐུགས་གཉེར་སྤེལ་མར་གནང་མཛོད་ལགས། ཉམས་ལེན་གང་མཛད་དང་བྱ་བ་གང་མཛད་ཐམས་ཅད་དཀོན་མཆོག་གསུམ་ལ་མགོ་བཅད་པང་སྐྱུར་གྱི་ཚུལ་དུ་ཐོག་ཁེལ་གྱིས་རྩེ་གཅིག་ཏུ་ཐུགས་གཏོད་པར་ཞུ་ལགས། སླར་སྐུ་ཚེ་རིང་ཞིང་བཀྲ་ཤིས་ལ་ཐུགས་བསམ་ཆོས་བཞིན་དུ་འགྲུབ་པར་སྨོན་ལགས། སྐུ་རིམ་སྲུང་འཁོར་ཡང་ཆེར་གཏད་བསྒྲུབས་པས། བདེ་ཀྱེ་ཡོ་ག་གསུམ་གྱི་རྒྱུད་མན་ངག་གཞུང་ཕྲན་དང་བཅས་པ་རྣམས་ལ་གཟིགས་རྟོག་ཕུལ་ཕྱིན་རང་ས་ངོར་གཉིས་ཀྱི་བསྟན་པ་ཐུགས་ལ་བཞག་པ་མཁྱེན་མཁྱེན། ཅིས་ཀྱང་དགོས་གསུངས་པ་ནས་ཞུ་ཡིག་སྤྱན་ཟུར་གཡོ་རྟེན་བོ་དྷི་ཙིཏྟའི་ཕྲེང་བ་ལ་རྒྱ་མཛེས་ཕུལ། ཞེས་གསུངས་པ་འདུག་པ་མཐོང་བས་སེམས་དགའ་དང་སྤྲོ་བ་ཚད་ལས་འདས་པ་རབ་དགའི་ས་ཐོབ་པ་ལྟ་བུར་གྱུར་ཅིང་། དེ་ལྟར་བཀའ་དྲིན་ཅན་གྱི་མ་གཅིག་ལྷ་སྲས་དེ་ཉིད་ཞིང་གཤེགས་པའི་ཚུལ་བསྟན་ནས་ཧ་ཅང་མི་རིང་བ་ཞིག་འདས་པའི་ཐོ་རངས་ཀྱི་ཆ་ཞིག་ལ།
བདག་གི་རྨི་ལམ་དུ་ཡུམ་བཀའ་དྲིན་ཅན་དེ་ཉིད་གསལ་བར་བྱོན་བྱུང་པ་ལ། ཞིང་བརྗེས་པའི་སྣང་བ་མ་འགགས་བཞིན་དུ་བདག་གིས། དེང་སང་ཨ་མ་ལགས་མངལ་སྒོ་མ་རྙེད་པའི་འོ་བརྒྱལ་ཆེན་པོ་མི་འདུག་ལགས་སམ་ཞེས་སོགས་ཞུས་པས། མའི་གསུང་ལས། དེ་ཙམ་གྱི་སྡུག་བསྔལ་རང་མི་འདུག་ཅིང་། ལྷག་པར་ངེད་ལ་འཇམ་དབྱངས་སངས་རྒྱས་རིན་ཆེན་གྱིས་ལུང་བསྟན་བྱུང་ནས། བྱང་ཁོག་ཏུ་མིའི་སྐྱེ་བ་ཞིག་ལེན་རྒྱུ་ཡིན། དེའི་ནང་ནས་ཀྱང་བླ་མ་ཞིག་ཡོང་རྒྱུ་ཡིན་གསུངས་བྱུང་བས། དེ་མ་ཐག་བདག་གིས་དེ་ལྟར་ན་མ་གཅིག་བཀའ་དྲིན་ཅན་མ་ཁྱེད་རང་གི་མཆོད་གཞིས་སོགས་ཀྱང་བདག་གིས་མ་འཐོར་བ་བྱེད་སོགས་ཞུས་པ་སྙམ་བྱེད་པ་ན་གཉིད་སད་བྱུང་པས་དགའ་བ་དང་སྐྱོ་བ་ཟུང་འབྲེལ་གྱི་ངང་ནས། སླར་དེའི་དོན་ལ་བསམས་པས།
འཇམ་པའི་དབྱངས་སངས་རྒྱས་རིན་ཆེན་གྱི་ལུང་བསྟན་བྱུང་ནས་མི་ལུས་ཐོབ་རྒྱུ་ཡིན་སོགས་གསུངས་བྱུང་བ་དེ་ནི། བདག་གི་བླ་མ་འབྲེལ་ཚད་དོན་ལྡན་འདི་ཉིད་ཀྱིས་བཀའ་དྲིན་འཁོར་མེད་ཀྱི་མ་གཅིག་ཉིད་ལ་ལམ་སྟོན་མཛད་དུས། སྤྱིར་མི་ལུས་ཐོབ་པ་དང་། ལྷག་པར་བླ་མ་དགེ་བའི་བཤེས་གཉེན་དུ་འགྱུར་ཞེས་ལུང་བསྟན་གནང་བར་ཐེ་ཚོམ་དང་ཡིད་གཉིས་མི་དགོས་པར་འདུག་སྙམ་པའི་ངེས་ཤེས་ཁྱད་པར་ཅན་ཤར་ཞིང་། རྒྱུ་མཚན་དེས་ན་རྗེ་བླ་མ་མུས་པ་ཆེན་པོ་བུདྡྷའི་མཚན་ཅན་འདི་ཉིད། འཇམ་པའི་དབྱངས་སངས་རྒྱས་རིན་ཆེན་དཔལ་བཟང་པོ་དེ་ཉིད་སླར་ཡང་སེམས་ཅན་གྱི་དོན་དུ་དགེ་བའི་བཤེས་གཉེན་གྱི་གཟུགས་སུ་བསམ་བཞིན་དུ་སྐྱེ་བ་བཞེས་པའི་ཚུལ་བསྟན་པ་ལ་ཡིད་གཉིས་དང་བྲལ་བའི་ངེས་པའི་ཤེས་པ་ཡང་དག་པ་རྙེད་ནས། བདུད་ལས་ཀྱིས་མི་ཕྱེད་པའི་དད་པ་ཆེན་པོ་བཅོས་མ་མ་ཡིན་པ་ཐོབ་པ་ཡིན་ནོ། ། དེ་ལྟར་ཁོ་བོ་ཅག་གི་ངེས་ཤེས་རྙེད་པ་ཙམ་དུའང་མ་ཟད། རྗེ་དམ་པ་རང་ཉིད་ཀྱི་ཀྱང་དེ་བཞིན་ཞལ་གྱིས་བཞེས་པར་སྣང་སྟེ། ཁོ་བོ་ཅག་རྗེ་ཉིད་ཀྱི་ཞབས་དྲུང་དུ་སླེབས་ནས་གླིང་དགའ་བདེ་བ་ཅན་གྱི་གདན་སར་བཀོད་པ་གནང་བའི་ཉིན།
ཚོགས་དབང་བསྐུར་ཕྱིན་པ་འཁོར་ནས་ཞབས་དྲུང་དུ་སླེབས་པས། རྗེའི་གསུང་ལས། དེ་ལམ་ཚེ་རིང་བའི་རྟེན་འབྲེལ་ཡོད་པས་ཁྱེད་བླ་མ་ན་རིམ་གྱི་གཟིམ་མལ་དུ་སྡོད། ངེད་གདན་སྲབ་པ་འདི་ལ་སྡོད་པ་ཡིན་གསུངས་བྱུང་པ་ལ། བདག་གི་སེམས་ཤིན་ཏུ་མཛངས་པས་མ་ནུས་པ་ན། རྗེ་ཉིད་ཀྱི་ཕྱག་གིས་བདག་གི་ལག་པ་ནས་བསྡུས་པར་མཛད་དེ་སྐྱེལ་བ་གནང་བྱུང་ཞིང་། གཞན་ཡང་དེར་སྐབས་དད་ལྡན་གྱི་སློབ་མ་མང་པོ་དང་བཅས་ཤིན་ཏུ་དགེས་པའི་ངང་ནས་གསུང་གླེང་རྒྱུན་རིང་བྱུང་བས། རྗེའི་གསུང་ལས། ད་ལམ་འདིར་ཚོགས་པའི་རང་རེ་དཔོན་སློབ་རྣམས་སྔོན་རྗེ་སེམས་དཔའ་ཆེན་པོ་ལ་ཟབ་པ་དང་རྒྱ་ཆེ་བའི་གསུང་ཆོས་ཀྱི་བཀའ་དྲིན་ཐོབ་པའི་གང་ཟག་ཀྱང་ཡིན་ནོ་གསུངས་བྱུང་བས། བདག་གི་བསམ་པ་ལ་སྔོན་འཇམ་པའི་དབྱངས་སངས་རྒྱས་རིན་ཆེན་གྱིས་རྗེ་སེམས་དཔའ་ཆེན་པོའི་དྲུང་དུ་བདེ་ཀྱེ་གསང་གསུམ་སོགས་ཀྱི་དབང་ཁྲིད་མན་ངག་མང་དུ་གསན་འདུག་པས།
ངེད་རང་གི་རྨི་ལམ་དང་མཐུན་པར་རྗེ་བླ་མ་འདི་ཉིད་འཇམ་པའི་དབྱངས་སངས་རྒྱས་རིན་ཆེན་གྱི་རྣམ་པར་སྤྲུལ་པར་ཞལ་གྱིས་བཞེས་པར་འདུག་སྙམ་པའི་ངེས་ཤེས་དུང་དུང་པ་ཤར་ཞིང་། གཞན་ཡང་རྗེ་ཉིད་ཀྱིས་ཕྱིས་ཀྱི་མཁས་པ་རྣམས་ཀྱིས་མཛད་པའི་གསུང་རབ་ཀྱི་ནང་ནས། རྗེ་འཇམ་དབྱངས་ཉིད་ཀྱི་གསུང་རབ་རྣམས་ལ་མཆོག་ཏུ་བསྟོད་བཀུར་བསྔགས་གསུམ་མཛད་པ་ཞིག་འདུག་པ་དང་། གཞན་ཡང་བདག་གིས་བརྩམས་པའི་གླིང་དགའི་བཅའ་ཡིག་ན། མགོན་ཁྱོད་དང་པོར་ཀུན་མཁྱེན་རྫོགས་སངས་རྒྱས། ། བར་དུ་ས་བཅུའི་བྱང་སེམས་བུདྡྷའི་མཚན། ། དུས་འདིར་དུས་གསུམ་མཁྱེན་པའི་བཤེས་གཉེན་ཆེ། ། ཀུན་གྱི་འགྲན་ཟླ་བྲལ་ལ་ཀུན་ནས་དད། ། ཅེས་དང་། ཡང་དེའི་སྦྱར་བྱང་དུ།
ཞེས་གླིང་དགའ་བདེ་བ་ཅན་གྱི་ཆོས་གྲྭ་ཆེན་པོའི་བཅའ་ཡིག་མདོར་བསྡུས་འདི་ནི། ས་བཅུའི་བྱང་སེམས་ཆེན་པོ་བུདྡྷ་རཏྣའི་རྣམ་པར་སྤྲུལ་པ་རིགས་ཐམས་ཅད་དང་དཀྱིལ་འཁོར་ཐམས་ཅད་ཀྱི་ཁྱབ་བདག་དྲུག་པ་རྡོ་རྗེ་འཆང་ཆེན་པོའི་ངོ་བོར་གྱུར་པ་རྗེ་བཙུན་མུས་པ་ཆེན་པོ་སངས་རྒྱས་རྒྱལ་མཚན་ཞེས་སོགས་བྲིས་པ་དང་། ཡང་གསུང་ངག་རིན་པོ་ཆེའི་ཆོས་འབྱུང་དོན་གཉེར་དགའ་བ་སྐྱེད་བྱེད་ཅེས་བྱ་བར། དེ་ལྟར་རྗེ་བཙུན་ས་བཅུའི་བྱང་སེམས་ཆེ། ། བུདྡྷ་རཏྣའི་མཚན་གྱི་སྤྲུལ་པའི་སྐུ། ། སངས་རྒྱས་བསྟན་པའི་རྒྱལ་མཚན་འཛིན་མཛད་པའི། ། བདག་གི་བྱང་ཆུབ་བར་གྱི་སྐྱབས་དེ་ལས། ། ཞེས་བྲིས་པའི་ཡི་གེ་རྣམས་རྗེ་ཉིད་ཀྱི་སྤྱན་ལམ་དུ་ཕབ་པ་ན། སྤྱིར་རྗེ་བླ་མ་འདི་ཉིད་ཡོན་ཏན་ཐམས་ཅད་སྦ་བར་མཛད་པས་ཞབས་དྲུང་དུ་བསྟོད་བཀུར་དང་བསྔགས་པ་བརྗོད་པ་ལ་ཤིན་ཏུ་མི་མཉེས་པ་ཞིག་ཡིན་ནའང་། གོང་དུ་བཀོད་པའི་ཡི་གེའི་ཚུལ་དེ་དག་གཟིགས་པའི་ཚེ།
ཁོ་བོ་ནི་དེ་ལྟ་བུའི་ས་བཅུའི་བྱང་སེམས་ཀྱི་སྤྲུལ་པ་མ་ཡིན་ཞེས་བཀའ་མི་སྩོལ་བ་སོགས་རྒྱུ་མཚན་དུ་མའི་སྒོ་ནས། རྗེ་བཙུན་བླ་མ་འདི་ཉིད་ས་བཅུའི་བྱང་སེམས་ཆེན་པོ་བུདྡྷ་རཏྣའི་རྣམ་པར་སྤྲུལ་པར་གདོན་མི་ཟ་བར་གྲུབ་པ་ཡིན་ཞིང་། རྗེ་བཙུན་སངས་རྒྱས་རིན་ཆེན་དཔལ་བཟང་པོའི་ཞལ་སྔ་ནས་ཉིད་ས་བཅུའི་བྱང་ཆུབ་སེམས་དཔའ་ཡིན་པའི་ཚུལ་ནི། སྔོན་མཁན་ཆེན་གཞོན་ནུ་རྒྱལ་མཆོག་པའི་དྲུང་དུ། རྗེ་བྱམས་པ་ཆོས་འོད་བཞུགས་པའི་སྐབས་མཁན་ཆེན་གྱི་གསུང་ལས། ངེད་ཀྱི་གདན་ས་འདི་བྱང་ཆུབ་ཀྱི་སེམས་རྒྱུད་ལ་ཡོད་པ་ཞིག་གིས་བྱ་དགོས་པ་ལས། ད་རེས་བྱམས་པ་ཆོས་འོད་ལ་བབས་སོ་ཞེས་གསུངས་བྱུང་བས། རྗེ་བྱམས་པ་ཆོས་འོད་ཀྱི་དགོངས་པ་ལ། ངེད་འདིར་གདན་ས་བྱས་ན་ནི་འདུ་འཛིའི་གཡེངས་པས་མི་ཚེ་སྟོང་ཟད་དུ་འགྲོ་བ་འདུག་ཅིང་། མ་བྱས་ན་ནི་བླ་མའི་དགོངས་པ་མ་བསྒྲུབ་པར་འགྲོ་བ་འདུག་པས།
དེ་བས་ན་ད་ལྟ་མུས་ཀྱི་གླིང་དགའ་ན་རྗེ་སེམས་དཔའ་ཆེན་པོར་གྲགས་པའི་སངས་རྒྱས་མི་གཟུགས་ཅན་ཞིག་བཞུགས་ཡོད་འདུག་པས་དེའི་དྲུང་དུ་འགྲོ་དགོས་པར་འདུག་དགོངས་འབྱོན་པར་བཞེད་ནས་གློ་བུར་དུ་གཤེགས་ཏེ། རྗེ་སེམས་དཔའ་ཆེན་པོ་དང་མཇལ་ནས་བདག་ལ་བདེ་ཀྱེ་གསང་གསུམ་སོགས་ས་སྐྱ་པའི་ཡབ་ཆོས་རྣམས་གནང་དགོས་ཚུལ་ཞུས་པས། ཁྱེད་ལ་ལས་འབྲེལ་བཞག་པའི་ལྷ་ཡིན་པས་ཆོས་གཞན་ལས་སྙུང་གནས་རང་ཟབ་པས། དབེན་གནས་ཡོ་མོར་སོང་ལ་སྙུང་གནས་ཁོ་ན་གྱིས་གསུངས་བྱུང་བ་བཞིན། ཐུགས་དམ་ཀྱི་མཐིལ་སྙུང་གནས་ལ་མཛད་པས། རིང་པོར་མ་ཐོགས་པར་འཕགས་པ་སྤྱན་རས་གཟིགས་མངོན་སུམ་དུ་ཞལ་གཟིགས་ཏེ། དེ་ནས་བཟུང་སྟེ་འཇིག་རྟེན་དབང་ཕྱུག་དང་གསུང་གླེང་རྒྱུན་མི་ཆད་པ་མཛད་པ་ལ་སོགས་པ་ཡོན་ཏན་བསམ་གྱིས་མི་ཁྱབ་པ་མངའ་བ་ལ་བརྟེན་སྤྱན་རས་གཟིགས་བྱམས་པ་ཆོས་འོད་ཅེས་གྲགས་པ་ཡིན་ཞིང་། དེ་ལྟ་བུའི་སྐྱེས་བུ་དམ་པ་དེ་ལ་འཇམ་པའི་དབྱངས་སངས་རྒྱས་རིན་ཆེན་ཉིད་ཀྱིས་སྙུང་གནས་ཀྱི་ཆོས་སྐོར་རྣམས་དང་། དོན་ཞགས་རྒྱུད་ཆུང་གི་ལུང་སོགས་གསན་ནས་བླ་མར་བསྙེན་པར་མཛད་པ་ལས། སྐབས་ཤིག་གི་ཚེ་ན་སྔར་འཕྲོས་སོགས་མེད་པར།
རྗེ་འཇམ་དབྱངས་ཀྱིས་གསང་ཐབས་སུ་མཇལ་བར་འབྱོན་པར་མཛད་པ་ན། དེའི་ཐོ་རངས་རྗེ་བྱམས་པ་ཆོས་འོད་ཀྱི་དྲུང་དུ་སྤྱན་རས་གཟིགས་འོད་དང་འོད་ཟེར་འཕྲོ་བཞིན་པ་དང་བཅས་བྱོན་བྱུང་ནས། ཁྱོད་ཀྱི་དྲུང་དུ་དེ་རིང་ས་བཅུ་ལ་གནས་པའི་བྱང་ཆུབ་སེམས་དཔའ་ཆེན་པོ་ཞིག་འབྱོན་པ་ཡོད་པས་ཕྱག་དང་སྣ་ལེན་བཟང་པོ་གྱིས་གསུངས་པའི་ལུང་བསྟན་བྱུང་པས། རྗེ་བྱམས་པ་ཆོས་འོད་པས་སྔ་མོར་བཞེངས་ནས་སོ་ཡང་ཡང་མཛད་པས། འབྱོན་མཁན་གང་ཡང་མ་བྱུང་ཞིང་། དེ་ནས་ཕྱི་དྲོའི་ཆ་ལ་བབས་པ་ན་ཐུགས་ཐེ་ཚོམ་དུ་གྱུར་ནས་དགོན་པའི་མདོ་ན་མན་ལྟར་ཞིག་ཡོད་པ་དེར་བྱོན་ནས་བསྒུགས་པས་དེ་མ་ཐག་རྗེ་འཇམ་པའི་དབྱངས་སངས་རྒྱས་རིན་ཆེན་དཔོན་སློབ་རྣམས་བྱོན་བྱུང་བ་ན། སྔར་རྗེ་ཉིད་ཕྱག་ལན་སོགས་མི་མཛད་ཡོད་པ་ལ། དེ་སྐབས་རྗེ་འཇམ་དབྱངས་ཀྱིས་ཕྱག་འབུལ་གོང་རྗེ་ཉིད་ཀྱིས་ཕྱག་མཛད་པས། རྗེ་འཇམ་དབྱངས་ཉིད་ཐུགས་བག་ཚ་བའི་རྣམ་པས་དེ་ལྟར་མི་མཛད་པ་ཞུ་ཞུས་པས། རྗེ་ཉིད་ཀྱི་གསུང་ལས།
འདི་བཞིན་བྱེད་དགོས་པ་ངེད་རང་ལ་ཡི་དམ་ལྷའི་ལུང་བསྟན་ཞིག་བྱུང་བས་ཅང་མི་ལྟོ་བ་ལགས་ཞེས་གསུངས་པར་གྲགས། རྒྱུ་མཚན་དེས་ན་འཇམ་པའི་དབྱངས་སངས་རྒྱས་རིན་ཆེན་དཔལ་བཟང་པོ་ཉིད་ས་བཅུའི་དབང་ཕྱུག་ཆེན་པོར་གདོན་མི་ཟ་བའི་གཏན་ཚིགས་ཡང་དག་པ་དང་ལྡན་པར་གོ་བར་བྱའོ། ། དེ་ལྟར་ན་བདག་ཅག་གི་ཡོངས་འཛིན་དམ་པ་འགྲན་ཟླ་དང་བྲལ་བ་འདི་ཉིད་ས་བཅུ་ལ་གནས་པའི་བྱང་སེམས་བུདྡྷ་རཏྣའི་མཚན་ཅན་དང་དབྱེར་མེད་པར་བཞུགས་པ་གོང་དུ་བཤད་པ་ལྟར་དོན་ལ་གནས་པ་ཡིན་ནོ། ། དེ་ལྟ་བུའི་ཡོངས་འཛིན་འབྲེལ་ཚད་དོན་ལྡན་དེ་ཉིད་ཀྱི་ཞབས་དྲུང་དུ་ཁོ་བོ་ཅག་རང་ལོ་བཅུ་བདུན་དུ་སླེབས་པ། རྗེ་ཉིད་དགུང་ལོ་བདུན་བཅུ་རྩ་གཉིས་སུ་ཕེབས་པའི་གླང་གི་ལོ་གླིང་དགའ་བདེ་བ་ཅན་གྱི་ཆོས་གྲྭ་ཆེན་པོར་མཇལ་བ་ནས་བཟུང་། ལོ་གྲངས་དུ་མ་ཞིག་གི་བར་དུ་དད་པ་དང་གུས་པ་ཆེན་པོས་འབད་རྩོལ་ཆེ་ཆེར་བགྱིས་ཏེ་དམ་པ་དེ་ཉིད་ཀྱི་ཞལ་གྱི་བུམ་བཟང་ལས་སྐལ་བཟང་ལས་འཕྲོ་ཅན་བདག་གིས་དམ་པའི་ཆོས་ཀྱི་བདུད་རྩི་ཅི་ཡང་ཞིག་ཐོབ་པ་ཡིན་ཏེ། དེ་ཡང་བསྟན་པའི་རྩ་བ་སོ་སོ་ཐར་པའི་སྡོམ་པ་གསོལ་བཞིའི་ཆོ་ག་ལ་བརྟེན་ནས་དགེ་བསྙེན་ནས་བཟུང་ཡོངས་སུ་རྫོགས་པའི་བར་དང་། སེམས་བསྐྱེད་ཀྱི་སྡོམ་པ་དབུ་སེམས་ཀྱི་ལུགས་ལས་ཁྱད་པར་དུ་འཕགས་པའི་རྒྱུད་པ་གཉིས་ལྡན་གྱི་ཆོ་གས་ལེགས་པར་ནོས་ཤིང་། རིག་པ་འཛིན་པ་སྔགས་ཀྱི་སྡོམ་པ་རྒྱུད་སྡེའི་དགོངས་པ་ཚད་ལྡན་གྱི་སྐྱེས་བུས་ལེགས་པར་བཀྲལ་བའི་དཀྱིལ་འཁོར་བགྲང་བ་ལས་འདས་པ་རྣམས་སུ་ཆོ་ག་རྣམ་པར་དག་པའི་སྒོ་ནས་ཐོབ་པར་མཛད་དེ། མདོར་ན་བསྟན་པའི་རྩ་བ་སྡོམ་པ་གསུམ་ཚང་ལ་མ་ནོར་བ་སོ་སོའི་ཆོ་ག་དང་།
དབང་དུས་སུ་གསུམ་ཀ་དུས་གཅིག་ཆར་དུ་ཐོབ་པར་གསུངས་པའི་བཀའ་དྲིན་ནོས་ཤིང་། དེ་རྗེས་རྒྱུད་པ་དྲི་མ་མེད་པ་ལས་འོངས་པའི་ཐུན་མོང་དང་ཐུན་མོང་མ་ཡིན་པའི་ཟབ་ཁྲིད་མི་འདྲ་བ་ལྔ་ཕྲག་གསུམ་ཙམ་དང་། དེ་དང་འབྲེལ་བའི་རྒྱུད་རྒྱ་གཞུང་འགྲེལ་པ་འགྲེལ་བཤད་དང་བཅས་པའི་ཆོས་ཚུལ་རྒྱ་མཚོ་ལྟ་བུའི་བཀའ་དྲིན་སྩོལ་བར་མཛད་པ་ཡིན་ལ། ཁྱད་པར་ས་སྐྱ་པའི་ཡབ་ཆོས་ཀྱི་ཉིང་ཁུ་འཁོར་ལོ་བདེ་མཆོག་ལཱུ་ནག་དྲིལ་གསུམ་ནཱ་རོ་མཁའ་སྤྱོད་དང་བཅས་པའི་དབང་བྱིན་རླབས་བསྐྱེད་རྫོགས་ཀྱི་ཁྲིད་ཟབ་མོ་མན་ངག་ཞར་བྱུང་ཕྲ་མོ་ཚུན་དང་། དེའི་རྒྱབ་རྟེན་རྒྱུད་དང་རྒྱ་བོད་ཀྱི་གཞུང་དུ་མའི་བཤད་ལུང་སོགས་བུམ་པ་གང་བྱོའི་ཚུལ་དུ་ནོས་ཤིང་། གཞན་ཡང་གསང་བ་འདུས་པའི་ཁྲིད། དེ་དང་འབྲེལ་བའི་རྒྱ་བོད་ཀྱི་གཞུང་དུ་མའི་བཤད་པ་དང་། གསུང་ངག་རིན་པོ་ཆེ་ལམ་འབྲས་བུ་དང་བཅས་པའི་གདམས་ངག་ཤིན་ཏུ་སྨིན་པ་ཆ་ལག་ཕྲ་མོ་ཚུན་ཆད་རྒྱས་ཤིང་ཞིབ་པར་ཞུས་པས། དེ་སྐབས་རྗེའི་གསུང་ལས། ཆོས་བདག་པོ་ལ་འཕྲོད་པས་བློ་བདེ་ཞེས་གསུངས་པ་སོགས་ཐུགས་གཏིང་ནས་དགེས་པའི་གསུང་དུ་མ་འབྱོན་པར་མཛད་ཅིང་།
ལྷག་པར་ལམ་འབྲས་པ་ཡོངས་ལ་མ་གྲགས་པའི་བརྡ་ཆིག་བརྒྱུད་ཐུན་མོང་མ་ཡིན་པ་སོགས་མཐའ་ཆོད་པར་ཞུས་ཏེ། རང་ལོ་ཉེར་ལྔ་པའི་དུས་སུ་གླིང་དགའ་བདེ་བ་ཅན་དུ་བསྒོམས་པའི་ཉམས་མྱོང་གི་སྟེང་ནས་འཆད་རྒྱུ་ཁོ་བོ་ལ་མ་མཆིས་ཀྱང་། ཁ་བཤད་ཙམ་གྱི་གསུང་ངག་རིན་པོ་ཆེའི་གདམས་པ་ཟླ་བ་ཁ་ཤས་ཀྱི་བར་ལ་རང་གིས་གང་ཤེས་འཆད་བློ་བགྱིས་པས། རྗེ་བླ་མ་ཉིད་ཤིན་ཏུ་དགེས་པའི་ཐུགས་ཀྱིས་ཆོས་ཉན་པ་རྣམས་ལ་གསུང་ངག་འཆད་ལུགས་ཇི་ལྟར་འདུག་ཅེས་ཡང་ཡང་དྲི་རྟོག་མཛད་ཅིང་། ཆོས་ཉན་པ་རྣམས་ཀྱིས་དེའི་ཚུལ་ཞུས་པས། རྗེའི་གསུང་གིས། ཕ་ལ་བུ་སྐྱེས་འདུག་གེ་གསུངས་པ་སོགས་ངོས་ཅག་ལ་མགོ་འདྲེན་དུ་དགོངས་པའི་བསྟོད་བཀུར་བསྔགས་གསུམ་དུ་མ་མཛད་ཅིང་། ལམ་འབྲས་གྲོལ་ནས་ངོས་རང་གིས་བསམ་གཏན་ཕུར་མཇལ་བར་ཕྱིན་སྐབས་ཀྱང་ཤིན་ཏུ་དགེས་པའི་གསུང་དུ་མ་དང་། ལྷག་པར་ད་རེས་ལམ་འབྲས་ལ་བར་ཆད་མ་བྱུང་བས། ད་ལམ་འབྲས་གང་འཆད་མི་ཡོང་དེ་ངའི་ལུང་བསྟན་ཡང་ཡིན་ཞེས་གསུངས་ཤིང་།
དེའི་སྐབས་ཤིག་དངོས་དང་བརྒྱུད་པའི་སྒོ་ནས་ནན་ཏན་དུ་གསོལ་བ་བཏབ་པ་ལ་བརྟེན་ནས། ལན་གཅིག་ངེད་རང་ཞབས་དྲུང་ན་ཡོད་སྐབས་ཤིག་གི་ཚེ། རྗེ་ཉིད་དར་གཅིག་ཐུགས་ཏིང་ངེ་འཛིན་གྱི་ངང་དུ་དགོངས་པ་ལ་བཞུགས་ཏེ། དེ་ནས་རང་ཉིད་ལ་སྤྱན་ཆེར་གཟིགས་ནས། རང་རེ་དཔོན་སློབ་བྱང་ཆུབ་བར་དུ་མི་འབྲལ་ལོ། ། ཁྱེད་འཇམ་དབྱངས་ཀྱི་གདུང་རྒྱུད་ཡིན་པས་སྔོན་ལ་སངས་རྒྱས་ན་ང་དྲོངས་ཤིག་ཅེས་གསུངས་བྱུང་བ་ལ། ངེད་ཀྱི་སེམས་ལ་རྡོ་རྗེ་འཆང་མིའི་སྐུ་གཟུགས་ཅན་འདི་ལྟ་བུ་དང་བྱང་ཆུབ་བར་དུ་མི་འབྲལ་བའི་ཞལ་བཞེས་རྗེན་པར་གནང་བ་འདི་འདྲ་རྨི་ལམ་ཡིན་ནམ་མངོན་སུམ་ཡིན་སྙམ་པའི་ཡིད་ལ་དགའ་བདེ་ཚད་བཟུང་ལས་འདས་པ་དང་། ལུས་ཀྱང་འཚོ་མི་ཐུབ་པ་ལྟ་བུ་བྱུང་ཞིང་། རྗེས་སུ་དེ་དུས་ཞབས་དྲུང་ན་ཡོད་པའི་གྲོགས་འདྲ་ལ། དེ་དུས་རྗེས་འདི་ལྟར་གསུང་གི་ཨེ་འདུག་ཅེས་དྲི་བ་ཡང་ཡང་ཤོར་བ་ཡིན་ནོ། །
ཡང་དེ་དུས་རྗེའི་གསུང་ལས་ཁྱོད་ཀྱིས་ཉམས་ལེན་ལ་བརྩོན་པ་བྱས་ན་ལམ་སྣ་མྱུར་དུ་ཟིན་གསུངས་པའི་ལུང་བསྟན་ཡང་ཐོབ་པ་ལགས་སོ། ། དེ་ལྟ་བུའི་ཡོངས་འཛིན་བསླུ་མེད་དམ་པ་འདི་ཉིད་ཀྱིས་ཆོས་མེད་ཀྱི་རྣལ་འབྱོར་ཁོ་བོ་ཅག་ལ། གང་གིས་དང་པོར་སྡོམ་གསུམ་བཀའ་དྲིན་སྩལ། ། བར་དུ་མ་ནོར་ལེགས་བཤད་སྣང་བ་བསྟན། ། ཐ་མར་ཆོས་དང་ཟང་ཟིང་དུ་མས་བསྐྱངས། ། དེ་སླད་དངོས་པོ་ཀུན་གྱིས་ཕྱག་བགྱིད་དོ། ། ཞེས་པའི་ཚུལ་གྱིས་ལུགས་གཉིས་གང་གི་སྒོ་ནས་ཀྱང་བདག་ཁོ་ན་གཅིག་ཏུ་དགོངས་པའི་ཐུགས་རྗེའི་སྤྱན་རས་ཀྱིས་བུ་གཅིག་པ་ལྟར་རྒྱུན་ཆད་མེད་པར་འཚོ་བར་མཛད་པའི་བཀའ་དྲིན་གཞལ་དུ་མེད་པས་རྗེས་སུ་བཟུང་ཞིང་། རྗེ་བཙུན་དེ་ཉིད་དུས་གསུམ་གྱི་རྒྱལ་བ་ཀུན་གྱི་སྤྲོ་བསྡུའི་བྱེད་པོར་ངེས་པའི་ཤེས་པ་སྙིང་ནས་རྙེད་པ་ལ་བརྟེན་འདི་ཕྱིའི་དོན་ཐམས་ཅད་མགོན་པོ་དེ་ཉིད་ཀྱི་ཐུགས་རྗེ་ལས་གཞན་དུ་རེ་བའི་ཡིད་གཉིས་ཅུང་ཟད་ཀྱང་མེད་པས་གང་བྱུང་གཅིག་ཆོག་རྒྱལ་པོ་བླ་མའི་ཐུགས་རྗེ་དང་བྱིན་རླབས་ལས་བྱུང་བར་བློ་ཐག་ཆོད་པ་འདི་ཡང་འདྲེན་པ་དམ་པ་གང་གི་བྱིན་རླབས་སྙིང་ལ་ཞུགས་པའི་དགེ་མཚན་ལས་བྱུང་བ་ཡིན་ནོ། ། དེ་ལྟར་བདག་ཅག་གི་ཡོངས་སུ་འཛིན་པ་ཆེན་པོ་རྡོ་རྗེ་སློབ་དཔོན་འགྲན་ཟླ་དང་བྲལ་བ་དེ་ཉིད་དགུང་ལོ་འདུལ་བ་པ་ལུགས་ཀྱི་དོན་བརྒྱད་དང་། ཡོངས་སུ་གྲགས་པ་ལྟར་ན་དོན་བདུན་དུ་སོན་པ་ན།
ཞིང་འདིའི་སྐུ་ཚེ་དང་བསྟན་འགྲོའི་དོན་གྱི་མཛད་པ་དང་འཕྲིན་ལས་རྣམས་མཐར་ཕྱིན་པར་མཛད་ནས། རེ་ཞིག་གཟུགས་སྐུ་བསྡུ་བའི་ཚུལ་གྱིས་འབྲས་བུ་མངོན་དུ་མཛད་པར་བཞེད་པའི་ཚེ། དེའི་སྔ་ལྟས་སུ་སའི་དཀྱིལ་འཁོར་འདི་ཡང་ཁོལ་བུར་གཡོ་ཞིང་། ནམ་མཁའ་ལས་ཀྱང་ལྷ་རྣམས་ཀྱིས་སྤྱན་འདྲེན་པའི་ལྟས་སུ་རོལ་མོའི་སྒྲ་ཡང་ཡང་སྒྲོག་པ་དང་། གཞན་ཡང་སྐྱེས་བུ་དམ་པ་ཞིང་གཞན་དུ་གཤེགས་པ་ན་འཇིག་རྟེན་གྱི་ཁམས་འདིར་བདེ་སྐྱིད་ཉམས་པར་འགྱུར་བའི་མཚན་མར། དུ་བ་མཇུག་རིང་ལྟ་བུའི་སྐར་མ་མཇུག་ཕོད་ཅན་གསུམ་ཡང་དུས་གཅིག་ལ་ཤར་བ་སོགས་རྟགས་དང་ཆོ་འཕྲུལ་སྣ་ཚོགས་བྱུང་བས་སྐྱེ་བོ་ཐམས་ཅད་སེམས་ཡུད་ཡུད་པོར་གྱུར་ཅིང་། ལོ་དེའི་གསོས་པོ་བདག་གིས་ཞབས་དྲུང་དུ་སླེབས་པ་ན། ཉིད་ཀྱི་གསུང་ལས། ད་ལམ་བཞུགས་ས་བསམ་གཏན་ཕུའི་བླ་བྲང་དུ་མཛོད་གསུངས་པ་ལྟར་གནས་དེར་གཞི་ཕབ་ནས། རྗེ་བླ་མའི་གཟིམ་ཕུག་དང་འདབ་ཉེ་བར་བརྟེན།
རྗེའི་ཐུགས་དམ་གྱི་ཐུན་མཚམས་ལ་ཡང་ཡང་ཞབས་དྲུང་དུ་ཕྱིན་ནས་ཆོས་འཕྲོ་རྣམས་ཕལ་ཆེར་རྫོགས་པར་ཞུས་ཤིང་། དེ་ལྟ་བུའི་སྐབས་ཤིག་གི་འཕྲོས་ལ། རྗེའི་གསུང་ལས། ཁ་སང་ནས་སྡེ་སྲིད་གཙང་པའི་མུས་ཀྱི་མི་དཔོན་དེ་བྱུང་ནས། ངེད་ལ་ཅིས་ཀྱང་འཕྲད་དགོས་ཟེར་བ་ལ། ལོ་གསུམ་སུ་དང་ཡང་མི་འཕྲད་པའི་དམ་བཅའ་བྱས་ཡོད། དེ་ནས་འཕྲད་དོ་བྱས་པས། ཁོང་གིས་བདེན་པར་བཟུང་ནས་ལོག་ཙམ་བྱུང་ཞེས་གསུངས་བྱུང་པས་ཤིན་ཏུ་འཇིགས་པ་ཞིག་བྱུང་ནས་ལོ་གསུམ་ནས་མི་དཔོན་དང་ཡང་ལོས་མཇལ། གང་ལྟར་བདག་ཅག་ལྟོས་བཅས་རྣམས་ལ་དགོངས་ནས་ཡུན་རིང་དུ་ཞབས་པད་བརྟན་པར་བཞུགས་དགོས་ཞུས་པས། རྗེ་བཙུན་ཉིད་གང་ཡང་མི་གསུང་བ་ཡུན་རིང་དུ་བཞད་ཀྱིན་འདུག་པས།
བློ་ཤིན་ཏུ་མ་བདེ་བ་ཞིག་བྱུང་པས། དེའི་ནངས་པར་བརྟན་བཞུགས་ཀྱི་འབུལ་བ་བཞུགས་གདན་སོགས་ཕུལ་ནས་གསོལ་བ་བཏབ་པའི་ཚེ། གློ་བུར་དུ་ནམ་མཁའ་ལ་འཇའ་སྣ་ཚོགས་པའི་རི་མོ་ངོ་མཚར་ཅན་དུ་མས་རྗེའི་གཟིམ་ཕུག་གི་ཐད་ཀྱི་ནམ་མཁའ་སོགས་བསམ་གཏན་ཕུག་པའི་ཉེ་སྐོར་རྣམས་ཁྲིག་གིས་ཁེངས་བྱུང་བས། བདག་གི་བསམ་པ་ལ་བརྟན་བཞུགས་འབུལ་བ་ལ་ནམ་མཁའི་འཇའ་སྤྲིན་འདི་ཡང་དགའ་རྒྱུ་མེད་དམ་སྙམ་པ་ཤར་ཞིང་། དེ་ནས་བདག་ས་སྐྱར་ཡོང་ཁར་རྗེའི་ཞབས་དྲུང་དུ་གང་སྤྱིའི་བསླབ་བྱ་མཐའ་དག་ཞུས་པ་ན། འདི་ཕྱིར་ཕན་པའི་གསུང་གི་བདུད་རྩི་ཅི་ཡང་ཞིག་སྩལ་ཅིང་། ལྷག་པར་སྐུ་བེམ་གྱི་སྦུགས་ནས་སྐུ་སྟོད་གཟེངས་མཛད་དེ། བདག་གི་གདོང་ལ་ཆེར་གཟིགས་ནས། འོ་ཚེ་འདི་གློག་དང་འདྲ་བས་སྐྱེམས་ཙམ་གཅིག་ཀ་ཡིན་པས། གཞི་སྡོམ་པ་གསུམ་རྣམ་པར་དག་པ་ལ་གནས་ནས།
ཐོས་བསམ་སྒོམ་གསུམ་ལ་འབད་རྩོལ་མཛད་དེ། ཅི་མཛད་བསྟན་པ་དང་འགྲོ་བའི་དོན་དུ་འགྱུར་བ་ཞིག་ཅིས་ཀྱང་མཛད་དགོས་སོ། ། འདི་ནས་ས་སྐྱར་ཕེབས་འཕྲལ་བདེ་མཆོག་གི་བསྙེན་པ་ཟླ་བ་དྲུག་པ་ཞིག་གནང་བ་དང་། བསྟན་པ་སྟོབས་ཀྱིས་འཛིན་པའི་སྡེ་སྲིད་གཡས་རུ་བྱང་པ་ནི་འདི་བཞིན་དུ་གྱུར་སོང་། དགོན་པ་འདི་ཐུགས་དཀྱིལ་ནས་བཏང་ན་མི་ཡོང་ཞིང་། གཞན་སུས་གང་བྱས་ཀྱང་རང་རེ་དཔོན་སློབ་ལ་དམ་སེལ་གཏན་ནས་མི་ཡོང་། གཏན་ནས་མི་ཡོང་ཞེས་ཉིས་བཏུད་དུ་གསུངས་བྱུང་བས་སེམས་ལ་དགའ་སྤྲོ་རབ་དགའི་ས་ཐོབ་ཙམ་བྱུང་ཞིང་། དེ་ནས་ཞབས་དབང་བཀའ་བསྒོ་ཞུས་པ་ན། ཕྱག་གཉིས་དབུ་དང་བཅས་པ་བདག་གི་མགོ་ཐོག་ཏུ་འཇོག་པ་མཛད་ནས་བླ་མ་བརྒྱུད་པ་མང་པོའི་མཚན་ནས་བརྗོད་དེ་བཀའ་བསྒོ་བྱིན་རླབས་རྒྱས་པར་སྩལ་ཅིང་། དེ་ནས་ཁོ་བོ་ཅག་གིས་བདག་བྱང་ཆུབ་བར་དུ་ཐུགས་རྗེའི་སྐྱབས་འོག་ཏུ་ཆུག་པ་ཞིག་ཞུས་པས།
རྗེའི་གསུང་ལས། ཨ་ཅི་གསུངས་པ་ཡིན། ངེད་ལ་སྡེ་པ་བྱང་པ་དང་ཞབས་དྲུང་གཉིས་ལས་གཅེས་པ་མེད། དེའི་ནང་ནས་ཀྱང་ཁྱེད་ཁོ་ན་གཅེས་པས་སྙིང་ཁའི་ནང་སྐོར་དུ་ཞབས་དྲུང་རང་སྒོམ། དེའི་མཐའ་སྐོར་དུ་སྡེ་པ་བྱང་པ་སོགས་སྒོམ་གྱིན་བདོག ཅེས་སོགས་ཐུགས་གཏིང་ནས་བརྩེ་བའི་གསུང་ད་ལྟ་ཡང་དྲན་པ་ཙམ་གྱིས་མིག་ཆུ་དབང་མེད་དུ་འཆོར་བ་དུ་མ་ཞིག་སྩལ་ཞིང་། དེ་ནས་རྗེའི་གཟིམ་ཕུག་གི་གནམ་སྒོའི་རྡོ་སྐས་ཀྱི་མགོ་ནས་ཕྱིར་མིག་ཅིག་བལྟས་པས། རྗེའི་ཞལ་འཛུམ་སྔར་གྱི་རྣམས་ལས་ཀྱང་ཆེས་ངོ་མཚར་བ་ཞིག་མཛད་ནས་གཟིགས་བྱུང་བས་ཡིད་འཕྲང་བ་ལ་ཚད་མེད་པ་ཞིག་བྱུང་ཞིང་། དེ་ནས་རིམ་པར་ས་སྐྱར་སླེབས་ནས་ཆུ་མིག་རྫིང་ཁའི་བདེ་མཆོག་ཕོ་བྲང་དུ་བདེ་མཆོག་གི་བསྙེན་པ་ལ་ཞུགས་ནས་རྒྱང་ཙམ་སོང་བའི་ཟླ་བ་ལྔ་པའི་ཚེས་ལྔ་དྲུག་ཙམ་གྱི་རྨི་ལམ་དུ་རྗེ་བླ་མ་ཉིད་གསལ་བར་བྱོན་ནས། ལམ་དབང་གི་བླ་མ་བརྒྱུད་པའི་རིམ་པའི་བྱིན་རླབས་འདྲ་བ་ཞིག་གནང་བྱུང་བའི་ཚེ།
བྲམ་ཟེ་ཆེན་པོ་ས་ར་ཧ་དང་། མུས་ཆེན་སེམས་དཔའ་ཆེན་པོ། སྤྱན་སྔ་རིན་པོ་ཆེ་དཀོན་མཆོག་རྒྱ་མཚོ་རྣམས་ཀྱི་མཚན་གསལ་བར་ཐོས་པའི་མོད་ལ་གཉིད་སད་བྱུང་པས་སེམས་ལ་དགའ་བདེ་དཔག་ཏུ་མེད་པ་བྱུང་ཞིང་། ཡང་སྔ་དྲོ་ཞིག་ཅུང་ཟད་གཉིད་པའི་ཚེ། རྗེའི་སྐུ་ནི་མ་མཐོང་། གསུང་སྦོམ་ལ་ཟིལ་ཆེ་བ་དེའི་སྒྲ་ལྷང་པ་དང་བཅས། ཐུགས་ཁར་ཐུགས་རྡོ་རྗེ་མ་ཞེས་ཚིག་གསལ་དུ་འཇུག་དགོས་ལ་ཞེས་གསུངས་བྱུང་བས། གཉིད་སད་མ་ཐག་རྗེ་འདི་ཉིད་ན་བཞུགས་ཡོད་དོ་སྙམ་པའི་འཇིགས་པ་དང་དགའ་སྤྲོ་ཟུང་འབྲེལ་དུ་བྱུང་ཞིང་། དེ་ནས་དུས་མི་རིང་བ་ཟླ་བ་ལྔ་པའི་ཚེས་བཅུའི་ཉི་མ་ཤར་དྲོས་ལ་གླིང་དགའ་བསམ་གཏན་ཕུག་གི་མདོའི་བྲག་ཡབ་ན་དབོན་པོ་ནམ་མཁའ་སངས་རྒྱས་ཡོད་པའི་ཚེ། རྗེ་བླ་མའི་ཞབས་དྲུང་ན་མི་སུ་ཡང་མེད་པ་ལ་གསུང་གླང་དེ་རི་རི་མཛད་བྱུང་པས་རྗེ་དབོན་དོགས་པ་ཟོས་ནས་ཞབས་དྲུང་དུ་འགྲོ་བར་བརྩམས་པ་ན།
གཟིམ་ཕུག་གི་གནམ་སྒོ་སོགས་སྒོ་རྣམས་ཁྲིག་གེ་འདུག་པས་ཤིན་ཏུ་འཇིགས་པ་ཞིག་བྱུང་ནས་ཏབ་ཏོབ་ཏུ་ཞབས་དྲུང་དུ་ཕྱིན་པས། རྗེའི་གསུང་ལས། མཁའ་འགྲོ་མ་རང་ཚོ་བྱོན་མཛོད་ཅིག ཅེས་གསུངས་པའི་མོད་ལ་དབོན་པོ་དྲུང་དུ་སླེབས་ཏེ་སྒོ་ཡོལ་ཕྱེ་བས། ཁྱོད་ཡོང་བ་སྔས་བྱུང་གསུངས་བ་སོགས་བཀའ་བཀྱོན་པའི་རྣམ་པ་མཛད་ཀྱིན་འདུག་ཅེས་ཐོས་ལ། དེའི་ནངས་པར་ཚེས་བཅོ་ལྔ་ལ་སྐུ་གྲིབ་ལ་བརྟེན་པའི་ཅུང་ཟད་སྙེལ་བའི་ཚུལ་བསྟན་ནས། བཅུ་དྲུག་ནས་ཉི་ཤུའི་བར་ལ་སྐུ་ཤེད་ཆུང་བ་ཙམ་ལས་སྐུ་ལ་སྙུང་ཟུག་སོགས་གཏན་ནས་མེད་པ་བྱུང་སྟེ། འདི་ནི་སྔ་མོར་བདག་སོགས་བུ་སློབ་མང་པོ་འདུས་པ་ཞིག་ལ་འཁོར་ལོ་བདེ་མཆོག་གི་ཆོས་སྐོར་རྣམས་གནང་བའི་སྐབས་སུ་རྗེ་ཉིད་ཀྱི་གསུང་ལས། ངེད་བདེ་མཆོག་པའི་རྣལ་འབྱོར་པ་རྣམས་འཆི་བའི་ཚེ། རྩ་རྒྱུད་ལས།
རྣལ་འབྱོར་པ་རྣམས་འཕོ་བའི་ཚེ། ། དཔལ་ལྡན་ཁྲག་འཐུང་སོགས་མཁའ་འགྲོ ། ལག་ན་མེ་ཏོག་སྣ་ཚོགས་ཐོགས། ། རྒྱལ་མཚན་བ་དན་སྣ་ཚོགས་དང་། ། རོལ་མོའི་སྒྲ་ནི་སྣ་ཚོགས་དང་། ། སྣ་ཚོགས་གླུ་ཡི་མཆོད་པས་མཆོད། ། འཆི་བ་ཞེས་བྱའི་རྣམ་རྟོག་ནི། ། མཁའ་ལ་འགྲོ་བའི་གནས་སུ་འཁྱེར། ། ཞེས་གསུངས་པ་ལྟར་གྱི་རྟགས་དང་བཅས་པའི་ན་རྒྱུ་མེད་པའི་འཆི་བ་ཞིག་ཡོང་བ་ཡིན་ནོ། ། ངེད་ཀྱི་བླ་མ་རྗེ་ཆོས་དབང་པ་ལ་ཡང་དེ་བཞིན་བྱུང་ལ།
ངེད་ལ་ཡང་དེ་ལྟར་དུ་འོང་གསུངས་པའི་ཐོག་ཏུ་གནས་པར་མཛད་པ་ཡིན་ལ། དུས་དེ་དག་གི་སྐབས་སུ་ཡང་ཐུགས་དམ་ལ་སྔར་ལས་བརྩོན་པར་མཛད་པའི་ངང་ནས། སྐབས་འགར་སྐུ་འདར་ཤིག་ཤིག་མཛད་ཀྱིན་འདུག་པ་ལ། ཞབས་དྲུང་ན་གནས་པ་རྣམས་ཀྱིས་སྐུ་མི་བདེ་བ་མི་འདུག་ལགས་སམ་ཞུས་པས། མི་བདེ་བ་མི་འདུག ནང་གི་རྩ་མདུན་རྣམས་གྲོལ་བའི་རྟགས་སུ་གདའ་གསུངས་བ་དང་བཅས་ཐུགས་བདེ་ཉམས་དཔག་ཏུ་མེད་པ་མཛད་ཀྱིན་འདུག་ཅེས་ཐོས་ཏེ། འདི་ནི་དཔལ་ལྡན་བླ་མ་དམ་པའི་རྣམ་ཐར་རྗེ་དཔལ་ལྡན་ཚུལ་ཁྲིམས་པས་མཛད་པ་ལས། རྒྱུད་དང་མན་ངག་ཐམས་ཅད་མཐུན་པར། དབང་པོ་རབ་ཚེ་འདི་ལ་ཟུང་འཇུག་གི་བདེ་བ་ཐོབ་སྟེ་གྲུབ་མཐའ་བསྙོགས། འབྲིང་ཚེ་འདིར་ཀུན་རྫོབ་དང་དོན་དམ་བདེན་པ་གཉིས་སྐྱེས་བུའི་གོམ་པ་འདོར་བ་བཞིན་རེས་འཇོག་ཏུ་རྒྱུད་ལ་སྐྱེས་ནས་སྤྱོད་པ་གསུམ་གྱི་མཚམས་མ་སྦྱར་བར་ཟུང་འཇུག་མི་ཐོབ་པ་ལ།
འཆི་བའི་རྐྱེན་གྱིས་རླུང་སེམས་ཀྱི་མདུད་པ་གྲོལ་ཞིང་། དེས་སྤྱོད་པའི་ཚབ་བྱས་ནས་སྔར་གྱི་བདེན་པ་གཉིས་སོ་སོའི་ཏིང་ངེ་འཛིན་གཅིག་ཏུ་འདྲེས་ཏེ་ཟུང་འཇུག་གི་བདེན་པ་མཐོང་སྟེ་གྲུབ་མཐའ་བསྙོགས་པར་བཤད། ཅེས་གསུངས་པ་ལྟར་རྗེ་བླ་མ་འདིས་ཀྱང་དེ་ལྟ་བུའི་འབྲས་བུ་མངོན་དུ་མཛད་པར་ངེས་ཏེ། རྩ་མདུད་རྣམས་གྲོལ་བར་འདུག་གསུངས་ཤིང་ཐུགས་བདེ་ཉམས་ཆེན་པོ་མཛད་པ་ནི་དུས་དེར་ལྷན་ཅིག་སྐྱེས་པའི་ཡེ་ཤེས་ཟུང་འཇུག་བདེ་བ་ཆེན་པོ་ཐུགས་རྒྱུད་ལ་འཁྲུངས་པའི་རྟགས་ལས་གཞན་དུ་མ་འདས་པའི་ཕྱིར་རོ། ། ཡང་སྐབས་ཤིག་གསུང་ལས། ཁོ་བོ་ལོ་བརྒྱད་ཅུ་གྱ་གཉིས་ཙམ་སྡོད་སྙམ་པ་ཡོད་ཀྱང་རྟེན་འབྲེལ་ཞིག་གིས་ད་ལན་འགྲོ་བ་ཡིན་ནམ། བླ་མ་གོང་མ་རྣམས་ལ་ཡང་དེ་འདྲ་བ་མང་དུ་བྱུང་འདུག གང་ལྟར་ངེད་རང་གི་བསམ་པ་ལྟར་ན་འཆི་ཁ་འདིར་ས་སྐྱ་ནས་ཞབས་དྲུང་དང་མཇལ་བའི་ལམ་དབང་ཞིག་གིས་གསལ་འདེབས་བགྱིད་སྙམ་པ་ཡོད་ཀྱང་། ད་ས་སྐྱ་ནས་སྤྱན་འདྲེན་བྱས་པས་བདེ་མཆོག་གི་གསུང་བསྙེན་གྱི་གེགས་སུ་འགྲོ་བ་འདུག་པས་འདི་ཅུང་ཟད་སེམས་འཕྲང་བ་འདུག གཞན་སེམས་ལ་འཕྲང་བ་སྤུ་ཙམ་མེད་ཅིང་།
ངེད་རང་གི་ཉེ་འཁོར་རྣམས་ལ་ཡང་ཁོ་བོའི་དྲིན་ལས་སོ་སོར་འཚོས་ཙམ་རེ་ཡོང་བ་ཡོད་པས། རྒན་ཟེར་ལ་གཞོན་ཉན་པའི་སོ་སོ་ནས་ཆོས་དང་མཐུན་པ་གྱིས། ཐམས་ཅད་ཀྱིས་ས་སྐྱ་ཞབས་དྲུང་དུ་བློ་གཏོད། གླིང་དགའ་དགོན་པ་མ་བུ་རྣམས་ས་སྐྱ་བདག་པོ་ལ་འཕྲོད་པས། ཁྱེད་རྣམས་ལ་ཤུལ་དུ་གང་ཡང་མི་དགོས་པ་འདི་ངེད་དྲིན་ཆེ་བ་ཡོད་དོ། ། ཞེས་སོགས་གསུངས་ཤིང་། དེ་ནས་ཚེས་བཅོ་བརྒྱད། བཅུ་དགུ ། ཉི་ཤུའི་ཉིན་རྣམས་ཐུགས་བདེ་ཉམས་དཔག་ཏུ་མེད་པ་དང་བཅས་ཡང་ཡང་ནམ་མཁའ་ལ་གཟིགས་ནས་ཞལ་འཛུམ་པ་སོགས་དགེས་པའི་ཉམས་དུ་མ་མཛད་ཅིང་། མཁའ་འགྲོ་མ་ལཱ་མ་ནི་ལྟ་བ་རང་དགའ་ཟེར་བར་འདུག
དེ་དེ་ཀ་ཡིན་གསུང་བ་སོགས་དཔལ་འཁོར་ལོ་བདེ་མཆོག་གི་དཀྱིལ་འཁོར་གྱི་ལྷ་ཚོགས་རྣམས་དང་གསུང་གླེང་མཛད་པའི་ཚིག་གོ་མིན་མི་གོ་མིན་མང་དུ་གསུང་གིན་འདུག ཅེས་དེ་དུས་ཞབས་དྲུང་ན་གནས་པ་རྣམས་མགྲིན་གཅིག་པའི་ངག་ལས་ཐོས་ཤིང་། དེ་ནས་ཚེས་ཉི་ཤུའི་མཚན་གང་ཐུགས་དམ་འབའ་ཞིག་ལ་རྩེ་གཅིག་ཏུ་བཞུགས་པའི་ངང་ནས། སྐབས་ཤིག་ཞབས་དྲུང་ན་གནས་པ་རྣམས་ལ་རྗེ་ཉིད་ཀྱི་གསུང་ལས། ཟླ་བ་ཤར་བར་འདུག་གམ་ཐམས་ཅད་འོད་དཀར་པོས་གང་འདུག་གསུང་པ་དང་། མི་འདུག་ལགས་ཞུས་པས། ཡང་ཅུང་ཟད་ཅིག་ནས་གསུང་ལས། ད་ནི་ཉི་མ་ཡང་ཤར་བྱུང་ཞེས་སོགས་གསུངས་ཤིང་ཐུགས་བདེ་ཉམས་ཆེན་པོ་མཛད་པ་དང་། ཡང་ཅུང་ཟད་ནས་ཌཱ་ཀི་མ་འོད་གསལ་མ་བུ་ངོ་འཕྲོད་བྱུང་ཞེས་གསུངས་ཤིང་དགེས་སྤྲོ་དཔག་ཏུ་མེད་པའི་ཐུགས་ཉམས་མཛད་ཀྱིན་འདུག་ཅེས་ཐོས་ལ། འདི་དག་ནི་རྗེ་བཙུན་ཉིད་ཀྱི་ནང་གི་ཐུགས་དམ་ཟབ་མོའི་ཉམས་ལེན་གྱི་ནུས་པས་རྟེན་འབྲེལ་གྱི་དབང་ལས་སྤང་བྱ་མཐའ་དག་སྐད་ཅིག་གིས་སྤངས་ནས་ས་ལམ་རྣམས་ཡུད་ཙམ་གཅིག་ལ་བགྲོད་དེ།
དེ་མ་ཐག་འབྲས་བུ་མངོན་དུ་མཛད་པར་ཉེ་བ་ན་ལྷ་དང་། ལྷ་མོ་དང་། དཔའ་བོ་དང་། མཁའ་འགྲོ་རིག་པ་འཛིན་པའི་ཚོགས་རྣམས་ཀྱིས་འོད་ཀྱི་ཁ་དོག་སྣ་ཚོགས་པས་བསུ་བ་དང་། རོལ་མོའི་སྒྲ་ཆེར་སྒྲོག་པ་སོགས་མཆོད་པའི་བྱེ་བྲག་དཔག་ཏུ་མེད་པ་དང་བཅས་རྗེ་བཙུན་ཉིད་ཀྱི་དྲུང་དུ་ལྷགས་ཤིང་འཁོད་པས་ཕྱི་ནང་གི་རྟེན་འབྲེལ་རྨད་དུ་བྱུང་བའི་མཚན་མ་ཡང་དག་པར་ཤེས་པར་བྱ་སྟེ། ཚུལ་དེ་དག་ནི་ཆོས་རྗེ་བླ་མ་དམ་པ་བསོད་ནམས་རྒྱལ་མཚན་གྱི་རྣམ་ཐར་དང་མཚུངས་པར་མངོན་ཏེ། དེ་ཡང་ཆོས་རྗེ་དེ་ཉིད་ཀྱི་རྣམ་ཐར་བླ་མ་བྱམས་ཆོས་པ་ཆེན་པོས་མཛད་པའི་མྱ་ངན་འདས་བྱུང་ལས་འདི་ལྟར་བྱུང་སྟེ། དེ་ནས་ཉི་མ་ནུབ་ཏུ་ཆ་བ་ན་བབས་པའི་ཚེ། བསྐྱེད་རྫོགས་ཀྱི་ཐུན་མོང་མ་ཡིན་པ་སེམས་རྒྱུད་ལ་འབྱོངས་པའི་རྣལ་འབྱོར་བ་ཁྱད་པར་ཅན་རྣམས་ནི་འདའ་ཁ་མ་ལ་བབས་པ་ན། འཆི་ཁའི་འོད་གསལ་སྣ་ཚོགས་འཆར་བས་གསོས་བཏབ་པའི་དྲན་བླངས་ནས་ལྷན་ཅིག་སྐྱེས་པའི་ཡེ་ཤེས་རང་རིག་ཅིང་འགྱུར་བ་མེད་པའི་བདེ་བའི་ཡེ་ཤེས་ཁྱད་པར་ཅན་གཞན་གྱིས་བརྗོད་མིན་ལྷན་ཅིག་སྐྱེས་གང་དུའང་མི་རྙེད་པའི་རང་རིག་པའི་བདེ་ཆེན་ཡེ་ཤེས་ལྷ་དང་མིའི་བདེ་བས་བཅུ་དྲུག་གི་ཆར་ཡང་མི་ཕོད་པའི་བདེ་བ་ཆེན་པོ་རྣམ་པར་མི་རྟོག་པ་སེམས་རྒྱུད་དུ་འཁྲུངས་ན་སྔར་འདྲིས་ཀྱི་མི་དང་འཕྲད་པ་ལྟར་འོད་གསལ་མ་བུ་ངོ་འཕྲོད་དེ་ཇི་ལྟར་ཆུ་ལ་ཆུ་བཞག་པ་དང་།
མར་ལ་མར་བཞག་པ་བཞིན་དངོས་པོ་ཀུན་དབྱེར་མེད་དུ་བདེ་བ་ཆེན་པོ་རོ་གཅིག་ཏུ་འདྲེས་པའི་ཟུང་འཇུག་རྡོ་རྗེ་འཆང་གི་སྐུར་མངོན་པར་བྱང་ཆུབ་པར་མདོ་རྒྱུད་མང་པོ་ནས་གསུངས་པ་དེ་ཉིད། བདག་ཅག་གི་འདྲེན་མཆོག་དམ་པ་ཁམས་གསུམ་ཆོས་ཀྱི་རྒྱལ་པོ་འདི་ཉིད་ཀྱི་ཐུགས་རྒྱུད་ལ་མངོན་སུམ་དུ་འཁྲུངས་ནས་དྲུང་ན་གནས་པ་ཀུན་གྱིས་གཟིམ་མལ་ཅུང་ཞིག་འཆོས་པར་རྩོམ་པ་ན། འདི་ཁ་རང་ལ་བཞག་པས་འདི་འདྲའི་བདེ་བ། མི་འགྱུར་པའི་བདེ་བ། སྟོང་པའི་བདེ་བ། འཛག་མེད་ཀྱི་བདེ་བ། ཞེས་སོགས་མང་པོ་གསུངས། གཞན་ཡང་དེའི་ཚེ་ཐིག་ལེའི་སྒྲས་གསུངས་པའི་རྡོ་རྗེའི་ཚིག ཐིག་ལེ་སྟོང་པ་འགྱུར་མེད་དྲུག དབུ་མའི་ཐིག་ལེ།
སྟོང་པ་ཉིད་ཀྱི་ཐིག་ལེ་ཞེས་སོགས་བརྡའི་ཚིག་མང་པོ་གསུངས་ཞེས་སོགས་རྒྱས་པར་བཤད་པ་དེ་རྣམས་དང་། བདག་གི་བླ་མ་སངས་རྒྱས་མི་གཟུགས་ཅན་དེ་ཉིད་ཀྱི་གོང་དུ་བཀོད་པ་ལྟར་གྱི་ངོ་མཚར་བའི་རྣམ་ཐར་རྣམས་ལ་རྒྱུད་དང་མན་ངག་ཟབ་མོའི་དོན་ལ་མཁས་པའི་དཔྱོད་ལྡན་དག་གིས་ལེགས་པར་བརྟགས་ན་རྣམ་ཐར་དེ་གཉིས་ཀ་སྐུ་མྱ་ངན་ལས་འདའ་ཁའི་འབྲས་བུ་སངས་རྒྱས་ཀྱི་ས་མངོན་དུ་མཛད་ངེས་པའི་ཐུན་མོང་མ་ཡིན་པའི་རྟགས་སུ་མཚུངས་པར་རྟོགས་ནུས་པ་ཡིན་ནོ། ། དེ་ནས་ཐོ་རངས་གྱི་ཆ་ཟིན་པ་ན་དབོན་ཆུང་གིས་གསོལ་འཇམ་ཞུས་པས། རྗེའི་གསུང་གིས། ཡི་དྭགས་ལ་སུ་རུ་པའི་གཏོར་མ་མ་སྦྱིན་པར་ཚོད་མ་འཐུང་བས་ཡོང་བ་ཨེ་ཡིན་ཞེས་སོགས་གསུངས་ཤིང་ཐུགས་ཅུང་ཟད་མ་མཉེས་པའི་རྣམ་པ་མཛད་ཀྱིན་འདུག་པས། དེ་འཕྲལ་དབོན་པོས་ཐུགས་དམ་གཏོར་མ་ལ་ཆབ་བཏང་པས་དཀར་ཆ་བཞི་སོགས་མཛད་ནས་ཡང་ཐུགས་དམ་གྱི་ངང་ལ་བཞུགས་པར་མཛད། དེ་ནས་ནམ་ལངས་པར་ཉེ་བ་ན། རྗེའི་གསུང་ལས། གསོལ་ཆ་མེ་ཏོག་གཡང་འཛིན་ཞིག་བསུས་ལ་ཁྱེར་ཤོག་གསུངས་པའི་ཚེ། དབོན་པོ་མ་ཆེན་གྱིས་གསོལ་ཇ་རྗེའི་ཞལ་དཀར་ལྐོག་པ་ཙམ་ལས་ཞུ་མ་ནུས་པ་ལ།
ཉིད་ཀྱི་གསུང་ལས། ད་རང་ངེད་ཁག་ཆེ་བས་དཀར་ཡོལ་གང་བླུགས་ཤིག་གསུངས་ཤིང་། དཔོན་སློབ་རྣམས་ཀྱིས་གསོལ་ཇ་གསོལ་གྲུབ་མཚམས་ནམ་ལངས་བྱུང་པ་ན། དེ་རིང་ཉི་ཤུ་གཅིག་ཡིན་ནམ་གསུངས། ཡིན་ལགས་ཞུས་པས། དེས་ཡོང་བ་འདུག ཁྱེད་རང་གཅིག་མ་གཏོགས་རང་གནས་སུ་སོང་གསུངས་ནས། དབོན་པོ་རྒན་པ་ཞབས་དྲུང་དུ་ཡོད་པ་ལ་རྗེའི་ཕྱག་ཕྲེང་རིང་བ་ཕུད་ནས་སྐུ་འཁྲིས་ཀྱི་བང་ཁར་འཇོག་པ་མཛད་ཅིང་། ཕྱག་སྐོར་ཕྱག་གཡོན་པས་བསྣམས་བཞིན་པའི་ངང་ནས། རྗེའི་གསུང་ལས།
འཇམ་དབྱངས་སངས་རིན་གྱི་བདུད་རྩི་རིལ་བུ་ལ་ས་སྐྱ་པའི་བདུད་རྩི་རིལ་བུ་ཅུང་ཟད་བསྲེས་པ་ཞིག་ཁྱེར་ཤོག་གསུངས་ནས། དེ་བཞེས་ཏེ་ཅུང་ཟད་ཅིག་ཐུགས་དམ་ལྟ་བུ་ལ་ཞུགས་ནས། དེ་ནས་ཕཊ྄་ཆེ་བ་གཉིས་གསུངས་པ་གཟིམ་ཕུག་གི་མདོ་ན་ཡོད་པ་ཀུན་གྱིས་ཐོས་ཤིང་། དེ་ནས་གསུང་ཆུང་ངུས་ཕཊ྄་ཀྱང་གསུངས་པ་འདྲ་བ་ལ། ཧིཀ་ཀྱང་གསུངས་པ་ལྟ་བུ་ཞིག་གི་མོད་ལ་སྐུ་སྟོད་ཕྲུག་ཙམ་དང་། ལྟག་པ་སྒྱེད་ཙམ་མཛད་པའི་ངོས་ཚེག་སྒྲ་ཆེ་བ་དང་བཅས་དབུ་ལས་ཆུ་སྐོལ་བ་ལྟ་བུའི་རླངས་པ་སྐྱ་བུན་པ་དང་བཅས་དགོངས་པ་ཆོས་ཀྱི་དབྱིངས་སུ་ཐིམ་པའི་ཚུལ་བསྟན་སོང་བས། དེ་འཕྲལ་ཞབས་དྲུང་ན་ཡོད་པའི་དབོན་པོ་དེས་གྲོགས་གཞན་རྣམས་བོས་ནས། རྗེ་བླ་མའི་སྐུ་གདུང་ཡིད་བཞིན་ནོར་བུའི་དབུ་ལ་བལྟས་པ་ན། སྔར་དབུའི་སྤྱི་གཙུག་གི་ཐད་ན་དབུ་ཐོད་གཞན་ལས་འབུར་བའི་ཏིང་སྒོང་ཞབས་མའི་ཚད་ཙམ་ཡོད་པའི་དབུས་དེར་བུག་པ་ཟང་ཐལ་དུ་གྱུར་པ་ནས། རྩ་དབུ་མ་ལྟ་བུའི་སྦོམ་ཕྲ་སྨྱུག་མ་འབྲིང་པ་ཙམ་གྱི་སྐུའི་རྩ་སྦུག་སྟོང་ཞིག་རྒྱངས་ཀྱིས་ཐོན་པ་ལས་བྱང་སེམས་ཀྱི་ཟིལ་པ་ཉིལ་ལེ་བར་གྱུར་ཅིང་།
དེ་དུས་ཀྱང་དབུ་བྱིན་ལ་ཡང་དྲོད་ཚ་ཆིལ་ལེ་བ་རླངས་པ་དང་བཅས་འདུག་གོ་ཞེས་ཐོས་ལ། དེ་ལྟར་གཟུགས་སྐུ་བསྡུ་བའི་ཚུལ་བསྟན་པའི་སྐད་ཅིག་དེ་ཉིད་ལ་འདའ་ཁ་མ་ཟབ་མོས་མཚམས་སྦྱར་ཏེ་མཁའ་སྤྱོད་ཆེན་པོ་འོག་མིན་དུ་ཐོགས་པ་མེད་པར་གཤེགས་པའི་ཚུལ་མིག་ཡོད་ཀུན་གྱིས་མངོན་སུམ་གྱི་སྤྱོད་ཡུལ་དུ་གྱུར་པ་འདི་ལྟ་བུ་ནི་སྔོན་ཆད་ཀྱང་གངས་རིའི་ཁྲོད་འདིར་བྱོན་པའི་པཎ་གྲུབ་ཀྱི་དབང་པོ་ག་ཡ་དྷ་ར་སོགས་འགྲན་བྲལ་གྱི་སྐྱེས་བུ་རེ་རེ་ཙམ་མ་གཏོགས་འགར་ཡང་བྱུང་བ་མ་ཐོས་ན། ཕྱིན་ཆད་ནི་དུས་ཀྱི་དབང་གིས་ལྟ་སྨོས་ཀྱང་ཅི་འཚལ། དེས་ན་རྗེ་བཙུན་འབྲེལ་ཚད་དོན་ལྡན་གང་གི་ཐུགས་བརྩེ་བ་ཆེན་པོས་རྗེས་སུ་བཟུང་ནས་ཟབ་རྒྱས་ཆོས་ཀྱི་བཀའ་དྲིན་ཐོབ་པ་རྣམས་སྨོས་ཅི་དགོས། སྐུ་མཐོང་བ་དང་། གསུང་ཐོས་པ་ཙམ་རྣམས་ཀྱང་སྐལ་བ་མཆོག་ཏུ་བཟང་བར་ཤེས་པར་བྱའོ། ། དེ་ལྟར་དགོངས་པ་ཆོས་ཀྱི་དབྱིངས་སུ་ཐིམ་པ་དེ་དང་དུས་མཉམ་དུ་རྟ་ལོ་ཤར་ཕྱོགས་ནས་ལས་དག་པ་འགའ་ཞིག་གི་མཐོང་སྣང་ལ། འཇའ་དཀར་པོ་རས་ཡུག་བརྐྱངས་པ་འདྲ་བ་ཞིག་གི་མཐའ་ལ་འཇའ་སྔོན་པོས་བརྒྱན་པ་ཞིག་རྗེ་བླ་མའི་གཟིམ་ཕུག་གི་ཐད་ནས་བར་སྣང་ལ་ཡལ་སོང་བ་མཐོང་ངོ་ཞེས་ཀྱང་ཐོས་སོ། ། འདི་ནི་སྔོན་པཎ་ཆེན་ག་ཡ་དྷ་ར་ཁ་རག་ཐོད་བུར་གཤེགས་དུས་འཕོ་བའི་རྣལ་འབྱོར་མཛད་པའི་ཚེ་དབུ་གཙུག་ནས་ཐོན་པའི་འོད་དཀར་པོ་རིལ་མ་ཙམ་ཞིག་བར་སྣང་ལ་སོང་བ་ཁ་རག་ཕྱོགས་ཀྱི་མི་མང་པོས་མཐོང་བ་དང་མཐུན་པར་སྣང་བས་ཤིན་ཏུ་ངོ་མཚར་བའི་རྣམ་པར་ཐར་པ་ཡིན་ནོ། ། དུས་དེ་ནས་བཟུང་སྟེ་དགུང་ཞག་མ་རྫོགས་ཀྱི་བར་དང་།
དེ་ནས་ཀྱང་ལོ་དང་ཟླ་བའི་དུས་དྲན་རྣམས་ཀྱི་སྐབས། ནམ་མཁའ་གཡའ་དག་པ་ལ་འཇའ་ཚོན་ཁ་དོག་སྣ་ཚོགས་པ་རི་མོ་ངོ་མཚར་ཅན་དུ་མ་དང་བཅས་པས་ཕྱོགས་ཀུན་ཏུ་ཁྱབ་པ་དང་། མེ་ཏོག་གི་ཆར་རྒྱུན་མ་ཆད་པར་བབས་ཤིང་། ཁྱད་པར་གཟུགས་སྐུ་བསྡུ་བའི་ཚུལ་བསྟན་པའི་ཉིན་རིང་པོར་མེ་ཏོག་གི་ཆར་ཤིན་ཏུ་ཆེ་བས་ལ་ལ་ས་ལ་བབས་ཏེ་གྲྭ་པ་འགའ་ཞིག་གིས་ཟ་མ་ཏོག་སོགས་སུ་ཚགས་བྱར་ཡོད་པ་མང་དུ་བྱུང་ཞིང་། མེ་ཏོག་ཕལ་ཆེར་ནི་ས་ལ་མི་འབབ་པར་བར་སྣང་ལ་ཁ་བ་ཆེན་པོ་བབས་པ་ལྟར་ལྡིང་བ་དང་། འགའ་ཞིག་ཉི་མའི་འོད་ཟེར་ལ་ཐུག་ལ་ཉེ་བ་ན་སྐར་མའི་རྒྱ་ཁྱོན་ཙམ་དུ་མངོན་པ་ཡུན་རིང་པོའི་བར་དུ་གནས་པ་ལ་སོགས་པ་ཕལ་པ་རྣམས་ཀྱི་བློའི་སྤྱོད་ཡུལ་ལས་འདས་པའི་ངོ་མཚར་བའི་ལྟས་བསམ་གྱིས་མི་ཁྱབ་པ་བསྟན་ཏེ། ཉིད་ཀྱི་རྗེས་སུ་སློབ་པའི་གདུལ་བྱ་སོགས་སྐྱེ་བོ་ཀུན་གྱི་དད་པའི་དབྱར་མཚོ་ཡོངས་སུ་རྒྱས་པར་མཛད་པ་ཡིན་ནོ། ། དེ་ལྟ་བུའི་རྗེ་བླ་མ་མུས་པ་ཆེན་པོ་དེས་སྙིགས་དུས་སྐད་གཉིས་སྨྲ་བའི་ལོ་ཙཱ་བ་ཆེན་པོ་ཆོས་ཀྱི་རྗེ་འགྱུར་མེད་བདེ་ཆེན་གྱི་དྲུང་དུ་དཔལ་དུས་ཀྱི་འཁོར་ལོའི་སྨིན་གྲོལ་གྱི་ཆོས་སྐོར་ཆ་ཚང་པ་ཞིག་གསན་པར་མཛད་པའི་ཐུགས་འདུན་ཆེར་མཛད་པ་ཡིན་ཀྱང་། དགོངས་བཞེད་དང་མཐུན་པར་ཕྱག་བཞེས་གནང་ཐུབ་པ་ཞིག་མ་བྱུང་མོད། འོན་ཀྱང་བདེ་མཆོག་ལྷ་ལྔའི་དབང་སོགས་ཟབ་རྒྱས་ཆོས་ཀྱི་བདུད་རྩི་མཐའ་ཡས་པ་ཞིག་གསན་ཅིང་།
དཔོན་སློབ་ཕན་ཚུན་གཉིས་ཐད་ནས་ཐུགས་དད་ཆེར་གཡོས་པའི་དབང་ལས་མཁས་བཙུན་བཟང་གསུམ་གྱི་ཡོན་ཏན་ལ་སོ་སོ་ནས་ཐུགས་དག་སྣང་ཤིན་ཏུ་ཆེ་བས་བསྟོད་བཀུར་བསྔགས་གསུམ་ཁོ་ན་དུས་རྒྱུན་དུ་མཛད་པ་མཐོང་ཞིང་ཐོས་པ་ཡིན་ནོ། ། དེ་ལྟ་བུའི་བདག་ཅག་གི་ཡོངས་སུ་འཛིན་པ་ཆེན་པོ་རྗེ་མུས་པ་ཆེན་པོ་དེ་ཉིད་ཀྱིས་དཔལ་དུས་ཀྱི་འཁོར་ལོའི་མན་ངག་ཟབ་མོ་རྣམས་ལ་སྒོས་སུ་ཐུགས་དམ་ཉམས་བཞེས་གནང་བའི་ཚུལ་མ་བསྟན་ཀྱང་། སྦྱོར་བ་ཡན་ལག་དྲུག་པ་ནས་བཤད་པའི་ཉམས་རྟགས་རྣམས་རྫོགས་པར་ཐུགས་ལ་ཤར་བ་ཞིག་ཡིན་ཏེ། དེ་ཡང་སྔོན་གྲུབ་ཐོབ་ཨུ་རྒྱན་པ་ལ་ཆུ་བོ་སིནྡྷའི་འགྲམ་དུ་གནམ་ས་གོ་ལོག་འགྱུར་བའི་ཉམས་ཤར་བའི་ལོ་རྒྱུས་འབྱུང་བ་དེ་དང་འདྲ་བའི་ཏིང་ངེ་འཛིན་གྱི་ཉམས་རྟགས་ངོ་མཚར་ཅན་འགའ་ཞིག་བདག་གི་བླ་མ་འདིའི་ཐུགས་རྒྱུད་ལ་འཁྲུངས་པའི་ཚུལ་སྦ་སྲི་མེད་པར་ངོས་ཅག་ལ་གླིང་དགའ་ཆོས་ར་ཟུར་དུ་བཀའ་སྩོལ་བར་མཛད་པ་དེ་ཉིད་ཀྱིས་མཚོན་ཏེ་ཤེས་པ་ཡིན་ལ། འདི་ནི་སྔོན་གྲུབ་ཆེན་བུདྡྷ་ཤྲཱིའི་གསུང་ངག་རིན་པོ་ཆེ་ལམ་ཟབ་བླ་མའི་རྣལ་འབྱོར་གྱི་དེ་ཁོ་ན་ཉིད་ལ་བློ་བཞག་པ་ལ་ཡུན་རིང་དུ་ཆིག་སྒྲིལ་དུ་མཛད་པས། སྦྱོར་དྲུག་ནས་བཤད་པའི་ཏིང་ངེ་འཛིན་གྱི་ཉམས་རྟགས་རྣམས་ཤར་བའི་ཚུལ་རྗེ་བུདྡྷ་བ་རང་གི་རྣམ་ཐར་ལས་བཤད་པ་དང་འདྲ་བར་ཤེས་ནས་འདི་སྐད་ཅེས་བསྟོད་དེ། སྔོན་བྱོན་གྱི་གྲུབ་ཐོབ་བུདྡྷ་བཞིན། ། བདེ་ཀྱེ་ལམ་ལ་རབ་གཞོལ་བས། ། སྦྱོར་དྲུག་གི་ཉམས་རྟགས་ཐམས་ཅད་རྫོགས། ། རྗེ་དུས་འཁོར་བ་ཆེན་པོ་ལ་གསོལ་བ་འདེབས། །
ཞེས་ཀྱང་ཤུགས་འབྱུང་ལ་གསོལ་བ་བཏབ་པ་ལགས་སོ། ། དེ་ལྟར་རྒྱལ་བ་མུས་པ་ཆེན་པོ་དེ་ཉིད་ཀྱི་དྲུང་དུ་ཁོ་བོ་ཅག་གིས་ཡོངས་སུ་གྲགས་པ་ལྟར་ན་དཔལ་ལྡན་ས་སྐྱ་པའི་ཡབ་ཆོས་ཀྱི་གཙོ་བོ་གསུང་ངག་རིན་པོ་ཆེ་ལམ་འབྲས་བུ་དང་བཅས་པའི་གདམས་ངག་གི་ཆ་ལགས་ཏུ་ངོས་འཛིན་པར་མཛད་པའི་བརྡ་དོན་གསལ་བའི་མན་ངག་ཅེས་བྱ་ཞིང་། དུས་འཁོར་བའི་བླ་མ་རྣམས་ཀྱི་བཞེད་པས་དཔལ་ཆེན་སྒ་ལོས་ས་སྐྱ་པ་ཆེན་པོ་ལ་གནང་བའི་མ་རྒྱུད་ཀྱེ་རྡོ་རྗེའི་སྦྱོར་དྲུག་གི་སྙིང་པོར་ངོས་འཛིན་པར་མཛད་པའི་མན་ངག་དཔལ་བརྩེ་བ་ཆེན་པོ་ཀུན་དགའ་སྙིང་པོས་རང་གི་སྲས་རྗེ་བཙུན་རིན་པོ་ཆེ་ལ་འོད་གསལ་ཆེན་པོའི་ངང་དུ་བསྩལ་པའི་གདམ་ངག་གི་རྩ་ཚིག་ལས། བྱང་ཆུབ་སེམས་ཀྱི་བདག་ཉིད་དངོས། ། ཞེས་པ་ནས། འཆི་བ་མེད་པའི་གནས་ཐོབ་བོ། ། ཞེས་པའི་ཚིག་རྐང་བརྒྱད་་་་་་འདི་ལ་གསུང་པའི་བརྡ་དོན་གསལ་བའི་དཔེ་ཕལ་ཆེར་དུ་ཚིག་རྐང་དྲུག་ལས་མི་འབྱུང་ཞིང་། བླ་མ་དམ་པའི་ལམ་འབྲས་ཆོས་འབྱུང་ངོ་མཚར་སྣང་བར་འདི་ཉིད་ཀྱི་ལོ་རྒྱུས་སུ་ཚིག་རྐང་བརྒྱད་པོ་ཡོངས་རྫོགས་འབྱུང་བས། དཔེ་དག་མ་དག་གི་ཁྱད་པར་རམ། ཡང་ན་མན་ངག་གི་རྩ་ཚིག་ལ།
རྒྱས་བསྡུས་ཀྱི་ཁྱད་པར་ཅུང་ཟད་ཡོད་པའི་རྒྱུན་སྔ་མོ་ནས་ཡོད་པར་མངོན་ནོ། ། ཀྱི་རྐང་པ་དང་པོ་གཉིས་ཀྱིས་སོར་བསམ། གསུམ་པས་སྲོག་རྩོལ། བཞི་པས་འཛིན་པ། ལྔ་པས་རྗེས་དྲན། དྲུག་པས་ཏིང་ངེ་འཛིན། ཐ་མ་གཉིས་ཀྱིས་གྲུབ་པ་ཡེ་ཤེས་ཀྱི་སྐུ་བསྟན་པར་བཞེད་པའི་མན་ངག་ཟབ་མོའི་རྒྱུན་ཉམས་མེད་དུ་སྤེལ་བའི་འདུན་པ་བྱིན་རླབས་ཁྲིད་དང་བཅས་པ་དང་། རྒྱབ་ཆོས་ཀྱི་ལུང་སོགས་འདི་སྐོར་གྱི་ཆོས་ཚུལ་རྣམས་མཐའ་ཆོད་པར་བཀའ་དྲིན་གཞལ་དུ་མེད་པར་སྩལ་ཏེ། ད་ནི་སྐལ་བཟང་དད་ལྡན་གྱི་དབུས་སུ་མན་ངག་ཟབ་མོའི་རྒྱུན་ཉམས་མེད་དུ་སྤེལ་བའི་འདུན་པ་མི་དམན་ཙམ་དུ་གནས་པ་ལགས། དེ་ལྟར་རྗེ་བཙུན་ས་སྐྱ་པ་ཆེན་པོ་ཀུན་དགའ་སྙིང་པོས་སྦྱོར་བ་ཡན་ལག་དྲུག་པའི་མན་ངག་ཟབ་མོ་གསན་པའི་ཡུལ་དཔལ་ཆེན་སྒ་ལོ་དང་དེ་ཉིད་ཀྱི་བླ་མ་ལོ་ཙཱ་བ་ཙ་མི་གཉིས་ལ་ངོ་མཚར་བའི་རྣམ་ཐར་ཇི་ལྟ་བུ་མངའ་བ་ཡིན་སྙམ་ན།
ཙ་མི་ནི་མི་ཉག་འགའི་ཡུལ་དུ་འཁྲུངས། གཞོན་ནུ་ནས་རྒྱ་གར་དུ་ཕེབས་ཏེ། དུས་ཞབས་པ་དང་། ཨ་བྷ་ཡ་སོགས་པཎ་གྲུབ་མང་པོ་བསྟེན་ནས་རང་དང་གཞན་གྱི་གྲུབ་པའི་མཐའ་རྒྱ་མཚོ་ལྟ་བུ་ལ་མངའ་བརྙེས་པས་རྒྱ་གར་ཤར་ནུབ་ཐམས་ཅད་དུ་མཁས་པར་གྲགས་ཤིང་འགྲན་ཟླ་མ་མཆིས་པར་ཀུན་གྱིས་ཚད་མར་འཛིན་པའི་པཎྜི་ཏ་ཐམས་ཅད་ཀྱིས་དྲི་གཏུགས་དང་། འབྲེལ་བའི་གཏམ་ཀྱི་དཔང་པོ་དང་མན་ངག་ལེན་པའི་གནས་སུ་བྱེད། བསྙེན་པར་རྫོགས་པའི་མཚན་སངས་རྒྱས་གྲགས་སུ་བཏགས། རྒྱུད་སྡེ་མཐའ་དག་གི་མཛོད་འཛིན་པ། མཆོག་གི་དངོས་གྲུབ་བརྙེས་ཤིང་ཚེའི་རིག་འཛིན་གྲུབ་པས་ཨ་བྷ་ལས་ཀྱང་རྟོགས་པ་མཐོ་བར་གྲགས་པ། རྡོ་རྗེ་གདན་དང་། ན་ལནྡྲའི་མཁན་པོ་མཛད་དེ།
བོད་ཀྱི་སློབ་མ་རྣམས་ལ་ལྷག་པར་ཡང་ཐུགས་བརྩེ་བས་དུས་འཁོར་འགྲེལ་ཆེན་ལ་འགྱུར་མཛད་ནས་འཁྲིད་པར་མཛད་དོ། ། ཙ་མི་ལོ་ཙཱ་བ་ལ་བོད་ཀྱི་སློབ་མ་སྒ་ལོ་ཙ་བ། རོང་ལོ་ཙཱ་བ། སྟིང་པ་ལོ་ཙཱ་བ། སེ་ལོ་ཙཱ་བ། ལྡི་རི་ལོ་ཙཱ་བ། ར་བྱིད་ལོ་ཙཱ་བ། བ་རི་ལོ་ཙཱ་བ་སོགས་བྱུང་པ་ལས། དཔལ་ཆེན་སྒ་ལོ་ནི། མདོ་སྨད་གཡར་མོ་ཐང་གི་ལྷོ་ཕྱོགས་ཙོང་ཁ་ཐེའུ་ཆུང་།
ཡབ་དགེ་བཤེས་མངོན་པ་བ་སྒ་ཤེས་རབ་རྩེ་དང་། ཡུམ་ཉང་གཟའ་ཚེ་སྤྲུལ་གྱི་སྲས་སུ་འཁྲུངས། མཚན་ཇོ་སྲས་རྒྱ་མཚོར་བཏགས། ལོ་བདུན་ལ་ཡབ་ཀྱིས་ཆོས་བསླབས། བཅུ་བདུན་པ་ལ་མངོན་པ་མཁས་པར་མཁྱེན། ཉི་ཤུ་པ་ལ་རྔོག་ལོ་ཙཱ་བའི་སློབ་མ་དབང་སྟོན་ལས་དགེ་སློང་ཆིག་རྫོགས་མཛད་དེ་འདུལ་བ་དབུ་ཚད་གསན། མཚན་གཞོན་ནུ་དཔལ་དུ་བཏགས། ཉེར་གསུམ་པ་ལ་ཡབ་ཡུམ་དང་མཁན་པོ་ལ་སོགས་པས་བཤོལ་བཏབ་ཀྱིས་དོགས་ནས་བྲོས། ལམ་དུ་སློང་མོ་མཛད་པ་གསེར་དུ་བསྒྱུར་ཞིང་བྱོན་ཏེ། ང་རྒྱ་གར་དུ་འགྲོ་གསུངས་པས་སྒ་ལོར་གྲགས།
སྣེའུ་ཟུར་བ་ལ་ལམ་རིམ། གླང་རི་ཐང་པ་ལ་སེམས་བསྐྱེད་གསན། ལམ་རིམ་གྱི་དཔེ་རྒྱ་གར་ལ་ཡང་བསྣམས། སྟོད་ལུང་ཕུའི་གནམ་རྩེ་ལྡང་དུ་བྱོན་པས། དེ་ན་གནས་པའི་ཁམས་པ་སྒ་སྟོན་གྱིས་གསེར་མང་དུ་བརྫངས། གཙང་དུ་དགེ་བཤེས་དགེ་བ་དང་ཁྱུང་ལ་ཚད་མ་གསན་འཕྲོ་ལ། རྒྱ་གར་ལ་འགྲོ་བའི་གྲོགས་བྱུང་བས་གསེར་སྲང་དྲུག་ཅུ་བསྣམས་ཏེ་རྡོ་རྗེའི་གདན་དུ་བྱོན་ནས། རྒྱལ་པོ་ར་མ་པཱ་ལ་ལ་བབས་པས། དེ་ན་རེ། ཁྱེད་ཅི་འདོད་པ་ཡིན།
ཆོས་ཚོལ་ན་དཔལ་ན་ལེནྡྲ་ན་པཎྜི་ཏ་མང་པོ་བཞུགས། དེའི་ནང་ནས་ཀྱང་ཙ་མི་པཎྜི་ཏ་བྱ་བ་རིག་པའི་གནས་ལྔ་ལ་མཁས་ཤིང་ཚེའི་དངོས་གྲུབ་བརྙེས་པ་ཞིག་བཞུགས་ཀྱིས། ཁྱེད་བོད་ཐམས་ཅད་དེར་འབབ་པ་ཡིན་པས་དེར་སོང་ཞིག་ཟེར་བ་དང་། ཙ་མི་ནི་བོད་ཡིན། ང་རྒྱ་གར་དུ་འོངས་ནས་བོད་གཅིག་ལ་ཆོས་ཞུ་བ་མི་རིགས་མོད། འོན་ཀྱང་ལན་གཅིག་སོང་ན་སྙམ་སྟེ་བྱོན་ནས་གསེར་ཐམས་ཅད་དེར་བཅོལ་ལོ། ། དེ་ནས་མ་ག་དྷ་དང་མཉན་ཡོད་སོགས་ཡུལ་ཀུན་ཏུ་ཙ་མི་ནི་བོད་ཡིན་ལ། ཁྱེད་རྒྱ་གར་ན་མཁས་ཤིང་གྲུབ་པ་ཐོབ་པ་སུ་ཡོད་ཅེས་དྲིས་པས། ཁ་མཐུན་པར་རྡོ་རྗེ་གདན་པ་ཨ་བྷ་ཡ་ཀ་ར་བྱ་བ་ཡོད་ཟེར་བས། དེའི་དྲུང་དུ་བྱོན་ནས་གསེར་སྲང་བདུན་གྱི་མནྜལ་ཕུལ།
བདེ་མཆོག་གི་དབང་དང་། ལྷན་སྐྱེས་ཀྱི་གདམས་ངག་གནང་བ་བསྒོམས་པས་སྐུ་ཁམས་མི་བདེ་བ་ཞིག་བྱུང་བ་བླ་མ་ལ་ཞུས་པས། དེ་ལ་ཚེགས་མེད་གསུངས་ནས་གདམས་ངག་གཅིག་བསྟན་པ་ཞག་གསུམ་བསྒོམས་པ་རང་གི་ཕན། དུས་རེ་ཞིག་ན་ཨ་བྷ་ཡས་ཙ་མི་ལ་ཆོས་ཉན་པ་ཐོས་ནས། ཨ་བྷ་ཡ་ལས་ཀྱང་ཙ་མི་ཆེ་བར་འདུག་པས། ད་དུང་པཎྜི་ཏ་གཞན་ཞིག་བཙལ་དགོས་སྙམ་ནས། གོས་ཆར་བུ་ཟས་གདན་གཅིག་པས་ལོ་གསུམ་བསོད་སྙོམས་མཛད་ཅིང་མཉན་ཡོད་ལ་སོགས་པ་ཐམས་ཅད་དུ་བྱོན། རྡོ་རྗེ་གདན་གྱི་བྱང་གི་གཡག་མགོའི་རིར་ག་ཡ་འོད་སྲུང་གི་ལྷུང་བཟེད། གསིལ་བྱེད། གཟིམ་མལ་རྣམས་ལ་བྱིན་རླབས་ཞུས།
དེ་ལྟར་ཡུལ་ཀུན་བསྐོར་ཏེ་ཨ་བྷ་ཡ་མ་གཏོགས་རྒྱ་གར་ན་སུ་ཆེ་དྲིས་པས། ཨུ་རྒྱན་ན་པཎྜི་ཏ་ཝ་གི་ཤྭ་ར་ངག་གི་དབང་ཕྱུག་བྱ་བ་ཡོད་ཟེར་བས། དེར་བཞུད་པར་དགོངས་ཏེ་ལམ་དུ་ཞུགས་ཁ་ཙམ་ན། པཎྜི་ཏ་གདུགས་ཡུ་རེ་བ་ཞིག་ན་ལནྡྲར་བྱོན་པ་ལ་སུ་ཡིན་དྲིས་པས། ཙ་མིའི་སློབ་མ་ཨུ་རྒྱན་གྱི་པཎྜི་ཏ་ཝ་གི་ཤྭ་ར་ཡིན། སྔོན་ཙ་མི་ལ་ཞུས་པའི་དུས་འཁོར་གྱི་མན་ངག་རྣམས་ཕྱོགས་གཅིག་ཏུ་བསྡོམས་ཤིང་། ཙ་མིས་སྦྱོར་བའི་ཕྲེང་བ་མཛད་གནང་། ད་ནི་ཙ་མི་དང་ཨ་བྷ་ཡ་ལས་ཆེ་བ་འཛམ་བུའི་གླིང་ན་མ་རྙེད་ངོ་མཚར་ཆེ་སྙམ་ནས་གསེར་སྲང་ཞེ་བདུན་ཡོད་པའི་བཅུ་བཞག སོ་བདུན་ལ་མཎྜལ་བྱས་ནས་ཙ་མི་ལ་ཕུལ་ཏེ། བདག་ལ་ཚེ་འདི་ཉིད་ལ་སངས་རྒྱ་བའི་གདམས་ངག་དམིགས་པ་སྤོ་མི་དགོས་པ་ཞིག་ཞུ་བྱས་པས།
སྦྱོར་དྲུག་གི་གདམས་ངག་གནང་སྟེ། ན་ལེནྡྲའི་མཐའ་ཞིག་ན་བོད་ཀྱི་གནས་གོ་ས་ལ་ཀྲ་མ་ཞེས་པར་འདག་སྦྱར་དང་སྨྲ་བཅད་བྱས་སྒོམ་པའི་ཚེ། གྲོགས་ཤིག་གིས་བོས་པས་ལན་མ་བྱུང་བ་ལ། ཁྱོད་ཁ་རོག་པ་འདུག་སྟེ་དུ་རུཀྵའི་དམག་བྱུང་ངོ་བྱས་པས། ཁམས་འདུས་ནས་འདག་སྒོ་བཤིགས་ཏེ་རྡོ་རྗེ་གདན་གྱི་གནྡྷོ་ལའི་སྟེང་དུ་ཤོར། ཁམས་འདུས་བསལ་བ་དང་། སླར་ཡང་འདག་སྦྱར་བྱས་ནས་སྒྲུབ་པ་ལོ་ཕྱེད་དང་གསུམ་མཛད་པས་རྟགས་མང་པོ་བྱུང་པ་ཙ་མི་ལ་ཞུས་པ་དང་། དེས་ཨ་བྷ་ཡ་ལ་བཤད་པས། དེ་བུག་སྒོར་བྱོན་ནས། ཁྱོད་ལ་ཡོན་ཏན་འདི་འདྲ་བ་བྱུང་བ་བདེན་ནམ་གསུངས་པ་ལ།
དེ་བདེན་ཞུས་པས་རྟགས་ཀྱི་འཕྲོ་ཆད། དེ་ཙ་མི་ལ་ཞུས་པས། ད་དུང་ཡང་སྒོམས་དང་མི་འོང་བའི་དོགས་མེད་ཀྱིས། རྟགས་བྱུང་མན་ང་ལ་ཡང་མ་སྨྲ་གསུངས། སླར་ཡང་ལོ་དྲུག་བསྒོམས་པས་རྟགས་དང་ཡོན་ཏན་སྔར་བས་ཆེས་ལྷག་པ་འཁྲུངས། སྒྲོལ་མ་བྱོན་ནས་བུ་བསིལ་བའི་ཚལ་དུ་སོང་ལ་ཚོགས་ཀྱི་འཁོར་ལོ་གྱིས་དང་དངོས་གྲུབ་ཐོབ་པར་འགྱུར་རོ་གསུངས་ནས་མི་སྣང་བར་གྱུར། དེ་ནས་བླ་མ་གཉིས་ལ་བསིལ་བའི་ཚལ་དུ་འགྲོ་བར་ཞུས་པས་མ་གནང་བས། སླར་ཡང་ལོ་གཅིག་དང་ཟླ་བ་གཉིས་བསྒོམས་ནས་ལྷས་ལུང་བསྟན་པ་དང་། དྲོད་ཐོབ་པའི་རྟགས་རྣམས་ཙ་མི་ལ་ཞུས་ནས། དུར་ཁྲོད་དུ་འགྲོ་བའི་བཀའ་གནང་བར་ཞུ་བྱས་པས།
འོ་ན་སྲོད་ལ་ཕྱིན་ན་བཟང་གསུངས་གྲི་གུག་ཅིག་བསྐུར། གཡོག་པོ་ཉམས་རྟོགས་རྩལ་ཆེན་ཞིག་བཏང་ནས་ཚོགས་དང་གཏོར་མ་བཟང་པོ་གཤོམ་དུ་བཅུག་གོ ། དེ་ནས་སྲོད་ལ་ཕྱིན་ཏེ་ལམ་ཁ་ན་དུར་ཁྲོད་ཀྱི་བདག་པོ་ཞིང་སྐྱོང་གི་རྟེན་ཤིང་ནྱེ་གྲོ་དྷའི་སྡོང་པོ་གཅིག་ཡོད་པའི་དྲུང་དུ་བཞུགས་པས། ཤིང་ལས་ཚེག་སྒྲ་དང་བཅས་ཏེ་མེ་འབར་བའི་ཁྲོད་ནས་ཁྱོད་ཤིང་འདི་དང་ལྷན་ཅིག་བཅིང་ངོ་ཟེར་བ་དང་། ཡར་གཟིགས་པས་མིའི་ལུས་ལ་ཕག་གི་མགོ་བོ་ཅན་ཞིག་སྣང་བ་ལ། སྤྲུལ་པའི་གཟུགས་མ་སྟོན་པར་རང་གཟུགས་སྟོན་ཅིག་གསུངས་པས། སྡོང་པོའི་རྩ་བ་ནས་སྦྲུལ་ལྗང་གུ་སྦོ་དམར་བ་གདུང་ཙམ་ཞིག་བྱུང་བ་ཤིང་དེ་ལ་འཁྲིལ་ནས་སོང་། ནངས་པར་གྱི་དུས་སུ་མདང་གི་གཡོག་པོ་དེ་བྱུང་ནས་བར་ཆད་མ་བྱུང་ངམ་ཟེར་བ་ལ། ང་འདྲ་བའི་དཔལ་ཧེ་རུ་ཀ་ལ་སུས་བར་ཆད་བྱེད་པ་གསུངས། དེ་ནས་དུར་ཁྲོད་ཀྱི་དཀྱིལ་ན་ནྱེ་གྲོ་དྷའི་ཕུག་ཅེས་པ་ཤིན་ཏུ་འཇིགས་སུ་རུང་བ་ཞིག་གི་ནང་དུ་བྱོན་ཏེ་ཚོགས་དང་གཏོར་མ་བཤམས་ནས་བཞུགས་པའི་དུས་སུ།
དེའི་ཕྱི་མཐའ་ན་རོ་ལངས། ཤ་ཟ། ཅེ་སྤྱང་ཐམས་ཅད་ང་རོ་དི་རི་རི་སྒྲོག་ཅིང་། མདུན་ན་ཅེ་སྤྱང་གསུམ་ཉལ་ནས་འདུག་གོ ། དེར་བསྒོམས་པས་ཏིང་ངེ་འཛིན་མི་གསལ་ཞིང་རྒྱང་ན་ནག་ཡོར་ཡོར་ཞིག་ཇེ་ཆེར་འོང་ནས་མདུན་དུ་བྱུང་སྙམ་པའི་མོད་ལ། ནམ་མཁའ་ལ་སྟུག་ཆོམ་གྱི་སྒྲ་ཆེན་པོ་གྲགས། མར་གཟིགས་པས་མགོ་བརྙན་སྣ་ཚོགས་འཇིགས་སུ་རུང་བ་དག་གིས་ནམ་མཁའ་གང་ནས། ཧ་ཧ་དང་། ཕཊ྄་ཕཊ྄་དང་། རྒྱོབ་གསོད་ཟེར་ཞིང་མཚོན་ཆ་སྣ་ཚོགས་འཕངས་པས་སྐྱི་ཕུང་དུ་སོང་ངོ་། །
དེར་འཇིགས་པ་དེ་རྣམས་གང་ནས་བྱུང་གང་ན་གནས་གཟིགས་པས། ཏིང་ངེ་འཛིན་དུ་ལྷན་གྱིས་སོང་སྟེ་ཐོ་རངས་ཆོ་འཕྲུལ་རྣམས་སངས་པ་ན་ཚོགས་གཏོར་རྣམས་མི་སྣང་བར་མདུན་ན་དཀར་མེ་རེ་བ་ཞིག་འདུག་པ་ལ་གཟིགས་པ་དང་། ཐོད་པ་ཆང་གིས་གང་བ་ཞིག་ཏུ་སོང་བས། དེ་ཕན་ཆད་ཆང་མི་བཞེས་པ་ལ། དེ་ནི་དཔལ་ཆེན་པོའི་དངོས་གྲུབ་ཏུ་དགོངས་ནས་གསོལ་ལོ། ། དེ་མ་ཐག་དཔལ་འཁོར་ལོ་སྡོམ་པ་ལྷ་དྲུག་ཅུ་རྩ་གཉིས་པའི་དཀྱིལ་འཁོར་དུར་ཁྲོད་དང་བཅས་པ་དངོས་སུ་གཟིགས་ཤིང་། སྐད་ཅིག་དེ་ཉིད་ལ་དེ་ཁོ་ན་ཉིད་མངོན་སུམ་དུ་རྟོགས། སྐུ་ལུས་ཀྱི་ཟག་པ་ཡང་ཆད་མེས་མི་འཚིག ཆུ་ལ་མི་བྱིང་བ་ལ་སོགས་པའི་ཡོན་ཏན་མང་དུ་བརྙེས། ཡེ་ཤེས་ཀྱི་མཁའ་འགྲོ་མ་ཙ་མུཎྚི་བྱོན་ཏེ་གཏུམ་མོའི་གདམས་ངག་ཀྱང་གནང་།
ནམ་ལངས་པ་དང་ཅེ་སྤྱང་ཤ་ཟ་དུག་སྦྲུལ་ལ་སོགས་པས་ཕྱག་དང་མཆོད་པའི་རྣམ་འགྱུར་བྱེད། སྔར་གྱི་གཡོག་པོས་མ་གྲོངས་པར་མཐོང་ནས་མྱུར་དུ་ལོག་སྟེ་བླ་མ་ལ་ཞུས་པས། བླ་མ་རྣམ་གཉིས་དེར་བྱོན་ནས་གོས་ཀྱི་ཁྲི་ལ་སྒ་ལོ་བཞུགས་སུ་གསོལ་ཏེ། ཨ་བྷ་ཡས་ནི་མགུལ་ནས་འཁྱུད། ཙ་མིས་ནི་སྤྱི་བོས་གཏུགས་ཏེ་དགེས་པའི་གསུང་སྩལ། དེའི་ཚེ་ཁམས་པ་མེ་ཇོ་སྲས་ཕྲག་དོག་སྐྱེས་ཏེ། ཧ་ཧ་སྒ་ཆུང་པས་ཀྱང་བསིལ་བའི་ཚལ་དུ་སྒོམ་ན། ང་མི་ཚེ་སྒོམ་བཟླས་ལ་བསྐྱལ་བས་ཁོ་དང་ཅི་མ་མཉམ་ཞེས་ཟེར་ནས་དེར་བྱུང་བ་ལ། དུར་ཁྲོད་འདི་ནི་ཤིན་ཏུ་གཉན་པ་ཞིག་འདུག་པས། ཁྱེད་འདིར་བསྡད་ན་མི་ལེགས་སོ་གསུངས་པས་དེ་ཁྲོས་ཏེ་ལོག་གོ །
དེ་ནས་སངས་རྒྱས་གདན་བཞི་ཞེས་པའི་ལྷ་ཁང་སྟོང་པ་ཞིག་ཏུ་བཞུགས་པས། དབྱུག་ཐོ་དང་གྲི་ཐོད་ཐོགས་པའི་ཀེང་རུས་ཀྱི་མི་བདུན་བྱུང་ནས། རྣམ་པར་མདའ་འཛུགས་པ་ལ་སོགས་པའི་ཆོ་འཕྲུལ་བསྟན་ཡང་། ཉམ་ང་བ་མ་སྐྱེས་པས་རུས་པར་སྤུང་གིས་སོང་། དེར་གསེར་འོད་དམ་པ་ནས་བཤད་པའི་དེ་བཞིན་གཤེགས་པ་བཞིའི་ཞལ་གཟིགས། སྐབས་ཤིག་ན་མེ་ཇོ་སྲས་གསང་ནས་ནྱེ་གྲོ་དྷའི་ཕུག་ན་འདུག་པ་ཚོར་ནས། དེ་ཤི་དོགས་ནས་བྱོན་ཙ་ན་ཁ་བུབ་ཏུ་ཤི་ནས་འདུག གཡོག་པོ་གཅིག་རྩེ་འུ་ཆུང་ཕྲིག་ཕྲིག་ཤི་ལ་ཁད་འདུག་པ་ལ་ཆོས་གོས་ཀྱི་ཐུ་བ་བརྒྱབ་པས་སོས་ཏེ་ཡུལ་དུ་བསྐྱལ་ལོ། ། དེ་ནས་ནྱེ་གྲོ་དྷའི་ཕུག་གི་གཡོན་ན་རྡོའི་དབང་ཕྱུག་རང་བྱུང་ཞིག་ཡོད་པའི་སྟེང་དུ་བཞུགས་པས། ང་ཡུལ་འདི་ནས་མ་འབུད་ཅེས་པའི་སྒྲ་ཞིག་གྲགས་པ་དང་།
རྒྱལ་པོ་ར་མ་པཱ་ལ་དབང་ཆེ་སྟེ་ངས་ཡུལ་ནས་ཕུད་དོ་གསུངས་པས། ཅུང་ཞིག་ན་ནམ་མཁའ་ལ་འུར་སྒྲ་ཆེན་པོ་དང་། མུ་སྟེགས་ཀྱི་ལྷ་དང་། མིའི་དམག་དཔག་ཏུ་མེད་པས་བསྐོར་བྱུང་པ་ལ། ཧེ་རུ་ཀ་སྤྱན་གསུམ་པར་བསྟན་པས་བྲོས་སོ། ། ཡང་ཕུག་དེའི་གཡོན་ན་སྤྱན་རས་གཟིགས་ཀྱི་སྐུ་རང་བྱོན་གཅིག་ཡོད་པའི་དྲུང་དུ་བསྒོམས་པས། སྤྱན་རས་གཟིགས་དང་། འོད་ཟེར་ཅན་བྱོན་ནས་གདམས་ངག་གནང་། ཆོས་སྐྱོང་གི་རྡོ་སྐུ་རང་བྱོན་གྱི་དྲུང་དུ་བཞུགས་པ་ན། ལས་མགོན་བྱ་རོག་གདོང་ཅན་ནམ་མཁའ་ལ་བྱོན་པ་ལ་བསྟོད་པ་མཛད།
ས་ལ་ཡེ་ཤེས་མགོན་པོ་ཕྱག་བཞི་པ་བྱོན་པ་ལ་སྲོག་སྙིང་སྒྲུབ་ཐབས་ལ་སོགས་པ་ཞུས། ཕྱིས་ཙ་མིས་སྒྲུབ་ཐབས་དང་ཞུས་དག་བྱས་པས་རྩ་སྔགས་དང་སྲོག་སྙིང་ལ་ཁྱད་མ་བྱུང་། དེ་ལྟར་བསིལ་བའི་ཚལ་དུ་ཟླ་བ་དགུ་བཞུགས་པས་མ་ག་དྷ། ཤར་བྷཾ་ག་ལ། ལྷོ་ཀོ་ས་ལ། ནུབ་ཁ་ཆེ་དང་། ཨུ་རྒྱན། བྱང་ཝ་ར་ཎ་སི་སོགས་རྒྱ་གར། བོད་རྒྱ་ནག འཛམ་བུ་གླིང་ཐམས་ཅད་དུ་སྙན་པའི་གྲགས་པས་ཁྱབ།
རྒྱལ་པོ་ར་མ་པཱ་ལས་གྲུབ་པའི་མཚན་མ་སྟོན་པར་ཞུས་ནས་དུར་ཁྲོད་ཀྱི་མཚོ་གཉན་པོ་ཞིག་ཡོད་པའི་འགྲམ་དུ་རྒྱལ་པོ་དཔུང་ཚོགས་དང་བཅས་པ་དང་། ཕྱི་ནང་གི་པཎྜི་ཏ་མང་པོ་དང་། ལྟད་མོ་བ་མང་པོ་ཚོགས་པ་ན། མཚོའི་སྟེང་དུ་སྐྱིལ་ཀྲུང་བཅས་ནས་བཞུགས་པས། མུ་སྟེགས་པ་རྣམས་ཆུ་ལ་མི་བྱིང་པ་རླུང་བསྒོམས་པས་འོང་། འདི་ལ་ངོ་མཚར་ཅི་ཆེ་ཟེར་བ་ལ། རང་འདྲའི་སྐུ་བདུན་སྤྲུལ་ཏེ་མུ་སྟེགས་པ་སུན་ཕྱུང་བས་ཐམས་ཅད་འདུད་པར་གྱུར་ཅིང་། རྒྱལ་པོས་གདན་དྲངས་སྐུ་བཀྲུས་པའི་ཆུས་ཁྲུས་འཐུང་བྱས་ཕོ་བྲང་ལ་གཏོར། གླང་པོ་ཆེ་འཆར་བྱེད་ལ་བླུད་མ་ཐག དེས་དུརྐའི་དམག་ཕམ་པར་བྱས་པས་རྒྱལ་པོ་མཆོག་ཏུ་དད།
རྡོ་རྗེ་གདན་དུ་ཤཱཀྱ་ཐུབ་པའི་ཞལ་གཟིགས། བྱ་རྒོད་ཕུང་པོའི་རི་བོར་ཟླ་བ་གསུམ་བཞུགས་དུས། ཨུ་རྒྱན་ནས་པཎྜི་ཏ་མང་པོ་སྒ་ལོའི་རྫུ་འཕྲུལ་བལྟ་བ་ལ་བྱོན་པ་ན། བྱ་ཆེན་པོ་ཞིག་འཕུར་བྱུང་པ་ལ་ལྟ་སྟངས་མཛད་པ་ལ་ས་ལ་ལྷུང་སྟེ་ཤི་བ་ན། དེ་རྣམས་མ་རང་པ་དང་། སེ་གོལ་ཞིག་གཏོགས་པས་འཕུར་ནས་སོང་། དེར་ཡང་ཐུབ་པ་ཉན་ཐོས་ཀྱི་དགེ་འདུན་དང་བཅས་པ་གཟིགས། དེ་ནས་ན་ལནྡྲར་བྱོན་པའི་ལམ་དུ་མི་ཐམས་ཅད་ཀྱིས་མེ་ཏོག་གཏོར་བའི་གསེབ་ཏུ་མ་ཐར་ཏེ་འཕྱག་དགོས་པ་བྱུང་སྟེ། པཎྜི་ཏ་རྣམས་སྔོན་ཆད་འདི་འདྲ་བའི་མི་ཐམས་ཅད་དད་ཅིང་འདུན་པ་འོང་མ་མྱོང་ཟེར། གྲུབ་ཐོབ་འགས་ཀྱང་ཞབས་ལ་བཏུད་དོ། །
ཀོས་ལ་ཀྲ་མང་བཞུགས་དུས་རྒྱ་གར་ཤར་ཕྱོགས་ནས་གྲུབ་ཐོབ་གསུམ་སོགས་རྣལ་འབྱོར་པ་ལྔ་བརྒྱ་མཇལ་དུ་བྱུང་ཞིང་། སིངྒ་ལ་དང་། གསེར་གླིང་དང་། ཟངས་གླིང་ལ་སོགས་པའི་གླིང་ཕྲན་དྲུག་གི་ཚོང་པ་མང་པོས་ཀྱང་ནོར་བུ་ཕུལ་ཏེ། དེ་རྣམས་སུ་ཡང་གྲགས་པས་ཁྱབ། དེ་ནས་བོད་དུ་བྱོན་ཏེ་ལ་སྟོད་དགེ་ཕུག་ཏུ་ལོ་གསུམ་བཞུགས་དུས། མ་ཇོ་ལྷམ་གཅིག་མ་ཞེས་པ་སྲོག་ཆགས་གསོད་པའི་ཆོས་ལོག་སྤྱོད་པ་ཞིག་འདུལ་བའི་ཆེད་དུ་དགེ་ཕུག་གི་བྲག་ལོགས་ཀྱི་གནའ་ཞིག་ལ་སྡིགས་མཛུབ་མཛད་པས་ཐང་ལ་ལྷུང་སྟེ་ཤི སླར་སེ་གོལ་གཏོགས་པས་གསོས་པ་སོགས་རྫུ་འཕྲུལ་གྱིས་དེ་ཡང་དག་པའི་ལམ་ལ་བཙུད། དེར་ཁམས་པ་ཨ་སེང་ལ་སྦྱོར་དྲུག་གནང་། མལ་ཡེར་པ་ལ་བདེ་མཆོག་གནང་།
ས་སྐྱར་རྗེ་ས་ཆེན་ལ་མ་རྒྱུད་ཀྱེ་རྡོ་རྗེའི་སྦྱོར་དྲུག་གནང་། གང་དུ་བྱོན་སར་ཁྲོམ་ཆེས་པས་མི་ཤོང་པ་ཙམ་བྱུང་། དེ་ནས་དབུས་སུ་བྱོན་དུས་གཙང་པོ་ལ་མཉན་མཁན་པས་གྲུ་མ་བཏང་པས་ཆུའི་སྟེང་དུ་སྐྱིལ་ཀྲུང་མཛད་ནས་བྱོན། བྱང་སེ་མོ་དོ་ལ་ལོ་ལྔ་བཞུགས། དེར་སྨེན་འདོར་བ་ཁུ་བསྒོམ་དང་། བྱང་ཆུབ་སེམས་དཔའ་སྟག་སྟོན་རྣམས་སྦྱོར་དྲུག་གི་གདམས་པས་གྲོལ་བར་མཛད། དོན་གྲུབ་ཀྱི་ཞལ་གཟིགས། ཀླུའི་ཡུལ་དུ་བྱོན་ཀླུ་རྣམས་ལའང་བསྟན། གནམ་རྩེ་ལྡང་དུ་གསེར་བརྫངས་པའི་དྲིན་གཟོར་ལོ་གཉིས་བཞུགས། སྒ་སྟོན་དང་།
དཔལ་ཕག་མོ་གྲུབ་པ་ལ་གདམས་པ་གནང་། འཕན་ཡུལ་རྒྱལ་དུ་དུས་གསུམ་མཁྱེན་པ་ལ་གདམས་པ་གནང་། བྱང་གི་འབབ་རོང་དུ་ལོ་གཅིག མདོ་ཁམས་སྐམ་པོ་གངས་རར་ལོ་བདུན་བཞུགས། མདོ་སྨད་དུ་བྱོན་ནས་ཡབ་ཡུམ་ནི་མི་བཞུགས། མཁན་པོར་གདམས་ངག་ཕོག་སྟེ་ཉམས་རྟོགས་ལ་བཀོད། སྦྱོར་དྲུག་གི་གདམས་པས་འབྲི་ལུང་དུ་སློབ་མ་གྲུབ་པ་ཐོབ་པ་བདུན་བྱུང་། རྒྱ་ནག་རྒྱལ་པོས་གདན་འདྲེན་བྱུང་པས། དེ་ལ་བྲོས་ནས་ཡར་བྱོན། མདོ་ཁམས་སྒང་དུ་མི་ནག་པོས་ཆོས་བསྣུབས་པ་རྣམས་བཏུལ་ཏེ་ཐམས་ཅད་ཆོས་ལ་བཀོད།
སྟོང་ཚར་ལྷ་ཁང་དང་རབ་སྒང་སྦ་མདའི་གཙུག་ལག་ཁང་སོགས་ལྷ་ཁང་བཤིགས་པ་ཐམས་ཅད་གསོས། ཁམས་ཀྱི་ནག་ཚུལ་སྐྱིལ་ཀྲུང་གིས་ཕར་ཆོད་ཚུལ་ཆོད་མཛད་པས་འཕྲང་དེ་ལ་ཕྱིན་ཆད་འགྲུལ་པ་ལ་དགྲ་མེད་པར་མཛད། ནག་ཤོད་དུ་ཞང་ལ་སྦྱོར་དྲུག་གནང་། དེ་ནས་ཡང་འབབ་རོང་དང་མགོར་མཛོད་བྲག་སོགས་སུ་བཞུགས་ཏེ་སྐུའི་བཀོད་པ་གསུམ་སྟོན་པ། ཞལ་གྱི་དཀྱིལ་འཁོར་ནམ་མཁའ་ལྟར་ཆེ་བ། སྐུའི་བགྲེས་གཞོན་སྣ་ཚོགས་སུ་སྟོན་པ་ལ་སོགས་པ་ཆོ་འཕྲུལ་སྣ་ཚོགས་པ་བསྟན་ནས་འགྲོ་བ་མང་པོ་རྡོ་རྗེ་ཐེག་པ་ལ་བཀོད་པས། སློབ་མའི་ཚོགས་གྲུབ་པ་ཐོབ་པ་མང་དུ་བྱུང་། གྱ་དགུ་པ་ལ་རྩེ་ཤོད་རང་རྫོང་འགོར་རྡོ་རྗེའི་སྐྱིལ་ཀྲུང་ལས་མི་གཡོ་བར་ཤིང་བལ་ལྟར་ཡང་བའི་སྐུ་གདུང་བཞག་སྟེ་མྱ་ངན་ལས་འདའ་བའི་ཚུལ་བསྟན་ཏོ། ། གདུང་ཞུགས་ལ་ཕུལ་བའི་དུ་བ་ལ་ངོ་མཚར་བའི་ལྟས་དུ་མ་བྱུང་ངོ་། ། ཡང་ལོ་ཙཱ་བ་ཆེན་པོ་འགྱུར་མེད་བདེ་ཆེན་ལས་དཔལ་དུས་ཀྱི་འཁོར་ལོའི་ཆོས་ཚུལ་གྱི་བཀའ་དྲིན་ནོས་པའི་ཞལ་སློབ་ཀྱི་གཙོ་བོ་ཞིག་ནི་བདག་ཅག་གི་བླ་མ་མཁན་ཆེན་ཐམས་ཅད་མཁྱེན་པ་ངག་དབང་ཆོས་ཀྱི་གྲགས་པ་ཉིད་ཡིན་ཏེ།
འདིའི་རྣམ་པར་ཐར་པ་རྒྱས་པ་ནི་ལོགས་སུ་འཆད་ལ། འདིར་མཚོན་པ་ཙམ་ཞིག་རྣམ་ཐར་བསྟོད་པའི་ཚུལ་གྱི་ཚིགས་བཅད་དུ་སྔར་སྦྱར་ཟིན་པ་དེ་ཉིད་འདིར་དགོད་པར་བྱ་སྟེ། དེ་ཡང་འདི་ལྟར། རྒྱ་གར་སྐད་དུ། དྷརྨཱ་སྭ་མི་ཤྲཱི་ཝན་སརྒུ་རུ་སརྦ་ཛྙཱ་ཝ་ཀ་གིནྡྲ་དྷརྨཱ་ཀིརྟི་དྷྭ་ཛ་ཤྲཱི་བྷ་དྲ་ཡེ་སཏྭོ་ཏྲཾ་ཤྲདྡྷཱ་བྷཀྟི་ཀྲི་པ་ཝརྵོ྅་བེ་ཤ་ན་མཿ བོད་སྐད་དུ། ཆོས་ཀྱི་རྗེ་དཔལ་ལྡན་བླ་མ་དམ་པ་ཐམས་ཅད་མཁྱེན་པ་ངག་དབང་ཆོས་གྲགས་རྒྱལ་མཚན་དཔལ་བཟང་པོ་ལ་བསྟོད་པ་དད་གུས་ཐུགས་རྗེའི་ཆར་འབེབས་ཞེས་བྱ་བ། རྗེ་བཙུན་མཁྱེན་པའི་དབང་ཕྱུག་ལ་ཕྱག་འཚལ་ལོ། ། ཨུཏྤལ་སྔོ་ལྡན་་་་་་ཏེ་འཇམ་དབྱངས་ཀྱི་མཚན་གྱི་མངོན་བརྗོད། རིགས་ཀྱི་མཚན་འཆང་བ། །
གང་སྐུ་འདྲེན་བྱེད་དབང་པོས་་་་་་ཏེ་གདམ་ངག་གི་མངོན་བརྗོད། མཐོང་ཙམ་གྱིས། ། ཡིད་ལྡན་་་་་་ཏེ་མིའི་མངོན་བརྗོད། སྙིང་པོའི་་་་་་སྟེ་སེམས་ཀྱི་མངོན་བརྗོད། ནག་ནོག་་་་་་སྟེ་སྡིག་པའི་མངོན་བརྗོད། སེལ་མཛད་པའི། ། ལྗོངས་འདིར་དབྱིག་འཛིན་་་་་་སྟེ་ས་གཞིའི་མངོན་བརྗོད། མཛེས་པའི་རྒྱན་དེར་འདུད། ། གང་གི་རྣམ་པར་བུ་རམ་ཤིང་པ་་་་་་སྟེ་སངས་རྒྱས་ཀྱི་མཚན་ཀྱི་མངོན་བརྗོད། ལྟར། །
ངོ་མཚར་ཡོན་ཏན་ས་ལ་འགྲོ་་་་་་སྟེ་རྒྱ་མཚོའི་མངོན་བརྗོད། ལྟ་བུ། ། མཐོང་བའི་མོད་ལ་སྐལ་བཟང་མ་ནུའི་བུ་་་་་་སྟེ་མིའི་མངོན་བརྗོད། ། བདག་ཡིད་གཅིག་མིན་་་་་་ཏེ་ཐེ་ཚོམ་གྱི་མངོན་བརྗོད། དང་བྲལ་དད་པས་འདུད། ། ཁྱོད་ཀྱི་ཡིད་ཚོལ་་་་་་ཏེ་མཁྱེན་རབ་ཀྱི་མངོན་བརྗོད། ཟུར་ཕུད་ལྔ་པ་སྟེ། ། དམིགས་མེད་སྙིང་རྗེ་རྡོ་རྗེ་ཉི་མ་་་་་སྟེ་སྤྱན་རས་གཟིགས་ཀྱི་མཚན་གྱི་མངོན་བརྗོད། ར་མཚུངས། ། ནུས་པ་ཟླ་བའི་ཐོད་་་་་་ཏེ་འཁོར་ལོ་བདེ་མཆོག་གི་མཚན་གྱི་མངོན་བརྗོད།
ཅན་ལ་འགྲན་པའི། ། ཀུན་གྱི་ཞུམ་བྱེད་་་་་་དེ་ལ་དད་པའི་མངོན་བརྗོད། འཇོམས་པའི་དབང་པོར་འདུད། ། ལྷ་ལམ་་་་་་སྟེ་ནམ་མཁའི་མངོན་བརྗོད། འོད་ལྡན་མི་ལྟུང་་་་་་སྟེ་སྐར་མའི་མངོན་བརྗོད། བགྲང་ཡས་ཀྱང་། ། པདྨོའི་བདག་་་་་་སྟེ་ཉི་མའི་མངོན་བརྗོད། དང་གྲིབ་མའི་ལུས་ལྟ་བུ། ། གཞན་མེད་དེ་བཞིན་རི་དྭགས་འཕྲོག་བྱེད་་་་་་དེ་སེང་གེའི་མངོན་བརྗོད། ལྟར། །
འགྲན་བྲལ་སྙིགས་མའི་མུན་པ་འཇོམས་་་་་་སངས་རྒྱས་ཀྱི་མཚན་གྱི་མངོན་བརྗོད། དེར་འདུད། ། དེང་སང་ཡོངས་འཛིན་གཞན་མེད་ཅན་་་་་་ལྷ་སྤྱིའི་མིང་གི་མངོན་བརྗོད། གྱི་ཚོགས། ། མཐའ་ཡས་དབུས་ན་སྟོབས་འཇིགས་་་་་་ཏེ་ལྷའི་དབང་པོ་བརྒྱ་བྱིན་གྱི་མིང་གི་མངོན་བརྗོད། ཇི་བཞིན་དུ། ། གྲགས་ཁྱོད་ཉི་བརྟན་་་་་་ཏེ་ཕྱོགས་ཀྱི་མངོན་བརྗོད། ཀུན་ལས་རྣམ་རྒྱལ་བར། ། ཉལ་སློང་་་་་་སྟེ་ཤེས་རབ་ཀྱི་མངོན་བརྗོད། ཆེ་ལྡན་བདག་གིས་ཤེས་ནས་འདུད། །
བདག་བློ་སྐྱེས་སྟོབས་སྤྲིན་གྱི་སོ་ཅན་་་་་་རི་བོའི་མངོན་བརྗོད། ལས། ། ལེགས་འོངས་སྦྱངས་པའི་བློ་གྲོས་སའི་གདུབ་བུ།་་་་་ སྟེ་ཨུཏྤལ་གྱི་སྔོན་བརྗོད། ཁྱེད་གསུང་སྒྲོགས་ལྡན་་་་་་ཏེ་འབབ་ཆུའི་མངོན་བརྗོད། གྱིས་བསྐྱེད་ལེགས་བཤད་ཀྱི། ། དྲི་བསུང་རྐང་དྲུག་་་་་་སྟེ་བུང་བའི་མངོན་བརྗོད། ཚིམ་པར་སྩོལ་དེར་འདུད། ། རྣམ་དཔྱོད་རྒྱ་མཚོའི་སྐེ་རགས་་་་་་ཏེ་ས་གཞིའི་མངོན་བརྗོད། ལ་འགྲན་པའི། །
སྐལ་བཟང་སློབ་བུའི་འདབ་ཆགས་་་་་་ཞེས་པ་བྱའི་མིང་སྟེ་འདིར་ངང་པ་དང་སྦྱར་རོ། གྲངས་མེད་རྣམས། ། རིང་ན་གནས་ཀྱང་རབ་བྱེད་་་་་་དེ་དད་པའི་མངོན་བརྗོད། ཀྱིས་བསྡུས་པའི། ། ཆོས་ཀྱི་རིན་ཆེན་འབྱུང་གནས་་་་་་ཏེ་རྒྱ་མཚོའི་མངོན་བརྗོད། གང་དེར་འདུད། ། ཡེ་ཤེས་ལྔ་ལྡན་ཁ་དོག་ཤུཀླ་་་་་་དཀར་པོ། དང་། ། ཀྲིཥྞ་་་་་་ནག་པོ། དང་ནི་གཽ་་་་་་སེར་པོ།
ར་ཡི་མདོག ཧ་རི་་་་་་ལྗང་ཁུ། རོ་ཧི་ཏ་་་་་་དམར་པོ། ཡི་མདང་འཛིན་པའི། ། བྷི་ཤྭ་བོ་དྷཿ་་་་་ཐམས་ཅད་རྟོགས་ཏེ་སངས་རྒྱས་ཀྱི་མཚན་གྱི་མངོན་བརྗོད། རིགས་ལྔའི་གཙོ་དེར་འདུད། ། གནས་སྐབས་དབྱིག་ལྡན་་་་་་ཏེ་བརྒྱ་བྱིན་ཀྱི་མངོན་བརྗོད། བདེ་ལའང་མ་ཆགས་ཤིང་། ། གཅིག་ཏུ་དཔལ་སྟུག་་་་་་སྟེ་སངས་རྒྱས་ཀྱི་མཚན་གྱི་མངོན་བརྗོད། སྒྲུབ་ལ་གཞོལ་བ་ཅན། །
གདུལ་བྱ་དྲང་ཕྱིར་མངོན་ཤིས་དྲུག་ལྡན་་་་་་ཏེ་སངས་རྒྱས་ཀྱི་མཚན་གྱི་མངོན་བརྗོད། ཉིད། ། ཤེད་བུའི་་་་་་སྟེ་མིའི་མིང་གི་མངོན་བརྗོད། ཟོལ་གྱིས་བསྟན་པ་སྤེལ་དེར་འདུད། ། སྔོན་སྦྱངས་བློ་ཡིས་གཙུག་ཕུད་ཅན་་་་་་ཏེ་མེ་ལྕེའི་མངོན་བརྗོད། གསལ་བ། ། ལས་འོངས་རྣམ་དཔྱོད་མེ་ཡི་རྒྱལ་མཚན་་་་་་ཏེ་དུ་བའི་མངོན་བརྗོད། ཅན། ། ཀུན་གྱིས་སྐྱེད་བྱེད་་་་་་དེ་མའི་མིང་གི་མངོན་བརྗོད། དང་ནི་མངལ་འཛིན་མ། །
ལྟ་བུར་གྱུར་པའི་ཉི་མའི་གཉེན་་་་་་ཏེ་ཤཱཀྱ་ཐུབ་པའི་མཚན་གྱི་མངོན་བརྗོད། དེར་འདུད། ། དེ་ལྟར་གུ་རུ་བཛྲ་དྷ་ར་་་་་་བླ་མ་རྡོ་རྗེ་འཆང་། ཡི། ། ཡོན་ཏན་སུ་བི་མུཀྟ་་་་་་ཤིན་ཏུ་རྣམ་དག བཀོད་པའི་གཏམ། ། ངོ་མཚར་ཨ་བྷཱི་་་་་་མངོན་བརྗོད་ཕྲེང་བ། དྷཱ་ན་ཨ་བ་ལི། ། འདི་སྦྱར་དགེ་བས་སིདྡྷཱརྠཿ་་་་་དོན་གྲུབ་སྟེ་ཤཱཀྱ་ཐུབ་པའི་མཚན་གྱི་མངོན་བརྗོད། འགྲུབ་ཤོག །
ཅེས་ཆོས་ཀྱི་རྗེ་དཔལ་ལྡན་བླ་མ་དམ་པ་ཐམས་ཅད་མཁྱེན་པ་ངག་དབང་ཆོས་གྲགས་རྒྱལ་མཚན་དཔལ་བཟང་པོ་ལ་བསྟོད་པ་དད་གུས་ཐུགས་རྗེའི་ཆར་འབེབས་ཞེས་བྱ་བ་འདི་ཡང་ཡོངས་སུ་འཛིན་པ་ཆེན་པོ་དེ་ཉིད་ལས་ཆོས་ཚུལ་རྒྱ་མཚོའི་བཀའ་དྲིན་མནོས་པ་དཔལ་ས་སྐྱ་པ་ཤཱཀྱའི་དགེ་བསྙེན་ཐེག་པ་མཆོག་གི་རྣལ་འབྱོར་པ་ངག་དབང་ཀུན་དགའ་བསོད་ནམས་གྲགས་པ་རྒྱལ་མཚན་དཔལ་བཟང་པོས་མེ་མོ་ཡོས་ཀྱི་ལོ་ས་ག་ཟླ་བའི་མོད་རྫ་ཕུལླ་སི་ཏ་དྷརྨཱ་ཀོ་ཎ་ཏ་མ་ཧཱ་གུ་ཎ་རཏྣ་ཀ་རཿཤྲཱི་ཝན་བྷུ་མིའི་་་་་་དཀར་ཕྱོགས་དགའ་བའི་མེ་ཏོག་བཞད་པའི་ཆོས་ཀྱི་གྲྭ་ཆེན་པོ་ཡོན་ཏན་རིན་པོ་ཆེའི་འབྱུང་གནས་དཔལ་ལྡན་ས་སྐྱའི། གནས་མཆོག་བཞི་ཐོག་བླ་བྲང་དུ་ལེགས་པར་སྦྱར་བའི་ཡི་གེ་པ་ནི་ཤབ་སྟོད་པ་མངྒ་ལ་་་་་བཀྲ་ཤིས། འི་མིང་ཅན་གྱིས་བགྱིས་སོ། ། འདི་སྦྱར་དགེ་བས་བདག་ཅག་དཔོན་སློབ་ཀྱི་བསམ་པ་ཐམས་ཅད་ཡིད་བཞིན་དུ་འགྲུབ་ནས་ཆོས་སྲིད་ཀྱི་ཀརྨ་བིསྟཱ་ར་བྷ་ཝ་ཏུ།་་་་་ འཕྲིན་ལས་རྒྱས་པར་གྱུར་ཅིག ཤུ་བྷཾ་ཀ་ལྱཱ་ཎཱ་ཝརྡྷནྟུ་་་་་་དགེ་ལེགས་འཕེལ་བར་གྱུར་ཅིག སུ་ཁཤྩ་ཧི་ཏཱ་སྟུ།་་་་་ ཕན་བདེར་གྱུར་ཅིག འདིར་སྨྲས་པ། མངོན་བརྗོད་སྣ་ཚོགས་གསལ་བ་དང་། །
ཚིག་གཏེར་མུ་ཏིག་ཕྲེང་བ་སོགས། ། ངོ་མཚར་མངོན་བརྗོད་གླེགས་བམ་ལ། ། བག་ཆགས་སད་པ་གང་དེས་སྦྱར། ། སྒྲ་རིག་རྒྱ་མཚོ་མ་འཐུངས་ཀྱང་། ། སྒྲ་ཡི་སྦྱོར་ཚུལ་ཕྲ་མོ་རྣམས། ། མཐོང་བས་ཤེས་དེའི་ཡང་སྲིད་མངོན། ། སྒྲ་བསྒྱུར་ལོ་ཙཱ་མ་ཡིན་ནམ། ། ཞེས་ཉམས་ལྡན་གྱི་ཚིག་སྨྲས་པ་ལ་ས་དེ་ཝ་ཛ་སངྒུ་རུ་དྷརྨཱ་སྭ་མི་་་་་་ལྷ་དང་བཅས་པའི་འགྲོ་བའི་བླ་མ་ཆོས་ཀྱི་རྗེ། ཁྱེད་ཀྱིས་བཟོད་པར་མཛད་ནས། སྔོན་ཆད་ཀྱང་ཐུགས་རྗེ་ཆེན་པོས་ཨ་དྷིཥྛ་ན།་་་་་
བྱིན་གྱིས་བརླབས་ཀྱིས། ད་དུང་བྱང་ཆུབ་བར་དུ་ཨ་དྷིཥྛ་ཏེ་སྭཧཱ།་་་་་ བྱིན་གྱིས་རློབས། སྨྲས་པ། དཔྱོད་ལྡན་མཁས་པས་སྦྱར་བའི་བསྟན་བཅོས་གང་། ། མིང་རྣམས་མངོན་བརྗོད་ཀྱིས་བརྒྱན་བྱིང་ཆེ་ཞིང་། ། ཚིག་དག་སྙན་ངག་གིས་བརྒྱན་རྣ་བར་སྙན། ། དོན་རྣམས་བརྗོད་བྱ་དང་འབྲེལ་རྟོགས་སླ་ཞིང་། ། གཅོད་མཚམས་སྡེབ་སྦྱོར་དང་མཐུན་བརྗོད་བདེ་བ། ། དེ་འདྲ་འབྱུང་ཞེས་སྔོན་གྱི་མཁས་རྣམས་ལ། །
ཡོངས་སུ་གྲགས་མོད་དིང་སང་ཕྱོགས་འདིར་ནི། ། བློ་མིག་གསལ་བ་ལྗོངས་འདིར་རེ་རེ་ཙམ། ། སརྦ་མངྒ་ལཾ་་་་་་ཐམས་ཅད་བཀྲ་ཤིས། ། ཞེས་རང་ཉིད་ཀྱི་དངོས་ཀྱི་བླ་མ་རྡོ་རྗེ་སློབ་དཔོན་མཆོག་གི་རྟོགས་པ་བརྗོད་པ་མཚོན་པ་ཙམ་ཞིག་བསྟན་ཟིན་ནས། དེ་དག་ནི་རིང་བརྒྱུད་ཀྱི་ཚུལ་རྣམས་བརྗོད་པ་ཡིན་ལ། ཉེ་བརྒྱུད་ནི། རྡོ་རྗེ་འཆང་ངམ་སྤྱན་རས་གཟིགས་ལ་གྲུབ་ཆེན་ཤ་ཝ་རི་དབང་ཕྱུག་གིས་གསན་ཏེ། འདི་ནི་གྲོང་ཁྱེར་ཏེ་ཏེའི་གར་མཁན་ལོ་ཀི་དང་གུ་ན་གཉིས་ཀྱི་བུ་ཚ་རིགས་ངན་གླུ་གར་གྱིས་འཚོ་བའི་མིང་སྲིང་གསུམ་ཡོད་པ་ལ། སློབ་དཔོན་ཀླུ་སྒྲུབ་བྷཾ་ག་ལའི་རི་བོ་ན་བཞུགས་པ་ལ་སློང་དུ་ཕྱིན་པས། རིགས་ངན་ལ་རྣམ་རྟོག་མ་མཛད་པར་ནང་དུ་བོས་ཁ་ཟས་མང་པོ་བྱིན་པ་དང་དད་པ་ཐོབ་སྟེ།
བྱང་སེམས་བློ་གྲོས་རིན་ཆེན་གྱི་སྐུའི་རས་བྲིས་མཐོང་སྟེ། འདི་ཅི་ལགས་ཞུས་པས། བྱང་སེམས་ལྷའི་བུ་ཐ་མལ་པས་མི་མཐོང་བ་ཞིག་ཡིན་གསུངས། བདག་ཅག་ལ་བསྟན་པར་ཞུ་ཞུས་པས། སྤྱི་གཙུག་ན་ཡོད་ཀྱི་ལྟོས་གསུངས། དེ་མཐོང་བའི་མིག་གཅིག་ཞུ་ཞུས་པས། འཁོར་ལོ་སྡོམ་པའི་དཀྱིལ་འཁོར་དུ་བཅུག་ནས་དབང་བསྐུར་རྒྱུད་བཤད་གདམས་པ་གནང་། དེ་དག་གིས་ཀྱང་ཉམས་སུ་བླངས་པས་རྒྱུད་དག་ནས་བྱང་སེམས་ཀྱི་ཞལ་མཐོང་སྟེ། བྲམ་ཟེ་ཆེན་པོའི་དོ་ཧ་གླུར་བླངས་ནས་གར་བྱས་མཆོད་པ་ཕུལ་བས། ཁྱོད་ཀྱིས་དེའི་དོན་ཤེས་སམ་གསུངས།
མི་ཤེས་པས་ཞུ་ཞུས་པས། རྒྱུད་བྱིན་གྱིས་བརླབས་ཏེ་དོ་ཧའི་སྙིང་པོ་དོན་གྱི་དགོངས་པ་བསྟན་པས་དེ་ཉིད་དུ་དེ་ཁོ་ན་ཉིད་ཀྱི་རྟོགས་པ་ཐོབ་བོ། ། དེར་བྱང་ཆུབ་སེམས་དཔས་རིགས་ཀྱི་བུ་ཁྱོད་ལྷོ་ཕྱོགས་ལྡོང་ངར་གྱི་སྟོན་པ་ཤ་ཝ་རི་དབང་ཕྱུག་བྱ་བ་ཡིན་པས་འདིར་མ་སྡོད་པར་རྔོན་པའི་ཆས་སུ་ཞུགས་ལ་ལྷོ་ཕྱོགས་དཔལ་གྱི་རི། སེམས་ངལ་བསོ་བའི་རི། ཡིད་ཕམ་པར་བྱེད་པའི་རི་ལ་སོང་ལ་དབང་པོ་ཡང་རབ་རྣམས་ཀྱི་དོན་གྱིས་ཤིག་ཅེས་ལུང་བསྟན་པ་བཞིན། དེ་རྣམས་ཀྱིས་ཀྱང་དེ་བཞིན་དུ་བྱས་པས་ཕྱག་རྒྱ་ཆེན་པོ་མཆོག་གི་དངོས་གྲུབ་བརྙེས་ཏེ་དིང་སང་གི་བར་དུ་ཡང་བཞུགས་སོ། ། འདིས། མ་རིག་མུན་པའི་ནགས་ཚལ་དུ། ། གཟུང་འཛིན་གཉིས་ཀྱི་རི་དྭགས་རྒྱུ། ། ཐབས་ཤེས་གཉིས་ཀྱི་གཞུ་བརྡུངས་ནས། །
སྙིང་པོ་དོན་གྱི་མདའ་གཅིག་འཕངས། ། འཆི་ནི་རྣམ་པར་རྟོག་པ་འཆི། ། ཤ་ནི་གཉིས་སུ་མེད་པར་ཟོས། ། རོ་ནི་བདེ་བ་ཆེན་པོར་མྱོང་། ། འབྲས་བུ་ཕྱག་རྒྱ་ཆེན་པོ་ཐོབ། ། ཅེས་གླུ་བླངས་སོ། ། འདི་ལ་བླ་མ་རྡོ་རྗེ་གདན་པས་ཀྱང་། གར་མཁན་དཔལ་གྱི་རི་ལ་བཞུགས། ། ལྕམ་སྲིང་གཉིས་ཀྱིས་དངོས་གྲུབ་བརྙེས། ། ཤ་ཝ་ར་ཞེས་བྱ་བ་ཡི། །
བླ་མ་དེ་ལ་ཕྱག་འཚལ་ལོ། ། ཞེས་བསྟོད་དོ། ། དེ་ལ་པཎ་ཆེན་བྷི་བྷུ་ཏ་ཙཎྜས་གསན་ཏེ། དེ་ནི་རྒྱ་གར་ཤར་ཕྱོགས་པ་རེནྟྲ་པ་སྒོས་ཛ་གརྡྷ་ལ་པ་ཡིན། རིགས་རྒྱལ་རིགས་མང་པོས་བཀུར་བའི་སྡེ་པ་ལས་རབ་ཏུ་བྱུང་། རིག་པའི་གནས་ལྔ་མཁྱེན། ཐེག་པ་ཆེ་ཆུང་གི་ཆོས་མ་ལུས་པ་ལ་སྦྱངས། ཁྱད་པར་དུ་གསང་སྔགས་ལ་མཁས། བིད་ཁྱཱ་དེ་ཝ་དང་། ཤཱཀྱ་ཤྲཱི་དང་།
ཆོས་འབངས་ལས་དུས་ཀྱི་འཁོར་ལོའི་དབང་རྒྱུད་བཤད་མན་ངག་དང་བཅས་པ་གསན་ཅིང་མཁས་པར་མཁྱེན་ནས་རྒྱུད་འགྲེལ་གྱི་མཆན་མཛད། ཐོག་མར་འཇམ་དབྱངས་དང་། ཕྱིས་བདེ་མཆོག་དང་དུས་འཁོར་ལ་སོགས་པ་ཡི་དམ་གྱི་ལྷ་མང་པོའི་ཞལ་མཇལ། ཤཱཀྱ་ཤྲཱིའི་ཕྱག་ཕྱིར་བོད་དུ་བྱོན། སྲིན་པོ་རིར་བདེ་མཆོག་གི་སྐུ་བཞེངས། རྒྱ་གར་དུ་ཐེགས་ནས་སླར་ཡང་བོད་དུ་ཕེབས། སྡོམ་གསུམ་འོད་ཕྲེང་མཛད། བོད་སྐད་ལ་ཤིན་ཏུ་བྱང་བས་འབྲིང་མཚམས་རྒྱ་བཏགས་གནས་སུ་ཉི་མ་དཔལ་ཡེ་ཤེས་ཀྱི་བརྗེད་བྱང་ལ་སོགས་པ་རང་འགྱུར་མང་པོ་མཛད། འགྲོ་ཕན་ཆེ་བར་མཛད་ནས་བལ་པོར་བྱོན་ཏེ། ཡམ་བུའི་སྡྱཾ་བི་ཧ་ར་ཀ་བའི་གཙུག་ལག་ཁང་ན་བཞུགས་པའི་ཚེ།
རྒྱ་གར་གྱི་རྣལ་འབྱོར་པ་རྣ་བ་ལ་ཀྲྀཥྞ་ས་རིའི་རྭ་དུང་བཅུག་པ། དེའི་པགས་པའི་སྨད་དཀྲིས་ཅན་རས་ཀྱི་འགའ་འཕྱར་བསྣམས་པ།

ལང་ཚོ་དར་ལ་བབས་པ་ཞིག་བྱོན་ནས། འདིར་ཞག་འགའ་བསྡོད་པ་ཡིན་གསུངས། དེར་སྒྲ་སློབ་པའི་བྲང་ཁང་ཞིག་ཏུ་བཞུགས་སུ་བཅུག་པས། སྒྲ་སློབ་པ་བ་དེ་རྣམས་ན་རེ། རྣལ་འབྱོར་པ་འདི་ངོ་མཚར་བ་ཞིག་གདའོ་ཟེར་ནས་བླ་མས་སྤྱན་དྲངས་ཏེ། ཆོས་ཀྱི་གསུང་གླིང་བྱས་པས། གང་དྲིས་པ་ཐམས་ཅད་ཐོགས་པ་མེད་པར་བྱུང་བས། ཤ་ཝ་ར་ཡིན་པར་དགོངས་ཏེ་ཡིན་ནམ་ཞུས་པས་ཡིན་གསུངས་པ་དང་། ཚོགས་ཀྱི་འཁོར་ལོ་དང་མཎྜལ་ཕུལ་ཏེ། མདོ་རྒྱུད་ཐམས་ཅད་ཀྱི་བཅུད་བསྡུས་པའི་སྙིང་པོ་ཞིག་ཞུ་ཞེས་གསོལ་བས། སྦྱོར་བ་ཡན་ལག་དྲུག་གི་མན་ངག་འདི་གནང་ནས་ང་འགྲོ་གསུངས།
གར་གཤེགས་ཞུས་པས། ནུབ་ཕྱོགས་ཁ་ཆེར་འགྲོ། ལས་ཅན་གྱི་གདུལ་བྱ་ཡོད། དེ་ནས་དཔལ་གྱི་རི་ལ་འགྲོ་གསུངས་ནས་གཤེགས་ཏེ། ལར་སྡྱཾ་བི་ཏ་ར་གར་ཞག་ཉི་ཤུ་རྩ་གཉིས་བཞུགས་སྐད་དོ། ། པཎ་ཆེན་གྱིས་ཀྱང་བསྒོམས་པས་དངོས་གྲུབ་བརྙེས་ནས་གཞུང་ཆུང་ཡི་གེར་བཏབ། ངས་དུས་འཁོར་བཤད་བཀའ་དང་ཁྱད་པར་མན་ངག་གི་བཀའ་འདི་དར་བ་ཞིག་བྱ། ལྷག་པར་བོད་དུ་ཕན་ཐོགས་ཆེ་བར་འོང་བར་དགོངས་ནས། བོད་ཀྱི་བྱ་བྲལ་བ་རྣམས་ལ། བོད་ན་དགེ་བའི་བཤེས་གཉེན་སུ་ཆེ་དྲིས་པས།
ཀོ་བྲག་པ་གྲགས་པ་ཆེ་བར་གསན་ནས། ཀོ་བྲག་པ་ལ་ངས་བོད་ན་དགེ་བའི་བཤེས་གཉེན་སྙན་པ་དང་གྲགས་པ་སུ་ཆེ་ཉན་ཅིང་དྲིས་པས། ཀོ་བྲག་པ་ཁྱེད་གྲུབ་ཐོབ་ཀྱི་གྲགས་པ་ཆེ་བར་འདུག ངེད་ལ་དུས་ཀྱི་འཁོར་ལོའི་དབང་བཤད། ཁྱད་པར་མན་ངག་གི་བཀའ་མཆོག་ཏུ་གྱུར་པ་ཡོད་པས་སྦྱིན་གྱིས། ཁྱེད་བལ་པོར་ཐག་རིང་བ་ལ་མ་རྩེགས་པར་ཤོག འགྲོ་ཕན་ཆེར་འབྱུང་གསུངས་པའི་གསུང་ཤོག་དང་། དེའི་རྟེན་དུ་ཐུབ་པའི་རྡོ་སྐུ་མཛད་པ་བརྒྱད་ཀྱིས་བསྐོར་བ་གཅིག བལ་པོ་ལུགས་ཀྱི་ཟ་འོག་ཡུག་གཅིག ཀ་རའི་གླང་པོ་ཆེ་གཅིག་རྣམས་པཎ་ཆུང་གཅིག་ལ་བསྐུར་ཏེ།
ཀོ་བྲག་པ་གླང་གོར་ན་བཞུགས་པའི་སར་སྐྱེལ་དུ་བཏང་བྱུང་པས། ཀོ་བྲག་པས། བླ་མ་པཎ་ཆེན་གྱི་གསུང་ཤོག་གནང་སྦྱིན་དང་བཅས་པ་ཐུགས་ལ་བཏགས། ངེད་གཅིག་པུ་བལ་ཡུལ་དུ་འོངས་པས་སེམས་ཅན་ལ་ཕན་ཐོགས་ཆེ་རྒྱུ་མི་མཆིས། བླ་མ་པཎ་ཆེན་ཉིད་བོད་དུ་བྱོན་ན་དགེ་བའི་བཤེས་གཉེན་གཞན་ཕན་ཅན་མང་པོ་ལ་ཕན་ཐོགས་ཆེ་བར་མཆིས་པས། ཅིས་ཀྱང་བོད་དུ་འབྱོན་པ་ཞིག་ཐུགས་ལ་འདོགས་པར་ཞུ་ཞེས་པའི་ཞུ་ཡིག་དང་། ཡི་གེའི་རྟེན་དུ་པཎ་ཆེན་ལ་བེར་ཐུལ་བཟང་བ་གཅིག པཎ་ཆུང་རྣམས་ལ་བོད་ཀྱི་ན་བཟའ་བཟང་བ་རེ་རེ། ཚུར་ལ་འབྱོན་པའི་ཆས་ཀ་དང་བཅས་པ་མི་བདུན་ལ་བསྐུར་ཏེ་པཎ་ཆེན་གདན་འདྲེན་དུ་སྡྱཾ་བི་ཧ་རར་བཏང་ངོ་། ། དེ་ནས་པཎ་ཆེན་འབྱོན་གྱི་ཡོད་ཅེས་པའི་གཏམ་སླེབས་བྱུང་པ་དང་།
ཀོ་བྲག་པས་སྐྱི་རོང་ཐུབ་བསུ་བ་ལ་བྱོན། ཕྱོགས་ཐམས་ཅད་དུའང་པཎ་ཆེན་འབྱོན་གྱིན་ཡོད་ཅེས་པའི་གྲགས་པ་སྒྲོག་ཏུ་བཏང་། པཎ་ཆེན་གླང་གོར་དུ་ཕེབས་པ་དང་། བོད་ཀྱི་དགེ་བའི་བཤེས་གཉེན་མང་པོ་ཡང་འདུས། དེ་རྣམས་ལ་དུས་འཁོར་གྱི་དབང་རྒྱུད་བཤད་ཁྲིད་བཅས་པ་གནང་། ཁྱད་པར་དུ་ཀོ་བྲག་པ། དཔྱལ་ཨ་མོ་གྷ། ཉག་པོ་ཆོས་ལྡན། ལྷོ་པ་ཚུལ་གཞོན། མར་སྟོན་གཡང་འབར།
གཡུང་ཕུག་པ་རྒྱལ་མཚན་དགེ་བ། གཉལ་མི་མཉམ་བཟང་པོ་སྟེ་སློབ་མ་དམ་པ་བདུན་ལ་སྦྱོར་དྲུག་གི་གདམས་པ་རྫོགས་པར་གནང་། མི་མཉམ་བཟང་པོས་དཔེ་མེད་མཚོའི་སྦྱོར་དྲུག་བསྒྱུར། གླང་གོར་དུ་དུས་འཁོར་གྱི་བཀའ་རྫོགས་པ་གསུམ་མཛད་པའི་རྗེས་སུ། པཎ་ཆེན་ལ་སྙུང་བ་དྲག་པོ་ཞིག་བྱུང་བ་ལ་ཀོ་བྲག་པས་གེགས་སེལ་མཛད་པས། པཎ་ཆེན་མཉེས་ཏེ་ཀོ་བྲག་པ་ལ་ཡང་པཎ་ཆེན་གྱིས་ཆོས་གསན། ལར་པཎ་ཆེན་གྱིས་བོད་དུ་ལན་གསུམ་བྱོན་པའི་ཐ་མ་ཡིན། ད་རེས་ཀྱང་སྲིན་པོ་རི་ཡན་ཆད་དུ་བྱོན་ཏེ། གཙང་རོང་དུ་རྗེ་བཙུན་སྒ་ལོ་དང་། གཙང་སྟོད་དུ་ཀུན་མཁྱེན་ཆོས་སྐུ་འོད་ཟེར་ལ་སྦྱོར་དྲུག་གནང་།
རྒྱུས་པ་གཞོན་སེང་དང་། ཁང་བསྒོམ་རིན་སེང་ལ་ཡེ་ཤེས་སྤྱན་བསྒྲུབ་སོགས་གདམས་པ་མང་པོ་གནང་། ཁྲིད་ཀྱི་སྒོ་ནས་གཞན་ཕན་ཆེ་བར་མཛད་དེ་སློབ་མ་གྲུབ་ཐོབ་མང་དུ་བྱོན། པཎ་ཆེན་སླར་རྒྱ་གར་ལ་ཕེབས་ཏེ་གཉིས་སུ་མེད་པའི་ཡེ་ཤེས་ཀྱི་སྐུ་གྲུབ་བོ། ། དཔྱལ་ཨ་མོ་གྷ་ནི། དཔྱལ་ཆོས་བཟང་གི་གཅེན་པོ་སློབ་དཔོན་བ་སྟག་དང་། ཡུམ་བཀྲ་ཤིས་དགེ་ལ་སྲས་གསུམ་བྱུང་བའི་ཆེ་བ་ཡིན། མཚན་ཀུན་དགའ་སྙིང་པོར་བཏགས། དགུང་ལོ་དགུ་པ་ལ་གྲུབ་ཐོབ་ནིཥྐ་ལངྐ་ལ་ཀྱཻ་རྡོ་རྗེའི་དབང་ཞུས། དུས་དེ་ཉིད་རྡོ་རྗེ་འཆང་དངོས་སུ་གཟིགས།
དེ་དང་ཁུ་བོ་དཔྱལ་ཆོས་བཟང་གཉིས་ལ་བདེ་དགེས་གཤིན་རྗེ་གཤེད་ལ་སོགས་པའི་ཆོས་མང་དུ་གསན། བཅུ་བདུན་པ་ལ་རབ་ཏུ་བྱུང་། མཚན་ཨ་མོ་གྷ་ཤྲཱི་བྷ་དྲ་དོན་ཡོད་དཔལ་བཟང་པོར་བཏགས། པཎ་ཆེན་ཤཱཀྱ་ཤྲཱི་དང་། ཆུ་མིག་ལུང་པ་དམར་རྩེ་དང་། ཀོ་བྲག་པ་སོགས་ལས་སྔགས་མཚན་ཉིད་གཞུང་གདམས་ངག་མང་དུ་གསན། ཁྱད་པར་པཎ་ཆེན་བི་བྷུ་ཏི་ཙནྡྲ་རྒྱ་བཏགས་ནས་ཐར་པར་སྤྱན་དྲངས། སྐད་གཉིས་ཡི་གེ་དང་བཅས་པ་ལེགས་པར་བསླབས། ཆོས་མང་དུ་གསན། ཕྱིས་པཎ་ཆེན་ཀོ་བྲག་པས་གདན་དྲངས་པའི་ཚེ་སྦྱོར་དྲུག་ལུགས་གཉིས་རྫོགས་པར་གསན་ཅིང་བསྒོམས་པས་གྲུབ་པ་བརྙེས།
ཐར་པའི་གདན་སར་གདུལ་བྱ་དཔག་ཏུ་མེད་པ་སྨིན་གྲོལ་ལ་བཀོད་ནས། རེ་བརྒྱད་པ་ལ་རྗེ་བཙུན་སེང་གེ་སྒྲས་ལུང་བསྟན་པ་ལྟར་འཇིག་རྟེན་གྱི་ཁམས་པདྨོ་ཅན་དུ་གཤེགས་པས་པདྨོ་ཅན་པ་ཞེས་གྲགས། པཎ་ཆེན་བི་བྷུ་ཏ་ཙནྡྲ་དང་དཔྱལ་ཨ་མོ་གྷ་གཉིས་ལ་ཀུན་མཁྱེན་ཆོས་སྐུ་འོད་ཟེར་གྱིས་གསན། དེ་ལ་ཀུན་སྤངས་ཆེན་པོས་གསན་ཏེ། བི་བྷུ་ཏ་ཙནྡྲའི་སློབ་མ་མར་སྟོན་གཡར་འབར་ནི། བི་བྷུ་ཏ་ལ་སྦྱོར་དྲུག་ཞུས་ནས་བསྒོམས་པས་རླུང་དབུ་མར་ཆུ་སངས་རྒྱས་ཀྱི་ཞིང་ཁམས་མང་པོ་གཟིགས། བླ་མ་ཡང་ཤིན་ཏུ་མཉེས། ཕྱིས་གཙང་ཐང་གི་སེ་པེར་བཞུགས། སྟོང་གཟུགས་ཁོ་ན་ལས་འདས་མ་འོངས་མཐའ་དག་གཟིགས་པའི་མངོན་ཤེས་དང་ལྡན་ནོ། ། དེ་ལ་རྣལ་འབྱོར་སེང་གེ་འབུམ་གྱིས་གསན་ཏེ།
དེ་ནི་སྤྱིར་རྒྱུད་སྡེ་དང་གདམས་ངག་མང་དུ་གསན། ཁྱད་པར་མར་སྟོན་གཡར་འབར་ལ་སྦྱོར་དྲུག་གསན་ཏེ་རྩེ་གཅིག་བསྒོམས་པས་རྟོགས་པའི་ཡོན་ཏན་ཕུལ་དུ་ཕྱིན། སྟོང་གཟུགས་ཀྱི་ཀ་བུམ་ལ་སོགས་པ་གང་རུང་དང་བསྲེས་པས་སྟོང་གཟུགས་དང་སྐུ་ལུས་གཅིག་ཏུ་གྱུར་ཏེ་སྣ་ཚོགས་སུ་སྤྲུལ་ནུས། བདེ་བ་ཅན་ལ་སོགས་པའི་གང་འདོད་པའི་སངས་རྒྱས་ཀྱི་ཞིང་དེ་མི་ཤིགས་པའི་ཐིག་ལེའི་ནང་དུ་གཟིགས་མ་ཐག་མངོན་དུ་གྱུར། སྤྱིར་གནས་ངེས་པ་མེད་པ་རི་ཁྲོད་གང་དབེན་དུ་བཞུགས་ཤིང་། འཁྱོག་དུར་གྱི་དགོན་པར་ཡང་ཅུང་ཟད་བཞུགས་པ་མཛད་དོ། ། དེ་ལ་ཀུན་སྤངས་ཐུགས་རྗེ་བརྩོན་འགྲུས་ཀྱིས་གསན་ནོ། ། དེ་མན་ཆད་གོང་དུ་བསྟན་པ་ལྟར་ཤེས་པར་བྱའོ། ། དེ་ལྟར་བརྒྱུད་པ་དང་བཅས་པའི་ཡོངས་འཛིན་དམ་པ་དེ་རྣམས་ནི་བླ་མ་གཞན་ལས་ཕུལ་དུ་བྱུང་བས་མཆོག་གི་དཔལ་ལྡན་བླ་མ་དམ་པ་ཞེས་བྱ་སྟེ། བསྡུས་རྒྱུད་ལས།
དཔལ་ལྡན་བླ་མའི་ཐུགས་དཀྲུགས་པ་ལས་བུ་རྣམས་ཀྱི་ནི་རྩ་བའི་ལྟུང་བ་རི་བོང་འཛིན་པར་འགྱུར། ། ཞེས་པའི་འགྲེལ་པར་འདིར་བླ་མ་ནི་གཉིས་ཏེ། བླ་མ་དམ་པ་དང་བླ་མ་དམ་པ་མ་ཡིན་པའོ། ། དེ་དག་གི་སེམས་དཀྲུགས་པ་ནི་རྣམ་པ་གཉིས་ཏེ། རང་གི་དོན་དང་གཞན་གྱི་དོན་གྱི་ཕྱིར་རོ། ། དེ་ལ་གཞན་གྱི་དོན་གྱི་ཕྱིར་སེམས་འཁྲུགས་པ་ནི་དཔལ་ལྡན་བླ་མའོ། ། གང་རང་གི་དོན་གྱི་ཕྱིར་སེམས་འཁྲུགས་པ་ནི་བླ་མ་དམ་པ་མ་ཡིན་པའོ། ། དེའི་ཕྱིར་དཔལ་ལྡན་བླ་མའི་སེམས་དཀྲུགས་པ་ནི། སློབ་མ་རྣམས་མི་དགེ་བ་བཅུ་ལ་འཇུག་པའོ། ། སེམས་འཁྲུགས་པ་ནི་དེའི་ཕྱིར་རྩ་བའི་ལྟུང་བར་འགྱུར་གྱི་རང་གི་དོན་ལ་འཇུག་པའི་བླ་མ་མི་དགེ་བ་བཅུ་ལ་འཇུག་པ་ནི་མ་ཡིན་པར་ངེས་པའོ། །
ཞེས་གསུངས་པའི་དོན་ལ་ཞིབ་མོར་རྣམ་པར་བརྟག་པར་བྱ་སྟེ། འདིར་དཔལ་ལྡན་བླ་མ་ཞེས་བྱེ་བྲག་ཏུ་ངེས་པར་བཟུང་ན་དཔལ་ལྡན་བླ་མ་ཡིན་པའི་བླ་མ་ཡང་ཡོད་དམ། དཔལ་ནི་གང་། ལྡན་པའི་ཚུལ་ནི་ཇི་ལྟར་ཞེ་ན། དཔལ་གྱི་སྐད་དོད་ཤྲཱི་ཞེས་བྱ་བ་དཔལ་དང་། གཡང་དང་། ཤིས་པ་དང་། ཕུན་སུམ་ཚོགས་པ་རྣམས་ལ་འཇུག་པ་དེ་ཡང་སྐབས་ཐོབ་ཀྱི་དོན་དུ་མ་ལ་འཇུག་ཀྱང་། འདིར་ནི་དབང་བཞི་པའི་ཟབ་དོན་ལ་དཔལ་ཞེས་བརྗོད་དེ། སྲིད་ཞིའི་རྒུད་པ་ཐམས་ཅད་སེལ་བའི་དཔལ་ཡིན་པའི་ཕྱིར་རོ། །
ལྡན་ཚུལ་ཡང་རྣམ་པ་གཉིས་ཏེ། ཚིག་ཁ་ལ་ལྡན་པ་དང་། དོན་སྙིང་ལ་ལྡན་པའོ། ། དང་པོ་ནི། དབང་བཞི་པའི་ངེས་དོན་ཕྱིན་ཅི་མ་ལོག་པར་འཆད་ཤེས་པ་སྟེ་མཁས་པའི་ཡོན་ཏན་ནོ། ། གཉིས་པ་ནི་དབང་བཞི་པའི་རྟོགས་པ་མི་འགྱུར་པའི་བདེ་ཆེན་ཐུགས་ལ་འཁྲུངས་པ་སྟེ་རྟོགས་པའི་ཡོན་ཏན་ནོ། ། དེ་ཡང་བསྡུས་རྒྱུད་ལས། སངས་རྒྱས་ཞལ་འདི་གང་གི་སྙིང་དང་ཁ་ལ་གནས་པར་གྱུར་པ་དེ་ནི་དཔལ་ལྡན་བླ་མའོ། ། ཞེས་བཀའ་སྩལ་ཏོ། ། དབང་བཞི་པའི་ཟབ་དོན་ལ་སངས་རྒྱས་ཀྱི་ཞལ་ཞེས་བརྡ་མཛད་པ་འདི་ལ་མཆོག་ཏུ་ཟབ་པའི་ལེགས་བཤད་ཀྱི་གཏེར་དུ་མ་རྣམ་པར་དཔྱོད་པ་རབ་ཏུ་དཀར་བའི་འཛིན་མར་གནས་པ་རྣམས་ནི་སྙིགས་མའི་འགྲོ་བ་བྱས་པ་མི་བཟོ་བ་རྣམས་ལ་ཕང་པར་བཟུང་བའི་གཏེར་བདག་གིས་འཁྱུད་པ་ཉིད་ཀྱི་ཕྱིར་རེ་ཞིག་རྣམ་པར་མ་སྤྲོས་སོ། །
དེ་ལྟ་བས་ན་བླ་མ་ནི་སྤྱི་དང་། དཔལ་ལྡན་བླ་མ་ནི་བྱེ་བྲག་ཏུ་ཤེས་དགོས་ལ། དཔལ་ལྡན་བླ་མ་དམ་པ་ནི་དེ་ལས་ཀྱང་ཁྱད་པར་དུ་གྱུར་པ་ཞིག་ལ་འཆད་པ་ནི་ཆོས་འདི་པའི་ལེགས་བཤད་རྨད་དུ་བྱུང་པའོ། ། གལ་ཏེ་དེ་ལྟར་ན་བླ་མ་ལ་དཔལ་ལྡན་དང་། དེ་མ་ཡིན་པ་གཉིས་ཡོད་པ་བཞིན་དུ། དཔལ་ལྡན་བླ་མ་ལ་ཡང་དམ་པ་དང་དམ་པ་མ་ཡིན་པ་གཉིས་སུ་འགྱུར་རོ་ཞེ་ན། འགྱུར་བ་ཡིན་ཏེ། སློབ་མ་མི་དགེ་བ་ལ་འཇུག་ན་མི་མཉེས་པ་ནི་དམ་པ་ཡིན་ལ། རང་གི་རྙེད་བཀུར་ཉམས་པ་སོགས་ཀྱིས་མི་དགྱེས་པ་ནི་དམ་པ་མ་ཡིན་པའོ། ། དེ་ལྟར་བརྒྱུད་པ་གཞན་ལས་ཆེས་ཁྱད་པར་དུ་འཕགས་པའི་བླ་མ་དམ་པ་དེ་དག་ལས་འོངས་པའི་དཔལ་དུས་ཀྱི་འཁོར་ལོའི་དབང་དང་སྦྱོར་བ་ཡན་ལག་དྲུག་པའི་ཁྲིད།
རྒྱུད་ཀྱི་རྒྱལ་པོ་འགྲེལ་པ་དང་བཅས་པའི་ལུང་བཤད་སོགས་ཟབ་པ་དང་རྒྱ་ཆེ་བའི་དུས་འཁོར་གྱི་ཆོས་སྐོར་རང་ཉིད་ཀྱིས་ཇི་ལྟར་ཐོབ་པ་རྣམས་ཀྱི་བླ་མ་བརྒྱུད་པའི་རིམ་པ་རྣམས་རྟོགས་སླ་བའི་ཕྱིར་མཚན་གྱི་བྱེ་བྲག་སོ་སོ་བ་དག་ནོར་བུའི་ཕྲེང་བ་བསྟར་ལ་བརྒྱུས་པ་ལྟར་ཕྱོགས་གཅིག་ཏུ་བསྒྲིགས་ཏེ་བརྗོད་ན། ཐོག་མར་དཔལ་དུས་ཀྱི་འཁོར་ལོའི་དཀྱིལ་འཁོར་དུ་བྱིས་པ་འཇུག་པའི་དབང་བདུན། དབང་གོང་མ་དང་བཅས་ཐོབ་པའི་བརྒྱུད་པ་ཐུན་མོང་མ་ཡིན་པ་ས་ལུགས་ནི། དང་པོའི་སངས་རྒྱས་རྡོ་རྗེ་སྙིང་པོ་དང་། ། རྡོ་རྗེ་མཁའ་འགྲོ་རྩི་ལུ་པཎྜི་ཏ། ། དུས་ཞབས་ཆེ་ཆུང་མཁས་པ་དཔེ་མེད་མཚོ། ། སཱ་དྷུ་སུ་ཏྲ་དྷརྨཱ་ཀ་ར་དང་། ། དྷརྨཱ་མི་ཏྲ་བི་ཁྱཱ་ཏ་དེ་ཝ། ། པཎ་ཆེན་ཤཱཀྱ་ཤྲཱི་ས་སྐྱ་པཎྜི་ཏ། ། ཆོས་རྒྱལ་འཕགས་པ་རྒྱུས་པ་གཞོན་སེང་དང་། །
དོལ་པོ་ཡེ་མགོན་ཀུན་སྤངས་ཀུན་ཏུ་བཟང་། ། ཀུན་མཁྱེན་འཕགས་འོད་བུ་སྟོན་རིན་ཆེན་གྲུབ། ། འགྲོ་མགོན་བསོད་རྒྱལ་དཔལ་ལྡན་ཚུལ་ཁྲིམས་པ། ། རུ་པ་ཀ་བཞི་སློབ་དཔོན་བསོད་གྲགས་པ། ། ཞ་ལུ་ལོ་ཆེན་ས་ལོ་ཐམས་ཅད་མཁྱེན། ། རཏྣ་བྷ་དྲ་འཇམ་མགོན་གྲོལ་མཆོག་ཞབས། ། མཁན་ཆེན་ཤེས་རིན་སྤྱན་སྔ་ཀུན་དགའི་མཚན། ། སྐྱེས་མཆོག་དེ་ལས་སྔགས་འཆང་ས་སྐྱ་པ། ། ངག་དབང་ཀུན་དགའ་བསོད་ནམས་བདག་གིས་ཐོབ། ། ར་ལུགས་ཀྱི་བརྒྱུད་པ་ནི།
ཐུབ་དབང་ཟླ་བཟང་ལྷ་དབང་གཟི་བརྗིད་ཅན། ། ཟླས་སྦྱིན་ལྷ་ཡི་དབང་ཕྱུག་སྣ་ཚོགས་གཟུགས། ། ལྷ་ཡི་དབང་ལྡན་གྲགས་པ་པད་དཀར་དང་། ། འཇམ་དབྱངས་སྤྲུལ་པ་ཙི་ལུ་ཨརྻ་བ། ། པོ་ཏོ་བ་དང་དུས་ཞབས་རྣམ་པ་གཉིས། ། མཉྫུ་ཀིརྟི་ས་མནྟྲ་ཤྲཱི་དང་། ། ཆོས་རབ་ཡེ་ཤེས་སེངྒེ་འབུམ་སེང་དང་། ། སྒ་ལོ་ཤེས་སེང་དཔལ་ལྡན་སེངྒེ་དང་། ། ཀུན་མཁྱེན་བུ་སྟོན་དང་ནི་ཆོས་ཀྱི་དཔལ། ། དགེ་འདུན་བཟང་པོ་དཔལ་ལྡན་ལེགས་པ་དང་། །
ནམ་མཁའ་ཚུལ་ཁྲིམས་དང་ནི་བསོད་ནམས་གྲགས། ། ལོ་ཆེན་ཆོས་སྐྱོང་བཟང་དང་ས་ལོ་ཆེ། ། རཏྣ་བྷ་དྲ་འཇམ་མགོན་གྲོལ་མཆོག་ཞབས། ། མཁན་ཆེན་ཤེས་རིན་སྤྱན་སྔ་ཀུན་དགའི་མཚན། ། དེ་ལས་ཐོབ་པ་ངག་དབང་ཀུན་བསོད་དོ། ། ཡང་ན་དཔལ་ལེགས་དོན་གྲུབ་ཀུན་དགའ་དང་། ། ཐར་པ་བཟང་པོ་ལོ་ཆེན་ཡན་ཆད་འདྲ། ། ཡང་ན་རོང་པ་སྒ་ལོ་ཚུལ་ཁྲིམས་དར།་་་་་ དབུས་པ་དུས་འཁོར་བ། ། ཡེ་ཤེས་རིན་ཆེན་་་་་་ཤར་བ་དུས་འཁོར་བ།
ཀུན་སྤངས་ཆེན་པོ་དང་། ། བྱང་སེམས་རྒྱལ་ཡེ་ཇོ་ནང་ཡོན་རྒྱལ་པ། ། ཀུན་མཁྱེན་དོལ་པོ་དང་ནི་དེ་ཡི་སྲས། ། མ་ཏི་པཎ་ཆེན་ཕྱོགས་ལས་རྣམ་རྒྱལ་དང་། ། བྱང་ཆུབ་སེངྒེ་གསུམ་ཀས་རྗེས་བཟུང་བ། ། ཐེག་ཆེན་ཆོས་རྗེ་དཔལ་ལེགས་པ་མན་འདྲ། ། ཡང་ན་ཤེས་སེང་སྐྱི་སྟོན་གྲགས་རྒྱལ་དང་། ། ཀུན་མཁྱེན་དོལ་པོ་མན་ཆད་གོང་བཞིན་ནོ། ། ཡང་ན་ཇོ་ནང་ཕྱོགས་རྒྱལ་དབོན་རྒྱལ་བཟང་། ། རིགས་་་་་་རྣམ་རྒྱལ་གྲགས་པ་བཟང་།
ལྡན་ཆེན་པོ་ཤང་སྟོན་ཀུན་དགའ་དཔལ། ། ནམ་མཁའ་དཔལ་བཟང་ཤེས་རབ་བཀྲ་ཤིས་དང་། ། བྱམས་པ་ཤཱཀ་འོད་ཆོས་དར་གྲགས་འཕེལ་བ། ། ལོ་ཆེན་འགྱུར་མེད་མཁན་ཆེན་ཐམས་ཅད་མཁྱེན། ། ངག་དབང་ཆོས་གྲགས་ཞབས་ལས་ས་སྐྱ་པ། ། ངག་དབང་ཀུན་དགའ་བསོད་ནམས་བདག་གིས་སོ། ། འབྲོ་ལུགས་ཀྱི་བརྒྱུད་པ་ནི། དུས་ཀྱི་འཁོར་ལོ་ཟླ་བཟང་ལྷ་དབང་དང་། ། གཟི་བརྗིད་ཅན་དང་ཟླས་བྱིན་ལྷའི་དབང་ཕྱུག ། སྣ་ཚོགས་གཟུགས་དང་ལྷ་ཡི་དབང་ལྡན་དང་། །
རིགས་ལྡན་འཇམ་དཔལ་གྲགས་དང་པདྨ་དཀར། ། བཟང་པོ་དང་ནི་རྣམ་རྒྱལ་བཤེས་གཉེན་བཟང་། ། ཕྱག་དམར་ཁྱབ་འཇུག་སྦས་པ་ཉི་མ་གྲགས། ། ཤིན་ཏུ་བཟང་པོ་རྒྱ་མཚོ་རྣམ་རྒྱལ་དང་། ། རྒྱལ་དཀའ་ཉི་མ་སྣ་ཚོགས་གཟུགས་ཟླ་འོད། ། མཐའ་ཡས་ས་སྐྱོང་དཔལ་སྐྱོང་དུས་ཞབས་གཉིས། ། ཟླ་མགོན་འགྲོ་སྟོན་ལོ་ཙཱ་དཀོན་མཆོག་བསྲུང་། ། རྣམ་རྩེགས་ཡུ་མོ་དྷརྨཱ་ཤྭ་ར་དང་། ། མཁས་པ་ནམ་འོད་གྲུབ་ཐོབ་སེ་མོ་་་་་་ག་ག་ན་བྷྭ་དྲ། ཆེ། །
འཇམ་གསར་ཆོས་སྐུ་འོད་ཟེར་ཀུན་སྤངས་རྗེ། ། བྱང་སེམས་རྒྱལ་པོ་ཇོ་ནང་ཡོན་རྒྱམ་པ། ། ཀུན་མཁྱེན་དོལ་པོ་མན་ཆད་གོང་དང་འདྲ། ། ཡང་ན་བྱང་སེམས་རྒྱལ་ཡེ་འཕགས་པ་འོད། །་་་་་ འདིས་ཆོས་སྐུ་འོད་དང་ཀུན་སྤངས་པ་གཉིས་ལའང་གསན། ཀུན་མཁྱེན་བུ་སྟོན་མན་ཆད་གོང་བཞིན་ནོ། ། ཡང་ན་འཇམ་གསར་རོང་པ་སྒ་ལོ་དང་། ། ཤེས་སེང་འཕགས་འོད་བུ་སྟོན་མན་ཆད་འདྲ། ། འབྲོ་ལུགས་ཀྱི་བརྒྱུད་པ་ལུགས་གཅིག་ནི། སེ་མོ་ཆེ་པ་བོ་དོང་རིན་རྩེ་བ། །
སྟག་སྡེ་སེང་རྒྱལ་གཤོང་སྟོན་སྐུ་མཆེད་དང་། ། ལོ་མཆོག་དཔལ་སེང་བུ་སྟོན་མན་ཆད་འདྲ། ། ཡང་ན་ལོ་མཆོག་སྐྱི་སྟོན་གྲགས་རྒྱལ་དང་། ། ཀུན་མཁྱེན་དོལ་པོ་མན་ཆད་གོང་དང་འདྲ། ། ཡང་ན་རིན་རྩེ་འཛིན་པ་རིན་ཤེས་དང་། ། ཡེ་ཤེས་རིན་ཆེན་ཀུན་སྤངས་པ་སོགས་འདྲ། ། ཡང་ན་རིན་ཤེས་འཇམ་དབྱངས་བཞི་ཐོག་པ། ། བྱང་སེམས་རྒྱལ་པོ་མན་ཆད་གོང་བཞིན་ནོ། ། དེ་ལྟར་བརྒྱུད་པ་ཐམས་ཅད་ཀྱི་ཕྱག་ལེན་ཕྱོགས་གཅིག་ཏུ་དྲིལ་བའི་དབང་རྒྱས་པར་ཐོབ་ནས། དཀྱིལ་འཁོར་ཡོངས་རྫོགས་ཀྱི་སྒྲུབ་ཐབས་དང་།
དཀྱིལ་ཆོག་རིགས་ལྡན་རྣམ་རྒྱལ་གྲགས་བཟང་གིས་མཛད་པ་དང་། དབང་ཆོག་ལོ་ཆེན་འགྱུར་མེད་བདེ་ཆེན་གྱིས་མཛད་པའི་ལུང་ཡང་ཐོས་སོ། ། མདོ་རྒྱུད་ཐམས་ཅད་ཀྱི་ངེས་དོན་གྱི་སྙིང་པོ་ཟབ་ལམ་རྡོ་རྗེའི་རྣལ་འབྱོར་སྦྱོར་བ་ཡན་ལག་དྲུག་པའི་ཁྲིད་ངེས་དོན་གྱི་དབང་དང་བཅས་པ་ཐོབ་པའི་རྒྱུད་པ་ར་ལུགས་ནི། འོག་མིན་གནས་སུ་ཆོས་སྐུ་རྡོ་རྗེ་འཆང་། ། ཆོས་དབྱིངས་ཆེན་པོར་ལོངས་སྐུ་དུས་འཁོར་ལོ། ། དྷ་ནྱེ་ཀ་ཊར་སྤྲུལ་སྐུ་ཤཱཀྱ་ཐུབ། ། ཤམྦྷ་ལ་རུ་ཆོས་རྒྱལ་རིགས་ལྡན་རྣམས། ། ཨོརྦ་ས་རུ་ཙི་ལུ་པཎྜི་ཏ། ། བྷཾ་ག་ལ་རུ་སི་ཏོ་ཨཱ་ཙ་རྻ། ། བ་རེནྟྲ་རུ་དུས་ཞབས་ཆེན་པོ་དང་། །
མཉྫུ་དེ་ཤར་དུས་འཁོར་ཞབས་གཉིས་པ། ། རྒྱ་གར་ཤར་དུ་མཉྫུ་ཀྲིཏིའི་ཞབས། ། ཡེ་རང་གྲོང་དུ་ས་མན་ཤྲཱི་ཆེ། ། ནེའུ་་་་་་མེ་ཏོག་ལྡན་དུ་་་་་་འཇོ་གྲགས་ཀྱི་སྲས། ར་ལོ་ཤེས་རབ་དང་། ། ཁུ་ལུང་སེ་ཁྱིར་ཡེ་ཤེས་སེངྒེ་ར། ། ཁུ་ལུང་ཆོས་ཤིང་དགོན་པར་་་་་་དེའི་སྲས། འབུམ་སེང་ར། ། དབེན་པར་དགོན་པར་རྗེ་བཙུན་སྒ་ལོ་དང་། ། ཤམ་འབར་གནས་སུ་་་་་་དེའི་སྲས་དངོས།
ཤེས་རབ་སེང་གེའི་ཞབས། ། དབེན་གནས་ཇོ་མཚོར་་་་་་དེའི་སྲས། ཀུན་མཁྱེན་འཕགས་པ་འོད། ། རི་ཕུག་དགོན་པར་མཁན་ཆེན་བུ་སྟོན་རྗེ། ། གནས་མཆོག་དེར་བཞུགས་ལྕེ་བཙུན་་་་་་སྐུ་ཞང་། ནམ་མཁའི་མཚན། ། ཆོས་གྲྭ་ཞ་ལུར་མཁས་མཆོག་ཙནྟྲ་ཤྲཱི། ། བསམ་སྡིངས་དགོན་པར་་་་་་འཁྲུལ་ཞིག ཚུལ་ཁྲིམས་རྒྱལ་མཚན་རྗེ། རི་ཕུག་་་་་།
ཤར་ཆེན་གནས་སུ་མཁྱེན་རབ་ཆོས་ཀྱི་རྗེ། ། གྲྭ་ཐང་ཆོས་སྡེར་ལོ་ཆེན་ཆོས་སྐྱོང་བཟང་། ། དཔལ་ལྡན་ས་སྐྱར་ས་ལོ་འཇམ་དབྱངས་ཆེ། ། སྨན་སྡིངས་གནས་སུ་ལོ་ཆེན་རཏྣའི་མཚན། ། ཆོས་ལུང་བྱང་རྩེར་འཇམ་མགོན་གྲོལ་མཆོག་ཞབས། ། ཇོ་གདན་ཚོགས་སུ་མཁན་ཆེན་རིན་ཤེ་བ། ། ལོ་ཡི་དགོན་པར་སྤྱན་སྔ་ཀུན་དགའི་མཚན། ། དེ་ལས་ཐོས་པ་སྔགས་འཆང་ཨ་ནནྡའོ། ། ཡང་ན་ཆོས་རབ་ལྷ་རྗེ་དཔལ་རྒྱམ་དང་། ། གློ་བོ་ལོ་ཙཱ་དོལ་པོ་ཡེ་ཤེས་མགོན། །
ཀུན་སྤངས་ཆེན་པོ་འཕགས་འོད་མན་ཆད་འདྲ། ། ཡང་ན་ཀུན་སྤངས་བྱང་སེམས་རྒྱལ་ཡེ་དང་། ། མཁས་བཙུན་ཡོན་རྒྱམ་ཀུན་མཁྱེན་དོལ་པོའི་ཞབས། ། ཕྱོགས་ལས་རྣམ་རྒྱལ་ཉ་དབོན་ཀུན་དགའ་དཔལ། ། གྲུབ་ཆེན་ཀུན་བློ་འཇམ་དབྱངས་དཀོན་མཆོག་བཟང་། ། ཞ་ལུ་ལོ་ཆེན་མན་ཆད་སྔར་དང་འདྲ། ། ཡང་ན་སྒ་ལོ་མན་ལུང་གུ་རུ་་་་་་པུརྡྱ་ཤྲཱི། དང་། ། ཤེས་སེང་འཕགས་འོད་བུ་སྟོན་མན་ཆད་འདྲ། ། ཡང་ན་མན་ལུང་གུ་རུ་ལོ་གྲགས་་་་་་ཡར་ལུང་ལོ་ཙཱ་བ་ཀིརྟི་བྷྭ་དྲ།
པ། ། གྲུབ་པ་དཔལ་བཟང་མཁས་བཙུན་ཡོན་རྒྱམ་པ། ། ཀུན་མཁྱེན་དོལ་པོ་མན་ཆད་གོང་དང་འདྲ། ། འབྲོ་ལུགས་ཀྱི་བརྒྱུད་པ་ནི། ཆོས་རྒྱལ་རིགས་ལྡན་མན་ཆད་ར་ལུགས་དང་འདྲ། དེ་ནས། ལྷོ་ཕྱོགས་རྒྱ་མཚོའི་འགྲམ་དུ་དུས་འཁོར་ཞབས། ། ཙཽ་རཱི་ས་རུ་དུས་འཁོར་ཞབས་གཉིས་པ། ། ཁ་ཆེའི་གྲོང་དུ་པཎ་ཆེན་ཟླ་བ་མགོན། ། འཕན་ཡུལ་ཀྲབས་སུ་སྒོམ་པ་དཀོན་མཆོག་བསྲུང་། །
གནམ་ལ་སྒང་དུ་སྒྲོ་སྟོན་གནམ་ལ་བརྩེགས། ། འོ་ཡུག་རྒྱལ་ཁབ་གནས་སུ་་་་་་མི་བསྐྱོད་རྡོ་རྗེ་མཚན་དངོས་དད་པ་རྒྱལ་མཚན་པ། ཡུ་མོ་རྗེ། ། གཡས་རུ་གྲོང་ཆུང་དགོན་པར་་་་་་དེའི་སྲས། ཆོས་དབང་ཞབས། ། ཁང་གསར་དཔལ་གྱི་དགོན་པར་ནམ་མཁའ་འོད། ། ཕོ་ལུང་ས་ཕུག་གནས་སུ་སེ་མོ་་་་་་ཆོས་དབང་གི་སྲས་གངྒ་བྷྭ་ཛ། ཆེ། ། རྐྱང་འདུར་ཆོས་གྲྭར་འཇམ་གསར་ཤེས་རབ་འོད། ། མ་དག་དགེ་སྡིངས་དགོན་པར་ཆོས་སྐུ་འོད། །
སྐྱེད་ཕུག་བདེ་ལྡན་གནས་སུ་ཀུན་སྤངས་ཆེ།་་་་་ ཨཀྵོ་བྷྱ་བཛྲ་མཚན་དངོས་ཐུགས་རྗེ་བརྩོན་འགྲུས། ། བདེ་ཆེན་དགོན་པར་བྱང་སེམས་རྒྱལ་ཡེའི་ཞབས། ། ཇོ་མོ་ནང་དུ་མཁས་བཙུན་ཡོན་རྒྱམ་པ།་་་་་ མཚན་དངོས་ཐུགས་རྗེ་རྒྱལ་མཚན། ། སྐུ་འབུམ་ཆེན་མོར་ཀུན་མཁྱེན་ཤེས་རབ་མཚན། ། མཁར་ཆུང་དགོན་པར་ཕྱོགས་ལས་རྣམ་རྒྱལ་ཆེ།་་་་་ མཚན་དངོས་ཆོས་ཀྱི་རྒྱལ་པོ། ། རྩེ་ཆེན་ཆོས་གྲྭར་ཉ་དབོན་ཀུན་དགའ་དཔལ། ། ཤོ་མའི་རི་བོར་གྲུབ་ཆེན་ཀུན་བློའི་ཞབས། །
ཤར་ཆེན་་་་་་རྩེ་ཆེན། གནས་སུ་འཇམ་དབྱངས་དཀོན་མཆོག་བཟང་། ། གྲྭ་ཐང་ཆོས་གྲྭར་ལོ་ཆེན་ཆོས་སྐྱོང་བཟང་། ། དཔལ་ལྡན་ས་སྐྱར་འཇམ་དབྱངས་ཀུན་དགའི་མཚན། ། རཏྣ་བྷ་དྲ་མན་ཆད་གོང་དང་འདྲ། ། ཡང་ན་ཀུན་སྤངས་རྗེ་ནས་འཕགས་འོད་དང་། ། བུ་སྟོན་ལྕེ་བཙུན་པ་སོགས་གོང་དང་འདྲ། ། ཡང་ན་འཇམ་གསར་སྒ་ལོ་ཤེས་སེང་དང་། ། འཕགས་འོད་བུ་སྟོན་ལྕེ་བཙུན་པ་སོགས་འདྲ། ། ཡང་ན་སེ་མོ་ཆེ་པ་རིན་རྩེ་བ། །
འཇིམ་པ་རིན་ཤེ་ཤར་པ་དུས་འཁོར་བ། ། ཇོ་ནང་ཀུན་སྤངས་པ་སོགས་སྔར་དང་འདྲ། ། ཡང་ན་རིན་ཤེ་འཇམ་དབྱངས་བཞི་ཐོག་པ། ། བྱང་སེམས་རྒྱལ་ཡེ་མན་ཆད་སྔར་བཞིན་ནོ། ། ཉེ་བརྒྱུད་དཔེ་མེད་མཚོ་ནས་བརྒྱུད་པ་ནི། ། རྡོ་རྗེ་འཆང་ཆེན་གྲུབ་ཆེན་དཔེ་མེད་མཚོ། ། གྲུབ་ཐོབ་དཔལ་འཛིན་ཞབས་ས་ཏུ་པུ་ཏྲ་དང་འོད་བྱེད་ལྷ། ། ཆོས་འབྱུང་ཞི་བ་གྲུབ་ཐོབ་ཉི་མ་དཔལ། ། རིན་ཆེན་འཚོ་དང་པཎ་ཆེན་བི་བྷུ་ཏི། ། ཡང་ན་ཆོས་འབྱུང་ཞི་བ་གྲགས་པའི་ལྷ། །
པཎ་ཆེན་ཆོས་ཀྱི་འབངས་དང་བི་བྷུ་ཏི། ། དེ་ཡིས་རྗེས་བཟུང་ཀོ་བྲག་བསོད་རྒྱལ་དང་། ། གཡུང་ཕུག་རྒྱལ་དགེ་ལྷོ་པ་ཆོས་ལྡན་ཞབས། ། གསུམ་ཀས་རྗེས་བཟུང་གོང་ལུང་གཞོན་ནུ་དཔལ། ། ཐང་པ་ལོ་ཙཱ་ཀུན་མཁྱེན་བུ་སྟོན་དང་། ། ལྕེ་བཙུན་ནམ་མཁའི་མཚན་སོགས་གོང་དང་འདྲ། ། ཡང་ན་བི་བྷུ་ཏི་ནས་ཨ་མོ་གྷ།་་་་་ དཔྱལ་པདྨོ་ཅན་པའང་ཟེར། ། ཀུན་མཁྱེན་ཆོས་འོད་ཀུན་སྤངས་ཆེན་པོ་དང་། ། བྱང་སེམས་རྒྱལ་ཡེ་མན་ཆད་རིང་བརྒྱུད་བཞིན། །
ཡང་བི་བྷུ་ཏི་ནས་གཡང་འབར་དང་། ། རྣལ་འབྱོར་སེང་འབུམ་ཀུན་སྤངས་པ་སོགས་འདྲ། ། ས་སྐྱ་པ་ཆེན་པོས་སྒ་ལོ་ལ་གསན་པའི་སྦྱོར་བ་ཡན་ལག་དྲུག་པའི་མན་ངག་གི་བརྒྱུད་པ་ནི། དང་པོའི་སངས་རྒྱས་རིགས་ལྡན་དུས་ཞབས་གཉིས། ། ཙ་མི་སྒ་ལོ་ས་སྐྱའི་བླ་ཆེན་རྗེ། ། རྗེ་བཙུན་སྐུ་མཆེད་ས་སྐྱ་པཎྜི་ཏ། ། རྒྱུས་པ་གཞོན་སེང་དོལ་པོ་ཡེ་ཤེས་མགོན། ། ཀུན་སྤངས་ཆེན་པོ་མན་ཆད་སྔར་དང་འདྲ། ། ཡང་ན་རིགས་ལྡན་སྤྲུལ་པའི་དགེ་སློང་་་་་་བསོད་སྙོམས་པ་དང་། ། ཕྱོགས་ཀྱི་བྲམ་ཟེ་དྷ་རི་ཀ་པ་དང་། །
དུས་ཞབས་ཆེ་བ་བོ་དྷི་བྷ་དྲའི་ཞབས། ། ཙ་མི་སྒ་ལོ་ས་ཆེན་མན་ཆད་འདྲ། ། ཉེ་བརྒྱུད་པཎ་ཆེན་ཤཱཀྱ་ཤྲཱི་ནས་བརྒྱུད་པ་ནི། སངས་རྒྱས་རིགས་གསུམ་མགོན་པོ་དུས་ཞབས་གཉིས། ། ནཱ་རོ་པ་དང་དཔལ་ལྡན་འཇིགས་མེད་གྲགས། ། པཎ་ཆེན་ཤཱཀ་ཤྲཱི་དཔྱལ་སྟོན་ཆོས་བཟང་དང་། ། དཔྱལ་སྟོན་ཨ་མོ་གྷ་དང་ཀུན་སྤངས་པ། ། བྱང་སེམས་རྒྱལ་ཡེ་ཀུན་སྤངས་འཕགས་པ་འོད། ། མཁན་ཆེན་བུ་སྟོན་ལ་སོགས་སྔར་དང་འདྲ། ། ཡང་ན་བྱང་སེམས་རྒྱལ་ཡེ་ཡོན་རྒྱམ་པ། །
ཀུན་མཁྱེན་དོལ་པོ་ལ་སོགས་སྔར་བཞིན་ནོ། ། ས་སྐྱ་པཎྜི་ཏས་ཁ་ཆེ་པཎ་ཆེན་ལ་གསན་པའི་སྲོག་རྩོལ་རྡོ་རྗེའི་སྙན་བརྒྱུད་ཀྱི་བརྒྱུད་པ་ནི། སངས་རྒྱས་རིགས་གསུམ་མགོན་པོ་དུས་ཞབས་གཉིས། ། དཔེ་མེད་མཚོ་དང་འཇིགས་མེད་འབྱུང་གནས་སྦས། ། རྣམ་གྲགས་ལྷ་དང་དད་བྱེད་ལྷ་དབང་དང་། ། ཁ་ཆེ་པཎ་ཆེན་ས་སྐྱ་པཎྜི་ཏ། ། རྒྱུས་པ་གཞོན་སེང་དོལ་པོ་ཡེ་ཤེས་མགོན། ། ཀུན་སྤངས་ཆེན་པོ་ཀུན་མཁྱེན་འཕགས་པ་འོད། ། མཁན་ཆེན་བུ་སྟོན་མན་ཆད་གཞན་དང་འདྲ། ། ཡང་ན་ཀུན་སྤངས་པ་ནས་བྱང་སེམས་པ། །
མཁས་བཙུན་ཡོན་རྒྱམ་ཀུན་མཁྱེན་པ་སོགས་འདྲ། ། ཤིན་ཏུ་ཉེ་བརྒྱུད་ནི། རྡོ་རྗེ་འཆང་ཆེན་ཤ་ཝ་རི་དབང་ཕྱུག་དང་། ། པཎ་ཆེན་བི་བྷུ་ཏི་དང་ཀོ་བྲག་པ། ། གོ་ལུང་གཞོན་དཔལ་ཐར་ལོ་ཉི་མའི་ཞབས། ། ཀུན་མཁྱེན་བུ་སྟོན་མན་ཆད་སྔར་དང་འདྲ། ། ཡང་ན་རྡོ་རྗེ་འཆང་ཆེན་ཤ་ཝ་རི། ། པཎ་ཆེན་བི་བྷུ་ཏ་དང་ཆོས་སྐུ་འོད། ། ཀུན་སྤངས་ཞང་དང་བྱང་སེམས་ཁམས་པ་དང་། ། ཡོན་རྒྱམ་ཀུན་མཁྱེན་པ་སོགས་སྔར་བཞིན་ནོ། །
དེ་ལྟར་དངོས་སུ་སྨོས་པའི་བརྒྱུད་པ་དེ་ཐམས་ཅད་དང་། གཞན་ཡང་གྱི་ཇོ། ཙ་མི། སྒ་ལོ། ས་སྐྱ་པ། ཞང་ཚལ་པ། ཇོ་བོ་རྗེ་ནས་བརྒྱུད་པ་ལ་སོགས་པའི་སྦྱོར་དྲུག་གི་མན་ངག་ཐམས་ཅད་གཅིག་ཏུ་དྲིལ་ནས་མ་ཚང་བ་མེད་པར་བཀོད་པ་ཀུན་མཁྱེན་གཉིས་པ་བུ་སྟོན་ཆོས་རྗེ་དང་། ཆོས་ཀྱི་རྒྱལ་པོ་ཕྱོགས་ལས་རྣམ་པར་རྒྱལ་བས་མཛད་པའི་ཐོག་མཐའ་བར་དགེའི་ཁྲིད་ཡིག་སོ་སོ་དང་། ཇོ་ནང་ཕྱོགས་ལས་པས་མཛད་པའི་ངོ་སྤྲོད་གསང་སྟོན་རབ་གསལ། ཞ་ལུ་མཁྱེན་རབ་ཆོས་རྗེས་མཛད་པའི་སྦྱོར་དྲུག་ཉམས་སུ་ལེན་ཚུལ་གྱི་ཡི་གེ
ལོ་ཆེན་འགྱུར་མེད་བདེ་ཆེན་གྱིས་མཛད་པའི་སྦྱོར་དྲུག་གི་ཁྲིད་ཡིག་ཆེན་མོ་དང་པོའི་སངས་རྒྱས་འཆར་བ། ཆག་ལོ་ཆོས་ཀྱི་རྒྱལ་པོས་མཛད་པའི་དུས་འཁོར་ཆོས་འབྱུང་ཆེན་མོ་དཔག་བསམ་སྙེ་མ། དུས་འཁོར་གྱི་བླ་མ་བརྒྱུད་པའི་གསོལ་འདེབས་གསར་རྙིང་མང་པོའི་ལུང་སོགས་ཐོས་ཤིང་གོང་དུ་སྨོས་པའི་བརྒྱུད་པ་དེ་རྣམས་ཀྱང་ཐོག་མར་དགེ་བ་བི་བྷུ་ཏ་ནས་བརྒྱུད་པ་དང་། བར་དུ་དགེ་བ་པཎ་ཆེན་ཤཱཀྱ་ཤྲཱི་ནས་བརྒྱུད་པ། ཐ་མར་དགེ་བ་ཆོས་རྒྱལ་རིགས་ལྡན་སོགས་ནས་རིམ་གྱིས་བརྒྱུད་པ་གཙོ་ཆེ་བ་ཡིན་ཞེས་གསུངས་སོ། ། མཆོག་གི་དང་པོའི་སངས་རྒྱས་དུས་ཀྱི་འཁོར་ལོའི་རྒྱུད་འགྲེལ་ཆེན་པོ་གཤོང་འགྱུར་ལ། ལོ་ཙཱ་བ་བློ་གྲོས་རྣམ་གཉིས་ཀྱིས་བཅོས་པའི་སྟེང་ནས་བཤད་བཀའ་ཐོབ་པའི་བརྒྱུད་པ་དང་གོང་ར་འབྲོ་གཉིས་ཀྱི་དབང་གི་རྩ་བའི་བརྒྱུད་པ་དང་འདྲ་བ་ལས། ཁོ་བོས་ཐོས་པ་འདི་ནི་རིགས་ལྡན་ཆེན་པོ་ནས། ཤང་སྟོན་ཀུན་དགའ་དཔལ་ལྡན། ལོ་ཙཱ་བ་ནམ་མཁའ་དཔལ་བཟང་།
པཎ་ཆེན་ཤེས་རབ་བཀྲ་ཤིས། རྗེ་བཙུན་བྱམས་པ་ཤཱཀ་འོད། ཐུགས་སྲས་ཆོས་དར་གྲགས་འཕེལ། ལོ་ཆེན་འགྱུར་མེད་བདེ་ཆེན་ནས་བརྒྱུད་པ་དེ་གཙོ་ཆེའོ། ། ཡང་གོང་གི་ཡིག་ཆ་དེ་དག་གི་ལུང་གི་བརྒྱུད་པ་ལུགས་གཞན་ནི། ལོ་ཆེན་འགྱུར་མེད་བདེ་ཆེན་ཡན་ཕལ་ཆེར་སྔར་དང་འདྲ་བ་ལས། ལོ་ཆེན་འགྱུར་མེད་ཀྱི་རྗེས་སུ་མཁས་མཆོག་རྗེ་བཙུན་ཨ་ཝ་དྷུ་ཏི་པ། མཁྱེན་རབ་གྱི་དབང་ཕྱུག་མཁན་ཆེན་འཇམ་པའི་དབྱངས། དེ་ལས་བདག་ས་སྐྱ་ངག་དབང་ཀུན་དགའ་བསོད་ནམས་ཀྱིས་ཐོས་སོ། ། བུ་སྟོན་དང་མཁྱེན་རབ་ཆོས་རྗེའི་ཡིག་ཆ་དེ་དག་གི་བརྒྱུད་པའི་ལུགས་གཅིག་ནི།
མཁྱེན་རབ་རྗེ། རྒྱལ་མཚན་རིན་ཆེན། དོན་གྲུབ་རྒྱལ་མཚན། བྱང་གླིང་རྗེ། རིན་ཆེན་དབང་ཕྱུག རིན་ཆེན་རྒྱ་མཚོ། བྷིཀྵུ་ཀུ་ས་ལི་པ། དེས་བདག་ས་སྐྱ་པ་ལའོ། ། དེ་ལྟར་དེ་དག་གིས་ནི་དཔལ་དུས་ཀྱི་འཁོར་ལོའི་ཟབ་པ་དང་རྒྱ་ཆེ་བའི་དམ་པའི་ཆོས་བྱུང་བའི་ཚུལ་ལེགས་པར་བཤད་པ་ངོ་མཚར་དད་པའི་ཤིང་རྟ་ཞེས་བྱ་བ་ཡོངས་སུ་རྫོགས་པ་བསྟན་ཟིན་ཏོ།། །། འདིར་སྨྲས་པ།
ཟབ་དང་རྒྱ་ཆེའི་དུས་འཁོར་ཆོས་ཚུལ་རྣམས། ། ཤམྦྷ་ལ་དང་འཕགས་ཡུལ་རྒྱས་མཛད་པའི། ། ཆོས་རྒྱལ་རིགས་ལྡན་དུས་ཞབས་ཟླ་མགོན་སོགས། ། རིམ་བྱོན་བཀའ་དྲིན་དྲན་པས་སླར་ཡང་འདུད། ། གངས་རིའི་ལྗོངས་འདིར་ར་་་་་་ལུགས། འབྲོ་་་་་་ལུགས། ས་་་་་་ལུགས། གསུམ་ཞེས། ། སྔོན་དུས་དུས་འཁོར་བསྟན་པའི་མངའ་བདག་སྟེ། ། ཕྱིས་རབས་ཇོ་ཞལ་བརྒྱུད་པར་བཅས་པ་རྣམས། །
ལུགས་འདིར་བཀའ་དྲིན་ཆེ་ཞེས་མཁས་རྣམས་སྒྲོག ། ས་ལུགས་ལ་ཡང་བརྩེ་ཆེན་ས་སྐྱ་པས། ། དཔལ་ཆེན་སྒ་ལོར་གསན་པའི་སྦྱོར་དྲུག་དང་། ། ཁ་ཆེའི་པཎ་ཆེན་དྲུང་དུ་ས་པཎ་གྱིས། ། གསན་པའི་བཀའ་བབས་གསར་རྙིང་གཉིས་སུ་བྱུང་། ། དེ་འདྲའི་ངོ་མཚར་རྣམ་དབྱེ་མ་རྟོགས་པའི། ། དེང་དུས་ས་སྐྱའི་རྗེས་འབྲངས་ཐོས་ཆུང་རྣམས། ། དུས་འཁོར་ཆོས་ཞེས་གཞན་གྱི་ལུགས་སྲོལ་དུ། ། བརྟགས་དཔྱད་མེད་པར་འཛིན་འདི་གད་མོའི་གནས། ། དེས་ན་ཁོ་བོའི་རྗེས་འབྲང་བློ་གསལ་རྣམས། །
ཚུར་བྱོན་དུས་འཁོར་དམ་ཆོས་བྱུང་བའི་ཚུལ། ། ལེགས་བཤད་ངོ་མཚར་དད་པའི་ཤིང་རྟ་འདི། ། སློབས་དང་ལུགས་འདིའི་ཆོས་ཚུལ་ཀུན་རིག་འགྱུར། ། དེ་རྗེས་སྙོམས་ལས་སྤངས་ཏེ་བརྒྱུད་ལྡན་གྱི། ། བླ་མ་སྟེན་ལ་དབང་རྒྱུད་མན་ངག་སོགས། ། དུས་ཀྱི་འཁོར་ལོའི་ཆོས་ཚུལ་རྒྱ་མཚོ་ལ། ། ཐོས་བསམ་སྒོམ་པས་རང་གཞན་དོན་གཉིས་སྒྲུབས། ། འདི་སྦྱར་དགེ་བས་བདག་ཅག་དཔོན་སློབ་ཀྱི། ། དུས་གསུམ་བསགས་པའི་སྡིག་སྒྲིབ་ཀུན་བྱང་ནས། ། བསྟན་དང་འགྲོ་ལ་ཕན་པ་དཔག་མེད་ཤོག །
ནམ་ཞིག་ཚེ་འདིའི་སྣང་བ་ནུབ་མ་ཐག ། བདག་ཅག་འཁོར་བཅས་འབྲལ་མེད་ལྷན་ཅིག་ཏུ། ། བདེ་བ་ཅན་དུ་པདྨའི་སྙིང་པོ་ལས། ། བརྫུས་ཏེ་སྐྱེས་ནས་ས་ལམ་མཐར་ཕྱིན་ཤོག ། སླར་ཡང་བསམ་བཞིན་སྐྱེ་བ་ལེན་པ་སོགས། ། གང་ལ་གང་འདུལ་སྣ་ཚོགས་ཐབས་མཁས་ཀྱིས། ། སྲིད་མཐའི་བར་དུ་བསྟན་པ་སྤེལ་བ་དང་། ། འགྲོ་ཀུན་དག་པའི་ཞིང་དེར་འདྲེན་གྱུར་ཅིག ། ཅེས་དཔལ་དུས་ཀྱི་འཁོར་ལོའི་ཟབ་པ་དང་རྒྱ་ཆེ་བའི་དམ་པའི་ཆོས་བྱུང་བའི་ཚུལ་ལེགས་པར་བཤད་པ་ངོ་མཚར་དད་པའི་ཤིང་རྟ་ཞེས་བྱ་བ་འདི་ཡང་། ཁམས་གསུམ་ཆོས་ཀྱི་རྒྱལ་པོ་རིགས་ལྡན་གྲུབ་པའི་དབང་ཕྱུག་བསོད་ནམས་དབང་པོའི་ཞལ་སྔ་ནས་དང་།
ཡབ་རྗེ་སྦས་པའི་སངས་རྒྱས་རྒྱལ་བ་འཇིག་རྟེན་དབང་ཕྱུག་དང་ཐུགས་རྒྱུད་གཅིག་གིས་བསྡུས་པ་རིགས་ལྡན་པདྨ་དཀར་པོ་དང་དབྱེར་མེད་པའི་བཀའ་དྲིན་མཉམ་མེད་སྔགས་འཆང་གྲགས་པ་བློ་གྲོས། དཔལ་དང་པོའི་སངས་རྒྱས་ཁྱབ་བདག་དུས་ཀྱི་འཁོར་ལོ་ཉིད་གཞན་ངོར་དགེ་སློང་རྡོ་རྗེ་འཛིན་པའི་ཟོལ་གྱིས་མཐའ་ཡས་པའི་འགྲོ་བ་རྣམས་སྨིན་གྲོལ་གྱི་ལམ་ལ་འགོད་པར་མཛད་པའི་རྒྱལ་བ་མུས་པ་ཆེན་པོ་རྡོ་རྗེ་འཆང་སངས་རྒྱས་རྒྱལ་མཚན། སྤྱན་སྔ་ཚུལ་ཁྲིམས་འབར་གྱི་རྣམ་པར་འཕྲུལ་པ་ལོ་ནས་སྤྱན་སྔ་རིན་པོ་ཆེ་ཀུན་དགའ་དོན་གྲུབ། མཁན་ཆེན་ཐམས་ཅད་མཁྱེན་པ་ངག་དབང་ཆོས་ཀྱི་གྲགས་པ་རྣམས་གཙོ་བོར་སྨོས་པའི་ཡོངས་འཛིན་ཆོས་བཞིན་དུ་སྤྱོད་པ་དུ་མའི་ཞབས་རྡུལ་སྤྱི་བོས་ལེན་པ་ཤྲཱི་ས་སྐྱ་པ་ཤཱཀྱའི་དགེ་བསྙེན་པཎྜི་ཏ་སྔགས་འཆང་ངག་དབང་ཀུན་དགའ་བསོད་ནམས་གྲགས་པ་རྒྱལ་མཚན་དཔལ་བཟང་པོས་ལྷག་བསམ་རྣམ་པར་དག་པས་ཀུན་ནས་བསླངས་ཏེ་དིང་སང་དུས་ངན་སྙིགས་མ་བསྟན་པའི་མཇུག་ཏུ་སླེབས་པའི་དབང་གིས་མཆོག་དམན་གྱི་སྐྱེ་བོ་ཐམས་ཅད་མདོ་སྔགས་རིག་གནས་ཀྱིས་བསྡུས་པའི་ཆོས་ཚུལ་རྒྱ་མཚོ་ལྟ་བུ་རྣམས་ལ་སློབ་འདོད་ལྟ་ཅི་སྨོས། གཞུང་ལུགས་ཕྱོགས་རེ་བ་དག་ལ་ཡང་མཐར་ཕྱིན་གྱི་ཐོས་བསམ་མི་ནུས་པར། ལྟོ་ཆོས་ལག་ལེན་ཕྲ་མོ་དག་གི་ངག་འདོན་སོགས་རྗེས་འགྲོ་ཙམ་ལ་བརྟེན་ནས་མི་ཚེ་དཀོར་ནག་ཟ་བའི་ངང་ནས་སྟོང་ཟད་དུ་སྐྱེལ་བ་མཐོང་ཞིང་། ལྷག་པར་བསྟན་པའི་སྙིང་པོ་དུས་ཀྱི་འཁོར་ལོའི་ཆོས་ཚུལ་རྣམས་དིང་སང་ཕྱོགས་གང་ན་ཡང་དར་པོ་མི་འདུག་པ་ནས། བདག་གིས་བརྩམས་པའི་ཆོས་འབྱུང་འདི་ལ་བརྟེན་ནས་དཔལ་དང་པོའི་སངས་རྒྱས་ཀྱི་བསྟན་པར་ཐོས་བསམ་བསྒོམ་གསུམ་བགྱིད་འདོད་ཀྱི་སྐལ་ལྡན་ལས་འཕྲོ་ཅན་རེ་རེ་ཙམ་འབྱུང་དུ་རེ་བ་དང་། དེ་ལ་བརྟེན་ནས་དུས་ཀྱི་འཁོར་ལོའི་ཆོས་ཚུལ་རྣམས་དར་རྒྱས་ཀྱི་རྒྱུར་ཨེ་འགྱུར་སྙམ་པའི་གཅིག་ཏུ་རྣམ་པར་དཀར་བའི་བློས་བསྐུལ་བ་དང་། རང་ཉིད་ཀྱང་ལུགས་འདི་ལ་བག་ཆགས་བཟང་པོ་འཇོག་འདོད་ཀྱི་བསམ་པས་ཉེ་བར་ལེན་པའི་རྐྱེན་བྱས།
བླ་མ་གོང་མ་རྣམས་ཀྱི་གསུང་རབ་དང་། རྣམ་ཐར་སོ་སོ་ནས་ལེགས་བཤད་ཀྱི་ཆ་བླངས་ཤིང་། རང་གི་བློ་གྲོས་ཀྱིས་ཞིབ་ཏུ་དཔྱད་ནས་བསྡེབས་པ་འདི་ནི། ཐུབ་དབང་མྱ་ངན་ལས་འདས་ནས་མི་ལོ་ཉིས་སྟོང་ལྔ་དང་བཅུ་གཅིག་འདས་ཤིང་། རིགས་ལྡན་གྲགས་པས་བསྡུས་པའི་རྒྱུད་བསྡུས་ནས་སྟོང་དང་བརྒྱད་བརྒྱ་བཅུ་གཅིག་ལོན་ལ། མ་ཁའི་ཡུལ་དུ་ཀླ་ཀློའི་ཆོས་ཞུགས་ནས་སྟོང་ཕྲག་གཅིག་དང་བཅུ་གཅིག་འདས་ཤིང་། རིགས་ལྡན་རྒྱལ་དཀས་ཉུང་ངུའི་རྩིས་མཛད་ནས་ལོ་བརྒྱད་བརྒྱ་དང་ཉེར་དགུ་ལོན་ལ། དེ་ཡང་ཤམྦྷ་ལར་ས་སྙིང་གི་སྤྲུལ་པ་རིགས་ལྡན་སྟོབས་པོ་ཆེ་བྱོན་པའི་དུས་ཡིན་པ་ལས། དེ་ཡང་ཤིང་མོ་གླང་གི་ལོ་ལ་རྒྱལ་སར་བྱོན་ནས་སེང་གེའི་ཁྲི་ལ་བཞུགས་ཏེ་ཆོས་ཀྱི་འཁོར་ལོ་བསྐོར་བ་ནས་བཟུང་ལོ་བཅུ་གཅིག་འདས་པ་ཤིང་མོ་ཕག་གི་ལོ་ལ་ཆོས་འབྱུང་འདི་ཉིད་རྩོམ་པའི་དབུ་བཙུགས་ནས། དེའི་ལོ་ཕྱི་མ་རྩོམ་པ་པོ་རང་ཉིད་ཀྱི་བགྲང་གཞི་བཅུ་ཕྲག་བཞི་ལོན་པ་འཛིན་བྱེད་ཅེས་པ་མེ་ཕོ་བྱི་བའི་ལོ་ས་ག་ཟླ་བའི་དཀར་ཕྱོགས་དགའ་བ་གསུམ་པའི་ཚེས་ལ་བོད་ཀྱི་རྡོ་རྗེ་གདན་དཔལ་ས་སྐྱའི་ཆོས་གྲྭ་ཆེན་པོའི་བཞི་ཐོག་བླ་བྲང་གི་ཚོམས་དམར་གྱི་དཔལ་ལྡན་འཕགས་པའི་ཞབས་ཀྱི་བཞུགས་ཁྲི་པདྨ་ཅན་གྱི་དྲུང་དུ་ལེགས་པར་སྦྱར་བའི་ཡི་གེ་པ་ནི་རང་དང་ཉེ་བར་གནས་ཤིང་རྣམ་དཔྱོད་ཀྱི་བློ་གྲོས་རབ་ཏུ་གསལ་བས་ཡི་གེའི་འདུ་བྱེད་ལ་མཆོག་ཏུ་མཁས་པའི་ཤབ་སྟོད་པ་བཀྲ་ཤིས་དོན་གྲུབ་ཀྱིས་དད་གུས་ཀྱི་སྒོས་མགྱོགས་པར་བགྱིས་སོ། །
འདི་སྦྱར་དགེ་བས་བདག་ཅག་དཔོན་སློབ་རྣམས་ཀྱི་འདི་དང་ཕྱི་མའི་དོན་རྣམས་ཡིད་ལ་རེ་བ་བཞིན་འབད་མེད་དུ་ལེགས་པར་གྲུབ་སྟེ། སྤྱི་དང་བྱེ་བྲག་གི་བསྟན་པ་རིན་པོ་ཆེ་ནམ་ལངས་པ་ལ་ཉི་མ་ཤར་བ་ལྟར་རབ་ཏུ་གསལ་བར་བྱེད་ཅིང་། ཁམས་གསུམ་གྱི་འགྲོ་བ་ཕ་མར་གྱུར་པ་ཐམས་ཅད་དག་པའི་ཞིང་མཆོག་བདེ་བ་ཅན་དུ་འདྲེན་ནུས་པའི་མཐུ་དང་ལྡན་པར་གྱུར་ཅིག དེ་དེ་བཞིན་དུ་གྱུར་ཅིག དེ་ལས་གཞན་དུ་ནམ་ཡང་མ་གྱུར་ཅིག སརྦྦ་སངྒུ་ར་ཝཿམ་མ་པ་ཏི་ས་པ་རི་ཝ་ར་སྱ་ཨཱ་ཡུ་པུཎྱ་དྷན་ཤྩ་ཝཏྟཱ་ནི་བིསྟཱ་ར་བྷ་ཝནྟུ།་་་་་ བླ་མ་དམ་པ་ཐམས་ཅད་ཀྱིས་བདག་འཁོར་དང་བཅས་པའི་ཚེ་བསོད་ནམས་ནར་ལོངས་སྤྱོད་འཕེལ་ཞིང་རྣམ་པར་རྒྱལ་བར་མཛད་དུ་གསོལ། བཱ་ཧྱ་མདྡྷ་ཡེཿསརྦྦ་ཨ་པཀྵ་ཨུ་པ་ཤཱནྟིཾ་ཀུརྦནྟུ།་་་་་ ཕྱི་དང་ནང་གི་མི་མཐུན་ཕྱོགས་ཐམས་ཅད་ཉེ་བར་ཞི་བར་མཛད་དུ་གསོལ། སརྦ་སིདྡྷེམྨེ་པྲ་ཡཙྪནྟུ།་་་་་
དངོས་གྲུབ་ཐམས་ཅད་བདག་ལ་རབ་ཏུ་སྩལ་ཏུ་གསོལ། སརྦ་མངྒ་ལཾ་་་་་ཐམས་ཅད་བཀྲ་ཤིས།། །། ༈ མཁན་ཆེན་ཨ་པད་རིན་པོ་ཆེའི་དགོངས་བཞེད་ལྟར་གུ་རུས་ཞབས་ཞུ་བགྱིས་པའོ། PAGE * MERGEFORMAT 364 ཨ་མྱེས་ཞབས། དུས་འཁོར་ཆོས་བྱུང་ངོ་མཚར་དད་པའི་ཤིང་རྟ། PAGE * MERGEFORMAT 1
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
