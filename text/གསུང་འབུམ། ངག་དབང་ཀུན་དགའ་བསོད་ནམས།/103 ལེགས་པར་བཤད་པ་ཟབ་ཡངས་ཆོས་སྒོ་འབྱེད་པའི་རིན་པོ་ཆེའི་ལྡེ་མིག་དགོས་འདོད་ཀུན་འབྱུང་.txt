གསུང་འབུམ། ངག་དབང་ཀུན་དགའ་བསོད་ནམས།
པོད ༡༠༣
ལེགས་པར་བཤད་པ་ཟབ་ཡངས་ཆོས་སྒོ་འབྱེད་པའི་རིན་པོ་ཆེའི་ལྡེ་མིག་དགོས་འདོད་ཀུན་འབྱུང་།
༄༅། །དཔལ་གཤིན་རྗེ་གཤེད་དམར་ནག་འཇིགས་གསུམ་གྱི་དམ་པའི་ཆོས་བྱུང་བའི་ཚུལ་ལེགས་པར་བཤད་པ་ཟབ་ཡངས་ཆོས་སྒོ་འབྱེད་པའི་རིན་པོ་ཆེའི་ལྡེ་མིག་དགོས་འདོད་ཀུན་འབྱུང་ཞེས་བྱ་བ་བཞུགས་སོ།། རྒྱ་གར་སྐད་དུ། ཤྲཱི་ཝན་གུ་རུ་མཧཱ་བཛྲ་དྷ་ར་མཉྫུ་གྷོ་ཥ་དྷརྨཱ་སྭཱ་མཱི་ན་མཱ་མི། བོད་སྐད་དུ། དཔལ་ལྡན་བླ་མ་རྡོ་རྗེ་འཆང་ཆེན་པོ་འཇམ་དབྱངས་ཆོས་ཀྱི་རྗེ་ལ་ཕྱག་འཚལ་ལོ། ། ཀུན་གྱི་དེ་ཉིད་སྤྲོས་པ་དང་བྲལ་ཐུགས་ཚུད་ནས། ། ཀུན་ལ་བུ་གཅིག་ལྟ་བུར་དགོངས་པའི་ཐུགས་རྗེ་ཅན། ། ཀུན་ཁྱབ་འཁོར་ལོའི་མགོན་པོ་དཔལ་ལྡན་བླ་མ་དང་། ། ཀུན་ཏུ་དབྱེར་མེད་ཁྲོ་དབང་གཤིན་རྗེའི་ཚོགས་ལ་འདུད། ། ལྷ་མཆོག་གང་གི་ཟབ་ཡངས་དམ་ཆོས་མཛོད་ཀྱི་སྒོ། །
ཁོ་བོས་ལེགས་བཤད་རིན་ཆེན་ལྡེ་མིག་འདིས་ཕྱེ་ནས། ། རྣམ་མང་བརྒྱུད་པ་ལས་འོངས་ཆོས་ཚུལ་ཀུན་རིག་པའི། ། དགོས་འདོད་ཀུན་འབྱུང་མིང་དོན་ལྡན་པའི་བསྟན་བཅོས་འདི། ། སྔོན་བྱོན་གོང་མའི་བསྟན་པ་སྤེལ་བའི་མཛད་འཕྲིན་ལ། ། སྙིང་ནས་དད་པའི་རྗེས་སུ་ཡི་རང་ཆེར་སྐྱེས་ཤིང་། ། ད་དུང་བསྟན་དང་འགྲོ་ལ་ཅུང་ཟད་ཕན་རེ་ནས། ། བསམ་པ་དག་པས་བཤད་ལ་དོན་གཉེར་དགའ་བས་ཉོན། ། ཅེས་མཆོད་པར་བརྗོད་ཅིང་བཤད་པར་དམ་བཅས་ནས། འདིར་ཁྲོ་བོའི་དབང་པོ་དཔལ་གཤིན་རྗེ་གཤེད་དམར་ནག་འཇིགས་གསུམ་གྱི་དམ་པའི་ཆོས་བྱུང་བའི་ཚུལ་ལེགས་པར་བཤད་པ་ཟབ་ཡངས་ཆོས་སྒོ་འབྱེད་པའི་རིན་པོ་ཆེའི་ལྡེ་མིག་དགོས་འདོད་ཀུན་འབྱུང་ཞེས་བྱ་བ་འཆད་པ་ལ། སྤྱི་་་་་་འདིའི་ས་བཅད་དོན་ཚན་སོ་སོའི་སྙིང་པོ་རྣམས་བསྡུས་པའི་ལེགས་བཤད་ཉུང་ངུ་ཞིག་བརྩམས་ན་བློ་དམན་རྣམས་ལ་མཁོ་བར་སྣང་ཡང་།
འདིར་དོན་ཚན་སོ་སོ་མ་འདྲེས་པར་ཡོངས་རྫོགས་བྲིས་པའི་དགོས་པ་ནི། རྗེ་བླ་མ་གོང་མ་དེ་དག་གི་གསུང་རྒྱུན་ངོ་མཚར་ཅན་རྣམས་ཀྱི་ཚིག་ཟུར་ཚུན་ཀྱང་མ་ཉམས་པར། རྗེས་འཇུག་རྣམ་དཔྱོད་ཅན་རྣམས་ཀྱིས་མཐོང་བའི་ཚེ་དང་འདོད་ཡིད་ཆེས་ཀྱི་དད་པ་ཆེན་པོ་འབད་མེད་ལྷུན་གྲུབ་ཏུ་འབྱུང་བའི་ཕྱིར་ཡི་གེའི་དཀའ་ཚེགས་མ་སྐྱུང་བར་བྲིས་པ་ཡིན་པས་བློ་གསལ་དཔྱོད་ལྡན་རྣམས་ཀྱིས་མཁྱེན་པར་མཛད་འཚལ་ལོ། ། འོན་ཀྱང་ལས་དང་པོ་པ་རྣམས་ལ་ཕན་པའི་ཕྱིར། དོན་ཚན་འདི་དག་གི་སྙིང་པོ་འདུས་པའི་ལེགས་བཤད་ཉུང་ངུ་ཞིག་ལོགས་སུ་འཆད་པར་བདག་སྤྲོའོ། ། དོན་གཉིས་ཏེ། གསུང་རབ་གཞན་ལས་འབྱུང་ཚུལ་བཤད་པ་དང་། ཁྱད་པར་དུ་འཕགས་པའི་གསུང་རབ་ལས་འབྱུང་ཚུལ་བཤད་པའོ། ། དང་པོ་ལ་བཞི་སྟེ། ཆོས་རྗེ་ཀུན་དགའ་བློ་གྲོས་ཀྱི་གསུང་རབ་ལས་འབྱུང་ཚུལ་བཤད་པ།
ཆོས་རྗེ་ཚུལ་ཁྲིམས་འོད་ཟེར་གྱི་གསུང་རབ་ལས་འབྱུང་ཚུལ་བཤད་པ། ཆོས་རྗེ་དཔལ་གྱི་རྒྱལ་མཚན་པའི་གསུང་རབ་ལས་འབྱུང་ཚུལ་བཤད་པ། ཆོས་རྗེ་དཔལ་ལྡན་བཀྲ་ཤིས་ཀྱི་གསུང་རབ་ལས་འབྱུང་ཚུལ་བཤད་པའོ། ། དང་པོ་ནི། རྒྱལ་བའི་བསྟན་ལ་རྒྱལ་བ་གཉིས་པ་ལྟར། ། ཡོངས་སུ་གྲགས་པའི་ཡོངས་འཛིན་ཨེ་ཝྃ་པ། ། ཀུན་མཁྱེན་བླ་མ་ཀུན་དགའ་བཟང་པོ་ཞེས། ། བསྟན་འགྲོའི་རྩ་ལག་བསྟན་པའི་བདག་པོར་འདུད། ། ཅེས་པའི་བསྟོད་ཡུལ་དམ་པར་གྱུར་པ་སྙིགས་དུས་ཀྱི་རྒྱལ་བ་གཉིས་པ་རྡོ་རྗེ་འཆང་ཆེན་པོ་ཀུན་དགའ་བཟང་པོའི་གསུང་ལ་གྲུབ་པ་མཆོག་གི་དེད་དཔོན་ཆོས་རྗེ་ཀུན་དགའ་བློ་གྲོས་ཀྱིས་ཟིན་བྲིས་སུ་བཏབ་པའི་གཤེད་དམར་གཙོ་བོར་གྱུར་པའི་དམ་པའི་ཆོས་བྱུང་ཚུལ་བཤད་པའི་གསུང་རབ་ལས་འདི་ལྟར་འབྱུང་སྟེ། འདིར་རྣལ་འབྱོར་བླ་ན་མེད་པའི་རྒྱུད་སྡེ་རིན་པོ་ཆེ་རྣམས་ཀྱི་ནང་ནས་རྒྱུད་སྡེ་ཚན་ཞེ་སྡང་ཅན་འདུལ་བའི་དོན་དུ་གསུངས་པ།
གཤིན་རྗེ་གཤེད་ཀྱི་ཆོས་སྐོར་རྣམས་གཏན་ལ་འབེབས་པར་བྱེད། དེའང་དམར་ནག་གཉིས་སུ་འདུ་ཞིང་། ནག་པོའི་རྒྱུད་ནི། འཇམ་དཔལ་སུམ་ཁྲི་དྲུག་སྟོང་གི་ནང་ནས་ཕྱུང་བའི་བསྡུས་རྒྱུད། རྩ་བའི་རྒྱུད་གཤིན་རྗེ་དགྲ་ནག བཤད་པའི་རྒྱུད་གཞོན་ནུ་གདོང་དྲུག དྲག་པོ་མངོན་སྤྱོད་ཀྱི་ལས་གསལ་བར་སྟོན་པ་འཇིགས་བྱེད་རྟོག་པ་བདུན་པ་རྣམས་ཡིན་ནོ། ། རྒྱུད་སྡེ་དེ་དག་རྒྱ་གར་འཕགས་པའི་ཡུལ་ན་ཤིན་ཏུ་དར་རྒྱས་ཆེ་ཞིང་། བོད་དུ་ཡང་སྔ་མོར་ཕེབས་ལ། རྭ་སྐྱོ་ཞང་གསུམ་ལ་སོགས་པ་རྣམས་ཀྱིས་དར་བར་མཛད་པ་ཡིན་ནོ། །
དེ་ལྟ་བུའི་རྒྱུད་སྡེ་དེ་རྣམས་དང་མཇལ་བ་ཡང་དལ་འབྱོར་དོན་ཡོད་པར་བྱས་པ་ཡིན་པས། རྣམ་གཞག་ཞིབ་ཏུ་གཤིན་རྗེའི་གཤེད་ནག་པོ་ཉིད་འཆད་པའི་ཚེ་རྟོགས་པར་འགྱུར་རོ། ། གཤིན་རྗེ་གཤེད་དམར་པོའི་ཆོས་སྐོར་རྣམས་ནི་སྔོན་བཅོམ་ལྡན་འདས་ཀྱིས་རྡོ་རྗེ་གདན་དུ་བདུད་བཏུལ་བའི་ཚེ། ཉིད་ཀྱི་སྐུ་ལས་གཤིན་རྗེ་གཤེད་དམར་ནག་རྣམས་སུ་སྤྲུལ་ནས་བདུད་བཏུལ་ཅིང་། ལག་ན་རྡོ་རྗེ་ལ་བཀའ་བསྒོ་བ་མཛད་དེ། རྒྱུད་རྣམས་གསུངས་སོ་ཞེས་གཤིན་རྗེའི་གཤེད་པ་རྣམས་འཆད་པས། དམར་ནག་གི་རྒྱུད་རྣམས་ནི་མཉམ་དུ་བྱུང་བ་ཡིན་ལ། གངས་ཅན་གྱི་ཁྲོད་འདིར་ནག་པོའི་སྐོར་རྣམས་ནི་ཐོག་མར་འགྱུར་ལ། དམར་པོ་ནི། དཔྱལ་ལོ་ཙཱ་བ་ཆོས་ཀྱི་བཟང་པོ་ཞེས་བྱ་བ།
ཆོས་རྗེ་ས་སྐྱ་པཎྜི་ཏ་དང་ཐོག་མཉམ་པ། ན་སོ་བགྲེས་པ་ཞིག་གིས་བལ་ཡུལ་གྱི་པཎྜི་ཏ་ནིསྐ་ལཾ་ཀ་ཞེས་བྱ་བ། བཅོམ་ལྡན་འདས་ཀྱིས་དངོས་སུ་བྱིན་གྱིས་བརླབས་པའི་གང་ཟག་གཅིག་ལ། གཤེད་དམར་ལྷ་ལྔའི་བདག་ཉིད་ཅན་གྱི་དབང་ཞུས་ནས། རྗེ་བཙུན་བིརྺ་པས་མཛད་པའི་ལྷ་ལྔའི་སྒྲུབ་ཐབས། དཔའ་བོ་གཅིག་པའི་སྒྲུབ་ཐབས། འཁྲུལ་འཁོར་ཆུང་བ། སུས་བྱས་མེད་པའི་མཎྜལ་མཆོད་ཆོག བྱང་ཆུབ་སྙིང་པོས་མཛད་པའི་འཕྲུལ་འཁོར་བྲི་བའི་ཆོ་ག དུས་འཁོར་དང་མཐུན་པར་བྱས་པའི་ལས་ཚོགས་རྣམས་བསྒྱུར།
དཔྱལ་ལུགས་ཀྱི་དབང་བཀའ་འདི་ཤིན་ཏུ་བྱིན་རླབས་ཆེ། འཕྲལ་དུ་ཡང་རྒྱལ་པོའི་གནོད་པ་སོགས་ལ་ཕན་པ་གཞན་དང་མི་འདྲ་བ་ཡིན་ཏེ། རྗེ་བཙུན་རྒ་ལོ་ལ་རྒྱལ་པོས་གནོད་པ་ལ་འདི་བྱས་པས་གྲོལ་བའི་གཏམ་རྒྱུད་ཀྱང་ཡོད། ལོ་ཙཱ་བ་འདིས་རྫོགས་པའི་རིམ་པའི་གཞུང་དང་བཅུ་གསུམ་མའི་བཀའ་མ་ལོན། དེའི་རྗེས་སུ་ཆག་ལོ་ཙཱ་བ་ཆོས་རྗེ་དཔལ་ཞེས་བྱ་བ། དཔྱལ་ལས་གཞོན་ཞིང་། ཆོས་རྗེ་ས་པཎ་ལས་ཅུང་བགྲེས་པ་ཞིག་གིས་བལ་ཡུལ་དུ་བྱོན་པས། པཎྜི་ཏ་ནིསྐ་ལཾ་ཀ་ནི་གཤེགས། དེའི་སློབ་མ་ར་ཝེནྟྲ་བྷ་དྲ་ཞེས་བྱ་བ་ལ། ལྷ་ལྔ་མ་དང་བཅུ་གསུམ་མ་གཉིས་ཀའི་དབང་ཞུས།
སྔར་དཔྱལ་གྱིས་བསྒྱུར་བའི་གཞུང་རྣམས་ལ་འགྱུར་བཅོས་དང་། སྔར་མ་འགྱུར་བ་བིརྺ་པས་མཛད་པའི་གཏོར་ཆོག བློ་བཟང་སྙིང་པོས་བྱས་པའི་མངོན་རྟོགས་རྒྱས་པ། བདག་བྱིན་གྱིས་བརླབས་པའི་རིམ་པ། གྲུབ་ཆེན་དཔལ་འཛིན་གྱིས་མཛད་པའི་བཅུ་གསུམ་མའི་བསྐྱེད་པའི་རིམ་པ་ལས་ཚོགས་དང་བཅས་པའི་ཡིག་ཆ་བརྒྱད་ཙམ་འགྱུར། འགྱུར་ཤིན་ཏུ་ལེགས། རྫོགས་པའི་རིམ་པ་ཤིན་ཏུ་སྤྲོས་མེད་སོགས་ནི་སྦས་པ་ཡིན་ནམ་མ་བསྒྱུར། མཉམ་མེད་སྙིང་རྗེའི་རྣལ་འབྱོར་གྱི་གཞུང་ཟུར་དུ་བཀོལ་ནས་གསུངས་པའི་རྒྱུན་ད་ལྟ་ཡང་ཡོད། དེའི་རྗེས་སུ་ཆོས་རྗེ་པའི་སློབ་དཔོན་རྟོག་གེ་པ་དཱ་ན་ཤཱི་ལ་བྱོན་ནས། གཡག་སྡེ་ལོ་ཙཱ་བ་བསོད་ནམས་བཟང་པོ་ལ་ལྷ་ལྔའི་དབང་གནང་།
སྔར་མ་འགྱུར་བའི་གཞུང་འཕྲུལ་འཁོར་གྱི་འཕྲེང་བ་ཞེས་བྱ་བ་བིརྺ་པས་མཛད་པ་བསྒྱུར། དེའི་རྗེས་ལ་ཆོས་རྗེ་བའི་སློབ་མ་གློ་བོ་ལོ་ཙཱ་བ་ཤེས་རབ་རིན་ཆེན་ཞེས་བྱ་བས། བལ་པོ་ར་ཝེནྟྲ་བྷ་དྲ་ལ་བཅུ་གསུམ་མའི་དབང་ཞུས། ཕྱིས་སྤུ་ཧྲང་གི་སྐུ་མཁར་ཉི་ཟུངས་སུ་དརྤན་ཨ་ཙརྻ་ཞེས་བྱ་བའི་པཎྜི་ཏ་རིག་པའི་གནས་ལྔ་འཛིན་པའི་སློབ་དཔོན་ཞིག་དང་མཇལ་ནས། གཤིན་རྗེ་གཤེད་དམར་པོའི་རྫོགས་རིམ་རྣམས་ཞུས། བིརྺ་པས་མཛད་པའི་སྤྲོས་མེད་རྡོ་རྗེའི་ཚིག་རྐང་། བདུད་རྩི་བྱིན་རླབས། པཎྜི་ཏ་དེ་ཉིད་ཀྱིས་མཛད་པའི་འཚོ་བའི་དེ་ཁོ་ན་ཉིད་ཅེས་བྱ་བའི་གཞུང་གྱོང་སེ་བ་གཅིག བཅུ་གསུམ་མའི་རྫོགས་རིམ་གྱི་གཞུང་ཕྲན་བཅོ་ལྔ་ཙམ་བསྒྱུར། དེའི་རྗེས་སུ་འཕགས་པའི་སློབ་མ་ཤོང་བློ་བརྟན་ཞེས་བྱ་བས་དམར་པོ་ལྷ་ལྔ་མ་དང་བཅུ་གསུམ་མ་གཉིས་ཀ་སྟོན་པའི་རྒྱུད་ལེའུ་བཅུ་དགུ་པ་བསྒྱུར།
པཎྜི་ཏ་བི་མ་ལ་ཤྲཱི་ཞེས་བྱ་བ་ལས་ལུང་བླངས་ཏེ་དིང་སང་གི་བར་དུ་བཞུགས་པ་ཡིན། དེ་ནས་ཆག་གིས་བསྒྱུར་བའི་བསྐྱེད་རིམ་གྱི་གཞུང་རྣམས་ལ་བརྟེན། དཱ་ན་ཤཱི་ལས་བསྒྱུར་བའི་འཕྲུལ་འཁོར་གྱི་འཕྲེང་བས་ལས་ཚོགས་གསལ་བར་བྱས། དཔྱལ། ཆག དཱ་ན་ཤཱི་ལ་གསུམ་ཀ་ལས་བྱུང་བའི་དབང་བཀའ་གསུམ་དང་། དེ་དག་གི་སྟེང་དུ་གློ་བོ་ལོ་ཙཱ་བ་ནས་བརྒྱུད་པའི་རྫོགས་རིམ་གྱི་གཞུང་རྣམས་ཉམས་སུ་བླངས་པར་བྱས་ནས། བརྒྱུད་པ་སོ་སོ་ལས་བརྒྱུད་པའི་གཤེད་དམར་ལྷ་ལྔའི་བསྟན་པ་བོད་ན་བཞུགས། རྒྱུད་ཀྱི་འགྲེལ་པ་གཅིག་ཁ་ཆད་ཙམ་ཡིན་ཏེ། དགྲ་ནག་མཁས་པོ་གཅིག་ཤེས་ན་ལེའུ་བཅུ་དགུ་པ་འདི་འཆད་ཤེས་པ་ཡིན་ནོ། །
དུས་ཕྱིས་ཀུན་སྤངས་ཆོས་གྲགས་དཔལ་བཟང་པོའི་ཕྱག་ཏུ་རྒྱུད་ལེའུ་ཉེར་གཉིས་པའི་རྒྱ་དཔེ་བྱུང་བ། ཆོས་རྗེ་བུ་སྟོན་ལ་བསྐུར་ནས་བསྒྱུར་བས་ད་ལྟ་དེའི་དཔེ་བཞུགས། རྒྱུད་རང་གི་ངོ་བོ་བློ་བཟང་སྙིང་པོའི་སྒྲུབ་ཐབས་དང་། བདག་བྱིན་གྱིས་བརླབས་པའི་རིམ་པ་དང་སྦྱར་ལ་འཆད་རྒྱུ་ཞིག་འདུག དེ་ནས་ལྷ་ལྔ་ཁོ་ན་སྟོན། དེའི་ལུང་ད་ལྟ་མི་བཞུགས་པ་ལགས། དེ་དབུས་ཀྱི་རྒྱུད་འབུམ་གསར་པ་རྣམས་ཀྱི་ནང་ན་ཚུད་ཡོད། གཙང་ན་དེའི་དཔེ་དཀོན། དེ་ན་རྒྱུད་སྡེ་གཞན་ན་མེད་པའི་རྫས་ཀྱི་སྦྱོར་བ་ལ་བརྟེན་པའི་ལས་ཚོགས་ཤིན་ཏུ་མང་བར་བཞུགས། རྒྱུད་ལེའུ་བཅུ་དགུ་པའི་ལེའུ་དང་པོ་ནས་ལྷ་ལྔའི་དཀྱིལ་འཁོར་བསྟན།
བརྒྱད་པ་ནས་བཅུ་གསུམ་མའི་དཀྱིལ་འཁོར་བསྟན་ནོ་ཞེས་པ་དེ་དག་གིས་ནི་ཆོས་རྗེ་ཀུན་དགའ་བློ་གྲོས་ཀྱི་གསུང་རབ་ལས་བྱུང་ཚུལ་བཤད་ཟིན་ཏོ།། །། འདིར་སྨྲས་པ། ཟབ་ཡངས་མདོ་རྒྱུད་བསྟན་བཅོས་མ་ལུས་ཀུན། ། ཀུན་ཀྱང་མགྲིན་པའི་ལམ་ནས་སྤེལ་མཁས་མཆོག ། མཆོག་གི་བླ་མ་ཨེ་ཝྃ་པ་ཞེས་གྲགས། ། གྲགས་པའི་གསུང་གི་བདུད་རྩི་འདི་ངོ་མཚར། ། བར་སྐབས་ཀྱི་ཚིགས་སུ་བཅད་པའོ། ། དཔལ་གཤིན་རྗེ་གཤེད་དམར་ནག་འཇིགས་གསུམ་གྱི་དམ་པའི་ཆོས་བྱུང་བའི་ཚུལ་ལེགས་པར་བཤད་པ་ཟབ་ཡངས་ཆོས་སྒོ་འབྱེད་པའི་རིན་པོ་ཆེའི་ལྡེ་མིག་ཅེས་བྱ་བ་ལས། ཆོས་རྗེ་ཀུན་བློའི་གསུང་རབ་ལས་བྱུང་ཚུལ་བཤད་པའི་སྐབས་ཏེ་དང་པོའོ།། ༈ །།གཉིས་པ་ཆོས་རྗེ་ཚུལ་ཁྲིམས་འོད་ཟེར་གྱི་གསུང་རབ་ལས་འབྱུང་ཚུལ་བཤད་པ་ནི།
རྣམ་ཀུན་མཆོག་ལྡན་ཆོས་སྐུ་ལས་འོངས་པའི། ། རྣམ་མཁྱེན་རྒྱལ་བའི་ལུང་ཟིན་ཡབ་སྲས་ཀྱི། ། རྣམ་མང་གསུང་གི་བདུད་རྩི་སྤེལ་བ་ལ། ། རྣམ་དཔྱོད་ལྡན་རྣམས་ཅི་ཕྱིར་གུས་མི་བགྱིད། ། ཅེས་པའི་བསྟོད་ཡུལ་དམ་པར་གྱུར་པ་རྒྱལ་བའི་ལུང་བསྟན་གྱི་བདུད་རྩི་བརྙེས་པ་བཟང་པོའི་ཞབས་དང་། དེའི་ཐུགས་སྲས་དམ་པ་རྒྱལ་བ་གཉིས་པ་མུས་ཆེན་དཀོན་མཆོག་རྒྱལ་མཚན། མཁས་གྲུབ་དམ་པ་དཔལ་ལྡན་རྡོ་རྗེ། པཎྜི་ཏ་ཆེན་པོ་གུང་རུ་ཤེས་རབ་བཟང་པོ་རྣམས་ཀྱི་གསུང་རྒྱུན་བཞིན་བཀོད་པའི་ཆོས་ཀྱི་རྗེ་ཚུལ་ཁྲིམས་འོད་ཟེར་གྱིས་མཛད་པའི་རྡོ་རྗེ་འཇིགས་བྱེད་གཙོ་བོར་གྱུར་པའི་དམ་པའི་ཆོས་བྱུང་ཚུལ་བཤད་པའི་གསུང་རབ་རྡོ་རྗེ་འཇིགས་བྱེད་ཀྱི་བསྐྱེད་རྫོགས་གཉིས་ཀྱི་ཉམས་ཁྲིད་སྐུ་གསུམ་ལམ་བྱེད་ཀྱི་གདམ་ངག་ཁྱད་པར་ཅན་ཞེས་བྱ་བའི་དབུ་ན་བཞུགས་པ་ལས་འདི་ལྟར་འབྱུང་སྟེ། འདིར་དཔལ་རྡོ་རྗེ་འཇིགས་བྱེད་ཀྱི་དཀྱིལ་འཁོར་དུ་སྨིན་བྱེད་ཀྱི་དབང་བསྐུར་བ་དང་། གྲོལ་བྱེད་ཀྱི་ལམ་བསྐྱེད་རིམ་དང་རྫོགས་རིམ་གྱི་དོན་གཏན་ལ་དབབ་པ་ལ་གཉིས།
ལམ་སྤྱིའི་རྣམ་པར་གཞག་པ་ཇི་ལྟར་བྱུང་བའི་ཚུལ་དང་། བྱེ་བྲག་ཏུ་བསྐྱེད་རིམ་དང་རྫོགས་རིམ་ཇི་ལྟར་ཉམས་སུ་ལེན་པའི་ཚུལ་དངོས་གཉིས་སོ། ། དང་པོ་ལ། རྭ་ལོ་ཙཱ་བ་རྡོ་རྗེ་གྲགས་ཀྱིས་བལ་པོ་ཐུགས་རྗེ་ཆེན་པོ་ཞེས་ཀྱང་ཟེར། མཆོག་གི་དངོས་གྲུབ་བརྙེས་པའི་སློབ་དཔོན་ཆེན་པོ་བྷ་རོ་ཕྱག་རྡུམ་ལ་གསན་པའི་འཇིགས་བྱེད་རྭ་ལུགས་དང་། ཡང་གྲུབ་ཆེན་ནཱ་རོ་ཏ་པ་ཆེན་པོ་ནས་རིམ་པར་བརྒྱུད་དེ། མལ་གྱོ་ལོ་ཙཱ་བ་བློ་གྲོས་གྲགས་ལ། ས་ཆེན་ཀུན་དགའ་སྙིང་པོས་དངོས་སུ་གསན་པའི་འཇིགས་བྱེད་ས་ལུགས་དང་། ཡང་ཨ་མོ་གྷ་བཛྲ་ལ། ཞང་ཅོག་གྲུ་ཤེས་རབ་བླ་མས་གསན་པའི་འཇིགས་བྱེད་ཞང་ལུགས་དང་།
ཡང་པཎྜི་ཏ་བ་ལིཾ་ཏ་ཨཱ་ཙརྻ་ལ། མཉོས་ལོ་ཙཱ་བ་ཡོན་ཏན་གྲགས་ཀྱིས་གསན་པའི་འཇིགས་བྱེད་མཉོས་ལུགས་དང་། ཨ་མོ་གྷ་བཛྲ་ཆུང་བ་ལ། སྐྱོ་འོད་བྱུང་གིས་གསན་པའི་འཇིགས་བྱེད་སྐྱོ་ལུགས་དང་ལྔ་པོ་ནི། རྒྱ་གར་གྱི་པཎྜི་ཏ་དང་། གྲུབ་ཐོབ་རྣམས་ལ་དངོས་སུ་གསན་པའི་སྨིན་གྲོལ་གྱི་ལམ་རྣམ་པར་དག་པ་ཡིན་ལ། ཕྱིས་ཀྱི་རྒྱ་སྟོན་པ་དང་། བུ་དགེ་ལ་སོགས་པ་རྣམས་ཀྱི་སྨིན་གྲོལ་གྱི་ལམ་གྱི་ཡིག་ཆ་རྣམས་ནི་རྒྱ་བོད་ཀྱི་དཔེ་ཆ་རྣམས་ལས། རང་གི་བློ་རྣམ་པར་རྟོག་པ་ལ་གང་ཤར་གྱི་ལེགས་བཤད་རྣམས་བསྡུས་པར་འདོད་པས། སྔར་བཤད་པའི་ལུགས་ལྔ་པོ་འདི་དང་འདི་ཡི་རྗེས་སུ་འབྲང་བར་ཡང་ཁས་མི་ལེན་ཅིང་།
རྒྱ་གར་གྱི་པཎ་གྲུབ་འདི་ཞེས་པ་ལ། དངོས་སུ་ཐོབ་ཅེས་བྱ་བ་ཡང་ཁས་ལེན་རྒྱུ་མེད་པས། རེ་ཞིག་བཏང་སྙོམས་ལ་བཞག་པར་བྱའོ། ། དང་པོ་རྭ་བའི་ལུགས་ལ་ཡང་། སྨིན་བྱེད་ཀྱི་དབང་དང་། གྲོལ་བྱེད་ཀྱི་ལམ་བསྐྱེད་རིམ་དང་། བསད་ལས་རྒྱས་པར་བཤད་ཀྱང་། རྫོགས་རིམ་གྱི་གཞུང་ཉམས་སུ་ལེན་ཚུལ་གསལ་བར་མ་བཤད་དེ། ཁོ་རང་གིས་མཛད་པའི་དཔེ་ཆའི་སྡོམ་ཚིག་ལས། ལྔ་པོ་གང་རུང་ལེགས་བསྒོམས་ནས། །
བདུན་པོ་གང་རུང་བྲི་བར་བྱ། ། ཧ་ལའི་ཤོག་དྲིལ་རྣམ་གསུམ་ཡོད། ། དམར་པོ་མདའ་གཞུ་འགེངས་འདྲ་ཡོད། ། དཀའ་འགྲེལ་མུན་པའི་མདའ་འཕེན་ཡོད། ། ནག་འགྲེལ་ཕྱོགས་མཐོང་འབེན་ལ་གཏད། ། མེ་གསུམ་གྱིས་ནི་འཚིར་བར་བྱ། ། གསོད་པའི་མཚོན་དེ་སྙིང་ལ་གནས། ། ངས་ཀྱང་ཆོས་རབ་ཁྱོད་ལ་གཏད། ། ཁྱོད་ཀྱང་དེ་འདྲ་གཅིག་ལ་གཏོད། ། ཅེས་གསུངས་ཤིང་།
མེ་གསུམ་ནི། སྔགས་དང་། འཕྲུལ་འཁོར་དང་། ཏིང་ངེ་འཛིན་གྱི་མེ་གསུམ་གྱིས་དགྲ་བོ་འཚིར་བར་ཏེ། བསད་ལས་བསྟན་གྱིས། རྫོགས་རིམ་སྟོན་བྱེད་ཀྱི་གཞུང་མ་བཤད་དོ། ། ཡང་རྭ་པའི་ལུགས་ལ། རྒྱ་ཆེ་བ་ལ་བསླབ་པ། ཟབ་པ་ལ་བསླབ་པ། ཟུང་འཇུག་ལ་བསླབ་པ་དང་གསུམ་བཤད་པའི་དང་པོ་ནི།
བསྐྱེད་རིམ་ལྷའི་བསྒོམ་ཚུལ་དང་། བསྐྱེད་རིམ་གྱི་དམིགས་པ་ལ་སེམས་འཇོག་ཚུལ་ལ་བཤད་ལ། གཉིས་པ་ནི། བསྐྱེད་རིམ་བསྡུས་ནས། ཐིག་ལེ་ནཱ་ད་སྟོང་ཉིད་ལ་སེམས་འཇོག་ཚུལ་ཙམ་ལ་བཤད་ཅིང་། གསུམ་པ་ནི། སྟོང་ཉིད་ཀྱི་ངང་ལས་ལྷ་སྐུར་ལངས་ཏེ། ཟུང་འཇུག་ལྷ་སྐུའི་ང་རྒྱལ་གྱིས་ཐུན་མཚམས་ཀྱི་བྱ་བ་དང་། སྤྱོད་ལམ་གྱི་རྣལ་འབྱོར་ལ་འཇུག་པར་བཤད་ཀྱི། ལུགས་འདི་ལ་རྫོགས་རིམ་གྱི་དམིགས་པ་རྒྱས་པ་ཉམས་སུ་ལེན་ཚུལ་མ་བཤད་དོ།
གཉིས་པ་ས་ལུགས་ལ་ཡང་། རྗེ་ས་ཆེན་གྱིས་རྟོག་བདུན་གྱི་ཊཱིཀྐ་མཛད་པའི་རྟོག་པ་དང་པོས་སྨིན་བྱེད་ཀྱི་དབང་བསྐུར་བའི་རྟེན་གྱི་དཀྱིལ་འཁོར་དངོས་སུ་བསྟན་ཅིང་། དབང་བསྐུར་བའི་ཆོ་ག་དགྲ་ནག་གི་ཆོ་ག་ལ་ཁ་འཕངས་ཏེ་ཤུགས་ལས་བསྟན་ནོ། ། རྟོག་པ་གཉིས་པས་འཕྲུལ་འཁོར་དང་། རྟོག་པ་གསུམ་པས་སྔགས་བཏུ་དང་། རྟོག་པ་བཞི་པས་བསྐྱེད་རིམ་རྒྱས་པར་བསྒོམ་ཚུལ་དང་། རྟོག་པ་ལྔ་པས་ལྷ་ཞལ་ཕྱག་མང་བས། དེ་ལ་དམིགས་པ་མི་གསལ་ན་རས་བྲིས་ཀྱི་ཞིང་བཀོད་ལེགས་པར་བྲིས་ཏེ། དེ་ལ་དམིགས་པ་གཏད་ནས་བསྒོམ་ཚུལ་དང་། རྟོག་པ་དྲུག་པས་ལས་བཞིའི་སྦྱིན་སྲེག་རྒྱས་པར་བྱེད་ཚུལ་བསྟན་ཅིང་།
རྟོག་པ་བདུན་པས། མ་ཧེའི་རྣལ་འབྱོར་ལ་བརྟན་པ་ཐོབ་པའི་གང་ཟག་གིས་བསམ་གཏན་གྱི་མཐུ་ལས། ཕྲིན་ལས་སྣ་ཚོགས་བྱེད་པར་བསྟན་གྱི། རྫོགས་རིམ་ཉམས་ལེན་གྱི་དམིགས་པ་རྒྱས་པར་བཤད་པ་མེད་དོ། ། གསུམ་པ་ཞང་ཅོག་གྲུ་ཤེས་རབ་བླ་མས། ཨ་མོ་གྷ་བཛྲ་ཆེ་བ་ལ་འཇིགས་བྱེད་བཅུ་བདུན་མའི་དབང་དང་། བསྐྱེད་རིམ་ལས་ཚོགས་དང་བཅས་པ་རྒྱས་པར་གསན་ཡང་། རྫོགས་རིམ་ནི་མ་བྱུང་ངོ་། ། བཞི་པ་མཉོས་ཡོན་ཏན་གྲགས་ཀྱིས། བ་ལིཾ་ཏ་ཨཱ་ཙརྻ་ལ་འཇིགས་བྱེད་ལྷ་དགུ་མའི་དབང་དང་།
བསྐྱེད་རིམ་ལས་ཚོགས་དང་བཅས་པ་གསན་ཡང་། རྫོགས་རིམ་ཉམས་ལེན་གྱི་རིམ་པ་མ་བྱུང་བར་འདུག་གོ ། དེས་ན་བོད་ཡུལ་འདིར། དིང་སང་རྫོགས་རིམ་ཉམས་ལེན་གྱི་རིམ་པ་ཉམས་སུ་ལེན་ཚུལ་ནི། སློབ་དཔོན་ཨ་མོ་གྷ་བཛྲ་ཆུང་བ་རྒྱ་གར་ནས་གཙང་དུ་ཕེབས་པ་ཐོས་ཏེ། སྐྱོ་སྟོན་འོད་བྱུང་གིས་མཇལ་དུ་ཕྱིན་ནས། རང་གི་ཡུལ་དབུས་ཀྱི་ཡར་ལུང་གྲ་མ་ལུང་དུ་གདན་དྲངས་ཏེ། ཞབས་ཏོག་གྱ་ནོམ་པ་དང་། གསེར་ལ་སོགས་པའི་འབུལ་བ་རྒྱ་ཆེན་པོ་བྱས་ནས། གདམས་ངག་ཁྱད་པར་ཅན་ཞིག་གནང་བར་ཞུས་པས།
བླ་མས་ཁྱོད་ལ་ཆོས་ཅི་དགོས་གསུངས་པ་ལ། ཇོ་སྲས་ཀྱིས། དགྲ་གདོང་ལ་སོགས་པའི་ཆོས་འདི་རྣམས་ངེད་རང་གི་བླ་མ་ལ་ཐོས་པས། ད་ནི་བྱང་ཆུབ་བསྒྲུབ་པ་ལ་ལམ་མྱུར་ཞིང་ཟབ་པའི་ཉམས་ལེན་ཞིག་འདོད་པས། དེ་དག་ལའང་གང་འཐད་པ་ཞིག་བླ་མས་བསྟན་པར་ཞུ་ཞུས་པས། འོ་ན་རྡོ་རྗེ་འཇིགས་བྱེད་ལ་ཡི་དམ་གྱིས་དང་གསུངས་ནས། འདི་གནང་བས། སྟ་གོན་གྱི་ནུབ་མོ་རྨི་ལམ་གྱི་སྐབས་སུ་བྱིན་རླབས་ཁྱད་པར་ཅན་ཞུགས་པའི་རྟགས་ཀྱང་བྱུང་བ་དང་། བཅུ་བདུན་མའི་དབང་བསྐུར་བའི་ཡེ་ཤེས་དབབ་པའི་སྐབས་སུ། བླ་མའི་ཞལ་ནས་འོད་བྱུང་བ།
ཇོ་སྲས་ཀྱི་ཞལ་དུ་ཞུགས་པས། ལུས་ངག་ཡིད་གསུམ་ལ་ཉམས་རྟོགས་ཁྱད་པར་ཅན་སྐྱེས་ཤིང་། བླ་མའི་ཞལ་ནས་ཁྱོད་ལ་འོད་བྱུང་ངམ་གསུང་བ་ལ། འོད་བྱུང་ལགས་ཞུས་པས། དེ་ཚུན་ཆད་སྐྱོ་སྟོན་འོད་བྱུང་ཞེས་གྲགས་ཤིང་། དེ་ནས་བླ་མས་གྲོལ་ལམ་བསྐྱེད་རྫོགས་ཀྱི་མན་ངག་རྫོགས་པར་གནང་ཞིང་ཐུགས་ཉམས་སུ་བཞེས་སོ། ། དེས་རང་གི་རིགས་སྲས་སྐྱོ་སྟོན་སྐུ་མཆེད་གཉིས། ཇོ་སྲས་ཁམས་པ། གཉན་རིན་ཆེན་བརྟན། གཉན་འོད་སྲུང་ནས།
ཀུན་མཁྱེན་ཀུན་དགའ་བཟང་པོའི་བར་དུ། ཉམས་ལེན་གྱི་རིམ་པ་རྒྱུན་མ་ཆད་པར་བྱུང་ངོ་། ། རྗེ་དེ་ཉིད་ཀྱིས། སྐྱོ་ལུགས་གཞིར་བཞག་པའི་གསུང་བགྲོས་རྣམས་ཚྭ་བ་རོང་པ་ཤཱཀྱ་རྒྱལ་མཚན་གྱིས་ཟིན་བྲིས་བཏབ་ནས། རྗེ་ཉིད་ལ་གཟིགས་པ་ཕུལ་ཞིང་ཞུ་དག་བྱས་ནས་དིང་སང་ཡང་བཀའ་འབུམ་གྱི་ནང་ན་བཞུགས་པ་དེ་ཡིན་ལ། ཡང་སློབ་དཔོན་འཇམ་དཔལ་བཤེས་གཉེན་དང་། བཞད་པའི་རྡོ་རྗེ་དང་། གཞོན་ནུ་ཟླ་བ་ལ་སོགས་པ་རྒྱ་གར་བའི་རྫོགས་རིམ་གྱི་གཞུང་འཐོར་བུ་བ་རྣམས་ལས་བྱུང་བ་དང་། དུས་ཕྱིས་ཀྱི་ཆོས་རྗེའི་གསུང་བགྲོས་ཁྱད་པར་ཅན་རྣམས་ལ་བརྟེན་ནས་ཉམས་སུ་ལེན་པར་བྱའོ། ། དེ་ཡང་རང་གཞན་སུ་ཡང་རུང་བའི།
འཇིགས་བྱེད་ཞེ་དགུ་མ་དང་། བཅུ་བདུན་མ་དང་། རྭ་པའི་བཅུ་གསུམ་མ་དང་། རོ་ལངས་བརྒྱད་བསྐོར་དང་། ས་ལུགས་ཀྱི་རོ་ལངས་བརྒྱད་བསྐོར་གྱི་དཀྱིལ་འཁོར་གང་ཡང་རུང་བར་དབང་བསྐུར་བ་ཐོབ་ཅིང་། འོག་ནས་འབྱུང་བའི་བསྐྱེད་རྫོགས་ཀྱི་རྣལ་འབྱོར་བླ་མ་ལ་ཐོབ་ནས་ཉམས་སུ་བླང་བར་བྱའོ། ། དེ་ལ་ཁོ་བོས་ནི། འཇིགས་བྱེད་ཞེ་དགུ་མ་དང་། རྭ་ལུགས་ཀྱི་རོ་ལངས་བརྒྱད་བསྐོར་དང་། ས་ལུགས་ཀྱི་རོ་ལངས་བརྒྱད་བསྐོར་གྱི་དཀྱིལ་འཁོར་གསུམ་དུ་དབང་བསྐུར་བ་ནི།
ཆོས་རྗེ་དཔལ་ལྡན་རྡོ་རྗེ་བའི་དྲུང་དུ་ཐོབ་ཅིང་། རྗེ་ས་ཆེན་གྱིས་མཛད་པའི་ཊཱིཀྐའི་སྟེང་ནས་རྟོག་བདུན་གྱི་རྒྱུད་ཀྱི་བཤད་པ་དང་། བསྐྱེད་རིམ་གྱི་བཤད་པ་དགག་བསྒྲུབ་རྒྱས་པར་མཛད་པ་དང་། འོག་ནས་འབྱུང་བ་ལྟར་གྱི་བསྐྱེད་རྫོགས་ཀྱི་ཉམས་ཁྲིད་རྣམས་ནི། སེམས་དཔའ་ཆེན་པོ་མུས་ཆེན་དཀོན་མཆོག་རྒྱལ་མཚན་དང་། མཁྱེན་རབ་ཀྱི་དབང་ཕྱུག་གུང་རུ་ཤེས་རབ་བཟང་པོ་གཉིས་ཀ་ལ་ཞུས་ཤིང་ཐུགས་རྗེས་བཟུང་ངོ་། ། ཞེས་པ་དེ་དག་གིས་ནི་ཆོས་རྗེ་ཚུལ་ཁྲིམས་འོད་ཟེར་གྱི་གསུང་རབ་ལས་འབྱུང་ཚུལ་བཤད་ཟིན་ཏོ།། །། འདིར་སྨྲས་པ། དཔལ་ལྡན་ཁྲོ་དབང་དཔལ་ལྡན་གཤིན་རྗེ་གཤེད། ། གང་གི་ཟབ་ཆོས་གང་ཞིག་བྱུང་བའི་ཚུལ། །
བརྒྱུད་ལྡན་བླ་མ་བརྒྱུད་པའི་གསུང་གི་བཅུད། ། འདི་འདྲ་ཐོས་པ་འདི་ཕྱིར་སྐལ་བ་བཟང་། ། བར་སྐབས་ཀྱི་ཚིགས་སུ་བཅད་པའོ། ། དཔལ་གཤིན་རྗེ་གཤེད་དམར་ནག་འཇིགས་གསུམ་གྱི་དམ་པའི་ཆོས་བྱུང་བའི་ཚུལ་ལེགས་པར་བཤད་པ་ཟབ་ཡངས་ཆོས་སྒོ་འབྱེད་པའི་རིན་པོ་ཆེའི་ལྡེ་མིག་ཅེས་བྱ་བ་ལས། ཆོས་རྗེ་ཚུལ་ཁྲིམས་འོད་ཟེར་གྱི་གསུང་རབ་ལས་བྱུང་ཚུལ་བཤད་པའི་སྐབས་ཏེ་གཉིས་པའོ།། ༈ །།གསུམ་པ་ཆོས་རྗེ་དཔལ་གྱི་རྒྱལ་མཚན་གྱི་གསུང་རབ་ལས་འབྱུང་ཚུལ་བཤད་པ་ནི། ས་སྐྱའི་རྗེ་བཙུན་བཞེད་གཞུང་དྲི་མེད་རྒྱུན། ། རྒྱུན་བཟང་སྤེལ་ལ་ཀུན་གྱི་འགྲན་བྲལ་གང་། ། གང་ཞིག་ཀུན་དགའི་འདྲེན་པ་བཟང་པོ་མཆོག ། མཆོག་གི་ཡོན་ཏན་བསམ་བཞིན་ལན་བརྒྱར་འདུད། །
ཅེས་པའི་བསྟོད་ཡུལ་དམ་པར་གྱུར་པ། རྩོད་པའི་དུས་ཀྱི་ཐམས་ཅད་མཁྱེན་པ་གཉིས་པ་དཔལ་ལྡན་ཀུན་ཏུ་དགའ་བའི་འདྲེན་པ་བཟང་པོ་གང་གི་གསུང་རྒྱུན་རྣམས་ཆོས་ཀྱི་རྗེ་དཔལ་གྱི་རྒྱལ་མཚན་གྱིས་ཟིན་བྲིས་སུ་བཏབ་པའི་རྡོ་རྗེ་འཇིགས་བྱེད་གཙོ་བོར་གྱུར་པའི་དམ་པའི་ཆོས་བྱུང་ཚུལ་བཤད་པའི་གསུང་རབ་རྡོ་རྗེ་འཇིགས་བྱེད་ཀྱི་བསྐྱེད་རིམ་རྣམ་བཤད་སྨྲ་བ་ངན་འཇོམས་ཀྱི་དབུར་བཞུགས་པ་ལས་འདི་ལྟར་འབྱུང་སྟེ། སངས་རྒྱས་རྡོ་རྗེ་འཆང་ཆེན་པོ་ཉིད་ཀྱིས་རྒྱུད་སྡེ་རྣམ་པ་བཞི་བཀའ་སྩལ་པའི་རྣལ་འབྱོར་ཆེན་པོ་བླ་ན་མེད་པའི་རྒྱུད་ལ། ཕ་རྒྱུད་མ་རྒྱུད་གཉིས་ཀྱི་རྣལ་འབྱོར་ཕ་ཡི་རྒྱུད་ལ། སྐྱེ་བོ་འདོད་ཆགས་ཅན་རྗེས་སུ་གཟུང་བའི་ཕྱིར་གཙོ་བོར་བསྟན་པ་དཔལ་གསང་བ་འདུས་པའི་སྐོར་དང་། གཏི་མུག་ཅན་རྗེས་སུ་གཟུང་བའི་ཕྱིར་གཙོ་བོར་བསྟན་པ་རྣམ་སྣང་སྒྱུ་འཕྲུལ་དྲ་བ་དང་། ཞེ་སྡང་ཅན་རྗེས་སུ་གཟུང་བར་བྱ་བའི་ཕྱིར་གཙོ་བོར་བསྟན་པ་གཤིན་རྗེ་གཤེད་ཀྱི་སྐོར་རྣམས་སོ། ། ཕྱི་མ་ལ་གཤིན་རྗེ་གཤེད་དམར་ནག་གཉིས་ལས་ནག་པོའི་སྐོར་ལ་རྩ་བའི་རྒྱུད་དགྲ་ནག་ལེའུ་བཅོ་བརྒྱད་པ། བཤད་པའི་རྒྱུད་གདོང་དྲུག་དང་། རྟོག་བདུན་གཉིས།
དང་པོ་ལ་ནི། ལས་ཐམས་ཅད་སྒྲུབ་པའི་འཁོར་ལོའི་རྟོག་པ་དང་། རྒྱུད་སྡོམ་པ་གསུམ་པ་ཞེས་ཀྱང་ཟེར་རོ། ། དེ་རྣམས་རྩ་བཤད་ཡིན་པའི་རྒྱུ་མཚན་ནི། དགྲ་ནག་དང་པོར་བྱུང་ཞིང་། བཤད་གཞིར་གྱུར་པ་ཡིན་ལ། གཞན་གཉིས་ཕྱིས་བྱུང་ཞིང་། འཆད་བྱེད་ཡིན་པས་སོ། ། དང་པོར་བྱུང་སྟེ། སྟོན་པ་མངོན་པར་རྫོགས་པར་སངས་རྒྱས་ཁ་མའི་ཚེ།
སྲོད་ལ་བར་ཆད་མེད་པའི་ལམ་གྱིས་བདུད་བཏུལ། ཐོ་རངས་རྣམ་གྲོལ་ལམ་གྱིས་སངས་རྒྱ་བའི་ཚེ། སྲོད་ལ་བདུད་ཐམས་ཅད་ཀྱི་འཚེ་བ་རབ་ཏུ་མང་པོ་བྱུང་བ་ལ། ཐུགས་ཀ་ནས་ཁྲོ་བོའི་རྒྱལ་པོ་དགྲ་ནག་སྤྲུལ་ཏེ། ཕྱག་ན་རྡོ་རྗེ་ལ། ཕྱག་ན་རྡོ་རྗེ་ཁྱོད་འདི་ལྟ་བུའི་གཤིན་རྗེ་གཤེད་ཀྱི་ཁྲོ་བོའི་གཟུགས་སུ་བསྒྱུར་ཏེ། བདུད་དང་། ཀླུ་དང་། གནོད་སྦྱིན་དང་། ལྷ་མ་ཡིན་དང་ལྷ་རྣམས་ཆོམས་ཤིག
ཆིངས་ཤིག རྟོགས་ཤིག་ཅེས་གསུངས་སོ། ། དེ་ནས་ཕྱག་ན་རྡོ་རྗེས་དགྲ་ནག་གི་ཚོགས་རབ་ཏུ་མང་པོར་སྤྲུལ་ཏེ། བདུད་རྣམས་བཏུལ་ལོ། ། དེའི་ཚེ་ཕྱག་ན་རྡོ་རྗེ་ལ་སོགས་པ་གདུལ་བྱ་སྐལ་བ་དང་ལྡན་པ་རྣམས་ལ་དགྲ་ནག་གི་རྒྱུད་འདི་གསུངས་སོ། ། ཕྱི་མ་གཉིས་འཆད་བྱེད་དུ་གྱུར་པ་ནི། གདོང་དྲུག་གིས་དགྲ་ནག་གི་གཏོར་མའི་ཆོ་ག་དང་། དཀྱིལ་འཁོར་གྱི་ཆོ་ག་ལ་སོགས་པ། ཆོ་གའི་རྣམ་གཞག་མ་ཚང་བ་ཁ་སྐོང་བར་བྱེད་པ་དང་། འཕྲུལ་འཁོར་གྱི་ཆ་མི་གསལ་བ་གསལ་བར་སྟོན་པར་བྱེད་པ་དང་།
རྟོག་བདུན་གྱིས་དྲག་པོའི་ལས་མི་གསལ་བ་གསལ་བར་སྟོན་པས་བཤད་རྒྱུད་དོ། ། འོ་ན་རྟོག་གསུམ་དང་། རྟོག་པ་གཅིག་མ་ལ་སོགས་པའི་རྒྱུད་གཞན་ཡང་ཡོད་པ་མ་ཡིན་ནམ་སྙམ་ན། རྟོག་གསུམ་ནི། སྐྱོ་བ་རྣམས་བཤད་རྒྱུད་དུ་འདོད་ཀྱང་། རྒྱུད་མ་ཡིན་ཞིང་། ཁོ་རང་གི་མགོ་གཞུག་གང་ནའང་རྒྱུད་ཡིན་ཟེར་བ་མེད་ལ། དེ་ལྟ་ན་ཡང་། རྒྱ་གར་བའི་ཨ་ཙ་ར་གཅིག་གིས་བྱས་སམ། རྒྱ་གར་བའི་མན་ངག་ཡོད་པའི་བོད་གཅིག་གིས་བྱས་སམ།
བཀའི་དགོངས་འགྲེལ་དུ་འགྱུར་བའི་བསྟན་བཅོས་རྣམ་དག་གཅིག་ཡིན་ནོ། ། ར་པས་རྟོག་གསུམ་དགྲ་ནག་གི་བཤད་རྒྱུད་དུ་འདོད་དེ། རྭ་ལོ་ཆེན་པོ་ལེའུ་བཅོ་བརྒྱད་ཀུན་གྱི་གཞི། རྒྱུད་ཀྱི་རྒྱལ་པོར་སྟོན་པས་གསུངས། ། དེ་ཡི་གྲོགས་སུ་རྟོག་པ་གསུམ། ། སྔགས་པའི་མཚོན་ཆར་སྟོན་པས་གསུངས། ། ཞེས་བཤད་དོ། ། རྟོག་པ་གཅིག་མ་དང་། འཁོར་ལོའི་རྟོག་པ་དང་། གཏམ་རྒྱུད་ཀྱི་རྟོག་པ་དང་།
གཤིན་རྗེ་བྲང་དམར་གྱི་རྟོག་པ་ཟེར་བ་སོགས་ནི། སྐྱོ་ལུགས་པའི་སྔགས་པ་ཁ་ཅིག་གིས་རང་དགར་བརྩམས་པ་ཡིན་གྱི་བསྟན་བཅོས་རྣམ་དག་ཀྱང་མ་ཡིན་ནོ། ། ལས་མཁན་ཏེའུ་ལོའི་རྟོག་པ་ནི། འཇམ་དཔལ་རྩ་རྒྱུད་དུ། རྟེའུ་ལུ་པའི་པགས་པ་བླུད་པུར་བཤུས་བྱས་པ་ལ་བརྟེན་ནས། གསུས་པ་སྦོས་པའི་མན་ངག་གཅིག་བཤད་པ། རྭ་ལུགས་པ་ཁ་ཅིག་གིས་ཕྱུང་ནས་རྟེའུ་ལོ་པའི་རྟོག་པ་ཞེས་མིང་བཏགས་པ་ཡིན་པས། དཀའ་ལས་ཆུང་བ་ཡིན་གྱི། རྒྱུད་རང་རྐང་བ་མིན་ནོ། ། དེས་ན་གཤིན་རྗེ་གཤེད་ནག་པོའི་སྐོར་གྱི་རྒྱུད་བོད་དུ་བསྒྱུར་བ་ལ་དགྲ་གདོང་འཇིགས་གསུམ་པོ་འདིར་ངེས་སོ། །
འདི་ལ་རྒྱ་གར་འཕགས་པའི་ཡུལ་དུ་ཇི་ལྟར་བྱུང་བའི་ཚུལ་དང་། བོད་གངས་ཅན་དུ་ཇི་ལྟར་དར་བའི་ཚུལ་ལོ། ། དང་པོ་ལ་རྩ་བའི་རྒྱུད་དགྲ་ནག་ལ། གྲུབ་ཆེན་དཔལ་འཛིན་གྱིས་མཛད་པའི་འགྲེལ་པ་ལྷན་ཅིག་སྐྱེས་པའི་སྣང་བ། སློབ་དཔོན་ཤན་ཏི་པས་མཛད་པའི་འགྲེལ་པ། སློབ་དཔོན་གཞོན་ནུ་ཟླ་བའི་འགྲེལ་པ། སློབ་དཔོན་ནག་པོ་པས་མཛད་པའི་འགྲེལ་པ་མཐོང་བའི་ལམ་གྱི་སྒྲོན་མེ་ཞེས་བྱ་བ་འོ་ལེ་བ་གཅིག་དང་བཞིའོ། སྒྲུབ་ཐབས་གྲུབ་ཆེན་ལ་ལི་ཏས་མཛད་པའི་གཤིན་རྗེ་གཤེད་འབྱུང་བ་ཞེས་པ་ལེའུ་གསུམ་བྱས་པས་དང་པོ་སྒྲུབ་ཐབས། གཉིས་པས་དཀྱིལ་ཆོག གསུམ་པས་ལས་སྦྱོར་སྟོན་པ་གཅིག་དང་།
གྲུབ་ཆེན་དཔལ་འཛིན་གྱིས་མཛད་པའི་སྒྲུབ་ཐབས་སོ། ། གདོང་དྲུག་ལ། སློབ་དཔོན་ཀླུའི་བྱང་ཆུབ་ཀྱི་སྒྲུབ་ཐབས། སློབ་དཔོན་དེ་བ་ཨ་ཀ་ར་ཙན་ཏྲའི་སྒྲུབ་ཐབས་གཉིས་ཡོད་ཅིང་། རྒྱུད་དེ་ནས་དེ་བཞིན་གཤེགས་པ་རིགས་ལྔ། ཡུམ་བཞི། སྒོ་བ་བཞི། སྒེག་སོགས་བརྒྱད་དེ་ལྷ་ཉི་ཤུ་རྩ་གཅིག་གི་དཀྱིལ་འཁོར་སྟོན་ཅིང་། བསྡུ་ན་ལྷ་དགུ་དང་བཅུ་གསུམ་དུ་ཡང་བསྡུར་རུང་བ་དང་བཅས་པ་སྟོན་ཏོ། ། རྟོག་བདུན་ལས།
སློབ་དཔོན་མི་བསྐྱོད་པའི་འགྲེལ་པ། གཞོན་ནུ་ཟླ་བའི་འགྲེལ་པ། སློབ་དཔོན་རྡོ་རྗེ་གྲུབ་པའི་འགྲེལ་པ། འདི་ལ་གཞུང་ཁ་ཅིག་ཏུ་སོ་ན་ཤྲཱིས་བྱས་ཟེར་བ་དང་། ཁ་ཅིག་ཏུ། དགེས་པའི་རྡོ་རྗེས་བྱས་ཟེར་བ་དང་། ལ་ལར་མཛད་བྱང་མེད་པ་ཤ་བ་རི་པས་བསྒྱུར། ནག་ཚོས་བསྒྱུར་ཟེར་བ་རྣམས་ཡོད་དེ། དོན་གྱི་ངོ་བོ་འགྲེལ་པ་གཅིག་ཉིད་ཡིན་ནོ། ། སྒྲུབ་ཐབས་ཀྱི་གཞུང་ལ།
དཀྱིལ་འཁོར་ཡོངས་རྫོགས་དང་། དཔའ་བོ་གཅིག་པའི་སྒྲུབ་ཐབས་སོགས་ཇི་སྙེད་ཅིག་ཡོད་དོ། ། གཉིས་པ་བོད་ཡུལ་དུ་ཇི་ལྟར་དར་བའི་ཚུལ་ལ་བསྟན་པ་སྔ་དར་གྱི་དུས་སུ་ནི་མ་བྱུང་ཞིང་། ཕྱི་དར་གྱི་དུས་སུ། ཅོག་གྲུ་ཤེས་རབ་བླ་མ་ཞེས་བྱ་བ་བོད་ཀྱི་རྒྱལ་པོའི་ཞང་རིགས་ཡིན་པས་ཞང་ཞེས་བྱའོ། ། དེས་ལོ་ཆེན་རིན་ཆེན་བཟང་པོའི་སྐུ་ཚེའི་སྨད་ལ་མངའ་རིས་སུ་བྱོན་ཏེ། ལོ་ཆེན་གྱི་གྲྭ་པ་སྒུལ་ཕྱི་རུ་བ་ཞེས་པ་གཅིག་ལ། གསང་འདུས་འཇམ་རྡོར་དང་ཡོ་ག་རྣམས་བསླབས་ལ། ལོ་ཆེན་ལ་ཆོས་འབྲེལ་ཡོད་ཙམ་བྱས། དེ་ནས་རྒྱ་གར་དུ་བྱོན་ཏེ་གྲུབ་ཆེན་ཨ་མོ་གྷ་བཛྲ་ཆུང་བ་ལ་གཏུགས་ནས།
དགྲ་གདོང་འཇིགས་གསུམ་གྱི་དབང་བཀའ། དཀྱིལ་ཆོག་གཤིན་རྗེ་གཤེད་འབྱུང་བ་དང་། དགྲ་ནག་ལ་སྒྲུབ་ཐབས་དེ་ཉིད་དང་། གདོང་དྲུག་ལ་སློབ་དཔོན་དེ་བ་ཨ་ཀ་ར་ཙནྟྲའི་སྒྲུབ་ཐབས་དང་། འཇིགས་བྱེད་ལ་གྲུབ་ཆེན་ལ་ལི་ཏའི་སྒྲུབ་ཐབས་ཀྱི་སྟེང་ནས་གསན་ཅིང་། རྒྱུད་གསུམ་ཆར་ལ་འགྲེལ་པ་ལ་མ་བརྟེན་པའི་མན་ངག་གི་བཤད་པ་ལེགས་པོ་རྣམས་གསན་ཏེ་བོད་དུ་དར་བར་བྱས་པ་ལ། དགྲ་ནག་ཞང་ལུགས་པ་ཞེས་གྲགས་ཤིང་། དེ་ནས་སྐྱོ་བ་རྣམས་ལའང་བརྒྱུད་དེ་དར་བར་བྱས་སོ། ། རྗེ་བཙུན་འབྲོག་གིས། ཛྙཱ་ན་ཨ་ཀ་རས་སྒྲུབ་ཐབས་ཀྱི་འགྱུར་མཛད་ཅིང་།
ཁོང་པ་ནས་བརྒྱུད་པའི་འཇིགས་བྱེད་ཀྱི་ཆོས་སྐོར་བྱུང་ཡང་ད་ལྟ་ཆད་ནས་མེད་ཡང་འགོས་ཀྱིས། སློབ་དཔོན་ཤྲཱི་བྷ་དྲའི་སྒྲུབ་ཐབས་བསྒྱུར་ཅིང་། དེ་ནས་བརྒྱུད་པའི་འཇིགས་བྱེད་ཀྱི་ཆོས་སྐོར་བྱུང་ཡང་ད་ལྟ་ཆད་ནས་མེད་དོ། ། སློབ་དཔོན་ཤྲཱི་བྷ་དྲ་དང་། ཁོང་པའི་བླ་མ་ནག་པོ་དམ་ཚིག་རྡོ་རྗེ་གཅིག་པར་འདུག་གོ ། ཡང་བླ་མ་མཉོས་ལོ་ཙཱ་བས་རྒྱ་གར་དུ་བྱོན་ཏེ། པཎྜི་ཏ་བྷ་ལི་ཏ་ཨ་ཙརྻ་ལ། བདག་ན་སོ་རྒས་པས་ཆོས་མང་པོ་མི་ལོབས་ཤིང་། བོད་རྣམས་ཁ་གཟན་པས་ཤིན་ཏུ་ཁ་ཆོད་ཆེ་བ། མདོ་སྔགས་ཐམས་ཅད་ཀྱི་དགོངས་པ་ཡིན་པ་གསང་སྔགས་ཡིན་པ་གཅིག་གནང་བར་ཞུ་ཞུས་པས།
གསང་འདུས་འཇམ་རྡོར་གནང་། དེ་ནས་བདག་གི་དགོན་པ་དེ་ལ་རྩ་གཅིག་ན་ཡོད་པས། དེ་བསྲུང་བའི་ཕྱིར་ཆོས་སྐྱོང་ཞིག་དགོས་ཞུས་པས། ཏྲཀ་ཤད་གནང་། བླ་མའི་ཆོས་སྐྱོང་འདི་རྩུབ་པོ་ཞིག་འོང་བ་འདྲ་བས། འདི་གནོན་པའི་ཡི་དམ་ཁྲོ་བོ་གཅིག་གནང་བར་ཞུ་ཞུས་པས། རྡོ་རྗེ་འཇིགས་བྱེད་གནང་། དེའི་ཞོར་ལ་དགྲ་ནག་དང་གདོང་དྲུག་ཀྱང་གནང་སྟེ་བོད་དུ་འཇིགས་བྱེད་གཉོས་ལུགས་ཞེས་བྱ་བ་ཡང་བྱུང་ངོ་། ། ད་ལྟ་དགྲ་ནག་དང་གདོང་དྲུག་གི་བཀའ་ཆད་ཅིང་། འཇིགས་བྱེད་དེ་རྙེད་ཙམ་ཡོད་པ་འདྲའོ། །
ཁོང་གི་གསང་འདུས་འཇམ་རྡོར་དང་དགྲ་ནག་འཇིགས་བྱེད་གདོང་དྲུག་གསུམ་ལ་ཕ་རྒྱུད་སྡེ་གསུམ་ཞེས་པའི་ཐ་སྙད་ཀྱང་བཞག་གོ ། ཡང་བླ་མ་མལ་ལོ་ཙཱ་བས་བལ་པོར་བླ་མ་ཧཾ་ངུ་དཀར་པོ་ལ་གྲུབ་ཆེན་ནཱ་རོ་པ་ནས་བརྒྱུད་པའི་གཤིན་རྗེ་གཤེད་ནག་པོའི་སྐོར་གསུམ་གསན་ཅིང་། དེ་ནས་རྗེ་བཙུན་ས་སྐྱ་པ་ཆེན་པོ་ལ་བརྒྱུད་དེ་དར་བར་བྱས་སོ། ། འདི་ལ་དགྲ་ནག་ལ་གྲུབ་ཆེན་དཔལ་འཛིན་གྱི་འགྲེལ་པའི་སྟེང་ནས་བཤད་པ་ཤིན་ཏུ་རྒྱས་པ་དང་། རྒྱུད་གཞན་གཉིས་ལ་འགྲེལ་པ་ལ་མ་བརྟེན་པའི་མཆན་གྱི་བཤད་པ་རྣོན་པོ་དང་། དབང་བཀའ་ལ་གྲུབ་ཆེན་དཔལ་འཛིན་གྱིས་མཛད་པའི་གཤིན་རྗེ་གཤེད་ནག་པོའི་དཀྱིལ་ཆོག་དང་། དགྲ་ནག་ལ་གྲུབ་ཆེན་དཔལ་འཛིན་གྱིས་མཛད་པའི་སྒྲུབ་ཐབས་དང་། གཞན་གཉིས་ལ་རྒྱུད་ཀྱི་སྟེང་ནས་སྒྲུབ་ཐབས་མན་ངག་གིས་སྟོན་པ་མཛད་དོ། ། རྟོག་བདུན་རྗེ་ས་ཆེན་གྱི་ཊཱིཀ འཇིགས་བྱེད་ལ་རྗེ་བཙུན་སྐུ་མཆེད་ཀྱི་བསྟོད་པ་རྣམས་ཡོད་དོ། །
གཤིན་རྗེ་གཤེད་ཀྱི་རྒྱུད་འདི་རྣམས་འཇམ་དཔལ་ཁྲི་དྲུག་སྟོང་པ་ནས་ཕྱུང་ཞེས་པ་ལ། རྗེ་བཙུན་གོང་མ་རྣམས། རྡོ་རྗེ་འཇིགས་བྱེད་འཇིགས་པར་བྱེད། ། ཅེས་པ་ལ་བརྟེན་ནས་འཇིགས་བྱེད་དང་། མིག་དྲུག་ལག་དྲུག་སྟོབས་དང་ལྡན། ། ཞེས་པ་ལ་བརྟེན་ནས། དགྲ་ནག་དང་། ཁྲོ་བོའི་རྒྱལ་པོ་གདོང་དྲུག་འཇིགས། ། ཞེས་པ་ལ་བརྟེན་ནས། གདོང་དྲུག་གི་རྒྱུད་རྣམས་འཕྲོས་པར་མཛད་དོ། །
འོ་ན་དགྲ་ནག་ལ་ཞལ་གསུམ་ཡོད་པས་ཞལ་རེ་རེ་ལ་སྤྱན་གསུམ་ཡོང་བར་རིགས་ཀྱི། སྤྱན་དྲུག་ཡོད་པར་མི་འཐད་དོ་སྙམ་ན། ཡེ་ཤེས་ཞབས་ལུགས་པ་རྣམས། སྤྱན་གཉིས་ལས་མེད་པར་ཤེས་བྱེད་འགོད་པར་མཛད་པ་དང་མཐུན་ནོ། ། ཡང་བླ་མ་རྭ་ལོ་ཙཱ་བའི་ཡུལ་ནི་གཉའ་ནམ་གླང་ཡུལ་ཞེས་བྱ་བ་ཡིན་ལ། དེར་བླ་མ་རྭ་ལོ་ལ་ཁྱིམ་མཚེས་ཀྱི་ཆགས་སྡང་ཆེན་པོ་བྱུང་ནས། བལ་པོར་བྱོན་ནས། བླ་མ་བྷ་རོ་ཕྱག་སྡུམ་ལ། གཤིན་རྗེ་གཤེད་དགྲ་གདོང་འཇིགས་གསུམ་ཞུས་ཏེ་མཁས་པར་བསླབས་ནས་གཉའ་ནམ་དུ་བྱོན་ཏེ་ཁྱིམ་མཚེས་རྣམས་ཚར་བཅད་དེ། དེའི་ཚེ་རོང་བན་ཆེན་པོས་ཁོང་གི་གྲགས་པ་གསན་ཏེ།
རོང་དུ་སྤྱན་དྲངས་ཏེ། རོང་གཡུང་དབྱེ་དམར་དུ་བཞུགས་ནས་གཤིན་རྗེ་གཤེད་ཀྱི་ཆོས་སྐོར་རྣམས་དར་བར་མཛད་དེ་འཕྲིན་ལས་བསམ་གྱིས་མི་ཁྱབ་པ་བྱུང་ངོ་། ། བླ་མ་དེས་མཛད་པའི་དགྲ་གདོང་འཇིགས་གསུམ། གསུམ་ཆར་ལ་སྒྲུབ་ཐབས་དཀྱིལ་ཆོག དགྲ་ནག་གི་ཊཱིཀྐ་དཔེ་སྣ་ཉི་ཤུ་ཙམ་བྱས་པ། རྟོག་བདུན་ལ་ནག་འགྲེལ་ཞེས་པ་གཞུང་གི་འབྲུ་ནོན་པ་ཙམ་དང་། དེའི་སྟེང་དུ་དཀའ་འགྲེལ་ཞེས་པ་ནག་འགྲེལ་གྱི་ཞལ་ཤེས་རྣམས་མན་ངག་ཏུ་བྱས་ཏེ་དེར་གསལ་དུ་བཏང་བ་དང་། དེའི་སྟེང་དུ་བཅུད་ཀྱི་ཐིག་ལེ། ཞེས་པ། མན་ངག་ཤིན་ཏུ་ཟབ་པ་ཟུར་དུ་བཀོལ་བ་དང་།
དཀར་ཆག་ཏུ། གསོད་པའི་མཚོན་དེ་སྙིང་ལ་གནས། ། ཁ་རྒྱུན་ཡི་གེར་མ་བཀོད་དོ། ། ཞེས་པ་ནི་ཧ་ལའི་ཤོག་རིལ་ནག་པོའོ། ། གཞན་ཡང་ལྷ་བཅུ་གསུམ་མའི་སྒྲུབ་ཐབས་སོགས་ལྔ་ཡོད་དོ། ། དེ་ལ་སོགས་ཏེ་ཁོང་རང་གི་དཀར་ཆག་ཏུ་ཐེབས་པའི་ཡིག་ཆ་མང་དུ་ཡོད་དོ། ། ཡང་འགྲོ་མགོན་འཕགས་པའི་བླ་མ་ལྡོང་སྟོན་ཤེས་རབ་དཔལ་དང་རྒྱས་སྟོན་ཀུན་དགའ་བརྩོན་འགྲུས་ཀྱི་སྒྲུབ་ཐབས་ནི། རྭ་རྒྱ་ལྡོང་གསུམ་གྲུབ་མཐའ་གཅིག་ཅེས་གྲགས་པ་ལྟར་རང་ལུགས་སུ་འདུའོ། ། གཞན་ཡང་བླ་མར་མ་དོ་པས་མཛད་པའི་འཇིགས་བྱེད་མར་དོ་ལུགས་ཞེས་པའང་འདུག་གོ ། ཡང་བླ་མ་ཅོག་གླུ་ཤེས་རབ་བླ་མས་རྒྱ་གར་དུ་ལན་གསུམ་བྱོན་པའི་རྗེས་མ་ལ་གྲུབ་ཆེན་ཨ་མོ་གྷ་ཆུང་བ་བོད་དུ་གདན་དྲངས་ཏེ།
འབྲིང་མཚམས་སུ་ཕེབས། དེའི་ཚེ་རུས་པ་སྐྱོ་ཡིན་པའི། ཁམས་པ་ཇོ་སྲས་སྔར་བླ་མ་ཤེས་རབ་བླ་མའི་གྲྭ་པ་ཡིན་པ་གཅིག་གིས། གྲུབ་ཆེན་ཨ་མོ་གྷ་ལ་འབུལ་བ་ཞབས་ཏོག་ཆེར་བྱས་ནས་དེ་ནས་གྲུབ་ཆེན་གདན་དྲངས་ཏེ། མར་ལམ་དཔའ་རྣམ་ཕག་པ་རིའི་འདབས་ལ་པ་ཚབ་ཉི་ལྡེ་ཞེས་པའི་དགོན་པ་ཡོད་པ་དེར་གདན་དྲངས་ཞབས་ཏོག་བྱས། དེ་ནས་ཁོང་རང་གི་དགོན་པ་ཡར་ལུང་གི་མདའ་གྲ་མ་ལུང་ཞེས་པར་གདན་དྲངས་ཏེ། སྔར་བདག་གི་བླ་མ་ནས་བརྒྱུད་པར་གྱུར་པའི་གཤིན་རྗེ་གཤེད་དགྲ་གདོང་འཇིགས་གསུམ་གྱི་ཆོས་སྐོར་རྣམས་བླ་མ་ཞང་ཤེས་རབ་བླ་མ་ལ་ཡང་ཐོབ་ཅིང་། ད་དུང་བདག་ལ་བླ་མ་རང་གི་ཡི་དམ་ཡིན་པ་གང་ལ་ཐུགས་རྩིས་ཆེ་བ་གཅིག་གི་དབང་བསྐུར་དང་། དེའི་སྒྲུབ་ཐབས་དང་ལས་ཚོགས་གཅིག་ཀྱང་བརྩམས་ནས་ཐུགས་ལ་འདོགས་པར་ཞུ་ཞུས་པས། འོ་ན་བླ་ན་མེད་པའི་བྱང་ཆུབ་བསྒྲུབ་པའི་བར་དུ་སྤྱོད་པ་བསྲུང་བ་ལ།
བཅོམ་ལྡན་འདས་རྡོ་རྗེ་འཇིགས་བྱེད་འདི་ཤིན་ཏུ་བསྔགས་ཤིང་། ངའི་ཡི་དམ་གྱི་མཐིལ་ཡང་འདི་ཡིན་གསུངས་ནས་འཇིགས་བྱེད་ལྷ་བཅུ་བདུན་མའི་དབང་གནང་། དེའི་ཡེ་ཤེས་འབེབས་པའི་དུས་བླ་མའི་ཐུགས་ཀ་ནས་འོད་རྫ་མ་ཙམ་ཞིག་བྱུང་ནས། སློབ་མ་ཉི་ཤུ་རྩ་ལྔ་ཙམ་ཡོད་པ་ཐམས་ཅད་ཀྱི་མགོ་ཐོག་ན་ཕར་ཡར་འགྲོ་མར་འགྲོ་བྱས་པའི་མཐར་བླ་མ་སྐྱོ་ཇོ་སྲས་ཀྱི་ཐུགས་ཀར་ཐིམ་མོ། ། དེ་ནས་ཁོང་པ་ལ་སྐྱོ་འོད་འབྱུང་དུ་གྲགས་སོ། ། དེ་ནས་བླ་མས་ཁོང་པ་ལ། དཔའ་བོ་གཅིག་པའི་སྒྲུབ་ཐབས་བརྩམས་ཏེ་གནང་ངོ་། སྔར་གྱི་སེམས་དཔའ་བསྡུས་པའི་སྒྲུབ་ཐབས་དེ་ཡང་གནང་ངོ་། ། བླ་མ་སྐྱོ་འདི་གཤིན་རྗེ་གཤེད་ནག་པོའི་སྐོར་འདི་མཐའ་དག་ལ་མཁས་ཀྱང་། དེ་ནས་འཇིགས་བྱེད་ཀྱི་བཀའ་བབས་པ་ལྟ་བུར་སོང་ནས།
འཇིགས་བྱེད་སྐྱོ་ལུགས་ཞེས་པ་ཉི་ཟླ་ལྟར་དུ་གྲགས་སོ། ། གཤིན་རྗེ་གཤེད་དམར་ནག་གཉིས་ལས་རྗེ་བཙུན་གྲགས་པ་རྒྱལ་མཚན་ཡན་ལ། ནག་པོའི་སྐོར་དགྲ་གདོང་འཇིགས་གསུམ་ཞེས་པ་མ་གཏོགས་དམར་པོའི་སྐོར་མ་འགྱུར་ལ། ཕྱིས་རྟིང་བླ་མ་དཔྱལ་ལོ་ཙཱ་བས། བལ་པོ་ཛ་ཝེན་ཏྲ་དཔོན་སློབ་གཉིས་དང་མཇལ་ནས། བླ་མ་ཆག་ལོ་ཙཱ་བ་ཆོས་རྗེ་དཔལ་བས་ར་ཝེན་ཏྲ་ལ་ཐུག་ནས། དེ་མན་ཆད་དུ་འགྱུར་བ་ཡིན་ནོ། ། དེ་རྣམས་ཀྱི་ནང་ནས། བཅོམ་ལྡན་འདས་རྡོ་རྗེ་འཇིགས་བྱེད་ཀྱི་བསྐྱེད་པའི་རིམ་པ་གཏན་ལ་དབབ་པར་བྱ་བ་ལ། བསྐྱེད་པའི་་་་་་འདི་མན་ཆད་གཤིན་རྗེ་གཤེད་ཀྱི་ཆོས་སྐོར་བྱུང་ཚུལ་རང་དུ་མི་སྣང་ཡང་།
རྒྱུད་དང་སྒྲུབ་ཐབས་ཀྱི་དོན་ཆེ་རགས་ཐམས་ཅད་དང་། རང་གཞན་གྱི་གྲུབ་མཐའི་གནད་འགའ་ཞིག་ཁོངས་སུ་ཆུད་པ་ལ་ཕན་པའི་ཕྱིར་བྲིས་པ་ཡིན་ནོ། ། རིམ་པ་དེ་རྒྱུད་ལས་ཇི་ལྟར་བཤད་ཚུལ་དང་། དེ་བསྒྲུབ་པའི་ཐབས་རྣམས་སུས་ཇི་ལྟར་བཀྲལ་ཚུལ་ལོ། ། དང་པོ་ལ། རྟོག་བདུན་གྱི་རྟོག་པ་དང་པོ་དཀྱིལ་འཁོར་ལ་འཇུག་པའི་རྟོག་པ། གཉིས་པ་འཕྲུལ་འཁོར་གྱི་རྟོག་པ། གསུམ་པ་སྔགས་བཏུ་བ། བཞི་པ་ལྷ་བསྒོམས་པ། ལྔ་པ་བྲིས་སྐུ།
དྲུག་པ་སྦྱིན་སྲེག བདུན་པ་བསམ་གཏན་གྱི་རྟོག་པ་རྣམས་བཤད་པ་ལས་རྣལ་འབྱོར་གྱི་དབང་ཕྱུག་དཔལ་ས་སྐྱ་པ་ཆེན་པོའི་བཞེད་པས། རྒྱུད་ཀྱི་དོན་འདི་མདོར་བསྡུས་ན། གང་ཟག་དབང་པོ་རབ་འབྲིང་ཐ་མ་གསུམ་གྱིས་ཉམས་སུ་ལེན་ཚུལ་གསུམ་བསྟན་ལ། དེ་ཡང་ཐུན་མོང་བ་དང་སོ་སོའི་ཉམས་ལེན་གཉིས་ལས། དང་པོ་ནི། འདིའི་དཀྱིལ་འཁོར་དུ་དབང་བསྐུར་བ་ཐོབ་ཅིང་། ལྷ་བསྒོམ་པ་དང་སྔགས་བཟླ་བ་རྣམས་ཡིན་ལ། དེ་ཡང་རྟོག་པ་དང་པོར། གཞལ་ཡས་ཁང་ལྷ་སྣམ་རིམ་པ་གཅིག་དང་བཅས་པའི་ནང་དུ།
ལེ་ཚེ་དགུ་པའི་དབུས་སུ་རོ། ལེ་ཚེ་བརྒྱད་ལ་མགོ་ལ་སོགས་པའི་ཕྱག་མཚན་བརྒྱད་དང་། ལྷ་སྣམ་གྱི་ཕྱོགས་བཞིར་གྲི་གུག་ལ་སོགས་པ་འགོད་པའི་རྡུལ་ཚོན་གྱི་དཀྱིལ་འཁོར་བྲི་བར་བཤད་ལ། དེ་ཉིད་ཀྱི་དབང་བསྐུར་བ་བསྟན་ཏོ། ། རྟོག་པ་བཞི་པར། བཅོམ་ལྡན་འདས་དབུ་དགུ་ཕྱག་སུམ་ཅུ་སོ་བཞི་པ་བསྒོམ་པར་བཤད་པས། ལྷ་བསྒོམ་པ་བསྟན་ལ་ལྷའི་སྐུ་དེ་ཉིད་ཞལ་ཕྱག་མང་བས་ལས་དང་པོ་པ་ལ་དམིགས་པ་མི་གསལ་བ་གསལ་བར་བྱ་བའི་ཕྱིར་དུ། རྟོག་པ་ལྔ་པར་དེ་ཉིད་ཀྱི་བྲིས་སྐུ་འབྲི་ཚུལ་དང་། དུར་ཁྲོད་བརྒྱད་དང་བཅས་པ་བསྟན་པས། དེ་ཉིད་ལྷ་བསྒོམ་པའི་ཆ་ལག་ཏུ་འགྲོ་བ་ཡིན་ནོ། །
དེ་ནས་སྔགས་བཟླ་བ་ལ་བཟླས་བྱའི་སྔགས་དེ་ཉིད་དག་པར་བྱ་བའི་ཕྱིར་དུ། རྟོག་པ་གསུམ་པར་སྔགས་བསྡུ་བའི་ཆོ་ག་དང་། དེ་དག་གིས་བཟླས་པའི་ཚད་དང་། བཟླས་བྱའི་ཡུལ་གྱི་ཕྲེང་བ་རྣམས་བསྟན་ལ། སོ་སོའི་ཉམས་ལེན་ལ། དབང་པོ་རྣོན་པོའི་ཉམས་ལེན་ནི། དེ་ནས་དབང་པོ་རྣོན་པོས་བསམ་གཏན་ཙམ་གྱི་སྒོ་ནས། ཞི་རྒྱས་ལ་སོགས་པའི་ལས་རྣམས་བསྒྲུབ་པར་ནུས་ལ། དེ་ཉིད་ཀྱི་ཕྱིར་བདུན་པ་བསམ་གཏན་གྱི་རྟོག་པ་བསྟན་ཏོ། ། དེའི་སྟེང་དུ་དབང་པོ་འབྲིང་པོས།
འཕྲུལ་འཁོར་གྱི་སྒོ་ནས་ལས་བསྒྲུབ་དགོས་ལ་དེ་ཉིད་རྟོག་པ་གཉིས་པས་བསྟན་ཏོ། ། དེའི་སྟེང་དུ་དབང་པོ་རྟུལ་པོས་སྦྱིན་སྲེག་གི་སྒོ་ནས་ལས་རྣམས་གྲུབ་པར་བྱེད་དགོས་པས་རྟོག་པ་དྲུག་པ་བསྟན་ཏོ། ། དབང་པོ་ཤིན་ཏུ་རྟུལ་པོས་དེ་རྣམས་ཀྱི་སྒོ་ནས་བསྒྲུབ་པར་མ་ནུས་ན། གཏོར་མའི་སྒོ་ནས་བསྒྲུབས་པས་མི་འགྲུབ་མི་སྲིད་པ་ཡིན་ནོ། ། གཉིས་པ་ལ་སྒྲུབ་ཐབས་སྤྱིའི་རྣམ་པར་བཞག་པ་དང་། དཔའ་བོ་གཅིག་པའི་སྒྲུབ་ཐབས་བྱེ་བྲག་ཏུ་གཏན་ལ་དབབ་པའོ། ། དང་པོ་ནི། འདིའི་སྒྲུབ་ཐབས་ཇི་སྙེད་ཅིག་ཡོད་པ་ཐམས་ཅད་བསྡུ་ན། དཀྱིལ་འཁོར་ཡོངས་རྫོགས་དང་དཔའ་བོ་གཅིག་པ་གཉིས་སུ་འདུ་ལ། དང་པོ་ལ་གྲུབ་ཆེན་ལ་ལི་ཏ་བཛྲ་གྱི་ལུགས་ཀྱི་ལྷ་བཞི་བཅུ་ཞེ་དགུའི་སྒྲུབ་ཐབས།
ཞི་ཁྲོ་སྦྲགས་མའི་ཞི་ཁྲོ་རྣམ་པར་རོལ་པ། གྲུབ་ཆེན་ཨ་མོ་གྷའི་ལྷ་བཅུ་བདུན་མའི་སྒྲུབ་ཐབས་སེམས་དཔའ་བསྡུས་པ་ཞེས་བྱ་བ་དང་། རྒྱུད་དང་འགྲེལ་པ་ཐམས་ཅད་ཀྱི་དངོས་བསྟན་དུ་གྱུར་པ་ལྷ་དགུ་མའི་སྒྲུབ་ཐབས་གསུམ་མོ། ། དང་པོ་ནི་རྟོག་པ་དང་པོར། གཞལ་ཡས་ཁང་ལྷ་སྣམ་རིམ་པ་གཅིག་ལེ་ཚེ་དགུ་དང་བཅས་པའི་དབུས་དང་ཕྱོགས་མཚམས་སུ་རོ་ལ་སོགས་པའི་མཚན་མ་རྣམས་དང་། ཕྱོགས་བཞིའི་ལྷ་སྣམ་ལ། གྲི་གུག་ལ་སོགས་པ་དྲུག་དྲུག་འགོད་པར་བཤད་པ་རྣམས་ལྷར་བསྒྱུར་ལ། དེ་ཡང་། དང་པོར་འཇམ་དཔལ་ལ་སོགས་པ་ཞི་བ་བཞི་བཅུ་ཞེ་དགུ་བསྐྱེད་ལ། དེ་རྣམས་ཕྱག་མཚན་དེ་དག་འཛིན་པའི་ལྷ་རྡོ་རྗེ་མགོ་ལ་སོགས་པར་བསྒྱུར་ཏེ།
ཁྲོ་བོ་བཞི་བཅུ་ཞེ་དགུར་བྱེད་དོ། ། རྒྱུད་དུ་ཕྱོགས་རེ་རེར་མཚན་མ་དྲུག་དྲུག་བཀོད་ནས། ལྕགས་ཀྱུ་ལ་སོགས་པ་བྲི་བར་བྱའོ། ། རྡོ་རྗེ་ཞགས་པ་ལ་སོགས་པ་བྲི་བར་བྱའོ། ། མེ་ཐབ་ལ་སོགས་པ་བྲི་བར་བྱའོ། ། རླུང་གི་རས་ལ་སོགས་པ་བྲི་བར་བྱའོ་ཞེས་གསུངས་པ་རྣམས་ཀྱི་སོགས་ཁོངས་ནས། ཞབས་གཡས་ཀྱི་འོག་གི་སྲོག་ཆགས་རྣམས་སྟོན་ཏེ། ཕྱོགས་རེ་རེས་གཉིས་གཉིས་བསྣོན། གཡོན་གྱི་འོག་གི་སྲོག་ཆགས་བརྒྱད་པོ་སྒོ་བཞི་དང་གྲྭ་བཞིར་འགོད་དོ། ། འོ་ན་སྒོ་བཞི་དང་གྲྭ་བཞིར་རོ་ལངས་བརྒྱད་འགོད་པ་དང་འགལ་བ་མ་ཡིན་ནམ་སྙམ་ན།
རོ་ལངས་བརྒྱད་ནི། ལྷ་དགུའི་དཀྱིལ་འཁོར་ཟུར་པ་ཞིག་བསྟན་པ་ཡིན་ལ། འདིར་ནི། བཅོམ་ལྡན་འདས་ཀྱི་ཕྱག་མཚན་རྣམས་དང་། ཞབས་འོག་གི་སྲོག་ཆགས་རྣམས་ལྷར་བྱས་པ་ལས་བྱུང་བའི་དཀྱིལ་འཁོར་བསྟན་པས། དེ་ལས་ཟུར་པ་ཡིན་ནོ། ། ལྷ་ཐམས་ཅད་ཀྱང་སྐུ་མདོག་ནག་པོ་མ་ཧེའི་གདོང་པ་ཅན། ཞལ་གཅིག་ཕྱག་གཉིས་པ་གཡས་པས་རང་རང་གི་ཕྱག་མཚན་མགོ་དང་། ལག་པ་ལ་སོགས་པ་དང་། གཡོན་པ་ཐོད་པ་ཁྲག་གིས་གང་བ་འཛིན་པ་ཡིན་ནོ། །
འདིའི་བྲིས་སྐུ་རྙིང་པ་ལ་ལར་ཕྱག་གཉིས་ཀའི་ཕྱག་མཚན་མགོ་ལ་སོགས་པ་འཛིན་པར་བྱས་ཀྱང་། གཞུང་དེར་ལྷ་ཐམས་ཅད་ཀྱི་ཕྱག་ན་ཐོད་པ་འཛིན་པའི་དག་པ་བཤད་པས། གཡས་པས་རང་རང་གི་ཕྱག་མཚན་མགོ་ལ་སོགས་པ་བསྣམས་པ་དང་། ཕྱག་གཡོན་པས་ཐོད་པ་འཛིན་པར་བྱེད་པ་ལེགས་པ་ཡིན་ནོ། ། གཉིས་པ་ལྷ་བཅུ་བདུན་མ་ནི་ཡེ་ཤེས་ཚོགས་བསག་གི་རྗེས་ལ། ཐུན་མོང་གི་སྲུང་འཁོར་དང་། དེའི་ནང་དུ་ཐུན་མོང་མ་ཡིན་པའི་སྲུང་འཁོར་རྩིབས་བརྒྱད་པའི་དབུས་སུ་མངོན་བྱང་ལྔ་ལས། གཤིན་རྗེ་གཤེད་ཞལ་དྲུག་པ་ཕྱག་དྲུག་པ། ཞབས་དྲུག་པ། རང་དང་འདྲ་བའི་ཡུམ་རྡོ་རྗེ་རོ་ལངས་མ་དེ་འདྲ་བས་འཁྱུད་པ་བསྐྱེད་ནས།
མངལ་འབྱིན་གྱི་སྦྱོར་བས། ཡ་བ་ཏི་དང་། ཆོས་ཀྱི་རྒྱལ་པོ། རྟེལ་པ། གླང་མགོ་རྗེ། རལ་པ་ཚར་དགུ རྨིག་པ། ཕྱ་སངས། མིག་དམར་ཏེ། གཤིན་རྗེ་ཕོ་བརྒྱད་རྩིབས་ཀྱི་ཕྱོགས་མཚམས་སུ་བཀོད། དབུས་ཀྱི་གཙོ་བོ་ཡབ་ཡུམ་ཞུ་བ་ལས་བྱུང་བའི་གཞལ་ཡས་ཁང་གྲུ་བཞི་པ་སྒོ་བཞི་པ་རྟ་བབས་དང་བཅས་པ་བསྒོམ།
ཡང་དེའི་དབུས་སུ་མངོན་བྱང་ལྔ་ལས་བྱུང་བའི་རྡོ་རྗེ་འཇིགས་བྱེད་དབུ་དགུ་ཕྱག་སོ་བཞི་པ་བསྐྱེད། སྒོ་དང་གྲྭ་རྣམས་སུ། ས་བོན་ལས་གཤིན་རྗེ་ཕོ་ཉ་མོ་དང་། མཆེ་བ་མོ་དང་། བེ་ཅོན་ནག་མོ་དང་། དུས་མཚན་མོ་དང་བཞི། གྲྭ་བཞི་དང་སྒོ་བཞིར་ལྕགས་ཀྱུ་མ་དང་། ཞགས་པ་མ་དང་། ལུ་གུ་བརྒྱུད་དང་། གཤིན་རྗེ་འབེབས་མ་རྣམས་བཀོད།
གོང་གི་གཤིན་རྗེ་གཤེད་ཕོ་བརྒྱད་དཀྱིལ་འཁོར་གྱི་ཕྱི་རོལ་ཏུ་བཀོད་པར་གཞུང་དེར་བཤད། སྐྱོ་བ་རྣམས་ཀྱི་ཕྱག་ལེན་ལ། རྟ་བབས་ཀྱི་གཡས་གཡོན་དུ་བསྒོམ། གྲུབ་ཆེན་ཨ་མོ་གྷ་ཆེ་བས་མཛད་པའི་དཀྱིལ་ཆོག་ཏུ། སྒོ་དང་གྲྭ་རྣམས་སུ་རོ་ལངས་ཆེན་པོ་བརྒྱད་དམ། གྲི་གུག་བརྒྱད་བྲི་བར་བཤད་པ་ལ། སྐྱོ་བ་རྣམས་ན་རེ། འདི་ལྷ་དགུ་མ་དང་བཅུ་བདུན་མ་གཉིས་ཀའི་དཀྱིལ་ཆོག་ཐུན་མོང་བ་ཡིན་ཏེ། གྲི་གུག་བརྒྱད་འགོད་པ་ནི་གཤིན་རྗེ་མོ་བརྒྱད་འཛིན་པ་ཡིན་ནོ། ། ཞེས་ཟེར་རོ། །
དེ་ལྟར་ན་རྡོ་རྗེ་འཇིགས་བྱེད་ལ་འཇིག་རྟེན་པ་རྣམས་ཀྱིས་བསྐོར་བའི་ལྷ་བཅུ་བདུན་མའི་བརྟེན་པ་ནི། འཕྲུལ་འཁོར་གྱི་རྟོག་པ་ལས། དྲག་པོའི་ལས་སྦྱོར་བྱེད་པ་ལ་གཤིན་རྗེ་ཕོ་བརྒྱད་མོ་བརྒྱད་ཀྱིས་བསྒྲུབ་བྱ་ལ་བསད་པའི་ལས་བསྒྲུབ་པར་བཤད་པ་ལ་བརྟེན། དེ་ཡང་ཉི་མ་དང་པོ་ལ་ཡ་བ་ཏི་དང་། ཕྱ་སངས་དང་། གཤིན་རྗེ་གཤེད་ལུ་གུ་བརྒྱུད་མ་དང་། གཤིན་རྗེ་འབེབས་མ་རྣམས་ཀྱིས་ཤར་གྱི་སྒོར་བསྒྲུབ་བྱ་མགོ་འཁོར་བར་བྱེད། ཉི་མ་གཉིས་པ་ལ། རྟེལ་བ་དང་། ཆོས་ཀྱི་རྒྱལ་པོ་དང་།
ལྕགས་ཀྱུ་མ་དང་ཞགས་པ་མ་སྟེ། གཤིན་རྗེ་མོ་བཞིས་ལྷོ་སྒོར་ཁྲག་སྐྱུག་པར་བྱེད། ཉི་མ་གསུམ་པ་ལ་ནུབ་སྒོར་གླང་མགོ་ཅན་དང་། སྨིག་པ་ཅན་དང་། ཕོ་ཉ་མོ་དང་། འཆེ་བ་མོ་སྟེ། གཤིན་རྗེ་མོ་བཞིས་མྱོས་པར་བྱེད། ཉི་མ་བཞི་པ་ལ་བྱང་སྒོར། རལ་པ་ཚར་དགུ་དང་། མིག་དམར་དང་།
ནག་མོ་དང་། དུས་མཚན་མོ་སྟེ་ཕོ་མོ་བཞིས་གསོད་པར་བྱེད་པར་བཤད་དོ། ། གསུམ་པ་ལྷ་དགུ་མ་ལ། རྭ་ལོའི་ནག་འགྲེལ་དུ། རོ་ལངས་བརྒྱད་ནི། རོ་ལངས་ཀྱི་བསྒྲུབ་པ་བྱེད་ན་དགོད་པ་ཡིན་གྱི། སློབ་མ་ལ་དབང་བསྐུར་བའི་ཚེ། ལྕགས་ཀྱུ་དང་ཞགས་པ་ལ་སོགས་པ་བྲི་བར་བྱའོ། ། ཞེས་བཤད། རྭ་བ་རྣམས་ཀྱི་ལག་ལེན་ཁྲིགས་བཀོད་དུ།
སྒོ་དང་གྲྭ་བཞིར་རོ་ལངས་ཆེན་པོ་བརྒྱད་འགོད་ཅིང་། དེ་ཐམས་ཅད་ཀྱང་ཁ་དོག་ནག་པོ་ཞལ་གཅིག་ཕྱག་གཉིས་པ་གཡས་སྦར་བ་གྱེན་དུ་བགྲད་པ། གཡོན་ཐུར་དུ་བགྲད་པ། ཞལ་ནས་ཧ་ཧའི་སྒྲ་སྒྲོག་པར་བྱེད་པ་བསྒོམ། རོ་ལངས་ཀྱི་བསྒྲུབ་པ་བྱེད་ན། རོ་ལངས་རྣམས་མགོ་གསུམ་པ། ཁོག་པ་གསུམ་པ། ལག་པ་གསུམ་པ། རྐང་པ་གསུམ་པ་བྱེད་ལ། རྐང་ལག་གཉིས་གཡོན་གཉིས་གཉིས་བྱས་ཏེ།
ལག་པ་གཅིག་ཐུགས་ཀར་བསྣོལ་བ། རྐང་པ་གཅིག་གར་སྟབས་ཀྱི་ཚུལ་དུ་བཞུགས་པར་བྱེད་དོ་སོགས་ཀྱིས་བཤད་པ་བསྡུ་བ་ཡིན་གྱི། མ་བཤད་པ་བསྡུ་རྒྱུ་མེད་ཅེས་འདོད། ཁོང་གིས་འགྱུར་དེའི་ལུགས་ལ། སྒོ་དང་མཚམས་བཞིར་རོ་ལངས་ཆེན་པོ་བརྒྱད་འགོད་དོ་ཞེས་པ་འབྱུང་བས། སོགས་སྒྲ་ལ་གཞན་བསྡུ་རྒྱུ་མེད་ཀྱང་། དེ་ནི་འགྱུར་མ་དག་པ་ཡིན་ཏེ། བླ་ཆེན་མལ་དང་། ཞེས་ཤེས་རབ་བླ་མའི་འགྱུར་དུ། སྒོ་བཞིར་རོ་ལངས་ཆེན་པོ་རྣམས་འགོད་ཅེས་འབྱུང་ཞིང་།
ཟོམ་རོང་གི་འགྱུར་སོགས་སུ། སྒོར་སྒོ་དག་ཏུ་རོ་ལངས་རྣམས་འགོད་ཅེས་འབྱུང་བས་སོ། ། ཟོམ་རོང་ན་རེ། སོགས་ཀྱི་སྐད་དོད་ལ་ཨ་ཏི་ཞེས་པ་ཡོད་ཅིང་། དེ་ཉིད་དང་པོ་དང་སོགས་གང་དུ་བསྒྱུར་ཀྱང་རུང་བས། དང་པོར་བསྒྱུར་ཏེ། ལྕགས་ཀྱུ་དང་པོར་བྱས་པས་ཕྱག་མཚན་དྲུག་དང་པོར་བྲི་ཞེས་སོགས་ལ་འབྲུ་གནོན་པ་ནི། རྒྱུད་དང་རྒྱ་གར་གྱི་གཞུང་ཐམས་ཅད་དང་འགལ་བས་མི་འཐད་དོ། ། རྗེ་བཙུན་ས་སྐྱ་པའི་ལུགས་ལ། སྒོ་དང་གྲྭ་བཞིར་རོ་ལངས་ཆེན་པོ་བརྒྱད་ནི།
ཐམས་ཅད་ཀྱང་སྐུ་མདོག་སྔོན་པོ་ཞལ་གཅིག་ཕྱག་གཉིས་པ་ཁྲོ་བོའི་གདོང་པ་ཅན་གཡས་གྲི་གུག་དང་། གཡོན་ཐོད་པ་འཛིན་པར་བཞེད། དེ་དང་མཐུན་པར། སློབ་དཔོན་མི་བསྐྱོད་པའི་འགྲེལ་པར། རོ་ལངས་ཆེན་པོ་བརྒྱད་ཅེས་གསུངས་པ་ནི། གཅེར་བུ་སྐྲ་གྲོལ་བ། སོ་རྣོ་བ། ནག་པོ་སྲིན་པོ་ལྟ་བུ། གྲི་གུག་དང་ཐོད་པ་ཐོགས་པ་རྣམས་སོ། ། འདི་དག་གིས་སྒྲུབ་པ་པོའི་གྲོགས་སུ་གྱུར་པ།
འདོད་པའི་ལས་བསྒྲུབ་པའོ། ། ཞེས་བཤད་དོ། ། རྒྱུད་དུ་ལྷ་རྣམས་ཀྱི་ཕྱོགས་རེར་མཚན་མ་དྲུག་དྲུག་བཀོད་ནས། ལྕགས་ཀྱུ་ལ་སོགས་པ་བྲི་བར་བྱའོ། ། རྡོ་རྗེ་ཞགས་པ་ལ་སོགས་པ་བྲི་བར་བྱའོ། ། མེ་ཐབ་ལ་སོགས་པ་བྲི་བར་བྱའོ། ། རླུང་གི་རས་ལ་སོགས་པ་བྲི་བར་བྱའོ། ། ཞེས་གསུངས་པ་རྣམས་ཀྱི་སོགས་ཁོང་ནས། གྲྭ་བཞིའི་རོ་ལངས་རྣམས་འདོན་ནོ། ། དེ་ལྟར་ན་བཅོམ་ལྡན་འདས་རྡོ་རྗེ་འཇིགས་བྱེད་ལ་རོ་ལངས་ཆེན་པོ་བརྒྱད་ཀྱིས་བསྐོར་བའི་ལྷ་དགུའི་དཀྱིལ་འཁོར་ནི།
ལྷ་བཞི་བཅུ་ཞེ་དགུ་མའི་ཚེ། བཅོམ་ལྡན་འདས་ཀྱི་ཕྱག་མཚན་རྣམས་དང་། ཞབས་འོག་གི་སྲོག་ཆགས་རྣམས་ལྷར་བྱས་པ་བཞིན་དུ། བཅོམ་ལྡན་འདས་ཀྱི་ཞལ་དགུ་ལྷར་བྱས་པའི་དཀྱིལ་འཁོར་ཡིན་ཏེ། རྗེ་བཙུན་སྐུ་མཆེད་གཉིས་ཀྱི་བསྟོད་པར། ཞལ་དགུའི་རང་བཞིན་ལྷ་དགུའི་ཉམས་དང་ལྡན། ། ཞེས་གསུངས་པས། འཇམ་དཔལ་གཞོན་ནུའི་ཞལ་གཙོ་བོ་བཅོམ་ལྡན་འདས་དང་། ཞལ་གཞན་བརྒྱད་པོ་རྣམས་འཁོར་རོ་ལངས་རྣམས་སུ་བྱས་པ་ཡིན་པས་འདི་ནི་ཆེས་ཤིན་ཏུ་རྣམ་པར་དག་པ་ཡིན་ནོ། ། སློབ་དཔོན་ཨ་པོའི་སྒྲུབ་ཐབས་ཀྱི་ལུགས་ལ་བདག་མདུན་གཉིས་ཀ་ལ་ལྷ་དགུ་བསྐྱེད།
དེ་ལ་བུ་སྟོན་རིན་པོ་ཆེས་ལ་ལི་ཏའི་གཞུང་ཆུང་བ་ཞེས་པའི་མིང་བཏགས་སོ། ། འདི་མ་གཏོགས་ལྷ་དགུ་མ་རྣམས་ཀྱི་ལུགས་ལ། བདག་བསྐྱེད་ལ་དཔའ་བོ་གཅིག་པ་དང་། མདུན་བསྐྱེད་ལ་ལྷ་དགུ་དང་། རྒྱུད་ནས་བཤད་པའི་མཚན་མ་རྣམས་འགོད་དོ། ། སློབ་དཔོན་ཨ་པོ་མ་གཏོགས་བདག་བསྐྱེད་ལ་ཕྱག་མཚན་འགོད་པ་མེད་དོ། ། རིན་པོ་ཆེ་པས་མཛད་པའི་འཇིགས་བྱེད་ཀྱི་དཀྱིལ་ཆོག་ཡོད་པ་ནི་གང་གི་ལུགས་ཡིན་མི་གསལ་ཡང་། ཁྱད་པར་འཕགས་པ་ཞིག་ཡོད་ཅིང་དེར་འཇིགས་བྱེད་ལ་ནང་དབང་བྱེད་པ་མི་འཐད་དེ་ཡུམ་མེད་པའི་ཕྱིར་རོ། ། ཞེས་པ་དང་། འཇིགས་བྱེད་ལྷ་བཅུ་གསུམ་མ་ལ་རྒྱུད་གཞན་གྱི་འཁོར་ཕར་བསྲེ་ཚུར་བསྲེ་མི་ཉན་ཞེས་དགག་པའང་བྱས་སོ། །
ལོ་ཙཱ་བ་རིན་རྣམ་པས་མཛད་པའི་སྒྲུབ་ཐབས་སུ་སྲུང་འཁོར་ལ་ཐུན་མོང་མ་ཡིན་པའི་རྩིབས་བརྒྱད་ལ་གཤིན་རྗེ་བརྒྱད་བཀོད། དངོས་གཞི་ལ། གཙོ་བོ་བཅོམ་ལྡན་འདས་ལ་རོ་ལངས་ཆེན་པོ་བརྒྱད་ཀྱིས་བསྐོར་བའི་དཀྱིལ་འཁོར་རྭ་ལུགས་དང་འདྲ་བར་བྱས་སོ། ། དེ་ནི་མི་འཐད་དེ་གང་གི་ལུགས་སུའང་མི་རུང་བའི་ཕྱིར་རོ། ། ཨ་མོ་གྷའི་ལུགས་ཡིན་སྙམ་ན། དེར་རྩིབས་བརྒྱད་པའི་སྲུང་འཁོར་ལ་གཤིན་རྗེ་མོ་བརྒྱད་འགོད་པ་ཡོད་ཀྱང་། དངོས་གཞིའི་སྐབས་སུ་གཤིན་རྗེ་མོ་བརྒྱད་འགོད་པར་བཤད་ཀྱི་རོ་ལངས་བརྒྱད་འགོད་པར་མ་བཤད་པའི་ཕྱིར། རྭ་ལུགས་ཡིན་ནོ་སྙམ་ན། རྭ་ལུགས་ལ། འཇིགས་བྱེད་ཀྱི་སྐབས་སུ་ཐུན་མོང་མ་ཡིན་པའི་སྲུང་འཁོར་མེད་པའི་ཕྱིར་དང་།
བདག་བསྐྱེད་ལའང་རོ་ལངས་ཆེན་པོ་བརྒྱད་འགོད་པ་མེད་པའི་ཕྱིར་མི་འཐད་དོ། ། འོ་ན་རྭ་ལུགས་ལ་ཨུཥྞི་ཥའི་བཟློག་འཁོར་བཤད་དོ་སྙམ་ན། དེ་ནི་གསང་འདུས་འཇམ་རྡོར་བའི་མན་ངག་པཎྜི་ཏ་ས་མནྟ་ཤྲཱི་ནས་བརྒྱུད་པ་ཡིན་གྱི། འཇིགས་བྱེད་ལ་དེ་ལྟ་བུའི་བརྡ་ཆད་ཀྱང་མེད་དོ། ། ཆོས་རྗེ་རི་བོ་དགེ་ལྡན་པས། དཔའ་བོ་གཅིག་པའི་སྒྲུབ་ཐབས་སུ། ཐུན་མོང་མ་ཡིན་པའི་སྲུང་འཁོར་རྩིབས་བཅུ་པ་བསྒོམ་པ་ལ། རྩིབས་རྣམས་སུ་ཁྲོ་བོ་བཅུ་བཀོད་ནས་སྔགས་ཀྱང་ཅི་རིགས་པ་བཟླ་འོ་ཞེས་དང་། དངོས་གཞིའི་སྐབས་སུ། གཞལ་ཡས་ཁང་གྲུ་བཞི་སྒོ་བཞི་པའི་དབུས་སུ་དཔའ་བོ་གཅིག་པ་བསྒོམ་ཞིང་།
རེ་མིག་དང་ལྷ་སྣམ་ལ་ཕྱག་མཚན་འགོད་པའང་མ་བཤད་དོ། ། དེ་ནི་མི་འཐད་དེ། དཔའ་བོ་གཅིག་པ་དང་དཀྱིལ་འཁོར་ཡོངས་རྫོགས་ཀྱི་སྒྲུབ་ཐབས་བཤད་པ་རྣམས་ཀྱི་ལུགས་གང་ཡང་མ་ཡིན་པའི་ཕྱིར་ཏེ། གྲུབ་ཆེན་ཨ་མོ་གྷའི་ལུགས་ལ། ཐུན་མོང་མ་ཡིན་པའི་སྲུང་འཁོར་བསྒོམས་པ་ཡོད་ཀྱང་། ཁྲོ་བོ་བཅུ་བསྒོམ་པ་མེད་ཅིང་། དངོས་གཞིའི་སྐབས་སུ་ཡང་། གཤིན་རྗེ་མོ་བརྒྱད་བསྒོམ་པའི་ཕྱིར་དང་། སློབ་དཔོན་ཨ་བོའི་ལུགས་ལ་ཐུན་མོང་མ་ཡིན་པའི་སྲུང་འཁོར་ལ་ཁྲོ་བོ་བཅུ་བསྒོམ་པ་ཡོད་ཀྱང་། དངོས་གཞིའི་སྐབས་སུ་གཞལ་ཡས་ཁང་གྲུ་བཞི་སྒོ་བཞི་པ་ལྷ་སྣམ་རིམ་པ་གཅིག་དབུས་ལེའུ་ཚེ་དགུ་དང་བཅས་པའི་དབུས་སུ་བཅོམ་ལྡན་འདས་དང་།
སྒོ་དང་གྲྭ་རྣམས་ལ་རོ་ལངས་ཆེན་པོ་བརྒྱད་དང་། རེ་མིག་དང་ལྷ་སྣམ་ལ་ཕྱག་མཚན་འགོད་པར་བཤད་པའི་ཕྱིར་རོ། ། གོང་གི་དེ་གཉིས་མ་གཏོགས་པའི་སྒྲུབ་ཐབས་གཞན་རྣམས་ལ་ནི། ཐུན་མོང་མ་ཡིན་པའི་སྲུང་འཁོར་བསྒོམ་པ་མེད་པའི་ཕྱིར་རོ། ། ཡང་བོ་དོང་འཇམ་རལ་གྱི་ལེ་ཚེ་དང་། ལྷ་སྣམ་གྱི་མཚན་མ་རྣམས་ལྷར་བྱས་ཏེ། སུམ་ཅུ་སོ་གསུམ་དང་། རོ་ལངས་ཆེན་པོ་བརྒྱད་དེ་བཞི་བཅུ་ཞེ་གཅིག་ཏུ་བྱེད་པ་མི་འཐད་དེ། དེ་ལྟར་ན། རེ་མིག་བརྒྱད་ཀྱི་མཚན་མ་རྣམས་ལྷར་བྱས་པའི་ལྷ་དགུ་མ་བྱས་ན་ཡང་།
གནོད་པ་མེད་པར་འགྱུར་རོ། ། ཡང་མི་ཏྲ་བརྒྱ་རྩར་འཇིགས་བྱེད་ལྷ་དགུ་མ་བཤད་པ་དང་། སློབ་དཔོན་རྣམ་སྣང་སྲུང་བས་མཛད་ཟེར་བའི་འཇིགས་བྱེད་ལྷ་ལྔ་མ་རྣམས་ཀྱང་རང་བཟོ་ལས་མ་འདས་པ་ཡིན་ནོ། ། བོ་དོང་འཇམ་རལ་གྱིས་མི་ཏྲ་བརྒྱ་རྩ་ཁོ་རང་གི་བྱེད་ལུགས་དེ་མ་ཤེས་པ་ཡིན་ཏེ། དེའི་ལུགས་ལ་རྡོ་རྗེ་ཕྲེང་བ་སོགས་མཛད་མཁན་ཁོ་རང་གིས་ཐོབ་པའི་དབང་བསྐུར་རྣམས་ཀྱི་སྟེང་དུ། རྗེས་གནང་ཐོབ་པ་རྣམས་བསྣན་ཏེ་བརྒྱ་ཐམས་པ་བྱས་པ་ལ། འཇམ་རལ་གྱིས་ཕག་མོ་ཞལ་གཉིས་མ་དང་དོན་གྲུབ་མ་རྣམས་ལ་སྒོ་མཚམས་མ་བརྒྱད་ཀྱིས་བསྐོར་བའི་དཀྱིལ་འཁོར་བྱས་སོ། ། ལྷ་ཞེ་དགུ་མ་ལ། བོད་ཀྱི་སྐྱོ་བ་རྣམས་དང་། འགྲོ་མགོན་འཕགས་པ་སོགས་ས་སྐྱ་པ་ཕྱི་མ་རྣམས་ཀྱི་ཡིག་ཆ་དང་།
རོ་ལངས་བརྒྱད་བསྐོར་ནི་རྒྱུད་ཀྱི་དངོས་བསྟན་དུ་བྱུང་བས། རྒྱ་གར་གྱི་སྒྲུབ་ཐབས་དང་། བོད་ཀྱི་ཡང་རྭ་བ་སོགས་ཀྱི་ཡིག་ཆ་མང་པོ་བྱུང་ཞིང་། སྐྱོ་བ་རྣམས་ལ་ཨ་མོ་གྷའི་ལུགས་ཀྱི་ལྷ་བཅུ་བདུན་མ་ཡོད། གཉིས་པ་དཔའ་བོ་གཅིག་པའི་སྒྲུབ་ཐབས་ལ་གཞལ་ཡས་ཁང་སྲུང་འཁོར་དུར་ཁྲོད་དང་བཅས་པའི་ནང་དུ། བཅོམ་ལྡན་འདས་བསྐྱེད་པ་དང་། སྲུང་འཁོར་དུར་ཁྲོད་དང་བཅས་པ་རྐྱང་པའི་ནང་དུ་བཅོམ་ལྡན་འདས་བསྐྱེད་པ་དང་། སྲུང་འཁོར་དུར་ཁྲོད་གང་ཡང་མེད་པ་པད་ཉི་རྐྱང་པའི་སྟེང་དུ་བཅོམ་ལྡན་འདས་བསྐྱེད་པ་དང་། གསུམ་པོ་དེར་དཔའ་བོ་གཅིག་པའི་སྒྲུབ་ཐབས་ཇི་སྙེད་གཅིག་ཡོད་པ་རྣམས་འདུས་སོ། ། དང་པོ་ལ།
རྟེན་གཞལ་ཡས་ཁང་དང་པོར་བསྐྱེད་ནས། རྗེས་སུ་བརྟེན་པ་ལྷ་བསྐྱེད་པ་དང་། རྟེན་དང་བརྟེན་པ་གཅིག་ཅར་དུ་བསྐྱེད་པ་གཉིས་ལས། དང་པོ་ནི། ཛྙཱ་ན་ཨ་ཀ་ར། ཞི་བ་ཡེ་ཤེས། ལས་རྒྱལ་པོ། པམ་ཙི་ཙནྟྲ་རྣམས་ཀྱི་སྒྲུབ་ཐབས་སོ། ། གཉིས་པ་ནི། ཤྲཱི་བྷ་ཏྲའི་སྒྲུབ་ཐབས།
བོད་ཀྱི་ཡང་རྗེ་ས་སྐྱ་པ་ཆེན་པོའི་བཞེད་པའོ། ། གཉིས་པ་ནི་གྲུབ་ཆེན་དཔལ་འཛིན་གྱི་དཔའ་བོ་གཅིག་པའི་སྒྲུབ་ཐབས་སོ། ། དེའི་རྗེས་སུ་འབྲངས་ཏེ་བོད་ཀྱི་བླ་མ་རྭ་རྡོ་རྗེ་གྲགས་ཀྱི་དཔའ་བོ་གཅིག་པའི་སྒྲུབ་ཐབས་ཞལ་དགུ་རིན་ཆེན་སྒྲོན་མེ་ཞེས་བྱ་བ་ཡོད་དོ། ། གཞན་ཡང་རྭ་ལོའི་དཔའ་བོ་གཅིག་པའི་སྒྲུབ་ཐབས་ཞལ་གཅིག་ཕྱག་གཉིས་པ་དང་། ཞལ་གཅིག་ཕྱག་བཞི་པ་དང་། ཞལ་གསུམ་ཕྱག་དྲུག་པ་སྟེ་གསུམ་ཡོད་ཅིང་། འདི་གསུམ་ལ་བྷ་རོའི་གཞུང་གསུམ་ཞེས་པ་ཡོད་ཅེས་ཟེར། བོད་དུ་མ་འགྱུར། གསུམ་པ་ནི། གྲུབ་ཆེན་ཨ་མོ་གྷས་མཛད་པའི་སྒྲུབ་ཐབས་སོ། །
དེ་ལྟར་སྒྲུབ་ཐབས་རིགས་གཉིས་པོ་དེ་ཡང་། རྟོག་པ་དང་པོའི་དཀྱིལ་འཁོར་ལ་འཇུག་པའི་རྟོག་པ་དང་། བཞི་པ་ལྷ་བསྒོམ་པའི་རྟོག་པ་དང་། ལྔ་པ་བྲིས་སྐུའི་རྟོག་པ་དང་། གསུམ་པ་སྔགས་བཏུ་བའི་རྟོག་པ་ལས་སྔགས་བསླང་བ་སོགས་བྱས་ཏེ་ཐམས་ཅད་བསྡོམས་ནས་ཐོན་པ་ཡིན་ནོ། ། བླ་མ་རྭ་ལོ་ཙཱ་བས། བལ་པོ་ཐུགས་རྗེ་ཆེན་པོའི་མན་ངག་ཡིན་ཟེར་བའི་འཇིགས་བྱེད་ལྷ་བཅུ་གསུམ་མ་དགྲ་ནག་གི་འཁོར་གྱིས་ཁ་བསྐང་བ་གཅིག་གི་གཙོ་བོ་ལ་ཡུམ་དང་བཅས་པའི་སྒྲུབ་ཐབས་རིན་ཆེན་གཏེར་མཛོད་ཅེས་བྱ་བ་གཅིག་མཛད། གཉོས་པས། བྷ་ལིང་ཏ་ཨ་ཙརྻའི་མན་ངག་ཡིན་ཟེར་བའི་དགྲ་ནག་གི་སྒོ་བ་བཞི་བོར་བའི་ལྷ་དགུ་མ་གཅིག་མཛད། དེ་ལ་སྤྱིར་གཙོ་བོ་མི་འདྲ་བ་ལ་འཁོར་འདྲ་བའི་དཀྱིལ་འཁོར་ཀྱཻ་རྡོ་རྗེ་སྐུ་གསུང་ཐུགས་ཀྱི་རྡོ་རྗེ་རྣམས་ཀྱི་དཀྱིལ་འཁོར་ལྟ་བུ་རྣམས་དང་།
སཾ་བུ་ཊིའི་ཀྱཻ་རྡོར་བཅུ་བདུན་མའི་དཀྱིལ་འཁོར་གྱི་འཁོར་རྣམས་སངས་རྒྱས་མཉམ་སྦྱོར་ནས་བཤད་པའི་དཀྱིལ་འཁོར་དུ་འགྲོ་བ་སོགས་ཡོད་མོད་ཀྱང་། དེ་རྣམས་ནི་དེ་ལྟར་སྟོན་བྱེད་ཀྱི་རྒྱུད་དང་རྒྱ་གཞུང་ཚད་ལྡན་ཡོད་ལ། འདི་གཉིས་ལ་ནི་དེ་ལྟར་སྟོན་བྱེད་ཀྱི་རྒྱ་གར་གྱི་འགྲེལ་པ་དང་སྒྲུབ་ཐབས་ཀྱི་གཞུང་ཅུང་ཟད་ཅིག་ཡོད་ན། རིགས་པ་ལྟ་བུར་སྣང་ནའང་། དེ་ལྟར་དུ་སྟོན་བྱེད་མེད་པས་ཐེ་ཚོམ་གྱི་གཞིར་གྱུར་པ་ཡིན་ནོ། ། ཞེས་གསུངས་སོ། ། འདི་ལ་ཕྱིས་ཀྱི་མཁས་པ་ཁ་ཅིག་ན་རེ། འཇིགས་བྱེད་ལྷ་བཅུ་གསུམ་མ་ལ། རྒྱུད་རྒྱ་གཞུང་གི་ཁུངས་གང་ཡང་མེད་ཅེས་ཟེར་བ་ནི། མཐོང་རྒྱ་ཤིན་ཏུ་ཆུང་ཞིང་།
མཐོང་བའི་དོན་ཡང་ཞིབ་ཏུ་མ་རྟོགས་བཞིན་དུ། མྱུར་དུ་ཁ་ཚོན་གཅོད་པ་ལ་དགའ་བ་ཡིན་ཏེ། སཾ་བུ་ཊི་དང་། རྟོག་བདུན་གྱི་བྲིས་སྐུ་དང་། ལྷའི་རྟོག་པའི་སྐབས་སུ་མི་གསལ་ཡང་། འཕྲུལ་འཁོར་གྱི་རྟོག་པའི་སྐབས་ལས་ཤེས་ཏེ། དེ་ཡང་རྩ་བའི་རྒྱུད་བསྡུས་པའི་སྐབས་སུ། སྲུང་འཁོར་བྱེད་ཚུལ་མི་གསལ་བ་གསལ་བར་སྟོན་པའི་བཤད་པའི་རྒྱུད། རྟོག་གསུམ་གྱི་འཕྲུལ་འཁོར་གྱི་རྟོག་པ་ལས། རྩ་བའི་སྔགས་བཏུས་ཤིང་བགྲངས་ནས།
སྔགས་ཀྱི་ཡི་གེ་བསྲེ་བའི་སྐབས་སུ། ལེ་ཚེ་དགུ་པའི་དབུས་དང་ཕྱོགས་བཞིར། ཡ་ཀྵེ་མ་མེ་ད་ལྔ་བཀོད་པ་དང་། དེའི་ཕྱི་རོལ་རེའུ་མིག་བཅུ་གཉིས་པ་ལ་ལྷག་མ་བརྒྱད་དང་། ཐོད་པ་བཞི་སྟེ་བཅུ་གཉིས་ཀྱི་ས་བོན་དགོད་པར་གསུངས་པ་ལ། དེ་ཡང་དགྲ་ནག་ལས། ཡི་གེ་ཀྵེ་ནི་གཏི་མུག་བརྗོད། ། ཡི་གེ་མ་ནི་ཕྲ་མར་གསུངས། ། ཡི་གེ་མེ་ནི་འདོད་ཆགས་ཉིད། ། ཡི་གེ་ད་ནི་ཕྲག་དོག་འགྱུར། །
གཤིན་རྗེ་འཇོམས་པ་ལྔ་རུ་གྲགས། ། ཡི་གེ་ཡ་ནི་ཐོ་བར་གྲགས། ། ཡི་གེ་རྩ་ལས་དབྱུག་པ་གཙོ། ། ལག་ན་པདྨ་ནི་ཡིག་ལས། ། ཡི་གེ་ར་ནི་རལ་གྲིར་ལྡན། ། ཡི་གེ་ཛ་ནི་སེམས་མར་བརྗོད། ། ཡི་གེ་ས་ནི་ཕག་མོར་གྲགས། ། ཡི་གེ་དོ་ལས་དབྱངས་ཅན་གྲགས། ། ཡི་གེ་རུ་ལས་གཽ་རིར་གྲགས། ། ཎ་ཡོ་ནི་ར་མཚམས་བཞི་རུ། །
ཐོད་པ་བཞི་རུ་གྲགས་པ་འོ། ། ཞེས་པའི་ཡི་གེ་བཅུ་བདུན་གྱི་ལྷ་བཅུ་གསུམ་དང་། ཐོད་པ་བཞི་རུ་གསུངས་པ་ལ། འཇིགས་བྱེད་ཀྱི་འཕྲུལ་འཁོར་ལ་བརྟེན་ནས་ལས་བསྒྲུབ་པའི་སྐབས་སུ་ཡང་། ཡི་གེ་བཅུ་བདུན་ལས་ལྷའི་རྣམ་པ་ཅན་བཅུ་གསུམ་དང་། ལྷའི་ངོ་བོ་ཐོད་པ་བཞི་བསྐྱེད་པ་ལ། རང་འདྲའི་ཡེ་ཤེས་པ་བཅུག་ནས་ལས་བསྒྲུབ་པར་གྲུབ་ཆེན་དཔལ་འཛིན་གྱི་མན་ངག་ལ་བརྟེན་ནས་མཛད་པའི་རྟོག་བདུན་གྱི་འགྲེལ་པར་དཔལ་ཆེན་རྡོ་རྗེ་གྲུབ་པ་དང་། སོ་ན་ཤྲཱི་གཉིས་ཀས་མཛད་པ་ལས། ཡི་གེ་བཅུ་བདུན་པོ་དེ་དག ལྷ་བཅུ་བདུན་གྱི་རང་བཞིན་དུ་རྣམ་པར་བསྒོམས་པ་ལ།
རང་གི་སྙིང་ཁའི་ས་བོན་གྱི་འོད་ཟེར་རྣམས་ཀྱིས། གཤིན་རྗེ་གཤེད་ལྷ་བཅུ་བདུན་གྱི་བདག་ཉིད་ཀྱི་ཡེ་ཤེས་པ་སྤྱན་དྲངས་ལ། མདུན་དུ་རྣམ་པར་བཞུགས་སུ་གསོལ་ལ། མཆོད་ཡོན་ལ་སོགས་པ་ཕུལ་ནས། སྔར་བྲིས་པའི་འཁོར་ལོ་ལ། ཐོ་བ་ལ་སོགས་པའི་སྦྱོར་བས་བཅུག་ལ། དེ་ནས་ལས་དང་རྗེས་སུ་མཐུན་པའི་རིམ་པས་བདག་ཉིད་རྣམ་པར་བསྒོམས་པ་ལ། སྔགས་ཡོངས་སུ་བཟླས་ཏེ། ལས་རབ་ཏུ་བསྒྲུབ་པར་བྱའོ། ། ཞེས་གསལ་བར་གསུངས་ཤིང་།
འཇིགས་བྱེད་ཀྱི་དབང་དུ་མཛད་པའི་འཕྲུལ་འཁོར་གྱི་ལྷ་བཅུ་གསུམ་གྱི་ལས་སྒྲུབ་པའི་སྐབས་སུ་གཙོ་བོ་ལ་གཤིན་རྗེ་གཤེད་ཡོང་དོན་མེད་པས། གཙོ་བོ་འཇིགས་བྱེད་ཀྱིས་མཛད་དགོས་པར་གསལ་ལོ། ། དེའི་ཕྱིར་དཀྱིལ་འཁོར་གྱི་སྒྲུབ་ཐབས་ཀྱི་སྐབས་དང་། འཕྲུལ་འཁོར་གྱི་ལྷ་འགོད་པའི་སྐབས་སུ། ལྷ་འགོད་པའི་གནས་ལ་མི་འདྲ་བ་ཅུང་ཟད་ཡོད་ཀྱང་། རྒྱུད་སྨིན་བྱེད་ཀྱི་སྒྲུབ་ཐབས་དང་། ལས་སྦྱོར་གྱི་འཕྲུལ་འཁོར་གྱི་སྐབས་ཀྱི་ཁྱད་པར་ཡིན་པས། སྤྱིར་གཙོ་བོ་རྡོ་རྗེ་འཇིགས་བྱེད་ཀྱིས་མཛད་པ་ལ་འཁོར་དགྲ་ནག་ནས་བཤད་པའི་ལྷ་བཅུ་གཉིས་དང་ཐོད་པ་བཞིས་བསྐོར་བ་ཡོད་པ་ཤིན་ཏུ་གསལ་བས། གཉོས་ལོ་ཙཱ་བ་ཡོན་ཏན་གྲགས་པ་དང་། རྭ་ལོ་ཙཱ་བ་རྡོ་རྗེ་གྲགས་ཀྱིས་བོད་དུ་སྲོལ་ཕྱེ་བའི་འཇིགས་བྱེད་བཅུ་གསུམ་མའི་སྒྲུབ་ཐབས་ནི་ཤིན་ཏུ་ལེགས་པས།
རྒྱུད་དང་འགྲེལ་པ་རྣམ་པར་དག་པ་ལ་བརྟེན་པའི་ལུགས་རྣམ་པར་དག་པ་མ་རྟོགས་བཞིན་དུ་སྐུར་པ་གདབ་པར་མི་བྱའོ། ། ཞེས་གསུངས་སོ། ། དེ་ཡང་ཁོང་རང་གི་ལུགས་ཀྱི་རིགས་པ་དང་ལུང་དང་མན་ངག་གི་སྒྲུབ་བྱེད་གསུམ་བྱེད་པར་འདུག་གོ ། དེ་ལ་རིག་པའི་སྒྲུབ་བྱེད་དེ་མི་འཐད་དེ། རྟོག་གསུམ་རྟོག་བདུན་གྱི་བཤད་རྒྱུད་དུ་མི་འཐད་པའི་ཕྱིར་ཏེ། རྒྱ་གར་གྱི་འགྲེལ་པ་འཐད་ལྡན་རྣམས་དང་། སྐྱོ་པ་མ་གཏོགས་བོད་སྔ་མ་རྣམས་ཀྱི་ལུགས་ལ། རྟོག་གསུམ་རྟོག་བདུན་གྱི་བཤད་རྒྱུད་དུ་མི་འདོད་དེ། རྟོག་བདུན་གྱི་ལས་བསྒྲུབ་པའི་རྟོགས་པར། རྡོ་རྗེ་འཇིགས་བྱེད་ཆེན་པོའི་འཁོར་ལོ་ལེ་ཚེ་བཅུ་དྲུག་པ།
བྱ་རོག་ཆེན་པོའི་སྒྲོ་རྩེའི་སྨྱུ་གུས་སམ། མིའི་རུས་པའི་སྨྱུ་གུས་གཅེར་བུ་སྐྲ་བཤིག་པས་ཁ་ལྷོར་བལྟས་ཏེ་མ་ཧེའི་གདོང་གི་སྦྱོར་བས་བྲི་བར་བྱའོ། ། ཞེས་བཤད་པའི་འཁོར་ལོ་ལེ་ཚེ་བཅུ་དྲུག་པ་དེ། དགྲ་ནག་ལས། བརྒྱད་དང་བཅུ་གཉིས་བཅུ་དྲུག་པ། ཞེས་པའི་བཅུ་དྲུག་པ་དང་གཅིག་ཏུ་འཆད་པའི་ཕྱིར། རྭ་ལོའི་ལུགས་ལ་རྟོག་གསུམ་ཁས་མི་ལེན་ཅིང་། བཅོམ་ལྡན་འདས་རྡོ་རྗེ་འཇིགས་བྱེད་ཆེན་པོའི་འཁོར་ལོ་ལེ་ཚེ་བཅུ་དྲུག་པ། ཞེས་པའི་དོན་ལ་སྙིང་པོའི་འཕྲུལ་འཁོར། ཉེ་སྙིང་།
རྩ་སྔགས། སྙིང་པོ་དང་ཉེ་སྙིང་སྤེལ་བ། རྩ་སྔགས་དང་སྙིང་པོ་སྤེལ་བ། རྩ་སྔགས་དང་ཉེ་སྙིང་སྤེལ་བ། གསུམ་ཆར་བསྡོམས་པ་ལ་འཕྲུལ་འཁོར་བདུན་ཏེ། ནག་འགྲེལ་ལས། བདུན་པོ་གང་རུང་ལེགས་བྲིས་ལ། ། ལྔ་པོ་གང་རུང་ལེགས་བསྒོམས་ནས། ། གསུམ་པོ་གང་རུང་བཟླ་བར་བྱ། ། ཞེས་བཤད་པས་སོ། །
དེ་ཡང་ཟླུམ་པོ་སྐོར་ཉིས་སྦྲགས་ལ། ཕྱི་རུ་རེ་མིག་བརྒྱད། ནང་དུ་བརྒྱད་དེ་བཅུ་དྲུག་གི་དབུས་སུ་དང་། རེ་མིག་རྣམས་སུ། རྒྱུད་ལས་མེ་གཉིས་ཀྱི་དབུས་སུ་བསྒྲུབ་བྱའི་མིང་དང་བཅས་པ་བཞག་ལ། དེ་ལ་ཡི་གེ་བཅུ་པས་བསྐོར། ཧཱུྃ་བརྒྱད་ཀྱང་བྲི། ཟུར་དུ་ཕཊ྄་བྲི། ཞེས་འབྱུང་བས། འཕྲུལ་འཁོར་གྱི་མེ་ཆོས་འབྱུང་ཉིས་བརྩེགས་ཀྱི་ཟུར་བཞིར་ཡི་གེའི་མེ་རཾ་རེ་རེ།
ཕྱོགས་སུ་ཕཊ྄་རེ་རེ། དབུས་སུ་ཆེ་གེ་མོ་མ་ར་ཡ་ཞེས་པ་ལ། སྙིང་པོའི་སྔགས་ཀྱིས་བསྐོར་བ། ཉེ་སྙིང་གིས་བསྐོར་བ་དང་། རྩ་སྔགས། རེ་མིག་བཅུ་དྲུག་པོ་རེ་རེ་ལ་ཡང་ཚོགས་བརྒྱད་པོ་རེ་རེས་བསྐོར་བ་སྟེ། ཚར་གཉིས། སྙིང་པོ་ཉེ་སྙིང་བསྡོམས་པ་ནི། ནང་མ་ལ་སྙིང་པོ་དང་ཕྱི་མ་ལ་ཉེ་སྙིང་། རྩ་སྔགས་དང་སྙིང་པོ་བསྡོམས་པ་ནི།
ཕྱི་མ་ལ་རྩ་སྔགས། ནང་མ་ལ་སྙིང་པོ། རྩ་སྔགས་དང་ཉེ་སྙིང་བསྡོམས་པ་ནི། ཕྱི་མ་ལ་རྩ་སྔགས་ནང་མ་ལ་ཉེ་སྙིང་། གསུམ་ཆར་བསྡོམས་པ་ནི་ཕྱི་མ་ལ་རྩ་སྔགས། ནང་མའི་ཕྱོགས་བཞིར་སྙིང་པོ། མཚམས་བཞིར་ཉེ་སྙིང་གིས་བསྐོར་བ་རྣམས་བྲི། ཏིང་ངེ་འཛིན་གྱི་མེ་ནི་དམར་པོ་འབར་བར་བསྒོམ་པའོ། ། ཐུན་མོང་མ་ཡིན་པའི་གནད་རྣམས་ཞལ་ལས་རྟོགས་པར་བྱའོ། ། སྐྱོ་པ་རྣམས་ཀྱིས།
རྟོག་གསུམ་རྟོག་བདུན་གྱི་བཤད་རྒྱུད་དུ་འདོད་པ་ཡིན་ཀྱང་། ཁྱེད་འདོད་པ་ལྟར་གྱི་ལྷ་བཅུ་གསུམ་མ་ཁས་མི་ལེན་པས་ཁྱེད་ཀྱི་ལུགས་དེ་ལ་མི་ཕན་ནོ། ། སྤྱིར་ཁྱེད་ཀྱི་སྒྲུབ་བྱེད་དེ་ལ་འབྲེལ་མེད་དེ། རྟོག་གསུམ་འཕྲུལ་འཁོར་གྱི་སྐབས་སུ་ཡི་གེ་བཅུ་བདུན་བཤད་པ་ལ། དགྲ་ནག་ལས་ཡི་གེ་བཅུ་བདུན་ལྷར་བསྐྱེད་པར་བཤད་པས། འཇིགས་བྱེད་ལྷ་བཅུ་གསུམ་མའི་སྒྲུབ་བྱེད་དུ་འགྲོ་བ་དེ་ལྟ་ན། བཅོམ་ལྡན་འདས་རྡོ་རྗེ་འཇིགས་བྱེད་ལ། ཤར་དུ་གཏི་མུག་གཤིན་རྗེ་གཤེད་གཡས་དབྱུག་པ་དང་། གཡོན་ཐོད་པ་འཛིན་པ་སོགས་བཅུ་གཉིས་ཀྱིས་བསྐོར་བའི་འཇིགས་བྱེད་བཅུ་གསུམ་མ། གཅིག་ཀྱང་བྱེད་རིགས་པར་འགྱུར་ཏེ།
རྟོག་གསུམ་གྱི་འཕྲུལ་འཁོར་དུ་ཡ་ཀྵེ་མ་མེ་སོགས་ཀྱི་ཡི་གེ་བཅུ་བདུན་བཤད་ལ། གཤེད་དམར་གྱི་རྒྱུད་དུ་ཡང་ཡི་གེ་ཀྵེ་ནི་གཏི་མུག་བརྗོད་ཅེས་སོགས་ཡི་གེ་བཅུ་བདུན་ལས་ལྷ་རྣམས་བསྐྱེད་པར་བཤད་པའི་ཕྱིར། ཡང་དབུས་སུ་བཅོམ་ལྡན་འདས་རྡོ་རྗེ་འཇིགས་བྱེད་དེ་ལ། ཤར་དུ་གཏི་མུག་གཤིན་རྗེ་གཤེད། གཡས་འཁོར་ལོ་དང་། གཡོན་དྲིལ་བུ་འཛིན་པ་སོགས་ཀྱིས་བསྐོར་བའི་འཇིགས་བྱེད་ཀྱི་དཀྱིལ་འཁོར་གཅིག་བྱེད་རིགས་པར་འགྱུར་ཏེ། རྟོག་གསུམ་གྱི་འཕྲུལ་འཁོར་གྱི་སྐབས་སུ་ཡི་གེ་བཅུ་བདུན་འགོད་པ་བཤད་ཅིང་། གདོང་དྲུག་གི་རྒྱུད་དུ་ཡང་། ཡི་གེ་ཀྵེ་ནི་གཏི་མུག་བརྗོད། ། ཅེས་སོགས་ཡི་གེ་བཅུ་བདུན་པོ་རྣམས་ལས་ལྷ་བཅུ་བདུན་པོ་བསྐྱེད་པར་བཤད་པའི་ཕྱིར་དང་།
འཇིགས་བྱེད་ཀྱི་དབང་དུ་བྱས་པའི་འཕྲུལ་འཁོར་གྱི་ལྷ་བཅུ་གསུམ་གྱིས་ལས་བསྒྲུབ་པའི་སྐབས་སུ། གཙོ་བོ་ལ་གཤིན་རྗེའི་གཤེད་གཞན་ཡོང་དོན་མེད་པར་ཡང་མཚུངས་པའི་ཕྱིར། གཞན་ཡང་། གྲུབ་ཆེན་བི་རུ་པའི་ལུགས་ཀྱི་གཤེད་དམར་ལྷ་ལྔ་དེ་ཡང་ལྷ་བཅུ་གསུམ་མར་བྱེད་རིགས་པར་འགྱུར་ཏེ། གྲུབ་ཆེན་བི་རུ་པས་གཤེད་དམར་གྱི་འཕྲུལ་འཁོར་གྱི་སྐབས་སུ། ཡ་ཀྵེ་མ་མེ་ད་སོགས་ཡི་གེ་བཅུ་བདུན་བཤད་ལ། གཤེད་དམར་གྱི་རྒྱུད་དུ་ཡི་གེ་བཅུ་བདུན་ལས་ལྷ་རྣམས་བསྐྱེད་པར་བཤད་པའི་ཕྱིར། འདོད་ན་གཤེད་མར་ལྷ་ལྔ་མི་སྲིད་པར་འགྱུར་རོ། ། ཡང་རྡོ་རྗེ་འཇིགས་བྱེད་ལ། ཕྱོགས་སྐྱོང་བཅོ་ལྔས་བསྐོར་བའི་དཀྱིལ་འཁོར་གཅིག་ཀྱང་བྱེད་རིགས་པར་འགྱུར་ཏེ།
རྟོག་གསུམ་གྱི་འཕྲུལ་འཁོར་དུ་ཧྲིཿཥྚི་ཡི་གེ་བཅོ་ལྔ་པོ་རྣམས་བཀོད་པས། དགྲ་ནག་ཏུ་ཡི་གེ་བཅོ་ལྔ་ལ་ཕྱོགས་སྐྱོང་བཅོ་ལྔ་བསྐྱེད་པར་བཤད་པའི་ཕྱིར། གསལ་པ་ཁས་ལེན་ནོ། ། ཡང་བཅོམ་ལྡན་འདས་རྡོ་རྗེ་འཇིགས་བྱེད་ལ། བདག་མེད་ལྷ་མོ་བཅོ་ལྔས་བསྐོར་བའི་འཇིགས་བྱེད་ལྷ་བཅུ་དྲུག་གི་དཀྱིལ་འཁོར་གཅིག་བྱེད་རིགས་པར་འགྱུར་ཏེ། རྟོག་གསུམ་གྱི་འཕྲུལ་འཁོར་ལ་ཨ་ལི་བཅུ་དྲུག་འགོད་པར་བཤད་ཅིང་། བརྟག་གཉིས་ལས། ཨ་ལི་དང་པོ་བདག་མེད་མ། ། ཞེས་སོགས་ཨ་ལི་དང་པོ་བཅོ་ལྔ་ལས་བདག་མེད་ལྷ་མོ་བཅོ་ལྔ་བསྐྱེད་པར་བཤད་པའི་ཕྱིར། གལ་ཏེ་དེ་ནི་མ་རྒྱུད་ཡིན་པས་མི་མཚུངས་སོ་སྙམ་ན།
དེ་ལྟ་ན། ཁྱེད་རང་གི་འཇིགས་བྱེད་ལ་ཡུམ་ཡོད་པའི་སྒྲུབ་བྱེད་དུ། བརྟག་གཉིས་ཀྱི་ལུང་བཀོད་པ་ལའང་མཚུངས་སོ། ། བྱེ་བྲག་ཏུ་ཁྱེད་ཀྱི་སྒྲུབ་བྱེད་དེ་ལ་འབྲེལ་ཅུང་ཟད་ཀྱང་མེད་དེ། འཕྲུལ་འཁོར་གྱི་སྐབས་སུ་བཀོད་པའི་ཡི་གེ་ཡིན་ན། ལྷའི་རྣམ་པར་བསྐྱེད་དགོས་པའི་ངེས་པ་མེད་ཅིང་། དགྲ་ནག་གི་ཡི་གེ་ཀྵེ་ནི་གཏི་མུག་བརྗོད་ཅེས་སོགས་ཀྱི་ཡི་གེ་དེ་རྣམས། དཀྱིལ་འཁོར་རྒྱལ་མཆོག་གི་སྐབས་ཀྱི་ལྷ་བསྐྱེད་པའི་ས་བོན་ཡིན་པས། ཡ་ཡིག་སོགས་ཀྱི་ཡི་གེར་མཚུངས་པ་ཙམ་ཡིན་གྱི། དེ་གཉིས་ཕྱོགས་མི་གཅིག་གོ །
དང་པོ་གྲུབ་སྟེ། ཨ་མོ་གྷ་བཛྲ་གྱི་འཕྲུལ་འཁོར་གྱི་སྐབས་སུའང་ཡི་གེ་ཉིད་ཀྱི་རྣམ་པས་བཙོན་བསྲུང་གི་ཚུལ་དུ་བཀོད་པར་བཤད་པའི་ཕྱིར་དང་། གལ་ཏེ་ཡི་གེ་དེ་ལྟར་བསྐྱེད་དགོས་ན་ལྷ་བཅུ་བདུན་དུ་འགྱུར་བས་ཁྱེད་རང་གི་ཁས་བླངས་དང་འགལ་བའི་ཕྱིར། ལུང་གི་སྒྲུབ་བྱེད་དེ་ཡང་འཁྲུལ་ཏེ། གོང་གི་འགྲེལ་པ་དེར། ཡི་གེ་བཅུ་བདུན་པོ་དེ་དག ལྷ་བཅུ་བདུན་གྱི་རང་བཞིན་དུ་རྣམ་པར་བསྒོམ་པ་ལ། ཞེས་བཤད་ཀྱི། ཡི་གེ་བཅུ་བདུན་པོ་དེ་དག་ལྷ་བཅུ་གསུམ་གྱི་རང་བཞིན་དུ་རྣམ་པར་བསྒོམ་པར་མ་བཤད་པའི་ཕྱིར། གལ་ཏེ་ཐོད་པ་བཞི་བསྣན་པས་ལྷ་བཅུ་བདུན་དུ་འགྱུར་རོ་སྙམ་ན།
དེ་ལྟ་ན། གཤེད་མར་ལྷ་ལྔ་དང་། མཧཱ་མ་ཡ་ལྷ་ལྔ་དང་། བདེ་མཆོག་ལྷ་ལྔ་སོགས་ཀྱང་། ལྷ་དགུའི་དཀྱིལ་འཁོར་དུ་འགྱུར་བ་དང་། བདེ་མཆོག་ལྷ་བཅུ་གསུམ་མ་སོགས་ཀྱང་ལྷ་བཅུ་བདུན་གྱི་དཀྱིལ་འཁོར་དུ་འགྱུར་བ་སོགས་ཧ་ཅང་ཐལ་ལོ། ། དོན་ལ་གནས་པའི་ཕྱོགས་ནི། ཡི་གེ་བཅུ་བདུན་པོ་དེ་དག་ལྷ་བཅུ་བདུན་གྱི་རང་བཞིན་དུ་རྣམ་པར་བསྒོམ་ཞེས་པ་དེས། གྲུབ་ཆེན་ཨ་མོ་གྷ་བཛྲ་གྱིས་བཞེད་པའི་ལྷ་བཅུ་བདུན་པོ་དེ་བསྟན་པ་ཡིན་ནོ། ། མན་ངག་གི་སྒྲུབ་བྱེད་དེ་ཡང་འཁྲུལ་ཏེ།
ཁྱེད་འདོད་པ་ལྟར་གྱི་ལྷ་བཅུ་གསུམ་མ་འདི། གཉོས་ལོ་ཙཱ་བ་ཡོན་ཏན་གྲགས་ཀྱིས་རྒྱ་བལ་གྱི་པཎྜི་ཏ་ལ་ཞུས་པའི་མན་ངག་ཡིན་ཞེས་པའང་། ཚིག་ཙམ་ལ་ཡང་རྟོག་དཔྱོད་མ་ཞུགས་པ་ཡིན་ཏེ། གཉོས་པའི་ལུགས་ལ་ལྷ་བཅུ་གསུམ་མ་མེད་པའི་ཕྱིར་དང་། གཙོ་བོ་ལ་ཡང་ཡུམ་མེད་པའི་ཕྱིར་རོ། ། རྭ་ལོས་ལྷ་བཅུ་གསུམ་མར་འདོད་ཀྱང་། བྲིས་སྐུ་ལ་ཡུམ་མི་འདོད་ཅིང་། དཀྱིལ་འཁོར་གྱི་ལྷ་རྣམས་ལ་ཕྱག་མཚན་འགོད་པ་སོགས་བཤད་པས་ཁྱོད་ཀྱི་དེ་དང་མི་མཐུན་པའི་ཕྱིར་རོ། ། སྤྱིར་ཡང་ཁྱེད་ཀྱི་དེ། རྒྱུད་རྒྱ་གཞུང་དང་།
བོད་ཀྱི་མཁས་པ་སྔ་མ་ཐམས་ཅད་ཀྱི་བཞེད་པ་དང་འགལ་བ་ཡིན་ཏེ། རྒྱུད་དུ། ལྷ་སྣམ་རིམ་པ་གཅིག་དང་བཅས་པའི་གཞལ་ཡས་ཁང་གི་ནང་དུ་ལེ་ཚེ་དགུ་དང་། ལྷ་སྣམ་ལ་ཕྱག་མཚན་འགོད་པར་གསུངས་ལ། དཔའ་བོ་གཅིག་པའི་སྒྲུབ་ཐབས་རེ་ཙམ་མ་གཏོགས། དཀྱིལ་འཁོར་ཡོངས་རྫོགས་ལ་གཞལ་ཡས་ཁང་གི་ལྷ་སྣམ་འདོད་ཅིང་། ལྷ་སྣམ་དང་ལེ་ཚེ་རྣམས་ལ་མདུན་བསྐྱེད་ཀྱི་སྐབས་སུ་ཕྱག་མཚན་འགོད་པ། རྒྱ་བོད་ཀྱི་མཁས་པ་སྔ་མ་ཐམས་ཅད་མཐུན་པའི་ཕྱིར་རོ། ། གཞན་ཡང་ཁྱེད་ཀྱིས་བཅོམ་ལྡན་འདས་རྡོ་རྗེ་འཇིགས་བྱེད་ལ་ཡུམ་ཡོད་པ་ནི་ཤིན་ཏུ་མི་འཐད་དེ། ཡུམ་ཡོད་པ་ལ་སྒྲུབ་བྱེད་མེད་ཅིང་གནོད་བྱེད་ཡོད་པའི་ཕྱིར།
ཁོ་ན་རེ། སྒྲུབ་བྱེད་མེད་པ་མ་གྲུབ་སྟེ། རྟོག་བདུན་དང་། སམ་བུ་ཊིར་ཡུམ་དངོས་སུ་གསལ་བར་མ་བཤད་པ་བཞིན་དུ། འདིར་སྒྲུབ་ཐབས་མང་པོར། ཡུམ་ཡོད་པ་མ་གསུངས་པ་མང་ཡང་། ཡོད་པར་མ་བཤད་པ་དང་། མེད་པར་བཤད་པ་གཉིས་དོན་མི་གཅིག་པའི་ཕྱིར། དེས་ན་ཡུམ་ཡོད་པ་ལ་དབང་གོང་མ་གཉིས་ལ་བརྟེན་ནས་བསྒྲུབ་པ་ནི། ཨ་མོ་གྷ་བཛྲའི་དཀྱིལ་ཆོག་ལས།
དེས་ན་གསང་དབང་དང་ཤེས་རབ་ཡེ་ཤེས་ཀྱི་དབང་བསྐུར་བ་ནི། བླ་མའི་ཞལ་ལས་ཤེས་པར་བྱའོ། ། ཞེས་འཇིགས་བྱེད་ལ་དབང་གཉིས་པ་དང་གསུམ་པ་བསྐུར་བར་བཤད་པ་ལྟར་ཤིན་ཏུ་ཡང་དགོས་ལ། དེ་ལ་གསང་དབང་ལ་ནི། སློབ་མ་ལ་ངེས་པ་མེད་ཀྱང་། བླ་མ་རང་ཉིད་དཀྱིལ་འཁོར་གྱི་གཙོ་བོར་བསྐྱེད་ནས་ཡུམ་ལ་བརྟེན་ཏེ་གསང་དབང་གི་རྫས་བསྒྲུབ་དགོས་ལ། དབང་གསུམ་པ་ལ་ནི། སློབ་མ་དཀྱིལ་འཁོར་གྱི་གཙོ་བོར་བསྐྱེད་ནས། རིག་མ་ལྷ་མོར་བསྐྱེད་པ་དང་སྙོམས་པར་ཞུགས་པ་ལས་ཤེས་རབ་ཡེ་ཤེས་ཀྱི་དབང་གི་ངོ་བོ་བསྐྱེད་དགོས་པ་ལ་ནི། ཁུངས་ཐུབ་ཀྱི་གཞུང་དུ་མ་ཡོད་དོ། །
དེ་ལྟར་ཡིན་ན་གཙོ་བོ་ལ་ཡུམ་བྱུང་བ་ཡིན་ནོ། ། ཡུམ་མེད་པར་འདོད་པ་དང་། སྟ་གོན་གྱི་སྐབས་སུ་བླ་མས་རང་འོད་ཀྱི་རིགས་མ་སྤྲུལ་ཏེ། ཡབ་ཡུམ་སྙོམས་པར་ཞུགས་པའི་སྒྲས་སློབ་མ་རྣམས་རང་གི་ལུས་ལ་བཅུག རྡོ་རྗེའི་ལམ་ནས་ཡུམ་གྱི་པདྨར་གནས་པ་ལ་བྱང་ཆུབ་ཀྱི་སེམས་ཀྱི་དབང་བསྐུར་བའང་འགལ་བ་ཡིན་ནོ། ། དེ་ལྟར་ན་བྲིས་པའི་དཀྱིལ་འཁོར་ལ་བརྟེན་ནས་དབང་བཞི་རྫོགས་པར་བསྐུར་བ་དང་། གཙོ་བོ་ལ་ཡུམ་མེད་པར་འདོད་པ་ནི་མ་དག་པ་ཆེན་པོ་ཡིན་པར་ཤེས་པར་གྱིས་ཤིག དེ་བཞིན་དུ་དཀྱིལ་འཁོར་རྒྱལ་མཆོག་ལ་བརྟེན་ནས་ཀྱང་གྲུབ་བོ། ། གསུམ་པ་ཀྱཻ་རྡོ་རྗེ་ལ་བརྟེན་ནས་བསྒྲུབ་པ་ནི། བླ་མེད་ཀྱི་རིམ་པ་དང་པོའི་དཀྱིལ་འཁོར་གྱི་འཁོར་ལོ་བསྒོམ་པ་ལ་དགོས་པ་མང་དུ་ཡོད་ཀྱང་།
གཙོ་བོ་ནི་རྫོགས་རིམ་གྱི་རྟོག་པ་ཁྱད་པར་ཅན་སྐྱེ་བའི་རྒྱུ་སྨིན་བྱེད་དུ་འགྲོ་བ་ཡིན་ལ། དེ་ལ་ནི་རིམ་པ་དང་པོའི་སྐབས་སུ། ཡབ་ཡུམ་སྙོམས་པར་ཞུགས་པས་དྲངས་པའི་བདེ་བ་དང་དེ་ཁོ་ན་ཉིད་ཀྱི་ལྟ་བ་དང་གཉིས་སྦྱར་ཏེ་རྒྱུན་ལྡན་དུ་བསྒོམ་དགོས་པའི་ཚུལ་རྣམས་གཞན་དུ་རྒྱས་པར་བཤད་ཟིན་པ་ལྟར་ཡིན་ནོ། ། དཔལ་འཛིན་གྱིས། འཁོར་ལོ་རིམ་པ་དང་པོའི་སྐབས་སུ། ཡུམ་བསྒོམ་པ་མེད་ན་དགོས་པ་དེ་མི་འགྲུབ་པས། བསྐྱེད་རིམ་གྱི་གནད་མ་ཚང་བར་འགྱུར་ན། འདོད་པར་མི་ནུས་སོ། ། ཚུལ་དེ་ལ་དོགས་པ་དཔྱོད་པ་ནི། བཅོམ་ལྡན་འདས་ཀྱིས།
བདག་མེད་མའི་སྒྲུབ་ཐབས་ལ་ཤིན་ཏུ་གསལ་བར་གསུངས་ཏེ། ཀྱཻ་རྡོ་རྗེ་ལས། བདག་མེད་རྣལ་འབྱོར་ལྡན་པ་ཡིས། ། ཕྱག་རྒྱ་ཉིད་ཅེས་ཇི་ལྟར་བརྗོད། ། ཕྱག་རྒྱ་ཕྱག་རྒྱ་གཉིས་དག་གིས། ། ཕྱག་རྒྱའི་དངོས་གྲུབ་ཇི་ལྟར་འགྱུར། ། ཞེས་པ་འདིས། ཕྱག་རྒྱ་ལ་བརྟེན་ནས་དངོས་གྲུབ་འགྲུབ་པར་བཤད་པ་ལ། དེ་ལྟར་ན་བདག་མེད་མ་གཙོ་བོར་བྱས་པའི་རྣལ་འབྱོར་གྱིས་ཕྱག་རྒྱའི་དངོས་གྲུབ་མི་ཐོབ་སྟེ། རིག་མ་བསྒོམ་པ་མེད་པར་ཕྱག་རྒྱའི་དངོས་གྲུབ་མི་འགྲུབ་པའི་ཕྱིར་དང་།
རང་གི་ཕྱག་རྒྱ་མ་གཞན་གཅིག་བསྒོམས་ན་ཕྱག་རྒྱ་མ་གཉིས་སྦྱར་བས་བདེ་ཆེན་མི་སྐྱེ་བའི་ཕྱིར་རོ། ། དེས་ན་དེ་འདྲ་བ་དེས་ཕྱག་རྒྱའི་དངོས་གྲུབ་ཇི་ལྟར་ཐོབ་པར་འགྱུར་ཞེས་ཞུས་པའི་ལན་དུ། བུད་མེད་གཟུགས་ནི་སྤངས་ནས་གཞན། ། བཅོམ་ལྡན་འདས་ཀྱི་གཟུགས་སུ་བྱ། ། ནུ་མ་སྤངས་པ་བོ་ལར་འགྱུར། ། ཀཀྐོ་ལ་དབུས་ཡང་དག་གནས། ། འགྲམ་གཉིས་དྲིལ་བུ་དག་ཏུ་འགྱུར། ། ཟེའུ་འབྲུ་བོ་ལ་ཅན་དུ་འགྱུར། ། ལྷག་མ་བདག་ཉིད་ཆེན་པོ་ཉིད། ། དགའ་ཆེན་ཧེ་རུ་ཀ་ཡི་གཟུགས། །
ཞེས་སོ། །

དེ་འདྲ་བ་ལ་ནི་བུད་མེད་དེ་ལྷ་མོའི་གཟུགས་སུ་བསྒོམ་པ་སྤངས་ནས། དེ་ལས་གཞན་བཅོམ་ལྡན་འདས་ཏེ། ལྷ་ཡབ་ཀྱི་གཟུགས་སུ་བསྒོམ་པར་གསུངས་སོ། ། དེ་ནས་ནུ་མ་སྤངས་ནས། བོ་ལ་ཀཀྐོ་ལའི་འགྲམ་གཉིས་དྲིལ་བུ་སྟེ་ཟེའུ་འབྲུར་འགྱུར་ཞེས་པ་ནི། རྟེན་དེའི་སྟེང་ནས་དོན་ལ་དེ་ལྟར་འགྱུར་བ་མ་ཡིན་གྱི། དམིགས་པས་དེ་དག་མི་མངོན་པར་བྱས་ནས་རྡོ་རྗེ་སོགས་སུ་བསྐྱེད་པས་སོ། ། དེ་ལྟར་དཀྱིལ་འཁོར་གྱི་གཙོ་བོ་བདག་མེད་མས་མཛད་པ་ལ་བསྒོམ་པའི་ཚེ། མོའི་རྟགས་བསྒྱུར་ནས་ཕོའི་རྟགས་དང་ལྡན་པར་བསྒོམ་པར་གསུངས་སོ། ། དེ་ཡང་མུ་ཏིག་ཕྲེང་བར། སྨེ་མ་ནི་དཀྱིལ་འཁོར་གྱི་བདག་མོའི་མགུལ་ནས་ཁྱུད་དོ། །
དེ་ལས་གཞན་རྣལ་འབྱོར་མ་བདུན་སྤྲོས་པའི་ཚུལ་གྱིས་འཇུག་པར་བྱའོ། ། དེ་ཡང་རང་གི་པདྨ་ལས་བྱུང་བའི་རྡོ་རྗེ་དང་། སྦྱོར་བས་བཅོམ་ལྡན་འདས་མ་ཐམས་ཅད་ལ་ཡོངས་སུ་སྤྱོད་དོ། ། མཆོད་པའི་ལྷ་མོ་བདུན་སྤྲོས་པ་གཡུང་མོ་ལ་བཅུག་ནས་གཡུང་མོ་ལ་རང་གི་པདྨ་རྡོ་རྗེར་བྱས་ཏེ་ལོངས་སྤྱོད་པར་གསུངས་པ་ལྟར། རྟགས་བསྒྱུར་བ་དེས་ཕྱག་རྒྱ་མ་གཞན་ལ་སྙོམས་འཇུག་བྱེད་པ་ཡིན་ནོ། ། དེ་ལྟར་དཀྱིལ་འཁོར་གྱི་གཙོ་བོ་ལྷ་མོ་གཅིག་ཏུ་བཤད་པ་ལ་ཡང་། སྔར་གྱི་དོགས་པ་ངེས་པར་བསྐྱེད་དགོས་ལ། དེ་གཅོད་པ་ལའང་ཡུམ་ཡོད་པའི་ལན་གདབ་དགོས་ཀྱི། ཡུམ་མེད་ཀྱང་ཕྱག་རྒྱའི་དངོས་གྲུབ་ཏུ་འགྱུར་རོ་ཞེས་སྨྲར་མི་རུང་བས། ཀྱཻ་རྡོ་རྗེ་ལ་བརྟེན་ནས་ཀྱང་ཤིན་ཏུ་འགྲུབ་བོ། །
ཞེས་གསུང་ངོ་། ། དེ་རྣམས་ནི་རིམ་པ་བཞིན་དུ་མི་འཐད་དེ། དབང་གོང་མ་གཉིས་བསྐུར་དགོས་པའི་དཀྱིལ་འཁོར་གྱི་གཙོ་བོ་ཡིན་པས་བསྐྱེད་རིམ་བསྒོམ་པའི་དུས་སུའང་། ཡབ་ཡུམ་ཞལ་སྦྱོར་གྱི་རྣམ་པ་ཅན་དུ་བསྒོམ་དགོས་ན། སློབ་དཔོན་ཨ་བྷ་ཡས། ཕྲེང་བར་གསུངས་པའི། ཕག་མོ་ལྷ་སུམ་ཅུ་རྩ་བདུན་སེར་མོ་དང་། དམར་མོ་དང་། སྔོན་མོ་དང་། བདག་མེད་ལྷ་མོ་བཅོ་ལྔ།
རྡོ་རྗེ་སྒྲོལ་མ་ལྷ་མོ་བཅུ་གཅིག ཡེ་ཤེས་མཁའ་འགྲོ་ཀུ་རུ་ཀུལླེ་སོགས། ཡུམ་རྐྱང་གི་དཀྱིལ་འཁོར་དེ་རྣམས་ལ་བསྐྱེད་རིམ་བསྒོམ་པའི་དུས་སུ་ཡང་གཙོ་མོ་ལ་ཡབ་སྦྱོར་དགོས་པར་འགྱུར་རོ། ། འདོད་ན་རྣལ་འབྱོར་བླ་མེད་ཀྱི་ཡུམ་རྐྱང་གི་དཀྱིལ་འཁོར་མི་སྲིད་པར་འགྱུར་ཏེ། རྣལ་འབྱོར་བླ་མེད་ཀྱི་དཀྱིལ་འཁོར་ཡོངས་རྫོགས་ཡིན་ན་དབང་བཞི་བསྐུར་དགོས་པའི་ཕྱིར། གཞན་ཡང་ཕྲེང་བར་བཤད་པའི་སངས་རྒྱས་ཐོད་པའི་དཀྱིལ་འཁོར་གྱི་གཙོ་བོ་ལ་ཡང་བསྐྱེད་རིམ་བསྒོམ་པའི་སྐབས་སུ་ཡུམ་སྦྱར་དགོས་པར་འགྱུར་རོ། ། འདོད་ན། སློབ་དཔོན་ཨ་བྷྱས། བཅོམ་ལྡན་འདས་ནི་ཤེས་རབ་མ་དང་བྲལ་བའོ། ། ཞེས་བཤད་པ་དང་འགལ་ལོ། །
གཞན་ཡང་། ཤེས་རབ་ཡེ་ཤེས་ཀྱི་དབང་བསྐུར་བ་ལ་སློབ་མ་དཀྱིལ་འཁོར་གྱི་གཙོ་བོར་བསྐྱེད་དགོས་པས་ཀྱང་མ་ཁྱབ་སྟེ། གྲུབ་ཆེན་མི་ཐུབ་ཟླ་བས། བུམ་དབང་གི་སྐབས་སུ། སློབ་མ་མི་བསྐྱོད་པར་བསྐྱེད་པ་དེས་ལུས་ཀྱི་དྲི་མ་དག་པར་བྱས་ནས། གསང་དབང་གི་སྐབས་སུ་རྣམ་སྣང་དུ་བསྐྱེད། གསང་དབང་གི་ངག་གི་དྲི་མ་དག་པ་དེ་འོད་དཔག་མེད་དུ་བསྐྱེད་པ་དེ་ལ་ཤེས་རབ་ཡེ་ཤེས་ཀྱི་དབང་བསྐུར་བ་བཤད་པའི་ཕྱིར། གཞན་ཡང་། གསང་དབང་གི་རྫས་བསྒྲུབ་པ་ལ་རྣམ་པ་ཀུན་ཏུ་དཀྱིལ་འཁོར་གྱི་གཙོ་བོ་ཡབ་ཡུམ་གྱི་ང་རྒྱལ་བཟུང་ནས་བསྒྲུབ་དགོས་པའི་ངེས་པ་མེད་དེ། གསང་འདུས་མི་བསྐྱོད་རྡོ་རྗེར།
རིན་འབྱུང་གི་ང་རྒྱལ་གྱིས་སྙོམས་པར་འཇུག དེ་ནས་རྡོ་རྗེ་འཆང་དུ་འཕོ་བ་སོགས་བཤད་པའི་ཕྱིར། གཞན་ཡང་རྫོགས་རིམ་གྱི་དགེ་རྩ་སྨིན་བྱེད་ཀྱི་བསྐྱེད་རིམ་ཡིན་ན། ཡབ་ཡུམ་ཞལ་སྦྱོར་ལ་བརྟེན་ནས་སྐྱེས་པའི་བདེ་བ་ཡིན་དགོས་ན། ཡབ་རྐྱང་དང་ཡུམ་རྐྱང་གི་དཀྱིལ་འཁོར་ལེགས་པར་བསྒོམས་ཀྱང་རྫོགས་རིམ་གྱི་དགེ་རྩ་སྨིན་བྱེད་དུ་འགྱུར་བ་མི་སྲིད་པ་སོགས་ཀྱི་སྐྱོན་ཡོད་དོ། ། འདིར་ནི་སྐྱེ་འཆི་བར་དོ་གསུམ་སྦྱང་གཞིར་བྱས་ནས། དེ་སྦྱོང་བར་ནུས་པའི་རྣལ་འབྱོར་དང་། མངོན་བྱང་ལྔ་ལས་བསྐྱེད་པ་སོགས་སྒྲུབ་ཐབས་ཀྱི་གཞུང་འགའ་རེར་བཤད་པ་དང་། བདེ་བ་རྒྱས་པའི་རྟགས་སུ་ལིངྒ་དམར་པོ་གྱེན་དུ་ལངས་པ་བཤད་པ་རྣམས་ཀྱང་། རྫོགས་རིམ་གྱི་དགེ་རྩ་སྨིན་བྱེད་དུ་འགྲོ་བར་མངོན་ནོ། །
རྣམ་པ་གཅིག་ཏུ་ན། རྒྱུད་འདིར་མཆོག་གི་དངོས་གྲུབ་བསྒྲུབ་པའི་གྲོགས་ཙམ་མ་གཏོགས། ཕྱག་ཆེན་མཆོག་གི་དངོས་གྲུབ་དངོས་སུ་ཐོབ་པར་བྱེད་པའི་ཐབས་གཙོ་བོར་སྟོན་པ་མ་ཡིན་གྱི་དྲག་ལས་གཙོ་བོར་བསྟན་པའི་ཕྱིར་ཏེ། རྟོག་པ་གཉིས་པར། དཔལ་རྡོ་རྗེ་འཇིགས་བྱེད་ཆེན་པོའི་སྦྱོར་བ་ལ་གནས་པས། དང་པོར་རེ་ཞིག་སྔགས་པས་བསད་པར་བྱས་ཏེ། རྒྱུད་འདི་ལ་སྔགས་པ་ལྷའི་སྦྱོར་བ་དང་ལྡན་པས། ཐོག་མར་ནི་བྱས་ཏེ་དེའི་སྦྱོར་བ་གཙོ་བོ་ཡིན་པའི་ཕྱིར་རོ། ། ཞེས་གསུངས་པས་སོ། ། དེ་ལྟ་ན་ཡང་།
མཚན་མོ་རྒྱུ་བའི་རྣལ་འབྱོར་པ། ། རྟག་ཏུ་མར་མེ་ཆེར་བཟའ་ཞིང་། ། ཞེས་པ་ལ་བརྟེན་ནས། རྭ་རྩེ་སེམས་འཛིན་གྱི་གདམ་ངག་དུམ་པ་ཞིག་འབྱུང་བ་ཡིན་ནོ། ། འོ་ན་ཡབ་རྐྱང་དང་ཡུམ་རྐྱང་གི་དཀྱིལ་འཁོར་དུ་དབང་གོང་མ་གཉིས་བསྐུར་བའི་ཚེ་ཇི་ལྟར་བྱེད་ཅེ་ན། རང་གི་རིགས་བདག་གང་ཡིན་པའི་རིགས་བདག་གི་གཙོ་བོ་ཡབ་ཡུམ་གྱི་ང་རྒྱལ་དུ་བྱས་ནས་དབང་བསྐུར་བ་ཡིན་པས། འདིར་ཡང་མི་བསྐྱོད་པ་ཡབ་ཡུམ་གྱི་ང་རྒྱལ་གྱིས་བསྐུར་བས་ཆོག་གོ ། དཔེར་ན་རིག་པའི་དབང་ལྔའི་སྐབས་སུའང་། སློབ་མ་རྡོ་རྗེ་འཇིགས་བྱེད་ཀྱི་རྣམ་པར་མི་བསྒོམ་པར། རིགས་ལྔའི་རྣམ་པར་བསྒོམ་པ་བཞིན་ནོ། །
དེ་བཞིན་དུ་སྟ་གོན་གྱི་སྐབས་སུ། སློབ་མ་ལ་ནང་དབང་བསྐུར་བའི་ཚེ་ཡང་ཤེས་པར་བྱའོ། ། གཉིས་པ་དཀྱིལ་འཁོར་རྒྱལ་མཆོག་གི་རིགས་པས་ཀྱང་མི་འགྲུབ་སྟེ། བཅོམ་ལྡན་འདས་རྡོ་རྗེ་འཇིགས་བྱེད་ལ་དེ་ལྟ་བུའི་དཀྱིལ་འཁོར་རྒྱལ་མཆོག་དེ་བསྒྲུབ་བྱ་ཡིན་གྱི། སྒྲུབ་བྱེད་མ་ཡིན་པའི་ཕྱིར། གསུམ་པ་ཀྱཻ་རྡོ་རྗེ་ལ་བརྟེན་པའི་རིགས་པས་ཀྱང་ཡུམ་ཡོད་པར་མི་འགྱུར་ཏེ། གཞུང་དེའི་དགོངས་པ་ནི། བུད་མེད་ཀྱི་རྟེན་དུ་གྱུར་པའི་སྒྲུབ་པ་པོ་གཅིག་གིས། ས་བཅུ་པ་ཐུག་གི་བར་དུ་བདག་མེད་མའི་རྣལ་འབྱོར་གྱིས་བསྒྲོད་ནས། ཉེ་རྒྱུས་མཚམས་སྦྱོར་བའི་ཚེ།
རང་དང་རྟོགས་པ་མཉམ་པའི་བྱང་སེམས་ས་བཅུ་པ་གཅིག་རྙེད་ན། དེ་དང་ལྷན་ཅིག་ཏུ་ཉེ་རྒྱུས་མཚམས་སྦྱོར་བར་བྱེད། མ་རྙེད་ན། བུད་མེད་གཟུགས་ནི་སྤངས་ནས་ཏེ། བཅོམ་ལྡན་འདས་ཀྱི་གཟུགས་ཀྱི་རྣམ་པ་ཅན་གྱི་ཕོའི་གཟུགས་སུ་དངོས་སུ་བསྒྱུར་ནས། ཕྱག་རྒྱ་མ་གཞན་དང་སྙོམས་པར་ཞུགས་པས་མཚམས་སྦྱོར་བར་བྱེད་ཅེས་པ་སྟོན་པ་ཡིན་གྱི། ཉེ་རྒྱུས་མཚམས་སྦྱོར་མ་རན་པའི་ལས་དང་པོ་པའི་དུས་སུ། བསྐྱེད་པའི་རིམ་པ་བསྒོམ་པའི་ཚེ། བུད་མེད་ཀྱི་གཟུགས་སུ་བསྒོམ་པ་སྤངས་ནས། ཧེ་རུ་ཀའི་གཟུགས་སུ་བསྒོམ་པ་སྟོན་པ་མིན་ཏེ།
དེ་ཉིད་ལས། འབད་པ་མེད་པར་སྐྱེས་བུར་འགྱུར། ། གསལ་བར་ནུས་པའི་རྣལ་འབྱོར་པས། ། དེ་ཕྱིར་ཕྱག་རྒྱའི་དངོས་གྲུབ་འགྱུར། ། ཞེས་གསུངས་པ་དང་། མངའ་བདག་མཻ་ཏྲི་པས། དབང་བསྐུར་ངེས་བསྟན་དུ། འཐོབ་བྱའི་འབྲས་བུ་ཁ་སྦྱོར་གྱི་ཡན་ལག་དང་ལྡན་པ་ཡིན་པས། དེ་ཐོབ་བྱེད་ཀྱི་རྒྱུ་ཁ་སྦྱོར་གྱི་རྣམ་པ་ཅན་དགོས་ན། དེ་འདི་ལ་ཇི་ལྟར་རུང་ཞེ་ན།
འདི་ལ་ཁ་སྦྱོར་གྱི་དོན་ཚང་བ་ཡིན་ཏེ། ཁ་ཊྭཱཾ་གས་ཡབ་མཚོན་པས་ཐབས་ཤེས་ཟུང་དུ་འཇུག་པ་ཡིན་ནོ་ཞེ་ན། འདི་ཡང་མཛེས་པ་མ་ཡིན་ཏེ། ཐབས་ཤེས་ཟུང་དུ་ཆུད་པ་ཙམ་ཕ་རོལ་ཏུ་ཕྱིན་པ་ལའང་ཡོད་པ་དེ་ལས་ཁྱད་པར་དུ་འཕགས་པར་མི་འགྱུར་རོ། ། ཞེས་དང་། ཡང་འདི་ལ་ཁ་སྦྱོར་དང་ལྡན་པ་ཡིན་ཏེ། བརྟག་གཉིས་ལས། ནུ་མ་སྤངས་པ་བོ་ལར་འགྱུར། ། ཞེས་གསུངས་པའི་ཕྱིར་ཞེ་ན་དེ་ཡང་མི་འཐད་དེ། དེ་ནི་གྲུབ་པའི་དུས་སུ་ཡིན་གྱི་སྒྲུབ་པར་བྱེད་པའི་དུས་སུ་ནི་མ་ཡིན་ནོ། །
ཞེས་ལས་དང་པོའི་དུས་སུ་ཡིན་པ་བཀག་པའི་ཕྱིར་རོ། ། དེ་ལས་གཞན་དུ་ཁྱེད་ལྟར་ན། ། བོ་ལ་སྤངས་པ་ནུ་མར་འགྱུར། ། དྲིལ་བུ་འགྲམ་གཉིས་དག་ཏུ་འགྱུར། ། ཞེས་སོགས་སུ་བསྒྱུར་དགོས་པར་ཡང་འགྱུར་རོ། ། འོ་ན་དེའི་ཚེ། ཧེ་རུ་ཀ་དངོས་སུ་བསྒྱུར་བས་ཆོག་མོད། ཉེ་རྒྱུས་མཚམས་སྦྱར་བའི་ཧེ་རུ་ཀའི་རྣམ་པ་ཅན་གྱི་ཕོར་བསྒྱུར་བའི་དོན་མེད་དོ་ཞེ་ན། དེ་ནི་མ་ཡིན་ཏེ། དེའི་ཚེ་བུད་མེད་ཀྱི་གཟུགས་སྤངས་ནས།
ཕོའི་གཟུགས་སུ་དངོས་སུ་བསྒྱུར་ནུས་ཀྱི། སྐྱོན་ཀུན་ཟད་དང་ཡོན་ཏན་ཀུན་རྫོགས་ཀྱི་ཧེ་རུ་ཀར་ནི་ཉེ་རྒྱུས་མཚམས་མ་སྦྱར་བར་བསྒྱུར་མི་ནུས་པའི་ཕྱིར། ཕོའི་གཟུགས་སུ་དངོས་སུ་བསྒྱུར་བའི་ནུས་པ་ཡོད་པ་ཙམ་གྱིས། ཧེ་རུ་ཀ་དངོས་སུ་བསྒྱུར་བའི་ནུས་པ་ཡོད་དགོས་ན་ཧ་ཅང་ཐལ་ལོ། ། དེའི་ཕྱིར་བཅོམ་ལྡན་འདས་རྡོ་རྗེ་འཇིགས་བྱེད་ལ་ཡུམ་ཡོད་པ་ལ་སྒྲུབ་བྱེད་མེད་པ་ཡིན་ནོ། ། དེར་མ་ཟད་གནོད་བྱེད་ཀྱང་ཡོད་དེ། ཁྱོད་འདོད་པ་ལྟར་གྱི་ཡུམ་རྡོ་རྗེ་རོ་ལངས་མ་དེ་ལྟ་བུ་གང་ནས་ཀྱང་མ་བཤད་པའི་ཕྱིར་རོ། ། གལ་ཏེ་དགྲ་ནག་ལས་གསུངས་པ་འདིར་ལེན་ནོ་སྙམ་ན། དགྲ་ནག་ནས་གསུངས་པའི་ཚིག་གི་ཆ་ལེན་པ་ཡིན་ནམ་དོན་གྱི་ཆ་ལེན་པ་ཡིན། དང་པོ་ལྟར་ན།
དེར་རང་འདྲའི་ཡུམ་བཤད་པས། འདིར་ཡང་རང་འདྲའི་ཡུམ་ཞལ་དགུ་ཕྱག་སོ་བཞི་ཞབས་བཅུ་དྲུག་པ་གཅིག་བྱེད་རིགས་པར་འགྱུར། དོན་གྱི་ཆ་ལེན་པ་ཡིན་ན། ཡུམ་ཞལ་གསུམ་ཕྱག་དྲུག་མ་གཅིག་བྱེད་རིགས་པར་འགྱུར། གལ་ཏེ་གཤེད་དམར་ནས་བཤད་པ་འདིར་ལེན་ནོ་སྙམ་ན། དེ་ལྟར་ན་ཡུམ་དམར་མོ་ཞལ་གཅིག་ཕྱག་གཉིས་པ་གཅིག་བྱེད་དགོས་པས། ཁྱོད་ཀྱིས་སྔོན་མོར་བྱས་པ་ལ་འབྲེལ་མེད་དོ། ། དེ་ལྟར་ན་ཁྱོད་ཀྱིས། འདིར་བཅོམ་ལྡན་འདས་རྡོ་རྗེ་འཇིགས་བྱེད་ལ་ཡུམ་ཡོད་པ་འཁྲུལ་པ་གཞི་མེད་དུ་སོང་ངོ་། ། གཞན་ཡང་།
བཅོམ་ལྡན་འདས་རྡོ་རྗེ་འཇིགས་བྱེད་ལ། ཡུམ་རྒྱུད་དང་རྒྱ་གཞུང་ནས་ཡོད་པར་མ་བཤད་པ་ཡིན་གྱི། མེད་པར་བཤད་པའང་མེད་ཅེས་པ་མ་བརྟགས་པ་ཡིན་གྱི། བཅོམ་ལྡན་འདས་རྡོ་རྗེ་འཇིགས་བྱེད་ཀྱི་ལྷའི་རྣལ་འབྱོར་སྟོན་པའི་རྒྱུད་རྒྱ་གཞུང་ཐམས་ཅད་དུ་ལིངྒ་དམར་པོ་གྱེན་དུ་ལངས་པར་བཤད་པས་ཡུམ་མེད་པར་བསྟན་པ་ཡིན་ཏེ། ཡུམ་ཡོད་ན་ལིངྒ་ཡུམ་གྱི་པདྨར་ནུབ་པས་ཕྱི་རོལ་ཏུ་གྱེན་ལ་ལངས་པ་མཐོང་བ་མི་འཐད་པའི་ཕྱིར་དང་། དཔལ་འཁོར་ལོ་སྡོམ་པ་སོགས་བླ་མེད་ཀྱི་ལྷ་ཡུམ་དང་བཅས་པ་ཇི་སྙེད་ཅིག་ཡོད་པ་རྣམས་ལ། ལིངྒ་གྱེན་དུ་ལངས་པ་འདི་ལྟ་བུ་གང་ནས་ཀྱང་མ་བཤད་པའི་ཕྱིར་རོ། ། དེས་ན་ཡུམ་མེད་པ་ཉིད་རྒྱུད་དང་རྒྱ་གར་མཁས་པའི་གཞུང་གི་དགོངས་པ་ཡིན་ནོ། ། སྒྲུབ་ཐབས་སྤྱིའི་རྣམ་པར་གཞག་པ་བཤད་ཟིན་ཏོ། ། ཞེས་པ་དེ་དག་གིས་ནི།
ཆོས་རྗེ་དཔལ་གྱི་རྒྱལ་མཚན་གྱི་གསུང་རབ་ལས་འབྱུང་ཚུལ་བསྟན་ཟིན་ཏོ།། །། འདིར་སྨྲས་པ། བསྟན་འགྲོའི་དཔལ་གྱུར་མཁས་དབང་ཀུན་གྱིས་བསྔགས། ། བསྔགས་འོས་གང་གི་འཕྲིན་ལས་མཁའ་ལྟར་ཁྱབ། ། ཁྱབ་བདག་རྡོ་རྗེ་འཆང་དངོས་ངུར་སྨྲིག་འཛིན། ། འཛིན་མའི་རྒྱན་དེའི་གསུང་བཅུད་འདི་ངོ་མཚར། ། བར་སྐབས་ཀྱི་ཚིགས་སུ་བཅད་པའོ། ། དཔལ་གཤིན་རྗེ་གཤེད་དམར་ནག་འཇིགས་གསུམ་གྱི་དམ་པའི་ཆོས་འབྱུང་བའི་ཚུལ་ལེགས་པར་བཤད་པ་ཟབ་ཡངས་ཆོས་སྒོ་འབྱེད་པའི་རིན་པོ་ཆེའི་ལྡེ་མིག་དགོས་འདོད་ཀུན་འབྱུང་ཞེས་བྱ་བ་ལས་ཆོས་རྗེ་དཔལ་གྱི་རྒྱལ་མཚན་གྱི་གསུང་རབ་ལས་འབྱུང་ཚུལ་བཤད་པའི་སྐབས་ཏེ་གསུམ་པའོ།། ༈ །།བཞི་པ་ཆོས་རྗེ་དཔལ་ལྡན་བཀྲ་ཤིས་ཀྱི་གསུང་རབ་ལས་འབྱུང་ཚུལ་བཤད་པ་ནི། མ་ལུས་ཤེས་བྱ་ཀུན་མཁྱེན་མཁས་པའི་ཕུལ། །
མ་ལྟར་ཀུན་ལ་བརྩེ་བའི་སེམས་དཔའ་ཆེ། ། མ་དག་འཁྲུལ་པ་ཀུན་བྲལ་རྡོ་རྗེ་འཛིན། ། མ་ལུས་འགྲོ་བའི་གཉེན་གཅིག་རྒྱལ་གྱུར་ཅིག ། ཅེས་པའི་བསྟོད་ཡུལ་དམ་པར་གྱུར་པ་ངེས་དོན་བསྟན་པའི་སྲོག་ཤིང་རྒྱལ་བ་མུས་པ་ཆེན་པོ་མཚུངས་མེད་དཀོན་མཆོག་རྒྱལ་མཚན་གྱི་གསུང་རྒྱུན། ཆོས་རྗེ་བྱམས་པ་ཆོས་ལེགས་ཀྱིས་ལེགས་པར་ཕྱེ་སྟེ་བསྟན་པ་བཞིན་བཀོད་པར་མཛད་པའི་གཤེད་དམར་གཙོ་བོར་གྱུར་པའི་དམ་པའི་ཆོས་བྱུང་བའི་ཚུལ་ལེགས་པར་བཤད་པ་ཆོས་ཀྱི་རྗེ་སྦས་པའི་རྣལ་འབྱོར་ཆེན་པོ་འཕགས་ཆེན་དཔལ་ལྡན་བཀྲ་ཤིས་ཀྱི་གསུང་རབ་་་་་་གཤེད་དམར་སྤྲོས་མེད་ཀྱི་ཁྲིད་ཡིག་གི་དབུར་བཞུགས་པས། ལས་འདི་ལྟར་འབྱུང་སྟེ། འདིར་དབང་བསྐུར་བ་ཕྱིན་ཅི་མ་ལོག་པར་ཐོབ་ཅིང་། དམ་ཚིག་དང་སྡོམ་པ་ལ་གནས་པ། མན་ངག་ཤེས་ཤིང་ཟང་ཟིང་ལ་མ་ཆགས་པ། སྙིང་རྗེ་དང་ལྡན་པའི་སློབ་དཔོན་གྱིས་དད་པ་དང་བརྩོན་འགྲུས་དང་ལྡན་ཞིང་།
ཉུང་ངུའི་དོན་ལ་མོས་ཤིང་། ཚེ་བློས་ཐོང་ཞིང་རྫོགས་པའི་སངས་རྒྱས་མྱུར་དུ་ཐོབ་པར་འདོད་པའི་སློབ་མ་དཀྲི་བར་འདོད་པས། འཁོར་བའི་ཉེས་དམིགས་འཆི་བ་མི་རྟག་པ་སོགས་ཀྱིས་བློ་བཅོས་ཤིང་། ཐར་པ་དང་ཐམས་ཅད་མཁྱེན་པའི་ཡོན་ཏན་གྱིས་སྤྲོ་བ་བསྐྱེད་པ་སོགས། བློ་རིས་དང་བསྟུན་པའི་རང་གི་གང་ཤེས་ཀྱིས་སློབ་མ་ལ་སྤྲོ་བ་བསྐྱེད་དེ། འདིར་རྩོད་མེད་ཀྱི་གྲུབ་ཆེན་བིརྺ་པས། དེ་ཡང་བློ་དམན་པ་དཀྲི་བའི་དབང་དུ་བྱས་ནས་གསུང་ངག་རིན་པོ་ཆེ་ལམ་འབྲས་བུ་དང་བཅས་པ་གསུངས། དབང་པོར་རབ་དཀྲི་བའི་དབང་དུ་བྱས་ནས། ཤིན་ཏུ་སྤྲོས་པ་མེད་པའི་དེ་ཁོ་ན་ཉིད་ཀྱི་མན་ངག་འདི་གསུངས་པ་ལས། ད་ལན་ཕྱི་མའི་སྒོ་ནས་འཁྲིད་པ་ལ་གཉིས་ཏེ།
སྨིན་པར་བྱེད་པའི་དབང་དང་། གྲོལ་བར་བྱེད་པའི་ལམ་མོ། ། དང་པོ་ནི། བླ་མ་མཚན་ཉིད་ལྡན་པ་ལ། རྡུལ་ཚོན་ནམ་རས་བྲིས་ཀྱི་དཀྱིལ་འཁོར་དུ་གཤིན་རྗེ་གཤེད་དམར་པོ་ལྷ་ལྔ་བིརྺ་པ་ནས་བརྒྱུད་པའི་དབང་བསྐུར་བ་རྣམ་པར་དག་པ་ཐོབ་པ་སྟེ། རྡོ་རྗེ་ཐེག་པའི་ལམ་གྱི་རྩ་བ་ཡིན་པས་ཤིན་ཏུ་གལ་ཆེ་བ་ཡིན། གཉིས་པ་གྲོལ་བར་བྱེད་པའི་ལམ་ལ། བསྐྱེད་པའི་རིམ་པ་དང་རྫོགས་པའི་རིམ་པའོ། ། འདི་ལྟ་བུའི་ཆོས་རྫོགས་པའི་སངས་རྒྱས་ཀྱིས་གསུངས་པ་ཐམས་ཅད་བསྡུ་ན། ཐེག་པ་ཆེ་ཆུང་གཉིས་ལས།
འདི་ཐེག་པ་ཆེན་པོ་ཡིན། དེ་ལ་རྒྱུའི་ཐེག་པ་དང་འབྲས་བུའི་ཐེག་པ་གཉིས་ལས། འདི་འབྲས་བུའི་ཐེག་པ་ཡིན། དེ་ལ་ཕྱི་དང་ནང་གི་དབྱེ་བ་ཡིས། ། རྒྱུད་སྡེའི་དབྱེ་བའང་གཉིས་སུ་གསུངས། ། ཞེས་རྒྱུད་སྡེ་གཉིས་སུ་དབྱེ་བའི་ཚུལ་དང་། ། རྣལ་འབྱོར་སྤྱོད་དང་བྱ་དབྱེ་བ། ། ཤེས་རབ་ཕ་རོལ་ཕྱིན་པའི་ཚུལ། ། ཞེས་རྒྱུད་སྡེ་གསུམ་དུ་དབྱེ་བའི་ཚུལ་དང་། དམན་པ་རྣམས་ལ་བྱ་བའི་རྒྱུད། །
བྱ་མིན་རྣལ་འབྱོར་དེ་ལྟག་ལ། ། སེམས་ཅན་མཆོག་ལ་རྣལ་འབྱོར་མཆོག ། རྣལ་འབྱོར་བླ་མེད་དེ་ལྟག་ལ། ། ཞེས་རྡོ་རྗེ་གུར་ལས་གསུངས་པའི་རྗེས་སུ་འབྲངས་ནས། ས་སྐྱ་པ་རྣམས་རྒྱུད་སྡེ་བཞིའི་དབྱེ་བ་བཞེད་པས། དེ་ལ་རྒྱུད་སྡེ་གོང་མ་རྣལ་འབྱོར་བླ་མེད་ལའང་ཐབས་རྒྱུད། ཤེས་རབ་ཀྱི་རྒྱུད། གཉིས་མེད་རྒྱུད་གསུམ་ལས་འདི་ཐབས་རྒྱུད་ཡིན། དེ་ལ་གདུལ་བྱའི་ཉོན་མོངས་པ་དུག་གསུམ་འདུལ་བ་ལ་དགོངས་ཏེ། འདོད་ཆགས་ཅན་ལ་དགོངས་ནས་གསང་བ་འདུས་པའི་སྐོར་གསུངས།
གཏི་མུག་ཅན་ལ་དགོངས་ཏེ་རྣམ་སྣང་སྒྱུ་འཕྲུལ་དྲ་བའི་སྐོར་གསུངས། ཞེ་སྡང་ཅན་ལ་གཙོ་བོར་དགོངས་ཏེ། གཤིན་རྗེ་གཤེད་སྐོར་གསུངས་པ་ལས། འདི་གཤིན་རྗེ་གཤེད་ཀྱི་སྐོར་ཡིན། དེ་ལ་དམར་ནག་གཉིས་ལས་འདི་དམར་པོའི་སྐོར་ཡིན། དེ་ལ་གྲུབ་ཆེན་དཔལ་འཛིན་གྱི་རྒྱུད་ལེའུ་བཅུ་དགུ་པ་ལ་བརྟེན་པའི། ལྷ་བཅུ་གསུམ་མ་དང་། སློབ་དཔོན་བློ་གྲོས་བཟང་པོས་ལེའུ་ཉེར་གཉིས་པ་ལ་བརྟེན་ནས་མཛད་པའི་ལྷ་ལྔ་མ་དང་། གྲུབ་ཆེན་བིརྺ་པས་ཨུ་རྒྱན་ན་བཞུགས་པའི་རྒྱུད་འབུམ་ཕྲག་གསུམ་པ་ལ་བརྟེན་པའི་ལྷ་ལྔ་མ་དང་གསུམ་ལས། འདི་བིར་ལུགས་ཡིན།
འདི་ལ་རྣལ་འབྱོར་དབང་ཕྱུག་གིས་ཡིག་ཆ་དུ་མ་ཞིག་མཛད་ནའང་། ལྷ་ལྔ་ཆར་གྱི་མངོན་པར་རྟོགས་པ་རྒྱས་པ་དང་། གཙོ་བོ་རྐྱང་པའི་མངོན་པར་རྟོགས་པ་བསྡུས་པ་དང་། གཏོར་མའི་ཆོ་ག་སྟེ་བསྐྱེད་རིམ་གྱི་གཞུང་གསུམ་དང་། ཤིན་ཏུ་སྤྲོས་པ་མེད་པས་དེ་ཁོ་ན་ཉིད་ཀྱི་མན་ངག་རྡོ་རྗེ་ཚིག་རྐང་དང་། འོད་གསལ་འཆར་བའི་བྱིན་རླབས་ཀྱི་ཆོ་ག་དང་། བདུད་རྩི་བྱིན་གྱིས་བརླབ་པའི་ཆོ་ག་སྟེ་རྫོགས་རིམ་གྱི་གཞུང་གསུམ་དང་། འཕྲུལ་འཁོར་གྱི་འཕྲེང་བ་ཞེས་བྱ་བ་དང་། གཤིན་རྗེ་གཤེད་བསྒྲུབ་པའི་ཆོ་ག་ཞེས་བྱ་བ་ལས་ཚོགས་ཀྱི་གཞུང་གཉིས་ཏེ་བརྒྱད་མཛད་པ་ཡིན། གཞུང་དེ་རྣམས་རྒྱུད་འབུམ་ཕྲག་གསུམ་པ་ལས་ཕྱུང་བ་ཞེས་འཕྲུལ་འཁོར་གྱི་འཕྲེང་བ་ལས་གསུངས་པས།
ད་ལྟ་བོད་ན་བཞུགས་པའི་ལེའུ་བཅུ་དགུ་པ་དང་ཉེར་གཉིས་པ་ལ་བརྟེན་པ་མ་ཡིན་པས། དེ་རྣམས་དང་མ་མཐུན་ཡང་འགལ་བ་མེད་དོ། ། གོང་གི་གཞུང་བརྒྱད་ཀྱི་དགོངས་པ་ཉམས་སུ་ལེན་ཚུལ་ལ། སྒྲུབ་ཐབས་བདུད་རྩི་གསུམ་པ། ལུང་སྦྱོར་བདུད་རྩི་རོལ་མཚོ། དབང་ཆོག་བདུད་རྩི་ཆུ་རྒྱུན། གློ་བོ་ལོ་ཙཱ་བའི་འཁྲིད་ཡིག་ཐོར་བུ་བ། དེའི་ལྷན་ཐབས་སྤྲོས་མེད་མཛེས་རྒྱན། ཡིག་ཆ་དེ་རྣམས་ཀྱི་སྟེང་དུ། མཐོང་བ་བརྒྱུད་པའི་ཕྱག་ལེན།
བླ་མ་དམ་པའི་མན་ངག་རྣམས་ཀྱིས་བརྒྱན་པས། ཉམས་ལེན་ཤིན་ཏུ་ཟབ་པ་ཞིག་བཞུགས་པ་ཡིན། འདི་ལྟ་བུའི་མན་ངག་འདི། བོད་དུ་ཇི་ཙམ་ནས་བྱོན་ན། རྗེ་བཙུན་རིན་པོ་ཆེའི་སྐུ་ཚེའི་སྨད། ཆོས་རྗེ་ས་པཎ་གྱི་སྐུ་ངོ་ལ། དཔྱལ་ལོ་ཙཱ་བ་ཆོས་ཀྱི་བཟང་པོས། བསྐྱེད་རིམ་གྱི་གཞུང་གསུམ་སོགས་བསྒྱུར་ཅིང་། མང་པོ་ལ་སྤེལ་བས་ལུགས་འདི་ཤིན་ཏུ་བྱིན་རླབས་ཆེ་བར་གྲགས། ཡང་ཆག་ལོ་ཙཱ་བ་ཆོས་རྗེ་དཔལ་གྱིས་དཔྱལ་གྱིས་བསྒྱུར་པ་ལ་འགྱུར་བཅོས་མཛད།
འཕྲུལ་འཁོར་སྔར་མ་འགྱུར་བ་གཅིག་སོགས་བསྒྱུར་པས་འགྱུར་ལེགས་ཤིང་མཁས་པར་གྲགས་སོ། ། དེ་ནས་པཎྜི་ཏ་ད་ན་ཤཱི་ལས་སུས་མཛད་མེད་པའི་གཏོར་ཆོག་གི་གཞུང་བཟང་པོ་གཅིག་ལ་རང་འགྱུར་མཛད། གཞན་ཡང་ཆོས་རྗེ་ས་པཎ་སོགས་ལ་འཕེལ་ཏེ། ལུགས་འདི་བརྒྱུད་ཐག་ཉེ་ཞིང་། གདོན་ཐོག་ཏུ་བསྔགས་པ་ཡིན། དེ་ནས་ཤོང་ལོ་ཙཱ་བས་ཀྱང་དར་ཞིང་རྒྱས་པར་མཛད། དེ་ནས་མཁས་གྲུབ་བུ་སྟོན་རིན་པོ་ཆེས་ཕྱོགས་མཐའ་དག་ཏུ་དར་ཞིང་རྒྱས་པར་མཛད། དེ་ནས་རྗེ་རྡོ་རྗེ་འཆང་ཡབ་སྲས་རྣམས་ཀྱིས་དབང་བཀའ། བཤད་བཀའ། འཁྲིད་བཀའ་སོགས་དར་ཞིང་རྒྱས་པར་མཛད་དེ་བྱིན་རླབས་ཀྱི་རྒྱུན་དེང་སང་གི་བར་དུ་གནས་པ་ཡིན་ནོ། །
ཞེས་པ་དེ་དག་གིས་ནི་ཆོས་རྗེ་དཔལ་ལྡན་བཀྲ་ཤིས་ཀྱི་གསུང་རབ་ལས་འབྱུང་ཚུལ་བཤད་ཟིན་ཏོ།། །། འདིར་སྨྲས་པ། མཆོག་གི་བླ་མ་དཀོན་མཆོག་མཚན་ཅན་གྱི། ། གསུང་གི་བདུད་རྩི་ལེགས་གསུང་ཆུ་བོའི་རྒྱུན། ། གང་ཞིག་སུ་ཡིས་ཐོས་གང་སྐལ་བཟང་བའི། ། ཡོན་གནས་འདི་བཤད་ཕན་ཡོན་དཔག་ཏུ་མེད། ། བར་སྐབས་ཀྱི་ཚིགས་སུ་བཅད་པའོ། ། དཔལ་གཤིན་རྗེ་གཤེད་དམར་ནག་འཇིགས་གསུམ་གྱི་དམ་པའི་ཆོས་བྱུང་བའི་ཚུལ་ལེགས་པར་བཤད་པ་ཟབ་ཡངས་ཆོས་སྒོ་འབྱེད་པའི་རིན་པོ་ཆེའི་ལྡེ་མིག་དགོས་འདོད་ཀུན་འབྱུང་ཞེས་བྱ་བ་ལས། ཆོས་རྗེ་དཔལ་ལྡན་བཀྲ་ཤིས་ཀྱི་གསུང་རབ་ལས་འབྱུང་ཚུལ་བཤད་པའི་སྐབས་ཏེ་བཞི་པའོ།། །། དེ་ཡན་གྱིས་སྤྱི་དོན་དང་པོ་གསུང་རབ་གཞན་ལས་འབྱུང་ཚུལ་བཤད་ཟིན་ནས།
ད་ནི་སྤྱི་དོན་གཉིས་པ་ཁྱད་པར་དུ་འཕགས་པའི་གསུང་རབ་ལས་འབྱུང་ཚུལ་བཤད་པ་ལ་གཉིས་ཏེ། ཁྱད་པར་དུ་འཕགས་པའི་གསུང་རབ་དངོས་བཤད་པ་དང་། དེ་ལས་འཕྲོས་པའི་ལེགས་བཤད་བསྟན་པའོ། ། དང་པོ་ནི། ཁྱད་པར་འཕགས་པའི་ཡོངས་འཛིན་བླ་མའི་གསུང་། ། ཁྱད་པར་འཕགས་པའི་སྲས་ཀྱིས་ལེགས་གསུངས་པའི། ། ཁྱད་པར་འཕགས་པའི་མཛད་འཕྲིན་ངོ་མཚར་གྱིས། ། ཁྱད་པར་འཕགས་པའི་བསྟན་པ་སྤེལ་ལ་འདུད། ། ཅེས་པའི་བསྟོད་ཡུལ་དམ་པར་གྱུར་པ་ཡོངས་འཛིན་དམ་པ་ཀུན་གྱི་ནང་ནས་ཁྱད་པར་དུ་འཕགས་པ་རྒྱལ་བ་རྡོ་རྗེ་འཆང་ཆེན་པོའི་གསུང་རྒྱུན་རྣམས་ཟིན་བྲིས་ཀྱི་ཚུལ་དུ། དེའི་ཐུགས་སྲས་རྒྱལ་ཚབ་དམ་པར་གྱུར་པ་ལུང་རྟོགས་ཀྱི་ཡོན་ཏན་ཁྱད་པར་ཅན་དུ་མས།
བསྟན་འཛིན་ཀུན་ལས་མངོན་པར་དུ་འཕགས་པའི་སྐྱེས་ཆེན་དམ་པ་སེམས་དཔའ་ཆེན་པོ་དཀོན་མཆོག་རྒྱལ་མཚན་ཞེས་མཚན་ཡོངས་སུ་གྲགས་པའི་སངས་རྒྱས་མི་གཟུགས་ཅན་དེ་ཉིད་ཀྱིས་མཛད་པའི་བཅོམ་ལྡན་འདས་རྡོ་རྗེ་འཇིགས་བྱེད་ཀྱི་བཤད་པའི་གསུང་བགྲོས་ཟིན་བྲིས་ཞེས་བྱ་བའི་་་་་་གསུང་རབ་འདི་གོང་དུ་བཀོད་པའི་དཔལ་གྱི་རྒྱལ་མཚན་པའི་རྣམ་བཤད་དེ་ཉིད་ཀྱི་སྙིང་པོ་བསྡུས་པ་ལྟ་བུར་སྣང་ཡང་གཉིས་ཀ་རྡོ་རྗེ་འཆང་གི་གསུང་རྒྱུན་ཞིག་ལ་ཟིན་བྲིས་མཛད་པ་པོ་གཉིས་ཀྱིས་རྗེས་འཇུག་གི་བློ་གྲོས་མཆོག་དམན་ལ་དགོངས་ནས་རྒྱས་བསྡུས་སུ་མཛད་པར་འདུག་གོ ། གསུང་རབ་ལས་འདི་ལྟར་འབྱུང་སྟེ། འདིར་བཅོམ་ལྡན་འདས་རྡོ་རྗེ་འཇིགས་བྱེད་ཀྱི་བསྐྱེད་རིམ་གྱི་དོན་ཅུང་ཟད་གཏན་ལ་འབེབས་པར་བྱེད་པ་ལ་གསུམ་སྟེ། རྒྱུད་ནས་ཇི་ལྟར་གསུང་ཚུལ། དེའི་དགོངས་པ་རྒྱ་གར་གྱི་པཎ་གྲུབ་རྣམས་ཀྱིས་ཇི་ལྟར་བཀྲལ་ཚུལ། དེ་དག་ལས་བོད་ཀྱི་བླ་མ་རྣམས་གང་གི་རྗེས་སུ་འབྲངས་དཔྱད་པའོ། ། དང་པོ་ནི། རྒྱུད་རྟོག་པ་བདུན་པའི་རྟོག་པ་དང་པོ་ནས་གཞལ་ཡས་ཁང་ལྷ་སྣམ་རིམ་པ་གཅིག་དང་བཅས་པའི་དབུས་སུ། འཁོར་ལོ་ལེ་དགུའི་དབུས་སུ་རྡོ་རྗེ་དང་། གཞན་ལེ་ཚེ་བརྒྱད་ལ་ཕྱག་མཚན་བརྒྱད་དང་།
ལྷ་སྣམ་གྱི་ཕྱོགས་བཞིར་ཕྱག་མཚན་དྲུག་དྲུག་ལ་སོགས་པ་དང་སྒོ་བཞི་དང་གྲྭ་བཞིར་རོ་ལངས་བརྒྱད་དང་བཅས་པ་བཤད། ཡང་དེའི་རྟོག་པ་བཞི་པར་སྲུང་འཁོར་དུར་ཁྲོད་དང་བཅས་པའི་དབུས་སུ། བཅོམ་ལྡན་འདས་ཞལ་དགུ ཕྱག་སུམ་ཅུ་རྩ་བཞི། ཞབས་བཅུ་དྲུག་པ་ཅན་ནི་དངོས་བསྟན་ལ་བཤད་དོ། ། གཉིས་པ་ནི། རྒྱུད་དེ་དག་གི་དགོངས་པ། གྲུབ་ཆེན་ལ་ལི་ཏ་བཛྲས་གཞལ་ཡས་ཁང་སྲུང་འཁོར་དུར་ཁྲོད་དང་བཅས་པའི་དབུས་སུ་བཅོམ་ལྡན་འདས་དང་། གཞན་ཡང་རྒྱུད་ནས་བཤད་པའི་ཕྱག་མཚན་རྣམས་ཕྱག་མཚན་དེ་དག་འཛིན་པའི་ལྷ་རྡོ་རྗེ་མགོ་ལ་སོགས་པ་རྣམས་དང་། ལྷ་སྣམ་གྱི་ཕྱོགས་བཞིའི་ཕྱག་མཚན་གྱི་སོགས་ཁོང་ནས་ཞབས་གཡས་ཀྱི་གདན་རྣམས་འདོན་ཏེ། དེ་འང་ཕྱོགས་རེའི་ཕྱག་མཚན་གྱི་སོགས་ཁོངས་ནས་གདན་གཉིས་བཏོན་ནས།
དེ་དག་འཛིན་པའི་ལྷ་དང་། རོ་ལངས་བརྒྱད་པོ་ནི་རྒྱུད་ནས་བཤད་པའི་རོ་ལངས་ཀྱི་སྒྲུབ་པ་བྱེད་ན་འགོད་པ་ཡིན་གྱི། སློབ་མ་ལ་དབང་བསྐུར་བ་དང་། མཆོག་བསྒྲུབ་པའི་དཀྱིལ་འཁོར་ལ་རོ་ལངས་མི་འགོད་པར། དེའི་སར་ཞབས་གཡོན་གྱི་གདན་རྣམས་བཀོད་ནས་དེ་དག་འཛིན་པའི་ལྷར་བསྐྱེད་དེ། དེ་ལྟར་ན་ལྷ་བཞི་བཅུ་ཞེ་དགུའི་དཀྱིལ་འཁོར་དང་། ཡང་སློབ་དཔོན་ཨ་བོས་གཞལ་ཡས་ཁང་སྲུང་འཁོར་དུར་ཁྲོད་དང་བཅས་པའི་དབུས་སུ་གཙོ་བོ་བཅོམ་ལྡན་འདས་དང་རོ་ལངས་རྣམས་རྒྱུད་ཀྱི་རྟོག་པ་དང་པོའི་དངོས་བསྟན་ཇི་ལྟ་བ་བཞིན་ཏེ། མདོར་ན་རོ་ལངས་བརྒྱད་བསྐོར་གྱི་དཀྱིལ་འཁོར་དང་། ཡང་སློབ་དཔོན་ཨ་མོ་གྷ་བཛྲ་ཆུང་བས། གཞལ་ཡས་ཁང་སྲུང་འཁོར་དུར་ཁྲོད་དང་བཅས་པའི་དབུས་སུ་གཙོ་བོ་བཅོམ་ལྡན་འདས་དང་ཕྱག་མཚན་རྣམས་འགོད་པ་རྒྱུད་ཀྱི་དངོས་བསྟན་བཞིན་ལ་རོ་ལངས་རྣམས་ཀྱི་ཚབ་ཏུ་གནོད་སྦྱིན་མོ་བརྒྱད་དང་།
ཕྱིའི་པདྨའི་ཕྱོགས་མཚམས་བརྒྱད་དུ་གཤིན་རྗེ་མོ་བརྒྱད་དང་བཅས་པ་སྟེ། མདོར་ན་ལྷ་བཅུ་བདུན་མའི་དཀྱིལ་འཁོར་ཏེ། རྒྱ་གཞུང་ནས་དངོས་སུ་བཤད་པའི་དཀྱིལ་འཁོར་ནི་གསུམ་པོ་དེར་ངེས་སོ། ། གཞན་དཔའ་བོ་གཅིག་པ་ལ། སློབ་དཔོན་ཤྲཱི་བྷ་དྲ་དང་། ཛྙཱ་ན་ཨ་ཀ་ར་སོགས་ཀྱིས་གཞལ་ཡས་ཁང་སྲུང་འཁོར་དུར་ཁྲོད་དང་བཅས་པའི་དབུས་སུ་དཔའ་བོ་གཅིག་པ་དང་། ཡང་སློབ་དཔོན་དཔལ་འཛིན་གྱིས་གཞལ་ཡས་ཁང་མེད་པའི་སྲུང་འཁོར་དུར་ཁྲོད་དང་བཅས་པའི་དབུས་སུ། བཅོམ་ལྡན་འདས་དཔའ་བོ་གཅིག་པ་བཤད། ཨ་མོ་གྷ་བཛྲ་ལ་སོགས་པས་གཞལ་ཡས་ཁང་སྲུང་འཁོར་དུར་ཁྲོད་གང་ཡང་མེད་པའི་དཔའ་བོ་གཅིག་པའང་བཤད་དོ། ། གསུམ་པ་ནི།
བླ་མ་རྭ་རྡོ་རྗེ་གྲགས་ཀྱིས་སློབ་དཔོན་དཔལ་འཛིན་གྱི་རྗེས་སུ་འབྲངས་ཏེ། དཔའ་བོ་གཅིག་པའི་མངོན་རྟོགས་ཞལ་དགུ་རིན་ཆེན་སྒྲོན་མེ་ཞེས་བྱ་བ་དང་། ལྷ་བཅུ་གསུམ་མའི་དཀྱིལ་འཁོར་གཙོ་བོ་ལ་ཡུམ་དང་བཅས་པའི་སྒྲུབ་ཐབས་རིན་ཆེན་གཏེར་མཛོད་ཅེས་བྱ་བ་དང་། གཞན་ཡང་ཞལ་གཅིག་ཕྱག་གཉིས་མ་དང་། ཕྱག་བཞི་པ་དང་། ཞལ་གསུམ་ཕྱག་དྲུག་པ་སྟེ་ལྔ་མཛད་དོ། ། སྐྱོ་པ་རྣམས་ལ། ལ་ལི་ཏའི་ལུགས་ཀྱི་ལྷ་ཞེ་དགུ་མ་དང་། ཨ་མོ་གྷ་བཛྲའི་ལུགས་ཀྱི་ལྷ་བཅུ་བདུན་མ་ལ་སོགས་པ་ཡོད་དོ། གཉིས་པ་རྣམས་ལ་ལྷ་དགུའི་དཀྱིལ་འཁོར།
འཁོར་རྣམས་ལ་དགྲ་ནག་ནས་ཁ་བསྐངས་པ་གཅིག་ཡོད་དོ། ། གཞན་ཡང་བོད་དུ་ལྷ་ཞེ་གཅིག་མའི་དཀྱིལ་འཁོར་འདོད་པ་ཡང་ཡོད་དོ། ། འདི་དག་ལ་འཐད་མི་འཐད་ཀྱི་དཔྱད་པ་ཅུང་ཟད་གཅིག་བྱས་ན། ལྷ་ཞེ་གཅིག་མའི་དཀྱིལ་འཁོར་འདོད་པ་ནི་མི་འཐད་དེ། དེ་ལྟར་སྟོན་བྱེད་ཀྱི་རྒྱུད་རྒྱ་གཞུང་མེད་པས་རྒྱ་བོད་ཀྱི་མཁས་པ་སུའི་ཡང་ལུགས་མ་ཡིན་ལ། བོད་འགའ་ཞིག་གི་རང་བཟོ་ཡིན་པའི་ཕྱིར་རོ། ། གལ་ཏེ་རྒྱ་གཞུང་ལ་ལ་ལི་ཏའི་ལྷ་ཞེ་དགུ་མའི་རྗེས་སུ་འབྲང་ངོ་ཞེ་ན་དེ་དང་མི་མཐུན་ཏེ། དེ་ལ་ལྷ་ཞེ་དགུ་ཡོད་པས་སོ། ། ཡང་གཉིས་པའི་ལུགས་ཀྱི་ལྷ་དགུ་མ་དང་། རྭ་པའི་ལྷ་བཅུ་གསུམ་མ་གཉིས་ལ་ཡང་།
སྤྱིར་གཙོ་བོ་མི་འདྲ་ལ་འཁོར་འདྲ་བའི་དཀྱིལ་འཁོར་ཀྱཻ་རྡོ་རྗེ། སྐུ་གསུང་ཐུགས་ཀྱི་རྡོ་རྗེ་རྣམས་ཀྱི་དཀྱིལ་འཁོར་ལྟ་བུ་དང་། སམ་པུ་ཏྲའི་ཀྱཻ་རྡོར་ལྷ་བཅུ་བདུན་མའི་དཀྱིལ་འཁོར་གྱི་འཁོར་རྣམས་སངས་རྒྱས་མཉམ་སྦྱོར་དུ་བཤད་པའི་དཀྱིལ་འཁོར་གྱི་འཁོར་དུ་འགྲོ་བ་སོགས་ཡོད་མོད་ཀྱང་། དེ་རྣམས་ལ་ནི་དེ་ལྟར་སྟོན་བྱེད་ཀྱི་རྒྱུད་དང་རྒྱ་གཞུང་ཡོད་ལ། འདི་གཉིས་ལ་ནི་དེ་འདྲ་མེད་པས་དཔྱད་བྱ་ཡིན་ནོ་གསུང་ངོ་། ། འདི་ལ་ཕྱིས་ཀྱི་མཁས་པ་ཁ་ཅིག་ན་རེ། འཇིགས་བྱེད་ལྷ་བཅུ་གསུམ་མ་ལ་ནི་རྒྱུད་དང་རྒྱ་གཞུང་གི་ཁུངས་གང་ཡང་མེད་དོ་ཟེར་བ་ནི། མཐོང་རྒྱ་ཤིན་ཏུ་ཆུང་ཞིང་། མཐོང་བའི་དོན་ཡང་ཞིབ་ཏུ་མ་རྟོགས་བཞིན་དུ་མྱུར་དུ་ཁ་ཚོན་གཅོད་པ་ལ་དགའ་བ་ཡིན་ཏེ། སམ་པུ་ཊི་དང་རྟོག་བདུན་གྱི་བྲིས་སྐུ་དང་།
ལྷའི་རྟོག་པའི་སྐབས་སུ་མི་གསལ་ཡང་། འཕྲུལ་འཁོར་གྱི་རྟོག་པའི་སྐབས་ལས་ཤེས་ཏེ། དེ་ཡང་རྩ་བའི་རྒྱུད་བསྡུས་པའི་སྐབས་སུ་འཕྲུལ་འཁོར་བྱེད་ཚུལ་མི་གསལ་ཡང་། གསལ་བར་སྟོན་པའི་བཤད་པའི་རྒྱུད་རྟོག་གསུམ་གྱི་འཕྲུལ་འཁོར་གྱི་བཤད་པ་ལས། རྩ་བའི་སྔགས་བཏུས་ཤིང་བགྲངས་ནས་སྔགས་ཀྱི་ཡི་གེ་བསྲེ་བའི་སྐབས་སུ། ལེ་ཚེ་དགུ་པའི་དབུས་དང་ཕྱོགས་བཞིར། ཡ་ཀྵེ་མ་མེ་ད་ལྔ་འགོད་པ་དང་། དེའི་ཕྱི་རོལ་རེ་མིག་བཅུ་གཉིས་པ་ལ་ལྷག་མ་བརྒྱད་དང་ཐོད་པ་བཞི་སྟེ་བཅུ་གཉིས་ཀྱི་ས་བོན་འགོད་པར་གསུངས་ལ། དེ་ཡང་དགྲ་ནག་ལས། ཡི་གེ་ཀྵེ་ནི་གཏི་མུག་བརྗོད། །
ཡི་གེ་མ་ནི་ཕྲ་མར་གསུངས། ། ཡི་གེ་མེ་ནི་འདོད་ཆགས་ཉིད། ། ཡི་གེ་ད་ནི་ཕྲག་དོག་འགྱུར། ། གཤིན་རྗེ་འཇོམས་པ་ལྔ་རུ་གྲགས། ། ཡི་གེ་མ་ནི་ཐོ་བར་གྲགས། ། ཡི་གེ་ཙ་ལས་དབྱུག་པ་གཙོ། ། ལག་ན་པད་མ་ནི་ཡིག་ལས། ། ཡི་གེ་ད་ནི་རལ་གྲིར་ལྡན། ། ཡི་གེ་ཛ་ནི་སེམས་མར་བརྗོད། ། ཡི་གེ་ས་ནི་ཕག་མོར་གྲགས། །
ཡི་གེ་དོ་ལས་དབྱངས་ཅན་གྲགས། ། ཡི་གེ་རི་ལས་གཽ་རིར་གྲགས། ། ཎ་ཡོ་ནི་ར་མཚམས་བཞི་རུ། ། ཐོད་པ་བཞི་རུ་བསྒྲག་པ་ཡིན། ། ཞེས་ཡི་གེ་བཅུ་བདུན་ལྷ་བཅུ་གསུམ་དང་ཐོད་པ་བཞི་རུ་གསུངས་ལ། འཇིགས་བྱེད་ཀྱི་འཕྲུལ་འཁོར་ལ་བརྟེན་ནས་ལས་བསྒྲུབ་པའི་སྐབས་སུའང་། ཡི་གེ་བཅུ་བདུན་ལ་ལྷའི་རྣམ་པ་ཅན་བཅུ་གསུམ་དང་ལྷའི་ངོ་བོ་ཐོད་པ་བཞིར་བསྐྱེད་པ་ལ། རང་འདྲའི་ཡེ་ཤེས་སེམས་དཔའ་བཅུག་ནས་ལས་བསྒྲུབ་པར། གྲུབ་ཆེན་དཔལ་འཛིན་གྱི་མན་ངག་ལ་བརྟེན་ནས་མཛད་པའི་རྟོག་བདུན་གྱི་འགྲེལ་པ། དཔལ་ཆེན་རྡོ་རྗེ་གྲུབ་པ་དང་།
སོ་ན་ཤྲཱི་གཉིས་ཀས་མཛད་པ་ལས། ཡི་གེ་བཅུ་བདུན་པོ་དེ་དག་ལྷ་བཅུ་བདུན་གྱི་རང་བཞིན་དུ་རྣམ་པར་བསྒོམས་ལ་རང་གི་སྙིང་གའི་ས་བོན་གྱི་འོད་ཟེར་གྱིས་གཤིན་རྗེའི་གཤེད་ལྷ་བཅུ་བདུན་གྱི་བདག་ཉིད་ཀྱི་ཡེ་ཤེས་ཀྱི་དཀྱིལ་འཁོར་སྤྱན་དྲངས་ལ། མདུན་དུ་རྣམ་པར་བཞུགས་སུ་གསོལ་ལ། མཆོད་ཡོན་ལ་སོགས་པ་ཕུལ་ནས། སྔར་བྲིས་པའི་འཁོར་ལོ་ལ། ཐོ་བ་ལ་སོགས་པའི་སྦྱོར་བས་བཅུག་ལ། དེ་ནས་ལས་དང་རྗེས་སུ་མཐུན་པར་བྱ་བའི་རིམ་པས་བདག་ཉིད་རྣམ་པར་བསྒོམས་ལ་སྔགས་ཡོངས་སུ་བཟླ་འོ། ། ལས་རབ་ཏུ་བསྒྲུབ་པར་བྱའོ། ། ཞེས་གསལ་བར་གསུངས་ཤིང་། འཇིགས་བྱེད་ཀྱི་དབང་དུ་མཛད་པའི་འཕྲུལ་འཁོར་གྱི་ལྷ་བཅུ་བདུན་གྱི་ལས་ཀུན་བསྒྲུབ་པའི་སྐབས་སུ།
གཙོ་བོ་ལ་གཤིན་རྗེའི་གཤེད་གཞན་ཡོང་དོན་མེད་པས་འཇིགས་བྱེད་ཀྱིས་མཛད་དགོས་པར་གསལ་ལོ། ། དེའི་ཕྱིར་དཀྱིལ་འཁོར་གྱི་སྒྲུབ་ཐབས་ཀྱི་སྐབས་དང་། འཕྲུལ་འཁོར་གྱི་ལྷ་འགོད་པའི་སྐབས་སུ། ལྷ་འགོད་པའི་གནས་ལ་མི་འདྲ་བ་ཅུང་ཟད་ཡོད་ཀྱང་། རྒྱུད་སྨིན་བྱེད་ཀྱི་སྒྲུབ་ཐབས་དང་ལས་སྦྱོར་གྱི་འཕྲུལ་འཁོར་གྱི་སྐབས་ཀྱི་ཁྱད་པར་ཡིན་པས། སྤྱིར་གཙོ་བོ་རྡོ་རྗེ་འཇིགས་བྱེད་ཀྱིས་མཛད་པ་ལས། འཁོར་དགྲ་ནག་ནས་བཤད་པའི་ལྷ་བཅུ་གཉིས་དང་། ཐོད་པ་བཞིས་བསྐོར་བ་ཤིན་ཏུ་གསལ་བས། གཉིས་ལོ་ཙཱ་བ་ཡོན་ཏན་གྲགས་དང་། རྭ་རྡོ་རྗེ་གྲགས་ཀྱིས་བོད་དུ་སྲོལ་ཕྱེ་བའི་འཇིགས་བྱེད་ལྷ་བཅུ་གསུམ་མའི་སྒྲུབ་ཐབས་ནི་ཤིན་ཏུ་ལེགས་པས།
རྒྱུད་དང་འགྲེལ་པ་ཤིན་ཏུ་རྣམ་པར་དག་པ་ལ་བརྟེན་པའི་ལུགས་རྣམ་པར་དག་པ་མ་རྟོགས་བཞིན་དུ། སྐུར་པ་གདབ་པར་མི་བྱའོ་གསུང་ངོ་། ། འདི་ལ་ཡང་དཔྱད་པར་བྱ་སྟེ། དེ་ལ་སྤྱིར་གཙོ་བོ་མི་འདྲ་ལ། འཁོར་འདྲ་བའི་དཀྱིལ་འཁོར་སྲིད་ཀྱང་། འདིར་སྨོས་པའི་སྒྲུབ་བྱེད་རྣམས་ཀྱིས་ནི། ཁྱེད་འདོད་པ་ལྟར་གྱི་འཇིགས་བྱེད་ལྷ་བཅུ་གསུམ་མའི་དཀྱིལ་འཁོར་ཡོད་པར་མི་འགྲུབ་སྟེ་རྒྱུད་རྟོག་བདུན་དང་། སམ་པུ་ཊི་གཉིས་ལས། དེ་ལྟ་བུ་གསལ་བར་མ་བཤད་པ་མཐུན་སྣང་དུ་གྲུབ་ལ། རྟོག་གསུམ་གྱི་འཕྲུལ་འཁོར་གྱི་སྐབས་སུ།
ས་བོན་གྱི་ཡི་གེ་བཅུ་བདུན་འགོད་པར་བཤད་པས་ཀྱང་ལྷ་བཅུ་གསུམ་མི་འགྲུབ་སྟེ། སྤྱིར་འཕྲུལ་འཁོར་གྱི་སྐབས་སུ་བཀོད་པའི་ཡི་གེ་ཡིན་ན། ལྷའི་རྣམ་པར་བྱེད་དགོས་པས་མ་ཁྱབ་པའི་ཕྱིར་ཏེ། ཨ་མོ་གྷ་བཛྲས་འཕྲུལ་འཁོར་གྱི་སྐབས་སུའང་། ཡི་གེ་ཉིད་ཀྱི་རྣམ་པས་བཙོན་སྲུང་གི་ཚུལ་དུ་བསྐོར་བར་བཤད་པའི་ཕྱིར་དང་། གལ་ཏེ་ཁྱབ་ན་ལྷ་བཅུ་བདུན་དུ་འགྱུར་བས་ཁྱེད་རང་གི་ཁས་བླངས་དང་ཡང་འགལ་བའི་ཕྱིར་རོ། ། གལ་ཏེ་གོང་གི་ཡི་གེ་དེ་རྣམས་ལྷ་བཅུ་གསུམ་དང་། ཐོད་པ་བཞིའི་རྣམ་པ་ཅན་དུ་གོང་དུ་དྲངས་པའི་ཁས་བླངས་དང་ཡང་འགལ་བའི་ཕྱིར་རོ། ། དགྲ་ནག་གི་རྒྱུད་དང་། རྡོ་རྗེ་གྲུབ་པ་དང་།
སོ་ན་ཤྲཱིས་མཛད་པའི་རྟོག་བདུན་གྱི་འགྲེལ་པ་རྣམས་ཀྱིས་གྲུབ་བོ་ཞེ་ན། དེ་རྣམས་ཀྱིས་མི་འགྲུབ་སྟེ། དགྲ་ནག་གི་རྒྱུད་ལས་དགྲ་ནག་ལྷ་བཅུ་གསུམ་གྲུབ་པས། འཇིགས་བྱེད་ལྷ་བཅུ་གསུམ་གྲུབ་པའི་ཤེས་བྱེད་མེད་པའི་ཕྱིར་དང་། འགྲེལ་པ་གཉིས་ཀྱིས་ཀྱང་། ལྷ་བཅུ་བདུན་བཤད་ཀྱིས་བཅུ་གསུམ་མ་བཤད་པའི་ཕྱིར་རོ། ། བཅུ་བདུན་བཤད་པས། བཅུ་གསུམ་མ་བཤད་པར་འགྱུར་བ་ཧ་ཅང་ཐལ་ལོ། ། གཞན་ཡང་གོང་གི་རྒྱུད་ཚིག་དེས་འཁོར་རྣམས་དགྲ་ནག་ནས་བཤད་པའི་ལྷར་མི་འགྲུབ་སྟེ། རྒྱུད་ཚིག་དེ་ནི་དགྲ་ནག་གདོང་དྲུག་གཤེད་དམར་གསུམ་གའི་རྒྱུད་ན་ཡོད་པའི་ཕྱིར་རོ། །
ཁྱེད་འདོད་པ་ལྟར་གྱི་བཅུ་གསུམ་མ་འདི། གཉིས་ལོ་ཙཱ་བ་ཡོན་ཏན་གྲགས་དང་། རྭ་ལོ་ཙཱ་བ་རྡོ་རྗེ་གྲགས་ཀྱིས་རྒྱ་བལ་གྱི་པཎྜི་ཏ་ལ་དངོས་སུ་ཞུས་པ་ཡིན་གསུང་ཡང་གཟིགས་རྒྱ་ཧ་ཅང་ཆེས་པ་ཡིན་ཏེ། གཉིས་པའི་ལུགས་ལ་ལྷ་བཅུ་གསུམ་མ་མི་སྲིད་པའི་ཕྱིར་དང་། གཙོ་བོ་ལ་ཡུམ་མེད་པའི་ཕྱིར་རོ། ། འོ་ན་གོང་གི་འགྲེལ་པ་གཉིས་ཀྱིས་དགོངས་པ་གང་ཡིན་ཞེ་ན། དེ་ནི་ལྷ་བཅུ་བདུན་མའི་ལས་ཚོགས་སྟོན་བྱེད་ཡིན་གྱི། ལྷ་བཅུ་བདུན་མའི་སྒྲུབ་བྱེད་དུ་འབྲེལ་མེད་དོ། ། ཁྱད་པར་དུ་བཅོམ་ལྡན་འདས་རྡོ་རྗེ་འཇིགས་བྱེད་ལ་ཡུམ་འདོད་པ་ནི་ཤིན་ཏུ་མི་འཐད་དེ། ཡུམ་ཡོད་པ་ལ་སྒྲུབ་བྱེད་མེད་ཅིང་།
གནོད་བྱེད་ཡོད་པའི་ཕྱིར་རོ། ། འདི་ལ་མཁས་པ་ཁ་ཅིག་ན་རེ། སྒྲུབ་བྱེད་མེད་པ་མ་གྲུབ་སྟེ། དེ་ལ་རྟོག་བདུན་དང་། སམ་པུ་ཊིར་ཡུམ་དངོས་སུ་ཡོད་པར་མ་བཤད་པ་བཞིན་དུ། འདིའི་སྒྲུབ་ཐབས་མང་པོར་ཡང་ཡུམ་ཡོད་པར་མ་བཤད་པ་མང་ཡང་། ཡོད་པར་མ་བཤད་པ་དང་། མེད་པར་བཤད་པ་དོན་མི་གཅིག་ཅིང་། དེ་དག་གི་ལུགས་ལ་ཡང་། སྐབས་གང་དུ་ཡུམ་མེད་པར་བཞེད་པ་ཡིན་ལ།
ཡུམ་ཡོད་པར་འདོད་ན་ཡང་། སྐབས་ཐམས་ཅད་དུ་ཡུམ་བཤད་དགོས་པའི་ངེས་པ་མེད་དོ། ། འདིར་ཡུམ་ཡོད་པ་ལ་སྒྲུབ་བྱེད་གསུམ་ལས། དང་པོ་དབང་གོང་མ་གཉིས་ལ་བརྟེན་ནས་བསྒྲུབ་པ་ནི། ཨ་མོ་གྷ་བཛྲའི་དཀྱིལ་ཆོག་ལས། དེས་ན་གསང་བ་དང་། ཤེས་རབ་ཡེ་ཤེས་ཀྱི་དབང་བསྐུར་བ་ནི་བླ་མའི་ཞལ་ལས་ཤེས་པར་བྱའོ། ། ཞེས་འཇིགས་བྱེད་ལ་ཡང་དབང་གཉིས་པ་དང་། གསུམ་པ་བསྐུར་བར་བཤད་པ་ལྟར་ཤིན་ཏུ་ཡང་དགོས་ལ། དེ་ལ་གསང་དབང་ལ་ནི་སློབ་མ་ལ་ངེས་པ་མེད་ཀྱང་བླ་མས་རང་དཀྱིལ་འཁོར་གྱི་གཙོ་བོར་བསྐྱེད་ནས་ཡུམ་ལ་བརྟེན་ཏེ།
གསང་དབང་གི་རྫས་བསྒྲུབ་དགོས་ལ། དབང་གསུམ་པ་ལ་ནི་སློབ་མ་དཀྱིལ་འཁོར་གྱི་གཙོ་བོར་བསྐྱེད་ནས་རིག་མ་ལྷ་མོར་བསྐྱེད་པ་དང་སྙོམས་པར་ཞུགས་པ་ལས་ཤེས་རབ་ཡེ་ཤེས་ཀྱི་དབང་གི་ངོ་བོ་བསྐྱེད་དགོས་པ་ལ་ནི་ཁུངས་ཐུབ་ཀྱི་གཞུང་དུ་མ་ཡོད་དོ། ། དེ་ལྟར་ཡིན་པས་གཙོ་བོ་ལ་ཡུམ་བྱུང་བ་ཡིན་ནོ། ། ཡུམ་མེད་པར་འདོད་པ་དང་། སྟ་གོན་གྱི་སྐབས་སུ། བླ་མས་རང་འོད་ཀྱི་རིག་མ་སྤྲུལ་ཏེ་སྙོམས་པར་ཞུགས་པའི་སྒྲས་སློབ་མ་རྣམས་རང་གི་ལུས་ལ་བཅུག རྡོ་རྗེའི་ལམ་ནས་ཡུམ་གྱི་པད་མར་གནས་པ་ལ། བྱང་ཆུབ་ཀྱི་སེམས་ཀྱིས་དབང་བསྐུར་བར་འདོད་པའང་འགལ་བ་ཡིན་ནོ། ། དེ་ལྟར་ན་བྲིས་པའི་དཀྱིལ་འཁོར་ལ་བརྟེན་ནས་དབང་བཞི་རྫོགས་པར་བསྐུར་བ་དང་། གཙོ་བོ་ལ་ཡུམ་མེད་པར་འདོད་པ་ནི་མ་དག་པ་ཆེན་པོར་ཤེས་པར་གྱིས་ཤིག
གཉིས་པ་དགྲ་ནག་གི་གཞུང་ལ་བརྟེན་ནས་བསྒྲུབ་པ་ནི། སྔར་བཤད་པ་ལྟར་འཇིགས་བྱེད་ཀྱི་འཕྲུལ་འཁོར་གྱི་བཤད་རྒྱུད། དགྲ་ནག་གི་གཞུང་དང་འགྲེལ་པ་ལ་བརྟེན་ནས་འཇིགས་བྱེད་ལྷ་བཅུ་གསུམ་མའི་སྒྲུབ་ཐབས་ནི་བསྒྲུབས་ཟིན་ལ། དེ་ལྟར་ན་འཁོར་གྱི་ལྷ་རྣམས་གཙོ་བོ་ཡབ་ཡུམ་གྱི་མངལ་ནས་འབྱིན་པར་ཤིན་ཏུ་གྲུབ་སྟེ། འཇིགས་བྱེད་ལ་འཁོར་གྱི་ལྷ་རྣམས་དགྲ་ནག་ལ་བརྟེན་ནས། གྲུབ་ཆེན་དཔལ་འཛིན་སོགས་ཀྱི་གཞུང་ལ་བརྟེན་པའི་རིགས་པ་སྦྱོར་དུ་རུང་ལ། ལྷ་དེ་རྣམས་ཀྱི་བསྐྱེད་ཆོག་ལ། དེ་དག་གི་རིགས་པ་སྦྱོར་དུ་མི་རུང་བའི་ཁྱད་པར་དབྱེ་བར་མི་ནུས་པའི་ཕྱིར་རོ། ། དཔེར་ན་གཤིན་རྗེའི་གཤེད་དམར་པོ་ལྷ་བཅུ་གསུམ་མའི་དཀྱིལ་འཁོར་བཞིན་ནོ། ། མངོན་རྟོགས་ལ་དཔལ་འཛིན་གྱི་གཞུང་ལ་བརྟེན་པའི་རིགས་པ་སྦྱོར་ནུས་ན་འཇིགས་བྱེད་བཅུ་གསུམ་མ་ལ་རྒྱ་གར་གྱི་དཀྱིལ་ཆོག་ཟུར་པ་མ་བྱུང་ཡང་དཔལ་འཛིན་གྱི་དགྲ་ནག་གི་དཀྱིལ་ཆོག་དང་།
ཨ་མོ་གྷ་བཛྲའི་དཀྱིལ་ཆོག་ལ་བརྟེན་པའི་རིགས་པ་སྦྱོར་ནུས་ཏེ། སློབ་དཔོན་དཔལ་འཛིན་གྱིས་དམར་ནག་གི་དཀྱིལ་ཆོག་གཉིས་མཛད་པ་ལ། གཙོ་བོ་འཕོ་བ་ཙམ་གྱིས་དབང་གི་ཁྱད་པར་ཅུང་ཟད་མི་འདྲ་བ་འགའ་རེ་མ་གཏོགས་པར་སྤྱི་ཁོག་ཇི་བཞིན་དུ་འདྲ་བ་དང་རིགས་པ་མཚུངས་པའི་ཕྱིར་རོ། ། དེ་བཞིན་དུ་དམར་ནག་གི་སྒྲུབ་ཐབས་གཉིས་ལ་ཡང་བཤད་འདུག་པའི་རིགས་པས་འཇིགས་བྱེད་བཅུ་གསུམ་མའི་སྒྲུབ་ཐབས་ལ་ཡང་དཔག་ནུས་པར་ཤེས་པར་གྱིས་ཤིག གསུམ་པ་ཀྱཻ་རྡོ་རྗེ་ལ་བརྟེན་ནས་བསྒྲུབ་པ་ནི། བླ་མེད་ཀྱི་རིམ་པ་དང་པོའི་དཀྱིལ་འཁོར་གྱི་འཁོར་ལོ་བསྒོམ་པ་ལ་དགོས་པ་མང་དུ་ཡོད་ཀྱང་། གཙོ་བོ་ནི་རྫོགས་རིམ་གྱི་རྟོགས་པ་ཁྱད་པར་ཅན་རྣམས་སྐྱེ་བའི་རྒྱུད་སྨིན་བྱེད་དུ་འགྲོ་བ་ཡིན་ལ། དེ་ལ་ནི་རིམ་པ་དང་པོའི་སྐབས་སུ་ཡབ་ཡུམ་སྙོམས་པར་ཞུགས་པས་དྲངས་པའི་བདེ་བ་དང་། དེ་ཁོ་ན་ཉིད་ཀྱི་ལྟ་བ་གཉིས་སྦྱར་ཏེ་རྒྱུན་ལྡན་དུ་བསྒོམ་དགོས་པའི་ཚུལ་རྣམས་གཞན་དུ་རྒྱས་པར་བཤད་ཟིན་པ་ལྟར་ཡིན་ནོ། ། དཀྱིལ་འཁོར་གྱི་འཁོར་ལོའི་རིམ་པ་དང་པོའི་སྐབས་སུ་ཡུམ་བསྒོམ་པ་མེད་ན།
དགོས་པ་དེ་མི་འགྲུབ་པས་བསྐྱེད་རིམ་གྱི་གནད་མ་ཚང་བར་འགྱུར་ན། འདོད་པར་ཡང་མི་ནུས་སོ། ། ཚུལ་དེ་ལ་དོགས་པ་དཔྱོད་པ་ནི། བཅོམ་ལྡན་འདས་ཉིད་ཀྱིས་བདག་མེད་མའི་སྒྲུབ་ཐབས་ལས་ཤིན་ཏུ་གསལ་བར་གསུངས་ཏེ། ཀྱཻ་རྡོ་རྗེ་ལས། བདག་མེད་རྣལ་འབྱོར་ལྡན་པ་ཡིས། ། ཕྱག་རྒྱ་ཉིད་ཅེས་ཇི་ལྟར་བརྗོད། ། ཕྱག་རྒྱ་ཕྱག་རྒྱ་གཉིས་དག་གིས། ། ཕྱག་རྒྱའི་དངོས་གྲུབ་ཇི་ལྟར་འགྲུབ། ། ཅེས་ལམ་འདིས་ཕྱག་རྒྱ་ལ་བརྟེན་ནས་དངོས་གྲུབ་མི་འགྲུབ་པར་བཤད་པ་ལ།
དེ་ལྟར་བདག་མེད་མ་གཙོ་བོར་བྱས་པའི་རྣལ་འབྱོར་གྱིས་ཕྱག་རྒྱའི་དངོས་གྲུབ་མི་འཐོབ་སྟེ། རིག་མ་བསྒོམ་པ་མེད་པར་ཕྱག་རྒྱའི་དངོས་གྲུབ་མི་འགྲུབ་པའི་ཕྱིར་དང་། རང་གི་ཕྱག་རྒྱ་མ་གཞན་གཅིག་བསྒོམས་ན། ཕྱག་རྒྱ་མ་གཉིས་སྦྱར་ནས་བདེ་ཆེན་མི་སྐྱེ་བའི་ཕྱིར་རོ། ། དེས་ན་དེ་འདྲ་དེས་ཕྱག་རྒྱའི་དངོས་གྲུབ་ཇི་ལྟར་ཐོབ་པར་འགྱུར། ཞེས་ཞུས་པའི་ལན་དུ། བུད་མེད་གཟུགས་ནི་སྤངས་ནས་གཞན། ། བཅོམ་ལྡན་འདས་ཀྱི་གཟུགས་སུ་བྱ། ། ནུ་མ་སྤངས་པ་བོ་ལར་འགྱུར། ། ཀཀྐོ་ལ་དབུས་ཡང་དག་གནས། །
འགྲམ་གཉིས་དྲིལ་བུ་དག་ཏུ་འགྱུར། ། ཟེའུ་འབྲུ་བཽ་ལ་ཅན་དུ་འགྱུར། ། ལྷག་མ་བདག་ཉིད་ཆེན་པོ་ཉིད། ། དགའ་ཆེན་ཧེ་རུ་ཀ་ཡི་གཟུགས། ། ཞེས་སོ། ། དེ་འདྲ་བ་དེ་ལ་ནི། བུད་མེད་ལྷ་མོའི་གཟུགས་སུ་བསྒོམས་པ་སྤངས་ནས། དེ་ལས་གཞན་བཅོམ་ལྡན་འདས་ཏེ་ལྷ་ཡབ་ཀྱི་གཟུགས་སུ་རྣམ་པར་བྱ་བར་གསུངས་སོ། ། དེས་ན་ནུ་མ་སྤངས་པ་བཽ་ལ་དང་། ཀཀྐོ་ལ་འགྲམ་གཉིས་དྲིལ་བུ་སྟེ།
འབྲས་བུར་འགྱུར་ཞེས་པ་ནི། རྟེན་དེའི་སྟེང་ནས་དོན་དེ་ལྟར་འགྱུར་བ་མ་ཡིན་གྱི། དམིགས་པས་དེ་དག་མི་མངོན་པར་བྱས་ནས་རྡོ་རྗེ་སོགས་སུ་བསྐྱེད་པས་སོ། ། དེ་ལྟར་དཀྱིལ་འཁོར་གྱི་གཙོ་བོ་བདག་མེད་མས་མཛད་པ་ལ་བསྒོམ་པའི་ཚེ་མོ་རྟགས་བསྒྱུར་ནས་ཕོའི་རྟགས་དང་ལྡན་པར་བསྒོམ་པར་གསུངས་སོ། ། དེ་ཡང་མུ་ཏིག་ཕྲེང་བར། སྨེ་མ་ནི། དཀྱིལ་འཁོར་གྱི་བདག་མོའི་མགུལ་ནས་འཁྱུད་དོ། ། དེ་ལས་གཞན་རྣལ་འབྱོར་མ་བདུན་སྤྲོས་པའི་ཚུལ་གྱིས་འཇུག་པར་བྱའོ། ། དེ་ཡང་རང་གི་པད་མ་ལས་བྱུང་བའི་རྡོ་རྗེ་དང་སྦྱོར་བས་བཅོམ་ལྡན་འདས་མ་ཐམས་ཅད་ལ་ཡོངས་སུ་སྤྱོད་དོ། ། ཞེས་མཆོད་པའི་ལྷ་མོ་བདུན་པོ་སྤྲོས་ནས་གཡུང་མོ་ལ་བཅུག་ནས།
གཡུང་མོས་རང་གི་པད་མ་རྡོ་རྗེར་བྱས་ཏེ་ལོངས་སྤྱོད་པར་གསུངས་པ་ལྟར་རྟགས་བསྒྱུར་བ་དེས་ཕྱག་རྒྱ་མ་གཞན་ལ་སྙོམས་འཇུག་བྱེད་པ་ཡིན་ནོ། ། དེ་ལྟར་དཀྱིལ་འཁོར་གྱི་གཙོ་བོ་ལྷ་མོ་གཅིག་པུར་བཤད་པ་ལ་ཡང་། སྔར་གྱི་དོགས་པ་དེ་ངེས་པར་སྐྱེ་དགོས་ལ། དེ་གཅོད་པ་ལ་ཡང་ཡུམ་ཡོད་པའི་ལན་གདབ་དགོས་ཀྱི། ཡུམ་མེད་ཀྱང་ཕྱག་རྒྱའི་དངོས་གྲུབ་ཏུ་འགྱུར་རོ་ཞེས་སྨྲ་མི་རུང་བས་ཀྱཻ་རྡོ་རྗེ་ལ་བརྟེན་ནས་ཀྱང་ཤིན་ཏུ་འགྲུབ་བོ་གསུང་ངོ་། ། དེ་ལྟ་བུའི་སྒྲུབ་བྱེད་རྣམས་ཀྱིས་ནི་ཡུམ་བསྒྲུབ་མི་ནུས་ཏེ། རིམ་པ་བཞིན་སྒྲུབ་བྱེད་དང་པོ་མ་ངེས་ཏེ། དབང་གཉིས་པ་དང་གསུམ་པ་བསྐུར་དགོས་པའི་དཀྱིལ་འཁོར་གྱི་གཙོ་བོ་ཡིན་པས། བསྐྱེད་རིམ་བསྒོམ་པའི་སྐབས་སུ་ཡང་། ཡབ་ཡུམ་ཞལ་སྦྱོར་གྱི་རྣམ་པ་ཅན་དུ་བསྒོམ་དགོས་ན།
རྡོ་རྗེ་ཕྲེང་བར་གསུངས་པའི་ཕག་མོ་སྔོན་མོ་དང་། དམར་མོ་དང་། སེར་མོ་དང་། བདག་མེད་མ་སོགས་ཡུམ་རྐྱང་པའི་དཀྱིལ་འཁོར་དེ་རྣམས་ཀྱི་བསྐྱེད་རིམ་བསྒོམ་པའི་སྐབས་སུའང་གཙོ་མོ་ལ་ཡབ་སྦྱར་དགོས་པར་འགྱུར་རོ། ། མདོར་ན་བླ་མེད་ཀྱི་ཡབ་རྐྱང་དང་ཡུམ་རྐྱང་གི་དཀྱིལ་འཁོར་མི་སྲིད་པར་འགྱུར་ཏེ། བླ་མེད་ཀྱི་དཀྱིལ་འཁོར་ཡིན་ན་དབང་བཞི་བསྐུར་དགོས་པའི་ཕྱིར་རོ། ། གཞན་ཡང་ཤེས་རབ་ཡེ་ཤེས་ཀྱི་དབང་བསྐུར་བ་ལ། སློབ་མ་དཀྱིལ་འཁོར་གྱི་གཙོ་བོར་བསྐྱེད་པས་ཀྱང་མ་ཁྱབ་སྟེ། ཀྱཻ་རྡོར་ཌོམྦྷི་བའི་ལུགས་ཀྱི་ཤེས་རབ་ཡེ་ཤེས་ཀྱི་དབང་བསྐུར་བའི་ཚེ། སློབ་མ་འོད་དཔག་མེད་དུ་བསྐྱེད་པར་བཤད་པའི་ཕྱིར་རོ། །
དེ་བཞིན་དུ་གསང་བ་འདུས་པའི་རྗེས་ཆགས་ཀྱི་སྐབས་སུའང་། རང་རིན་ཆེན་འབྱུང་ལྡན་དང་། དོན་ཡོད་གྲུབ་པ་ལ་སོགས་པར་འགྱུར་བར་བཤད་པའི་ཕྱིར་རོ། ། འོ་ན་ཡབ་རྐྱང་དང་ཡུམ་རྐྱང་གི་དཀྱིལ་འཁོར་དུ་གསང་དབང་དང་། ཤེས་རབ་ཡེ་ཤེས་ཀྱི་དབང་བསྐུར་བའི་ཚེ་ཇི་ལྟར་བྱེད་ཅེ་ན། རང་གི་རིགས་གང་ཡིན་པའི་རིགས་ཀྱི་གཙོ་བོ་ཡབ་ཡུམ་གྱི་ང་རྒྱལ་གྱིས་བསྐུར་བ་ཡིན་པས། འདིར་ཡང་མི་བསྐྱོད་པ་ཡབ་ཡུམ་གྱི་ང་རྒྱལ་གྱིས་བསྐུར་བས་ཆོག་གོ ། དཔེར་ན་རིག་པའི་དབང་ལྔའི་སྐབས་སུ་ཡང་། སློབ་མ་བཅོམ་ལྡན་འདས་རྡོ་རྗེ་འཇིགས་བྱེད་ཀྱི་རྣམ་པར་མི་བསྒོམ་པར། རིགས་ལྔའི་རྣམ་པར་བསྒོམ་པ་བཞིན་ནོ། །
དེ་བཞིན་དུ་སྟ་གོན་གྱི་སྐབས་སུ་སློབ་མ་ལ་ནང་དབང་བསྐུར་བའི་ཚེ་ཡང་ཤེས་པར་བྱའོ། ། སྒྲུབ་བྱེད་གཉིས་པས་ཀྱང་མི་འགྲུབ་སྟེ། སྤྱིར་གཤིན་རྗེའི་གཤེད་ཀྱི་དཀྱིལ་འཁོར་རྒྱལ་མཆོག་ལ་མངལ་འབྱིན་གྱིས་མ་ཁྱབ་སྟེ། རྣལ་འབྱོར་གྱི་དབང་ཕྱུག་བིརྺ་པས་མཛད་པའི་གཤེད་དམར་ལྷ་ལྔའི་དཀྱིལ་འཁོར་ལ་མ་ཁྱབ་པའི་ཕྱིར་དང་། ཁྱད་པར་དུ་རྡོ་རྗེ་འཇིགས་བྱེད་ལ་དེ་ལྟ་བུའི་བཤད་པ་རྒྱུད་རྒྱ་གཞུང་གང་ནས་ཀྱང་མ་བཤད་པའི་ཕྱིར་རོ། ། ལྷ་བཅུ་གསུམ་མར་འདོད་ནའང་ཅོག་གྲུ་ཤེས་རབ་བླ་མའི་བཅུ་གསུམ་མ་དང་། གཉིས་པའི་ལྷ་དགུ་མ་བཞིན་དུ། ས་བོན་ལས་བསྐྱེད་པར་བྱའི་མངལ་འབྱིན་རྣམ་པ་ཐམས་ཅད་དུ་མི་འཐད་དོ། ། འཁོར་གྱི་ལྷ་དགྲ་ནག་ནས་བཤད་པའི་ལྷར་གྲུབ་པས། དེ་དག་གི་ཆོ་ག་ཡང་དགྲ་ནག་བཞིན་རིགས་སོ་ཞེ་ན།
དེའང་དགྲ་ནག་ནས་བཤད་པའི་འཁོར་གྱི་ལྷར་མི་འགྲུབ་པར་གོང་དུ་བཤད་ཟིན་ཏོ། ། སྒྲུབ་བྱེད་གསུམ་པས་ཀྱང་མི་འགྲུབ་སྟེ། འདི་ལ་མངའ་བདག་རྒྱལ་བ་མཻ་ཏྲི་པས། དབང་བསྐུར་ངེས་བསྟན་དུ། འཐོབ་བྱའི་འབྲས་བུ་ཁ་སྦྱོར་གྱི་ཡན་ལག་དང་ལྡན་པ་ཡིན་པས། དེ་ཐོབ་བྱེད་ཀྱི་རྒྱུ་ལའང་ཁ་སྦྱོར་གྱི་རྣམ་པ་ཅན་དགོས་ན། དེ་འདི་ལ་ཇི་ལྟར་རུང་ཞེ་ན། འདི་ལ་ཁ་སྦྱོར་གྱི་དོན་ཚང་བ་ཡིན་ཏེ། ཁ་ཊྭཱཾ་ཀས་ཡབ་མཚོན་པས་ཐབས་ཤེས་རབ་ཟུང་དུ་ཆུད་པ་ཡིན་ནོ་ཞེ་ན། འདིའང་མཛེས་པ་མ་ཡིན་ཏེ།
ཐབས་ཤེས་ཟུང་དུ་ཆུད་པ་ཙམ་ཕ་རོལ་ཏུ་ཕྱིན་པ་ལའང་ཡོད་པས་དེ་ལས་ཁྱད་པར་དུ་འཕགས་པར་མི་འགྱུར་རོ་ཞེ་ན། ཡང་འདི་ལ་ཁ་སྦྱོར་དང་ལྡན་པ་ཡིན་ཏེ། བརྟག་གཉིས་ལས། ནུ་མ་སྤངས་པ་བོ་ལར་འགྱུར། ། ཞེས་གསུངས་པའི་ཕྱིར་རོ་ཞེས་དང་། དེ་ཡང་མི་འཐད་དེ། གྲུབ་པའི་དུས་སུ་ཡིན་གྱི་སྒྲུབ་པར་བྱེད་པའི་དུས་སུ་མ་ཡིན་ནོ། ། ཞེས་བརྒལ་ལན་དང་བཅས་ནས་བཤད་པའི་ཕྱོགས་སྔ་ཡིན་པས་མི་འཐད་ཅིང་། གཞུང་དེ་དག་གི་དགོངས་པ་ས་སྐྱ་པ་རྣམས་ཀྱང་ས་བཅུ་པར་ཐུག་གི་བར་བདག་མེད་མའི་རྣལ་འབྱོར་གྱིས་བསྒྲོད་ནས། ཉེ་རྒྱུས་མཚམས་སྦྱོར་བའི་ཚེ་ཇི་ལྟར་བྱེད་ཅེ་ན།
བུད་མེད་གཟུགས་ནི་སྤངས་ནས་ཏེ། བཅོམ་ལྡན་འདས་ཀྱི་གཟུགས་ཀྱི་རྣམ་པ་ཅན་གྱི་ཕོའི་རྣམ་པ་ཅན་དུ་བསྒྱུར་ནས། ཕྱག་རྒྱ་གཞན་དང་སྙོམས་པར་འཇུག་པས་མཚམས་སྦྱོར་བར་བྱེད་ཅེས་སྟོན་པ་ཡིན་གྱི། ཉེ་རྒྱུའི་མཚམས་སྦྱོར་མ་རན་པའི་གོང་དུ་བསྐྱེད་རིམ་བསྒོམ་པའི་ཚེ་བུད་མེད་ཀྱི་གཟུགས་སུ་བསྒོམ་པ་སྤངས་ནས། ཧེ་རུ་ཀའི་གཟུགས་སུ་བསྒོམ་པར་སྟོན་པ་མ་ཡིན་ནོ། ། ཞེས་གསུངས་སོ། ། གང་གི་ཚེ་ཧེ་རུ་ཀའི་རྣམ་པ་ཅན་གྱི་ཕོའི་གཟུགས་སུ་དངོས་སུ་བསྒྱུར་བ་དེའི་ཚེ། ཧེ་རུ་ཀ་དངོས་སུ་བསྒྱུར་བས་ཉེ་རྒྱུས་མཚམས་སྦྱོར་བའི་ཕྱིར། བསྒྱུར་བ་དོན་མེད་དོ་ཞེ་ན། དེ་ནི་མ་ཡིན་ཏེ། །
དེའི་ཚེ་བུད་མེད་ཀྱི་གཟུགས་སྤངས་ནས། ཕོའི་གཟུགས་སུ་དངོས་སུ་བསྒྱུར་ནུས་ཀྱི། སྐྱོན་ཀུན་ཟད་དང་ཡོན་ཏན་ཀུན་རྫོགས་ཀྱི་ཧེ་རུ་ཀ་ནི་ཉེ་རྒྱུའི་མཚམས་མ་སྦྱར་བར་དངོས་སུ་བསྒྱུར་མི་ནུས་པའི་ཕྱིར་རོ། ། མོའི་གཟུགས་ཕོའི་གཟུགས་སུ་དངོས་སུ་བསྒྱུར་ནུས་པ་ཡོད་པ་ཙམ་གྱིས་ཧེ་རུ་ཀ་ཡང་དངོས་སུ་བསྒྱུར་བའི་ནུས་པ་ཡོད་དགོས་ན་ཧ་ཅང་ཐལ་ལོ། ། རྒྱས་པར་ནི་ཀྱཻ་རྡོ་རྗེ་ལས་ཤེས་པར་བྱའོ། ། དེའི་ཕྱིར་བཅོམ་ལྡན་འདས་རྡོ་རྗེ་འཇིགས་བྱེད་ལ་ཡུམ་ཡོད་པ་ལ་སྒྲུབ་བྱེད་མེད་པ་ཡིན་ནོ། ། དེར་མ་ཟད་གནོད་བྱེད་ཀྱང་ཡོད་པ་ཡིན་ཏེ། ཁྱོད་འདོད་པ་ལྟར་གྱི་ཡུམ་རོ་ལངས་མ་དེ་འདྲ་གང་ནས་ཀྱང་མ་བཤད་པའི་ཕྱིར་རོ། ། གལ་ཏེ་དགྲ་ནག་གི་རྒྱུད་ལས་གསུངས་སོ་སྙམ་ན། དེར་ནི་ཡབ་རང་འདྲ་བའི་ཡུམ་ཡིན་པའི་ཕྱིར་རོ། །
ཡུམ་དབུ་དགུ་ཕྱག་སུམ་ཅུ་རྩ་བཞི་མ་ཧེའི་གདོང་པ་ཅན་འདོད་དགོས་པར་འགྱུར་རོ། ། ཡང་རྒྱུད་དེའི་དངོས་བསྟན་ཇི་ལྟ་བ་བཞིན་འདོད་ན་ནི། ཞལ་གསུམ་ཕྱག་དྲུག་མར་འགྱུར་བས་ཞལ་གཅིག་ཕྱག་གཉིས་མ་མི་རིགས་སོ། ། ཞལ་གཅིག་ཕྱག་གཉིས་མ་གཤེད་དམར་ནས་བཤད་སྙམ་ན། དེ་ལྟར་ན་སྐུ་མདོག་དམར་མོར་འགྱུར་བས། རོ་ལངས་མ་སྔོན་མོ་ཞལ་གཅིག་ཕྱག་གཉིས་མ་ནི་རང་ཉིད་ཀྱིས་བཟོས་ནས་སྦྱར་བར་ཟད་དོ། ། གཞན་ཡང་བཅོམ་ལྡན་འདས་རྡོ་རྗེ་འཇིགས་བྱེད་ལ་ཡུམ་རྒྱུད་དང་རྒྱ་གཞུང་གང་ནས་ཀྱང་ཡོད་པར་མ་བཤད་པ་ཡིན་གྱི། མེད་པར་བཤད་པ་མེད་ཅེས་པའང་མ་བརྟགས་པ་ཡིན་ཏེ། བཅོམ་ལྡན་འདས་རྡོ་རྗེ་འཇིགས་བྱེད་ཀྱི་ལྷའི་རྣལ་འབྱོར་སྟོན་པའི་རྒྱུད་དང་རྒྱ་གཞུང་ཐམས་ཅད་དུ་ལིངྒ་དམར་པོ་གྱེན་ལ་ལངས་པར་བཤད་པས། ཡུམ་མེད་པར་བསྟན་པ་ཡིན་ཏེ།
ཡུམ་ཡོད་ན་ལིངྒ་ཡུམ་གྱི་པད་མར་ནུབ་པས་ཕྱི་རོལ་ཏུ་གྱེན་ལ་ལངས་པ་མཐོང་བ་མེད་པའི་ཕྱིར་རོ། ། དེའི་ཕྱིར་གནོད་བྱེད་ཀྱང་ཡོད་པ་ཡིན་ནོ། ། དེས་ན་ཡུམ་མེད་པ་ཉིད། རྒྱུད་དང་རྒྱ་གཞུང་གི་དགོངས་པ་ཡིན་ནོ། ། ཞེས་ཆོས་ཀྱི་སྤྱན་དང་ལྡན་པ་དག་གསུང་ངོ་། ། ཞེས་པ་དེ་དག་གིས་ནི་ཁྱད་པར་དུ་འཕགས་པའི་གསུང་རབ་དངོས་བཤད་པ་ལེགས་པར་བཤད་ཟིན་ནས།། ༈ །།གཉིས་པ་ནི་དམ་པའི་ཆོས་བྱུང་ཚུལ་དང་དགག་སྒྲུབ་སོགས་རྗེ་བཙུན་སེམས་དཔའ་ཆེན་པོའི་གསུང་རབ་དེ་ཉིད་དང་ཆ་མཐུན་པས་ན་དེ་ལས་འཕྲོས་པའི་ལེགས་བཤད་བསྟན་པ་ལ་ཡང་གཉིས་ཏེ། པཎ་ཆེན་གུང་རུའི་གསུང་རབ་ལས་འབྱུང་ཚུལ་བཤད་པ་དང་། བྱམས་པ་ཆོས་ལེགས་ཀྱི་གསུང་རབ་ལས་འབྱུང་ཚུལ་བཤད་པ་གཉིས་ལས། དང་པོ་ལ་ཡང་གཉིས་ཏེ།
དཔལ་གཤིན་རྗེ་གཤེད་ཀྱི་དམ་པའི་ཆོས་བྱུང་བའི་ཚུལ་གྱི་རྣམ་གཞག་བསྟན་པ་དང་། དེའི་ལམ་ལ་དགག་སྒྲུབ་ཀྱི་སྤྲོས་པ་བྱེ་བྲག་ཏུ་བཤད་པའོ། ། དང་པོ་ནི། རྗེ་བཙུན་ཨེ་ཝྃ་པ་རྡོ་རྗེ་འཆང་ཆེན་པོ་ཉིད་དང་། དེའི་ཐུགས་སྲས་རྒྱལ་ཚབ་དམ་པ་རྗེ་བཙུན་སེམས་དཔའ་ཆེན་པོ་དཀོན་མཆོག་རྒྱལ་མཚན་ཏེ། ཡབ་སྲས་མཚུངས་མེད་དེ་གཉིས་ཀྱི་དངོས་ཀྱི་སློབ་མ་གུང་རུ་ཤེས་རབ་བཟང་པོས་མཛད་པའི་རྡོ་རྗེ་འཇིགས་བྱེད་གཙོ་བོར་གྱུར་པའི་དམ་པའི་ཆོས་བྱུང་ཚུལ་བཤད་པའི་ལེགས་བཤད་ལས་འདི་ལྟར་འབྱུང་སྟེ། འདིར་བཅོམ་ལྡན་འདས་རྡོ་རྗེ་འཇིགས་བྱེད་ཀྱི་རྣམ་པར་གཞག་པ་ཅུང་ཟད་ཅིག་བརྗོད་ན། སྤྱིར་སྟོན་པས་མདོ་སྔགས་ཀྱི་ཆོས་བསམ་གྱིས་མི་ཁྱབ་པ་ཞིག་གསུངས་ཚུལ། སྔགས་ལ་ཡང་རྒྱུད་སྡེ་བཞི་དང་། དེའི་ཡང་བླ་མེད་ལ་ཕ་རྒྱུད་མ་རྒྱུད་གཉིས་གསུངས་ཚུལ་སོགས་ཡོད་པ་ལས་འདིར་ཕ་རྒྱུད།
དེ་ལ་ཡང་སྡེ་གསུམ་སྟེ། འདོད་ཆགས་ཅན་གཙོ་བོར་འདུལ་བ་འདུས་པའི་ཆོས་སྐོར། གཏི་མུག་ཅན་གཙོ་བོར་འདུལ་བ་རྣམ་སྣང་སྒྱུ་འཕྲུལ་དྲྭ་བའི་ཆོས་སྐོར། ཞེ་སྡང་ཅན་གཙོ་བོར་འདུལ་བ་གཤིན་རྗེ་གཤེད་སྐོར་ལས། འདི་ཕྱི་མའོ། ། འདི་ལ་ཡང་དམར་ནག་གཉིས་ལས། གཤེད་དམར་ནི་ཕྱིས་ཁ་ཆེ་པཎ་ཆེན་གྱི་སྐུ་ཚེ་སྟོད་སྨད་བར་གསུམ་གྱི་དུས། དཔྱལ་ཆོས་བཟང་། ས་སྐྱ་པཎྜི་ཏ། ཆག་ལོ་མན་ཆད་ནས་འགྱུར་བ་སྟེ།
རྒྱས་པར་གཞན་དུ་ཤེས་སོ། ། ནག་པོའི་སྐོར་ལ། དགྲ་ནག་གི་རྒྱུད་རྒྱས་པ་ཁྲི་ཉིས་སྟོང་པ་ལ་སོགས་རྒྱུད་རྒྱས་པ་རྣམས་ཨུ་རྒྱན་དུ། རང་བྱུང་ཧེ་རུ་ཀའི་གཞལ་ཡས་ཁང་ན་ཡོད་དོ་ཟེར་བ་དང་། ཙནྡན་དར་བྱེད་ཀྱི་གླིང་དུ་ཡོད་ཟེར་ཡང་། ཤནྟི་པས་རྒྱུད་རྒྱས་པ་རྣམས་ད་ལྟའི་གང་ཟག་གི་སྤྱོད་ཡུལ་མ་ཡིན་པས་མི་སྣང་བར་བྱིན་གྱིས་བརླབས་སོ། ། ཞེས་གསུངས་པ་ལྟར་ཡིན་ཏེ། བརྟག་གཉིས་རྒྱུད་རྒྱས་པ་ལས་བྱུང་ཚུལ། གུར་དུ་བཤད་པ་དང་མཐུན་ནོ། ། དེས་ན་ད་ལྟ་རྒྱ་བོད་དུ་ཡོད་པའི་བསྡུས་རྒྱུད་ནི།
དགྲ་ནག་ལེའུ་བཅོ་བརྒྱད་པ། གདོང་དྲུག་གི་སྡོམ་པ་གསུམ་པའི་རྒྱུད། འཇིགས་བྱེད་རྟོག་བདུན་གསུམ་མོ། ། དང་པོ་ལ། གྲུབ་ཆེན་དཔལ་འཛིན་དང་། ཤནྟི་པའི་འགྲེལ་པ་དང་། ཐེ་ཚོམ་ཅན་ནག་པོ་པའི་འགྲེལ་པའོ། ། བར་པ་ལ། དེ་བ་ཨ་ཀ་རའི་གདོང་དྲུག་གི་ལྷ་ཉེར་གཅིག་པའི་སྒྲུབ་ཐབས་ཡོད་ལ། ཕྱི་མ་ལ་སློབ་དཔོན་མི་བསྐྱོད་པ་གཞོན་ནུ་ཟླ་བའི་འགྲེལ་པ་ཡོད་ཅིང་།
མཛད་བྱང་མེད་པའི་འགྲེལ་པ་དང་། རྡོ་རྗེ་གྲུབ་པ་དང་། ཏ་ཐཱ་ག་ཏ་རཀྵི་ཏ་དང་། སེ་ན་ཤྲཱིས་བྱས་སོ་ཟེར་བ་རྣམས་དོན་གཅིག་སྟེ། དེ་ཡང་ནག་པོའི་རྒྱུད་གསུམ་ཕྱོགས་གཅིག་པས། དགྲ་ནག་ལེགས་པར་བཤད་ཤེས་ན། གཞན་གཉིས་སླ་བ་ཡིན་ནོ་གསུངས། དེའི་དགྲ་ནག་ནི་རྩ་བའི་རྒྱུད་ལྟ་བུ། དེའི་འཁོར་ལོའི་ལས་རྒྱས་པར་སྟོན་པ་གདོང་དྲུག དྲག་ལས་གཙོ་བོར་སྟོན་པ་རྟོག་བདུན་ཏེ།
སྤྱིར་ཡང་གཤིན་རྗེའི་གཤེད་སྐོར་འཕྲུལ་འཁོར་སྟོན་ཚུལ། རྒྱས་པར་བཤད་པ་འདིའི་ལུགས་ཀྱི་འཁོར་ལོ་མཁས་པར་ཤེས་དགོས་གསུང་ངོ་། ། ཡང་འཇིགས་བྱེད་ཀྱི་རྒྱུད་དུ་བཏགས་པ་འཁོར་ལོ་བྲི་བའི་རྟོག་པ་ཞེས་པ་ནི་རྙིང་མ་བའི་གཤིན་རྗེའི་གདམ་ངག་ཅིག་ཡིན་ནོ། ། རྟོག་གསུམ་ཟེར་བ་ནི་སྐྱོ་པའི་གདམ་ངག་གོ ། ལས་གཤིན་བཏུལ་ཚུལ་བྲིས་པ་གཏམ་རྒྱུད་ཀྱི་རྟོག་པ་དང་། དེའི་བྲང་བཀོག་ཚུལ་བྲིས་པ་གཤིན་རྗེ་བྲང་དམར་གྱི་རྟོག་པ་དང་། ངན་སྔགས་ལས་མཁན་ཏེའུ་ལེའི་རྟོག་པ་རྣམས་བདེ་བ་ཇོས་བྱས་པར་འདོད། འོ་ན་བོད་དུ་ནག་པོའི་ཆོས་སྐོར་ནམ་བྱུང་སྙམ་ན། ལོ་ཆེན་རིན་ཆེན་བཟང་པོའི་སློབ་མ་སྤུ་ཧྲང་ལོ་ཆུང་ལེགས་པའི་ཤེས་རབ་ཀྱི་སློབ་མ་ཞང་ཤེས་རབ་བླ་མས་རྒྱ་གར་དུ་དེ་ཝ་ཨ་ཀ་ར་ཙཎྜ་དང་། ཨ་མོ་གྷ་ཆུང་བ་ལ་ཞུས་ནས།
ནག་པོའི་རྒྱུད་ཆོས་སྐོར་དང་བཅས་པ་རྒྱུད་གསུམ་གདམ་ངག་གི་སྒོ་ནས་བཤད་ཐབས། གྲུབ་ཆེན་ལ་ལི་ཏའི་ཞེ་དགུ་མའི་སྒྲུབ་དཀྱིལ་འཕྲུལ་འཁོར་དང་བཅས་པ་ཁྱེར་ནས་བྱོན་པའི་བཤད་སྲོལ། མཉམ་བཞག་ཏུ་རིམ་གཉིས་བསྒོམ། རྗེས་སྤྱོད་ཡུལ་ཡོངས་སུ་དག་པའི་མདོ་བཞིན་མཛད། སློབ་མ་འཇུག་རིམ་དང་པོ་རྡོ་རྗེ་སློབ་མའི་དབང་ཙམ་བསྐུར་སྒྲུབ་ཐབས་བསླབས། དེ་ནས་སློབ་དཔོན་གྱི་དབང་བསྐུར་ནས་རྒྱུད་བསླབས། དེ་ནས་བསྙེན་བསྒྲུབ་བྱས་ཏེ་རྒྱུད་འཆད། མཆོག་བསྒྲུབ་པ་ལ་གཙོ་བོར་མཛད་ནས་ཐུན་མོང་ཞར་ལ་འབྱུང་བ་མ་གཏོགས་ངན་མཐུ་སོགས་མི་མཛད། རྒྱས་པའི་འཕྲུལ་འཁོར་ལ་འོད་ཟེར་དང་འཇའ་ཚོན་བྱུང་སྟེ། འབྲིང་མཚམས་ཐམས་ཅད་དང་།
གཙང་སྟོད་ཐམས་ཅད་ཁོང་གི་ཆོས་ལུགས་བྱེད་སྐད། ཕྱིས་ཞང་པ་སངས་རྒྱས་འབྱུང་ལ། འཕགས་པ་རིན་པོ་ཆེ་དང་། དུས་འཁོར་བ་མེ་རིན། འཛིམ་པ་རིན་ཤེ་སོགས་ཀྱིས་ཞང་ལུགས་ཞུས་ནས། ས་སྐྱ་པ་རྣམས་ལའང་ཡོད་དོ། ། ཡང་བླ་མ་སྐྱོས་ཞང་ཤེས་རབ་བླ་མ་ལ་རྒྱུད་གསུམ་ཞུས། དེ་དུས་ཞང་གི་བླ་མ་ཨ་མོ་གྷ་ཆུང་བ་བོད་དུ་བྱོན་པ་དབུས་སུ་སྤྱན་དྲངས་ནས་འཇིགས་བྱེད་བཅུ་བདུན་མའི་སྒྲུབ་ཐབས་ནས། ཞི་བ་ལས་བདུན། དྲག་པོ་ལས་གཉིས།
དྲག་ལས་ཕྱོགས་གཅིག་པ་སོགས་གནང་ངོ་། ། རྟོག་གསུམ་དང་ཞི་བ་ལས་བདུན་སོགས་མཐུན་པར་འདུག་པས། སྐྱོ་པའི་གདམ་ངག་གོ་གསུངས་སོ། ། དེས་ན་འཕྲུལ་འཁོར་ལ་རྟོག་གསུམ་དང་ཞི་བ་ལས་བདུན་སོགས་ཀྱི་ལུང་རྟོག་བདུན་དང་། དགྲ་ནག་སོགས་ཀྱི་ལུགས། དུས་འཁོར་སོགས་ཀྱི་ལུགས་ཏེ་རིགས་གསུམ་ཤེས་དགོས་གསུང་ངོ་། ། ཡང་སྐྱོ་ལ་གཉན་གྱིས་ཞུས་ནས། དབུས་ཀྱི་གཉན་འོད་སྲུང་། གཉན་རིན་ཆེན་བརྟན་སོགས་ཏེ་འོད་སྲུང་ལ་འཕགས་པ་རིན་པོ་ཆེས་སྐྱོ་ལུགས་ཞུས་སོ། ། རྗེ་ས་ཆེན་གྱི་བླ་མ་མལ་ལ།
ནཱ་རོ་པ་ནས་བརྒྱུད་པའི་ནག་པོའི་རྒྱུད་གསུམ་སྟེ། གདོང་དྲུག་གི་བཀའ་ནི་ད་ལྟ་ཆད་འདུག་གོ ། ཡང་མར་པ་དང་དུས་མཉམ་པ། གཉོས་ལོ་ཙཱ་བས་རྒྱ་གར་དུ་བ་ལིཾ་ཏ་ཨ་ཙརྻ་ལ་རྒྱུད་དེ་བཤད་པ་ཁག་ཆོད་གསང་འདུས་ཡེ་ཤེས་ཞབས་ལུགས། གྲགས་ཁག་ཆོད་ནག་པོའི་རྒྱུད་གསུམ། ཆོས་སྐྱོང་ཁག་ཆོད་ཏྲག་ཤད་ཐལ་མོ་རྡབ་ཆོག་རྣམས་ཞུས་ནས། གདོང་དྲུག་མིན་པ་ད་ལྟའང་ཡོད་སྐད། གཞན་ཡང་གཉོས་ལ་དགྲ་ནག་གི་རིགས་བཞི་ཡུམ་བཞིས་བསྐོར་བ་ཡོད་ཀྱང་། བཅུ་གསུམ་མ་དང་། དཀྱིལ་འཁོར་མངལ་འབྱིན་དང་།
གཙོ་བོ་ལ་ཡུམ་མི་འདོད། གཉོས་ལུགས་ནི། གཉོས་པ་ལ་དང་། ས་སྐྱ་པ། ན་བཟའ་བ། ཤཱཀྱ་སེང་གེ་དང་། ལྷོ་པ་བྱང་དཔལ་སོགས་ལ་བྱུང་། ཡང་མགོ་བོའི་སློབ་མ་རྭ་ལོས་རྒྱ་གར་དུ་ས་མན་ཏ་ཤྲཱི་ལ་ཕག་མོ་མངོན་འབྱུང་། མགོན་པོ་མངོན་འབྱུང་། ཧེ་རུ་ཀ་མངོན་འབྱུང་སྟེ།
ལོ་ཨི་པའི་བཀའ་དང་། མངོན་འབྱུང་རྣམ་གསུམ། བདག་པོའི་རྒྱུད་གསུམ་ཞུས། བལ་པོ་ཧོཾ་ཐུང་ལ་བསད་བཀའ་ལས་ཀྱི་གདམ་ངག་ཞུས་ཏེ། རྭ་ལོ་འདི་སྟོད་ཀྱི་སྙེ་ནམ་པ་ཡིན་སྐད། ཁོང་གི་བཀའ་འགྲེལ་གཅིག་མུན་ནག་མདའ་འཕེན། བཀའ་འགྲེལ་ཕྱོགས་མཐོང་འབེན་ལ་གཏད་ཅེས་པ་བཅུད་ཀྱི་ཐིགས་པ། བསད་ལས་ཁ་རྒྱུད་མ། ཧ་ལའི་ཤོག་གྲིལ་གསུམ། དམར་པོ་མདའ་གཞུ་འགེངས་པ་སོགས་དཔེ་ཆ་རེ་བདུན་ཙམ་ཡོད་ཀྱང་།
བཀའ་འགྲེལ་དང་བཅུད་ཐིགས་ཀྱི་དཔེ་ངོས་ཟིན་དཀའ་ཞིང་། ཤོག་གྲིལ་ལ་ཡང་། རྒྱ་སྟོན་གྱི་བཟོད་པ་རིན་ཆེན་མ། ཁྲག་ལོང་མ། ལག་ལེན་ཁྲིགས་ཆགས་མ་སོགས་ཚུལ་དུ་མ་བྲིས་པས་མན་ངག་བཅོལ་བ་རེད། རྭའི་བཅུ་གསུམ་མ་སོགས་ཡོད་ཀྱང་། དྲག་ལས་ཅན་མིན་པ་མཁས་རྒྱུད་དུ་མ་རེད་ཅིང་། བཅུ་གསུམ་མའི་སྒྲུབ་དཀྱིལ་དཔལ་འཛིན་ལྟར་བྱེད་ཟེར་ཡང་། དཔལ་འཛིན་དང་མི་མཐུན་ལ། དྲག་ལས་ཅན་མ་གཏོགས་མཁས་རྒྱུད་མ་ཡིན་ནོ། །
དེ་ལྟར་ན་རྒྱ་བལ་ལ་ཞུས་པའི་ལུགས་ལྔའོ། ། དེའི་རྗེས་ས་པཎ་གྱི་སློབ་མ་ཟུར་པོ་བྲག་ནག་པ། གདོང་སྟོན་ཤེས་རབ་དཔལ་ལ་འཕགས་པས་རྭ་ལུགས་ཞུས་སོ། ། གདོང་སྟོན་འདི་རྭ་ལུགས་པ་ཡིན་ཀྱང་། དུས་འཁོར་གྱི་གཟའ་ལྔའི་སྦྱོར་བ་སོགས་བསྲེས་འདུག་གོ་གསུངས། རྒྱ་སྟོན་ཀུན་དགའ་བརྩོན་འགྲུས་ཀྱང་རྭ་ལུགས་ལ་མཁས་པར་གྲགས་ཀྱང་། རྒྱུད་བཤད་པ་ལ་ས་ལུགས་ཀྱི་ལམ་འབྲས་བསྲེས་པ་ཞང་ལུགས་ཞེ་དགུ་མའི་ཞི་ཁྲོའི་སྒྲུབ་ཐབས་སོ་སོར་བྱས་པ་སྐྱོ་ལུགས་ཀྱི་རྟོག་གསུམ་ལ་ཞི་བས་འཇིགས་པ་བརྒྱད་ལས་སྐྱོབས། རྒྱས་པ་ཡོན་ཏན་དྲུག་དང་སྦྱོར། ། དབང་གིས་མོས་པ་རྣམ་བཞི་འགྲུབ། ། ཅེས་པ་ལ་བརྟེན་ནས་གཡག་ལུག
རྨ་བྱ་རྡོ་རྗེ་སློབ་དཔོན་གྱི་ལུས་ལ་འཕྲུལ་འཁོར་བྲི་བ་སོགས་བྱས་ཀྱང་། རྒྱུད་དུ་དྲག་ལས་ལ་གཤིན་རྗེའི་ལུས་ལ་འཕྲུལ་འཁོར་བྲི་བར་བཤད་ཀྱི། གཞན་མ་བཤད་པས། ཕན་ཚུན་བསྲེས་འདུག་གོ་གསུང་ངོ་། ། ཡང་འགར་དམ་པས་རྭ་ལོ་ལ་ཞུས་པའི་བཅུ་གསུམ་མ་ཡོད་ཅིང་ཕྱིས་གཉོས་ལྷ་ནང་པ་ལ་གཉོས་ལུགས་ཞུས་སྐད། ཡང་རོང་པ་ཤེར་སེང་ནས་བརྒྱུད་དེ། བུ་སྟོན་པས་རོ་ལངས་བརྒྱད་བསྐོར་གྱི་དཀྱིལ་ཆོག་དང་། རྟོག་གསུམ་གྱི་རྟོག་པ་དང་པོའི་ཊཱིཀྐ་ལ་འཕྲུལ་འཁོར་ལུགས་གསུམ་ཐམས་ཅད་མི་འགྲིག་བཞིན་དུ་ཐམས་ཅད་གཅིག་བྱས་པ་སྟེ་ཡིག་ཆ་གཉིས་མཛད་དོ། ། དེ་ཡང་དཀྱིལ་ཆོག་ཀྱང་བཅུ་བདུན་མའི་ལྟར་ལ་དཔལ་འཛིན་གྱི་ལུགས་འགའ་རེ་བསྲེས་པ་དག་གོ ། དེའི་སྟེང་ནས་སྒྲུབ་ཐབས་བྲིས་ཀྱང་།
བདག་བསྐྱེད་ལ་གཤིན་རྗེ་མོ་བརྒྱད་བྱེད་ན། མདུན་བསྐྱེད་ལ་གཤིན་རྗེ་ཕོ་དང་། སྒྲུབ་ཐབས་དངོས་གཞི་ལ་གཤིན་རྗེ་མོ་བརྒྱད་བསྒོམ་དགོས་ཚུལ་མ་ཤེས་འདུག་གོ ། ཡང་འབྲི་ཁུང་ལོ་ཙཱ་བས་དུས་འཁོར་ཇོ་ལུགས་ཅུང་ཟད་བསྲེས་ཏེ། གཤེད་སྐོར་གྱི་ཡིག་ཆ་མང་པོ་བྱས། དེ་ཡང་བལ་པོ་མ་ན་ཀ་ཤྲཱི་ལ་ཞུས་སྐད། ཡང་དབུས་སྟོད་དཔལ་འཛིན་གྱིས་གཤེད་སྐོར་གྱི་གདམ་ངག་མང་པོ་བྱས་པ་དང་། ཡང་ཁམས་པ་བླ་མ་ལ་ཡོན་ཏན་འབུམ་པ་དང་། དམ་ལུང་པ་གཉིས་བྱུང་བ་སྔ་མ་མཁས་ཤིང་། རྭ་ལུགས་ཀྱི་གདམ་ངག་ཡོད་པ་དེ་ཡིན་པ་འདུག་སྟེ།
འདི་རྣམས་ཐམས་ཅད་རྭ་ལུགས་སོ། ། གཞན་ཡང་ཕྱིས་སུ་འཇིགས་བྱེད་ཀྱི་བསྒྲུབ་དཀྱིལ་བྱེད་མཁན་ཤིན་ཏུ་མང་པོ་བྱུང་ཡང་། མི་མཁས་པ་ཤས་ཆེའོ། ། དེ་ལྟར་རྟོག་བདུན་ལ་བརྟེན་ནས། རྒྱ་གར་བས་བཀྲལ་ཚུལ་ནི། དཀྱིལ་འཁོར་ཡོངས་རྫོགས་དང་དཔའ་བོ་གཅིག་པ་གཉིས་པའི་དང་པོ་ལ། རྟོག་པ་དང་པོར་ཕྱག་མཚན་བཀོད་པའི་དཀྱིལ་འཁོར་སྒོ་མཚམས་སུ་རོ་ལངས་བརྒྱད་འགོད་པའི་དབུས་སུ། གཙོ་བོ་བཀོད་པས་རོ་ལངས་བརྒྱད་བསྐོར་ཏེ། ཕྱག་མཚན་གྱི་དཀྱིལ་འཁོར་དུ་སོང་ཞིང་ཀུ་རུ་ཀུལླེའི་རྟོག་པ་དང་། རྡོ་རྗེ་སྒྲོལ་མ་ལྷ་བཅུ་གཅིག་ལ་ཡང་ཕྱག་མཚན་འགོད་པར་བཤད་དོ། །
རོ་ལངས་བརྒྱད་བསྐོར་འདི་རྟོག་བདུན་པ་ཐམས་ཅད་འདོད་ཀྱང་། སློབ་དཔོན་ཨ་བོས་བདག་མདུན་གཉིས་ཀར་ལྷ་དགུར་བསྒོམ་པར་བཤད་ལ། གཞན་རྣམས་ཀྱི་རྒྱུད་ཀྱི་དངོས་བསྟན་ལྟར་བདག་བསྐྱེད་དཔའ་གཅིག་མདུན་བསྐྱེད་ལ་ལྷ་དགུ་བྱེད་དོ། ། སློབ་དཔོན་ཨ་པོས་བྱས་པ་ལ། ལ་ལི་ཏའི་གཞུང་ཆུང་ཟེར་ཡང་མིན་ནོ་གསུང་ངོ་། ། ཡང་གྲུབ་ཆེན་ལ་ལི་ཏས་རྟོག་བདུན་དུ་དཀྱིལ་འཁོར་ལ་ཕྱག་མཚན་སོ་གསུམ་འགོད་པར་བཤད་པའི་ཕྱོགས་བཞིར་གྲི་གུག་སོགས་ཀྱི་སོགས་ཁོངས་སུ་ཞབས་གཡས་པའི་འོག་གི་གདན་རྣམས་ཕྱུང་སྟེ་འགོད། རོ་ལངས་རྣམས་རོ་ལངས་ཀྱི་སྒྲུབ་པ་བྱེད་དུས་དགོས། སློབ་མ་དབང་བསྐུར་ལ་དོར་ལ་ཞབས་གཡོན་གྱི་འོག་གི་གདན་རྣམས་ཕྱུང་སྟེ་བཀོད། དེ་རྣམས་ལྷར་བསྐྱེད་ས་བོན་ཡ་མ་ར་ཛ་སོགས་སོ་གཉིས་ལྷ་སྣམ་གྱི་ལྷའི་ས་བོན། ཧྲཱིཿཥྚིཿལེ་དགུའི་ཡ་མན་ཏ་ཀ་ཕྱག་ལ་གནོན།
སྔགས་གསུམ་པའི་ཧཱུྃ་ཕཊ྄་སྭཱཧཱ་སྒོ་མཚམས་ཀྱི་ཨོཾ་གྱིས་འགྲེ། དེ་ལྟར་ན་གཙོ་བོའི་སྐུ་ཆ་ཤས་ཞེ་དགུ་སྐུའི་དཀྱིལ་འཁོར། གསུང་ཡིག་འབྲུའི་དཀྱིལ་འཁོར། ཐུགས་ཕྱག་མཚན་གྱི་དཀྱིལ་འཁོར་དུ་སོང་བ་ཡིན་ནོ། ། ལྷའི་ཕྱག་མཚན་ནི་ཁ་ཅིག རང་གིས་དང་པོ་རྡོ་རྗེ་འཛིན། ། ཞེས་པས་གཡས་པ་རྣམས་རྡོ་རྗེ། གཡོན་གྲི་གུག་སོགས་ཕྱག་མཚན་རང་རང་འཛིན་ཟེར་ཡང་། ཕྱག་མཚན་གྱི་དང་པོ་བྲི་སྟེ། རྡོ་རྗེ་གྲི་གུག
རྡོ་རྗེ་མགོ་བོ་ཞེས་སོགས་སོ། ། དེས་ན་གཡས་ཕྱག་མཚན་རང་རང་། གཡོན་ཐོད་པ་འཛིན་པ་ལགས་ཏེ། དག་པར་ཐོད་པ་བཤད་དོ། ། འདི་ནི་ཡེ་ཤེས་ཀྱི་མཁའ་འགྲོ་མའི་གདམ་ངག་ཁྱད་པར་ཅན་ཏེ། སྐྱོ་ཞང་ལས་བརྒྱུད་དོ། ། ཡང་ཨ་མོ་གྷས་བདག་བསྐྱེད་ཀྱི་ཐུན་མོང་མིན་པའི་སྲུང་འཁོར་ལ་གཤིན་རྗེ་ཕོ་བརྒྱད་འཁོར་ལ་བཀོད། དངོས་གཞི་ལ་གཤིན་རྗེ་མོ་བརྒྱད་བསྐྱེད། མདུན་བསྐྱེད་དཀྱིལ་འཁོར་ནང་དུ་གཤིན་རྗེ་མོ་བརྒྱད་བཀོད། ཕྱིའི་པད་རའི་ཕྱོགས་མཚམས་བརྒྱད་དུ་གཤིན་རྗེ་ཕོ་བརྒྱད་བསྒོམ།
བྲི་དུས་དེར་མ་བཤད་པས་རྟ་བབས་ཀྱི་གཡས་གཡོན་ལ་འགོད་དོ། ། དེ་ལྟར་ན་ལྷ་བཅུ་གཉིས་མའི་དཀྱིལ་འཁོར་བྱས་ཏེ། ལས་སྦྱོར་གྱི་སྐབས་སུ་གཤིན་རྗེ་ཉི་མ་བཞི་པའི་ལས་སྦྱོར་དུ་གཤིན་རྗེ་ཕོ་མོ་གནས་པ་ལ་བརྟེན་ནོ། ། འདིས་ཀྱང་བརྒྱུད་པ་འཇིག་རྟེན་པའི་དཀྱིལ་འཁོར་དུ་སོང་ངོ་། ། ལུགས་འདི་སྐྱོ་པ་དང་། གཉོས་ཁོ་ན་ལས་བྱུང་ངོ་། ། དེ་རྣམས་ཁུངས་ཐུབ་བོ། ། ཡང་གཉིས་པས་གོང་དུ་བཤད་པ་ལྟར་ལྷ་དགུ་མ་བྱས་སོ། ། ཡང་རྭ་ལོ་ཕྱག་མཚན་གྱི་དཀྱིལ་འཁོར་ལ་རོ་ལངས་བརྒྱད། མགོ་དང་རྐང་ལག་གསུམ་གསུམ་པ་བྲི།
དབང་བསྐུར་དུས་རོ་ལངས་རྣམས་རྫ་ཐོད་ཀྱིས་བཀབ། སྟེང་དུ་སྒོ་བ་སོགས་ཀྱི་ཕྱག་མཚན་བྲི། དབང་བསྐུར་ཚར་དུས་རྫ་ཐོད་བསལ། ཡང་གཙོ་བོ་འཇིགས་བྱེད་ལ། དགྲ་ནག་གི་འཁོར་གཏི་མུག་གཤིན་རྗེ་གཤེད་སོགས་སྦྱར་བའི་བཅུ་གསུམ་མ་བྱས་ཤིང་། འདི་དང་གཉོས་པའི་ལྷ་དགུ་མ་གཉིས་ཀ་ལ་བརྒྱུད་པའི་ཕྱག་མཚན་རྣམས་མ་ཆད་པར་བྲིའོ། ། ཕྱག་མཚན་གཞན་ཡང་ཞེས་སོགས་སྒྲུབ་ཐབས་བདུན་བྱས་ཀྱང་། ཞལ་གཅིག་པ་ལ་སློབ་དཔོན་འཇམ་དཔལ་ལ་སོགས་པའི་སྒྲུབ་ཐབས་གཅིག་འདུག་པས། ཕྱག་བཞི་དྲུག་པ་ནི་བྷ་རོའི་གཞུང་ཆུང་བ་དེ་ཟེར་བ་ཙམ་ལས་རྒྱ་བལ་གྱི་གཞུང་མེད་དོ། ། ཕྱིས་ཀྱི་ཁ་ཅིག
ཞེ་དགུ་མ་ཟེར་ནས་རྒྱུད་དུ་བཤད་པའི་ཕྱག་མཚན་སོ་གསུམ་ལྷར་བསྐྱེད་ནས་རོ་ལངས་བརྒྱད་བཀོད་པ་ཡིན་སྐད། དེ་མི་འཐད་དེ། རྒྱུད་ཀྱི་དངོས་བསྟན་ལྟར་བྱེད་ན་ཕྱག་མཚན་ལྷར་བསྐྱེད་པ་མེད་ལ། ལ་ལི་ཏ་ལྟར་ན། རོ་ལངས་མི་བཀོད་པ་རང་བཟོ་ཁོ་ན་ཡིན་ནོ། ། དཔའ་གཅིག་ལ་སྲུང་འཁོར་གཞལ་ཡས་ཁང་གི་ནང་དུ་གཙོ་བོ་བསྐྱེད་པ་དང་། སྲུང་འཁོར་དུ་དུར་ཁྲོད་དང་བཅས་པའི་དབུས་སུ་གཙོ་བོ་བསྐྱེད་པ་དང་། པད་ཉིའི་སྟེང་དུ་གཙོ་བོ་བསྐྱེད་པ་སོགས་ཡོད། དེ་ལ་སློབ་དཔོན་ཤྲཱི་བྷ་དྲ་དང་། ས་སྐྱ་གོང་མས་དཔའ་གཅིག་ལ་བརྟེན་པ་དུས་གཅིག་བསྐྱེད་པ་མཛད།
རྭ་ལོ་སོ་སོ་ལ་སྐུ་གསུང་ཐུགས་ཀྱི་ཞིང་སྐྱོང་སོགས་བྱེད་ཀྱང་རྒྱུད་གཞུང་དུ་མེད། དེ་ཡང་རྟོག་བདུན་འཆད་ཚུལ་ཞང་པ་རྒྱས་ཀྱང་། ས་ལུགས། རྭ་ལུགས་ལ་རྒྱས་པ་རང་མི་འདུག་གོ ། དེ་ཡང་ས་སྐྱ་པ་ཆེན་པོའི་ཊཱིཀ་ཆུང་ལྟར་འཆད་ན། ཤྲཱི་བྷ་དྲ་དང་། མི་བསྐྱོད་པའི་འགྲེལ་པ་དང་མཐུན་ཞིང་ལེགས་པ་ཡིན་ནོ། ། དེ་ཡང་རྟོག་གཉིས་ཀྱི་འགྲེལ་པ་ནི། གང་ཟག་རབ་འབྲིང་ཐ་མ་གསུམ་གྱི་དབང་བསྐུར། སྒྲུབ་ཐབས་བསྒོམ།
སྔགས་བཟླས་ཐུན་མོང་དུའོ། ། དེ་ནས་གང་ཟག་རབ་བསམ་གཏན་གྱི་རྟོག་པ་ལྟར་ལས་གྲུབ། འབྲིང་བསམ་གཏན་ནི་མེད་པར་སྦྱིན་སྲེག་མནོན། ཐ་མ་འཁོར་ལོ་ཡང་མནོན་པས་རྟོག་པ་གཉིས་སུ་ངེས་སོ། ། མི་བསྐྱོད་པའི་འགྲེལ་པར་ཡང་དོན་དེའོ། ། རྭ་ལུགས་ལ་དེ་ལྟ་བུའི་འགྲེལ་པ་མེད་པར་བསད་ལས་ཁོ་ན་ལ་དྲིལ་ཏེ། དང་པོ་ཐམས་ཅད་ཀྱང་མདུན་དུ་ཚོམ་བུའི་སྒྲུབ་མཆོད་ཚར་ནས། ཤར་དུ་འཕྲུལ་འཁོར་གྱིས་བསད། ལྷོར་སྦྱིན་སྲེག ནུབ་ཏུ་ཐམས་ཅད་ཀྱི་ཚོགས་འཁོར།
བྱང་དུ་གཏོར་མ་སྟེ་བསད་ལས་སྡེ་བཞིར་བྱེད་དོ། ། སྐྱོ་པས་ཞི་སོགས་ལས་གང་བསྒྲུབ་ཀྱང་ལས་བདུན་ཏེ། ཉི་མ་དང་པོ་ཚོགས་གསོག གཉིས་པར་གཏོར་མ་གཏོང་། གསུམ་བཞིར་འཁོར་ལོ་བྲི། ལྔ་པ་ནས་འཕྲུལ་འཁོར་སྒྲུབ་ཐབས་སུ་བསྒྲུབ་བོ། ། རྗེས་སུ་སྦྱིན་སྲེག་བྱེད་པར་བཞེད། འདི་ནི་འདོད་རྒྱལ་གྱི་བསྒྲུབ་པར་བཤད་པ་དང་ཆ་འདྲའོ། ། ཞེས་པ་དེ་དག་གིས་ནི་གུང་རུ་ཤེས་རབ་བཟང་པོས་མཛད་པའི་རྡོ་རྗེ་འཇིགས་བྱེད་གཙོ་བོར་གྱུར་པའི་དམ་པའི་ཆོས་བྱུང་བའི་ཚུལ་གྱི་རྣམ་གཞག་གཙོ་བོར་བསྟན་པའི་ལེགས་བཤད་བཤད་ཟིན་ནས། གཉིས་པ་དེའི་ལམ་ལ་དགག་སྒྲུབ་ཀྱི་སྤྲོས་པ་བྱེ་བྲག་ཏུ་བཤད་པ་ནི།
ཡང་མཁས་པའི་དབང་པོ་གུང་རུ་ཤེས་རབ་བཟང་པོ་དེ་ཉིད་ཀྱིས་མཛད་པའི་དཔལ་རྡོ་རྗེ་འཇིགས་བྱེད་ཀྱི་དགག་བསྒྲུབ་ཀྱི་ཟུར་འདེབས་ཞེས་བྱ་བའི་གསུང་རབ་ལས་འདི་ལྟར་འབྱུང་སྟེ། འདིར་འཇིགས་བྱེད་ཀྱི་རྒྱུད་ངོས་འཛིན་པ་ལ་སྔ་རབས་པ་དག་མཚན་བརྗོད་དུ། རྡོ་རྗེ་འཇིགས་བྱེད་འཇིགས་པར་བྱེད། ། ཅེས་པ་ལ་འཕྲོས་ནས་འཇིགས་བྱེད་ཀྱི་རྒྱུད་དང་། མིག་དྲུག་ལག་དྲུག་སྟོབས་དང་ལྡན། ། ཞེས་པ་ལ་འཕྲོས་ནས་གདོང་དྲུག་གི་རྒྱུད་དང་། ཁ་ཅིག ཧ་ལ་ཧ་ལ་གདོང་བརྒྱ་པ། ། ཞེས་པ་ལ་འཕྲོས་ནས། པྲ་ཁོག་ལང་གི་རྒྱུད་གསུངས་པ་ཡིན་ཞིང་།
འཇིགས་བྱེད་ལའང་རྩ་རྒྱུད་རྟོག་པ་བདུན་པ། དེའི་བཤད་རྒྱུད་རྟོག་གསུམ་དང་། གཏམ་རྒྱུད་ཀྱི་རྟོག་པ་དང་། ལས་མཁན་ཏེའུ་ལེ་པའི་རྟོག་པ་སོགས་དུ་མ་བཞེད་ཀྱང་། རྗེ་བཙུན་ས་སྐྱ་པ་རྣམས་ནི། དགྲ་ནག་གི་རྒྱུད་ལས་འཕྲོས་ཏེ། འཇིགས་བྱེད་ཀྱི་རྒྱུད་འདིར་དྲག་ལས་ཟུར་དུ་བསད་ལས་ཙམ་ཞིག་གཙོ་བོར་སྟོན་པར་བཞེད་ཅིང་། དེའི་དོན་ཡང་དགྲ་ནག་ཏུ། རྒྱལ་མཚན་ཅན་གྱི་འཁྱམས་མཐོང་ནས། ། དེ་ནས་འོ་མ་བཏུང་བར་བྱ། །
ཞེས་པ་ལ་བརྟེན་ནས། རྫོགས་རིམ་གྱི་བཤད་པ་ཐོན་པར་འདོད་པ་ཡིན་གྱི། རྫོགས་རིམ་གྱི་བཤད་པ་རྒྱ་མི་ཆེ་ལ། ཁྱད་པར་འཇིགས་བྱེད་ལ་ནི། མཚན་མོ་རྒྱུ་བའི་རྣལ་འབྱོར་པས། ། རྟག་ཏུ་མར་མེ་ཆེར་བཟའ་ཞིང་། ། གསུམ་འབུམ་དག་ཏུ་བཟླ་བར་བྱ། ། ཞེས་པ་ལ་ངེས་དོན་གྱི་བཤད་པ་བྱས་པས། རྭ་རྩེ་སེམས་འཛིན་གྱི་རྫོགས་རིམ་ཙམ་ཞིག་སྟོན་པར་འདོད་པ་ཡིན་གྱིས། བསྐྱེད་རྫོགས་ཀྱི་བཤད་པ་རྒྱ་མི་ཆེ་བར།
བསད་ལས་གཙོ་བོར་སྟོན་པ་ཡིན་ཏེ། འདིའི་རྒྱུད་དུ། འདིར་བསད་པའི་ལས་གཙོ་བོར་གྱུར་པ་ཡིན་ཕྱིར་ཞེས་གསུངས་པ་དང་། རྟོག་བདུན་གྱི་འགྲེལ་པ་མི་བསྐྱོད་པས་མཛད་པར། འདིའི་དཀྱིལ་འཁོར་གྱི་གདན་ལ་རླུང་མེའི་དཀྱིལ་འཁོར་དགོས་པའི་རྒྱུ་མཚན་དུ། གཏོར་དང་སྲེག་པར་བྱེད་པའི་ཕྱིར། ། རླུང་དང་མེ་ཡི་དཀྱིལ་འཁོར་ནི། ། དྲག་པོའི་ལས་ལ་ཤིན་ཏུ་བསྔགས། ། ཞེས་གསུངས་པའི་ཕྱིར་རོ། ། འོ་ན་རྒྱུད་དེ་རྣམས་ལས་གང་གཙོ་བོར་བྱེད་ཅེ་ན།
རྟོག་བདུན་ཁོ་ན་གཙོ་བོར་བྱེད་དོ། ། གཞན་རྣམས་ནི་བོད་ཀྱིས་སྦྱར་བའི་རྫུས་མར་གྲགས་ཤིང་། རྟོག་གསུམ་ནི། འཕྲུལ་འཁོར་གྱི་མན་ངག་ཟབ་མོ་སྟོན་ཡང་། སྐྱོ་པའི་བླ་མ་གཅིག་གིས་མཛད་པ་ཡིན་གྱི། རྭ་པ་རྗེས་འབྲང་དང་བཅས་པ་མི་འདོད་དོ། ། དེ་ཡང་མདོར་བསྡུ་ན། འཇིགས་བྱེད་ལ་ལྷ་དཔའ་བོ་གཅིག་པ་དང་། དཀྱིལ་འཁོར་ཡོངས་རྫོགས་གཉིས་སུ་ངེས། དཀྱིལ་འཁོར་ཡོངས་རྫོགས་ལ་ཡང་དཀྱིལ་འཁོར་རྣམ་དག་གསུམ།
བོད་ཀྱི་མན་ངག་གིས་བཟོས་པ་གཉིས། རྟོག་བཏགས་ཀྱི་དཀྱིལ་འཁོར་གསུམ་དང་བརྒྱད་དུ་ཡོད། དེ་ལ་རྣམ་དག་གསུམ་ནི། རོ་ལངས་བརྒྱད་བསྐོར། ཞེ་དགུ་མ། བཅུ་བདུན་མ་དང་གསུམ་མོ། ། མན་ངག་གི་གཉིས་ནི། རྭ་པའི་བཅུ་གསུམ་མ་དང་། གཉོས་པའི་དགུ་མ་དང་གཉིས་སོ། ། རྟོག་བཏགས་ཀྱི་གསུམ་ནི།
ཞེ་གཅིག་མ། ཉང་སྟོད་ཀྱི་ཨ་མོ་གྷ་བཛྲ་གྱིས་བྱས་ཀྱང་། མཻ་ཏྲི་ཛོ་ཀས་མཛད་པར་གྲགས་པའི་མི་ཏྲ་བརྒྱ་རྩའི་ནང་གི་འཇིགས་བྱེད་ལྷ་ལྔ་མ་དང་གཉིས། ཡང་ཕྱིས་ཀྱི་ཁ་ཅིག རྭ་ལུགས་ཀྱི་བཅུ་མའི་རྗེས་སུ་འབྲངས་ནས། ལུང་རིགས་ཀྱི་བསྒྲུབ་བྱེད་ཀྱང་རྭ་པ་དང་མི་མཐུན། ལུང་རིགས་ཀྱིས་བསྒྲུབས་པའི་ལྷའི་མངོན་དཀྱིལ་ཡང་། རྭ་བ་དང་གཏན་མི་མཐུན་པའི་བཅུ་གསུམ་མ་བྱས་པ་དང་གསུམ་མོ། ། དེ་ཡང་ཕྱོགས་སྔ་སྨྲ་བ་པོ་ཁྱོད་ཀྱིས་དགག་བསྒྲུབ་དེ་རྣམས་ལ་ཚིག་མང་པོ་བྲིས་འདུག་ཀྱང་། མདོར་བསྡུ་ན།
བཅུ་གསུམ་མ་འདི། རྭ་ལོ་ཙཱ་བས་རྒྱ་བལ་གྱི་པཎྜི་ཏ་ལ་ཞུས་ནས། བོད་དུ་སྲོལ་ཕྱེ་བ་ཙམ་ཡིན་གསུང་བ་ཙམ་མ་གཏོགས། རྒྱུད་རྒྱ་གཞུང་ནས་དངོས་སུ་གསུངས་པ་དང་། གཞན་གྱི་སྲོལ་འབྱེད་མཁན་མ་བྱུང་བར་མཐུན་སྣང་དུ་གྲུབ་ཀྱང་། རྭ་ལོ་ཙཱ་བས་སྲོལ་ཕྱེ་བའི་བཅུ་གསུམ་མ་འདི་འཐད་པའི་སྒྲུབ་བྱེད་དྲག་ཤོས་འདིར་འདུག་སྟེ། དེ་ཡང་རྟོག་བདུན་གྱི་སྐབས་སུ། བྱ་རོག་གི་སྒྲོས་འཕྲུལ་འཁོར་ལིང་ཚེ་བཅུ་དྲུག་པ་བྲིས་ལ། ཞེས་སོགས་ཀྱིས་འཕྲུལ་འཁོར་མདོར་བསྟན། དེ་ཉིད་རྒྱས་པར་བཤད་པ་རྟོག་གསུམ་གྱི་འཕྲུལ་འཁོར་བྲིས་བསྒྲུབ་ཀྱི་སྐབས་སུ།
ཡི་གེ་ཡཀྵ་མ་མེ་དང་། ཡ་ཙ་ནི་ར་ཛ་པ་དོ་ཏྱུ་ཎ་ཡོ་ནི་ར། བཀོད་པར་བཤད་ཅིང་། དགྲ་ནག་ལས། ཡི་གེ་ཀྵེ་ནི་གཏི་མུག་བརྗོད། ། ཅེས་པ་ནས། ཎ་ཡོ་ནི་ར་མཚམས་བཞི་རུ། ། ཐོད་པ་བཞི་རུ་སྒྲགས་པ་འོ། ། ཞེས་ཡི་གེ་བཅུ་བདུན་ལྷ་བཅུ་གསུམ་དང་། ཐོད་པ་བཞི་རུ་བསྐྱེད་པར་གསུངས་པའི་ཚིག་དེས།
འཕྲུལ་འཁོར་གྱི་ཡ་ཀྵེ་སོགས་དགྲ་ནག་གིས་ལྷར་བསྐྱེད་པར་བསྟན་པས། དགྲ་ནག་གི་འཁོར་བུམ་ཐོད་བཞི་དང་བཅས་པའི་དབུས་ན་བཞུགས་པའི་འཇིགས་བྱེད་བཅུ་གསུམ་མ་གྲུབ་སྟེ། འཇིགས་བྱེད་ཀྱི་འཕྲུལ་འཁོར་གྱི་སྐབས་ཡིན་པས། གཙོ་བོ་འཇིགས་བྱེད་ཀྱིས་བྱེད་དགོས་ཤིང་། འཕྲུལ་འཁོར་གྱི་ཡི་གེ་རྣམས་དགྲ་ནག་ལྷར་བསྐྱེད་པ་སྒོས་སུ་བཤད་པའི་ཕྱིར་རོ། ། ཞེས་གསུངས་པར་འདུག་གོ ། འོ་ན་གཤེད་དམར་བཅུ་གསུམ་འཁོར་བཅུ་གཉིས་ཀྱིས་བསྐོར་བའི་འཇིགས་བྱེད་བཅུ་གསུམ་མ་གཅིག་དང་། གདོང་དྲུག་གི་འཁོར་གྱིས་བསྐོར་བའི་འཇིགས་བྱེད་ཀྱི་དཀྱིལ་འཁོར་གཅིག་རྣམས་དགོས་པར་འགྱུར་ཏེ། རྟོག་གསུམ་གྱི་འཕྲུལ་འཁོར་གྱི་སྐབས་སུ། ཡི་གེ་ཀྵེ་སོགས་བཀོད་པར་བཤད་ལ།
ཡི་གེ་དེ་རྣམས་ཀྱང་གཤེད་དམར་དང་། གདོང་དྲུག་གི་སྐབས་སུ། ཡི་གེ་ཀྵེ་ནི་གཏི་མུག་བརྗོད། ། ཅེས་སོགས་ཀྱིས་གཤེད་དམར་དང་། གདོང་དྲུག་གི་ལྷར་བསྐྱེད་པར་བཤད་པའི་ཕྱིར། གཞན་ཡང་བདག་མེད་ལྷ་མོ་བཅོ་ལྔའི་འཁོར་བཅུ་བཞི་པས་བསྐོར་བའི་འཇིགས་བྱེད་བཅོ་ལྔ་མའི་དཀྱིལ་འཁོར་གཅིག་ཀྱང་འཐད་པར་འགྱུར་ཏེ། རྟོག་གསུམ་གྱི་འཕྲུལ་འཁོར་གྱི་སྐབས་སུ་ཨ་ལི་བཅུ་དྲུག་འགོད་པར་བཤད་ལ། དེ་ཉིད་བདག་མེད་མའི་སྐབས་སུ། ཨ་ལི་དང་པོ་བདག་མེད་མ། ། ཞེས་སོགས་ལྷ་མོ་བཅོ་ལྔར་བསྐྱེད་པར་བཤད་པའི་ཕྱིར་རོ། །
གཞན་ཡང་རྟོག་གསུམ་གྱི་འཕྲུལ་འཁོར་སྐབས་སུ། ཡི་གེ་ང་ཉ་གཉིས་མ་གཏོགས་པའི་གསལ་བྱེད་གཉིས་བཀོད་ཅིང་། དུས་འཁོར་གྱི་སྐབས་སུ། ཀ་ལི་རྣམས་ལྷར་བསྐྱེད་པར་བསྟན་པས། ལྷ་དེ་རྣམས་ཀྱི་གཙོ་བོ་འཇིགས་བྱེད་ཀྱིས་བྱས་པའི་དཀྱིལ་འཁོར་ཡང་ཁས་ལེན་དགོས་པ་སོགས་ཉེས་པ་མཐའ་ཡས། དེ་ལ་ཕྱོགས་སྔ་མ་སྨྲ་བ་ན་རེ། སྐྱོན་དེ་རྣམས་མི་འཇུག་སྟེ། གཤེད་དམར་དང་། གདོང་དྲུག་དང་། ཀྱཻ་རྡོར་དང་།
དུས་འཁོར་གྱི་སྐབས་སུ། ལྷར་བསྐྱེད་པར་བསྟན་པའམ། ཡི་གེ་ཡ་ཀྵེ་སོགས་དང་། ཨ་ལི་ཀ་ལི་རྣམས་རྟོག་གསུམ་གྱི་འཕྲུལ་འཁོར་སྐབས་ཀྱི་ཡི་གེ་སོགས་དང་། ཨ་ལི་ཀ་ལི་རྣམས་དང་མིང་མཐུན་པ་ཙམ་ཡིན་གྱི། རྟོག་གསུམ་གྱི་ཡི་གེ་རྣམས་ཕར་ཁྱེར་ནས། གཤེད་དམར། གདོང་དྲུག བདག་མེད་མ་དང་། དུས་འཁོར་སོགས་སུ་ལྷར་བསྐྱེད་པ་མིན་པར།
གཤེད་དམར་སོགས་རྒྱུད་སོ་སོའི་སྐབས་ཀྱི་ཡི་གེ་ཡ་ཀྵེ་སོགས་དང་། ཨ་ལི་ཀ་ལི་རྣམས་རྒྱུད་སོ་སོའི་ལྷ་དེ་དང་དེར་བསྐྱེད་པའི་ཕྱིར་སྒྲུབ་བྱེད་འབྲེལ་མེད་དོ། ། ཞེས་ན་བདེན་མོད། ངེད་ཀྱང་དེ་ལྟར་དུ་འདོད་པའི་ཕྱིར་དང་། ཁྱོད་ཀྱི་སྒྲུབ་བྱེད་དེ་རྣམས་ཀྱིས་ཀྱང་། དགྲ་ནག་གི་འཁོར་བཅུ་གཉིས་ཀྱིས་བསྐོར་བའི་འཇིགས་བྱེད་བཅུ་གསུམ་མ་གཏན་མི་འགྲུབ་སྟེ། དགྲ་ནག་གི་སྐབས་སུ་ལྷར་བསྐྱེད་པར་བསྟན་པའི་ཡི་གེ་ཡ་ཀྵེ་སོགས་དང་། འཇིགས་བྱེད་རྟོག་གསུམ་གྱི་འཕྲུལ་འཁོར་གྱི་སྐབས་ཀྱི་ཡ་ཀྵེ་སོགས་མིང་མཐུན་པ་ཙམ་ཡིན་གྱི། འཕྲུལ་འཁོར་གྱི་ཡི་གེ་དེ་རྣམས་ཕར་ཁྱེར་ནས། དགྲ་ནག་གི་ལྷར་བསྐྱེད་པ་མིན་པར།
དགྲ་ནག་གི་དཀྱིལ་འཁོར་རྒྱལ་མཆོག་གི་སྐབས་ཀྱི་ཡི་གེ་ཡ་ཀྵེ་སོགས་དགྲ་ནག་གི་ལྷར་བསྐྱེད་པ་བསྟན་པའི་ཕྱིར་ན་འབྲེལ་གཏན་ནས་མེད་དོ། ། ཀྱེ་གཟུར་གནས་བློ་ལྡན་རྣམས་ཀྱིས་དཔྱོད་མཛོད་དང་། འཇིགས་བྱེད་བཅུ་གསུམ་པའི་སྒྲུབ་བྱེད་དྲག་ཤོས་དེའི་མཚང་ད་གཟོད་རྟོགས་པར་མི་འདུག་གམ། གཞན་ཡང་དཔལ་ཆེན་རྡོ་རྗེ་གྲུབ་པ་དང་། སོ་ན་ཤྲཱི་གཉིས་ཀས། ཡི་གེ་བཅུ་བདུན་པོ་དེ་དག་ལྷ་བཅུ་བདུན་གྱི་རང་བཞིན་དུ་རྣམ་པར་བསྒོམ་ལ། གཤིན་རྗེ་གཤེད་ལྷ་བཅུ་བདུན་གྱི་བདག་ཉིད་ཀྱི་ཡེ་ཤེས་ཀྱི་དཀྱིལ་འཁོར་སྤྱན་དྲངས་ལ། མཆོད་ནས་དགུག་གཞུག་བཅིང་གསུམ་བྱེད་པར་གསུངས་པའི་དོན། དགྲ་ནག་གི་འཁོར་གྱིས་བསྐོར་བའི་ལྷ་བཅུ་གསུམ་མ་དང་། བུམ་ཐོད་བཞི་ལ་འབྲུ་གནོན་པ་ནི་ནོར་བ་ཆེན་པོ་ཡིན་ཏེ།
བུམ་ཐོད་ལྷའི་གྲངས་སུ་བརྩི་ན། གཤེད་དམར་ལྷ་ལྔ་པ་དེ་ལྷ་དགུ་པར་འགྱུར་བ་དང་། བདེ་མཆོག་སོགས་བུམ་ཐོད་ཡོད་པའི་དཀྱིལ་འཁོར་ཐམས་ཅད་ལ་རིག་པ་དེ་ལྟར་མཚུངས་པ་སོགས་ཉེས་པ་མཐའ་ཡས་ཤིང་། ལུང་དོན་ཡང་། ལས་སྦྱོར་གྱི་སྐབས་སུ་བཤད་པའི་གཤིན་རྗེ་ཕོ་བརྒྱད་མོ་བརྒྱད་ལ་འཇིགས་བྱེད་གཙོ་བོར་བྱས་པའི་འཇིགས་བྱེད་བཅུ་བདུན་མ་གྲུབ་ཆེན་ཨ་མོ་གྷས་བཀྲལ་བ་ལྟར་ཡིན་པའི་དོན་མ་གོ་བར་ཟད་དོ། །

གཞན་ཡང་རྟོག་གསུམ་གྱི་འཕྲུལ་འཁོར་སྐབས་ལ་བརྟེན་ནས། རྭ་ལུགས་ཀྱི་འཇིགས་བྱེད་བཅུ་གསུམ་མར་བསྒྲུབ་པ་ནི། གསུང་རབ་ལ་རྒྱུས་ཆུང་བའི་གདུལ་བྱ་རྣམས་མགོ་སྐོར་བའི་གཏམ་ཡིན་ཏེ། སྐྱོ་བ་སོགས་ཀྱི་རྟོག་གསུམ་ཚད་མར་བྱེད་ཀྱང་། འཇིགས་བྱེད་བཅུ་གསུམ་མ་གཏན་མི་འདོད། རྭ་ལོས་བཅུ་གསུམ་མ་འདོད་ཀྱང་། རྟོག་གསུམ་ཚད་མར་མི་བྱེད་པའི་ཕྱིར་ཏེ། རྟོག་བདུན་གྱི་འཕྲུལ་འཁོར་གྱི་ལིང་ཚེ་བཅུ་དྲུག་པ་བྲིས་ལ་ཞེས་པའི་དོན་དུ། རྟོག་གསུམ་ལ་ནང་དུ་ལིང་ཚེ་བཞི། དེའི་ཕྱི་རོལ་ཏུ་ལིང་ཚེ་བཅུ་གཉིས་དང་བཅུ་དྲུག་བྱེད་པ་ལྟར་མི་འདོད་ཀྱི། རྟོག་བདུན་ཁོ་ན་ལ་བརྟེན་ནས་ནང་དུ་ལིང་ཚེ་བརྒྱད།
དེའི་ཕྱི་རོལ་ཏུ་ཡང་ལིང་ཚེ་བརྒྱད་དང་བཅུ་དྲུག་ཏུ་འབྲུ་མནན་ནས། ལྔ་པོ་གང་རུང་ལེགས་བསྒོམ་ནས། ། བདུན་པོ་གང་རུང་བྲི་བྱ་སྟེ། ། ཞེས་དང་། མེ་གསུམ་གྱིས་བསྲེག་པ་སོགས་བཤད་ལ། དེའི་དོན་ཡང་། རྭ་ལུགས་ཀྱི་སྒྲུབ་ཐབས་ལྔ་པོ་གང་རུང་བསྒོམ། རྩ་སྔགས་སྙིང་པོ་ཉེ་སྙིང་གསུམ་རེ་རེ་བ་དང་། གཉིས་རེ་གཉིས་རེ་དང་། གསུམ་ཆར་བྲིས་པའི་འཕྲུལ་འཁོར་བདུན་པོ་གང་རུང་གཅིག་བྲིས་ཏེ།
འཕྲུལ་འཁོར་གྱི་མེ་དང་། སྔགས་ཀྱི་མེ་དང་། ཏིང་ངེ་འཛིན་གྱི་མེ་དང་གསུམ་ཞེས་སོགས་རྟོག་གསུམ་དང་མི་མཐུན་པའི་ཟབ་ཁྱད་མང་པོ་མཛད་པའི་ཕྱིར། གཞན་ཡང་ཁྱོད་ཀྱི་འདོད་པའི་བཅུ་གསུམ་མ་འདི། མཁས་པ་སུའི་ལུགས་སུ་ཡང་མ་སོང་སྟེ། རྭ་ལོ་དཔོན་སློབ་ལས་གཞན་པའི་མཁས་པ་སུས་ཀྱང་འདི་འདྲ་བའི་དཀྱིལ་འཁོར་འདོད་པ་མ་བྱུང་ཞིང་། རྭ་ལོའི་ལུགས་སུ་ཡང་མ་སོང་བར་དེ་དང་མི་མཐུན་པ་དུ་མ་ཡོད་པའི་ཕྱིར་ཏེ། འདིར་གཙོ་བོའི་ཞལ་འགྱེད་མི་མཐུན། ཕྱག་མཚན་འཛིན་ཚུལ་མི་མཐུན། རས་བྲིས་ཀྱི་དཀྱིལ་འཁོར་བྲི་ཚུལ་མི་མཐུན།
རྡུལ་ཚོན་གྱི་དཀྱིལ་འཁོར་བྲི་ཚུལ་མི་མཐུན། འཕྲུལ་འཁོར་བྲི་ཚུལ་མི་མཐུན། བཟླས་པ་བྱེད་ཚུལ་མི་མཐུན། གཙོ་བོ་ལ་ཡུམ་ཡོད་ཚུལ་མི་མཐུན་པ་སོགས་འདི་ལྟ་སྟེ་རིམ་པ་བཞིན་དུ་སྟོན་པ་ནི། རྭ་ལོས་གཙོ་བོའི་ཞལ་གཡས་གཡོན་རྣམས་རྭ་ལ་འཁོད་པའི་ཚུལ་གྱི་བརྩེགས་ཞལ་དང་། དེའི་རྗེས་འབྲང་རྣམས་ཀྱིས་རྭའི་གཡས་གཡོན་དུ་བརྩེགས་ཞལ་དུ་བཞེད་ཀྱང་། ཁྱོད་ཀྱིས་འཁོར་ཞལ་བྱས་ཤིང་། གོ་རིམ་ལ་ཡང་གཡས་ཞལ་སྔོན་པོའི་རྗེས་སུ་དམར་པོ་སེར་པོ་གཉིས་འོང་བ་འཁོར་བརྩིགས་སུ་འདོད་པ་ཐམས་ཅད་མཐུན་ཡང་། ཁྱོད་ཀྱིས་དམར་སེར་གཉིས་ཀྱི་བར་དུ་སྔོན་པོ་འོང་བར་བྱས་པས་ནོར། ཕྱག་རྣམས་ཀྱང་མདུན་རྒྱབ་ཏུ་བསྒྲིགས་ནས་ཡོད་པར་རྭ་ལོ་སོགས་མཁས་པ་རྣམས་མཐུན་ཀྱང་།
ཁྱེད་ཀྱིས་སྟོད་སྨད་བཞི་བསྒྲིགས་བཞི་རིམ་དུ་བྱས་པས་ནོར། ཕྱག་མཚན་རྭ་པས་གླང་ལྤགས་ཐ་མ་གཉིས་ཀྱིས་འཛིན་པ་དང་། གཡོན་གྱི་བཅུ་བཞི་པ་ཉིད་སྡིགས་མཛུབ་མཛད་པར་འདོད་ཀྱང་། ཁྱེད་ཀྱིས་གླང་ལྤགས་དང་པོ་གཉིས་ཀྱིས་འཛིན་པ་དང་། གཡོན་གྱི་བཅུ་བཞི་པས་སྡིགས་མཛུབ་བྱས་པས་ལག་མགོ་གཅིག་འཛིན་པར་བྱས་པས་ནོར། རས་བྲིས་ཀྱི་དཀྱིལ་འཁོར་ལ་ཡང་། རྭ་ལོས་དབུས་ཀྱི་ལེ་དགུ་ལ་ལྷ་འགོད་པའི་ཚེ། རྒྱུད་ལེ་དགུ་ལ། ཤར་དུ་མགོ་བོ། ལྷོར་ལག་པ།
ནུབ་ཏུ་རྒྱུ་མ། བྱང་དུ་རྐང་པ། དབུས་སུ་རོ་རིལ་པོ་སོགས་ཕྱག་མཚན་རྣམས་བཀོད་པར་བཤད་པས། ལིང་ཚེ་ནང་གི་ལྷ་སོ་སོའི་གདན་ཁྲི་ལ་བྲིས་པ་ལྟར་བཤད་ཀྱང་། ཁྱོད་ཀྱིས་དེ་རྣམས་བཅད་ནས་མ་བྲིས་པས་ནོར། རྭ་ལོས་རྡུལ་ཚོན་གྱི་དཀྱིལ་འཁོར་བྲི་བའི་ཚེ་རོ་ལངས་ཀྱི་ལྷ་མཚན་རྣམས་རྫའི་ཐོད་པས་བཀབ་ནས། དཀྱིལ་འཁོར་སྒྲུབ་པའི་ཚེ། དེ་བསལ་བ་སོགས་ཀྱི་རྣམ་གཞག་ཡོད་ཀྱང་། ཁྱེད་ཀྱིས་དེ་ལྟར་མ་བྱས་པས་ནོར། རྭ་ལོས་རྟོག་གསུམ་ཚང་མར་མི་བྱེད་པའི་འཕྲུལ་འཁོར་གྱི་རྣམ་གཞག་གོང་དུ་སྨོས་པ་ལྟར་བཞེད་ཀྱང་།
ཁྱེད་ཀྱིས་རྟོག་གསུམ་ལྟར་བྱས་པས་ནོར། རྭ་ལོས་བཟླས་པ་བྱེད་པའི་ཚེ། གཙོ་བོ་ལ་ཡུམ་མེད་པར་མདུན་དུ་རང་འདྲའི་འཇིགས་བྱེད་བསྒོམ་ནས། བདག་མདུན་གཉིས་ཀྱི་ཞལ་དུ་སྔགས་ཕྲེང་བསྣོལ་མར་འཁོར་བའི་བར་དུ་དགྲ་བགེགས་བཙིར་བའི་དམིགས་པ་སོགས་བཞེད་ཀྱང་། ཁྱེད་ཀྱིས་ཡུམ་ཡོད་པའི་བཟླས་ཚུལ་བྱས་པས་ནོར། རྭ་ལོས་སློབ་མ་དབང་བསྐུར་གྱི་སྐབས་སུ་བསམ་གཏན་གྱི་ཡུམ་ཙམ་ཞིག་འདོད་ཀྱང་། བཟླས་པ་དང་། དཀྱིལ་འཁོར་བྲིས་པ་དང་། སྐུ་བཞེངས་པ་སོགས་སྐབས་གཞན་དུ་ཡུམ་མི་བཞེད་པ་ཡིན་ལ། ཁྱེད་ཀྱིས་དེ་ལས་བཟློག་སྟེ་རྣམ་པ་ཀུན་ཏུ་ཡུམ་ཁས་བླངས་པས་ནོར།
གཞན་ཡང་མི་མཐུན་པའི་ཕྱོགས་མཐའ་ཡས་ཀྱང་། ཡི་གེ་མང་པས་འདིར་མ་བྲིས་སོ། ། འོ་ན་ངེད་ཀྱི་འདོད་པའི་བཅུ་གསུམ་མ་འགོག་གམ། རྭ་ལུགས་ཀྱི་བཅུ་གསུམ་མ་ཡང་འགོག་ཅེ་ན། ཁྱེད་ཀྱི་བཅུ་གསུམ་མ་འདི་སུའི་ལུགས་དང་མི་མཐུན་ཞིང་སྒྲུབ་བྱེད་རྣམས་ལྟར་སྣང་ཁོ་ནར་འདུག་པས་མི་འཐད་ཅེས་སྨྲས་པ་ཡིན་གྱི། རྭ་ལུགས་ནི་བཏང་སྙོམས་སུ་བཞག་པར་བྱའོ། ། འདིའི་སྐབས་སུ་ཡང་ཕྱོགས་སྔ་མས་འཇིགས་བྱེད་ལ་ཡུམ་ཡོད་པའི་སྒྲུབ་བྱེད་གསུམ་པོའི་དོན་མདོར་བསྡུས་པ་ནི་འདིར་འདུག་སྟེ། དགྲ་ནག་གི་འཁོར་གྱིས་བསྐོར་བའི་འཇིགས་བྱེད་བཅུ་གསུམ་མ་གཅིག་འཐད་པས། དེའི་ལྷ་རྣམས་མངལ་འབྱིན་བྱེད་དགོས་པ་དང་། དབང་གོང་མ་གསུམ་བསྐུར་བའི་ཚེ།
གསང་དབང་ལ་སློབ་དཔོན་དང་། ཤེས་རབ་ཡེ་ཤེས་ཀྱི་དབང་ལ་སློབ་མ་དཀྱིལ་འཁོར་གྱི་གཙོ་བོ་ཡབ་ཡུམ་དུ་བསྐྱེད་དགོས་པ་དང་། བདག་མེད་མ་ཡུམ་རྐྱང་ལ་ཕོའི་གཟུགས་སུ་བསྒྱུར་ནས་ཤེས་རབ་ཡེ་ཤེས་དང་སྙོམས་པར་འཇུག་དགོས་པ་དོགས་སྤོང་དང་བཅས་ཏེ་གསུངས་པའི་རིགས་པས་འཇིགས་བྱེད་སོགས་ཕོ་རྐྱང་ལ་ཡང་དོགས་པ་དེ་ལྟར་བྱུང་བས། རྒྱུ་མཚན་དེ་གསུམ་གྱི་ཕྱིར་ན་འཇིགས་བྱེད་ལ་ཡུམ་ཡོད་པར་གྲུབ་ཅིང་། ཡུམ་ཡོད་པར་དངོས་སུ་བཤད་པ་མེད་ཀྱང་། ཡུམ་མེད་པའི་བཤད་པ་ཡང་མི་འདུག་པས། ཡུམ་ཡོད་པར་གྲུབ་པ་ཡིན་ནོ་གསུངས་པར་འདུག་གོ ། འདི་ལ་སྒྲུབ་བྱེད་དང་པོས་འཇིགས་བྱེད་བཅུ་གསུམ་མ་ཡོད་པའི་རིགས་པས། འཇིགས་བྱེད་ལ་ཡུམ་ཡོད་པར་མི་འགྲུབ་སྟེ། འཇིགས་བྱེད་བཅུ་གསུམ་མ་རང་ཡང་མི་འཐད་པས།
ཁྱད་གཞི་མེད་ན་ཁྱད་ཆོས་མེད་པ་དང་མཚུངས་པའི་ཕྱིར་རོ། ། གཉིས་པ་དབང་གོང་མ་གསུམ་ལ་བརྟེན་ནས་འཇིགས་བྱེད་ལ་ཡུམ་ཡོད་པར་འདོད་པ་ནི། ཁྱེད་རང་གི་སྒོས་དཔོན་ཨ་བྷྱ་དང་དངོས་སུ་འགལ་ཏེ། དེས་མཛད་པའི་རྡོ་རྗེ་ཕྲེང་བར་ཕག་མོ་དམར་མོའི་དཀྱིལ་འཁོར་དང་། སེར་མོའི་དཀྱིལ་འཁོར་དང་། སྔོན་མོའི་དཀྱིལ་འཁོར་དང་། ཀུ་རུ་ཀུལླེའི་དཀྱིལ་འཁོར་ཏེ་ཡུམ་རྐྱང་གི་དཀྱིལ་འཁོར་དུ་མ་དང་། སངས་རྒྱས་ཐོད་པ་ཡབ་རྐྱང་གི་དཀྱིལ་འཁོར་བཤད་པ་རྣམས་ཀྱིས་ལྷ་ཡབ་མེད་པ་ལ་ཡབ་དང་། ཡུམ་མེད་པ་ལ་ཡུམ་དངོས་སུ་སྦྱོར་དགོས་པར་འགྱུར་བའི་ཕྱིར་ཏེ། དཀྱིལ་འཁོར་དེ་རྣམས་ལ་དབང་གོང་མ་གསུམ་བཤད་པའི་ཕྱིར་རོ། །
དེ་རྣམས་ལ་ཡུམ་སྦྱར་དགོས་པར་འདོད་ན། ཡབ་རྐྱང་དང་ཡུམ་རྐྱང་གི་དཀྱིལ་འཁོར་མི་སྲིད་པར་འགྱུར་བ་དང་། སངས་རྒྱས་ཐོད་པའི་དཀྱིལ་འཁོར་གྱི་སྐབས་སུ་འདིར་དཀྱིལ་འཁོར་གྱི་གཙོ་བོ་བཅོམ་ལྡན་འདས་ནི་ཤེས་རབ་མ་དང་བྲལ་བའོ། ། ཞེས་ཨ་བྷྱས་དངོས་སུ་བཤད་པ་དང་འགལ་བ་ཡིན་ནོ། ། གཞན་ཡང་བདག་མེད་མ་ལྷ་མོ་བཅོ་ལྔའི་དཀྱིལ་འཁོར་གྱི་གཙོ་བོ་དེ་ཡང་ཡབ་ཀྱཻ་རྡོར་གཅིག་དང་སྦྱར་དགོས་པར་འགྱུར་ཏེ། དེ་ལ་དབང་བཞི་རྫོགས་ཡོད་པའི་ཕྱིར། དེ་འདོད་ན་བདག་མེད་མའི་དཀྱིལ་འཁོར་དེ་ཀྱཻ་རྡོར་ལྷ་བཅོ་ལྔའི་དཀྱིལ་འཁོར་དུ་ཁས་ལེན་དགོས་པ་སོགས་ཉེས་པ་མཐའ་ཡས་ཤིང་། རྡོ་རྗེ་ཕྲེང་བར་བཤད་པའི་ལྷ་ཡབ་རྐྱང་དང་ཡུམ་རྐྱང་གི་དཀྱིལ་འཁོར་རྣམས་དང་། གཞན་ནས་བཤད་པའི་ཡབ་རྐྱང་དང་ཡུམ་རྐྱང་གི་དཀྱིལ་འཁོར་དུ་དབང་བསྐུར་ཚུལ་གྱི་ལག་ལེན་ཙམ་ཡང་མ་བསླབས་ཤིང་མ་ཤེས་པས་ལན་ནོ། ། ཡང་ཁ་ཅིག་ཡུམ་རོ་ལངས་མ་ནག་མོ་ཞལ་གཅིག་ཕྱག་གཉིས་མར་འཇིགས་བྱེད་ལ་སྦྱོར་བ་གང་ནས་བཤད་བྱས་པས།
ཀྱཻ་རྡོར་གྱི་ཁྲོ་བོ་གཤིན་རྗེ་གཤེད་ལ་ཡུམ་རོ་ལངས་མ་ཡོད་ལ། དེ་ཞལ་གཅིག་ཕྱག་གཉིས་མ་ཡིན་ཏེ། ཡབ་དེ་ཞལ་གཅིག་ཕྱག་གཉིས་པ་ཡིན་པའི་ཕྱིར་རོ། ། དཔེར་ན་དགྲ་ནག་ལ་ཞལ་གསུམ་ཕྱག་དྲུག་པ་དང་། གཤེད་དམར་ཡབ་ཞལ་གཅིག་ཕྱག་གཉིས་པ་ལ། ཡུམ་དེ་གཉིས་ཀྱང་ཞལ་གསུམ་མ་དང་། ཞལ་གཅིག་མར་བྱུང་བའི་རིག་པས་ཤེས་ཞེས་བྲིས་སྣང་ངོ་། ། དེས་ནི་འཇིགས་བྱེད་ལ་ཞལ་དགུ་ཕྱག་སོ་བཞི་པའི་ཡུམ་གཅིག་ཁས་མ་བླངས་སམ་སོམས་ལ། ཀྱཻ་རྡོར་གྱི་ཁྲོ་བོ་གཤིན་རྗེ་གཤེད་ཡུམ་རོ་ལངས་མ་དེ་འཇིགས་བྱེད་ལ་སྦྱོར་རྒྱུའི་ཡུམ་ཡིན་པར་ད་རུང་སྒྲུབས་ཤིག ཡང་བདག་མེད་མའི་སྐབས་སུ།
བུད་མེད་གཟུགས་ནི་སྤངས་ནས་གཞན། ། བཅོམ་ལྡན་འདས་ཀྱི་གཟུགས་སུ་བྱ། ། ནུ་མ་སྤངས་པ་བོ་ལར་འགྱུར། ། ཞེས་སོགས་ཀྱི་རིགས་པས་ཀྱང་འཇིགས་བྱེད་ལ་ཡུམ་མི་འགྲུབ་སྟེ། ལུང་དེ་རྣམས་ཀྱི་དོན་ཉེ་རྒྱུས་མཚམས་སྦྱོར་དུས། བདག་མེད་མའི་རྣལ་འབྱོར་བསྒོམ་མཁན་གྱི་བུད་མེད་དེས། རང་དང་སྐལ་བ་མཉམ་པའི་ཐབས་གཅིག་རྙེད་ན་དེ་དང་སྙོམས་པར་འཇུག་ཅིང་། དེ་མ་རྙེད་ན་རང་ཕོའི་གཟུགས་སུ་བསྒྱུར་ཏེ་མཚན་ལྡན་གྱི་རིག་མ་དང་སྙོམས་པར་འཇུག་པའི་དོན་ཡིན་གྱི་སློབ་ལམ་ནས་ལྷ་མོའི་གཟུགས་བསྒོམས་པ་སྤངས་ཏེ། ཕོའི་གཟུགས་སུ་བསྒྱུར་ཏེ་བསྒོམ་པར་འདོད་པ་ལ། མངའ་བདག་མཻ་ཏྲི་བའི་དབང་བསྐུར་ངེས་བསྟན་གྱི་འགྲེལ་པར་དངོས་སུ་དགག་པ་མཛད་པའི་ཕྱིར་དང་།
ད་ལྟ་ནས་དེ་འདྲའི་གཟུགས་སུ་བསྒྱུར་ཚུལ་བྱས་ནས་བསྒོམ་དཀའ་བའི་ཕྱིར་ཏེ། སྐྱེས་ཕོ་མོ་གང་ཡིན་ཡང་ཡུམ་བདག་མེད་མའི་བསྐྱེད་རིམ་བསྒོམ་པའི་ཚེ། རང་ཉིད་མོར་བསྒྱུར་བའི་བདག་མེད་མའི་གཟུགས་མ་ཡིན་པར་ཕོར་བསྒྱུར་བའི་ཧེ་རུ་ཀ་ཡིན་པ་དེ་ཡུམ་གཞན་ཞིག་དང་མཉམ་པར་སྦྱར་བའི་སྐུ་ཡིན་ནོ་སྙམ་དུ་བསྒོམ་པར་བྱ་ན། ཡབ་ཀྱི་བསྐྱེད་རིམ་བསྒོམ་ཚུལ་དང་ཁྱད་པར་ཅི་ཡོད་བསྟན་དགོས་ཤིང་དེ་འདྲའི་བསྒོམ་ཚུལ་ཡང་མ་བརྟགས་པ་ཆེན་པོ་ཡིན་ནོ། ། གལ་ཏེ་རང་ཉིད་བདག་མེད་མ་ཡིན་པར་བསྒོམ་ཡང་། ཡབ་གཞན་ཞིག་དང་མཉམ་པར་སྦྱོར་བར་བསྒོམ་པ་ཡིན་ནོ་སྙམ་ན། འོ་ན། བུད་མེད་གཟུགས་ནི་སྤངས་ནས་གཞན། ། བཅོམ་ལྡན་འདས་ཀྱི་གཟུགས་སུ་བྱ། ། ནུ་མ་སྤངས་པ་བོ་ལར་འགྱུར། །
ཞེས་སོགས་ཀྱི་ལུང་དོན་གྱི་འབྲུ་ནོན་པར་ཕྱིན་ཅི་ལོག་ཏུ་འགྱུར་ཏེ། བུད་མེད་ཀྱི་གཟུགས་ནི་མ་སྤངས་ལ། ནུ་མ་སྤངས་པ་དེ་བོ་ལར་འགྱུར་བ་ཡང་མིན་པར་རང་མོར་གྱུར་པ་དེ། ཕོ་གཞན་གཅིག་དང་མཉམ་པར་སྦྱོར་བར་ཁས་བླངས་ཤིང་། དེ་ལྟར་ཕྱིན་ཅི་ལོག་ཏུ་འབྲུ་མནན་པའི་ཕྱིར། ཡང་དེ་ལྟར་ན་ཕོའི་གཟུགས་སུ་བསྒྱུར་བའི་ནུས་པ་ནི་ཡོད་མི་ཟེར་ལས་ཆེ་བས་དགོངས་མཛོད་ཅིག ཡང་འཇིགས་བྱེད་ལ་ཡུམ་མེད་ན། བསྐྱེད་རིམ་ཀྱི་སྐབས་སུ་བདེ་བ་སྐྱེད་བྱེད་མེད་པས། རྫོགས་རིམ་གྱི་སྐབས་སུ། བདེ་ཆེན་གྱི་ཡེ་ཤེས་མི་སྐྱེ་བར་འགྱུར་གསུངས་པ་ཡང་མི་འཐད་དེ།
ཡུམ་མེད་ཀྱང་ལིངྒ་དམར་པོ་གྱེན་ལ་བསྒྲེང་བར་བཤད་པས། དེ་ཉིད་བདེ་བ་རྒྱས་པའི་རྟགས་སུ་བཤད་པའི་ཕྱིར་དང་། དེ་ལྟར་མིན་ན་ལྷ་ཡབ་རྐྱང་དང་། ཡུམ་རྐྱང་གི་བསྐྱེད་རྫོགས་བསྒོམ་དུ་མི་རུང་བའི་སྐྱོན་ཡོད་པའི་ཕྱིར་རོ། ། གཞན་ཡང་ཁྱོད་ཀྱིས་འཇིགས་བྱེད་ལ་ཡུམ་མེད་པར་བཤད་པ་མེད་གསུངས་ཀྱང་། ཡུམ་མེད་དོ་ཞེས་པའི་ཚིག་མ་བྱུང་དུ་ཆུག་ཀྱང་། དོན་ཐོབ་འཇིགས་བྱེད་ལ་ཡུམ་མེད་པའི་བཤད་པ་ཤིན་ཏུ་ནས་ཀྱང་ཡོད་དེ། རྒྱུད་རྟོག་བདུན་གྱི་རས་བྲིས་ཀྱི་རྟོག་པའི་སྐབས་སུ། རྡོ་རྗེ་འཇིགས་བྱེད་ཀྱི་སྐུ་ལིངྒ་དམར་པོ་གྱེན་ལ་བསྒྲེང་བ་དང་བཅས་ཏེ་བྲི་བར་བཤད་ལ། དེའི་ཚེ་ཡུམ་དང་སྦྱོར་ན་ཡབ་ཀྱི་ལིངྒ་མཐོང་བར་བྲི་ས་མེད་པའི་ཕྱིར་དང་།
ལིང་ག་དམར་པོ་གྱེན་དུ་བསྒྲེང་བར་དགོས་པར་བཤད་པའི་ཁུངས་ཐུབ་ཀྱི་ལུང་མང་བའི་ཕྱིར་རོ། ། གལ་ཏེ་ཡུམ་ཡོད་པར་འདོད་ཀྱང་། ཐང་སྐུ་ལ་ཡུམ་དང་སྦྱར་ནས་བྲི་བ་མིན་པས་སྐྱོན་མེད་དོ་ཞེ་ན། འོ་ན་ཁྱེད་ཀྱིས་འཇིགས་བྱེད་ཀྱི་བྲི་བསྒོམ་བཞེངས་གསུམ་ཐམས་ཅད་ལ་ཡུམ་དང་སྦྱར་བ་དང་འགལ་ལོ། ། འདི་དག་གི་སྐབས་སུ་འདི་ལྟ་བུའི་དགག་སྒྲུབ་ཀྱི་དོན་ལ་སྤྱོད་པའི་བློ་ནུས་མེད་ཀྱང་། གཞན་གྱི་ཁ་རྒྱུག་གི་རྗེས་སུ་འབྲངས་ནས། བློ་གཟུ་བོར་མི་གནས་པའི་སྐྱེ་བོ་དག་ན་རེ། འཇིགས་བྱེད་ཀྱི་ཡུམ་འགོག་པ་པོས་འཇིགས་བྱེད་ལ་ཡུམ་མེད་དེ། འཇིགས་བྱེད་ཀྱི་ལིངྒ་དམར་པོ་གྱེན་དུ་བསྒྲེང་བའི་ཕྱིར་རོ་ཞེས་ཟེར་ཚོད་དུ་འདུག་པས། འོ་ན་རང་རེའི་ཕ་རྒན་རྣམས་ལ་ཡང་ཡུམ་ཆུང་མ་མེད་པར་འགྱུར་ཏེ།
ལིངྒ་དམར་པོ་གྱེན་དུ་བསྒྲེང་བའི་ཕྱིར་རོ། ། དེས་ན་ལིངྒ་གྱེན་ལ་བསྒྲེང་བ་ཉིད་ཀྱི་ཕྱིར་ན་ཡུམ་ཡོད་པར་གྲུབ་པ་ཡིན་ནོ། ། ཞེས་པའི་སྐྱོན་སོང་བ་ཡིན་ཟེར་བའི་ཆོ་ངེས་དུ་མ་སྒྲོགས་པར་གྲག་གོ ། དེ་སྐད་སྨྲ་བ་དག་གི་ནི་དྲན་འཛིན་བརྟན་པའི་སྒོ་ནས་གོང་གི་དགག་བསྒྲུབ་རྣམས་ལ་ལེགས་པར་དཔྱོད་ལ་རང་རེའི་ཕ་རྒན་རྣམས་ལིངྒ་གྱེན་དུ་བསྒྲེང་བ་དང་བཅས་ཏེ། ཐང་སྐུ་ལ་བྲི་བར་གང་ནས་བཤད་བསྟན་དགོས་སོ། ། དེ་ལྟར་རྟགས་སུ་མི་འགོད་ན། ཁྱེད་རང་ཚོའི་ཐལ་འགྱུར་དེ་ཕར་བཟློག་སྟེ། འཕངས་པས་འཁོར་གསུམ་དངོས་འགལ་ཡིན་ཏེ། ངེད་ལ་ཁས་བླང་གང་ཡང་སྟོན་རྒྱུ་མེད་པའི་འབྲེལ་མེད་ཀྱི་ཐལ་འགྱུར་དུ་འདུག་པའི་ཕྱིར། ལིངྒ་གྱེན་དུ་འགྲེང་བ་ཉིད་ཀྱི་ཕྱིར་ན་ཡུམ་ཡོད་པར་གྲུབ་ཅེས་སྨྲས་པས།
སྨྲ་བ་པོ་རང་ཆུང་མ་ཡོད་པར་ཁས་བླངས་པ་མིན་ནམ། ལེགས་པར་སོམས་ཤིག ཡང་འཇིགས་བྱེད་ལ་ཡུམ་ཡོད་པར་འདོད་པ་ནི། འཇིགས་བྱེད་ཀྱི་ཞལ་མ་ཧེའི་གདོང་པའི་ཚུལ་གྱིས་རིང་པོར་ཡོད་ཅིང་། ཞལ་ཤར་ནས་བལྟ་བར་བཤད་པའི་རྒྱ་གཞུང་གི་དོན་ཡང་བཀག་པ་ཡིན་ཏེ། ལྷོ་ཕྱོགས་གཤིན་རྗེའི་ལྕགས་མཁར་བཅུ་བདུན་པོ་དེ། འཇིགས་བྱེད་ཀྱི་ཞབས་བཅུ་དྲུག་ལིངྒ་དང་བཅུ་བདུན་པོས་བཤིག་པའི་དགོས་པ་སོགས་ཡོད་པས། སྐུའི་མདུན་ཕྱོགས་ལྷོར་བསྟན་ཡང་ཞལ་ཤར་དུ་གཟིགས་པར་བཤད་པ་ལ། ཁྱེད་ཀྱི་ཡུམ་དང་ཞལ་སྦྱར་ནས་ཡབ་ཀྱི་ཞལ་ཡང་མདུན་དུ་ལྷོར་ཕྱོགས་པ་དང་། གདོང་པ་ཡང་ཐུང་དུ་བཏང་བས།
གཡག་མགོ་ལྟར་བཟོས་པའི་ཕྱིར་རོ། ། འོ་ན་རྭ་ལུགས་ལས་སློབ་མ་དབང་བསྐུར་གྱི་སྐབས་སུ་འཇིགས་བྱེད་ལ་ཡུམ་གཅིག་ཡོད་པར་འདོད་པ་མིན་ནམ་སྙམ་ན། དེ་ལྟར་བཤད་ཀྱང་སློབ་མ་དབང་བསྐུར་གྱི་སྐབས་སུ་འཇིགས་བྱེད་ལ་རང་འོད་ཀྱི་ཡུམ་ཞིག་བསྒོམ་པ་ཙམ་གྱིས། འཇིགས་བྱེད་ཀྱི་ཐང་སྐུ་ཚུན་ཆོད་ཡུམ་བྲི་བ་ལ་སོགས་པ་རྣམ་པ་ཀུན་ཏུ་ཡུམ་ཁས་ལེན་དགོས་ན། དགེ་སློང་རྡོ་རྗེ་འཛིན་པ་ཁྱེད་རང་སྐུ་གཟུགས་ཀྱི་ཐང་ག་བྲི་བ་ལ། ཡུམ་བྲི་དགོས་པ་སོགས་རྣམ་པ་ཀུན་ཏུ་ཁྱོད་རང་ལ་ཡུམ་ཡོད་དགོས་པར་འགྱུར་ཏེ། ཁྱེད་རང་གིས་འཇིགས་བྱེད་ཀྱི་དཀྱིལ་འཁོར་སྒྲུབ་མཆོད་ཀྱི་སྐབས་སུ། ཁྱེད་རང་ཡུམ་དང་མཉམ་པར་སྦྱོར་བར་བསྒོམ་པའི་ཕྱིར། འདིའི་རྟགས་དང་ཁྱབ་པ་གཉིས་ཆར་ཁྱེད་རང་གི་ཞལ་གྱིས་བཞེས་སོ། ། ཞེས་ཞུས་ན་ཅི་གསུང་།
ཡང་ཁ་ཅིག་ན་རེ། འཇིགས་བྱེད་ཀྱི་ལས་ཚོགས་ཀྱི་སྐབས་སུ། གྲོང་ཁྱེར་གྱི་བུ་མོ་བཀུག་ནས་དེ་དང་རོལ་བར་བཤད་ལ། བླ་མེད་པའི་རྣལ་འབྱོར་པ་ཡིན་པས་ལྷ་ཡབ་ཡུམ་གྱི་འདུ་ཤེས་ཀྱིས་རོལ་དགོས་ལ། ལྷ་ཡང་འདིར་འཇིགས་བྱེད་ལས་འོས་མེད་པས། འཇིགས་བྱེད་ལ་ཡུམ་གྲུབ་ཞེས་བྲིས་སྣང་ངོ་། ། འོ་ན་སངས་རྒྱས་ཐོད་པ་ཡབ་རྐྱང་དང་། ཀུ་རུ་ཀུལླེ་ལྟ་བུ་ཡུམ་རྐྱང་བླ་མེད་ཀྱི་དཀྱིལ་འཁོར་གྱི་ལས་ཚོགས་ཀྱི་སྐབས་སུ། གྲོང་ཁྱེར་གྱི་བུ་མོ་དབང་དུ་བསྡུས་ནས་རོལ་བ་སོགས་བཤད་པས། ལྷ་ཡབ་རྐྱང་དང་ཡུམ་རྐྱང་དེ་རྣམས་ལ་ཡང་ཡབ་མེད་ལ་ཡབ་དང་།
ཡུམ་མེད་ལ་ཡུམ་སྦྱོར་དགོས་པར་འགྱུར་རོ། ། ལས་ཀྱི་ཕྱག་རྒྱ་བཀུག་སྟེ་རོལ་བར་བྱེད་པའི་ཚེ་ལྷའི་འདུ་ཤེས་ཀྱིས་རོལ་དགོས་པར་མཚུངས་པའི་ཕྱིར་རོ། ། ཡང་ཁྱེད་ཀྱིས་འདི་སྐད་དུ། གཡོན་པའི་ཕྱག་བཅུ་བཞི་པས་སྡིགས་མཛུབ་བྱས་པའི་ལག་མགོ་གཅིག་འཛིན་དགོས་ཀྱི། བཅུ་བཞི་པ་ཉིད་ཀྱིས་སྡིགས་མཛུབ་བྱེད་པ་མི་འཐད་དེ། སྡིགས་མཛུབ་སོགས་ཕྱག་མཚན་རྣམས་དཀྱིལ་འཁོར་ལ་འགོད་པར་བཤད་པས། དེ་ལྟར་བཀོད་པའི་རྗེས་སུ། གཡོན་པའི་བཅུ་བཞི་པའི་ཕྱག་མགོ་ཆད་པའི་སྐྱོན་ཡོད་ཅེས་གསུངས་པ་ཡང་ཕྱོགས་གཅིག་ཁོ་ན་ལ་བསམ་པའི་རིགས་པ་ལྟར་སྣང་ཡིན་ཏེ། གྲི་གུག་ནས་གླང་ལྤགས་ཀྱི་བར། ཕྱག་མཚན་སོ་གསུམ་པོ་ཐམས་ཅད་དཀྱིལ་འཁོར་ལ་འགོད་པར་བཤད་པས།
དེ་ལྟར་བཀོད་པའི་རྗེས་སུ། ཕྱག་སོ་བཞི་ལ་ཕྱག་མཚན་བཟུང་རྒྱུ་མེད་པར་ལག་སྟོང་དུ་སོང་བར་འགྱུར་ཏེ། གཡོན་པའི་བཅུ་བཞི་པས་སྡིགས་མཛུབ་མཛད་ན། སྡིགས་མཛུབ་དཀྱིལ་འཁོར་ལ་བཀོད་རྗེས་བཅུ་བཞི་པའི་ལག་མགོ་ཆད་པའི་སྐྱོན་ཡོད་པའི་ཕྱིར་རོ། ། གལ་ཏེ་དེ་ལྟར་ཕྱག་ཐམས་ཅད་སྟོང་པར་སོང་བའི་སྐྱོན་མེད་དེ། ཕྱག་རྣམས་ཀྱིས་ཀྱང་ཕྱག་མཚན་དེ་རྣམས་འཛིན། དཀྱིལ་འཁོར་ལ་ཡང་ཕྱག་མཚན་དེ་དང་འདྲ་བ་རེ་འགོད་པ་ཡིན་སྙམ་ན། འོ་ན་གཡོན་པའི་བཅུ་བཞི་པ་རང་གི་སྡིགས་མཛུབ་མཛད་ཀྱང་། དེ་དང་འདྲ་བའི་སྡིགས་མཛུབ་མཛད་པའི་ཕྱག་མགོ་གཅིག་ལ་དཀྱིལ་འཁོར་ལ་བྲི་བ་ཇི་ལྟར་འགལ། གཞན་ཡང་དེ་འདྲའི་རིགས་ཅན་མཐའ་ཡས་ཀྱང་།
དགག་སྒྲུབ་རྒྱས་པར་ནི་ངག་ལས་ཤེས་དགོས་སོ། ། དེ་དག་གིས་ནི་གུང་རུ་ཤེས་རབ་བཟང་པོས་མཛད་པའི་རྡོ་རྗེ་འཇིགས་བྱེད་ཀྱི་ལམ་ལ་དགག་བསྒྲུབ་ཀྱི་སྤྲོས་པ་བྱེ་བྲག་ཏུ་བཤད་པ་བསྟན་ཟིན་ནས།། ༈ །།ད་ནི་འཕྲོས་དོན་གྱི་ལེགས་བཤད་གཉིས་པ་ཆོས་རྗེ་བྱམས་པ་ཆོས་ལེགས་ཀྱི་གསུང་རབ་ལས་འབྱུང་ཚུལ་བཤད་པ་ནི། ཡོངས་འཛིན་དམ་པ་དེ་ཉིད་ཀྱིས་རྗེ་མུས་ཆེན་སེམས་དཔའ་ཆེན་པོ་ཡབ་སྲས་ཀྱི་གསུང་བཞིན་དུ་བཤད་པའི་རྡོ་རྗེ་འཇིགས་བྱེད་ཀྱི་སྒྲུབ་ཐབས་ཀྱི་རྣམ་བཤད་རིན་པོ་ཆེའི་ཕྲེང་བ་ཞེས་བྱ་བའི་དབུ་ན་བཞུགས་པའི་གཤིན་རྗེ་གཤེད་ཀྱི་དམ་པའི་ཆོས་བྱུང་ཚུལ་དགག་བསྒྲུབ་དང་བཅས་པ་ལེགས་པར་བཤད་པའི་གསུང་རབ་ལས་འདི་ལྟར་འབྱུང་སྟེ། འདིར་རྗེ་བཙུན་འཇམ་པའི་དབྱངས་རྡོ་རྗེ་འཇིགས་བྱེད་བསྒྲུབ་པའི་ཐབས་ཟབ་མོ་བཤད་པ་ལ། གང་བཤད་པར་བྱ་བའི་ཆོས། དེ་འཆད་པར་བྱེད་པའི་མན་ངག དེས་བཤད་པ་ལྟར་ཉམས་སུ་བླང་བ། ཉམས་སུ་བླངས་པ་ལས་ཐོབ་པའི་འབྲས་བུའོ། ། དང་པོ།
བཤད་བྱའི་ཆོས་ངོས་བཟུང་བ་དང་། དེ་ཁྱད་པར་འཕགས་པ་བསྒྲུབ་པའོ། ། དང་པོ་ནི། རྒྱལ་བ་རྡོ་རྗེ་འཆང་ཆེན་པོས་རྒྱུད་སྡེ་རྣམ་པ་བཞི་བཀའ་སྩལ་པའི། རྣལ་འབྱོར་བླ་ན་མེད་པའི་རྒྱུད་ལ། ཕ་རྒྱུད། མ་རྒྱུད་གཉིས་ཀྱི། ཕ་རྒྱུད་ལ། སྐྱེ་བོ་འདོད་ཆགས་ཅན་རྗེས་སུ་གཟུང་བའི་ཕྱིར་གཙོ་བོར་བསྟན་པ་དཔལ་གསང་བ་འདུས་པའི་སྐོར། གཏི་མུག་ཅན་རྗེས་སུ་གཟུང་བའི་ཕྱིར་གཙོ་བོར་བསྟན་པ་རྣམ་སྣང་སྒྱུ་འཕྲུལ་དྲ་བ།
ཞེ་སྡང་ཅན་རྗེས་སུ་གཟུང་བའི་ཕྱིར་གཙོ་བོར་བསྟན་པ་གཤིན་རྗེ་གཤེད་ཀྱི་སྐོར་རོ། ། ཕྱི་མ་ལ་དམར་ནག་གཉིས། ནག་པོའི་སྐོར་ནི། དང་པོ་སྟོན་པ་མངོན་པར་རྫོགས་པར་སངས་རྒྱ་ཁའི་ཚེ། སྲོད་ལ་བདུད་ཐམས་ཅད་ཀྱི་འཚེ་བ་རབ་ཏུ་མང་པོ་བྱུང་བ་ལ། ཐུགས་ཀ་ནས་ཁྲོ་བོ་དགྲ་ནག་སྤྲུལ་ཏེ། ཕྱག་ན་རྡོ་རྗེ་ལ། ཕྱག་ན་རྡོ་རྗེ་ཁྱོད་འདི་ལྟ་བུའི་གཤིན་རྗེ་གཤེད་ཀྱི་གཟུགས་སུ་བསྒྱུར་ཏེ། བདུད་དང་། ཀླུ་དང་།
གནོད་སྦྱིན་དང་། ལྷ་མ་ཡིན་དང་། ལྷ་རྣམས་ཆོམས་ཤིག ཆིངས་ཤིག རྟོགས་ཤིག ཅེས་གསུངས། དེ་ནས་ཕྱག་ན་རྡོ་རྗེས་དགྲ་ནག་གི་ཚོགས་མང་པོར་སྤྲུལ་ཏེ། བདུད་རྣམས་བཏུལ། དེའི་ཚེ་ཕྱག་ན་རྡོ་རྗེ་སོགས་གདུལ་བྱ་སྐལ་ལྡན་རྣམས་ལ་རྩ་རྒྱུད་དགྲ་ནག་ལེའུ་བཅོ་བརྒྱད་པ། དེའི་བཤད་རྒྱུད་ལ།
ཆོ་གའི་རྣམ་གཞག་མ་ཚང་བ་ཁ་སྐོང་བར་བྱེད་པ་གདོང་དྲུག དྲག་ལས་མི་གསལ་བ་གསལ་བར་སྟོན་པ་རྟོག་བདུན་ཏེ། རྩ་བཤད་ཀྱི་རྒྱུད་གསུམ་གསུངས། གཞན་དག་རྒྱུད་དུ་འདོད་པའི་རྟོག་གསུམ་ནི། མན་ངག་དང་ལྡན་པ་གཅིག་གིས་བྱས་པའི་བསྟན་བཅོས་རྣམ་དག་འདུག་ལ། རྟོག་གཅིག་མ། འཁོར་ལོའི་རྟོག་པ། གཤིན་རྗེ་བྲང་དམར་གྱི་རྟོག་པ་སོགས་ནི། སྐྱོ་ལུགས་པའི་སྔགས་པ་ཁ་ཅིག་གིས་རང་དགར་བརྩམས་པ་ཡིན་ཞིང་། ལས་མཁན་ཏེའུ་ལོ་པའི་རྟོག་པ་ནི།
འཇམ་དཔལ་རྩ་རྒྱུད་ནས་བཤད་པའི་མན་ངག་གཅིག རྭ་ལུགས་པ་ཁ་ཅིག་ཟུར་དུ་ཕྱུང་བ་ཡིན་གྱི་རྒྱུད་རང་དགའ་བ་མ་ཡིན་ནོ། ། ཞེས་གསུངས་གཙོ་བོར་འདི་ལྟར་གསུངས་ཏེ། འཇམ་དཔལ་ཁྲི་དྲུག་སྟོང་པ་ཞེས་བྱ་བའི་རྒྱུད་ཀྱི་ལེའུ་དྲུག་པ། འཇམ་དཔལ་ཀླུ་དབྱངས་ཀྱི་ལེའུ་ཟུར་དུ་ཕྱུང་བ་ནི་འཇམ་དཔལ་མཚན་བརྗོད་ཡིན་ལ། འཇམ་དཔལ་ནི་དུས་གསུམ་གྱི་སངས་རྒྱས་ཐམས་ཅད་ཀྱི་ཐུགས་གཉིས་སུ་མེད་པའི་ཡང་དག་པའི་ཡེ་ཤེས་ལ་ཟེར་ཞིང་། དེའི་མཚན་ཡང་མི་གསལ་བ་ལ་བྱིངས་ཆེ་བའི་ཚུལ་གྱིས་བསྟན་ཏེ། དང་པོའི་སངས་རྒྱས་རྒྱུ་མེད་པ། ། ཞེས་སོགས་ཀྱིས་ཆོས་སྐུའི་མཚན་བསྟན། ཤེས་རབ་རལ་གྲི་མདའ་གཞུ་ཐོགས། །
ཞེས་སོགས་ཀྱིས་ལོངས་སྐུའི་མཚན་བསྟན། རྡོ་རྗེ་འཇིགས་བྱེད་འཇིགས་པར་བྱེད། ། ཅེས་སོགས་ཀྱིས་སྤྲུལ་སྐུའི་མཚན་བསྟན། དེའི་ཡང་། རྡོ་རྗེ་འཇིགས་བྱེད་འཇིགས་པར་བྱེད། ། ཅེས་གསུངས་པ་དེ་བཤད་པ་ལ། རྡོ་རྗེ་འཇིགས་བྱེད་ཀྱི་རྒྱུད་འབུམ་པ། ཁྲོ་བོའི་རྒྱལ་པོ་གདོང་དྲུག་འཇིགས། ། ཞེས་གསུངས་པ་དེ་བཤད་པ་ལ་གདོང་དྲུག་གི་རྒྱུད། མིག་དྲུག་ལག་དྲུག་སྟོབས་དང་ལྡན། །
ཞེས་གསུངས་པའི་བཤད་པ་ལ་དགྲ་ནག་གི་རྒྱུད་གསུངས་སོ། ། རྡོ་རྗེ་འཇིགས་བྱེད་ཀྱི་རྒྱུད་རྒྱས་པར། དང་པོར་འཇིགས་བྱེད་ཞི་བའི་ཆ་ལུགས་ཅན་བསྟན་པའི་རྗེས་སུ། འཇིགས་བྱེད་དྲག་པོ་སྟོན་བྱེད་རྟོག་པ་བདུན་ཡོད་པ་དེ། སློབ་དཔོན་ལ་ལི་ཏ་བཛྲས་ཟུར་དུ་ཕྱུང་བ་ནི་རྟོག་བདུན་ཡིན་ལ། དེ་ནས་བཤད་པའི་རྡོ་རྗེ་འཇིགས་བྱེད་ཀྱི་སྒྲུབ་ཐབས་ནི་འདིར་བཤད་བྱའི་ཆོས་སོ། ། གཉིས་པ་ལ། རྣལ་འབྱོར་བླ་མེད་ཀྱི་རྒྱུད་དུ་བསྒྲུབ་པ། རྒྱུད་རྣམས་ཀྱི་མཐར་ཐུག་ཏུ་བསྒྲུབ་པ། ལྷའི་རྣལ་འབྱོར་ཟབ་པར་བསྒྲུབ་པའོ། །
དང་པོ་ནི། གཤིན་རྗེ་གཤེད་ནག་པོའི་སྐོར་རྣམས་བླ་མེད་དུ་གྲུབ་སྟེ། དེ་དག་ལས། དབང་བཞི་དང་ལམ་རིམ་པ་གཉིས་བསྟན་པས་སོ། ། དང་པོ་ཡང་། དགྲ་ནག་ལས། ཅོད་པན་དབང་བསྐུར་དང་པོ་སྟེ། ། རལ་གྲི་དབང་བསྐུར་གཉིས་པ་ཡིན། ། རྡོ་རྗེ་དྲིལ་བུ་རབ་སྦྱོར་བ། ། ཟླ་བ་བཏུང་བ་བཞི་པ་ཡིན། །
ཞེས་སོགས་གསུངས། དེའི་ཚིག་རྐང་དངོས་རིགས་པའི་དབང་ལྔ་བསྟན་ཏེ། ཅོད་པན་གྱི་དབང་ཞེས་པ། ཙར་ཙི་ཀ་སོགས་ཡུམ་ལྔའི་ཅོད་པན། རྣམ་སྣང་སོགས་རིགས་ལྔ་ཡིན་པས། རིགས་ལྔའི་དབང་བསྐུར་ཞེས་པའི་དོན་ཡིན་པས་སོ། ། གཉིས་པ་རྡོ་རྗེའི་བརྟུལ་ཞུགས་བསྟན་ཏེ། རལ་གྲིས་ཕ་རོལ་གྱི་དངོས་པོ་གཅོད་པར་ལྟར། རྡོ་རྗེས་ཉོན་མོངས་པ་གཅོད་པས། རྡོ་རྗེ་ལ་རལ་གྲིས་མིང་གིས་བཏགས་ཏེ་བསྟན་ཏོ། །
གསུམ་པས་སློབ་དཔོན་གྱི་དབང་བསྟན་ཏེ། རྡོ་རྗེ་ཞེས་པས། རྡོ་རྗེ་ཐུགས་ཀྱི་དམ་ཚིག དྲིལ་བུ་ཞེས་པས་དྲིལ་བུ་གསུང་གི་དམ་ཚིག རབ་སྦྱོར་ཞེས་པས་ཕྱག་རྒྱ་དང་མཉམ་པར་སྦྱོར་པས་ཕྱག་རྒྱ་སྐུའི་དམ་ཚིག་བསྟན་པས་སོ། ། བཞི་པས་གསང་དབང་བསྟན་ཏེ། ཟླ་བ་བཏུང་བ་དེ་སློབ་དཔོན་ཡབ་ཡུམ་སྙོམས་འཇུག་བྱས་པས་བྱང་སེམས་སློབ་མའི་ལྕེ་ཐོག་ཏུ་འཇོག་པ་ཡིན་པས་སོ། ། རྒྱལ་མཚན་ཅན་གྱི་འཁྱམས་མཐོང་ནས། ། དེ་ནས་འོ་མ་བསྒྲུབ་པར་བྱ། ། ཞེས་པས་དབང་གསུམ་པ་བསྟན་ཏོ། །
རྒྱལ་མཚན་ཅན་ནི་གཤིན་རྗེ་གཤེད་ཀྱི་ང་རྒྱལ་འཛིན་པའི་སྒྲུབ་པ་པོ། འཁྱམ་མཐོང་ན་ཞེས་པ་བདེ་བ་སྒྲུབ་པའི་རྟེན་ལས་ཀྱི་ཕྱག་རྒྱ། འོ་མ་བསྒྲུབ་པར་བྱ་ཞེས་པ་དེ་སྙོམས་འཇུག་བྱས་ནས་བྱང་སེམས་དབབ་བཟུང་བཟློག་ཁྱབ་པ་ལ་སོགས་པས་འཛིན་པ་ཡིན་པས་སོ། ། དབང་གསུམ་པ་བསྟན་པས་བཞི་པ་ཡོད་པར་ཤུགས་ལ་གྲུབ་ལ། དབང་བཞི་བསྟན་པས་རིམ་གཉིས་ཡོད་པར་ཡང་གྲུབ་ཅིང་། རིམ་གཉིས་བསྟན་པར་འོག་ནས་ཀྱང་ཤེས་པར་འགྱུར་རོ། ། གཉིས་པ་ནི། རྒྱུད་གཞན་ལས། འཕྲུལ་འཁོར་མཐར་ཐུག་གཤིན་རྗེ་གཤེད། ། ཅེས་གསུངས་པ་ལྟར།
རྒྱུད་འདི་ཉིད་འཕྲུལ་འཁོར་གྱི་སྒོ་ནས་རྒྱུད་གཞན་ལས་མཐར་ཐུག་པ་ཡིན་ཏེ། རྒྱུད་འདི་ནས་བཤད་པའི་འཕྲུལ་འཁོར་ལ་བརྟེན་ནས་ལས་ཚོགས་ཆུང་ངུས་མྱུར་དུ་བསྒྲུབ་ནུས་ཀྱི། རྒྱུད་གཞན་ལ་བརྟེན་ནས་དེ་ལྟར་བསྒྲུབ་མི་ནུས་པས་སོ། ། གསུམ་པ་ནི། འཕགས་པ་རིན་པོ་ཆེས། མ་ཧེའི་ཞལ་གྱི་རྣལ་འབྱོར་ནི། ། ཁྱད་པར་འཕགས་ཞེས་ལུང་ལས་བྱུང་། ། གཏན་ཚིགས་ཀྱང་ནི་འདི་ལ་གནང་། ། ཞེས་གསུངས་པ་ལྟར་ཏེ། འདི་ལ་བསྐྱེད་ཆོག་གི་སྒོ་ནས་ཁྱད་པར་འཕགས་པར་བསྒྲུབ་པ་དང་།
ལྷའི་རྣམ་པའི་སྒོ་ནས་ཁྱད་པར་འཕགས་པར་བསྒྲུབ་པ་གཉིས། དང་པོ་ལ། རྒྱུ་རྡོ་རྗེ་འཆང་བསྐྱེད་པ་དང་། འབྲས་བུ་རྡོ་རྗེ་འཆང་བསྐྱེད་ཆོག་གི་ཁྱད་པར་འཕགས་པར་བསྒྲུབ་པ་གཉིས། དང་པོ་ནི། སྒྲུབ་པ་པོའི་ལུས་སེམས་གཉིས་ལས། སེམས་ལ་གཙོ་བོར་བར་དུ་གཅོད་བྱེད་ནི། ངེས་དོན་གྱི་གཤིན་རྗེ་བདག་འཛིན་དང་། དེ་ཁོ་ན་ཉིད་ལས་འབྲས་དང་བཅས་པ་ལ་རྨོངས་པའི་མ་རིག་པ་ཡིན་ལ། དེ་འཇམ་དཔལ་དུ་བསྐྱེད་པས་འཇོམས་ཏེ།
ཡེ་ཤེས་ཚོགས་བསག་གི་སྐབས་སུ། བདག་འཛིན་མ་རིག་པ་དང་བཅས་པ། བདག་མེད་དམ་གནས་ལུགས་རྟོགས་པའི་ཤེས་རབ་བདེ་ཆེན་གྱི་ཡེ་ཤེས་ཆོས་སྐུའི་ངོ་བོར་བསྒྱུར་ཏེ། དེ་ལས་ལོངས་སྐུར་ལངས་པའི་ཚེ་ཤེས་རབ་ཀྱི་ལྷ་རྗེ་བཙུན་འཇམ་དབྱངས་ཀྱི་རྣམ་པར་ཤར་བ་ཡིན་པས་སོ། ། གཉིས་པ་ནི། སྒྲུབ་པ་པོའི་ལུས་རྒྱུན་བརྟན་པ་ལ་བར་དུ་གཅོད་བྱེད་ནི། དྲང་དོན་གྱི་གཤིན་རྗེ་འཆི་བདག་ཡིན་ལ། དེ་སྤྲུལ་སྐུ་རྡོ་རྗེ་འཇིགས་བྱེད་དུ་བསྐྱེད་པས་འཇོམས་ཏེ། ཤིན་ཏུ་གདུག་པ་ཆེ་བའི་གཤིན་རྗེ་འཁོར་བཅས་འདུལ་བའི་ཕྱིར་དུ་རྗེ་བཙུན་འཇམ་དབྱངས་ཀྱི་ཐུགས་རྗེ་ཆེན་པོས་ཁྲོ་བོའི་ནང་ནས་ཀྱང་ཤིན་ཏུ་འཇིགས་པ་མ་ཧེའི་གདོང་ཅན་གྱི་སྐུར་སྤྲུལ་པས་སོ། ། རྡོ་རྗེ་འཇིགས་བྱེད་ཀྱི་སྐུ་ནི་མཐོང་བ་ཙམ་གྱིས་ཀྱང་ཁྲོ་བོ་རབ་ཏུ་འཇིགས་པ་གཞན་ཐམས་ཅད་སྐྲག་པར་འགྱུར་ན་འཆི་བདག་ལྟ་བུ་ཤིན་ཏུ་ནས་ཀྱང་སྐྲག་པར་འགྱུར་ཏེ།
པྲ་ཁོག་སླང་གི་རྒྱུད་ལས། བཅོམ་ལྡན་འཇམ་པའི་དབྱངས་ཉིད་ནི། ། ཁྲོ་བོའི་མིང་ནི་གཤིན་རྗེ་གཤེད། ། འདི་མཐོང་ནས་ནི་ཁྲོ་བོ་གཞན། ། ཐམས་ཅད་ཐམས་ཅད་ལག་ཆ་འཆོར། ། ཞེས་གསུངས་པས་སོ། ། སྤྱིར་ཡང་དྲག་པོས་འདུལ་དགོས་པ་རྣམས་ལ་སེམས་སྙིང་རྗེའི་དབང་གིས་རྣམ་པ་ཁྲོ་བོར་བསྟན་དགོས་ཏེ། དྲག་པོས་འདུལ་བར་གྱུར་པ་ལ། ། ཞི་བས་ཉེ་བར་མི་སྦྱོར་ཏེ། ། འདི་མཁྱེན་རྡོ་རྗེ་ཅན་གྱིས་ནི། །
ཁྲོ་བོ་དེ་བཞིན་གཤེགས་པའི་སྐུར། ། ཞེས་གསུངས་སོ། ། འབྲས་བུ་རྡོ་རྗེ་འཆང་འདིས་གཤིན་རྗེ་འདུལ་ཚུལ་ནི། ཞབས་བཅུ་དྲུག་གིས་གཤིན་རྗེའི་ལྕགས་མཁར་བཅུ་དྲུག་བསྒྱེལ་ཞིང་། མཚན་མ་གྱེན་དུ་ལངས་པས། རེ་མིག་དབུས་མ་བཅོམ་སྟེ་གཤིན་རྗེ་འཁོར་བཅས་བཏུལ་བས། དེ་རྣམས་ཀྱིས་རྡོ་རྗེ་འཇིགས་བྱེད་ཀྱི་སྒྲུབ་པ་པོ་ལ་ཆོས་སྒྲུབ་པའི་གྲོགས་བྱེད་པ་ཡིན་ནོ། ། གཉིས་པ་ལྷའི་རྣམ་པའི་སྒོ་ནས་ཁྱད་པར་འཕགས་པར་བསྒྲུབ་པ་ནི། རྡོ་རྗེ་འཇིགས་བྱེད་མ་ཧེའི་གདོང་ཅན། དབུ་དགུ་ཕྱག་སོ་བཞི།
ཞབས་བཅུ་དྲུག་པའི་ལྷའི་རྣམ་པ་འདི་ཉིད། ལྷའི་རྣམ་པ་གཞན་ལས་ཁྱད་པར་འཕགས་ཏེ། འདིས་གཞི་ལམ་འབྲས་བུའི་ཆོས་ཐམས་ཅད་རྣམ་དག་གི་སྒོ་ནས་མཚོན་ནུས་པས་སོ། ། འདི་ཞིབ་པར་འོག་ནས་སྟོན་ཏོ།། ༈ །།གསུམ་པ་ལ། འཕགས་ཡུལ་དུ་ཇི་ལྟར་བྱུང་ཚུལ། གངས་ཅན་དུ་ཇི་ལྟར་བྱུང་ཚུལ། རང་ལུགས་ཡིད་ཆེས་པའི་བརྒྱུད་ཚུལ་དང་གསུམ། དང་པོ་ནི། གཤིན་རྗེ་གཤེད་སྐོར་གཞན་རྣམས་ལོགས་སུ་ཤེས་དགོས།
རྟོག་བདུན་ལ། མི་བསྐྱོད་པའི་འགྲེལ་པ། གཞོན་ནུ་ཟླ་བའི་འགྲེལ་པ། རྡོ་རྗེ་གྲུབ་པའི་འགྲེལ་པ་དང་། སྒྲུབ་ཐབས་ཀྱི་གཞུང་ལ། དཀྱིལ་འཁོར་ཡོངས་རྫོགས་དང་། དཔའ་བོ་གཅིག་པའི་སྒྲུབ་ཐབས་སོགས་མང་པོ་ཡོད་དོ། ། གཉིས་པ་ནི། བསྟན་པ་ཕྱི་དར་གྱི་དུས་སུ། བོད་ཀྱི་རྒྱལ་པོའི་ཞང་རིགས་ཅོག་གྲུ་ཤེས་རབ་བླ་མས་རྒྱ་གར་དུ་ཕྱིན་ཏེ།
གྲུབ་ཆེན་ཨ་མོ་གྷ་བཛྲ་ཆུང་བ་ལ། དགྲ་གདོང་འཇིགས་གསུམ་གྱི་དབང་བཀའ། རྒྱུད་གསུམ་ལ་མན་ངག་གི་བཤད་བཀའ། དཀྱིལ་ཆོག་གཤིན་རྗེ་གཤེད་འབྱུང་བ། དགྲ་གདོང་གཉིས་ཀྱི་སྒྲུབ་ཐབས་དང་འཇིགས་བྱེད་ལ་གྲུབ་ཆེན་ལ་ལི་ཏའི་སྒྲུབ་ཐབས་ཀྱི་སྟེང་ནས་གསན་ཏེ། དེ་ནས་སྐྱོ་བ་སོགས་ལ་བརྒྱུད་ནས་བོད་དུ་དར་བར་མཛད། ཞང་གི་སློབ་མ་སྐྱོ་ཇོ་སྲས་ཀྱིས་ཀྱང་། གྲུབ་ཆེན་ཨ་མོ་གྷ་ཆུང་བ་ལ། བདག་ལ་བླ་མ་རང་གི་ཡི་དམ་ཐུགས་རྩིས་ཆེ་བ་གཅིག་གི་སྒྲུབ་ཐབས་ལས་ཚོགས་དང་བཅས་པ་ཐུགས་ལ་འདོགས་དགོས་ཞེས་ཞུས་པས། བྱང་ཆུབ་སྒྲུབ་པའི་བར་ཆད་བསྲུང་བ་ལ་ཤིན་ཏུ་སྔགས་ཤིང་ངའི་ཡི་དམ་གྱི་མཐིལ་ཡང་འདི་ཡིན་གསུངས་ནས།
འཇིགས་བྱེད་ལྷ་བཅུ་བདུན་མའི་དབང་གནང་། དེའི་ཡེ་ཤེས་དབབ་པའི་དུས། བླ་མའི་ཐུགས་ཀ་ནས་འོད་རྫ་མ་ཙམ་ཞིག་བྱུང་ནས། སློབ་མ་ཉི་ཤུ་རྩ་ལྔ་ཙམ་ཡོད་པ་ཐམས་ཅད་ཀྱི་མགོ་ཐོག་ན་ཕར་ཡར་འགྲོ་མར་འགྲོ་བྱས་ཏེ། མཐར་སྐྱོ་ཇོ་སྲས་ཀྱི་ཐུགས་ཀར་ཐིམ། དེ་ནས་ཁོང་ལ་སྐྱོ་འོད་འབྱུང་དུ་གྲགས། བླ་མས་ཁོང་ལ་དཔའ་བོ་གཅིག་པའི་སྒྲུབ་ཐབས། སེམས་དཔའ་བསྡུས་པའི་སྒྲུབ་ཐབས་སོགས་གནང་། དེ་ནས་འཇིགས་བྱེད་སྐྱོ་ལུགས་ཞེས་ཉི་ཟླ་ལྟར་གྲགས་པ་དེ་དར་རོ། ། ཡང་རྗེ་བཙུན་འབྲོག་གིས་ཛྙཱ་ན་ཨ་ཀ་རའི་སྒྲུབ་ཐབས་བསྒྱུར།
འགོས་ཀྱིས་སློབ་དཔོན་ཤྲཱི་བྷ་དྲའི་སྒྲུབ་ཐབས་བསྒྱུར། དེ་གཉིས་ནས་བརྒྱུད་པའི་འཇིགས་བྱེད་ཀྱི་ཆོས་སྐོར་བྱུང་ཡང་ད་ལྟ་ཆད་ནས་མེད། ཡང་གཉོས་ལོ་ཙཱ་བ་རྒྱ་གར་དུ་བྱོན་ཏེ། པཎྜི་ཏ་བྷ་ལིང་ཏ་ཨཱ་ཙརྻ་ལ་ཁ་ཆོད་ཆེ་བ་མདོ་སྔགས་ཐམས་ཅད་ཀྱི་དགོངས་པར་སོང་བ་གསང་སྔགས་ཡིན་པ་གཅིག་གནང་བར་ཞུ་ཞེས་ཞུས་པས། གསང་འདུས་འཇམ་རྡོར་གནང་། དགོན་པ་བསྲུང་བའི་ཆོས་སྐྱོང་གཅིག་དགོས་ཞུས་པས། ཏྲཀ་ཤད་གནང་། ཆོས་སྐྱོང་འདི་རྩུབ་པོ་རང་ཞིག་ཡོད་པ་འདྲ། འདི་གནོན་པའི་ཡི་དམ་ཁྲོ་བོ་གཅིག་གནང་དགོས་ཞུས་པས། རྡོ་རྗེ་འཇིགས་བྱེད་དང་དེའི་ཞོར་ལ་དགྲ་གདོང་གཉིས་ཀྱང་གནང་སྟེ་བོད་དུ་འཇིགས་བྱེད་གཉོས་ལུགས་ཞེས་བྱ་བ་བྱུང་ངོ་། །
ཡང་བླ་མ་མལ་ནས་བརྒྱུད་པའི་འཇིགས་བྱེད་སོགས་བྱུང་ཚུལ་འོག་ནས་སྟོན། ཡང་རྭ་ལོ་ཙཱ་བས་བལ་པོར་བྱོན་ཏེ། བླ་མ་བྷ་རོ་ཕྱག་རྡུམ་ལ་དགྲ་གདོང་འཇིགས་གསུམ་མཁས་པར་བསླབས། དེའི་ཚེ་རོང་བན་ཆེན་པོས་རོང་དུ་སྤྱན་དྲངས་ཏེ་གཤིན་རྗེ་གཤེད་སྐོར་རྣམས་ཤིན་ཏུ་དར་བར་མཛད། དགྲ་གདོང་འཇིགས་གསུམ་ལ་སྒྲུབ་ཐབས། དཀྱིལ་ཆོག རྒྱུད་ཀྱི་ཊཱིཀྐ བཀའ་འགྲེལ་མན་ངག་གི་ཤོག་གྲིལ་སོགས་དཀར་ཆག་ཏུ་བཏབ་པ་ལྟར་ཡིག་ཆ་མང་དུ་མཛད་དོ། ། གསུམ་པ་ནི། རྗེ་བཙུན་འཇམ་པའི་དབྱངས་ཀྱིས། པཎྜི་ཏ་ཆེན་པོ་ཡེ་ཤེས་ཞབས་ལ།
དེས་གྲུབ་ཆེན་དཔལ་འཛིན་ལ་གནང་། གྲུབ་ཆེན་གྱིས་དགྲ་ནག་གི་འགྲེལ་པ། གཤིན་རྗེ་གཤེད་ནག་པོའི་དཀྱིལ་ཆོག དགྲ་ནག་ལ་སྒྲུབ་ཐབས་རྣམས་མཛད། རྒྱུད་གཞན་གཉིས་ལ་འགྲེལ་པ་ལ་མ་བརྟེན་པའི་མན་ངག་གི་བཤད་པ། སྒྲུབ་ཐབས་ཀྱང་རྒྱུད་ཀྱི་སྟེང་ནས་མན་ངག་གིས་བཏོན་ནས་མཛད། དེས་རྗེ་བཙུན་ནཱ་རོ་ཏ་པ་སོགས་ལ་རིམ་པར་བརྒྱུད། དེ་ནས་མལ་ལོ་ཙཱ་བ་བློ་གྲོས་གྲགས་པས་རྣལ་འབྱོར་དབང་ཕྱུག་ས་སྐྱ་པ་ཆེན་པོ་ལ་གནང་། ས་ཆེན་གྱིས་རྟོག་བདུན་ལ་ཊཱིཀྐ་དང་མཆན་མཛད། དེ་ནས་རྗེ་བཙུན་སྐུ་མཆེད་ལ་བརྒྱུད་དེ།
རྗེ་བཙུན་གཉིས་ཀྱིས་རྡོ་རྗེ་འཇིགས་བྱེད་ལ་བསྟོད་པ་རེ་མཛད། དེ་ནས་གན་པ་སོགས་ལ་བརྒྱུད་དེ། དབང་བཀའ་བཤད་བཀའ་སོགས་ཁུངས་བཙུན་པར་ཡོད་པ། ཆོས་རྗེ་ཐམས་ཅད་མཁྱེན་པ་ཀུན་དགའི་མཚན་ཅན་གྱིས་དར་ཞིང་རྒྱས་པར་མཛད། དེ་ནས་དེའི་སྲས་ཀྱི་ཐུ་བོ། བདག་ཅག་རྣམས་ཀྱི་འདྲེན་པ་དམ་པ་རྗེ་བཙུན་དཀོན་མཆོག་རྒྱལ་མཚན་དཔལ་བཟང་པོའི་མཚན་ཅན་གྱིས་དབང་བཀའ་ལུང་བཀའ་བཤད་བཀའ་རྣམས་ལེགས་པར་གནང་། སྒྲུབ་ཐབས་ལ་རྣམ་བཤད་ཀྱི་རྩོམ་ཡང་མཛད་དེ་ཤིན་ཏུ་དར་བར་མཛད། དེ་ནས་མཁས་པའི་དབང་པོ་བསོད་ནམས་སེང་གེས་སྒྲུབ་ཐབས་དང་། དཀྱིལ་ཆོག་གཉིས་མཛད་ལ། ཡང་བདག་གི་བླ་མ་དམ་པ་རྗེ་བཙུན་སངས་རྒྱས་དཔལ་བཟང་པོའི་མཚན་ཅན་གྱིས་དབང་ལུང་བཤད་པ་སོགས་རྒྱ་ཆེར་མཛད།
སྒྲུབ་ཐབས། དཀྱིལ་ཆོག གཏོར་ཆོག བཀྲ་ཤིས་རྣམས་ཀྱི་བསྟན་བཅོས་ཀྱང་མཛད་དེ་ལེགས་པར་དར་རྒྱས་སུ་མཛད། གཞན་ཡང་ལུང་འདིའི་ཕྱག་ལེན་བཤད་པ་སོགས་ཀྱི་དཔེ་མང་དུ་ཡོད་དོ། ། གསུམ་པ་བཤད་པ་ལྟར་ཉམས་སུ་བླང་ཚུལ་ལ། རྒྱུད་ལས་བསྟན་ཚུལ་དང་། བསྟན་པའི་སྒྲུབ་ཐབས་ཀྱི་རྣམ་གཞག་གཉིས། དང་པོ་ནི། རྒྱུ་འདི་ལ་རྟོག་པ་བདུན་ཡོད་པའི་དང་པོས།
མཆོག་ཐུན་མོང་གི་དངོས་གྲུབ་སྒྲུབ་པ་ལ་སྨིན་བྱེད་ཀྱི་དབང་ཐོབ་དགོས་པས། དབང་བསྐུར་བའི་དཀྱིལ་འཁོར་བསྟན། གཉིས་པས་དབང་བསྐུར་བའི་དགོས་པ་ལས་བསྒྲུབ་པ་སོགས་ཀྱི་ཆེད་དུ་ཡིན་པས། འཕྲུལ་འཁོར་གྱི་སྒོ་ནས་ལས་བསྒྲུབ་ཚུལ་བསྟན། ལས་བསྒྲུབ་པ་ལ་སྔགས་དག་པོའི་བསྙེན་པ་ཚད་དུ་འགྲོ་དགོས་པས། གསུམ་པས་སྔགས་བཏུ་བསྙེན་ཚད་དང་བཅས་པ་བསྟན། སྔགས་ཀྱང་ཐ་མལ་པས་རང་དགར་བཟླས་པས་མི་ཆོག་གི་ལྷའི་རྣལ་འབྱོར་དང་ལྡན་པས་བཟླ་དགོས་པས། བཞི་པས་ལྷ་བསྒོམ་ཚུལ་བསྟན། གང་ཟག་ཐ་མས་ལྷ་ལ་དམིགས་པ་གསལ་པོ་མ་བྱུང་ན། བྲིས་སྐུ་ལ་བལྟས་ཏེ་གསལ་བཏབ་དགོས་པས།
ལྔ་པས་བྲིས་སྐུ་འབྲི་ཚུལ་བསྟན། ལྷའི་རྣལ་འབྱོར་ཅན་གྱི་བཟླས་པའི་སྔགས་ཀྱིས་ནུས་པ་དབྱུང་བ་དང་། བསྒྲུབ་པ་ལ་ཡང་སྦྱིན་སྲེག་དགོས་པས། དྲུག་པས་སྦྱིན་སྲེག་བསྟན། དབང་པོ་རབ་ཀྱིས་འཕྲུལ་འཁོར་སྦྱིན་སྲེག་ལ་མ་ལྟོས་པར་བསམ་གཏན་ཙམ་གྱིས་ལས་བསྒྲུབ་པས། བདུན་པས་བསམ་གཏན་གྱི་ལས་བསྒྲུབ་ཚུལ་བསྟན་ཏོ། ། རྒྱུད་དོན་འདི་རྣམས་གང་ཟག་དབང་པོ་རབ་འབྲིང་ཐ་མ་གསུམ་གྱི་ཉམས་ལེན་དུ་བསྒྲིགས་ན། དབང་ཐོབ་ནས་ལྷ་བསྒོམ་སྟེ་སྔགས་བཟླ་བ་གང་ཟག་གསུམ་ག་ལ་དགོས་པས། དབང་ལྷ་བསྒོམ་པ་སྔགས་བཟླ་བ་གསུམ་ག་གང་ཟག་གསུམ་གའི་ཉམས་ལེན་ཐུན་མོང་བ། རས་བྲིས་ལ་བརྟེན་ནས་སེམས་འཛིན་པ་དབང་པོ་ཐ་མའི་ཉམས་ལེན།
སྦྱིན་སྲེག་དང་འཕྲུལ་འཁོར་ནི། གང་ཟག་ཐ་མས་གཉིས་ཀ་ལ་བརྟེན་དགོས་ཤིང་། འབྲིང་གིས་གང་རུང་ལ་བརྟེན་པའི་ཆོག་པས། འབྲིང་ཐ་མའི་ཐུན་མོང་བ། རབ་ཀྱིས་བསམ་གཏན་ཙམ་གྱིས་འགྲུབ་པས། བསམ་གཏན་རབ་ཀྱི་ཉམས་ལེན་ནོ། ། གཉིས་པ་ལ། སྤྱིར་སྒྲུབ་ཐབས་ཀྱི་རྣམ་གཞག་ཇི་ལྟར་ཡོད་ཚུལ། དེ་ལ་མི་འཐད་པའི་ཕྱོགས་དགག་པ། རང་ལུགས་ཀྱི་སྒྲུབ་ཐབས་གཏན་ལ་དབབ་པའོ། །
དང་པོ་ལ། དཀྱིལ་འཁོར་ཡོངས་རྫོགས་པ་དང་། དཔའ་བོ་གཅིག་པ་ཇི་ལྟར་ཡོད་ཚུལ་གཉིས། ། དང་པོ་ནི། གྲུབ་ཆེན་ལ་ལི་ཏས། ཞི་ཁྲོ་རྣམ་པར་རོལ་པ་ཞེས་བྱ་བ་གཞལ་ཡས་ཁང་ལེ་དགུ་ལྷ་སྣམ་རིམ་པ་གཅིག་དང་བཅས་པའི་ནང་དུ། རོ་དང་། ཕྱག་མཚན་སོ་གཉིས། ཞབས་གཡས་གཡོན་གྱི་འོག་གི་སྲོག་ཆགས་བཅུ་དྲུག་རྣམས་ལྷ་སྐུ་མདོག་ནག་པོ། མ་ཧེའི་གདོང་ཅན་ཞལ་གཅིག་ཕྱག་གཉིས།
གཡས་མགོ་སོགས་རང་རང་གི་ཕྱག་མཚན། གཡོན་ཐོད་ཁྲག་འཛིན་པ་སྟེ་ལྷ་ཞེ་དགུ་མ་གཅིག་བཤད། གྲུབ་ཆེན་ཨ་མོ་གྷ་བཛྲས། སེམས་དཔའ་བསྡུས་པ་ཞེས་པ། སྲུང་འཁོར་ཐུན་མོང་མ་ཡིན་པའི་རྩིབས་བརྒྱད་ལ། མ་བ་ཏི་སོགས་གཤིན་རྗེ་ཕོ་བརྒྱད། གཞལ་ཡས་ཁང་གི་ནང་དུ་གཤིན་རྗེ་ཕོ་ཉ་མ་སོགས་མོ་བརྒྱད་བཀོད་པའི་དབུས་སུ་གཙོ་བོ་སྟེ་ལྷ་བཅུ་བདུན་མའི་སྒྲུབ་ཐབས་གཅིག་བཤད། སློབ་དཔོན་ཨ་ཕོས། ལྷ་དགུ་བདག་མདུན་གཉིས་ཀ་ལ་བསྐྱེད་པའི་སྒྲུབ་ཐབས་གཅིག་མཛད། སློབ་དཔོན་མི་བསྐྱོད་པའི་འགྲེལ་པར།
ནག་པོ་སྲིན་པོ་ལྟ་བུ་གྲི་གུག་དང་ཐོད་པ་ཐོགས་པའི་རོ་ལངས་བརྒྱད་ཀྱིས་བསྐོར་བའི་དཀྱིལ་འཁོར་གཅིག་བཤད། ས་སྐྱ་པ་ཆེན་པོ་ཡང་རོ་ལངས་ཆེན་པོ་བརྒྱད་སྐུ་མདོག་སྔོན་པོ། ཞལ་གཅིག་ཕྱག་གཉིས་ཁྲོ་བོའི་གདོང་ཅན་གཡས་གྲི་གུག་གཡོན་ཐོད་པ་འཛིན་པར་བཞེད། ཞེས་གསུང་བགྲོས་འགའ་ཞིག་ལས་འབྱུང་ཡང་། བླ་དཔེའི་མཆན་ལས་རོ་ལངས་རང་གི་མགོ་ལག་ཏུ་ཐོགས་ནས་གར་བྱེད་པར་བཤད་ལ། དེ་ཡང་གཙོ་བོའི་ཞལ་དགུ་པོ་ལྷ་དགུའི་རྣམ་པར་ཤར་བ་ཡིན་ཏེ། འཇམ་དཔལ་གྱི་ཞལ་གཙོ་བོ་དང་། ཁྲོ་ཞལ་བརྒྱད་རོ་ལངས་ཀྱི་རྣམ་པར་ཤར་བའི་ཕྱིར། བསྟོད་པར་ཡང་། ལྷ་དགུའི་རང་བཞིན་ཞལ་དགུའི་ཉམས་ལྡན་ཞིང་། །
ཞེས་གསུངས་པས་སོ། རྭ་པ་རྣམས་རོ་ལངས་ཆེན་པོ་བརྒྱད། ཁ་དོག་ནག་པོ་ཞལ་གཅིག་ཕྱག་གཉིས། གཡས་སྦར་བ་གྱེན་དུ་བགྲད་པ། གཡོན་ཐུར་དུ་བགྲད་པ། རོ་ལངས་ཀྱི་སྒྲུབ་ཐབས་བྱེད་ན། རོ་ལངས་རྣམས་མགོ་བོ། ཁོག་པ། ལག་པ། རྐང་པ་རྣམས་གསུམ་གསུམ་པར་བཞེད་དོ། །
དཔའ་བོ་གཅིག་པའི་སྒྲུབ་ཐབས་ལ། གཞལ་ཡས་ཁང་སྲུང་འཁོར་དུར་ཁྲོད་དང་བཅས་པའི་ནང་དུ་བཅོམ་ལྡན་འདས་བསྐྱེད་པ། སྲུང་འཁོར་དུར་ཁྲོད་དང་བཅས་པའི་ནང་དུ་བཅོམ་ལྡན་འདས་བསྐྱེད་པ། དེ་རྣམས་མེད་པའི་པད་ཉིའི་སྟེང་དུ་བཅོམ་ལྡན་འདས་བསྐྱེད་པ་དང་གསུམ། དང་པོ་ལ་རྟེན་དང་བརྟེན་པ་རིམ་ཅན་དུ་བསྐྱེད་པ། ཛྙཱ་ན་ཨ་ཀ་ར་ཞི་བ་ཡེ་ཤེས་ལ་སོགས་པའི་སྒྲུབ་ཐབས་ཅིག་ཅར་དུ་བསྐྱེད་པ། ཤྲཱི་བྷ་དྲའི་སྒྲུབ་ཐབས། ས་སྐྱ་པའི་ལུགས་ལ་སོགས་པའོ། ། གཉིས་པ་ནི་གྲུབ་ཆེན་དཔལ་འཛིན་གྱི་སྒྲུབ་ཐབས། རྭ་ལོའི་ཞལ་དགུ་རིན་ཆེན་སྒྲོན་མའོ། །
གསུམ་པ་ནི། གྲུབ་ཆེན་ཨ་མོ་གྷས་མཛད་པའི་སྒྲུབ་ཐབས་སོ། ། གཞན་ཡང་བོད་འགའ་ཞིག་གིས་བྱས་པའི་ཕྱག་མཚན་རྣམས་དང་། ཞབས་གཡས་ཀྱི་འོག་གི་སྲོག་ཆགས་བརྒྱད་ལྷར་བསྐྱེད་པ་ལྷ་ཞེ་གཅིག་པའི་སྒྲུབ་ཐབས་དང་། ཡང་སྲུང་འཁོར་ཐུན་མོང་མ་ཡིན་པའི་རྩིབས་བརྒྱད་ལ་གཤིན་རྗེ་བརྒྱད། དངོས་གཞིའི་དུས་སུ་གཙོ་བོ་ལ་རོ་ལངས་བརྒྱད་ཀྱིས་བསྐོར་བའི་ལུགས་དང་། ཡང་སྲུང་འཁོར་གྱི་རྩིབས་བཅུ་ལ་ཁྲོ་བོ་བཅུ་དང་། གཞལ་ཡས་ཁང་དུ་དཔའ་བོ་གཅིག་པ་བསྒོམས་ནས། རེ་མིག་རྣམས་ལ་ཕྱག་མཚན་མི་འགོད་པའི་ལུགས་དང་། ཡང་སློབ་དཔོན་རྣམ་སྣང་སྲུང་བས་མཛད་ཟེར་བའི་ལྷ་ལྔ་མ་དང་།
ཡང་རྭ་ལོ་ཙཱ་བས་བལ་པོ་ཐུགས་རྗེ་ཆེན་པོའི་མན་ངག་ཡིན་ཟེར་བའི་རྡོ་རྗེ་འཇིགས་བྱེད་ལ་དགྲ་ནག་གི་འཁོར་གྱིས་བསྐོར་བ་ལྷ་བཅུ་གསུམ་མའི་སྒྲུབ་ཐབས་མཛད། གཉོས་པས་བྷ་ལིང་ཏ་ཨ་ཙརྻའི་མན་ངག་ཡིན་ཟེར་བའི་དགྲ་ནག་གི་སྒོ་བ་བཞི་མེད་པའི་ལྷ་དགུ་མ་གཅིག་མཛད་དོ། ། གཉིས་པ་ནི། ལྷ་ཞེ་གཅིག་མ་ནས་ལྷ་ལྔ་མའི་བར་མི་འཐད་དེ། རྒྱ་གར་གྱི་པཎ་གྲུབ་འདིའི་དགོངས་པ་ཡིན་ངོས་བཟུང་མེད་པའི་རང་བཟོར་ངེས་པའོ། ། ལུགས་ཕྱི་མ་གཉིས་ནི་ཐེ་ཚོམ་གྱི་གཞི་ཡིན་ཏེ། དེ་ལྟར་སྟོན་བྱེད་ཀྱི་རྒྱུད་རྒྱ་གཞུང་ཚད་ལྡན་ཡོད་ན་རིགས་ན་ཡང་དེ་ལྟར་སྟོན་བྱེད་མེད་པའི་ཕྱིར་རོ། ། སྤྱིར་ཀྱཻ་རྡོ་རྗེ་སྐུ་གསུང་ཐུགས་རྡོ་རྗེ་རྣམས་ཀྱི་དཀྱིལ་འཁོར་ལྟ་བུ་གཙོ་བོ་མི་འདྲ་བ་འཁོར་འདྲ་བའི་དཀྱིལ་འཁོར་ཡིན་ཏེ། དེ་ལྟར་སྟོན་བྱེད་ཀྱི་རྒྱུད་རྒྱ་གཞུང་རྣམ་དག་ཡོད་པས་སོ། ། ཞེས་གསུངས་སོ། །
འདི་ལ་ཁ་ཅིག་ན་རེ། འཇིགས་བྱེད་ལྷ་བཅུ་གསུམ་མ་ལ་རྒྱུད་དང་རྒྱ་གཞུང་གི་ཁུངས་མེད་ཟེར་བ་མི་འཐད་དེ། བཤད་རྒྱུད་རྟོག་གསུམ་གྱི་འཕྲུལ་འཁོར་གྱི་རྟོག་པ་ལས། ལེ་དགུ་དང་དེའི་ཕྱི་རོལ་དུ་རེ་མིག་བཅུ་གཉིས་ལ། ཡ་ཀྵེ་མ་མེ་སོགས་ཡི་གེ་བཅུ་བདུན་འགོད་པར་བཤད་ལ། དགྲ་ནག་ལས། ཡི་གེ་ཀྵེ་ནི་གཏི་མུག་བརྗོད། ། ཅེས་སོགས་གསུངས་ནས་ཡི་གེ་བཅུ་བདུན་ལྷ་བཅུ་གསུམ་དང་ཐོད་པ་བཞི་རུ་གསུངས་ཤིང་། འཇིགས་བྱེད་ཀྱི་འཕྲུལ་འཁོར་གྱི་ལྷ་བཅུ་གསུམ་གྱི་ལས་བསྒྲུབ་པའི་སྐབས་སུ་གཙོ་བོ་ལ་གཤིན་རྗེ་གཤེད་གཞན་ཡོང་དོན་མེད་པའི་ཕྱིར་དང་། འཇིགས་བྱེད་ཀྱི་འཕྲུལ་འཁོར་ལ་བརྟེན་ནས་ལས་བསྒྲུབ་པའི་སྐབས་སུ་ཡི་གེ་བཅུ་བདུན་ལྷའི་རྣམ་པ་བཅུ་གསུམ་དང་ལྷའི་ངོ་བོ་ཐོད་པ་བཞིར་བསྐྱེད་པར།
དཔལ་ཆེན་རྡོ་རྗེ་གྲུབ་པས། ཡི་གེ་བཅུ་བདུན་དེ་དག་ལྷ་བཅུ་བདུན་གྱི་རང་བཞིན་དུ་རྣམ་པར་བསྒོམས་ལ། ཞེས་སོགས་གསུངས་པས་ཀྱང་བསྟན་པའི་ཕྱིར། དེས་ན་རྡོ་རྗེའི་འཇིགས་བྱེད་ལ་དགྲ་ནག་གི་འཁོར་གྱིས་བསྐོར་བའི་ལྷ་བཅུ་གསུམ་མ་ཡོད་པ་ཤིན་དུ་གསལ་བས། གཉོས་ལོ་ཙཱ་བ་ཡོན་ཏན་གྲགས་དང་། རྭ་ལོ་ཙཱ་བ་རྡོ་རྗེ་གྲགས་ཀྱིས་བོད་དུ་སྲོལ་ཕྱེ་བའི་འཇིགས་བྱེད་བཅུ་གསུམ་མ་འདི་ཤིན་དུ་ལེགས་པས་སྐུར་པ་གདབ་པར་མི་བྱའོ། ། ཞེས་སོགས་མང་དུ་བྲིས་སོ། ། དེ་ཡང་ཁོང་རང་གི་ལུགས་ཀྱི་རིགས་ལུང་མན་ངག་གི་སྒྲུབ་བྱེད་གསུམ་དུ་བྱེད་པར་འདུག་པས། རིགས་པའི་སྒྲུབ་བྱེད་མི་འཐད་དེ། རྟོག་གསུམ་བཤད་རྒྱུད་མ་ཡིན་ཞིང་།
རྭ་ལོ་སོགས་ཀྱང་བཤད་རྒྱུད་དུ་ཁས་མི་ལེན་པའི་ཕྱིར། གཞན་ཡང་རྡོ་རྗེ་འཇིགས་བྱེད་ལ་དབྱུག་པ་དང་། ཐོ་བ་འཛིན་པའི་གཏི་མུག་གཤིན་རྗེ་གཤེད་སོགས་གཤེད་དམར་གྱི་འཁོར་གྱིས་བསྐོར་བའི་ལྷ་བཅུ་གསུམ་མ་གཅིག་བྱེད་རིགས་པར་འགྱུར་ཏེ། རྟོག་གསུམ་གྱི་འཕྲུལ་འཁོར་དུ་ཡ་ཀྵེ་སོགས་ཡི་གེ་བཅུ་བདུན་བཤད་ལ། གཤེད་དམར་གྱི་རྒྱུད་དང་། ཡི་གེ་ཀྵེ་ནི་གཏི་མུག་བརྗོད། ། ཅེས་སོགས་ཀྱིས་ཡི་གེ་བཅུ་བདུན་ལྷར་བསྐྱེད་པར་བཤད་ཅིང་། འཇིགས་བྱེད་ཀྱི་འཕྲུལ་འཁོར་གྱི་ལས་སྒྲུབ་པའི་སྐབས་སུ། གཙོ་བོ་ལ་གཤིན་རྗེ་གཤེད་གཞན་ཡོང་དོན་མེད་པའི་ཕྱིར། ཡང་རྡོ་རྗེ་འཇིགས་བྱེད་ལ་འཁོར་ལོ་དང་དྲིལ་བུ་འཛིན་པའི་གཏི་མུག་གཤིན་རྗེ་གཤེད་སོགས་གདོང་དྲུག་གི་འཁོར་གྱིས་བསྐོར་བའི་དཀྱིལ་འཁོར་གཅིག་ཀྱང་རིགས་པར་འགྱུར་ཏེ།
རྟོག་གསུམ་གྱི་འཕྲུལ་འཁོར་དུ་ཡ་སོགས་ཡི་གེ་བཅུ་བདུན་བཤད་ལ། གདོང་དྲུག་གི་རྒྱུད་དུ། ཡི་གེ་ཀྵེ་ནི་གཏི་མུག་བརྗོད། ། ཅེས་སོགས་ཀྱི་ཡི་གེ་བཅུ་བདུན་ལྷར་བསྐྱེད་པར་བཤད་པ་སོགས་ཀྱི་ཕྱིར། ཡང་རྡོ་རྗེ་འཇིགས་བྱེད་དེ་ལ་ཕྱོགས་སྐྱོང་བཅོ་ལྔས་བསྐོར་བའི་དཀྱིལ་འཁོར་གཅིག་ཀྱང་རིགས་པར་འགྱུར་ཏེ། རྟོག་གསུམ་གྱི་འཕྲུལ་འཁོར་དུ་ཧྲིཿསོགས་ཡི་གེ་བཅོ་ལྔ་འགོད་པར་བཤད་ལ། དགྲ་ནག་ཏུ་ཡི་གེ་བཅོ་ལྔ་ལས་ཕྱོགས་སྐྱོང་བཅོ་ལྔ་བསྐྱེད་པར་བཤད་པའི་ཕྱིར། གསལ་པའང་ཁས་ལེན་ནོ། ། ཡང་རྡོ་རྗེ་འཇིགས་བྱེད་ལ་བདག་མེད་ལྷ་མོ་བཅོ་ལྔས་བསྐོར་བའི་དཀྱིལ་འཁོར་ཡང་རིགས་པར་འགྱུར་ཏེ། རྟོག་གསུམ་གྱི་འཕྲུལ་འཁོར་དུ།
ཨ་ལི་བཅུ་དྲུག་འགོད་པར་བཤད་ལ། བརྟག་གཉིས་ལས། ཨ་ལི་དང་པོ་བདག་མེད་མ། ། ཞེས་སོགས་ཀྱིས་ཨ་ལི་དང་པོ་བཅོ་ལྔ་ལས། བདག་མེད་ལྷ་མོ་བཅོ་ལྔ་བསྐྱེད་པར་བཤད་པ་སོགས་ཀྱི་ཕྱིར་རོ། ། གཞན་ཡང་ཁྱེད་ཀྱི་སྒྲུབ་བྱེད་དེ་ལ་འབྲེལ་ཅུང་ཟད་ཀྱང་མེད་དེ། འཕྲུལ་འཁོར་གྱི་སྐབས་སུ་བཀོད་པའི་ཡི་གེ་ཡིན་ན་ལྷའི་རྣམ་པར་བསྐྱེད་པས་མ་ཁྱབ་ཅིང་། དགྲ་ནག་གི་ཡི་གེ་ཀྵེ་ནི་གཏི་མུག་བརྗོད། ། ཅེས་སོགས་ཀྱི་ཡི་གེ་རྣམས་ནི། དཀྱིལ་འཁོར་རྒྱལ་མཆོག་གི་སྐབས་ཀྱི་ལྷའི་ས་བོན་ཡིན་པས།
དེ་གཉིས་ཕྱོགས་མི་གཅིག་པའི་ཕྱིར་རོ། ། དང་པོ་ཡི་གེའི་རྣམ་པས་བརྩོན་སྲུང་གི་ཚུལ་དུ་བཀོད། ཅེས་གསུངས་པ་དང་། ཁྱེད་རང་གིས་ཀྱང་ཁས་བླངས་སོ། ། ལུང་གི་སྒྲུབ་བྱེད་དང་འཁྲུལ་ཏེ། འགྲེལ་པ་དེར་ཡི་གེ་བཅུ་བདུན་ལྷ་བཅུ་བདུན་གྱི་རྣམ་པར་བསྒོམ་པར་བཤད་ཀྱི། ཡི་གེ་བཅུ་བདུན་པོ་ལྷ་བཅུ་གསུམ་དུ་བསྒོམ་ཞེས་མ་བཤད་པས་སོ། ། ཡིན་ཕྱོགས་ནི། ཡི་གེ་བཅུ་བདུན་པོ་དེ། ཨ་མོ་གྷ་བཛྲ་གྱིས་བཞེད་པའི་ལྷ་བཅུ་བདུན་པོར་བསྒོམ་རྒྱུ་ཡིན་ནོ། །
མན་ངག་གི་སྒྲུབ་བྱེད་ཀྱང་འཁྲུལ་ཏེ། གཉོས་པའི་ལུགས་ལ་ལྷ་བཅུ་གསུམ་མ་མེད་ཅིང་། རྭ་ལོས་ལྷ་བཅུ་གསུམ་མ་བཤད་ཀྱང་བྲིས་སྐུ་ལ་ཡུམ་མི་འདོད་དོ། ། དཀྱིལ་འཁོར་གྱི་ལྷ་རྣམས་ལ་ཕྱག་མཚན་འགོད་པར་བཤད་པས། ཁྱོད་ཀྱི་ལུགས་ཀྱང་མི་མཐུན་པའི་ཕྱིར་རོ། ། གཞན་ཡང་ཁྱེད་ཀྱིས་རྡོ་རྗེ་འཇིགས་བྱེད་ལ་ཡུམ་ཡོད་པར་བཤད་པ་ནི་ཤིན་ཏུ་མི་འཐད་དེ། དེ་ལ་སྒྲུབ་བྱེད་མེད་ཅིང་གནོད་བྱེད་ཡོད་པའི་ཕྱིར། ཁོ་ན་རེ། སྒྲུབ་བྱེད་མེད་པ་མ་གྲུབ་སྟེ། སྒྲུབ་བྱེད་གསུམ་ཡོད་པའི་ཕྱིར།
དེའི་དང་པོ་དབང་གོང་མ་གཉིས་ལ་བརྟེན་ནས་སྒྲུབ་པ་ནི། གཙོ་བོ་ལ་ཡུམ་ཡོད་དེ་འཇིགས་བྱེད་ལ་དབང་གཉིས་པ་དང་གསུམ་པ་ཡོད་ལ། གསང་དབང་གི་སྐབས་སུ་བླ་མ་རང་ཉིད་དཀྱིལ་འཁོར་གྱི་གཙོ་བོར་བསྐྱེད་ནས་ཡུམ་ལ་བརྟེན་ཏེ་གསང་དབང་གི་རྫས་བསྒྲུབ་དགོས། དབང་གསུམ་པ་ལ་སློབ་མ་དཀྱིལ་འཁོར་གྱི་གཙོ་བོར་བསྐྱེད་པ། རིག་མ་ལྷ་མོར་བསྐྱེད་པ་སྙོམས་པར་ཞུགས་པས། ཤེས་རབ་ཡེ་ཤེས་ཀྱི་དབང་གི་ངོ་བོ་བསྐྱེད་དགོས་པའི་ཕྱིར་རོ། ། ཡུམ་མེད་པ་དང་། སྟ་གོན་གྱི་སྐབས་སུ་ནང་དབང་བསྐུར་བ་ཡང་འགལ་བ་ཡིན་ནོ། ། གཉིས་པ་དཀྱིལ་འཁོར་རྒྱལ་མཆོག་ལ་བརྟེན་ནས་སྒྲུབ་བོ། ། གསུམ་པ་ཀྱཻ་རྡོ་རྗེ་ལ་བརྟེན་ནས་སྒྲུབ་པ་ནི།
འཇིགས་བྱེད་ལ་ཡུམ་བསྒོམ་པ་མེད་ན་བསྐྱེད་རིམ་གྱི་གནད་མ་ཚང་བར་འགྱུར་ཏེ། བསྐྱེད་རིམ་བསྒོམ་པའི་དགོས་པའི་གཙོ་བོ་རྫོགས་རིམ་གྱི་རྟོག་པ་ཁྱད་པར་ཅན་སྐྱེ་བའི་རྒྱུ་སྨིན་བྱེད་དུ་འགྲོ་བ་ཡིན་ལ། དེ་ལ་བསྐྱེད་རིམ་གྱི་སྐབས་སུ་ཡབ་ཡུམ་སྙོམས་པར་ཞུགས་པས་དྲངས་པའི་བདེ་བ་དང་། དེ་ཁོ་ན་ཉིད་ཀྱི་ལྟ་བ་གཉིས་སྦྱར་ཏེ་རྒྱུན་ལྡན་དུ་བསྒོམ་དགོས་པའི་ཕྱིར། དེའི་དོགས་དཔྱོད་བརྟག་གཉིས་ཀྱི་བདག་མེད་མའི་སྒྲུབ་ཐབས་ལས་གསལ་བར་གསུངས་ཏེ། བདག་མེད་རྣལ་འབྱོར་ལྡན་པ་ཡིས། ། ཞེས་སོགས་ཀྱི་ཕྱག་རྒྱ་ལ་བརྟེན་ནས་དངོས་གྲུབ་ཐོབ་པར་བཤད་པ་ལ། འོ་ན་བདག་མེད་མ་གཙོ་བོར་བྱས་པའི་རྣལ་འབྱོར་གྱིས་ཕྱག་རྒྱའི་དངོས་གྲུབ་ཇི་ལྟར་ཐོབ་པར་འགྱུར་ཏེ། རིག་མ་བསྒོམ་པ་མེད་པར་ཕྱག་རྒྱའི་དངོས་གྲུབ་མི་ཐོབ་ལ། ཕྱག་རྒྱ་གཉིས་སྦྱར་བས་བདེ་ཆེན་མི་སྐྱེ་བའི་ཕྱིར།
ཞེས་ཞུས་པའི་ལན་དུ། བུད་མེད་གཟུགས་ནི་སྤངས་ནས་གཞན། ། ཞེས་སོགས་གསུངས་ཏེ། དཀྱིལ་འཁོར་གྱི་གཙོ་བོ་བདག་མེད་མས་མཛད་པ་ལ་བསྒོམ་པའི་ཚེ། མོའི་རྟགས་བསྒྱུར་ནས་ཕོ་རྟགས་དང་ལྡན་པར་བསྒོམ་པར་བཤད་ལ། དེ་ལྟར་དཀྱིལ་འཁོར་གྱི་གཙོ་བོ་ལྷ་ཕོ་གཅིག་ཏུ་བཤད་པ་ལ་ཡང་སྔར་གྱི་དོགས་པ་དེ་ངེས་པར་སྐྱེ། དེ་དཔྱོད་པ་ལ་ཡུམ་ཡོད་པའི་ལན་བཏབ་དགོས་པས་སོ་ཞེས་སྨྲས་སོ། ། དེ་རྣམས་རིམ་པ་བཞིན་དུ་མི་འཐད་དེ། ཕྲེང་བར་གསུངས་པའི་ཕག་མོ་ལྷ་སུམ་ཅུ་རྩ་བདུན་མ། བདག་མེད་ལྷ་མོ་བཅོ་ལྔ།
སྒྲོལ་མ་ལྷ་བཅུ་བདུན། ཡེ་ཤེས་མཁའ་འགྲོ་སོགས་ཡུམ་རྐྱང་གི་དཀྱིལ་འཁོར་དེ་རྣམས་ཀྱི་བསྐྱེད་རིམ་བསྒོམ་དུས་གཙོ་མོ་ལ་ཡབ་སྦྱར་དགོས་པར་འགྱུར་བ་དང་། ཕྲེང་བར་བཤད་པའི་སངས་རྒྱས་ཐོད་པའི་དཀྱིལ་འཁོར་གྱི་གཙོ་བོ་ལ་ཡང་བསྐྱེད་རིམ་གྱི་སྐབས་སུ་ཡུམ་སྦྱར་དགོས་པར་འགྱུར་ཏེ། དེ་རྣམས་ལ་དབང་གོང་མ་བསྐུར་བ་ཡོད་པས་སོ། ། འདོད་ན་བླ་མེད་ཀྱི་ཡུམ་རྐྱང་གི་དཀྱིལ་འཁོར་མི་སྲིད་པར་འགྱུར་བ་དང་། ཨ་བྷས། བཅོམ་ལྡན་འདས་ནི་ཤེས་རབ་མ་དང་བྲལ་བའོ། ། ཞེས་པ་དང་འགལ། དེ་ནས་ཡབ་རྐྱང་དང་ཡུམ་རྐྱང་གི་དཀྱིལ་འཁོར་ནང་དབང་དང་དབང་གོང་མ་གཉིས་བསྐུར་དགོས་རྣམས་ནི། རང་རང་གི་གཙོ་བོའི་རིགས་བདག་ཡབ་ཡུམ་གྱིས་བསྐུར་བའི་ཕྱག་ལེན།
རྡོ་རྗེ་འཆང་ནས་ད་ལྟའི་བར་ལ་རྒྱུན་མ་ཆད་པར་ཡོད་དོ། ། ཡང་ཡབ་ཡུམ་རྐྱང་པའི་དཀྱིལ་འཁོར་བསྒོམས་ཀྱང་རྫོགས་རིམ་གྱི་དགེ་རྩ་སྨིན་བྱེད་དུ་འགྱུར་མི་སྲིད་པར་ཐལ་ཏེ། རྫོགས་རིམ་གྱི་དགེ་རྩ་སྨིན་བྱེད་ཀྱི་བསྐྱེད་རིམ་ཡིན་ལ། ཡབ་ཡུམ་ཞལ་སྦྱོར་དུ་བསྒོམ་པས་དྲངས་བའི་བདེ་བ་དང་ལྡན་དགོས་པས་སོ། ། འདིར་ནི་མངོན་བྱང་ལྔའི་སྒོ་ནས་བསྐྱེད་པ་དང་། ལིངྒ་གྱེན་དུ་ལངས་པ་སོགས་རྫོགས་རིམ་གྱི་སྨིན་བྱེད་དུ་འགྱུར་རོ། ། དཀྱིལ་འཁོར་རྒྱལ་མཆོག་གི་རིགས་པས་མི་འགྲུབ་སྟེ། རྡོ་རྗེ་འཇིགས་བྱེད་ལ་དེ་ལྟ་བུའི་དཀྱིལ་འཁོར་རྒྱལ་མཆོག་མ་བཤད་པའི་ཕྱིར། བརྟག་གཉིས་ཀྱི་ལུང་གིས་ཀྱང་མི་འགྲུབ་སྟེ། ལུང་དེས་ཉེར་རྒྱུས་མཚམས་སྦྱོར་རན་པའི་བདག་མེད་མའི་སྒྲུབ་པོ་བུད་མེད་གཅིག
རང་དང་རྟོགས་པ་མཉམ་པའི་བྱང་སེམས་ས་བཅུ་པ་མ་རྙེད་ན་ཕོའི་གཟུགས་སུ་དངོས་སུ་གྱུར་ནས་ཕྱག་རྒྱ་མ་གཞན་དང་སྙོམས་པར་ཞུགས་ནས་མཚམས་སྦྱོར་ཞེས་སྟོན་པ་ཡིན་གྱི། ལས་དང་པོ་པའི་དུས་སུ་བསྐྱེད་རིམ་བསྒོམ་པའི་ཚེ། བུད་མེད་ཀྱི་གཟུགས་སུ་བསྒོམ་པ་སྤངས་ནས། ཧེ་རུ་ཀའི་གཟུགས་སུ་བསྒོམ་པར་སྟོན་པ་མ་ཡིན་པའི་ཕྱིར་ཏེ། དེ་ཉིད་ལས། འབད་པ་མེད་པར་སྐྱེས་བུར་འགྱུར། ། གསལ་བར་ནུས་པའི་རྣལ་འབྱོར་པས། ། དེ་ཕྱིར་ཕྱག་རྒྱའི་དངོས་གྲུབ་འགྱུར། ། ཞེས་གསུངས་པའི་ཕྱིར་རོ། ། དེས་ན་རྡོ་རྗེ་འཇིགས་བྱེད་ལ་ཡུམ་ཡོད་པ་ལ་སྒྲུབ་བྱེད་མེད་པར་མ་ཟད་གནོད་བྱེད་ཀྱང་ཡོད་དོ། །
ཁྱེད་འདོད་པ་ལྟར་གྱི་ཡུམ་རྡོ་རྗེ་རོ་ལངས་མ་དེ་ལྟ་བུ་གང་ནས་ཀྱང་མ་བཤད་པའི་ཕྱིར། དགྲ་ནག་ནས་གསུངས་པ་དེ་འདིར་ལེན་ནོ་སྙམ་ན། དེའི་ཚིག་གི་ཆ་ལེན་ནམ་དོན་གྱི་ཆ་ལེན་པ་ཡིན། དང་པོ་ལྟར་ན། དེར་རང་འདྲའི་ཡུམ་ཞེས་བཤད་པས། འདིར་ཡུམ་ཞལ་དགུ་ཕྱག་སོ་བཞི་ཞབས་བཅུ་དྲུག་པ་ཅིག་བྱེད་རིགས་པར་འགྱུར། གཉིས་པ་ལྟར་ན། ཡུམ་ཞལ་གསུམ་ཕྱག་དྲུག་པ་ཅིག་བྱེད་རིགས་པར་འགྱུར་རོ། ། གལ་ཏེ་གཤེད་དམར་ནས་བཤད་པ་འདིར་ལེན་ནོ་སྙམ་ན། དེ་ལྟར་ན་དམར་མོ་ཅིག་བྱེད་རིགས་པར་འགྱུར་རོ། །
དེས་ན་རྡོ་རྗེ་འཇིགས་བྱེད་ཀྱི་རྣལ་འབྱོར་སྟོན་པའི་རྒྱུད་རྒྱ་གཞུང་ཐམས་ཅད་ལས་ལིངྒ་དམར་པོ་གྱེན་དུ་ལངས་པར་བཤད་པ་དེ་ལ། ཁྱེད་ཀྱིས་ཐུགས་ཀྱིས་མ་བཟོད་པར་ཡུམ་ཅིག་ཅིས་ཀྱང་དགོས་པར་འདུག་སྙམ་ནས་སྦྱར་བ་ཡིན་མོད་ཀྱི་ལིངྒ་གྱེན་དུ་ལངས་པར་བཤད་པ་ཁོ་ནས་ཀྱང་ཡུམ་མེད་པར་བསྟན་ཏེ། ཡུམ་ཡོད་ན་ལིངྒ་ཡུམ་གྱི་པདྨར་ནུབ་པས། ཕྱི་རོལ་དུ་གྱེན་ལ་ལངས་པའི་བཤད་པ་ཡོང་དོན་མེད་པའི་ཕྱིར་རོ་ཞེས་པ་དེ་དག་གིས་ནི་ཁྱད་པར་དུ་འཕགས་པའི་གསུང་རབ་ལས་འབྱུང་ཚུལ་འཕྲོས་དོན་དང་བཅས་པ་བཤད་ཟིན་ཏོ།། །། འདིར་སྨྲས་པ། དུས་གསུམ་རྒྱལ་བའི་རྣམ་སྤྲུལ་སེམས་དཔའ་ཆེ། ། དུས་གསུམ་མཁྱེན་པ་གང་དེ་སྲས་བཅས་ཀྱིས། ། དུས་གསུམ་བསྟན་དང་འགྲོ་ལ་ཕན་མཛད་པའི། ། དུས་གསུམ་གཟིགས་པའི་མཛད་འཕྲིན་འདི་ངོ་མཚར། ། བར་སྐབས་ཀྱི་ཚིགས་སུ་བཅད་པའོ། །
དཔལ་གཤིན་རྗེ་གཤེད་དམར་ནག་འཇིགས་གསུམ་གྱི་དམ་པའི་ཆོས་བྱུང་བའི་ཚུལ་ལེགས་པར་བཤད་པ་ཟབ་ཡངས་ཆོས་སྒོ་འབྱེད་པའི་རིན་པོ་ཆེའི་ལྡེ་མིག་དགོས་འདོད་ཀུན་འབྱུང་ཞེས་བྱ་བ་ལས་ཁྱད་པར་དུ་འཕགས་པའི་གསུང་རབ་ལས་འབྱུང་ཚུལ་འཕྲོས་དོན་དང་བཅས་པ་བཤད་པའི་སྐབས་ཏེ་ལྔ་པའོ།། །། འདིར་སྨྲས་པ། དེ་ལྟར་བདུད་དགྲ་གཤིན་རྗེ་གཤེད་དཔལ་གྱིས། ། ཟབ་ཡངས་དམ་ཆོས་རིན་ཆེན་བྱུང་བའི་ཚུལ། ། ལེགས་པར་བཤད་པའི་བསྟན་བཅོས་ཡིད་འོང་འདི། ། སྐལ་ལྡན་བློ་གསལ་རྣམས་ཀྱི་དགའ་སྟོན་མཛོད། ༡ ། འདི་སྦྱར་དགེ་བས་དམར་ནག་འཇིགས་གསུམ་ཆོས། ། འདི་མཐོང་རྐྱེན་གྱིས་ཐོབ་འདོད་ཆེར་སྐྱེས་ནས། ། འདི་ནང་བཤད་བཞིན་ཡོངས་རྫོགས་ལེགས་ནོས་ཏེ། །
འདི་དང་ལྷན་ཅིག་ཕྱོགས་ཀུན་འཕེལ་གྱུར་ཅིག ༢ ། ཨེ་མ་སྔོན་ཚེ་དུས་ཀྱི་སྐལ་བཟང་རྣམས། ། རྟག་ཏུ་དམ་ཆོས་འཚོལ་བས་བྲེལ་ཞེས་ཐོས། ། ཀྱེ་མ་ད་ནི་ཟབ་ཆོས་འདི་ལོངས་ཞེས། ། ལན་བརྒྱར་སྨྲས་ཀྱང་དོན་གཉེར་རེ་རེ་ཙམ། ༣ ། དེ་ལྟ་ན་ཡང་གོང་མའི་རྣམ་ཐར་མཆོག ། དེ་འདྲའི་རྗེས་སུ་སློབ་པ་ཆེར་འདོད་ནས། ། དེ་ལྟའི་སྐྱེས་ཆེན་རྣམས་ཀྱི་གསུང་རབ་ཚོགས། །
དེ་དག་ལེགས་པར་བལྟས་ནས་ཚུལ་འདི་བརྩམས། ༤ ། རྩ་བརྒྱུད་བླ་མ་ཡི་དམ་ཆོས་སྐྱོང་སོགས། ། སྒྲིབ་མེད་གཟིགས་པའི་ཡེ་ཤེས་སྤྱན་ལྡན་རྣམས། ། བདག་གི་ལྷག་བསམ་དག་པ་འདི་དགོངས་ལ། བསྟན་པ་འཕེལ་ཕྱིར་དོན་ཀུན་འགྲུབ་པར་མཛོད། ༥ ། བསོད་ནམས་འདིས་མཚོན་དུས་གསུམ་བསོད་ནམས་ཀྱིས། བདག་དང་བདག་གི་གདུལ་བྱར་གྱུར་པ་རྣམས། ། དུས་འདིར་ཚེ་མཐར་ཕྱིན་ཞིང་དུས་ཕྱི་མར། །
མཁའ་འགྲོས་མཁའ་སྤྱོད་གྲོང་དུ་འཁྲིད་གྱུར་ཅིག ༦ ། ཅེས་དཔལ་གཤིན་རྗེ་གཤེད་མར་ནག་འཇིགས་གསུམ་གྱི་དམ་པའི་ཆོས་བྱུང་བའི་ཚུལ་ལེགས་པར་བཤད་པ་ཟབ་ཡངས་ཆོས་སྒོ་འབྱེད་པའི་རིན་པོ་ཆེའི་ལྡེ་མིག་དགོས་འདོད་ཀུན་འབྱུང་ཞེས་བྱ་བ་འདི་ཡང་། དཔལ་ས་སྐྱ་པ་ཆེན་པོ་རིགས་ལྡན་འཇམ་པའི་དབྱངས་སྐུ་མཆེད་དང་། རྒྱལ་བ་མུས་པ་ཆེན་པོ་རྡོ་རྗེ་འཆང་སངས་རྒྱས་རྒྱལ་མཚན་སྤྱན་སྔ་རིན་པོ་ཆེ་ཀུན་དགའི་མཚན་ཅན། རྗེ་ནགས་དགོན་པ་ཆེན་པོ་སྦྱིན་པ་གྲགས་པ། གྲུབ་མཆོག་དབང་ཕྱུག་རབ་བརྟན་ལ་སོགས་ཏེ། རྩ་བརྒྱུད་ཀྱི་དཔལ་ལྡན་བླ་མ་དམ་པ་རྣམས་ཀྱི་ཐུགས་གཉིས་སུ་མེད་པའི་ཡེ་ཤེས་ཉིད། རང་སེམས་དག་པའི་དབྱིངས་སུ་རོ་གཅིག་པའི་གདོད་མའི་གནས་ལུགས་གང་དེ་དཔལ་གཤིན་རྗེ་གཤེད་ཀྱི་ལྷ་ཚོགས་སུ་རང་ངོ་ཤེས་པའི་ཐེག་པ་མཆོག་གི་རྣལ་འབྱོར་པ་ཤཱཀྱའི་དགེ་བསྙེན་སྔགས་འཆང་ངག་དབང་ཀུན་དགའ་བསོད་ནམས་གྲགས་པ་རྒྱལ་མཚན་དཔལ་བཟང་པོས། མེ་ཕོ་སྟག་ལོ་ཟླ་བ་གསུམ་པ་དཀར་པོའི་ཕྱོགས་ཀྱི་ཚེས་ལ།
བོད་ཡུལ་གྱི་རྡོ་རྗེ་གདན་ཆེན་པོ་དཔལ་ས་སྐྱའི་བཞི་ཐོག་བླ་བྲང་དུ་ལེགས་པར་སྦྱར་བའི་ཡི་གེ་པ་ནི་ཤབ་སྟོད་པ་བཀྲ་ཤིས་དོན་གྲུབ་དང་། སྨོན་འགྲོ་པ་ངག་དབང་ཆོས་འཕེལ་གྱིས་བགྱིས་པ་འདིས་སངས་རྒྱས་ཀྱི་བསྟན་པ་དང་། སེམས་ཅན་དཔག་ཏུ་མེད་པ་ལ་ཕན་པ་བསམ་གྱིས་མི་ཁྱབ་པ་འབྱུང་བར་གྱུར་ཅིག དེ་སྐད་སྨྲ་བ་དཔལ་ལྡན་ས་སྐྱ་པ། ། མིང་གཞན་གདོད་ནས་རང་གྲོལ་ཞེས་བྱ་བའི། ། གསུང་རབ་དོན་ལ་སྤྱོད་པའི་མིག་ཡངས་པ། ། སྐལ་བཟང་གོས་དཀར་ལྕང་ལོ་ཅན་དེས་སོ། ཀ་ལྱཱ་ཎ་ཝརྡྷནྟུ། ཐམས་ཅད་བཀྲ་ཤིས་དང་བདེ་ལེགས་ཀྱི་དཔལ་འབར་བར་གྱུར་ཅིག ། མངྒ་ལཾ།། །།
༈ མཁན་ཆེན་ཨ་པད་རིན་པོ་ཆེའི་དགོངས་བཞེད་ལྟར་གུ་རུས་ཞབས་ཞུ་བགྱིས་པའོ།། PAGE * MERGEFORMAT 2 ཨ་མྱེས་ཞབས། དཔལ་གཤིན་རྗེ་གཤེད་དམར་ནག་འཇིགས་གསུམ་གྱི་ཆོས་འབྱུང་ལེགས་པར་བཤད་པ། PAGE * MERGEFORMAT 1
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
