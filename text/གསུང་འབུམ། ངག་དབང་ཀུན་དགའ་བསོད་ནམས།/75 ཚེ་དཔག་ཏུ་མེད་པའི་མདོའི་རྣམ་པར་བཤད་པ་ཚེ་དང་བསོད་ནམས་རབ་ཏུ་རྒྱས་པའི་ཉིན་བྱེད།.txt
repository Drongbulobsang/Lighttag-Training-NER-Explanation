གསུང་འབུམ། ངག་དབང་ཀུན་དགའ་བསོད་ནམས།
པོད ༧༥
ཚེ་དཔག་ཏུ་མེད་པའི་མདོའི་རྣམ་པར་བཤད་པ་ཚེ་དང་བསོད་ནམས་རབ་ཏུ་རྒྱས་པའི་ཉིན་བྱེད།
༄༅། །ཚེ་དཔག་ཏུ་མེད་པའི་མདོའི་རྣམ་པར་བཤད་པ་ཚེ་དང་བསོད་ནམས་རབ་ཏུ་རྒྱས་པའི་ཉིན་བྱེད་ཅེས་བྱ་བ་བཞུགས་སོ།། ན་མོ་གུ་རུ་བུདྡྷ་དྷཱ་ཛ་ཡེ། འཕགས་པ་ཚེ་དང་བསོད་ནམས་དཔག་ཏུ་མེད་པའི་མདོའི་རྣམ་པར་བཤད་པ་ཚེ་དང་བསོད་ནམས་རབ་ཏུ་རྒྱས་པའི་ཉིན་བྱེད་ཅེས་བྱ་བ། བླ་མ་དང་རྒྱལ་བ་ཚེ་དཔག་ཏུ་མེད་པ་ལ་རབ་ཏུ་གུས་པས་ཕྱག་འཚལ་ལོ། ། གང་གི་བསོད་ནམས་ཡེ་ཤེས་ཚོགས་ལས་སྟོབས་བཅུ་མངའ་བའི་སྐུ་བརྙེས་ནས། ། ཡན་ལག་དྲུག་ཅུའི་དབྱངས་ལྡན་གསུང་གིས་རྒྱུ་དང་འབྲས་བུའི་ཐེག་པ་སྟོན། ། ཇི་ལྟ་ཇི་སྙེད་མཁྱེན་པའི་ཐུགས་མངའ་བླ་མ་མཆོག་དང་ལྷག་པའི་ལྷ། ། ཚེ་དཔག་མེད་ལ་གུས་པས་བཏུད་དེ་རྗེ་བཙུན་ཀུན་དགའ་བཟང་པོ་ཡི། ། རྡོ་རྗེ་གུར་གྱི་རྒྱུད་བཤད་དུས་སུ་ལེགས་པར་གསུངས་པའི་ཚེ་མདོ་ཡི། ། དོན་འགྲེལ་ལེགས་བཤད་གསུང་རྒྱུན་ཚོགས་རྣམས་དོན་གཉེར་སློབ་མས་ཟིན་བྲིས་སུ། །
འདེབས་པར་མཛད་བཞིན་ཁོ་བོས་འདིར་བཤད་སྐལ་བཟང་རྣམས་ཀྱིས་འདི་ལོངས་ལ། ། རང་གཞན་ཚེ་དང་བསོད་ནམས་སྤེལ་ཕྱིར་ཕྱོགས་དུས་ཀུན་ཏུ་རྒྱས་པར་མཛོད། ། ཅེས་མཆོད་པར་བརྗོད་ཅིང་བཤད་པར་དམ་བཅས་ཏེ་ཉན་པར་གདམས་ནས། འདིར་རྗེ་བཙུན་རྡོ་རྗེ་འཆང་ཀུན་དགའ་བཟང་པོའི་ཞལ་སྔ་ནས་རྡོ་རྗེ་གུར་གྱི་རྒྱུད་ཉིད་བཤད་པ་མཛད་པའི་གཤམ་དུ། ཚེ་དཔག་ཏུ་མེད་པའི་མདོའི་བཤད་པ་གསུངས་ཏེ། དེའི་རྒྱུ་མཚན་རྗེ་བཙུན་ཆེན་པོས་རྩ་ལྟུང་བཅུ་བཞི་སྟོན་པའི་གཞུང་གི་རྗེས་སུ་རྡོ་རྗེ་སློབ་དཔོན་གྱི་ཡོན་ཏན་དྲན་ནས་གདུང་རུས་མཆོད་རྟེན་བྱ་བ་ཡན་ཆད་ཡར་དྲངས་ཏེ། དེའི་རྗེས་སུ་བསྟོད་པའི་བཤད་པ་མཛད་པ་དང་། རྒྱ་གར་དུའང་རྩ་ལྟུང་བཅུ་བཞིའི། སློབ་དཔོན་སྨད་པར་མི་བྱ་ཞིང་། ། ཞེས་པ་ནས།
མཁས་པས་ཆོ་ག་བཞིན་དུ་བྱ། ། ཞེས་པའི་བར་གྱི་གཞུང་མར་འཐེན་པའི་སྲོལ་བྱུང་སྟེ། འགོས་ཀྱིས་བསྒྱུར་པའི་རྒྱུད་ཁ་ཅིག་དང་། རྒྱ་དཔེ་འགའ་ཞིག་ལ་དེ་ལྟར་སྣང་བས་སོ། ། དེའི་རྒྱུ་མཚན་ཡང་རྗེ་རང་ལ་རྡོ་རྗེ་སློབ་དཔོན་གྱི་གདུང་གི་ཞབས་ཏོག་བྱེད་ཚུལ་གྱི་རྗེས་སུ་ཡི་རང་བཤད་པ་དེ། ཅུང་ཟད་གཞུང་སྐྲ་ངན་པ་ལ་ཐུགས་རྟོག་མཛད་པར་སྣང་ཞིང་། དེ་མི་འབྱུང་བའི་ཆེད་དུ་གཞུང་བསྒྱུར་པ་ཡིན་ཏེ། གཞུང་སྐྲ་བཟང་ངན་རྟོག་བཅས་བྱེད་པ་རྣམ་འགྲེལ་དང་། མདོ་སྡེ་རྒྱན་ལ་སོགས་པ་གཞན་ལའང་འབྱུང་བས་སོ། ། ཞེས་གསུངས་པར་བཤད་ལ།
དེས་ན་འདིར་ཡང་སློབ་དཔོན་སྐུ་ཚེ་རིང་བའི་རྟེན་འབྲེལ་དུ་ཚེ་དཔག་མེད་ཀྱི་མདོ་བཤད་པ་ཡིན་ཏེ། འདི་ཇི་ལྟར་འགྲེལ་སྙམ་ན་གང་དུ་ལས་རྒྱས་པའི་རྣལ་འབྱོར་འཇིག་རྟེན་དབང་ཕྱུག་ནས་ནག་པོ་ཆེན་པོའི་བར་ཐམས་ཅད་ལ་སྔོན་འགྲོའི་ཚོགས་བསགས། སྲུང་འཁོར་གྱི་དབུས་སུ། དང་པོ་ནི་ལྷ་སོ་སོ། ཡན་ལག་བཞི་རྫོགས། བཟླས་པ། རྗེས་སུ་ལས་ཚོགས་ཕན་ཡོན་དང་བཅས་པ་བསྟན་པ་ཡིན་ལ། མདོ་འདིའི་དགོངས་པ་ཡང་དངོས་བསྟན་བྱ་རྒྱུད་རང་རྐང་བ། རང་ལྷར་མི་བསྒོམ་པ་ཡིན་ཀྱང་། གྲུབ་ཆེན་ཛེ་ཏཱ་རི་བས།
བླ་མེད་ཕ་རྒྱུད་དང་བསྟུན་ནས་བཀྲལ་བའི་སྒྲུབ་ཐབས་ལས་ཀྱང་། ཆོ་གའི་རྣམ་གཞག་གུར་གྱི་ལས་རྒྱས་པའི་ལྷ་བཞིན་དུ་འབྱུང་བ་དང་། འཇིག་རྟེན་དབང་པོས་ནད་རྣམས་ཞི། ། སྒྲོལ་མས་འཇིག་རྟེན་དབང་དུ་བྱེད། ། ཅེས་སོགས་ཞི་རྒྱས་དབང་དྲག་གི་ལས་བཤད་ཅིང་། འདིར་ཚེ་དཔག་མེད་ཀྱིས་ཀྱང་ཚེའི་དངོས་གྲུབ་འབྱུང་བས། ཚེ་དཔག་མེད་ཀྱིས་ཚེ་བསྲིངས་བྱེད། ། ཅེས་པའི་ཚུལ་དུ་འགྲེལ་པར་ཤེས་པར་བྱའོ། ། འདིའི་གཟུངས་ལ་ཨོཾ་གཉིས་ཡོད་པ། འོག་མིན་གྱི་ཚེ་དཔག་མེད།
ཨོཾ་གསུམ་ཡོད་པ་སྟེ་ཕྱོགས་ཀྱི་ཚེ་དཔག་མེད། འཆི་མེད་རྔ་སྒྲ་ལ་བདེ་བ་ཅན་གྱི་ཚེ་དཔག་མེད། ཅེས་པ་གསུམ་དུ་འདོད་པ་ཡོད་ཀྱང་། ཨོཾ་གཉིས་མ་འདི་སྔོན་རྒྱལ་བློན་གྱི་དུས་སུ། ལོ་པཎ་ཡོན་གྱིས་མ་མགུ་བར། ཨོཾ་པུཎྱེ་ནས་ཙིཏྟའི་བར་བཅད་དེ་བསྒྱུར་ཅིང་། ཕྱིས་ས་སྐྱ་པའི་གདུང་བརྒྱུད་དྷརྨཱ་རཀྵི་ཏའི་དུས། ཡར་ལུང་ལོ་ཙཱ་བ་གྲགས་པ་རྒྱལ་མཚན་གྱིས་བསྒྱུར་པ་དང་། དེའི་རྗེས་ཀུན་སྤངས་ཆོས་གྲགས། མ་ཏི་པཎ་ཆེན།
ཇོ་ནང་ལོ་ཙཱ་བ་བློ་གྲོས་དཔལ་གྱིས་བསྒྱུར་པ་རྣམས་ལ་ཨོཾ་གསུམ་མ་འབྱུང་ཞིང་། རྡོ་རྗེ་འཆང་ཀུན་དགའ་བཟང་པོའི་ཕྱག་ཏུ་འདིའི་རྒྱ་དཔེ་གསུམ་ཡོད་པ་ལ་ཡང་ཨོཾ་གསུམ་མ་ཡོད་ཅེས་གསུངས་པར་བཤད་ལ། སྒྲ་པ་ནམ་བཟང་དང་། ཤེས་རབ་དཔལ་སོགས་ཀྱི་གཟུངས་ཉིད་ཟུར་དུ་བྲིས་པ་ལའང་པུཎྱེ་སོགས་ཡོད་པས་ཨོཾ་གསུམ་མ་འདི་དག་པར་གསུངས་སོ། ། དེས་ན་པུཎྱེ་ཡོད་མེད་ལ་མ་གཏོགས་གཞན་ཁྱད་གཅིག་ཀྱང་མེད་པས། འདི་གཉིས་ཀ་སྟེང་གི་ཚེ་དཔག་མེད་ཀྱི་མདོ་ཡིན་པར་བཤད་དོ། ། འོ་ན་ལོ་པཎ་གྱིས་པུཎྱེ་བཅད་པ་ཇི་ལྟར་ཤེས་ཤེ་ན། མཚན་བརྒྱ་རྩ་བརྒྱ་བ་འདི་གསུངས་སོ། ། ཞེས་པས་ཤེས་ཏེ། འདིར་སྦྱོང་རྒྱུད་མཚན་བརྒྱ་དང་།
བྱམས་པ། སྤྱན་རས་གཟིགས། སྒྲོལ་མ་སོགས་ཀྱི་མཚན་བརྒྱ་རྩ་བརྒྱད་ལྟ་བུ་ནི་མེད་པས། གཟུངས་སྔགས་ཀྱི་ཡི་གེའི་གྲངས་བརྒྱ་རྩ་བརྒྱད་ཨོཾ་གསུམ་མ་ལ་ཚང་བར་ཡོད་པས་འདི་ལ་བཤད་པ་ཡིན་ཞིང་། ཨོཾ་གཉིས་མ་བྱས་ན་མི་ཚང་བ་དང་། གཞན་ལ་བཤད་པ་མེད་པས་ན་དེས་ཤེས་སོ། ། འདི་ལ་ཕྱིས་ཀྱི་མཁས་པ་ཁ་ཅིག ཨོཾ་གཉིས་མ་དག་སྟེ། ཨོཾ་གསུམ་མ་ནི་སྦྱོང་རྒྱུད་ཀྱི་ཚེ་དཔག་མེད་ཀྱི་སྔགས་བསྣན་པ་ཡིན། ཞེས་པའང་མི་འཐད་དེ།
དེ་ལ་ཨ་ཡུཿཔུཎྱེ་ཞེས་པ་དང་། སརྦ་ཙ་ཡྃ་ཀ་རི་ཞེས་གཤམ་དུ་ཡོད་ལ། དེ་འདིར་མེད་པས་སྦྱོང་རྒྱུད་ལ་ཞིབ་ཏུ་མ་བལྟས་ཤིང་། ཧམ་པ་ཆེ་བར་ཟད་དོ། ། དེས་ན་མདོ་འདི་གཉིས་འགྱུར་ཁྱད་མ་གཏོགས། སྟེང་གི་ཚེ་དཔག་མེད་ཀྱི་མདོ་ཡིན་པར་གསལ་ལོ། ། བདེ་བ་ཅན་གྱི་ཚེ་དཔག་མེད་ནི། འཆི་མེད་རྔ་སྒྲའི་མདོ་ལས་བསྟན་པ་ཡིན་ཏེ། འདི་ནས་ཚེ་དཔག་མེད། སྤྱན་རས་གཟིགས།
ཕྱག་རྡོར་དང་གཙོ་འཁོར་གསུམ་ལ་ཉན་ཐོས་སོགས་ཀྱི་འཁོར་མང་པོ་དང་བཅས་པ་ཞིག་དངོས་སུ་བསྟན་ཏེ། འདི་ལ་ལོ་ཙཱ་བ་རིན་རྣམ་གྱིས་ལྷ་དགུ་དབང་བསྐུར་དང་བཅས་པའི་ཆོ་ག་བྱས་ཀྱང་། མདོ་དང་ཆོ་ག་འཛོལ་ནས་མི་འཐད་ལ། སྟེང་གི་ཚེ་དཔག་མེད་ལའང་ཕྱི་མ་འགའ་ཞིག་གིས། བདག་བསྐྱེད་རྒྱས་པ་ལྷ་དགུ འབྲིང་གཞལ་ཡས་ཁང་གི་ནང་དུ་ལྷ་གཅིག བསྡུས་པ་དཀྱིལ་འཁོར་མེད་པའི་ལྷ་རྐྱང་གཅིག་བསྒོམ་ཟེར་ཡང་། བསྡུས་པ་འཆི་མེད་རྔ་སྒྲའི་ཚེ་དཔག་མེད་ཀྱི་སྒྲུབ་ཐབས་སུ་མ་བཤད་པ་དང་། མདོ་འདིའི་དགོངས་པ་ལ་གཞལ་ཡས་ཁང་མེད་པའི་ལྷ་གཅིག་པུར་བཤད་པ་མེད་པས་མི་འཐད་དོ། ། འདིའི་ཞིང་དང་སྟོན་པའི་ཡོན་ཏན་ཡང་། སེམས་ཅན་གང་གིས་བདེ་བ་ཅན་གྱི་ཞིང་དུ་སྐྱེ་བར་གྱུར་ཅིག །
ཅེས་སྨོན་ལམ་བཏབ་པ་ཙམ་གྱིས་འཆི་བའི་འོག་ཏུ་ངེས་པར་ཞིང་དེར་སྐྱེ་བ་ཡིན་ཏེ། དེའི་རྒྱུ་མཚན་ཡང་སྔོན་སློབ་ལམ་དུ་བྱང་ཆུབ་སེམས་དཔའི་སྤྱོད་པ་བསྐལ་བ་དཔག་ཏུ་མེད་པར་སྤྱད་པའི་ཚེ། སངས་རྒྱས་གཞན་གྱིས་སངས་རྒྱས་པར་བསྐུལ་བ་ནི། ངའི་སྨོན་ལམ་ལ་གྲུབ་པས། སངས་མི་རྒྱའོ་ཞེས་གསུངས་ཏེ། སངས་རྒྱ་བར་མ་བཞེད། དེའི་སྨོན་ལམ་ཇི་ལྟ་བུ་ཞེ་ན། སེམས་ཅན་གང་གིས་བདེ་བ་ཅན་གྱི་ཞིང་དུ་སྐྱེ་བར་གྱུར་ཅིག ། ཅེས་སྨོན་ལམ་བཏབ་པ་ཙམ་གྱིས་ཞིང་དེར་སྐྱེ་བའི་སྨོན་ལམ་འདི་འགྲུབ་ཙམ་ན་ང་འཚང་རྒྱའོ། ། ཞེས་གསུངས་སོ། །
ཕྱིས་སྨོན་ལམ་འདི་འགྲུབ་ནས་ཞིང་དེར་སངས་རྒྱས་པར་བཤད་དོ། ། དེ་ནས་བདེ་བ་ཅན་དུ་སྐྱེ་བའི་སྨོན་ལམ་རྣམ་གཞག་དང་། མདོ་སྡེ་འདི་འཛིན་པ་དང་། ཚེ་དཔག་མེད་རྣལ་འབྱོར་མ་སོགས་ལ་ཐུགས་དམ་བྱེད་པ་རྣམས་ངེས་པར་བདེ་བ་ཅན་དུ་སྐྱེས་སྟེ། རྗེ་བཙུན་ས་སྐྱ་པ་ཡབ་སྲས་བདེ་བ་ཅན་དུ་གཤེགས་སོ། ། ཞེས་པའང་ཐུགས་དམ་དེ་དག་ལ་མཛད་པ་ཡིན་པས་ཤིན་ཏུ་འབྲེལ་བ་ཡོད་པ་ཡིན་ཞེས་རྡོ་རྗེ་འཆང་ཀུན་དགའ་བཟང་པོ་ཉིད་གསུངས་པར་བཤད་ལ། དེ་ཡན་ནི་སྤྱི་དོན་ཙམ་མོ། ། ད་ནི་གཞུང་ཉིད་འཆད་པ་ལ། ཀླད་ཀྱི་དོན་དང་། གཞུང་གི་དོན་དང་།
མཇུག་རྗེས་སུ་ཡིད་རང་བ་དང་གསུམ། དང་པོ་ལ་མཚན་གྱི་དོན་དང་། བར་ཆད་ཞི་བའི་ཕྱིར་ཕྱག་འཚལ་བ་གཉིས་ཀྱི། དང་པོ་ལ་མཚན་བསྒྱུར་བ་དང་། བཤད་པ་གཉིས་ཀྱི། དང་པོ་ནི། རྒྱ་གར་འཕགས་པའི་ཡུལ་ན་སྐད་རིགས་བཞི་ཡོད་པ་ལས། ལེགས་པར་སྦྱར་བ་སྃསྐྲི་ཏ་ལྷའི་སྐད་དུ། ཨཱརྻ་ཞེས་སོགས་ཡོད་པ་དེ་ཉིད། བོད་ཁ་བ་ཅན་གྱི་སྐད་དུ་བསྒྱུར་ན།
ཨཱརྻ་ཞེས་པ་ནི་འཕགས་པ། ཨ་པ་ར་མི་ཏ་ཞེས་པ་ནི་དཔག་ཏུ་མེད་པ། ཨཱ་ཡུར་ཛྙཱ་ན་ཞེས་པ་ནི་ཚེ་དང་ཡེ་ཤེས། ན་མཿནི་ཞེས་བྱ་བའམ་མཚན། མཧཱ་ནི་ཆེན་པོ། ཡ་ན་ནི་ཐེག་པ། སཱུ་ཏྲ་ནི་མདོ་ཞེས་པའོ། ། གཉིས་པ་ནི། སོ་སོ་སྐྱེ་བོའི་ས་ལས་རིང་དུ་འཕགས་པས་ན་འཕགས་པ། ལུས་སེམས་ལྷན་ཅིག་ཏུ་གནས་པར་བྱེད་པས་ན་ཚེ་དང་།
སངས་རྒྱས་ཀྱི་ཐུགས་རྒྱུད་ཀྱི་ཤེས་པ་ཡིན་པས་ཡེ་ཤེས། དཔག་ཏུ་མེད་ནི་གྲངས་ཀྱི་གནས་གཞན་ཏེ་ཤིན་ཏུ་མང་བའི་དོན་ཏོ། ། ཞེས་བྱ་བ་ནི་མིང་སྟེ་དེ་སྐད་ཅེས་བྱ་བ་ཞེས་པའི་དོན་ཏོ། ། འདི་ལ་བརྟེན་ནས་འགྲོ་བས་ན་ཐེག་པ། དམིགས་པ་ཆེན་པོ་ལ་སོགས་པ་བདུན་དང་ལྡན་པས་ན་ཆེན་པོ་སྟེ། དེའང་མདོ་སྡེ་རྒྱན་ལས། དམིགས་པ་ཆེ་བ་ཉིད་དང་ནི། ། དེ་བཞིན་བསྒྲུབ་པ་གཉིས་དག་དང་། ། ཡེ་ཤེས་བརྩོན་འགྲུས་རྩོམ་པ་དང་། ། ཐབས་ལ་མཁས་པར་གྱུར་པ་དང་། །
ཡང་དག་གྲུབ་པ་ཆེན་པོ་དང་། ། སངས་རྒྱས་ཕྲིན་ལས་ཆེན་པོ་སྟེ། ། ཆེན་པོ་བདུན་དང་ལྡན་པའི་ཕྱིར། ། ཐེག་ཆེན་ཞེས་ནི་ངེས་པར་བརྗོད། ། ཅེས་པ་ལྟར་རོ། ། འདིས་ལམ་དམན་པ་རྣམས་ལས་ཁྱད་ཞུགས་པར་སྟོན་ཏོ་ཞེས་པ་ནི་མདོ་ཞེས་པ་དང་མཚམས་སྦྱོར་བའི་ཕྱིར་ལོ་ཙཱ་བས་བཅུག་པ་ཡིན་ནོ། ། མདོ་ཞེས་པ་ནི། སྟོན་པའི་དམ་ཆོས་རྣམ་གཉིས་ཏེ། ། ལུང་དང་རྟོགས་པའི་བདག་ཉིད་དོ། ། དེ་འཛིན་བྱེད་པ་སྨྲ་བྱེད་པ། །
སྒྲུབ་པར་བྱེད་པ་ཁོ་ན་ཡིན། ། ཞེས་པ་ལྟར་སངས་རྒྱས་ཀྱི་ལུང་དང་རྟོགས་པ་གཉིས་ལས། ལུང་གི་ཆོས་ཡིན་པར་སྟོན་ཞིང་རྗོད་བྱེད་དུ་གསལ་ལོ། ། གཉིས་པ་བར་ཆད་ཞི་བའི་ཕྱིར་ཕྱག་འཚལ་བ་ནི། མ་རིག་པའི་གཉིད་ལས་སངས་ཤིང་ཤེས་བྱ་ལ་བློ་གྲོས་རྒྱས་པའི་སྟོན་པ་སངས་རྒྱས་དང་། བྱང་ཆུབ་རྣམ་པ་གསུམ་ལས་བླ་ན་མེད་པའི་བྱང་ཆུབ། དེ་གཞན་དོན་དུ་ཐོབ་པར་འདོད་ཅིང་དེ་དོན་དུ་གཉེར་བའི་སེམས་དཔའ་སྟེ། ཐེག་ཆེན་སློབ་པའི་དགེ་འདུན་ཐམས་ཅད་དེ། མ་ལུས་པ་ལ་སྒོ་གསུམ་གུས་པས་ཕྱག་འཚལ་ལོ། ། ཞེས་པ་ནི་ལོ་ཙཱ་བའི་ཕྱག་འཚལ་ཡིན་ནོ། །
གཉིས་པ་གཞུང་གི་དོན་ལ་གསུམ། གླེང་གཞི། གླིང་བསླང་བ། མདོ་དངོས་སོ། ། དང་པོ་ནི། ཕུན་སུམ་ཚོགས་པ་ལྔའི་སྒོ་ནས་བཤད་ན། ཐོས་ཞེས་པ་བཤད་པའི་གཞིར་གླེང་། གང་ཐོས་ན། འདི་སྐད་ཐོས་ཞེས་པས་ཆོས་ཕུན་སུམ་ཚོགས་པ་དང་། འདི་སྐད་ཅེས་པས་གཞན་བར་དུ་མ་བརྒྱུད་པར་དངོས་སུ་ཐོས་པར་སྟོན་ཏོ། །
གང་ཟག་གང་གིས་ཐོས་ན། འཇམ་དཔལ་བདག་གིས་ཐོས་ཞེས་པས་འཁོར་ཕུན་སུམ་ཚོགས་པ་དང་བསྡུ་པ་པོ་བསྟན་ཏོ། ། དུས་ནམ་གྱི་ཚེ་ཐོས་ན། སྟོན་པ་ལ་སྤྱོད་ལམ་གྱི་དུས། ནང་དུ་ཡན་ལག་འཇོག་པའི་དུས། སྙོམས་པར་འཇོག་པའི་དུས། ཆོས་སྟོན་པའི་དུས་དང་བཞི་ལས། གསུང་གི་འཕྲིན་ལས་ཆོས་སྟོན་པའི་དུས་ཐོས་ཞེས་པས་དུས་ཕུན་སུམ་ཚོགས་པ་སྟོན། ཅིག་ན་ཞེས་པས་ཆེ་བ་གསུམ་སྟོན་ཏེ། སྟོན་པས་རྫུ་འཕྲུལ་གྱི་ཆོ་འཕྲུལ་གྱིས་གློག་དང་འདྲ་བའི་ལྗགས་བསྐྱོད་དེ།
དུས་སྐད་ཅིག་མ་གཅིག་གི་ཚེ་ཆོས་ཀྱི་རྣམ་གྲངས་འདི་ལྟ་བུ་གསུངས་པས། དེ་ལས་དཔགས་ཏེ་གཞན་དུ་ན་མཐའ་ཡས་པར་གསུངས་པར་རྟོགས་ཤིང་། ཆོས་ཀྱི་རྣམ་གྲངས་འདིའང་དུས་སྐད་ཅིག་མ་གཅིག་ཉིད་ལ་ལན་གཅིག་གསུངས་ཀྱི་ཡང་ཡང་བཟླས་ཏེ་མ་གསུངས་པས་འབྱུང་དཀའ་ཞིང་ཟབ་པར་སྟོན་པས་ཆོས་ཀྱི་ཆེ་བ་དང་། སྟོན་པས་སྐད་ཅིག་མ་གཅིག་ཁོ་ན་གསུངས་པ་དེ་ཚིག་གཅིག་ཀྱང་མ་འཁྲུགས་པར་བཟུང་ཞིང་ཁོང་དུ་ཆུད་པས་བསྡུ་པ་པོའི་ཆེ་བ་ཡང་སྟོན། སྟོན་པ་ཕུན་སུམ་ཚོགས་པ་ནི་བདུད་བཞི་བཅོམ་ཞིང་། དབང་ཕྱུག་དང་ནི་གཟུགས་བཟང་དང་། ། དཔལ་དང་གྲགས་དང་ཡེ་ཤེས་དང་། ། བརྩོན་འགྲུས་ཕུན་སུམ་ཚོགས་པ་སྟེ། ། དྲུག་པོ་དག་ལ་ལྡན་ཞེས་བརྗོད། ། ཅེས་པ་ལྟར་དབང་ཕྱུག་གི་ཡོན་ཏན་དྲུག་དང་ལྡན་པའི་སྟོན་པ་ལ་མཆོག་གི་སྤྲུལ་པའི་སྐུའོ། །
བྷ་ག་ཝན་ཞེས་པའི་སྒྲ་མུ་སྟེགས་པའི་སྟོན་པ་ལའང་འཇུག་པས། དེ་ལས་ཁྱད་པར་དུ་བྱ་བའི་ཕྱིར་འདས་ཞེས་བྱ་བའི་ཚིག་ལོ་ཙཱ་བས་བཅུག་གོ ། གནས་ཕུན་སུམ་ཚོགས་པ་ནི། འོད་སྲུང་རྫོགས་བྱེད་དང་སྒྱུ་རྩལ་ཤེས་ཀྱི་བུ་རིང་འཕུར་ལ་སོགས་པ་མུ་སྟེགས་ཀྱི་སྟོན་པ་དྲུག་བཏུལ་བའི་གནས་གྲོང་ཁྱེར་མཉན་ཡོད་ན། རྒྱལ་པོའི་བུའི་རྩེད་དགའི་གནས། རྒྱལ་བྱེད་ཚལ་དང་ཉེ་བ་ན། བྱང་ཆུབ་སེམས་དཔའ་ཁྱིམ་བདག་གི་ཚུལ་བཟུང་ནས་སློང་མོ་བ་སོགས་མགོན་མེད་པ་རྣམས་ལ་མལ་སྟན་དང་ཁ་ཟས་སྦྱིན་པར་བྱེད་མཁན་གྱི་སྦྱངས་པའི་དགེ་འདུན་གྱི་ཀུན་དགའ་ར་བ་ན་ཞེས་པའོ། ། གོང་དུ་བདག་གིས་ཐོས་ཞེས་པ་བརྫུན་ཡིན་ནམ་སྙམ་ན། དཔང་པོ་དང་ཉན་པ་པོའི་འཁོར་དགེ་སློང་གྲངས་བརྒྱ་ཕྲག་ཕྱེད་དང་བཅུ་གསུམ་གྱི་གྲངས་སུ་ལོངས་པའི་དགེ་སློང་གི་དགེ་འདུན་ཆེན་པོ་དང་། དེ་ལས་གཞན་བྱང་ཆུབ་སེམས་དཔའ་ནི་གཞན་དོན་དུ་སངས་རྒྱས་ཐོབ་པར་འདོད་པའི་རྒྱལ་སྲས་སོ། །
བྱང་ཆུབ་ཙམ་ཐོབ་པར་འདོད་པ་ཐེག་དམན་ལའང་ཡོད་པས་དེ་ལས་ཁྱད་པར་དུ་སྟོན་པའི་ཕྱིར་སེམས་དཔའ་ཕྱི་མ་དང་ཆེན་པོ་སྨོས་སོ། ། རབ་ཏུ་མང་པོ་ནི་གྲངས་ཀྱི་གནས་གཞན་ཏེ་ཤིན་ཏུ་མང་བར་སྟོན་ཏོ། ། དག་གོ་ཞེས་པ་གཉིས་ཚིག་ཏུ་སྦྱར་ན། དགེ་སློང་དང་བྱང་ཆུབ་སེམས་དཔའི་འཁོར་ཚན་པ་གཉིས་སོ། ། དེ་རྣམས་དང་ཐབས་ཅིག་ཏུ་ཏེ་ལྷན་ཅིག་ཏུ་བཞུགས་སོ། ། འཁོར་རྣམས་ཀྱི་ཐོག་མར་བྱང་སེམས་མ་སྨོས་པར་དགེ་སློང་སྨོས་པ་ནི། ཀ་མ་ལ་ཤཱི་ལས། དགེ་སློང་གི་དགེ་འདུན་ནི། རབ་ཏུ་བྱུང་བར་འདྲ་བ་དང་། བྱ་བ་བྱས་པ་དང་།
བདག་གི་དོན་ལྷུར་ལེན་པར་རྟག་ཏུ་བཅོམ་ལྡན་འདས་ཀྱི་ཞབས་འབྲིང་བྱེད་པ་དང་། རབ་ཏུ་བྱུང་བ་རྣམས་ལ་གུས་པར་བྱ་བར་བརྗོད་པའི་ཕྱིར་གོང་དུ་བསྟན་ཏེ། ཞེས་རྣམ་པར་མི་རྟོག་པ་ལ་འཇུག་པའི་གཟུངས་ཀྱི་འགྲེལ་པ་ལས་བཤད་ཅིང་། ཏིང་ངེ་འཛིན་རྒྱལ་པོའི་འགྲེལ་པར་གྲགས་པའི་ཕྲེང་བར་ཡང་དེ་ལྟར་བཤད་པས་ཀུན་མཐུན་གསུངས་སོ། ། གཉིས་པ་གླེང་བསླང་བ་ནི། གླེང་གཞིའི་རྗེས་དེ་ནས་བཅོམ་ལྡན་འདས་ཀྱིས་འཇམ་དཔལ་གཞོན་ནུར་གྱུར་པ་ལ་བཀའ་སྩལ་པ་ནི། འཇམ་དཔལ་ཞེས་བོས་ནས་སྟེང་གི་ཕྱོགས་འོག་མིན་འཇིག་རྟེན་གྱི་ཁམས་ཡོན་ཏན་དཔག་ཏུ་མེད་པ་ཞེས་བྱ་བ་ཞིག་ཡོད་དེ། གནས་དེ་ན་ཆོས་ཀྱི་སྐུ་དེ་བཞིན་ཉིད་ལས་གཞན་དོན་དུ་གཟུགས་ཀྱི་སྐུར་གཤེགས་པ་སྒྲིབ་གཉིས་སྤངས་པས་དགྲ་བཅོམ་པ། ཚོགས་གཉིས་ཡང་དག་པར་རྫོགས་པའི་སངས་རྒྱས་ཚེ་དང་ཡེ་ཤེས་དཔག་ཏུ་མེད་པ་ཤིན་ཏུ་རྣམ་པར་གདོན་མི་ཟ་བའི་རྒྱལ་པོ་ཞེས་བྱ་བའི་མཚན་གྱི་ལོངས་སྐུ་ཞིག་བཞུགས་སོ། ། སངས་རྒྱས་དེའི་ཡོན་ཏན་གྱི་ཁྱད་པར་ནི།
དབང་བཅུ་བརྙེས་པས་རང་ཉིད་ཚེའི་གཏེར་འཛིན་ཅིང་གདུལ་བྱའི་ཚེ་མཐར་ཕྱིན་པ་སྟེ། དུས་མ་ཡིན་པར་འཆི་བའི་དབང་དུ་མི་འགྲོ་བར་བཞེད་པ་དེ་དགོངས་སོ། ། སེམས་ཅན་ཞེས་པ་ནི། དེའི་སྐད་དོད་ལ་སཏྭ་ཞེས་པ་ཡོད་ཅིང་། དེ་སེམས་ཅན་དང་སེམས་དཔའ་གང་རུང་དུ་བསྒྱུར་བས་ཆོག་སྟེ། སེམས་དཔའ་ཆེན་པོ་སྟོབས་པོ་ཆེ། ། ཞེས་པ་ལྟ་བུའོ། ། འདིར་ནི་སེམས་དཔའ་ཐོབ་རྒྱུ་ཡིན་ནོ། ། རྣམས་ལ་ཆོས་སྟོན་ཏོ་ཞེས་པ་གསུང་གི་འཕྲིན་ལས་སོ། ། ཀྱང་ཞེས་པ་ནི་གདུལ་བྱའི་ཚེ་མཐར་ཕྱིན་པར་ཐུགས་ཀྱིས་བཞེད་པར་མ་ཟད།
དེའི་ཐབས་སུ་གྱུར་པའི་ཆོས་ཀྱང་སྟོན་པ་ཡིན་ནམ་སྙམ་མོ། ། སྟེང་གི་ཕྱོགས་ན་ཞེས་སོགས་ཀྱིས་གཞལ་ཡས་ཁང་བསྐྱེད་པ་བསྟན་ལ། དེ་ཡང་ཡོན་ཏན་དཔག་ཏུ་མེད་པ་ཞེས་པས་གཞལ་ཡས་ཁང་གི་རྒྱན་ལ་སོགས་པ་ཆོས་ཇི་སྙེད་པ་བསྟན་ཏོ། ། དེ་བཞིན་གཤེགས་པ་ཞེས་སོགས་ཀྱིས་དེར་བཞུགས་པའི་སངས་རྒྱས་ལོངས་སྐུ་བསྟན་པས། གཞལ་ཡས་ཁང་གི་ནང་དུ་ལྷན་ཅིག་བསྐྱེད་པ་བསྟན་ཅིང་། དེའི་སྔོན་དུ་འགྲོ་བ་རྣམས་ནི་དོན་གྱིས་ཐོབ་གསུངས་སོ། ། འཇམ་དཔལ་གཞོན་ནུར་གྱུར་པ་ཉོན་ཅིག ཅེས་མཉན་པར་གདམས་ནས། ཤིང་འཛམ་བུས་མཚོན་པའི་གླིང་འདིའི་མི་རྣམས་ནི་ཚེ་ཐུང་བ། ཚེའི་རིང་མཐའ་ལོ་བརྒྱ་པ་ཤ་སྟག་སྟེ་དེར་ངེས་སོ། །
སྤྱི་བཏང་ལོ་བརྒྱ་པ་དེ་དག་ལས་ཀྱང་ཕལ་ཆེར་ནི་དུས་མ་ཡིན་པར་འཆི་བ་དགུ་ལ་སོགས་པས་གློ་བུར་དུ་འཆི་བ་བསྟན་ཏོ། ། དུས་མ་ཡིན་པའི་འཆི་བ་དེ་ཡང་། མདོ་བརྒྱད་བརྒྱ་པ་ལས། བྱང་ཆུབ་སེམས་དཔའི་སྐྱབས་འགྲོ་གྱིས་སྨྲས་པས། བཙུན་པ་ཀུན་དགའ་བོ་དུས་མ་ཡིན་པར་འཆི་བ་དགུ་ཡོད་པར་ཁྱོད་ཀྱིས་དེ་བཞིན་གཤེགས་པ་ལ་མ་ཐོས་སམ། དེའི་ཕྱིར་སྔགས་དང་སྨན་གྱི་སྦྱོར་བ་རྣམས་བསྟན་ཏོ། ། སེམས་ཅན་ནད་ཀྱིས་བཏབ་པ་ལ། དེ་ནད་ཚབས་མི་ཆེ་ཡང་སྨན་དང་རིམ་གྲོ་བྱེད་པ་དང་མི་ལྡན་ནམ། ཡང་ན་སྨན་པ་སྨན་མ་ཡིན་པ་བྱེད་པ་ཡང་ཡོད་དེ། འདི་ནི་དུས་མ་ཡིན་པར་འཆི་བ་དང་པོའོ། །
དུས་མ་ཡིན་པར་འཆི་བ་གཉིས་པ་ནི། གང་དག་རྒྱལ་པོའི་ཆད་པས་འཆི་བའི་དུས་བྱེད་པའོ། ། དུས་མ་ཡིན་པར་འཆི་བ་གསུམ་པ་ནི། གང་དག་ཧ་ཅང་བག་མེད་དེ། བག་མེད་པར་གནས་པ་དེ་དག་ལ་མི་མ་ཡིན་པས་མདངས་འཕྲོག་པའོ། ། དུས་མ་ཡིན་པར་འཆི་བ་བཞི་པ་ནི། གང་དག་མེས་ཚིག་སྟེ་འཆི་བའི་དུས་བྱེད་པའོ། ། དུས་མིན་པར་འཆི་བ་ལྔ་པ་ནི། གང་དག་ཆུས་འཆི་བའོ། ། དུས་མ་ཡིན་པའི་འཆི་བ་དྲུག་པ་ནི།
གང་དག་སེང་གེ་དང་། སྟག་དང་། དོམ་དང་། སྦྲུལ་དང་། གཅན་གཟན་ཁྲོ་བོའི་ནང་དུ་ཆུད་དེ་འཆི་བའོ། ། དུས་མ་ཡིན་པར་འཆི་བ་བདུན་པ་ནི། གང་དག་རིའི་ཁ་ནས་གཡང་དུ་ལྷུང་བའོ། ། དུས་མ་ཡིན་པར་འཆི་བ་བརྒྱད་པ་ནི། གང་དག་དུག་དང་། བྱད་སྟེམས་དང་།
རོ་ལངས་ཀྱི་སྦྱོར་བས་འཆི་བའོ། ། དུས་མ་ཡིན་པར་འཆི་བ་དགུ་པ་ནི། གང་དག་ཟས་དང་། སྐོམ་མ་རྙེད་ནས་བཀྲེས་པ་དང་སྐོམ་པས་ཉེན་ཏེ་འཆི་བའི་དུས་བྱེད་པའོ། ། མདོར་ན་འདི་དག་ནི་དེ་བཞིན་གཤེགས་པས། དུས་མ་ཡིན་པར་འཆི་བ་ཆེན་པོར་བསྟན་པ་སྟེ། གཞན་ཡང་དུས་མ་ཡིན་པར་འཆི་བ་ནི་གྲངས་མེད་དཔག་ཏུ་མེད་པའོ། ། ཞེས་སོ། ། འཇམ་དཔལ་ཞེས་པ་ནི་འབོད་པའི་ཚིག་སྟེ་འོག་མ་རྣམས་ལའང་སྦྱར་རོ། ། སེམས་ཅན་ཏེ་མིའི་འགྲོ་བ་གང་དག་དེ་བཞིན་གཤེགས་པ་ཚེ་དང་ཡེ་ཤེས་དཔག་ཏུ་མེད་པ་དེའི་སྟོབས་ལ་སོགས་པའི་ཡོན་ཏན་ཡོངས་སུ་བརྗོད་པ་ཞེས་བྱ་བའི་ཆོས་ཀྱི་རྣམ་གྲངས་འདི་རང་གིས་ཡི་གེར་འབྲིའམ།
གཞན་ཡི་གེར་འབྲིར་འཇུག་གམ། ཚེ་དཔག་མེད་ཅེས་པའི་མིང་ཙམ་ཉན་ཏམ། ངག་གིས་ཀློག་པ་ནས་བརྩམས་ཏེ། གླེགས་བམ་དུ་བྲིས་ཏེ་ཁྱིམ་ན་འཆང་བའི་བར་དུ་བྱེད་དམ། སིལ་མར་ཡོད་པའི་མེ་ཏོག་དང་ལྷན་ཅིག་སྐྱེས་པ་སོགས་སྤོས་དང་། དུས་ཐམས་ཅད་པའི་མེ་ཏོག་སྤེལ་ཏེ་བརྒྱུད་པ་ཕྲེང་བ་དང་། གསེར་ལ་སོགས་པའི་ཕྱེ་མ་རྣམས་ཀྱིས་མཆོད་པར་གྱུར་པ་སྟེ། སྔར་མཆོད་པ་དང་མཆོད་བཞིན་པ་དེ་དག་གི་ཚེ་ཡོངས་སུ་ཟད་པ་ལས་ཚེ་ལོ་བརྒྱ་ཐུབ་པར་འགྱུར་རོ། ། ཞེས་པ་ཕན་ཡོན་ནོ། ། དེར་མ་ཟད་མཚན་ཐོས་པའི་ཕན་ཡོན་ནི།
འཇམ་དཔལ་སེམས་ཅན་གང་དག་ཚེ་དང་ཡེ་ཤེས་དཔག་ཏུ་མེད་པ་ཤིན་ཏུ་རྣམ་པར་གདོན་མི་ཟ་བའི་རྒྱལ་པོའི་མཚན་བརྒྱ་རྩ་བརྒྱད་པ་སྟེ་འཆད་འགྱུར་གྱི་གཟུངས་ཐོས་པ་དེ་དག་གི་ཚེ་ཡང་རྣམ་པར་འཕེལ་བར་འགྱུར་རོ། ། སེམས་ཅན་གང་དག་ཚེ་ཡོངས་སུ་ཟད་པ་དེ་འཆི་ཁར་མཚན་འཆང་བར་གྱུར་པ་དེ་དག་གི་ཚེ་ཡང་རྣམ་པར་འཕེལ་བར་འགྱུར་རོ། ། ཡང་ཞེས་པ་ནི། ཚེ་འཕེལ་བར་མ་ཟད་ལས་དང་བསོད་ནམས་འཕེལ་བར་སྟོན་ཏེ། ལས་དང་བསོད་ནམས་ཟད་ནས་ཚེ་གནས་པ་ཤིན་ཏུ་དཀའ་བའི་ཕྱིར་རོ། ། དེས་ན་མཚན་བརྒྱ་ཐོས་པའི་ཕན་ཡོན་གྱིས་ལས་དང་བསོད་ནམས་འཕེལ་བར་འགྲེལ་ལོ། ། གསུམ་པ་མདོ་དངོས་ལ་གསུམ། གཟུངས་ཕན་ཡོན་དང་བཅས་པས་མདོར་བསྟན། ཕན་ཡོན་གྱི་རྣམ་གྲངས་དང་བཅས་པས་རྒྱས་པར་བཤད། ཕར་ཕྱིན་དྲུག་གི་བདེ་ལེགས་བརྗོད་དེ་དོན་བསྡུ་བའོ། །
དང་པོ་ལ་གཉིས། ཤཱཀྱ་ཐུབ་པ་ཉིད་ཀྱིས་གསུངས་པ་དང་། དེ་ལ་གཞན་གྱིས་མཐུན་འགྱུར་མཛད་ཚུལ་ལོ། ། དང་པོ་ནི། འཇམ་དཔལ་གོང་དུ་བཤད་པའི་ཕན་ཡོན་དེ་ལྟ་བུ་ཡོད་པ་དེ་ལྟ་བས་ན་ཉམས་སུ་ལེན་པའི་གང་ཟག་རིགས་ཀྱི་བུའམ། རིགས་ཀྱི་བུ་མོ་ཚེ་རིང་པོར་འདོད་པ་དག་གིས་སམ། དེའི་ཆེད་དུ་སྒྲུབ་པ་པོ་གཞན་གྱིས་དེ་བཞིན་གཤེགས་པ་ཚེ་དང་ཡེ་ཤེས་དཔག་ཏུ་མེད་པའི་མཚན་བརྒྱ་རྩ་བརྒྱད་པ་ཉན་ཏམ། ཞེས་པ་ལ་འདིའི་གཟུངས་ཀྱི་ཡི་གེ་བགྲངས་ན་བརྒྱ་རྩ་བརྒྱད་ཡོད་ཅིང་། དེ་རེ་རེ་ལ་སྒྲས་དྲངས་པའི་བཤད་པ་བྱས་ན་མཚན་གྱི་རྣམ་གྲངས་བརྒྱ་རྩ་བརྒྱད་འབྱུང་སྟེ། སློབ་དཔོན་སྤྱན་རས་གཟིགས་བརྟུལ་ཞུགས་ཀྱིས་བུདྡྷ་ཡ་ཞེས་པ་ལ་སྒྲས་དྲངས་པའི་བཤད་པ་མཛད་ནས་སངས་རྒྱས་ཀྱི་མཚན་གྱི་རྣམ་གྲངས་བརྒྱ་རྩ་བརྒྱད་བསྟན་པ་བཞིན་ནོ་གསུངས་སོ། །
ཡི་གེར་འབྲིའམ། ཡི་གེར་འབྲིར་འཇུག་ན། སྒྲུབ་པ་པོ་དེ་དག་གི་རྒྱུད་ལ་འབྱུང་བའི་ཡོན་ཏན་དང་ལེགས་ཚོགས་ཐོབ་པར་གྱུར་པའི་ཕན་ཡོན་ཅན་གྱི་གཟུངས་ནི་འདི་དག་གོ ། ཨོཾ་ཞེས་པ་སྔགས་ཀྱི་འགོ་འདྲེན་ནམ། ཚེ་སྩོལ་བའི་དོན་དུ་སྦྱར། ན་མོ་ནི་ཕྱག་འཚལ་ལོ། ། བྷ་ག་ཝ་ཏེ་ནི་བཅོམ་ལྡན་འདས། ཨ་པ་ར་མི་ཏ་ནི་དཔག་ཏུ་མེད་པ། ཨཱ་ཡུར་ཛྙཱ་ན་ནི་ཚེ་དང་ཡེ་ཤེས། སུ་ཤིན་ཏུ།
བི་ནི་ཙིཏྟ་ནི་རྣམ་པར་ངེས་པར་གདོན་མི་ཟ་བ། ཏེ་ཛ་རཱ་ཛཱ་ཡ་ནི་གཟི་བརྗིད་ཀྱི་རྒྱལ་པོ། ཏ་ཐཱ་ག་ཏ་ཡ་ནི་དེ་བཞིན་གཤེགས་པ། ཨརྷ་ཏེ་ནི་དགྲ་བཅོམ་པ། སམྱཀ་ནི་ཡང་དག་པར། སྃ་ནི་རྫོགས་པ་དང་གང་བ་གཉིས་ཀ་ལ་འཇུག་ཀྱང་འདིར་སྔ་མའོ། ། བུདྡྷ་ཡ་ནི་སངས་རྒྱས། ཏདྱ་ཐཱ་ནི་འདི་ལྟ་སྟེ། ཨོཾ་པུ་ཎྱ་པུ་ཎྱ་ནི་བསོད་ནམས་བསོད་ནམས། མཧཱ་པུཎྱ་ནི་ཆེན་པོའི་བསོད་ནམས།
ཨ་པ་ར་མི་ཏ་པུཎྱ་ཨ་པ་ར་མི་ཏ་པུཎྱ་དཔག་ཏུ་མེད་པའི་བསོད་ནམས་གཉིས། ཛྙཱ་ན་སྃ་བྷ་རོ་པ་ཙི་ཏེ་ནི་ཡེ་ཤེས་ཀྱི་ཚོགས་ཉེ་བར་བསགས་པ། ཨོཾ་སརྦ་ནི་ཐམས་ཅད། སྃ་སྐ་རི་ནི་འདུས་བྱས། པ་རི་ནི་ཡོངས་སུ། ཤུདྡྷེ་ནི་དག་པ། དྷརྨཱ་ཏེ་ནི་ཆོས་ཉིད། ག་ག་ནམ་མཁའ། ས་མུད་ཅེས་པ་མཚམས་སྦྱོར་ཕྲལ་ན་ཡང་དག་པར་སྟེང་དུ། ག་ཏེ་ནི་སོང་བ་དང་འཕགས་པ་གཉིས་ལས་ཕྱི་མའོ། །
སྭ་བྷཱ་ཝ་ནི་རང་བཞིན། བི་ཤུདྡྷེ་ནི་རྣམ་པར་དག་པ། མཧཱ་ནི་ཆེན་པོ། ན་ཡ་ནི་ཚུལ། པ་རི་ཝ་རེ་ནི་ཡོངས་སུ་བསྐོར་བས། སྭཱཧཱ་ནི་གཞི་ཚུགས་ཞེས་པ་སྟེ་འདིར་ཚེ་འཕེལ་བའི་གཞི་ཚུགས་པར་སྦྱོར། འཇམ་དཔལ་དེ་བཞིན་གཤེགས་པའི་མཚན་བརྒྱ་རྩ་བརྒྱད་པོ་འདི་དག་སྒྲུབ་པ་པོ་གང་ལ་ལ་ཞིག་གིས་ཡི་གེར་འབྲིའམ། འབྲིར་འཇུག་གམ། རིན་པོ་ཆེའི་བྱང་བུ་སོགས་ལ་གླེགས་བམ་དུ་བྲིས་ཏེ་ཁྱིམ་ན་འཆང་ངམ། ཀློག་པར་གྱུར་ན།
དེ་ཚེ་ཟད་པ་ལས་ཚེ་ལོ་བརྒྱ་ཐུབ་པར་འགྱུར་རོ། ། ཞེས་པ་ཚེ་འདི་ལ་འབྱུང་བའི་ཕན་ཡོན་དང་། སྐྱེ་བ་གཞན་ལ་འབྱུང་བའི་ཕན་ཡོན་ནི། འདི་ནས་ཤི་འཕོས་ནས་ཀྱང་དེ་བཞིན་གཤེགས་པ་ཚེ་དང་ཡེ་ཤེས་དཔག་ཏུ་མེད་པའི་སངས་རྒྱས་ཀྱི་ཞིང་འཇིག་རྟེན་གྱི་ཁམས་བདེ་བ་ཅན་ཡོན་ཏན་དཔག་ཏུ་མེད་པ་ལ་སོགས་པར་སྐྱེ་བར་འགྱུར་རོ། ། ཨོཾ་ན་མོ་སོགས། གཉིས་པ་དེ་བཞིན་གཤེགས་པ་གཞན་གྱིས་མཐུན་འགྱུར་མཛད་པ་ནི། ཐུབ་པས་གཟུངས་ཕན་ཡོན་ཅན་གསུངས་པའི་རྗེས་དེ་ནས། ཡང་དུས་དེའི་ཚེ་ཤར་ཕྱོགས་ཀྱི་སངས་རྒྱས་མཐུན་འགྱུར་མཛད་མཁན་བྱེ་བ་ཕྲག་དགུ་བཅུ་རྩ་དགུ་ཞེས་པ་ནི། གྲངས་ཀྱི་གནས་གཞན་ཏེ། འོག་མ་རྣམས་ལའང་སྦྱར་རོ། །
མཐུན་འགྱུར་མཛད་ཚུལ་ནི། ཐུགས་ཀྱི་དགོངས་པ་གཅིག་དང་གསུང་གི་དབྱངས་གཅིག་གིས་ཏེ་མགྲིན་གཅིག་ཏུ་ཞེས་པའི་དོན་ཏོ། ། ཚེ་དང་ཡེ་ཤེས་དཔག་ཏུ་མེད་པའི་མདོ་སྡེ་འདི་གསུངས་སོ། ། ཨོཾ་ན་མོ་སོགས་སོ། ། ཡང་དེའི་ཚེ་ལྷོ་ཕྱོགས་ན་བཞུགས་པའི་སངས་རྒྱས་བྱེ་བ་ཕྲག་བརྒྱད་ཅུ་རྩ་བཞིས་སོགས། ཨོཾ་ན་མོ་སོགས། ཡང་དེའི་ནུབ་ཕྱོགས་ཀྱི་སངས་རྒྱས་བྱེ་བ་ཕྲག་བདུན་ཅུ་རྩ་བདུན་སོགས། ཨོཾ་ན་མོ་སོགས། ཡང་དེའི་ཚེ་བྱང་ཕྱོགས་ཀྱི་སངས་རྒྱས་བྱེ་བ་ཕྲག་དྲུག་ཅུ་རྩ་ལྔ་སོགས། ཨོཾ་ན་མོ་སོགས།
ཡང་དེའི་ཚེ་བྱང་ཤར་གྱི་སངས་རྒྱས་བྱེ་བ་ཕྲག་ལྔ་བཅུ་རྩ་ལྔས་སོགས། ཨོཾ་ན་མོ་སོགས། ཡང་དེའི་ཚེ་ཤར་ལྷོ་ན་བཞུགས་པའི་སངས་རྒྱས་བྱེ་བ་ཕྲག་བཞི་བཅུ་རྩ་ལྔས་སོགས། ཨོཾ་ན་མོ་སོགས། ཡང་དེའི་ཚེ་ལྷོ་ནུབ་ན་བཞུགས་པའི་སངས་རྒྱས་བྱེ་བ་ཕྲག་སུམ་ཅུ་རྩ་ལྔས་སོགས། ཨོཾ་ན་མོ་སོགས། ཡང་དེའི་ཚེ་ནུབ་བྱང་ན་བཞུགས་པའི་སངས་རྒྱས་བྱེ་བ་ཕྲག་ཉི་ཤུ་རྩ་ལྔས་སོགས། ཨོཾ་ན་མོ་སོགས། ཡང་དེའི་ཚེ་སྟེང་དང་། འོག་དང་།
དབུས་ན་བཞུགས་པའི་སངས་རྒྱས་བྱེ་བ་ཕྲག་བཅུ་པོ་གངྒཱའི་ཀླུང་བཅུའི་བྱེ་མའི་གྲངས་ཇི་སྙེད་ཡོད་པ་དེ་སྙེད་ཀྱི་གྲངས་དང་མཚུངས་པས་དགོངས་པ་གཅིག་དང་སོགས། ཨོཾ་ན་མོ་སོགས། གོང་གི་མེ་ཏོག་དང་ཞེས་སོགས་ཀྱིས་མདུན་བསྐྱེད་ཀྱི་མཆོད་པ་བསྟན་ཅིང་། བསྟོད་པའང་དེའི་ཤུགས་ཀྱིས་བསྟན་ལ། མཆོད་ཡུལ་མདུན་བསྐྱེད་ཀྱི་ལྷ་རྣམས་ནི་མཐུན་འགྱུར་མཛད་མཁན་གྱི་སངས་རྒྱས་རྣམས་ཡིན་ནོ། ། གཉིས་པ་རྒྱས་བཤད་ནི། གང་ཞིག་ཚེ་དང་ཡེ་ཤེས་དཔག་ཏུ་མེད་པའི་མདོ་སྡེ་འདི་ཡི་གེར་འབྲིའམ། འབྲིར་འཇུག་གམ། འཆང་ན་ཞེས་སོགས་ཀྱིས་འཆི་བླུ་བྱེད་པའི་ཚེ་དར་དམར་པོ་ལ་གཟུངས་བྲིས་ཏེ་དཀྱིལ་འཁོར་གྱི་མཐར་གཟུག་པ་དང་། བསྒྲུབ་བྱ་ལ་བཏགས་པ་སྟོན་གསུངས།
དེ་ལྟར་བྱས་པས་བསྒྲུབ་བྱ་དེ་ཚེ་ཟད་པ་ལས་སླར་ཚེ་ལོ་བརྒྱ་ཐུབ་པར་འགྱུར་ཏེ། ཞེས་པ་ནི་མཚོན་པ་ཙམ་སྟེ་ཉིས་བརྒྱ་ལ་སོགས་པ་ཡང་ངོ་། ། དེའི་ཚེ་ཡང་རྣམ་པར་འཕེལ་བར་འགྱུར་རོ། ། ཞེས་ན་མོ་སོགས། གང་ཞིག་ཚེ་དང་ཡེ་ཤེས་དཔག་ཏུ་མེད་པའི་མདོ་སྡེ་འདི་ཡི་གེར་འབྲིའམ། འབྲིར་འཇུག་ན། དེ་སེམས་ཅན་དམྱལ་བ་དང་བྱོལ་སོང་གི་སྐྱེ་གནས་དང་། གཤིན་རྗེའི་འཇིག་རྟེན་དུ་སྟེ། ཡི་དྭགས་ཀྱི་འཇིག་རྟེན་དུ་ཡང་སྐྱེ་བར་མི་འགྱུར་ཏེ། ནམ་དུ་ཡང་མི་ཁོམ་པའི་འགྲོ་བར་སྐྱེ་བར་མི་འགྱུར་རོ། །
གང་དང་གང་དུ་སྐྱེ་བའི་སྐྱེ་བ་ཐམས་ཅད་དུ་སྐྱེ་བ་སྔ་མ་དྲན་པར་འགྱུར་རོ། ། ཨོཾ་ན་མོ་སོགས། གང་གིས་ཚེ་དང་ཡེ་ཤེས་དཔག་ཏུ་མེད་པའི་མདོ་སྡེ་འདི་ཡི་གེར་འབྲིའམ། འབྲིར་འཇུག་ན་དེས་གང་ཟག་གཞན་ཆོས་ཀྱི་ཕུང་པོ་བརྒྱད་ཁྲི་བཞི་སྟོང་འབྲིར་འཇུག་པ་དང་བསོད་ནམས་མཉམ་པར་འགྱུར་རོ། ། ཨོཾ་ན་མོ་སོགས། གང་ཞིག་ཚེ་དང་ཡེ་ཤེས་དཔག་ཏུ་མེད་པའི་མདོ་སྡེ་འདི་ཡི་གེར་འབྲིའམ། འབྲིར་འཇུག་ན། དེས་ཆོས་ཀྱི་ཕུང་པོ་བརྒྱད་ཁྲི་བཞི་སྟོང་བྱེད་དུ་བཅུག་པ་དང་རབ་ཏུ་གནས་པར་བྱས་པ་ཡིན་ནོ། ། ཆོས་ཀྱི་ཕུང་པོ་བརྒྱད་ཁྲི་བཞི་སྟོང་ནི་གྲངས་རེ་རེ་ནས་བགྲང་རྒྱུ་མེད་ཀྱི་སྤང་བྱའི་སྒོ་ནས་ཕྱེ་བ་ཡིན་ཏེ། ཕལ་པོ་ཆེ་ལས།
འདོད་ཆགས་ལ་སྤྱོད་པའི་གང་ཟག་སྟོང་ཕྲག་ཉི་ཤུ་རྩ་གཅིག དེ་བཞིན་ཞེ་སྡང་དང་། གཏི་མུག་དང་ཆ་མཉམ་པ་ལ་སྤྱོད་པ་སྟོང་ཕྲག་ཉི་ཤུ་རྩ་གཅིག་ཏུ་གསུངས་ཤིང་། བསིལ་བའི་ཚལ་ལས་ཀྱང་། བཅོམ་ལྡན་འདས་དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་ངས་འདོད་ཆགས་དང་། ཞེ་སྡང་དང་། གཏི་མུག་ཟད་པར་བྱ་བའི་ཕྱིར་ཆོས་ཀྱི་ཕུང་པོ་བརྒྱད་ཁྲི་བཞི་སྟོང་བསྟན་པ་དང་། བཤད་པ་དང་། ཞེས་གསུངས་ཤིང་། མཛོད་ལས།
ཆོས་ཀྱི་ཕུང་པོ་བརྒྱད་ཁྲི་དག ། གང་རྣམས་ཐུབ་པས་གསུངས་དེ་དག ། ཅེས་དང་། སྤྱོད་པ་རྣམས་ཀྱི་གཉེན་པོར་ནི། ། ཆོས་ཀྱི་ཕུང་པོ་མཐུན་པར་གསུངས། ། ཞེས་བཤད་དོ། ། གཟུངས་ནི་ཨོཾ་ན་མོ་སོགས། ། གང་ཞིག་ཚེ་དང་ཡེ་ཤེས་དཔག་ཏུ་མེད་པའི་མདོ་སྡེ་འདི་ཡི་གེར་འབྲིའམ། འབྲིར་འཇུག་ན་དེའི་མཚམས་མེད་པ་ལྔ་ཡོངས་སུ་བྱང་བར་འགྱུར་རོ། ། མཚམས་མེད་པ་ལྔ་ནི།
མ་བསད་པ་ཡི་འགྲོ་བ་གང་། ། ཕ་བསད་པ་ཡི་འགྲོ་གང་དང་། ། དགྲ་བཅོམ་པ་ཡང་བསད་གང་དང་། ། དགེ་འདུན་དབྱེན་བགྱིད་འགྲོ་གང་དང་། ། རྫོགས་སངས་རྒྱས་ལ་སྡང་སེམས་ཀྱིས། ། སྐུ་འཚལ་ཕྱུང་བ་བགྱིས་པ་ཡིས། ། ཞེས་པ་ལྟར་རོ། ། ཨོཾ་ན་མོ་སོགས། གང་ཞིག་ཚེ་དང་ཡེ་ཤེས་དཔག་ཏུ་མེད་པའི་མདོ་སྡེ་འདི་ཡི་གེར་འབྲིའམ། འབྲིར་འཇུག་ན་དེའི་སྡིག་པའི་ཕུང་པོ་རི་རབ་ཙམ་ཡང་ཡོངས་སུ་བྱང་བར་འགྱུར་རོ། །
ཨོཾ་ན་མོ་སོགས། གང་གིས་ཚེ་དང་ཡེ་ཤེས་དཔག་ཏུ་མེད་པའི་མདོ་སྡེ་འདི་ཡི་གེར་འབྲིའམ། འབྲིར་འཇུག་ན་དེ་ལ་སྐྱེ་བོ་རྣམས་ཀྱིས་སྲོག་གནས་པ་ལ་བར་དུ་གཅོད་པའི་བདུད་དང་བདུད་ཀྱི་རིགས་ཀྱི་ལྷ་གཤིན་རྗེ་ཆོས་ཀྱི་རྒྱལ་པོ་དང་། གནོད་སྦྱིན་མ་རུང་པ་དང་། སྲིན་པོས་གླགས་ཏེ་བར་ཆད་ཀྱི་སྐབས་བཙལ་ཀྱང་གླགས་རྙེད་པར་མི་འགྱུར་རོ། ། དེ་ལ་བདུད་ཅེས་བྱ་བ་ནི་ལྷའི་བུའི་བདུད་འདོད་པའི་ལྷའོ། ། བདུད་ཀྱི་རིགས་ཀྱི་ལྷ་ནི་དེའི་ཕྱོགས་བྱེད་པའི་ལྷའི་བུ་རྣམས་སོ། ། ཞེས་བརྒྱད་སྟོང་འགྲེལ་པ་ལས་བཤད་ཀྱང་སྔ་མ་གཟུང་ངོ་། ། ཨོཾ་ན་མོ་སོགས། གང་ཞིག་ཚེ་དང་ཡེ་ཤེས་དཔག་ཏུ་མེད་པའི་མདོ་སྡེ་འདི་ཡི་གེར་འབྲིའམ།
འབྲིར་འཇུག་ན། དེའི་འཆི་བའི་དུས་ཀྱི་ཚེ་སངས་རྒྱས་བྱེ་བ་ཕྲག་དགུ་བཅུ་རྩ་དགུས་མངོན་སུམ་དུ་བདེ་བ་ཅན་ལ་སོགས་པར་སྐྱེ་བར་ལུང་སྟོན་ཅིང་དབུགས་འབྱིན་པར་མཛད་དེ། གཞན་ཡང་སངས་རྒྱས་སྟོང་གི་དེ་ལ་ཕྱག་རྐྱོང་བར་འགྱུར་རོ། ། སངས་རྒྱས་ཀྱི་ཞིང་ནས་སངས་རྒྱས་ཀྱི་ཞིང་དུ་རྒྱལ་བ་དེ་རྣམས་ཀྱི་མཐུས་འགྲོ་བར་མཛད་པར་འགྱུར་ཏེ། དེ་ལྟར་གསུངས་པ་འདི་ལ་བརྫུན་ནམ་སྙམ་དུ་བློས་ཐེ་ཚོམ་དང་། དེའི་མིང་གི་རྣམ་གྲངས་ནི་སོམ་ཉི་དང་ཡིད་གཉིས་མ་བྱེད་ཅིག་སྟེ། ངེས་པར་ཕན་ཡོན་འདི་ལྟ་བུ་འབྱུང་བའི་དོན་ཏེ། ཀུན་དགའ་བོ་འདི་ལྟར་རྒྱ་མཚོ་ཆེན་པོ་བཞི་ནི་སྐམ་ཡང་སྲིད། ས་ནི་ནམ་མཁའ་ལ་འཕགས་ཀྱང་སྲིད། ཟླ་བ་དང་ཉི་མ་ནི་ས་ལ་ལྟུང་ཡང་སྲིད།
རླུང་ནི་རྒྱུན་ལས་ལྡོག་ཀྱང་སྲིད་ཀྱི། དེ་བཞིན་གཤེགས་པའི་བཀའ་ནི་གཞན་དུ་འགྱུར་མི་སྲིད་དོ། ། ཞེས་རྨ་བྱ་ཆེན་མོར་གསུངས་པ་ལྟར་རོ། ། གཟུངས་ནི་ཨོཾ་ན་མོ་སོགས། གང་ཞིག་ཚེ་དང་ཡེ་ཤེས་དཔག་ཏུ་མེད་པའི་མདོ་སྡེ་འདི་ཡི་གེར་འབྲིའམ། འབྲིར་འཇུག་ན་རྒྱལ་པོ་ཆེན་པོ་བཞིས་སྒྲུབ་པ་པོ་དེའི་ཕྱི་བཞིན་དུ་འབྲངས་ཤིང་མཐོང་ཆོས་ལ་མྱོང་བར་འགྱུར་བའི་མི་དགེ་བའི་ལས་ཀྱིས་བྱས་པའི་གནོད་པ་ལས་བསྲུང་བ་དང་། དེ་བཞིན་དུ་སྐྱེ་ནས་མྱོང་འགྱུར་གྱི་མི་དགེ་བས་བྱས་པའི་ཉེར་འཚེ་ལས་བསྐྱབ་པ་དང་། ལན་གྲངས་གཞན་ལ་མྱོང་འགྱུར་གྱི་མི་དགེ་བའི་ལས་བྱས་པའི་ཉེར་འཚེ་ལས་སྦེད་པར་བྱེད་པར་འགྱུར་རོ། ། ཡང་ན་ལྷས་བྱས་པ་དང་། མིས་བྱས་པ་དང་།
གཉིས་ཀས་བྱས་པའི་རྒུད་པ་སེལ་བ་ལ་སོགས་རིམ་བཞིན་སྦྱར་རོ། ། རྒྱལ་པོ་ཆེན་པོ་བཞི་སོགས་ཀྱིས་འཆི་བླུ་བྱེད་དུས་དེ་རྣམས་ལ་གཏོར་མ་འབུལ་བ་དང་། འཕྲིན་ལས་འཆོལ་བ་སོགས་སྟོན་གསུངས། གཟུངས་ནི་ཨོཾ་ན་མོ་སོགས། གང་ཞིག་ཚེ་དང་ཡེ་ཤེས་དཔག་ཏུ་མེད་པའི་མདོ་སྡེ་འདི་ཡི་གེར་འབྲིའམ། འབྲིར་འཇུག་ན་དེ་འོད་དཔག་ཏུ་མེད་པའི་སངས་རྒྱས་ཀྱི་ཞིང་འཇིག་རྟེན་གྱི་ཁམས་བདེ་བ་ཅན་དུ་སྐྱེ་བར་འགྱུར་རོ། ། ཨོཾ་ན་མོ་སོགས། ས་ཕྱོགས་གང་དུ་མདོ་སྡེ་འདི་འབྲི་བའི་ས་ཕྱོགས་དེ་ཡང་མདོ་སྡེ་འདིའི་མཐུས་མཆོད་རྟེན་སོགས་མཆོད་པ་འབུལ་བའི་ཡུལ་དུ་འགྱུར་ཏེ། ཕྱག་བྱ་བའི་འོས་སུ་འགྱུར་རོ། ། བྱོལ་སོང་གི་སྐྱེ་གནས་སུ་སོང་བའི་བྱ་དང་རི་དྭགས་སོགས་འགྲོ་བ་དམན་པ་གང་དག་གི་རྣ་ལམ་དུ་མདོ་སྡེ་འདིའི་མཚན་ཙམ་མམ།
མདོ་ཚང་མ་མིའི་འགྲོ་བ་པས་བསྒྲགས་པའི་སྒྲ་གྲགས་པ་དེ་ཐོས་པར་གྱུར་པ་དེ་དག་ཐམས་ཅད་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་མངོན་པར་རྫོགས་པར་འཚང་རྒྱ་བར་འགྱུར་རོ། ། ཨོཾ་ན་མོ་སོགས། གང་ཞིག་ཚེ་དང་ཡེ་ཤེས་དཔག་ཏུ་མེད་པའི་མདོ་སྡེ་འདི་ཡི་གེར་འབྲིའམ། འབྲིར་འཇུག་ན། དེ་བུད་མེད་ཀྱི་དངོས་པོར་ནམ་དུ་ཡང་སྐྱེ་བར་མི་འགྱུར་རོ། ། ཞེས་པ་བུད་མེད་ཀྱི་སྐྱེ་བ་ཐ་མར་བྱེད་ཅེས་པའོ། ། གཟུངས་ནི་ཨོཾ་ན་མོ་སོགས། གང་ཞིག་ཚེ་དང་ཡེ་ཤེས་དཔག་ཏུ་མེད་པའི་ཆོས་ཀྱི་རྣམ་གྲངས་འདི་འབྲིའམ། ཀློག་པའི་དོན་སེམས་པ་ལ་སོགས་པའི་ཕྱིར་དུ་ཀར་ཤ་པ་ནི་གཅིག་གི་རིན་ཙམ་རི་བའི་རྫས་སྦྱིན་པར་བྱིན་ན་ཞེས་སྦྱར་རོ། ། ཀར་ཤ་པ་ནི་ནི།
ཀར་ཤ་པ་ནི་སྟེ། ཀརྵ་འགྲེང་བ། པ་ནི་ལག་པ་སྟེ། ལག་འགྲེང་གཅིག་ཅེས་པའི་དོན་ཡིན་གསུངས། འདི་ལ་འགའ་ཞིག་དངོས་པོའི་རིན་ཐང་གི་ཚད་ཡིན་ཟེར་ཡང་། ཟོང་དུ་སྤྱོད་པར་འོས་པ་རྒྱུ་དངུལ་སོགས་ལ་བྱས་པའི་གཟུགས་བརྙན་ཞིག་ཡིན་ཏེ། བསླབ་བཏུས་སུ། ཀརྵ་པ་ནིའི་ཚད་ཙམ་དུ་གཏུབས་སམ། ཞེས་འབྱུང་བས་སོ། ། དེ་ལྟར་སྟེར་བ་པོ་དཔེ།
གླིང་བཞི་པ་དང་ཉི་ཟླ་དང་། ། རི་རབ་དང་ནི་འདོད་ལྷ་དང་། ། ཚངས་པའི་འཇིག་རྟེན་སྟོང་ལ་ནི། ། སྟོང་ནི་སྤྱི་ཕུད་ཡིན་པར་འདོད། ། དེ་སྟོང་ལ་ནི་སྟོང་གཉིས་པ། ། བར་མའི་འཇིག་རྟེན་ཁམས་ཡིན་ནོ། ། དེ་སྟོང་ལ་ནི་སྟོང་གསུམ་མོ། ། ཞེས་པ་ལྟར་གྱི་སྟོང་གསུམ་གྱི་སྟོང་ཆེན་པོའི་འཇིག་རྟེན་གྱི་ཁམས་ཏེ། དེ་ལྟའི་སྣོད་ཀྱི་འཇིག་རྟེན་ཞིག བཻཌཱུརྻ་དང་གསེར་དང་དངུལ། །
མུ་ཏིག་རྣམས་དང་ཤེལ་དག་དང་། ། སྤུག་དང་རྡོ་ཡི་སྙིང་པོ་དང་། ། རིན་ཆེན་བདུན་ཞེས་དང་། མུ་ས་གརྦྷ་བཻ་ཌཱུརྻ། ། དངུལ་དང་ཤེལ་དང་གསེར་དག་དང་། ། མུ་ཏིག་དམར་བཅས་རྡོ་སྙིང་རྣམས། ། ཀུན་ལ་གཙོ་ཕྱིར་རིན་ཆེན་བདུན། ། ཞེས་བརྒྱད་སྟོང་འགྲེལ་ཆེན་དུ་གསུངས་པའི་རིན་ཆེན་སྣ་བདུན་གྱིས་ཡོངས་སུ་བཀང་སྟེ་སྦྱིན་པ་བྱིན་པར་འགྱུར་རོ། ། མུ་ཏིག་དམར་པོ་དེ་ཡང་ཁ་དོག་དམར་པོར་ཡོད་པ་མ་ཡིན་པར་རྒྱ་མཚོ་སྤྲིན་གྱིས་བཤད་དོ། ། གཟུངས་ནི།
ཨོཾ་ན་མོ་སོགས། གང་ཞིག་ཆོས་ཀྱི་རྣམ་གྲངས་འདི་ལ་མཆོད་པ་བྱེད་པ་དེ་དག་གིས་དམ་པའི་ཆོས་ཐམས་ཅད་མཆོད་པར་འགྱུར་རོ། ། ཨོཾ་ན་མོ་སོགས། མདོ་སྡེ་འདི་ལ་མཆོད་པའི་བསོད་ནམས་གཞན་ལས་ཕུལ་དུ་ཕྱུང་བར་སྟོན་པ་ནི། འདི་ལྟ་སྟེ་དཔེར་ན། དེ་བཞིན་གཤེགས་པ་རྣམ་པར་གཟིགས་དང་། གཙུག་ཏོར་ཅན་དང་། ཐམས་ཅད་སྐྱོབས་དང་། ལོག་པར་དད་སེལ་དང་། འཁོར་བ་འཇིག་དང་།
གསེར་ཐུབ་དང་། འོད་སྲུང་དང་། ཤཱཀྱ་ཐུབ་པ་ལ་རིན་པོ་ཆེ་སྣ་བདུན་གྱིས་མཆོད་པར་བྱས་པའི་བསོད་ནམས་ཀྱི་ཕུང་པོའི་ཚད་ནི་བགྲང་བར་ནུས་ཀྱིས། ཚེ་དང་ཡེ་ཤེས་དཔག་ཏུ་མེད་པའི་བསོད་ནམས་ཀྱི་ཕུང་པོའི་ཚད་ནི་བགྲང་བར་མི་ནུས་སོ། ། ཨོཾ་ན་མོ་སོགས། འདིར་སངས་རྒྱས་རབ་བདུན་ལ། ལོག་པར་དད་སེལ་དང་བརྒྱད་བྱུང་བ་ནི། འཁོར་བ་འཇིག་གི་མཚན་གྱི་རྣམ་གྲངས་ཏེ། བསིལ་བའི་ཚལ་དུ་ཐམས་ཅད་སྐྱོབ་ཡན་ཆད་གསུམ་གྱི་བསྟོད་པའི་རྗེས་ཁོ་ན་ལ། བདུད་དཔུང་རབ་ཏུ་འཇོམས་པ་པོ། །
ལོག་དད་སེལ་ལ་ཕྱག་འཚལ་ལོ། ། ཞེས་པའི་རྗེས་སུ་གསེར་ཐུབ་སོགས་གསུམ་གྱི་བསྟོད་པ་འབྱུང་ཞིང་། དེ་དང་མཐུན་པར་སྟོང་ཆེན་རབ་འཇོམས་དང་སངས་རྒྱས་བདུན་གྱི་བསྟོད་པར་ཡང་བཤད་དོ། ། འདི་ལྟ་སྟེ་དཔེར་ན་རིའི་རྒྱལ་པོ་རི་རབ་ཏུ་མཉམ་པའི་རིན་པོ་ཆེའི་ཕུང་པོ་བྱས་ཏེ། སྦྱིན་པ་བྱིན་པ་དེའི་བསོད་ནམས་ཀྱི་ཕུང་པོའི་ཚད་ནི་བགྲང་བར་ནུས་ཀྱི། ཚེ་དང་ཡེ་ཤེས་དཔག་ཏུ་མེད་པའི་བསོད་ནམས་ཀྱི་ཕུང་པོའི་ཚད་ནི་བགྲང་བར་མི་ནུས་སོ། ། ཨོཾ་ན་མོ་སོགས། འདི་ལྟ་སྟེ་དཔེར་ན་རྒྱ་མཚོ་ཆེན་པོ་ཆུས་ཡོངས་སུ་གང་བའི་ཐིགས་པ་ནི་རེ་རེ་ནས་བགྲང་བར་ནུས་ཀྱི། ཚེ་དང་ཡེ་ཤེས་དཔག་ཏུ་མེད་པའི་བསོད་ནམས་ཀྱི་ཕུང་པོའི་ཚད་ནི་བགྲང་བར་མི་ནུས་སོ། ། ཨོཾ་ན་མོ་དང་།
གང་ཞིག་ཚེ་དང་ཡེ་ཤེས་དཔག་ཏུ་མེད་པའི་མདོ་སྡེ་འདི་ཡི་གེར་འབྲིའམ། འབྲིར་འཇུག་གམ། གུས་པར་བྱས་ཏེ་མཆོད་པར་བྱེད་པ་དེ་དག་གིས་ཕྱོགས་བཅུའི་སངས་རྒྱས་ཀྱི་ཞིང་ཐམས་ཅད་ཀྱི་དེ་བཞིན་གཤེགས་པ་ཐམས་ཅད་ལ་ཕྱག་བྱས་པ་དང་མཆོད་པ་བྱས་པ་ཡིན་ནོ། ། ཨོཾ་ན་མོ་སོགས། གསུམ་པ་དོན་བསྡུ་བ་ནི། སློབ་ལམ་གྱི་གནས་སྐབས་སུ། ཟང་ཟིང་དང་། མི་འཇིགས་པ་དང་། ཆོས་དང་། བྱམས་པའི་སྦྱིན་པ་སྟེ་བཞིའམ།
མི་སྐྱེ་བའི་ཆོས་ལ་བཟོད་པ་ཐོབ་ནས། གཏོང་བ་དང་། ཡོངས་སུ་གཏོང་བ་དང་། གཏོང་བ་ཆེན་པོ་ལ་སོགས་པ་སྦྱིན་པ་དཔག་ཏུ་མེད་པ་བྱིན་པའི་སྟོབས་ཀྱིས་ཏེ། དེ་མཐར་ཕྱིན་པས་སངས་རྒྱས་ཉིད་སོ་སོ་སྐྱེ་བོ་དང་། ཉན་ཐོས་དང་། རང་སངས་རྒྱས་དང་། ས་ལ་གནས་པའི་བྱང་ཆུབ་སེམས་དཔའ་ཀུན་ལས་ཡང་དག་པར་འཕགས་ཏེ་བླ་ན་མེད་པའི་གོ་འཕང་བརྙེས་སོ། ། མིའི་མཆོག་སངས་རྒྱས་ཏེ་འཁོར་གྱི་དཀྱིལ་འཁོར་དུ་ཆོས་སྟོན་པའི་ཚུལ་གྱིས་སོགས་བསྙེངས་པ་མི་མངའ་བས་སེང་གེ་ཞེས་སྨོས་སོ། ། སྦྱིན་པའི་སྟོབས་རྟོགས་པ་ནི་མཐར་ཕྱིན་པ་སྟེ་སྔ་མ་བཞིན་ནོ། །
ནས་ཞེས་པ་དེ་ལྟ་བུའི་གོ་འཕང་བརྙེས་ནས། སྔོན་གྱི་སེམས་བསྐྱེད་དང་། སྨོན་ལམ་དང་། སྙིང་རྗེ་ཅན་གྱི་སྟེ་དེའི་དབང་གིས་གྲོང་འཇུག་པ་ནི་གཞན་དོན་དུ་ཆོས་སྟོན་པའི་ཚེ་ན། གང་ཚེ་འཁོར་ལོས་བསྒྱུར་བའི་རྒྱལ་པོར་གྱུར། ། དེ་ཚེ་རྒྱ་མཚོར་བཅས་པའི་ས་རྣམས་བཏང་། ། གླིང་བཞི་རིན་ཆེན་གང་བར་བཅས་པ་ཡང་། ། སྔོན་གྱི་རྒྱལ་བ་དག་ལ་ངས་ཕུལ་ལོ། ། ཆོས་ཀྱི་སྐུ་དེ་ཡོངས་སུ་བཙལ་བའི་ཕྱིར། ། གང་སྔོན་ཡིད་དུ་འོང་ཞིང་འཕངས་པ་ཡི། །
དངོས་པོ་དེ་དག་ངས་ནི་མ་བཏང་མེད། ། ཅེས་གསེར་འོད་ལས་འབྱུང་བ་ལྟར། སྔོན་སྦྱིན་པ་བྱིན་པའི་སྟོབས་ཀྱིས། ཆོས་སྐུ་དམ་པ་ཡང་ནི་ངས་ཐོབ་བོ། ། ཞེས་པ་ལྟར་འབྲས་བུ་གྱ་ནོམ་པ་ཐོབ་པར་འགྱུར་བ་དེས་ན། རང་ཡང་སྦྱིན་པ་གཏོང་ངོ་། ། གཞན་དེ་ལ་འགོད། སྦྱིན་པའི་བསྔགས་པ་བརྗོད། ཅེས་སོ། ། སྦྱིན་པའི་ཆོས་ཀྱི་སྒྲ་ནི་གྲགས་པ་སྟེ་སྒྲོག་པར་འགྱུར་རོ། །
གོང་གི་གྲོང་ཁྱེར་ཞེས་པ་གདུལ་བྱ་ལ་སྦྱར་བ་ནི་རྣམ་པར་ཤེས་པའི་ཚོགས་ལ་ཡུལ་འཁོར་དུ་བཤད་པ་ལྟར་མི་འགལ་བར་སེམས་སོ། ། དེ་བཞིན་ཕར་ཕྱིན་ལྔ་ལའང་སྡོམ་པའི་ཚུལ་ཁྲིམས། དགེ་བ་ཆོས་སྡུད། སེམས་ཅན་དོན་བྱེད་ཀྱི་ཚུལ་ཁྲིམས་དང་། སྡུག་བསྔལ་དང་དུ་ལེན་པའི་བཟོད་པ། ཆོས་ལ་ངེས་པར་སེམས་པའི་བཟོད་པ། གཞན་གྱི་གནོད་པ་ལ་ཇི་མི་སྙམ་པའི་བཟོད་པ་དང་། གོ་ཆ་དང་། སྦྱོར་བ་དང་། མི་ལྡོག་པའི་བརྩོན་འགྲུས་དང་།
འཇིག་རྟེན་པ་དང་ཐུན་མོང་བའི་བསམ་གཏན་དང་། ཉན་ཐོས་དང་ཐུན་མོང་བའི་བསམ་གཏན་དང་། ཐེག་པ་ཆེན་པོ་ཐུན་མོང་མ་ཡིན་པའི་བསམ་གཏན་ཏེ་གསུམ་དང་། ཐོས་པ་དང་། བསམ་པ་དང་། སྒོམ་པ་ལས་བྱུང་བའི་ཤེས་རབ་གོམས་པའི་སྟོབས་ཞེས་སྦྱར་ཏེ་ཤེས་པར་བྱའོ། ། ཕར་ཕྱིན་དྲུག་གི་ཚིགས་བཅད་ཀྱིས་དབང་བསྐུར་བ་སྟོན་གསུངས་ཏེ། སློབ་དཔོན་ཛེ་ཏ་རིའི་དབང་ཆོག་ཏུ། ཨོཾ་བཛྲ་ཨཱ་ཡུར་ཛྙཱ་ན་སོགས་ཀྱི་རྗེས་སུ་ཕར་ཕྱིན་དྲུག་གི་ཚིགས་བཅད་བརྗོད་ནས་དབང་བསྐུར་བར་བཤད་པ་དང་མཐུན་ནོ། ། དེས་ན་མདོ་འདིའི་དབུ་ཞབས་རྣམས་ལ་བརྟེན་ནས་ཚེ་དཔག་མེད་ལྷ་དགུའི་མངོན་རྟོགས་དང་།
དབང་ཆོག་འཆི་བླུ་དང་བཅས་པ་མཛད་པ་ཡིན་ནོ་གསུངས། གསུམ་པ་མཇུག་རྗེས་སུ་ཡིད་རང་བ་ནི། བཅོམ་ལྡན་འདས་ཀྱིས་དེ་སྐད་ཅེས་བཀའ་སྩལ་ནས། བསྡུད་པ་པོ་འཇམ་དཔལ་གཞོན་ནུར་གྱུར་པ་དང་། ཐམས་ཅད་དང་ལྡན་པའི་དགེ་སློང་དང་བྱང་ཆུབ་སེམས་དཔའི་འཁོར་དེ་དག་དང་། ལྷ་དང་། མི་དང་། ལྷ་མ་ཡིན་དང་། དྲི་ཟར་བཅས་པའི་འཇིག་རྟེན་ཡི་རངས་ཏེ་བཅོམ་ལྡན་འདས་ཀྱིས་གསུངས་པ་ལ་མངོན་པར་བསྟོད་དོ། ། འཕགས་པ་ཚེ་དང་ཡེ་ཤེས་དཔག་ཏུ་མེད་པ་ཞེས་བྱ་བ་ཐེག་པ་ཆེན་པོའི་མདོ་རྫོགས་སོ། །
དེ་ལྟར་རྒྱལ་དབང་ཚེ་དཔག་མེད་པའི་མདོ། ། ལེགས་པར་བཤད་པའི་རྣམ་དཀར་དགེ་བ་འདིས། ། བདག་ཅག་དཔོན་སློབ་འཁོར་དང་བཅས་པ་རྣམས། ། འཆི་བདག་བདུད་ཀྱི་དགྲ་ལས་རྣམ་རྒྱལ་ནས། ། ཚེ་མཐར་ཕྱིན་ཞིང་དོན་ཀུན་འགྲུབ་གྱུར་ཅིག ། ཅེས་པ་འདི་ཡང་དཔལ་ལྡན་ས་སྐྱ་པ། ། རིགས་ལྡན་འཇམ་དཔལ་དབང་པོ་སྐུ་མཆེད་དང་། ། རྡོ་རྗེ་འཆང་དངོས་མུས་པ་ཆེན་པོ་སོགས། ། ཡོངས་འཛིན་བསླུ་མེད་དུ་མས་རྗེས་བཟུང་བའི། ། འཁོན་རིགས་ཤཱཀྱའི་དགེ་བསྙེན་རིགས་སྔགས་འཆང་། །
ངག་དབང་ཀུན་དགའ་བསོད་ནམས་ཞེས་བྱ་བས། ། ཆོས་གྲྭ་ཆེན་པོ་དཔལ་ལྡན་ས་སྐྱ་ཡི། ། ལྷ་ཆེན་བླ་བྲང་རིག་འཛིན་ཕོ་བྲང་གི ། ཡང་སྟེང་མཁའ་སྤྱོད་བདེ་ཅན་ཞེས་བྱ་བའི། ། སྨོན་གནས་ཡིད་འོང་གང་དེར་སྦྱར་བ་འདིས། ། ཕྱོགས་དུས་གནས་སྐབས་ཀུན་ཏུ་དགེ་གྱུར་ཅིག ། ཅེས་པའི་ཡི་གེ་པ་ནི་ཤབ་སྟོད་བཀྲ་ཤིས་དོན་གྲུབ་བོ། ། འདི་བགྱིས་དགེ་བས་བདག་ཅག་དཔོན་སློབ་འཁོར་དང་བཅས་པ་ཐམས་ཅད་འཆི་བདག་གི་བདུད་ཀྱི་དགྲ་ལས་རྒྱལ་ཏེ། བསམ་པ་ཐམས་ཅད་སྔར་བཞིན་འབད་མེད་ལྷུན་གྱིས་གྲུབ་ནས་འདི་ཕྱིའི་དོན་ཐམས་ཅད་ཡིད་ལ་ཇི་ལྟར་རེ་བ་བཞིན་དུ་འགྲུབ་པར་གྱུར་ཅིག དེ་དེ་བཞིན་དུ་གྱུར་ཅིག
དེ་ལས་གཞན་དུ་ནམ་ཡང་མ་གྱུར་ཅིག དགེ་ཞིང་བཀྲ་ཤིས། ཀལྱཱ་ན་ཝརྡྷནྟུ། སརྦ་མངྒ་ལཾ།། །། ༈ མཁན་ཆེན་ཨ་པད་རིན་པོ་ཆེའི་དགོངས་བཞེད་ལྟར་གུ་རུས་ཞབས་ཞུ་བགྱིས་པའོ།། PAGE * MERGEFORMAT 18 ཨ་མྱེས་ཞབས། ཚེ་དཔག་ཏུ་མེད་པའི་མདོའི་རྣམ་པར་བཤད་པ་ཚེ་དང་བསོད་ནམས་རབ་ཏུ་རྒྱས་པའི་ཉིན་བྱེད PAGE * MERGEFORMAT 17
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
