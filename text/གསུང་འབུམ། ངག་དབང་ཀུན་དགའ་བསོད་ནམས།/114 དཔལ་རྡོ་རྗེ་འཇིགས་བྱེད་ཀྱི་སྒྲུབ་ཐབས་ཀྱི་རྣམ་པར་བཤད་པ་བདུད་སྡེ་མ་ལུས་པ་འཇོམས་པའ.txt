གསུང་འབུམ། ངག་དབང་ཀུན་དགའ་བསོད་ནམས།
པོད ༡༡༤
དཔལ་རྡོ་རྗེ་འཇིགས་བྱེད་ཀྱི་སྒྲུབ་ཐབས་ཀྱི་རྣམ་པར་བཤད་པ་བདུད་སྡེ་མ་ལུས་པ་འཇོམས་པའི་རྡོ་རྗེའི་མེ་འོད།
༄༅། །དཔལ་རྡོ་རྗེ་འཇིགས་བྱེད་ཀྱི་སྒྲུབ་ཐབས་ཀྱི་རྣམ་པར་བཤད་པ་བདུད་སྡེ་མ་ལུས་པ་འཇོམས་པའི་རྡོ་རྗེའི་མེ་འོད་ཅེས་བྱ་བ་བཞུགས་སོ།། རྒྱ་གར་སྐད་དུ། ཤྲཱི་ཝན་སངྒུ་རུ་བྷཊྚ་རཀྐ་མཉྫུ་བཛྲ་མཧཱ་ཀྲོ་དྷ་ཡ་ན་མཿ བོད་སྐད་དུ། དཔལ་ལྡན་བླ་མ་དམ་པ་རྗེ་བཙུན་འཇམ་པའི་རྡོ་རྗེ་ཁྲོ་བོ་ཆེན་པོ་ལ་ཕྱག་འཚལ་ལོ། ། དུས་གསུམ་རྒྱལ་བ་ཀུན་གྱི་མཁྱེན་རབ་གཟུགས། ། གུར་གུམ་གཞོན་ནུའི་མདངས་འཛིན་འཇམ་པའི་དབྱངས། ། གདུག་པ་འདུལ་ཕྱིར་མི་ཟད་ཁྲོ་བོའི་སྐུ། ། བདུད་དགྲ་དཔལ་ལྡན་མ་ཧེའི་དབང་པོར་འདུད། ། ལྷ་མཆོག་གང་དེས་གདུལ་བྱ་མཆོག་དམན་ཀུན། །
རྗེས་སུ་གཟུང་ཕྱིར་མི་ཡི་ཚུལ་འཛིན་པའི། ། ས་སྐྱའི་རྗེ་བཙུན་བརྒྱུད་པར་བཅས་རྣམས་ལ། ། སྙིང་ནས་གསོལ་བ་འདེབས་སོ་བྱིན་གྱིས་རློབས། ། ཁྱད་པར་སྙིགས་དུས་བསྟན་པའི་གསལ་བྱེད་མཆོག ། སྔགས་འཆང་ཆོས་ཀྱི་རྒྱལ་པོ་ཡབ་སྲས་དང་། ། རྡོ་རྗེ་འཆང་དངོས་མུས་པ་ཆེན་པོ་སོགས། ། བཀའ་དྲིན་མཚུངས་པ་མེད་པའི་མགོན་རྣམས་རྒྱལ། ། གཞན་ཡང་ལུགས་འདིའི་སྨིན་གྲོལ་དྲིན་ནོས་པའི། ། ཐམས་ཅད་མཁྱེན་པ་ངག་དབང་ཆོས་གྲགས་དང་། ། སྤྱན་སྔ་ཆོས་ཀྱི་སྤྱན་ལྡན་ལ་སོགས་པ། །
ཡོངས་འཛིན་བསླུ་མེད་མཆོག་རྣམས་ཕྱག་གི་གནས། ། དེ་ལྟར་མཆོད་པར་བརྗོད་ནས་ལྷག་པའི་ལྷ། ། ཁྲོ་དབང་རྡོ་རྗེ་འཇིགས་བྱེད་སྒྲུབ་པའི་ཐབས། ། རྣམ་བཤད་བདུད་སྡེ་འཇོམས་པའི་མེ་འོད་འདི། ། འཆད་པར་འགྱུར་གྱི་དོན་གཉེར་དགའ་བས་ཉོན། ། དེ་ལ་འདིར་དཔལ་རྡོ་རྗེ་འཇིགས་བྱེད་ཀྱི་སྒྲུབ་པའི་ཐབས་ཀྱི་རྣམ་པར་བཤད་པ་བདུད་སྡེ་མ་ལུས་པ་འཇོམས་པའི་རྡོ་རྗེའི་མེ་འོད་ཅེས་བྱ་བ་འདི་བཤད་པར་བྱ་བ་ལ་དོན་བདུན་ཏེ། རྒྱུད་སྡེ་སོ་སོའི་དབྱེ་བ། གཏན་ལ་དབབ་བྱའི་རྒྱུད་འདི་གང་གི་ཕྱོགས་སུ་གཏོགས་དཔྱད་པ། དེར་གཏོགས་པའི་རྒྱུད་འདི་རྡོ་རྗེ་འཆང་གིས་ཇི་ལྟར་གསུངས་ཚུལ། དེ་ལྟར་གསུངས་པའི་བརྗོད་བྱའི་དོན་བསྟན་ཚུལ།
བྱེ་བྲག་ཏུ་བསྐྱེད་རིམ་གྱི་རྣམ་གཞག་འཕགས་ཡུལ་གྱི་མཁས་གྲུབ་རྣམས་ཀྱིས་ཇི་ལྟར་བཀྲལ་ཚུལ། བོད་ཀྱི་བླ་མ་གང་གི་རྗེས་སུ་འབྲང་ནས་དཔྱད་པ། ཉམས་སུ་བླང་བྱའི་བསྐྱེད་རིམ་གྱི་རྣམ་གཞག་རྩ་རྒྱུད་ཀྱི་གཞུང་ལ་བརྟེན་ནས་བྱེ་བྲག་ཏུ་བཤད་པའོ། ། དང་པོ་ལ། གྲུབ་ཆེན་སྒེག་པའི་རྡོ་རྗེས་མཚན་བརྗོད་རྣལ་འབྱོར་དུ་བཀྲལ་བ་དང་། གྲུབ་ཆེན་ཀུན་དགའ་སྙིང་པོས་གསང་འདུས་དང་། རྣམ་སྣང་སྒྱུ་འཕྲུལ་དྲ་བ་དང་། མ་རྒྱུད་སངས་རྒྱས་མཉམ་སྦྱོར་རྣམས་རྣལ་འབྱོར་རྒྱུད་དུ་བཀྲལ་བས། ཡོ་ག་རྣལ་འབྱོར་གྱི་རྒྱུད་ཀྱི་གོང་ན་དེ་ལས་ལྷག་པའི་རྒྱུད་སྡེ་གོང་མ་ཡོད་པར་མི་བཞེད་པའི། རྒྱུད་སྡེ་འོག་མ་གཉིས་ཀྱི་སྟེང་དུ་རྣལ་འབྱོར་རྒྱུད་དང་།
རྒྱུད་སྡེ་གསུམ་དུ་བཞེད་ལ། ཡང་ཡེ་ཤེས་རྡོ་རྗེ་ཀུན་ལས་བཏུས་ལས། སྔགས་དང་། སྨན་དང་། སྦྱིན་སྲེག་དང་། ཕྱེ་མ་དང་། མིག་སྨན་དང་། རྐང་བྱུག་ལ་སོགས་པ་དངོས་གྲུབ་ཆེན་པོ་བརྒྱད་རབ་ཏུ་སྤྱོད་པས་སྒྲུབ་པར་བྱེད་པའི་རྟོག་པའི་རྒྱུད་ལ་བཞུགས་སོ། ། ཞེས་བྱ་རྒྱུད་ཀྱི་འོག་ཏུ་རྟོག་པའི་རྒྱུད་ཅེས་པ་གསུངས་པས། དེའི་རྗེས་སུ་འབྲངས་ནས་འཕགས་པ་ཀླུ་སྒྲུབ་ཡབ་སྲས་ཀྱིས་རྒྱུད་སྡེ་ལྔར་ཡང་གསུངས་ལ།
ཡང་འཕགས་པས་རིམ་ལྔ་སྒྱུ་ལུས་ཀྱི་སྐབས་སུ། སློབ་དཔོན་གྱི་མཚན་ཉིད་དུ་རྒྱུད་སྡེ་རྣམ་པ་བཞི་ལ་མཁས་པ། ཞེས་གསུངས་པས། སྔར་བཤད་པའི་རྒྱུད་སྡེ་དེ་ཉིད་བྱ་རྒྱུད་ཀྱི་ནང་དུ་འདུས་པ་ལ་དགོངས་པ་ཡིན་པར་དགོངས་ནས་རྒྱུད་སྡེ་བཞིར་ཡང་བཞེད་པ་ཡིན་ནོ། ། ཡང་བདེ་མཆོག་རྩ་རྒྱུད་ལེའུ་ང་གཅིག་པར། ཇི་སྲིད་མདོ་བྱ་སྤྱོད་པ་ནི། ། རྣལ་འབྱོར་གསང་མཐའི་དབྱེ་བ་ཉིད། ། སེམས་ཅན་མོས་པ་སྣ་ཚོགས་པ། ། དེ་དང་དེ་ལ་དགའ་བ་ཡིན། ། ཞེས་གསུངས་པ་ལ་བརྟེན་ནས། །
གྲུབ་ཆེན་ནཱ་རོ་པ་དཔོན་སློབ་ཀྱིས། རྒྱུད་སྡེ་འོག་མ་གསུམ་གྱི་སྟེང་དུ་རྣལ་འབྱོར་གསང་བ་ཕ་བླ་ན་མེད་པ། མ་བླ་ན་མེད་པ། མའི་ཡང་མ་གསང་མཐའི་རྒྱུད་སྡེ་དྲུག་ཏུ་བཞེད་པ་ཡང་ཡོད་ཀྱང་། འདིར་རྡོ་རྗེ་གུར་ལས། དམན་པ་རྣམས་ལ་བྱ་བའི་རྒྱུད། ། བྱ་མིན་རྣལ་འབྱོར་དེ་ལྟག་ལ། ། སེམས་ཅན་མཆོག་ལ་རྣལ་འབྱོར་མཆོག ། རྣལ་འབྱོར་བླ་མེད་དེ་ལྟག་ལ། ། ཞེས་དང་།
དཔལ་ཁ་སྦྱོར་ལས། རྒོད་དང་བལྟ་དང་ལག་བཅིང་དང་། ། གཉིས་གཉིས་འཁྱུད་དང་རྣམ་པ་བཞི། ། སྲིན་བུའི་ཚུལ་གྱི་རྒྱུད་བཞིར་གནས། ། ཞེས་གསལ་བར་གསུངས་པ་ལ་བརྟེན་ནས། གྲུབ་ཆེན་བིརྺ་པ་དཔོན་སློབ་ཀྱིས་རྒྱུད་སྡེ་བཞིར་བཞེད་པའི་རྗེས་སུ་འབྲངས་ནས་རྗེ་བཙུན་ས་སྐྱ་པ་ཡབ་སྲས་ཀྱིས་རྒྱུད་སྡེ་བཞིར་གྲངས་ངེས་པར་བཞེད་པ་ཡིན་ནོ། ། འདིར་སྲིན་བུའི་ཚུལ་ཞེས་པའི་དོན་ནི། སྲིན་བུས་ཤིང་ཟོས་ཤིང་། རང་ཉིད་འཕེལ་བར་བྱེད་པ་བཞིན། ། རྒོད་པ་ལ་སོགས་པ་འདོད་ཆགས་ཀྱི་ཀུན་སྤྱོད་བཞིས་ལམ་གྱི་རྟོག་པ་ཟོས་ཏེ།
ཆོས་ཉིད་ཀྱི་ངོ་བོ་གསལ་བར་བྱེད་པ་སྟོན་པས་དེ་ལྟར་དུ་བཞེད་པ་ཡིན་ནོ། ། འོ་ན་འདིར་རྣལ་འབྱོར་བླ་ན་མེད་པའི་རྒྱུད་ལ། ཕ་རྒྱུད་དང་མ་རྒྱུད་གཉིས་སུ་བཤད་ན། དེའི་ཁྱད་པར་འབྱེད་ཚུལ་ཇི་ལྟར་ཡིན་སྙམ་ན། འདི་ལ་མཁས་པ་ཁ་ཅིག་སྐྱེས་པ་འདུལ་བའི་དོན་དུ་གསུངས་པ་དང་། ཕོས་ཞུས་པ་ཕ་རྒྱུད་དང་། བུད་མེད་འདུལ་བའི་དོན་དུ་གསུངས་པ་དང་། མོས་ཞུས་པ་དེ་མ་རྒྱུད་དང་། དེ་ལ་སོགས་པ་དུར་ཁྲོད་ཡོད་མེད་དང་། རྫོགས་རིམ་ལ་རླུང་གཙོ་བོར་སྟོན་པ་དང་།
རྩ་ཐིག་གཙོ་བོར་སྟོན་པ་ལ་སོགས་པའི་སྒོ་ནས་འབྱེད་པར་བྱེད་པ་ནི་རྒྱུ་མཚན་ཕྱོགས་རེ་ཙམ་སྟོན་ནུས་ཀྱང་། ཁྱད་པར་འབྱེད་བྱེད་ཀྱི་གཙོ་བོ་ངོས་ཟིན་པ་ནི་མ་ཡིན་ནོ། ། འོ་ན་དེའི་ཁྱད་པར་འབྱེད་ཚུལ་ཇི་ལྟར་ཡིན་ཞེ་ན། ཀྱེ་རྡོར་འབུམ་ཕྲག་ལྔའི་ལུང་རྡོ་རྗེ་སྙིང་འགྲེལ་དུ་དྲངས་པར། གང་དུ་ཐབས་ནི་ཀུན་སྤྱོད་ཅིང་། ། ཤེས་རབ་གནས་པར་གྱུར་པ་ནི། ། ཀུན་རྫོབ་རྣལ་འབྱོར་ཕ་རྒྱུད་དུ། ། གང་ཡིན་དེ་ནི་ང་ཡིས་བཤད། ། གང་དུ་ཤེས་རབ་ཀུན་སྤྱོད་ཅིང་། ། ཐབས་ནི་གནས་པར་གྱུར་པ་ནི། །
ཀུན་རྫོབ་རྣལ་འབྱོར་མ་རྒྱུད་དུ། ། གང་ཡིན་དེ་ནི་ང་ཡིས་བཤད། ། ཀྱཻ་རྡོར་གྱི་ནི་ཕྱོགས་གཅིག་མིན། ། དོན་ནི་འདུས་པ་ལ་སོགས་པ། ། ཤེས་རབ་ཐབས་ཀྱི་བདག་ཉིད་དོ། ། ཞེས་གསུངས་པས། འདིས་ཐབས་ཤེས་གཉིས་ནི། བསྐྱེད་རྫོགས་གཉིས་ལ་ཟེར་བ་ཡིན་པས། གང་རྫོགས་རིམ་ཡང་སྟོན་ཅིང་བསྐྱེད་རིམ་བརྗོད་བྱའི་གཙོ་བོར་བྱས་ནས་སྟོན་པ་ནི་ཕ་རྒྱུད་ཡིན་ལ། གང་བསྐྱེད་རིམ་ཡང་སྟོན་ཅིང་།
རྫོགས་རིམ་བརྗོད་བྱའི་གཙོ་བོར་བྱས་ནས་སྟོན་པ་ནི་མ་རྒྱུད་དུ་གསུངས་པ་ཡིན་ཅིང་། བསྐྱེད་རྫོགས་གཉིས་པོ་ཆ་མཉམ་དུ་བརྗོད་བྱའི་གཙོ་བོར་བྱས་ནས་གསུངས་པའི་ཀྱེ་རྡོ་རྗེའི་རྒྱུད་ནི། ཕ་རྒྱུད་དང་མ་རྒྱུད་གང་ལས་ཀྱང་ཟབ་པས་ཐབས་ཤེས་རབ་བདག་ཉིད་ཀྱི་རྒྱུད་ཅེས་པའི་ཐ་སྙད་བྱེད་པ་ཡིན་ཏེ། འདིའི་དོན་གྱི་འདུས་པ་ལ་སོགས་པ་ཞེས་པ་ནི། བསྐྱེད་རྫོགས་གཉིས་ཆ་མཉམ་དུ་འདུས་པ་བརྗོད་བྱའི་གཙོ་བོར་བྱས་ནས། ཤེས་རབ་དང་། ཐབས་ཀྱི་བདག་ཉིད་ཀྱི་རྒྱུད་ཅེས་པའི་ཐ་སྙད་བྱེད་པ་ཡིན་ལ། དཔལ་བརྟག་པ་གཉིས་པ་ལས་ཀྱང་། ཐབས་དང་ཤེས་བར་བདག་ཉིད་རྒྱུད། ། དེ་ནི་ང་ཡིས་བཤད་ཀྱི་ཉོན། །
ཞེས་གསུངས་པ་ཡང་འདི་ལ་དགོངས་པ་ཡིན་ནོ། ། འོ་ན་རྒྱུད་སྡེ་ལྔར་འགྱུར་བས་རང་ལུགས་ལ་རྒྱུད་སྡེ་བཞིར་ཕྱེ་བ་དང་མི་འགལ་ལམ་ཞེ་ན། མི་འགལ་ཏེ། འདིར་མ་རྒྱུད་སྤྱི་ལས་གཞན་དུ་གྱུར་པའི་ཐབས་དང་། ཤེས་རབ་བདག་ཉིད་རྒྱུད་ཅེས་པའི་རྒྱུད་སྡེ་ལྷག་པོ་གཅིག་འདོད་པ་མ་ཡིན་གྱི། མ་རྒྱུད་གཞན་ལས་བརྗོད་བྱའི་གཙོ་བོར་རིམ་གཉིས་ཆ་མཉམ་པར་གསལ་བར་སྟོན་པས་དེ་སྐད་དུ་བརྗོད་པ་ཡིན་ནོ། ། དེ་ལྟར་མིན་ན། གོང་དུ་དྲངས་པའི་འབུམ་ལྔའི་ལུང་གིས། ཀྱཻ་རྡོར་གྱི་ནི་ཕྱོགས་གཅིག་མིན། ། དོན་གྱི་འདུས་པ་ལ་སོགས་པ། །
ཤེས་རབ་ཐབས་ཀྱི་བདག་ཉིད་དོ། ། ཞེས་གསུངས་པའི་ཚིག་ལ་ནུས་པ་མེད་པར་འགྱུར་རོ། ། དེས་ན་བརྗོད་བྱའི་གཙོ་བོར་བསྐྱེད་རྫོགས་གཉིས་པོ་དེ་བརྗོད་བྱའི་གཙོ་བོར་བྱས་ནས། གང་གསལ་བར་སྟོན་པ་དེ་ཕ་རྒྱུད་དང་མ་རྒྱུད་དུ་འཇོག་བྱེད་ཀྱི་གཙོ་བོ་ཡིན་ཏེ། གྲུབ་ཆེན་ནག་པོ་སྤྱོད་པ་བས། གསང་བའི་དེ་ཁོ་ན་ཉིད་རབ་ཏུ་གསལ་བ་ལས། དཔལ་ལྡན་འདུས་པའི་ལམ་གྱི་ནི། ། རིམ་པ་གཉིས་ཀའི་ངོ་བོ་ལ། ། དཔལ་ལྡན་འདུས་པ་ལྷག་ཡིད་འོང་། ། རྒྱུད་རྣམས་ཀུན་དཔོན་གཙོ་བོ་ཡིན། །
དུས་ནི་རྣམ་བཞིའི་དབྱེ་བ་ཡིན། ། རྒྱུད་ནི་རྣམ་པ་བཞིར་འགྱུར་ཏེ། ། དགོད་པ་དང་ནི་བལྟས་པ་དང་། ། དེ་བཞིན་གཞན་ནི་ལག་བཅིང་དང་། ། གཉིས་གཉིས་སྤྲོད་པ་བཞི་པ་སྟེ། ། དེ་དག་རྒྱུད་ནི་རྣམ་པ་བཞི། ། འདུས་པ་རྣམ་པ་གཉིས་གསུངས་ཏེ། ། བསྐྱེད་དང་རྫོགས་བྱུང་རིམ་པའོ། ། རྣལ་འབྱོར་བསྐྱེད་པར་བསྟན་པ་སྟེ། ། རྫོགས་པ་རྣལ་འབྱོར་མ་རུ་བརྗོད། །
དབང་པོ་གཉིས་ཀའི་སྙོམས་འཇུག་པ། ། འདུས་པ་ཞེས་བྱར་རྣམ་པར་བརྗོད། ། ཅེས་གསུངས་པས། རྒྱུད་སྡེ་བཞིར་གྲངས་ངེས་དང་། བླ་མེད་ཀྱི་རྒྱུད་ལ་དཔལ་ལྡན་འདུས་པ་ཞེས་པའི་ཐ་སྙད་བྱས་ནས། དེའི་འདུས་རྒྱུའི་ཆོས་ནི་བསྐྱེད་རྫོགས་གཉིས་ལ་བྱས་ནས། བསྐྱེད་རིམ་ཡང་སྟོན་ཅིང་། རྫོགས་རིམ་བརྗོད་བྱའི་གཙོ་བོར་བྱས་ནས་གསལ་བར་སྟོན་པ་མ་རྒྱུད། གང་རྫོགས་རིམ་ཡང་སྟོན་ཅིང་། བསྐྱེད་རིམ་བརྗོད་བྱའི་གཙོ་བོར་བྱས་ནས་གསལ་བར་སྟོན་པ་ཕ་རྒྱུད་དུ་གསལ་བར་གསུངས་པ་ཡིན་ནོ། །
འདིར་བླ་མེད་ཀྱི་རྒྱུད་ཡིན་ན། དེའི་རྩ་བཤད་གཉིས་ནས་རིམ་པ་གཉིས་ཀ་དངོས་ཤུགས་གང་རུང་ནས་སྟོན་དགོས་པ་ཡིན་ཏེ། འདིར་བླ་མེད་ཀྱི་རྒྱུད་ལ་དཔལ་འདུས་པ་ཞེས་པའི་ཐ་སྙད་བྱས་ནས། འདུས་རྒྱུ་ཡང་བསྐྱེད་རྫོགས་གཉིས་ལ་བྱས་པས། དེས་ན་རིམ་གཉིས་གང་རུང་གཅིག་མ་ཚང་ན་འདུས་པའི་ཐ་སྙད་ཉམས་པར་འགྱུར་བའི་ཕྱིར་རོ། ། འོ་ན་བླ་མེད་རྒྱུད་ལ་ཕ་རྒྱུད་དང་། མ་རྒྱུད་གཉིས་སུ་བྱུང་ན། དེ་གཉིས་ཀྱི་རྣམ་གཞག་ཇི་ལྟར་ཡིན་ཞེ་ན། མ་རྒྱུད་ལ་སྒོ་དྲུག་དང་། ཕ་རྒྱུད་ལ་སྡེ་གསུམ་གྱི་རྣམ་གཞག་མཁས་པ་སྔ་མ་དག་གིས་བྱེད་པ་ལྟར་ཡིན་ལ།
དེ་ལ་མ་རྒྱུད་ཀྱི་སྒོ་དྲུག་ནི། ཧེ་རུ་ཀའི་སྒོ། རྟག་པའི་སྒོ། རྡོ་རྗེ་ཉི་མའི་སྒོ། པདྨ་གར་དབང་གི་སྒོ། རྟ་མཆོག་གི་སྒོ། རྡོ་རྗེ་སེམས་དཔའི་སྒོ་དང་དྲུག་ཡིན་ལ། དེའང་ཧེ་རུ་ཀའི་སྒོ་ནི། ཀྱེ་རྡོ་རྗེའི་རྩ་བཤད་ཆ་མཐུན་པ་ལ་སོགས་པའི་རྒྱུད་རྣམས་དང་། དེ་བཞིན་དུ་འཁོར་ལོ་བདེ་མཆོག
མཧཱ་མ་ཡ། སངས་རྒྱས་ཐོད་པ། དུས་ཀྱི་འཁོར་ལོ་རྣམས་ཀྱི་རྩ་བཤད་དང་ཆ་མཐུན་པའི་རྒྱུད་རྣམས་ཡིན་ཞིང་། ཁ་ཅིག་དུས་འཁོར་མ་རྒྱུད་དུ་མི་འདོད་པ་ནི་མི་འཐད་དེ། དུས་འཁོར་བསྡུས་རྒྱུད་ལས། ཧེ་རུ་ཀ་ནི་དྲི་མེད་འོད་ཟེར་འཕྲོ་བ་དུས་ཀྱི་འཁོར་ལོ་གཅིག་པུ་ཉིད། ། ཅེས་གསུངས། གཉིས་པ་རྟག་པའི་སྒོ་ནི། མི་གཡོ་བ་བླ་མེད་དང་། རྡོ་རྗེ་གདན་བཞིའི་རྩ་བཤད།
གསང་བ་ཐམས་ཅད་པ་རྣམས་སོ། ། གསུམ་པ་རྡོ་རྗེ་ཉི་མའི་སྒོ་ནི། རྡོ་རྗེ་བདུད་རྩིའི་རྒྱུད་དོ། ། བཞི་པ་པདྨ་གར་དབང་གི་སྒོ་ནི། འཇིག་རྟེན་མགོན་པོ་ལྔ་བཅུ་པའི་རྒྱུད་དང་། ཀུ་རུ་ཀུལླེའི་རྟོག་པའོ། ། ལྔ་པ་རྟ་མཆོག་གི་སྒོ་ནི་སྒྲོལ་མ་བླ་མེད་ཀྱི་རྒྱུད་རྣམས་སོ། ། དྲུག་པ་རྡོ་རྗེ་སེམས་དཔའི་སྒོ་ནི། ཇི་བཞིན་བརྙེས་པ་ནམ་མཁའ་དང་མཉམ་པའི་རྒྱུད་དོ། ། འདི་རྣམས་ཀྱི་རྒྱུ་མཚན་རྒྱས་པ་གཞན་དུ་ཤེས་པར་བྱའོ། །
གཉིས་པ་ཕ་རྒྱུད་ཀྱི་རྣམ་གཞག་ལ། ཟླ་གསང་ཐིག་ལེ་ལས། འདོད་ཆགས་ཞེ་སྡང་གཏི་མུག་གི ། རྒྱུད་ཀྱང་རྣམ་པ་གསུམ་དུ་གནས། ། ཞེས་གསུངས་པའི་རྗེས་སུ་འབྲངས་ནས། མ་རྒྱུད་ལ་སྡེ་གསུམ་དུ་མཛད་ནས། དེ་ལ་ཡང་གཙོ་བོར་འདོད་ཆགས་ཅན་འདུལ་བའི་ཆེད་དུ་གསུངས་པ་དཔལ་གསང་བ་འདུས་པའི་རྒྱུད། གཙོ་བོར་ཞེ་སྡང་ཅན་འདུལ་བའི་ཆེད་དུ་གསུངས་པ་དཔལ་གཤིན་རྗེ་གཤེད་ཀྱི་རྒྱུད། གཏི་མུག་ཅན་གཙོ་བོར་འདུལ་བའི་ཆེད་དུ་གསུངས་པ་ནི། རྣམ་སྣང་སྒྱུ་འཕྲུལ་དྲ་བའི་རྒྱུད་དེ་ཕ་རྒྱུད་སྡེ་གསུམ་དུ་བྱ་བ་ཡིན་ལ།
རྒྱུད་སྡེ་འདི་གསུམ་གཙོ་བོར་ཉོན་མོངས་པ་ཐམས་ཅད་ཀྱི་རྩ་བ་དུག་གསུམ་ལ་གཙོ་བོར་སྤྱོད་པའི་གདུལ་བྱ་རྣམས་འདུལ་བའི་ཆེད་དུ་གསུངས་པ་ནི། ཉོན་མོངས་པའི་རྩ་བ་བཏུལ་ན། དེའི་ཡན་ལག་རྣམས་ཀྱང་ཞོར་ལ་འདུལ་བ་ལ་དགོངས་ནས་གསུངས་པ་ཡིན་ནོ། ། འོ་ན་རྩ་བའི་ཉོན་མོངས་པ་ལྔ་བཤད་ན། འདི་གསུམ་ལ་སྒོས་སུ་ཉོན་མོངས་ཀྱི་རྩ་བ་དུག་གསུམ་དུ་བཤད་པའི་དོན་ཅི་ཡིན་སྙམ་ན། སྦྱངས་འབྲས་སངས་རྒྱས་ཀྱི་གཟུགས་སྐུའི་རྩ་བའི་ཡོན་ཏན་མཐར་ཐུག་པ་སྐུ་གསུང་ཐུགས་ཡོན་ཏན་འཕྲིན་ལས་དང་ལྔ་ཡིན་ཀྱང་། སྐུ་གསུང་ཐུགས་གསུམ་པོ་དེ་སངས་རྒྱས་དེའི་ཡོན་ཏན་གྱི་རྩ་བ་ཡིན་ཞིང་། དེའི་ཡོན་ཏན་དང་། འཕྲིན་ལས་རྣམས་ནི་དེ་གསུམ་གྱི་ཆོ་འཕྲུལ་ཡིན་པ་བཞིན་འདིར་སྦྱང་གཞིའི་ཉོན་མོངས་པ་ཡང་གཏི་མུག་སོགས་རྩ་བའི་དུག་གསུམ་ནི་ཉོན་མོངས་པའི་ལུས་ངག་ཡིད་གསུམ་དང་འདྲ་ལ། སེར་སྣ་དང་ཕྲག་དོག་ནི་དེ་ལ་བརྟེན་ནས་བྱུང་བས་དེའི་ཡོན་ཏན་དང་འཕྲིན་ལས་ལྟ་བུ་ཡིན་ནོ། །
དེ་ལྟར་བཤད་པའི་ཕ་རྒྱུད་སྡེ་གསུམ་གྱི་གཙོ་བོ་ལྟ་བུ་ནི་དཔལ་གསང་བ་འདུས་པ་ཡིན་ལ། དེའི་དབང་དུ་མཛད་ནས་དཔལ་དགྲ་ནག་གི་རྒྱུད་ལས། རྒྱུད་ཀྱི་མཐར་ཐུག་འདུས་པ་སྟེ། ། མ་བྱུང་འབྱུང་བར་མི་འགྱུར་རོ། ། ཞེས་གསུངས་པ་ཡིན་ནོ། ། འདི་གཞན་ལས་ཟབ་ཚུལ་གྱི་ཁྱད་པར་མཐའ་དྲུག་དང་ཚུལ་བཞིའི་བཤད་པ་རྣམས། ཉམས་ལེན་བསྐྱེད་རྫོགས་ཀྱི་ཟབ་ཁྱད་ཀྱི་བཤད་པ་རྣམས་ནི་གཞན་དུ་ཤེས་པར་བྱའོ། ། དེ་ལྟར་སྟོན་པའི་རྒྱུད་འདི་ལ་རྩ་རྒྱུད་ལེའུ་བཅུ་བདུན་པ། དེའི་རྒྱུད་ཕྱི་མ་དང་བཅས་ཏེ་ལེའུ་བཅོ་བརྒྱད་དུ་བྱས་པ་དང་། དེའི་བཤད་རྒྱུད་ལ་དོན་གྱི་ཆ་གསལ་བར་སྟོན་པ་ཡེ་ཤེས་རྡོ་རྗེ་ཀུན་ལས་བཏུས་པ།
ཚིག་གི་ཆ་གསལ་བར་སྟོན་པ་དགོངས་པ་ལུང་སྟོན། ཐུན་མོང་གི་བཤད་རྒྱུད་ལྷ་མོ་བཞིས་ཞུས། རྡོ་རྗེ་ཕྲེང་བ་ཆ་མཐུན་གྱི་རྒྱུད། རྡོ་རྗེ་སྙིང་པོ་རྒྱན་གྱི་རྒྱུད་དེ་རྩ་བཤད་ཀྱི་རྒྱུད་བདུན་ཙམ་ཞིག་ཡོད་ལ། གཉིས་པ་གཤིན་རྗེ་གཤེད་ཀྱི་རྒྱུད་ལ། དམར་ནག་གཉིས་ལས། དམར་པོའི་རྒྱུད་ལ། ལྷ་ལྔའི་དཀྱིལ་འཁོར་དང་། ལྷ་བཅུ་གསུམ་གྱི་དཀྱིལ་འཁོར་སྟོན་པ་རྒྱུད་ལེའུ་བཅུ་དགུ་པ་དང་། ལྷ་ལྔའི་དཀྱིལ་འཁོར་ཁོ་ན་སྟོན་པ་ལེའུ་ཉེར་གཉིས་པ་སྟེ་དམར་པོའི་རྒྱུད་གཉིས་ཡོད་ལ།
ནག་པོའི་རྒྱུད་ལ། དགྲ་ནག་གི་རྒྱུད་ལེའུ་བཅོ་བརྒྱད་པ། འདི་གཤེད་དམར་གྱི་རྒྱུད་ལེའུ་བཅུ་དགུ་པ་དང་ཆ་མཐུན། གཤིན་རྗེ་གཤེད་ཀྱི་འཕྲུལ་འཁོར་གསལ་བར་སྟོན་པ་གདོང་དྲུག་གི་རྒྱུད་སྡོམ་པ་གསུམ་པ། འཇིགས་བྱེད་ཀྱི་རྒྱུད་ལ། བོད་དུ་འགྱུར་བ་ལ་རྟོག་པ་བདུན་པ་འདི་ཁོ་ན་ཡིན་ལ། ཁ་ཅིག་རྟོག་བདུན་གྱི་འཁྲུལ་འཁོར་བྱེད་ཚུལ་མི་གསལ་བ་གསལ་བར་སྟོན་པ། བཤད་པའི་རྒྱུད་རྟོག་པ་གསུམ་པ་ཞེས་ཟེར་ནས། རྟོག་གསུམ་རྒྱུད་དུ་འདོད་པ་སྣང་ནའང་། སྔོན་གྱི་མཁས་པ་མང་པོས་རྒྱུད་དུ་མི་འདོད་པ་རྩོད་པ་ཅན་དུ་སྣང་ངོ་། །
གཞན་འདིའི་རྒྱུད་དུ་འདོད་པའི་གཏམ་རྒྱུད་ཀྱི་རྟོག་པ་ཞེས་པ་དང་། ལས་མཁན་ཏེའུ་ལོ་པའི་རྟོག་པ་ཞེས་པ་དང་། གཤིན་རྗེ་བྲང་དམར་གྱི་རྟོག་པ་རྒྱུད་དུ་འདོད་པ་འདི་རྣམས་ནི་རྒྱུད་ཡིན་པའི་དོན་མེད་དོ། ། སྤྱི་དོན་གཉིས་པ་གཏན་ལ་དབབ་བྱའི་རྒྱུད་འདི་གང་གི་ཕྱོགས་སུ་གཏོགས་དཔྱད་པ་ནི། འདིར་གཏན་ལ་དབབ་བྱའི་རྒྱུད་ནི་དཔལ་རྡོ་རྗེ་འཇིགས་བྱེད་ཀྱི་རྒྱུད་རྟོག་པ་བདུན་པ་འདི་ཡིན་ལ། འདི་དེ་ལྟར་རྒྱུད་སྡེ་བཞིར་ཕྱེ་བའི་ནང་ནས་རྣལ་འབྱོར་བླ་ན་མེད་པའི་རྒྱུད་དུ་གཏོགས་པ་ཡིན་ཏེ། རྒྱུད་འདི་ཉིད་ལས། དུར་སོགས་གནས་ལ་བསྒོམ་བྱ་ཞིང་། ། རྟག་ཏུ་བདུད་རྩི་ལྔ་རྣམས་བཟའ། ། དེ་ལས་འབྲས་བུ་འགྲུབ་གཞན་མེད། །
གཞན་ཡང་མར་མེ་ཆེར་ཟ་ཞིང་། ། ཞེས་ཤ་ལྔ་དང་བདུད་རྩི་ལྔ་ལ་ལོངས་སྤྱོད་པར་བཤད་པ་དང་། བྲིས་སྐུའི་རྟོག་པའི་སྐབས་སུ། དུར་ཁྲོད་བརྒྱད་བྲིས་ནས་དེ་སྒོམ་པར་བཤད་པ་སོགས་རྒྱུ་མཚན་མང་པོ་གསུངས་པ་ཡིན་ནོ། ། དེའི་ནང་ནས་ཀྱང་ཞེ་སྡང་ཅན་གཙོ་བོར་འདུལ་བའི་ཆེད་དུ་གསུངས་པའི་དཔལ་གཤིན་རྗེ་གཤེད་ཀྱི་རྒྱུད་ཀྱི་ནང་དུ་གཏོགས་ཏེ། རྒྱུ་མཚན་མང་དུ་སྤྲོས་པས་ཆོག་གོ ། ཁ་ཅིག་ན་རེ། རྡོ་རྗེ་འཇིགས་བྱེད་ཀྱི་རྒྱུད་འདི་ནི་རྒྱུད་སྡེ་བཞིར་ཕྱེ་བའི་བྱ་རྒྱུད་དུ་གཏོགས་ཏེ། བྱ་རྒྱུད་དུ་རྡོ་རྗེ་འཇིགས་བྱེད་ཀྱི་གཟུངས། ཞེས་བཤད་པ་དང་།
སྤྱོད་རྒྱུད་དུ་ཡང་གཏོགས་ཏེ། དྲག་ཤུལ་གྱི་ལས་གཙོ་བོར་སྟོན་པ་དང་། རྣལ་འབྱོར་རྒྱུད་དུ་ཡང་གཏོགས་ཏེ། རྡོ་རྗེ་འཇིགས་བྱེད་རྣལ་འབྱོར་གྱི་རྒྱུད་ལས། ཞེས་གསུངས་པ་དང་། བླ་མེད་ཀྱི་རྒྱུད་དུ་ཡང་གཏོགས་ཏེ། ཤ་ལྔ་བདུད་རྩི་ལྔ་ལ་ལོངས་སྤྱོད་པར་གསུངས་པ་དང་། མ་རྒྱུད་དང་གཉིས་མེད་ཀྱི་རྒྱུད་དུ་ཡང་གཏོགས་ཏེ། དུར་ཁྲོད་བཤད་པས་ཞེས་སོགས་ཀྱི་བཤད་པ་བྱེད་པ་རྣམས་ནི་རྒྱུད་སྡེ་མཁྱེན་པའི་མཁས་པ་རྣམས་ཀྱི་རྣ་བར་འབབ་པའི་ཡུལ་མ་ཡིན་ནོ། ། སྤྱི་དོན་གསུམ་པ་དེར་གཏོགས་པའི་རྒྱུད་འདི་རྡོ་རྗེ་འཆང་གིས་ཇི་ལྟར་གསུངས་ཚུལ་ལ།
དེ་ལ་འདིར་རྒྱ་བོད་གཉིས་སུ་རྩོད་པ་ཐམས་ཅད་དང་བྲལ་པའི་དཔལ་རྡོ་རྗེ་འཇིགས་བྱེད་ཀྱི་རྒྱུད་རྟོག་པ་བདུན་པ་ཞེས་བྱ་བ་འདི་ཉིད་སྟོན་པའི་ཐོག་མར། དེ་ནས་རྡོ་རྗེ་འཇིགས་བྱེད་ཀྱི། ། སྒྲུབ་པ་ཡང་དག་རབ་བཤད་དེ། ། དེ་ནི་ལྷ་རྣམས་ཐམས་ཅད་ལ། ། དྲག་ཤུལ་ཆེ་ཞིང་འཇིགས་པར་བྱེད། ། ཅེས་པ་ཡང་རྡོ་རྗེ་འཇིགས་བྱེད་ཀྱི་རྩ་རྒྱུད་འབུམ་ཕྲག་གཅིག་པའམ། གསུམ་པ་ལས། མཆོག་གི་དངོས་གྲུབ་སྒྲུབ་པའི་ཐབས་གཙོ་བོར་སྟོན་པའི་ལེའུ་གསུངས་པའི་རྗེས་དེ་ནས་བསྐྱེད་རིམ་དང་དྲག་ཤུལ་གྱི་ལས་གཙོ་བོར་སྟོན་པ་རྒྱུད་ཀྱི་རྒྱལ་པོ་རྟོག་པ་བདུན་པ་འདི་གསུངས་པ་ཡིན་ཏེ། རྒྱུད་འདི་ཉིད་ཀྱི་བསྒྱུར་བྱང་ལས། དཔལ་ཨུ་རྒྱན་གྱི་གནས་ཆེན་པོ་ནས་འཇམ་དཔལ་གྱི་རྒྱུད་ལས་ཕྱུང་བ་རྒྱུད་ཀྱི་རྒྱལ་པོ་དཔལ་རྡོ་རྗེ་འཇིགས་བྱེད་བྱ་བ།
བླ་མ་དམ་པའི་དཀྱིལ་འཁོར་ཆེན་པོ། སློབ་དཔོན་ཆེན་པོ་ལ་ལི་ཏ་བཛྲས་ཕྱུང་ནས་མཛད་པ་རྫོགས་སོ། ། ཞེས་གསུངས་པས་རྟོགས་ནུས་པ་ཡིན་ནོ། ། དེ་ལ་འདིར་རྡོ་རྗེ་འཇིགས་བྱེད་ཅེས་པའི་རྡོ་རྗེ་ནི་སྟོང་པ་ཉིད་ལ་བརྗོད་པ་ཡིན་ཏེ། རྡོ་རྗེ་རྩེ་མོ་ལས། སྲ་ཞིང་སྙིང་པོ་ཁོང་སྟོང་མེད། ། བཅད་དང་གཞིག་པར་བྱ་བ་མེད། ། བསྲེག་པར་བྱར་མེད་འཇིགས་པ་མེད། ། སྟོང་ཉིད་རྡོ་རྗེ་བརྗོད་པར་བྱ། ། ཞེས་གསུངས་པ་ལྟར་ཡིན་ལ།
འཇིགས་བྱེད་ནི་སྙིང་རྗེའི་ཐབས་ཀྱི་དོན་ཡིན་ཏེ། པཉྩི་ཀ་ལས། རྡོ་རྗེ་སྟོང་པ་ཉིད་རབ་གསུངས། ། འཇིགས་བྱེད་ཀྱི་ནི་སྙིང་རྗེ་བརྗོད། ། དེ་ཡི་བདག་ཉིད་གྲུབ་པ་འདི། ། རྡོ་རྗེ་འཇིགས་བྱེད་སྦྱོར་བས་སོ། ། ཞེས་གསུངས་པས། ཐབས་ཁྱད་པར་ཅན་གཉིས་སུ་མེད་པའི་དོན་གཅིག་ལ་རྡོ་རྗེ་འཇིགས་བྱེད་ཅེས་བྱ་བ་ཡིན་ལ། དེ་ལྟར་བཤད་པའི་རྡོ་རྗེ་འཇིགས་བྱེད་ཀྱི་རྒྱུད་ལ། ལེའུ་རེ་རེ་རེ་ཞིང་རྟོག་པ་ཞེས་བརྗོད་པས།
རྒྱ་བོད་གཉིས་སུ་གྲགས་པའི་རྟོག་པ་བདུན་པ་ཞེས་བྱ་བ་འདི་ཉིད་ཡིན་ལ། དེ་ལ་རྟོག་པ་ཞེས་པའི་དོན་ནི། རྡོ་རྗེ་རྩེ་མོ་ལས། ཆོས་ཀུན་གཟུགས་ཅན་མ་ཡིན་ཡང་། ། གཟུགས་ཅན་དུ་ནི་འདི་རུ་བརྟག ། ཆོས་ཀུན་དམ་ཚིག་སྤྱོད་ཡུལ་མིན། ། སྒྲ་རུ་ཡང་ནི་འདི་རུ་བསྟན། ། དེ་བས་ངོ་མཚར་ཆོས་འདི་རུ། ། རྟོག་པས་རྟོག་པ་ཡིན་པར་བརྗོད། ། ཅེས་གསུངས་པས།
དོན་དམ་པར་ཆོས་ཐམས་ཅད་རྟོག་པ་མེད་ཀྱང་། ཀུན་རྫོབ་ཏུ་སེམས་ཅན་གྱི་དོན་གྱི་ཕྱིར་ཞི་རྒྱས་དབང་དྲག་སྒྲུབ་པའི་ཆོ་ག་དང་། སྤྲོས་བཅས་ཀྱི་ཏིང་ངེ་འཛིན་བསྒོམ་པ་ལ་སོགས་པ་བརྗོད་པར་བསྟན་པས། རྟོག་པ་ཞེས་བརྗོད་པ་ཡིན་ལ། བདུན་པ་ནི་གྲངས་ཀྱིས་སྨོས་པ་ཡིན་ནོ། ། སྤྱི་དོན་བཞི་པ་དེ་ལྟར་གསུངས་པའི་རྒྱུད་ཀྱི་བརྗོད་བྱའི་དོན་ཇི་ལྟར་བསྟན་ཚུལ་བཤད་པ་ལ་གཉིས། བརྗོད་བྱའི་གཙོ་བོ་སྨིན་གྲོལ་གཉིས་སྟོན་ཚུལ་བཤད་པ་དང་། ལམ་གྱི་ཡན་ལག་ལས་རབ་འབྱམས་སྟོན་ཚུལ་བཤད་པའོ། ། དང་པོ་ནི། མཆོག་དང་ཐུན་མོང་གི་དངོས་གྲུབ་ཐམས་ཅད་ཀྱི་གཞིར་གྱུར་པ་ནི་སྨིན་བྱེད་ཀྱི་དབང་ཡིན་ལ།
དེ་ནི་རྟོག་པ་དང་པོ་རྡུལ་ཚོན་གྱི་དཀྱིལ་འཁོར་བསྟན་པའི་སྐབས་སུ་སྟོན་པ་ཡིན་པས། འདི་ལ་བརྟེན་ནས་ཨ་མོ་གྷ་བཛྲས། བུམ་དབང་གི་ཆོ་ག་རྒྱས་པ་དང་། དབང་གོང་མ་གསུམ་ཞལ་ཤེས་ཀྱི་དབང་ཆོག་མཛད་པ་ཡིན་ནོ། ། གཉིས་པ་གྲོལ་ལམ་སྟོན་ཚུལ་བཤད་པ་ལ་གཉིས། བསྐྱེད་རིམ་དང་། རྫོགས་རིམ་སྟོན་ཚུལ་བཤད་པའོ། ། དང་པོ་ལ་གོང་དུ་བཤད་པ་ལྟར་ངེས་དོན་གྱི་རྡོ་རྗེ་འཇིགས་བྱེད་ནི་ཐབས་ཤེས་ཁྱད་པར་ཅན་གཉིས་སུ་མེད་པ་མཐར་ཐུག་པ་དེ་ཡིན་ལ། དེ་ཉིད་དྲང་དོན་གྱི་རྡོ་རྗེ་འཇིགས་བྱེད་གཟུགས་སྐུའི་རྣམ་པར་བཞེངས་ནས་འགྲོ་བའི་དོན་བྱེད་ཚུལ་ནི་རྟོག་པ་བཞི་པ་ལས་བསྟན་ལ། འོ་ན་དེ་ལྟ་བུའི་སྟོང་པ་དང་སྙིང་རྗེ་གཉིས་སུ་མེད་པའི་ངེས་དོན་གྱི་རྡོ་རྗེ་འཇིགས་བྱེད་དེ་ཉིད་གཟུགས་ཀྱི་རྣམ་པར་བཞེངས་ཚུལ་ནི།
ཛྙཱ་ན་ཨ་ཀ་རས། རིགས་སྔགས་ཆོས་དབྱིངས་ཐུགས་ཆུད་ཅིང་། ། ནམ་མཁའི་ངོས་ལྟར་གྱུར་པ་ལས། ། ཀླུ་རྣམས་ཀྱི་ནི་བྱིན་རླབས་ཀྱིས། ། མདོག་དང་དབྱིབས་ནི་ཐ་དད་པའི། ། སྤྲིན་རྣམས་ནམ་མཁར་འབྱུང་བ་ལྟར། ། ལྷ་ཡི་སྐུ་ནི་འབྱུང་བ་ཡིན། ། ཞེས་བྱ་བ་ལ་ལྷའི་དེ་ཁོ་ན་ཉིད་ནི། སྔར་བསྟན་པའི་སྔགས་བརྗོད་ཅིང་། དེའི་དོན་ལ་མོས་པའི་མཐུས།
ཆོས་ཀྱི་རང་བཞིན་དུ་རྟོགས་ཤིང་། ཁོང་དུ་ཚུད་པ་ལ་སྔོན་བསོད་ནམས་ཀྱི་ཚོགས་བསགས་པས་སྨོན་ལམ་དེའི་ཁྱད་པར་གྱི་མཐུས། ལྷའི་སྐུ་མཚན་དང་དཔེ་བྱད་ཀྱིས་བརྒྱན་པ་འབྱུང་བར་འགྱུར་ཏེ། དཔེར་ན་ཀླུ་རྣམས་ཀྱི་བྱིན་རླབས་ཀྱིས་རྣམ་པར་རྟོག་པ་མེད་བཞིན་དུ། ནམ་མཁའི་དཀྱིལ་དུ་མདོག་དང་དབྱིབས་ཐ་དད་པའི་སྤྲིན་གྱི་ཕུང་པོ་འབྱུང་བ་བཞིན་ནོ། ། ཞེས་གསུངས་པ་ལྟར་རོ། ། དེ་ལྟར་སྟོང་པ་དང་སྙིང་རྗེ་ཟུང་དུ་འཇུག་པའི་རྣམ་ཀུན་མཆོག་ལྡན་གྱི་ཡེ་ཤེས་དེ་ལྷ་སྐུའི་རྣམ་པར་བཞེངས་པ་དེ་ཡང་འགྲོ་བ་སྣ་ཚོགས་འདུལ་བར་བྱེད་པའི་རྣམ་པ་སྟེ། ཞལ་དགུ་ཕྱག་སུམ་ཅུ་རྩ་བཞི་ཞབས་བཅུ་དྲུག་པ། ལིང་ག་གྱེན་ལ་ལངས་པ། ཁ་དོག་ནག་པོ་སྟེ།
བྲམ་ཟེ་དཔལ་འཛིན་གྱིས། སངས་རྒྱས་ཀྱི་རྣལ་འབྱོར་སེམས་ཅན་མ་ལུས་པ་འདུལ་པ། ཁྲོས་ཤིང་ཞི་བའི་བདག་ཉིད་ཅན་གྱི་གཤིན་རྗེ་གཤེད་ནག་པོ་ཉིད་དོ། ། ཞེས་གསུངས་པ་ལྟར། དེ་ཡང་མ་ཧེ་ཞལ་གྱིས་ནི་གཙོ་བོར་གཏི་མུག་ཅན་འདུལ་ལ། སྲིན་པོའི་ཞལ་གྱིས་ནི་གཙོ་བོར་ཞེ་སྡང་ཅན་འདུལ་ཞིང་། འཇམ་དཔལ་གྱི་ཞལ་དང་། མཚན་མ་གྱེན་དུ་ལངས་པས་ནི་གཙོ་བོར་འདོད་ཆགས་ཅན་འདུལ་བར་བྱེད་པས་ཏེ། དེ་ཡང་རྡོ་རྗེ་གུར་ལས། འདོད་ཆགས་ཞེ་སྡང་གཏི་མུག་དང་། །
ང་རྒྱལ་སེར་སྣའི་སྐྱེ་བོ་རྣམས། ། བསྡུ་ཕྱིར་རང་གི་འཁོར་ལོ་ལ། ། རྡོ་རྗེའི་གཟུགས་ནི་དུ་མ་འཛིན། ། ཞེས་དང་། གདན་བཞི་ལས། ཆགས་དང་སྡང་དང་གཟིར་བ་ལ། ། ཁྲོ་དང་ཆགས་པའི་སྐུར་བསྟན་ནོ། ། ཞེས་གསུངས་པ་ལྟར་ཡིན་ལ། དེ་ཡང་བཅོམ་ལྡན་འདས་ཀྱིས་རྒྱུད་སྡེ་བཞི་ལ་སོགས་པ་ཆོས་གང་དང་གང་གསུངས་པ་ཐམས་ཅད་གདུལ་བྱ་གང་དང་གང་འདུལ་གྱི་ཆེད་ཁོ་ནར་གསུངས་པ་ཡིན་ལ། བྱེ་བྲག་གཤིན་རྗེ་གཤེད་ཀྱི་རྒྱུད་ཐམས་ཅད་གཙོ་བོར་གདུལ་བྱ་དྲེགས་པ་ཅན་འདུལ་བར་བྱ་བའི་ཆེད་དུ་གསུངས་པ་ཡིན་ཏེ།
དཔལ་སྃ་པུ་ཊིའི་ཕྱི་མ་ལས། ཁྲོ་བོའི་རྒྱལ་པོ་རྡོ་རྗེ་འཇིགས་བྱེད་བཤད་པར་བྱ་སྟེ། གང་ཞིག་ཁྱབ་འཇུག་དང་། དབང་ཕྱུག་ཆེན་པོ་ལ་སོགས་པ་ནས་བཟུང་སྟེ། དེ་ཐམས་ཅད་རྡོ་རྗེ་འཇིགས་བྱེད་ཀྱིས་ཐལ་བར་རློག་པར་བྱེད་དོ། ། ཞེས་དང་ཡང་དེའི་བདུན་པའི་རབ་བྱེད་བཞི་པར། དྲག་ཤུལ་གྱི་ལས་ཐམས་ཅད་འགྲུབ་པར་བྱེད་པ་ཞེས་བྱ་བ་རྡོ་རྗེ་འཇིགས་བྱེད་ཆེན་པོ་འདི་བཅོམ་ལྡན་འདས་ཀྱིས་བཀའ་བསྩལ་ཏོ། ། ཞེས་དང་། དེ་ཉིད་ཀྱི་རྒྱུད་ལས། འཇིག་རྟེན་དང་འཇིག་རྟེན་ལས་འདས་པའི་ལྷ་རྣམས་ལ་སྡིགས་མཛུབ་མཛད་པ།
ཞེས་དང་། དེ་ནས་རྡོ་རྗེ་འཇིགས་བྱེད་ཀྱི། ། སྒྲུབ་པ་ཡང་དག་རབ་བཤད་བྱ། ། དེ་ནི་ལྷ་རྣམས་ཐམས་ཅད་ལ། ། དྲག་ཤུགས་ཆེ་ཞིང་འཇིགས་པར་བྱེད། ། ཅེས་དང་། འཇམ་དཔལ་གསང་རྒྱུད་ལས། དེ་ནས་འཇམ་པའི་དབྱངས་ཀྱི་ནི། ། ཁྲོ་བོའི་མིང་ནི་གཤིན་རྗེ་གཤེད། ། མཚོན་ཆ་མེ་ལྟར་འབར་བས་འཁྲིགས། །
དྲག་ལ་མཐུ་རྩལ་དྲག་ལྡན་པའི། ། དེ་མཐོང་ན་ནི་ཁྲོ་བོ་གཞན། ། ཐམས་ཅད་ཀུན་གྱི་ལག་ཆ་ཤོར། ། དེ་བཞིན་དུ་ནི་འཇིག་རྟེན་པ། ། ལྷ་རྣམས་ཀུན་གྱིས་འདུད་པར་བྱེད། ། ཅེས་དང་། དཔལ་གདོང་དྲུག་གི་རྒྱུད་ལས། དེ་ནས་ལྷ་མོ་བེཏྟ་ལི་སྟན་ལས་ལང་སྟེ་ཐལ་མོ་སྦྱར་ནས་བཅོམ་ལྡན་འདས་ལ་འདི་སྐད་ཅེས་གསོལ་ཏོ། ། བཅོམ་ལྡན་འདས་ད་ལྟ་འདི་ན་འདུག་པ་རྣམས་ཀྱི་སེམས་ཅན་ཐམས་ཅད་ལ་འཚེ་བར་བགྱིད་པ་དང་། མ་འོངས་པ་ན་ཡང་ཐེག་པ་ཆེན་པོ་དང་།
སེམས་ཅན་ཐམས་ཅད་ལ་འཚེ་བར་བགྱིད་པ་དག་བྱུང་ན། དེ་རྣམས་ཇི་ལྟར་ཚར་བཅད་པར་བགྱི། དེ་ནས་བཅོམ་ལྡན་བགེགས་ཐམས་ཅད་འཇོམས་པའི་ཏིང་ངེ་འཛིན་ལ་བཞུགས་ཏེ། ཉིད་ཀྱི་སྐུ་དང་གསུང་དང་། ཐུགས་རྡོ་རྗེ་ལས་སྙིང་པོ་འདི་བྱུང་ངོ་། ། ཧྲཱིཿདེ་མ་ཐག་ཏུ་བཅོམ་ལྡན་འདས་ཞལ་དྲུག་པ། ཞབས་དྲུག་གི་ངོ་བོར་གྱུར་ཏོ། གླང་བུ་རྭ་གཉིས་ས་ལ་བརྫིས་ཏེ། གླང་བུའི་བདག་པོ་ཆུང་མ་དང་བཅས་པར། ཨོཾ་ཧྲཱིཿཥྚིཿཝི་ཏྲི་ཏཱ་ན་ན་ཧཱུྃ་ཧཱུྃ་ཕཊ྄་ཕཊ྄་སྭཱཧཱ།
ཞེས་ཞལ་བཞད་པ་དང་བཅས་པས་གསུངས་ཤིང་མནན་པར་གྱུར་ཏོ། ། ལྷ་དང་ལྷ་མ་ཡིན་དང་། བདུད་ཐམས་ཅད་སྐྲག་ཅིང་འདར་བ་དང་བཅས་པས་འདུད་པར་གྱུར་ཏོ། ། ཚངས་པ་དང་དབང་པོ་ལ་སོགས་པ་ཐམས་ཅད་ཀྱང་ཕྱག་འཚལ་ཞིང་འདུད་པར་གྱུར་ཏོ། ། ཞེས་གཙོ་བོར་ཞེ་སྡང་གི་དབང་དུ་གྱུར་པའི་དྲེགས་པ་ཅན་རྣམས་འདུལ་བར་བྱ་བའི་ཕྱིར་དུ་གསུངས་ལ། དེའི་ནང་ནས་ཀྱང་གཙོ་བོར་ལྷའི་གདུལ་བྱ་འདུལ་བའི་ཆེད་དུ་གསུངས་པ་ལྟར་སྣང་བ་ནི། སྤྱིར་གདུལ་བྱ་རིགས་དྲུག་གི་འགྲོ་བ་ལ་རང་རང་སོ་སོའི་གནས་སུ་དྲེགས་པ་ཅན་སྟོབས་རབ་ཏུ་ཆེ་ཞིང་ཆེ་བ་རྣམས་མང་དུ་ཡོད་ཀྱང་། དེ་ཐམས་ཅད་བདུད་ཀྱི་རྒྱལ་པོ་དགའ་རབ་དབང་ཕྱུག་གི་དབང་དུ་མ་གྱུར་པ་གཅིག་ཀྱང་མེད་ལ། དེ་འདོད་ཁམས་ཀྱི་ལྷའི་ནང་དུ་གཏོགས་ལ། དཔལ་གཤིན་རྗེ་གཤེད་ཀྱི་རྒྱུད་ཐམས་ཅད་ནི་གཙོ་བོར་དྲེགས་པ་ཐམས་ཅད་ཀྱི་བདག་པོར་གྱུར་པའི་དགའ་རབ་དབང་ཕྱུག་ལ་སོགས་པའི་བདུད་ཐམས་ཅད་འདུལ་བའི་ཆེད་དུ་གསུངས་པ་ཡིན་ཏེ།
དཔལ་གཤིན་རྗེ་གཤེད་དམར་པོའི་ལེའུ་བཅུ་དགུ་པ་དང་། དགྲ་ནག་གི་རིམ་པར་ཕྱེ་བ་བཅོ་བརྒྱད་པ་ལས། དེ་ནས་གཏམ་རྒྱུད་བཤད་པར་བྱ་སྟེ། བཅོམ་ལྡན་འདས་ཐམས་ཅད་སངས་རྒྱས་པ་ན་དཔའ་བོ་ཆེན་པོ་འཇིགས་སུ་རུང་བ་དུ་མའི་བདུད་ཀྱི་དཔུང་གི་ཚོགས་རྣམས་བལྟས་ཏེ། བཅོམ་ལྡན་འདས་ཐུབ་པ་ཆེན་པོས་བྱང་ཆུབ་ཏུ་རྣམ་པར་གཞོལ་བར་འདོད་ལ། དེའི་དུས་ན་བདུད་ཆེན་པོ་ལས། མཆོག་ཏུ་རྣམ་པར་རྒྱལ་བ་ཞེས་བྱ་བའི་ཏིང་ངེ་འཛིན་ལ་སྙོམས་པར་ཞུགས་ཏེ། བཅོམ་ལྡན་འདས་ཉིད་ཀྱི་སྐུ་དང་། གསུང་དང་། ཐུགས་རྡོ་རྗེ་རྣམས་ལས་ཁྲོ་བོ་ཆེན་པོ་གཤིན་རྗེ་གཤེད་འདི་ངེས་པར་ཕྱུང་བར་གྱུར་ཏོ། །
ངེས་པར་ཕྱུང་ནས་ཕྱག་ན་རྡོ་རྗེ་ལ། བཅོམ་ལྡན་འདས་ཐུབ་པ་ཆེན་པོས་བཀའ་སྩལ་པ། ཕྱག་ན་རྡོ་རྗེ་ཁྱོད་ཁྲོ་བོ་གཤིན་རྗེ་གཤེད་ཀྱི་གཟུགས་འདི་ཡང་དག་པར་བཟུང་ལ། བདུད་རྣམས་དང་། ཀླུ་རྣམས་དང་། ལྷ་མ་ཡིན་རྣམས་དང་། གནོད་སྦྱིན་རྣམས་དང་། སྲིན་པོ་རྣམས་སྐྲག་པ་དང་། འཇིགས་པ་དང་། བསད་པར་གྱིས་ཤིག
ཅེས་གསུངས་སོ། ། དེའི་དུས་ན་བཅོམ་ལྡན་འདས་ལ་དངོས་སུ་ཐོས་ཏེ་སྐད་ཅིག་གིས་བླངས་ནས་ངེས་པར་གཟུང་སྟེ་ཡང་དག་པ་བསྡུས་པ་ལ་བསྔགས་ཤིང་། སེམས་ལ་ཡང་ལེགས་པར་བསྐྱེད་དེ་འདི་གསུངས་པས། གསང་བདག་ཆེན་པོ་ཕ་རོལ་འགྲོ། ། འཇུག་ཕྱིར་འདི་ནི་རབ་གསལ་བྱ། ། འགྲོ་དང་འོང་དང་འདོད་པ་སྟེ། ། མཉམ་པར་བཞག་སྟེ་སྔགས་བཟླས་བྱ། བྱེ་བ་བཟླས་པ་འགྲུབ་འགྱུར་ཏེ། ། བྱེ་བ་ལྔ་བཟླས་སྨོས་ཅི་དགོས། ། ཞེས་དང་།
དཔལ་དགྲ་ནག་གི་རྒྱུད་ལས། དེ་ནས་ཕྱག་ན་རྡོ་རྗེས་བཅོམ་ལྡན་འདས་རྡོ་རྗེ་སེམས་དཔའ་དེ་བཞིན་གཤེགས་པ་ཐམས་ཅད་ཀྱི་བདག་པོས་གསོལ་བ་བཏབ་པ་དང་། དེ་ནས་བཅོམ་ལྡན་འདས་དེ་བཞིན་གཤེགས་པ་ཐམས་ཅད་ཀྱི་བདག་པོས་བདུད་ཐམས་ཅད་འཇོམས་པ་ཞེས་བྱ་བའི་ཏིང་ངེ་འཛིན་ཉིད་ཀྱི་སྐུ་དང་། གསུང་དང་། ཐུགས་རྣམས་ལ་ངེས་པར་སྟོན་ཏེ། ཟླ་བ་རྡོ་རྗེའི་སྦྱོར་བ་ཡིན། ། གཤིན་རྗེ་འཇོམས་པ་བསྒོམ་པར་བྱ། ། བདུད་རྣམས་ཞི་བར་བྱ་ཕྱིར་དང་། ། རབ་ཏུ་སྡང་བ་བསལ་བའི་ཕྱིར། ། འོད་ཟེར་ལྔ་ཡི་འཁྲིགས་པ་ཡིས། །
རྡོ་རྗེ་བསྲུང་བའི་དོན་དུ་བསྒོམ། ། རྡོ་རྗེའི་ས་གཞི་ལྕགས་རི་དང་། ། ར་བ་དྲ་བ་དེ་བཞིན་ནོ། ། དེ་ནས་བཅོམ་ལྡན་འདས་དེ་བཞིན་གཤེགས་པ་ཐམས་ཅད་སྐྱོབ་པ་པོ་བདུད་ཐམས་ཅད་རློག་པར་བྱེད་པ་རྡོ་རྗེ་ཞེས་བྱ་བའི་ཏིང་ངེ་འཛིན་ལ་སྙོམས་པར་ཞུགས་ནས། ཞེས་སོགས་གསུངས་པའི་ཕྱིར་རོ། རྒྱུ་མཚན་དེས་ན་སྔོན་བཅོམ་ལྡན་འདས་མངོན་པར་རྫོགས་པར་སངས་རྒྱས་པའི་ཚུལ་བསྟན་པའི་ཚེ། བདུད་སྡིག་ཅན་གྱིས་བར་ཆད་བརྩམས་པ་ལས། བཅོམ་ལྡན་འདས་བདུད་ཐམས་ཅད་རྣམ་པར་འཇོམས་པ་ཞེས་བྱ་བའི་ཏིང་ངེ་འཛིན་ལ་སྙོམས་པར་ཞུགས་ནས། དུས་གསུམ་གྱི་སངས་རྒྱས་ཐམས་ཅད་ཀྱིས་མཐུ་སྟོབས་ཀྱི་མངའ་བདག་ཕྱག་ན་རྡོ་རྗེ་ལ་ཡང་ཁྱོད་ཀྱི་ཁྲོ་བོའི་རྒྱལ་པོ་གཤིན་རྗེ་གཤེད་ཀྱི་གཟུགས་སུ་སྤྲུལ་ལ། བདུད་སྡིག་ཅན་ལ་སོགས་པའི་དྲེགས་པ་ཅན་འདུལ་དཀའ་བ་རྣམས་ཐུལ་ཅིག་ཅེས་བཀའ་སྩལ་ལ།
དེའི་རྒྱུ་མཚན་ཡང་ཤིན་ཏུ་ཞེ་སྡང་ཤས་ཆེ་བ་ལ་དེ་བས་ཀྱང་ཤིན་ཏུ་གཏུམ་ཞིང་འཇིགས་སུ་རུང་བ་ཁྲོ་བོའི་སྐུར་བསྟན་པས་དེ་དག་འདུལ་བར་བྱེད་པ། ཚད་པས་ཚིག་པ་ལ། མེས་གདུང་བར་བྱེད་པ་བཞིན་ཏེ། སངས་རྒྱས་མཉམ་སྦྱོར་ལས། ཤིན་ཏུ་གདུག་ཅིང་གཏུམ་པ་ལ། ། ཞི་བས་ཕན་པར་མི་འགྱུར་ཞིང་། ། ཤེས་རབ་ཐབས་ཀྱི་ངོ་བོ་ཡིས། ། ཁྲོ་བོ་དེ་བཞིན་གཤེགས་ཀུན་མཛད། ། ཅེས་གསུངས་ཤིང་། རྡོ་རྗེ་སྙིང་འགྲེལ་ལས་ཀྱང་།
རྡོ་རྗེ་སྙིང་པོས་བཤད་པར་བྱ། རྩོད་པ་རབ་ཏུ་རྒྱས་པའི་དུས་འདི་ན་འགྲོ་བ་དམ་པ་མ་ཡིན་པ་མང་པོ་རྣམས་འབྱུང་བར་འགྱུར་བས། དེ་རྣམས་ཁྲོ་བོའི་ཆ་ལུགས་དང་། སྡང་བ་ལྟ་བུས་འདུལ་གྱིས། གཞན་དུ་འཇུག་པ་མ་གཟིགས་པས། ཞལ་གཅིག་ཕྱག་གཉིས་པ་ལྟ་བུ་དང་། ཁམས་གསུམ་རྣམ་པར་རྒྱལ་བ་ལྟ་བུ་དང་། ཧ་ལ་ཧ་ལ་ལྟ་བུ་དང་། རྟ་མགྲིན་ལྟ་བུ་དང་། གཤིན་རྗེ་གཤེད་ལྟ་བུར་སྤྲུལ་པ་མཛད་པ་ཡིན་ནོ། །
ཞེས་གསུངས་པ་ཡིན་ནོ། ། དེ་བཞིན་དུ་གདུལ་བྱ་ཉོན་མོངས་པ་སྣ་ཚོགས་ཀྱིས་གཟིར་བ་ཤིན་ཏུ་འདུལ་དཀའ་བ་དབང་ཕྱུག་ཆེན་པོ་ལ་སོགས་པ་ལྟ་བུའམ། མདོར་ན་གདུལ་བྱ་ཉོན་མོངས་བ་གང་ལ་གང་གནས་པ་དེ་ལ་དེ་འདུལ་བྱེད་ཀྱང་དེའི་རྣམ་པར་སྟོན་པ་ཡིན་ཏེ། རྡོ་རྗེ་གུར་ལས། འདོད་ཆགས་ཞེ་སྡང་གཏི་མུག་དང་། ། ང་རྒྱལ་སེར་སྣའི་སྐྱེ་བོ་རྣམས། ། བསྡུ་ཕྱིར་རང་གི་འཁོར་ལོ་ལ། ། རྡོ་རྗེའི་གཟུགས་ནི་དུ་མ་འཛིན། ། ཞེས་དང་། ཡང་དེ་ཉིད་ལས།
འདོད་ཆགས་ཀྱིས་བསྐྱེད་འཇིག་རྟེན་པ། ། འདོད་ཆགས་ཉིད་ཀྱིས་རྣམ་གྲོལ་འགྱུར། ། རྡོ་རྗེ་ཆགས་པ་ཡོངས་ཤེས་ན། ། ཡིད་ནི་རྡོ་རྗེ་སེམས་དཔར་འགྱུར། ། ཞེས་གསུངས་པའི་ཕྱིར་རོ། ། དེ་ལ་ཉོན་མོངས་པ་འཇོམས་པ་དེ་དག་དང་འགལ་བའི་རྣམ་པ་ཅན་གྱིས་འདུལ་བར་མི་བྱེད་པར། འདུལ་བྱེད་ཀྱི་ཐབས་གདུལ་བྱ་དེ་དང་འདྲ་བས་འདུལ་བར་བྱེད་པ་ཇི་ལྟར་ཡིན་སྙམ་ན། དཔལ་ཁ་སྦྱོར་ལས། བུད་ཤིང་བསྲེག་པའི་རིགས་པ་ཡིས། ། དགྱེས་པའི་རྒྱལ་བ་གར་མཁན་མཆོག །
ཅེས་གསུངས་པ་ཡིན་ལ། དེའི་དོན་ནི་གྲུབ་ཆེན་ཨིནྟྲ་བྷུ་ཏིས། ཉོན་མོངས་པ་རྣམས་འཇོམས་པ་ལ། ཉོན་མོངས་པས་སྐུར་བསྟན་པས་ཅི་བྱ། དེ་ལས་བཟློག་པ་ཞིག་དགོས་སོ་སྙམ་པ་ལ། བུད་ཤིང་བསྲེགས་པའི་རིགས་པ་སྟེ། བུད་ཤིང་བསྲེགས་པ་ལ། བུད་ཤིང་ཉིད་ལ་མེ་སྦར་བས་བསྲེག་གི ཆུས་བསྲེགས་པ་མ་ཡིན་ནོ། ། དེ་བས་ན་རྩྭ་དང་ཤིང་ལ་མེ་བྱུང་བས་ནི་དེ་ཉིད་བསྲེག་ཅེས་གསུངས་པ་ལྟ་བུའོ། །
དེ་ལྟ་བུ་བརྗོད་བྱའི་གཙོ་བོར་གྱུར་པའི་བསྐྱེད་པའི་རིམ་པ་ནི་རྟོག་པ་བཞི་པས་བསྟན་ལ། བསྐྱེད་རིམ་དེ་ལྷའི་རྣམ་པ་མི་གསལ་བ་གསལ་བར་བྱེད་པ་ལ་སོགས་པའི་ཐབས་དམིགས་རྟེན་གྱི་རས་བྲིས་ནི་རྟོག་པ་ལྔ་པ་ནས་བསྟན་ལ། བསྐྱེད་པའི་རིམ་པ་སོགས་ལ། སྔོན་དུ་སྨིན་བྱེད་ཀྱི་དབང་འགྲོ་དགོས་པས། རྟོག་པ་དང་པོས་རྡུལ་ཚོན་གྱི་དཀྱིལ་འཁོར་དང་། མཆོག་དང་ཐུན་མོང་གི་དངོས་གྲུབ་གཉིས་སྒྲུབ་ཚུལ་བསྟན་ནོ། ། གཉིས་པ་རྫོགས་རིམ་བསྟན་ཚུལ་བཤད་པ་ལ། ཁ་ཅིག་ན་རེ། རྒྱུད་འདི་ལས་རྫོགས་རིམ་དངོས་སུ་མ་གསུངས་ཤིང་། འདིའི་རྒྱ་གཞུང་རྣམས་ལས་ཀྱང་འདིས་རྫོགས་རིམ་གྱི་གསལ་ཁ་མ་གནང་ཞེས་ཟེར་བ་ནི།
མ་མཐོང་བ་ཡིན་ཏེ། འདི་ལ་གཉིས། རྒྱུད་འདི་ལས་གསུངས་ཚུལ་དང་། རྒྱ་གཞུང་ནས་བསྟན་ཚུལ་ལོ། ། དང་པོ་ལ་གཉིས། བདག་བྱིན་གྱིས་རླབས་པ་བསྟན་ཚུལ་དང་། དཀྱིལ་འཁོར་འཁོར་ལོ་བསྟན་ཚུལ་ལོ། ། དང་པོ་ནི་རྟོག་པ་བདུན་པ་བསམ་གཏན་གྱི་རྟོག་པ་ལས། དེ་ནས་ཞུ་བའི་བསམ་གཏན་གྱི་སྦྱོར་བ་རབ་ཏུ་གསུངས་པ་ནི། བསྒྲུབ་བྱ་མདུན་དུ་བསམ་སྟེ་དེའི་རྐང་པ་གཉིས་ལ།
ཡྃ་ལས་གྱུར་པའི་རླུང་གི་དཀྱིལ་འཁོར་བསམ་པར་བྱའོ། ། དེའི་སྟེང་དུ་གསང་བའི་གནས་སུ་མེའི་དཀྱིལ་འཁོར་གྲུ་གསུམ་ཁ་དོག་དམར་པོ་རྃ་གྱི་བྱིན་གྱིས་བརླབས་པ་བསམ་པར་བྱའོ། ། དེའི་སྟེང་དུ་སྙིང་ཁར་སའི་དཀྱིལ་འཁོར་གྲུ་བཞི་ཁ་དོག་སེར་པོ་ལྃ་གྱི་བྱིན་གྱིས་བརླབས་པར་བྱའོ། ། དེའི་སྟེང་དུ་དཔྲལ་བར་ཨ་ལས་ཟླ་བའི་དཀྱིལ་འཁོར་རྣམ་པར་བསམ་པར་བྱའོ། ། དེའི་སྟེང་དུ་ཡི་གེ་ཝཾ་མགོ་བོ་ཐུར་དུ་བལྟས་པས་བདུད་རྩི་འཛག་པར་བསམ་སྟེ། འདི་ནི་ལེགས་པར་རྣམ་པར་བསམ་ནས་རླུང་མེ་རབ་ཏུ་སྦར་ཏེ། མེ་དེས་དབང་ཆེན་གྱི་དཀྱིལ་འཁོར་བསྲེག་རྣམ་པར་བསམ་པར་བྱ་སྟེ། དབང་ཆེན་གྱི་དཀྱིལ་འཁོར་གྱི་རླངས་པས་བདུད་རྩིའི་དཀྱིལ་འཁོར་དེ་བཞུས་པར་རྣམ་པར་བསམ་པར་བྱའོ། ། འདིས་སྦྱོར་བ་ཙམ་གྱིས་ནི་དེའི་བུད་མེད་ཞུ་བར་བྱེད་པ་ཐེ་ཚོམ་མེད་དོ། ། ཞེས་གསུངས་པ་ལ།
བསྒྲུབ་བྱ་ཞུ་བ་དང་སྒྲུབ་པ་པོ་ཞུ་བ་ལ་སྦྱར་བ་གཉིས་སུ་བཤད་པ་ལ། སྒྲུབ་པ་པོ་ཞུ་བ་ལ་སྦྱར་བའི་ཚེ་བདག་བྱིན་གྱིས་བརླབ་པའི་མན་ངག་གསང་དབང་གི་ལམ་གསལ་བར་བསྟན་པར་བྱས་ནས། པཎྜི་ཏ་ཨ་མོ་གྷ་བཛྲ་ལ་ཞུས་ནས། སྐྱོབས་པ་རྣམས་ཀྱི་ཐུགས་རྡོ་རྗེ། མ་གྲུབ་པ་གྲུབ་པར་བྱེད་པ་ནང་གི་སྦྱོར་བ་ཞེས་ཤིན་ཏུ་ཟབ་པའི་མན་ངག་ཏུ་བཞེད་པ་ཡིན་ནོ། ། གཉིས་པ་དཀྱིལ་འཁོར་འཁོར་ལོ་བསྟན་ཚུལ་ནི། ཡང་འདིའི་བསམ་གཏན་གྱི་རྟོག་པ་ལས། དེ་ནས་དགུག་པར་བྱེད་ན། ཡི་གེ་ཡྃ་ལས་རླུང་གི་དཀྱིལ་འཁོར། དེའི་སྟེང་དུ་ཨ་ལས་བྱུང་བའི་ཟླ་བའི་དཀྱིལ་འཁོར།
དེའི་སྟེང་དུ་གཤིན་རྗེའི་གཟུགས་ལྕགས་ཀྱུ་དང་། ཞགས་པ་ལག་ན་ཐོགས་པ་རྣམ་པར་བསམ་པར་བྱའོ། ། མ་ཧེའི་སྦྱོར་བ་ལ་གནས་པའི་དེ་ལ་བཀའ་བསྒོ་བ་གཤིན་རྗེ་སོགས་ལ། ཡུལ་ཆེ་གེ་མོ་མྱུར་བར་ཁུག་ཅིག དེ་སྐད་བསྐུལ་བས། ཛའི་རྣམ་པར་བསྐྱེད་དེ་སོང་བ་རྣམ་པར་བསམ་པར་བྱའོ། ། བསམ་གཏན་འདིའི་རབ་ཏུ་སྦྱོར་བ་ལ་གནས་པའི་སྔགས་པས་ཁམས་གསུམ་དུ་གཏོགས་པའི་བུད་མེད་བཀུག་ལ་རོལ་བར་བྱའོ། ། ཞེས་གསུངས་པས་དཀྱིལ་འཁོར་འཁོར་ལོའི་ལམ་དངོས་སུ་བསྟན་པ་ཡིན་ནོ། ། གཉིས་པ་རྒྱ་གཞུང་ལ།་ བསྟན་ཚུལ་ལ།
ཨ་མོ་གྷ་བཛྲ། དེ་ནས་གཞན་ཡང་ནང་གི་སྦྱོར་བ་ཅུང་ཟད་སྦྱར་བར་བྱའོ། ། དེ་ལ་ལུས་ཀྱི་སྨད་ནི་དོན་ཡོད་གྲུབ་པའི་བདག་ཉིད་དུ་བལྟ་བར་བྱའོ། ། དེའི་སྟེང་དུ་གྲུ་གསུམ་གྱི་གནས་ནི་སྣང་བ་མཐའ་ཡས་ཀྱི་བདག་ཉིད་དུ་བལྟ་བར་བྱའོ། ། དེའི་སྟེང་དུ་ལྟེ་བ་ནི་མི་བསྐྱོད་པའི་བདག་ཉིད་དུ་བལྟའོ། ། དེའི་སྟེང་དུ་བྲང་ནི་རིན་ཆེན་འབྱུང་ལྡན་གྱི་བདག་ཉིད་དུ་བལྟའོ། ། སྨིན་མཚམས་ནི་རྣམ་པར་སྣང་མཛད་ཀྱི་བདག་ཉིད་དུ་བལྟའོ། ། དེའི་སྟེང་དུ་པདྨ་འདབ་མ་སུམ་ཅུ་རྩ་གཉིས། དེའི་དབུས་སུ་ཟླ་བའི་དཀྱིལ་འཁོར། དེའི་དཀྱིལ་འཁོར་དུ་མི་ཤིགས་པ་ཁ་སྦུབས་ལས།
རྟག་ཏུ་བདུད་རྩི་འབབ་པར་བལྟའོ། ། ལྟེ་བའི་དཀྱིལ་འཁོར་ལ་པདྨ་འདབ་མ་དྲུག་ཅུ་རྩ་བཞི་པ། དེའི་དབུས་སུ་ཉི་མའི་དཀྱིལ་འཁོར། དེའི་དཀྱིལ་དུ་དང་པོའི་ཡི་གེ་བལྟ་བར་བྱ་སྟེ། རྟག་ཏུ་ཡེ་ཤེས་ཀྱི་མེ་གྱེན་དུ་འབར་བའོ། ། དེའི་སྟེང་དུ་སྙིང་ཁར་པདྨ་འདབ་མ་བརྒྱད་པ། དེའི་དབུས་སུ་ཉི་མའི་དཀྱིལ་འཁོར་ལ་ས་བོན་དགུས་ཡོངས་སུ་གང་བའི་དབུས་ཀྱི་ཧཱུྃ་གི་དཀྱིལ་ནས་ཟླ་བའི་དཀྱིལ་འཁོར། དེའི་དཀྱིལ་དུ་ཡི་གེ་མུྃ་ལས་ཡོངས་སུ་གྱུར་པའི་འཇམ་པའི་རྡོ་རྗེ་དེ་བཞིན་གཤེགས་པ་ཐམས་ཅད་ཀྱི་ཡེ་ཤེས་ཀྱི་བདག་ཉིད་བསམ་པར་བྱའོ། ། དེའི་སྟེང་དུ་མགུལ་པར་པདྨ་འདབ་མ་བཅུ་དྲུག་པ། དེའི་དབུས་སུ་ཉི་མའི་དཀྱིལ་འཁོར།
དེའི་སྟེང་དུ་པདྨ་དམར་པོ་འདབ་མ་བརྒྱད་པ། དེའི་དབུས་སུ་ཡི་གེ་ཨཱཿདམར་པོ་དེའི་འདབ་མ་ལ་གཟུགས་ཀྱི་རྡོ་རྗེ་མ་ལ་སོགས་པའི་ལྷ་མོ་བརྒྱད་ཀྱི་ས་བོན། དེ་བཞིན་གཤེགས་པ་ཐམས་ཅད་ཀྱིས་ཡང་དག་པའི་ཡེ་ཤེས་ཀྱི་ལོངས་སྤྱོད་ཉམས་སུ་མྱོང་བའི་བདག་ཉིད་བསམ་པར་བྱའོ། ། འདི་ལྟ་བུའི་རྡོ་རྗེ་འཇིགས་བྱེད་དུ་བསྒོམ་པའི་སྤྱི་གཙུག་ཏུ་མི་བསྐྱོད་པ། སྙིང་ཁར་ཡེ་ཤེས་སེམས་དཔའ་དང་། སྐུ་གསུང་ཐུགས་ཀྱི་རྡོ་རྗེ་དང་ལྡན་པར་རྟག་ཏུ་བསྒོམ་མོ། ། ཇི་ལྟར་འདོད་པའི་དངོས་གྲུབ་ཀྱི་དོན་དུ་སྐད་ཅིག་ཀྱང་སྣ་ཚོགས་པའི་སེམས་མི་བསྐྱེད་དེ། འཇིག་རྟེན་འདི་དང་གཞན་དུ་ཡང་འདི་ལས་ཐབས་གཞན་ན་མེད་དོ། དེ་བས་ན་དངོས་གྲུབ་ཀྱི་ཕྱིར་དང་། སད་པའི་ཕྱིར་ཡང་ཟླ་བ་དྲུག་ཏུ་འདིའི་བསམ་གཏན་བྱའོ། །
བསམ་པ་ཐམས་ཅད་ཡོངས་སུ་སྤངས་ཏེ་ཟླ་བ་ཕྱེད་དུ་བརྟག་པར་བྱའོ། ། ཞེས་གསུངས་པས། གོང་གི་རྟོག་བདུན་གྱི་ལུང་དེའི་དོན་རྣལ་འབྱོར་པ་རང་གི་ནང་ལ་སྦྱར་ནས་གཏུམ་མོའི་རྣལ་འབྱོར་ཁྱད་པར་ཅན་གསལ་བར་གསུངས་ཤིང་། ཡང་སློབ་དཔོན་འདི་ཉིད་ཀྱི། སྐྱོ་འོད་འབྱུང་ལ་འདིའི་རྫོགས་རིམ་གྱི་མན་ངག སྐུ་རྡོ་རྗེ་མ་གྲུབ་པ་གྲུབ་པར་བྱེད་པ་རྭ་ལ་སེམས་འཛིན་པ། གྲུབ་ནས་བརྟན་པར་བྱེད་པ་མཚན་མོ་རྒྱུ་བ་གསུང་རྡོ་རྗེ་མ་གྲུབ་པ་གྲུབ་པར་བྱེད་པའི་ཐབས་དམིགས་རྟེན་བཅའ་བ། གྲུབ་ནས་བརྟན་པར་བྱེད་པ་རྡོ་རྗེའི་བཟླས་པ། ཐུགས་རྡོ་རྗེ་མ་གྲུབ་པ་གྲུབ་པར་བྱེད་པ། སྔོན་འགྲོ་བུམ་པ་ཅན་དང་བཅས་པའི་ནང་གི་སྦྱོར་བ་གྲུབ་ནས་བརྟན་པར་བྱེད་པ།
མཚན་མ་གྱེན་འགྲེང་གི་སྦྱོར་བ་ཞེས། རྩ་ཐིག་རླུང་གསུམ་ལ་གནད་དུ་བསྣུན་པའི་རྫོགས་རིམ་གྱི་མན་ངག་ཁྱད་པར་དུ་འཕགས་པ་འབྱུང་བ་ཡིན་ནོ། ། འདིར་ལ་ཁ་ཅིག་ན་རེ། རྭ་རྩེ་ལ་སེམས་འཛིན་པའི་དམིགས་པ་རྫོགས་རིམ་དུ་འདོད་པ་མི་འཐད་དེ། རྫོགས་རིམ་ནི་རྣལ་འབྱོར་པ་རང་གི་ལུས་ལ་གནད་དུ་བསྣུན་ནས་བདེ་ཆེན་གྱི་ཡེ་ཤེས་བསྐྱེད་དགོས་པ་ལས། རང་གི་ལུས་ལ་ཕྱི་རོལ་ཏུ་དམིགས་ནས་བསྒོམས་པས་དེ་འདྲ་བའི་ཡེ་ཤེས་རྒྱུད་ལ་མི་སྐྱེ་བའི་ཕྱིར་རོ། ། ཞེས་ཟེར་བ་ནི་མི་འཐད་དེ། འོ་ན་དཔལ་ལྡན་སམྦུ་ཊའི་བརྟག་པ་དྲུག་པ་ལས། སྣ་ཡི་ཁུང་བུ་གཡས་པ་ནས། ། ཐམས་ཅད་དུ་ནི་ཕྱུང་ནས་ནི། །
མཛོད་སྤུར་སོང་བ་དག་གིས་ཀྱང་། ། བུག་པ་ངེས་པར་ཕྱོགས་བཅུ་ཡི། ། སངས་རྒྱས་བྱང་ཆུབ་སེམས་དཔའ་ཡི། ། ཤངས་ཀྱི་བུག་གཡོན་པ་ནས། ། ཞུགས་ནས་སྤྱི་གཙུག་འཁོར་ལོ་ནི། ། ཀུན་བསྲེག་རྣམ་པར་ཕྱུང་ནས་ནི། ། སྔར་སོང་ཉིད་ཀྱི་བུག་པ་ནས། ། ཡང་ནི་སྤྱི་གཙུག་ཞུགས་པར་བྱ། ། སངས་རྒྱས་རྣམས་ནི་བསྲེག་པ་ཡི། ། དག་པ་དེ་ནི་བསྐྱེད་པར་བྱ། །
ཞེས་དང་། ཤིནྟི་པས་འདིའི་ཚོགས་འཁོར་གྱི་སྐབས་སུ་རྫོགས་རིམ་བཤད་པ་ལས། མཐོ་གང་ཙམ་གྱི་མཐོ་བ་རུ། ། རྒྱལ་བ་ཆོས་ཀྱི་གཞི་བསམ་བྱ། ། དེ་ལ་བདུད་རྩིའི་རྒྱུན་འཛག་པ། ། རང་ཉིད་ལ་ནི་བསམ་པར་བྱ། ། ཡུངས་ཀར་ཙམ་གྱི་ཕྲ་བ་ནི། ། རྡོ་རྗེ་ཅན་གྱི་མཚན་མས་ཏེ། ། རྡོ་རྗེའི་རྩེ་འམ་སྣ་རྩེར་བསམ། བརྟན་པར་གྱུར་ན་སྤྲོ་བར་བྱ། །
སྙིང་གི་དཀྱིལ་ནི་ནམ་མཁའ་ལ། ། ཟླ་བའི་དཀྱིལ་འཁོར་རྫོགས་པ་སྟེ། ། དེར་ནི་ཆོས་ཀྱི་འབྱུང་གནས་ནས། ། ཕྲ་མོ་རྡོ་རྗེ་རྟག་ཏུ་དྲན། ། རྡོ་རྗེ་ལ་སོགས་རོ་དང་ལྡན། ། ཡིད་ཀྱི་རང་བཞིན་རྣམ་ཐར་གསུམ། ། རྣམ་པ་ཀུན་གྱི་དོན་དག་ལས། ། འགྱུར་བ་མེད་པའི་བདེ་བ་ཆེ། ། ཐབས་དང་ཤེས་རབ་རྣམ་པར་དག ། ལས་ཀུན་ལས་ནི་ཐམས་ཅད་དུ། །
ཡང་དག་བྱང་ཆུབ་ལེགས་སེམས་བཟུང་། ། དེ་ཉིད་བརྩོན་པས་བསམ་པར་བྱ། ། སྔགས་ནི་སྲོག་གི་ཡི་གེ་བཟླ། ། ཐིག་ལེའི་རང་བཞིན་འོད་གསལ་བ། ། ཆོས་དང་ཆོས་མིན་ལམ་གྲོལ་བ། ། རྟག་ཏུ་ཡོངས་སུ་བསྒོམ་པར་བྱ། ། དེ་ཡིས་དུས་བསམ་ཐམས་ཅད་དུ། ། གྲོལ་བའི་ལམ་ལ་བརྩོན་པ་ཡིས། ། རྟག་པའི་དུས་སུ་བསྒོམ་བྱས་ན། ། དེ་ཡི་གྲོལ་ཐོབ་ཕུན་སུམ་ཚོགས། །
ཞེས་སོགས་གསུངས་པ་རྣམས་ཀྱང་རྫོགས་རིམ་ཟབ་མོ་སྟོན་བྱེད་མ་ཡིན་པར་འགྱུར་བས་ཧ་ཅང་ཡང་ཐལ་བའི་ཕྱིར་རོ། ། བོད་ཀྱི་རྭ་པ་རྣམས་ཀྱི་རྒྱ་ཆེ་བ་ལ་སེམས་འཛིན་པ། ཟབ་པ་ལ་སེམས་འཛིན་པ། ཟུང་དུ་འཇུག་པ་ལ་སེམས་འཛིན་པ་ཞེས་མིང་དུ་བཏགས་པའི་བསྐྱེད་རྫོགས་ཀྱི་མན་ངག་ཟབ་མོར་བཤད་པ་རྣམས་ནི་བརྟག་པར་བྱ་བའི་གནས་སོ། ། གཉིས་པ་ལམ་གྱི་ཡན་ལག་ལས་རབ་འབྱམས་སྒྲུབ་ཐབས་བསྟན་ཚུལ་ནི། དེ་ལྟར་གོང་དུ་བཤད་པ་ལྟར། རྟོག་པ་དང་པོ་ནས་བསྟན་པའི་རྡུལ་ཚོན་གྱི་དཀྱིལ་འཁོར་དུ་དབང་ཐོབ་པའི་རྣལ་འབྱོར་པས། རྟོག་པ་བཞི་པ་ནས་བཤད་པའི་བསྐྱེད་རིམ་བསྒོམ་ལ། དེ་དམན་པ་ལ་མོས་པ་རྣམས་རྗེས་སུ་གཟུང་བའི་ཕྱིར་དུ། གང་ལ་གང་འགྲོའི་ལས་རབ་འབྱམས་བསྒྲུབ་དགོས་ལ།
དེ་ལ་ཡང་བསྙེན་པ་སྔོན་དུ་མ་སོང་ན། ལས་མི་འགྲུབ་པར་བཤད་པས་རྟོག་པ་གསུམ་པ་ནས་བསྙེན་པའི་ཚད་དང་། དེའི་བསྙེན་པ་བྱས་པའི་ཕན་ཡོན་དང་བཅས་པ་བསྟན་ལ། བསྙེན་པ་སྔོན་དུ་སོང་བའི་གང་ཟག་དབང་པོ་རྣོ་རྟུལ་གྱི་དབྱེ་བས་ལས་སྒྲུབ་པའི་ཐབས་མི་འདྲ་བ་གསུམ་གསུངས་པ་ལས། རྣལ་འབྱོར་པ་དབང་པོ་རབ་ཀྱིས་བསམ་གཏན་ཙམ་གྱི་ལས་འགྲུབ་པས། རྟོག་པ་བདུན་པ་བསམ་གཏན་གྱི་རྟོག་པ་གསུངས་ལ། དབང་པོ་འབྲིང་གིས་དེའི་སྟེང་དུ་འཁྲུལ་འཁོར་བསྣན་པས་ལས་རབ་འབྱམས་འགྲུབ་པར་བཤད་པས། རྟོག་པ་གཉིས་པ་འཁྲུལ་འཁོར་གྱི་རྟོག་པ་གསུངས་ལ། འཁྲུལ་འཁོར་གྱི་ལས་འགྲུབ་པ་དང་། བསྙེན་པ་ལ་ནུས་པ་འབྱུང་བ་སྔགས་དག་པ་ལ་རག་ལས་པས་རྟོག་པ་གསུམ་པ་སྔགས་བཏུ་བའི་རྟོག་པ་གསུངས་ལ།
དབང་པོ་ཐ་མས་དེ་གཉིས་ཀྱི་སྟེང་དུ་སྦྱིན་སྲེག་བསྣན་པས་ལས་རབ་འབྱམས་འགྲུབ་པར་བཤད་པས། རྟོག་པ་དྲུག་པ་སྦྱིན་སྲེག་གི་རྟོག་པ་གསུངས་སོ། ། རྟོག་པ་དང་པོ་རྡུལ་ཚོན་གྱི་དཀྱིལ་འཁོར་བསྟན་པའི་ལེའུ་དང་། རྟོག་པ་བཞི་པ་བསྐྱེད་རིམ་སྟོན་པའི་ལེའུ་གཉིས་ནི་མཆོག་དང་ཐུན་མོང་གི་དངོས་གྲུབ་སྒྲུབ་པ་གཉིས་ཀའི་དོན་དུ་གསུངས་ལ། རྟོག་པ་ལྔ་པ་རས་བྲིས་ཀྱི་ལེའུ་ནི་མཆོག་དང་ཐུན་མོང་གི་དངོས་གྲུབ་སྒྲུབ་པ་པོ་རྣལ་འབྱོར་དབང་པོ་ཐ་མའི་དབང་དུ་བྱས་ནས་གསུངས་སོ། ། རྟོག་པ་བདུན་པ་བསམ་གཏན་གྱི་ལེའུ་འདི་འཁྲུལ་འཁོར་དང་སྦྱིན་སྲེག་གི་ལས་སྒྲུབ་པ་ལ་ཕན་པར་མི་འདོད་པ་མི་འཐད་དེ། འཁྲུལ་འཁོར་དང་སྦྱིན་སྲེག་གི་ལས་བསྒྲུབ་པའི་སྐབས་སུ་དམིགས་པ་རྣམས་ཕལ་ཆེར་བསམ་གཏན་གྱི་རྟོག་པ་ནས་བཤད་པར་བྱ་དགོས་པར་ཐུགས་རྗེ་ཆེན་པོའི་མན་ངག་ལ་བརྟེན་ནས། མཐུ་སྟོབས་ཀྱི་དབང་ཕྱུག་རྭ་པ་རྣམས་ཀྱིས་བཞེད་པ་ནི་མན་ངག་གི་གནད་ཆེན་པོ་ཡིན་པས་གནད་ཀྱི་མན་ངག་ནི་འཁྲུལ་འཁོར་གྱི་སྐབས་སུ་གཅེས་པ་ཡིན་ནོ། ། དེ་ལ་ཕན་པའི་དབང་དུ་བྱས་ནས་བསམ་གཏན་གྱི་རྟོག་པ་ལས། བསམ་གཏན་ཙམ་གྱི་རབ་ཏུ་སྦྱོར་བས་དགོས་པ་ཐམས་ཅད་རབ་ཏུ་བསྒྲུབ་པར་བྱ་སྟེ།
དེའི་ཆོ་ག་ནི་དང་པོར་རེ་ཞིག་རྣལ་འབྱོར་པ་མ་ཧེའི་གདོང་པའི་སྦྱོར་བ་ལ་གནས་པ་སྔོན་དུ་བསྙེན་པ་བྱས་པས་ལས་ཐམས་ཅད་བྱའོ། ། འཁྲུལ་འཁོར་དང་སྦྱིན་སྲེག་གི་ལས་བསྒྲུབ་པ་ལ་བསྙེན་པ་སྔོན་དུ་འགྲོ་དགོས་ལ། དེ་ལ་ཕན་པའི་དབང་དུ་བྱས་པ་ཡིན་ཏེ། གལ་ཏེ་དེ་མ་ཡིན་པར་བསམ་གཏན་གྱི་ལས་སྒྲུབ་པ་བསྙེན་པ་སྔོན་དུ་དགོས་ན། བསམ་གཏན་ཙམ་གྱི་རབ་ཏུ་སྦྱོར་བས་དགོས་པ་ཐམས་ཅད་རབ་ཏུ་སྒྲུབ་པར་བྱ་སྟེ། ཞེས་པའི་ཙམ་སྒྲ་སྨོས་པ་དོན་མེད་པར་འགྱུར་རོ། ། འོ་ན་བསམ་གཏན་ཙམ་སྨྲོས་པའི་དགོས་པ་ནི། བསྐྱེད་རིམ་ལ་བརྟེན་པ་ཐོབ་པའི་རྣལ་འབྱོར་པ་རབ་ཀྱིས་ནི་བསྙེན་པ་དང་། ལས་ཚོགས་གཞན་གང་ལ་ཡང་མ་སྤྲོས་པར་བསམ་གཏན་འབའ་ཞིག་གི་ལས་འགྲུབ་པ་ལ་དགོངས་སོ། ། དེ་ཡང་བསམ་གཏན་ཙམ་གྱི་རབ་ཏུ་སྦྱོར་བས་དགོས་པ་ཐམས་ཅད་རབ་ཏུ་བསྒྲུབ་པར་བྱ་སྟེ།
ཞེས་པ་ནི་དབང་པོ་རྣོན་པོ་གཞན་གང་ལ་ཡང་མ་ལྟོས་པར་བསམ་གཏན་འབའ་ཞིག་ལས་འགྲུབ་པར་བསྟན་ཅིང་། དེའི་ཆོ་ག་ནི། དང་པོར་རེ་ཞིག་རྣལ་འབྱོར་པ་མ་ཧེའི་གདོང་པའི་སྦྱོར་བ་ལ་གནས་པ་སྔོན་དུ་བསྙེན་པ་བྱས་པས་ལས་ཐམས་ཅད་བྱའོ། ། ཞེས་པས་འཁྲུལ་འཁོར་དང་སྦྱིན་སྲེག་གི་དུས་སུ་བདུན་པ་བསམ་གཏན་དགོས་པ་དང་། འཁྲུལ་འཁོར་དང་སྦྱིན་སྲེག་གི་ལས་བསྒྲུབ་པ་ལ་བསྙེན་པ་སྔོན་དུ་འགྲོ་དགོས་པ་ལ་དགོངས་པའོ། ། རྭ་པ་རྣམས་ཀྱིས་ནི་དབང་པོ་རབ་འབྲིང་གི་ཉམས་སུ་ལེན་པའི་དབང་དུ་མ་བྱས་པར། འདིས་རྣལ་འབྱོར་པས་བསྙེན་པ་ལ་སོགས་པ་སྔོན་དུ་སོང་བས་ལས་སྒྲུབ་པའི་ཚེ། ལས་འགྲུབ་པའི་ཐབས་ཀྱི་གཙོ་བོ་འཁྲུལ་འཁོར་གྱི་སྒོ་ནས་ལས་སྒྲུབ་ནས་ལས་འགྲུབ་པའི་འཁྲུལ་འཁོར། སྦྱིན་སྲེག་དང་གཏད་མནན་བྱེད་དགོས་པས། རྟོག་པ་དྲུག་པའི་སྦྱིན་སྲེག་དང་།
བདུན་པ་གཏད་མནན་བྱེད་པའི་མན་ངག་བསམ་གཏན་གྱི་རྟོག་པ་བསྟན་པར་བཞེད་དོ། ། སྤྱི་དོན་ལྔ་པ་བྱེ་བྲག་ཏུ་བསྐྱེད་རིམ་གྱི་རྣམ་གཞག་འཕགས་ཡུལ་གྱི་མཁས་གྲུབ་རྣམས་ཀྱིས་ཇི་ལྟར་བཀྲལ་བའི་ཚུལ་བཤད་པ་ལ་གཉིས། དཀྱིལ་འཁོར་ཡོངས་རྫོགས་ཀྱི་སྒྲུབ་ཐབས་བཀྲལ་ཚུལ་བཤད་པ་དང་། དཔའ་བོ་གཅིག་པའི་སྒྲུབ་ཐབས་བཀྲལ་ཚུལ་བཤད་པའོ། ། དང་པོ་ལ་གསུམ། གྲུབ་ཆེན་ལ་ལི་ཏ་བཛྲ་གྱིས་མཛད་པའི་ལྷ་བཞི་བཅུ་ཞེ་དགུ་མའི་དཀྱིལ་འཁོར་གྱི་སྒྲུབ་ཐབས་བཀྲལ་བའི་ཚུལ་བཤད་པ་དང་། སློབ་དཔོན་ཨ་མོ་གྷ་བཛྲས་གཙོ་བོ་ལ་གཤིན་རྗེ་ཕོ་བརྒྱད་དང་མོ་བརྒྱད་ཀྱི་བསྐོར་བའི་ལྷ་བཅུ་བདུན་གྱི་དཀྱིལ་འཁོར་བཀྲལ་ཚུལ་བཤད་པ་དང་། སློབ་དཔོན་ཨ་མོས་གཙོ་བོ་ལ་རོ་ལངས་བརྒྱད་ཀྱིས་བསྐོར་བའི་ལྷ་དགུའི་དཀྱིལ་འཁོར་གྱི་སྒྲུབ་ཐབ་བཀྲལ་ཚུལ་བཤད་པའོ། ། དང་པོ་ནི། གྲུབ་ཆེན་འདིས་རྟོག་པ་བདུན་པ་འདི་ཉིད་ལ་བརྟེན་ནས་སྒྲུབ་ཐབས་འདི་མཛད་པ་ཡིན་ཏེ།
རྡོ་རྗེ་འཇིགས་བྱེད་ཕྱག་བཙལ་ནས། ། སྒྲུབ་པའི་ཐབས་ནི་ཡང་དག་བཤད། ། བདག་གིས་ངེས་པར་བརྗོད་པར་བྱ། ། རྟོག་དཀའི་རྒྱུད་རྟོག་ལ་བརྟེན་ནས། ། རིམ་པ་འདི་ལ་འཇུག་པར་བྱ། ། ཞེས་གསུངས་པས་གསལ་བ་ཡིན་ནོ། ། དེ་ཡང་གཙོ་བོར་རྒྱུད་འདི་ཡིས་རྟོག་པ་དང་པོ་རྡུལ་ཚོན་གྱི་དཀྱིལ་འཁོར་སྟོན་པའི་སྐབས་དང་། རྟོག་པ་བཞི་པ་ལྷའི་བསྐྱེད་རིམ་སྟོན་པའི་སྐབས་གཉིས་ལ་བརྟེན་ནས་མཛད་པ་ཡིན་ལ། བཟླས་པ་ལ་སོགས་པའི་རྣལ་འབྱོར་གཞན་རྣམས་ནི་གོང་འོག་གི་རྟོག་པ་ལྷག་མ་རྣམས་ལ་བརྟེན་པར་སྣང་། དེ་ཡང་གྲུབ་ཆེན་འདིས།
ཐོག་མར་མཚན་ཉིད་ཕུན་སུམ་ཚོགས་པ་དང་ལྡན་པའི་བླ་མ་ལ་འདིའི་དབང་མནོས་པར་བྱས་ནས། བསྐྱེད་རིམ་བསྒོམ་པའི་ཐོག་མར་རྒྱུད་ནས་བཤད་པའི་དུར་ཁྲོད་ལ་སོགས་པའི་གནས་སུ་གནས་ནས། དང་པོར་སེམས་ཅན་རྣམས་ལ་སྙིང་རྗེ་བའི་བསམ་པས་ཀུན་ནས་བསླངས་ཏེ་ཚོགས་ཞིང་གི་སྤྱན་སྔར་མཆོད་པ་འབུལ་ཞིང་། རྗེས་ལ་ཡན་ལག་བདུན་པ་བྱེད་ཅིང་། དེའི་རྗེས་ལ་ཚད་མེད་པ་བཞི་བསྒོམས་ནས་བསོད་ནམས་ཀྱི་ཚོགས་བསགས། དེ་ནས་རྟོག་པ་བཞི་པ་ནས་བཤད་པའི་ཡེ་ཤེས་ཀྱི་ཚོགས་བསགས། སྟོང་ཉིད་བསྒོམ། སྟོང་པའི་ངང་ལས་ཡྃ་ལས་རླུང་གི་དཀྱིལ་འཁོར་དུ་བའི་མདོག་ཅན་དེའི་སྟེང་དུ་ཨ་ལས་ཟླ་བའི་དཀྱིལ་འཁོར། དེའི་དབུས་སུ་ཡི་གེ་ཧྲཱིཿལས་འཇམ་དཔལ། དེའི་སྙིང་ཁར་ཨ་ལས་ཉི་མའི་དཀྱིལ་འཁོར་བསྐྱེད་ནས།
ཉི་མའི་དཀྱིལ་འཁོར་དེ་ལས་འོད་ཟེར་འཕྲོས་པའི་རྩེ་མོར་འཇམ་དཔལ་རལ་གྲི་དང་སྡིགས་མཛུབ་མཛད་པ་དཔག་ཏུ་མེད་པ་སྤྲོས་པས་བགེགས་དང་བར་དུ་གཅོད་པ་ཐམས་ཅད་བསད། སླར་ཡང་ཉི་མའི་དཀྱིལ་འཁོར་ལ་ཐིམ། ཡང་ཉི་མའི་དཀྱིལ་འཁོར་དེ་ལས་འོད་ཟེར་འཕྲོས་པས། ཕྱོགས་བཅུ་ན་བཞུགས་པའི་གདན་གསུམ་ཚང་བའི་ལྷ་ཚོགས་སྤྱན་དྲངས་ནས་ཉི་མའི་དཀྱིལ་འཁོར་དེ་ལ་ཐིམ་པས། སླར་ཡང་དཔག་ཚད་བརྒྱར་ཁྱབ་པའི་ཉི་མའི་དཀྱིལ་འཁོར་དུ་གྱུར་པའི་དབུས་སུ་རྒྱུ་དེའི་ཆ་ཤས་ལས་གྲུབ་པའི་གཞལ་ཡས་ཁང་གྲུ་བཞི་པ་སྒོ་བཞི་པ་སོགས་མཚན་ཉིད་ཡོངས་སུ་རྫོགས་པ་རྟོག་པ་དང་པོ་ནས་ཇི་ལྟར་གསུང་པ་བཞིན་བསྐྱེད་པ་ཡིན་ནོ། ། དེ་ལྟར་བཤད་པའི་གཞལ་ཡས་ཁང་གི་དབུས་སུ་བརྟེན་པ་ལྷ་བསྐྱེད་པ་ནི། གཞལ་ཡས་ཁང་དེའི་དབུས་སུ་ལྷའི་འཁོར་ལོ་རིམ་པ་གཉིས་སུ་བྱས་པའི་རིམ་པ་དང་པོའི་ལྷ་གནས་ཀྱི་རེ་མིག་དགུ་དང་། འཁོར་ལོ་ཕྱི་མའི་ལྷ་འགོད་པའི་གནས་རྣམས་སུ་རླུང་གི་དཀྱིལ་འཁོར་ལ་གནས་པའི་པདྨའི་གདན་རེ་རེ་བཀོད་ནས་དེ་རྣམས་རེ་རེའི་སྟེང་དུའང་ཉི་མའི་དཀྱིལ་འཁོར་རེ་རེ་བཀོད་པ་སྟེ། སྒྲུབ་ཐབས་འདི་ཉིད་ཀྱིས་ཐུགས་རྗེས་ཁྲོས་པའི་དཀྱིལ་འཁོར་གྱི་ལྷའི་གདན་འཆད་པའི་སྐབས་སུ། ལྔ་བཅུར་གཅིག་གི་མ་ཚངས་གདན། །
པདྨ་རླུང་ནི་ཡང་དག་གནས། ། དེ་དག་སྟེང་ན་ཉི་དཀྱིལ་འཁོར། ། ཐམས་ཅད་མཆོག་ཏུ་བསྲེག་པ་ཡི། ། མེ་ལྕེ་འབར་བའི་འོད་ཟེར་ཅན། ། དེ་ལ་རིམ་པ་བཞིན་དུ་ཡང་། ། ལྔ་བཅུར་གཅིག་གིས་མ་ཚང་བའི། ། ལྷ་རྣམས་དེ་དག་རོ་སྟེ་བསམ། ། ཤར་དང་ལྷོ་དང་ནུབ་དང་ནི། ། བྱང་གི་དབུས་སུ་གོ་རིམ་བཞིན། ། མགོ་དང་ལག་པ་རྒྱུ་མ་རྐང་། །
ཞེས་པ་ནས། དབང་ལྡན་དུ་ནི་དེ་བཞིན་བཞད། ། ཐམས་ཅད་དེ་བཞིན་རྣམ་པར་རྒོད། ། ཅེས་པའི་བར་གྱི་ལྷ་རྣམས་གྱི་སྟེང་དུ། རྟོག་པ་བདུན་པ་འདི་ཉིད་ལས། ། དེ་དབུས་འཁོར་ལོ་བྲི་བ་ནི། ། རེ་མིག་དགུ་པ་ཟླུམ་པོ་འོ། ། སྒོ་གཅིག་ཡ་ནི་དབྱེ་བར་བྱ། ། ལྷག་མ་ཡོངས་སུ་བཅད་པར་བྱ། ། དེ་དབུས་མི་རོ་བྲི་བར་བྱ། །
ཤར་དུ་མགོ་བོ། ལྷོར་ལག་པ། ནུབ་ཏུ་རྒྱུ་མ། བྱང་དུ་རྐང་པ་གཉིས། ཤར་གྱི་གྲྭར་ཐོད་པ། ལྷོར་ཐོད་ཚལ། ནུབ་ཏུ་དུར་ཁྲོད་ཀྱི་རས། བྱང་དུ་སྐྱེས་བུ་གསལ་ཤིང་ལ་བཙུགས་པའོ། ། འདི་དག་ནི་འཁོར་ལོའི་དབུས་སུ་མཚན་མའི་ཕྱག་རྒྱའོ། ། དེ་ནས་འཁོར་ལོའི་ཕྱི་རིམ་གྱི་ཕྱག་རྒྱ་རྣམས་ནི།
ཤར་ཕྱོགས་ཀྱི་སྣམ་བུ་ལ་གྲི་གུག་དང་མཚོན་རྩེ་གཅིག་པ་དང་། གཏུན་ཤིང་དང་། ཆུ་གྲི་དང་། རྡོ་རྗེ་རྩེ་གཅིག་པ་དང་། ལྕགས་ཀྱུ་ལ་སོགས་པ་བྲི་བར་བྱའོ། ། ལྷོ་ཕྱོགས་ཀྱི་སྣམ་བུ་ལ་སྟ་རེ་དང་། མདའ་དང་། ཁ་ཊྭཱཾ་ག་དང་། དབྱུག་ཐོ་དང་། འཁོར་ལོ་དང་།
རྡོ་རྗེ་ཞགས་པ་ལ་སོགས་པ་བྲིའོ། ། ནུབ་ཕྱོགས་ཀྱི་སྣམ་བུ་ལ་རྡོ་རྗེ་དང་། རྔའུ་ཆུང་དང་། ཕུབ་དང་། གཞུ་དང་། དྲིལ་བུ་དང་། རླུང་གི་རས་ལ་སོགས་པ་བྲིའོ། ། བྱང་ཕྱོགས་ཀྱི་སྣམ་བུ་ལ་སྡིགས་མཛུབ་དང་། འཕན་རྩེ་གསུམ་པ་དང་། གླང་པོ་ཆེའི་ལྤགས་པ་དང་།
རྡོ་རྗེ་ཐོ་བ་དང་། མདུང་དང་། མེ་ཐབ་ལ་སོགས་པ་བྲིའོ། ། ཞེས་གཞལ་ཡས་ཁང་གི་དབུས་ཀྱི་ལྷ་སྣམ་ལ། འཁོར་ལོ་ནང་མ་རེ་མིག་དགུ་པའི་དབུས་ཀྱི་གདན་གྱི་སྟེང་དུ་མི་རོ་དང་། དེར་རྗེས་འཁོར་ལོ་ཕྱི་ནང་གཉིས་ཀྱི་ལྷ་སྣམ་ལ་རལ་གྲི་མ་གཏོགས་པའི་གཙོ་བོའི་ཕྱག་མཚན་སུམ་ཅུ་རྩ་གཉིས་བཀོད་པར་དངོས་སུ་གསུངས་ལ། དེའི་ཤུགས་ལ་གཙོ་བོའི་ཞབས་འོག་གི་གདོང་བརྙན་བཅུ་དྲུག་བཀོད་ནས། གཙོ་བོ་མ་གཏོགས་པའི་འཁོར་བཞི་བཅུ་ཞེ་བརྒྱད་ཀྱི་བསྐྱེད་གཞིར་བཀའ་སྩལ་པར། གྲུབ་ཆེན་དེ་ཉིད་ཀྱིས་ཡེ་ཤེས་ཀྱི་མཁའ་འགྲོ་མའི་གདམས་ངག་ལ་བརྟེན་ནས་རྡོ་རྗེ་འཇིགས་བྱེད་ལྷ་བཞི་བཅུ་ཞེ་དགུའི་དཀྱིལ་འཁོར་གྱི་སྒྲུབ་ཐབས་ཞི་ཁྲོ་རྣམ་པར་རོལ་པ་ཞེས་བྱ་བ་འདི་ཉིད་མཛད་པ་ཡིན་ནོ། ། འོ་ན་གཙོ་བོའི་ཞབས་ཀྱི་གདོང་བརྙན་བཅུ་དྲུག་པོ་བཀོད་ཚུལ་ཇི་ལྟར་ཡིན་སྙམ་ན།
ཕྱག་མཚན་བྲི་བར་དངོས་སུ་གསུངས་པ་རྣམས་རྒྱུད་ལས་གསུངས་པ་ཇི་ལྟ་བ་བཞིན་ཡིན་ཞིང་། འཁོར་ལོ་ཕྱི་མའི་ཤར་ཕྱོགས་ཀྱི་ལྷ་སྣམ་གྱི་ལྕགས་ཀྱུའི་སོགས་ཁོང་ནས། ཞབས་གཡས་པའི་འོག་གི་མ་ཧེ་དང་བ་གླང་བཀོད་པ་དང་། ལྷོ་ཕྱོགས་ཀྱི་སྣམ་བུ་ལ་ཞགས་པ། སོགས་ཁོང་ནས་ཕག་པ་དང་། བོང་བུ་བཀོད་པ་དང་། ནུབ་ཕྱོགས་ཀྱི་སྣམ་བུ་ལ་རླུང་རས་ཀྱི་སོགས་ཁོང་ནས་རྔ་མོང་དང་། ཁྱི་བཀོད་པ་དང་། བྱང་ཕྱོགས་ཀྱི་སྣམ་བུ་ལ་མེ་ཐབ་ཀྱི་སོགས་ཁོང་ནས་ལུག་དང་། སྤྱང་ཁྱི་བཀོད་པར་བཤད་ཅིང་།
དེ་ནས་ཞབས་གཡོན་པའི་འོག་གི་གདོང་བརྙན་རྣམས་ལ། ཤར་སྒོར་བྱ་རྒོད། ལྷོ་སྒོར་འུག་པ། ནུབ་སྒོར་བྱ་རོག བྱང་སྒོར་སེང་གེ ཤ་ར་བ། གྲྭ་བཞིར། ཤར་ལྷོར་ཁྱུང་། ལྷོ་ནུབ་ཏུ་ཁྲ། ནུབ་བྱང་དུ་རི་སྐེག
བྱང་ཤར་མཚམས་སུ་བཞད་རྣམས་བཀོད་པར་གསུངས་ལ། དེ་ལྟར་མཚན་མ་བཞི་བཅུ་ཞེ་བརྒྱད་བཀོད་ནས་འཁོར་གྱི་ལྷ་ཞེ་བརྒྱད་ཀྱི་བསྐྱེད་གཞིར་བཤད་པ་ནི། རྒྱུད་ཀྱི་དགོངས་པ་དཔྱིས་ཕྱིན་པར་བཤད་པ་ཡིན་ནོ། ། དེས་ན་ཐོག་མར་བྱང་སེམས་ཞི་བ་ཞེ་དགུ་བསྐྱེད་པ་ནི། གོང་དུ་བཤད་པའི་རླུང་དང་པདྨའི་དབུས་སུ། ཨ་ལས་བྱུང་བའི་ཟླ་བ་ཞེ་དགུ ། དེའི་སྟེང་དུ་དྷིཿཡིག་ལ་སོགས་པའི་བྱང་སེམས་ཞི་བ་ཞེ་དགུའི་མིང་གི་ཡི་གེ་དང་པོ་ཞེ་དགུ་བསྐྱེད་པར་གསུངས་ཏེ། སྒྲུབ་ཐབས་འདི་ལས། དབང་ལྡན་དུ་ནི་དེ་བཞིན་བཞད། ། ཐམས་ཅད་དེ་བཞིན་རྣམ་པར་དགོད། །
ཟླ་བའི་གཟུགས་སུ་བསམ་པར་བྱ། ། དབུས་ཀྱི་ཟླ་བར་ཡི་གེ་དྷིཿ ཞེས་གསུངས་པའི་ཕྱིར་རོ། ། འོ་ན་གོང་དུ་ཉི་མའི་གདན་བཤད་པ་དང་མི་འགལ་ལམ་སྙམ་ན། དེ་ནི་ཐུགས་རྗེ་ཁྲོས་པའི་སྐབས་ཡིན་གྱི། འདིར་བྱང་སེམས་ཞི་བ་བསྐྱེད་པའི་སྐབས་སུ་མ་ཡིན་ནོ། ། ཞེས་འཛིན་པ་རིན་ཤེས་ལ་སོགས་པ་སྐྱོ་ལུགས་ཀྱི་མཁས་པ་རྣམས་ཀྱིས་གསུངས་པ་ནི་འཐད་པའི་ཕྱོགས་ཡིན་པས། འདིར་བསྐྱེད་རིམ་གྱི་ཆོ་གའི་ཁྲིགས་ལ། འཇམ་དབྱངས་ལ་སོགས་པའི་བྱང་སེམས་ཞི་བ་ཞེ་དགུ་མ་བསྐྱེད་པའི་སྔོན་དུ། ཕྱི་ནང་གི་ལྷ་རྣམས་ཀྱི་སྟེང་དུ་ཉི་མ་དང་མགོ་ལ་སོགས་པའི་མཚན་མ་རྣམས་བསྐྱེད་དགོས་པ་ནི་མ་ཡིན་ནོ། །
འོ་ན་དེ་རྣམས་གོང་དུ་སྨོས་པའི་རྒྱུ་མཚན་ཅི་ཡིན་སྙམ་ན། དེའི་དོན་ནི་མདུན་བསྐྱེད་ཀྱི་དཀྱིལ་འཁོར་བསྒྲུབ་པའི་སྐབས་སུ་ནི་ལྷ་རྣམས་ཀྱི་གདན་དང་། ལྷ་རྣམས་ཀྱིས་བསྐྱེད་གཞིའི་མཚན་མ་དགོད་པ་བསྟན་ཅིང་། བདག་བསྐྱེད་ཀྱི་སྐབས་སུ་ནི་ཐུགས་རྗེ་ཁྲོས་པའི་དཀྱིལ་འཁོར་འབྲས་བུ་གཤིན་རྗེ་གཤེད་ཀྱིས་གཙོ་བོ་འཁོར་གྱི་ལྷ་རྣམས་གདན་རླུང་དང་པད་ཉིའི་དཀྱིལ་འཁོར་ལ་བཞུགས་པ་དང་། བསྐྱེད་གཞི་ཡང་མཚན་མ་དེ་རྣམས་ལ་བསྐྱེད་དགོས་པར་བསྟན་པ་ཡིན་ནོ། ། འདིའི་ལུང་ནི་གོང་དུ་དྲངས་ཟིན་ནོ། ། འོག་ཏུ་ཡང་འཆད་པར་འགྱུར་རོ། ། དེ་ལྟར་བཤད་པའི་ཟླ་གདན་ཞེ་དགུའི་སྟེང་དུ་བྱང་སེམས་ཞི་བ་ཞེ་དགུའི་ས་བོན་དྷིཿལ་སོགས་པའི་ཡི་གེ་ཞེ་དགུ་བཀོད་ནས། དེ་དག་ཐམས་ཅད་ཡོངས་སུ་གྱུར་པ་ལས་བྱང་སེམས་ཞེ་དགུ་བསྐྱེད་པར་བཤད་པ་ལ། བྱང་སེམས་ཞེ་དགུ་པོ་དེ་དག་ལྷ་གནས་རྣམས་སུ་བསྐྱེད་ཚུལ་ནི།
འཁོར་ལོ་དབུས་མའི་རེ་མིག་དགུའི་དབུས་སུ་འཇམ་དཔལ་སྐུ་མདོག་སེར་པོ། ཤར་ཏུ་གཏི་མུག་སྟེ་སའི་སྙིང་པོ་ནག་པོ། ལྷོར་བརྫུན་ཏེ་ནམ་མཁའི་སྙིང་པོ་སེར་པོ། ནུབ་ཏུ་ཆགས་པ་སྟེ་སྤྱན་རས་གཟིགས་དམར་པོ། བྱང་དུ་ཕྲག་དོག་སྟེ་ཕྱག་རྡོར་ལྗང་ཁུ། ཤར་ལྷོར་སེམས་མ་རྡོ་རྗེ་མ། ལྷོ་ནུབ་ཏུ་རིན་ཆེན་རྡོ་རྗེ་མ། ནུབ་བྱང་དུ་ཆོས་ཀྱི་ཉི་མ། བྱང་ཤར་དུ་ལས་ཀྱི་རྡོ་རྗེ་མ་སྟེ་བཞི། སྐུ་མདོག་ནི་ཕྱོགས་བཞིའི་བྱང་སེམས་དང་མཚུངས་ལ།
དེ་ནས་འཁོར་ལོ་ཕྱི་མའི་ཤར་གྱི་ལྷ་སྣམ་ལ་རིམ་པ་བཞིན་དུ་རྡོ་རྗེ་རྣོན་པོ། རྡོ་རྗེ་རལ་གྲི། བྱམས་པ། འཇམ་དཔལ། ཡེ་ཤེས་སྐུ། ངག་གི་དབང་ཕྱུག ཟླ་བའི་འོད། ཡེ་ཤེས་མཚོ་དང་བརྒྱད་སྐུ་མདོག་ནག་པོ། གཡས་རྡོ་རྗེ། ལྷོ་ཕྱོགས་ཀྱི་སྣམ་བུ་ལ་རིམ་པ་བཞིན་དུ་རྡོ་རྗེ་སྣ་ཚོགས།
རྡོ་རྗེ་གནོད་སྦྱིན། རྡོ་རྗེ་ཁུ་ཚུར། རྡོ་རྗེ་ཆོས། རྡོ་རྗེ་བསྲུང་བ། རྡོ་རྗེ་རྣོ་བ། རྡོ་རྗེ་རྒྱུ། དྲལ་བའི་འོད་རྣམས་སྐུ་མདོག་སེར་པོ། གཡས་རིན་པོ་ཆེ། ནུབ་ཕྱོགས་ཀྱི་སྣམ་བུ་ལ་རྡོ་རྗེ་སྨྲ་བ། རྡོ་རྗེ་སེམས་དཔའ།
རྡོ་རྗེ་རྒྱལ་པོ། རྡོ་རྗེ་ཆགས་པ། རྡོ་རྗེ་ལེགས་པ། རྡོ་རྗེ་རིན་ཆེན། ཉི་མའི་འོད། རྡོ་རྗེ་ཉི་མ་རྣམས་སྐུ་མདོག་དམར་པོ་གཡས་པདྨ་འཛིན་པ། བྱང་ཕྱོགས་ཀྱི་སྣམ་བུ་ལ་རྡོ་རྗེ་དཔལ། རྡོ་རྗེ་བཞད་པ། སྤོས་ཀྱི་གླང་པོ། ཡེ་ཤེས་རྟོག
ཐབས་ཀྱི་འགྲོ་བ། རྒྱ་མཚོའི་བློ་གྲོས། བློ་གྲོས་མི་ཟད་པ། བདུད་རྩི་འོད་རྣམས་སྐུ་མདོག་ལྗང་ཁུ། ཕྱག་གཡས་རྡོ་རྗེ་རྒྱ་གྲམ་བསྣམས་པ། ཤར་སྒོར་རྡོ་རྗེ་ལྕགས་ཀྱུ་ནག་པོ། གཡས་ལྕགས་ཀྱུ། ལྷོ་སྒོར་རྡོ་རྗེ་ཞགས་པ་སེར་པོ་གཡས་ཞགས་པ། ནུབ་སྒོར་རྡོ་རྗེ་ལྕགས་སྒྲོག་དམར་པོ་གཡས་ལྕགས་སྒྲོག བྱང་སྒོར་རྡོ་རྗེ་དྲིལ་བུ་ལྗང་ཁུ་གཡས་དྲིལ་བུ་འཛིན་པ།
ཤར་ལྷོར་རྡོ་རྗེ་གནོད་མཛེས་སྔོན་པོ་གཡས་རྡོ་རྗེ། ལྷོ་ནུབ་ཏུ་རྡོ་རྗེ་གཙུག་ཏོར་སེར་པོ་གཡས་རིན་པོ་ཆེ། ནུབ་བྱང་དུ་རྡོ་རྗེ་ཧཱུྃ་མཛད་གཡས་པདྨ། བྱང་ཤར་དུ་རྡོ་རྗེ་གཞན་གྱིས་མི་ཐུབ་པ་ལྗང་ཁུ་གཡས་སྣ་ཚོགས་རྡོ་རྗེ་བསྣམས་པ། བྱང་སེམས་ཞི་བ་འདི་རྣམས་སེམས་དཔའི་སྐྱིལ་ཀྲུང་གིས་བཞུགས་པ། ཕྱག་གཡས་པ་རྣམས་ཀྱིས་རང་རང་གི་ཕྱག་མཚན་སྨོས་པ་རྣམས་འཕྱར་བའི་ཚུལ་གྱིས་འཛིན་པ། གཡོན་པ་རྣམས་ཀྱིས་པུ་ཏི་ཐུགས་ཀར་འཛིན་པ་ཁ་ཅིག་གིས་བཤད་ལ། ཁ་ཅིག་འདིའི་འཇམ་དཔལ་བསྐྱེད་པའི་སྐབས་སུ། གཡོན་སྡིགས་མཛུབ་མཛད་པར་བཤད་པས། བྱང་སེམས་ཞི་བ་གཞན་རྣམས་ཀྱང་གཡོན་སྡིགས་མཛུབ་མཛད་པར་བཤད་པས་ལེགས་པ་ཡིན་ནོ། །
ལྷ་དེ་རྣམས་ཀྱི་ཐུགས་ཁར་ཨ་ལས་ཉི་མའི་དཀྱིལ་འཁོར་རེ་རེ་བསྐྱེད་ནས། དེ་ལས་འོད་ཟེར་འཕྲོས་པས་དེ་བཞིན་གཤེགས་པ་ལ་སོགས་གདན་གསུམ་ཚང་བའི་དཀྱིལ་འཁོར་གྱི་ལྷའི་ཐུགས་རྒྱུད་བསྐུལ་ཞིང་མཆོད་པས་མཉེས་པར་བསམ་ནས། སླར་ཡང་དེ་རྣམས་འོད་ཟེར་དང་བཅས་པ་བྱང་སེམས་རྣམས་ཀྱི་ཐུགས་ཀའི་ཉི་དཀྱིལ་ལ་ཐིམ་ཞིང་། སླར་ཡང་འཇམ་དཔལ་ལ་སོགས་པའི་བྱང་སེམས་རྣམས་རང་རང་གི་ཐུགས་ཀའི་ཉི་དཀྱིལ་ལ་ཐིམ་པས། ཐམས་ཅད་ཀྱང་ཉི་མའི་དཀྱིལ་འཁོར་འོད་འབར་བ་རེར་གྱུར་པར་བསམ་པའི་དབུས་སུ། གཞུང་འདི་ཉིད་དུ། དེ་ལས་ཡང་ནི་འཇམ་དཔལ་སོགས། ། དེ་བཞིན་གཤེགས་པ་ལ་སོགས་ཀུན། ། གཙོ་ལ་བསྐོར་ནས་ལྷན་ཅིག་ཏུ། ། དེ་བཞིན་ཉིད་དུ་ཐིམ་ནས་ཀྱང་། །
ཉི་མའི་དཀྱིལ་འཁོར་དུ་བསམ་བྱ། ། འོད་ཟེར་འབར་བའི་གཟུགས་ཅན་ནོ། ། དེ་ཡི་དཀྱིལ་དུ་གཙོ་སོགས་ཀྱི། ། ས་བོན་ཡི་གེ་རྣམས་བསམ་བྱ། ། ཡི་གེ་ཧཱུྃ་ནི་གཙོ་བོར་སྦྱིན། ། སྙིང་པོ་ཐམས་ཅད་ཉི་མ་ལ། ། ཨོཾ་ཧྲིཥྚིཿཝི་ཀྲི་ཏཱ་ན་ན། གཏི་མུག་སོགས་སྙིང་འཁོར་ལོའོ། ། ཡ་ཀྵེ་ཡ་ཙ་ནཱི་ར་མ་ཡ། ། ཤར་དུ་ཡང་དག་བསམ་པར་བྱ། །
ཡ་མ་རཱ་ཛ་ས་དོ་མེ་ཡ། ། དེ་བཞིན་ལྷོ་ཡི་ཕྱོགས་སུ་གནས། ། ཡ་མེ་དོ་རུ་ཎ་ཡོ་ད་ཡ། ། ནུབ་ཕྱོགས་སྣམ་བུ་ལ་ནི་སྦྱིན། ། ཡ་ད་ཡོ་ནི་ར་ཡ་ཀྵེ་ཡ། ། བྱང་དུ་དེ་བཞིན་བཞག་པར་བྱ། ། ཡ་མནྟ་ཀ་སྒོ་བཞི་རུ། ། ཤར་ལ་སོགས་པ་རྣམས་བསམ་བྱ། ། ཡི་གེ་ཧཱུྃ་གསུམ་ཡི་གེ་ཕཊ྄། ། མེ་ལ་སོགས་པའི་གྲྭ་བཞི་རུ། །
ཐམས་ཅད་འོད་ཟེར་ལྔ་རང་བཞིན། ། དབུས་སོགས་ཤར་ཕྱོགས་སྔོན་པོ་ཡིན། ། སེར་པོ་དམར་པོ་ལྗང་ཁུའི་མདོག ། ལྷོ་དང་ནུབ་དང་བྱང་ཡིན་ནོ། ། ཞེས་གསུངས་པས། འཁོར་ལོ་ནང་མ་རེ་མིག་དགུ་པའི་དབུས་མའི་སྟེང་དུ་ཡི་གེ་ཧཱུྃ། ཕྱོགས་མཚམས་བརྒྱད་ཀྱི་ཉི་མའི་སྟེང་དུ་ཧྲཱིཿཥྚི་སོགས་ཡི་གེ་བཅུ་པའི་ཧཱུྃ་ཕཊ྄་གཉིས་མ་གཏོགས་པའི་ཡི་གེ་བརྒྱད་རིམ་པ་བཞིན་དུ་བཀོད་པ་དང་། འཁོར་ལོའི་ཕྱི་མའི་ཕྱོགས་བཞིའི་ལྷ་སྣམ་གྱི་སྟེང་གི་ཉི་མའི་དབུས་སུ་ཨོཾ་དང་ཧཱུྃ་ཕཊ྄་མ་གཏོགས་པའི་གསང་སྔགས་ཡི་གེ་སུམ་ཅུ་སོ་གཉིས་ཡོད་པ་ལ་ཕྱོགས་རེ་རེར། ཡི་གེ་འབྲུ་བརྒྱད་བརྒྱད་བཀོད་པ་དང་། དེ་བཞིན་དུ་སྒོ་བཞིར་ཉི་མའི་དཀྱིལ་དུ་ཨོཾ་དང་ཧཱུྃ་ཕཊ྄་མ་གཏོགས་པ་ཡ་མན་ཏ་ཀ
ཞེས་པ་ཉེ་སྙིང་གི་ཡི་གེ་བཞི་རིམ་པ་བཞིན་དུ་བཀོད་པ་དང་། གྲྭ་བཞིའི་ཉི་དཀྱིལ་གྱི་སྟེང་དུ་སྙིང་པོ་ལ་སོགས་པའི་སྔགས་ཚན་གསུམ་གྱི་ཧཱུྃ་རྣམས་དང་། ཕཊ྄་རྣམས་ཕཊ྄་ཡིག་གཅིག་ཏུ་བྱས་ནས་རིམ་པ་བཞིན་དུ་བཀོད་པར་གསུངས་ལ། དེ་ཡང་དབུས་དང་། ཤར་དང་། ཤར་ལྷོའི་ཡི་གེ་རྣམས་དཀར་པོ། ལྷོ་དང་ལྷོ་ནུབ་པ་རྣམས་སེར་པོ། ནུབ་དང་ནུབ་བྱང་པ་རྣམས་དམར་པོ། བྱང་དང་བྱང་ཤར་བ་རྣམས་ལྗང་ཁུར་བསྐྱེད་པར་གསུངས་སོ། ། དེ་ལྟར་བསྐྱེད་པའི་ས་བོན་དེ་རྣམས་ལས་འོད་ཟེར་འཕྲོས་པས།
སྔོན་བརྗོད་པའི་དེ་བཞིན་གཤེགས་པ་ལ་སོགས་པ་གདན་གསུམ་ཚང་བའི་དཀྱིལ་འཁོར་རྣམས་སྤྱན་དྲངས་ནས། ས་བོན་སོ་སོ་ལ་ཐིམ་པར་བྱས་པས། དབུས་ཀྱི་ས་བོན་གྱི་ཡི་གེ་ལས་ཁྲོ་བོའི་རྡོ་རྗེ་ཁ་དོག་ནག་པོ། དེ་ལས་འོད་ཟེར་འཕྲོས་པའི་རྩེ་མོ་ནས་གདན་གསུམ་ཚང་བའི་ལྷ་སྐུ་ཕྲ་མོ་ཏིལ་གྱི་གོང་བུ་ལྟ་བུར་ནམ་མཁའི་ཁམས་གང་བས་སེམས་ཅན་རྣམས་སྨིན་པར་བྱས་ནས་བྱང་ཆུབ་ལ་བཀོད་པ་ནས། སླར་ཡང་རྡོ་རྗེ་ལ་ཐིམ་པར་བསམ་ལ། དེ་བཞིན་དུ་གཞུང་དུ། ཡང་སྡུས་འོང་སྟེ་རྡོ་རྗེ་ལ། ཐིམ་པར་བྱ་བསམ་པར་བྱ་འོ། ། འཁོར་བར་གནས་པས་བྱས་པ་ནི། ། སྔོན་དུ་བརྗོད་པའི་མགོ་སོགས་བརྒྱད། །
དེ་ལྟར་ཁ་དོག་ཁྱད་པར་སྦྱར། ། འོད་ཟེར་རང་བཞིན་རྣམས་བསམ་བྱ། ། སོ་སོར་རིགས་ཀྱི་ལྷ་བཞིན་དུ། ། ནམ་མཁའི་སྟེང་དུ་གནས་པ་ནི། ། ཏིལ་གྱི་གོང་བུ་བཞིན་ཉི་མའི། ། གདན་ལ་མངོན་པར་གནས་པར་བསྒོམ། ། དེ་བཞིན་འགྲོ་དོན་བྱས་ནས་ཡང་། ། འོང་ནས་རང་ལ་བཞུགས་པར་བྱ། ། སླར་ཡང་ཉི་མའི་དཀྱིལ་འཁོར་ལ། ། ཐམས་ཅད་འོག་ཏུ་རང་གནས་སུ། །
རང་མཚན་ལྷན་ཅིག་ཡོངས་སུ་གྱུར། ། གཙོ་བོ་ལ་ནི་བསྐོར་ནས་གནས། ། མྱུར་བ་ཉིད་དུ་སྐུ་རུ་རྫོགས། ། ཞེས་གསུངས་པས་གོང་དུ་བཤད་པ་ལྟར་འཁོར་གྱི་ས་བོན་གྱིས་ཡི་གེ་རྣམས་ལས་རང་རང་གི་མཚན་མ་རྣམས་རང་རང་གི་ས་བོན་གྱི་མཚན་པ་བསྐྱེད་ནས་དེའི་འོད་ཟེར་གྱི་འཕྲོ་འདུའི་སྦྱོར་བས་སེམས་ཅན་རྣམས་བྱང་ཆུབ་ལ་བཀོད་ནས་སླར་ཡང་མཚན་མ་སོ་སོ་དང་། ས་བོན་གྱི་ཡི་གེ་དེ་རྣམས་རང་རང་གི་གདན་གྱི་ཉི་མའི་དཀྱིལ་འཁོར་གྱི་སྟེང་དུ་མགོ་བོ་ལ་སོགས་པའི་མཚན་མ་རྣམས་དང་ལྷན་ཅིག་ཏུ་འདྲེས་ནས་དེ་རྣམས་ཡོངས་སུ་གྱུར་པ་ལས་གཙོ་འཁོར་གྱི་ལྷ་རྣམས་བསྐྱེད་པར་བཤད་པ་ཡིན་ནོ། ། དེ་ལྟར་གཙོ་འཁོར་ཐམས་ཅད་ཀྱི་བསྐྱེད་གཞིའི་ཆོ་གའི་རིམ་པ་དེ་ལྟར་གསུངས་ནས། གཙོ་འཁོར་གྱི་ལྷའི་རྣམ་པ་བསྐྱེད་ཚུལ་དངོས་ནི། དང་པོ་གཙོ་བོའི་བསྐྱེད་ཚུལ་ནི། སྔར་བཤད་པའི་ཁྲོ་བོའི་རྡོ་རྗེ་དེ་ཡོངས་སུ་གྱུར་པ་ལས། གཙོ་བོ་བཅོམ་ལྡན་འདས་རྡོ་རྗེ་འཇིགས་བྱེད་ཆེན་པོ་ཁ་དོག་ནག་པོ་ཞལ་དགུ་པ།
རྩ་བའི་ཞལ་ལ་མ་ཧེ་རབ་ཏུ་ཁྲོས་པའི་གདོང་པ་ཅན། ཞལ་རེ་རེ་བཞིན་སྤྱན་གསུམ་གསུམ་དང་ལྡན་པ། ཕྱག་སུམ་ཅུ་རྩ་བཞི། ཞབས་བཅུ་དྲུག་དང་ལྡན་པ། གཅེར་བུ་མཚན་མ་གྱེན་དུ་བསྒྲེངས་པ་སོགས། རྟོག་པ་བཞི་པ་བསྐྱེད་རིམ་གྱི་རྟོག་པ་དང་། རྟོག་པ་ལྔ་པ་བྲིས་སྐུ་སྟོན་པའི་རྟོག་པ་ནས་བཤད་པ་ལྟར་བསྐྱེད་པར་གསུངས་ལ། འཁོར་གྱི་ལྷ་རྣམས་བསྐྱེད་པ་ཡང་། གཞུང་འདིར་འཁོར་གྱི་ལྷ་རྣམས་བསྐྱེད་ཚུལ་སྟོན་པ་ན། འཁོར་གྱི་ལྷ་རྣམས་ཐམས་ཅད་ནི། །
མིང་དང་གཟུགས་ལ་སོགས་པ་བརྗོད། ། ཤར་གྱི་མིང་ནི་རྡོ་རྗེ་མགོ ། ལྷོ་ཡི་རྡོ་རྗེ་ལེགས་པ་སྟེ། ། ཞེས་པ་ནས། དབང་ལྡན་བསྲུང་བ་བཞད་ཡིན་ནོ། ། མིང་གི་ཐོག་མ་ཀུན་རྡོ་རྗེ། ། དང་པོར་གཟུགས་མདོག་ནག་པོར་བརྗོད། ། དེ་དག་ཁ་དོག་གཅིག་ཡིན་ཏེ། ། ཕྱག་གཉིས་པ་ལ་ཞལ་གཅིག་པ། ། རང་གི་མིང་བཞིན་ཕྱག་མཚན་འཛིན། །
གཡས་བསྐུམས་ཞབས་ཀྱིས་བརྟེན་པར་བཞུགས། ། ཐམས་ཅད་རོ་ཡི་གདན་ལ་བཞུགས། ། སྤྱན་གསུམ་པ་ནི་ཆེར་དྲག་པ། ། དབུ་སྐྲ་ཁམས་པ་འབར་བ་འོ། ། ཐམས་ཅད་ཐོད་པས་བརྒྱན་པ་སྟེ། ། བཅོམ་ལྡན་འདས་ཀྱི་ཞལ་ལྟ་བུ། ། ཆེར་འཁྲུགས་པ་ནི་བཞད་པའི་ཞལ། ། ཞལ་ནས་ཕེཾ་གྱི་སྒྲ་སྒྲོག་འཕྲོ། ། བཅོམ་ལྡན་འདས་བཞིན་ཐམས་ཅད་ཀྱང་། ། དེ་བཞིན་གཅེར་བུ་མཚན་གྱེན་བསྒྲེངས། །
ལྷ་རྣམས་ཐམས་ཅད་ལ་མཚུངས་པ། ། རང་གི་ས་བོན་སྙིང་ཁར་དགོད། ། ཅེས་གསུངས་པའི་བར་གྱིས་བསྟན་པ་ལྟར། གོང་དུ་བརྗོད་པའི་ཕྱི་ནང་གི་འཁོར་ལོའི་ལྷ་རྣམས་ཀྱི་ཉི་མའི་དཀྱིལ་འཁོར་རྣམས་ཀྱི་དབུས་ཀྱི་ས་བོན་རྣམས་དང་མཚན་མ་རྣམས་རང་རང་གི་གནས་སུ་གཅིག་ཏུ་འདྲེས་ནས་ཡོངས་སུ་གྱུར་པ་ལས། འཁོར་ལོ་ནང་མའི་ཤར་དུ་རྡོ་རྗེ་མགོ་བོ། ཞེས་པ་ནས། འཁོར་ལོ་ཕྱི་མའི་བྱང་ཤར་རྡོ་རྗེ་བཞད། ། ཅེས་པའི་བར་ལྷ་ཐམས་ཅད་ཀྱི་མིང་གི་ཐོག་མར་རྡོ་རྗེ་དང་། ཐ་མར་རང་རང་གི་ཕྱག་མཚན་སྦྱར་བ་ལྷ་དེའི་མིང་དུ་བྱས་པ་ཡིན་ལ། མིང་དེ་དག་དང་ལྡན་པའི་ལྷ་དེ་རྣམས་ཐམས་ཅད་ཀྱང་སྐུ་མདོག་ནག་པོ་ཞལ་གཅིག་པ།
ཕྱག་གཉིས་པ། ཕྱག་གཡས་པས་རང་རང་གི་མིང་བཞིན་གྱི་ཕྱག་མཚན་འཕྱར་ཐབས་སུ་འཛིན་པ། གཡོན་པས་ཐོད་པ་ཁྲག་གིས་གང་བ་ཐུགས་ཁར་འཛིན་པ། མ་ཧེ་རབ་ཏུ་ཁྲོས་པའི་གདོང་པ་ཅན། དམར་ལ་ཟླུམ་པའི་སྤྱན་གསུམ་དང་ལྡན་པ། དབུ་སྐྲ་དམར་སེར་གྱེན་དུ་བརྫེས་པ། གཅེར་བུར་མཚན་མ་གྱེན་དུ་བསྒྲེངས་པ། ཐོད་པས་བརྒྱན་པ། ཐམས་ཅད་ཀྱང་རོའི་གདན་ལ་ཞབས་གཡས་བསྐུམས་ཤིང་། གཡོན་བརྐྱངས་པའི་སྟབས་ཀྱི་བཞུགས་པ་བསྐྱེད་པར་བཤད་པ་ལྟར་ཡིན་ནོ། །
དེ་ལྟར་དམ་ཚིག་པར་བསྐྱེད་པའི་གཙོ་འཁོར་ཐམས་ཅད་ཀྱི་ཁར་རང་རང་གི་ས་བོན་བཀོད་ནས། དེ་རྣམས་ལས་འོད་འཕྲོས་པས་ཡེ་ཤེས་ཀྱི་འཁོར་ལོ་སྤྱན་དྲངས་ནས་དམ་ཚིག་པ་ལ་བསྟིམས་པ་དང་། དབང་བསྐུར་ཞིང་རིགས་བདག་གི་རྒྱས་གདབ། མཆོད་པས་མཆོད་ཅིང་། བསྟོད་པ་གང་རུང་གིས་བསྟོད། དེ་ནས་བསྙེན་པ་བྱེད་པ་ནི། གཙོ་འཁོར་ཐམས་ཅད་ཀྱི་སྙིང་ཁར་ཉི་མའི་དཀྱིལ་འཁོར་རེ་རེ་བསྒོམས་པའི་སྟེང་དུ་རང་རང་གི་ས་བོན་བསམས་ནས། དེའི་གཡས་སྐོར་དུ་ལྷ་རྣམས་རང་རང་གི་སྙིང་པོ་སོགས་བསྙེན་པ་གང་ལ་བྱེད་པའི་སྔགས་ཕྲེང་དེས་བསྐོར་བར་དམིགས་ནས་སྔགས་དེ་བཟླ་བ་ཡིན་པ། དེ་ཡང་གཙོ་བོའི་བསྙེན་པ་བྱེད་ན། རང་ཉིད་གཙོ་བོར་བསྒོམ་པའི་སྙིང་ཁར་ཉི་མའི་དཀྱིལ་འཁོར་གྱི་སྟེང་དུ་ས་བོན་ཧཱུྃ་བསྒོམ་པའི་མཐའ་སྐོར་དུ་ཡི་གེ་བཅུ་པ་ལ་ཉི་སྟེང་དུ་བྱས་པ་དང་པོར་བཟླ་བ་དང་།
ཡ་མནྟ་ཀ་ཞེས་སོགས་ཡི་གེ་བདུན་པ་ལ་སྙིང་པོར་བྱས་པ་དང་། ཡ་མ་རཱ་ཛ་ཞེས་སོགས་ཡི་གེ་སུམ་ཅུ་རྩ་གཉིས་པ་ལ་རྩ་སྔགས་སུ་བྱས་ནས་དེ་རྣམས་རིམ་ཅན་དུ་སོ་སོར་བཟླ་བ་དང་། དེའི་ཚེ་ན་ཡིག་འབྲུ་རྣམས་ལ་འོད་འབར་བར་བསྒོམས་ན་དངོས་གྲུབ་མྱུར་བར་གསུངས་ལ། འཁོར་རྣམས་ཀྱི་སྙིང་པོ་ནི། ཨོཾ་བཛྲ་དང་། ཧཱུྃ་ཕཊ྄་ཀྱི་བར་དུ་ལྷ་རང་གི་མིང་ཚིག་བཅུག་ནས། དེའི་སྙིང་པོ་བྱེད་པ་ནི། དཔེར་ན་ཨོཾ་བཛྲ་མགོ་བོ་ཧཱུྃ་ཕཊ྄། ཞེས་པ་རྡོ་རྗེ་མགོ་བོའི་སྙིང་པོ་བྱེད་པ་ལྟ་བུ་ཡིན་ནོ། ། དེ་ལྟར་བསྙེན་པ་བྱེད་པའི་ཐུན་གྱི་མཐར་གཏོར་མ་བཏང་ཞིང་།
དེའི་རྗེས་སུ་དག་པ་དྲན་པ་བྱས་པ་ནས། ཐུན་མཚམས་ཀྱི་བྱ་བ་ལ་འཇུག་པར་བཤད་དོ། ། གཉིས་པ་སློབ་དཔོན་ཨ་མོ་གྷ་བཛྲ། གཙོ་བོ་ལ་གཤིན་རྗེ་ཕོ་བརྒྱད་དང་། མོ་བརྒྱད་ཀྱིས་བསྐོར་བའི་འཇིགས་བྱེད་ལྷ་བཅུ་བདུན་གྱི་དཀྱིལ་འཁོར་བཀྲོལ་ཚུལ་གྱི་བཤད་པ་ནི། སློབ་དཔོན་འདིས་རྡོ་རྗེ་འཇིགས་བྱེད་ཀྱི་རྒྱུད་རྟོག་པ་བདུན་པ་འདི་དང་། འཇམ་དཔལ་གསང་བའི་རྒྱུད་ཅེས་བྱ་བ་གཤིན་རྗེ་གཤེད་སྤྱིའི་བཤད་རྒྱུད་འདི་གཉིས་པ་བརྟེན་ནས་མཛད་པར་གནང་ལ། འདི་ལ་ཐོག་མར་གནས་ཡིད་དུ་འོང་བར་རྣལ་འབྱོར་པ་གནས་ལ། སྟན་བདེ་བ་ལ་འདུག་སྟེ། རང་ཉིད་སྐད་ཅིག་གིས་བཅོམ་ལྡན་འདས་རྡོ་རྗེ་འཇིགས་བྱེད་དུ་བསྒོམས་པའི་སྙིང་ཁར་པདྨ་དང་ཉི་མའི་དཀྱིལ་འཁོར་གྱི་སྟེང་དུ་ཡེ་ཤེས་ལྔའི་རང་བཞིན་ཡི་གེ་ཧཱུྃ་སྔོན་པོ་བསྒོམས་པ་ལས་འོད་འཕྲོས་པས།
ཆོས་ཐམས་ཅད་རང་གི་སེམས་ཙམ་དུ་གནས་པར་བསམ། བྱང་སེམས་ཀྱི་སྡོམ་པ་བཟུང་། ཡང་ཧཱུྃ་དེ་ལས་འོད་འཕྲོས་པས་རྡོ་རྗེ་འཇིགས་བྱེད་ཀྱི་དཀྱིལ་འཁོར་སྤྱན་དྲངས་ལ་མདུན་གྱི་ནམ་མཁར་བཞུགས་པར་བསམ་ལ། ཡང་རང་གི་སྙིང་ཁར་ཡི་གེ་མུྃ་བསམས་ནས། དེ་ལས་ལྷ་མོ་དྲུག་གི་ཁ་དོག་དང་མཚུངས་པའི་འོད་ཟེར་འཕྲོས་པས། ཕྱོགས་བཅུའི་དེ་བཞིན་གཤེགས་པ་རྣམས་སྤྱན་དྲངས་ནས། ཛཿཧཱུྃ་བཾ་ཧོཿཚོགས་ཞིང་ལ་བསྟིམས་པ་ལ་ཕྱག་བྱ་ཞིང་མཆོད་པས་མཆོད། ཡན་ལག་བདུན་པ་བྱ། ཚད་མེད་བཞི་བསྒོམ། དེའི་རྗེས་ཡེ་ཤེས་ཀྱི་ཚོགས་བསགས།
སྟོང་ཉིད་བསྒོམས་ནས། དེའི་རྗེས་སུ་སྟོང་པ་དེའི་ངང་ལས་ཡྃ་རྃ་ཝྃ་ལྃ་ལས་འབྱུང་བ་བཞི་རིམ་བརྩེགས་སུ་བསྒོམ་པའི་སྟེང་དུ། སུཾ་ལས་རིམ་རབ་ལྕོག་བརྒྱད་ཀྱིས་ཉེ་བར་མཛེས་པར་བྱས་པའི་སྟེང་དུ་པྃ་ལས་སྣ་ཚོགས་པདྨ། དེའི་སྟེང་དུ་རྃ་ལས་ཉི་མའི་དཀྱིལ་འཁོར་གྱི་སྟེང་དུ་ཡི་གེ་ཧཱུྃ་ཡོངས་སུ་གྱུར་པ་ལས་སྣ་ཚོགས་རྡོ་རྗེ། དེ་ལས་འོད་ཟེར་འཕྲོས་པས་རྡོ་རྗེའི་དྲ་བ། གུར། བླ་བྲེ། མདའི་དྲ་བ་དང་བཅས་པའི་ཕྱི་རོལ་ཏུ་ཡེ་ཤེས་ཀྱི་མེ་འབར་བའི་ཐུན་མོང་པའི་སྲུང་འཁོར་བསྒོམས་ནས། ཨོཾ་མེ་དི་ནི་བཛྲི་བྷ་ཝ་བཛྲ་བྷནྡྷ་ཧཱུྃ། ཨོཾ་བཛྲ་པྲ་ཀ་ར་ཧཱུྃ་བྃ་ཧཱུྃ།
ཨོཾ་བཛྲ་པྲཉྫཱ་ར་ཧཱུྃ་པྃ་ཧཱུྃ། ཨོཾ་བཛྲ་བཻ་ཏ་ར་ན་ཧཱུྃ་ཁཾ་ཧཱུྃ། ཨོཾ་བཛྲ་ས་ར་ཛྭ་ལ་ཏྲྃ་སྃ་ཏྲྃ། ཨོཾ་བཛྲ་ཛྭ་ལ་ཨ་ན་ཨརྐ་ཧཱུྃ་ཧཱུྃ་ཧཱུྃ། ཞེས་པ་རྣམས་ཀྱིས་རིམ་པ་བཞིན་དུ། རྡོ་རྗེའི་ས་གཞི་ནས། མེ་རིའི་བར་གྱི་སྲུང་འཁོར་གྱི་རིམ་པ་རྣམས་བྱིན་གྱིས་བརླབས། དེ་ནས་ཐུན་མོང་བའི་སྲུང་འཁོར་དེའི་དབུས་སུ་གཤིན་རྗེ་གཤེད་ཀྱི་བཀའི་འཁོར་ལོ་རྩིབས་བརྒྱད་པ་འོད་ཟེར་རབ་ཏུ་འབར་བའི་དབུས་དང་ཕྱོགས་མཚམས་བརྒྱད་ཀྱི་རྩིབས་ཀྱི་ནང་དུ་པདྨ་དང་ཉི་མའི་དཀྱིལ་འཁོར་རེ་རེ་བསྒོམས་པའི་སྟེང་དུ་འཇིག་རྟེན་སྐྱོང་བའི་རོ་རེ་རེ་བསྒོམ་ཞིང་། དབུས་ཀྱི་གདན་གྱི་སྟེང་དུ་ཨཱ་ལི་ལས་ཟླ་བ་དང་། ཀཱ་ལི་ལས་ཉི་མའི་དཀྱིལ་འཁོར་བསྐྱེད་པའི་དབུས་སུ་བྃ་ལས་རྡོ་རྗེ་ཐོ་བ་འཆང་ཟུང་ལ་བྃ་གྱིས་མཚན་པ་དང་།
ཧཱུྃ་ལས་རལ་གྲི་འཆང་ཟུང་ལ་ཧཱུྃ་གིས་མཚན་པ་བསྐྱེད་ནས། དེ་ནས་ཉི་ཟླ་ས་བོན་ཕྱག་མཚན་རྣམས་གཅིག་ཏུ་གྱུར་པ་ལས། འཇམ་དཔལ་གཤིན་རྗེ་གཤེད་མདོག་ནག་པོ་ཤིན་ཏུ་ཁྲོས་པ་ཞལ་དྲུག་པ། ཕྱག་དྲུག་པ། ཞབས་དྲུག་པ་དང་ལྡན་པ། འཇིགས་པ་དག་ཀྱང་འཇིགས་པར་བྱེད་པ། ཕྱག་གཡས་ཀྱི་དང་པོ་ན་རྡོ་རྗེ་ཐོ་བ། གཉིས་པ་ན་འཁོར་ལོ། གསུམ་པ་ན་བེ་ཅོན་དཀར་པོ་བསྣམས་པ། གཡོན་གྱི་དང་པོ་ན་པདྨ།
གཉིས་པ་ན་རིན་པོ་ཆེ། གསུམ་པ་ན་རལ་གྲི་འཛིན་པའོ། ། རྩ་ཞལ་ནག་པོ། གཡས་ཞལ་གཉིས་རིམ་པ་བཞིན་དུ་དཀར་པོ་དང་ལྗང་ཁུ། གཡོན་ཞལ་གཉིས་པོ་དེ་དམར་པོ་དང་སེར་པོ། སྟེང་ཞལ་དམར་པོ་ནམ་མཁའ་ལ་གདངས་པ། རང་འདྲ་བའི་ཡུམ་རྡོ་རྗེ་རོ་ལངས་མ་དང་མཉམ་པར་སྦྱར་བ། ཞབས་གཡོན་བརྐྱངས་པས་མ་ཧེ་ནག་པོའི་ཚངས་ར་དང་།

གཡས་བསྐུམས་པས་རྭ་དྲག་ཏུ་བརྫིས་ཤིང་། མ་ཧེའི་རྨིག་པས་བདུད་བཞི་ཁ་སྦུབ་ཏུ་བརྫིས་པ། དེ་ནས་ཡབ་ཡུམ་གཉིས་སྙོམས་འཇུག་བྱས་པས་སྦྱོར་མཚམས་ནས་ཕྱོགས་སྐྱོང་བའི་མཐར་བྱེད་བརྒྱད་ཀྱི་ངོ་བོ། ཕོ་ཉའི་གཟུགས་སུ་འཛིན་པ་ནི། ཤར་དུ་གཤིན་རྗེ་ཡ་བ་ཏི་དཀར་པོ། གཡས་འཁོར་ལོ་འཛིན་པ། ལྷོར་གཤིན་རྗེ་ཆོས་ཀྱི་རྒྱལ་པོ་སྐུ་མདོག་སེར་པོ། རིན་པོ་ཆེ་འཛིན་པ། ནུབ་ཏུ་ཏལ་པ་དམར་པོ་པདྨ་འཛིན་པ། བྱང་དུ་གླང་མགོ་ལྗང་གུ་རལ་གྲི་འཛིན་པ། བྱང་ཤར་དུ་རལ་པ་ཚར་དགུ་ལྗང་ཁུ་རལ་གྲི་འཛིན་པ།
ནུབ་བྱང་དུ་རྨིག་པ་དམར་པོ་པདྨ་འཛིན་པ། ལྷོ་ནུབ་ཏུ་ཕྱ་སང་དཀར་པོ་དབྱུག་པ། ཤར་ལྷོར་མིག་དམར་ནག་པོ་ཐོ་བ་འཛིན་པ། ཐམས་ཅད་ལ་གཅིག་ཕྱག་གཉིས་པ། སྤྱན་གསུམ་པ། སྐྲ་སེར་པོ་གྱེན་དུ་བརྫེས་པ། ཕྱག་གཡས་པ་རྣམས་ཀྱི་རང་རང་གི་ཕྱག་མཚན་འཕྱར་ཐབས་སུ་འཛིན་ཅིང་། གཡོན་པ་རྣམས་ཀྱིས་ཞགས་པ་དང་བཅས་པའི་སྡིགས་མཛུབ་ཐུགས་ཁར་མཛད་པ། ཞབས་གཡོན་བརྐྱང་གི་སྟབས་ཀྱིས་བཞུགས་པ་བསྐྱེད་ཅིང་། དེ་ནས་གཞུང་དུ།
དེ་ནས་བདག་གི་བ་སྤུའི་བུ་ག་ནས་འོད་ཟེར་སྟོད་ཁྲོ་བོ། སྨད་ཕུར་བུའི་རྩེ་མོ་འདྲ་བའི་གཟུགས་ཕྱོགས་བཅུར་སྤྲོས་ཏེ། དེ་བཞིན་གཤེགས་པ་རྣམས་སྤྱན་དྲངས་ནས་སྤྱི་བོར་ཞུགས། དེ་བཞིན་དུ་སྤྲོ་བསྡུ་བྱེད་ཅིང་གསང་སྔགས་བཟླས་བརྗོད་བྱའོ། ། ཨོཾ་ཧྲིཿཥྚི་ཿཝི་ཀྲི་ཏ་ན་ན་ཧཱུྃ་ཧཱུྃ་སརྦ་ཤ་ཏྲུྃ་ན་ཤ་ཡ་སྟམྦྷ་ཡེ་ཕཊ྄་ཕཊ྄་སྭཱཧཱ། སྙིང་པོའི་གསང་སྔགས་དམ་པའོ། ། ཨོཾ་ཧྲི་ཀ་ལ་རུ་པ་ཧཱུྃ་ཁྃ། ཉེ་བའི་སྙིང་པོའི་གསང་སྔགས་དམ་པའོ། ། ཞེས་གསུངས་པའི་མན་ངག་གི་གནད་རྣམས་ནི། ལྷའི་ནུས་མཐུ་བསྐྱེད་པའི་གནད།
བསྲུང་བྱ་སྦ་བའི་གནད། འཁོར་ལོ་བསྐོར་བའི་གནད། དགྲ་བགེགས་གཞོམ་པའི་གནད། གསང་སྔགས་བཟླས་པའི་གནད་དང་ལྔ་ཡིན་ལ། འདི་རྣམས་ཀྱི་ཉམས་ལེན་གྱི་མན་ངག་ནི་སྐྱོ་པོའི་གདམས་ངག་ལས་བྱུང་བ་བླ་མས་བཤད་པར་བྱའོ། ། དེ་ནས་རྟེན་གཞལ་ཡས་ཁང་བསྐྱེད་པ་ནི། འདིའི་གཞུང་ལས། གཤིན་རྗེ་ནག་པོའི་བཀའི་འཁོར་ལོའི་ཆོ་གའོ། ། དེ་ནས་དཀྱིལ་འཁོར་བསྒོམ་པར་བྱ་སྟེ། སྔོན་གྱི་བཀའི་འཁོར་ལོའི་བདག་པོ་དེ་ཡོངས་སུ་གྱུར་པ་ལས།
གཞལ་ཡས་ཁང་དུ་གྱུར་ཏེ། གྲུ་བཞི་པ། སྒོ་བཞི་པ། ཏ་རེ་ན་བཞིས་བརྒྱན་པ་ཞེས་སོགས་བཤད་པས། སྲུང་འཁོར་གྱི་དབུས་ཀྱི་གཙོ་བོ་ཡབ་ཡུམ་ཡོངས་སུ་གྱུར་པ་ལས། གྲུ་བཞི་སྒོ་བཞི་རྒྱན་རྟ་བབ་བཞི་ལ་སོགས་པ་མཚན་ཉིད་ཐམས་ཅད་ཡོངས་སུ་རྫོགས་པའི་གཞལ་ཡས་ཁང་བསྐྱེད་པར་བཤད་ལ། ཁ་ཅིག་འདིར་འཁོར་ལོའི་ལྟེ་བའི་ནང་དུ་འབྱུང་བཞི་རི་རབ་དང་བཅས་པ་རིམ་པར་བརྩེགས་པ་བསྐྱེད་པའི་སྟེང་དུ་སྲུང་འཁོར་གྱི་འཁོར་གྱི་ལྷ་རྣམས་གཙོ་བོ་ལ་བསྡུས་ནས། དེ་ནས་གཙོ་བོ་ཡོངས་སུ་གྱུར་པ་ལས་གཞལ་ཡས་ཁང་བསྐྱེད་པར་བཤད་པ་ནི་གཞུང་འདིའི་དོན་མ་ཡིན་ཏེ། གཞུང་འདིར་འབྱུང་བཞི་རི་རབ་དང་བཅས་པ་སྲུང་འཁོར་གྱི་གདན་དུ་བསྐྱེད་པར་བཤད་ཀྱི། སྲུང་འཁོར་གྱི་ནང་དུ་གཞལ་ཡས་ཁང་གི་གདན་དུ་བསྐྱེད་པ་མ་བཤད་པའི་ཕྱིར།
འཁོར་གྱི་ལྷ་རྣམས་གཙོ་བོ་ལ་བསྡུ་བའི་བཤད་པ་ཡང་མེད་པའི་ཕྱིར་རོ། ། དེ་ནས་བརྟེན་པ་ལྷ་བསྐྱེད་ཚུལ་ནི། གཞུང་འདིར། དེའི་དབུས་སུ་པདྨ་དང་ཉི་མ་དང་ཟླ་བའི་དཀྱིལ་འཁོར། གྲྭ་རྣམས་དང་སྒོ་རྣམས་སུ་ཡང་པདྨ་དང་། ཉི་མ་དང་། ཟླ་བའི་དཀྱིལ་འཁོར་རོ། ། དབུས་ཀྱི་པདྨའི་གདན་སྟེང་དུ་ཨ་ལྀ་དང་ཀ་ལྀ་ཡོངས་སུ་གྱུར་པའི་ཟླ་བ་དང་། ཉི་མའི་སྟེང་དུ་ཧཱུྃ་ལས་བྱུང་བའི་དེ་རྣམས་ཡོངས་སུ་གྱུར་པ་ལས། རྡོ་རྗེ་འཇིགས་བྱེད་ཆེན་པོ་ཞེས་སོགས་བཤད་པས།
ཡས་རིམ་གྱི་པདྨ་ཉི་མ་ཟླ་བའི་དཀྱིལ་འཁོར་གསུམ་གྱི་སྟེང་དུ་མངོན་བྱང་ལྔ་ལས་གཙོ་བོ་བསྐྱེད་པར་བཤད་ལ། འཁོར་གྱི་ལྷ་རྣམས་བསྐྱེད་ཚུལ་ནི། གཞུང་འདིར་གྲྭ་སྣམ་དང་སྒོ་སྣམ་བགེགས་བརྒྱད་ཞབས་ཀྱིས་མནན་པའི་ལྷ་མོ་བརྒྱད་དེ། བྱ་རྒོད་དང་། འུག་པ་དང་། ཁྲ་དང་། བྱ་རོག་དང་། སྐྱར་ལོ་དང་། ཐིང་རིལ་དང་། ཀང་ཀ་དང་།
རྨ་བྱ་དང་། འདི་རྣམས་རིམ་པ་བཞིན་བརྫིས་པའི་གཤིན་རྗེ་ཕོ་ཉ་མོ་དང་། གཤིན་རྗེའི་མཆེ་བ་མོ་དང་། བེ་ཅོན་ནག་མོ་དང་། དུས་མཚན་མ་དང་། གཤིན་རྗེ་ལྕགས་ཀྱུ་མ་དང་། གཤིན་རྗེ་ཞགས་པ་མོ་དང་། གཤིན་རྗེ་ལུ་གུ་བརྒྱུད་མ་དང་། གཤིན་རྗེ་འབེབས་མ་རྣམས་ཏེ་འདི་རྣམས་ཀུན་ཀྱང་ཞལ་གཅིག་པ། ཕྱག་གཉིས་པ།
སྐྲ་ལྷུག་པར་ལུག་པ། གཅེར་བུ་ལྕེ་འཇིབས་པ། མཆེ་བ་གཙིགས་པ། གདུག་པ་ཅན་ཐམས་ཅད་འགུགས་པ། ལས་ཐམས་ཅད་ཚུལ་བཞིན་དུ་མཛད་པ། ཁ་དོག་ནག་མོ། ཕྱག་ན་ཐོད་པ་དང་གྲི་བསྣམས་པ་ཤ་སྟག་གོ ། ལྷ་མོ་འདི་རྣམས་ཀྱང་སོ་སོའི་གདན་གྱི་སྟེང་དུ། བཅོམ་ལྡན་འདས་ཇི་ལྟ་བ་བཞིན་དུ་རང་གི་ས་བོན་ལས་སྐད་ཅིག་མའི་ཏིང་ངེ་འཛིན་གྱིས་བསྐྱེད་པར་བྱའོ། ། བཅོམ་ལྡན་འདས་ཀྱི་མདུན་དུ་དམ་རྫས་སྣ་ཚོགས་ཀྱིས་མཆོད་པས་བཀང་བའི་ཐོད་པ་བསམ་མོ། །
དཀྱིལ་འཁོར་གྱི་ཕྱི་རོལ་དུ་བཀའི་འཁོར་ལོ་སྔོན་དུ་བརྗོད་པའི་ཕྱོགས་སྐྱོང་གི་གཤིན་རྗེ་ཆེན་པོ་བརྒྱད་ཕོ་ཉའི་གཟུགས་འཛིན་པར་བསྒོམ་མོ། ། དེའི་ཕྱི་རོལ་ཏུ་དུར་ཁྲོད་ཆེན་པོ་བརྒྱད་ལ་བྱ་སྣ་ཚོགས་ཀྱིས་བརྒྱན་པ་ཞེས་གསུངས་པས། དེ་ལྟར་བཤད་པའི་གཞལ་ཡས་ཁང་གི་སྒོ་མཚམས་བརྒྱད་ཀྱི་གདན་རྣམས་ཀྱི་སྟེང་དུ་གཤིན་རྗེ་མོ་བརྒྱད་རང་རང་གི་ས་བོན་ལས་བསྐྱེད་པར་བཤད་པ་ལས། དེ་ཡང་ཤར་ལྷོ་མཚམས་སུ་པད་ཉི་ཟླ་དཀྱིལ་གྱི་དབུས་སུ་བྱ་རྒོད་ཀྱི་སྟེང་དུ་ས་བོན་གྱི་ཡི་གེ་ཛ་ལས་གཤིན་རྗེ་ཕོ་ཉ་མོ། དེ་བཞིན་དུ་ལྷོ་ནུབ་ཏུ་འུག་པའི་སྟེང་དུ་ས་ལས་གཤིན་རྗེ་མཆེ་བ་མོ། ནུབ་བྱང་དུ་ཁྲའི་སྟེང་དུ་དོ་ལས་བེ་ཅོན་ནག་མོ། བྱང་ཤར་དུ་བྱ་རོག་གི་གདན་ལ་ས་བོན་ལས་གཤིན་རྗེ་དུས་མཚན་མ་བསྐྱེད་ཅིང་། དེའི་ཤར་སྒོར་སྐྱར་མོའི་སྟེང་དུ་ས་བོན་ཡི་གེ་ཙྪ་ལས་གཤིན་རྗེ་ལྕགས་ཀྱུ་མ། ལྷོ་སྒོར་ཐིང་རིལ་གྱི་གདན་གྱི་སྟེང་དུ་མ་ལས་ཞགས་པ་མོ། ནུབ་སྒོར་ཀྃ་ཀའི་སྟེང་དུ་ནི་ལས་ལུ་གུ་བརྒྱུད་མ།
བྱང་སྒོར་རྨ་བྱའི་སྟེང་དུ་ས་བོན་ར་ལས་གཤིན་རྗེ་འབེབས་མ་སྟེ་གཤིན་རྗེ་མོ་བརྒྱད་བསྐྱེད་པར་བཤད་ཅིང་། དེ་ནས་གཞལ་ཡས་ཁང་དེའི་ཕྱི་རོལ་གྱི་སྔར་བཤད་པའི་ཐུན་མོང་མ་ཡིན་པའི་སྲུང་འཁོར་གྱི་ཕྱོགས་མཚམས་ཀྱི་རྩིབས་ཀྱི་ནང་དུ་གཤིན་རྗེ་ཕོ་བརྒྱད་བསྐྱེད་ཡོད་པ་དེ་ཉིད་གསལ་བཏབ་ནས་བསྒོམ་པར་བཤད་པས་ལྷ་བཅུ་བདུན་གྱི་དཀྱིལ་འཁོར་དུ་འགྱུར་བ་ཡིན་ནོ། ། དེ་ལྟར་དུར་ཁྲོད་ཆེན་པོ་བརྒྱད་ཀྱིས་བསྐོར་བའི་ཐུན་མོང་མ་ཡིན་པའི་སྲུང་འཁོར་གཞལ་ཡས་ཁང་མཚན་ཉིད་ཐམས་ཅད་ཡོངས་སུ་རྫོགས་པའི་དབུས་སུ་འཇིགས་བྱེད་ལྷ་བཅུ་བདུན་གྱི་དཀྱིལ་འཁོར་བསྐྱེད་པའི་གཙོ་འཁོར་ཐམས་ཅད་ཀྱི་སྐུ་གསུང་ཐུགས་དང་སྐྱེ་མཆེད་རྣམས་བྱིན་གྱིས་བརླབས། ཡེ་ཤེས་པ་གཞུག་པ་འདིར་མི་གསལ་ཡང་། དེ་ཉིད་གཞུག་དབང་བསྐུར། རིགས་བདག་གི་རྒྱས་གདབ་པ་ལ། གཙོ་བོ་ལ་མི་སྐྱོད་པས་དབུར་བརྒྱན། ལྷ་མོ་བརྒྱད་ལ་འཇམ་པའི་དབྱངས། གཤིན་རྗེ་ཕོ་བརྒྱད་ལ་གཙོ་བོས་དབུར་བརྒྱན་པར་བཤད་དེ། གཞུང་འདི་ཉིད་དུ།
དེས་ནས་བདག་གི་སྙིང་ཁར་པདྨའི་སྟེང་དུ་ཉི་མའི་དཀྱིལ་འཁོར་ལ་ཡི་གེ་ཧཱུྃ་ལས་ཡོངས་སུ་གྱུར་པའི་རྡོ་རྗེ། དེའི་བུམ་པ་ལ་ཉི་མའི་དཀྱིལ་འཁོར་ལ་ཧཱུྃ་གིས་མཚན་པའོ། ། ཧཱུྃ་དེ་ལས་ཡེ་ཤེས་ལྔའི་བདག་ཉིད་ཀྱི་འོད་ཟེར་ཕྱོགས་བཅུར་འཕྲོས་པས། ཕྱོགས་བཅུའི་དེ་བཞིན་གཤེགས་པ་སྤྱན་དྲངས་ཏེ། སྔོན་དུ་བརྗོད་པའི་གསང་སྔགས་བརྗོད་དོ། ། སྤྱན་དྲངས་པའི་དེ་བཞིན་གཤེགས་པ་རྣམས་ལ་མཆོད་ཡོན་དང་། གསང་གཏོར་ལ་སོགས་པའི་གསང་སྔགས་ཀྱི་སྔོན་བཞིན་དུ་ཡོན་ཆབ་ཕུལ་ནས་མཉེས་པར་བྱས་ཏེ་དབང་བསྐུར་བའི་དོན་དུ། དེ་བཞིན་གཤེགས་པ་དེ་རྣམས་ཀྱི་ཡི་གེ་བཅུ་པ་ཡོངས་སུ་གྱུར་པའི་བུམ་པ་དེ་ཁོ་ན་ཉིད་བཅུའི་ངོ་བོས་དབང་བསྐུར་བར་བྱའོ། ། དེ་ལ་གསོལ་བ་གདབ་པ་ནི་དེ་བཞིན་གཤེགས་པ་རྣམས་ཀྱིས་བདག་ལ་དབང་བསྐུར་དུ་གསོལ། དེ་ལ་དེ་བཞིན་གཤེགས་པ་རྣམས་ཀྱིས་འདི་སྐད་དུ།
སངས་རྒྱས་རྣམས་ནི་ཐམས་ཅད་ཀྱིས། ། སྐྱེ་བས་ཐོབ་པའི་དབང་བསྐུར་བ། ། ཇི་ལྟར་དེ་བཞིན་བདག་གིས་ནི། ། དག་པ་ལྷ་ཡི་ཆུས་དབང་བསྐུར། ། ཞེས་གསུངས་ཏེ། དབང་བསྐུར་བས་དེ་མ་ཐག་ཏུ་མི་བསྐྱོད་པས་དབུར་བརྒྱན་པར་བསམ་མོ། ། ལྷ་མོ་བརྒྱད་ལ་འཇམ་པའི་དབྱངས་ཀྱིས་དབུར་བརྒྱན་པའོ། ། ཕྱོགས་སྐྱོང་བའི་གཤིན་རྗེ་བརྒྱད་ལ་དཔལ་གཤིན་རྗེ་གཤེད་ཀྱིས་དབུ་བརྒྱན་པའོ། ། འདི་ལྟར་རྡོ་རྗེ་འཇིགས་བྱེད་ལ་སོགས་པ་རྣམས་ཀྱིས་མིག་ལ་སོགས་པའི་སྐྱེ་མཆེད་བྱིན་བརླབས་ལ་སྐུ་གསུང་ཐུགས་ཀྱི་ལྷ་དང་ཡེ་ཤེས་སེམས་དཔའ་ཚོན་པ་ལ་དེ་ལྟར་བསྒོམ་པ་དང་། མཆོད་པ་དང་།
དབང་བསྐུར་བ་རྫོགས་ནས། བསྙེན་པ་བརྗོད་པར་བྱ་སྟེ། ཞེས་གསུངས་པ་ཡིན་ནོ། ། འདིར་བཤད་པའི་བརྟེན་པ་ལྷའི་བསྐྱེད་ཆོག་གི་ཚུལ་ནི། རྟོག་བདུན་དང་། སཾ་བུ་ཊི་ནས་བཤད་པ་དང་མི་འདྲ་སྟེ། རྒྱུད་དེ་གཉིས་སུ་རྒྱུའི་འཇམ་དཔལ་བསྐྱེད་པར་བཤད་ལ། འདིར་དེ་མ་བཤད་པ་དང་། རྒྱུད་དེ་གཉིས་སུ་མངོན་བྱང་གི་སྐབས་སུ་འཇམ་དབྱངས་ཀྱི་གདན་ཀྱི་ཟླ་བ་ལ་ཨ་ཐུང་དང་། འཇམ་དཔལ་གྱི་སྙིང་ཁའི་ཉི་མའི་ཨཱ་རིང་པོ་ལས་བསྐྱེད་པར་བཤད་ཅིང་།
གཞུང་འདིར་ཨ་ལྀ་ཀ་ལྀ་ཡོངས་སུ་རྫོགས་པ་ལས་ཟླ་བ་དང་ཉི་མ་སོ་སོར་བསྐྱེད་པར་བཤད་པ་དང་། གཞན་ཡང་མངོན་བྱང་གི་སྐབས་སུ་འོད་ཟེར་སྤྲོ་བསྡུ་སོགས་ཀྱི་རྣམ་པ་མི་འདྲ་བ་དུ་མ་ཞིག་སྣང་བ་ཇི་ལྟར་ཡིན་སྙམ་ན། དེ་ལ་གཞུང་འདིར་བཤད་པའི་བསྐྱེད་ཆོག་འདི་རྣམས་ཀྱི་རྣམ་གཞག་མང་པོ་གཤིན་རྗེ་གཤེད་ཐམས་ཅད་ཀྱི་བཤད་པའི་རྒྱུད་འཇམ་དཔལ་གསང་བའི་རྒྱུད་ལས་འབྱུང་ཞིང་། ཁྱད་པར་དུ་འདིའི་ཐུན་མོང་མ་ཡིན་པའི་སྲུང་འཁོར་དང་། འཁོར་གྱི་ལྷ་རྣམས་བསྐྱེད་པའི་ཆོ་ག་དང་། དེ་རྣམས་ཀྱི་སྲུང་འཁོར་གྱི་སྒོ་ནས་མངོན་སྤྱོད་ཀྱི་ལས་སྒྲུབ་ཚུལ་རྒྱུད་དེ་ནས་གསལ་བར་བཤད་པས། སློབ་དཔོན་འདིས། དེ་ནས་བཤད་པའི་ལྷའི་བསྐྱེད་ཆོག་དང་། རྫོགས་རིམ་གྱི་མན་ངག་ཁྱད་པར་ཅན་མང་པོ་དང་། འཁྲུལ་འཁོར་གྱི་སྒོ་ནས་མངོན་སྤྱོད་ཀྱི་ལས་སྒྲུབ་ཚུལ།
བཅོམ་ལྡན་འདས་རྡོ་རྗེ་འཇིགས་བྱེད་ཀྱི་མན་ངག་ཏུ་བྱས་ནས། ཐུན་མོང་མ་ཡིན་པའི་སྲུང་འཁོར་སྔོན་དུ་འགྲོ་བའི་གཤིན་རྗེ་ཕོ་བརྒྱད། མོ་བརྒྱད་ཀྱིས་བསྐོར་བའི་འཇིགས་བྱེད་ལྷ་བཅུ་བདུན་མའི་སྒྲུབ་ཐབས་འདི་མཛད་པ་ཡིན་ནོ། ། སྒྲུབ་ཐབས་འདི་ཁྱད་པར་དུ་འཁྲུལ་འཁོར་ལ་བརྟེན་ནས་གཤིན་རྗེ་བསྐུལ་བའི་སྒོ་ནས་མངོན་སྤྱོད་ཀྱི་ལས་སྒྲུབ་པ་ལ་སྒྲུབ་ཐབས་གཞན་ལས་ཟབ་པར་བཞེད་པ་ཡིན་ནོ། ། དེ་ལྟར་བསྒོམས་ནས་བསྙེན་པ་བྱ་བ་དང་། ཐུན་གཤམ་དུ་དུས་གསུམ་དུ་གཏོར་མ་སྦྱིན་པར་བཤད་དོ། ། འོ་ན་རྟོག་བདུན་ལ་བརྟེན་ནས་སློབ་དཔོན་འདིས་སྒྲུབ་ཐབས་འདི་མཛད་པ་མིན་ནམ་སྙམ་ན། འདི་ལྟར་རྟེན་གཞལ་ཡས་ཁང་བསྐྱེད་པ་ནི་རྟོག་བདུན་གྱི་རྟོག་པ་དང་པོ་ནས་རྡུལ་ཚོན་གྱི་དཀྱིལ་འཁོར་བཤད་པ་དང་། འདིས་དུར་ཁྲོད་ནི་རྟོག་པ་ལྔ་པའི་བྲིས་སྐུ་སྟོན་པའི་སྐབས་སུ་དུར་ཁྲོད་བཤད་པ་ལ་བརྟེན་པ་ཡིན་ལ། བརྟེན་པ་ལྷ་བསྐྱེད་པ་ལ།
གཙོ་བོའི་མངོན་རྟོག་ནི། རྟོག་པ་བཞི་པ་དང་། བྲིས་སྐུའི་རྟོག་པ་ལ་བརྟེན་པར་གསལ་བ་ཡིན་ནོ། ། འཁོར་གྱི་ལྷ་རྣམས་ཀྱང་རྟོག་པ་གཉིས་པའི་སྐབས་སུ། གྲོག་མཁར་བདུན་གྱི་ས་ལ། ལས་ཀྱི་གཤིན་རྗེའི་བྱེད་ཚུལ་བཤད་པས་བསྟན་པར་བཞེད་པ་ཡིན་ནོ། ། འདིར་བརྟེན་པ་ལྷ་བསྐྱེད་ཚུལ་འདི་ལ་སྐྱོབ་པ་རྣམས་ཀྱིས། ཨ་མོ་གྷ་བཛྲའི་དགོངས་པར་བྱས་ནས། སྲུང་འཁོར་ལ་བཀོད་པའི་མཐར་བྱེད་ཀྱི་ངོ་བོ་གཤིན་རྗེ་ཕོ་བརྒྱད་གཞལ་ཡས་ཁང་གི་དབུས་སུ་འཕོས་ནས་གཙོ་བོའི་ཕྱོགས་བཞི་དང་མཚམས་བཞིར་གསལ་གདབ་པ་ལ་དབང་བསྐུར་ཞིང་། རིགས་བདག་གིས་རྒྱས་གདབ་ནས་བསྐྱེད་པར་བཤད་པ་ནི་གཞུང་འདིའི་དོན་དཔྱིས་ཕྱིན་པར་སྣང་ངོ་། །
འདི་ལ་ཁ་ཅིག མཐར་བྱེད་བརྒྱད་དཀྱིལ་འཁོར་གྱི་ནང་གི་ལྷ་གྲངས་སུ་བྱས་ནས་འཇིགས་བྱེད་ལྷ་བཅུ་བདུན་མའི་རྣམ་གཞག་བྱེད་པ་ནི་མི་འཐད་དེ། མཐར་བྱེད་བརྒྱད་ནི་དཀྱིལ་འཁོར་གྱི་ཕྱི་རོལ་སྲུང་འཁོར་གྱི་རྩིབས་ལ་བཀོད་པར་བཤད་པའི་ཕྱིར་རོ། ། ཞེས་འདོད་པ་ཡོད་ན་མི་འཐད་དེ། དེ་ལྟར་ན་འདིའི་བརྟེན་པ་དཀྱིལ་འཁོར་གྱི་ལྷ་བསྐྱེད་ནས་གཙོ་འཁོར་ཐམས་ཅད་ལ་དབང་བསྐུར་ནས་རིགས་བདག་གི་རྒྱས་གདབ་ཚུལ་བཤད་པའི་སྐབས་སུ་མཐར་བྱེད་བརྒྱད་ལ་གཤིན་རྗེ་གཤེད་ཀྱིས་དབུར་བརྒྱན་པར་བཤད་ནས། དེ་ནས་གཙོ་འཁོར་ཐམས་ཅད་ཀྱི་མིག་སོགས་སྐྱེ་མཆེད་བྱིན་གྱིས་བརླབ་པ་སོགས་བཤད་པའི་རྒྱུ་མཚན་ཅི་ཡིན་བཤད་རྒྱུ་ཅི་ཡོད། ཕྱིའི་སྲུང་འཁོར་ལ་བཀོད་པའི་ལྷ་ཡིན་པས་ནང་གི་དཀྱིལ་འཁོར་གྱི་ལྷར་བཀོད་པ་མི་འཐད་ན། དཔལ་གསང་བ་འདུས་པའི་དཀྱིལ་འཁོར་གྱི་སྒྲུབ་ཐབས་མང་པོར་དེ་ལྟར་མཛད་པར་སྣང་བ་ཡང་མི་འཐད་པར་འགྱུར་རོ། ། དེས་ན་དཀྱིལ་འཁོར་གྱི་སྒྲུབ་ཐབས་ཀྱི་གཙོ་འཁོར་གྱི་ལྷ་གོ་འཕོ་བའི་མན་ངག་ནི་གསང་སྔགས་ཀྱི་ལམ་སྲོལ་ཡིན་ནོ། ། གསུམ་པ་སློབ་དཔོན་ཨ་མོས།
གཙོ་བོ་ལ་རོ་ལངས་བརྒྱད་ཀྱིས་བསྐོར་བའི་ལྷ་དགུའི་དཀྱིལ་འཁོར་གྱི་སྒྲུབ་ཐབས་བཀྲལ་ཚུལ་བཤད་པ་ནི། སློབ་དཔོན་འདིས་གསང་བ་འདུས་པའི་རྒྱུད་ཕྱི་མ་ནས་བཤད་པའི་ཐུན་མོང་མ་ཡིན་པའི་སྲུང་འཁོར་གྱི་ཁ་བསྐངས་ནས། རྒྱུད་རྟོག་པ་བདུན་པ་ལ་བརྟེན་ནས་དཀྱིལ་འཁོར་འདི་བཤད་པ་ཡིན་ལ། དེ་ཡང་། རྟོག་བདུན་གྱི་རྟོག་པ་དང་པོ་རྡུལ་ཚོན་གྱི་དཀྱིལ་འཁོར་སྟོན་པའི་གཞུང་འདི་ལ་བརྟེན་ནས་རྟེན་གཞལ་ཡས་ཁང་བསྐྱེད་ཚུལ་བཤད་ཅིང་། དེའི་རྟོག་པ་བཞི་པ་ལ་བརྟེན་ནས་ཡེ་ཤེས་ཀྱི་ཚོགས་བསགས་པ། གཙོ་བོ་བསྐྱེད་ཚུལ་ཡང་རྡུལ་ཚོན་གྱི་སྐབས་སུ། སྒོ་དང་སྒོ་དག་ཏུ་རོ་ལངས་ཆེན་པོ་རྣམས་བྲི་བར་བྱའོ། ། ཞེས་གསུངས་པ་ལ་བརྟེན་ནས་འཁོར་གྱི་ལྷ་བརྒྱད་བསྐྱེད་པར་བཤད་པ་ཡིན་ནོ། ། དེ་ལས་གཞུང་འདིའི་ལུགས་ཀྱིས།
དང་པོ་རྣལ་འབྱོར་པ་དུར་ཁྲོད་ལ་སོགས་པ་རྒྱུད་ནས་གསུངས་པའི་གནས་རྣམས་ལ། གང་ཡིད་དུ་འོང་བའི་གནས་སུ་རང་ཉིད་སྐད་ཅིག་གིས་རྡོ་རྗེ་འཇིགས་བྱེད་དུ་བསྒོམས་པའི་སྙིང་ཁར་པདྨ་དང་ཉི་མའི་དཀྱིལ་འཁོར་གྱི་སྟེང་དུ་ཧཱུྃ་བསམ་ནས། བླ་མ་དབུའི་ཆ་ལ་བཞུགས་པའི་དཀྱིལ་འཁོར་གྱི་ལྷ་རྣམས་སྤྱན་དྲངས། དེའི་མདུན་དུ་བསོད་ནམས་ཀྱི་ཕྱིར་དུ་ཡན་ལག་བདུན་པ་བྱས་པའི་རྗེས་སུ་ཚད་མེད་པ་བཞི་བསྒོམ། དེའི་རྗེས་སུ་ཡེ་ཤེས་ཀྱི་ཚོགས་བསགས་སྟོང་ཉིད་སྒོམ་སྟེ། སྭ་བྷཱ་ཝ་ཞེས་སོགས། ཨོཾ་ཤཱུ་ནྱ་ཏ་ཞེས་སོགས་ཀྱི་སྔགས་གཉིས་བརྗོད་ནས། དེ་ནས་སྟོང་པའི་ངང་ལས། གཞུང་འདིར། སྟོང་པ་ཉིད་དུ་རྣམ་བསྒོམས་ནས། །
ཡྃ་རྃ་བྃ་དང་ལྃ་ཡིག་ལས། ། རླུང་དང་མེ་དང་ཆུ་དང་ནི། ། དབང་ཆེན་དཀྱིལ་འཁོར་བསམ་པར་བྱ། ། དེར་ནི་ཧཱུྃ་གི་རྣམ་པ་ལས། ། རྡོ་རྗེ་ས་གཞི་ར་བ་དང་། ། དེ་བཞིན་རྡོ་རྗེ་གུར་དང་ནི། ། བླ་བྲེ་ཡང་ནི་བསམ་པར་བྱ། ། ཞེས་གསུངས་པས། ས་བོན་དེ་རྣམས་ལ་འབྱུང་བཞི་རིམ་བརྩེགས་སུ་བསྒོམས་པའི་སྟེང་དུ། ཧཱུྃ་ཡིག་ལས་ཐུན་མོང་བའི་སྲུང་འཁོར་བསྒོམ་པར་བཤད་ལ།
འདི་ལ་ཁ་ཅིག་འབྱུང་བཞི་རིམ་བརྩེགས་ལས་རང་རང་གི་ས་བོན་གྱིས་མཚན་པ་དང་། རྡོ་རྗེ་ར་གུར་སོགས་སྤྲོ་གཞི་ལ་སྣ་ཚོགས་རྡོ་རྗེ་བསྐྱེད་པར་བཤད་ཀྱང་གཞུང་འདིར་མ་བཤད་པས། དེ་ཉིད་བསྐྱེད་མི་དགོས་ལ། དེ་ནས་ཐུན་མོང་བའི་སྲུང་འཁོར་དེའི་དབུས་སུ་གནོད་མཛེས་གཙོ་བོར་གྱུར་པའི་ཐུན་མོང་མ་ཡིན་པའི་ཁྲོ་བཅུའི་སྲུང་འཁོར་བཤད་པ་ནི། གཞུང་འདིར། དེ་དབུས་གནོད་མཛེས་རྒྱལ་པོ་ཡི། ། བཀའ་ཡི་འཁོར་ལོ་བསྒོམ་པར་བྱ། ། རྩིབས་བཅུ་ཅུང་ཟད་རབ་འབར་སེར། ། མཁའ་འགྲོ་བཅུ་དང་བཅས་པ་བསམ། ། ཞེས་འབྱུང་བས།
གོང་གི་ཐུན་མོང་བའི་སྲུང་འཁོར་གྱི་རྡོ་རྗེ་ས་གཞིའི་དབུས་སུ། འདིར་ས་བོན་གྱི་བཤད་པ་དངོས་སུ་མི་གསལ་ཡང་། གསང་འདུས་ཀྱི་འདིའི་གཞུང་ཁུངས་ཐུབ་རྣམས་སུ་བྷྲུྃ་སེར་པོ་ལ་བཤད་པས། འདིར་ཡང་བྷྲུྃ་ཡིག་སེར་པོ་ལས། འཁོར་ལོ་སེར་པོ་རྩིབས་བཅུ་པ། ཁ་དོག་སེར་པོ་འོད་ཟེར་རབ་ཏུ་འབར་བ། ལྟེ་བ་དང་རྩིབས་བཅུའི་ནང་དུ་པྃ་ལས་སྣ་ཚོགས་པདྨ་དང་། རྃ་ལས་ཉི་མའི་དཀྱིལ་འཁོར་བཅུ་གཅིག་བསྒོམ་པར་བཤད་ནས། ཁྲོ་བོ་རྣམས་བསྐྱེད་པ་ནི། འདི་ཉིད་ལས།
གནོད་མཛེས་ལ་སོགས་ཁྲོ་བོ་རྣམས། ། སྣ་ཚོགས་པདྨ་ཉི་མ་ལས། ། ཞལ་གསུམ་ཕྱག་དྲུག་དང་པོ་ཡི། ། ཕྱག་གཉིས་རང་གི་རིགས་ལ་འཁྱུད། ། མི་གཡོ་བཞིན་དུ་འཁོར་བའི་འོད། ། རྡོ་རྗེ་འབར་བ་སྤྲིན་ལྟ་བུ། ། བགེགས་ཀྱི་ཚོགས་རྣམས་རབ་ཏུ་གཞོམ། ། གནོད་མཛེས་དང་ནི་གཤིན་རྗེ་གཤེད། ། གཞན་གྱིས་མི་ཐུབ་རྟ་མགྲིན་དང་། ། བདུད་རྩི་འཁྱིལ་རྣམས་དབུས་དང་ནི། །
ཤར་ལ་སོགས་པའི་ཕྱོགས་སུ་བསམ། ། འདོད་དང་དབྱུག་སྟོབས་མི་གཡོ་བ། ། བྱིན་ཟ་ལ་སོགས་མཚམས་སུ་འོ། ། གཙུག་ཏོར་རྒྱལ་པོ་ས་འོག་ནི། ། དེ་བཞིན་སྟེང་དང་ས་འོག་བསམ། ། ཞེས་འབྱུང་བས་འདིར་ཁྲོ་བོ་རྣམས་ས་བོན་ལས་བསྐྱེད་པ་མི་གསལ་ཡང་། གསང་འདུས་སུ་ས་བོན་ལས་བསྐྱེད་པར་བཤད་པས་དེ་ལྟར་ན་འཁོར་ལོའི་ནང་གི་དབུས་ཀྱི་ལྟེ་བ་ལ་སོགས་པའི་པད་ཉིའི་གདན་གྱི་སྟེང་དུ་ཁྲོ་བོ་རྣམས་ཁ་དོག་མཐུན་པའི་ཧཱུྃ་བཅུ་གཅིག་བསྒོམས་ནས་དེ་དག་སོ་སོའི་གནས་སུ་ཡོངས་སུ་གྱུར་པ་ལས། དབུས་སུ་ཁྲོ་བོ་གནོད་མཛེས་རྒྱལ་པོ་སྐུ་མདོག་མཐིང་ཁ་ཞལ་དྲུག་པ། ཤར་དུ་གཤིན་རྗེ་གཤེད་སྐུ་མདོག་སྔོན་པོ། ལྷོར་གཞན་གྱིས་མི་ཐུབ་པ་སྐུ་མདོག་དམར་པོ།
རྩ་བའི་ཞལ་དམར་བ། གཡས་སྔོ། གཡོན་དཀར་བ། ནུབ་ཏུ་རྟ་མགྲིན་ལྗང་སེར། རྩ་བའི་ཞལ་སེར་ལྗང་། གཡས་སྔོ། གཡོན་དཀར་བ། བྱང་དུ་བདུད་རྩི་འཁྱིལ་བ་སྐུ་མདོག་སྔོན་པོ། དེ་བཞིན་དུ་ཤར་ལྷོར་འདོད་པའི་རྒྱལ་པོ། ལྷོ་ནུབ་ཏུ་དབྱུག་སྔོན་ཅན།
ནུབ་བྱང་དུ་སྟོབས་པོ་ཆེ། བྱང་ཤར་དུ་མི་གཡོ་བ། སྟེང་དུ་གཙུག་ཏོར་འཁོར་ལོ།་ བསྒྱུར་བ། འོག་ཏུ་རྡོ་རྗེ་ས་འོག དེ་ཐམས་ཅད་ཀྱང་གནོད་མཛེས་དང་མཚུངས་པར་སྐུ་མདོག་མཐིང་ནག་རྩ་ཞལ་ནག་པོ། གཡས་དཀར་གཡོན་དམར་བ། མདོར་ན་ཁྲོ་བོ་ཐམས་ཅད་ཞལ་གསུམ་ཕྱག་དྲུག་པ། ཞལ་རེ་རེ་བཞིན་དམར་ལ་ཟླུམ་པའི་སྤྱན་གསུམ་གསུམ་དང་ལྡན་པ། དབུས་སྐྲ་དམར་སེར་གྱེན་དུ་བརྫེས་པ།
རིན་པོ་ཆེའི་རྒྱན་གྱིས་བརྒྱན་པ། སྟག་གི་པགས་པའི་ཤམ་ཐབས་མནབས་པ། ཕྱག་དྲུག་གི་དང་པོ་གཉིས་ཀྱིས་རྡོ་རྗེ་དང་དྲིལ་བུ་འཛིན་པས་རང་དང་འདྲ་བའི་ཡུམ་ལ་འཁྱུད་པ། དེ་ནས་ཁྲོ་བོ་ཐམས་ཅད་ཀྱིས་རིམ་པ་བཞིན་དུ། ཕྱག་གཡས་པ་གཉིས་པ་རྣམས་ཀྱིས་རིམ་པ་བཞིན་དུ། རྡོ་རྗེ་དང་། ཐོ་བ་དང་བེ་ཅོན་དང་། པདྨ་དང་། ལྕགས་ཀྱུ་དང་། དབྱུག་པ་དང་།
དཔལ་བེའུ་དང་། རལ་གྲི་དང་། འཁོར་ལོ་དང་། རྡོ་རྗེ་རྣམས་འཛིན་པ། འདོད་པའི་རྒྱལ་པོ་མ་གཏོགས་པའི། ཁྲོ་བོ་ཐམས་ཅད་ཀྱིས་ཕྱག་གཡོན་གཉིས་པ་ཐམས་ཅད་ཀྱི་རལ་གྲི་འཛིན་ཅིང་། འདོད་པའི་རྒྱལ་པོས་རྡོ་རྗེ་འཛིན་པ། གནོད་མཛེས་དང་རྟ་མགྲིན་མ་གཏོགས་པའི་ཁྲོ་བོ་གཞན་ཐམས་ཅད་གཡས་འོག་མས་རིན་པོ་ཆེ་དང་གཡོན་འོག་མས་པདྨ་འཛིན་པ། གནོད་མཛེས་ཀྱི་གཡོན་པའི་ཐ་མ་གཉིས་ཀྱིས་ལྕགས་ཀྱུ་དང་། ཞགས་པ་འཛིན་པ།
རྟ་མགྲིན་གྱི་གཡས་གཡོན་ཐ་མ་གཉིས་ཀྱིས་རིན་པོ་ཆེ་དང་འཁོར་ལོ་འཛིན་པར་བསྐྱེད་པར་བཤད་ལ་དེ་ལྟར་དམ་ཚིག་བསྐྱེད་པར་བཤད་པ་ནི། འདི་ཉིད་ལས། དབུས་དང་ཤར་དང་དེ་བཞིན་ནུབ། ། དེ་བཞིན་དུ་ནི་ཁྲོ་བོ་རྣམས། ། མཐིང་ཁ་དཀར་པོ་དམར་པོ་དང་། ། དེ་བཞིན་དམར་དང་མཐིང་དང་དཀར། ། སེར་ལྗང་མཐིང་ཁ་དཀར་བ་འོ། ། གནོད་སྦྱིན་བདེན་བྲལ་རླུང་གི་ཕྱོགས། ། མདོག་རྣམས་དབང་པོའི་ཕྱོགས་ལྟར་རོ། ། དེ་བཞིན་བྱིན་ཟ་དབང་ལྡན་དང་། །
སྟེང་སོགས་དབུས་མ་ཇི་ལྟར་བའོ། ། རྡོ་རྗེ་ཐོ་བ་བེ་ཅོན་དང་། ། དེ་བཞིན་པདྨ་རྡོ་རྗེ་དང་། ། ལྕགས་ཀྱུ་དབྱུག་པ་དཔལ་བེ་འུ། ། རལ་གྲི་འཁོར་ལོ་རྡོ་རྗེ་རྣམས། ། གཡས་གཡོན་ཐ་མ་ཐམས་ཅད་ཀྱི། ། རིན་པོ་ཆེ་དང་པདྨས་འབྲེལ། ། བདག་པོའི་གཡས་གཡོན་ཐ་མར་ནི། ། ལྕགས་ཀྱུ་དང་ནི་ཞགས་པ་འོ། ། དེ་བཞིན་དུ་ནི་རྟ་མགྲིན་ལ། །
པདྨའི་གནས་སུ་འཁོར་ལོ་འོ། ། ཞེས་གསུམ། ངས་པའི་དོན་ཡིན་ནོ། ། དེ་ནས་གཞུང་འདིར། སྐུ་གསུང་ཐུགས་ལ་སོགས་པ་བྱིན་གྱིས་བརླབ་པ་དང་། ཡེ་ཤེས་པ་དགུག་གཞུག་མི་གསལ་ཡང་དེ་དག་བྱེད་དགོས་ཤིང་། དབང་བསྐུར་ཞིང་རིགས་བདག་གི་རྒྱས་གདབ་ཚུལ་ནི། འདི་ཉིད་ལས། གནོད་མཛེས་ལ་སོགས་ཐམས་ཅད་ལ། ། ཐུགས་རྗེ་བདག་པོས་རྒྱས་གདབ་སྟེ། །
གཤིན་རྗེ་གཤེད་དང་རྟ་མགྲིན་ལ། ། དེ་བཞིན་སྐུ་དང་གསུང་གིས་སོ། ། ཞེས་གསུངས་པས་གནོད་མཛེས་དང་། སྟེང་འོག་དང་། ཕྱོགས་མཚམས་ཀྱི་ཁྲོ་བོ་དགུ་ལ་མི་བསྐྱོད་པ་དང་། གཤིན་རྗེ་གཤེད་ལ་རྣམ་སྣང་དང་། རྟ་མགྲིན་ལ་འོད་དཔག་མེད་ཀྱིས་དབུ་བརྒྱན་པར་བཤད་དོ། ། དེ་ནས་འདིར། མི་གཡོ་བཞིན་དུ་འཁོར་བའི་འོད། ། རྡོ་རྗེ་འབར་བ་སྤྲིན་ལྟ་བུས། །
བགེགས་ཀྱི་ཚོགས་དག་རབ་ཏུ་གཞོམ། ། ཞེས་བཤད་པས། འཁོར་ལོ་འཁོར་བ། བསྲུང་བྱ་བསྲུང་བ། དགྲ་བགེགས་གཞོམ་པ་རྣམས་ཚིག་གིས་ཟིན་པར་བཤད་ལ། ལྷའི་རྣམ་པའི་གནད་དང་། གསང་སྔགས་བཟླས་པའི་གནད་དང་ལྔ་ཡིན་པ་ལས། ཕྱི་མ་གཉིས་གསལ་བར་མ་བཤད་ཀྱང་། མན་ངག་ལ་ལྷའི་རྣམ་པའི་གནད་ནི། དབུས་དང་སྟེང་འོག་གི་ཁྲོ་བོ་རྣམས་ཞབས་གཡས་བརྐྱངས་སུ་བསྒྱུར་ཞིང་།
ཕྱོགས་མཚམས་ཀྱི་ཁྲོ་བོ་རྣམས་ཞབས་གཡས་བསྐུམས་ཤིང་། གཡོན་བརྐྱངས་ནས་ཞལ་ཕྱིར་བསྟན་ནས་གཟིགས་པའོ། ། གསང་སྔགས་བཟླས་པའི་གནད་ནི། གཙོ་འཁོར་ཐམས་ཅད་ཀྱིས་མགྲིན་གཅིག་ཏུ། ཨོཾ་སུམྦྷ་རཱ་ཛ་ཧཱུྃ་ཕཊ྄། ཞེས་གཙོ་བོའི་རིག་པའི་རྒྱལ་པོ་འདི་བཟླ་བར་བཤད་དོ། ། འདི་རྣམས་ཀྱི་གནད་ཞིབ་པར་ནི་བླ་མས་བཤད་པར་བྱའོ། ། དེ་ནས་རྟེན་གཞལ་ཡས་ཁང་བསྐྱེད་པ་ནི། འདི་ཉིད་ཀྱི་གཞུང་ལས། དེ་དག་བདག་པོ་ཡོངས་གྱུར་ནས། །
རྡོ་རྗེ་སེམས་དཔའ་བསམ་བྱ་སྟེ། ། དཀར་དང་མཐིང་ཀ་དམར་བའི་ཞལ། ། ཕྱག་དྲུག་དང་པོས་རིག་མ་འཁྱུད། ། ལྷག་མས་རྡོ་རྗེ་རལ་གྲི་དང་། ། རིན་ཆེན་པདྨ་འཛིན་པ་འོ། ། དེ་ལས་ཆོས་ཀྱི་འབྱུང་གནས་ནི། ། མདོག་དཀར་གྱེན་གནས་གཟུགས་ཅན་མ། ། ཆུ་སྐྱེས་སྣ་ཚོགས་རྡོ་རྗེ་ཡིས། ། རྣམ་པར་བརྒྱན་པ་མཁས་པས་བསྒོམ། ། དེ་ནི་བྷྲཱུྃ་དང་འཁོར་ལོ་ལས། །
རྡོ་རྗེ་འཆང་དང་འདྲ་བ་ཡིས། ། བརྟག་པའི་རྒྱལ་པོ་བསམ་པ་ནི། ། རྡོ་རྗེའི་གནས་སུ་འཁོར་ལོ་ལ་འོ། ། དེ་ལས་བྱུང་བའི་གཞལ་ཡས་ཁང་། ། ཞེས་པ་ནས། སྒོ་བཞི་དག་ནི་མཚམས་རྣམས་སུ། ། ཡི་དྭགས་རྒྱལ་པོ་དགོད་པར་བྱ། ། ཞེས་པའི་བར་བྱ་ལ། འདིའི་དོན་ནི་འཁོར་ལོའི་དབུས་ཀྱི་གནོད་མཛེས་ཡོངས་སུ་གྱུར་བ་ལས། རྡོ་རྗེ་སེམས་དཔའ་སྐུ་མདོག་དཀར་པོ།
རྩ་ཞལ་དཀར་པོ། གཡས་སྔོ། གཡོན་དམར་བ། ཕྱག་དྲུག་གི་དང་པོ་གཉིས་ཀྱིས་རྡོ་རྗེ་དང་དྲིལ་བུ་འཛིན་པ། རང་འདྲ་བའི་རིག་མ་ལ་འཁྱུད་པ། གཡས་ཀྱི་གཉིས་པ་ན་རྡོ་རྗེ། གསུམ་པ་ན་རིན་པོ་ཆེ་འཛིན་པ། གཡོན་གཉིས་པ་ན་རལ་གྲི། གསུམ་པ་ན་པདྨ་འཛིན་པ། ཞབས་གཡས་བརྐྱངས།
གཡོན་བསྐུམས་པ། དེ་ཡོངས་སུ་གྱུར་པ་ལས། ཆོས་འབྱུང་དཀར་པོ་གྲུ་གསུམ་པ། གདེང་ཀ་ཆེ་བ་གྱེན་དུ་བསྟན་པ། རྩེ་མོ་ཕྲ་བ་ཐུར་དུ་ཟུག་པ། དེའི་དབུས་སུ་པྃ་ལས་པདྨ་དང་། ཧཱུྃ་ལས་སྣ་ཚོགས་རྡོ་རྗེའི་ལྟེ་བར་བྷྲཱུྃ་གྱིས་མཚན་པ། དེ་ཡོངས་སུ་གྱུར་པ་ལས་རྣམ་པར་སྣང་མཛད་སྐུ་མདོག་དཀར་པོ། གོང་གི་རྡོར་སེམས་དང་འདྲ་བ་ལས། གཡས་ཀྱི་གཉིས་པ་ན་འཁོར་ལོ་འཛིན་པ་བསྐྱེད་ནས།
དེ་ཡོངས་སུ་གྱུར་པ་ལས་གཞལ་ཡས་ཁང་། རྟོག་པ་བདུན་གྱི་རྟོག་པ་དང་པོ་ནས་བཤད་པ་བཞིན་དུ། གྲུ་བཞི་པ་སྒོ་བཞི་པ། རྟ་བབས་བཞིས་མཛེས་པར་བྱས་པ། རྒྱན་ཐམས་ཅད་ཀྱིས་བརྒྱན་ཅིང་མཚན་ཉིད་ཐམས་ཅད་ཡོངས་སུ་རྫོགས་པའི་གཞལ་ཡས་ཁང་བསྐྱེད་པར་གསུངས་ལ། དེ་ནས་དེར་བརྟེན་པ་ལྷ་བསྐྱེད་ཚུལ་ནི། དེ་ཉིད་ལས། སྒོ་བཞི་དག་ནི་མཚམས་རྣམས་སུ། ། ཡི་དྭགས་ཆེན་པོ་དགོད་པར་བྱ། ། དེ་དབུས་དབྱངས་ཡིག་དང་པོ་ལས། །
བྱུང་བའི་ཟླ་བའི་དཀྱིལ་འཁོར་བསམ། ། དེར་ནི་དྷིཿལས་བྱུང་བ་ཡི། ། འཇམ་དཔལ་གཞོན་ནུར་གྱུར་པ་ནི། ། ཞེས་པ་ནས། ནེ་ཙོ་ཁྲུང་ཁྲུང་རིམ་བཞིན་མནན། ། ཞེས་པའི་བར་གསུངས་པས། གཙོ་བོ་ལ་རོ་ལངས་བརྒྱད་ཀྱིས་བསྐོར་བའི་དམ་ཚིག་པའི་དཀྱིལ་འཁོར་བསྐྱེད་པ་རྟོག་བདུན་གྱི་དངོས་བསྟན་ལྟར་བཤད་ལ། དེ་ནས་སྐུ་གསུང་ཐུགས་བྱིན་གྱིས་བརླབས་པ། ཡེ་ཤེས་པ་གཞུག་པ། དབང་བསྐུར་བ་རྣམས་བྱེད་པར་བཤད་དེ།
གཞུང་འདིར། དེ་ནས་དབང་བསྐུར་སྐྱེ་མཆེད་དག ། བྱིན་གྱི་བརླབ་ཅིང་ལུས་ལས་སོ། ། སྐུ་གསུང་ཐུགས་ཀྱི་རྡོ་རྗེ་སྒོམ། ། དེ་བཞིན་ཡེ་ཤེས་སེམས་དཔའ་བསམ། ། ཞེས་གསུངས་པས་བསྟན་པ་ཡིན་ནོ། ། དེའི་རྗེས་སུ་མཆོད་པ་དང་། གཏོར་མ་དང་། བཟླས་པའི་རྣལ་འབྱོར་རྣམས་བྱ་བར་བཤད་པ་ཡིན་ནོ། ། སྤྱི་དོན་གཉིས་པ་དཔའ་བོ་གཅིག་པའི་སྒྲུབ་ཐབས་བཀྲལ་ཚུལ་བཤད་པ་ལ་བཞི།
སྲུང་འཁོར་དུར་ཁྲོད་གཞལ་ཡས་ཁང་དང་བཅས་པའི་དཔའ་བོ་གཅིག་པའི་སྒྲུབ་ཐབས། གཞལ་ཡས་ཁང་མེད་པར་སྲུང་འཁོར་དུར་ཁྲོད་དང་བཅས་པའི་དཔའ་བོ་གཅིག་པའི་སྒྲུབ་ཐབས། རྟེན་ནི་ཡན་ལག་གསུམ་པོ་གང་ཡང་མེད་པའི་དཔའ་བོ་གཅིག་པའི་སྒྲུབ་ཐབས་སོ། ། དང་པོ་ནི། སློབ་དཔོན་ཤྲཱི་བྷ་དྲས་མཛད་པའི་སྒྲུབ་ཐབས་མདོར་བསྡུས་པ་ལྟ་བུ་སྟེ། སྒྲུབ་ཐབས་འདི་ནི་རྟེན་གཞལ་ཡས་ཁང་དང་། བརྟེན་པ་ལྷ་གཉིས་པོ་ཅིག་ཅར་དུ་བསྐྱེད་པ་རུས་སྦལ་ལྟ་བུས་བསྐྱེད་ཆོག བདེ་མཆོག་ལི་ཧི་པའི་བསྐྱེད་ཆོག་དང་། རྗེ་ས་ཆེན་གྱིས་རྟོག་བདུན་གྱི་འགྲེལ་པར། བསྐྱེད་ཆོག་འདི་དང་མཐུན་པར་མཛད་པ་ཡིན་ནོ། །
གཉིས་པ་ནི་སློབ་དཔོན་དཔལ་འཛིན་གྱིས་མཛད་པའི་སྒྲུབ་ཐབས་ལྟ་བུ། གསུམ་པ་ནི་སློབ་དཔོན་འཇམ་པའི་དབྱངས་ཀྱིས་མཛད་པའི་སྒྲུབ་ཐབས་ལྟ་བུ། བཞི་པ་ནི་གྲུབ་ཆེན་ཨ་མོ་གྷ་བཛྲས་མཛད་པའི་དཔའ་བོ་གཅིག་པའི་སྒྲུབ་ཐབས་ལྟ་བུའོ། ། འདི་རྣམས་ཀྱིས་བྱས་པའི་སྒྲུབ་ཐབས་རྣམས་ཀྱི་ཆོག་གི་ཚུལ་གནད་ཆེ་བ་རྣམས་ནི་འོག་ཏུ་འབྱུང་བས་དེས་གསལ་བར་ཤེས་པར་ནུས་སོ། ། དེས་ན་རྒྱ་གར་ནས་བྱུང་བའི་བཅོམ་ལྡན་འདས་རྡོ་རྗེ་འཇིགས་བྱེད་ཀྱིས་བསྐྱེད་རིམ་གྱི་སྒྲུབ་ཐབས་དེ་ཙམ་དུ་ངེས་པ་ཡིན་ལ། བོད་དུ་ནི་གཙོ་བོ་འཇིགས་བྱེད་ལ་འཁོར་དགྲ་ནག་ནས་བཤད་པའི་འཁོར་གྱི་ལྷ་བཅུ་གཉིས་ཀྱི་བསྐོར་བའི་ལྷ་བཅུ་གསུམ་གྱི་དཀྱིལ་འཁོར་དང་། གཉོས་པ་རྣམས་ལ་བ་ལིཾ་ཨ་ཙརྻ་ནས་བརྒྱུད་པ་ཡིན་ཟེར་བའི་གཙོ་བོ་འཇིགས་བྱེད་ཀྱིས་མཛད་པ་ལ་འཁོར་དགྲ་ནག་ནས་བཤད་པའི་གཤིན་རྗེ་གཤེད་རིགས་བཞི་དང་། ཡུམ་བཞིས་བསྐོར་བ་ལྷ་དགུ་མ་དང་། སྣར་ཐང་པ་འཇམ་རལ་གྱིས། གཙོ་བོ་འཇིགས་བྱེད་ལ་འཁོར་གཙོ་བོའི་ཕྱག་མཚན་སུམ་ཅུ་རྩ་གཉིས་ལ་བསྐྱེད་པའི་འཇིགས་བྱེད་ལྷ་སོ་གསུམ་མའི་སྒྲུབ་ཐབས་སོགས་ནི་རྒྱུད་དང་རྒྱ་གཞུང་གི་ཁོངས་སུ་མི་སྣང་བས་དཔྱད་པའི་གཞི་ཡིན་ནོ། །
སྤྱི་དོན་དྲུག་པ་བོད་ཀྱི་བླ་མ་རྣམས་གང་གི་རྗེས་སུ་འབྲངས་ནས་དཔྱད་པ་ལ། དང་པོར་མཁས་པ་རྭ་སྐྱོ་ཞང་གསུམ། ཐ་མར་མཁས་པ་མགར་སྡོང་གཉོས་གསུམ་སྟེ་མཁས་པ་སྒོ་དྲུག་གི་བཞེད་ཚུལ་ངོས་གཟུང་བ། ཞར་ལས་བྱུང་བ་གཞན་གྱི་ལོག་རྟོག་དགག་པ་དང་གཉིས་ལས། དང་པོ་ནི། རྭ་རྡོ་རྗེ་གྲགས་ཀྱིས་བལ་པོ་ཐུགས་རྗེ་ཆེན་པོའི་རྗེས་སུ་འབྲངས་ནས། ལྷ་བཅུ་གསུམ་མའི་སྒྲུབ་ཐབས་ཡིད་བཞིན་གཏེར་མཛོད་ཅེས་བྱ་བ་མཛད་ལ། དཔལ་འཛིན་གྱི་མ་ཧེའི་ཞལ་གྱི་སྒྲུབ་ཐབས་ལ་བརྟེན་ནས་གཙོ་བོའི་སྒྲུབ་ཐབས་དྲི་མེད་སྣང་བ་ཞེས་བྱ་བ་མཛད་ལ། ཡང་ཐུགས་རྗེ་ཆེན་པོས་མཛད་པའི་སྒྲུབ་ཐབས་རྣམས་ཀྱི་རྗེས་སུ་འབྲངས་ནས་ཞལ་གསུམ་ཕྱག་དྲུག་པའི་སྒྲུབ་ཐབས་རྣམ་གསུམ་གྱི་རྗེས་སུ་འབྲངས་ནས་ཞལ་གསུམ་ཕྱག་དྲུག་པའི་སྒྲུབ་ཐབས་ཁམས་གསུམ་ཟ་བྱེད། ཞལ་གཅིག་ཕྱག་བཞི་པའི་སྒྲུབ་ཐབས་དྲི་མེད་ཆུ་རྒྱུན།
ཞལ་གཅིག་ཕྱག་གཉིས་པའི་སྒྲུབ་ཐབས་རིན་ཆེན་དོན་བསྡུས་ཏེ་གསུམ་མཛད་ཅིང་གཞན་ཡང་སྨིན་བྱེད་ལ་དབང་གི་ཆུ་རྒྱུན། ལམ་གྱི་ཡན་ལག་ལས་བཞིའི་སྦྱིན་སྲེག ཧ་ལ་ནག་པོའི་ཤོག་རིལ་གསུམ་པ། བསྙེན་སྒྲུབ་དགྲ་སྲོག་དབང་བསྡུས། དམར་པོ་མདའ་གཞུ་འགེངས་པ་ཞེས་བྱ་བ་རྣམས་མཛད་དོ། ། རྭ་ཆོས་རབ་ལ་སོགས་པ་རྭ་པའི་བླ་མ་གཞན་རྣམས་ལོ་ཙཱ་བའི་རྗེས་སུ་འབྲངས་པ་ཡིན་ཞིང་། སྲོལ་མི་འདྲ་བར་གྱེས་པ་མེད་པས་འདིར་མ་བྲིས་སོ། ། སྐྱོ་པ་རྣམས་ནི། ཨ་མོ་གྷ་བཛྲའི་རྗེས་སུ་འབྲངས་ནས་འཇིགས་བྱེད་ལྷ་བཅུ་བདུན་མ་ལ་ཐུགས་དམ་བྱེད་ཅིང་། སྐྱོ་འོད་འབྱུང་གིས་ཨ་མོ་གྷ་བཛྲ་བོད་དུ་བྱོན་དུས་སུ་མཇལ་ནས་རྭ་ཁྲིད་ཅེས་མིང་དུ་བཏགས་པའི་སྐུ་གསུང་ཐུགས་ཀྱི་རྡོ་རྗེ་སྒྲུབ་བྱེད་རྫོགས་རིམ་ཤིན་ཏུ་ཟབ་པ་འདི་ཡང་གནང་ངོ་། །
ཨ་མོ་གྷ་བཛྲ་བོད་དུ་མ་བྱོན་གོང་དུ། ཞང་ཤེས་རབ་བླ་མ་ལ་དགྲ་གདོང་གཉིས་དང་། འཇིགས་བྱེད་ཞེ་དགུ་མ་རྣམས་ཞུས་ཤིང་། དེ་རྣམས་ལའང་མཁས་པར་གྲགས་སོ། ། དེའི་རྗེས་སུ་འབྲངས་པ་སྐྱོ་ཁམས་པ། སྐྱོ་ཕུར་བུ། འཛིམ་པ་རིན་ཤེས་ལ་སོགས་པ་གཤིན་རྗེ་གཤེད་ལ་མཁས་ཤིང་གྲུབ་པ་བརྙེས་པ་རྣམས་བྱུང་ཞིང་། དེ་རྣམས་ཀྱིས་མཛད་པའི་རྟོག་བདུན་གསུམ་གྱི་འགྲེལ་པ་དང་། བཞི་བཅུ་ཞེ་དགུ་མའི་སྒྲུབ་ཐབས་ལ་སོགས་པ་ཆོས་སྐོར་མང་དུ་ཡོད་པ་འདིར་མ་སྨོས་སོ། ། ཞང་པ་ལ།
ཞང་ཤེས་རབ་བླ་མ་དང་། རྡོ་རྗེ་རྩེ་མོ་དང་། མར་པ་ཆོས་འབར་ལ་སོགས་པ་མཁས་པ་གྲུབ་པ་བརྙེས་པ་མང་དུ་བྱུང་བ་ལ་དགྲ་གདོང་འཇིགས་གསུམ་གང་ལ་ཡང་མཁས་ལ། གཞན་རྣམས་འཆད་ཉན་ཆེར་མི་བྱེད་པར། གཤིན་རྗེ་གཤེད་འབྱུང་བར་འཆད་ཉན་གྱི་མཐིལ་བྱེད་པའོ། ། ཐ་མར་མཁས་པ་འགར་གདོང་གཉོས་གསུམ་ལས། འགར་ལ་འགར་རྡོ་རྗེ་སྙིང་པོ་དང་། ཟོམ་རོང་ཆོས་བཟང་རྣམས་ཡིན་པ་ལ། ཞང་པའི་བླ་མ་རྣམས་ཀྱི་རྗེས་སུ་འབྲངས་པ་ཡིན་ཞིང་། གདོང་ལ་ནི།
གདོང་སྟོན་ཤེས་རབ་དཔལ་ཡིན་ཞིང་། དྲག་པོ་སྔགས་གཏེར་ལ་སོགས་པ་མཛད་ཆོས་མང་དུ་ཡོད་ཀྱང་། རྭ་པའི་རྗེས་སུ་འབྲངས་པ་ཡིན་པས་འདིར་མ་བྲིས་སོ། ། གཉོས་པ་ལ། བ་ལིཾ་ཨ་ཙརྻ་ནས་བརྒྱུད་པའི་ལྷ་དགུ་མ་གཅིག་སྣང་སྟེ་བརྟག་པར་བྱའོ། ། ཡང་གདོང་པ་འཇམ་རལ་དང་། ཞང་སྟོན་རྒྱལ་པོ་གཉིས་ཀྱིས་བཞི་བཅུ་ཞེ་གཅིག་མའི་སྒྲུབ་ཐབས་བྱས་པ་རྣམས་ལ་ནི། དེ་ལྟར་སྟོན་བྱེད་ཀྱི་རྒྱུད་དང་གཞུང་གང་ཡང་མེད་པས་རང་བཟོ་འབའ་ཞིག་ཏུ་ཟད་དོ། ། གསུམ་པ་ཞར་བྱུང་གཞན་གྱི་འདོད་པ་དགག་པ་ལ་གཉིས། དཀྱིལ་འཁོར་གྱི་ལྷ་གྲངས་ལ་འདོད་པ་དགག་པ་དང་།
ཡུམ་ཡོད་པར་འདོད་པའི་བཤད་པ་དགག་པའོ། ། དང་པོ་ལ་གཉིས། འདོད་པའི་ངག་འགོད་པ་དང་། དེ་མི་འཐད་པ་བསྟན་པའོ། ། དང་པོ་ནི། འདི་ལ་ཕྱིས་ཀྱི་མཁས་པ་ཁ་ཅིག་ན་རེ། འཇིགས་བྱེད་ལྷ་བཅུ་གསུམ་པ་ལ་ནི་རྒྱུད་དང་རྒྱ་གཞུང་གི་ཁུངས་གང་ཡང་མེད་ཟེར་བ་ནི་མཐོང་རྒྱ་ཤིན་ཏུ་ཆུང་ཞིང་མཐོང་བའི་དོན་ལའང་ཞིབ་ཏུ་མི་རྟོག་བཞིན་དུ་མྱུར་དུ་ཁ་ཚོན་གཅོད་པ་ལ་དགའ་བ་ཡིན་ཏེ། སུམྦུ་ཊི་དང་། རྟོག་བདུན་གྱི་བྲིས་སྐུ་དང་། ལྷའི་རྟོག་པའི་སྐབས་སུ་མི་གསལ་ཡང་།
འཁྲུལ་འཁོར་གྱི་རྟོག་པའི་སྐབས་ལས་ཤེས་ཏེ། དེ་ཡང་རྩ་བའི་རྒྱུད་བསྡུས་པའི་སྐབས་སུ་འཁྲུལ་འཁོར་བྱེད་ཚུལ་མི་གསལ་བ་གསལ་བར་སྟོན་པའི་བཤད་རྒྱུད་རྟོག་གསུམ་གྱི་འཁྲུལ་འཁོར་གྱི་རྟོག་པ་ལས་རྩ་བའི་སྔགས་བསྡུས་ཤིང་དྲངས་ནས། སྔགས་ཀྱི་ཡི་གེ་བསྲེ་བའི་སྐབས་སུ་ལིང་ཚེ་དགུ་པའི་དབུས་དང་། ཕྱོགས་བཞིར། ཡ། ཀྵེ། མ། མེ། ད་ལྔ་དགོད་པ་དང་། དེའི་ཕྱི་རོལ་རེ་མིག་བཅུ་གཉིས་པ་ལ་ལྷ་ལྷག་མ་བརྒྱད་དང་།
ཐོད་པ་བཞི་སྟེ་བཅུ་གཉིས་ཀྱི་ས་བོན་དགོད་པར་བྱ་གསུངས་ལ། དེ་ཡང་དགྲ་ནག་ལས། ཡི་གེ་ཀྵེ་ནི་གཏི་མུག་བརྗོད། ། ཡི་གེ་མ་ནི་ཕྲ་མར་གསུངས། ། ཡི་གེ་མེ་ནི་འདོད་ཆགས་ཉིད། ། ཡི་གེ་ད་ནི་ཕྲག་དོག་འགྱུར། ། གཤིན་རྗེ་འཇོམས་མ་ལྔ་རུ་གྲགས། ། ཡི་གེ་ཡ་ནི་ཐོད་པར་གྲགས། ། ཡི་གེ་ཙ་ནི་དབྱུག་པ་གཙོ། ། ལན་ན་པདྨ་ནི་ཡིག་ལས། །
ཡི་གེ་ཡ་ནི་རལ་གྲིར་ལྡན། ། ཡི་གེ་ཛ་ནི་སེམས་མར་བརྗོད། ། ཡི་གེ་ས་ནི་ཕག་མོར་གྲགས། ། ཡི་གེ་དོ་ལས་དབྱངས་ཅན་གྲགས། ། ཡི་གེ་རུ་ནི་གཽ་རིར་ན། ། ཎ་ཡོ་ནི་རྭ་མཚམས་བཞི་རུ། ། ཐོད་པ་བཞི་རུ་གྲགས་པ་འོ། ། ཞེས་ཡི་གེ་བཅུ་བདུན་ལ་ལྷ་བཅུ་གསུམ་དང་། ཐོད་པ་བཞི་རུ་གསུངས་པ། འཇིགས་བྱེད་ཀྱི་འཁྲུལ་འཁོར་ལ་བརྟེན་ནས་ལས་སྒྲུབ་པའི་སྐབས་སུ་ཡི་གེ་བཅུ་བདུན་ལ་ལྷའི་རྣམ་པ་བཅུ་གསུམ་དང་།
ལྷའི་ངོ་བོ་ཐོད་པ་བཞིར་བསྐྱེད་པ་ལ། རང་འདྲ་བའི་ཡེ་ཤེས་པ་བཅུག་ནས་ལས་སྒྲུབ་པར། གྲུབ་ཆེན་དཔལ་འཛིན་གྱིས་མཛད་པའི་མན་ངག་ལ་བརྟེན་ནས་མཛད་པའི་རྟོག་བདུན་གྱི་འགྲེལ་པར་དཔལ་ཆེན་རྡོ་རྗེ་གྲུབ་པ་དང་། སོ་ན་ཤྲཱི་གཉིས་ཀས་མཛད་པ་ལས་ཡི་གེ་བཅུ་བདུན་པ་དེ་དག་ལྷ་བཅུ་བདུན་གྱི་རང་བཞིན་ཅན་དུ་རྣམ་པར་བསྒོམ་ལ། རང་གི་སྙིང་ཁའི་ས་བོན་གྱི་འོད་ཟེར་གྱིས་གཤིན་རྗེ་གཤེད་ལྷ་བཅུ་བདུན་གྱི་བདག་ཉིད་ཀྱི་ཡེ་ཤེས་ཀྱི་དཀྱིལ་འཁོར་སྤྱན་དྲངས་ལ་མདུན་དུ་རྣམ་པར་བཞུགས་སུ་གསོལ་ལ། མཆོད་ཡོན་ལ་སོགས་པ་ཕུལ་ལ། སྔར་བྲིས་པའི་འཁོར་ལོ་ལ་ཐོ་བ་ལ་སོགས་པའི་སྦྱོར་བས་བཅུག་ལ། དེ་ནས་ལས་དང་མཐུན་པར་གསུངས་པའི་རིམ་པས་བདག་ཉིད་རྣམ་པར་བསྒོམས་ལ་སྔགས་ཡོངས་སུ་བཟླས་ཏེ་ལས་རབ་ཏུ་བསྒྲུབ་པར་བྱའོ། ། ཞེས་གསལ་བར་གསུངས་ཤིང་། འཇིགས་བྱེད་ཀྱི་དབང་དུ་མཛད་པའི་འཕྲུལ་འཁོར་གྱི་ལྷ་བཅུ་གསུམ་གྱིས་ལས་སྒྲུབ་པའི་སྐབས་སུ།
གཙོ་བོ་ལ་གཤིན་རྗེ་གཤེད་གཞན་འོངས་དོན་མེད་པས། འཇིགས་བྱེད་ཀྱིས་མཛད་དགོས་པར་གསོལ། དེའི་དཀྱིལ་འཁོར་གྱི་སྒྲུབ་ཐབས་དང་། འཁྲུལ་འཁོར་གྱི་ལྷ་དགོད་པའི་གནས་ལ་མི་འདྲ་བའི་ཁྱད་པར་ཅུང་ཟད་ཡོད་ཀྱང་། རྒྱུ་སྨིན་བྱེད་ཀྱི་སྒྲུབ་ཐབས་དང་། ལས་སྦྱོར་གྱི་སྐབས་ཀྱི་ཁྱད་པར་ཡིན་པས། སྤྱིར་གཙོ་བོ་རྡོ་རྗེ་འཇིགས་བྱེད་ཀྱིས་མཛད་པ་ལས། འཁོར་དགྲ་ནག་ནས་བཤད་པའི་ལྷ་བཅུ་གཉིས་དང་། ཐོད་པ་བཞིས་བསྐོར་བ་ཡོད་པ་ཤིན་ཏུ་གསལ་བས། གཉོས་ལོ་ཙཱ་བ་ཡོན་ཏན་གྲགས་དང་།
རྭ་རྡོ་རྗེ་གྲགས་ཀྱིས་བོད་དུ་སྲོལ་ཕྱེས་པའི་འཇིགས་བྱེད་ལྷ་བཅུ་གསུམ་མའི་སྒྲུབ་ཐབས་ནི་ཤིན་ཏུ་ལེགས་པས་རྒྱུད་དང་འགྲེལ་པ་རྣམ་པར་དག་པ་ལ་བརྟེན་པའི་ལུགས་རྣམ་པར་དག་པ་མ་རྟོགས་བཞིན་དུ་སྐུར་པ་གདབ་པར་མི་བྱའོ། ། ཞེས་བཤད་དོ། ། གཉིས་པ་དེ་མི་འཐད་པར་བསྟན་པ་ནི། དེ་ལྟ་བུའི་སྒྲུབ་བྱེད་རྣམས་ཀྱི་གཙོ་བོ་རྡོ་རྗེ་འཇིགས་བྱེད་ཀྱིས་མཛད་པ་ལས། འཁོར་དགྲ་ནག་ནས་བཤད་པའི་ལྷ་བཅུ་གཉིས་དང་། ཐོད་པ་བཞིས་བསྐོར་བའི་འཇིགས་བྱེད་ལྷ་བཅུ་གསུམ་མའི་དཀྱིལ་འཁོར་ཡོད་པར་སྒྲུབ་པ་ནི་མི་འཐད་དེ། དེ་ལྟར་ཡིན་ན། གཙོ་བོ་རྡོ་རྗེ་འཇིགས་བྱེད་བརྒྱད་ཀྱིས་མཛད་པ་ལས་འཁོར་དགྲ་ནག་ནས་གསུངས་པའི་གཏི་མུག་གཤིན་རྗེ་གཤེད་གཉིས། སེར་སྣ་གཤིན་རྗེ་གཤེད་གཉིས། འདོད་ཆགས་གཤིན་རྗེ་གཤེད་གཉིས།
ཕྲག་དོག་གཤིན་རྗེ་གཤེད་གཉིས། དེ་ལྟར་ཕྱོགས་བཞིར་གཤིན་རྗེ་གཤེད་བརྒྱད་དང་། ཡང་ཐོ་བ་གཤིན་རྗེ་གཤེད་གཉིས། དབྱུག་པ་གཤིན་རྗེ་གཤེད་གཉིས། པདྨ་གཤིན་རྗེ་གཤེད་གཉིས། རལ་གྲི་གཤིན་རྗེ་གཤེད་གཉིས། ཙ་ཅི་ཀ་གཅིག ཕག་མོ་གཅིག དབྱངས་ཅན་མ་གཉིས། གཽ་རི་གཅིག་སྟེ་འཁོར་དེ་རྣམས་ཀྱིས་བསྐོར་བའི་འཇིགས་བྱེད་ལྷ་ཉི་ཤུ་རྩ་བདུན་གྱི་དཀྱིལ་འཁོར་ཐོད་པ་ལྔ་དང་བཅས་པ་གཅིག་ཀྱང་གྲུབ་པར་འགྱུར་ཏེ།
དེ་ཡང་རྟོག་གཉིས་ཀྱིས་འཁྲུལ་འཁོར་གྱི་རྟོག་པ་ལས་སྔགས་བསྡུས་ཤིང་དྲངས་ནས། ཡི་གེ་མ་བསྲེས་པའི་སྐབས་སུ། ལིང་ཚེ་དགུ་པའི་དབུས་སུ་ཡ་བརྒྱད་དགོད་པ་དང་། ནང་གི་ཕྱོགས་བཞིར་ཀྵེ་གཉིས། མ་གཉིས། མེ་གཉིས། ད་གཉིས་དང་བརྒྱད་དགོད་པར་གསུངས་པ་དང་། དེའི་ཕྱི་རོལ་རེ་མིག་བཅུ་གཉིས་པ་ལ་ལྷ་ལྷག་མ་བཅུ་གཅིག་དང་། ཐོད་པ་བཞིའི་ས་བོན་དགོད་པར་གསུངས་ལ། དེ་ཡང་དགྲ་ནག་ལས།
ཡི་གེ་ཀྵེ་ནི་གཏི་མུག་བརྗོད། ། ཅེས་པ་ནས། ཎ་ཡོ་ནི་ར་མཚམས་བཞི་རུ། ། ཐོད་པ་བཞི་རུ་གྲགས་པ་འོ། ། ཞེས་པའི་བར་གསུངས་པའི་ཕྱིར་རོ། ། ཞེས་བརྗོད་ན་ཟེར་རྒྱུ་ཅི་ཡོད། གལ་ཏེ་དགྲ་ནག་དང་རྟོག་གསུམ་གྱི་ལུང་དེ། དེ་ལྟ་བུའི་འཇིགས་བྱེད་ཀྱི་དཀྱིལ་འཁོར་སྟོན་བྱེད་ཀྱི་ལུང་མ་ཡིན་པས་མི་མཚུངས་སོ་ཞེ་ན། རྟོག་གསུམ་གྱི་འཁྲུལ་འཁོར་གྱི་ཡི་གེ་མ་བསྲེས་པའི་སྐབས་སུ་ལིང་ཚེ་དགུ་པའི་དབུས་སུ་ཡ་བརྒྱད་དགོད་པ་དང་། དེའི་རྗེས་ཀྱི་ལིང་ཚེ་ལྷག་མ་རྣམས་ལ་གཏི་མུག་གཤིན་རྗེ་གཤེད་ལ་སོགས་པ།
ལྷ་བདུན་གྱི་ས་བོན་ཀྵེ་ཡིག་ལ་སོགས་པའི་ཡི་གེ་བདུན་པོ་ཉིས་འགྱུར་དང་། ཐོད་པ་ལྔའི་ས་བོན་དགོད་པར་གསུངས་པ་དང་། དགྲ་ནག་ལས། ཡི་གེ་ཀྵེ་ནི་གཏི་མུག་བརྗོད། ། ཅེས་སོགས་ཀྱི་ལུང་གི་ས་བོན་གྱི་གྲངས་དང་མཉམ་པའི་དགྲ་ནག་གི་ལྷ་དེ་ནི་བསྐྱེད་དུ་རུང་བར་མི་འགྲུབ་ན། ཁྱོད་ཀྱི་འདོད་པ་ལྟར་རྟོག་གསུམ་གྱི་འཁྲུལ་འཁོར་གྱི་ཡི་གེ་བསྲེ་བའི་སྐབས་སུ། ལིང་ཚེ་དགུ་པའི་དབུས་དང་ཕྱོགས་བཞིར། ཡ་ཀྵེ། མ། མེ།
ད། དགོད་པ་དང་། དེའི་ཕྱི་རོལ་རེ་མིག་བཅུ་གཉིས་པ་ལྷ་ལྷག་མ་བརྒྱད་དང་། ཐོད་པ་བཞི་སྟེ་བཅུ་གཉིས་ཀྱི་ས་བོན་དགོད་པར་གསུངས་པ་ལ། དགྲ་ནག་ལས། ཡི་གེ་ཀྵེ་ནི་གཏི་མུག་བརྗོད། ། ཅེས་སོགས་ཀྱི་ལུང་གི་ས་བོན་གྱི་གྲངས་དང་མཉམ་པའི་དེ་རྣམས་བསྐྱེད་དུ་རུང་བར་འགྲུབ་པའི་ཤེས་བྱེད་ཅི་ཡོད། ཡང་དེར་མ་ཟད། ཁྱོད་ཀྱིས་འདོད་པའི་རྟོག་གསུམ་གྱི་འཁྲུལ་འཁོར་འབྲི་ཚུལ་འདི་ལྟར་ན། རེ་མིག་བཅུ་གཉིས་པའི་ཕྱི་རོལ་ཏུ་རེ་མིག་བཅུ་དྲུག་པ་བྲིས་པའི་ནང་དུ་ཧྲིཿཥྚིཿཡི་གེ་བཅུ་བཞི་འམ།
བཅུ་གསུམ་པ་བྲི་དགོས་ལ། དེ་ལྟར་ན་སྔར་གྱི་འཇིགས་བྱེད་ཀྱི་དཀྱིལ་འཁོར་དེ་ལ་ས་བོན་དེ་རྣམས་ལས་བསྐྱེད་པའི་ཕྱོགས་སྐྱོང་གིས་བསྐོར་བའི་དཀྱིལ་འཁོར་གཅིག་ཀྱང་གྲུབ་པར་འགྱུར་རོ། ། གཤེད་དམར་གྱི་རྒྱུད་ལེའུ་བཅུ་དགུ་པ་ལས། དེ་ནས་ས་བོན་ཧྲིཿཡིག་རྫོགས་པར་དབང་པོ་ཡིའོ། ། ས་བོན་ཥྚིཿཡིག་རྫོགས་པར་གཤིན་རྗེའོ། ། ས་བོན་ཝི་ཡིག་ལ་རྫོགས་པར་ཆུ་ལྷའོ། ། ས་བོན་ཀྲི་ཡིག་ལ་རྫོགས་པ་ལུས་ངན་ནོ། ། ས་བོན་ཏཱ་ཡིག་ལ་རྫོགས་པ་དབང་ལྡན་ནོ། ། ས་བོན་ཨ་ཡིག་ལ་རྫོགས་པ་མེ་ལྷའོ། ། ས་བོན་ན་ཡིག་ལ་རྫོགས་པ་བདེན་བྲལ་ལོ། །
ས་བོན་ན་ཡིག་ལ་རྫོགས་པ་རླུང་ལྷའོ། ། ས་བོན་ཧཱུྃ་ཡིག་ལ་རྫོགས་པ་ཟླ་བའོ། ། ས་བོན་ཧཱུྃ་ཡི་གེ་ལ་རྫོགས་པ་ཚངས་པའོ། ། ས་བོན་ཕཊ྄་ཡིག་ལ་རྫོགས་པ་ཉི་མའོ། ། ས་བོན་ཕཊ྄་ཡིག་ལ་རྫོགས་པ་ནོར་འཛིན་མའོ། ། ཞེས་སོགས་ཧྲིཿཥྚིཿཡེ་གེ་བཅུ་བཞི་པ་ལ་ཕྱོགས་སྐྱོང་བཅུ་གསུམ་བསྐྱེད་པར་གསུངས་པའི་ཕྱིར་རོ། ། ཡང་དེ་ལྟར་དུ་བཤད་པའི་འཇིགས་བྱེད་ཀྱི་དཀྱིལ་འཁོར་དེ་ལ་བདག་མེད་མ་ལྷ་མོ་བཅོ་ལྔ་ཉིས་འགྱུར་གྱིས་བསྐོར་བའི་དཀྱིལ་འཁོར་གཅིག་གྲུབ་པར་འགྱུར་ཏེ། རྟོག་གསུམ་གྱི་འཁྲུལ་འཁོར་ལིང་ཚེ་བཅུ་དྲུག་པའི་ཕྱི་རོལ་ཏུ་རེ་མིག་སུམ་ཅུ་རྩ་གཉིས་པ་གསུམ་ཡོད་པའི་རིམ་པ་དང་པོ་ལ་ཨ་ལྀ་བཅུ་དྲུག་གཉིས་འགྱུར་དགོད་པར་གསུངས་ལ། དེ་ལ་ཧེ་བཛྲ་ལས། ཨ་ལྀ་དང་པོ་བདག་མེད་མ། །
ཨ་ལྀ་གཉིས་པ་རྡོ་རྗེ་མ། ། ཨ་ལྀ་གསུམ་པ་དཀར་མོ་ཉིད། བཞི་པ་ཆུ་ཡི་རྣལ་འབྱོར་མ། ། ལྔ་པ་རྡོ་རྗེ་མཁའ་འགྲོ་མ། ། དྲུག་པ་པུཀྐ་སི་ཞེས་བརྗོད། ། བདུན་པ་ཉིད་ནི་རི་ཁྲོད་མ། ། བརྒྱད་པ་རྨོ་ཤ་ཅན་ཞེས་བརྗོད། ། དགུ་པ་ཡང་ནི་གཡུང་མོ་ཉིད། ། ཡང་ནི་ལྔ་གཉིས་དཀར་མོ་ཉིད། ། བཅུ་གཅིག་ཆོམ་རྐུན་མ་རུ་བརྗོད། །
བཅུ་གཉིས་རོ་ལངས་མ་ཞེས་བརྗོད། ། བཅུ་གསུམ་པ་ནི་གྷསྨ་རི། ། བཅུ་བཞི་པ་ནི་ས་སྤྱོད་མ། ། བཅོ་ལྔ་པ་ནི་མཁའ་སྤྱོད་མ། ། རྣལ་འབྱོར་མ་ཡི་ས་བོན་ཉིད། ། ཅེས་གསུངས་པས། ཨ་ལྀ་བཅུ་དྲུག་ལ་ལྷ་མོ་དེ་རྣམས་བསྐྱེད་པར་བཤད་པའི་ཕྱིར་རོ། ། ཡང་རེ་མིག་སུམ་ཅུ་རྩ་གཉིས་བར་མ་ལ་ང་ཉ་གཉིས་གསལ་བའི་གསལ་བྱེད་སོ་གཉིས་དགོད་པ་དང་། ཕྱི་མ་ལ་ལས་གང་དུ་འདོད་ཀྱི་དབྱེ་བས་ཕཊ྄་ཡིག་ལ་སོགས་པའི་ས་བོན་སོ་གཉིས་བཀོད་པར་བཤད་པ་དང་། དབུས་ཀྱི་ལིང་ཚེ་དགུ་པའི་མཚམས་བཞིར་ཧཱུྃ་བརྒྱད་བཀོད་པར་བཤད་པས་ས་བོན་དེ་རྣམས་ལས་བསྐྱེད་པའི་ལྷ་རྣམས་ཀྱིས་བསྐོར་བའི་རྡོ་རྗེ་འཇིགས་བྱེད་ཀྱི་དཀྱིལ་འཁོར་ཡང་ཡོད་པར་འདོད་དགོས་པས།
མདོར་ན་རྡོ་རྗེ་འཇིགས་བྱེད་ཀྱི་དཀྱིལ་འཁོར་ལ་ཐུག་པ་མེད་པར་ཐལ་བའི་སྐྱོན་གང་གིས་བཟློག གཞན་ཡང་གཙོ་བོ་རྡོ་རྗེ་འཇིགས་བྱེད་ཀྱིས་མཛད་པ་ལ། འཁོར་གཤེད་དམར་ནས་བཤད་པའི་ལྷ་བཅུ་བཞི་དང་། ཐོད་པ་བཞིས་བསྐོར་བའི་དཀྱིལ་འཁོར་གཅིག་ཀྱང་གྲུབ་པར་འགྱུར་ཏེ། རྟོག་གསུམ་གྱི་འཁྲུལ་འཁོར་གྱི་ཡི་གེ་བསྲེ་བའི་སྐབས་སུ་ལིང་ཚེ་དགུ་པའི་དབུས་དང་ཕྱོགས་བཞིར། ཡ། ཀྵེ། མ། མེ། ད།
ལྔ་བཀོད་པ་དང་། དེའི་ཕྱི་རོལ་རེ་མིག་བཅུ་གཉིས་པ་ལ་ལྷ་མོ་བརྒྱད། ཐོད་པ་བཞི་སྟེ་བཅུ་གཉིས་ཀྱི་ས་བོན་བཀོད་པར་གསུངས་ལ། དེའང་དགྲ་ནག་ལས། ཡི་གེ་ཀྵེ་ནི་གཏི་མུག་བརྗོད། ། ཅེས་པ་ནས། ཎ་ཡོ་ནི་ར་མཚམས་བཞི་རུ། ། ཐོད་པ་བཞི་རུ་གྲགས་པའོ། ། ཞེས་པའི་ཡི་གེ་བཅུ་བདུན། ལྷ་བཅུ་གསུམ་དང་ཐོད་པ་བཞི་རུ་གསུངས་ཤིང་།
གཤེད་དམར་གྱི་རྒྱུད་ཉིད་ལས་ཀྱང་། ཡི་གེ་ཀྵེ་ནི་གཏི་མུག་བརྗོད། ། ཅེས་པ་ནས། ཎ་ཡོ་ནི་རོ་མཚམས་བཞི་རུ། ། ཐོད་པ་བཞི་རུ་གྲགས་པ་འོ། ། ཞེས་པའི་བར་གསལ་བར་གསུངས་པའི་ཕྱིར་རོ། ། ཞེས་བརྗོད་ན་འཁོར་གསུམ་པོ་གང་ལ་ལན་འདེབས་ཏེ། རྟགས་དངོས་སུ་འགལ་ཞིང་། བསལ་བ་ལ་འདོད་མི་ནུས་ཏེ། དེ་ལྟར་སྟོན་བྱེད་ཀྱི་རྒྱུད་དང་འགྲེལ་པ་གང་ཡང་མེད་པའི་ཕྱིར་རོ། །
གལ་ཏེ་ཁྱབ་པ་མི་མཚུངས་ཏེ། དགྲ་ནག་གི་ལུང་དེ་གཙོ་བོ་རྡོ་རྗེ་འཇིགས་བྱེད་ཀྱིས་མཛད་པ་ལ། འཁོར་གཤེད་དམར་ནས་བཤད་པའི་ལྷ་བཅུ་གཉིས་དང་། ཐོད་པ་བཞིས་བསྐོར་བའི་དཀྱིལ་འཁོར་སྟོན་བྱེད་ཀྱི་ལུང་མ་ཡིན་པའི་ཕྱིར་རོ། ། ཞེ་ན། འོ་ན་དགྲ་ནག་གི་ལུང་དེ་གཙོ་བོ་འཇིགས་བྱེད་ཀྱིས་མཛད་པ་ལ། འཁོར་དགྲ་ནག་ནས་བཤད་པའི་ལྷ་བཅུ་གཉིས་དང་། ཐོད་པ་བཞིས་བསྐོར་བའི་དཀྱིལ་འཁོར་ཡོད་པའི་ཤེས་བྱེད་དུ་འགྲོ་བའི་སྒྲུབ་བྱེད་ཅི་ཡོད་ལེགས་པར་ཤོད་ཅིག གཞན་ཡང་ཁྱེད་ཀྱིས་གཙོ་བོ་འཇིགས་བྱེད་ཀྱིས་མཛད་པ་ལ་འཁོར་དགྲ་ནག་གི་འཁོར་བཅུ་གཉིས་དང་ཐོད་པ་བཞིས་བསྐོར་བའི་དཀྱིལ་འཁོར་ཡོད་པའི་ལུང་དུ། སེ་ན་སྲི་དང་།
རྡོ་རྗེ་གྲུབ་པ་གཉིས་ཀྱིས་མཛད་པའི་རྟོག་བདུན་གྱི་འགྲེལ་པ་དྲངས་པ་ཡིན་ན་ནི། བཞད་གད་ཀྱི་གནས་ཏེ། ལུང་འདིར་ཐོད་པ་བཞི་ལ་སོགས་པ་དེ་ལྟར་སྟོན་པའི་གསལ་ཁ་ཅུང་ཟད་ཀྱང་མི་སྣང་བའི་ཕྱིར་རོ། ། དེས་ན་འགྲེལ་པ་དེར་རྟོག་བདུན་གྱི་འཁྲུལ་འཁོར་ལ་བཀོད་པའི་ཡི་གེ་བཅུ་བདུན་པ། གཤིན་རྗེ་གཤེད་ལྷ་བཅུ་བདུན་དུ་བསྐྱེད་པར་བཤད་པས། ཁྱོད་ཀྱི་འདོད་པ་ལྟར་གྱི་དཀྱིལ་འཁོར་དེ་མི་འགྲུབ་སྟེ། སྤྱིར་གཤིན་རྗེ་གཤེད་ཀྱི་ལྷ་ཡིན་ན། དགྲ་ནག་གི་དཀྱིལ་འཁོར་གྱི་ལྷ་དེ་རྣམས་ཡིན་དགོས་པ་ཡང་མ་ཡིན་ལ། བྱེ་བྲག་ཏུ་འཇིགས་བྱེད་ཀྱི་དཀྱིལ་འཁོར་གྱི་ལྷ་ཡིན་མི་དགོས་ཤིང་། ཁྱད་པར་དུ་འགྲེལ་པ་འདིར་བཤད་པའི་ལྷ་དེ་རྣམས་ཡིན་དགོས་པའི་བཤད་པ་ཟུར་ཙམ་ཡང་མི་སྣང་བའི་ཕྱིར་རོ། །
སློབ་དཔོན་འདི་གཉིས་ཀྱི་འགྲེལ་པ་འདི་གྲུབ་ཆེན་དཔལ་འཛིན་གྱི་མན་ངག་ལ་བརྟེན་ནས་མཛད་པ་ཡིན་པ་ལ་ཤེས་བྱེད་མེད་དོ། ། གཉིས་པ་ཡུམ་ཡོད་པར་འདོད་པའི་བཤད་པ་དགག་པ་ལ་གཉིས། བཤད་པའི་ངག་དགོད་པ་དང་། དེ་མི་འཐད་པར་བསྟན་པའོ། ། དང་པོ་ནི། རྟོག་བདུན་དང་སམྦུ་ཊིར་ཡུམ་དངོས་སུ་གསལ་བར་མ་བཤད་པ་བཞིན་དུ། འདིའི་སྒྲུབ་ཐབས་མང་པོར་མ་བཤད་པ་མང་ཡང་ཡོད་པར་མ་བཤད་པ་དང་། མེད་པར་མ་བཤད་པ་དང་། མེད་པར་བཤད་པ་གཉིས་དོན་མི་གཅིག་ཅིང་དེ་དག་གི་ལུགས་ལ་ཡང་སྐབས་གང་དུ་ཡང་ཡུམ་མེད་པར་བཞེད་པ་མ་ཡིན་ལ། ཡུམ་ཡོད་པར་འདོད་ན་ཡང་སྐབས་ཐམས་ཅད་དུ་ཡུམ་བཤད་དགོས་པའི་ངེས་པ་མེད་དོ། །
འདིར་ཡུམ་ཡོད་པ་ལ་སྒྲུབ་བྱེད་གསུམ། དང་པོ་དབང་གོང་མ་གཉིས་ལ་བརྟེན་ནས་སྒྲུབ་པ་ནི། ཨ་མོ་གྷ་བཛྲའི་དཀྱིལ་ཆོག་ལས། དེ་ནས་གསང་དབང་དང་ཤེས་རབ་ཡེ་ཤེས་ཀྱི་དབང་བསྐུར་བ་ནི་བླ་མའི་ཞལ་ལས་ཤེས་པར་བྱའོ། ། ཞེས་འཇིགས་བྱེད་ལ་དབང་གཉིས་པ་དང་གསུམ་པ་བསྐུར་བ་བཤད་པ་ལྟར་ཤིན་ཏུ་དགོས་ལ། དེ་ལ་གསང་དབང་ལ་ནི་སློབ་མ་ལ་ངེས་པ་མེད་ཀྱང་། བླ་མས་རང་ཉིད་དཀྱིལ་འཁོར་གཙོ་བོར་བསྐྱེད་ནས་ཡུམ་ལ་བརྟེན་ནས་གསང་དབང་གི་རྫས་སྒྲུབ་དགོས་ལ། དབང་གསུམ་པ་ལ་སློབ་མ་དཀྱིལ་འཁོར་གྱི་གཙོ་བོར་བསྐྱེད་ནས་རིག་མ་ལྷ་མོར་བསྐྱེད་པ་དང་སྙོམས་པར་འཇུག་པ་ལས་ཤེས་རབ་ཡེ་ཤེས་ཀྱི་དབང་གི་ངོ་བོ་བསྐྱེད་དགོས་པ་ནི། ཁུངས་ཐུབ་ཀྱི་གཞུང་དུ་མ་ཡོད་དོ། ། དེ་ལྟར་ཡིན་པས་ན་གཙོ་བོ་ལ་ཡུམ་བྱུང་བ་ཡིན་ནོ། །
ཡུམ་མེད་པར་འདོད་པ་དང་། སྟ་གོན་གྱི་སྐབས་སུ་བླ་མས་རང་འོད་ཀྱི་རིག་མ་སྤྲུལ་ཏེ། ཡབ་ཡུམ་སྙོམས་པར་འཇུག་པའི་སྒྲས་སློབ་མ་རྣམས་རང་གི་ལུས་ལ་བཅུག་ལ་རྡོ་རྗེའི་ལམ་ནས་ཡུམ་གྱི་པདྨར་གནས་པ་ལ་བྱང་ཆུབ་ཀྱི་སེམས་ཀྱི་དབང་བསྐུར་བར་འདོད་པ་ཡང་འགལ་བ་ཡིན་ནོ། ། དེ་ལྟར་བྲིས་པའི་དཀྱིལ་འཁོར་ལ་བརྟེན་ནས་དབང་བཞི་རྫོགས་པར་བསྐུར་བ་དང་། གཙོ་བོ་ལ་ཡུམ་ཡོད་པར་འདོད་པ་ནི་མ་དག་པ་མ་ཡིན་གྱི། དེ་དང་གཙོ་བོ་ལ་ཡུམ་མེད་པར་འདོད་པ་ནི་མ་དག་པ་ཆེན་པོར་ཤེས་པར་གྱིས་ཤིག གཉིས་པ་དགྲ་ནག་གི་གཞུང་ལ་བརྟེན་ནས་བསྒྲུབ་པ་ནི། སྔར་བཤད་པ་ལྟར་འཇིགས་བྱེད་ཀྱི་བཤད་རྒྱུད་དང་། དགྲ་ནག་གི་གཞུང་དང་འགྲེལ་པ་ལ་བརྟེན་ནས་འཇིགས་བྱེད་ལྷ་བཅུ་གསུམ་མའི་སྒྲུབ་ཐབས་ནི་བསྒྲུབས་ཟིན་ལ་དེ་ལྟ་ན་འཁོར་གྱི་ལྷ་རྣམས་ནི་གཙོ་བོ་ཡབ་ཡུམ་གྱི་མངལ་ནས་འབྱིན་པ་ཤིན་ཏུ་འགྲུབ་སྟེ། འཇིགས་བྱེད་ལ་འཁོར་གྱི་ལྷ་རྣམས་དགྲ་ནག་ལ་བརྟེན་པ་གྲུབ་ཆེན་དཔལ་འཛིན་སོགས་ཀྱི་གཞུང་ལ་བརྟེན་པའི་རིགས་པ་སྦྱར་དུ་རུང་ལ།
ལྷ་དེ་རྣམས་ཀྱི་བསྐྱེད་ཆོག་ལ་དེ་དག་གི་རིགས་པ་སྦྱར་དུ་མི་རུང་བའི་ཁྱད་པར་དབྱེ་བར་མི་ནུས་པའི་ཕྱིར་ཏེ། དཔེར་ན་གཤེད་དམར་བཅུ་གསུམ་མའི་འཁོར་བཞིན་ནོ། ། དེ་ལ་དཔལ་འཛིན་གྱི་གཞུང་ལ་བརྟེན་པའི་རིགས་པ་སྦྱར་ནུས་ན། འཇིགས་བྱེད་བཅུ་གསུམ་མ་ལ་རྒྱ་གར་ནས་དཀྱིལ་ཆོག་ཟུར་པ་མ་བྱུང་ཡང་། དཔལ་འཛིན་གྱི་དགྲ་ནག་གི་དཀྱིལ་ཆོག་དང་། ཨ་མོ་གྷ་བཛྲའི་དཀྱིལ་ཆོག་ལ་བརྟེན་པའི་རིགས་པ་སྦྱར་ནུས་ཏེ། སློབ་དཔོན་དཔལ་འཛིན་གྱིས་དམར་ནག་གི་དཀྱིལ་ཆོག་གཅིག་མཛད་པ་ལ། གཙོ་བོ་འཕོ་བའི་དབང་གིས་ཁྱད་པར་ཅུང་ཟད་མི་འདྲ་བ་འགའ་རེ་མ་གཏོགས་པ། ཕྱིའི་ཁོག་གཅིག་མ་གཅིག་བཞིན་དུ་འདྲ་བ་དང་རིགས་པ་མི་མཚུངས་པའི་ཕྱིར་རོ། ། དེ་བཞིན་དུ་དམར་ནག་གི་སྒྲུབ་ཐབས་གཉིས་ལའང་བཤད་འདུག་པའི་རིགས་པས་འཇིགས་བྱེད་ལྷ་བཅུ་གསུམ་མའི་སྒྲུབ་ཐབས་ལ་ཡང་དཔག་ནུས་པར་ཤེས་པར་གྱིས་ཤིག
གསུམ་པ་ཀྱེ་རྡོ་རྗེ་ལ་བརྟེན་ནས་སྒྲུབ་པ་ནི། བླ་མེད་ཀྱི་རིམ་པ་དང་པོའི་དཀྱིལ་འཁོར་གྱི་འཁོར་ལོ་བསྒོམ་པ་ལ་དགོས་པ་མང་དུ་ཡོད་ཀྱང་། གཙོ་བོ་ནི་རྫོགས་རིམ་གྱི་རྟོགས་པ་ཁྱད་པར་ཅན་བསྐྱེད་པའི་རྒྱུད་སྨིན་བྱེད་དུ་འགྲོ་བ་ཡིན་ལ། དེ་ལ་ནི་རིམ་པ་དང་པོའི་དུས་སུ་ཡབ་ཡུམ་སྙོམས་པར་འཇུག་པས་དྲངས་པའི་བདེ་བ་དང་། དེ་ཁོ་ན་ཉིད་ཀྱི་ལྟ་བ་གཉིས་དང་སྦྱར་ཏེ་རྒྱུན་ལྡན་དུ་བསྒོམ་པའི་ཚུལ་རྣམས་གཞན་དུ་རྒྱས་པར་བཤད་ཟིན་པ་ལྟར་རོ། ། དཀྱིལ་འཁོར་གྱི་འཁོར་ལོའི་རིམ་པ་དང་པོའི་སྐབས་སུ་ཡུམ་བསྒོམ་པ་མེད་ན་དགོས་པ་དེ་མི་འགྲུབ་པས། བསྐྱེད་རིམ་གནད་མ་ཚང་བར་འགྱུར་ན་འདོད་མི་ནུས་སོ། ། ཚུལ་དེ་ལ་དོགས་པ་དཔྱོད་པ་ནི། བཅོམ་ལྡན་འདས་ཉིད་ཀྱིས་བདག་མེད་མའི་སྒྲུབ་ཐབས་ལས་ཤིན་ཏུ་གསལ་བར་གསུངས་ཏེ། ཀྱེ་རྡོ་རྗེ་ལས།
བདག་མེད་རྣལ་འབྱོར་ལྡན་པ་ཡིས། ། ཕྱག་རྒྱ་ཉིད་ཅེས་ཇི་ལྟར་བརྗོད། ། ཕྱག་རྒྱ་ཕྱག་རྒྱ་གཉིས་དག་གིས། ། ཕྱག་རྒྱའི་དངོས་གྲུབ་ཇི་ལྟར་འགྲུབ། ། ཅེས་པ་འདིས་ཕྱག་རྒྱ་ལ་བརྟེན་ནས་དངོས་གྲུབ་འགྲུབ་པར་བཤད་པས། དེ་ལྟར་ན་བདག་མེད་མས་གཙོར་བྱས་པའི་རྣལ་འབྱོར་གྱི་ཕྱག་རྒྱས་དངོས་གྲུབ་མི་ཐོབ་སྟེ། རིག་མ་སྒོམ་པ་མེད་པར་ཕྱག་རྒྱའི་དངོས་གྲུབ་མི་འགྲུབ་པའི་ཕྱིར། རང་གི་ཕྱག་རྒྱ་གཞན་སྒོམ་ནས་ཕྱག་རྒྱ་མ་གཉིས་སྦྱོར་བས་བདེ་ཆེན་མི་སྐྱེ་བའི་ཕྱིར་རོ། ། དེས་ན་དེ་འདྲ་བ་དེས་ཕྱག་རྒྱའི་དངོས་གྲུབ་ཇི་ལྟར་ཐོབ་འགྱུར་རོ། ། ཞེས་པའི་ལན་དུ།
བུད་མེད་གཟུགས་ནི་སྤངས་ནས་གཞན། ། བཅོམ་ལྡན་འདས་ཀྱི་གཟུགས་སུ་བྱ། ། ནུ་མ་སྤངས་པ་བྷོ་ལར་འགྱུར། ། ཀ་ཀོ་ལ་དབུས་ཡང་དག་གནས། ། འགྲམ་གཉིས་དྲིལ་བུ་ཉིད་དུ་འགྱུར། ། ཟེའུ་འབྲུ་བྷོ་ལ་ཅན་དུ་འགྱུར། ། ལྷག་མ་བདག་ཉིད་ཆེན་པོ་སྟེ། ། དགའ་ཆེན་ཧེ་རུ་ཀ་ཡི་གཟུགས། ། ཞེས་དེ་འདྲ་བ་དེ་ལ་བུད་མེད་དེ་ལྷ་མོའི་གཟུགས་སུ་བསྒོམ་པ་སྤངས་ནས། དེ་ལས་གཞན་བཅོམ་ལྡན་འདས་ཏེ་ལྷ་ཡབ་ཀྱི་གཟུགས་སུ་བསྒོམ་པར་བྱ་བ་གསུངས་སོ། །
དེ་ན་ནུ་མ་སྤངས་པ་བྷོ་ལ། ཀ་ཀོ་ལ་ཡི་འགྲམ་གཉིས་དྲིལ་བུ་སྟེ་འབྲས་བུར་འགྱུར། ཞེས་པ་ནི་རྟེན་དེའི་སྟེང་ནས་དོན་ལ་དེ་ལྟར་དུ་འགྱུར་བ་མ་ཡིན་གྱི། དམིགས་པས་དེ་དག་མི་མངོན་པར་བྱས་ནས་རྡོ་རྗེ་སོགས་སུ་བསྐྱེད་པའོ། ། དེ་ལྟར་དཀྱིལ་འཁོར་གྱི་གཙོ་བོ་བདག་མེད་མས་མཛད་པ་ལ་བསྒོམ་པའི་ཚེ། མོའི་རྟགས་བསྒྱུར་ནས་ཕོའི་རྟགས་དང་ལྡན་པར་བསྒོམ་པར་གསུངས་སོ། ། དེ་ཡང་མུ་ཏིག་ཕྲེང་བ་ལས། སྨེ་མ་ནི་དཀྱིལ་འཁོར་གྱི་བདག་མོའི་མགུལ་ནས་འཁྱུད་དེ། དེ་ལ་རྣལ་འབྱོར་མ་གཞན་རྣམ་པ་བདུན་སྤྲོས་པའི་ཚུལ་གྱིས་འཇུག་པར་བྱའོ། ། དེ་ཡང་རང་གི་པདྨ་ལས་བྱུང་བའི་རྡོ་རྗེ་དང་སྦྱོར་བས་བཅོམ་ལྡན་འདས་མ་ཐམས་ཅད་ལ་ཡོངས་སུ་སྤྱོད་དོ། །
ཞེས་མཆོད་པའི་ལྷ་མོ་བདུན་སྤྲོས་པས་གཡུང་མོ་ལ་བཅུག་ནས་གཡུང་མོ་ལ་རང་གི་པདྨ་རྡོ་རྗེར་བྱས་ཏེ་ལོངས་སུ་སྤྱོད་པར་གསུངས་པ་ལྟར་རྟགས་བསྒྱུར་བ་དེས་ཕྱག་རྒྱ་མ་གཞན་ལ་སྙོམས་འཇུག་བྱེད་པ་ཡིན་ནོ། ། དེ་ལྟར་ན་དཀྱིལ་འཁོར་གྱི་གཙོ་བོ་ལྷ་ཕོ་གཅིག་པུ་བཤད་པ་ལ་ཡང་སྔར་གྱི་དོགས་པ་དེ་དག་ངེས་པར་སྐྱེ་དགོས་ལ། དེ་གཅོད་པ་ལའང་ཡུམ་ཡོད་པའི་ལན་གདབ་དགོས་ཀྱི། ཡུམ་མེད་ཀྱང་ཕྱག་རྒྱའི་དངོས་གྲུབ་ཏུ་འགྱུར་རོ། ། ཞེས་སྨྲ་མི་རུང་བས་ཀྱེ་རྡོ་རྗེ་ལ་བརྟེན་ནས་ཀྱང་ཤིན་ཏུ་འགྲུབ་བོ། ། ཞེས་བྲིས་པའོ། ། གཉིས་པ་དེ་མི་འཐད་པར་བསྟན་པ་ལའང་གསུམ་ལས། དང་པོ་དབང་གོང་མ་གཉིས་ལ་བརྟེན་ནས་ཡུམ་ཡོད་པར་འདོད་པའི་རྟོག་པ་དགག་པ་ནི། དེ་ལ་ཁྱོད་ཀྱི་འདིར། དེ་ལྟར་བྲིས་པའི་དཀྱིལ་འཁོར་ལ་བརྟེན་ནས་དབང་བཞི་རྫོགས་པར་བསྐུར་བ་དང་།
གཙོ་བོ་ལ་ཡུམ་ཡོད་པར་འདོད་པ་ནི་མ་དག་པ་མ་ཡིན་གྱི། དེ་དང་གཙོ་བོ་ལ་ཡུམ་མེད་པར་འདོད་པ་ནི་མ་དག་པ་ཆེན་པོར་ཤེས་པར་གྱིས་ཤིག ཅེས་སོགས་ཟེར་བ་ནི་རྡོ་རྗེ་འཇིགས་བྱེད་དུ་མ་ཟད། སྤྱིར་བྲིས་པའི་དཀྱིལ་འཁོར་ལ་བརྟེན་ནས་དབང་བཞི་རྫོགས་པར་བསྐུར་བ་ཡོད་པའི་དཀྱིལ་འཁོར་གྱི་གཙོ་བོ་ཡིན་ན་དེ་ལ་བསྐྱེད་རིམ་ལ་སོགས་པའི་བདག་བསྐྱེད་དང་། མདུན་བསྐྱེད་ཀྱི་དཀྱིལ་འཁོར་གཙོ་བོ་དེ་ཡང་ཡབ་ཡུམ་ཁ་སྦྱོར་གྱི་རྣམ་པ་ཅན་བསྒོམ་དགོས་པར་འདོད་པ་ནི་མི་འཐད་དེ། འདི་ལྟར་སྤྱིར་དབང་གཉིས་པ་དང་། གསུམ་པ་བསྐུར་བ་ཡོད་པའི་རྒྱུ་མཚན་གྱིས། དེའི་གཙོ་བོ་ལ་དངོས་སུ་སྦྱར་བའི་ཡུམ་ཡོད་དགོས་ན། ཨ་བྷ་ཡ་ཀ་རས་ཕྲེང་བར་བཤད་པའི་ཕག་མོ་སྔོན་མོ་དང་། སེར་མོ་དང་།
དམར་མོ་དང་། བདག་མེད་མ་གཉིས་དང་ཡེ་ཤེས་མཁའ་འགྲོ་དང་། རྡོ་རྗེ་སྒྲོལ་མ་ལ་སོགས་པ་ཡུམ་རྐྱང་གི་དཀྱིལ་འཁོར་གཙོ་བོ་རྣམས་ལའང་ཡུམ་ཡོད་པར་ཇི་ལྟར་འདོད་དེ། དེ་རྣམས་ལ་དབང་གོང་མ་གཉིས་བསྐུར་བར་ཕྲེང་བ་མཁན་པོ་ཉིད་ཀྱིས་བཤད་པའི་ཕྱིར་རོ། ། ཡང་དེར་མ་ཟད་ཕྲེང་བར་བཤད་པའི་སངས་རྒྱས་ཐོད་པ་ལྷ་དགུའི་གཙོ་བོ་དེ་ལའང་ཡབ་ཡུམ་ཡོད་པར་འདོད་དགོས་ཏེ། དེ་ལའང་དབང་གོང་མ་གཉིས་བསྐུར་བར་བཤད་པའི་ཕྱིར་རོ། ། འདོད་མི་ནུས་ཏེ། ཨ་བྷྱ་ཀ་རས། བཅོམ་ལྡན་འདས་སངས་རྒྱས་ཐོད་པ་ལྷ་དགུའི་བདག་ཉིད་ཅན་གྱི་དཀྱིལ་འཁོར་གྱི་རྡོ་རྗེ་གུར་གྱི་ནང་གི་ཆོས་འབྱུང་ལ་གནས་པའི་གཞལ་ཡས་ཁང་གི་དབུས་སུ་སྣ་ཚོགས་པདྨའོ། ། དེའི་ཟེའུ་འབྲུ་ལ་རོའི་སྙིང་ཁར་ཉི་མའི་གདན་ལ་ཤེས་རབ་མ་དང་བྲལ་བའི་བཅོམ་ལྡན་འདས་སྐུ་མདོག་ལ་སོགས་པ་ནི་ཕྱི་ནས་འཆད་པའི་འཁོར་ལོ་གསུམ་ལ་གནས་པའི་དཔལ་སངས་རྒྱས་ཐོད་པ་བཞིན་ནོ། །
ཞེས་གསུངས་པས། འདིའི་གཙོ་བོ་ལ། ཡུམ་མེད་པར་བཤད་པའི་ཕྱིར་རོ། ། ཡུམ་ཡོད་པར་བཤད་པ་དང་། མེད་པར་བཤད་པ་གཉིས་དོན་མི་གཅིག་ཅིང་ཞེས་སོགས་ཟེར་བ་ཡང་མུན་སྤྲུལ་གྱི་བཤད་པ་ཡིན་ཏེ། བསྐྱེད་རིམ་གྱི་གནས་སྐབས་ན། གཙོ་བོ་ལ་དངོས་སུ་ཡོད་དགོས་ན། དེ་སྟོན་བྱེད་ཀྱི་རྒྱུད་དང་། དེའི་དགོངས་འགྲེལ་ཚད་ལྡན་རྣམས་ནས་དེ་ཡོད་པར་དངོས་སུ་བཤད་དགོས་པའི་ཕྱིར་ཏེ། དེ་ཡོད་ན་དེ་སྟོན་བྱེད་ཀྱི་རྒྱུད་འགྲེལ་དེ་རྣམས་ཀྱི་བརྗོད་བྱའི་གཙོ་བོ་ཡིན་དགོས་པའི་ཕྱིར་ཏེ།
ཁྱེད་རང་གི་ཡང་བསྐྱེད་རིམ་གྱི་སྐབས་སུ། གཙོ་བོ་ལ་ཡུམ་མེད་ན་བསྐྱེད་རིམ་གྱི་གནད་མ་ཚང་བར་བཤད་པའི་ཕྱིར་རོ། ། དབང་གསུམ་པའི་སྐབས་སུ་སློབ་མ་དཀྱིལ་འཁོར་གྱི་གཙོ་བོར་བསྐྱེད་དགོས་པའི་ངེས་པ་མེད་དེ། ཀྱེ་རྡོ་རྗེ་ཌོམྦྷི་ལུགས་ལ་དབང་གསུམ་པ་བསྐུར་བའི་སྐབས་སུ་སློབ་མ་འོད་དཔག་མེད་དུ་བསྐྱེད་ནས། དེའི་རིག་མ་གོས་དཀར་པོར་བསྐྱེད་ནས་གཏད་པར་བཤད་པའི་ཕྱིར་རོ། ། བཟང་པོ་ཡོངས་བཟུང་ལས། དེའི་སྐབས་སུ། ཕྱག་རྒྱ་བཟང་མོ་རབ་བསྟན་ལ། ། འོད་དཔག་མེད་སྦྱོར་ལྡན་མ་སྦྱིན། ། ཞེས་གསུངས་པའི་ཕྱིར་རོ། །
དེས་ན་འདིར་ཡང་དབང་གོང་མ་གཉིས་དང་། སྟ་གོན་གྱི་སྐབས་སུ་བླ་མ་དང་སློབ་མ་གཉིས་ཀས་རང་གི་རིགས་བདག་མི་བསྐྱོད་པ་ཡབ་ཡུམ་གྱི་ང་རྒྱལ་གྱི་སྒོ་ནས་བྱེད་པ་ཡིན་ནོ། ། དཔེར་ན་གསང་བ་འདུས་པའི་རྗེས་ཆགས་ཀྱི་སྐབས་སུ་སློབ་མ་རིན་འབྱུང་དང་དོན་ཡོད་གྲུབ་པ་ལ་སོགས་པར་བསྒྱུར་བར་བཤད་པ་བཞིན་ནོ། ། དེས་ན་ཁྱོད་ཀྱི་རྡོ་རྗེ་འཇིགས་བྱེད་ལ། བསྐྱེད་རིམ་གྱི་སྐབས་སུ་དངོས་ཡུམ་ཡོད་པའི་ཤེས་བྱེད་དུ། དེའི་གསང་དབང་དང་ཤེས་རབ་ཡེ་ཤེས་ཀྱི་དབང་གི་སྐབས་སུ། སློབ་དཔོན་དང་སློབ་མ་གཉིས་དཀྱིལ་འཁོར་གྱི་གཙོ་བོར་བསྒོམས་ནས་ཡུམ་དང་སྙོམས་པར་ཞུགས་པ་ལས་དབང་དེ་གཉིས་ཀྱི་ངོ་བོ་ལ་སོགས་པ་བསྐྱེད་དགོས་པ་བཤད་པའི་ཕྱིར་གྱི་ཐལ་འགྱུར་ལ་ཁྱབ་པ་མེད་པ་ཡིན་ཏེ་གོང་དུ་བཤད་པའི་ལུང་རྣམས་ཀྱིས་དངོས་སུ་གནོད་པའི་ཕྱིར་རོ། ། དེ་ལ་སྐབས་འགའ་ཞིག་ཏུ་ཡུམ་སྒོམ་པ་ཡོད་ན་ཡང་། གནས་སྐབས་ཐམས་ཅད་དུ་ཡུམ་སྦྱོར་དགོས་པའི་ངེས་པ་མེད་པའི་ཕྱིར་རོ། ། དེའི་ངེས་པ་ཡོད་ན་ཡང་ཡུམ་ཡོད་པར་འདོད་ན་ཡང་སྐབས་ཐམས་ཅད་དུ་ཡུམ་བཤད་དགོས་ཀྱི་ངེས་པ་མེད་པའི་དམ་བཅའ་ཉམས་པ་ཡིན་ནོ། །
གཉིས་པ་དགྲ་ནག་གི་གཞུང་ལ་བརྟེན་ནས་ཡུམ་ཡོད་པར་འདོད་པའི་ལོག་རྟོག་དགག་པ་ནི། རྟོག་གསུམ་དང་དགྲ་ནག་གི་རྒྱུད་ལ་བརྟེན་ནས། གཙོ་བོ་རྡོ་རྗེ་འཇིགས་བྱེད་ཀྱིས་མཛད་པ་ལ། དགྲ་ནག་གི་རྒྱུད་ལ་བརྟེན་ནས་གཙོ་བོ་རྡོ་རྗེ་འཇིགས་བྱེད་ཀྱིས་མཛད་པ་ལ། དགྲ་ནག་ནས་བཤད་པའི་འཁོར་བཅུ་གཉིས་ཀྱིས་བསྐོར་བའི་འཇིགས་བྱེད། བཅུ་གསུམ་མ་སྒྲུབ་ཅིང་། དེ་ལྟར་ན་འཁོར་གྱི་ལྷ་བཅུ་གཉིས་པོ་དེ་གཙོ་བོ་ཡབ་ཡུམ་གྱི་མངལ་ནས་འབྱིན་པ་ཤིན་ཏུ་འགྲུབ་སྟེ། ཞེས་སོགས་ཀྱི་ཚིག་རྣམས་ཀྱིས་རྡོ་རྗེ་འཇིགས་བྱེད་ལ་དངོས་ཡུམ་ཡོད་པར་བསྒྲུབས་པ་ནི་བཞད་གད་ཀྱི་གནས་ཏེ། གཙོ་བོ་རྡོ་རྗེ་འཇིགས་བྱེད་ཀྱིས་མཛད་པ་ལས་འཁོར་དགྲ་ནག་ལས་བཤད་པའི་ལྷ་བཅུ་གཉིས་ཀྱིས་བསྐོར་བའི་དཀྱིལ་འཁོར་མི་འགྲུབ་པའི་རྒྱུ་མཚན་གོང་དུ་བཤད་ཟིན་པ་ལ། བློ་གྲོས་ཅན་རྣམས་ཀྱིས་གཟིགས་པས་གསལ་ལ།
དེས་ན་དགྲ་ནག་གི་བསྐྱེད་ཆོག་གི་རིགས་པ་འདིར་སྦྱར་བ་ནི་བཙས་མ་ལ་བུ་ཡོད་པའི་རིགས་པ་མོ་གཤམ་ལ་སྦྱར་བ་དང་ཁྱད་པར་ཅི་ཡོད། གལ་ཏེ་གཞན་དུ་ན་འཁོར་གྱི་ལྷ་དེ་རྣམས་གཙོ་བོ་འཇིགས་བྱེད་ལ། དགྲ་ནག་ལས་བཤད་པའི་ཡུམ་རོ་ལངས་མ་དེ་ཉིད་སྦྱར་བའི་གཙོ་བོ་ཡབ་ཡུམ་གྱི་མངལ་ནས་འབྱིན་པ་འགྲུབ་བམ་མི་འགྲུབ། དང་པོ་ལྟར་དགྲ་ནག་གི་གཞུང་ལས་དངོས་སུ་བཤད་ཅིང་། རྡོ་རྗེ་འཇིགས་བྱེད་ལ་དངོས་སུ་སྦྱར་བར་རིགས་པའི་རོ་ལངས་མ་ཞལ་གསུམ་ཕྱག་དྲུག་མ་འདི་ཉིད་མ་སྦྱར་བར། རྒྱུད་སྡེ་གང་ནས་ཀྱང་མ་བཤད་པའི་རོ་ལངས་མར་མིང་བཏགས་པའི་ཞལ་གཅིག་ཕྱག་གཉིས་མ་དེ་འདྲ་སྦྱར་རུང་བ་ལ་ཤེས་བྱེད་ཅི་ཡོད། གལ་ཏེ་དྲི་བ་ཕྱི་མ་ལྟར་མི་འགྲུབ་ཅེ་ན། འཇིགས་བྱེད་ཀྱི་འཁོར་ལྷ་དེ་རྣམས་གཙོ་བོར་འཇིགས་བྱེད་ལ་དགྲ་ནག་ལས་བཤད་པའི་ཡུམ་རོ་ལང་མ་དེ་ཉིད་སྦྱར་བའི་གཙོ་བོ་ཡབ་ཡུམ་གྱི་མངལ་ནས་འབྱིན་པར་འགྲུབ་པར་ཐལ། འཇིགས་བྱེད་ལ་འཁོར་གྱི་ལྷ་རྣམས་དགྲ་ནག་ལ་བརྟེན་པ། གྲུབ་ཆེན་དཔལ་འཛིན་སོགས་ཀྱི་གཞུང་ལ་བརྟེན་པའི་རིགས་པ་སྦྱར་དུ་རུང་ལ།
ལྷ་དེ་རྣམས་ཀྱི་བསྐྱེད་ཆོག་ལ་དེ་དག་གི་རིགས་པ་སྦྱར་དུ་མི་རུང་བའི་ཁྱད་པར་དབྱེ་བ་མི་ནུས་པའི་ཕྱིར་རོ། ། ཞེས་བརྗོད་ན། འཁོར་གསུམ་པོ་གང་ལ་ལན་འདེབས་ཏེ། རྟགས་གསལ་དངོས་སུ་འགལ་ལ། གལ་ཏེ་ཁྱབ་པ་མ་གྲུབ་ཅེ་ན། འཇིག་བྱེད་ལ་འཁོར་གྱི་ལྷ་རྣམས་དགྲ་ནག་ལ་བརྟེན་པ། གྲུབ་ཆེན་དཔལ་འཛིན་སོགས་ཀྱི་གཞུངས་ལ་བརྟེན་པའི་རིག་པ་སྦྱར་དུ་རུང་ལ། ལྷ་དེ་རྣམས་ཀྱི་བསྐྱེད་ཆོག་དེ་དག་གི་རིགས་པ་སྦྱར་དུ་མི་རུང་བའི་ཁྱད་པར་དབྱེ་བར་མི་ནུས་ན། འཇིགས་བྱེད་ཀྱི་འཁོར་གྱི་ལྷ་རྣམས་གཙོ་བོ་འཇིགས་བྱེད་ལ་ཡུམ་དགྲ་ནག་ལས་བཤད་པའི་རོ་ལང་།་ མ་དེ་ཉིད་སྦྱར་བའི་གཙོ་བོ་ཡབ་ཡུམ་གྱི་མངལ་ནས་འབྱིན་པར་གྲུབ་པའི་ཁྱབ་པ་མེད་ན།
རྒྱུ་མཚན་གོང་གི་དེ་དེ་བཀོད་ནས། དགྲ་ནག་ལས་བཤད་པའི་ལྷ་དེ་རྣམས་གཙོ་བོ་རྡོ་རྗེ་འཇིགས་བྱེད་ལ་རྒྱུད་སྡེ་གང་ནས་ཀྱང་མ་བཤད་པའི་རང་ཉིད་ཀྱི་རྟོག་བཟོ་བྱས་པའི་རོ་ལངས་མ་ཞེས་མིང་ཏུ་བཏགས་པ་སྦྱར་ནས་འཁོར་གྱི་དེ་རྣམས་གཙོ་བོ་ཡབ་ཡུམ་གྱི་མངལ་ནས་འབྱིན་པའི་བསྐྱེད་ཆོག་ཤིན་ཏུ་ཁྱབ་པ་ཁས་ལེན་པ་ཡང་ཐུགས་མཉམ་པར་མ་བཞག་པ་ཡིན་ནོ། ། གསུམ་པ་ཀྱེ་རྡོ་རྗེ་ལ་བརྟེན་ནས་ཡུམ་ཡོད་པར་འདོད་པའི་ལོག་རྟོག་དགག་པ་ནི། བརྟག་གཉིས་ཀྱི་ཉེ་རྒྱུའི་སྤྱོད་པ་སྟོན་བྱེད་ཀྱི་ལུང་དྲངས་ནས། འཇིགས་བྱེད་ལ་དངོས་སུ་སྦྱར་བའི་ཡུམ་ཡོད་པར་བསྒྲུབས་པ་ཡང་ཐུགས་མཉམ་པར་མ་བཞག་པ་ཡིན་ཏེ་འདི་གཉིས་ལ་འབྲེལ་ཅི་ཡང་མེད་པའི་ཕྱིར་ཏེ། འདི་ལྟར་གཞུང་འདི་བྱེ་བྲག་ཏུ་འཇིགས་བྱེད་ལ་ཡུམ་ཡོད་པར་སྟོན་བྱེད་ཀྱི་གཞུང་མ་ཡིན་པ་ཙམ་དུ་མ་ཟད། སྤྱིར་བསྐྱེད་རིམ་གྱི་སྐབས་སུ་ཡུམ་བསྒོམ་པ་མེད་མི་རུང་དུ་སྟོན་བྱེད་ཀྱི་གཞུང་མ་ཡིན་པའི་ཕྱིར་ཏེ། ཉེ་རྒྱུའི་སྤྱོད་པས་མཚམས་སྦྱར་ནས་རྡོ་རྗེ་འཆང་མངོན་དུ་བྱེད་པའི་ཐབས་སྟོན་པའི་གཞུང་ཡིན་པའི་ཕྱིར་རོ། ། རྒྱལ་བ་མངའ་བདག་མེ་ཏྲི་པས། དབང་བསྐུར་ངེས་ལྡན་ནི་ཐོབ་བྱའི་འབྲས་བུ་ཁ་སྦྱར་གྱི་ཡན་ལག་དང་ལྡན་པ་ཡིན་པས།
དེ་ཐོབ་བྱེད་ཀྱི་རྒྱུ་ལ་ཡང་ཁ་སྦྱོར་གྱི་རྣམ་པ་ཅན་དགོས་ན། འདི་ཇི་ལྟར་རུང་ཞེ་ན། འདི་ལ་ཁ་སྦྱོར་གྱི་དོན་ཚངས་བ་ཡིན་ཏེ། ཁ་ཊྭཾ་ཀས་ཡབ་མཚོན་པས་ཐབས་ཤེས་ཟུང་དུ་འཇུག་པ་ཡིན་ནོ་ཞེ་ན། འདི་ཡང་མཛེས་པ་མ་ཡིན་ཏེ། ཐབས་ཤེས་ཟུང་དུ་ཆུད་པ་ཙམ་ཕ་རོལ་ཏུ་ཕྱིན་པ་ལ་ཡང་ཡོད། དེ་ལས་ཁྱད་པར་མི་འགྱུར་རོ་ཞེས་དང་། ཡང་འདི་ཁ་སྦྱོར་དང་ལྡན་པ་ཡིན་ཏེ། བརྟག་གཉིས་ལས། ནུ་མ་སྤངས་པས་བྷོ་ལར་འགྱུར། །
ཞེས་སོགས་གསུངས་པའི་ཕྱིར་ཞེ་ན། དེ་ཡང་མི་འཐད་དེ། དེ་ནི་གྲུབ་པའི་དུས་ཡིན་གྱི། སྒྲུབ་པར་བྱེད་པའི་དུས་མ་ཡིན་ནོ། ། ཞེས་བརྒལ་ལན་དང་བཅས་པའི་སྒོ་ནས་ཉེ་རྒྱུའི་དུས་ཡིན་པར་གསལ་བར་གསུངས་པའི་ཕྱིར་རོ། ། དེ་ཡང་འདི་ལྟར། དཔལ་བརྟག་པ་གཉིས་པའི་དང་པོའི་ལེའུ་བཅུ་པ་ལས་ཀྱང་། དངོས་གྲུབ་མཚན་ཉིད་མི་ཕྱེད་པ། ། ཕྱག་རྒྱ་རྣལ་འབྱོར་པ་ཡིས་འགྲུབ། ། ཅེས་གསུངས་ལ།
ཕྱི་མའི་ལེའུ་གཉིས་པ་འདིར་ཡང་། ཉེ་རྒྱུའི་སྤྱོད་པ་ལ་བརྟེན་ནས་ཕྱག་རྒྱ་ཡི་དངོས་གྲུབ་སྒྲུབ་པར་བྱེད་དགོས་པ་བསྟན་ནས། བདག་མེད་མའི་བསྐྱེད་རིམ་བསྒོམ་པའི་རྣལ་འབྱོར་པས་ཉེ་རྒྱུའི་སྤྱོད་པས་མཚམས་སྦྱར་ནས་རྡོ་རྗེ་འཆང་མངོན་དུ་བྱེད་པའི་ཚེ་ཕྱག་རྒྱ་མ་གཞན་ཞིག་དང་ལྷན་ཅིག་ཏུ་སྦྱར་བས་ཕྱག་རྒྱའི་དངོས་གྲུབ་རྡོ་རྗེ་འཆང་ཇི་ལྟར་འགྲུབ་པར་འགྱུར་ཞེས་ཞུས་པས་དེའི་ལན་དུ་རྣལ་འབྱོར་མ་དེ་ལ་ནུ་མ་ལ་སོགས་པ་མོའི་རྟགས་རྣམས་སྤངས་ཏེ། ཕོའི་རྟགས་བྷོ་ལ་སོགས་པར་དངོས་སུ་བསྒྱུར་ནས། ཕྱག་རྒྱ་མ་གཞན་དང་སྙོམས་པར་འཇུག་ནས། ཕྱག་རྒྱའི་དངོས་གྲུབ་རྡོ་རྗེ་འཆང་མངོན་དུ་བྱེད་གསུངས་པ་ཡིན་ལ། དེ་མ་ཡིན་པ་ཁྱོད་ལྟར། བུད་མེད་གཟུགས་འདི་སྤངས་ནས་གཞན། ། བཅོམ་ལྡན་འདས་ཀྱི་གཟུགས་སུ་བྱ། ། ཞེས་སོགས་ཀྱི་གཞུང་གི་འབྲུ་བསྣོན་པ་ལ།
དེ་འདྲ་བ་དེ་ལ་བུད་མེད་དེ་ལྷ་མོའི་གཟུགས་སུ་བསྒོམ་པ་སྤངས་ནས། དེ་ལས་གཞན་བཅོམ་ལྡན་འདས་ཏེ་ལྷ་ཡབ་ཀྱི་གཟུགས་སུ་བསྒོམ་པར་གསུངས་སོ། ། དེས་ན་ནུ་མ་སྤངས་པའི་བྷོ་ལ་དང་། ཀ་ཀོ་ལའི་འགྲམ་གཉིས་དྲིལ་བུ་སྟེ་འབྲས་བུར་འགྱུར་རོ། ། ཞེས་པ་ནི། རྟེན་དེའི་སྟེང་ནས་དོན་ལ་དེ་ལྟར་དུ་འགྱུར་བ་མིན་གྱི། དམིགས་པས་དེ་དག་མི་མངོན་པར་བྱས་ནས་རྡོ་རྗེ་སོགས་སུ་བསྐྱེད་པའོ། ། དེ་ལྟར་དཀྱིལ་འཁོར་གྱི་གཙོ་བོ་བདག་མེད་མས་མཛད་པ་ལ་བསྒོམ་པའི་ཚེ། མོའི་རྟགས་བསྒྱུར་ནས་ཕོའི་རྟགས་དང་ལྡན་པར་བསྒོམ་པར་གསུངས་སོ། ། ཞེས་ཟེར་བ་ཡང་།
ནོར་ཚབས་ཤིན་ཏུ་ཆེ་བའི་གཏམ་ཡིན་ཏེ། འདི་ལྟར་འོ་ན་དེའི་ཚེ་དེ་ལྟར་དུ་བསྒོམ་པའི་རྣལ་འབྱོར་པ་དེས་བདག་མེད་མ་བསྒོམ་པ་ཡིན་ནམ་མ་ཡིན། དང་པོ་ལྟར་ན་དེ་ལྟ་བུའི་ཕོ་རྟགས་ཅན་གྱི་བདག་མེད་མ་གང་ནས་བཤད་སྨྲོས་ཤིག གཉིས་པ་ལྟར་ན་མཆོག་གི་དངོས་གྲུབ་བསྒྲུབ་པའི་རྟེན་དུ་བདག་མེད་མའི་བསྐྱེད་རིམ་བསྒོམ་པའི་དུས་མི་སྲིད་པར་འགྱུར་ཏེ། དཀྱིལ་འཁོར་གྱི་གཙོ་བོ་བདག་མེད་མས་མཛད་པ་ལ་མཆོག་གི་དངོས་གྲུབ་བསྒྲུབ་པའི་དུས་སུ་ལྷ་མོའི་རྟགས་རྣམས་བསྒྱུར་ནས། ཕོའི་རྟགས་དང་ལྡན་པར་ངེས་པར་བསྒོམ་དགོས་ཤིང་། དེ་ལྟ་བུའི་བསྒོམ་བྱའི་ཕོ་རྟགས་ཅན་དེ་ནི་བདག་མེད་མ་མ་ཡིན་པའི་ཕྱིར། ཞེས་ཟེར་ན་ཅི་ཟེར། འདོད་མི་ནུས་ཏེ། དཔལ་བརྟག་པ་གཉིས་པའི་ཕྱི་མའི་གཉིས་པར།
ནམ་མཁའ་ལྟ་བུའི་ཆོས་ཀུན་ལ། ། རྒྱ་མཚོ་ཀུ་བ་ཇི་ལྟ་བར། ། རང་འདོད་ལྷ་ཡི་གཟུགས་ཀྱིས་ནི། ། སེམས་ཅན་ཇི་ལྟར་འགྲུབ་པར་འགྱུར། ། བཅོམ་ལྡན་འདས་ཀྱིས་བཀའ་སྩལ་པ། ། བདག་མེད་རྣལ་འབྱོར་ལྡན་པའམ། ། ཡང་ན་ཧེ་རུ་ཀ་དཔལ་བརྩོན། ། གཞན་པའི་སེམས་ཀྱིས་སྐད་ཅིག་ཀྱང་། ། དངོས་གྲུབ་འདོད་པ་མི་གནས་སོ། ། ཞེས་མཆོག་གི་དངོས་གྲུབ་བསྒྲུབ་པའི་རྟེན་གྱི་བསྐྱེད་རིམ་ལ་བདག་མེད་མ་དང་།
ཧེ་རུ་ཀའི་བསྐྱེད་ཆོག་ཏུ་བསྔགས་པའི་ཕྱིར་རོ། ། གལ་ཏེ་འདིའི་བདག་མེད་མའི་ཆོས་ཐམས་ཅད་བདག་མེད་པར་བསྒོམ་པ་ལ་ཟེར་བ་ཡིན་གྱི་ཞལ་ཕྱག་གི་རྣམ་པ་ཅན་གྱི་ལྷ་སྒོམ་པ་ལ་ཟེར་བ་མ་ཡིན་ནོ་སྙམ་ན། ངོ་བོ་བདག་མེད་མ་ཡིན་པ་ལ་རྣམ་པ་ཞལ་ཕྱག་དང་ལྡན་པའི་བཅོམ་ལྡན་འདས་མ་བདག་མེད་མའི་རྣམ་པར་བཞེངས་པ་ཡིན་ནོ། ། གཞུང་དེའི་འགྲེལ་པར། གྲུབ་ཆེན་མི་ཐུབ་ཟླ་བས། ཆོས་ཀུན་ལ་ཞེས་པ་ནི། ཕུང་པོ་དང་། ཁམས་དང་། སྐྱེ་མཆེད་དང་། རྐྱེན་གྱིས་འབྱུང་བའི་ཆོས་རྣམས་སོ། །
ནམ་མཁའ་ལྟ་བུའི་ཆོས་དེ་ཐམས་ཅད་ལ་བྱིང་པར་གྱུར་པ། རྒྱ་མཚོ་ཆེན་པོའི་དབུ་བ་ལྟར་འཕྱོ་བའི་སེམས་ཅན་རྣམས་ཇི་ལྟར་རང་འདོད་ལྷ་ཉིད་ཀྱི་གཟུགས་ལས་གྲུབ་པར་འགྱུར། ཞེས་ཞུས་པའོ་ནས་བདག་མེད་རྣལ་འབྱོར་ལྡན་པས་ཞེས་བྱ་བ་ལ་སོགས་པ་ནི། བདག་ནི་མུ་སྟེགས་ཀྱིས་ཉེ་བར་བཏགས་པའི་མཆོག་གི་ལྟ་བ་སྟེ། དེ་ལས་འདས་པ་ན། དེས་སྟོང་བ་ནི་བདག་མེད་མ་སྟེ། རྣམ་པར་ཤེས་པའི་ཕུང་པའོ། ། ངོ་བོ་ཡོད་པ་ནི་བདག་མེད་མ་སྟེ། གང་ལ་དེ་ཡོད་པ་དེ་ནི་བདག་མེད་པའོ། ། དེའི་རྣམ་པར་ནི་ཕྱག་དང་ཞབས་ལ་སོགས་པ་དབྱིབས་རྫོགས་པའོ། །
ཞེས་གསུངས་པའི་ཕྱིར། དེས་ན་ཁྱོད་ཀྱིས་བདག་མེད་མའི་བསྐྱེད་རིམ་ལ་བརྟེན་ནས་ཕྱག་རྒྱའི་དངོས་གྲུབ་མི་འགྲུབ་པར་བཤད་པ་ནི། རྡོ་རྗེ་འཆང་ལ་དངོས་སུ་བརྒལ་བའི་སྙིང་ཁམས་ཆེན་པོ་བསྐྱེད་པའོ། ། གཞན་ཡང་ཁྱོད་ལྟར་ན། འདིར་ཡང་བདག་མེད་མའི་གཙོ་མོའི་རྟགས་རྣམས་བསྒྱུར་ནས་ལྷ་ཕོའི་རྟགས་དང་ལྡན་པར་བྱས་ནས་དེ་ལ་ཡུམ་དངོས་སུ་སྦྱར་བའི་རས་བྲིས་ལ་སོགས་པ་བྲིས་པའི་ལག་ལེན་འདོད་དགོས་པས་ཧ་ཅང་ཐལ་བར་འགྱུར་བའི་ཕྱིར་རོ། ། མདོར་ན་ཁྱོད་ཀྱིས་དེ་ལྟ་བུའི་ལུང་རྣམས་ལ་བརྟེན་ནས། འཇིགས་བྱེད་ལ་བསྐྱེད་རིམ་གྱི་སྐབས་སུ་ཡུམ་བསྒོམ་པ་དང་། རས་བྲིས་ལ་ཡབ་ཡུམ་ཞལ་སྦྱོར་གྱི་ཐང་ག་བྲི་བའི་ལག་ལེན་འདི་ནི། རྡོ་རྗེ་འཆང་ཆེན་པོའི་གསུང་དང་དངོས་སུ་འགལ་བ་ཡིན་ཏེ། རྟོག་བདུན་གྱི་ལྷའི་རྣལ་འབྱོར་སྟོན་པའི་སྐབས་སུ་གཅེར་བུའི་གཟུགས་མཚན་མ་གྱེན་དུ་བསྒྲེངས་པ།
ཞེས་པ་ནས། བདག་ཉིད་རྣམ་པར་བསྒོམ་ན། ཞེས་པ་དང་། ཡང་དེའི་བྲིས་སྐུའི་རྟོག་པ་ལས། ཤིན་ཏུ་མཉམ་པར་བཞག་པས་བྲི་བར་བྱས་ཏེ། རི་མོ་མཁན་དང་སྒྲུབ་པ་པོས་མཐོང་བ་ལས། འཇིག་རྟེན་གཞན་གྱིས་མི་མཐོང་བར་བྲི་བར་བྱ་སྟེ། ཞབས་བཅུ་དྲུག་པ། ཕྱག་སུམ་ཅུ་རྩ་བཞི་པ། ཞལ་དགུ་པ།
གཅེར་བུ་ཁ་དོག་ནག་པོ། གཡས་བསྐུམས་པ། གཡོན་བརྐྱངས་བ། འཇིགས་པ་ཆེན་པོ་ཡང་འཇིགས་པ་མཛད་པའི་རྣམ་པ་ཅན་མཚན་མ་གྱེན་དུ་འགྲེངས་པའི་ཐང་ཀ་བྲི་བར་བྱ་སྟེ། ཞེས་བསྐྱེད་རིམ་དང་། རས་བྲིས་ཀྱི་སྐབས་སུ་ཡུམ་མེད་པ་གསལ་བར་གསུངས་པའི་ཕྱིར། དེ་བཞིན་དུ་འཕགས་ཡུལ་ནས་འགྱུར་བའི་རྒྱུད་དང་རྒྱ་གཞུང་ཚད་ལྡན་གང་ནས་འདི་ལ་ཡུམ་ཡོད་པར་མ་བཤད་ཅིང་། འདི་ཉིད་ཀྱི་རྒྱུད་འགྲེལ་དང་སྒྲུབ་ཐབས་རྣམས་ལས་ཀྱང་མཚན་མ་གྱེན་ལ་འགྲེངས་པ་ཞེས་བཤད་པས་དེ་དག་གི་དོན་གསལ་བར་བྱས་པ་ཡིན་ནོ། ། སྤྱི་དོན་བདུན་པ་ཉམས་སུ་བླངས་པའི་བསྐྱེད་རིམ་གྱི་རྣམ་གཞག་རྩ་རྒྱུད་ཀྱི་གཞུང་ལ་བརྟེན་ནས་བྱེ་བྲག་ཏུ་བཤད་པ་ལ་ལྔ། གང་གིས་བསྒོམ་པའི་གང་ཟག
ནམ་བསྒོམ་པའི་དུས། གང་དུ་བསྒོམ་པའི་གནས། ཇི་ལྟར་སྒོམ་པའི་འདུན་པ། གང་སྒོམ་པའི་རྣལ་འབྱོར་རོ། ། དང་པོ་ནི། གྲུབ་ཆེན་དཔལ་འཛིན་གྱི་འདིའི་སྒྲུབ་ཐབས་སུ་རྡོ་རྗེ་འཇིགས་བྱེད་ཆེན་པོར་དབང་བསྐུར་བའི་རྣལ་འབྱོར་པས། སྦྱིན་པ་དང་ཚུལ་ཁྲིམས་ལ་སོགས་པ་རྣམས་ཀྱི་ཡང་དག་པར་ལྡན་པ། སེམས་ཅན་གྱི་དོན་ལ་ཡང་དག་པར་གཞོལ་བ། བྱམས་པ་ལ་སོགས་པ་དང་ལྡན་ཞིང་དད་པ་དང་ཐོས་པས་རྣམ་པར་བརྒྱན་པ། གདོང་ལ་སོགས་པ་དག་པར་བྱས་པའི་སྙིང་རྗེ་དང་ལྡན་པའོ། །
དེ་དབེན་པར་རོ་ལ་སོགས་པར་འབྱམས་པ་ལ་ཉེ་བར་འདུག་སྟེ། ཞེས་གསུངས་པ་ལྟར། སྙིང་རྗེ་ལ་སོགས་པ་ཐུན་མོང་བའི་ཐེག་པའི་ཡོན་ཏན་རྣམས་ཀྱིས་རྒྱུད་སྦྱངས་ནས་རྡོ་རྗེ་འཇིགས་བྱེད་ཀྱི་དཀྱིལ་འཁོར་དུ་དབང་ཐོབ་ཅིང་དམ་ཚིག་དང་ལྡན་པ། རིམ་གཉིས་ལ་ཐོས་བསམ་གྱི་སྒྲོ་འདོགས་ཆོད་པར་བྱེད་པ་གཅིག་དགོས་སོ། ། གཉིས་པ་ནམ་སྒོམ་པའི་དུས་ནི། འདི་ཉིད་ཀྱི་རྩ་རྒྱུད་རྟོག་པ་བདུན་པ་ལས། མཚན་ཕྱེད་ན་ཅང་ཏེའུ་དཀྲོལ་ཞིང་ཧ་ཧ་ཞེས་བྱ་ཞིང་ཤིན་ཏུ་མཉམ་པར་བཞག་སྟེ། རྡོ་རྗེ་འཇིགས་བྱེད་ཆེན་པོའི་དཀྱིལ་འཁོར་དུ་དངོས་གྲུབ་འདོད་པས་འཇུག་པར་བྱའོ། ། ཞེས་མཚན་མོའི་དུས་བསྒོམ་པར་གསུངས་ལ། ཧེ་བཛྲ་ལས་ཀྱང་།
རང་གི་ཁྱིམ་དུ་མཚན་དུས་སུ། ། ཞེས་གསུངས་པས། ལས་དང་པོ་པས་གཙོ་ཆེར་མཚན་མོའི་དུས་སུ་བསྒོམ་དགོས་པར་བཤད་ལ། དེའི་རྒྱུ་མཚན་ཡང་གྲུབ་ཆེན་བྷ་ཝ་བྷ་དྲས། དེའི་འགྲེལ་པར་མཚན་མོའི་དུས་སུ། ཞེས་པ་ནི་མཚན་མོ་ཉིད་ལ་དངོས་གྲུབ་མང་བར་འགྱུར་བའོ། ། ཞེས་དང་། ནག་པོ་པས་དེའི་འགྲེལ་པར་མཚན་མོ་ཞེས་བྱ་བ་ནི། མཚན་མོའི་ཆ་ལྔ་སྟེ། གཞན་དུ་ན་མི་མཐུན་པའི་ཕྱོགས་ཀྱིས་འཚེ་བའི་ཕྱིར་རོ། །
ཞེས་གསུངས་པས། ལས་དང་པོ་པས་མཚན་མོའི་དུས་སུ་བསྒོམ་ན་དངོས་གྲུབ་མང་བ་དང་། རྐྱེན་གྱིས་བསྐུལ་བའི་རྣམ་རྟོག་གི་འཕྲོ་འདུའི་ཉེར་འཚེ་ཉུང་བར་གསུངས་ལ། གྲུབ་ཆེན་ལ་ལི་ཏ་བཛྲས་འདི་ཉིད་ཀྱི་སྒྲུབ་ཐབས་སུ། སྔགས་པ་ཐོག་མར་ལངས་ནས་ནི། ། ཅི་བདེ་བར་ནི་བསྒོམ་པར་བྱ། ། ཞེས་གསུངས་པ་ལ། འདིའི་དགོངས་པ་བསྐྱེད་རིམ་ལ་ནུས་པ་ཅུང་ཟད་ཐོབ་ནས་ཐུན་བཞི་ལ་སོགས་པའི་ཚུལ་གྱིས་བསྒོམ་པ་ནི། ཐུན་གྱི་ཐོག་མ་ཐོ་རངས་ལ་བྱེད་པ་ལ་དགོངས་ལ། འོ་ན་ལས་དང་པོ་པས་ཉིན་མོ་ལ་སོགས་པ་ཐུན་བཞིར་བསྒོམ་མི་རུང་བ་ཡིན་ནམ་སྙམ་ན།
མ་ཡིན་ཏེ་གཙོ་ཆེ་ཆུང་དང་། བརྩོན་འགྲུས་དྲག་ཞན་གྱི་དབང་དུ་བྱས་པ་ཡིན་ཏེ། ཀླུ་སྒྲུབ་ཀྱི་མདོ་བསྲེ་ལས། དེ་ལྟར་ལས་དང་པོ་པ་རྣམས་རབ་ཏུ་འཇུག་པའི་དམ་ཚིག་དང་སྡོམ་པ་དང་། དབང་བསྐུར་བ་ཐོབ་པས་ཐ་མལ་པའི་ང་རྒྱལ་དང་བྲལ་བས་ཐུན་བཞིར་ལྷའི་རྣལ་འབྱོར་བསྒོམ་པ་ཞེས་གསུངས་པས། ལས་དང་པོ་པས་ཐུན་བཞིར་སྒོམ་དུ་རུང་བར་བཤད་པའི་ཕྱིར་རོ། ། ཐུན་ཚོད་བཞི་ཡང་གྲུབ་ཆེན་མཚོ་སྐྱེས་ཀྱིས་དེ་ལྟར་ཐུན་ཚོད་བཞིའི་རིམ་པས་ཞེས་གསུངས་པའི་འགྲེལ་པར། ཛ་ལེནྡྷ་རི་པས། ཐུན་བཞིར་བྱིན་གྱིས་རླབས་པའི་རིམ་པས། ཞེས་པ་ནི།
ཐོ་རངས་དང་། ཉི་མའི་གུང་དང་། ཕྱི་དྲོ་དང་། མཚན་མོ་སྟེ་བསྒོམ་པའི་རིམ་པའོ། ། ཞེས་གསུངས་པ་ལྟར་རོ། ། དེས་ན་ལས་དང་པོ་པས་བསྐྱེད་རིམ་ལ་དང་པོ་སློབ་པའི་དུས་ནི་མཚན་མོའི་དུས་སུ་ཡིན་ལ། བརྟན་པ་ཅུང་ཟད་ཐོབ་པས་ནི་ཐུན་བཞིའི་ཚུལ་དུ་བསྒོམ་ཞིང་། བརྟན་པ་ཆེར་ཐོབ་པ་རྣམས་ཀྱིས་ནི་དུས་ཐམས་ཅད་དུ་བསྒོམ་པ་སྟེ། ཧེ་བཛྲ་ལས་ཀྱང་། རྐང་བ་འཁྲུ་དང་ཟ་བ་དང་། །
འཐོར་འཐུང་སོ་རྩི་ཟ་བ་དང་། ། ཙནྡན་གྱི་ནི་ལག་ཉིད་དང་། ། སྨད་གཡོགས་དང་ནི་སྐེད་འགེབས་དང་། ། འབྱུང་དང་སྨྲ་དང་འགྲོ་བ་དང་། ། འདུག་དང་ཁྲོ་དང་རྒོད་པ་དང་། ། བཅོམ་ལྡན་འདས་མ་བརྟེན་པ་དང་། ། ཤེས་རབ་བརྟུལ་ཞུགས་ཅན་གྱིས་ནི། ། རྣལ་འབྱོར་མ་ནི་རྣམ་པར་བསྒོམ། ། ཞེས་གསུངས་པ་ལྟར་རོ། ། གཉིས་པ་གང་དུ་བསྒོམ་པའི་གནས་ལ་གཉིས།
གནས་དངོས་ངོས་བཟུང་བ་དང་། དེར་སྤྱོད་ལམ་ཅི་ལྟ་བུའི་སྒོ་ནས་བསྒོམ་པའོ། ། དང་པོ་ནི། འདི་ཉིད་ཀྱི་རྒྱུད་རྟོག་པ་བདུན་པ་ལས། དེ་ལ་གནས་གསུངས་པ་ནི། དུར་ཁྲོད་དམ། ཆུ་ཀླུང་གི་འགྲམ་མམ། ཤིང་གཅིག་གམ། མཚན་མ་གཅིག་པའམ། བཞི་མདོ་འམ།
རིའི་རྩེ་མོའམ། ཁང་སྟོང་ངམ། མ་མོའི་ཁྱིམ་མམ། ལྷའི་ཁང་པའམ། འཐབ་མོའི་གནས་སམ། གྲོང་ཁྱེར་རམ། ནགས་ཁྲོད་དམ། གྲོང་བར་ལ་སོགས་པའི་གནས་སུ་སྔགས་པ་གནས་ཏེ། ཞེས་གསུངས་པས། འདི་ལ་གསུམ།
ལས་དང་པོ་པ་དང་། བརྟན་པ་ཅུང་ཟད་ཐོབ་པ་དང་། བརྟན་པ་ཆེར་ཐོབ་པའི་གནས་སོ། ། དང་པོ་ནི་ནགས་ཁྲོད་དམ་ལྷའི་ཁང་པའམ། ཞེས་པས་བསྟན་ལ། དེ་ཡང་ལས་དང་པོ་པས་ནི་རང་གི་ཁྱིམ་མམ། ནགས་ཁྲོད་ལ་སོགས་པ་དབེན་ཞིང་རང་བཞིན་གྱིས་ཉམས་དགའ་བ། གཞན་གྱི་འཚེ་བ་མེད་པའི་གནས་སུ་བསྒོམ་དགོས་ཏེ། དེའང་ཧེ་བཛྲ་ལས། དང་པོར་གོམས་པར་བྱེད་དུས་ཀྱི། །
གནས་ནི་གང་དུ་སྔགས་པའི་སེམས། ། གཅིག་ཏུ་མཉམ་གཞག་འགྲུབ་འགྱུར་བའི། །

གནས་ནི་བཟང་པོ་ངེས་པར་བརྟག ། རང་གི་ཁྱིམ་དུ། ཞེས་དང་། རྡོ་རྗེ་གུར་ལས། མེ་ཏོག་འབྲས་བུས་བརྒྱན་པ་དང་། རི་ཁྲོད་དང་ནི་སྨན་ལྗོངས་སུ། ། ཞེས་དང་། དཔལ་གསང་བ་འདུས་པའི་རྩ་རྒྱུད་ལས། དགོན་པ་ཆེན་པོའི་ས་ཕྱོགས་ནི། ། མེ་ཏོག་འབྲས་བུ་སོགས་པས་བརྒྱན། ། རི་བོ་དབེན་པའི་ས་ཕྱོགས་སུ། །
དངོས་གྲུབ་ཐམས་ཅད་བསྡུས་པ་སྒྲུབ། ། ཅེས་དང་། སྒྲུབ་ཐབས་ཀུན་བཟང་ལས། ལ་ལར་དྲི་མེད་ཆུ་ནི་ཕུན་ཚོགས་ཤིང་། ། ཤིང་མཆོག་མཛེས་པས་རྣམ་པར་བརྒྱན་པ་ཡི། ། རི་བོའི་ཕྱོགས་གཅིག་ཏུ་ནི་བཅོམ་ལྡན་འདས། ། འཇམ་པའི་དབྱངས་ཞེས་བྱ་བ་བསྒྲུབ་པར་བྱ། ། ཞེས་གསུངས་པ་ལྟར་རོ། ། ལས་དང་པོ་པས་དབེན་ཞིང་ཉམས་དགའ་བའི་གནས་སུ་བསྒོམ་མོ། ། གཉིས་པ་བརྟན་པ་ཅུང་ཟད་ཐོབ་པའི་གནས་ནི་དུར་ཁྲོད་ལ་སོགས་པ་རྣམས་ཡིན་ལ།
གསུམ་པ་བརྟན་པ་ཆེར་ཐོབ་པའི་གནས་ནི། བཞི་མདོ་དང་། གྲོང་བར་ལ་སོགས་པའི་གནས་ཐམས་ཅད་དུ་བསྒོམ་མོ། ། དེས་ན་རྒྱུད་སྡེ་ནས་བཤད་པའི་གནས་སུ་བསྒོམ་པ་ན་དངོས་གྲུབ་ཤིན་ཏུ་མྱུར་བའི་དགོས་པ་ཡོད་དེ། རྡོ་རྗེ་གུར་ལས། སྙིང་རྗེ་ཆེན་པོ་ཀྱེ་རྡོ་རྗེ། ། ང་ནི་དུར་ཁྲོད་ཆུ་འགྲམ་དང་། ། ནགས་ཚལ་སྐྱེ་བོ་མེད་གྲོང་དུ། ། བསྙེན་བཀུར་ཅན་ལ་དངོས་གྲུབ་སྟེར། ། མཚོ་སྐྱེས་རྣམ་པའི་འགྲམ་ཡིད་འོང་། །
སྐུ་གདུང་ཟབ་མོའི་མཆོད་རྟེན་དང་། ། རྐང་འཐུང་རློན་པའི་འོག་ཏུ་ནི། ། ང་ནི་སངས་རྒྱས་དངོས་གྲུབ་སྟེར། ། ཚོང་འདུས་གྲོང་བརྡལ་ཉིད་དང་ནི། ། ཡང་ཐོག་རྣམ་པའི་ཁྱིམ་དུ་ནི། ། རྡོ་རྗེ་ཉི་མ་བརྟེན་པ་དང་། ། བསྙེན་བཀུར་ཅན་ལ་དངོས་གྲུབ་སྟེར། ། གླུ་གར་རབ་ཏུ་འཆིང་བ་དང་། ། ཆང་ཚོང་མ་ཡི་ཁྱིམ་དུ་ནི། ། འདི་ལྟར་པདྨ་གར་མཁན་དང་། །
བསྙེན་བཀུར་ཅན་ལ་དངོས་གྲུབ་སྟེར། ། རྟག་ཏུ་མགྱོགས་འགྲོ་གཞོན་གྱུར་ཏེ། ། རེས་འགའ་ལམ་དུ་འགྲོ་བ་ལ། ། རྟ་ནི་དོན་ཡོད་བརྟན་པ་དང་། ། དངོས་གྲུབ་རྡོ་རྗེ་རྣམས་སྟེར་རོ། ། ཞེས་གསུངས་པའི་ཕྱིར་རོ། ། གཉིས་པ་གནས་དེར་སྤྱོད་ལམ་ཇི་ལྟ་བུའི་སྒོ་ནས་བསྒོམ་པ་ནི། འདི་ཉིད་ཀྱི་རྒྱུད་རྟོག་པ་བདུན་པ་ལས། གལ་ཏེ་མཆོག་གི་དངོས་གྲུབ་འདོད་ན། མར་ཁུ་ཆེན་མོའི་མར་མེ་དབུལ།
མི་དང་། བོང་བུ་དང་། རྔ་མོ་དང་། ཁྱི་དང་། ཝ་དང་། མ་ཧེ་དང་། གླང་པོ་དང་། བ་ལང་དང་། ལུག་དང་། རི་དྭགས་དང་།
ཕག་པ་ལ་སོགས་པའི་ཤ་རྣམས་དབུལ་བར་བྱའོ། ། གཞན་ཡང་བྱ་རྒོད་དང་། འུག་པ་དང་། བྱ་རོག་དང་། ཁྲ་དང་། ཆུ་སྐྱར་དང་། མཐིང་རིལ་དང་། བཞད་དང་། རྨ་བྱ་དང་། རི་སྐེག་དང་།
ཁྱིམ་བྱ་དང་། ལྟས་ངན་ཆེན་པོ་ལ་སོགས་པའི་ཤ་རྣམས་དབུལ་བར་བྱའོ། ། ཤིན་ཏུ་མཉམ་པར་བཞག་པས་ཟ་བ་དང་། སྟོན་མོ་དང་། སྦྱིན་སྲེག་དང་། གཏོར་མའི་ལས་བྱའོ། ། དཀྱིལ་འཁོར་གྱི་སྟེང་ཐམས་ཅད་དུ་ཁྲག་གི་ཆག་ཆག་གདབ་པར་བྱའོ། ། དཔལ་རྡོ་རྗེ་འཇིགས་བྱེད་མ་ཧེ་གདོང་པའི་སྦྱོར་བ་ལ་གནས་པས་ལྷ་བཤོས་ཐམས་ཅད་དབུལ་བར་བྱའོ། ། ཕྱིས་ནས་སྔགས་པས་སྔོན་དུ་བསྙེན་པ་བྱེད་པས། བདག་དང་ཤིན་ཏུ་མཐུན་པ་བཞིའམ།
གྲོགས་གཅིག་པོས་རྣམ་པར་སྣང་མཛད་ཀྱི་ལུས་བྱུགས་གཅེར་བུར་ཕུད། སྐྲ་སེལ། མཚན་ཕྱེད་ན་ཅང་ཏེའུ་དཀྲོལ་ཞིང་། ཧ་ཧ་ཞེས་བྱ་ཞིང་ཤིན་ཏུ་མཉམ་པར་གཞག་སྟེ། རྡོ་རྗེ་འཇིག་བྱེད་ཆེད་པོའི་དཀྱིལ་འཁོར་དུ་དངོས་གྲུབ་འདོད་པས་འཇུག་པར་བྱའོ། ། རབ་ཏུ་ཞིམ་པའི་ཆང་ལ་སོགས་པ་བཏུང་བའམ། བཟའ་བའི་རོ་རྣམས་དབུལ་ལོ། ། ཕྱིས་ནས་དེའི་དབུས་སུ་འདོད་པའི་དངོས་གྲུབ་རྣམས་དམིགས་ཏེ། དེའི་སྟེང་དུ་དཔལ་རྡོ་རྗེ་འཇིགས་བྱེད་ཆེན་པོ་མ་ཧེའི་གདོང་བསམ་པར་བྱའོ། ། ཞེས་གསུངས་ལ།
རྡོ་རྗེའི་ཚིག་འདིས་བསྙེན་སྒྲུབ་ལས་སྦྱོར་གསུམ་ཆར་གྱི་སྤྱོད་ལམ་མཐའ་དག་བསྟན་ལ། འདིར་རྣལ་འབྱོར་པས་ཐོག་མར་བསྐྱེད་རིམ་བསྒོམ་པའི་དུས་ཀྱི་སྤྱོད་ལམ་གྱི་རིམ་པ་ནི། གྲུབ་ཆེན་ལ་ལི་ཏ་བཛྲས་འདིའི་སྒྲུབ་ཐབས་ལས། ཡིད་དུ་འོང་བའི་གྲོང་དག་ཏུ། ། འབོལ་བའི་སྟན་སོགས་ལ་འདུག་ནས། ། ཐང་ཀ་ལ་སོགས་གཟུགས་བཞག་བསྒོམ། ། མཆོད་དང་བདུད་རྩི་ལ་སོགས་པའི། ། ཞི་བ་ལ་སོགས་ཁྱད་པར་རྣམས། ། ཤ་རྣམས་རྒྱན་གྱི་གཏོར་མ་འདི། ། འབྱུང་པོ་ལ་སོགས་འཇིགས་ལ་སྦྱིན། །
ཞེས་གསུངས་ཤིང་། གོང་དུ་བཤད་པའི་ཡིད་དུ་འོང་བའི་གནས་གང་ཡང་རུང་བར་ཕྱག་དར་ལེགས་པར་བྱས་ལ། རྡོ་རྗེ་འཇིགས་བྱེད་ཀྱི་རས་བྲིས་ལ་སོགས་པའི་རྟེན་རྣམས་བཀྲམ། དེའི་མདུན་དུ་ཆུ་གཉིས་སྔོན་དུ་འགྲོ་བའི་ཉེར་སྤྱོད་རོལ་མོ་དང་བཅས་པ་བཤམས། ཁྱད་པར་དུ་གོང་གི་གཏོར་མའི་རྒྱུ་རྣམས་ལས་བྱས་པའི་ཕྱོགས་སྐྱོང་དང་། གནས་དེའི་འབྱུང་པོ་རྣམས་ལ་སྦྱིན་རྒྱུའི་རྒྱུའི་གཏོར་མ་ཡང་བཤམ་ལ། དེ་ནས་གྲུབ་ཆེན་ལ་ལི་ཏ་བཛྲས། འབོལ་བའི་སྟན་ནས་འདུག་ནས། ཞེས་པ་ཙམ་ལས་སྟན་གྱི་གསལ་ཁ་མ་གསུངས་ཀྱང་། གྲུབ་ཆེན་དཔལ་འཛིན་གྱི་འདིའི་སྒྲུབ་ཐབས་ལས།
གདོང་ལ་སོགས་པ་དག་པར་བྱས་པའི་སྙིང་རྗེ་དང་ལྡན་པའོ། ། དེ་དབེན་པར་རོ་ལ་སོགས་པ་འཇམ་པ་ལ་ཉེ་བར་འདུག་སྟེ། ཞེས་གསུངས་པས། ཞེས་གསུངས་པས། རྣལ་འབྱོར་པས་ཁྲུས་ཀྱི་རྣལ་འབྱོར་ནས་བཤད་པ་ལྟར་གདོང་ལ་སོགས་པ་དག་པར་བྱས་ལ། རོའི་གདན་ནམ་དངོས་སུ་མ་འཛོམ་ན་ཤིན་ཏུ་འབོལ་བའི་གདན་ལ་རོའི་གཟུགས་བྲིས་པ་བྱས་ལ། དངོས་སུ་འགྲུབ་ན། རྗེ་བཙུན་ཆེན་པོས་ཧེ་རུ་ཀའི་ཆས་དྲུག་ནས་བཤད་པ་ལྟར་མན་ངག་གི་སྒོ་ནས་ཤིན་ཏུ་འཇམ་པའི་སྟན་འོང་བར་བྱས་ལ། དེའི་སྟེང་དུ། རྡོ་རྗེ་གུར་ལས།
རྡོ་རྗེ་སྐྱིལ་ཀྲུང་བཅས་ནས་ནི། ། བླ་མ་སངས་རྒྱས་མཆོད་པར་བྱ། ། ཞེས་གསུངས་པས། དགུག་གཞུག་བཅིང་བ་དང་། མཆོད་པ་ལ་སོགས་པ་དམིགས་བསལ་དུ་བཤད་པ་རྣམས་མ་གཏོགས་པ། བསྐྱེད་རིམ་གྱི་དུས་ཐམས་ཅད་དུ་བྲེཾ་བྷྲི་གི་རས་བདེ་མཆོག་གི་སྒྲུབ་ཐབས་ལས་བཤད་པ་ལྟར། རྐང་པ་རྡོ་རྗེ་སྐྱིལ་ཀྲུང་། ལག་པ་ཏིང་ངེ་འཛིན་གྱི་ཕྱག་རྒྱ། མིག་སྣ་རྩེར་ཕབ། སྒལ་ཚིགས་མདའ་ལྟར་དུ་བསྲངས། །
སོ་ཅུང་ཟད་མ་འབྱར་བར་བྱས་ཤིང་། ལུས་མི་གཡོ་བ་བྱས་ལ། དང་པོར་མཆོད་པ་རྣམས་བྱིན་གྱིས་བརླབས་ཏེ། གནས་ཁང་དང་མཆོད་རྫས་རྣམས་བྱིན་གྱིས་བརླབས་ཏེ། དེའང་ནང་མཆོད་ནས་རྡོ་རྗེའི་རྩེ་མོས་གཏོར་ཞིང་། ཧྲིཿཥྚིའམ། བགེགས་མཐར་བྱེད་ཀྱི་སྙིང་པོས་བསང་། སྭ་བྷཱ་ཝས་སྦྱངས་ལ། སྟོང་པའི་ངང་ལས། རིན་པོ་ཆེ་སྣ་ཚོགས་ལས་གྲུབ་པའི་ཐར་པ་ཆེན་པོའི་གཞལ་ཡས་ཁང་པ་གྲུ་བཞི་སྒོ་བཞིར་རྒྱན་རྟ་བབས་དང་བཅས་པ།
མཚན་ཉིད་ཐམས་ཅད་ཡོངས་སུ་རྫོགས་པའི་དབུས་སུ་ཨ་ལས་ཡེ་ཤེས་ཀྱི་ཀ་པཱ་ལ་ཡངས་ཤིང་རྒྱ་ཆེ་བ་རྣམས་ཀྱི་ནང་དུ། ཧཱུྃ་ལས་བྱུང་བའི་ལྷ་རྫས་ཀྱི་མཆོད་ཡོན་ལ་སོགས་པ་དྭངས་ཤིང་ཐོགས་པ་མེད་པ་ས་དང་ནམ་མཁའ་བར་སྣང་ཐམས་ཅད་ཁྱབ་པ། བླ་མ་དང་དཔལ་རྡོ་རྗེ་འཇིགས་བྱེད་ཀྱི་སྤྱན་ལམ་དུ་འབྱུང་ཞིང་རྒྱས་པར་གྱུར་པ། ཞེས་བརྗོད་ལ། དེའི་རྗེས་སུ་སྒྲུབ་ཐབས་མདོར་བྱས་ལ། རྡོ་རྗེ་གསུམ་གྱི་བྱིན་རླབས་བདག ། རང་མིང་ས་བོན་ལྡན་པར་བྱ། ། ཞེས་གསུངས་པས། དེའི་དོན་ནི་སྐུ་གསུང་ཐུགས་རྡོ་རྗེ་གསུམ་གྱི་ས་བོན་ཨོཾ་ཨཱཿཧཱུྃ་གི་བར་དུ་རང་རང་གི་མིང་བཙུགས་པས་བྱིན་གྱིས་བརླབས་ཏེ། དེ་ཡང་།
ཨོཾ་ཨཱཿབཛྲ་ཨརྒྷྃ་ཧཱུྃ། ཞེས་པས་གོང་དུ་བཅུག་ཀྱང་རུང་ལ། ཨོཾ་བཛྲ་ཨརྒྷྃ་ཨཱཿཧཱུྃ། ཞེས་སྦྱར་ཡང་རུང་སྟེ། ཉེར་སྤྱོད་ལྔ་སོ་སོའི་ཕྱག་རྒྱ་དང་། ཏིང་ངེ་འཛིན་གྱིས་མཆོད་རྫས་རྣམས་བྱིན་གྱིས་བརླབས་ལ། པྲ་ཏིཙྪ་ཞེས་པ་ནི་འབུལ་བའི་ཚིག་ཡིན་པས་སྐབས་འདིར་མི་བརྗོད་དོ། ། མཆོད་རྫས་རྣམས་ཧཱུྃ་ལས་བསྐྱེད་པ་ནི། ཧེ་བཛྲ་ལས། སྣ་ཚོགས་ཧཱུྃ་ལས་རྫོགས་པ་ཡི། །
མེ་ཏོག་ལ་སོགས་དབུལ་བར་བྱ། ། ཞེས་གསུངས་ལ། དེའི་འགྲེལ་པར་གྲུབ་ཆེན་མཚོ་སྐྱེས་ཀྱིས། སྣ་ཚོགས་ཧཱུྃ་ལས་སྐྱེས་པ་ཡི། ། ཞེས་པ་ནི། སོ་སོར་མེ་ཏོག་ལ་སོགས་པ་ཧཱུྃ་ལས་སྐྱེས་པའོ། ། ཞེས་གསུངས་པའི་ཕྱིར་རོ། ། བཞི་པ་ཇི་ལྟ་བུས་བསྒོམ་པའི་བསམ་པ་ནི། དེ་ཡང་དལ་འབྱོར་རྙེད་དཀའ་བ་ལ་སོགས་པའི་བློས་ཀུན་ནས་བསྐུལ་ཏེ་བསྒོམ་པ་གཅིག་དགོས་ཏེ། སྒྲུབ་ཐབས་ཀུན་བཟང་ལས།
དལ་འབྱོར་འདི་ནི་ཤིན་ཏུ་གཡོ་བ་དང་། ། འཇིག་རྟེན་སྐྱེ་བོ་དམ་པ་འཕྲད་རྙེད་དཀའ། ། དེ་བས་ཤེས་རབ་ཐབས་ལ་གཞོལ་བ་ཡི། ། ཡིད་ལ་བྱེད་པའི་མཆོག་འདི་བསྒྲུབ་པར་བྱ། ། ཞེས་གསུངས་པ་ལྟར་ཡིན་ལ། དེའང་གང་ལ་ཡང་འཇིགས་པ་མེད་པར་དངོས་གྲུབ་འགྲུབ་བམ་མི་འགྲུབ་སྙམ་པ་ལ་སོགས་པའི་ཐེ་ཚོམ་དང་བྲལ་བར་བྱས་ལ་བསྒྲུབ་སྟེ། སློབ་དཔོན་ཤྲཱི་བྷ་ཏྲས། སྒྲུབ་ཐབས་མདོར་བསྡུས་པ་ལས། སྟན་བདེ་བ་ལ་འདུག་སྟེ། ཐེ་ཚོམ་ལ་སོགས་པའི་དོགས་པ་བསལ་ནས་འབད་པས་བསྒྲུབ་པར་བྱའོ། །
ཞེས་དང་དྲག་པོ་ཕྱོགས་གཅིག་པ་ལས། དངོས་གྲུབ་འགྲུབ་པའི་རྒྱུ་ནི། དད་པས་མི་ལྡོག་པ་དང་། ཤེས་རབ་ཀྱི་ཐེ་ཚོམ་མི་ཟ་བ་དང་། ཞེས་པ་ལྟར་རོ། ། ལྔ་པ་གང་བསྒོམ་པའི་རྣལ་འབྱོར་ལ་གསུམ། སྔོན་འགྲོའི་ཆོ་ག་དང་དངོས་གཞིའི་རྣལ་འབྱོར། རྫོགས་པར་བྱེད་པའི་ལམ་གྱི་ཡན་ལག་གོ ། དང་པོ་ལ་གཉིས། རྒྱུད་ལས་དངོས་སུ་མ་གསུངས་པའི་ཆོ་ག་རྣམས་མན་ངག་གིས་ཁ་བསྐངས་ཏེ་བཤད་པ་དང་།
དངོས་སུ་གསུངས་པའི་ཡེ་ཤེས་ཀྱི་ཚོགས་བསགས་བྱེ་བྲག་ཏུ་བཤད་པའོ། ། དང་པོ་ལ་བཞི། སོ་ཐར་གྱི་སྡོམ་པ་ཡར་ལྡན་དུ་བྱ་བའི་ཕྱིར་དུ་སྐྱབས་འགྲོ། བྱང་སེམས་ཀྱི་སྡོམ་པ་འཕེལ་བར་བྱ་བའི་ཕྱིར་དུ་སེམས་བསྐྱེད། རིག་འཛིན་གྱི་སྡོམ་པའི་ཉེས་ལྟུང་རྣམས་བྱིན་གྱིས་བརླབ་ཅིང་འཕེལ་དུ་མི་གཞུག་པའི་ཕྱིར་དུ་ཡི་གེ་བརྒྱ་པའི་རྣལ་འབྱོར། རང་རྒྱུད་སྣོད་དུ་རུང་བར་བྱ་བའི་ཕྱིར་དུ་བསོད་ནམས་ཀྱི་ཚོགས་བསག་པའོ། ། དང་པོ་ལ་གཉིས། སྐྱབས་སུ་འགྲོ་བ་དང་། སྐྱབས་སུ་འགྲོ་བྱེད་དགོས་པའི་རྒྱུ་མཚན་བཤད་པའོ། ། དང་པོ་ནི།
ཡུལ་གང་ལ་སྐྱབས་སུ་འགྲོ་ན། ཡི་དམ་གྱི་གཙོ་བོ་དང་རྩ་བའི་བླ་མ་ནི་སངས་རྒྱས་དཀོན་མཆོག་ཡིན་ལ། དེའི་ཐུགས་རྒྱུད་ཀྱི་རིམ་གཉིས་ཀྱི་རྟོགས་པ་ནི་ཆོས་དཀོན་མཆོག་ཡིན་ཞིང་། འཁོར་གྱི་ལྷ་རྣམས་ནི་དགེ་འདུན་དཀོན་མཆོག་ཡིན་པས། དེ་ལྟར་བཤད་པས་དཀོན་མཆོག་གསུམ་ལ་སྐྱབས་སུ་འགྲོ་བའོ། ། རྒྱུ་གང་གིས་སྐྱབས་སུ་འགྲོ་ན། རང་ཉིད་གཞན་ལ་འཇིགས་པ། ཡུལ་ལ་དད་པ་གཉིས་ཀྱིས་རྒྱུ་བྱས་ནས་སྐྱབས་སུ་འགྲོ་བ་སྟེ། མདོ་ལས། འཇིགས་པས་ཉེན་པའི་མི་རྣམས་ནི། །
ཕལ་ཆེར་རི་དང་ནགས་ཚལ་དང་། ། ལྗོན་ཤིང་ལ་སོགས་སྐྱབས་འགྲོ་སྟེ། ། སྐྱབས་དེ་མཆོག་གྱུར་མ་ཡིན་ཏེ། ། སྐྱབས་དེ་ལ་ནི་བརྟེན་ནས་ཀྱང་། ། དུ་ཁཿཀུན་ལས་མི་གྲོལ་ཏེ། ། གང་ཚེ་གང་གིས་སངས་རྒྱས་དང་། ། ཆོས་དང་དགེ་འདུན་ལ་སྐྱབས་སོང་། ། སྐྱབས་དེ་ལ་ནི་བརྟེན་ནས་སུ། ། དུ་ཁཿཀུན་ལས་གྲོལ་བར་འགྱུར། ། ཞེས་གསུངས་པ་ལྟར་རོ། །
འོ་ན་ཅིའི་ཕྱིར་སྐྱབས་སུ་འགྲོ་ཞེས་བརྗོད་ན། གནས་སྐབས་སུ་ཚེ་འདིའི་འཇིགས་པ་དང་། ཕ་རོལ་ཏུ་འཁོར་བ་དང་ངན་སོང་གི་འཇིགས་པ་ལས་སྐྱོབས་པ་དང་། མཐར་ཐུག་སྒྲིབ་གཉིས་ཀྱི་འཇིགས་པ་ལས་སྐྱོབ་པའི་སྐྱབས་ཡིན་ལ། དེར་འགྲོ་བས་ན་སྐྱབས་སུ་འགྲོ་བ་སྟེ། ཇི་སྐད་དུ། འཚེ་བ་དག་ནི་ཐམས་ཅད་དང་། ། འཇིགས་ཚོགས་ཐེག་པ་དམན་པ་དང་། ། ཐབས་མ་ཡིན་པ་ངན་སོང་ལས། ། སྐྱོབས་ཕྱིར་སྐྱབས་ཀྱི་དམ་པ་ཡིན། །
ཞེས་གསུངས་པ་ལྟ་བུའོ། ། འོ་ན་སྐྱབས་སུ་སོང་ནས་སྐྱབས་འགྲོའི་བསླབ་བྱ་ཇི་ལྟ་བུ་ལ་བསླབ་དགོས་ན། མྱ་ངན་ལས་འདས་པའི་མདོ་ལས། གང་ཞིག་སངས་རྒྱས་སྐྱབས་འགྲོ་དང་། ། དེས་ནི་ཡང་དག་བསྙེན་པ་སྟེ། ། ནམ་དུའང་ལྷ་ནི་གཞན་དག་ལ། ། སྐྱབས་སུ་འགྲོ་བ་མ་ཡིན་ནོ། ། དམ་པའི་དོན་ལ་སྐྱབས་སོང་ནས། ། འཚེ་ཞིང་གསོད་པའི་སེམས་དང་བྲལ། ། དགེ་འདུན་ལ་ཡང་སྐྱབས་སོང་ནས། །
མུ་སྟེགས་ཅན་ལ་ཕྱག་མི་བྱ། ། ཞེས་གསུངས་པ་ལ་སོགས་པ་ལྟ་བུའོ། ། འདིར་ཐུན་མོང་དང་ཐུན་མོང་མ་ཡིན་པའི་སྐྱབས་འགྲོ་ལ་སོགས་པའི་རྣམ་གཞག་རྒྱས་པར་ནི་གཞན་དུ་བཤད་པ་ལས་ཤེས་པར་བྱའོ། ། གཉིས་པ་སྐྱབས་འགྲོ་བྱེད་དགོས་པའི་རྒྱུ་མཚན་བཤད་པ་ནི། འདི་ལ་ཁ་ཅིག་ན་རེ། སྒྲུབ་ཐབས་ཀྱི་ཆོ་ག་རྣམས་ཀྱི་སྔོན་དུ་སྐྱབས་འགྲོ་བྱེད་པའི་ལག་ལེན་འཇུག་པ་མི་འཐད་དེ། ཆོ་ག་རྣམས་སྒྲུབ་པའི་སྔོན་དུ་སྐྱབས་འགྲོ་བྱེད་པ་རྒྱུད་དང་། ཚད་ལྡན་གྱི་གཞུང་གང་ནས་ཀྱང་མ་བཤད་པའི་ཕྱིར། གལ་ཏེ་སྐྱབས་འགྲོ་དགོས་ནའང་། རྒྱུན་བཤགས་ཀྱི་སྐབས་སུ་སྐྱབས་སུ་འགྲོ་བའི་ཡན་ལག་ཏུ་བཤད་ཡོད་པས་དེས་འགྲུབ་པ་ཡིན་ནོ། །
ཞེས་ཟེར་ཞིང་རྒྱུད་སྡེ་བཞིའི་སྒྲུབ་ཐབས་ཀྱི་ཆོ་ག་མཐའ་དག་གི་སྔོན་འགྲོའི་སྐྱབས་འགྲོའི་ཆོ་གའི་ཕྱག་ལེན་དཔྱད་པ་ནི། དམ་པའི་ཆོས་ཀྱི་གནད་བཅོས་པར་སོང་བ་ཡིན་ཏེ། འདི་ལྟར་རྒྱུད་སྡེ་བཞི་ནས་བཤད་པའི་ཆོ་ག་གང་ཉམས་སུ་ལེན་ཀྱང་། དེའི་ཐོག་མར་ཀུན་རྫོབ་བྱང་ཆུབ་མཆོག་ཏུ་སེམས་བསྐྱེད་དགོས་སམ། མི་དགོས་ཞེས་དྲིས་པ་ན། དགོས་ཞེས་པ་ལས་མ་འདས་པའི། སེམས་བསྐྱེད་དེའི་སྔོན་དུ་སྐྱབས་འགྲོ་ངེས་པར་དགོས་པར་བསྟན་པ་ནི། གསང་བ་སྤྱི་རྒྱུད་ལས། ཐོག་མར་གསུམ་ལ་སྐྱབས་འགྲོ་ཞིང་། ། དེ་ན་ཡང་ནི་བྱང་ཆུབ་སེམས། །
མ་སྐྱེས་པ་རྣམས་སྐྱེ་འགྱུར་ཞིང་། ། སྐྱེས་པ་སླར་ཡང་རྗེས་དྲན་བྱ། ། ཞེས་གསལ་བར་གསུངས་ཤིང་། གྲུབ་ཆེན་ཛེ་ཏ་རི་པས་སྐྱབས་གསུམ་སྔོན་དུ་འགྲོ་བ་ཅན་གྱི་སེམས་བསྐྱེད་པ། ཞེས་གསུངས་པས། སེམས་བསྐྱེད་པའི་སྔོན་དུ་ངེས་པར་སྐྱབས་འགྲོ་བྱེད་དགོས་པ་མ་ཡིན་ནམ། རྒྱུད་ཚད་ལྡན་གྱི་གཞུང་གང་ནས་ཀྱང་སྒྲུབ་ཐབས་ཀྱི་ཆོ་གའི་སྔོན་དུ་སྐྱབས་འགྲོ་བྱེད་པར་མ་བཤད་ཟེར་བ་ཡང་། མ་གོ་བ་ཡིན་ཏེ། དཔལ་སམྦུ་ཊི་ལས། སྐྱབས་སུ་འགྲོ་བའི་རིམ་པ་ཡིས། །
ཤིན་ཏུ་ལེགས་པར་སྦྱངས་ནས་ནི། ། སྔགས་དང་རྒྱུད་ཀྱི་རིམ་པ་ཡིས། ། གསང་བའི་དེ་ཁོ་ན་ཉིད་བསྒྲུབ། ། ཅེས་གསང་སྔགས་སྒྲུབ་པའི་སྔོན་དུ་སྐྱབས་འགྲོས་རྒྱུད་ལེགས་པར་སྦྱོང་དགོས་པར་གསུངས་པའི་ཕྱིར་རོ། ། དེ་ལ་བརྟེན་ནས་སློབ་དཔོན་འཇམ་གྲགས་པས། སྡོམ་གསུམ་ཆོ་ག་མི་ལྡན་པར། ། སྔགས་པའི་བདག་ཉིད་མི་འགྱུར་ཏེ། ། ཞེས་སྡོམ་པ་གསུམ་དང་མི་ལྡན་ན་སྔགས་པར་མི་འགྱུར་བར་བཤད་ལ། སྡོམ་པ་གསུམ་ཡང་སློབ་དཔོན་དེ་ཉིད་ཀྱིས། དང་པོ་སོ་སོར་ཐར་པ་ཡི། །
སྡོམ་པ་ལེགས་པར་མ་བཟུང་བར། ། གསང་བ་སོགས་ཚུལ་གནས་བྱེད་ལ། ། ཐལ་བ་ལ་ནི་འབྲས་བསྐྱེད་བཞིན། ། རྩ་བ་རྙེད་པར་མི་འགྱུར་བས། ། དང་པོར་སྐྱབས་འགྲོ་ནས་བརྩམས་ཏེ། ། སྡོམ་གསུམ་ཆོ་ག་རབ་ཏུ་བརྟག ། ཅེས་གསུངས་པ་ལྟར་ཡིན་ལ། གལ་ཏེ་འདིར་སྐྱབས་འགྲོ་བྱེད་པ་སོ་ཐར་གྱི་སྡོམ་པ་འཕེལ་བའི་ཆེད་ཡིན་ན། ཉན་ཐོས་ཀྱི་ལྟུང་བཤགས་ལ་སོགས་པ་བྱས་ཆོག་མོད། སྐྱབས་འགྲོ་ངེས་པར་བྱེད་དགོས་པ་ཅི་ཡིན་སྙམ་ན།
སྐྱབས་གསུམ་བདུན་བཅུ་པ་ལས། གསུམ་པ་སྐྱབས་སུ་འགྲོའི་དགེ་བསྙེན་ནི། ། དེ་ནི་སྡོམ་བརྒྱད་རྩ་བ་ཡིན། ། ཞེས་གསུངས་པ་ལྟར། སོ་ཐར་རིགས་བརྒྱད་གང་ཡིན་ཀྱང་སྐྱབས་འགྲོ་རྩ་བར་བྱས་ནས་ལེན་དགོས་པའི་ཕྱིར། དེས་ན་སོ་ཐར་གྱི་རྩ་བའི་ཆོས་ཉམས་སུ་ལེན་དགོས་པ་ཡིན་གྱི། སོ་ཐར་གྱི་ཉམས་ལེན་གང་ཡིན་པ་ཐམས་ཅད་སྐབས་འདིར་ཉམས་སུ་ལེན་མི་ནུས་ཤིང་། དེ་ལྟར་དགོས་པའི་ངེས་པ་ཡང་མེད་པའི་ཕྱིར་རོ། ། རྒྱུན་བཤགས་ཀྱི་སྐབས་སུ་སྐྱབས་སུ་འགྲོ་བ་ཡོད་པས། ཆོ་ག་དེའི་ཐོག་མར་སྐྱབས་འགྲོ་མི་དགོས་ན།
འོ་ན་རྡོ་རྗེ་གུར་ནས་གསུངས་པའི་རྒྱུན་བཤགས་དེའི་ཐོག་མར་ཡང་། དཀོན་མཆོག་གསུམ་ལ་སྐྱབས་སུ་མཆི། ། ཞེས་པའི་སྐྱབས་འགྲོ་འདི་ཡང་མི་དགོས་པར་འགྱུར་ཏེ། ། དེའི་སྐྱབས་སུ་འགྲོ་བའི་ཡན་ལག་གི་སྐབས་སུ། སངས་རྒྱས་ཆོས་དང་ཚོགས་མཆོག་ལ། ། བྱང་ཆུབ་བར་དུ་སྐྱབས་སུ་མཆི། ། ཞེས་སྐྱབས་འགྲོ་ཡོད་པའི་ཕྱིར་རོ། ། ཡང་རིགས་ལྔའི་སྡོམ་གསུམ་བྱེད་པའི་ཆོ་ག་རྣམས་ལ་རྒྱུན་བཤགས་ཀྱི་སྐབས་སུ། སྐྱབས་འགྲོ་བྱེད་པར་ཡང་མི་དགོས་པར་འགྱུར་ཏེ། དེའི་འོག་ཏུ་རིགས་ལྔ་སྡོམ་བཟུང་གི་སྐབས་སུ་རྣམ་སྣང་གི་དམ་ཚིག་ལ་དཀོན་མཆོག་གསུམ་ལ་སྐྱབས་སུ་འགྲོ་བར་བཤད་པའི་ཕྱིར་དང་།
ཡང་དེ་ལྟར་བཤད་པའི་ཆོ་གའི་ཐོག་མར་བྱང་ཆུབ་མཆོག་ཏུ་སེམས་བསྐྱེད་པ་ཡང་མི་དགོས་པར་འགྱུར་ཏེ། དེའི་ཡན་ལག་བདུན་པ་དང་། རིགས་ལྔའི་སྡོམ་བཟུང་གི་སྐབས་སུ་ཡང་སེམས་བསྐྱེད་པར་བཤད་པའི་ཕྱིར་དང་། ཡང་དེའི་རྒྱུན་བཤགས་ཀྱི་སྐབས་སུ་ཡང་སེམས་བསྐྱེད་མི་དགོས་པར་འགྱུར་ཏེ། རིགས་ལྔའི་སྡོམ་བཟུང་གི་སྐབས་སུ་སྨོན་འཇུག་གཉིས་ཀ་བཟུང་བར་བཤད་པའི་ཕྱིར་རོ། ། དེས་ན་འདི་འདྲ་བའི་རིགས་པ་ཤིན་ཏུ་ཡང་མང་བར་སྣང་བའི་ཕྱིར་རོ། ། མདོར་ན་རྒྱུད་སྡེ་བཞི་ནས་བཤད་པའི་སྒྲུབ་ཐབས་ཀྱི་མངོན་རྟོགས་ཁུངས་ཐུབ་དུ་མ་ཞིག་ནས་དེའི་ཐོག་མར་སེམས་བསྐྱེད་དགོས་པར་ཚིག་གིས་ཟིན་པར་བཤད་ཅིང་། སེམས་བསྐྱེད་ཀྱི་སྔོན་དུ་སྐྱབས་སུ་འགྲོའི་དགོས་པར་གསང་བ་སྤྱི་རྒྱུད་སོགས་ནས་གསལ་བར་བཤད་ཀྱང་། ཁྱོད་ལྟར་ན་སྒྲུབ་ཐབས་དེ་དག་གི་སྔོན་དུ་ཡང་སྐྱབས་འགྲོ་བྱེད་མི་དགོས་པར་བཤད་པ་དང་། སྔགས་ཀྱི་ཉམས་ལེན་གང་བྱེད་ཀྱང་དེའི་ཐོག་མར་སྐྱབས་འགྲོའི་ཆོ་ག་བྱེད་མི་དགོས་པར་འགྱུར་རོ། །
གཉིས་པ་བྱང་སེམས་ཀྱི་སྡོམ་པ་འཕེལ་བར་བྱ་བའི་ཕྱིར་དུ། སེམས་བསྐྱེད་ཉམས་སུ་ལེན་ཚུལ་ལ་གཉིས། སྤྱིར་སྨོན་འཇུག་བྱང་ཆུབ་ཀྱི་སེམས་བསྒོམ་ཚུལ་བཤད་པ་ནི། རྗེ་བཙུན་བྱམས་མགོན་གྱིས། སེམས་བསྐྱེད་པ་ནི་གཞན་དོན་ཕྱིར། ། ཡང་དག་རྫོགས་པའི་བྱང་ཆུབ་འདོད། ། ཅེས་གསུངས་པས། སྨོན་འཇུག་གཉིས་ཀྱི་ངོ་བོ་བསྟན་པ་ཡིན་ནོ། ། དེ་ཉིད་ཉམས་སུ་ལེན་ཚུལ་ནི། ཆོས་རྗེ་ས་པཎ་གྱིས་སེམས་བསྐྱེད་ཀྱི་ཆོ་ག་ལས་ཡང་དག་པར་བླངས་པ་ལས་བྱུང་བའི་ཀུན་རྫོབ་ཀྱི་སེམས་བསྐྱེད་པ་འདི་ལ།
མི་མཐུན་ཕྱོགས་སྤོང་བའི་སེམས་པ་རྒྱུན་ཆགས་ཡོད་ན་སྡོམ་པར་འགྱུར་བས། དེ་བཤད་པ་ན་བྱང་ཆུབ་སེམས་དཔའི་སྡོམ་པ་སྤྱིའི་མཚན་ཉིད། རབ་ཏུ་དབྱེ་བ་དང་། བསླབ་པར་བྱ་བ་གསུམ་གྱིས་རིགས་པར་བྱའོ། ། དང་པོ་ནི། རྫོགས་པའི་བྱང་ཆུབ་ཀྱི་སྒྲུབ་པ་ཁྱད་པར་ནི་མི་མཐུན་ཕྱོགས་སྤོང་བའི་སེམས་པ་རྒྱུན་ཆགས་པའོ། ། གཉིས་པ་ནི་སྨོན་པ་དང་། འཇུག་པ་གཉིས་པོ་དེ་གཉིས་ཀྱི་མཚན་ཉིད་ལ་འཇིག་རྟེན་པའི་སེམས་སྨོན་པ་ཡིན། ས་ཐོབ་པ་ཡན་ཆད་འཇུག་པའོ། ། ཞེས་པ་ནི་ལུང་ཆོས་ལ་འདྲིས་ཆུང་བར་ཟད་དེ།
བསླབ་བཏུས་སུ་འཇུག་པའི་སྡོམ་པ་སོ་སྐྱེ་ཉིད་ལ་བཤད་པས་སོ། ། དེས་ན་གཞན་དོན་དུ་སངས་རྒྱས་ཐོབ་པར་འདོད་པ་དང་། དེའི་སྤྱོད་པ་བསྒྲུབ་པར་འདོད་པའོ། ། དེ་ལ་གཞན་འགའ་ཞིག་སྨོན་པ་ལ་སྡོམ་པ་མེད་དེ། བྱང་ཆུབ་སྨོན་པའི་སེམས་ལ་ནི། ། འཁོར་ཚེ་འབྲས་བུ་ཆེ་འབྱུང་ཡང་། ། ཇི་ལྟར་འཇུག་པའི་སེམས་བཞིན་དུ། ། བསོད་ནམས་རྒྱུན་ཆགས་འབྱུང་བ་མིན། ། ཞེས་གསུངས་པས་སོ། ། ཟེར་རོ། །
བདག་གི་བླ་མ་དཔལ་ལྡན་ས་སྐྱ་པའི་ཞལ་སྔ་ནས་ནི། སྨོན་པའི་སེམས། སྨོན་པའི་སེམས་བསྐྱེད་པ། སྨོན་པ་མི་ཉམས་པར་བསྲུང་བ་འཇུག་པའི་སེམས། འཇུག་པའི་སེམས་བསྐྱེད་པ། དེ་མི་ཉམས་པར་བསྲུང་བ་གསུམ་ཡོད་དོ། ། ཞེས་གསུངས་པ་ནི་མདོ་རྒྱུད་ཀྱི་དགོངས་པ་ཕྱིན་ཅི་མ་ལོག་པར་ངེས་སོ། ། དེའི་རྗེས་སུ་འབྲངས་ནས་སྨོན་འཇུག་གི་སེམས་བསྐྱེད་ཀྱང་སྡོམ་པ་ཡིན་ཏེ། སྨོན་འཇུག་གི་སེམས་བསྐྱེད་ལ་མི་མཐུན་ཕྱོགས་གཞི་དང་བཅས་པ་སྤོང་བའི་སེམས་པ་ཡོད་ན། གཉིས་ཀ་ཡང་སྡོམ་པར་འགྱུར་ཏེ།
མཚན་ཉིད་དང་ལྡན་པའི་ཕྱིར། སྡོམ་པའི་མཚན་ཉིད་དང་ལྡན་ཡང་སྡོམ་པར་མི་འགྱུར་ན། སྡོམ་པ་གཞན་ཐམས་ཅད་ཀྱང་སྡོམ་པར་མི་འགྱུར་རོ། ། སློབ་དཔོན་ཞི་བ་ལྷས་ནི་བསླབ་པས་མ་ཟིན་པའི་སྨོན་སེམས་རྐྱང་པ་ལ་བསོད་ནམས་རྒྱུན་ཆགས་མི་འབྱུང་བར་བཞེད་པ་ཡིན་ནོ། ། ཞེས་གསུངས། ཞེས་བཤད་པ་ལྟར་གོ་བར་བྱས་ནས་ཉམས་སུ་ལེན་དགོས་པ་ལ། དེ་ཉིད་མདོ་རྒྱུད་ཀྱི་དགོངས་པ་ཕྱིན་ཅི་མ་ལོག་པ་ཡིན་ཚུལ་གོང་དུ་རྒྱས་པར་བཤད་ཟིན་ལ། དེ་ཉིད་ཉམས་སུ་ལེན་ཚུལ་དངོས་ནི། འདིར་དེས་ན་གཞན་དོན་དུ་སངས་རྒྱས་ཐོབ་པར་འདོད་པ་དང་། དེའི་སྤྱོད་པ་སྒྲུབ་པར་འདོད་པའོ། །
ཞེས་གསུངས་པ་ལྟར། སེམས་ཅན་ཐམས་ཅད་འཁོར་བ་དུ་ཁའི་རྒྱ་མཚོ་ཆེན་པོ་ལས་བསྒྲལ་ནས་ཐར་པ་བླ་ན་མེད་པའི་སྐམ་སར་ཕྱིན་པར་བྱ་བའི་ཕྱིར་དུ་སངས་རྒྱས་ཐོབ་པར་བྱ། དེའི་ཆེད་དུ་བཅོམ་ལྡན་འདས་རྡོ་རྗེ་འཇིགས་བྱེད་ཀྱི་བསྐྱེད་རྫོགས་ཀྱི་ལམ་ཉམས་སུ་ལེན་སྙམ་པའི་འདུན་དུ་དྲག་པོ་གོམས་པར་བྱེད་པའི་བྱང་ཆུབ་མཆོག་ཏུ་སེམས་བསྐྱེད་པ་སྟེ། དེའི་ཆོ་ག་ལ་སོགས་པ་རྣམ་གཞག་རྒྱས་པ་ནི་གཞན་དུ་ཤེས་པར་བྱའོ། ། གཉིས་པ་རྒྱུད་དག་པར་བྱ་བ་ཡི་གེ་བརྒྱ་པའི་སྒོམ་བཟླས་ལ་གཉིས། སྒོམ་བཟླས་དངོས་དང་། དེའི་ཕན་ཡོན་ནོ། ། དང་པོ་ནི། བདེ་མཆོག་ལ་སོགས་པ་ནས། རྣལ་འབྱོར་པ་རང་གི་སྤྱི་བོར་རྡོ་རྗེ་སེམས་དཔའ་ཡབ་ཡུམ་ལ་སོགས་པ་བསྒོམས་ནས་དེའི་སྦྱོར་མཚམས་ལ་སོགས་པ་ནས་བདུད་རྩི་འཛག་པས་རང་གི་ལུས་ལ་ཐིམ་པས།
རང་གི་སྡིག་སྒྲིབ་ཐམས་ཅད་འོག་སྒོ་ལ་སོགས་པ་ནས་འཛག་པར་བསྒོམས་ནས་ཡི་གེ་བརྒྱ་པ་འདོན་པར་བཤད་པ་ལ་སོགས་པ་གཞན་དུ་ཤེས་པར་བྱ་ཞིང་། འདིར་གཤིན་རྗེ་གཤེད་ཀྱི་མན་ངག་ལས་བྱུང་བའི་ཡི་གེ་བརྒྱ་པའི་སྒོམ་བཟླས་བཤད་པ་ལ་གཉིས། བསྒོམ་པའི་རྣལ་འབྱོར་དང་། བཟླ་བྱའི་སྔགས་སོ། ། དང་པོ་ནི། རང་ཉིད་རྡོ་རྗེ་འཇིགས་བྱེད་ཞལ་གཅིག་ཕྱག་གཉིས་པ་གྲི་གུག་དང་ཐོད་ཁྲག་འཛིན་པར་གནས་པའི་སྙིང་ཁར་པྃ་ལས་པདྨ། ཨ་ལས་ཟླ་བ། རྃ་ལས་ཉི་མའི་དཀྱིལ་འཁོར་གྱི་སྟེང་དུ་ཡེ་ཤེས་ལྔའི་རང་བཞིན་གཟུང་འཛིན་གཉིས་དང་བྲལ་བའི་ངོ་བོ་ཧཱུྃ་སྔོན་པོ་གྱེན་དུ་འགྲེང་བའི་ཚུལ་དུ་བསྒོམ་སྟེ། འདིའི་པདྨ་ཟླ་བ་ལ་སོགས་པའི་གདན་དང་ས་བོན་གྱི་བཞེད་ཚུལ་མི་འདྲ་བའི་ཁྱད་པར་རྣམས་འོག་བསོད་ནམས་ཚོགས་བསག་གི་སྐབས་སུ་འཆད་དོ། ། ཧཱུྃ་དེའི་མཐར་གཡས་སྐོར་དུ་ཡི་གེ་བརྒྱ་པས་བསྐོར་བར་དམིགས་ཤིང་།
དེ་ནས་ཧཱུྃ་དེ་ལས་འོད་འཕྲོས་པས་ཕྱོགས་བཅུའི་སངས་རྒྱས་དང་བྱང་ཆུབ་སེམས་དཔའ་ཐམས་ཅད་ཀྱི་ཐུགས་ཁ་ནས་ཡེ་ཤེས་ཀྱི་བདུད་རྩིའི་རྒྱུན་སྤྱན་དྲངས་ལ། རང་གི་སྙིང་གའི་ཧཱུྃ་དང་ཡིག་འབྲུ་རྣམས་ལ་ཐིམ། ཡང་ཧཱུྃ་དང་ཡིག་འབྲུ་རྣམས་ལས་བདུད་རྩིའི་རྒྱུན་འཛག་པས་རང་གི་ལུས་ཐམས་ཅད་ལ་ཁྱབ་པས། སྡིག་སྒྲིབ་ཉེས་ལྟུང་ཐམས་ཅད་གཤང་ལམ་དང་རྐང་མཐིལ་གཉིས་ནས་འཛག་པར་བསྒོམ་མོ། ། གཉིས་པ་བཟླ་བར་བྱ་བའི་སྔགས་ནི། ཡ་མནྟ་ཀ་བཞི་སྦྱོར་གྱི་དབང་དུ་བྱས་ནས་བཤད་ན། ཨོཾ་ནི་མཆོག་གི་དངོས་གྲུབ་སྟེར་བའི་དོན་ནོ། ། ཡ་མན་ཏ་ཀ་ནི་གཤིན་རྗེ་མཐར་བྱེད། ས་མ་ཡ་ནི་དམ་ཚིག མ་ནུ་པཱ་ལ་ནི་རྗེས་སུ་སྐྱོངས་ཤིག་ཅེས་ཏེ།
རྣམ་ཐར་སྒོ་གསུམ་གྱི་སྟོང་པའི་རང་བཞིན། གཤིན་རྗེ་མཐར་བྱེད་ཀྱིས་བདག་སྐྱོངས་ཤིག ཅེས་སོ། ། ཚུལ་ཇི་ལྟར་དུ་སྐྱོང་ན། ཡ་མནྟ་ཀ ཏྭེ་ནྱོ་པ་ཏིཥྛ་ནི་གཤིན་རྗེ་མཐར་བྱེད་ཀྱི་ཉེ་བར་མནོས་པ་སྟེ་རང་གི་བསམ་པ་བཞིན་དུའོ། ། ཌི་ཌདྷོ་མེ་བྷ་ཝ་ནི་བདག་ལ་བརྟེན་པའི་རང་བཞིན་ཅན་དུའོ། ། སུ་ཏོ་ཥྱོ་མེ་བྷ་ཝ། བདག་ལ་དགའ་བའི་རང་བཞིན་ཅན་དུའོ། ། ཨ་ནུ་རཀྟོ་མེ་བྷ་ཝ།
བདག་ལ་རྗེས་སུ་ཆགས་པའི་རང་བཞིན་ཅན་དུའོ། ། སུ་པོ་ཥྱོ་མེ་བྷ་ཝ། བདག་ལ་མཛེས་པའི་རང་བཞིན་དུའོ། ། སརྦ་སིདྡྷི་མེ་པྲ་ཡཙྪ། བདག་ལ་དངོས་གྲུབ་སྩོལ། སརྦ་ཀརྨ་སུ་ཙ་མེ། བདག་ལ་ལས་ཐམས་ཅད་སྩོལ་ཅིག ཅེས་པ་སྟེ། ཚུལ་ནི་དེ་ལྟ་བུའི་སྒོ་ནས་བདག་རྗེས་སུ་སྐྱོངས་ཤིག ཅེས་པའི་དོན་ཏོ། །
བསྐྱངས་ནས་ཅི་བྱེད་སྙམ་ན། ཙིཏྟ་ཤྲཱི་ཡང་ཀུ་རུ། བདག་གི་སྙིང་ལ་གནས་པར་མཛོད་ཅིག་ཅེས་པའོ། ། གནས་པར་མཛོད་ནས་ཧཱུྃ་ནི་ཆོས་ཀྱི་དབྱིངས་མི་འགྱུར་བའི་དབྱིངས་དང་། ཧ་ཧ་ཧ་ཧ་བཞི་ཡེ་ཤེས་གཞན་བཞི། ཧོ་དབྱེར་མེད་པ་སྟེ། མདོར་ན་དབྱིངས་དང་ཡེ་ཤེས་དབྱེར་མེད་པ་ངེས་དོན་གྱི་གཤིན་རྗེ་མཐར་བྱེད་དེ་བདག་གི་སྙིང་ལ་གནས་པར་མཛོད་ཅིག ཅེས་པའོ། ། དོན་དེ་ལ་མིང་ཅི་སྐད་བྱ་ཞེ་ན། བྷ་ག་ཝན་ཡ་མནྟ་ཀ
བཅོམ་ལྡན་འདས་གཤིན་རྗེ་མཐར་བྱེད་ཅེས་པའོ། ། དེས་བདག་ནམ་ཡང་སྤང་བར་བྱ་བ་མ་ཡིན་པས། མ་མེ་མུཉྩ། བདག་མ་གཏོང་ཞིག་གོ ། ཡ་མནྟ་ཀ་བྷ་ཝ་མཧཱ་ས་མ་ཡ་ས་ཏྭ། གཤིན་རྗེ་མཐར་བྱེད་ཀྱི་རང་བཞིན་དམ་ཚིག་སེམས་དཔའ་ཞེས་བོས་ནས། ཁྱོད་ཀྱིས་བདག་དུས་ཐམས་ཅད་དུ་མ་གཏོང་ཞིག ཅེས་པའོ། ། ཨ་ནི་གདོད་མ་ནས་མ་སྐྱེད་པའི་ཕྱིར་ཆོས་ཐམས་ཅད་ཀྱི་སྒོ་ཡིན་པས། ལྷ་དང་སྔགས་དང་སྒྲུབ་པ་པོ་རྣམས་རང་བཞིན་སྐྱེད་མེད་དུ་གཅིག་པའི་དོན་ནོ། །
ཧཱུྃ་ནི་དོན་ལྔ་ལ་འཇུག་ཀྱང་། འདིར་སྡུག་བསྔལ་འཆོས་ཤིང་འཇོམས་བྱེད་དང་། ། སྲིད་པའི་ཞགས་པ་འཇོམས་པར་བྱེད། ། ཅེས་པ་ལྟར་སྤངས་བྱ་དེ་དག་འཇོམས་པའི་དོན་ནོ། ། ཕཊ྄་ནི་དོན་གསུམ་ལ་འཇུག་པ་ལས། འདིར་སྡུག་བསྔལ་འཇོམས་པའི་དོན་དུ་བཟུང་ངོ་། ། དེ་ལྟར་རྣལ་འབྱོར་དང་ལྡན་པའི་སྒོ་ནས་ཡི་གེ་བརྒྱ་པ་བརྒྱའམ། སྟོང་ངམ། མ་ཐ་ཉི་ཤུ་རྩ་གཅིག་གི་བར་བཟླས་ལ། འདི་ལ་ཁ་ཅིག་བསྐྱེད་རིམ་གྱི་ལྷའི་རྣལ་འབྱོར་བསྒོམ་པའི་སྔོན་དུ་ཡི་གེ་བརྒྱ་པའི་སྒོམ་བཟླས་བྱས་པ་ལ་ཤེས་བྱེད་མེད་དོ། །
ཞེས་ཟེར་བ་ནི་མ་བརྟགས་པ་ཆེན་པོ་སྟེ། ངེས་བརྗོད་ལས། ཐོག་མ་དབུས་དང་ཐ་མར་ནི། ། ཡི་གེ་བརྒྱ་པའི་གསང་སྔགས་བཟླས། ། ཞེས་བཤད་པ་ཡང་འདི་ལ་དགོངས་པ་ཡིན་ནོ། ། དེ་ནས་བཤགས་སྡོམ་བྱ་བ་ནི། བདེ་མཆོག་ཨ་བྷི་དྷ་ན་ལས་འབྱུང་བ་ལྟར་བྱས་ཏེ། བདག་ནི་མི་ཤེས་རྨོངས་པ་སྟེ། ། དམ་ཚིག་ལས་ནི་འགལ་ཞིང་ཉམས། ། བླ་མ་མགོན་པོས་སྐྱབས་མཛོད་ཅིག །
གཙོ་བོ་རྡོ་རྗེ་འཛིན་པ་སྟེ། ། ཐུགས་རྗེ་ཆེན་པོའི་བདག་ཉིད་ཅན། ། འགྲོ་བའི་གཙོ་ལ་བདག་སྐྱབས་མཆི། ། ཞེས་བརྗོད་ལ་དེའི་དོན་དྲན་པར་བྱའོ། ། དེ་ནས་སྙིང་ཁའི་སྔགས་ཀྱི་ཡི་གེ་རྣམས་ཞུ་ནས་རང་ལ་ཐིམ་པས་རང་གི་ལུས་འཇའ་འོད་ཀྱི་རྣམ་པར་གྱུར་པར་བསམ་མོ། ། གཉིས་པ་ཕན་ཡོན་ནི། དེ་ལྟ་བུའི་ཡི་གེ་བརྒྱ་པའི་སྒོམ་བཟླས་ཐུན་མཚམས་ལས་འདས་པར་གྱུར་ན་ཉི་ཤུ་རྩ་རེའི་བར་བྱས་པས་ན། རྡོ་རྗེ་ཐེག་པའི་རྩ་བའི་ལྟུང་བ་རྫོགས་པ་རྣམས་འཕེལ་བར་མི་འགྱུར་བ་དང་། མ་རྫོགས་པ་རྣམས་བྱང་བའི་སྒོ་ནས་སེམས་དག་ཅིང་ལས་སུ་རུང་བར་འགྱུར་ཏེ། རྣལ་འབྱོར་དབང་ཕྱུག་བིརྺ་པས།
གསང་སྔགས་རྒྱལ་པོ་རྗེས་དྲན་པས། ། སེམས་ནི་དག་ཅིང་ལས་རུང་འགྱུར། ། ཞེས་དང་། སློབ་དཔོན་འཇམ་དཔལ་གྲགས་པས། གལ་ཏེ་ལྟུང་སོགས་བྱུང་གྱུར་ན། ། ཡི་གེ་བརྒྱས་ནི་བྱིན་གྱིས་བརླབས། ། ཇི་སྲིད་དུས་ལས་མ་འདས་པར། ། དག་པའི་ལས་ལ་ཉེར་གནས་བྱ། ། འགྱོད་བྱས་ཉེས་པ་འཕེལ་མི་འགྱུར། ། ཞེས་དང་།
ཨ་ཨ་བྷི་དྷ་ན་ལས། གང་དུ་དམ་ཚིག་ཉམས་པ་ལས། ། སྦྱོར་བ་འདི་ནི་སྦྱིན་པར་བྱ། ། ཞི་བར་གྱུར་ནས་བླ་ན་མེད། ། ཅེས་དང་། ཡང་སློབ་དཔོན་འཇམ་དཔལ་གྲགས་པས། ཡི་གེ་བརྒྱ་པ་ཆོ་ག་བཞིན། ། ཉི་ཤུ་རྩ་ནི་རེ་རེ་བཟླས། ། ལྟུང་སོགས་བྱིན་གྱིས་བརླབས་འགྱུར་བས། ། འཕེལ་བ་རུ་ནི་མི་འགྱུར་རོ། །
གྲུབ་པ་མཆོག་རྣམས་ཀྱིས་བཤད་པས། ཐུན་མཚམས་སུ་ནི་དཔྱད་པར་བྱ། ། འབུམ་ཕྲག་དག་ནི་བཟླས་གྱུར་ན། ། རྣམ་པར་དག་པའི་བདག་ཉིད་འགྱུར། ། ཞེས་གསུངས་པའི་ཕྱིར་རོ། ། མདོར་ན་ཡི་གེ་བརྒྱ་པའི་གསང་སྔགས་འདི་དཔའ་བོ་དང་རྣལ་འབྱོར་མ་ཐམས་ཅད་ཀྱི་གསང་སྔགས་ཡིན་ཏེ། ཨ་བྷི་དྷ་ན་ལས། དཔའ་བོ་དང་ནི་མཁའ་འགྲོ་མ། ། འདི་ནི་ཀུན་གྱི་གསང་སྔགས་ཏེ། ། ཞེས་བཤད་པའི་ཕྱིར་རོ། །
དེ་ལྟར་ན་སོ་ཐར་གྱི་སྡོམ་པ་ཡར་ལྡན་དུ་བྱ་བའི་ཕྱིར་དུ་སྐྱབས་འགྲོ་དང་། བྱང་སེམས་ཀྱི་སྡོམ་པ་འཕེལ་བར་བྱ་བའི་ཕྱིར་དུ་སེམས་བསྐྱེད་དང་། རིག་འཛིན་གྱི་སྡོམ་པའི་ཉེས་ལྟུང་རྣམས་བྱིན་གྱིས་བརླབས་ཤིང་། ལྟུང་བ་འཕེལ་དུ་མི་གཞུག་པའི་ཕྱིར་དུ་ཡི་གེ་བརྒྱ་པའི་སྒོམ་བཟླས་རྣམས་བྱས་པས། དེ་ལྟར་རང་རྒྱུད་གྱིས་སྡོམ་པ་གསུམ་གྱིས་ཉེས་ལྟུང་གི་དྲི་མ་དག་པར་བྱས་ནས་ལམ་བསྒོམ་པ་ན་ཕན་ཡོན་བསམ་གྱིས་མི་ཁྱབ་སྟེ། སློབ་དཔོན་འཇམ་དཔལ་གྲགས་པས། སྡོམ་གསུམ་ཆོ་གར་རབ་ཏུ་བརྟག ། དེ་ལྟར་སྔགས་པས་ཚུལ་ལྡན་པས། ། དངོས་གྲུབ་ལ་ནི་དོགས་མེད་དེ། ། སྟོན་པ་སངས་རྒྱས་སོགས་བསྟོད་ཅིང་། །
ལྷ་སོགས་འཇིག་རྟེན་ཀུན་གྱི་བཀུར། ། ཞེས་གསུངས་པའི་ཕྱིར། བཞི་པ་རང་རྒྱུད་སྣོད་དུ་རུང་བར་བྱ་བའི་ཕྱིར། བསོད་ནམས་ཀྱི་ཚོགས་བསག་པ་ལ་གསུམ། ཡུལ་དག་པ་ལ་བརྟེན་པའི་ཚོགས་གསོག མ་དག་པ་ལ་བརྟེན་པའི་ཚོགས་གསོག ཞར་བྱུང་དེ་དག་གི་དགོས་པ་བཤད་པའོ། ། དང་པོ་ལ་གསུམ། ཚོགས་ཞིང་སྤྱན་འདྲེན་པ། དེ་ལ་མཆོད་པ་བྱ་བ།
དེའི་སྤྱན་སྔར་སྡིག་པ་བཤགས་པ་ལ་སོགས་པའི་ཡན་ལག་བདུན་པ་བྱའོ། ། དང་པོ་ནི། འབྲས་བུ་རྡོ་རྗེ་འཛིན་པའི་ང་རྒྱལ་གྱིས་ཚོགས་ཞིང་སྤྱན་དྲང་བ་ལ། རང་ལྷར་བསྐྱེད་པའི་བཤད་པ་སྒྲུབ་ཐབས་དང་འབྲེལ་བ་མང་པོར་མི་སྣང་ཡང་། ས་ཆེན་ཀུན་དགའ་སྙིང་པོས་རྟོག་བདུན་གྱི་འགྲེལ་པ་ལས། ཚོགས་ཞིང་སྐབས་སུ། དེ་ནས་རང་སྐད་ཅིག་གིས་རྡོ་རྗེ་འཇིགས་བྱེད་དྲན་པར་བྱས་པའི་སྙིང་ཁའི་ནང་ཧཱུྃ་མཐིང་ནག་གཅིག་བསམ། ཞེས་གསུངས་ཤིང་། དེ་བཞིན་དུ་བོད་ཀྱི་མཁས་པ་ར་སྐྱོ་གཉིས་ཀས་རང་ཉིད་ལྷར་བསྐྱེད་པར་བཤད་པ་ལ། ར་པ་རྣམས་ཀྱིས་པདྨ་དང་ཉི་མ།
མ་ཧེའི་སྟེང་དུ་འཇིགས་བྱེད་ཞལ་གཅིག་ཕྱག་གཉིས་པ་བསྐྱེད་པར་བཞེད་ཅིང་། གཞན་རྣམས་ཀྱིས་ཞལ་ཕྱག་ལ་སོགས་པའི་གསལ་ཁ་མ་བཤད་ཀྱང་། རྭ་པ་རྣམས་ཀྱི་བཞེད་པ་བཞིན་བྱས་ཀྱང་འགལ་བ་མེད་ཅིང་། རང་ཉིད་ལྷར་བསྒོམ་པའི་དགོས་པ་ཡང་ཐ་མལ་གྱི་རྣམ་རྟོག་ལྡོག་པ་དང་། བར་ཆད་ཀྱི་བགེགས་བསྲུང་བ་དང་། ལྷས་ལྷ་ལ་མཆོད་པས་ཚོགས་མྱུར་དུ་རྫོགས་པའོ། ། དེའི་སྙིང་ཁར་ས་བོན་གྱི་ཡི་གེ་བཀོད་པར་བཤད་པས། སྙིང་ཁ་ནི་རང་གི་སེམས་གང་ན་གནས་པའི་ས་སྙིང་དུ་བཤད་པས། ནུ་མ་གཉིས་ཀྱི་བར་གྱི་ལུས་ཀྱི་དབུས་དྲང་པོ་སྙིང་ཁ་ཡིན་ལ། དེར་སློབ་དཔོན་ལ་ལི་ཏ་བཛྲས།
སྙིང་ཁར་ཟླ་བའི་ཉི་དཀྱིལ་གནས། ། ཡི་གེ་ཧཱུྃ་ནི་འབར་བའི་མཆོག ། དེ་ལས་འོད་ཟེར་འཕྲེང་འཕྲོས་པས། ། འཇིགས་བྱེད་ལ་སོགས་བཀུག་ནས་ནི། ། ལྷ་རྣམས་ལག་ན་ཐོགས་པ་ཡི། ། མཆོད་པ་རྣམས་ཀྱིས་ལེགས་པར་མཆོད། ། དེ་ནི་བཅོམ་ལྡན་འདས་རྣམས་དགྱེས། ། འཁོར་ལོ་ལ་ཡང་ལྷན་ཅིག་དབུལ། ། ཞེས་གསུངས་པས། སྙིང་ཁར་ཟླ་བ་དང་ཉི་མའི་དཀྱིལ་འཁོར་གྱི་སྟེང་དུ་ཧཱུྃ་བསྒོམ་པར་བཤད་པ་ལ་ཟླ་ཉི་ས་བོན་ལ་བསྐྱེད་པར་མ་བཤད་ཅིང་།
ཧཱུྃ་ལས་འོད་ཟེར་གྱི་འཕྲེང་བ་འཕྲོས་པས། རྡོ་རྗེ་འཇིགས་བྱེད་ཀྱི་ལྷ་ཚོགས་སྤྱན་དྲངས་ནས་མཆོད་པ་དང་། དེའི་སྤྱན་སྔར་ཡན་ལག་བདུན་པ་བྱེད་པ་དང་། དེ་ནས་ཚད་མེད་བཞི་བསྒོམ་པར་བཤད་ཅིང་། འོད་ཟེར་ཁ་དོག་གི་གསལ་ཁ་མ་གསུངས་ལ། སློབ་དཔོན་ཤྲཱི་བྷ་དྲས། རང་གི་སྙིང་ཀར་ཡི་གེ་རཾ་ཡོངས་སུ་གྱུར་པ་ལས་ཉི་མའི་དཀྱིལ་འཁོར། དེའི་སྟེང་དུ་ཧཱུྃ་ཡོངས་སུ་གྱུར་པ་ལས་བྱུང་བའི་ཁྲོ་བོ་རྡོ་རྗེ། དེའི་དབུས་སུ་ཡང་ཧཱུྃ་ཁ་དོག་ནག་པོ་འོད་ཟེར་ཁ་དོག་སྣ་ཚོགས་པ་འཕྲོས་པ་བསམ་ལ། དེའི་སྣང་བས་ཕྱོགས་བཅུ་དུས་གསུམ་གྱི་དེ་བཞིན་གཤེགས་པ་རྣམས་སྤྱན་དྲངས་ཏེ་མཆོད་པ་སྣ་ཚོགས་ཀྱིས་མཆོད་པར་བྱའོ། །
ཞེས་གསུངས་པས། སྙིང་ཁར་ཉི་གདན་རྐྱང་པ་རྃ་ལས་བསྐྱེད་པའི་སྟེང་དུ། ཧཱུྃ་ལས་བྱུང་བའི་རྡོ་རྗེ་ཁ་གྱེས་པའི་ལྟེ་བའི་ནང་དུ་ཧཱུྃ་མཐིང་ནག་འོད་ཟེར་ཁ་དོག་སྣ་ཚོགས་པ་འཕྲོས་པས། རྡོ་རྗེ་འཇིགས་བྱེད་ལ་སོགས་པ་དེ་བཞིན་གཤེགས་པ་རྣམས་སྤྱན་དྲངས་ནས་མཆོད་པ་རྣམས་ཀྱིས་མཆོད་པ་དང་། དེའི་སྤྱན་སྔར་ཡན་ལག་བདུན་པ་བྱས་པའི་རྗེས་སུ། ཚད་མེད་པ་བཞི་བསྒོམ་པར་བཤད། སློབ་དཔོན་ཞི་བའི་ཡེ་ཤེས་ཀྱིས། སྙིང་ཁའི་པདྨའི་ཉི་མ་ལ་གནས་པའི་ས་བོན་གྱི་འོད་ཟེར་གྱིས། དཔལ་འཇམ་པའི་རྡོ་རྗེ་འོག་ནས་འབྱུང་བ་ལྟ་བུ་སྤྱན་དྲངས་ཏེ་མདུན་གྱི་ནམ་མཁའ་ལ་བཞུགས་པ་ལ་ཇི་ལྟར་ཡན་ལག་བདུན་གྱི་སྨོན་ལམ་བྱའོ། ། ཞེས་གསུངས་པས།
རང་གི་སྙིང་ཁར་ཉི་མ་ལ་གནས་པའི་ཧཱུྃ་ལས་འོད་འཕྲོས་པས། འོག་ནས་བཤད་པའི་འཇིགས་བྱེད་དཔའ་བོ་གཅིག་པ་སྤྱན་དྲངས་ནས་མདུན་གྱི་ནམ་མཁར་བཞུགས་པའི་སྤྱན་སྔར་སྡིག་པ་བཤགས་པ་ལ་སོགས་པའི་ཡན་ལག་བདུན་པ་བྱ་ཞིང་། དེའི་རྗེས་ལ་ཚད་མེད་པ་བཞི་བསྒོམ་པར་བཤད་དོ། ། གང་ལྟར་ཡང་གོང་དུ་བཤད་པའི་འཇིགས་བྱེད་དུ་གསལ་བའི་ཐུགས་ཀར་ཉི་མ་རྐྱང་བའམ། ཟླ་བ་དང་ཉི་མའི་དཀྱིལ་འཁོར་གྱི་སྟེང་དུ་རང་གི་སེམས་ཀྱི་ངོ་བོ་ཧཱུྃ་སྔོན་པོ་འོད་ཟེར་ཁ་དོག་སྣ་ཚོགས་འཕྲོ་བ་གཅིག་བསྒོམ། དེ་ལས་འོད་ཟེར་ཁ་དོག་སྣ་ཚོགས་འཕྲོས་པས་རང་བཞིན་གྱི་གནས་ནས་རྡོ་རྗེ་འཇིགས་བྱེད་སྤྱན་དྲངས་ཏེ། མདོར་ན་དཀྱིལ་འཁོར་ཡོངས་རྫོགས་བསྒོམ་པའི་ཚེ་ན། དཀྱིལ་འཁོར་ཀྱི་ལྷ་ཚོགས་ཐམས་ཅད་སྤྱན་དྲང་བ་དང་། དཔའ་བོ་གཅིག་པ་བསྒོམ་པའི་ཚེ། དཀྱིལ་འཁོར་གཙོ་བོ་སྤྱན་དྲངས་ལ།
སྤྱན་དྲངས་པའི་སྔགས་དང་ཕྱག་རྒྱ་ནི། འདིའི་སྒྲུབ་ཐབས་ཀྱི་རྒྱ་གཞུང་ཕལ་ཆེར་ནས་འདི་བྱེད་པར་མི་གསལ་ཡང་། རྭ་སྐྱོ་གཉིས་ཀས་ངག་ཏུ། བཛྲ་བྷེ་ར་ཝ་ས་པ་རི་ཝ་ར་བཛྲ་ས་མཱ་ཛཿ བཛྲ་ས་མཱ་ཛཿ ཞེས་བརྗོད་ཅིང་རྡོ་རྗེ་བསྡུ་བའི་ཕྱག་རྒྱས་སྤྱན་འདྲེན་པར་བཤད་པས་དེ་བཞིན་དུ་བྱའོ། ། སྐབས་འདིར་རྒྱ་གར་ནས་བྱུང་བའི་སྒྲུབ་ཐབས་དང་། འགྲེལ་པ་མང་པོར། བླ་མ་དང་ཡི་དམ་ལ་ཕྱག་འཚལ་བའི་བཤད་པ་མི་འབྱུང་ཡང་། བོད་ཀྱི་རྭ་སྐྱོ་གཉིས་སྐབས་འདིར་བླ་མ་དང་ཡི་དམ་ལ་ཕྱག་འཚལ་བའི་ཚིག་བརྗོད་པར་བཤད་པས།
བྱས་ཀྱང་ཆོ་ག་ལྷག་ཆད་ཀྱི་སྐྱོན་དུ་མི་འགྱུར་རོ། ། གཉིས་པ་དེ་ལ་མཆོད་པ་བྱ་བ་ནི། སློབ་དཔོན་ལ་ལི་ཏ་བཛྲས། ལྷ་རྣམས་ལག་ན་ཐོགས་པ་ཡི། ། མཆོད་པ་རྣམས་ཀྱིས་ལེགས་པར་མཆོད། ། ཅེས་པ་ཙམ་ལས་མཆོད་པ་བྱ་ཚུལ་གསལ་བར་མ་གསུངས་ཤིང་། དེ་བཞིན་དུ་སློབ་དཔོན་ཤྲཱི་བྷ་ཏྲས་ཀྱང་མཆོད་པ་སྣ་ཚོགས་ཀྱིས་མཆོད་པར་བྱའོ། ། ཞེས་པ་ཙམ་ལས་མ་གསུངས་ལ། བོད་ཀྱི་རྭ་པ་རྣམས་ཀྱིས་གདོང་དྲུག་ནས་བཤད་པའི། ལ་སྱ་མ་ལ་སོགས་པའི་མཆོད་པའི་ལྷ་མོ་རྣམས་རང་གི་སྙིང་ཁ་ནས་སྤྲོས་པས་ཚོགས་ཞིང་གི་ལྷ་ལ་མཆོད་པར་བསམ་ཞིང་།
ངག་ཏུ་ཨོཾ་བཛྲ་ལ་སྱ་ཧཱུྃ། ཞེས་སོགས་སྒེག་སོགས་བརྒྱད་ཀྱི་མཆོད་པའི་སྔགས་འདོན་པར་བཤད། འཛིན་པ་རིན་ཤེས་ལ་སོགས་པ་རྣམས་ཀྱིས་རང་གི་སྙིང་ཁ་ནས་སྤྲུལ་པའི་ལྷ་མོ་རྣམས་སྤྲོས་ལ་མཆོད་པར་བསམ་ཞིང་། ངག་ཏུ། དགྲ་ནག་ལས་བཤད་པའི་མཆོད་པའི་སྔགས་འདི་བརྗོད་པར་བཤད་དེ། ཨོཾ་ཝི་ཏྲི་ཏཱ་ན་ན་དུཥྚ་སྭ་ད་ད་མ་ཀ་ག་ག ཞེས་པས་དྲི་ཆབ། ཨོཾ་ཀུ་མ་ར་རུ་པའི་ནི་ཛ་ཛ་ཧཱུྃ། ཞེས་པས་མེ་ཏོག ཨོཾ་ཧྲི་ཧ་ཧ་ཧཻ་ཕཊ྄།
ཞེས་པས་བདུག་སྤོས། ཨོཾ་དིབྟ་ལོ་ཙྪ་ན་ཝི་ཀྲི་ཏཱ་ན་ན། མ་ཧཱ་ཨ་ཊ་ཧ་ས་ན་དྷི་ནི་དྷིབ་ཏཱ་པ་ཏ་ཡ་སྭཱཧཱ། ཞེས་པས། མར་མེ། ཨོཾ་ཀ་ལ་རུ་པ་ས་དྷ་མ་ཀ་ཧེ་ཝེ་ཏེ་པུ་ཙ་སྭཱཧཱ། ཞེས་པས་ཞལ་ཟས་དབུལ་བར་བསམ་ཞིང་། མཆོད་པའི་སྔགས་རྣམས་བརྗོད་པར་བཤད་པས་གང་བྱས་ཀྱང་རུང་ལ། འོན་ཀྱང་རྒྱ་གར་ནས་བྱུང་བའི་སྒྲུབ་ཐབས་ཕལ་ཆེར་ལས། དགྲ་ནག་ལས་བཤད་པའི་མཆོད་སྔགས་བརྗོད་ནས་མཆོད་པ་རྣམས་འབུལ་བར་སྣང་བས།
རང་གི་བླ་མ་རྣམས་ཀྱི་ཕྱག་བཞེས་བྱའོ། ། གསུམ་པ་ཡན་ལག་བདུན་པ་བྱ་བ་ནི། སློབ་དཔོན་ལ་ལི་ཏ་བཛྲས། བཞི་བཅུ་ཞེ་དགུ་མའི་སྒྲུབ་ཐབས་ལས། སྡིག་པ་རྣམས་ནི་བཤག་པར་བྱ། ། སྐྱེ་ཞིང་འབྱུང་བ་རྣམས་ནི་བསལ། ། མི་བྱེད་པར་ཡང་སྤྱན་སྔར་བརྗོད། ། དེ་བཞིན་བསོད་ནམས་རྗེས་ཡི་རང་། ། བདག་གི་བདེ་འགྲོ་ཡོངས་སུ་བསྔོ། ། དཀོན་མཆོག་གསུམ་ལ་སྐྱབས་སུ་འགྲོ། །
སེམས་ཅན་ཐམས་ཅད་བདག་གིས་བསྒྲལ། ། བྱང་ཆུབ་གནས་ལ་འགོད་པར་བགྱི། ། བྱང་ཆུབ་སེམས་ནི་ཡང་དག་བསྐྱེད། ། ཅེས་གསུངས་པ་ལ་འགའ་ཞིག་གིས་འདི་ཁོ་ན་བརྗོད་ནས་ཡན་ལག་བདུན་པ་བྱ་བར་བཞེད་ཀྱང་། ཚོགས་ཞིང་གི་སྤྱན་སྔར་སྡིག་པ་བཤགས་པ་ལ་སོགས་པ་ཡན་ལག་བདུན་པ་བྱེད་དགོས་པ་ཡིན་གྱི། ཡན་ལག་བདུན་པ་བྱེད་པའི་ཚེ་བརྗོད་པའི་ཚིག་ནི་མ་ཡིན་ཏེ། མི་བྱེད་པར་ཡང་སྤྱན་སྔར་བརྗོད། ། ཅེས་ཇི་ལྟ་བ་བཞིན་བརྗོད་པས་བརྗོད་པ་པོ་ཡིད་མི་རེང་བའི་ཕྱིར་རོ། ། དེས་ན་འདི་ནས་ཡན་ལག་བདུན་པ་བྱེད་པར་བཤད་པའི་ཡན་ལག་བདུན་པ་དང་། གུར་ནས་བཤད་པའི་ཡན་ལག་བདུན་པ་ཕལ་ཆེར་དོན་གཅིག་པས།
མཐུ་སྟོབས་ཀྱི་དབང་ཕྱུག་རྭ་པ་རྣམས་ཀྱི་ཕྱག་ལེན་ལ་ཡང་འདི་ཡོད་པས། འདི་ནས་བཤད་པའི་ཡན་ལག་བདུན་པ་བྱ་ཞིང་། བྱ་རྒྱུའི་ཡན་ལག་བདུན་པ་ངོས་བཟུང་བ་ནི། དཀོན་མཆོག་གསུམ་ལ་བདག་སྐྱབས་མཆི། ། ཞེས་པ་ཚིག་རྐང་པ་དང་པོས་སྡིག་པ་བཤགས་པའི་རྟེན་ངོས་བཟུང་བ་ཡིན་ལ། དེ་མན་ཆད་ཀྱི་སྡིག་པ་བཤག་པ་དང་དགེ་བ་ལ་རྗེས་སུ་ཡིད་རང་བ་དང་། དོན་དམ་བྱང་ཆུབ་ཀྱི་སེམས་བསྐྱེད་པ་དང་། གསུམ་ལ་སྐྱབས་སུ་འགྲོ་བ་དང་། སྨོན་པ་སེམས་བསྐྱེད་དང་། འཇུག་པ་སེམས་བསྐྱེད་དང་།
བསྔོ་བ་དང་བདུན་ནོ། ། འོ་ན་འདི་ལ་ཆོས་འཁོར་བསྐུལ་བ་དང་། མྱ་ངན་ལས་མི་འདའ་བར་གསོལ་བ་གདབ་པའི་ཡན་ལག་གཉིས་མི་དགོས་པ་ཅི་ཡིན་སྙམ་ན། སྤྱིར་ཡན་ལག་བདུན་པ་ལ་རིགས་གཉིས་ཏེ། སྤྲུལ་སྐུའི་སྤྱན་སྔར་བྱ་བའི་ཡན་ལག་བདུན་པ་དང་། ལོངས་སྐུའི་སྤྱན་སྔར་བྱ་བའི་ཡན་ལག་བདུན་པའོ། ། དང་པོ་ནི། སྤྲུལ་པའི་སྐུ་ནི་གཞན་སྣང་ལ་མྱ་ངན་ལས་འདས་པའི་ཚུལ་སྟོན་པ་དང་། ཆོས་ཀྱི་འཁོར་ལོ་མི་བསྐོར་བའི་ཚུལ་སྟོན་པ་ཡོད་པས། དེའི་སྤྱན་སྔར་དེ་དག་བྱ་དགོས་ཏེ།
ཇི་སྐད་དུ། ཟབ་ཞི་སྤྲོས་བྲལ་འོད་གསལ་འདུས་མ་བྱས། ། བདུད་རྩི་ལྟ་བུའི་ཆོས་གཅིག་བདག་གིས་རྙེད། ། སུ་ལ་བསྟན་ཀྱང་གོ་བར་མི་ནུས་པས། ། མི་སྨྲ་ནགས་ཀྱི་ཚལ་དུ་གནས་པར་བྱ། ། ཞེས་དང་། སློབ་དཔོན་ཡེ་ཤེས་སྙིང་པོས། སྤྲུལ་པའི་སྐུ་ནི་མྱ་ངན་ལས། ། འདའ་བར་བྱེད་པ་ཅིག་ཤོས་མིན། ། ཞེས་གསུངས་པའི་ཕྱིར།
ལོངས་སྤྱོད་རྫོགས་པའི་སྐུ་ནི། ངེས་པ་ལྔ་ལྡན་ཡིན་པས། ཆོས་ངེས་པ་ཐེག་ཆེན་གྱི་ཆོས་རྒྱུན་མི་འཆད་པ་གསུངས་པ་དང་། དུས་ངེས་པ་འཁོར་བ་མ་སྟོང་གི་བར་དུ་བཞུགས་པ་དང་། དེ་ལ་ཆོས་འཁོར་བསྐོར་བར་བསྐུལ་བ་དང་། མྱ་ངན་ལས་མི་འདའ་བར་གསོལ་བ་འདེབས་པ་གཉིས་མི་དགོས་སོ། ། ཞེས་བླ་མ་རྣམས་གསུངས་སོ། ། སློབ་དཔོན་ཞི་བ་ཡེ་ཤེས་ཀྱིས་སྤྲུལ་སྐུའི་དབང་དུ་བྱས་ནས་ཆོས་འཁོར་བསྐུལ་བ་དང་། མྱ་ངན་ལས་མི་འདའ་བར་གསོལ་བ་འདེབས་པ་ཡང་བཤད་པས། གཉིས་པོ་གང་རུང་བྱ་བ་འགལ་ལ་བ་མེད་དོ། །
གཉིས་པ་རྒྱུ་རྡོ་རྗེ་འཛིན་པའི་ང་རྒྱལ་གྱི་སྒོ་ནས་ཚོགས་བསག་པ་ནི། གྲུབ་ཆེན་དཔལ་འཛིན་གྱིས། དེ་དབེན་པར་རོ་ལ་སོགས་པར་འཇམ་པ་ལ་ཉེ་བར་འདུག་སྟེ། རང་གི་སྙིང་ཁའི་པདྨའི་དབྱངས་ཡིག་དང་པོ་ཡོངས་སུ་གྱུར་པ་ལས། ཟླ་བའི་དཀྱིལ་འཁོར་བསམ་པར་བྱའོ། ། དེའི་སྟེང་དུ་དྷིཿབལྟ་བར་བྱས་ལ། དེ་ནས་དེའི་འོད་ཟེར་གྱིས་ཕྱོགས་བཅུའི་འཇིག་རྟེན་གྱི་ཁམས་མཐའ་ཡས་ཤིང་མཐར་ཐུག་པར་བཞུགས་པའི་དེ་བཞིན་གཤེགས་པ་དང་། བྱང་ཆུབ་སེམས་དཔའ་དང་། རིག་པའི་ལྷ་མོ་དང་། ཁྲོ་བོ་ལ་སོགས་པ་བསྐུལ་ཞིང་།
བཀུག་ནས་མངོན་དུ་གནས་པར་བྱས་ལ། བསོད་ནམས་ཀྱི་ཚོགས་མངོན་པར་འཕེལ་བར་བྱ་བའི་དོན་དུ། ཞེས་གསུངས་པས། རང་ཉིད་སྐད་ཅིག་གིས་འཇམ་དཔལ་དུ་བསྒོམས་ནས་དེའི་སྙིང་ཁའི་དྷིཿཡིག་གི་འོད་ཟེར་གྱིས་ཚོགས་རྟེན་སྤྱན་འདྲེན་པར་གསུངས་པ་ལྟར་ཡིན་ནོ། ། དེས་དག་པའི་དཀྱིལ་འཁོར་གྱི་ལྷ་ལ་ཚོགས་བསགས་པ་ཡིན་ནོ། ། འདིར་དག་པའི་ལྷ་ཟེར་བའི་རྒྱུ་མཚན་ནི། ཟག་བཅས་ཀྱི་ལུས་བཅོམ་ནས། ཟག་མེད་ཀྱི་བདེ་བ་ལོངས་སྤྱོད་པས་དེ་རྡོ་རྗེ་འཛིན་པའི་ཞེས་རྗེ་བཙུན་རྩེ་མོས་གསུངས་པ་ལྟར་རོ། ། གཉིས་པ་མ་དག་པ་ལ་བརྟེན་པའི་ཚོགས་བསག་པ་ནི། སློབ་དཔོན་ལ་ལི་ཏ་བཛྲས།
ཚད་མེད་བཞི་ཡི་ཁང་བཟང་པོར། ། ཚད་མེད་བཞི་བསྒོམ་པར་གསུངས་ལ། གཞན་ཡང་འདིའི་སྒྲུབ་ཐབས་ཕལ་ཆེར་ལས་ཚད་མེད་བཞི་སྒོམ་དགོས་པར་ཟིན་པས། དེ་ལ་དང་པོ་སེམས་ཅན་ལ་དམིགས་ནས་རྣམ་པ་བདེ་བ་དང་བདེ་བའི་རྒྱུ་དང་ལྡན་པར་གྱུར་ཅིག་སྙམ་པའི་བྱམས་པ་བསྒོམ་ཞིང་། དུས་གཉིས་པ་ལ་དམིགས་ཡུལ་དེ་རྣམས་དུ་ཁ་དང་དུ་ཁའི་རྒྱུ་དང་བྲལ་ཞིང་སྐྱབས་པར་འདོད་པའི་སྙིང་རྗེ་སྟེ། འདི་ལ་སེམས་ཅན་ལ་དམིགས་པ་དང་། ཆོས་ལ་དམིགས་པ་དང་། དམིགས་པ་མེད་པའི་སྙིང་རྗེ་དང་གསུམ་ལས་འདི་དང་པོའི་དོན་ནོ། ། དུས་གསུམ་པར་དེ་དག་བདེ་བ་དང་མི་འབྲལ་བའི་རྒྱུ་ལམ་ཁྱད་པར་ཅན་དང་འཕྲད་པར་འདོད་པའི་དགའ་བ་བསྒོམ་པའོ། ། ཚད་མེད་པ་གོང་མ་གསུམ་པོའི་མཐར་དམིགས་ཡུལ་དེ་ཐམས་ཅད་མཉམ་པ་ཉིད་ལ་སྤྱོད་པར་འདོད་པས་བཏང་སྙོམས་ཚད་མེད་པ་བསྒོམ་མོ། །
འདིར་ཚད་མེད་པ་ཞེས་པའི་དོན་ནི་འབུམ་ཊིཀ་ལས། སེམས་ཅན་ཚད་མེད་པ་ལ་དམིགས་པ་དང་། ཚོགས་ཚད་མེད་པའི་རྒྱུར་འགྱུར་བ་དང་། ཆོས་ཚད་མེད་པ་ཐོབ་པའི་རྒྱུར་འགྱུར་བ་དང་། ཡེ་ཤེས་ཚད་མེད་པའི་སྤྱོད་ཡུལ་དུ་གྱུར་པས་ཚད་མེད་པ་ཞེས་བྱའོ། ། ཞེས་གསུངས་པ་ལྟར་ཡིན་ནོ། ། འདིའི་རྣམ་གཞག་རྒྱས་པར་ནི་གཞན་དུ་བཤད་པ་ལས་ཤེས་སོ། ། གསུམ་པ་དེ་དག་གི་དགོས་པ་བཤད་པ་ནི། རྗེ་བཙུན་རྩེ་མོས། དེ་ལྟར་ཚོགས་བསགས་བྱས་པའང་། །
དགོས་པ་རྣམ་པ་གཉིས་གསུངས་ཏེ། ། རྒྱུད་དག་པ་ཡི་དགོས་པ་དང་། ། སྔོན་གྱི་རྒྱལ་དང་མཚུངས་བྱའོ། ། དེ་ལ་དགོས་པ་དང་པོ་ནི། དཔེར་ན་སྣོད་དུ་བཟའ་འདྲེན་པ། ། དང་པོ་སྣོད་དག་བྱས་ནས་ནི། ། དེ་ནས་སྣོད་དུ་བཟའ་འདྲེན་ལྟར། ། དང་པོ་ཚོགས་བསགས་རྒྱུད་དག་པ། ། སྣོད་ཀྱི་དྲི་མ་དག་བྱས་མཚུངས། ། དེ་ནས་ཚོགས་རྗེས་ལྷར་བསྐྱེད་པ། །
སྣོད་དུ་བཟའ་འདྲེན་ཇི་བཞིན་ནོ། ། དགོས་པ་གཉིས་པའང་བཤད་བྱ་སྟེ། ། རྒྱལ་བས་སྔོན་དུ་ཚོགས་བསགས་ཏེ། ། དེ་རྗེས་སངས་རྒྱས་དེ་བཞིན་དུ། ། མཆོད་པ་ལ་སོགས་པ་དང་མཚུངས། ། དེ་ནས་ལྷ་ཡི་རྣམ་བསྐྱེད་པ། ། མངོན་པར་རྫོགས་སངས་རྒྱས་དང་མཚུངས། ། དེའང་དོན་ནི་འདི་ཡིན་དེ། སྤྱིར་ཕ་རོལ་ཏུ་ཕྱིན་པའི་ཐེག་པ་ལས་བསྐལ་བ་གྲངས་མེད་གསུམ་ལ་སོགས་པར་ཚོགས་བསགས་ནས། མཐར་མངོན་པར་རྫོགས་པར་བྱང་ཆུབ་པའི་ཚུལ་དེ་གསང་སྔགས་ཀྱི་ལུགས་ཀྱིས་སྟན་ཐོག་གཅིག་ལ་བསྒོམ་པ་ཡིན་ཏེ།
ཚོགས་བསགས་ནས་དེ་ནས་མངོན་པར་རྫོགས་པར་འཚང་རྒྱ་བའི་གནས་ལ་སོགས་པ་དེར་ལོངས་སྤྱོད་རྫོགས་པའི་སྐུ་དང་། སྤྲུལ་པའི་སྐུས་སེམས་ཅན་གྱི་དོན་བྱེད་ལ། སླར་ཡང་དག་པའི་མཐའ་ཉིད་དུ་འཇུག་པ་ལ་སོགས་པ་སྟོན་ཏེ། དེས་ན་གསང་སྔགས་འབྲས་བུ་ལམ་དུ་བྱེད་པར་འདོད་པའི་གཞུང་ངོ་། ། ཞེས་གསུངས་པ་ལྟར་རོ། ། ལྔ་པ་བར་ཆད་ཞི་བའི་ཕྱིར་དུ་སྲུང་འཁོར་བསྒོམ་པ་ནི། བསྒོམ་པའི་རིམ་པའི་རིམ་པ་དང་མཐུན་པས་འོག་ཡེ་ཤེས་ཀྱི་ས་བསྐྱེད་པའི་རྗེས་སུ་འཆད་དོ། ། སྤྱི་དོན་གཉིས་པ་ཡེ་ཤེས་ཚོགས་བསགས་ཀྱི་སྔགས་དོན་བྱེ་བྲག་ཏུ་བཤད་ནས་བསྒོམ་ཚུལ་ལ་གསུམ། སྔགས་ཀྱི་དོན་བཤད་པའི་སྒོ་ནས་སྔགས་དོན་བསྒོམ་ཚུལ་བསྟན་པ། དོན་དེ་ཉིད་བླ་མའི་མན་ངག་གིས་ཇི་ལྟར་ཉམས་སུ་ལེན་ཚུལ་བཤད་པ།
དེ་ལྟར་ཉམས་སུ་བླངས་པའི་དགོས་པ་བཤད་པའོ། ། དང་པོ་ནི། རྩ་རྒྱུད་ལེའུ་བདུན་པ་ལས། ། ཆོས་ཐམས་ཅད་བདག་མེད་པ་སྔོན་དུ་སོང་བའི་ལྷའི་དམིགས་པ་བྱ་སྟེ། དང་པོར་རང་བཞིན་དག་པའི་སྔགས་བརྗོད་པར་བྱའོ། ། ཞེས་གསུངས་པ་ལ། ལྷའི་རྣལ་འབྱོར་བསྒོམ་པའི་སྔོན་དུ་སྟོང་པ་ཉིད་བསྒོམ་དགོས་པའི་རྒྱུ་མཚན་འོག་ཏུ་རྒྱས་པར་སྟོན་པར་འགྱུར་རོ། ། རང་བཞིན་དག་པའི་སྔགས་ནི། གྲུབ་ཆེན་དཔལ་འཛིན་དང་། ལ་ལི་ཏ་བཛྲ།
སྭ་བྷཱ་ཝའི་སྔགས་དང་། ཤུ་ནྱ་ཏའི་སྔགས་གཉིས་ཀ་བརྗོད་ནས་སྔགས་དོན་བསྒོམ་པར་བཤད་ལ། དེ་ཡང་གྲུབ་ཆེན་དཔལ་འཛིན་ལ་སོགས་པ་གཤེད་སྐོར་གྱི་ལམ་སྐོར་འཛིན་པ་རྣམས་ཀྱིས་ལམ་དེའི་རིམ་པ་དང་པོའི་སྤྱི་ཁོག་གི་རྣམ་གཞག་ཕལ་ཆེར། སློབ་དཔོན་ཆེན་པོ་སངས་རྒྱས་ཡེ་ཤེས་ཞབས་ཀྱི་རྗེས་སུ་འབྲངས་པ་ཡིན་ཞིང་། ཁྱད་པར་ཡེ་ཤེས་ཀྱི་ས་སྟོང་བ་ཉིད་བསྒོམ་ཚུལ་སློབ་དཔོན་འདིའི་རྗེས་སུ་འབྲངས་པར་བཤད་པ་ནི། གྲུབ་ཆེན་དཔལ་འཛིན་གྱིས་དགྲ་ནག་གི་སྒྲུབ་ཐབས་ལས། ཤུ་ནྱ་ཏའི་སྔགས་དོན་གྱི་སྐབས་སུ། འདི་ལས་དེ་ཉིད་གཞན་དུ་མེད། ། ཡེ་ཤེས་ཞབས་སོགས་མཆོག་རྣམས་ཀྱིས། ། འདི་དག་ཉིད་ནི་གསལ་བར་བཤད། །
ཅེས་གསུངས་ལ། སློབ་དཔོན་ཡེ་ཤེས་ཞབས་ཇི་ལྟར་བཤད་སྙམ་ན། སྒྲུབ་ཐབས་ཀུན་བཟང་ལས། སྙིང་རྗེའི་འཇིག་རྟེན་འདི་ནི་མ་ལུས་པ། ། ལྟ་བས་དྲ་བས་བཅིངས་ལ་དམིགས་ནས་ནི། ། ཡང་དག་བྱང་ཆུབ་སེམས་ནི་བླ་མེད་པ། ། སྔགས་པ་ཆོ་ག་འདི་ལྟར་བསྒོམ་པར་བྱ། ། ངོ་བོ་ཉིད་དང་བྲལ་ཕྱིར་སྟོང་པ་ཉིད། ། དེ་བཞིན་རྒྱུ་དང་བྲལ་བས་མཚན་མ་མེད། ། རྟོག་པ་རྣམས་དང་བྲལ་ཕྱིར་དངོས་པོ་ནི། །
མ་ལུས་སྨོན་པ་ལས་ནི་ངེས་པར་གྲོལ། ། ཞེས་གསུངས་པས། ། ཡེ་ཤེས་ཚོགས་བསགས་ཀྱི་སྔགས་དོན་བསྒོམ་ཚུལ་གསུངས་པ་ལ། དེ་ཡང་ཚིག་རྐང་དང་པོ་བཞིས་པ་ནི་སེམས་ཅན་ལ་དམིགས་པའི་སྙིང་རྗེས་ཀུན་ནས་བསླངས་པའི་དོན་དམ་བྱང་ཆུབ་ཀྱི་སེམས་བསྒོམ་པར་གསུངས་ལ། ངོ་བོ་ཉིད་དང་བྲལ་ཕྱིར་སྟོང་པ་ཉིད། ། ཅེས་པ་མན་ཆད་ཀྱི་ཚིག་རྐང་བཞིས་ནི། བསྒོམ་བྱའི་དོན་དམ་བྱང་ཆུབ་ཀྱི་སེམས་དེ་ཉིད་རྣམ་ཐར་སྒོ་གསུམ་གྱི་དོན་བཤད་ནས། དེའི་སྒོ་ནས་དང་པོར་ཉམས་སུ་ལེན་པ་བཤད་པས་སོ། ། ཁྱད་པར་དུ་ལས་དང་པོ་པ་ཡེ་ཤེས་ཀྱི་ས་ལ་མྱོང་པ་མ་ཐོན་པའི་སྔགས་པ་རྣམས་ཀྱིས། ཡེ་ཤེས་ཚོགས་བསགས་ཀྱི་སྔགས་དོན་རྣམ་ཐར་སྒོ་གསུམ་ལ་སོགས་སྟོང་པ་ཉིད་དུ་གཏན་ལ་འབེབས་ཚུལ་ལ་བརྟེན་ནས་ཉམས་སུ་ལེན་པ་གཅིག་ངེས་པར་དགོས་སོ། །
དེ་ལྟར་སོ་སོར་རྟོག་པའི་ཤེས་རབ་ཀྱིས་དཔྱད་པའི་བསྒྲུབ་བྱ་ལ་མྱོང་བ་མ་རྙེད་པར། ཤུ་ནྱ་ཏའི་སྔགས་དོན་ལ་སོགས་པའི་སྟོང་ཉིད་ཨུ་ཙུའི་སྒོ་ནས་བསྒོམ་ལོ་བྱེད་པ་ནི་ས་མཁན་གྱིས་བོར་བ་དང་འདྲ་བར་མངོན་པར་འདོད་པའི་གནས་སུ་ཕྱིན་པ་མི་སྲིད་པའི་ཕྱིར་རོ། ། དེས་ན་རྒྱུད་དང་རྒྱ་གར་གྱི་སྒྲུབ་ཐབས་ཁུངས་མ་ཕལ་ཆེར་ནས་ཡེ་ཤེས་ཚོགས་བསག་གི་སྐབས་སུ། སྔགས་ཚན་གཉིས་ཀ་བརྗོད་ནས་དེའི་དོན་བསྒོམ་པར་བཤད་པ་མང་ལ། འདིར་ཡང་གྲུབ་ཆེན་གཉིས་ཀར་གྱིས་སྔགས་གཉིས་ཀ་བརྗོད་ནས་དོན་བསྒོམ་པར་བཤད་ལ། དེ་བཤད་པའི་རྒྱུ་མཚན་ཡང་། ཤུ་ནྱ་ཏའི་སྔགས་དོན་གྱི་སྟོང་ཉམས་རྒྱུད་ལ་བསྐྱེད་པ་ལ། དེའི་སྔོན་དུ་སོ་སོར་རྟོག་པའི་ཤེས་རབ་ཀྱིས་དཔྱད་ནས་རང་བཞིན་མེད་པའི་མེད་དགག་ལ་མྱོང་བ་ཐོན་པར་བྱེད་དགོས་པའི་དོན་ཡིན་པས། དེ་ཡང་ཨོཾ་སྭ་བྷཱ་ཝ། ཞེས་སོགས་ཀྱི་སྔགས་དོན་ནི།
ཆོས་ཐམས་ཅད་རང་བཞིན་མེད་པར་སོར་རྟོག་གི་ཤེས་རབ་ཀྱི་གཏན་ལ་ཕབ་ནས་བསྒོམ་དགོས་པར་བསྟན་པ་ཡིན་ལ། ཤུ་ནྱ་ཏ་ཞེས་སོགས་ཀྱི་སྔགས་དོན་ནི། གོང་གི་སྭ་བྷ་ཝ་ཞེས་སོགས་ཀྱི་དོན་གྱི་རང་བཞིན་གྱིས་སྟོང་པའི་མེད་དགག་དང་། དེ་རྟོགས་པའི་ཡུལ་ཅན་གྱི་ཤེས་པ་གཉིས་པོ་དབྱེར་མེད་དུ་འདྲེས་པར་བྱས་པའི་ངང་ལ་བཞུགས་པར་བཤད་པ་ཡིན་པས། དེ་ཡང་། གྲུབ་ཆེན་ལ་ལི་ཏ་བཛྲས། སྔོན་དུ་སྭ་བྷཱ་ཝའི་སྔགས་བརྗོད་ཅིང་། རྗེས་སུ་ཤུ་ནྱ་ཏའི་སྔགས་བརྗོད་ནས་དེ་དག་གི་དོན་བསྒོམ་པར་བཤད་པ། སྔགས་དོན་བསྒོམ་པའི་རིམ་པ་དང་མཐུན་པས། དེ་ལྟར་དུ་བཤད་ན།
ཨོཾ་ནི་བཀྲ་ཤིས་པ་ལ་སོགས་པ་དོན་བརྒྱད་ལ་འཇུག་ཀྱང་། འདིར་བཀྲ་ཤིས་པའི་དོན་ནོ། ། སྭ་བྷ་ཝ་ནི་རང་བཞིན་ཏེ། བདེན་པའི་རང་བཞིན་གྱི་དོན་ནོ། ། ཤུདྡྷོ་ནི་སྟོང་པ་སྟེ། བདེན་པའི་རང་བཞིན་དེས་སྟོང་པའོ། ། གང་སྟོང་ན། སརྦ་དྷརྨཱ་སྭ་བྷཱ་ཝ་ཤུདྡྷོ་ཞེས་པ་སྟེ། སརྦ་ནི་ཐམས་ཅད། དྷརྨཱ་ནི་ཆོས།
སྭ་བྷཱ་ནི་རང་བཞིན། ཤུདྡྷོ་ནི་སྟོང་པ་སྟེ་ཆོས་ཐམས་ཅད་བདེན་པའི་རང་བཞིན་གྱིས་སྟོང་པའོ། ། ཧྃ་ནི་སོ་སོར་རྟོག་པའི་ཤེས་རབ་ཀྱིས་ཆོས་ཐམས་ཅད་བདེན་པའི་རང་བཞིན་གྱིས་སྟོང་པར་ཉམས་སུ་མྱོང་པའི་ང་རྒྱལ་བྱེད་པའི་དོན་ཡིན་ནོ། ། སྔགས་གཉིས་པ་ཤུ་ནྱ་ཏའི་སྔགས་དོན་ནི། ཨོཾ་ཤུ་ནྱ་ཏ་ཛྙཱ་ན་བཛྲ་སྭ་བྷཱ་ཝ་ཨཏྨ་ཀོ྅ཧཾ་ཞེས་འབྱུང་བ་ལ། དེ་ལ་ཨོཾ་ནི་གོང་དུ་བཤད་པ་ལྟར་བཀྲ་ཤིས་པའི་དོན་ཡིན་ལ། ཤུ་ནྱ་ཏ་ནི་སྟོང་པ་ཉིད། ཛྙཱ་ན་ནི་ཡེ་ཤེས་ཏེ། སྟོང་པ་ཉིད་དེ་རྟོགས་པའི་ཡེ་ཤེས་སོ། ། བཛྲ་ནི་རྡོ་རྗེ་སྟེ།
རྡོ་རྗེ་ནི་དོན་མང་པོ་ལ་འཇུག་ཀྱང་། འདིར་བརྟག་གཉིས་ལས། རྡོ་རྗེ་མི་ཕྱེད་ཅེས་བྱར་བརྗོད། ། ཅེས་གསུངས་པ་ལྟར་མི་ཕྱེད་པ་ལ་འཇུག་པས། ཡུལ་སྟོང་པ་ཉིད་དང་། ཡུལ་ཅན་དེ་རྟོགས་པའི་ཡེ་ཤེས་གཉིས་པོ་དབྱེར་མི་ཕྱེད་པ་སྟེ། གྲུབ་ཆེན་བྷ་ཝ་བྷ་ཏྲས་མཁའ་འགྲོའི་འགྲེལ་པར། རྡོ་རྗེ་ཞེས་བྱ་བ་ནི། གཉིས་སུ་མེད་པའི་ཡེ་ཤེས་ཏེ། མི་ཕྱེད་པའི་ཕྱིར་རོ། །
ཞེས་གསུངས་པ་ལྟར་ཡིན་ལ། དེ་ལ་འདིར་ཡུལ་དང་། ཡུལ་ཅན་གཉིས་པོ་དེ་དབྱེར་མེད་དུ་ཉམས་སུ་ལེན་ཚུལ་ལ། དེ་ཁོ་ན་ཉིད་ཀྱི་དོན་ལ་མྱོང་བ་བརྟན་པོ་མ་ཐོབ་པའི་གང་ཟག་གིས། སྭ་བྷཱ་ཝའི་སྔགས་དོན་གྱི་སྐབས་སུ་བཤད་པ་ལྟར། སོ་སོར་རྟོག་པའི་ཤེས་རབ་ཀྱིས་ཆོས་ཐམས་ཅད་བདེན་པའི་རང་བཞིན་མེད་པའི་མེད་དགག་ཉམས་སུ་མྱོང་བར་བྱས་ནས། དེ་ནས་ཉམས་སུ་མྱོང་བྱའི་མེད་དགག་དེ་དང་། ཉམས་སུ་མྱོང་མཁན་གྱི་ཤེས་པ་གཉིས་པོ་དབྱེར་མེད་པར་བསྲེ་བ་ཡིན་ལ། སྟོང་པ་ཉིད་ལ་ཉམས་མྱོང་བརྟན་པོ་ཡོད་པའི་རྣལ་འབྱོར་པ་ལ། སོ་སོར་རྟོག་པའི་ཤེས་རབ་ཀྱིས་དཔྱད་པ་ལ་མ་ལྟོས་པར།
སྟོང་ཉིད་ལ་མཉམ་པར་བཞག་པའི་འདུན་པ་བྱས་པ་ཙམ་གྱིས་ཉམས་སུ་བླང་བྱའི་སྟོང་ཉིད་དེ་ཉིད་བློ་ཡུལ་དུ་འཆར་ལ། དེ་འདྲའི་རྣལ་འབྱོར་དེས་ཤུ་ནྱ་ཏའི་སྔགས་བརྗོད་པ་ན། དེའི་དོན་བློ་ཡུལ་དུ་ཤར་ལ། དེ་ལྟར་བློ་ཡུལ་དུ་ཤར་བའི་སྟོང་པ་དང་། དེའི་ཡུལ་ཅན་གྱི་བློ་གཉིས་པོ་དབྱེར་མེད་གཅིག་ཏུ་བསྲེས་པའི་དོན་ཡིན་ནོ། ། ཨཏྨ་ཀོ་ནི་བདག་ཉིད། ཧཾ་ནི་ངའོ། ། ཞེས་པའི་དོན་ཡིན་ལ། དེ་ཡང་འདིའི་བདག་ཉིད་ནི། ཉམས་སུ་མྱོང་བའི་དོན་ཡིན་པས།
ཡུལ་སྟོང་པ་ཉིད་དང་། ཡུལ་ཅན་དེ་རྟོགས་པའི་ཤེས་རབ་གཉིས་པོ་དབྱེར་མེད་དུ་ཉམས་སུ་མྱོང་བར་བྱེད་པའི་དོན་ཡིན་ཞིང་། ཧཾ་ནི་ཉམས་མྱོང་དེ་ཉིད་མི་བརྗོད་པའི་ང་རྒྱལ་བྱེད་པའི་དོན་ཡིན་ནོ། ། དེ་ལྟར་བཤད་པ་ནི། རྗེ་བཙུན་རྩེ་མོས། ཡེ་ཤེས་ཀྱིས་བསྐྱེད་ནས་བསྒོམ་ཚུལ་བཤད་པའི་སྐབས་སུ། ཡན་ལག་དང་པོ་སྟོང་པ་ཉིད་ཀྱི་བྱང་ཆུབ་ཀྱི་སེམས་ནི་ཆོས་བརྟག་ནས་མ་གྲུབ་པར་བྱས་ནས། ཨོཾ་ཤུ་ནྱ་ཏ་ཛྙཱ་ན་བཛྲ་སྭ་བྷཱ་ཝ་ཨཏྨ་ཀོ྅ཧཾ། ཞེས་བྱ་བས་སྣང་བ་མེད་པའི་སྟོང་པ་ཉིད་དུ་བསྒོམ་མོ། ། ཞེས་གསུངས་པ་ཡིན་ནོ། །
གཉིས་པ་དེ་ལྟར་བཤད་པའི་དོན་དེ་བླ་མས་མན་ངག་གིས་ཞིབ་ཏུ་བཤད་པ་ནི། གོང་དུ་བཤད་པ་ལྟར་སྣང་བ་ཐམས་ཅད་སེམས་ཡིན་པར་བསྟན་པའི་ལུང་རིགས་ལ་བརྟེན་པའི་མན་ངག་གིས་འཁོར་འདས་ཀྱི་ཆོས་གང་སྣང་བ་ཐམས་ཅད་རང་གི་སེམས་ལ་བརྟེན་ནས་བྱུང་བར་བླ་མའི་མན་ངག་གིས་བློས་མྱོང་བར་བྱས་ནས། དེ་ནས་སེམས་དེ་ཉིད་རྟོགས་པར་བྱེད་པ་ལ། སེམས་དེའི་མཚན་ཉིད་ཤེས་དགོས་པས། དེའི་མཚན་ཉིད་ནི། རྣལ་འབྱོར་དབང་ཕྱུག་བིརྺ་པས། འདི་ཉིད་གསལ་ཞིང་སྟོང་པ་ཉིད། ། རིག་པ་དེ་ཉིད་མ་འགག་པ། ། རང་རིག་ཡེ་ཤེས་སྐད་ཅིག་ལ། ། ཞེས་གསུངས་པས།
སེམས་ལ་གསལ་རིག་སྟོང་གསུམ་ཚང་བར་གསུངས་ལ། གསལ་རིག་གཉིས་པོ་དེ་སེམས་ཀྱི་ཀུན་རྫོབ་ཀྱི་གནས་ཚུལ་ཡིན་ལ། ད་ལྟར་གྱི་ཤེས་པ་འདི་རྐྱེན་གང་གིས་ཀྱང་མ་སྒྲིབ་པས་གསལ་བ། དེ་ཉིད་མ་འགགས་ཤིང་མྱོང་རིག་གི་རྩལ་གང་དུ་ཡང་འཆར་བས་རིག་པ་ཞེས་བྱ་བ་ཡིན་ལ། དེ་གཉིས་སེམས་ཀྱི་གནས་ཚུལ་ཡིན་པས། སེམས་སྟོང་ཉིད་དུ་རྟོགས་པར་བྱེད་པ་ལ། དང་པོ་ཆོས་ཅན། གསལ་རིག་གཉིས་པོ་རྟོགས་པ་བརྟེན་པར་བྱས་ནས། དེ་ནས་དེ་ལ་སོ་སོར་རྟོགས་པའི་ཤེས་རབ་ཀྱིས་དཔྱད་ནས་དེ་རང་བཞིན་མེད་པར་རྟོགས་པར་བྱ་དགོས་པ་ཡིན་ཏེ། དཔལ་ཁ་སྦྱོར་གྱི་དང་པོའི་རབ་བྱེད་གཉིས་པའི་འབྲོག་འགྱུར་ལས།
དུ་ཁ་མ་ལུས་ཟད་པར་འདོད་པ་དང་། ། རྫོགས་སངས་རྒྱས་ཀྱི་བདེ་མཆོག་ཐོབ་འདོད་པས། སེམས་ནི་བརྟན་པར་བྱེད་ནས་འབད་པས་དཔྱད། ། དེ་ཡི་རང་བཞིན་དངོས་པོ་མེད་པར་བྱ། ། ཞེས་གསུངས་པའི་ཕྱིར་རོ། ། དེ་ཉིད་རྟོགས་པ་བརྟན་པར་བྱེད་པའི་ཚུལ་ནི། སྐྱོན་མེད་པའི་ཞི་གནས་ལ་བརྟེན་ནས་གསལ་བའི་དྭངས་ཆ་རྙེད་པ་རིག་པའི་ངར་དང་ཤར་བ་དེ་ཉིད་རང་ཐོག་ཏུ་རང་བཞག་པས་རྩེ་གཅིག་ཏུ་གནས་ནས། ཤེས་པའི་རང་གདངས་ཤར་བས་མར་མེ་རླུང་གིས་མ་བསྐྱོད་པ་ལྟར་རྩེ་གཅིག་ཏུ་གནས་པའི་མྱོང་བ་བརྟན་པོ་བྱིང་རྒོད་ཀྱི་དབང་དུ་མི་འགྲོ་བར་བྱེད་དགོས་པའི་དོན་ཡིན་ནོ། ། དེ་ལྟར་སེམས་ཀྱི་ཀུན་རྫོབ་ཀྱི་གནས་ཚུལ་ཤེས་ནས་མྱོང་བ་བརྟན་བྱས་ནས་སེམས་སྟོང་པ་ཉིད་དུ་མྱོང་བར་བྱེད་པ་ལ། གོང་དུ་བཤད་པ་ལྟར།
ཐོག་མར་སོ་སོར་རྟོག་པའི་ཤེས་རབ་ཀྱིས་སེམས་ལ་དཔྱད་དགོས་པ་ཡིན་ཏེ། འོད་སྲུང་གིས་ཞུས་པའི་མདོ་ལས། འོད་སྲུང་། ཕྱི་མའི་དུས་ན་དགེ་སློང་རྣལ་འབྱོར་སྤྱོད་པ། ཁྱི་རྡོ་ལ་བསྙེག་པ་དང་མི་འདྲ་བ་ནི། དཔེར་ན་སེང་གེ་ལ་རྡོ་འཕངས་ན། རྡོ་དེ་གང་ནས་བྱུང་ཤེས་པས་རྡོ་མི་བསྙེག་པར་རྡོ་བརྡེག་མཁན་ཀྱི་མི་བསད་པས་ཕྱིས་རྡོ་མི་འབྱུང་ངོ་། ། དེ་བཞིན་དུ་དགེ་སློང་རྣལ་འབྱོར་ལ་སྤྱོད་པས་ཕྱི་རོལ་འདོད་པའི་ཡོན་ཏན་མཐོང་ན་དེ་ཉིད་སེམས་ལས་བྱུང་བ་ཤེས་པས། སེམས་ལ་བརྟགས་པས་དངོས་པོ་མེད་དེ་དེས་གྲོལ་བར་འགྱུར་རོ། ། ཞེས་གསུངས་པ་ཡིན་ནོ། །
འོ་ན་སེམས་དཔྱད་ཚུལ་རང་ཉིད་ཀྱིས་རང་ལ་དཔྱད་ནས་སམ། རྟོག་པ་གཞན་ཞིག་གིས་དཔྱད་ནས་ཉམས་སུ་ལེན་པ་ཡིན་ནམ་སྙམ་པ་ལ། འདུས་པ་རིན་པོ་ཆེ་རྟོག་རྒྱུན་ལས་བྱང་ཆུབ་སེམས་དཔའ་བློ་གྲོས་བསམ་གྱིས་མི་ཁྱབ་པས་གསོལ་པ། གང་ཁམས་གསུམ་ལས་རྣམ་པར་སྤྱོད་ཅིང་། སེམས་ཉིད་ལ་འཇུག་པར་བགྱིད། སེམས་ཉིད་གང་ལ་སེམས་ཉིད་ཀྱི་རྣམ་པར་དཔྱད་ནས་མི་དམིགས་པ་དེ་ནི་མངོན་པར་རྫོགས་པར་སངས་རྒྱས་སོ། ། ཞེས་གསུངས་པ་ཡིན་ཞིང་། བྲམ་ཟེ་ཆེན་པོ་ས་ར་ཧས། ཀྱེ་རང་གིས་རང་ལ་དེ་ཉིད་ཅེ་རེ་ལྟོས། ། མ་ཡིན་པའི་སེམས་ཀྱི་ལྟ་དང་བྲལ་གྱུར་ན།
གཡེང་བའི་སེམས་ཀྱིས་དེ་ཉིད་རྟོགས་པར་མི་འགྱུར་ཏེ། ། དངོས་པོ་ཚང་ཚིང་གསེབ་ཏུ་དེ་ཉིད་ནོར་བུ་འཆོར། ། ཞེས་གསུངས་ཤིང་། གཞན་ཡང་མདོ་རྒྱུད་དང་། གྲུབ་ཆེན་རྣམས་ཀྱིས་འདིའི་སྐབས་སུ་ཉིད་ཀྱིས་རང་ཉིད་ལ་དཔྱད་པར་གསུངས་ཏེ། ཤིན་ཏུ་གནད་ཀྱི་གཏམ་ཡིན་ནོ། ། དེ་ལྟར་དཔྱད་པའི་ཚུལ་གསལ་བར་ནི། སྔར་གྱི་ཁ་སྦྱོར་གྱི་ལུང་དེ། འགོས་འགྱུར་ལས། མ་ལུས་དུ་ཁ་འཆིང་ལས་གྲོལ་འདོད་དང་། །
རྫོགས་སངས་རྒྱས་ཀྱི་བདེ་བ་ཐོབ་འདོད་པས། ། སེམས་འདི་རང་བཞིན་ཡོད་དང་མེད་པ་དག ། བརྟན་པོར་བྱས་ནས་འབད་དེ་དཔྱད་པར་བྱ། ། ཞེས་གསུངས་པས། ཇི་སྐད་བཤད་པའི་སེམས་ལ། སེམས་རང་གིས་རང་ཉིད་རང་བཞིན་ཡོད་མེད་དཔྱད་ནས་བདེན་མེད་དུ་གཏན་ལ་འབེབས་དགོས་པ་ཡིན་ནོ། ། འགའ་ཞིག་གིས་སེམས་ཡོད་མེད་ཙམ་དུ་བཙལ་ནས་སེམས་མ་རྙེད་པ་དེ་ཉིད་སེམས་ཀྱི་གནས་ལུགས་སུ་ངོ་སྤྲོད་པ་ནི། ཆད་ལྟར་བསྒྲུབ་པའི་མན་ངག་ཁྱད་པར་ཅན་དུ་གྱུར་པར་སྣང་ངོ་། ། དེས་ན་སེམས་ཀྱི་རང་བཞིན་གྲུབ་མ་གྲུབ་ཁུང་ཐུབ་ཀྱི་ལུང་ལ་བརྟེན་ནས་དཔྱད་དགོས་པ་ལས། གོང་དུ་བཤད་པ་ལྟར་སོ་སོར་རྟོག་པའི་ཤེས་རབ་ཀྱིས་སེམས་ལ་དཔྱད་ཚུལ་མང་དུ་ཡོད་ཀྱང་།
སྐབས་འདིར་སྒྲུབ་ཐབས་ཀུན་བཟང་ལས། རྣམ་ཐར་སྒོ་གསུམ་གྱི་སྒོ་ནས་ཆོས་ཐམས་ཅད་རང་བཞིན་ཡོད་མེད་དཔྱད་ནས། དེ་རང་བཞིན་མེད་པར་རྟོགས་པར་བྱས་ནས་སྒོམ་པར་བཤད་ན། དེ་བཞིན་དུ་བཤད་ན། གོང་དུ་ངོས་བཟུང་བ་ལྟར་གྱི། སེམས་གསལ་རིག་དབྱེར་མེད་དུ་གནས་པ་དེ་ཉིད་ཀྱི། དང་པོ་རང་ཉིད་སྐྱེ་བ་རང་བཞིན་གྲུབ་མ་གྲུབ་དཔྱད་པས། དེ་རང་བཞིན་གྲུབ་པ་མ་རྙེད། བར་དུ་རང་གི་ངོ་བོ་ཇི་ལྟར་གནས་པ་རང་བཞིན་གྱིས་གྲུབ་མ་གྲུབ་དཔྱད་པས། དེ་རང་བཞིན་གྱིས་གྲུབ་པ་མ་རྙེད།
ཐ་མར་ཇི་ལྟར་འགག་པ་རང་བཞིན་གྱིས་གྲུབ་མ་གྲུབ་དཔྱད་པས། དེ་རང་བཞིན་གྱིས་གྲུབ་པ་མ་རྙེད་པས། སེམས་ཁོ་རང་སྐྱེ་འགག་གནས་གསུམ་རང་བཞིན་མེད་པར་རྟོགས་པར་བྱས་ནས། མེད་དགག་དེ་ཉིད་མྱོང་བར་བྱེད་པ་སྟེ། དེ་ལྟར་སོ་སོར་རྟོག་པའི་ཤེས་རབ་ཀྱིས་མ་དཔྱད་པའི་སེམས་འཛིན་མེད་དུ་གནས་པ་ཙམ་ལ་ཡེ་ཤེས་ཚོགས་བསགས་འདོད་པའི་སྔགས་པ་རྣམས་ཀྱིས། ཟབ་གསལ་གཉིས་མེད་ཀྱི་ལྷའི་སྐུ་བསྒྲུབ་མི་ཤེས་པས། བསྐྱེད་རིམ་ཀྱི་ལྷའི་དམིགས་པ་ཇི་ལྟར་བརྟན་རུང་སྲིད་པ་ལས་གྲོལ་བ་མི་སྲིད་པས། སྔོན་དུ་སོ་སོར་རྟོག་པའི་ཤེས་རབ་ཀྱིས་དཔྱད་ནས་བསྒོམ་པ་གནད་ཡིན་ནོ། ། འོ་ན་སོ་སོར་རྟོག་པའི་ཤེས་རབ་ཀྱིས་རང་བཞིན་ཡོད་མེད་དཔྱད་ནས། རང་བཞིན་མེད་པར་མཐོང་ན།
དེའི་བཟློག་ཕྱོགས་ཀྱི་རང་བཞིན་དེ་ཡོད་ན་དེ་ཅི་འདྲ་བ་ཞིག་ཡིན་དགོས་སྙམ་ན། བདེན་ཏེ། སྤྱོད་འཇུག་ལས། བཏགས་པའི་དངོས་ལ་མ་རེག་པར། ། དེ་ཡི་དངོས་མེད་འཛིན་མ་ཡིན། ། ཞེས་གསུངས་པས། རྟགས་ཀྱི་དགག་བྱ་རང་བཞིན་ངོས་མི་ཟིན་ན། བསྒྲུབ་བྱ་རང་བཞིན་མེད་པ་ངོས་མི་ཟིན་པས། རང་བཞིན་དེ་ཉིད་ངོས་བཟུང་བ་གནད་དུ་ཆེ་བ་ཡིན་པས་དེ་ངོས་བཟུང་བ་ན། གཟུགས་ནས་རྣམ་མཁྱེན་གྱི་བར་གྱི་ཆོས་གང་ལ་ཡང་།
རྒྱུ་རྐྱེན་གྱིས་གསར་དུ་མ་བསྐྱེད། ངོ་བོ་གནས་སྐབས་གཞན་དུ་མི་འགྱུར་བ་དང་། རང་གི་ངོ་བོ་གྲུབ་པ་གཞན་ལ་ལྟོས་པ་མེད་པར་གྲུབ་པ་དང་། ཆོས་གསུམ་དང་ལྡན་པ་གྲུབ་པ་དང་། དེ་རང་བཞིན་གྱིས་གྲུབ་པའི་ཚད་ཡིན་ཏེ། འཕགས་པ་ཀླུ་སྒྲུབ་ཀྱིས། རྒྱུ་དང་རྐྱེན་ལས་བྱུང་བ་ཡི། ། རང་བཞིན་བྱས་པ་ཅན་དུ་འགྱུར། ། ངོ་བོ་ཉིད་ནི་བཅོས་མིན་དང་། ། གཞན་ལ་ལྟོས་པ་མེད་པའོ། །
ཞེས་གསལ་བར་དགག་བྱའི་རང་བཞིན་ངོས་བཟུང་བ་ཡིན་ནོ། ། དེ་ལྟར་སྭ་བྷཱ་ཝའི་སྔགས་དོན་དུ་བྱས་ནས། སོ་སོར་རྟོགས་པའི་ཤེས་རབ་ཀྱིས་དཔྱད་ནས། སེམས་རང་བཞིན་མེད་པའི་མེད་དགག་རྟོགས་པར་བྱས་ནས། ཤུ་ནྱ་ཏའི་སྔགས་བརྗོད་ནས་དེའི་སྔགས་དོན་བསྒོམ་པ་ནི། གོང་དུ་དྲངས་པ་ལྟར་རྗེ་བཙུན་རྩེ་མོས། ཡན་ལག་དང་པོ་སྟོང་པ་ཉིད་ཀྱི་བྱང་ཆུབ་ཀྱི་སེམས་ནི། ཆོས་ཐམས་ཅད་བརྟགས་ནས་མ་གྲུབ་པར་བྱས་ནས། ཨོཾ་ཤུ་ནྱ་ཏ་ཛྙཱ་ན་བཛྲ་སྭ་བྷཱ་ཝ་ཨཏྨ་ཀོ྅ཧཾ། ཞེས་བྱ་བ་སྣང་བ་མེད་པར་བསྒོམ་མོ། །
ཞེས་གསུངས་པ་ལྟར་ཡིན་པས། འདིའི་སྣང་མེད་ཀྱི་སྟོང་ཉིད་བསྒོམ་ཚུལ་ནི། དཔལ་ཁ་སྦྱོར་ལས། རྣམ་པ་མེད་ཅིང་དངོས་པོ་མེད། ། འདོད་པ་མེད་ཅིང་སྡིག་པ་བྲལ། ། ཐོག་མ་ཐ་མའི་རྟོག་ལས་གྲོལ། ། ནམ་མཁའ་ལྟ་བུར་མཁས་པས་བསྒོམ། ། ཞེས་གསུངས་པའི་དོན་དུ་བྱས་ནས། རྗེ་བཙུན་རྩེ་མོས། དམིགས་པ་ལ་བརྟེན་ནས་ཡེ་ཤེས་ཅུང་ཟད་སྐྱེས་པ་དང་བསྲེས་ནས་ཉམས་སུ་ལེན་པ་ཡིན་ཏེ།
དེ་སྐད་དུ་ཡང་བྱང་ཆུབ་སེམས་འགྲེལ་ལས། དམིགས་པ་མེད་པའི་སེམས་སུ་ནི། ། གནས་པ་ནམ་མཁའི་མཚན་ཉིད་དེ། ། ནམ་མཁའ་བསྒོམ་པ་དེ་ཉིད་ནི། ། སྟོང་ཉིད་བསྒོམ་པར་བཞེད་པ་ཡིན། ། ཞེས་གསུངས་པ་ལྟར་གནད་ཡིན་པས། སོར་རྟོག་ཤེས་རབ་ཀྱིས། སེམས་ཀྱི་རང་བཞིན་ཁེགས་པ་ཡིས། མེད་དགག་གི་དམིགས་པ་དེ་ལ་བརྟེན་ནས་སྐྱེས་པའི་མེད་དགག་མྱོང་བའི་ཤེས་པ་དེ་ཉིད་ཡུལ་རང་བཞིན་མེད་པའི་མེད་དགག་དེ་དང་བསྲེས་ནས་དེ་ལས་བྱུང་བའི་ཉམས་ལ་མཉམ་པར་བཞག་པ་ནི། རྣལ་འབྱོར་དབང་ཕྱུག་བིརྺ་པའི་དགོངས་པ་ཕྱིན་ཅི་མ་ལོག་པ་ཡིན་ཏེ།
ཤིན་ཏུ་སྤྲོས་མེད་ལས། མཁའ་དང་རང་རིག་སྟོང་པ་ཉིད། ། རོ་གཅིག་མཁའ་མཉམ་ཡེ་ཤེས་བསྒོམ། ། འདི་ནི་སངས་རྒྱས་ཐམས་ཅད་ཀྱི། ། ཐུགས་ཀྱི་གསང་ཆེན་བླ་ན་མེད། ། འདི་ནི་སྲིད་དང་ཞི་མ་གྲོལ། ། ཞེས་གསུངས་པའི་ཕྱིར་རོ། ། དེ་བཞིན་དུ་གྲུབ་ཆེན་དྲིལ་བུ་པས་ཀྱང་མན་ངག་འདི་གསལ་བར་གསུངས་ཏེ། བསམ་གྱིས་མི་ཁྱབ་པའི་རིམ་པ་ལས། དམིགས་པ་ཀུན་དང་བྲལ་བའི་སེམས། །
བསམ་དུ་མེད་པའི་རང་བཞིན་ཕྱིར། ། ཅི་ཡང་བསམ་པར་མི་བྱའོ། ། སེམས་ནི་སྟོང་པ་ལ་གཞུག་ཅིང་། ། སྟོང་པ་ཡང་ནི་སེམས་ལ་གཞུག ། ཞེས་གསུངས་པ་ཡང་འདིས་བསྟན་པ་ཡིན་ནོ། ། དེ་ཉིད་རྡོ་རྗེ་འཆང་གི་དགོངས་པ་ཕྱིན་ཅི་མ་ལོག་པ་ཡིན་ཏེ། དཔལ་ཁ་སྦྱོར་ལས། དམིགས་མེད་གནས་སུ་ཤེས་རབ་དང་། ། དམིགས་མེད་སྙིང་རྗེ་ཆེན་པོ་ཉིད། ། བློ་དང་ལྷན་ཅིག་འདྲེས་གྱུར་པ། །
ནམ་མཁར་ནམ་མཁའ་ཅི་ལྟ་བུར། ། ཅེས་གསུངས་པ་ཡིན་ནོ། ། དེ་ལྟར་ཡུལ་རང་བཞིན་མེད་པའི་མེད་དགག་དང་། ཡུལ་ཅན་དེ་རྟོགས་པའི་ཤེས་རབ་གཉིས་པོ་དབྱེར་མེད་དུ་འདྲེས་པའི་ཉམས་མྱོང་མཉམ་པར་བཞག་པ་ནི། དཔལ་གསང་བ་འདུས་པ་ལས། དངོས་པོ་མེད་པར་སྒོམ་པའི་དངོས། ། རྣམ་པར་བྱང་བ་སྒོམ་པ་མིན། ། དེ་བས་དངོས་པོ་དངོས་མེད་པ། ། བསྒོམ་པ་དམིགས་སུ་མེད་པའོ། ། ཞེས་གསུངས་པའི་དོན་ཡིན་ཞིང་།
སྤྱོད་འཇུག་ལས། གང་ཚེ་དངོས་དང་དངོས་མེད་པ། ། བློ་ཡི་མདུན་དུ་མི་གནས་པའི། ། དེ་ཚེ་རྣམ་པ་གཞན་མེད་པས། ། དམིགས་པ་མེད་པར་རབ་ཏུ་ཞི། ། ཞེས་གསུངས་པའི་དོན་ཡིན་ནོ། ། འོ་ན་དེའི་སྐབས་སུ། བློ་མི་འདོད་དམ་ཉམས་པ་ལ། དེ་འགོག་པའི་ཆེད་དུ། ཧེ་བཛྲ་ལས།
རང་རིག་ཡེ་ཤེས་ཉིད་དུ་འགྱུར། ། རང་གཞན་ཡང་དག་རིག་པ་སྤངས། ། མཁའ་མཉམ་རྡུལ་བྲལ་སྟོང་པ་ཉིད། ། དངོས་དང་དངོས་མེད་བདག་ཉིད་མཆོག ། ཐབས་དང་ཤེས་རབ་ཤིན་ཏུ་འདྲེས། ། ཞེས་གསུངས་པས། དབྱིངས་རིག་འདྲེས་པའི་སྐབས་སུ་རང་རིག་པའི་ཤེས་པས། སྟོང་ཉིད་དེ་མྱོང་བས་དེ་ཡེ་ཤེས་སུ་འགྱུར་བར་བཤད་པ་ཡིན་ནོ། ། ཡེ་ཤེས་དེ་སྟོང་པ་ཉིད་མྱོང་བའི་རྩིས་མ་ཟིན་པར་སེམས་འཛིན་མེད་ཙམ་དུ་གནས་ཀྱང་། འདུ་ཤེས་མེད་པའི་སྙོམས་འཇུག་དང་འདྲ་བར་སྒྲིབ་པ་སྤོང་མི་ནུས་ཏེ།
སྤྱོད་འཇུག་ལས། སྟོང་པ་ཉིད་དང་བྲལ་བའི་སེམས། ། འགག་པ་སླར་ཡང་སྐྱེ་འགྱུར་ཏེ། ། འདུ་ཤེས་མེད་པའི་སྙོམས་འཇུག་བཞིན། ། ཞེས་གསུངས་པའི་ཕྱིར། ། དེ་ལྟར་ཡུལ་དང་ཡུལ་ཅན་དབྱེར་མེད་དུ་བསྲེས་ནས་བརྗོད་བྲལ་ཉམས་སུ་མྱོང་བར་བྱས་པའི་ངང་ནས་ཡོད་མེད་ལ་སོགས་པ་གང་དུ་ཡང་མི་འཛིན་པ་ཞིག་དགོས་པ་ཡིན་ཏེ། དཔལ་ཁ་སྦྱོར་ལས། སྟོང་པ་བསྒོམ་པར་མི་བྱ་སྟེ། ། སྟོང་མིན་བསྒོམ་པར་མི་བྱའོ། ། སྟོང་པ་མི་སྤང་རྣལ་འབྱོར་པ། །
སྟོང་མིན་ཡོངས་སུ་མི་སྤོང་ངོ་། ། སྟོང་དང་མི་སྟོང་བཟུང་བ་ལས། ། རྟོག་པ་ཉུང་མིན་སྐྱེ་བར་འགྱུར། ། ཡོངས་སུ་སྤངས་ན་ཀུན་རྟོགས་ཏེ། ། དེ་ཕྱིར་དེ་ཉིད་ཡོངས་སུ་སྤོངས། ། ཞེས་གསུངས་པའི་དོན་ཡིན་ནོ། ། རང་གིས་ཉམས་སུ་མྱོང་བ་དང་། དེ་ཉིད་ཀྱི་དོན་དུ་བྱས་ནས། རྣལ་འབྱོར་དབང་ཕྱུག་བིརྺ་པས། ཕྱག་རྒྱ་ཆེན་པོའི་ངང་ནས་ལྷན་ཅིག་སྐྱེས་པ་སྟེ། །
མི་བསམ་མི་རྟོག་སྤྲོས་བྲལ་རང་གི་ངང་ལ་བཞག ། ཆད་པར་མི་འགྱུར་ཉམས་སུ་མྱོང་བ་རང་གིས་རིག ། རྟག་པར་མི་འགྱུར་མངོན་ཞེན་མེད་པས་ཟུང་དུ་འཇུག ། ཅེས་གསུངས་པས། དེ་ལྟར་ཉམས་སུ་ལེན་པའི་ཉམས་མྱོང་དེ་ཉིད་རྟག་ཆད་དང་བྲལ་བའི་བརྗོད་བྲལ་ཟུང་འཇུག་གི་ཉམས་མྱོང་ཡིན་པར་གསུངས་ལ། དེ་བཞིན་དུ་འཕགས་པ་ཀླུ་སྒྲུབ་ཀྱིས། ཀུན་རྫོབ་དང་ནི་དོན་དམ་དག ། སོ་སོའི་ཆར་ནི་ཤེས་གྱུར་ནས། ། གང་དུ་ཡང་དག་འདྲེས་གྱུར་པ། ། ཟུང་དུ་འཇུག་པ་དེ་བཤད་དོ། །
ཞེས་གསུངས་པ་ཡང་གཞི་ལམ་འབྲས་གསུམ་གྱི་སྐབས་སུ། ཡུལ་དང་ཡུལ་ཅན་འདྲེས་པ་ཟུང་འཇུག་ཏུ་བཤད་ནས། དེ་ཉིད་ཉམས་སུ་མྱོང་བ་ཟུང་འཇུག་ཉམས་སུ་མྱོང་བར་བཤད་པ་ཡིན་ནོ། ། ཁ་ཅིག་འདི་ལྟར་བཤད་པའི་ཉམས་ལེན་གྱི་གནད་མི་ཤེས་པར། སོ་སོར་རྟོག་པའི་ཤེས་རབ་ཀྱིས། རང་བཞིན་མེད་པར་གཏན་ལ་ཕབ་པའི་མེད་དགག་གི་རྒྱུན་དེ་ཉིད་ངེས་པ་ཤུགས་དྲག་གིས་སྐྱོང་བ་སྟོང་ཉིད་ཀྱི་ཉམས་ལེན་དངོས་གཞི་ཡིན་པར་བཤད་ནས། འདིའི་རྒྱུན་ཁོ་ན་སྐྱོང་བ་སྟོང་ཉིད་མཚན་ཉིད་པ་རྒྱུད་ལ་སྐྱེ་བར་བཤད་པ་ནི་བབ་འཆོལ་ཡིན་ཏེ། བྱང་ཆུབ་སེམས་འགྲེལ་ལས། གང་དུ་རྣམ་རྟོག་སྣང་གྱུར་པ། ། དེར་ནི་སྟོང་ཉིད་ག་ལ་ཡོད། །
རྟོག་བྱེད་རྟོག་བྱེད་རྣམ་པའི་སེམས། ། དེ་བཞིན་གཤེགས་རྣམས་ཀྱིས་མ་གཟིགས། ། གང་ན་བརྟག་བྱ་རྟོག་བྱེད་ཡོད། ། དེར་ནི་བྱང་ཆུབ་སེམས་ཡོད་མིན། ། ཞེས་གསུངས་པས། ཁྱོད་ཀྱི་འདོད་པ་དེ་མིག་ཕུབ་པ་བཞིན་དུ་བཀག་པ་ཡིན་ནོ། ། དེ་ལྟར་སྔར་བཤད་པའི་ཉམས་མྱོང་དེ་ཉིད་ཡང་དྲན་པ་དང་ཤེས་བཞིན་དང་ལྡན་པའི་སྒོ་ནས་ཉམས་སུ་ལེན་པ་ཞིག་དགོས་པ་ཡིན་ཏེ། དབུ་མ་སྙིང་པོ་ལས། ཡིད་ཀྱི་གླང་པོ་ལོག་འགྲོ་བ། ། དམིགས་པའི་ཀ་བ་བརྟན་པོ་ལ། །
དྲན་པའི་ཐག་པས་དེ་བཅིངས་ནས། ། ཤེས་རབ་ལྕགས་ཀྱུས་དེ་དབང་བྱ། ། ཞེས་གསུངས་པ་ཡིན་ནོ། ། དེ་ཡང་གནས་སྐབས་འདིའི་དྲན་པ་ནི་གོང་དུ་བཤད་པའི་མྱོང་བ་དེ་ཉིད་ཡིན་ལ། དེ་ཉིད་ཤེས་བཞིན་གྱིས་བསྐྱངས་པ་ཞིག་ངེས་པར་དགོས་པ་ཡིན་ཏེ། སྤྱོད་འཇུག་ལས། ཤེས་བཞིན་མེད་པས་སྐྱོན་ལྡན་པས། ། ཐོས་དང་བསམ་དང་བསྒོམ་པ་ཡང་། ། གློ་རྡོལ་བུམ་པའི་ཆུ་བཞིན་དུ། ། དྲན་པ་ལ་ནི་དེ་མི་གནས། །
ཐོས་ལྡན་དད་པ་ཅན་དང་ནི། ། བརྩོན་པ་ལྷུར་ལེན་དུ་མ་ཡང་། ། ཤེས་བཞིན་མེད་པའི་སྐྱོན་ཆགས་པས། ། ལྟུང་བའི་རྙོག་དང་བཅས་པར་འགྱུར། ། ཞེས་གསུངས་ཤིང་། ཡང་དེ་ཉིད་ལས། ཅི་ནས་ཏིང་འཛིན་བརྩོན་པས་ནི། ། སྐད་ཅིག་གཅིག་ཀྱང་མི་འཆོར་བར། ། བདག་གི་ཡིད་ནི་གར་སྤྱོད་ཅེས། ། དེ་ལྟར་ཡིད་ལ་སོ་སོར་བརྟགས། །
ཞེས་གསུངས་ལ། འདིར་སོ་སོར་བརྟགས་ཞེས་པའི་དོན་ནི། ཏིང་ངེ་འཛིན་བསྒོམ་པའི་ཚེ་བྱིང་རྒོད་ཀྱི་མཚན་མ་བྱུང་མ་བྱུང་གི་ས་མཚམས་རིག་པར་བྱེད་པ་ལ་གསུངས་པ་ཡིན་ཞིང་། གཞན་ཡང་མཚན་ལྡན་གྱི་གསུང་རབ་དུ་མ་ཞིག་ནས། ཐོས་བསམ་བསྒོམ་གསུམ་གང་བྱེད་ཀྱང་། དྲན་པ་དང་། ཤེས་བཞིན་གྱིས་ཟིན་པ་གལ་ཤིན་ཏུ་ཆེ་བར་བཤད་པ་ཡིན་ནོ། ། འོན་དྲན་པ་ཉེར་བཞག་ལས། ཤེས་བཞིན་གཉིས་པོ་གང་ཡིན་སྙམ་ན། དེ་ལ་སྤྱིར་དྲན་པ་དང་ཤེས་བཞིན་ནི།
ཀུན་ལས་བཏུས་པ་ལས། དྲན་པ་གང་ཞེ་ན། འདྲིས་པའི་དངོས་པོ་ལ་སེམས་ཀྱིས་བརྗེད་པ་མེད་པ་སྟེ་རྣམ་པར་མི་གཡེང་བའི་ལས་ཅན་ནོ། ། ཞེས་གསུངས་པ་དང་། དབྱིག་གཉེན་གྱི་མདོ་སྡེ་རྒྱན་གྱི་འགྲེལ་པར། དྲན་པ་དང་ཤེས་བཞིན་ཉེ་བར་གཏོད་པར་བྱེད་པ་སྟེ། གཅིག་གིས་ནི་སེམས་དམིགས་པ་ལས་མི་འཕྲོ་བར་བྱེད་པའི་ཕྱིར་རོ། ། གཉིས་པས་ནི་སེམས་འཕྲོ་བ་དང་མི་འཕྲོ་བར་རབ་ཏུ་ཤེས་པའི་ཕྱིར་རོ། ། ཞེས་གསུངས་པ་ལྟར་དྲན་པ་རྩེ་གཅིག་པའི་སེམས་ཀྱིས་གང་མྱོང་བ་དེ་ལས་གཞན་དུ་ཡིད་མི་གཡེངས་པར་བྱེད་པ་ཡིན་ལ། ཤེས་བཞིན་གྱིས་ནི།
སེམས་དམིགས་རྣམ་དེ་ལས་གཞན་དུ་འགྲོ་བ་དང་མི་འགྲོ་བའི་བྱེ་བྲག་ཤེས་པར་བྱེད་པ་ཡིན་པར་བཤད་པས། ཞི་ལྷག་གང་གི་སྐབས་སུ་འདི་གཉིས་དང་འབྲལ་དུ་མི་རུང་བར་བྱ་དགོས་སོ། ། འོ་ན་སྐབས་འདིར་དྲན་པ་དང་། ཤེས་བཞིན་གྱིས་སྐྱོང་ཚུལ་ཇི་ལྟར་བྱེད་སྙམ་ན། སེམས་གསལ་སྟོང་དབྱེར་མེད་བརྗོད་བྲལ་ཉམས་སུ་མྱོང་བ་དེ་ཉིད་བྱིང་བ་སྟེ། མྱོང་བ་དེ་ཉིད་མི་གསལ་བ་དང་། རྒོད་པ་དང་དེ་མྱོང་བ་དེ་ལས་རྟོག་པ་གཞན་དུ་འཕྲོ་བའི་དབང་དུ་མ་སོང་པར་བྱས་ལ། ཉམས་མྱོང་དེ་ཉིད་ཀྱི་ངང་ལ་རྩེ་གཅིག་ཏུ་བཞག་པ་ཡིན་ལ། དེའི་ཤེས་བཞིན་ནི་མཉམ་གཞག་དེའི་སྐབས་སུ་བྱིང་རྒོད་ཀྱི་མཚན་མ་ཅུང་ཟད་ཙམ་བྱུང་བའི་རྣམ་པ་རིག་པ་གཅིག་ངེས་པར་དགོས་ཏེ། མཉམ་གཞག་དེ་ལས་ལངས་པ་ན།
རྣམ་པ་དེ་རིག་པ་པ་ལ་ཤེས་བཞིན་གྱི་དངོས་པོའི་ཕྱིར་འདོད་པ་ནི་དོན་མ་ཡིན་ཏེ། མཉམ་གཞག་དེས་སྐབས་སུ་ཤེས་བཞིན་དེའི་ཕན་མ་བཏགས་པའི་ཕྱིར་རོ། ། མཉམ་བཞག་གི་སྐབས་སུ་བྱིང་རྒོད་ཀྱི་མཚན་མ་ཨེ་བྱུང་རིག་པ་ཡང་། མཉམ་པར་བཞག་པའི་གོང་ཉིད་དུ། མཉམ་བཞག་གི་སྐབས་སུ་མཚན་མ་དེ་བྱུང་མ་བྱུང་གི་བྱེ་བྲག་ཤེས་པར་བྱེད་དགོས་སྙམ་པའི་འཕེན་པ་ཤུགས་དྲག་ཡང་དང་ཡང་དུ་བཏང་བ་ལ་རག་ལས་པ་ཡིན་ནོ། ། གསུམ་པ་དེ་ལྟར་བསྒོམ་པའི་དགོས་པ་ནི། རྗེ་བཙུན་རྩེ་མོས། ཡེ་ཤེས་ཚོགས་བསགས་དགོས་པ་ཡང་། ། རྣམ་པ་བཞི་རུ་ཤེས་བྱ་སྟེ། ། ཀུན་ཏུ་རྟོག་པའི་དྲི་མ་ལས། །
དག་པར་བྱ་བའི་དགོས་པ་དང་། ། འབྲས་བུ་ཐམས་ཅད་མཁྱེན་པ་ཡིས། ། ལྷ་ཡི་མྱུ་གུ་བསྐྱེད་པ་དང་། ། གསུམ་པ་བསོད་ནམས་ཚོགས་དང་ནི། ། ཡེ་ཤེས་ཚོགས་ནི་འབྲེལ་ཕྱིར་དང་། ། བཞི་པ་ཆོས་ཀྱི་སྐུ་ལ་ནི། ། གཟུགས་སྐུ་འབྱུང་བ་བྱ་ཕྱིར་རོ། ། དེ་ལ་དང་པོ་བཤད་བྱ་བ། ། གང་ཟག་བདག་ལ་སོགས་པ་རྣམས། ། ཡང་དག་མ་ཡིན་ཀུན་བཏགས་པས། །
སྟོང་པ་སྒོམ་པས་དག་ཕྱིར་ཏེ། ། དཔེར་ན་རིགས་ངན་ཁང་བསྲེགས་པ། ། དག་འགྱུར་ཏེ་ཡང་ཁ་སྦྱོར་ལས། ། དང་པོ་སྟོང་ཉིད་བསྒོམ་པས་ནི། ། ལུས་ཅན་རྣམས་ཀྱི་དྲི་མ་བཀྲུ ། གཉིས་པ་ཡང་ནི་བཤད་བྱ་སྟེ། ། ཐ་མལ་དངོས་པོ་རགས་པ་རྣམས། ། ལན་ཅིག་སྟོང་པར་མི་སྒོམ་ན། ། འདི་ལ་ལྷར་ནི་བསྐྱེད་མི་རུང་། ། ལན་ཅིག་སྟོང་པར་སྦྱངས་པ་ཡིས།
དེ་ལ་ལྷར་ནི་བསྐྱེད་བྱ་སྟེ། ། དང་པོར་རྡོ་སོགས་རགས་པ་རྣམས། ། བསལ་ནས་ས་བོན་བཏབ་པ་ལས། ། མྱུ་གུ་འབྱུང་ཞིང་དེ་སྐད་དུ། ། ལུས་སོགས་སྟོང་པའི་ཞིང་ས་ལའང་། ། བློ་དང་ལྡན་པས་ས་བོན་བཏབ། ། གསུམ་པ་ཡང་ནི་བཤད་བྱ་སྟེ། ། ཐབས་དང་བྲལ་བའི་ཤེས་རབ་དང་། ། ཤེས་རབ་བྲལ་བའི་ཐབས་དག་ནི། ། འཆིང་ཞིང་གྲོལ་བར་མི་འགྱུར་ལ། །
ཐབས་དང་ཤེས་རབ་ཟུང་འབྲེལ་བས། ། གྲོལ་བར་བཤད་པས་བསོད་ནམས་ཚོགས། ། ཐབས་ཡིན་སྟོང་ཉིད་ཡེ་ཤེས་ཚོགས། ། ཤེས་རབ་ཟུང་དུ་འཇུག་པར་བྱ། ། བཞི་པ་སྟོང་ཉིད་ཆོས་སྐུ་ལས། ། འོག་གི་ལྷ་བསྐྱེད་གཟུགས་སྐུའོ། ། དེ་གྲུབ་ཕྱིར་ན་སྟོང་པ་ཉིད། ། ཆོས་ཀྱི་སྐུ་ཡི་ངོ་བོར་བསྒོམ། ། ཞེས་གསུངས་པ་ལྟར་ཡིན་ལ། དེ་ལ་བསྐྱེད་རིམ་གྱི་སྔོན་དུ་སྟོང་ཉིད་བསྒོམ་དགོས་པར་གསུངས་པ་ནི།
དཔལ་ཁ་སྦྱོར་གྱི་དང་པོའི་དང་པོ་ལས། དང་པོར་སྟོང་ཉིད་སྒོམ་པས་ནི། ། ལུས་ཅན་ཀུན་གྱི་དྲི་མ་བཀྲུ། ཞེས་གསུངས་པ་ཡིན་ལ། དེའི་དོན་བཤད་པ་ན། རྗེ་བཙུན་རྩེ་མོ་ཉིད་ཀྱིས། དེ་ལ་དང་པོར་ཞེས་བྱ་བ་ནི། ཕྱག་རྒྱ་ཆེན་པོ་མཆོག་གི་དངོས་གྲུབ་ཀྱི་གོ་འཕང་ཐོབ་པར་བྱ་བའི་ཐབས་ཀྱི་མངོན་པར་རྟོགས་པ་རྣམས་ཀྱི་མངོན་དུ་རྟོགས་པའི་ལྟ་བ་སྟོང་ཉིད་ཀྱི་བྱང་ཆུབ་ཀྱི་སེམས་བསྐྱེད་པ་འདི་འགྲོ་སྟེ། འོག་ནས་འབྱུང་བའི་བསྐྱེད་པའི་རིམ་པ་དང་མཚན་མ་དང་བཅས་པའི་རིམ་པ་དང་། བཟླས་པ་དང་།
སྦྱིན་སྲེག་ལ་སོགས་པ་འདི་དག་ཐམས་ཅད་སྣང་བ་དེ་དང་དེའི་རྣམ་པར་སྣང་ཡང་། རང་གི་ངོ་བོ་གོ་ཡུལ་དུ་སེམས་ཉིད་ལྷན་ཅིག་སྐྱེས་པའི་ཡེ་ཤེས་གཅིག་ཉིད་དུ་རྟོགས་པར་བྱ་བའི་ཕྱིར་ཐོག་མར་འགྲོ་སྟེ། བསྡུད་པ་ཚིགས་སུ་བཅད་པ་ལས། སྦྱིན་པ་སྦྱིན་པའི་སྔོན་དུ་འགྲོ་བ་ཤེས་རབ་སྟེ། ། ཚུལ་ཁྲིམས་བཟོད་པ་བརྩོན་འགྲུས་བསམ་གཏན་དེ་བཞིན་ནོ། ། དགེ་ཆོས་ཆུད་མི་གསན་ཕྱིར་ཡོངས་སུ་ཟིན་པ་ཡིན། ། འདི་ནི་ཆོས་རྣམས་ཐམས་ཅད་ཚུལ་གཅིག་སྟོན་པར་བྱེད། ། ཅེས་གསུངས་པ་ལྟ་བུའོ། ། དེ་ནས་དང་པོར་ཞེས་བྱའོ། ། ཞེས་གསུངས་པ་ཡིན་ལ།
སྟོང་ཉིད་བསྒོམ་པས་བྱང་ཆུབ་ཀྱི་སེམས་སུ་བཤད་དེ། རྗེ་བཙུན་རྩེ་མོས། སྟོང་པ་ཉིད་བསྒོམ་པ་ཉིད་དོན་དམ་བྱང་ཆུབ་སེམས་ཞེས་བྱ་སྟེ། སངས་རྒྱས་རྣམས་ཀྱི་བྱང་ཆུབ་སེམས། ། བདག་དང་ཕུང་པོར་རྣམ་རིག་གིས། ། རྟོག་པ་རྣམས་ཀྱིས་མ་བསྒྲིབས་ཤིང་། ། རྟག་ཏུ་སྟོང་ཉིད་མཚན་ཉིད་བཞེད། ། ཅེས་ཀླུ་སྒྲུབ་ཀྱིས་གསུངས་པ་ལྟ་བུའོ། ། ཞེས་བཤད་པ་ཡིན་པས་སོ། ། དེ་ལ་དགོས་པའི་གཙོ་བོ་ནི་སྣང་བཅས་ཀྱི་བསྐྱེད་རྫོགས་དང་པོར་སྟོང་ཉིད་བསྒོམ་པ་ནི།
སྣང་བཅས་ཀྱི་སྒོམ་དེ་ཉིད་ཀྱིས་མི་འཆིང་ཞིང་གྲོལ་བར་བྱེད་པ་ཡིན་ཏེ། གྲུབ་ཆེན་དྲིལ་བུ་པས། ཆོ་ག་སྣ་ཚོགས་ཉམས་དགའ་བ། ། བསམ་པ་སྣ་ཚོགས་བཟུང་བའི་ཕྱིར། ། རྡོ་རྗེ་འཆང་གིས་གསུངས་པ་སྟེ། ། དེ་ཉིད་མེད་ན་འཆི་འགྱུར་ལ། ། གང་ཞིག་དེ་ཉིད་ཡོད་གྱུར་ན། །

དེ་དག་ཐམས་ཅད་གྲོལ་བའི་རྒྱུ། ། ཞེས་གསུངས་པའི་ཕྱིར་རོ། ། དེའི་རྒྱུ་མཚན་ཡང་། མཚན་འཛིན་མ་སྤངས་པའི་རྣལ་འབྱོར་པ་རྣམས་ཀྱིས་སྣང་བཅས་ཀྱི་རྣལ་འབྱོར་བསྒོམ་པའི་སྔོན་དུ་སྟོང་ཉིད་བསྒོམ་པ་མ་སོང་ན། སྣང་བའི་ཆ་དེ་ཉིད་བདེན་པར་སྣང་བས་དེ་ལ་བདེན་འཛིན་དེས་འཆིང་བར་འགྱུར་ཞིང་། རྣལ་འབྱོར་དེ་ཡི་སྔོན་དུ་སྟོང་ཉིད་བསྒོམ་པ་སོང་ན། དེའི་རྗེས་ཐོབ་ཀྱི་སྣང་བཅས་ཀྱི་རྣལ་འབྱོར་གང་ཡིན་ཡང་། བདེན་མེད་སྒྱུ་མ་ལྟ་བུར་རྟོགས་ནས་གྲོལ་བར་བྱེད་པའི་དགོས་པ་ཡོད་པ་ཡིན་ནོ། ། སྣང་བཅས་ཀྱི་རྣལ་འབྱོར་བསྒོམ་པའི་སྔོན་དུ་སྟོང་ཉིད་ཀྱི་རྣལ་འབྱོར་བསྒོམ་པ་སྔོན་དུ་སོང་ནས། དེའི་རྗེས་ཐོབ་ཏུ་གང་སྣང་ཐམས་ཅད་སྒྱུ་མ་ལྟ་བུར་ཡང་ཤར་བ་ཡིན་ཏེ་རྣམ་པར་མི་རྟོག་པར་འཇུག་པ་ཞེས་བྱ་བའི་གཟུངས་ལས། རྣམ་པར་མི་རྟོག་པའི་དབྱིངས་ལ་རབ་ཏུ་གནས་པས་ཤེས་རབ་དང་།
ཁྱད་པར་མེད་པར་མི་རྟོག་པའི་ཡེ་ཤེས་ཀྱིས་ཐམས་ཅད་ནམ་མཁའི་དཀྱིལ་དང་མཚུངས་པར་མཐོང་ངོ་། ། རྣམ་པར་མི་རྟོག་པའི་རྗེས་ལ་ཐོབ་པའི་ཡེ་ཤེས་ཀྱིས་ནི། ཆོས་ཐམས་ཅད་སྒྱུ་མ་དང་། སྨིག་སྒྱུ་དང་། རྨི་ལམ་དང་། མིག་ཡོར་དང་། བྲག་ཆ་དང་། གཟུགས་བརྙན་དང་། ཆུ་ཟླ་དང་། སྤྲུལ་པ་དང་མཚུངས་པར་མཐོང་ངོ་། །
ཞེས་གསུངས་པའི་ཕྱིར་རོ། ། ཁ་ཅིག་ཡེ་ཤེས་ཀྱི་ས་བསྐྱེད་པའི་སྐབས་སུ། སོ་སྐྱེས་སྟོང་ཉིད་ཀྱི་ལྟ་བ་ལ་མཉམ་པར་བཞག་པའི་དུས་སུ་སྣང་བ་མེད་པའི་སྟོང་ཉིད་འབའ་ཞིག་ལ་བློ་ཞུགས་པ་མི་འོང་། ཞེས་ཡང་ཡང་བཤད་པ་ནི། གོང་དུ་བཤད་པ་ལྟར་སྤྱོད་འཇུག་ལ་སོགས་པ་ཚད་ལྡན་གྱི་ལུང་རིགས་རྣམས་དང་ཡང་འགལ་ཞིང་། རང་ཚིག་དང་ཡང་དངོས་སུ་འགལ་བ་ཡིན་ཏེ། ཁྱོད་རང་གིས་གསང་འདུས་ཀྱི་ཡེ་ཤེས་ཀྱི་ས་བསྐྱེད་པའི་དོན་བཤད་པར། ཇི་སྐད་དུ། མདོར་བྱས་ལས། དམ་པའི་དོན་དུ་དངོས་པོ་རྣམས། །
སྲིད་གསུམ་དངོས་པོ་མེད་པར་བསྒོམ། ། ཞེས་སྐབས་འདིར་གསུངས་པས་ནང་སྟོང་ཉིད་ཀྱི་ལྟ་བ་ངེས་པར་དགོས། དེ་ལྟར་ཆོས་རྣམས་དོན་དམ་པར་ཅིར་མ་གྲུབ་པར་ངེས་པའི་རིག་པའི་ཤེས་པའི་ངོ་བོ་གང་དུ་མ་གྲུབ་པའི་ཡིན་ལུགས་ལ། དེར་སྣང་བ་ཙམ་ཡང་ལྡོག་པས་ན། སྣོད་བཅུད་ལ་སོགས་པའི་སྣང་བ་ཐམས་ཅད་ཉེ་བར་ཞི་བ་ཡང་མི་སྒོམ་པ་མ་ཡིན་ནོ། ། ཞེས་བྲིས་ནས་ཁས་ལེན་པ་དང་འགལ་བའི་ཕྱིར་རོ། ། མདོར་ན་རྣལ་འབྱོར་པས་ཚོགས་གསོག་པའི་ཚེ། ཚོགས་གཉིས་ཀྱི་དོན་ཕྲ་མོ་ལ་ཡང་ཡིད་ཆེས་བྱས་ནས། བླང་དོར་གྱི་སྒོ་ནས་ཉམས་སུ་ལེན་པར་བྱས་ཏེ། བྱམས་པ་ཆེན་པོའི་མདོ་ལས།
རྣམ་རྟོག་མ་ཟད་བར་དུ་ལས་ཡོད་པས། ། ལས་ཀྱི་རྣམ་པར་སྨིན་པ་ཡིད་ཆེས་བྱ། ། སྡིག་ནི་ཆུང་ངུ་མི་བརྙས་སྤངས་ཤིང་བཤགས། ། ཆུ་ཐིགས་བསགས་པས་རྒྱ་མཚོ་ཆེན་པོ་བཞིན། ། དགེ་བ་ཆུང་ཡང་མི་བརྙས་དང་དུ་བླང་། ། རྡུལ་ཕྲན་བསགས་པས་རི་རབ་གླིང་ཁམས་བཞིན། ། སྟོང་པ་ཉིད་ཀྱི་ཕན་རྩིས་ཟིན་གྱུར་ན། ། དུག་ལ་སྔགས་ཀྱིས་བཏབ་པ་ཇི་བཞིན་ནོ། ། ཞེས་གསུངས་པ་ཡིན་ནོ། ། སྤྱི་དོན་གཉིས་པ་དངོས་གཞིའི་རྣལ་འབྱོར་ལ་བདུན།
བར་ཆད་ཞི་བའི་ཕྱིར་དུ་སྲུང་འཁོར་བསྒོམ་པ། སྣོད་སྦྱོང་པའི་ཕྱིར་དུ་རྟེན་གཞལ་ཡས་ཁང་བསྐྱེད་པ། བཅུད་ཀྱི་སེམས་ཅན་སྦྱོང་བའི་ཕྱིར་དུ་བརྟེན་པ་ལྷ་བསྐྱེད་པ། དེ་དག་གི་མཇུག་བསྡུ་མཆོད་བསྟོད་བདུད་རྩི་མྱང་ཚུལ་བཤད་པ། བླ་མའི་མན་ངག་གིས་བསྐྱེད་རིམ་གྱི་དམིགས་པ་རྣམས་ལ་གསལ་སྣང་སྟོན་ཚུལ་བཤད་པ། དེ་ལྟར་བསྒོམ་པའི་གང་ཟག་གི་ཉམས་ཚོད་དཔྱད་པའི་སྒོ་ནས་བསྒོམ་བྱ་ལ་དབྲི་བསྣན་བྱེད་ཚུལ། དེ་ལྟར་བཤད་པའི་སྦྱོང་བྱེད་དེས་བསྐྱེད་རིམ་སྦྱང་གཞི་སྦྱོང་ཚུལ་ལོ། ། དང་པོ་ནི། གྲུབ་ཆེན་དཔལ་འཛིན་གྱིས། འདིའི་སྒྲུབ་ཐབས་ལས།
དེ་ནས་སྟོང་པ་ཉིད་དུ་བསམ་སྟེ། དེ་ནས། ཨོཾ་ཤུ་ནྱ་ཏ་ཛྙཱ་ན་བཛྲ་སྭ་བྷཱ་ཝ་ཨཏྨ་ཀོ྅ཧཾ། དེ་ནས། སྭ་བྷཱ་ཝ་ཤུདྡྷ་སརྦ་དྷརྨ་སྭ་བྷཱ་ཝ་ཤུདྡྷོ་྅ཧཾ། ཞེས་བརྗོད་པར་བསམ་ཞིང་། ཆོས་ཐམས་ཅད་བདག་མེད་པའི་རང་བཞིན་དུ་བྱས་ལ། སྲུང་འཁོར་གྱི་དབུས་སུ་ཞེས་གསུངས་ནས། སྟོང་ཉིད་བསྒོམ་པའི་རྗེས་ཐོགས་སུ་སྲུང་འཁོར་བསྒོམ་པར་གསུངས་པས། སྟོང་ཉིད་བསྒོམ་པ་ལས་ལྡང་ནས།
སྟོང་ཉིད་ཀྱི་རྩི་མ་ཡལ་བའི་ངང་ནས་སྲུང་འཁོར་ལ་སོགས་པས་འོག་ནས་འབྱུང་བའི་རྟེན་དང་བརྟེན་པར་བཅས་པའི་ལྷའི་བསྐྱེད་རིམ་གྱི་རྣལ་འབྱོར་བསྒོམ་པ་ཡིན་ལ། གྲུབ་ཆེན་འདིས་སྲུང་འཁོར་བསྒོམ་པར་གསུངས་ཀྱང་། སྒོམ་གསལ་བར་མ་བཤད་པ་ལ། སློབ་དཔོན་ཤྲཱི་བྷ་དྲས། དེ་ལྟར་སྟོང་པ་ཉིད་བསྒོམས་ནས་ཡི་གེ་ཡྃ་ཡོངས་སུ་གྱུར་པ་ལས། རླུང་གི་དཀྱིལ་འཁོར་གཞུ་ལྟ་བུ་ཁ་དོག་ནག་པོ་བ་དན་གྱིས་མཚན་པར་བསམ་ལ། དེའི་སྟེང་དུ་རྃ་ལས་ཉི་མའི་དཀྱིལ་འཁོར། དེའི་དབུས་སུ་ཧཱུྃ་ཡོངས་སུ་གྱུར་པ་ལས་ཁྲོ་བོའི་རྡོ་རྗེ། དེ་ལས་རྡོ་རྗེའི་ས་གཞི་དང་། ར་བ་དང་།
བླ་བྲེ་དང་། གུར་ལ་སོགས་པ་བསྒོམ་སྟེ། ཐམས་ཅད་རང་བཞིན་ཅན་གྱི་དབུས་སུ། ཞེས་གསུངས་པས། དང་པོར་རླུང་གི་དཀྱིལ་འཁོར་བསྒོམ་པར་བཤད་ལ། སློབ་དཔོན་ཨ་མོས། སྟོང་པ་ཉིད་དུ་རྣམ་བསྒོམ་ནས། ། ཡྃ་རྃ་བྃ་ལྃ་ཡི་གེ་ལས། ། རླུང་དང་མེ་དང་ཆུ་དང་ནི། ། དབང་ཆེན་དཀྱིལ་འཁོར་བསམ་པར་བྱ། །
དེར་ནི་ཧཱུྃ་གི་རྣམ་པ་ལས། ། རྡོ་རྗེའི་ས་གཞི་ར་བ་དང་། ། ཞེས་ཐུན་མོང་མ་ཡིན་པའི་སྲུང་འཁོར་འཆད་པའི་སྐབས་སུ་འབྱུང་བཞི་རིམ་བརྩེགས་སུ་བསྐྱེད་པའི་དང་པོར་རླུང་གི་དཀྱིལ་འཁོར་བསྐྱེད་པར་བཤད་པས་སྲུང་འཁོར་གྱི་གདན་ལ་རླུང་གི་དཀྱིལ་འཁོར་བསྐྱེད་པར་བཤད་པའི་སྒྲུབ་ཐབས་ཁུངས་ཐུབ་མང་བས་དེ་བཞིན་དུ་བྱ། དེའི་སྟེང་དུ་ཨ་མོ་གྷ་བཛྲས་འབྱུང་བ་གཞན་རྣམས་རིམ་བརྩེགས་བྱས་པའི་སྟེང་དུ། རི་རབ་ལྕོག་བརྒྱད་པ། དེའི་སྟེང་དུ་སྣ་ཚོགས་པདྨ། དེའི་སྟེང་དུ་ཉི་མའི་དཀྱིལ་འཁོར། དེའི་སྟེང་དུ་སྣ་ཚོགས་རྡོ་རྗེ་བསྐྱེད་པར་བཤད་ལ། སློབ་དཔོན་ཤྲཱི་བྷ་དྲས། རླུང་གི་དཀྱིལ་འཁོར་གྱི་སྟེང་དུ་ཉི་མའི་དཀྱིལ་འཁོར་རྃ་ལས་བསྐྱེད་པར་བཤད་ཅིང་།
དེའི་སྟེང་དུ་ཁྲོ་བོའི་རྡོ་རྗེ་ཁ་གྱེས་པ་དེ་ལས་འོད་འཕྲོས་པས། རྡོ་རྗེའི་ས་གཞི་གུར་ལ་སོགས་པ་བསྐྱེད་པར་བཤད་ལ། གང་ལྟར་ཡང་རུང་སྟེ། སྲུང་འཁོར་གྱི་གདན་ལས། དང་པོར་རླུང་གི་དཀྱིལ་འཁོར་དུ་བའི་མདོག་ཅན་གདན་གྱིས་མཚན་པ། དེའི་སྟེང་དུ་རྃ་ལས་ཉི་མའི་དཀྱིལ་འཁོར། ཉི་མ་དང་། རླུང་གི་དཀྱིལ་འཁོར་གྱི་བར་དུ་སྣ་ཚོགས་པདྨ་བསྒོམ་པར་ཨ་མོ་གྷ་བཛྲས་བཤད་ལ། ཉི་མའི་སྟེང་དུ་སློབ་དཔོན་ཨ་མོ་གྷས་སྣ་ཚོགས་རྡོ་རྗེ་བསྐྱེད་པར་བཤད་པས། དེ་ལྟར་ཉི་མའི་དཀྱིལ་འཁོར་གྱི་སྟེང་དུ་ཧཱུྃ་ལས་སྣ་ཚོགས་རྡོ་རྗེ།
ཤར་དཀར། ལྷོ་སེར། ནུབ་དམར། བྱང་ལྗང་། ལྟེ་བ་མཐིང་ནག་ལ་ཧཱུྃ་གིས་མཚན་པའོ། ། དེ་ལ་སྣ་ཚོགས་རྡོ་རྗེའི་སྒྲ་དོན་ནི། ཁ་དོག་སྣ་ཚོགས་སུ་སྣང་བ་དང་། འཕྲིན་ལས་སྣ་ཚོགས་ཀྱིས་སེམས་ཅན་གྱི་དོན་བྱེད་པ་དང་། འོད་ཟེར་སྣ་ཚོགས་འཕྲོ་བས་སྣ་ཚོགས་རྡོ་རྗེའོ། ། ཞེས་མཁས་པས་གསུངས་ལ།
དེ་ལ་རྭ་ཉི་ཤུ་པ་དང་། རྭ་བཅུ་གཉིས་པ་གཉིས་ལས། དང་པོ་ནི། འཇིགས་ལྟ་ཉི་ཤུ་འཇོམས་པར་མཚོན་ལ། ཕྱི་མ་ནི་རྟེན་འབྲེལ་ཡན་ལག་བཅུ་གཉིས་མཚོན་པ་ཡིན་ནོ། ། དེ་ལྟར་སྲུང་འཁོར་སྤྲོ་བའི་གཞི་སྣ་ཚོགས་རྡོ་རྗེ་བསྒོམས་ནས། དེའི་ལྟེ་བའི་ཧཱུྃ་ལས་འོད་ཟེར་འཕྲོས་པས་རྡོ་རྗེའི་རྭ་གུར་ལ་སོགས་པ་སྲུང་འཁོར་ཡོངས་སུ་རྫོགས་པར་བསྒོམ་པ་ཡིན་ལ། སློབ་དཔོན་ཤྲཱི་བྷ་དྲས། ཉི་མའི་དཀྱིལ་འཁོར་གྱི་སྟེང་གི་རྡོ་རྗེ་དེ་ཉིད་རྡོ་རྗེ་ས་གཞི་དང་། རྭ་བ་དང་།
བླ་བྲེ་དང་། གུར་ལ་སོགས་པར་གྱུར་པར་བཤད་ལ། དེ་ལ་རྡོ་རྗེའི་ས་གཞིའི་དོན་ནི་འོག་གི་ཆ་ཐམས་ཅད་རྡོ་རྗེའི་རང་བཞིན་བར་མཚམས་མེད་པར་རྡོ་རྗེས་གཏམས་པའི་རང་བཞིན་དུ་གྱུར་པའོ། ། རྭ་བ་ནི་ཁ་དོག་ནག་པོ་དབྱིབས་ཟླུམ་པོར་ཡོད་པ། ཁྲོ་བོའི་རྡོ་རྗེ་གྱེན་འགྲེང་བ་བསྒྲིགས་པ་ལས་གྲུབ་པ་སྟེ། བླ་མ་རྭ་ལོ་ཙཱ་བས། ཕྱོགས་དང་མཚམས་རྣམས་སུ་འཕྲོས་པས། འགྲེང་བུར་གྱུར་པ་མི་ཕྱེད་པའི་རྡོ་རྗེའི་རྭ་བ་དང་། ཞེས་དང་། རྗེ་བཙུན་རྩེ་མོས་ཀྱེ་རྡོ་རྗེའི་སྲུང་འཁོར་གྱི་སྐབས་སུ།
རྡོ་རྗེ་ནག་པོ་ཁ་གདེངས་པ་འགྲེངས་བུར་གྱུར་པའི་བར་མཚམས་མེད་པའི་ར་བ་རྒྱས་པར་བསམ་མོ། ། ཞེས་གསུངས་པ་ལྟར་རོ། ། གུར་ནི་རྭ་བའི་ནང་དུ་རྭ་བ་དང་དཔངས་མཉམ་པའི་ཟླུམ་པོར་གྱུར་པའི་སྟེང་གུར་ཐབས་ཀྱི་རྣམ་པ་ར་གུར་གཉིས་ཀྱི་ལོགས་ཉིས་རིམ་སུ་ཡོད་པ། བླ་བྲེ་ནི་ར་གུར་གྱི་ནང་དུ་རྡོ་རྗེའི་བླ་བྲེས་གྲུ་བཞི་པ་འགེབས་པའི་ཚུལ་དུ་བྱས་པའོ། ། ཨ་མོ་གྷ་བཛྲས། ཕྱི་རོལ་མེ་འབར་བ་ཞེས་མེ་རི་བཤད་པས། ར་བ་དང་གུར་ལ་ཆད་པའི་ཚུལ་གྱིས། ར་བའི་ཕྱི་རོལ་ཏུ་འཕྲོ་བ་དང་འཁྱིལ་ཞིང་འབར་བ་ལ་སོགས་པ་བསྐལ་པ་འཇིག་པའི་མེ་ལྟར་བསམ་པར་བྱའོ། ། སྲུང་འཁོར་ཐུན་མོང་བ་འདི་དག་གི་ཚད་ནི། གྲུབ་ཆེན་མཚོ་སྐྱེས་ཀྱིས་ཀྱཻ་རྡོ་རྗེའི་སྒྲུབ་ཐབས་སུ།
ཇི་སྙེད་འདོད་པ། ཞེས་རང་གི་བློ་ལ་ཇི་ལྟར་འཚམས་པ་བསྒོམ་པར་བྱའོ། ། ཞེས་གསུངས་སོ། ། གཉིས་པ་ཐུན་མོང་མ་ཡིན་པའི་སྲུང་འཁོར་ལ་ལུགས་མི་འདྲ་བ་གཉིས་ཡོད་པ་ལས། སློབ་དཔོན་ཨ་མོས། རོ་ལངས་བརྒྱད་ཀྱིས་བསྐོར་བའི་སྒྲུབ་ཐབས་སུ་གསང་འདུས་འཇམ་རྡོར་ནས་བཤད་པའི་ཁྲོ་བོ་བཅུའི་སྲུང་འཁོར་འདི་སྦྱར་བ་ཡིན་ལ། ལུགས་གཉིས་པ་ནི། སློབ་དཔོན་ཨ་མོ་གྷ་བཛྲས། ལྷ་བཅུ་བདུན་མའི་སྒྲུབ་ཐབས་སུ། ཐུན་མོང་མ་ཡིན་པའི་འཁོར་ལོ་རྩིབས་བརྒྱད་པའི་ནང་དུ་དབུས་སུ་བཅོམ་ལྡན་འདས་གཤིན་རྗེ་གཤེད་ཡབ་ཡུམ་དང་བཅས་པ།
རྩིབས་བརྒྱད་ལ་ཡ་བ་ཏི་ལ་སོགས་པའི་གཤིན་རྗེ་བརྒྱད་བསྐྱེད་པ་ལ་སོགས་པ་ཐུན་མོང་མ་ཡིན་པའི་སྲུང་འཁོར་བཤད་དེ། འདི་རྣམས་བསྡུས་པ་ནི་གོང་དུ་བཤད་ཟིན་ལ། འདི་དག་གི་སྒོམ་རྒྱས་ལ་ཞིབ་པ་ནི་གཞན་དུ་ཤེས་པར་བྱའོ། ། འདི་ལ་ཅིའི་ཕྱིར་ཐུན་མོང་བ་དང་ཐུན་མོང་མ་ཡིན་པའི་སྲུང་འཁོར་ཞེས་བྱ་ཞེ་ན། སྔ་མ་རྡོ་རྗེར་གུར་དང་ས་གཞི་སོགས་ཙམ་ནི་རྣལ་འབྱོར་རྒྱུད་དུ་ཡང་བཤད་པས་ཐུན་མོང་བར་འཇོག་ལ། འཁོར་ལོའི་སྦུབས་ཀྱི་ནང་ལྷ་བསྐྱེད་པའི་སྲུང་འཁོར་བླ་མེད་མ་གཏོགས་པ་གཞན་མ་བཤད་པས། བླ་མེད་ཀྱི་ཐུན་མོང་མ་ཡིན་པའི་སྲུང་འཁོར་དུ་འཇོག་པ་ཡིན་ནོ། ། སྲུང་འཁོར་ཐུན་མོང་མ་ཡིན་པ་འདི་དག་གི་ཚད་ཀྱང་། རྡོ་རྗེ་གུར་གྱི་ལེའུ་བཅུ་པ་ལས། སྲུང་བའི་འཁོར་ལོ་གཟི་བརྗིད་ཆེ། །
བསྐལ་པའི་མེ་ལྟར་འབར་བ་སྟེ། ། འཁོར་ཞིང་རབ་ཏུ་མི་གཡོ་བ། ། དཔག་ཚད་བརྒྱ་ཡི་ཚད་ཙམ་མོ། ། ཞེས་གསུངས་པས། དེ་ལས་ཆེ་བ་མི་སྒོམ་ཞིང་། ཆུང་དུ་ན་རང་གི་བློ་ལ་ཇི་ལྟར་འཚམས་པར་བསྒོམ་མོ། ། གསུམ་པ་དེ་དག་བསྒོམ་པའི་དགོས་པ་ནི། མཐར་ཐུག་གི་དགོས་པ་ནི། ལམ་གྱི་བར་ཆད་བདུད་ལས་ཞི་བ་དང་། གནས་སྐབས་ཀྱི་དགོས་པ་གཞན་གྱི་ཕུར་བུས་བཏབ་པ་ལ་སོགས་པ་སྡང་བའི་སྦྱོར་བ་རབ་ཏུ་ཞི་བར་བྱ་བའི་ཕྱིར་དུ་བསྒོམ་སྟེ།
དགྲ་ནག་ལས། བདུད་རྣམས་ཞི་བར་བྱ་ཕྱིར་དང་། ། རབ་ཏུ་སྣང་བ་གསལ་བའི་ཕྱིར། ། འོད་ཟེར་ལྔ་ཡི་འཁྲིགས་པ་ཡི། ། རྡོ་རྗེ་བསྲུང་བའི་དོན་དུ་བསྒོམ། ། རྡོ་རྗེའི་ས་གཞི་ལྕགས་རི་དང་། ། ར་བ་དྲ་བ་དེ་བཞིན་ནོ། ། ཞེས་གསུངས་པའི་ཕྱིར་རོ། ། གཉིས་པ་སྣོད་ཀྱི་འཇིག་རྟེན་སྦྱོང་བའི་ཕྱིར་དུ་རྟེན་གཞལ་ཡས་ཁང་བསྐྱེད་པ་ལ་གསུམ། རྒྱུད་འགྲེལ་རྣམས་ལས་ཇི་ལྟར་གསུངས་ཚུལ།
ཞར་བྱུང་དུར་ཁྲོད་བཤད་པ། དུར་ཁྲོད་དང་བཅས་པའི་དབུས་སུ་གདན་བསྐྱེད་ཚུལ་ལོ། ། དང་པོ་ནི། རྟོག་བདུན་ལས། གྲུ་བཞི་པ་ལ་སྒོ་བཞི་པ། ། རྟ་བབ་བཞི་ཡིས་ཡང་དག་བརྒྱན། ། དྲིལ་བུ་དར་གྱི་འཕན་ལ་སོགས། ། མེ་ཏོག་ཕྲེང་བས་རྣམ་པར་བརྒྱན། ། གྲ་རྣམས་དག་ནི་ཐམས་ཅད་དང་། ། སྒོ་ཁྱུད་ཀྱི་ཡི་མཚམས་རྣམས་སུ། །
རྡོ་རྗེ་རིན་ཆེན་གྱིས་སྤྲས་པའི། ། ཟླ་བ་ཕྱེད་པའང་དེ་བཞིན་ནོ། ། ཞེས་གསུངས་པ་ལ། སློབ་དཔོན་ལ་ལི་ཏ་བཛྲས། སྟོང་ལས་ཡི་གེ་ཡྃ་དུ་འབྱུང་། ། རླུང་གི་དཀྱིལ་འཁོར་རྣམ་པར་བསམ། ། དུ་བའི་མདོག་ཅན་རྡོ་རྗེའི་བདག ། དེ་དབུས་ཡི་གེ་ཨ་ལས་ཟླ། ། དེ་ཡི་སྟེང་དུ་ཡི་གེ་དྷཱི། ། འཇམ་དཔལ་གཞོན་ནུ་ཡི་ནི་གཟུགས། །
དེ་ཡི་སྙིང་ཁར་རྣམ་པར་བསམ། ། ཡི་གེ་ཨ་ལས་ཉི་དཀྱིལ་འཁོར། ། བདག་དང་ཉི་མ་གཅིག་ཏུ་གྱུར། ། དེ་ལས་འོད་ཟེར་རྣམ་པར་འཕྲོ། ། དེ་རྩེར་འོད་ཟེར་རྣམ་འཕྲོ་བ། ། འཇམ་དཔལ་གཟུགས་ནི་བསམ་མི་ཁྱབ། ། རྡོ་རྗེ་རལ་གྲི་གཡོན་ནས་འཛིན། ། གཡོན་པ་ན་ནི་སྡིགས་མཛུབ་ཀྱང་། ། བགེགས་དང་བར་ཆད་ཡང་དག་གསོད། ། སླར་འདུས་དེ་ཡི་དཀྱིལ་དུ་ཐིམ། །
སླར་ཡང་འོད་ཟེར་རྣམ་འཕྲོ་བ། ། ཕྱོགས་བཅུར་པོར་ནི་ཡོངས་སུ་གནས། ། དེ་བཞིན་གཤེགས་དང་བྱང་ཆུབ་སེམས། ། རིག་པ་འཛིན་དང་ལྷ་ཡི་ཚོགས། ། ཁྲོ་བོ་ལ་སོགས་དེ་དག་ཀུན། ། སླར་འདུས་ཉི་མར་རྣམ་པར་ཐིམ། ། དེ་བཞིན་གཤེགས་དང་འཇམ་པའི་དཔལ། ། ཉི་མར་གཅིག་ཏུ་གྱུར་པར་བསམ། ། གདུག་པའི་འོད་ཟེར་རབ་འབར་བས། ། དཔག་ཚད་དང་ནི་སྟོང་ཕྲག་བརྒྱར། །
ཐམས་ཅད་ཁྱབ་པར་རབ་ཏུ་གནས། ། དེ་ཡི་དབུས་སུ་གཞལ་ཡས་བསམ། ། ཟུར་བཞི་པ་ལ་སྒོ་བཞི་པ། ། ཞེས་གསུངས་པས། འཇམ་དཔལ་དང་ཉི་མ་གཅིག་ཏུ་གྱུར་པ་ལས། ཉི་མའི་དཀྱིལ་འཁོར་དཔག་ཚད་འབུམ་ཡོད་པའི་དབུས་སུ་གཞལ་ཡས་ཁང་བསྐྱེད་པར་བཤད་ལ། སློབ་དཔོན་ཤྲཱི་བྷ་དྲས་སྒྲུབ་ཐབས་མདོར་བསྡུས་པ་ལས། ཐམས་ཅད་རྡོ་རྗེའི་རང་བཞིན་ཅན་གྱི་དབུས་སུ་ཨ་ཡོངས་སུ་གྱུར་པ་ལས་ཟླ་བའི་དཀྱིལ་འཁོར། དེའི་དབུས་སུ་ཡི་གེ་དྷིཿཡོངས་སུ་གྱུར་པ་ལས། རལ་གྲིའི་དབུས་སུ་ཡང་ཡི་གེ་དྷཱིཿ
ཞེས་པ་ནས། སེམས་ཅན་ཐམས་ཅད་དཔལ་རྡོ་རྗེ་འཇིགས་བྱེད་ཐོབ་པར་བྱས་ནས། སླར་ཡང་བསྡུས་ནས་དེ་དག་ཐམས་ཅད་ཡོངས་སུ་གྱུར་པ་ལས། བཅོམ་ལྡན་འདས་རྡོ་རྗེ་འཇིགས་བྱེད་བརྒྱད་དཀྱིལ་འཁོར་དང་བཅས་པ་དུར་ཁྲོད་ཀྱིས་བརྒྱན་པར་བསམ་པ་ནི། གྲུ་བཞིར་གྱེས་ཤིང་སྒོ་བཞི་དང་། ། རྟ་བབས་བཞི་དང་ཡང་དག་ལྡན། ། ཞེས་པའི་བར་གསུངས་པས་དང་པོར་སྲུང་འཁོར་གྱི་ནང་དུ་འཇམ་དཔལ་བསྐྱེད་ནས། དེའི་སྙིང་ཁར་ཉི་མའི་དཀྱིལ་འཁོར་བསྐྱེད་པ་དང་། དེ་ནས་འོད་ཟེར་འཕྲོས་འདུས་བྱས་པའི་སྟོབས་ཀྱིས་དེ་བཞིན་གཤེགས་པ་རྣམས་བཀུག་ནས། མཐར་འཇམ་དཔལ་དང་བཅས་པ་ཉི་མ་ལ་ཐིམ།
ཉི་མ་ཡང་འོད་ཟེར་འཕྲོ་འདུའི་སྟོབས་ཀྱིས་ཧཱུྃ་དུ་གྱུར། ཧཱུྃ་ཡང་རྡོ་རྗེར་གྱུར། དེ་ལས་རྡོ་རྗེ་ཕྲ་མོ་འཕྲོས་པས་སེམས་ཅན་གྱི་དོན་བྱས། ཚུར་འདུས་ཡོངས་སུ་གྱུར་པ་ལས། རྡོ་རྗེ་འཇིགས་བྱེད་ཀྱི་དཀྱིལ་འཁོར་རྟེན་གཞལ་ཡས་ཁང་ལྷ་དང་བཅས་པ་བསྐྱེད་པར་བཤད་ལ། སློབ་དཔོན་ཨ་མོ་གྷ་བཛྲས། ཐུན་མོང་མ་ཡིན་པའི་སྲུང་འཁོར་རྩིབས་བརྒྱད་པའི་དབུས་སུ་གཤིན་རྗེ་གཤེད་སྐུ་མདོག་ནག་པོ་ཞལ་དྲུག་ཕྱག་དྲུག་པ། ཞབས་དྲུག་པ། ཡུམ་རོ་ལངས་མ་མཉམ་པར་སྦྱོར་བ་བསྐྱེད་ནས། མཐར་དེ་ཞུ་བ་ལས་གཞལ་ཡས་ཁང་བསྐྱེད་པར་བཤད་ལ།
དེ་བཞིན་དུ་སློབ་དཔོན་ཨ་མོས་ཐུན་མོང་མ་ཡིན་པའི་སྲུང་འཁོར་བསྒོམ་པའི་རྗེས་ཐོག་ཏུ། དེ་དག་བདག་པོ་ཡོངས་གྱུར་ནས། ། རྡོ་རྗེ་སེམས་དཔའ་བསམ་བྱ་སྟེ། ། དཀར་དང་མཐིང་དང་དམར་བའི་ཞལ། ། ཕྱག་དྲུག་དང་པོས་རིག་མ་འཁྱུད། ། ལྷག་མ་རྡོ་རྗེ་རལ་གྲི་དང་། ། རིན་ཆེན་པདྨ་འཛིན་པའོ། ། དེ་ལས་ཆོས་ཀྱི་འབྱུང་གནས་ནི། ། མདོག་དཀར་གྱིས་གནས་གཟུགས་ཅན་མ། ། ཆུ་སྐྱེས་སྣ་ཚོགས་རྡོ་རྗེ་ཡིས། །
རྣམ་པར་བརྒྱན་པ་མཁས་པས་བསྒོམ། ། དེར་ནི་བྷྲུྃ་དང་འཁོར་ལོ་ལས། ། རྡོ་རྗེ་འཆང་དང་འདྲ་བ་ལས། ། བརྟག་པའི་རྒྱལ་པོ་བསམ་པ་ནི། ། རྡོ་རྗེའི་གནས་སུ་འཁོར་ལོའོ། ། དེ་ལས་བྱུང་བའི་གཞལ་ཡས་ཁང་། ། གྲུ་བཞི་པ་ལ་སྒོ་བཞི་པ། ། ཞེས་གསུངས་པས། ཐུན་མོང་མ་ཡིན་པའི་སྲུང་འཁོར་གྱི་དབུས་ཀྱི་ཁྲོ་བོ་གནོད་མཛེས་རྒྱལ་པོ་ཡོངས་སུ་གྱུར་པ་ལས་རྡོ་རྗེ་སེམས་དཔའ་དཀར་པོ། དེ་འོད་དུ་ཞུ་བ་ལས་ཆོས་འབྱུང་དཀར་པོ།
དེའི་དབུས་སུ་པདྨ་འདབ་མ་བརྒྱད་པའི་ལྟེ་བར་སྣ་ཚོགས་རྡོ་རྗེས་མཚན་པ། དེའི་ལྟེ་བར་བྷྲུྃ་ལས་འཁོར་ལོ་དཀར་པོ་བྷྲུྃ་གྱིས་མཚན་པ་ལས་བཅོམ་ལྡན་འདས་རྣམ་པར་སྣང་མཛད་གོང་དུ་བཤད་པའི་རྡོ་རྗེ་སེམས་དཔའ་ལྟ་བུ། དེ་ཡོངས་སུ་གྱུར་པ་ལས་གཞལ་ཡས་ཁང་བསྐྱེད་པར་བཤད་དོ། ། བཞི་པ་ཞར་བྱུང་དུར་ཁྲོད་བཤད་པ་ལ་བཞི། རྒྱུད་ལས་ཅི་ལྟར་གསུངས་ཚུལ། དུར་ཁྲོད་དེའི་དོན་བཤད་པ། དེ་གནས་གང་དུ་བསྒོམ་པ། བསྒོམ་བྱའི་དུར་ཁྲོད་ཀྱི་དབྱེ་བ་བཤད་པའོ། ། དང་པོ་ནི། རྟོག་བདུན་གྱི་རྟོག་པ་ལྔ་པ་བྲིས་སྐུ་སྟོན་པའི་ལེའུ་ལས།
དེ་ལྟ་བུར་འདུག་པའི་རྡོ་རྗེ་འཇིགས་བྱེད་ཆེན་པོ་བྲི་བར་བྱའོ། ། དེའི་ཕྱི་རོལ་ཏུ་དུར་ཁྲོད་ཆེན་པོ་ཡང་བྲི་སྟེ། འཇིགས་པ་ཆེན་པོར་བྱེད་པ་གནོད་སྦྱིན་དང་། སྲིན་པོ་དང་། ཞིང་སྐྱོང་དང་། རོ་ལངས་དང་ལྡན་པ། སྐྱེས་བུ་མདུང་རྩེར་བཙུགས་པའི་གཟུགས་དེར་བསྟན་པ་བྲི་བར་བྱའོ། ། ནྱ་གྲོ་ཏའི་ཤིང་གི་སྟེང་འོག་ཏུ་སྐྱེས་བུ་འཕྱང་བ་བསྟན་ལ་བྲི་བར་བྱའོ། ། སྐྱེས་བུ་ཟ་བ་ཡང་བྲི། མདུང་གིས་ཕུག་པ་ཡང་བྲི།
སྣ་ཚོགས་བྱ་རྒོད་དང་། བྱ་རོག་དང་། ཁྱི་དང་། ལྕེ་སྤྱང་ཧ་ཧ་འབྱིན་པ་བྲི། སྒྲུབ་པ་པོ་རྣམས་ཀྱང་བྲི། བཅོམ་ལྡན་འདས་ལ་རྩེ་གཅིག་ཏུ་ལྟ་བ། གཅེར་བུ་སྐྲ་བཤིག་པ། ཕྱག་རྒྱ་ལྔས་བརྒྱན་པ། ཅང་ཏེའུ་དང་། ཐོད་པ་དང་།
ཁ་ཊྭྃ་ཀ་འཛིན་པ། ཐོད་པས་སྤྱི་བོར་བརྒྱན་པ། རྒོད་ཅིང་དུར་ཁྲོད་དེར་འཇུག་པ་བྲིའོ། ། ཞེས་གསུངས་ལ། གཉིས་པ་དེ་ལྟར་གསུངས་པའི་དུར་ཁྲོད་དེའི་དོན་བཤད་པ་ནི། དུར་ཁྲོད་ལ་ཤཱོ་ས་ཏི་ཞེས་འབྱུང་བའི་ཤོ་ས་ནི་རོ་དང་། བ་ས་ཏི་ནི་གནས་ཏེ། རོའི་གནས་དང་། ཡང་ཤཱ་ཤཱ་ན་ཞེས་པ་དུར་ཁྲོད་དེ། ཤ་བ་ནྃ་བ་ས་ན་ཞེས་པ་ལ་ཤ་བའི་འོག་གི་བ་མར་བྱས་ཏེ།
ཤ་ལ་བཏགས་པ་ཤྨ་དང་། བ་ཕྱི་མ་ཨར་བསྒྱུར་ཏེ་ས་ལ་བཏགས་པས་སཱ་རིང་པོར་བྱས་པ། ཤ་བ་སྭོ་ཤྨ་སཱ་ནར་འགྱུར་བ། མུ་ཏིག་ཕྲེང་བ་ལས་བཤད་དེ། རོ་གནས་པར་བྱེད་པའོ། ། རོ་གནས་པའི་བྱ་བ་བྱེད་ཚུལ་ནི། རོ་མགོ་མེད་ཀྱི་འཆགས་པ་དང་འགགས་ཏེ་འཕྱངས་བར་ལང་བར་དང་། འགྱེལ་བས་ནི་ཉལ་བ་དང་། གསལ་ཤིང་ལ་སྐྱོན་པ་ནི་གདུག་པའི་བྱ་བ་བྱེད་དོ། ། དེ་ནས་དུར་གྱི་གནས་ལ་དུར་ཁྲོད་ཅེས་བྱའོ། །
དུར་ཁྲོད་དེར་ཧེ་རུ་ཀ་རོལ་པར་བཤད་པས། དགོས་པ་ནི་མན་ངག་སྙེ་མར། ཇི་ལྟར་དུར་ཁྲོད་ན་རོ་རྣམས་བདག་མེད་པ་དེ་ལྟར་ཐམས་ཅད་ལའོ། ། ཞེས་གསུངས་པས་བདག་མེད་པར་སེམས་ཅན་ཐམས་ཅད་གནས་པའི་དུར་ཁྲོད་དེ། སེམས་ཅན་རྣམས་སེམས་ཀྱི་རང་བཞིན་གྱི་སྟོང་པ་དང་། སེམས་ཅན་རྣམས་གནས་ཀྱི་རང་བཞིན་གྱིས་སྟོང་པའོ། ། ཞེས་དུར་ཁྲོད་ཀྱི་དོན་ཏོ། ། དེས་ན་དེ་ཁོ་ན་དམིགས་པ་མེད་པའི་སྙིང་རྗེ་དང་། ཤེས་རབ་ཆེན་པོའི་བདག་ཉིད་བྱང་ཆུབ་ཀྱི་སེམས་ཆེན་པོའི་རང་བཞིན་བཅོམ་ལྡན་འདས་རོལ་པར་རིགས་སོ། ། ཞེས་བཤད་དེ།
སྣོད་བཅུད་རང་བཞིན་གྱིས་གྲུབ་པས་སྟོང་པའི་བདག་མེད་ལ། སྙིང་རྗེ་ལྷན་ཅིག་སྐྱེས་པའི་བདེ་བ་ཆེན་པོར་རོལ་པར་མཚོན་པའི་དོན་དུ་བཤད་པ་ལེགས་ཤིང་། རོ་གདན་བཤད་པའི་ངེས་དོན་ཡང་དེ་ལྟར་ཡིན་པས། ལམ་འདིར་བདག་མེད་པའི་དོན་གཏན་ལ་ཕབ་ནས་བསྒོམ་པ་གཅིག་ངེས་པར་དགོས་སོ། ། གསུམ་པ་དེ་ལྟ་བུའི་དུར་ཁྲོད་དེ་གནས་གང་དུ་སྒོམ་ཞེ་ན། རྡོ་རྗེ་ར་བ་དང་མེ་རིས་ལ་སོགས་པའི་ཕྱི་རོལ་ཏུ་བསྒོམ་པར་འདོད་པ་ཡང་ཡོད་ལ། འདིར་སློབ་དཔོན་ཤྲཱི་བྷ་དྲས་སྲུང་འཁོར་གྱི་ནང་དུ་བསྒོམ་པར་བཤད་ལ། འདི་ནི་བདེ་མཆོག་སྡོམ་འབྱུང་ནས་བཤད་པ་དང་ཡང་མཐུན་ལ། དུར་ཁྲོད་ཀྱི་གཞུང་ཆེ་བར་ཡང་། རྡོ་རྗེའི་གུར་གྱི་ནང་དུ་ནི། །
བཞི་བཞི་སྦྱོར་བར་བྱ་བ་ཉིད། ། གཏུམ་མཆོག་གཱ་ཧཱ་ར་ཉིད་དང་། ། འབར་བ་འཁྱིལ་བ་ཐོད་པ་ཅན། ། རྣམ་འཇིགས་ཤར་བ་སོགས་པའོ། ། ཞེས་སྲུང་འཁོར་གྱི་ནང་དུ་བསྒོམ་པར་བཤད་ལ། བླ་མ་རྭ་ལོ་ཙཱ་བས་བཅུ་གསུམ་མའི་སྒྲུབ་ཐབས་ལ་ཡང་གཞལ་ཡས་ཁང་གི་ཕྱི་རོལ་བསྲུང་བའི་འཁོར་ལོའི་ནང་དུ་བསྒོམ་པར་བཤད་པས་འདིར་ཡང་དེ་བཞིན་དུ་བཟུང་ངོ་། ། བཞི་པ་སྒོམ་བྱའི་དོར་ཁྲོད་ཀྱི་དབྱེ་བ་བཤད་པ་ནི། སློབ་དཔོན་ཤྲཱི་བྷ་དྲས་སྒྲུབ་ཐབས་མདོར་བསྡུས་པ་ལས་ཕྱི་རོལ་ཏུ་དུར་ཁྲོད་ཆེན་པོ་བརྒྱད་དང་ལྡན་པ་ལས། ཤར་ཕྱོགས་སུ་གཏུམ་དྲག་ཅེས་བྱ་བའི་དུར་ཁྲོད་ལ་ན་ག་གེ་གསར་གྱི་ཤིང་ལ་གནས་པའི་ལྷའི་ཚོགས་ལ་སོགས་པ་དགོད་པར་བྱའོ། ། ལྷོ་ཕྱོགས་སུ་ནི་ཤིན་ཏུ་རྒོད་པ་ཞེས་བྱ་བའི་དུར་ཁྲོད་དུ་པཀ་ཤའི་ཤིང་ལ་གནས་པའི་གཤིན་རྗེའི་སྡེ་དཔོན་ཆེན་པོ་དགོད་པར་བྱའོ། །
བྱང་ཕྱོགས་སུ་ནི་ནི་ཀི་མི་ཀི་ལིའི་ཞེས་བྱ་བའི་དུར་ཁྲོད་དུ་པ་ཏ་ལ་ལ་གནས་པའི་གནོད་སྦྱིན་གྱི་གཟུགས་ཅན་བསམ་པར་བྱའོ། ། ནུབ་ཀྱི་ཕྱོགས་སུ་ནི་གོ་ར་ཨ་དྷ་ཀ་ཞེས་བྱ་བའི་དུར་ཁྲོད་དུ་ཤིང་ཨ་ཤད་ཏ་ལ་གནས་པའི་སྤྲིན་གྱི་རྒྱལ་པོ་རྣམས་ཡོངས་སུ་དགོད་དེ། མེ་མཚམས་སུ་ནི་བི་ཙི་ཤ་ན་ཞེས་བྱ་བའི་དུར་ཁྲོད་དུ་ཤིང་ཨ་རྫུ་ན་ལ་གནས་པའི་དྲང་སྲོང་གི་ཚོགས་བསྒོམ་པར་བྱའོ། ། བདེན་བྲལ་གྱི་ཕྱོགས་མཚམས་སུ་ནི་འབར་བའི་རིགས་བྱ་བའི་དུར་ཁྲོད་ལ། ཤིང་པ་ལ་ཤ་ལ་གནས་པའི་སྲིན་པོ་ལ་སོགས་པ་དགོད་པར་བྱའོ། ། རླུང་གི་མཚམས་སུ་ནི་དམྱལ་སོགས་ཞེས་བྱ་བའི་དུར་ཁྲོད་ལ་ཤིང་ཨུ་དུམ་འབར་བ་ལ་གནས་པའི་རླུང་གི་བདག་པོ་དང་བཅས་པ་རྣམས་དགོད་པར་བྱའོ། ། དབང་ལྡན་གྱིས་མཚམས་སུ་ནི་དབྱིབས་ཅན་ཞེས་བྱ་བའི་དུར་ཁྲོད་དུ་ཤིང་ཨ་མ་ར་ལ་གནས་པའི་ཡི་དྭགས་ཀྱི་ཚོགས་རྣམས་དགོད་པར་བྱའོ། ། གཞན་ཡང་དུར་ཁྲོད་བརྒྱད་ན་བྱ་སྣ་ཚོགས་དང་། གཅན་གཟན་སྣ་ཚོགས་དང་། མི་རོ་སྣ་ཚོགས་དང་།
རོ་ལངས་དང་། སྲིན་པོ་དང་། འདྲེ་ལ་སོགས་པ་སྣ་ཚོགས་བསྒོམ་པར་བྱའོ། ། དེ་ལྟར་དུར་ཁྲོད་བརྒྱད་ཀྱི་དབུས་སུ་ཆུད་པའི་གཞལ་ཡས་ཁང་རྡོ་རྗེ་འཇིགས་བྱེད་དང་བཅས་པ་སྐད་ཅིག་གིས་བསྒོམ་ལ། ཞེས་གསུངས་པ་བཞིན་ནོ། ། སློབ་དཔོན་འདིས་ནི་རྟེན་གཞལ་ཡས་ཁང་དང་བརྟེན་པ་ལྷ་དུས་གཅིག་ཏུ་བསྐྱེད་པ་འདི་དང་། ས་སྐྱ་པ་ཆེན་པོ་ཀུན་དགའ་སྙིང་པོས་མཛད་པའི་རྟོག་བདུན་གྱི་འགྲེལ་པའི་ལྷའི་བསྐྱེད་ཆོག་དང་མཐུན་ལ། འདི་ནི་རུས་སྦལ་ལྟ་བུའི་བསྐྱེད་ཆོག་ལཱུ་ཧི་པ་དང་མཐུན་པ་ཡིན་ནོ། ། གསུམ་པ་དུར་ཁྲོད་དང་བཅས་གཞལ་ཡས་ཁང་གི་དབུས་སུ་གདན་བསམ་པ་ནི། རྟོག་པ་དང་པོ་ལས།
སྒོ་གཅིག་པ་ནི་དབྱེ་བར་བྱ། ། ལྷག་མ་ཡོངས་སུ་བཅད་པར་བྱ། ། དེ་དབུས་མི་རོ་བྲི་བར་བྱ། ། ཞེས་རོ་གདན་བཤད་པ་ལ། སློབ་དཔོན་ལ་ལི་ཏ་བཛྲས་འདིའི་སྒྲུབ་ཐབས་ལས། ལྔ་བཅུར་གཅིག་གིས་མ་ཚང་བའི། ། ལྷ་རྣམས་དེ་དག་རོ་སྟེང་བསམ། ། ཞེས་རོ་གདན་དགོས་པར་བཤད་ཅིང་། སློབ་དཔོན་མི་བསྐྱོད་པའི་འགྲེལ་པར། རོ་བྲིའོ་ཞེས་བྱ་བ་ནི་གདན་ཏེ།
ཞེས་རོ་གདན་ངེས་པར་བཤད་ཅིང་། འདིའི་དགོས་པ་ཡང་དུར་ཁྲོད་ཀྱི་སྐབས་སུ་བཤད་པ་ལྟར་ན། རོ་ནི་བདག་མེད་པའི་དོན་ཡིན་ལ། དེའི་སྟེང་དུ་ཧེ་རུ་ཀ་རོལ་པ་ནི་ཆོས་ཐམས་ཅད་རང་བཞིན་གྱིས་གྲུབ་པའི་བདག་གིས་སྟོང་པའི་དབུས་སུ། སྙིང་རྗེ་ལྷན་ཅིག་སྐྱེས་པའི་བདེ་བ་ཆེན་པོ་རོལ་པར་མཚོན་པས་ན་དགོས་པ་ཤིན་ཏུ་ཡང་ཆེ་བ་ཡིན་ལ། འོ་ན་དེ་ནས་བཤད་པའི་མཚན་མ་ལྷག་མ་རྣམས་འདིར་བསྒོམ་མམ་ཞེ་ན། མི་བསྐྱོད་པའི་འགྲེལ་པར། འོན་ཀྱང་དཔའ་བོ་གཅིག་པའི་དཀྱིལ་འཁོར་དུ་ཕྱག་མཚན་ཇི་སྙེད་པར་བསྒོམ་པར་བྱ་བ་ཡང་ཡིན་པས། ཤར་དུ་ནི་མགོ་བོ་ཞེས་བྱ་བ་ལ་སོགས་སྨོས་ཏེ། ཞེས་གསུངས་པར་བསྒོམ་པར་བཤད་ལ།
དབུས་ཀྱི་རོའི་སྟེང་དུ། སློབ་དཔོན་ལ་ལི་ཏ་བཛྲས། ལྔ་བཅུར་གཅིག་གིས་མ་ཚང་གདན། ། པདྨ་རླུང་གི་ཡང་དག་གནས། ། ཞེས་པདྨ་རླུང་གི་དཀྱིལ་འཁོར་བསྒོམ་པར་བཤད་ལ། སློབ་དཔོན་དཔལ་འཛིན་གྱིས་ཆོས་བདག་མེད་པའི་རང་བཞིན་དུ་བྱས་ལ། སྲུང་བའི་འཁོར་ལོའི་དབུས་སུ་ཨ་ཡིག་ལས་བྱུང་བའི་རླུང་གི་དཀྱིལ་འཁོར་དུ་བ་ལྟ་བུའི་རྣམ་པར་བསམ་མོ། ། ཞེས་ཨ་ལས་རླུང་གི་དཀྱིལ་འཁོར་བསྐྱེད་པར་བཤད་ལ། རྟོག་བདུན་ལས། ནམ་མཁའི་དཀྱིལ་དུ་ཡྃ་གྱི་རྣམ་པ་ལས་གྲུབ་པའི་རླུང་གི་དཀྱིལ་འཁོར་མདོག་དུ་བའི་རྣམ་པར་བསམ་མོ། །
ཞེས་ཡྃ་ལས་བསྐྱེད་པར་གསུངས་ལ། ། འདིའི་རླུང་གི་དཀྱིལ་འཁོར་བསྐྱེད་པའི་རྒྱུ་མཚན་ནི། འདིས་འགྲེལ་པར་མི་བསྐྱོད་པས། དེའི་འོག་ཏུ་དེ་ཉིད་ནམ་མཁའི་དཀྱིལ་དུ་ཡི་གེ་ཡྃ་སྔོན་པོ་ལས་གྲུབ་པའི་དཀྱིལ་འཁོར་དུ་བའི་མདོག་ཅན་བསམ་སྟེ། འདི་ནི་ཁྲོ་བོ་ཆེན་པོའི་གདན་ཏེ། རྒྱུད་འདི་ནི་མངོན་སྤྱོད་གཙོ་བོར་བྲིས་པ་མིན་པས་གདུག་པ་ཐམས་ཅད་རབ་ཏུ་འཐོར་བར་བྱེད་པ་ཡིན་ཏེ། ཞེས་གསུངས་པ་ལྟ་བུའོ། ། གསུམ་པ་བརྟེན་པ་ལྷ་བསྐྱེད་པ་ལ། དམར་ནག་གཉིས་ཀའི་རྒྱུད་ལས། རྣལ་འབྱོར་བཞིས་བཅིངས་པའི་བསྐྱེད་ཆོག་བཤད་ཀྱང་།
འདི་དཀྱིལ་འཁོར་ཡོངས་རྫོགས་ཀྱི་བསྐྱེད་རིམ་ལ་འཇུག་པའི་འཆིངས་བ་ཡིན་ཞིང་། བསྐྱེད་རིམ་གྱི་སྒྲུབ་ཐབས་ཐམས་ཅད་ལ་མི་འཇུག་པས་འདིར་མ་སྤྲོས་ལ། འདིར་ཁྱད་པར་དུ་ཕ་རྒྱུད་ཀྱི་སྒྲུབ་ཐབས་ཐམས་ཅད་ལ་འཇུག་པའི་མཆིང་ནི། དཔལ་གསང་བ་འདུས་པའི་རྒྱུད་ཕྱི་མ་ལས། རྣལ་འབྱོར་རྒྱུད་ནི་ཐམས་ཅད་དུ། ། རྣལ་འབྱོར་པ་ཡིས་བརྟག་པར་བསྔགས། ། བསྙེན་པའི་ཆོ་ག་དང་པོ་སྟེ། ། ཉེ་བར་བསྒྲུབ་པ་གཉིས་པ་ཡིན། ། སྒྲུབ་པ་ཡང་ནི་གསུམ་པ་སྟེ། ། བསྒྲུབ་པ་ཆེན་པོ་བཞི་པའོ། །
ཞེས་བསྙེན་བསྒྲུབ་ཡན་ལག་བཞིས་བསྡུས་པར་གསུངས་པ་ལ་ཡན་ལག་བཞི་ཡང་དེ་ཉིད་རྒྱུད་ལས། བསྙེན་པའི་དམ་ཚིག་རབ་སྦྱོར་ལ། ། བྱང་ཆུབ་མཆོག་གིས་བསྒོམ་པར་བྱ། ། ཞེས་པས་དམ་ཚིག་པ་བསྐྱེད་པ་བསྙེན་པའི་ཡན་ལག་བསྟན་ལ། ཉེ་བར་སྒྲུབ་པ་བསྒྲུབ་མཆོག་ལ། ། རྡོ་རྗེ་སྐྱེ་མཆེད་རྣམ་པར་དཔྱད། ། ཅེས་པས་སྐུ་གསུང་ཐུགས་དང་སྐྱེ་མཆེད་བྱིན་གྱིས་རླབས་པ་ཉེ་བར་སྒྲུབ་པའི་ཡན་ལག་བསྟན་ལ། སྔགས་ཀྱི་བདག་པོ་བསྒོམ་པ་ཡི། ། བསྒྲུབ་པའི་ཚེ་ན་བསྐུལ་བར་བྱ། ། ཞེས་པས།
ཡེ་ཤེས་པ་གཞུག་པ་བསྒྲུབ་པའི་ཡན་ལག་བསྟན་ལ། སྒྲུབ་པ་ཆེན་པོ་བྱེད་པའི་ཚེ། ། དབུ་རྒྱན་ལ་ནི་བདག་པོ་བསམ། ། ཞེས་པས་དབང་བསྐུར་ཞིང་རིགས་བདག་གི་རྒྱས་གདབ་པ་བསྒྲུབ་པ་ཆེན་པོའི་ཡན་ལག་བསྟན་པར་གསུངས་པས། དེས་ན་བསྙེན་བསྒྲུབ་བཞིས་བསྐྱེད་རིམ་གྱི་དངོས་གཞི་ཐམས་ཅད་བསྡུས་པར་གསུངས་པས་འདིར་ཡང་དེ་ལྟར་དུ་བཤད་པ་ལ་ལྔ། དམ་ཚིག་པ་བསྐྱེད་པ་བསྙེན་པའི་ཡན་ལག་བཤད་པ། སྐུ་གསུང་ཐུགས་བྱིན་གྱིས་རླབས་པ་ཉེ་བར་བསྒྲུབ་པའི་ཡན་ལག་བཤད་པ། ཡེ་ཤེས་པ་གཞུག་པ་བསྒྲུབ་པའི་ཡན་ལག་བཤད་པ། དབང་བསྐུར་ཞིང་རིགས་བདག་གི་རྒྱས་གདབ་པ་བསྒྲུབ་པ་ཆེན་པོའི་ཡན་ལག་བཤད་པ། དེ་དག་གི་མཇུག་བསྡུ་བའི་ཆོ་ག་རྣམས་བསྒྲུབ་ཚུལ་དུ་བཤད་པའོ། །
དང་པོ་ལ་གསུམ། རྒྱུ་རྡོ་རྗེ་འཛིན་པ་ས་བོན་ཙམ་ལས་བསྐྱེད་པ། འབྲས་བུ་གཤིན་རྗེ་གཤེད་མངོན་བྱང་ལྔ་ལས་བསྐྱེད་ཚུལ་བཤད་པ། ཞར་ལས་བྱུང་བ་གཞན་གྱི་དོགས་པ་དཔྱོད་པའོ། ། དང་པོ་ལ་གཉིས། རྒྱུད་ལས་ཇི་ལྟར་གསུངས་ཚུལ། དེ་འགྲེལ་པ་རྣམས་ཀྱིས་ཇི་ལྟར་བཀྲལ་ཚུལ་ལོ། ། དང་པོ་ནི། རྟོག་བདུན་གྱི་རྟོག་པ་བཞི་པར། ནམ་མཁའི་དཀྱིལ་དུ་ཡྃ་གྱི་རྣ་བ་ལས་གྲུབ་པའི་རླུང་གི་དཀྱིལ་འཁོར་མདོག་དུ་བའི་རྣམ་པར་བསམ་མོ། །
དེའི་སྟེང་དུ་དང་པོའི་དབྱངས་ཡིག་ལས་གྱུར་པའི་ཟླ་བའི་དཀྱིལ་འཁོར་དམིགས་ཏེ། དེའི་སྟེང་དུ་དྷིཿལས་འཇམ་དཔལ་གཞོན་ནུའི་གཟུགས་སུ་གྱུར་པར་བྱའོ། ། ཞེས་གསུངས་ལ། གཉིས་པ་དེ་ཉིད་འགྲེལ་པ་རྣམས་ཀྱིས་ཇི་ལྟར་བཀྲལ་ཚུལ་བཤད་པ་ནི། གྲུབ་ཆེན་དཔལ་འཛིན་གྱིས་ཆོས་བདག་མེད་པའི་རང་བཞིན་དུ་བྱས་ལ། སྲུང་འཁོར་གྱི་དབུས་སུ་ཨ་ཡིག་ལས་བྱུང་བའི་རླུང་གི་དཀྱིལ་འཁོར་དུ་བ་ལྟ་བུའི་རྣམ་པར་བསམ་མོ། ། དེའི་སྟེང་དུ་དབྱངས་ཡིག་དང་པོ་ལས་སྐྱེས་པའི་ཟླ་བའི་དཀྱིལ་འཁོར་བསམ་པར་བྱའོ། ། དེའི་སྟེང་དུ་དྷིཿཡིག་ལས་འཇམ་དཔལ་གཞོན་ནུར་གྱུར་པའི་གཟུགས་སུ་སྐད་ཅིག་གིས་རྫོགས་པ་དང་། ཞེས་རླུང་གི་དཀྱིལ་འཁོར་གྱི་སྟེང་དུ། དབྱངས་ཡིག་དང་པོ་ལས་ཟླ་བའི་དཀྱིལ་འཁོར།
དེའི་སྟེང་དུ་དྷིཿཡིག་ལས་འཇམ་དཔལ་བསྐྱེད་པར་བཤད་ཅིང་། སློབ་དཔོན་ལ་ལི་ཏ་བཛྲས། དབུས་ཀྱི་ཟླ་བར་ཡི་གེ་དྷིཿ སྔོན་གྱི་འཇམ་དཔལ་གྱི་གཟུགས་དྲན་པར་ཞེས་འཇམ་དཔལ་གྱི་གདན་དུ་ཟླ་བ་བཤད་པ་ལྟར་འདི་སྒྲུབ་ཐབས་ལ་རྒྱུད་ཀྱི་དངོས་བསྟན་ལྟར་འཇམ་དཔལ་གདན་ལ་ཟླ་བ་མི་བཞེད་པ་གཅིག་ཀྱང་མེད་ལ། དེ་ལ་ཁ་ཅིག འདིའི་ཟླ་བ་གོང་དུ་རྟེན་གཞལ་ཡས་ཁང་གི་ལྷའི་གདན་གྱི་སྐབས་སུ་འཆད་པར་བྱ་བ་ཡིན་གྱི། འདིར་རྟེན་པ་ལྷའི་རྣམ་གཞག་འཆད་པའི་སྐབས་སུ་བཤད་པ་ལ་འབྲེལ་མེད་དོ་སྙམ་ན་མ་ཡིན་ཏེ། འདིའི་སྐབས་ཀྱི་ཟླ་བ་ནི། སྦྱང་གཞི་ཕའི་དཀར་ཆ་མཚོན་པར་གྱུར་པའི་གདན་ཡིན་ལ། གོང་དུ་རྟེན་གཞལ་ཡས་ཁང་ལ་སོགས་པ་འཆད་པའི་སྐབས་ཀྱི་རླུང་གི་གདན་ནི།
འབྲས་བུ་གཤིན་རྗེ་གཤེད་ཀྱི་གདན་ཡིན་པས་མི་འགྱུར་བ་ཡིན་ཏེ། མི་བསྐྱོད་པའི་འགྲེལ་པར། ཟླ་བའི་དཀྱིལ་འཁོར་ཞེས་བྱ་བ་ནི་འཕགས་པ་འཇམ་དཔལ་གྱི་གདན་འདི་རྣམས་ཡོངས་སུ་གྱུར་པར་བྱ་བ་ཡིན་གྱི། སྔ་མ་ནི་བརྟན་པར་གནས་པ་ཡིན་ནོ། ། ཞེས་གསུངས་པའི་ཕྱིར་རོ། ། འདི་ནི་སྦྱང་གཞི་དང་མཐུན་པའི་རྨད་དུ་བྱུང་བའི་བཤད་པར་མཐོང་སྟེ། རྒྱུ་མཚན་འོག་ཏུ་འཆད་པར་འགྱུར་རོ། ། གལ་ཏེ་གདན་དུ་བཤད་པ་ཙམ་གྱིས་བརྟེན་པ་ལྷའི་རྣམ་གཞག་འཆད་པའི་སྐབས་སུ་བཤད་མི་རུང་ན། དཔལ་བརྟག་པ་གཉིས་པ་ལས། ཨ་ལི་ཀ་ལི་མཉམ་སྦྱོར་བ། །
རྡོ་རྗེ་སེམས་དཔའ་ཉིད་ཀྱི་གདན། ། ཞེས་མངོན་བྱང་དང་པོ་གཉིས་ཀྱི་སྐབས་སུ་ཟླ་བ་གདན་དུ་བཤད་པ་ཡང་མི་འཐད་པར་འགྱུར་བ་སོགས་སྐྱོན་མཐའ་ཡས་པ་ཞིག་སྣང་བའི་ཕྱིར་རོ། ། ཟླ་བའི་སྟེང་དུ་རྒྱུད་ལས་དྷིཿཡིག་རྐྱང་བ་ལས་འཇམ་དཔལ་བསྐྱེད་པར་གསུངས་པ་ལྟར། གྲུབ་ཆེན་ལ་ལི་ཏ་དང་། བྲམ་ཟེ་དཔལ་འཛིན་གཉིས་ཀས་དེ་ལྟར་དུ་བཞེད་ཅིང་། སློབ་དཔོན་ཤྲཱི་བྷ་དྲ། ཨ་ཡོངས་སུ་གྱུར་པ་ལས་ཟླ་བའི་དཀྱིལ་འཁོར། དེའི་དབུས་སུ་ཡི་གེ་དྷིཿཡོངས་སུ་གྱུར་པ་ལས་རལ་གྲིའི་དབུས་སུ་ཡང་དྷིཿ དེ་དག་ཐམས་ཅད་ཡོངས་སུ་གྱུར་པ་ལས་འཇམ་དཔལ་གཞོན་ནུར་གྱུར་པ་ཞེས་ཆོ་ག་གསུམ་ལས་བསྐྱེད་པར་བཤད་ཅིང་། བོད་ཀྱི་རྭ་སྐྱོ་གཉིས་ཀས་ཀྱང་དེ་ལྟར་དུ་བཞེད་ཀྱང་།
གོང་དུ་རྒྱུད་ཀྱི་དངོས་བསྟན། གྲུབ་ཆེན་གཉིས་ཀྱི་བཤད་པ་ལྟར། རྗེ་ས་ཆེན་གྱིས་རྟོག་བདུན་གྱི་འགྲེལ་པར་དེའི་སྟེང་དུ་ཡི་གེ་དྷིཿཡོངས་སུ་གྱུར་པ་ལས་འཇམ་དཔལ་གཞོན་ནུའི་གཟུགས་སུ་བསམ་མོ། ། ཞེས་ས་བོན་ཙམ་ལས་བསྐྱེད་པར་བཤད་པ་རྒྱུད་གཉིས་ཀའི་དངོས་བསྟན་དང་ཡང་ཤིན་ཏུ་མཐུན་ནོ། ། དེ་ལྟར་བཤད་པའི་འཇམ་དཔལ་གྱི་སྐུ་མདོག་དང་ཕྱག་མཚན་འདིའི་རྒྱུད་གཉིས་ཀྱི་རྒྱུ་རྡོ་རྗེ་འཛིན་པ་སྐྱེད་པའི་སྐབས་སུ་མི་གསལ་ཡང་། སྐུ་མདོག་ལ་འབྲས་བུ་གཤིན་རྗེ་གཤེད་བསྐྱེད་པའི་སྐབས་སུ། སྟེང་དུ་འཇམ་དཔལ་གྱི་ཞལ་ཅུང་ཟད་སེར་བ། ཡིད་ཙམ་བ། གཞོན་ནུའི་རྒྱན་གྱིས་བརྒྱན་པ། སྤྱི་བོར་རོལ་པ་ལྔ་དང་བཅས་པ་བསམ་སྟེ།
ཞེས་དང་། བྲིས་སྐུ་སྟོན་པའི་སྐབས་སུ་དེའི་སྟེང་དུ་འཇམ་དཔལ་གྱི་ཞལ་སེར་པོ་ཅུང་ཟད་ཁྲོ་བ་བྲི་བར་བྱའོ། ། ཞེས་གསུངས་པས། སེར་པོ་ཡིན་པར་གསུངས་ཤིང་། གཞན་ཡང་ཨ་མོ་གྷ་བཛྲས་ཞི་བའི་ལས་ཀྱི་བྱ་བ་བདུན་པར། འཇམ་དབྱངས་ཁ་དོག་དཀར་པོ་བསྐྱེད་པ་མ་གཏོགས་གཞན་འདིའི་འགྲེལ་པ་དང་། སྒྲུབ་ཐབས་འཇམ་དབྱངས་བསྐྱེད་པ་ཡོད་པ་རྣམས་ལས་སྐུ་མདོག་སེར་པོར་བཤད་དོ། ། དེའི་ཕྱག་མཚན་ལ། སློབ་དཔོན་ལ་ལི་ཏས། རྡོ་རྗེ་རལ་གྲི་གཡས་ན་འཛིན། །
གཡོན་པ་ན་ནི་སྡིགས་མཛུབ་དང་། ། བགེགས་དང་བར་ཆད་ཡང་དག་གསོད། ། ཅེས་གཡས་རལ་གྲི་དང་། གཡོན་སྡིགས་མཛུབ་མཛད་པར་བསྐྱེད་པར་གསུངས་ལ། སློབ་དཔོན་ཤྲཱི་བྷ་དྲས། བཅོམ་ལྡན་འདས་འཇམ་དཔལ་གཞོན་ནུར་གྱུར་པ་སྐུ་མདོག་གསེར་བཙོ་མ་ལྟ་བུ་ཞལ་གཅིག་པ། ཕྱག་གཉིས་དང་ལྡན་པ། ཕྱག་གཡས་པས་ཤེས་རབ་ཀྱི་རལ་གྲི་དཔུང་པའི་ཐད་ཀར་འཛིན་པ། གཡོན་པས་གླེགས་བམ་ཐུགས་ཀར་འཛིན་པ། གཞོན་ནུའི་རྒྱན་ཐམས་ཅད་ཀྱིས་བརྒྱན་པའོ། །
ཞེས་བཤད་ཅིང་བོད་ཀྱི་རྭ་སྐྱོ་ལ་སོགས་པའི་སྒྲུབ་ཐབས་གསུངས་པ་རྣམས་ཀྱིས། སློབ་དཔོན་ཞི་བ་ཡེ་ཤེས་ཀྱིས་མཆོག་སྦྱིན་དང་། ཨུཏྤལ་འཛིན་པར་བཤད་པའོ། ། གཉིས་པ་འབྲས་བུ་གཤིན་རྗེ་གཤེད་མངོན་བྱང་ལྔ་ལས་བསྐྱེད་ཚུལ་བཤད་པ་ལ་གསུམ། རྒྱུད་ལས་ཇི་ལྟར་གསུངས་ཚུལ་བཤད་པ། དེ་ཉིད་མངོན་བྱང་ལྔ་དང་སྦྱར་ཚུལ་བཤད་པ། མངོན་བྱང་ལྔའི་རྣམ་གཞག་བྱེ་བྲག་ཏུ་བཤད་པའོ། ། དང་པོ་ནི། རྟོག་བདུན་གྱི་རྟོག་པ་བཞི་པ་ལས། དེའི་སྙིང་ཁར་ཨའི་རྣམ་པ་ལས་གྲུབ་པའི་ཉི་མའི་དཀྱིལ་འཁོར་བསམས་ཏེ།
ཉི་མའི་དཀྱིལ་འཁོར་དེ་ལས་འོད་འཕྲོས་པས་ཕྱོགས་བཅུ་མཐའ་ཡས་མུ་མཐའ་མེད་པ་ན་བཞུགས་པའི་དེ་བཞིན་གཤེགས་པ་རྣམས་དང་། བྱང་ཆུབ་སེམས་དཔའ། རིག་པའི་ལྷ་མོ་དང་། ཁྲོ་བོ་ལ་སོགས་པ་ཤིན་ཏུ་བསྐུལ་ཏེ་ཡང་འོངས་ནས་ཉི་མའི་དཀྱིལ་འཁོར་ལ་བཞུགས་པར་བསམ་མོ། ། དེའི་འཇམ་དཔལ་དང་དེ་བཞིན་གཤེགས་པ་རྣམས་གཅིག་ཏུ་གྱུར་ནས་ཉི་མའི་དཀྱིལ་འཁོར་དུ་གྱུར་པར་བསམ་པར་བྱའོ། ། འོད་ཟེར་འབར་བའི་རྣམ་པས་དཔག་ཚད་སྟོང་ཕྲག་བརྒྱར་ཁྱབ་པར་བསམ་པར་བྱའོ། ། དེའི་སྟེང་དུ་ཧཱུྃ་མདོག་ནག་པོ་འོད་ཟེར་ལྔ་དང་ཡང་དག་པར་ལྡན་པར་བསམ་མོ། ། དེ་ལས་འོད་ཟེར་གྱི་རྣམ་པ་འཕྲོས་པས་དེ་ལ་ཡང་ཞུགས་ཏེ། ཡི་གེ་དེ་ལས་རྡོ་རྗེ་ཆེན་པོ་རྣམ་པར་ལྡིང་བ་ཁ་དོག་ནག་པོ་འོད་ཟེར་ལྔ་དང་ཡང་དག་པར་ལྡན་པ་བསམ་པར་བྱ་སྟེ། དེ་ལས་ཕྲ་མོའི་རྣམ་པས་སངས་རྒྱས་དང་།
བྱང་ཆུབ་སེམས་དཔའ། ཁྲོ་བོ་དང་རིག་པའི་ལྷ་མོ་ནམ་མཁའ་ལ་ཏིལ་གྱི་གོང་བུ་ལྟར་གང་བ་ཉི་མ་ལ་རྣམ་པར་གནས་པར་རྣམ་པར་བསམ་པར་བྱའོ། ། དེའི་སངས་རྒྱས་ལ་སོགས་པ་རྣམས་ཀྱིས་སེམས་ཅན་ཡོངས་སུ་སྨིན་པར་བཏུལ་ནས་བྱང་ཆུབ་ལ་རབ་ཏུ་བཀོད། དེ་ཡང་དེ་དང་ལྷན་ཅིག་ཏུ་བསྡུས་ནས་རྡོ་རྗེའི་གཟུགས་བརྙན་ལ་རབ་ཏུ་ཞུགས་པར་བསམ་པར་བྱའོ། ། རྡོ་རྗེའི་གཟུགས་བརྙན་དེ་ཉིད་ཞལ་དགུ་པ་ཞེས་པ་ནས། དེ་ལྟར་དཔལ་རྡོ་རྗེ་འཇིགས་བྱེད་མ་ཧེའི་གདོང་ཅན་གྱི་བདག་ཉིད་ཡིན་པར་བསྒོམས་ནས། ཞེས་པའི་བར་གྱིས་གསུངས་པ་ཡིན་ནོ། ། གཉིས་པ་དེ་ཉིད་མངོན་བྱང་ལྔ་དང་སྦྱོར་ཚུལ་བཤད་པ་ནི། དེའི་སྙིང་ཁར་ཨའི་རྣམ་པ་པ་ལས་ཉི་མའི་དཀྱིལ་འཁོར་བསམ་སྟེ། ཞེས་པ་ནས།
ཡང་འོག་ནས་ཉི་མའི་དཀྱིལ་འཁོར་ལ་ཞུགས་པར་བསམ་མོ། ། ཞེས་པའི་བར་གྱིས་མངོན་བྱང་དང་པོ་བསྟན་པ་ཡིན་ནོ། ། དེ་ཡང་སྦྱང་གཞི་ལ་ཕ་མ་གཉིས་ཀྱི་ཁུ་ཁྲག་དང་བར་སྲིད་ལྷན་ཅིག་ཏུ་འདྲེས་པའི་སྐབས་གཅིག་ཡོད་ལ། སྦྱང་གཞི་དེའི་དབང་དུ་བྱས་ནས་འདིར་འཇམ་དཔལ་ཟླ་གདན་དང་བཅས་པ་ཉི་མ་ལ་བཞུགས་པར་བཤད་པ་ནི་འདྲེས་པ་ལ་བྱང་ཆུབ་པ་མངོན་བྱང་དང་པོ་མེ་ལོང་ལྟ་བུའི་ཡེ་ཤེས། གལ་ཏེ་འདྲེས་པ་ལས་བྱང་ཆུབ་པ་མི་འཐད་སྙམ་ན། དཔལ་སམྦུ་ཊི་ལས། མངོན་བྱང་ལྔ་འཆད་པ་ན། ཟླ་བ་མེ་ལོང་ཡེ་ཤེས་ལྡན། ། གཉིས་ཀྱི་གཉིས་པ་མཉམ་ཉིད་ལྡན། ། རང་ལྷའི་ས་བོན་ཕྱག་མཚན་ནི། །
སོ་སོར་རྟོག་པ་བརྗོད་པར་བྱ། ། ཐམས་ཅད་གཅིག་གྱུར་བྱ་ནན་ཏན། ། ཞེས་ཟླ་བ་ཕྱག་མཚན་ས་བོན་དང་བཅས་པ་འདྲེས་ནས་གཅིག་ཏུ་གྱུར་པ་བྱ་བ་གྲུབ་པའི་ཡེ་ཤེས་སུ་བཤད་པ་ཡང་མི་འཐད་པར་འགྱུར་རོ། ། གལ་ཏེ་འདྲེས་པ་ལས་བྱུང་ཆུབ་པའི་འཐད་པ་མི་འབྱུང་ཞེ་ན། འོ་ན་ས་བོན་ཕྱག་མཚན་ལ་སོགས་པ་བྱང་ཆུབ་པ། ཞེས་པའི་ཐད་འདི་ལས་གསལ་བ་ཇི་ལྟར་འབྱུང་། འདི་ལ་བཤད་པར་བྱ་བ་མང་དུ་ཡོད་ཀྱང་གཞན་དུ་ཤེས་པར་བྱའོ། ། དེའི་རྒྱུ་འབྲས་ཀྱི་རྡོར་འཛིན་གཉིས་ཀ་འདིར་བཤད་པའི་མངོན་བྱང་ལས་བསྐྱེད་པར་འདོད་ནས་འཇམ་དཔལ་གྱི་གདན་གྱི་ཟླ་བ་འཇམ་དཔལ་གྱི་རྒྱུར་སོང་བར་བཤད་པ་ནི་རང་བཟོ་ཡིན་ཏེ། འདིའི་སྐབས་ཀྱི་ཟླ་བ་ནི། འཇམ་དཔལ་དེའི་རྒྱུར་སོང་བའི་བཤད་པ་ནི་འདིའི་རྒྱུད་དང་།
འགྲེལ་པ་ཚད་ལྡན་གང་ནས་ཀྱང་ཟུར་ཙམ་ཡང་མ་བཤད་པའི་ཕྱིར་རོ། ། འདིའི་མཐའ་ཅུང་ཟད་ཅིག་དཔྱད་པ་ན། དེའི་སྙིང་ཁར་ཨའི་རྣམ་པ་ལས་ཉི་མའི་དཀྱིལ་འཁོར་བསམ་སྟེ། ཞེས་འཇམ་དཔལ་གྱི་སྙིང་གར་ཉི་མ་བསྐྱེད་པར་བཤད་པ་ལ། འདིའི་སྒྲུབ་ཐབས་དང་འགྲེལ་པ་ཕལ་ཆེར་ལས། རྒྱུད་ཚིག་སོར་བཞག་བྲིས་པ་ཙམ་མ་གཏོགས། གནས་འདིར་བསྐྱེད་ཀྱི་གསལ་ཁ་གཞན་མ་བཤད་ཀྱང་། གྲུབ་ཆེན་དཔལ་འཛིན་གྱིས་འདིའི་སྒྲུབ་ཐབས་ལས། དེའི་སྟེང་དུ་དྷིཿཡིག་ལས། འཆད་པར་འགྱུར་བའི་འཇམ་དཔལ་གཞོན་ནུར་གྱུར་པའི་གཟུགས་སུ་སྐད་ཅིག་གིས་རྫོགས་པ་དང་།
དེའི་སྟེང་དུ་ཨ་ཡིག་ལས་གྲུབ་པའི་ཉི་མའི་དཀྱིལ་འཁོར་བསམ་སྟེ། ཞེས་གསུངས་ཤིང་། རྗེ་ས་ཆེན་གྱི་རྟོག་བདུན་གྱི་འགྲེལ་པར། དེའི་སྟེང་དུ་ཡི་གེ་དྷིཿཡོངས་སུ་གྱུར་པ་ལས། འཇམ་དཔལ་གཞོན་ནུའི་གཟུགས་སུ་བསམ་མོ། ། དེའི་མདུན་དུ་ཨ་ཡིག་ལས་ཉི་མའི་དཀྱིལ་འཁོར་བསམ། ཞེས་གསུངས་པས། འདི་དང་གྲུབ་ཆེན་དཔལ་འཛིན་གཉིས་ཀྱིས་ཉི་མ་འཇམ་དཔལ་གྱི་སྐུ་ཡི་ཕྱི་ན་བསྐྱེད་པར་བཤད་པ་ནི་སྦྱང་གཞི་དང་མཐུན་པའི་རྨད་དུ་བྱུང་བའི་བཤད་པ་ཡིན་ཏེ། འོག་ཏུ་སྦྱོང་བྱེད་ཀྱི་བསྐྱེད་རིམ་གྱི་གཞི་སྦྱོང་ཚུལ་འཆད་པའི་སྐབས་སུ་གསལ་བར་འབྱུང་བར་འགྱུར་རོ། ། འདིར་འཇམ་དབྱངས་ཀྱི་གདན་འཇམ་དཔལ་དབྱངས་དང་ལྷན་ཅིག་ཏུ་ཉི་མ་ལ་བཞུགས་པ་ཡིན་ཏེ།
དེའི་དབང་དུ་བྱས་ནས་མི་བསྐྱོད་པའི་འགྲེལ་པར་ཟླ་བའི་དཀྱིལ་འཁོར་ཞེས་བྱ་བ་ནི་འཕགས་པ་འཇམ་དཔལ་གྱི་གདན་ཏེ། འདི་ནི་ཡོངས་སུ་གྱུར་པ་ཡིན་ལ་ཞེས་གསུངས་པ་ཡིན་ནོ། ། འདི་ནི་སྦྱོང་གཞི་དང་མཐུན་པའི་རྒྱུད་ཀྱི་དགོངས་པ་ཕྱིན་ཅི་མ་ལོག་པ་ཡིན་ནོ། ། དེ་ནས་མངོན་བྱང་གཉིས་པ་ནི་སྔར་གྱི་ཚིག་གི་རྗེས་ཀྱི་དེའི་འཇམ་དཔལ་དང་། དེ་བཞིན་གཤེགས་པ་རྣམས་གཅིག་ཏུ་གྱུར་ནས། ཞེས་པ་ནས། འོད་ཟེར་འབར་བའི་རྣམ་པས་དཔག་ཚད་སྟོང་ཕྲག་བརྒྱར་ཁྱབ་པར་བསམ་པར་བྱའོ། ། ཞེས་པའི་བར་གྱིས་བསྟན་པའི་མངོན་བྱང་གཉིས་པ་ཉི་མ་ལས་བྱང་ཆུབ་པ་མཉམ་པ་ཉིད་ཀྱི་ཡེ་ཤེས་ཀྱི་ངོ་བོ་ཡིན་ནོ། ། ཁ་ཅིག་འདིར་ཟླ་ཉི་བརྩེགས་པའི་བསྐྱེད་ཆོག་བཤད་པ་ནི་རྒྱུད་འདིའི་དགོངས་དོན་མ་གོ་བ་ཡིན་ཏེ། འདི་ལྟར་སྦྱང་གཞི་ལ།
བར་སྲིད་དང་ཕའི་དཀར་ཆ་འགྲོགས་ནས་མའི་མངལ་དུ་མའི་ཟླ་མཚན་དང་གསུམ་འདྲེས་ནས་ཁྲག་གི་གོང་བུར་གྱུར་པ་ཞིག་ཡོད་པར་བཤད་ལ། སྦྱང་གཞི་དེའི་གཉེན་པོར། བར་སྲིད་དེ་སྦྱོང་བྱེད་འཇམ་དབྱངས་ཀྱི་སྐུ་དང་། ཕའི་དཀར་ཆ་མཚོན་བྱེད་ཟླ་བ་གཉིས་པོ་ལྷན་ཅིག་ཏུ་ཉི་མ་ལ་ཞུགས་པས་དེ་རྣམས་འདྲེས་པ་ལས་སླར་ཡང་ཉི་མའི་དཀྱིལ་འཁོར་བསྐྱེད་པར་གསུངས་པ་ཡིན་ནོ། ། གལ་ཏེ་དེ་ལྟར་མ་ཡིན་ན། རྒྱུད་འདིར་བར་སྲིད་ཀྱིས་མངལ་གྱི་སྐྱེ་སྲིད་ལེན་པ་སྦྱོང་བྱེད་ཀྱི་ཆོ་ག་མ་བསྟན་པར་འགྱུར་རོ། ། འདིར་བཤད་པའི་ཉི་ཟླ་འདི་རྣམས་དངོས་པོ་གང་ཡིན་སྙམ་པ་ལ། འགྲེལ་པ་ཀུ་མུ་ཏིར། ཅི་ཟླ་བ་དང་ཉི་མ་འདི་དག་ནམ་མཁའ་ལས་ལྟུང་བར་གྱུར་པའོ་སྙམ་པ་དང་། ཨ་ལི་ཟླ་བའི་གཟུགས་ཀྱིས་གནས། །
ཞེས་བྱ་བ་ལ་སོགས་པ་གསུངས་ཏེ། ཞེས་བཤད་པ་ལྟར། ནམ་མཁའི་ཉི་ཟླ་མར་ལྟུང་བ་འདིར་སྒོམ་པ་ཡིན་ནམ། ཡང་ན་ཆུ་ཤེལ་དང་མེ་ཤེལ་ལས་གྲུབ་པའི་ཉི་ཟླའི་གཟུགས་སུ་བསྒོམ་པ་ཡིན་སྙམ་ན་དོགས་པ་དེ་དག་དཔྱད་པར་བྱ་སྟེ། བརྟག་གཉིས་ལས། ཟླ་བའི་སྟེང་དུ་ས་བོན་ཉིད། ། ཕྱི་ནས་བདུད་ལས་རྒྱལ་བས་མནན། ། གཉིས་འདུས་པ་ལས་བདེ་ཆེན་པོ། ། ཞེས་གསུངས་ལ། དེའི་འགྲེལ་པ་ཀུ་མུ་ཏིར་གཉིས་འདུས་པ་ལས་ཞེས་པ་ནི་ཟླ་བ་དང་།
ཉི་མ་འདུས་པའོ། ། བདེ་ཆེན་ཞེས་བྱ་བ་ནི། བདེ་བ་ཆེན་པོའི་རྒྱུའི་ཕྱིར་བདེ་བ་ཆེན་པོ་རབ་ཏུ་སྐྱེ་བ་བསྐྱེད་ནུས་པའི་ཕྱིར། ཞེས་གསུངས་པ་ལྟར། དོན་ལ་བདེ་བ་སྐྱེད་པར་བྱེད་པའི་ཐབས་ཁྱད་པར་ཅན་ལ། ཕ་མའི་ཁུ་ཁྲག་མཚོན་བྱེད་རྣམ་པ་ཉི་ཟླའི་གཟུགས་སུ་བསྒོམ་པ་ཡིན་ཞིང་། དེས་ན་འདི་ཉིད་དེ་ལྟར་བཤད་པའི་སྦྱང་གཞིའི་གཉེན་པོ་ཡང་ཡིན་ཞིང་། གཞན་ཡང་རྫོགས་རིམ་གྱི་སྐབས་སུ་བྱང་སེམས་དཀར་དམར་གྱི་འདུ་འཕྲོ་བྱེད་པ་ལས་ངེས་དོན་ཧེ་རུ་ཀ་ལྷན་ཅིག་སྐྱེས་པའི་བདེ་བ་ཆེན་པོ་འདྲེན་པར་བྱེད་པ་ཡིན་ལ། དེའི་རྟེན་འབྲེལ་ཁྱད་པར་ཅན་ད་ལྟར་བསྐྱེད་རིམ་གྱི་སྐབས་ནས་སྒྲིག་པ་ཡིན་པས། དེ་ནི་རྫོགས་རིམ་གྱི་དགེ་བ་སྨིན་བྱེད་དུ་འགྲོ་བའི་དགོས་པའི་གཙོ་བོ་ཡིན་ནོ། །
འོ་ན་དེ་ཉིད་འདུས་པ་ལ་སོགས་རྣལ་འབྱོར་རྒྱུད་དུ། ཉི་ཟླ་བསྒོམ་པའི་མངོན་བྱང་བཤད་ཀྱང་། བླ་མེད་ནས་བཤད་པ་ལྟར་གྱི་མཚོན་དོན་ལ་སོགས་པའི་དགོས་པ་དེ་ལྟར་བཤད་དུ་མེད་པའི་རྒྱུ་མཚན་ཅི་ཡིན་སྙམ་ན། བདེན་ཏེ། ཁྱད་པར་དེ་ཉིད་མན་སྙེར་གསལ་བར་བཤད་དེ། ཇི་སྐད་དུ། ཤེས་རབ་དང་ཐབས་ཡང་དག་པར་སྦྱོར་བ་ཉིད་ནི་དེ་ཡོངས་སུ་གསལ་ལོ། ། ཞེས་བདེ་བ་ཆེན་པོ་འདི་ཉེ་བར་སྟོན་ཏེ། དེ་ཉིད་ཀྱི་ཕྱིར་རྒྱུད་གཞན་རྣམས་སུ་ཟླ་བ་ལ་སོགས་པའི་རིམ་པས་རྣམ་པ་ལྔ་མངོན་པར་བྱང་ཆུབ་པར་གསུངས་པ་ནའང་བདེ་བ་ཆེན་པོའི་ཚུལ་ཉིད་དུ་ཉེ་བར་སྟོན་པ་ནི་མ་ཡིན་ནོ། ། རྣམ་པ་འདི་ལྟ་བུའི་རྣལ་འབྱོར་དང་རྣལ་འབྱོར་མའི་རྒྱུད་ཁོ་ནར་ནི་བདེ་བ་ཆེན་པོའི་རང་བཞིན་རྡོ་རྗེ་འཛིན་པའི་ས་ཡོངས་སུ་གསལ་ཞིང་།
དེའི་རྗེས་སུ་འབྲང་བ་ལས་གཞན་དུ་ཡང་རྟོགས་པར་བྱའོ། ། ལྷན་ཅིག་སྐྱེས་པའི་དབང་མེད་པར་ཉེ་བར་བསྟན་པ་མ་ཡིན་ཏེ། བཅོམ་ལྡན་འདས་ཀྱི་བཀའ་ཁོ་ནའོ། ། ལྷན་ཅིག་སྐྱེས་པའི་དབང་ནི་རྣམ་པ་འདི་ལྟ་བུའི་རྒྱུ་ཁོ་ནར་རོ། ། ཞེས་གསུངས་པ་ལྟར། དེར་ཉི་ཟླ་བསྒོམ་པའི་མངོན་བྱང་བཤད་ཀྱང་། བླ་མེད་ཀྱི་སྐབས་ལྟར་སྦྱང་གཞིས་སྦྱོང་མི་ནུས་ཤིང་། ལྷན་ཅིག་སྐྱེས་པའི་བདེ་བ་ཆེན་པོ་བསྐྱེད་པའི་རྒྱུད་འགྱུར་མི་ནུས་པས་ཁྱད་པར་ཤིན་ཏུ་ཆེ་སྟེ། དེའི་མཚན་ཉིད་ནི། འདི་ལྟར་རྣལ་འབྱོར་རྒྱུད་དུ་ལྷན་སྐྱེས་ཀྱི་བདེ་བ་སྐྱེད་པར་བྱེད་པའི་ཐབས་སུ་གྱུར་པའི་དབང་བཞི་པ་བསྐུར་བ་མེད་ལ།
དེ་མེད་པར་ན་ལྷའི་བསྐྱེད་ཆོག་གི་སྐབས་སུ་ལྷན་སྐྱེས་ཀྱི་བདེ་བ་ཆེན་པོ་བསྐྱེད་པའི་ཐབས་ཡོད་པར་བསྒྲུབ་མི་ནུས་ལ། བླ་མེད་རྒྱུད་དུ་ནི་སྐྱེད་པར་བྱེད་པའི་ཐབས་ཁྱད་པར་ཅན་དབང་བཞི་པ་བསྐུར་བར་བཤད་ཅིང་། དེ་ལྟར་གཞི་དུས་དབང་བཞི་བསྐུར་ནས་ལམ་གྱི་དུས་སུ་དེའི་དོན་ཉམས་སུ་ལེན་པ་ཡིན་པས། དེ་ཡང་བུམ་དབང་གི་སྐབས་སུ་དེའི་སྟ་གོན་གྱི་དུས་ནས་བླ་མས་དཀྱིལ་འཁོར་གྱི་གཙོ་བོ་ཡབ་ཡུམ་དུ་བསྒོམས་ནས་སློབ་མ་ལ་དབང་དང་འདྲ་བ་བསྐུར་བ་དང་། དེ་ནས་དབང་གི་དངོས་གཞིའི་སྐབས་སུ་སློབ་མ་རིགས་ལྔ་ཡབ་ཡུམ་ལ་སོགས་པའི་ཞལ་སྦྱོར་གྱིས་རྣམ་པར་སྒོམ་དུ་བཅུག་པ་དང་། སློབ་དཔོན་ཀྱང་དཀྱིལ་འཁོར་གྱི་གཙོ་བོ་ཡབ་ཡུམ་ལ་སོགས་པ་ལྷ་སྐུ་བག་ཅན་གྱིས་རྣམ་པར་བསྒོམ་ནས་སློབ་མ་ལ་ཕྱི་དབང་ནང་དབང་བསྐུར་བ་ཡིན་པས། དེ་བསྐྱེད་རིམ་ལམ་གྱི་ལྷན་སྐྱེས་ཀྱི་བདེ་བ་བསྐྱེད་པའི་ཐབས་ཁྱད་པར་ཅན་དུ་འགྲོ་བ་ཡིན་ནོ། ། དབང་གོང་མ་གཉིས་ཀྱིས། བདེ་ཆེན་དེ་དངོས་སུ་བསྐྱེད་བྱེད་ཀྱི་ཐབས་ཁྱད་པར་ཅན་དུ་འགྲོ་ཚུལ་གོང་དུ་སྨིན་བྱེད་ཀྱི་རྣམ་དག་འཆད་པའི་སྐབས་སུ་གསལ་བར་བཤད་ཟིན་ཏོ། ། ཁྱད་པར་དུ་བསྐྱེད་རིམ་གྱི་སྐབས་ཀྱི་ཉི་ཟླ་བསྒོམ་པའི་སྐྱེད་ཆོག་ལྷན་སྐྱེས་ཀྱི་བདེ་ཆེན་བསྐྱེད་བྱེད་ཀྱི་ཐབས་ཡིན་པར།
དཔལ་བརྟག་པ་གཉིས་པ་རྩ་འགྲེལ་ལས་གསལ་བར་བཤད་པ་ལྟར་ཡིན་པས། རྣལ་འབྱོར་རྒྱུད་ཀྱི་ཉི་ཟླ་བསྒོམ་པའི་མངོན་བྱང་དང་ཁྱད་པར་ཤིན་ཏུ་ཆེའོ། ། མདོར་ན་བསྐྱེད་རིམ་གྱི་མངོན་བྱང་གི་ཉི་ཟླ་བསྒོམ་པའི་མཚོན་དོན་འདི་ལྟར་དུ་གོ་ནས་མ་བསྒོམས་ན་བསྐྱེད་རིམ་གྱི་རིམ་པ་གཉིས་པའི་དགེ་བ་སྨིན་བྱེད་དུ་འགྲོ་ཚུལ་ཤེས་པའང་དཀའ་བ་ཡིན་ནོ། ། དེ་ནས་མངོན་བྱང་གསུམ་པ་སྟོན་པ་ནི། དེའི་སྟེང་དུ་ཧཱུྃ་ནག་པོ་འོད་ཟེར་ལྔ་དང་ཡང་དག་པར་ལྡན་པར་བསམ་མོ། ། ཞེས་པས་མངོན་བྱང་གསུམ་པ་ས་བོན་ལས་བྱང་ཆུབ་པ་སོ་སོར་རྟོག་པའི་ཡེ་ཤེས་ཀྱི་ངོ་བོ་བསྟན་པ་ཡིན་ལ། ཁ་ཅིག་འདིར་གདན་གྱི་ཉི་མའི་དཀྱིལ་འཁོར་རངས་པོར་འགྱུར་བ་ལས། ཧཱུྃ་བསྐྱེད་པར་འདོད་པ་ནི་མི་འཐད་དེ། སློབ་དཔོན་ལ་ལི་ཏས་འདིའི་སྐབས་སུ། ཉི་མའི་དཀྱིལ་འཁོར་དུ་བསམ་བྱ། །
འོད་ཟེར་འབར་བའི་གཟུགས་ཅན་ནོ། ། དེ་ཡི་དཀྱིལ་དུ་གཙོ་སོགས་ཀྱི། ། ས་བོན་ཡི་གེ་རྣམ་བསམ་བྱ། ། ཡི་གེ་ཧཱུྃ་ནི་གཙོ་བོར་སྦྱིན། ། ཞེས་ཉི་མ་དེ་ཉིད་ཧཱུྃ་ཡིག་དེའི་གདན་དུ་གསལ་བར་བཤད་པའི་ཕྱིར་རོ། ། གཞན་ཡང་དེ་ལྟར་ན་མངོན་བྱང་ལྔ་པ་འཆད་པའི་སྐབས་སུ་ལྷའི་གདན་དུ་གྱུར་པའི་ཉི་མ་ཡང་ལེགས་པར་འགྱུར་ཏེ། མངོན་བྱང་བཞི་པ་འཆད་པའི་སྐབས་སུ་བཤད་པར་འགྱུར་རོ། ། དེ་ལ་ཁ་ཅིག་ན་རེ། ཉི་མ་འདི་ཉིད་མངོན་འགྱུར་བ་ལས་ཧཱུྃ་ཡིག་བསྐྱེད་པ་མིན་ན། ཉི་མ་འདིའི་མངོན་བྱང་གཉིས་པ་དང་།
ཧཱུྃ་ཡིག་འདིའི་མངོན་བྱང་གསུམ་པར་བཤད་པ་མི་འཐད་པར་འགྱུར་ཏེ། མངོན་བྱང་གསུམ་པའི་རྒྱུར་མ་སོང་བའི་ཕྱིར་རོ་སྙམ་ན། དེ་མ་སོང་བའི་སྐྱོན་མེད་དེ། བླ་ཆེན་འཕགས་པས། གཉན་རིན་ཆེན་བརྟན་གྱི་བཤད་པ་ལས། ཉི་མའི་དཀྱིལ་འཁོར་གྱི་སྟེང་དུ་ཧཱུྃ་དེ་ཉིད་ཆུ་བུར་རྡོལ་བ་ལྟར་བསྐྱེད་པར་འཆད་པ་ལྟར་ཡིན་ལ། འདི་ལ་ཉི་མ་རངས་པོ་ཡོངས་སུ་གྱུར་པ་ལས་ཧཱུྃ་ཡིག་བསྐྱེད་པ་མ་ཡིན་ཀྱང་། ཆུ་ལས་ཆུ་བུར་རྡོལ་བ་ལྟར་ཉི་མའི་ཆ་ཤས་རྒྱུར་བྱས་པ་ལས་ཧཱུྃ་ཡིག་དེ་བསྐྱེད་པར་བཤད་པ་ཡིན་པས་སྦྱང་གཞི་དང་ཡང་མཐུན་པ་ཡིན་ནོ། ། རྭ་བ་རྣམས་ཀྱིས་འདིར། ཉི་མ་ལས་འོད་འཕྲོས་པས་ཨ་ལྀ་ཀ་ལྀ་ལ་སོགས་པའི་སྔགས་ཡིག་རྣམས་སྤྱན་དྲངས་ནས་ཉི་མ་ལ་ཐིམ་པ་དང་།
དེ་ནས་ཉི་མ་ཡོངས་སུ་གྱུར་པ་ལས་ཧཱུྃ་ཡིག་བསྐྱེད་པར་བཤད་ཀྱང་ཁུངས་མི་སྣང་བས་དཔྱད་པར་བྱ་བའི་གནས་སོ། ། དེ་ལས་མངོན་བྱང་བཞི་པ་སྟོན་ཚུལ་ནི། ཧཱུྃ་དེ་ལས་འོད་ཟེར་གྱི་རྣམ་པ་འཕྲོས་པས་དེ་ལ་ཡང་ཞུགས་ཏེ། ཡི་གེ་དེ་ལས་རྡོ་རྗེ་ཆེན་པོ་རྣམ་པར་གདེངས་པ་ཁ་དོག་ནག་པོ། ཞེས་པ་ནས། དེ་ཡང་དེ་དང་ལྷན་ཅིག་ཏུ་བསྡུས་ནས་རྡོ་རྗེའི་གཟུགས་བརྙན་ལ་རབ་ཏུ་ཞུགས་པར་བྱའོ། ། ཞེས་པའི་བར་གྱིས་མངོན་བྱང་བཞི་པ་ཕྱག་མཚན་ལས་བྱང་ཆུབ་པ་བྱ་བ་གྲུབ་པའི་ཡེ་ཤེས་ཀྱི་ངོ་བོ་བསྟན་པ་ཡིན་ལ། འདི་ལ་གོང་དུ་བསྐྱེད་པའི་ཧཱུྃ་ཡིག་དེ་ལས་འོད་ཟེར་འཕྲོས་པས། དེ་བཞིན་གཤེགས་པ་ལ་སོགས་པ་གདན་གསུམ་ཚང་བའི་ལྷ་སྤྱན་དྲངས་ནས་སླར་ཡང་ཧཱུྃ་དེ་ལ་ཐིམ་པར་བསྐྱེད་པ་ཡིན་ཏེ། སློབ་དཔོན་ལ་ལི་ཏས་འདིའི་སྐབས་སུ།
དེ་བཞིན་ཐམས་ཅད་འོད་ཟེར་ནི། ། རྣམ་པར་འཕྲོ་བ་བསམ་པར་བྱ། ། སྔོན་བརྗོད་དེ་བཞིན་གཤེགས་ལ་སོགས། ། སླར་ཡང་བསྡུས་ནས་བཞུགས་པར་བྱ། ། ཞེས་གསུངས་པའི་ཕྱིར་རོ། ། རྭ་པ་རྣམས་ཀྱིས་འདིར་ཧཱུྃ་དེ་ལས་འོད་འཕྲོས་པས། གྲི་གུག་ཐོད་ཁྲག་ལ་སོགས་པ་སྤྱན་དྲངས་ནས་བསྟིམ་པར་བཤད་ཀྱང་འདི་ཡང་དཔྱད་པའི་གནས་སུ་སྣང་ངོ་། ། དེ་ནས་ཧཱུྃ་ཡིག་དེ་ཡོངས་སུ་གྱུར་པ་ལས་ཁྲོ་བོའི་རྡོ་རྗེ་ཁ་དོག་ནག་པོ་ཁ་གདེངས་པ་སྟེ། ར་གྱེས་པ་ཁ་དོག་ལྔ་དང་ལྡན་པ་ལ་རྩེ་མོའི་གྲངས་དང་ལྟེ་བ་ལ་ས་བོན་གྱིས་མཚན་པའི་བཤད་པ་རྒྱུད་དང་འདིའི་རྒྱ་གཞུང་རྣམས་ལས་གསལ་བར་མ་བཤད་ཀྱང་། འཛིན་པ་རིམ་ཤེས།
འདི་རྩེ་ལྔ་པ་ལ་ལྟེ་བ་ལ་ཧཱུྃ་གིས་མཚན་པ་ཡིན་པར་བཤད་པས་ལེགས་ལ། དེ་ནས་རྡོ་རྗེ་དེ་ལ་ཉི་མའི་གདན་ལ་གནས་པའི་དེ་བཞིན་གཤེགས་པ་ལ་སོགས་པ་གདན་གསུམ་ཚང་བའི་ལྷ་སྐུ་ཕྲ་མོ་ནམ་མཁའ་ཏིལ་གྱི་གོང་བུ་ལྟར་གང་བ་སྤྲོས་པས། སེམས་ཅན་རྣམས་སྨིན་པར་བྱས་ནས། དེའི་སྒྲིབ་པ་བཏུལ་ཏེ་སེམས་ཅན་དེ་རྣམས་སངས་རྒྱས་ཐོབ་པར་བྱས་ནས། སླར་ཡང་དེ་རྣམས་དང་ལྷན་ཅིག་ཏུ་བསྡུས་ནས་འོང་སྟེ། རྡོ་རྗེ་དེ་ཉིད་ལ་རབ་ཏུ་ཞུགས་པར་བསམ་པར་གསུངས་ཏེ། འདི་ནི་མངོན་བྱང་བཞི་པ་ཕྱག་མཚན་ལས་བྱང་ཆུབ་པ་བྱ་བ་གྲུབ་པའི་ཡེ་ཤེས་ཀྱི་ངོ་བོ་ཡིན་ནོ། ། འདི་དངོས་བསྟན་གྱི་བསྐྱེད་ཆོག་དང་མཐུན་པར་སློབ་དཔོན་ལ་ལི་ཏས། དབུས་ཀྱི་ཡི་གེ་ལས་ཁྲོ་བོ། ། རྡོ་རྗེ་ཆེན་པོ་ཁ་དོག་ནག །
འོད་ཟེར་བརྒྱན་པ་རྣམ་པར་བསམ། ། དེ་བཞིན་རྡོ་རྗེ་ཕྲ་མོའི་གཟུགས། ། རིག་པའི་ལྷ་མོ་ནམ་མཁའི་སྟེང་། ། ཏིལ་གྱི་གོང་བུ་བཞིན་གང་པར། ། གནས་པར་བསམ་པར་བྱ་བ་ཡིན། ། དེ་བཞིན་སངས་རྒྱས་ལ་སོགས་པས། ། སེམས་ཅན་ཡོངས་སུ་སྨིན་པ་ཡང་། ། བཏུལ་ནས་བྱང་ཆུབ་ལ་བཞག་སྟེ། ། ཡང་བསྡུས་འོད་དེ་རྡོ་རྗེ་ལ། ། ཐིམ་པར་བསམ་པ་བྱ་བའོ། །
ཞེས་རྒྱུད་ཀྱི་དངོས་བསྟན་ལྟར་གསུངས་སོ། ། དེ་ནས་མངོན་བྱང་ལྔ་པ་སྐུ་ཡོངས་སུ་རྫོགས་པ་ལ་བྱང་ཆུབ་པ་ཆོས་ཀྱི་དབྱིངས་ཀྱི་ཡེ་ཤེས་ཀྱི་ངོ་བོ་བཤད་པ་ལ། འདི་ལ་ཁ་ཅིག རྡོ་རྗེ་དེ་ལས་དེ་བཞིན་གཤེགས་པ་ལ་སོགས་པའི་སྐུ་འཕྲོས་སེམས་ཅན་གྱི་དོན་བྱས་ནས། སླར་འདུས་ནས་རྡོ་རྗེ་ས་བོན་དང་བཅས་པ་ལ་ཐིམ་པ་དེས་རྐྱེན་བྱས་པས། རྡོ་རྗེ་ཉི་གདན་ས་བོན་དང་བཅས་པ་གཅིག་ཏུ་གྱུར་པ་ལས་འབྲས་སུ་རྡོ་རྗེ་འཛིན་པས་བསྐྱེད་པར་བཤད་པ་ནི་རྒྱུད་ཀྱི་དངོས་བསྟན་གྱི་དོན་དང་མི་མཐུན་པ་ཡིན་ཏེ། རྡོ་རྗེ་ས་བོན་ཉི་མ་དང་བཅས་པ་གཅིག་ཏུ་གྱུར་པ་ལས་འབྲས་བུ་རྡོ་རྗེ་འཛིན་པ་བསྐྱེད་པ་ཡིན་ན། རྡོ་རྗེ་འཇིགས་བྱེད་ལ་ཉི་མའི་གདན་མེད་པར་འགྱུར་ཞིང་། རྡོ་རྗེའི་གཟུགས་བརྙན་དེ་ཉིད་ཞལ་དགུ་པ། ཞེས་རྡོ་རྗེ་དེ་ཉིད་འབྲས་བུ་རྡོ་རྗེ་འཛིན་པར་བསྐྱེད་པར་གསལ་བར་གསུངས་པ་ཡིན་ནོ། །
དེས་ན་རྒྱུད་ཀྱི་དངོས་བསྟན་དང་མཐུན་པར་བསྐྱེད་པ་ན། རྒྱུད་ལས། རྡོ་རྗེ་གཟུགས་བརྙན་དེ་ཉིད་ཞལ་དགུ་པ། ཞེས་པ་ནས། དེ་ལྟར་རྡོ་རྗེ་འཇིགས་བྱེད་ཆེན་པོ་མ་ཧེའི་གདོང་པ་ཅན་བདག་ཉིད་ཡིན་པར་བསྒོམ་ནས། ཞེས་པའི་བར་གྱིས་བསྟན་པའི་དོན་ཡིན་པས། དེའི་བསྐྱེད་ཚུལ་གྱི་སྦྱོར་བའི་མན་ངག་ལས། ལྕགས་གོང་ལ་གསེར་འགྱུར་གྱི་རྩི་བྱུགས་པས་སྐད་ཅིག་གིས་གསེར་དུ་བསྒྱུར་བ་ལྟར། འདིར་ཡང་གོང་དུ་བཤད་པ་ལྟར་དེ་བཞིན་གཤེགས་པ་རྣམས་འདུས་ནས་རྡོ་རྗེའི་གཟུགས་བརྙན་ལ་ཞུགས་པའི་རྡོ་རྗེ་ས་བོན་དང་བཅས་པ་སྐད་ཅིག་གིས་རྡོ་རྗེ་འཇིགས་བྱེད་དུ་ཝལ་གྱིས་གྱུར་པར་བསྒོམས་ནས། དེ་ནས་ཞལ་ཕྱག་ལ་སོགས་པ་རིམ་གྱིས་གསལ་གདབ་ནས་བསྒོམ་པ་ཡིན་པས་རྒྱུད་ཀྱི་དགོངས་པར་སོང་བ་ཡིན་ནོ། །
གསུམ་པ་མངོན་བྱང་ལྔ་པའི་རྣམ་གཞག་བྱེ་བྲག་ཏུ་བཤད་པ་ལ་གསུམ། རྒྱུད་ལས་ཇི་ལྟར་གསུངས་ཚུལ། དེ་ཉིད་ཚད་ལྡན་གྱི་གཞུང་འགྲེལ་རྣམས་དང་སྦྱར་ནས་འཐད་པའི་ཕྱོགས་བཤད་པ། དོན་བསྡུས་ཏེ་སྐུ་གསུང་ཐུགས་ཀྱི་ཉམས་དགུ་བཤད་པའོ། ། དང་པོ་ནི། འདི་ཉིད་ཀྱི་རྒྱུད་རྟོག་པ་བདུན་པའི་བཞི་པ་ལས། རྡོ་རྗེ་གཟུགས་བརྙན་དེ་ཉིད་ཞལ་དགུ་པ་མ་ཧེའི་གཟུགས་ཅན་འཇིག་པའི་དུས་ཀྱི་མེ་ལྟར་འབར་བ། རྡོ་རྗེ་འཇིགས་བྱེད་ཆེན་པོ་ཁམས་གསུམ་ཟ་བར་ནུས་པ་ཞལ་བརྩེགས་པ་ཧ་ཧ་ཞེས་ལྗགས་འདྲིལ་བ། མཆེ་བ་རྣམ་པར་གཙིགས་པ། ཁྲོ་གཉེར་འཇིགས་པ།
ཁྲོ་གཉེར་གྱི་འགྲམ་ན་སྨིན་མ་དང་སྤྱན་འཇིགས་པ་ཆེན་པོའི་དུས་ལྟར་ཁྲོ་བ། སྒྲ་སྒྲོག་པ། མིའི་ཁྲག་དང་། ཚིལ་དང་། ཞག་དང་། རྐང་ཟ་བ་དང་། འཇིག་རྟེན་དང་འཇིག་རྟེན་ལས་འདས་པའི་ལྷ་ལ་སོགས་པ་ལ་སྡིགས་མཛུབ་བྱེད་པ། བརྒྱ་བྱིན་དང་ཚངས་པ་དང་། དབང་ཕྱུག་ཆེན་པོ་དང་། ཁྱབ་འཇུག་གཞོན་ནུ་ཁ་སྦུབས་སུ་བྱས་པ་ཞབས་ཀྱི་འོག་ཏུ་མནན་པ་འཇིགས་སུ་རུང་བའི་ཐོད་པས་ཐོད་བྱས་པ།
ཐོད་པ་བརྩིགས་པའི་རྩེ་མོ་ཆེན་པོ་ཅན། ཕེཾ་ཞེས་སྒྲོག་ཅིང་ཐོད་པའི་འཕྱང་འཕྲུལ་དང་། སྦྲུལ་གྱིས་བརྒྱན་པ། ཞབས་བཅུ་དྲུག་པ། གཅེར་བུའི་གཟུགས་མཚན་མ་གྱེན་དུ་བསྒྲེངས་པ། གཡོན་བརྐྱངས་པ་གསུས་པ་ཆེ་བ། སྐྲ་གྱེན་དུ་བརྫེས་པ། འཇིགས་པ་ཆེན་པོར་བྱེད་པ། ཕེཾ་ཞེས་སྒྲ་སྒྲོག་པ། ཕྱག་སུམ་ཅུ་རྩ་བཞི་དང་ལྡན་པ།
གླང་པོའི་པགས་པ་རློན་པ་འཛིན་པ། དཔལ་རྡོ་རྗེ་འཇིགས་བྱེད་ཆེན་པོ་མ་ཧེའི་གདོང་པ་ཅན་རྣམ་པར་བསམ་པར་བྱའོ། ། དེ་ལྟར་ཤིན་ཏུ་བསམ་པ་བརྟན་པོར་བྱས་ཏེ། དེ་ཁོ་ན་ཉིད་ཀྱི་སྦྱོར་བ་ལ་ཤིན་ཏུ་མཉམ་པར་བཞག་པའི་སྔགས་པས་རྟག་ཏུ་བསྒོམ་པར་བྱ་སྟེ། གཡས་དང་པོ་ན་གྲི་གུག གཉིས་པ་ན་མཚོན་རྩེ་གཅིག་པ། གསུམ་པ་ན་གཏུན་ཤིང་། བཞི་པ་ན་ཆུ་གྲི། ལྔ་པ་ན་རྡོ་རྗེ་རྩེ་གཅིག་པ། དྲུག་པ་ན་སྟ་རེ།
བདུན་པ་ན་མདུང་། བརྒྱད་པ་ན་མདའ། དགུ་པ་ན་ལྕགས་ཀྱུ། བཅུ་པ་ན་དབྱུག་པ། བཅུ་གཅིག་པ་ལ་ཁ་ཊྭཾ་ག བཅུ་གཉིས་པ་ན་འཁོར་ལོ། བཅུ་གསུམ་པ་ལ་གྲི་གུག བཅུ་བཞི་པ་ན་རྡོ་རྗེ་ཐོ་བ། བཅོ་ལྔ་པ་ན་རལ་གྲི། བཅུ་དྲུག་པ་ན་ཅང་ཏེའུའོ། །
གཡོན་པའི་ཕྱག་དང་པོ་ན་ཐོད་པ། གཉིས་པ་ན་མགོ་བོ། གསུམ་པ་ན་ཕུབ། བཞི་པ་ན་རྐང་། ལྔ་པ་ན་ཞགས་པ། དྲུག་པ་ན་གཞུ། བདུན་པ་ན་རྒྱུ་མ། བརྒྱད་པ་ན་དྲིལ་བུ། དགུ་པ་ན་ལག་པ། བཅུ་པ་ན་དུར་ཁྲོད་ཀྱི་རས།
བཅུ་གཅིག་པ་ན་སྐྱེས་བུ་གསལ་ཤིང་ལ་བཙུགས་པ། བཅུ་གཉིས་པ་ན་མེ་ཐབ། བཅུ་གསུམ་པ་ན་ཐོད་ཚལ། བཅུ་བཞི་པ་ན་སྡིགས་མཛུབ། བཅོ་ལྔ་པ་ན་འཕན་རྩེ་གསུམ་པ། བཅུ་དྲུག་པ་ན་རླུང་གིས་འཕྱར་བའི་རས། ཕྱག་ཐ་མ་གཉིས་ཀྱིས་གླང་པོ་ཆེའི་པགས་པ་རློན་པ་འཛིན་པ། ཞབས་གཡས་པའི་དང་པོས་མི། གཉིས་པས་མ་ཧེ། གསུམ་པས་གླང་།
བཞི་པས་བོང་བུ། ལྔ་པས་རྔ་མོ། དྲུག་པས་ཁྱི། བདུན་པས་ལུག བརྒྱད་པས་ཝ། ཞབས་གཡས་པས་འདི་དག་ལ་ཞོན་པའོ། ། ཞབས་གཡོན་པའི་དང་པོས་བྱ་རྒོད། གཉིས་པས་འུག་པ། གསུམ་པས་བྱ་རོག བཞི་པས་ནེ་ཙོ།
ལྔ་པས་ཁྲ། དྲུག་པས་ཁྱུང་ཆེན་པོ། བདུན་པས་རི་སྐེག བརྒྱད་པས་བཞད། ཞབས་གཡོན་པས་འདི་དག་མནན་པའོ། ། དཔལ་རྡོ་རྗེ་འཇིགས་བྱེད་ཆེན་པོའི་ཞལ་ནི་རབ་ཏུ་གནག་པའོ། ། མ་ཧེའི་རྣམ་པས་ཤིན་ཏུ་ཁྲོས་པ་ཅན། རྭའི་གཡས་སུ་ཞལ་གསུམ་ལ། དང་པོ་སྔོན་པོ། གཉིས་པ་དམར་པོ།
གསུམ་པ་སེར་པོ་སྟེ་ཞལ་གསུམ་ཀ་ཤིན་ཏུ་ཁྲོས་པའོ། ། རྭ་གཡོན་པར་ཞལ་གསུམ་པ་དཀར་པོ་དང་། དུད་ཁ་དང་ནག་པོ་རབ་ཏུ་ཁྲོས་པ་བརྩེགས་པའི་ཞལ་བསམ་པར་བྱའོ། ། རྭ་གཉིས་ཀྱི་བར་དུ། དབུས་ཀྱི་ཞལ་དམར་པོ་རབ་ཏུ་འཇིགས་པ་ཞལ་ནས་ཁྲག་འཛག་པར་བསམ་པར་བྱའོ། ། སྟེང་དུ་འཇམ་དཔལ་གྱི་ཞལ་ཅུང་ཟད་སེར་བ་ཡིད་ཙམ་ཁྲོ་བ་གཞོན་ནུའི་རྒྱན་གྱིས་བརྒྱན་པ། སྤྱི་བོར་རལ་བ་ལྔ་དང་ལྡན་པ་བསམ་སྟེ། ཞལ་རྣམས་ཐམས་ཅད་སྤྱན་གསུམ་པར་བསྒོམ་སྟེ། འདི་ལྟར་བདག་ཉིད་རྩེ་གཅིག་ཏུ་དམིགས་སོ། ། དེ་ལྟར་དཔལ་རྡོ་རྗེ་འཇིགས་བྱེད་ཆེན་པོ་མ་ཧེའི་གདོང་ཅན་བདག་ཉིད་ཡིན་པར་བསྒོམས་ནས།
ཞེས་གསུངས་ལ། གཉིས་པ་དེ་ཉིད་ཚད་ལྡན་གྱི་གཞུང་འགྲེལ་རྣམས་ལ་བརྟེན་ནས་འཐད་པའི་ཕྱོགས་བསྟན་པ་ལ་གསུམ། ཞལ་གྱི་ཇི་ལྟར་བསྒྲིགས་ཚུལ་བཤད་པ། ཕྱག་རྣམས་ཇི་ལྟར་གྱེས་ཚུལ་བཤད་པ། ཞབས་རྣམས་ཇི་ལྟར་འདོད་ཚུལ་བཤད་པའོ། ། དང་པོ་ནི། གྲུབ་ཆེན་དཔལ་འཛིན་གྱིས། རྡོ་རྗེ་འཇིགས་བྱེད་ཆེན་པོ་མ་ཧེའི་གདོང་ཅན་འཇིགས་པའི་དུས་ཀྱི་མེ་ལྟར་འབར་བ། ཁམས་གསུམ་ཟ་བར་ནུས་པ། ཞལ་རྣམ་པར་འགྱུར་བ།
ཧ་ཧ་ཞེས་བཞད་པ། ལྗགས་འདྲིལ་བ། མཆེ་བ་གཙིགས་པ། ཁྲོ་གཉེར་འཇིགས་པ། སྨིན་མ་བཅུམ་པ། སྤྱན་ལྡོག་པ། འཇིགས་པའི་དུས་ལྟར་སྒྲ་སྒྲོག་པ། ཞེས་གསུངས་པ་ལྟར། ཞལ་དགུ་པ་ལ་རྩ་བའི་ཞལ་མ་ཧེའི་གདོང་པ་ཅན་ཤིན་ཏུ་འཇིགས་སུ་རུང་བའི་མཚན་ཉིད་དེ་རྣམས་དང་ལྡན་པ་ཡིན་པར་རྒྱུད་འགྲེལ་ཐམས་ཅད་མཐུན་ལ། དེའི་སྟེང་དུ་རྟོག་བདུན་ལས་རྭ་གཉིས་ཀྱི་བར་དུ་དབུས་ཀྱི་ཞལ་དམར་པོ་རབ་ཏུ་འཇིགས་པ།
ཞལ་ནས་ཁྲག་འཛག་པར་བསམ་པར་བྱའོ། ། སྟེང་དུ་འཇམ་དཔལ་གྱི་ཞལ་ཅུང་ཟད་སེར་བ། ཡིད་ཙམ་ཁྲོ་བ། གཞོན་ནུའི་རྒྱན་གྱིས་བརྒྱན་པ། སྤྱི་བོར་རལ་བ་ལྔ་དང་ལྡན་པ། ཞེས་གསུངས་པ་ལྟར། མ་ཧེའི་ཞལ་གྱི་སྟེང་དུ་ཁྲོ་བོའི་ཞལ་དམར་པོ་དང་དེའི་སྟེང་དུ་འཇམ་དཔལ་གྱི་ཞལ་བརྩེགས་མར་ཡོད་པ་རྒྱུད་འགྲེལ་ཐམས་ཅད་ལ་མི་མཐུན་པ་མེད་ལ། དེ་རྗེས་ཀྱི་ཞལ་ལྷག་མ་རྣམས་ལ་རྟོག་བདུན་ལས། རྭའི་གཡས་སུ་ཞལ་གསུམ་ལ་དང་པོ་སྔོན་པོ། གཉིས་པ་དམར་པོ།
གསུམ་པ་སེར་པོ་སྟེ། ཞལ་གསུམ་ཀ་ཤིན་ཏུ་ཁྲོས་པའོ། ། རྭ་གཡོན་པར་ཞལ་གསུམ་དཀར་པོ་དང་། དུད་ཁ་དང་། ནག་པོ་རབ་ཏུ་ཁྲོས་པ་བརྩེགས་པའི་ཞལ་བསམ་པར་བྱའོ། ཞེས་དང་། སམྦུ་ཊི་ལས། གཡས་པའི་རྭའི་ཞལ་གསུམ་ནི། སྔོན་པོ་དང་། དམར་པོ་དང་།
སེར་པོ་སྟེ། ཁྲོ་གཉེར་དང་ཞལ་བརྩེགས་པའོ། ། གཡོན་པ་ནི། དཀར་པོ་དང་། དུད་ཁ་དང་། ནག་པོའོ། ། ཞེས་གསུངས་པ་ལ། ལ་ལི་ཏ་བཛྲས་ཞེ་དགུ་མའི་སྒྲུབ་ཐབས་ཅོག་གྲུ་ཤེས་རབ་བླ་མའི་འགྱུར་ལས། དང་པོ་མ་ཧེའི་གདོང་པ་སྟེ། ། ནག་པ་ཁྲོས་པ་གཡས་པ་ཡིས། །
རྭ་རྩ་ན་ནི་ཞལ་གསུམ་སྟེ། ། གཡས་ཀྱི་དང་པོའི་ཞལ་ནི་སྔོ། ། དེ་ཡི་གཡས་དམར་གཡོན་པ་སེར། ། གཡོན་པའི་རྭ་རྩེའི་ཞལ་གསུམ་ནི། ། དཀར་དང་དུད་ཁ་ནག་པོའོ། ། ཞེས་དང་། སློབ་དཔོན་ཨ་མོས། ལྷ་དགུ་མའི་སྒྲུབ་ཐབས་ལས། དང་པོའི་ཞལ་ནི་མ་ཧེ་སྟེ། ། ཁ་དག་ནག་པོ་ཅུང་ཟད་ཁྲོ། །
གཡས་ཀྱི་རྭ་ཡི་ཞལ་གསུམ་ནི། ། དང་པོ་མཐིང་ག་གཡས་དམར་པོ། ། གཡོན་སེར་ཤིན་ཏུ་ཁྲོས་པའོ། ། ཞེས་དང་། སློབ་དཔོན་ཨ་མོས། ལྷ་གུ་མའི་སྒྲུབ་ཐབས་ལས། དང་པོའི་ཞལ་ནི་མ་ཧེ་སྟེ། ། ཁ་དོག་ནག་པོ་ཅུང་ཟད་ཁྲོ། ། གཡས་ཀྱི་རྭ་ཡི་ཞལ་གསུམ་ནི། ། དང་པོ་མཐིང་ག་གཡས་དམར་པོ། །
གཡོན་སེར་ཤིན་ཏུ་ཁྲོས་པའོ། ། དེ་བཞིན་གཡོན་གྱི་རྭ་ཡི་ཞལ། ། དཀར་པོ་དུད་ཁ་ནག་པོའོ། ། ཞེས་གསུངས་པས། སྒྲུབ་ཐབས་འདི་གཉིས་ཀྱི་དངོས་བསྟན་ལྟར་ན། མ་ཧེའི་ཞལ་གྱི་གཡས་ཕྱོགས་ཀྱི་ཞལ་གསུམ་ལ་སྔོན་པོ་ལ་དབུས་ཞལ་བྱས་པའི་གཡས་དམར་གཡོན་སེར་བ། དེ་བཞིན་དུ་མ་ཧེའི་ཞལ་གྱི་གཡོན་ཕྱོགས་ཀྱི་ཞལ་གསུམ་ལའང་། དཀར་པོ་ལ་དབུས་ཞལ་བྱས་པའི་གཡས་དུད་ཁ་གཡོན་ནག་པོར་བཤད་པའི་རྗེས་སུ་འབྲངས་ནས་བོད་འགའ་ཞིག་གིས་ཀྱང་དེ་ལྟར་འདོད་ཀྱང་། སློབ་དཔོན་ལ་ལི་ཏ་བཛྲའི་དགོངས་པ་དེ་ལྟར་དུ་མི་གནས་ཏེ། དེས་མཛད་པ་ཞེ་དགུ་མའི་སྒྲུབ་ཐབས་ཞང་དགེ་བསྙེན་མར་པ་ཆོས་འབར་གྱི་འགྱུར་ལས།
གཡས་ཀྱི་དང་པོའི་ཞལ་ནི་སྔོ། ། དེ་ཡི་གཡས་དམར་སེར་པོ་དང་། ། གཡོན་པའི་རྭ་ཡི་ཞལ་གསུམ་ནི། ། དཀར་པོ་དུད་ཁ་ནག་པོའོ། ། ཞེས་གསུངས་པའི་མ་ཧེའི་ཞལ་གྱི་གཡས་ཕྱོགས་ཀྱི་ཞལ་གསུམ་ལ། རིག་མ་པ་བཞིན་དུ་སྔོན་པོ་ལ་དང་པོར་བྱས་ནས་དེའི་གཡས་དམར་པོ་དང་། དེའི་གཡོན་སེར་པོར་བྱེད་པ་གསུངས་ཤིང་། གཡས་ཀྱི་དང་པོའི་ཞལ་ནི་སྔོ། ། དེ་ཡི་གཡས་དམར་སེར་པོ་དང་། ། ཞེས་གསུངས་པས།
མ་ཧེ་ཞལ་གྱི་གཡས་དང་པོ་སྔོན་པོ། དེའི་གཡས་དམར་པོ། དེའི་གཡོན་ཞལ་སེར་པོ། མ་ཧེ་ཞལ་གྱི་གཡོན་ཞལ་དང་པོ་དཀར་པོ། དེའི་གཡས་ཞལ་དུད་ཁ། དེའི་གཡོན་ཞལ་ནག་པོ་བྱེད་ནས་འཁོར་ཞལ་བྱེད་པའི་དགུ་པར་མངོན་ལ། དེ་བཞིན་དུ་གྲུབ་ཆེན་དཔལ་འཛིན་གྱིས། རྭའི་གཡས་ཀྱི་ཞལ་གསུམ་ནི་སྔོན་པོ་དང་། དམར་པོ་དང་། སེར་པོ་སྟེ་ཤིན་ཏུ་ཁྲོས་པའོ། །
གཡོན་རྭ་ཞལ་གསུམ་ནི། དཀར་པོ་དང་། དུད་ཁ་དང་། ནག་པོ་སྟེ་ཞེས་གསུངས་པ་ལྟར། གཞན་ཡང་རྒྱ་གར་ནས་བྱུང་བའི་འདིའི་འགྲེལ་པ་དང་། སྒྲུབ་ཐབས་རྣམས་ལས་འདི་བཞིན་དུ་བཤད་པས། མ་ཧེའི་ཞལ་གྱི་གཡས་ཕྱོགས་ནས་རིམ་པ་བཞིན་དུ་མདུན་ནས་རྒྱབ་ཏུ་བགྲངས་པ་ལས། དང་པོ་སྔོན་པོ། གཉིས་པ་དམར་པོ། གསུམ་པ་སེར་པོ།
གཡོན་ཕྱོགས་སུ་ཡང་དེ་བཞིན་དུ། དང་པོ་དཀར་པོ། གཉིས་པ་དུད་ཁ། གསུམ་པ་ནག་པོ་བྱེད་པར་བཞེད་པས་རྒྱུད་ཀྱི་དངོས་བསྟན་དང་ཡང་ཤིན་ཏུ་མཐུན་ནོ། ། བོད་ཀྱི་བླ་མ་རྭ་པ་རྣམས་ཀྱིས་དེ་ལྟ་བུའི་འཁོར་ཞལ་མི་བཞེད་ཅིང་། གཡོན་གྱི་ཞལ་རྣམས་གྱེན་དུ་བརྩེགས་མར་ཡོད་པར་འདོད་པ་ལ་འདི་ཡང་ལུགས་མི་འདྲ་བ་གཉིས་ཡོད་པའི་ལུགས་གཅིག་ལ་གཡས་གཡོན་གྱི་རྭ་གཉིས་ཀྱི་ལོགས་ལ་བརྟེན་ནས་ཞལ་གསུམ་པོ་རིམ་པ་བཞིན་དུ་གཅིག་སྟེང་དུ་གཅིག་བརྩེགས་པར་འདོད་པ་དང་། ཡང་གཡས་གཡོན་གྱི་ཞལ་དང་པོ་གཉིས་པོ་མ་ཧེའི་ཞལ་གྱི་ཞལ་དུ་འདོད་ཅིང་། དེའི་རྒྱུད་ཀྱི་གཡས་གཡོན་གྱི་ཞལ་གཉིས་པོ་སྲིན་ཞལ་གྱི་གཡས་གཡོན་གྱི་ཞལ་དུ་འདོད་ལ། ཞལ་ལྷག་མ་གཉིས་པོ་འཇམ་དཔལ་གྱི་ཞལ་གྱི་གཡས་གཡོན་དུ་འདོད་པ་དང་གཉིས་ལས། འདི་ལྟར་སྟོན་བྱེད་ཀྱི་རྒྱ་གཞུང་གསལ་པོ་མི་སྣང་ཡང་།
འདི་ལྟར་དུ་བྱེད་ན་ལུགས་ཕྱི་མ་འདི་འཐད་དམ་སྙམ་མོ། ། དེ་ལྟར་བཤད་པའི་ཞལ་དགུ་པོ་ཐམས་ཅད་སྤྱན་གསུམ་གསུམ་དང་ལྡན་པ། འཇམ་དཔལ་གྱི་ཞལ་མ་གཏོགས་པ་གཞན་ཐམས་ཅད་ཁྲོ་བོའི་ཞལ་འཇིགས་སུ་རུང་བའི་མཚན་ཉིད་དང་ལྡན་པ་རྒྱུད་འགྲེལ་རྣམས་ལས་ཇི་ལྟར་བཤད་པ་བཞིན་ནོ། ། གསུམ་པ་ཕྱག་གིས་ཇི་ལྟར་འགྱེད་ཚུལ་བཤད་པ་ནི། འདི་ལ་ཕྱག་མང་གི་བསྐྱེད་རིམ་བསྒོམ་པ་ལ་ཕྱག་འགྱེད་ཚུལ་ལ་སྐུའི་རྣམ་པ་ཇི་ལྟར་ཡོད་ཚུལ་གྱི་གནད་ལེགས་པར་ཤེས་པ་ཅིག་དགོས་ཏེ། དེ་མེད་ན་བསྐྱེད་རིམ་སྟོན་པའི་ཆོ་ག་ངག་ཏུ་བཤད་ཤེས་ཀྱང་། དེའི་དོན་བསྒོམ་པའི་ཚེ་ཡིད་ཐེ་ཚོམ་དང་བཅས་པར་འགྱུར་བས། བསྐྱེད་རིམ་གྱི་ལྷའི་རྣམ་པ་གསལ་བ་འོངས་མི་སྲིད་པས། ཕྱག་འགྱེད་ལ་སོགས་པ་ལྷའི་སྐུའི་རྣམ་པའི་གནད་ལ་མཁས་པར་བྱས་ནས་བསྒོམས་པས་བསྐྱེད་རིམ་གྱི་ཡོན་ཏན་ཐམས་ཅད་མྱུར་དུ་སྐྱེ་བ་ཡིན་པས་འདིར་ཡང་རྟོག་བདུན་དང་། སམྦུ་ཊི་ལས།
ཕྱག་གཡས་པའི་དང་པོ་ན་གྲི་གུག་གོ་ཞེས་པ་ནས། བཅུ་དྲུག་པ་ན་ཅང་ཏེའུའོ། ། ཞེས་པའི་བར་དང་། ཕྱག་གཡོན་པའི་དང་པོ་ན་ནི་ཐོད་པའོ། ། ཞེས་པ་ནས། བཅུ་དྲུག་པ་ན་རླུང་གི་རས་སོ། ། ཞེས་པའི་བར་གྱིས་ཕྱག་རྣམས་ཀྱིས་ཕྱག་མཚན་འཛིན་ཚུལ་གསུངས་ནས། དེ་ནས་གཉིས་ཀྱིས་གླང་པོ་ཆེའི་པགས་པ་འཛིན་པའོ། ། ཞེས་གསུངས་པ་ལ། དེའི་དོན་སློབ་དཔོན་རྣམས་ཀྱིས་ཚིག་མི་འདྲ་བ་ཙམ་གྱི་སྒོ་ནས་སོ་སོར་བཀྲལ་ཚུལ་བཤད་པ་ན།
དང་པོ་སློབ་དཔོན་ལ་ལི་ཏ་བཛྲས། ཕྱག་ནི་སུམ་ཅུ་རྩ་བཞི་སྟེ། ། གཉིས་ཀྱིས་གླང་པོའི་པགས་རློན་འཛིན། ། ཞེས་པ་ནི། གཡས་གཡོན་གྱི་ཕྱག་ལྷག་མ་རྣམས་ཀྱིས་ཕྱག་མཚན་འཛིན་ཚུལ་གསུངས་ལ། གྲུབ་ཆེན་དཔལ་འཛིན་གྱིས། རྒྱུད་ཀྱི་དངོས་བསྟན་ལྟར་ཕྱག་སུམ་ཅུ་རྩ་གཉིས་ཀྱིས་ཕྱག་མཚན་འཛིན་ཚུལ་གསུངས་ཐོན་པའི་རྗེས་སུ་གཉིས་ཀྱིས་གླང་པོའི་པགས་པ་འཛིན། ། ཞེས་གསུངས་ལ། སློབ་དཔོན་ཤྲཱི་བྷ་དྲས། ཕྱག་དང་པོ་གཉིས་ཀྱིས་གླང་པོའི་པགས་པ་གོས་སུ་བསྣམས་པ།
ཞེས་དང་། དེ་བཞིན་དུ་འདིས་རྒྱ་གཞུང་གི་སྒྲུབ་ཐབས་མང་པོར་ཕྱག་དང་པོ་གཉིས་ཀྱིས་གླང་ལྤགས་འཛིན་པ་བཤད་པ་མང་ལ། གྲུབ་ཆེན་ཨ་མོ་གྷ་བཛྲས་ཆེ་བའི་དཔའ་བོ་གཅིག་པའི་སྒྲུབ་ཐབས་ལས། དེ་བསྣམས་པ་ནི་ཕྱག་གཡོན་པའི་མཚོན་ཆ་སྟེ། ལྷག་མའི་ཕྱག་གཉིས་ཀྱིས་གླང་པོ་ཆེའི་པགས་པ་འཛིན་པའོ། ། ཞེས་གསུངས་པ་ལ་སོགས་པ་ཚིག་ཟིན་ལ་ཕྱག་དང་པོ་གཉིས་ཀྱིས་གླང་ལྤགས་འཛིན་པ་དང་། ཐ་མ་གཉིས་ཀྱིས་གླང་ལྤགས་འཛིན་པའི་བཤད་པ་གཉིས་བྱུང་ཡང་། དོན་ལ་འགལ་བ་མེད་དེ། རྒྱུ་མཚན་ནི་དང་པོ་གཉིས་ཀྱིས་གླང་ལྤགས་འཛིན་པར་གསུངས་པ་རྣམས་ཀྱི་དགོངས་པ་ནི། གཡས་གཡོན་གཉིས་སུ་ཕྱག་བཅུ་བདུན་རེ་ཡོད་པའི་རྒྱབ་མ་གཉིས་དང་པོར་བགྲངས་བའི་དབང་དུ་བྱས་ནས།
ཕྱག་དང་པོ་གཉིས་གླང་ལྤགས་འཛིན་པ་ཞེས་གསུངས་པ་ཡིན་ལ། གྲུབ་ཆེན་ཨ་མོ་གྷ་བཛྲས། ཆེ་བའི་དཔའ་བོ་གཅིག་པའི་སྒྲུབ་ཐབས་ལྟར་ཕྱག་ཐ་མ་གཉིས་ཀྱིས་གླང་པོ་ཆེའི་པགས་པ་འཛིན་པ་ཞེས་གསུངས་པ་ལྟར་ན། མདུན་ནས་རྒྱབ་ཏུ་རིམ་པ་བཞིན་དུ་བགྲང་བའི་དབང་དུ་བྱས་པ་ཡིན་པས། གཉིས་པོ་དོན་ལ་འགལ་བ་མེད་ལ། ཕྱག་རྒྱབ་མ་གཉིས་ལ་དང་པོར་བཤད་པ་ཡང་། གདོང་དྲུག་གི་ཕྱག་འགྱེད་ཚུལ་དང་མཐུན་ཏེ། གདོང་དྲུག་གི་རྒྱུད་ལས། གཡས་ཀྱི་དང་པོའི་ཕྱག་གིས་ནི། ། རྡོ་རྗེ་ཐོ་བ་གཡས་གཉིས་ན། །
རལ་གྲི་དེ་བཞིན་གཡོན་པ་ཡང་། ། དང་པོ་ཞགས་པ་སྡིགས་མཛུབ་ལྡན། ། གཉིས་པས་གཏུན་ཤིང་ལེགས་པར་འཛིན། ། རྡོ་རྗེ་དྲིལ་བུ་ཐ་མས་བསྣམས། ། ཞེས་གསུངས་པས་འདིས་ཕྱག་གི་འགྱེད་ལུགས་ཀྱང་རྒྱབ་མ་གཉིས་ལ་དང་པོར་བཤད་པའི་ཕྱིར་དང་། དེ་བཞིན་དུ་ཆོས་དབྱིངས་གསུང་དབང་གི་སྒྲུབ་ཐབས་ལ་ཡང་། རྒྱབ་ནས་མདུན་དུ་བགྲངས་པའི་དབང་དུ་བྱས་ནས། རྒྱབ་ཕྱོགས་ཀྱི་ཕྱག་ཐ་མ་གཉིས་ལ་དང་པོར་བྱས་པ་ཡང་ཡོད་པས་དེ་ཡང་དེ་དང་མཚུངས་པས་འགལ་བ་མེད་དོ། ། གལ་ཏེ་དེ་མ་ཡིན་པར་གཡས་གཡོན་གཉིས་སུ་ཕྱག་བཅུ་བདུན་རེ་ཡོད་པའི་མདུན་རྒྱབ། མདུན་ཕྱོགས་ཀྱི་གཡས་གཡོན་གྱི་དང་པོ་གཉིས་ཀྱིས་གླང་ལྤགས་འཛིན་པ་ཡིན་ལ།
གཡས་གཡོན་གྱི་ཕྱག་ལྷག་མ་རྣམས་མདུན་ནས་རྒྱབ་ཕྱོགས་སུ་རིམ་པ་བཞིན་དུ་གཤིབས་ནས་ཡོད་པའི་ཚུལ་དུ་ཡོད་པར་འདོད་དགོས་ལ། དེའི་ཚེ་ན་ཕྱག་དང་པོ་གཉིས་ཀྱིས་གླང་ལྤགས་འཛིན་པས་གོས་སུ་གོན་པའི་ཚུལ་དུ་རྒྱབ་ཕྱོགས་སུ་བསྣམས་པའི་ཚེ་ཕྱག་ལྷག་མ་རྣམས་གླང་ལྤགས་ཀྱིས་བཀབ་ནས་ཕྱག་དང་ཕྱག་མཚན་གང་ཡང་མི་མངོན་པར། དཔེར་ན་ལྗོན་ཤིང་གི་ཕུང་པོ་ལ་གླང་ལྤགས་བཀབ་པ་ལྟ་བུ་གཅིག་ཡོང་བས་མི་འཐད་པ་ཁོ་ནའོ། ། ཡང་བོད་ཁ་ཅིག་ན་རེ། ཕྱག་སུམ་ཅུ་རྩ་བཞི་ལ་གཡས་གཡོན་གཉིས་སུ་བཅུ་བདུན་རེ་བྱས་ནས། ཕྱག་འགྱེད་བྱེད་པའི་ཚེ་དང་པོར་གཡས་ཕྱོགས་ཀྱི་དཔུང་པའི་ཐད་ཀར་ཕྱག་གསུམ་འཛོམ་དུ་ཡོད་པར་བྱས་ནས། གསུམ་འཛོམ་གྱི་ཕྱག་འོག་མ་གཉིས་ཀྱི་རྒྱུད་དུ་ཕྱག་བདུན་བདུན་རེ་པོ་ཏི་བརྩེགས་པའི་ཚུལ་དུ་ཡས་མར་ལ་རིམ་པ་བཞིན་དུ་བསྒྲིགས་པས་ཕྱི་ནང་རིམ་པ་གཉིས་ཡོད་པར་བྱས་ནས་རིམ་པ་རེ་རེར་ཕྱག་བརྒྱད་རེ་ཡོད་པས་བཅུ་དྲུག་སྔར་གྱི་གསུམ་འཛོམ་གོང་མ་དང་བཅུ་བདུན་དུ་བྱས་ཤིང་། གཡོན་ཕྱོགས་ལའང་དེ་བཞིན་དུ་བྱས་ནས་གཡས་གཡོན་གྱི་སུམ་འཛོམ་གྱི་གོང་མ་གཉིས་ཀྱིས་གླང་ལྤགས་འཛིན་པར་འདོད་ཅིང་། རང་གིས་ལག་ལེན་བཏབ་པའི་ལྡེར་བཟོ་རྣམས་ལ་དེ་ལྟར་དུ་སྣང་བས། འདི་ནི་སྤྱིར་རང་ཉིད་ལ་ལྷ་ཕྱག་མང་གི་བསྐྱེད་རིམ་གྱི་ཉམས་ལེན་མེད་པར་གསལ་བར་བྱས་ཤིང་།
བྱེ་བྲག་ཏུ་རྡོ་རྗེ་འཇིགས་བྱེད་ཀྱི་བསྐྱེད་རིམ་སྒོམ་རྒྱུ་མེད་པའི་རྟགས་སྟོན་པ་ཡིན་ཏེ། རྒྱུད་དང་རྒྱ་གཞུང་གང་ནས་ཀྱང་དེ་ལྟར་བཤད་པ་མེད་ཅིང་། རྒྱ་གར་ནས་བྱུང་བའི་ལུགས་མ་རྣམས་ལ་དེ་ལྟར་དུ་མི་སྣང་ཞིང་། འདིའི་རྒྱུད་དང་རྒྱ་གཞུང་རྣམས་ནས་ཕྱག་དང་པོ་གཉིས་ཀྱིས་གླང་ལྤགས་འཛིན་པ་དང་། ཐ་མ་གཉིས་ཀྱིས་འཛིན་པའི་བཤད་པ་མི་འདྲ་བ་གཉིས་བྱུང་བ་གང་གི་དོན་ཡང་མ་ཡིན་པས། རང་ཉིད་གྱི་རྟོག་བཏགས་འབའ་ཞིག་ཏུ་ཟད་དོ། ། དེས་ན་རང་ལུགས་ལ་ཁ་ཆེ་རིན་ཆེན་རྡོ་རྗེས། ཞལ་བཞི་པ་ལ་དཔུང་པ་བཞི། ། ཕྱག་བཞི་པ་ལ་ཞབས་བཞི་པ། ། རྟ་མགྲིན་རྒྱལ་པོ་ཆེན་པོ་སྟེ། །
ཞེས་ཕྱག་བཞི་ལ་དཔུང་པ་བཞི་ཡོད་པར་བཤད་པ་བཞིན་དུ་འདིར་ཡང་གཡས་གཡོན་གཉིས་སུ་ཕྱག་བཅུ་བདུན་རེ་ཡོད་པ། མགྲིན་པ་ལ་བརྟེན་པའི་སོག་པ་བཅུ་བདུན་མདུན་ནས་རྒྱབ་ཏུ་རིམ་པ་བཞིན་དུ་གཤིབས་ནས་ཡོད་པའི་སོག་དམིགས་བཅུ་བདུན་ནས་དཔུང་པ་བཅུ་བདུན་འདོན་ཅིང་། དཔུང་པ་བཅུ་བདུན་ལ་ཕྱག་ངར་དང་ཕྱག་མཐིལ་འབྲེལ་བ་བཅུ་བདུན་འདོན་པ་ཡིན་པས། དེ་རྣམས་ཀྱི་འགྱེད་ལུགས་ནི། འཛིན་པ་རིན་ཤེས། ཕྱག་གཡས་བཅུ་དྲུག་གིས་མདུན་ནས་རིམ་པ་བཞིན་དུ་གྲི་གུག་དང་། ཞེས་པ་ནས། ཅང་ཏེའུ་རྣམས་བསྣམས་པའོ། ། གཡོན་པ་བཅུ་དྲུག་གིས་མདུན་ནས་རིམ་པ་བཞིན་དུ་ཐོད་པ་དང་། ཞེས་པ་ནས།
རླུང་གི་འཕྱར་བའི་རས་རྣམས་བསྣམས་ཤིང་། ཕྱག་ཐ་མ་གཉིས་ཀྱིས་གླང་པོ་ཆེའི་ཀོ་རློན་བརྒྱངས་ཏེ་འཛིན་པའོ། ། ཞེས་གསུངས་པ་ལྟར། གཡས་གཡོན་གཉིས་སུ་ཕྱག་བཅུ་བདུན་རེ་ཡོད་པ་ལ། མདུན་ནས་རིམ་པ་བཞིན་དུ་གཡས་ཀྱི་ཕྱག་དང་པོ་གཉིས་ཀྱིས་གྲི་གུག་དང་། ཐོད་ཁྲག་ཐུགས་ཁར་སྟེང་འོག་ཏུ་འཛིན་པ། དེའི་རྒྱུད་ཀྱི་གཡས་གཡོན་གྱི་ཕྱག་གཉིས་ཀྱི་ཕྱག་མཚན་གཉིས་ཅུང་ཟད་ཐུགས་ཀར་ཐུར་དུ་འཕྱང་བའི་ཚུལ་དུ་འཛིན་ཅིང་། དེའི་རྒྱུད་ཀྱིས་གཡས་གཡོན་གྱི་གཉིས་ཀྱི་ཅུང་ཟད་གྱེན་དུ་འཕྱར་བའི་ཚུལ་གྱིས་འཛིན་ཅིང་། དེ་བཞིན་དུ་ཕྱག་ལྷག་མ་རྣམས་ཀྱི་ཕྱག་མཚན་འོག་ཏུ་འཆང་བ་དང་། སྟེང་དུ་ཅུང་ཟད་འཕྱར་བའི་ཚུལ་གྱིས་རེས་འཇོག་ཏུ་འཛིན་པ།
ཕྱག་ཐ་མ་གཉིས་ཀྱིས་གླང་པོ་ཆེའི་པགས་པ་གྱེན་དུ་འཕྱར་ནས་བརྒྱངས་པའི་ཚུལ་གྱིས་འཛིན་པར་བྱས་ནས། ཕྱག་རྣམས་ཅུང་ཟད་སྟེང་འོག་ཏུ་བསྣོལ་བའི་སྟོབས་ཀྱིས་དཔུང་པ་རྣམས་ཀྱི་ཕྱེད་ཙམ་གྱི་ཐད་ནས་བསྣོལ་མཚམས་ཐིག་སྐུད་ལྟ་བུར་ཡོང་བར་བྱེད་པ་ཡིན་ནོ། ། དེ་ལ་ཕྱག་མཚན་གྱི་འདོད་ཚུལ་ལ། འཕངས་མདུང་ངམ་མཚོན་རྩེ་གཅིག་པ་ནི། སྨད་རྡོ་རྗེ་རྩེ་གཅིག་པའི་རྣམ་པ་ལ་རྨ་བྱའི་སྒྲོ་གསུམ་བཙུགས་པའོ། ། ཆུ་གྲི་ནི་ཁ་ཅིག་གིས་སོ་མང་གི་རྣམ་པར་འདོད་ཅིང་། ཁ་ཅིག་གིས་གསུམ་འཁྱོག་གི་རྣམ་པར་འདོད་ལ། ཁ་ཅིག་གིས་གསོར་ལྟ་བུར་ཧྲིལ་པོར་འདོད་པ་ཡོད་ཀྱང་། འདིར་བླ་མ་གོང་མ་རྣམས་ཀྱི་བཞེད་པས། བཟོ་རིག་པ་རྣམས་ཀྱི་བཟོ་གྲི་ཟླ་བ་ཁ་ལྟ་བུ་ལ་རྡོ་རྗེ་ཕྱེད་པའི་ཡུ་བས་མཚན་པ་ཡིན།
ཞེས་གསུངས་པས་འདི་བཞིན་དུ་གཟུང་ངོ་། ། གཏུན་ཤིང་གི་གཏུན་ཁུང་གི་ནང་དུ་འབྲས་ལ་སོགས་པ་རྡུང་བར་བྱེད་པའི་ལག་ཆ་རྒྱུ་ཤིང་ལས་གྲུབ་པ་དབྱིབས་འཇུར་མོར་ཡོད་པའི་སྐེད་པ་ཉག་པོར་ཡོད་པའོ། ། གླང་པོ་ཆེའི་པགས་པ་ནི། མགོ་གཡས་མཇུག་མ་གཡོན་ཕྱོགས་སུ་ཕྱིར་བསྟན་པའི་ཚུལ་གྱིས་བརྒྱངས་ནས་འཛིན་པའོ། ། ཕྱག་མཚན་ལྷག་མ་རྣམས་ནི་གོ་སླ་བར་ཟད་དོ། ། གསུམ་པ་ཞབས་ཀྱི་ཇི་ལྟར་འདོད་ཚུལ་ལ། རྟོག་བདུན་ལས། མཚན་མ་གྱེན་དུ་བསྒྲེངས་པ། གཡོན་བརྐྱངས་པ། གསུས་པ་ཆེ་བ་ཞེས་བཤད་པ་ལས།
ལུགས་མ་དང་། བྲིས་སྐུ་འགའ་ཞིག་ལ། གཡས་གཡོན་གཉིས་སུ་ཞབས་བརྒྱད་རེ་ཡོད་པ་ལ་ཕན་ཚུན་གཉིས་ནས་ཞབས་བརྒྱད་ཀྱི་འདོམ་བར་དུ་སྐྱིལ་ཀྲུང་ཕྱེད་པའི་གར་སྟབས་ཀྱི་རྣམ་པ་ཅན་བྱས་པ་སྣང་བ་ནི་དེ་ལྟར་སྟོན་བྱེད་ཀྱི་རྒྱུད་དང་འགྲེལ་པ་གང་ཡང་མེད་པས། བོད་རྣམས་ཀྱི་རང་བཟོ་འབའ་ཞིག་ཏུ་ཟད་ལ། འདིར་སློབ་དཔོན་ལ་ལི་ཏ་བཛྲས། གཅེར་བུ་ཞབས་ནི་བཅུ་དྲུག་སྟེ། ། གཡོན་པའི་ཞབས་ཀུན་བརྐྱངས་པ་ཡི། ། འདར་ཞིང་གཡོ་བ་ཡང་དག་སྦྱོར། ། ཞེས་གསུངས་པ་ལྟར་གཡོན་པ་རྣམས་ཀྱི་བྱ་རྒོད་ལ་སོགས་པ་འདབ་ཆགས་བརྒྱད་ཀྱི་སྟེང་དུ་གཤིབས་ནས་བརྐྱངས་པ། གཡས་པ་རྣམས་མི་ལ་སོགས་པ་སྲོག་ཆགས་བརྒྱད་ཀྱི་སྟེང་དུ་གཤིབས་ནས་བསྐུམས་པའི་ཚུལ་གྱིས་བཞེངས་པ་ཡིན་ལ།
ཞབས་འོག་གི་སྲོག་ཆགས་རྣམས་ལ་ཞབས་གཡས་པ་རྣམས་ཀྱི་འོག་ཏུ་མི་ལ་སོགས་པ་བརྒྱད་གནས་པ་ལ། རྟོག་བདུན་ལས། ཞབས་གཡས་པའི་དང་པོས་མི། གཉིས་པས་མ་ཧེ། གསུམ་པས་གླང་། བཞི་པས་བོང་བུ། ལྔ་པས་རྔ་མོ། དྲུག་པས་ཁྱི། བདུན་པས་ལུག བརྒྱད་པས་ཝ།
ཞབས་གཡས་པས་འདི་དག་ལ་ཞོན་པའོ། ། ཞེས་གསུངས་པ་ལ། ལ་ལི་ཏ་བཛྲས། བརྒྱད་པ་སྤྱང་ཀི་མནན་པ་ཞེས་བཤད་ལ། གྲུབ་ཆེན་དཔལ་འཛིན་གྱིས་བརྒྱད་པ་ལྕེ་སྤྱང་ངོ་། ། ཞེས་གསུངས་ཤིང་། སློབ་དཔོན་ཤྲཱི་བྷ་དྲས་ལྕེ་སྤྱང་ལ་བཤད། གྲུབ་ཆེན་དཔལ་འཛིན་གྱིས་ཞབས་གསུམ་པ་ཁྱུ་མཆོག་མནན་པ་ལ་ཁྱུ་མཆོག་དང་གླང་དོན་གཅིག་པ་ཡིན་ནོ། ། གཡོན་པ་རྣམས་ཀྱི་བྱ་རྒོད་ལ་སོགས་པའི་འདབ་ཆགས་བརྒྱད་ནི། རྟོག་བདུན་ལས།
ཞབས་གཡོན་པའི་དང་པོས་བྱ་རྒོད། གཉིས་པས་འུག་པ། གསུམ་པས་བྱ་རོག བཞི་པས་ནེ་ཙོ། ལྔ་པས་ཁྲ། དྲུག་པས་ཁྱུང་ཆེན་པོ། བདུན་པས་རི་སྐེག བརྒྱད་པས་བཞད། ཞབས་གཡོན་པས་འདི་དག་མནན་པའོ། ། ཞེས་གསུངས་ལ།
ལ་ལི་ཏ་བཛྲས། བཞི་པས་སེང་གེ་དང་། ལྔ་པས་ཁུ་བྱུག་དང་། དྲུག་པས་ཁྲ་མནན་པར་བཤད་ལ། བདུན་པའི་ཞབས་ཀྱི་རི་སྐེག་ནི་འགའ་ཞིག་ན་རེ། བྲིས་སྐུའི་སྐབས་སུ་ཁྱིམ་བྱ་དང་། ཞེས་གསུངས་པས་དེ་གཉིས་དོན་གཅིག་པར་འདོད་པ་མི་འཐད་དེ།

རྟོག་བདུན་གྱི་རྟོག་པ་དང་པོ་ལས། རི་སྐེག་དང་། ཁྱིམ་བྱ་དང་། ལྟས་ངན་ཆེན་པོ་ལ་སོགས་པའི་ཤ་རྣམས་དབུལ་བར་བྱའོ། ། ཞེས་དེ་གཉིས་དོན་མི་གཅིག་པར་གསུངས་པའི་ཕྱིར་རོ། ། དེས་ན་རི་སྐེག་ཅེས་པ་ནི། བྱ་ལྟ་ན་སྡུག་པ་མཇུག་མ་རིང་ཞིང་ཁྲ་བོར་ཡོད་པ། བོད་དུ་ནི་རྒྱ་བྱ་ཟེར་མིང་དུ་བཏགས་པ་དེ་ཡིན་ལ། བྲིས་སྐུའི་རྟོག་པར་ཁྱིམ་བྱ་བཤད་པ་ནི་གཉིས་པོ་དོན་གཅིག་པ་ལ་དགོངས་པ་ཡིན་ནོ། ། བརྒྱད་པའི་བཞད་ནི། ཨ་མོ་གྷ་བཛྲས་སྦྱིན་སྲེག་གི་སྐབས་སུ།
ཀྲུང་ཁྲུང་རྣམས་མནན་པའོ། ། ཞེས་དང་། སློབ་དཔོན་ཤྲཱི་བྷ་དྲས། ཀྲུང་ཁྲུང་རྣམས་མནན་པར་བསམ་མོ་ཞེས་གསུངས་པས། ཀྲུང་ཁྲུང་ལ་བྱ་བ་ཡིན་ནོ། ། འདིའི་སྒྲུབ་ཐབས་མང་པོར་ཕྱག་མཚན་དང་། ཞབས་འོག་གི་སྲོག་ཆགས་མི་འདྲ་བ་ཅུང་ཟད་ཡོད་ཀྱང་། རྒྱུད་ནས་དངོས་སུ་གསལ་བར་གསུངས་པ་བཞིན་དུ་གྲུབ་ཆེན་དཔལ་འཛིན་གྱིས་རྒྱུད་ཀྱི་དངོས་བསྟན་ལྟར་བཤད་པས་འདིར་དེ་ལྟར་དུ་བཟུང་ངོ་། ། ཞབས་འོག་གི་གདོང་བརྙན་དེ་རྣམས་ཀྱི་འོག་ཏུ། རྟོག་བདུན་ལས་བརྒྱ་བྱིན་དང་།
ཚངས་པ་དང་། དབང་ཕྱུག་ཆེན་པོ་དང་། ཁྱབ་འཇུག་གཞོན་ནུ་ཁ་སྦུབ་ཏུ་བྱས་པ་ཞབས་ཀྱི་འོག་ཏུ་མནན་པ་ཞེས་གསུངས་པ་ལ། མི་གཡོ་བའི་རྒྱུད་ལས། ཕུང་པོའི་བདུད་ཚངས་པ། ཉོན་མོངས་པའི་བདུད་དབང་ཕྱུག འཆི་བདག་གི་བདུད་ཁྱབ་འཇུག ལྷའི་བུའི་བདུད་ལྷའི་དབང་པོ། ཞེས་གསུངས་པ་ལྟར། ཉོན་མོངས་པ་ལ་སོགས་པ་བདུད་བཞི་ཡིན་པ་ལ།
རྣམ་པ་ཁྱབ་འཇུག་ལ་སོགས་པ་གང་ཟག་གི་གཟུགས་སུ་བྱས་ནས་ཁ་སྦུབ་ཏུ་མནན་པའོ། ། གསུམ་པ་མཇུག་བསྡུས་ཏེ། སྐུ་གསུང་ཐུགས་ཀྱི་ཉམས་དགུ་བཤད་པ་ལ། དང་པོ་སྐུའི་ཉམས་གསུམ་ནི། སྒེག་པ། དཔའ་བ། མི་སྡུག་པ་དང་གསུམ་པོ་ཡིན་ལ། དེ་ལ་སྒེག་པ་ནི་རུས་པ་ལ་སོགས་པའི་རྒྱན་སྣ་ཚོགས་དང་། བཞུགས་ཚུལ་དུ་མས་སྒེག་པ་སྟེ། གཙོ་བོ་འདོད་ཆགས་ཅན་ད་འདུལ་བར་བྱེད་དེ།
དེ་ཡང་འཇམ་དཔལ་གྱི་ཞལ་མ་གཏོགས་པའི་ཁྲོ་ཞལ་རྣམས་ལ་མི་མགོ་སྐམ་པོ་ལྔ་ལྔས་བརྒྱན་ཅིང་། རློན་པ་ལྔ་བཅུའི་དོ་ཤལ་དང་། མདོར་ན་རུས་པའི་རྒྱན་དྲུག་དང་སྦྲུལ་རྒྱན་ལ་སོགས་པ་དང་། སྒེག་ཅིང་སྐུ་གཡོན་པའི་ཕྱོགས་སུ་ཅུང་ཟད་ཟུར་བའི་ཚུལ་གྱིས་བཞུགས་པ་ལ་སོགས་པ་རྣམ་འགྱུར་དུ་མས་སྒེག་པའོ། ། དཔའ་བ་ནི་ཁྱབ་འཇུག་ལ་སོགས་པ་བདུད་བཞིའི་སྟེང་དུ་སྐུ་ཆེ་ཞིང་བརྗིད་ལ་རྔམ་པའི་སྟབས་ཀྱིས་གནས་པ་སྟེ། གཙོ་བོར་ཞེ་སྡང་ཅན་འདུལ་བར་བྱེད་པ། མི་སྡུག་པ་ནི། བྱེ་བྲག་ཏུ་གཏི་མུག་ཅན་ལ་སྣང་བ་སྟེ། དེ་ཡང་ཞལ་གྱི་སྨིན་མ་དང་། ཁྲོ་གཉེར་དཔྲལ་བར་བསྡུས་ཤིང་རྣམ་འགྱུར་དུ་མའི་སྒོ་ནས་གདུལ་བྱ་གཏི་མུག་ལས་སད་པར་བྱེད་པའོ། །
གཉིས་པ་གསུང་གི་ཉམས་གསུམ་ནི། རྒོད་པ། དྲག་ཤུལ་ཆེ་བ། འཇིགས་སུ་རུང་བ་གསུམ་ཡིན་ལ། དེ་ཡང་རྒོད་པ་ནི་རབ་ཏུ་དགའ་ཞིང་། ཆགས་པའི་བཞད་སྒྲ་ཧ་ཧ་རྒོད་པའི་གད་མོ་འབྱིན་པས་གཙོ་བོར་འདོད་ཆགས་ཅན་འདུལ་བར་བྱེད་ལ། དྲག་ཤུགས་ཆེ་བ་ནི་ཧཱུྃ་དང་ཕཊ྄་ལ་སོགས་པའི་དྲག་ཤུགས་ཀྱི་ང་རོ་ཆེན་པོས་གཙོ་བོར་ཞེ་སྡང་ཅན་འདུལ་བར་བྱེད་པའོ། ། འཇིགས་སུ་རུང་བ་ནི། མོངས་ཅན་སད་པར་བྱེད་པ་ཕེཾ་ཞེས་པའི་ང་རོ་ཆེན་པོས་གཙོ་བོར་གཏི་མུག་ཅན་འདུལ་བར་བྱེད་པའོ། ། གསུམ་པ་ཐུགས་ཀྱི་ཉམས་གསུམ་ནི།
སྙིང་རྗེ་རྔམ་དང་ཞི་བ་གསུམ་ཡིན་ལ། དེ་ལ་སྙིང་རྗེ་ནི་རྗེས་སུ་འཛིན་པ་སྟེ། འདི་ནི་གཙོ་བོར་འདོད་ཆགས་ཅན་འདུལ་ལ། རྔམ་པ་ནི། བྱམས་པ་ཆེན་པོ་ཁྲོ་བར་མཛད་ནས་གཙོ་བོར་ཞེ་སྡང་ཅན་འདུལ་བར་བྱེད་པའོ། ། ཞི་བ་ནི་སྟོང་པ་དང་སྙིང་རྗེ་ཟུང་དུ་འཇུག་པའི་ཞི་བ་ཆེན་པོའི་ཐུགས་ཀྱིས་གཙོ་བོ་ལོག་པར་ལྟ་བ་དང་ལྡན་པའི་གཏི་མུག་ཅན་འདུལ་བར་བྱེད་པ་སྟེ། དེ་ཡང་རྡོ་རྗེ་གུར་ལས། འདོད་ཆགས་ཞེ་སྡང་གཏི་མུག་དང་། ། ང་རྒྱལ་སེར་སྣའི་སྐྱེ་བོ་རྣམས། ། བསྡུ་ཕྱིར་རང་གི་འཁོར་ལོ་ལ། །
རྡོ་རྗེའི་གཟུགས་ནི་དུ་མ་འཛིན། ། ཞེས་གསུངས་པ་ལྟར་རོ། ། གསུམ་པ་ཞར་བྱུང་གཞན་གྱིས་དོགས་པ་དཔྱད་པ་ནི། དེ་ལ་ཁ་ཅིག རྒྱུའི་འཇམ་དཔལ་སེར་པོ་བསྐྱེད་ནས་འབྲས་བུ་གཤིན་རྗེ་གཤེད་ནག་པོ་བསྐྱེད་པ་མི་འཐད་དེ། རྒྱུ་འབྲས་ཁ་དོག་མཚུངས་དགོས་ཤིང་། རྒྱུ་མི་འདྲ་བ་ལས་འབྲས་སུ་མི་འདྲ་བ་འབྱུང་བའི་ཕྱིར་ཏེ། ཀོ་ཊ་པ་དང་། ས་ལུ་བཞིན་ནོ། ཞེ་ན།
འདི་ནི་ཤིན་ཏུ་ཡང་མི་འཐད་དེ། འདིའི་སྒྲུབ་ཐབས་དང་འགྲེལ་པ་ཐམས་ཅད་ལས་རྒྱུའི་འཇམ་དཔལ་སེར་པོ་དང་། འབྲས་བུ་གཤིན་རྗེ་གཤེད་ནག་པོར་བཤད་པའི་ཕྱིར། གཞན་ཡང་རྒྱུ་འབྲས་ཁ་དོག་མཚུངས་དགོས་ན། དཔལ་འཛིན་གྱི་དགྲ་ནག་གི་འགྲེལ་པར། དགྲ་ནག་གི་རྒྱུ་རྡོ་རྗེ་འཛིན་པ་ནག་པོར་འདོད་པ་ལ་དགག་པ་མཛད་པའི་སྐབས་སུ་གདུག་པ་ཅན་རྗེས་སུ་འཛིན་པས་ཁྲོ་བོའི་གཟུགས་ཅན་ལ་འདོད་དོ། ། མི་འཐད་དེ། གང་གི་ཕྱིར་ཐམས་ཅད་རྗེས་སུ་བཟུང་བའི་ཕྱིར། རྣམ་པར་གནག་པ་ནག་པོ་ཉིད་ནི་ཞེ་སྡང་ལ་སྤྱོད་པ་རྗེས་སུ་བཟུང་བའི་དོན་ཡིན་པའི་ཕྱིར་རོ། ། གཞན་ཡང་རྒྱུད་གཞན་ནས་བསྟན་པ་དང་ཡང་འགལ་བ་ཡིན་ཏེ།
དེ་ཡང་ཀྱེ་རྡོ་རྗེ་ལས། ནོར་བུ་ཆུ་ཤེལ་འོད་འདྲ་ཞིང་། ། ཞེས་གསུངས་པ་དང་། ཞེས་འབྲས་བུ་ནག་པོ་ལ་རྒྱུ་དཀར་པོར་བཤད་པའི་ཕྱིར་རོ། ། གཉིས་པ་ཉེ་བར་སྒྲུབ་པའི་ཡན་ལག་སྐུ་གསུང་ཐུགས་སྐྱེ་མཆེད་བྱིན་གྱིས་རླབས་པ་ལ་གསུམ། གང་ལ་འགོད་པའི་གཞི། དེ་ལ་བཀོད་པའི་ལྷ། དེ་ལྟར་བཀོད་པའི་དགོས་པའོ། ། དང་པོ་ནི། རྩ་ཞལ་གྱི་སྤྱན་གཡས་གཡོན་གཉིས་ལ་སོགས་པ་སྐྱེ་མཆེད་དྲུག་དང་།
སྐུ་གསུང་ཐུགས་ཏེ་གནས་དགུ་པོ་དེ་ཡིན་ལ། འགའ་ཞིག་ཞལ་དགུ་ཆར་གྱི་མིག་སོགས་དབང་པོ་བཞི་པ་བྱིན་གྱིས་བརླབ་པར་འདོད་པ་ལ་ནི། འདིའི་ཚད་ལྡན་གྱི་གཞུང་གི་ཤེས་བྱེད་མེད་ཅིང་། གཞུང་གཞན་ནས་ལྷ་ཞལ་མང་གི་རྩ་ཞལ་གྱི་སྤྱན་གཡས་གཡོན་གཉིས་ལ་སོགས་པའི་སྐྱེ་མཆེད་རྣམས་བྱིན་གྱིས་བརླབས་པ་ལས་རྩ་ཞལ་གྱི་སྤྱན་དབུས་མ་དང་། ཞལ་ལྷག་མ་རྣམས་ལ་ཀྱི་མིག་སོགས་དབང་པོ་རྣམས་བྱིན་གྱིས་རླབས་པའི་བཤད་པ་མེད་པ་མང་བས་འདིར་ཡང་དེ་བཞིན་དུ་བྱས་ཏེ། རྭ་པ་རྣམས་ཀྱི་ཕྱག་ལེན་ལ་ཡང་འདི་བཞིན་མཛད་དེ། བཅུ་གསུམ་མའི་སྒྲུབ་ཐབས་ལས། མིག་གཉིས་སུ་ཀྵིཾ་ལས་སའི་སྙིང་པོ་གཏི་མུག་གཤིན་རྗེ་གཤེད་ལྟ་བུ། ཞེས་གཡས་གཡོན་གྱི་སྤྱན་གཉིས་ལ་སོགས་པའི་སྐྱེ་མཆེད་རྣམས་མ་གཏོགས་པའི་རྩ་ཞལ་གྱི་དབུས་མ་དང་། ཞལ་ལྷག་མ་རྣམས་ལྷ་འགོད་པར་མ་བཤད་པའི་ཕྱིར་རོ། །
གཉིས་པ་དེ་ལྟར་དགོད་པའི་ལྷ་ལ། འདི་ཉིད་ཀྱི་རྒྱུད་དང་སྒྲུབ་ཐབས་རྣམས་སུ་འདི་བཀོད་པ་གསལ་བར་མ་གསུངས་ཀྱང་། དགྲ་ནག་དང་གདོང་དྲུག་གཤེད་དམར་གསུམ་ཀ་ལས། གཏི་མུག་གཤིན་རྗེ་གཤེད་ལ་སོགས་པ་རྣམས་བསྐྱེད་པར་བཤད་པས་དེ་བཞིན་དུ་བཤད་ན། དེ་ཡང་གདོང་དྲུག་གི་རྒྱུད་ལས་མིག་སོགས་བྱིན་གྱིས་རླབས་པ་ལ། ། གཏི་མུག་རྡོ་རྗེ་སོགས་ཀྱིས་བསྲུངས། ། དབང་སྦུབ་སྟོང་པ་ཉིད་བྱས་ཏེ། ། སྙིང་པའམ་མིང་གི་ཡི་གེ་ཡི། ། རིགས་ཀྱི་ཕྱག་མཚན་ལྡན་པ་ཡི། ། སྐུ་རྣམས་ངེས་པར་བསྐྱེད་པའོ། །
ཞེས་གསུངས་པ་ལྟར་མིག་སོགས་ཐ་མལ་གྱི་དབང་རྟེན་རྣམས་སྟོང་པར་བསྒོམས་ནས་དེར་ས་བོན་ལ་སོགས་པ་ལས་ལྷ་བསྐྱེད་པར་བཤད་པས། དེ་ལྟར་ན་རྩ་ཞལ་གྱི་མིག་གཉིས་ཀྱི་ནང་དུ་ཟླ་བའི་དཀྱིལ་འཁོར་གྱི་སྟེང་དུ་ཀྵིཾ་ལས་འཁོར་ལོ་ཀྵིཾ་གིས་མཚན་པ། དེ་ཡོངས་སུ་གྱུར་པ་ལས་གཏི་མུག་གཤིན་རྗེ་གཤེད་སྐུ་མདོག་དཀར་པོ་ནས། ཐུགས་ཀར་ཐུགས་རྡོ་རྗེའི་བར་གྱི་སྐུ་གསུང་ཐུགས་སྐྱེ་མཆེད་ཀྱི་ལྷ་རྣམས་རང་རང་གི་གནས་སུ། རང་རང་གི་ཕྱག་མཚན་དང་པོ་ལས་རང་རང་གི་ས་བོན་གྱིས་མཚན་པ་ལ་ལྷར་བསྐྱེད་པ་ཡིན་ལ། དེ་ཡང་འདིར་དགྲ་ནག་ལས་བཤད་པ་ལྟར་སྐུ་གསུང་ཐུགས་སྐྱེ་མཆེད་ཀྱི་ལྷ་རྣམས་ཞལ་གསུམ་ཕྱག་དྲུག་པར། བོད་ཀྱི་རྭ་པའི་བླ་མ་རྣམས་ཀྱིས་བཤད་པ་ལྟར་བཟུང་ངོ་། ། གསུམ་པ་དེ་ལྟར་བཀོད་པའི་དགོས་པ་ནི། རྗེ་བཙུན་བསོད་ནམས་རྩེ་མོས། དེ་ལྟར་གོ་ཆ་བགོས་པ་ལས། །
དགོས་པ་རྣམ་པ་གསུམ་གསུངས་ཏེ། ། ཐ་མལ་རྣམ་རྟོག་བློ་ལྡོག་དང་། ། མངོན་པར་ཤེས་པ་ལྔ་ཆར་དང་། ། བར་ཆད་བགེགས་ལས་བསྲུང་བ་སྟེ། ། དེ་ལས་དང་པོ་རྣམ་གཉིས་གུར་གྱི་ལུང་ཡིན། ཐ་མ་ནི་བླ་མ་དམ་པའི་མན་ངག་ཡིན་ཞེས་གསུངས་ལ། དེའི་དོན་དང་པོ་ནི། རྡོ་རྗེ་གུར་ལས། བསྐྱེད་རིམ་སྒོམ་པས་ཐ་མལ་གྱི་རྣམ་རྟོག་བཟློག་པར་གསུངས་པ་ལྟར། འདིར་ཡང་མིག་སོགས་ལ་ལྷ་བཀོད་པས་མིག་སོགས་ཐ་མལ་གྱི་དབང་པོར་ཞེན་པ་བཟློག་པ་ཡིན་ལ།
དགོས་པ་གཉིས་པ་ནི། རྡོ་རྗེ་གུར་ལས། སྐྱེས་པ་དང་ནི་སྐྱེ་བ་དང་། ། སྐྱེ་བོ་གང་ཞིག་སྐྱེ་འགྱུར་བ། ། གཏི་མུག་རྡོ་རྗེའི་སྦྱོར་བ་ལས། ། རྡོ་རྗེ་མིག་གིས་མཐོང་བར་འགྱུར། ། ཁམས་གསུམ་ལས་ནི་ཉམས་དགའ་བ། ། སྒྲ་ནི་གང་ཞིག་རབ་གྲགས་པ། ། རྣ་བའི་དྲུང་དུ་གནས་པ་བཞིན། ། ཞེ་སྡང་རྡོ་རྗེའི་སྦྱོར་བ་ལས། །
དྲང་སྲོང་མངོན་པར་ཤེས་པས་ཐོས། ། སེམས་ཅན་ཀུན་གྱི་སེམས་ཆེན་པོ། ། མཚོན་ཀ་ལྟ་བུའི་མཚན་ཉིད་ནི། ། ལག་མཐིལ་སྐྱུ་རུ་ར་ལྟ་བཞིན། ། རྡོ་རྗེའི་སེམས་ཀྱིས་ཤེས་པར་འགྱུར། ། སྐྱེ་བ་བྱེ་བ་སྟོང་ཕྲག་ཏུ། ། རང་གི་རིགས་ནི་སྟོང་ཕྲག་གཅིག ། རྡོ་རྗེ་སྦྱོར་བས་དྲན་གྱུར་ཏེ། ། ཉི་མ་གསུམ་བཞིར་དྲན་པར་འགྱུར། ། སྒྱུ་འཕྲུལ་དྲ་བ་དུ་མ་ཡིས། །
འདིས་ནི་སྣང་བ་བྱེད་པར་འགྱུར། ། མངོན་ཤེས་ལྔ་ཡི་སྦྱོར་བ་ཡིས། ། སངས་རྒྱས་མངོན་ཤེས་ཐོབ་པར་འགྱུར། ། ཞེས་པ་ལྟར་རོ། ། གསུམ་པ་སྒྲུབ་པའི་ཡན་ལག་ཡེ་ཤེས་ཀྱི་འཁོར་ལོ་གཞུག་པ་ལ་གཉིས། དགུག་གཞུག་བཅིང་བ་དངོས་དང་། དེའི་དགོས་པ་བཤད་པའོ། ། དང་པོ་ནི། ལ་ལི་ཏ་བཛྲས། རང་གི་ས་བོན་སྙིང་ཁར་དགོད། །
དེ་ལས་སྤྲུལ་པའི་འོད་འཕྲོས་པས། ། ཡེ་ཤེས་འཁོར་ལོ་སྤྱན་དྲངས་ཏེ། ། ཛཿཧཱུྃ་བཾ་ཧོཿཡི་གེས་དགུག ། གཞུག་དང་བཅིང་དང་མཉེས་པར་བྱ། ། སྔགས་པས་ཡང་ནི་ཅི་ཞིག་བྱ། ། ཞེས་གསུངས་པས་རང་གི་སྙིང་གའི་ས་བོན་ལས་འོད་ཟེར་འཕྲོས་པས་རང་བཞིན་གྱི་གནས་ནས་རང་གིས་སྒོམ་པ་དང་འདྲ་བའི་རྡོ་རྗེ་འཇིགས་བྱེད་སྤྱན་དྲངས་ལ་ཉེར་སྤྱོད་རོལ་མོ་དང་བཅས་པས་མཆོད་ལ། དེ་ནས་ཛཿཧཱུྃ་བཾ་ཧོཿ ཞེས་པའི་ཡི་གེ་བཞིས་དགུག་གཞུག་བཅིངས་པའི་ཡེ་ཤེས་པ་དང་དམ་ཚིག་པ་དབྱེར་མེད་གཅིག་ཏུ་གྱུར་པར་བསམ་པའོ། ། གཉིས་པ་དགོས་པ་བཤད་པ་ནི། རྗེ་བཙུན་བསོད་ནམས་རྩེ་མོས།
དེ་ལྟར་དམ་ཚིག་འཁོར་ལོ་ལ། ། ཡེ་ཤེས་པ་བསྟིམ་དགོས་པ་ཡང་། ། འདི་ལྟར་ཁ་ཅིག་དམ་ཚིག་པ། ། དམན་འཛིན་ཡེ་ཤེས་མཆོག་ཏུ་འཛིན། ། དེ་ལྟར་འཛིན་པའི་གང་ཟག་གིས། ། ཡེ་ཤེས་དགུག་གཞུག་མ་བྱས་ན། ། དམ་ཚིག་འབའ་ཞིག་གཟུགས་བརྙན་ཙམ། ། ལམ་བྱ་ཡིན་ཏེ་དེ་མི་འགྲུབ། ། དེ་བས་དམ་ཚིག་འཁོར་ལོ་ལ། ། ཡེ་ཤེས་བཅུག་པ་དེ་རྟོགས་པ། །
འབྲས་བུ་འབྱིན་ཡིན་ཡང་དག་པ། ། དེ་ལྟ་མེད་ཀྱང་དེ་དགོས་བྱ། ། ཞེས་གསུངས་པ་བཞིན་ནོ། ། བཞི་པ་སྒྲུབ་པ་ཆེན་པོའི་ཡན་ལག་བཤད་པ་ལ། དབང་བསྐུར་ཞིང་རིགས་བདག་རྒྱས་གདབ་ཚུལ་ནི། སློབ་དཔོན་ལ་ལི་ཏ་བཛྲས། དབང་བསྐུར་བ་ཡང་བསྒོམ་པར་བྱ། ། ཞེས་པ་ཙམ་ལས་གསལ་བར་མ་གསུངས་ཀྱང་། སློབ་དཔོན་ཤྲཱི་བྷ་དྲས། རང་གི་སྙིང་ཀར་རྡོ་རྗེའི་ལྟེ་བ་ལ་གནས་པའི་ཧཱུྃ་གི་འོད་ཟེར་གྱིས།
རང་བཞིན་གྱི་དཀྱིལ་འཁོར་ལ་གནས་པའི་རྡོ་རྗེ་འཇིགས་བྱེད་ཀྱི་སྐུ་བསྐུལ་ཏེ། རིན་པོ་ཆེའི་བུམ་པ་བདུད་རྩིས་གང་བ་བསྣམས་ཏེ་དབང་བསྐུར་བས་མི་སྐྱོད་པའི་ཅོད་པན་དུ་བསམ་སྟེ། དེ་ཉིད་སླར་རང་གི་ལུས་ལ་ཞུགས་པས་སྙིང་ཁར་ཡེ་ཤེས་སེམས་དཔའ་བསམ་ལ། ཞེས་པ་ལྟར་བཤད་པར་བྱ་སྟེ། དེ་ཡང་རང་ཉིད་དམ་ཚིག་སེམས་དཔར་གནས་པའི་ཐུགས་ཀའི་ཡིད་བྱིན་གྱིས་རློབས་བྱེད་ཀྱི་ཧཱུྃ་ལས་འོད་འཕྲོས་པས། རང་བཞིན་གྱི་གནས་ནས་དེ་བཞིན་གཤེགས་པ་རྡོ་རྗེ་འཇིགས་བྱེད་རིགས་ལྔ་ཡུམ་བཞི། བྱང་ཆུབ་སེམས་དཔའ། རིག་པའི་ལྷ་མོ། ཁྲོ་བོ་གཤིན་རྗེ་གཤེད་ཀྱི་ལྷ་ཚོགས་སྤྱན་དྲངས་པར་བསམ་ཞིང་། ངག་ཏུ་བཛྲ་བྷཻ་ཝ་པཉྩ་ཀུ་ལ་ས་པ་རི་ཝ་ར་བཛྲ་ས་མཱ་ཛཿ
ཞེས་བརྗོད་ཅིང་། རྡོ་རྗེ་བསྡུ་བའི་ཕྱག་རྒྱ་དང་སྦྱར་ཏེ། མདུན་གྱི་ནམ་མཁའི་གནས་སུ་བཞུགས་པར་བསམ་ལ། དེ་དག་ལ་ཉེར་སྤྱོད་རོལ་མོ་དང་བཅས་པས་མཆོད། དེ་ནས། བཅོམ་ལྡན་དེ་བཞིན་གཤེགས་པ་ཀུན། ། བཅོམ་ལྡན་བདག་ཉིད་ཆེན་པོ་རྣམས། ། ཐུགས་རྗེའི་རང་བཞིན་ཁྱེད་རྣམས་ཀྱིས། ། བདག་ལ་མངོན་པར་དབང་བསྐུར་སྩོལ། ། ཅེས་གསོལ་བ་གདབ་པས།
དེ་བཞིན་གཤེགས་པ་རིགས་ལྔས་རིན་པོ་ཆེའི་བུམ་པ་བདུད་རྩི་ལྔས་གང་བ་བསྣམས་ནས་སྤྱི་གཙུག་ནས་དབང་བསྐུར་བར་བསམ་སྟེ། དེ་ཡང་བདུད་རྩི་ལྔ་ནི། རྡོ་རྗེ་གུར་ལས། མི་སྐྱོད་པ་ནི་རྡོ་རྗེའི་ཆུ། ། རྣམ་པར་སྣང་མཛད་དྲི་རུ་བརྗོད། ། སྣང་བ་མཐའ་ཡས་ཁུ་བར་བརྗོད། ། རིན་ཆེན་འབྱུང་ལྡན་ཁྲག་ཅེས་བྱ། ། ཤ་ཆེན་དོན་ཡོད་གྲུབ་པའོ། ། ཞེས་གསུངས་པ་ལྟར་ཡིན་ལ། དེ་ཡང་ཤ་ཆེན་ཞེས་པ་ནི།
ཤ་ཆེན་ཕལ་པ་མ་ཡིན་གྱིས། སྡོམ་འབྱུང་ལས་བཤད་པ་ལྟར། མགོ་སྐྱེས་རབ་ཀླད་པ། སྣུམ་སྐྱེས་འབྲིང་རྐང་མར། ཤ་སྐྱེས་ཐ་མ་ཚིལ་ལ་བཤད་པ་ཡིན་ནོ། ། དེ་ལྟར་བཤད་པའི་བདུད་རྩི་ལྔའི་ཁུ་བ་སྤྱི་བོར་བླུག་ཅིང་། ཨོཾ་བཛྲ་ཨ་བྷི་ཥིཉྩ་མྃ། ཞེས་གསུངས་ཤིང་དབང་བསྐུར། བྱང་ཆུབ་སེམས་དཔའ་རྣམས་ཀྱིས་བཀྲ་ཤིས་བརྗོད། རིག་པའི་ལྷ་མོ་རྣམས་ཀྱིས་རྡོ་རྗེ་གླུ་ལེན།
ཁྲོ་བོ་རྣམས་ཀྱིས་དབང་བསྐུར་བ་ལ་བར་དུ་གཅོད་པར་བྱེད་པའི་བགེགས་བསྐྲད་པར་བསམ་མོ། ། དེ་ལྟར་དབང་བསྐུར་བས་དབང་རྫས་ཀྱི་ཆུ་རྒྱུན་དེ་སྤྱི་གཙུག་ནས་མར་སོང་། ལུས་ཀྱི་རྩ་གནས་མ་ལུས་པ་ཐམས་ཅད་གང་དྲི་མ་ཐམས་ཅད་དག ཆུ་ལྷག་མ་ཡར་ལུད་པ་ལས་རྡོ་རྗེ་འཇིགས་བྱེད་ཉིད་ཀྱིས་དབུ་བརྒྱན་པར་བསམ་མོ། ། སྒྲུབ་པ་ཆེན་པོའི་སྐབས་འདིར་འཇིག་རྟེན་ན་རྒྱལ་བུ་རྒྱལ་སར་བསྐོ་བ་དང་ཆོས་མཚུངས་སྦྱར་བར་བཤད་པ་ལྟར་ཡིན་པས། འདིར་དབང་ལྷ་ལ་གདན་གསུམ་ཚང་བའི་ལྷ་ཚོགས་སྤྱན་དྲངས་པ་ཡོད་པ་ལེགས་པ་ཡིན་ཏེ། འཇིག་རྟེན་ན་རྒྱལ་བུ་རྒྱལ་སར་བསྐོས་ནས་རྒྱལ་པོར་དབང་བསྐུར་བ་ན། ཡབ་མེས་ལ་སོགས་པ་རྒྱལ་པོའི་རིགས་གཞན་རྣམས་དང་། བློན་པོ་ལ་སོགས་པ་འབངས་འཁོར་དང་བཅས་པས་བསྐུར་བ་ལྟར། འདིར་ཡང་གདན་གསུམ་ཚང་བའི་ལྷ་ཚོགས་བྱོན་ནས་སངས་རྒྱས་ཀྱི་རྒྱལ་ཚབ་ཏུ་དབང་བསྐུར་ནས་སེམས་ཅན་གྱི་དོན་བྱེད་པར་མངའ་གསོལ་བ་ཡིན་ནོ། །
འདིར་བོད་ཀྱི་བླ་མ་མཁས་པ་ཁ་ཅིག་ན་རེ། མ་རྒྱུད་ཀྱི་སྒྲུབ་ཐབས་ཕལ་ཆེ་བར་ཡེ་ཤེས་ཀྱི་འཁོར་ལོ་སྔོན་དུ་བཞུགས་ཤིང་། སྒྲུབ་པ་ཆེན་པོའི་ཡན་ལག་རྗེས་སུ་བྱེད་པ་དང་། གཤེད་དམར་ལ་སོགས་པ་ཕ་རྒྱུད་ཀྱི་སྒྲུབ་ཐབས་མང་པོར། སྔོན་དུ་དབང་བསྐུར་ཞིང་རྗེས་སུ་ཡེ་ཤེས་འཁོར་ལོ་ཞུགས་པར་བྱེད་པའི་མི་འདྲ་བ་གཉིས་བྱུང་བའི་ཁྱད་པར་ནི། དང་པོ་ནི། འཇིག་རྟེན་ན་རྒྱལ་བུ་ནར་མ་སོན་པར་སོན་པར་བྱས་ནས་རྒྱལ་པོར་མངའ་གསོལ་ནས་རྒྱལ་སྲིད་སྐྱོང་བ་དང་ཆོས་མཚུངས་ལ། ཕྱི་མ་ནི་ནར་མ་སོན་པའི་རྒྱལ་བུ་རྒྱལ་སར་བསྐོས་ནས་ཕྱིས་བསམ་པ་རྫོགས་པར་བྱས་ནས་རྒྱལ་སྲིད་སྐྱོང་བ་དང་ཆོས་མཚུངས་སོ། ཞེས་གསུངས་སོ། ། ལྔ་པ་དེ་དག་གི་མཇུག་བསྡུ་བའི་ཆོ་ག་རྣམས་སྒྲུབ་ཚུལ་བཤད་པ་ལ་གཉིས།
སེམས་དཔའ་གསུམ་བརྩེགས་བསྒོམ་ཚུལ་བཤད་པ་དང་། བདུད་རྩི་མྱང་ཞིང་མཆོད་བསྟོད་བྱེད་ཚུལ་བཤད་པའོ། ། དང་པོ་ལ་གསུམ། འཕགས་ཡུལ་གྱི་གཞུང་ལས་ཇི་ལྟར་བསྟན་ཚུལ། བོད་ཀྱི་བླ་མ་རྣམས་ཀྱིས་ཇི་ལྟར་བཞེད་ཚུལ། སེམས་དཔའ་གསུམ་བརྩེགས་ཀྱི་སྒྲ་དོན་བཤད་པའོ། ། དང་པོ་ནི་གོང་དུ་དྲངས་པ་ལྟར། སློབ་དཔོན་ཤྲཱི་བྷ་དྲས། དབང་བསྐུར་བས་མི་སྐྱོད་པ་ཅོད་པན་དུ་བསམ་སྟེ་དེ་ཉིད་སླར་རང་གི་ལུས་ལ་ཞུགས་པས། སྙིང་ཁར་སེམས་དཔའ་བསམ་ལ།
དེའི་སྙིང་ཁར་ཏིང་ངེ་འཛིན་སེམས་དཔའ་བསྒོམ་པར་བྱའོ། ། ཞེས་སེམས་དཔའ་གསུམ་བརྩེགས་རྒྱས་པ་བསྒོམ་ཚུལ་གསུངས་ལ། སློབ་དཔོན་ལ་ལི་ཏ་བཛྲས། ཞེ་དགུ་མའི་སྒྲུབ་ཐབས་ལས། ལྷ་རྣམས་ཐམས་ཅད་ལ་མཚུངས་པར། ། རང་གི་ས་བོན་སྙིང་ཁར་བཀོད། ། ཅེས་གསུངས་པས། གཙོ་བོའི་སྙིང་ཁར་ཡི་གེ་ཧཱུྃ་བཀོད་པར་བཤད་དེ། སྒྲུབ་ཐབས་དེ་ཉིད་ལས། དེ་དཀྱིལ་དུ་གཙོ་སོགས་ཀྱི། །
ས་བོན་ཡི་གེ་རྣམ་བསམ་བྱ། ། ཡི་གེ་ཧཱུྃ་ནི་གཙོ་བོར་སྦྱིན། ། ཞེས་གཙོ་བོའི་ས་བོན་ཧཱུྃ་དུ་བཤད་པའི་ཕྱིར་རོ། ། དེ་བཞིན་དུ་རྒྱ་གར་ནས་བྱུང་བའི་འདིའི་སྒྲུབ་ཐབས་དང་འགྲེལ་པ་ཕལ་ཆེར་ནས་གཙོ་བོའི་ཐུགས་ཀར་ཧཱུྃ་བསྒོམ་པར་བཤད་པ་ནི་སེམས་དཔའ་གསུམ་བརྩེགས་བསྡུས་པ་བསྒོམ་པའི་དབང་དུ་བྱས་པ་ཡིན་ནོ། ། རང་ཉིད་གཙོ་བོར་བསྐྱེད་ནས་བསྒོམ་པ་དམ་ཚིག་སེམས་དཔའ། ས་བོན་གྱི་ཡི་གེའི་ངོ་བོ་ནི་ཡེ་ཤེས་སེམས་དཔའ། དེའི་ཐིག་ལེ་ནི་ཏིང་ངེ་འཛིན་སེམས་དཔར་བཞེད་པ་ཡིན་ནོ། ། དེ་ལ་དོན་མ་གོ་བ་ཁ་ཅིག རང་ཉིད་ལྷར་སྒོམ་པ་དམ་ཚིག་སེམས་དཔའ་དང་། དེའི་ཐུགས་ཀར་རང་དང་འདྲ་བའི་ལྷ་སྒོམ་པ་ཡེ་ཤེས་སེམས་དཔའ།
དེའི་ཐུགས་ཀར་ས་བོན་སོགས་སྒོམ་པ་ཏིང་ངེ་འཛིན་སེམས་དཔའ་སྟེ་སེམས་དཔའ་གསུམ་བརྩེགས་དེ་ལྟར་དུ་བཤད་ལ། ས་བོན་ཐིག་ལེས་བརྒྱན་པ་ལ་སེམས་དཔའ་ཐ་མ་གཉིས་ཀྱི་དོན་ཚང་བ་གཞུང་གང་ནས་ཀྱང་བཤད་པ་མེད་དོ། ། ཞེས་ཟེར་བ་ནི་མ་བརྟག་པ་སྟེ། དཔལ་གསང་བ་འདུས་པའི་འགྲེལ་ཆེན་སྒྲོན་མ་གསལ་བར། དེ་ནས་ཁམས་གསུམ་པའི་དམ་ཚིག་སེམས་དཔའ་སྙིང་ཁར་ཡི་གེ་ཧཱུྃ་ཡེ་ཤེས་སེམས་དཔར་བསྒོམས་ནས། སེམས་ནི་ཐིག་ལེར་ཞུ་བ་བཞག ། ཅེས་བྱ་བ་དམ་ཚིག་སེམས་དཔའི་སྙིང་ཁར་གནས་པའི་ཡེ་ཤེས་སེམས་དཔའ་ཞེས་གྲགས་པ་ལ། རང་གི་སེམས་ཐིག་ལེར་གྱུར་པའི་ཏིང་ངེ་འཛིན་སེམས་དཔའི་གཟུགས་བརྙན་བཞག་གོ ། ཞེས་དམ་ཚིག་སེམས་དཔའི་སྙིང་ཁའི་ས་བོན་སེམས་དཔའ་ཐ་མ་གཉིས་ཀྱི་དོན་དུ་གསལ་བར་གསུངས་པའི་ཕྱིར་རོ། ། གཉིས་པ་བོད་ཀྱིས་བླ་མ་རྣམས་ཀྱི་ཇི་ལྟར་བཞེད་ཚུལ་བཤད་པ་ལ།
མཁས་པ་ར་སྐྱོ་གཉིས་ཀྱི་བཞེད་ཚུལ་མི་འདྲ་བ་གཉིས་ཡོད་པ་ལས། སྐྱོ་པ་རྣམས་ཀྱིས་རང་ཉིད་དཀྱིལ་འཁོར་གྱི་གཙོ་བོར་བསྐྱེད་པའི་ཐུགས་ཀར་ཉི་མའི་དཀྱིལ་འཁོར་གྱི་སྟེང་དུ་རྡོ་རྗེ་འཇིགས་བྱེད་ཞལ་གཅིག་ཕྱག་གཉིས་པ་རྡོ་རྗེ་དང་དྲིལ་བུ་འཛིན་པ་བསྐྱེད་པ་ཡེ་ཤེས་སེམས་དཔའ། དེའི་ཐུགས་ཀར་རྡོ་རྗེ་ནག་པོ་རྩེ་ལྔ་པའི་ལྟེ་བའི་ནང་དུ་ཧཱུྃ་གིས་མཚན་པར་བསྒོམ་པ་ཏིང་ངེ་འཛིན་སེམས་དཔའ་སྟེ། དེ་ལྟར་སེམས་དཔའ་གསུམ་བརྩེགས་སུ་བཤད་ལ། མཐུ་སྟོབས་ཀྱི་དབང་ཕྱུག་བླ་མ་རྭ་པ་རྣམས་ཀྱིས། རང་ཉིད་རྡོ་རྗེ་འཇིགས་བྱེད་དུ་བསྐྱེད་པ་དམ་ཚིག་སེམས་དཔའ། དེའི་ཐུགས་ཀར་ཟླ་བའི་དཀྱིལ་འཁོར་གྱི་སྟེང་དུ་རྒྱུ་འཇམ་དཔལ་ཞི་བ་བསྒོམ་པ་ཡེ་ཤེས་སེམས་དཔའ། དེའི་ཐུགས་ཀར་ཉི་མའི་དཀྱིལ་འཁོར་གྱི་སྟེང་དུ་རྡོ་རྗེ་ནག་པོ་རྩེ་ལྔ་པའི་ལྟེ་བར་ཧཱུྃ་སྔོན་པོས་མཚན་པ་བསྒོམ་པར་བཤད་པ་ཏིང་ངེ་འཛིན་སེམས་དཔའ་སྟེ། དེ་ལྟར་སེམས་དཔའ་གསུམ་བརྩེགས་སུ་བསྒོམ་པར་བཤད་ལ། དེ་ལྟར་བཤད་པའི་སེམས་དཔའ་གསུམ་བརྩེགས་བསྒོམ་ཚུལ་འདི་ནི་བླ་མེད་གཞན་གྱི་སེམས་དཔའ་སུམ་བརྩེགས་བསྒོམ་ཚུལ་ལས་ཁྱད་པར་དུ་འཕགས་ཞེས་བླ་ཆེན་འཕགས་པས་གསུངས་ཏེ།
དེ་ཡང་རྣལ་འབྱོར་པའི་ཚེ་གནས་པ་ལ་བར་གཅོད་བྱེད་པ་ནི་ཕྱིའི་འཆི་བདག་གི་གཤིན་རྗེ་ཡིན་ལ། དེ་འདུལ་བར་བྱེད་པ་ནི་བཅོམ་ལྡན་འདས་རྡོ་རྗེ་འཇིགས་བྱེད་རྣམ་འགྱུར་དུ་མའི་སྒོ་ནས་རབ་ཏུ་ཁྲོས་པའི་ཚུལ་གྱིས་འདུལ་བར་བྱེད་ལ། ཡང་ཐར་པ་དང་ཐམས་ཅད་མཁྱེན་པ་ལ་བར་དུ་གཅོད་པར་བྱེད་པ་ནི་མ་རིག་པ་ཡིན་ལ་དེ་སེམས་ཅན་ཐམས་ཅད་ཀྱི་སྙིང་གི་དབུས་ན་གནས་པར་བཤད་པས། དེའི་གཉེན་པོར་སངས་རྒྱས་ཐམས་ཅད་ཀྱི་མཁྱེན་རབ་ཀྱི་ངོ་བོ་རྗེ་བཙུན་འཇམ་དབྱངས་ཡིན་ལ། དེའི་སྙིང་ཁའི་དབུས་སུ་བསྒོམས་པས་མ་རིག་པ་དྲུང་ཕྱུང་བ་ལ་ཐབས་གཞན་ལས་ཁྱད་པར་དུ་འཕགས་པ་ཡིན་ནོ། ། ཞེས་གསུངས་སོ། ། གསུམ་པ་སེམས་དཔའ་གསུམ་གྱི་དོན་བཤད་པ་ནི། འོ་ན་ཅིའི་ཕྱིར་དམ་ཚིག་ཅེས་བྱ་ཞེ་ན། དམ་ཚིག་གི་སྐད་དོད་ལ་ས་མ་ཡ་ཞེས་པ་སྟེ། དེ་ལ་ངེས་ཚིག་བཤད་པ་ན།
ས་མ་ཡ་ཡང་དག་པར་འགྲོ་བ་དང་། མུ་ལ་ཏི་ནི་འདུ་བའོ། ། དེས་ན་རང་ཉིད་ཐ་མལ་པའི་ང་རྒྱལ་བསལ་ནས་ལྷའི་བདག་ཉིད་དུ་བྱས་པས། འདིར་ཡེ་ཤེས་པ་རྣམས་ཡང་དག་པར་འགྲོ་ཞིང་འདུ་བ་ན་དམ་ཚིག་སེམས་དཔའ་ཞེས་བྱ་སྟེ། མན་སྙེ་ལས། དེའི་བདག་ཉིད་དུ་བྱས་པའི་གཉིས་སུ་མེད་པའི་ཡེ་ཤེས་ཀྱི་ངོ་བོ་ཉིད་ཀྱི་ཕྱིར་རོ། ། ཡེ་ཤེས་སེམས་དཔའ་ཡང་དག་པར་འགྲོ་ཞིང་འདུ་བའོ། ། ཞེས་པ་དམ་ཚིག་གོ ། ཞེས་གསུངས་ཤིང་། སེམས་དཔའ་ཡང་དེ་ཉིད་ལས།
སེམས་དཔའ་ཡང་སྟེ་སེམས་ཅད་ཀྱི་དོན་བྱེད་པ་ཉིད་ཀྱི་ཕྱིར་དང་། ཞེས་གསུངས་པ་ལྟར་རོ། ། ཅིའི་ཕྱིར་ཡེ་ཤེས་སེམས་དཔའ་ཞེས་བྱ་ཞེ་ན། ཡེ་ཤེས་ཀྱི་རང་བཞིན་ཡིན་ཞིང་། སེམས་དཔའ་ཡིན་པས་ན་ཡེ་ཤེས་སེམས་དཔའ་ཞེས་བྱ་སྟེ། དཔལ་གསང་བ་འདུས་པའི་རྒྱུད་ལས། སྙིང་ཁའི་དབུས་སུ་ཕྲ་མོ་ཡི། ། དཀྱིལ་འཁོར་རྣམས་ནི་བསྒོམ་པར་བྱ། ། ཞེས་པའི་འགྲེལ་པ་སྒྲོན་གསལ་ལས། ཡེ་ཤེས་རང་བཞིན་ཡིན་པས་ཕྲ་བ་སྟེ།
ཡེ་ཤེས་སེམས་དཔའ་བསྒོམ་པར་བྱའོ། ། ཞེས་གསུངས་པ་ལྟར་རོ། ། ཅིའི་ཕྱིར་ཏིང་ངེ་འཛིན་སེམས་དཔའ་ཞེས་བྱ་ཞེ་ན། གནས་འདིར་རྩེ་གཅིག་ཏུ་དམིགས་ཏེ་བསྒོམ་པས་ཏིང་ངེ་འཛིན་མཆོག་སྐྱེ་བས་ཏིང་ངེ་འཛིན་སེམས་དཔའ་ཞེས་བྱ་སྟེ། དཔལ་གསང་བ་འདུས་པའི་ལེའུ་བཅུ་གཅིག་པའི་ཏིང་ངེ་འཛིན་སེམས་དཔའ་སྟོན་པའི་སྐབས་སུ། ཡི་གེ་མཆོག་ཏུ་གྱུར་པའི་ཚིག ། ཅེས་གསུངས་ཤིང་། དེའི་དོན་སྒྲོན་གསལ་ལས་གོང་དུ་བཤད་པ་དེ་བཞིན་དུ་གསུངས་པའི་ཕྱིར་རོ། ། སེམས་དཔའི་དོན་ཡང་གོང་དུ་བཤད་པ་ལྟར་ཡིན་ནོ། ། གཉིས་པ་བདུད་རྩི་མྱང་ཞིང་མཆོད་བསྟོད་བྱེད་པའི་ཚུལ་བཤད་པ་ལ་གཉིས།
མཆོད་བསྟོད་བདུད་རྩི་མྱང་བ་བསྐྱེད་རིམ་གྱི་དངོས་གཞིའི་སྐབས་ཀྱིས་བསྡུས་པར་བཤད་པ་དང་། བྱེ་བྲག་ཏུ་དེ་དག་སོ་སོར་བཤད་པའོ། ། དང་པོ་ནི། དགྲ་ནག་གི་རིམ་པར་ཕྱེ་བ་བཅུ་བདུན་པ་དང་། གཤེད་དམར་གྱི་ལེའུ་བཅོ་བརྒྱད་པ་ལས། དང་པོ་བསྒོམ་པ་རྣལ་འབྱོར་ཏེ། གཉིས་པ་རྗེས་ཀྱི་རྣལ་འབྱོར་ནི། ། གསུམ་པ་ཤིན་ཏུ་རྣལ་འབྱོར་ཏེ། ། བཞི་པ་རྣལ་འབྱོར་ཆེན་པོའོ། ། རྡོ་རྗེ་སེམས་དཔའ་རྫོགས་པ་ནི། །
རྣལ་འབྱོར་ཞེས་སུ་བཤད་པ་ཡིན། ། དེ་ཡི་རྒྱུ་མཐུན་ལྷ་ཡི་སྐུ། ། རྗེས་ཀྱི་རྣལ་འབྱོར་ཡིན་པར་གྲགས། ། འཁོར་ལོ་ཐམས་ཅད་ཡོངས་རྫོགས་པ། ། ཤིན་ཏུ་རྣལ་འབྱོར་ཡིན་པར་འདོད། ། ལྷ་ཡི་མིག་སོགས་བྱིན་གྱིས་རླབས། ། སྐུ་དང་གསུང་དང་ཐུགས་རྣམས་དང་། ། ཡེ་ཤེས་འཁོར་ལོ་གཞུག་པ་དང་། ། བདུད་རྩི་མྱང་བ་དག་དང་ནི། ། མཆོད་དང་བསྟོད་པ་ཆེན་པོ་ནི། །
རྣལ་འབྱོར་ཆེན་པོ་ཞེས་བྱའོ། ། ཞེས་རྣལ་འབྱོར་བཞིས་བཅིངས་པའི་བསྐྱེད་ཆོག་ལ་མཆོད་བསྟོད་བདུད་རྩི་མྱང་བ་རྣལ་འབྱོར་ཆེན་པོའི་ནང་དུ་འདུས་པར་བཤད་ལ། ཡན་ལག་དྲུག་གིས་བཅིངས་པའི་བསྐྱེད་ཆོག་ལ། དེ་ཉིད་ཡན་ལག་གསུམ་དུ་བཤད་པའི་ཕྱིར་རོ། ། གཉིས་པ་བྱེ་བྲག་ཏུ་དེ་དག་སོ་སོར་བཤད་པ་ལ་གསུམ་ལས། དང་པོ་ཕྱི་མཆོད་ནི་དགྲ་ནག་ལས་བཤད་པ་བཞིན། གོང་དུ་བརྗོད་པ་ལྟར་ཡིན་ལ། གཉིས་པ་བསྟོད་པ་ལ་ཡང་། དགྲ་ནག་ལས་གཙོ་བོ་ལ་བསྟོད་པའི་བསྟོད་ཚིག་གང་རུང་གིས་བསྟོད་པར་བྱའོ། ། གསུམ་པ་བདུད་རྩི་མྱང་བ་ལ་གཉིས།
བདུད་རྩི་མྱོང་ཚུལ་གྱི་ཆོ་ག་བཤད་པ། མཇུག་བསྡུས་ཏེ་དེ་དག་གི་ཕན་ཡོན་སོགས་བརྗོད་པའོ། ། དང་པོ་ལ་བཞི། ནང་མཆོད་གྱི་སྣོད། ནང་མཆོད་ཀྱི་རྒྱུ། རྒྱུ་དེ་ཉིད་བདུད་རྩིར་བསྐྱེད་ཅིང་བྱིན་གྱིས་བརླབས་པ། བྱིན་གྱིས་བརླབས་པའི་བདུད་རྩི་འབུལ་ཚུལ། དང་པོ་བདུད་རྩིའི་སྣོད་ནི། བརྟག་གཉིས་ལས། སྐྱེས་པའི་ཐོད་ཆེན་ཆ་གཅིག་པར། །
ཆང་ནི་བཟང་པོས་ཡོངས་བཀང་ནས། ། ཞེས་སྐྱེས་པའི་ཐོད་པ་དུམ་བུ་གཅིག་པ་མཆོག་ཏུ་གསུངས་ལ། སྡོམ་འབྱུང་ལས། དུམ་གསུམ་སྒྲུབ་ལ་དངོས་གྲུབ་སྟེར། ། ཞེས་དུམ་བུ་གསུམ་པ་ཡང་བཤད་ཅིང་། དུམ་བུའི་དབང་དུ་བྱས་ནས་འདི་གཉིས་མཆོག་ཏུ་གྱུར་པ་ཡིན་ལ། གཞན་དུམ་བུ་དྲུག་པ་ཚུན་ཆད་བཅང་དུ་རུང་བར་བཤད་ཅིང་། དེ་དག་མ་རྙེད་ན་གསེར་དངུལ་དང་ཟངས་ལྕགས་ལ་ཐོད་པའི་གཟུགས་བྱས་པ་དང་། ཤིང་ཐོག་ན་ར་ཀི་དང་། ཉ་ཕྱིས་དང་།
རུས་སྦལ་གྱི་ཁོག་པ་ལ་རུང་བར་སྡོམ་འབྱུང་ནས་བཤད་ལ། མི་གཡོ་བ་རྣལ་འབྱོར་ཆེན་པོའི་རྒྱུད་ལས། ས་ལས་བྱས་པའི་ཐོད་པའི་གཟུགས་ཀྱིས་རུང་བར་བཤད་ཅིང་། སྣོད་ཀྱི་བདུད་རྩི་ཞིབ་ཏུ་ནི། རྗེ་བཙུན་ཆེན་པོའི་གསུང་བཞིན་དུ་བནྡྷེ་གཤིན་རྗེ་གཤེད་ཅེས་བྱ་བས་བཀོད་པ་ལ་བལྟ་བར་བྱའོ། ། གཉིས་པ་ནང་མཆོད་ཀྱི་རྒྱུ་ནི། གྲུབ་ཆེན་ཨིནྡྲ་བྷུ་ཏིས་ཕག་མོའི་སྒྲུབ་ཐབས་ལས། དེའི་རྗེས་ལ་ལུས་དང་། ངག་དང་། ཡིད་དག་པར་བྱ་བའི་ཕྱིར།
ལྷ་རྫས་ཀྱི་བཏུང་བ་སྦྲང་ངམ། བུ་རམ་མམ། སྦྱར་བ་ལས་བྱུང་བ་སྟེ་རྣམ་པ་གསུམ་པོ་ཇི་ལྟར་རྙེད་པ་བདུད་རྩི་ལྔ་དང་བཅས་པ་མཆོད་ཡོན་གྱི་ནང་དུ་བཞག་སྟེ། ཞེས་གསུངས་པས། འབྲུ་སྦྱར་ཕབ་དང་ལྷན་ཅིག་བཞག་པ་ལས་བྱུང་བ་ནས་ལ་སོགས་པའི་ཆང་དང་། ཆུ་ལ་བུ་རམ་དང་། སྦྲང་རྩི་སྦྱར་བ་བུར་ཆང་དང་། སྦྲང་ཆང་སྟེ་ཇི་ལྟར་རྙེད་པ་ལ་རྡོ་རྗེའམ་རང་ཉིད་ཀྱིས་ཀ་པཱ་ལའི་དཔྲལ་བའི་ཕྱོགས་ནས་ལག་པ་གཉིས་ཀྱིས་བླུག་ལ། དེ་ནས་བདུད་རྩི་རིལ་བུ་ཡོད་ན་སྦྱར་ཏེ་སྟེགས་ཀྱི་སྟེང་དུ་བཞག་གོ ། གསུམ་པ་རྒྱུ་དེ་བདུད་རྩིར་བསྐྱེད་ཅིང་བྱིན་གྱིས་བརླབ་པ་ནི།
གྲུབ་ཆེན་ཨིནྟྲ་བྷུ་ཏིས། ཕག་མོ་དོན་གྲུབ་མའི་གཞུང་ལས། ཆང་གི་བསང་གཏོར་བྱས་ནས་ནི། ། བགེགས་རྣམས་ཐམས་ཅད་ཞི་བར་བྱེད། ། ཅེས་གསུངས་པ་ལྟར། རྡོ་རྗེའི་རྩེ་མོས་བསང་གཏོར་བྱས་ཤིང་། ཧྲིཿཥྚིཿབརྗོད་པས་བསང་། སྭ་བྷཱ་ཝས་སྟོང་པར་སྦྱང་། སྟོང་པའི་ངང་ལས་གཤེད་དམར་ལེའུ་བཅུ་དགུ་མའི་བཅུ་གཅིག་པ་ལས་གཏོར་མ་བྱིན་གྱིས་བརླབ་པའི་སྐབས་སུ། མདུན་དུ་གཏོར་མའི་སྣོད་སྐྱོགས་བསམ།
ཟངས་གཞོང་གི་ནང་དུ་བཟའ་བ་ཅི་འབྱོར་པ་དང་བཅས་པའི་ཆུ་ཁྱོར་བ་གསུམ་ཅི་རྙེད་པའི་དམ་ཚིག་གི་རྫས་དང་ལྡན་པ་བཞག་ལ། དེར་རབ་ཏུ་གསལ་བར་དྲུང་དུ་བཞག་ལ་བསྒོམ་པ་བརྩམ་པར་བྱའོ། ། ནམ་མཁའི་གནས་སུ་པདྨ་འདབ་མ་བརྒྱད་པ་ཟེ་བ་དང་བཅས་པ་བསྒོམ་པར་བྱའོ། ། ཟེའུ་འབྲུ་ལས་ཡཾ་ལས་རླུང་གི་དཀྱིལ་འཁོར་སྔོན་པོ་གཞུའི་དབྱིབས་ཅན་མཐའ་གཉིས་སུ་གཡོ་བའི་བ་དན་དང་རྒྱལ་མཚན་གྱིས་བརྒྱན་པའོ། ། དེའི་སྟེང་དུ་རཾ་ཡིག་མར་པོ་ལས་སྱེས་པའི་མེའི་དཀྱིལ་འཁོར་གྲུ་གསུམ་པ་མར་པོ་ཟུར་གསུམ་ལ་རཾ་ཡིག་གིས་མཚན་པའོ། ། དེའི་སྟེང་དུ་རུ་ཡིག་གསུམ་ཡོངས་སུ་གྱུར་པ་ལས་མགོ་བོ་གསུམ་གྱི་སྒྱེད་པུ་ལ་གནས་པའི། ཨ་ཡིག་དམར་པོ་ལས་སྐྱེས་པའི་པདྨའི་སྣོད་ཕྱི་དཀར་ལ་ནང་དམར་བའོ། ། ཞེས་གསུངས་པ་ལྟར། སྟོང་པའི་ངང་ལས་པདྨའི་གདན་བསྐྱེད་ཀྱང་རུང་ལ་མ་བསྐྱེད་ཀྱང་། ཁ་སྦྱོར་སོགས་བླ་མེད་རྒྱུད་སྡེ་མང་པོ་ནས་མ་བཤད་པའི་ཆད་པའི་སྐྱོན་མེད་ན་པདྨ།
དེའི་ཟེ་བར་ཡྃ་ལས་རླུང་གི་དཀྱིལ་འཁོར་ཁ་དོག་སྔོན་པོ་འོད་མིའི་གཞུ་གདུང་པ་གཉིས་ཁ་སྤྲད་པ་ལྟ་བུ། ཆང་ཟུང་དང་། མཆོག་མ་གཉིས་ཀྱི་མཚམས་སུ་བ་དན་གཉིས་དང་། རྒྱལ་མཚན་གཉིས་དང་བཞིས་མཚན་པ་སྟེ། མཚན་མ་བཞི་པོ་གང་རུང་གི་རྩ་ནས་བལྟས་ཀྱང་གཞུའི་དབྱིབས་སུ་སྣང་བས་གཞུའི་དབྱིབས་ཅན་ནོ། ། དེའི་སྟེང་དུ་རྃ་ཡིག་དམར་པོ་ཡོངས་སུ་གྱུར་པ་ལས་མེའི་དཀྱིལ་འཁོར་གྲུ་གསུམ་པ་ཁ་དོག་དམར་པོ་ཟུར་གསུམ་ལ་རྃ་ཡིག་གིས་མཚན་པ། དེའི་སྟེང་དུ་ཐོད་པའི་སྒྱེད་པུ་བསྐྱེད་པ་དང་། མི་བསྐྱེད་པ་གཉིས་ལས། འདིར་བསྐྱེད་པ་ལྟར་ན། འདིར་རུ་ཡིག་གསུམ་ལས།
མི་མགོའི་སྒྱེད་པུ་གསུམ་བསྐྱེད་ལ་མི་བསྐྱེད་ན། སམྦུ་ཊི་ལ་སོགས་པའི་བླ་མེད་ཀྱི་རྒྱུད་མང་པོ་དང་། འགྲེལ་པ་ཁུངས་ཐུབ་མང་པོ་ནས་བསྐྱེད་པ་མ་བཤད་པས་ཆད་པའི་ཉེས་པ་མེད་དོ། ། གང་ལྟར་ཡང་དེ་དག་གི་སྟེང་དུ་ཨ་ཡིག་དཀར་པོའམ། དམར་པོ་ལས་ཐོད་པ་དུམ་བུ་གསུམ་པ་ཕྱི་དཀར་ལ་ནང་དམར་བ་དཔྲལ་བ་རང་ལ་བསྟན་པ་བསྐྱེད་པའི་ནང་དུ། སམྦུ་ཊི་ལས། ཟླ་བ་དང་། དེའི་མཐའ་སྐོར་དུ་ཨ་ལྀ་དང་། ཀ་ལྀས་མཚན་པ་བསྐྱེད་པར་བཤད་པས། ཨ་ལས་ཟླ་བའི་དཀྱིལ་འཁོར།
དེའི་མཐའ་ན་ཨ་ལྀ་གཡོན་བསྐོར་དང་། ཀ་ལྀ་གཡས་བསྐོར་དུ་བསྐྱེད་པ་ནི། རྫས་རྣམས་ལ་ཐབས་དང་ཤེས་རབ་ཀྱི་བྱིན་གྱིས་བརླབ་པ་ཡིན་པར་བཤད་ལ། དེའི་སྟེང་དུ་གསང་འདུས་སུ། དེ་བཞིན་གཤེགས་པའི་རིགས་ལ་གླང་པོ་ཆེ། རིན་པོ་ཆེའི་རིགས་ལ་རྟ། པདྨའི་རིགས་ལ་གླང་། ལས་ཀྱི་རིགས་ལ་ཁྱི། རྡོ་རྗེའི་རིགས་ལ་ཤ་ཆེན་བཤད་པ་དང་བསྟུན་ནས། གྲུབ་ཆེན་བྲམ་ཟེ་དཔལ་འཛིན་གྱི་དགྲ་ནག་གི་འགྲེལ་པར་ད་ཧ་ན་གོ་ཀུ་ཞེས་གསུངས་པས།
སོ་ལྡན་ཏེ་གླང་པོ་ཆེ། ཧ་ཡ་རྟ། གོ་བ་གླང་། ཀུ་ཀུ་ར་ཁྱི། ན་ར་མི་སྟེ། དེ་རྣམས་ཀྱི་མིང་གི་ཡི་གེ་དང་པོ་ལས། དེ་རྣམས་ཀྱི་ཤ་བསྐྱེད་པར་བཤད་ལ། དེའི་བསྐྱེད་ཚུལ་ནི། དབུས་སུ་ན་ལས་མིའི་ཤ ཤར་དུ་གོ་ལས་བ་གླང་གི་ཤ
ལྷོར་ཀུ་ལས་ཁྱིའི་ཤ ནུབ་ཏུ་ཧ་ལས་རྟའི་ཤ བྱང་དུ་ད་ལས་གླང་པོ་ཆེའི་ཤ་རྣམས་བསྐྱེད་ཅིང་། དེ་ལྟར་བཤད་པའི་ཤ་འདི་རྣམས་ལ། སམྦུ་ཊི་ལས། ཡེ་ཤེས་ཀྱི་ལྕགས་ཀྱུ་ཞེས་སྨོས་པས་ལྕགས་ཀྱུ་གང་ཡེ་ཤེས་གང་ཡིན་པའང་གདན་བཞི་ལས་གསུངས་པ། ལྕགས་ཀྱུ་ཆེ་ལས་བཀོད་པ་ནི། ། ཡེ་ཤེས་ལྷར་ནི་འདོད་པ་ཡིན། ། རྡོ་རྗེའི་ལྕགས་ཀྱུ་མི་བསྐྱོད་པ། ། གནས་ཀྱི་ལྕགས་ཀྱུ་རིན་ཆེན་དབང་། །
རྒྱལ་པོའི་ལྕགས་ཀྱུ་དོན་ཡོད་གྲུབ། ། གཡོ་བའི་ལྕགས་ཀྱུ་འོད་དཔག་མེད། ། ཅེས་བཤད་པས་ནི། ཤ་ལྔ་པོ་འདི་དག་གི་རྫས་ཀྱི་རྟེན་འབྲེལ་གྱིས་དེ་བཞིན་གཤེགས་པ་རིགས་ལྔའི་ཡེ་ཤེས་ཀྱི་དངོས་གྲུབ་འགུགས་པར་བྱེད་པས་ཡེ་ཤེས་ཀྱི་ལྕགས་ཀྱུ་ཞེས་སྨོས་པ་ཡིན་ནོ། ། དེ་ལྟར་བཤད་པའི་ཤ་ལྔ་པོ་རེ་རེའི་སྟེང་དུ། སྦྱང་གཞི་ལ་ཡོད་པའི་བདུད་རྩི་ལྔ་ལྔ་བསྐྱེད་པ་ཡིན་ལ། བདུད་རྩི་ལྔ་ནི། ཤན་ཏི་པས་དགྲ་ནག་གི་འགྲེལ་པར། བི་མུ་མ་ར་ཤུ། ཞེས་པ་རྣམས་ཤར་དང་།
དབུས་དང་། བྱང་དང་། ལྷོ་དང་། ནུབ་ཏུ་བཀོད་ལ་ཞེས་བཤད་པས། བི་ཊི་བཤང་བ་རྣམ་སྣང་། མུ་ཊ་གཅིན་མི་བསྐྱོད་པ། རཀྟ་ཁྲག་རིན་འབྱུང་། ཤུ་ཏྲ་ཁུ་བ་འོད་དཔག་མེད། མ་ཛྙཱ་རྐང་དོན་གྲུབ་སྟེ་དེ་རྣམས་ཀྱི་མིང་ཡིག་དང་པོ་ལས་བསྐྱེད་པར་བཤད་ལ། སམྦུ་ཊི་ལས།
རིགས་ལྔ་རྣམས་ཀྱི་སྔགས་འདི་དག་ཅེས་སྨོས་པས། བདུད་རྩི་ལྔ་པོ་འདི་བྷྲུྃ་ཡིག་ལ་སོགས་པ་རིགས་ལྔའི་ས་བོན་ལས་བསྐྱེད་པ་ནི་སྦྱང་གཞི་སྦྱོང་བྱེད་སྦྱར་བའི་དབང་དུ་བྱས་པ་ཡིན་ནོ། ། རྫས་དེ་རྣམས་ཀྱི་སྟེང་དུ། ཡེ་ཤེས་ལྔའི་ངོ་བོ་བྷྲུྃ་ཡིག་ལ་སོགས་པ་རིགས་ལྔའི་ས་བོན་བསྒོམ་པ་ནི་འདུས་པའི་རྒྱུད་ཕྱི་མ་ལས། ཐ་མལ་ལུས་ཀྱི་ཆོས་ལ་ནི། ། དྲི་མ་ལྔ་རྣམས་སྣང་བ་ནི། ། ཡེ་ཤེས་ལྷ་ཡིསབྱིན་བརླབས་པས། ། བདུད་རྩི་ལྔ་རྣམས་བྱ་བར་བཤད། ། ཅེས་གསུངས་པའི་དོན་ཡིན་ནོ། ། དེ་ནས་རྫས་དེ་རྣམས་ཀྱི་སྟེང་གི་བར་སྣང་དུ་ཨོཾ་དཀར་པོ་མགོ་ཐུར་དུ་བསྟན་པ།
དེའི་སྟེང་དུ་རྃ་ལས་ཉི་མ། དེའི་སྟེང་དུ་རྡོ་རྗེ་རྩེ་ལྔ་པ་ཧཱུྃ་གིས་མཚན་པར་བསམ་པ་ནི་བླ་མའི་མན་ངག་གོ ། ཞེས་རྗེ་བཙུན་རྩེ་མོས་གསུངས་པ་ལྟར་རོ། ། དེ་ནས་སམྦུ་ཊི་ལས། འབུད་པས་འབར་བ་ཉིད་དང་ནི། ། ཁྱད་པར་དུ་ཡང་སྐོལ་བ་ཉིད། ། ཤེལ་གྱི་གཟུགས་ཀྱིས་བསྐྱེད་བྱ་ཞིང་། ། དེ་ཕྱིར་ཐམས་ཅད་བརྟག་པར་བྱ། ། ཞེས་གསུངས་པའི་དོན་ཡིན་པས། རྡོ་རྗེ་ལྟེ་བའི་ཧཱུྃ་ལས་འོད་ཟེར་ཐུར་དུ་འཕྲོས་པས་འོག་གི་བ་དན་ལ་ཕོག་པས།
དེས་རླུང་གཡོས་པས་མེ་འབར་བས་ཤ་ལྔ་དང་བདུད་རྩི་ལྔ་རྣམས། ཡི་གེ་རྣམས་ཞུ་ཏེ་རླངས་པ་གྱེན་དུ་སོང་བས། ཨོཾ་དང་རྡོ་རྗེའི་ལྟེ་བའི་ཧཱུཾ་ལ་ཕོག་པས་བདུད་རྩིའི་རྒྱུན་འཛགས། ཧཱུཾ་གི་འོད་ཟེར་ནམ་མཁའི་ཁམས་སུ་འཕྲོས་པས། དེ་བཞིན་གཤེགས་པ་ཐམས་ཅད་ཀྱི་ཐུགས་ཀ་ནས་ཡེ་ཤེས་བདུད་རྩི་སྤྱན་དྲངས་ཏེ་རྡོ་རྗེ་ལྟེ་བའི་ཧཱུཾ་ལ་ཐིམ་པ་ནི། སམྦུ་ཊི་ལས། ཡེ་ཤེས་ལྕགས་ཀྱུ་ཞེས་པའི་ཚིག་རྐང་གཉིས་ཀྱི་དོན་ཡིན་པར་རྗེ་བཙུན་རྩེ་མོས་བཤད་ལ། དེ་ནས་ཨོཾ་དང་རྡོ་རྗེ་ཉི་མ་ཧཱུྃ་དང་བཅས་པ་འོག་ཏུ་ལྟུང་བས་ཐོད་པའི་ནང་གི་བདུད་རྩི་རྣམས་དང་གཅིག་ཏུ་འདྲེས་ཏེ་ཁ་དོག་དངུལ་ཆུ་ལ་ཉི་མའི་འོད་ཟེར་ཕོག་པ་ལྟ་བུ་སྟོན་ཁའི་ཟླ་བའི་ཁ་དོག་ལྟར་ཤིན་ཏུ་དཀར་ལ་དམར་བའི་མདངས་ཅུང་ཟད་དང་ལྡན་པར་བསམ་པ་ཡིན་ནོ། ། བསྐྱེད་ཆོག་འདི་འདྲ་བ་ནི། རྒྱུད་གཞན་ནས་ཀྱང་གསལ་བར་བཤད་པ་ཡིན་ཏེ།
སྡོམ་འབྱུང་ལས། རླུང་གཡོས་པས་མེ་རབ་ཏུ་སྦར་ཞིང་བསྐོལ་བས་ས་བོན་གྱི་ཡི་གེ་ལ་སོགས་པ་ཞུ་སྟེ། ཁ་དོག་ཉི་མ་འཆར་ཁ་ལྟ་བུའི་གཟུགས་སུ་བལྟ་བར་བྱའོ། ། ཞེས་གསུངས་པ་དང་། གདན་བཞི་ལས། རིགས་སྔགས་བསྐྱེད་པའི་དཔའ་བོ་ཡིས། ། ཤེལ་གྱི་ཚུལ་དུ་སྤྱད་པར་བྱ། ། རྣལ་འབྱོར་རྨོངས་པ་སྤང་བའི་ཕྱིར། ། ཤེལ་གྱི་གཟུགས་ཀྱིས་བཟའ་བར་བྱ། ། ཞེས་གསུངས་པ་ཡིན་ནོ། །
འདིར་རྣལ་འབྱོར་རྨོངས་པ་སྤང་བའི་ཕྱིར། ། ཤེལ་གྱི་གཟུགས་ཀྱིས་བཟའ་བར་བྱ། ། ཞེས་གསུངས་པ་ནི། གཞི་གནས་ཀྱི་བདུད་རྩི་རྣམས་ལ་མི་གཙང་པར་འཛིན་པའི་རྨོངས་པ་སྤང་བའི་ཆེད་དུ་ཤེལ་གྱི་ཁ་དོག་ལྟ་བུར་བསྒྱུར་ནས་ལོངས་སྤྱོད་པར་གསུངས་སོ། ། དེ་བཞིན་དུ་གཤེད་དམར་གྱི་ལེའུ་བཅུ་གཅིག་པ་ལས། དེ་ནས་སླར་རྡོ་རྗེའི་དབྱུག་པ་ཞུ་བར་འགྱུར་ཏེ། བདུད་རྩི་ཉི་མ་འཆར་ཀའི་མདོག་ལྟ་བུ་དངུལ་ཆུའི་རྣམ་པར་བསམ་པར་བྱའོ། ། དེ་ནས་སླར་ཡང་ཨོཾ་ཨཱཿཧཱུྃ་གསུམ་ལས་ཐོན་པའི་འོད་ཟེར་གྱི་ཚོགས་རྣམས་ཀྱིས་ཁམས་གསུམ་མ་ལུས་པ་ན་གནས་ཀྱི་བདུད་རྩི་ཤིན་ཏུ་མང་བར་བླངས་པར་བསྒོམ་ཞིང་། དེ་ཉིད་རབ་ཏུ་བཞུགས་པར་བྱའོ། ། དེ་ཉིད་རབ་ཏུ་བཅུག་པ་ལས།
མཁའི་རྣམ་པ་ཤིན་ཏུ་ལྷག་པའི་ཚོགས་བསལ་བའི་སྦྲང་རྩི་འདུས་པའི་གཟུགས་སུ་བརྟེན་པར་བྱས་ཤིང་། ཕྱི་ནས་ཡི་གེ་གསུམ་གྱི་བྱིན་གྱིས་བརླབ་པར་བྱའོ། ། ཁ་དོག་དྲི་རོ་ཕུན་སུམ་ཚོགས། ། དྲི་མེད་སྟོན་ཀའི་ཟླ་བའི་འོད། ། ཅེས་གསུངས་པ་ཡིན་ནོ། ། དེ་ནས་བིརྺ་པའི་གཤེད་དམར་གྱི་གཏོར་ཆོག་ལས། བྱ་ཁྱུང་གི་ཕྱག་རྒྱས་སྦར་བ་དང་། ཞེས་གསུངས་པ་ལྟར། རྫས་རྣམས་ལ་བྱ་ཁྱུང་གི་ཕྱག་རྒྱ་བསྟན་ཏེ། བྱ་ཁྱུང་གི་ཕྱག་རྒྱ་ནི།
གདན་བཞི་ལས། ཐལ་མོ་གཉིས་ནི་བཀན་བྱས་ཏེ། ། མིང་མེད་གཉིས་ཀྱིས་ཕན་ཚུན་དཀྲིས། ། ཁྲོ་བོ་གཉིས་ཀྱིས་མནན་བྱས་ནས། ། མཐེ་བོང་གུང་མོ་ལྟོ་སྦྱོར་བ། ། ཞེས་གསུངས་པ་ལྟར། ཡང་ན་དུས་འཁོར་ལས་བཤད་པ་ལྟར། ཐལ་མོ་གཉིས་རྒྱབ་སྤྲད་ལ། མཐེའུ་ཆུང་གཉིས་ལུ་གུ་རྒྱུད་དུ་སྦྲེལ་ཞིང་། མཐེ་བོང་གཉིས་ནང་དུ་བཀུག་པ་བྱ་ཁྱུང་གི་ཕྱག་རྒྱ་བྱས་པ་བསྟན་པ་ཡིན་ལ།
འདིའི་དགོས་པ་ནི། སྦར་བར་བྱས་པ་དང་། ཞེས་པས། སྦར་བའི་དོན་ཡང་གཞིར་གནས་ཀྱི་བདུད་རྩིའི་སྟེང་གི་མ་དག་པའི་སྐྱོན་ཐམས་ཅད་བསལ་ནས། ཁ་དོག་དྲི་རོ་བཅུད་ནུས་པ་ཕུན་སུམ་ཚོགས་པའི་གཟི་བརྗིད་འབར་བར་བྱེད། ཅེས་པའི་དོན་དུ་བཤད་དོ། ། དེ་ནི་གདན་བཞི་ལས། དེ་བཞིན་མཐེ་བོང་ས་དང་ནི། ། སྲིན་ལག་གིས་ཀྱང་རི་རབ་སྟེ། ། བདུད་རྩི་སྲུབ་པའི་སྟོབས་དག་གིས། །
ཆུ་ནི་རྣམ་གསུམ་ཤེས་པར་བྱ། ། རྣལ་འབྱོར་མ་རྣམས་སོ་སོ་རུ། ། མཐེ་བོང་ཐིག་གཏོར་དབུལ་བར་བྱ། ། ཞེས་གསུངས་པ་དང་། ཡང་དེ་ཉིད་ལས། མཐེ་བོ་རྡོ་རྗེ་སྲིན་ལག་པདྨོ་གཉིས་སུ་ཀུན་ལྡན་པས། ། སྔགས་གསུམ་ཡི་གེ་གསུམ་གྱི་ཆོ་གས་བསྲུང་བར་བྱ། ། ཞེས་གསུངས་པས། ལག་པ་གཡོན་པའི་སྲིན་ལག་དང་མཐེ་བོང་སྦྱར་ལ། ཆང་དཀྲུག་ཅིང་ཧ་ཧོཿཧྲིཿཞེས་བརྗོད་ཅིང་།
བདུད་རྩི་དེ་ཉིད་སྐུ་གསུང་ཐུགས་ཀྱི་ལྷའི་ངོ་བོར་བསྒོམ་པ་སྟེ། གདན་བཞི་ལས། སོ་སོར་སྦྱོར་ཞིང་སྒོམ་པ་ཡིས། ། བདུད་རྩི་ལྔ་ནི་བསྲེས་ནས་སུ། ། ཉ་ཕྱིས་ཆེ་སོགས་བསྒོམ་པར་བྱ། ། ཧ་ཞེས་པ་ཡིས་ཁ་དོག་ཕྲོག ། ཧོཿཞེས་པ་ཡིས་དྲི་མེད་ཅིང་། ། དཔའ་བོ་ཧྲིཿཡིས་བཅོམ་པ་ཡིས། ། དེ་དག་རིམ་བཞིན་བསྟན་པ་ནི། ། རྣམ་གསུམ་ལན་གསུམ་བརྗོད་ནས་སུ། །
ལྷ་གསུམ་ལ་སོགས་བསྒོམ་པར་བྱ། ། པདྨའི་དབང་ཕྱུག་གསེར་གྱི་མདོག ། དྲི་ཡི་ངོ་བོ་ཤིན་ཏུ་སྣང་མཛད་དཔལ། ། རོ་ནི་རྡོ་རྗེ་དབང་ཕྱུག་ཕྱག ། ལྷ་དག་རྣམ་པ་གསུམ་གྱིས་ནི། ། ཆོ་ག་གསུམ་ནི་ཤེས་པར་བྱ། ། ཞེས་གསུངས་པའི་དོན་ཡིན་ནོ། ། དེ་ཡང་འདིར་ཧ་ཧོཿཧྲིཿཞེས་པའི་ཡི་གེ་གསུམ་བརྗོད་པའི་དགོས་པ་ནི། ཧ་ཞེས་བརྗོད་པས། བདུད་རྩིའི་སྟེང་གི་ཁ་དོག་གི་ཉེས་པ་བསལ་པས།
དེ་ཉིད་འོད་དཔག་མེད་ཀྱི་ངོ་བོ་དང་། ཧོཿཞེས་བརྗོད་པས་དེའི་སྟེང་གི་དྲིའི་ཉེས་པ་བསལ་བས་རྣམ་པར་སྣང་མཛད་ཀྱི་ངོ་བོ་དང་། ཧྲིཿཞེས་བརྗོད་པས། བདུད་རྩིའི་སྟེང་གི་རོའི་ཉེས་པ་བཅོམ་པས་དེ་ཉིད་མི་བསྐྱོད་པའི་ངོ་བོར་བསྒོམ་པ་ཡིན་ལ། ཡི་གེ་འདི་གསུམ་བརྗོད་པའི་དགོས་པ་ནི། ཁ་སྦྱོར་ལས་ཀྱང་གསུངས་ཏེ། ཇི་སྐད་དུ། ཧས་ནི་ཁ་དོག་འཕྲོག་པར་བྱེད། ། ཧོཿཡིས་དྲི་ནི་འཇིག་པར་བྱེད། ། ཧྲིཿནི་ནུས་པ་འཇིག་པར་བྱེད། །
ཅེས་གསུངས་པ་ཡིན་ནོ། ། བཞི་པ་དེ་ལྟར་བྱིན་གྱིས་བརླབས་པའི་བདུད་རྩི་འབུལ་ཚུལ་བཤད་པ་ལ་གཉིས། བདུད་རྩིས་ཕྱི་ནང་གི་ལྷ་ཚིམ་པར་བྱེད་ཚུལ་དང་། ལྷག་མས་ཕྱི་རོལ་གྱི་འབྱུང་པོ་ཚིམ་པར་བྱེད་ཚུལ་བཤད་པའོ། ། དང་པོ་ནི། གདན་བཞི་ལས། མཁས་པས་གྲུབ་པའི་བདུད་རྩི་མྱང་། ། དང་པོར་བླ་མ་ལ་འབུལ་ཏེ། ། དེ་ཡི་རྗེས་སུ་ཧེ་རུ་ཀ ། རྡོ་རྗེ་ཅན་གྱིས་སྤྱིར་འབུལ་ལོ། །
ཕྱག་རྒྱ་ལ་ནི་འབུལ་ནས་ནི། ། བདག་ཉིད་ཀྱིས་ནི་ཡང་དག་མྱང་། ། ཞེས་གསུངས་པས། མཆོད་པ་ཕུལ་བ་ཕྱི་ནང་གི་ཡུལ་དང་། ཡུལ་དེ་ལ་ཕུལ་བའི་གོ་རིམ་རྣམས་གསུངས་པ་ལ། དང་པོར་དཀྱིལ་འཁོར་དུ་དབང་བསྐུར་བའི་བླ་མ་དང་། དཀྱིལ་འཁོར་གྱི་གཙོ་བོ་ཐ་མི་དད་པ་བྱས་པ་དང་། དེ་ནས་བརྒྱུད་པའི་བླ་མ། དེ་ནས་དཀྱིལ་འཁོར་གྱི་གཙོ་བོ། དེ་ནས་དཀྱིལ་འཁོར་ལ་སོགས་པའི་ཕྱི་མཆོད་ཡུལ་གྱི་ཡེ་ཤེས་སྲུང་མ་རྣམས་དང་།
དེ་ནས་རང་ཉིད་དཀྱིལ་འཁོར་གྱི་གཙོ་བོར་བསྒོམས་པའི་ཕྱག་རྒྱ་རྣམས་ལ་རིམ་པ་བཞིན་དུ་འབུལ་བར་གསུངས་ཤིང་། ནང་གི་ཡུལ་ནི། རང་ཉིད་དཀྱིལ་འཁོར་གྱི་གཙོ་བོར་བསྒོམ་ནས་བདུད་རྩི་མྱང་བར་བཤད་པ་ལྟར་ཡིན་ལ། དེ་ལྟར་བཤད་པའི་ཡུལ་དེ་ལ་བདུད་རྩི་འབུལ་ཚུལ་ནི། ལྷ་རྣམས་ཀྱི་ལྗགས་ཧཱུྃ་ལས་རྡོ་རྗེར་བསྐྱེད་ནས་དེས་གསོལ་བར་བསམ་ལ། སམྦུ་ཊི་ལས་བཤད་པ་ལྟར་ཡིན་ཞིང་། ལག་པ་གཡོན་པའི་མཐེ་བོང་དང་སྲིན་ལག་རྩེ་མོ་སྦྱར་ཏེ། དེས་བདུད་རྩི་འཐོར་བར་བྱ་སྟེ། ཧེ་བཛྲ་ལས། སྦོམ་པོ་མཐའ་དག་རྩེ་སྦྱར་ནས། །
ཞེས་དང་། དེ་བཞིན་དུ་བདེ་མཆོག་ནས་ཀྱང་དེ་ཉིད་གསུངས་ཤིང་གདན་བཞི་ལས་ཀྱང་། རྣལ་འབྱོར་མ་རྣམས་སོ་སོ་རུ། ། མཐེ་བོང་ཐིག་གཏོར་དབུལ་བར་བྱ། ། ཞེས་གསུངས་པ་ཡིན་ནོ། ། དེས་ཕྱི་རོལ་གྱི་བླ་མ་དང་། དཀྱིལ་འཁོར་གྱི་ལྷ་ཚོགས་ཚིམ་པར་བྱས་པ་ཡིན་ལ། དེ་ནས་ནང་གི་ཡུལ་ལ་འབུལ་ཚུལ་ནི། རང་ཉིད་དཀྱིལ་འཁོར་གྱི་གཙོ་བོར་བསྒོམས་ནས་བདུད་རྩི་མྱངས་ནས། སྙིང་ཁའི་དཀྱིལ་འཁོར་ཚིམ་པར་བྱེད་པ་ཡིན་ཏེ།
རང་གི་སྙིང་ཁའི་ཧཱུྃ་དེ་ཉིད་ཡེ་ཤེས་ཀྱི་ལྷ་ཐམས་ཅད་དུ་མོས་པ་བྱས་ནས། སྔར་བཤད་པ་ལྟར་མཐེ་བོང་སྲིན་རྩེ་སྦྱར་ནས་བདུད་རྩི་བླངས་ཏེ། དང་པོར་རང་གི་ལྕེ་ལ་མྱང་། དེ་ནས་སྨིན་མཚམས་དང་། སྤྱི་གཙུག་ཏུ་ཞུགས་པར་བྱས་ཏེ། དེ་ལྟར་ཡང་ཁ་སྦྱོར་ལས། དེ་འོག་རང་གི་དངོས་པོ་ཡིས། ། བདག་ཉིད་ལ་ནི་བསམ་པར་བྱ། ། ལྕེ་རྩེ་ཐིག་ལེ་སྟེང་དུ་ཡང་། ། བློ་དང་ལྡན་པས་གནས་གསུམ་མཆོད། །
ཅེས་གསུངས་པའི་དོན་ཡིན་ནོ། ། འདིར་ཕྱི་ནང་གི་ལྷ་ཐམས་ཅད་བདུད་རྩིས་ཚིམ་པར་བྱེད་ཚུལ། ཁ་སྦྱོར་ལས་ཀྱང་གསལ་བར་གསུངས་པ་ནི། ཇི་སྐད་དུ། ལྷ་ཀུན་དེ་ནས་ཚིམ་པར་བྱ། ། འབུད་པས་འབར་བ་ཉིད་དང་ནི། ། ཁྱད་པར་དུ་ཡང་སྐོལ་བ་ཉིད། ། ཤེལ་གྱི་གཟུགས་ཀྱིས་སྤྱད་བྱས་ཤིང་། ། དེ་ཕྱིར་ཐམས་ཅད་བརྟག་པར་བྱ། ། དེ་ཡི་དབུས་ནས་བླངས་ནས་ནི། །
དེ་ནས་བདུད་རྩི་མྱང་བར་བྱ། ། ལྷག་མ་ལ་སོགས་དངོས་པོ་ཀུན། ། ཕྱི་རོལ་དཀྱིལ་འཁོར་ཚིམ་པར་བྱ། ། ཞེས་ལྷག་མས་ཕྱི་རོལ་གྱི་ལྷག་མ་ལ་དབང་བའི་འབྱུང་པོ་ཚིམ་པར་བྱེད་པ་དང་བཅས་པ་གསལ་བར་གསུངས་པ་ཡིན་ནོ། ། གཉིས་པ་ལྷག་མས་ཕྱི་རོལ་གྱི་འབྱུང་པོ་ཚིམ་པར་བྱེད་ཚུལ་བཤད་པ་ནི། བདུད་རྩི་མྱངས་པའི་རྗེས་སུ་ལྷག་མས་འབྱུང་པོ་ཚིམ་པར་བྱེད་པར། དཔལ་ཁ་སྦྱོར་ལས་དེ་ཉིད་གསལ་བར་གསུངས་ལ། དེ་ཚིམ་པར་བྱེད་ཚུལ་ནི། དང་པོར་ལྷག་མའི་མགྲོན་སྤྱན་དྲངས་ཏེ། གང་ནས་སྤྱན་དྲང་ན།
དཔལ་སམྦུ་ཊི་ནས་བཤད་པ་ལྟར། གནས་དང་། ཉེ་བའི་གནས་ལ་སོགས་པ་གནས་ཆེན་བཅུ་གཉིས་ལ་སོགས་པ་ནས་སྤྱན་དྲང་པ་ཡིན་ལ། ཚུལ་ཇི་ལྟར་དུ་དྲང་ན། སློབ་དཔོན་གྱིས། ངོ་མཚར་སྒྱུ་མའི་ཕྱག་རྒྱ་དཔྲལ་བར་བཅས་པ་གཡོན་ཕྱོགས་སུ་ལན་གསུམ་བསྐོར་ཞིང་། ཕེཾ་ཞེས་པའི་སྒྲ་ལན་གཉིས་བརྗོད་པས། སྤྱན་དྲངས་པའི་མགྲོན་ནི། བྱང་ཤར་ཧ་ཧ་རྒོད་པའི་དུར་ཁྲོད་ན་ཤིང་ཆེན་པོའི་རྩ་བ་ན་གནས་པའི་དྲག་པོ་ནག་པོ་ལ་སོགས་པའི་ཞིང་སྐྱོང་གི་གཙོ་བོ་བརྒྱད་ལ། རང་རང་གི་ཡུམ་ཙ་མུན་ཊི་ལ་སོགས་པ་མཁའ་འགྲོ་མ་བཞི་བཞིས་བསྐོར་བ་སྟེ།
མཁའ་འགྲོ་སུམ་ཅུ་རྩ་གཉིས་དང་བཅས་པ་སྤྱན་འདྲེན་པ་ཡིན་ལ། འདི་རྣམས་ཀྱི་རྒྱུ་མཚན་ནི། རྗེ་བཙུན་རྩེ་མོས། ཤིང་གཅིག་ཅེས་བྱ་བ་སོགས་གནས་བཅུ་གཉིས་པོ་སྨོས་པ་ནི་འདི་རྣམས་ནས་སྤྱན་འདྲེན་ཞེས་སྦྱོར། དེ་ལ་གནས་བཅུ་གཉིས་པོ་འདིར་སྨོས་པ་ནི། སྤྱིར་དུར་ཁྲོད་བརྒྱད་དང་། ཡུལ་ཉི་ཤུ་རྩ་བཞི་དང་། སུམ་ཅུ་རྩ་གཉིས་ལ་ཤིང་གཅིག་ལ་སོགས་པ་གནས་པ་དེ་ལ་གནས་བཅས་པ་ལས་སྤྱན་འདྲེན་ནོ། ། དེ་ལ་མཁའ་འགྲོ་སུམ་ཅུ་རྩ་གཉིས་པོ་འདི་དག་ནི་གོང་དུ་སྨོས་པའི་ཛ་ལན་དྷ་ར་ལ་སོགས་པའི་ཡུལ་ན་གནས་པའི་ཞིང་སྐྱོང་ཡིན་ནོ། ། དེ་ལྟར་ཅི་ཞེ་ན།
དཔལ་རྡོ་རྗེ་མཁའ་འགྲོའི་ལེའུ་བཅོ་བརྒྱད་པ་ལས་ཡུལ་ཉི་ཤུ་རྩ་བཞི་གསུངས་ནས། དེ་རྣམས་ལ་མཆོད་གཏོར་གྱི་སྐབས་སུ་འདི་གསུངས་པ་ཡིན་པས་ཤེས་སོ། ། དེ་ལ་ཞིང་སྐྱོང་བའི་གཙོ་བོ་བརྒྱད། མཁའ་འགྲོ་སུམ་ཅུ་རྩ་གཉིས་དང་བཅས་པ་རྣམས་ཀྱི་མིང་ནི་དྲག་པོ་དྲག་མོ་ལ་སོགས་པ་སྨོས་ཏེ་དེ་ལ་འདི་རྣམས་ཀྱི་སྐུ་མདོག་ཕྱག་མཚན་བརྒྱ་བྱིན་ལ་སོགས་པ་འདུལ་བར་བྱེད་པའམ། དེ་རྣམས་ཉིད་བཏུལ་བའི་རང་བཞིན་ཞིང་སྐྱོང་བ་ཡིན་ཏེ། འདི་རྣམས་ནི་འཇིག་རྟེན་པ་ཉིད་ཁོ་ནར་བལྟ་བར་མི་བྱའོ། ། དེ་བས་ན་འདི་རྣམས་མཆོད་པས་སྐྱོན་དུ་ག་ལ་འགྱུར། ཡང་འདི་རྣམས་འཇིག་རྟེན་པའི་ཚུལ་འཛིན་པ་ཉིད་ཀྱིས་ན་ལྷག་མ་སྦྱིན་པར་བྱ་བའང་ཡིན་ནོ། ། དེ་ལ་རུ་ཏྲ་ནག་པོ་ལ་སོགས་པ་རྣམས་ནི་ཕྱག་བཞི་པ་སྟེ། ལག་པ་གཡས་དང་པོ་ནི་བཅོམ་ལྡན་འདས་ལ་ཕྱག་འཚལ་བ།
ལྷག་མ་ཕྱག་མཚན་ཅན། ཕྱག་མཚན་པའི་གཡོན་པ་ནི་གདན་ལ་བརྟེན་པའམ། ཆུང་མའི་མགུལ་ནས་འཁྱུད་པའོ། ། དེ་ལ་དབང་ལྡན་གྱི་མཚམས་སུ་དྲག་པོ་ནག་པོ་ནི། དབང་ཕྱུག་ཆེན་པོ་དང་འདྲ་སྟེ། སྐུ་མདོག་སྐྱ་ནག་ཁྱུ་མཆོག་ལ་ཞོན་པ། ཞེས་ལྷག་མའི་མགྲོན་དུ་གསལ་བར་བཤད་པ་ལྟར་ཡིན་ནོ། ། གང་དག་ཁུངས་ཐུབ་ཀྱི་གཞུང་གང་ནས་ཀྱང་ལྷག་མའི་མགྲོན་དུ་མ་བཤད་པའི་ཕྱི་རོལ་གྱི་འབྱུང་པོ་སྲིད་ཚད་ལྷག་མའི་མགྲོན་དུ་བྱས་ནས། དེ་ལ་ལྷག་མ་སྦྱིན་པ་ནི་མ་གོ་བ་ཡིན་ནོ། ། དེ་ནས་མགྲོན་དེ་རྣམས་ལ་ལྷག་མ་སྦྱིན་ཚུལ་ནི།
བདུད་རྩི་མྱོང་བའི་སྐབས་འདིར། ཨོཾ་ཨུ་ཙིཏྟ་བ་ལིཾ་ཏ་བྷཀྵ་སི་སྭཱཧཱ། ཞེས་བརྗོད་ཅིང་། བདུད་རྩིའི་སྣོད་ཀྱི་འོག་གི་སའི་ཕྱོགས་ལ་མཐེ་བོང་དང་སྲིན་ལག་རྩེ་སྦྱར་བས་བདུད་རྩིས་འཐོར་བ་གཏོར་བ་ཡིན་ནོ། ། འདིར་མཆོད་ཡུལ་ཐམས་ཅད་ལ་ལག་པ་གཡོན་པའི་མཐེབ་སྲིན་སྦྱར་ནས་འབུལ་བའི་དགོས་པ་ནི། རྩ་རྐྱང་མས་བྱང་སེམས་འཛག་པ་དང་། འབབ་པ་དང་། འཛིན་པའི་རྟེན་བྱེད་པར་རྒྱུད་སྡེ་རྣམས་ལས་བཤད་པ་དང་། དེ་གཡོན་ཕྱོགས་སུ་གནས་པར་བཤད་པས་གཡོན་གྱིས་དབུལ་བ་ཡིན་ལ། མཐེབ་སྲིན་རྩེ་སྤྲད་ནས་དབུལ་བའི་དགོས་པ་ནི།
ཕྱག་རྡོར་བསྟོད་འགྲེལ་དང་། གྲུབ་ཆེན་ལྭ་བ་པ་གཉིས་ཀྱིས། རྡོ་རྗེ་དང་པདྨའི་འཕྲོ་འདུ་ལས་བྱང་སེམས་ཀྱི་འཐོར་ལ་འབུལ་བར་བཤད་པ་དང་། དེ་བཞིན་དུ། དཔལ་གསང་བ་འདུས་པའི་ཕྱི་མ་ལས། རྡོ་རྗེ་པདྨ་མཉམ་སྦྱར་བ། ། འབར་བས་རྣལ་འབྱོར་ཚིམ་པར་བྱ། ། ཤེལ་དང་མཚུངས་པར་སྣང་གྱུར་ཅིག ། ཅེས་གསུངས་པ་དང་། གདན་བཞི་ལས་ཀྱང་།
མཐེ་བོང་རྡོ་རྗེ་སྲིན་ལག་པདྨ་གཉིས་སུ་ཀུན་ལྡན་པས། ། ཞེས་གསུངས་པས། མཐེ་བོང་རྡོ་རྗེ་དང་། སྲིན་ལག་པདྨར་བསམས་ནས་འབུལ་བར་བཤད་པས་དེའི་གོ་རྒྱུ་ཡང་རྡོ་རྗེ་དང་པདྨ་སྦྱོར་བའི་ཁམས་དཀར་དམར་གྱི་འཕྲོ་འདུ་ལས་བདེ་ཆེན་གྱི་ཡེ་ཤེས་བསྐྱེད་པ་ལྟར། འདི་ཡང་བདུད་རྩི་ལྔའི་ཁུ་བ་རྡོ་རྗེ་དང་པདྨའི་བསམ་གཏན་གྱི་སྦྱོར་བ་དང་བཅས་པ་ཕུལ་བས་བདེ་བ་ཆེན་པོའི་ཡེ་ཤེས་བསྐྱེད་པའི་དགོས་པ་ཡོད་པ་ཡིན་ནོ། ། སྤྱི་དོན་གཉིས་པ་མཇུག་བསྡུས་ཏེ་དེ་དག་གི་ཕན་ཡོན་བརྗོད་པ་ནི། གདན་གཞི་ལས། གང་གི་བདུད་རྩི་བཀའ་ཡིས་སུ། ། རབ་དཀར་བདུད་རྩི་མྱང་བར་བྱ། ། ཉོན་ཅིག་རྡོ་རྗེ་དེ་ཁོ་ན། །
བཟའ་བ་ལྔ་ཡི་བྱེ་བྲག་གིས། ། གང་གིས་ཤེས་པར་ཟོས་གྱུར་ན། ། ལམ་ནི་མྱུར་དུ་མཐོང་བར་འགྱུར། ། ཞེས་དང་། ཡང་དེ་ཉིད་ལས། གང་ཞིག་དེ་ཉིད་མྱངས་གྱུར་ན། ། དྲི་མ་ཅན་ལུས་དྲི་མེད་འགྱུར། ། ཞེས་སོགས་གསུངས་པས་བསྐྱེད་རྫོགས་ཀྱི་ལམ་གྱི་རྟོགས་པ་མྱུར་དུ་སྐྱེ་བ་དང་། དམ་ཚིག་ཉམས་པ་སོགས་ཀྱི་དྲི་མ་འདག་པར་བཤད་ཅིང་། རྣལ་འབྱོར་པ་ཚེ་རིང་བའི་རྟེན་འབྲེལ་དུ་འགྱུར་བར་ཡང་གསུངས་ཏེ།
དུས་འཁོར་བསྡུས་རྒྱུད་ལས། བཤང་བ་གཅིན་དང་ཁྲག་ནི་མི་ཡི་ཤ་དང་བཅས་པས་ཚེ་ནི་རིང་བར་འགྱུར། ། ཞེས་གསུངས་སོ། ། མདོར་ན་བླ་མེད་ཀྱི་ཚོགས་འཁོར་ལ་སོགས་པའི་བཟའ་བཏུང་མྱངས་པའི་ཕན་ཡོན་ཐམས་ཅད་འདིར་ཤེས་པར་བྱའོ། ། སྤྱི་དོན་ལྔ་པ་བླ་མའི་མན་ངག་གིས་བསྐྱེད་རིམ་གྱི་དམིགས་པ་རྣམས་ལ་གསལ་སྣང་འདོན་པ་ནི། དེ་ལ་འདིར་བླ་མའི་མན་ངག་མེད་པར་ཆོ་གའི་རིམ་པ་ངག་ཏུ་གཤར་ནས་དོན་རིམ་པ་བཞིན་དུ་བློ་ལ་དྲན་ཙམ་རེ་བྱས་པའི་བསྐྱེད་རིམ་བསྒོམས་པས་ཀྱང་བསྐལ་བའི་བར་དུ་བསྐྱེད་རིམ་གསལ་བ་མི་སྲིད་པས། དེ་ལ་འདིར་མན་ངག་འདི་ལྟ་བུའི་སྒོ་ནས་བསྐྱེད་རིམ་བསྒོམ་པ་རྡོ་རྗེ་འཆང་ཆེན་པོ་མངོན་དུ་བྱས་པའི་གྲུབ་ཆེན་པདྨ་བཛྲའི་མན་ངག་དཔལ་ལྡན་ས་སྐྱ་པ་ཡབ་སྲས་ལ་བབ་པ་ལྟར་བཤད་པར་བྱ་སྟེ། དེ་ཡང་ལས་དང་པོ་པའི་གང་ཟག་གིས་སྦྱོར་བ་ཚོགས་གཉིས་བསགས་པ་ནས་མཆོད་བསྟོད་བདུད་རྩི་མྱང་བའི་བར་བསྐྱེད་རིམ་གྱི་གཞུང་ན་ཇི་ལྟར་ཡོད་པ་བཞིན་ངག་གིས་བརྗོད་ཅིང་། ཡིད་ཀྱི་དེའི་རྣམ་པ་ཝལ་ཝལ་དྲན་པ་བྱེད་ཅིང་དེ་ལ་བྱིང་རྒོད་ལ་སོགས་པ་རྣམ་རྟོག་གཞན་གྱིས་བར་མ་ཆོད་པ་ཅི་ཐུབ་ཀྱི་སྒོ་ནས་བྱ་ཞིང་། དེ་ཡང་ལས་དང་པོ་པས་འདི་ཡི་སྐབས་སུ་མྱུར་བ་གནད་དུ་ཆེའོ། །
དེའི་རྗེས་སུ་གཙོ་བོ་རང་ཉིད་ལྷའི་ང་རྒྱལ་དུ་གནས་པས་སྤྱན་དབུ་མ་ནས་རིམ་པ་བཞིན་དུ་གསལ་སྣང་འདོན་པ་ཡིན་པས། དེ་ཡང་རང་གི་སྨིན་མ་གཉིས་དང་དཔྲལ་བའི་བར་མཚམས་སུ་སྤྱན་དབུ་མ་སྤྱན་རྩ་ཁྲོ་ཞིང་ཤིན་ཏུ་དམར་བ་གཅིག་བསྒོམ་ཞིང་། དེ་ལ་དམིགས་པ་རྩེ་གཅིག་ཏུ་གཏད་པའི་སྒོ་ནས་ཡིད་གཞན་དུ་མ་ཡེངས་པར་བྱ་སྟེ། འདི་ལའང་བླ་མའི་མན་ངག་གིས་བསམ་གཏན་གྱི་དུག་འདོན་པ་ལ་མཁས་དགོས་པས། དེ་ཡང་དམིགས་པ་རྩེ་གཅིག་ཏུ་གཏད་ནས་སྤྱན་དབུ་མ་ཅི་ལྟར་བསྒོམས་པ་བཞིན་བློ་ཡུལ་དུ་གསལ་ཆ་སང་ངེ་བྱུང་བའི་ཚེ། དེ་ཉིད་ལ་ཅུང་ཟད་ཀྱི་བར་དུ་མཉམ་པར་བཞག་ཅིང་། རྣམ་རྟོག་གི་ཡོ་ལང་མ་བྱུང་བའི་གོང་དུ་དམིགས་པ་གསལ་བའི་ངང་ལ་འཕྲོ་བཅད་ནས། ཕྱི་རོལ་གྱི་བུམ་པ་དང་། སྣམ་བུ་ལ་སོགས་པ་ཡིད་ཡུལ་དུ་བྱེད་པའི་སྒོ་ནས་བསམ་གཏན་གྱི་དུག་དབྱུང་ལ། སླར་ཡང་དམིགས་པ་དེ་ཉིད་ལ་སེམས་གཏད་ཅིང་གསལ་ན་སྔར་བཞིན་གསལ་བའི་འཕྲོ་བཅད་ཅིང་།
བུམ་སྣམ་སོགས་ཡུལ་དུ་བྱེད་པའི་སྒོ་ནས་དུག་དབྱུང་། གལ་ཏེ་བྱིང་རྒོད་གྲུང་གི་དབང་དུ་སོང་ནས་དམིགས་པ་མི་གསལ་ན། མི་གསལ་བཞིན་དུ་གསལ་བར་རེ་བའི་འདུན་པས། རིག་པ་བཙོན་དུ་མི་བཟུང་བར་མི་གསལ་བའི་འཕྲོ་དེ་ཀ་ལ་བཅད་ནས། བྱིང་ན་ཡུལ་གཞན་ལ་རིག་པ་འཕྲོ་རུ་འཇུག་ཅིང་། རྒོད་ན་ཡུལ་གང་རུང་གཅིག་ལ་ཡེངས་སུ་གཞུག་པའི་སྒོ་ནས་བསམ་གཏན་གྱི་དུག་དབྱུང་ཞིང་བསྒོམ་མོ། ། དེ་ལྟར་གསལ་ན་གསལ་ཏེ་འཕྲོ་བཅད། བསམ་གཏན་གྱི་དུག་དབྱུང་། མི་གསལ་ན་མི་གསལ་ཏེ་འཕྲོ་བཅད། བསམ་གཏན་གྱི་དུག་དབྱུང་ཞིང་ཡང་ཡང་བསྒོམས་པས་སྔར་ཉིན་ལས་ཕྱི་ཉིན་དམིགས་པ་ཡུན་རིང་བ་དང་རྣམ་རྟོག་གི་འཕྲོ་འདུ་ཉུང་དུ་ཡོད་ན་དམིགས་པ་གནད་དུ་སོང་བའི་རྟགས་ཡིན་ལ།
ད་རུང་ཡང་སྔར་བཤད་པ་ལྟར་བསམ་གཏན་གྱི་དུག་དབྱུང་ཞིང་བསྒོམ་ལ། དེ་ཡང་མི་བསྒོམ་པའི་དུས་སུ་དམིགས་པ་དེ་བློ་ཡུལ་དུ་གསལ་ལམ་མེ་འོང་ཞིང་། དེ་ལ་རྩིར་གྱིས་བཟུང་ནས་བསྒོམས་པ་ན། དེ་ཉིད་མི་གསལ་ན་སྔར་གྱི་གསལ་བ་དེ་ཉིད་བསམ་གཏན་གྱི་དུག་ཡིན་པས་མི་བསྒོམ་པའི་དུས་སུ་བསྒོམ་བྱའི་དམིགས་པ་དེ་བློ་ཡུལ་དུ་བྱུང་ན། ཡིད་བུམ་སྣམ་སོགས་ལ་འཇུག་པའི་སྒོ་ནས་བློ་ཡུལ་དུ་མི་བྱེད་པ་གནད་དུ་ཆེ་ལ། དེ་ལྟར་དུག་དབྱུང་བའི་མན་ངག་དང་བཅས་པའི་སྒོ་ནས་ཡང་ཡང་དུ་བསྒོམས་པས་དམིགས་པ་གསལ་བའི་ཚད་ནི། རང་གི་བསྒོམ་བྱའི་དམིགས་པ་དེ་ནམ་གསལ་བཏབ་ཚེ། སྐད་ཅིག་གིས་གསལ་བར་ནུས་ཤིང་རང་གི་ནམ་འདོད་ཀྱི་བར་དུ་གསལ་བར་བྱེད་ནུས་ལ། དམིགས་པ་དེ་ཉིད་མི་གསལ་བར་བྱེད་འདོད་པའི་ཚེ། སྐད་ཅིག་གིས་མི་གསལ་བར་བྱེད་ནུས་པའོ། །
དེ་ཡང་གསལ་བཏབ་པའི་ཚེ། ཇི་ལྟར་འདོད་པ་བཞིན་གསལ་ནུས་ཀྱང་། དེ་ཉིད་མི་གསལ་བར་བྱེད་འདོད་པའི་སྐད་ཅིག་གིས་མི་གསལ་བ་བྱེད་མི་ནུས་ན། དམིགས་པ་གསལ་བ་མཐར་མ་ཕྱིན་པའི་རྟགས་ཡིན་པས། ད་དུང་སྔར་བཞིན་བསྒོམ་པ་དེ་ཡང་། དང་པོར་དམིགས་པ་ལ་སེམས་འཛིན་པའི་དུས་སུ་ཡུན་ཐུང་ངུ་བྱ་ཞིང་། ཕྱི་ནས་ཡུན་ཇེ་རིང་ཇེ་རིང་དུ་བཏང་ནས་བསྒོམ་པ་ནི་བསྐྱེད་རིམ་བསྒོམ་པའི་མན་ངག་གནད་ཆེན་པོ་ཡིན་ནོ། དེ་ལྟར་དུ་བསྒོམས་ཀྱང་དམིགས་པ་གསལ་པོ་མ་བྱུང་ན། བརྗོད་ནས་གསལ་བཏབ་སྟེ། སྔར་བཤད་པ་བཞིན་ཡིད་ལའང་བསམ་ཞིང་།
ངག་ཏུ་སྤྱན་དབུ་མ་རྩ་ཁྲོ་ཞིང་དམར་བ་ཞེས་བརྗོད་ཅིང་། དམིགས་པ་ཡང་ཡང་གསལ་བཏབ་ཅིང་དུག་དབྱུང་བ་ལ་སོགས་པའི་མན་ངག་གོང་དུ་བཤད་པ་བཞིན་བྱས་ལ་བསྒོམ་མོ། ། དེ་ལྟར་བྱས་ཀྱང་གསལ་བར་མ་བྱུང་ན། བྲིས་ནས་གསལ་བཏབ་སྟེ། སྤྱན་དབུས་མ་ཤིན་ཏུ་མཛེས་པ་གཅིག་བྲིས་ཤིང་དེ་ལ་བལྟས་ནས་གསལ་བཏབ་ཅིང་བསྒོམས་ནས་བསམ་གཏན་གྱི་དུག་དབྱུང་བའི་མན་ངག་རྣམས་ནི་གོང་དུ་བཤད་པ་བཞིན་བྱའོ། ། དེ་ལྟ་བུའི་ཚུལ་གྱིས་ལས་དང་པོ་པའི་གང་ཟག་གིས་བརྩོན་འགྲུས་དང་བསྟུན་པའི་བྱེ་བྲག་གི་ཐུན་བཞི་འམ་གསུམ་མམ། མཚན་མོ་ཐུན་གཅིག་ལ་སོགས་པ་བསྒོམས་ཀྱང་། སྦྱོར་བ་ཚོགས་གཉིས་བསགས་པ་ནས་བཟུང་སྟེ། མཆོད་བསྟོད་བདུད་རྩི་མྱང་བའི་བར་སྔར་བཤད་པ་བཞིན་ཉམས་སུ་བླང་ལ། དེ་ནས་སྤྱན་དབུས་མ་ལ་སོགས་པ་གང་ལ་གསལ་སྣང་འདོན་པའི་སྐབས་ཀྱིས་དམིགས་པ་དེ་ཉིད་སྔར་བཤད་པའི་མན་ངག་རྣམས་ཀྱི་གསལ་སྣང་མ་ཐོན་གྱི་བར་དུ་བསྒོམ་པ་གནད་དུ་ཆེ་སྟེ།
དམིགས་པ་ཡང་སྔ་མ་ལ་གསལ་སྣང་མ་ཐོན་ན། ཕྱི་མ་ལ་གསལ་སྣང་ཐོན་པ་མི་སྲིད་པས་དམིགས་པ་སྔ་མ་སྔ་མ་རྣམས་ལ་གསལ་སྣང་འདོན་པ་གནད་དུ་ཆེའོ། ། དེ་ལྟར་སྤྱན་དབུས་མ་བསྒོམས་པས་དེ་ལ་གསལ་སྣང་ཐོན་པ་ན། དེའི་རྗེས་སུ་རྩ་ཞལ་གྱི་སྤྱན་གཡས་པ་ལ་གསལ་བཏབ་ཅིང་སྔར་བཤད་པའི་བསམ་གཏན་གྱི་དུག་དབྱུང་བའི་མན་ངག་རྣམས་ཀྱི་སྒོ་ནས་གསལ་སྣང་ཐོན་པ་ན། སྤྱན་གཡོན་པ་ལ་ཡང་དེ་བཞིན་དུ་བསྒོམ་ལ། དེ་ལ་གསལ་སྣང་ཐོན་པ་ན། ཤངས་ལ་དམིགས་ནས་གསལ་སྣང་འདོན་ཅིང་། དེའི་རྗེས་སུ་རྩ་ཕྱག་གཉིས་ལ་རིམ་པ་བཞིན་དུ་གསལ་སྣང་འདོན་ཅིང་། དེའི་རྗེས་སུ་སྐུ་སྟོད་སྨད་ཀྱི་ཆ་གཉིས་དང་། ཞབས་དང་པོ་གཉིས་ཏེ།
ཞལ་གཅིག་ཕྱག་གཉིས་པ་ཙམ་གཅིག་ལ་གསལ་སྣང་འདོན་ཅིང་། དེའི་རྗེས་སུ་ཞལ་ལྷག་མ་རྣམས་དང་། ཕྱག་རྣམས་དང་། ཞབས་རྣམས་དང་། མདོར་ན་བརྟེན་པ་ལྷ་དང་རྟེན་གཞལ་ཡས་ཁང་གི་རྣམ་པ་མངོན་རྟོགས་ནས་ཇི་ལྟར་བཤད་པ་རྣམས་ལ་རང་ཉིད་ཀྱི་བློའི་ཚོད་དང་བསྟུན་ནས་དུམ་བུར་ཕྱེ་ལ། དམིགས་པ་སྔ་མ་སྔ་མ་ལ་གསལ་སྣང་ཐོན་པར་བྱས་ལ། ཕྱི་མ་ཕྱི་མ་སྒོམ་པ་ཡིན་པར་ནི་སྔར་བཤད་པ་བཞིན་ནོ། ། དེ་ཡང་དམིགས་པ་ཕྱི་མ་ཕྱག་ལྟ་བུ་ལ་གསལ་སྣང་འདོན་པའི་ཚེ། སྔར་གསལ་སྣང་ཐོན་ཟིན་པའི་ཞལ་ལྟ་བུ་ཡིད་ཡུལ་དུ་གསལ་ན་དེ་ཡིད་ལ་མི་བྱེད་ཅིང་། དམིགས་པ་ཕྱི་མ་ལ་གསལ་སྣང་འདོན་པ་གནད་དུ་ཆེའོ། །
ཡང་སྐབས་སྐབས་སུ་སྔར་གསལ་སྣང་ཐོན་ཟིན་པའི་དམིགས་པ་སྔ་ཕྱི་རྣམས་དུས་ཅིག་ཅར་གསལ་བཏབ་ཅིང་ཡང་ཡང་བསྒོམ་ཞིང་བརྟན་པར་བྱེད་དོ། ། གསལ་སྣང་འདོན་པའི་མན་ངག་འདི་ལྟ་བུ་མེད་པར། སྔོན་འགྲོ་ཚོགས་གཉིས་བསགས་པ་ནས། མཆོད་བསྟོད་བདུད་རྩི་མྱང་བའི་བར་གྱི་བསྐྱེད་རིམ་གྱི་དམིགས་པ་ཐམས་ཅད་གཅིག་སྟེང་དུ་གཅིག་མཐུད་ནས་བསྒོམ་ལོ་བྱེད་ཀྱང་། གསལ་སྣང་དང་གནས་ཆ་གང་ཡང་ཡོང་བ་མི་སྲིད་དོ། ། བཅོམ་ལྡན་འདས་ཀྱིས་དངོས་སུ་ལུང་བསྟན་པའི་སློབ་དཔོན་ཆེན་པོ་དཔའ་བོས་དམིགས་པ་གཅིག་ལ་བརྟེན་ཚུལ་དུ། ། ཡིད་ཀྱི་བསམ་པ་བརྟེན་པར་བྱ། ། དམིགས་པ་མང་པོ་བརྒྱུད་པ་ལས། ། ཡིད་ནི་ཉོན་མོངས་འཁྲུག་པར་འགྱུར། ། ཞེས་དམིགས་པ་གཅིག་ལ་གསལ་སྣང་གཉིས་ཀ་བརྟན་ཚུགས་པོ་མ་ཐོན་པར།
དམིགས་པ་མང་པོ་རིམ་ཅན་དུ་གཅིག་སྟེང་དུ་གཅིག་མཐུད་ནས་བསྒོམས་པ་ན་ཡིད་ལ་ཉོན་མོངས་བསྐྱེད་པ་གསལ་བར་གསུངས་པ་བཞིན་ནོ། ། དེའི་ཉོན་མོངས་བསྐྱེད་ཅེས་པའི་དོན་ཡང་དམིགས་པ་མང་པོ་གཅིག་སྟེང་དུ་གཅིག་བརྒྱུད་ནས་བསྒོམས་པ་ལས་གསལ་ཆ་དང་གནས་ཆ་གང་ཡང་ཡོང་མི་སྲིད་པས། དེ་མ་བྱུང་ན་རྣལ་འབྱོར་པ་ཚིག་པ་ཟ་བ་དང་། ཡིད་མི་བདེ་བའི་སྒོ་ནས་ཉོན་མོངས་སྐྱེད་པར་བྱེད་ཅེས་པའི་དོན་ཡིན་ནོ། ། དེས་ན་གོང་དུ་བཤད་པའི་བསྐྱེད་རིམ་གྱི་འབྲིད་བསྐྱེད་ལ་སོགས་པའི་གནད་རྣམས་ལ་མཁས་པར་བྱས་ཤིང་། བརྩོན་འགྲུས་ཤུགས་དྲག་བསྐྱེད་པའི་སྒོ་ནས་རྒྱུན་མི་ཆད་པར་བསྒོམ་ནས་གནས་ཆ་དང་གསལ་སྣང་གཉིས་ཀ་མྱུར་དུ་སྐྱེ་ལ། དེ་ལྟ་མ་ཡིན་པར་བསྐྱེད་རིམ་བསྒོམ་པའི་ཚེ་ཟླ་བ་གཅིག་གཉིས་རེའི་བར་དུ་འབད་ལོ་བྱེད་ཅིང་། ཡང་བར་བར་དུ་རྒྱང་བཏང་ནས་བསྐྱེད་རིམ་བསྒོམ་ལོ་བྱེད་ཀྱང་བསྐྱེད་རིམ་མཐར་ཕྱིན་པ་མི་སྲིད་དེ། སློབ་དཔོན་དཔའ་བོས་ཕར་ཕྱིན་བསྡུས་པ་ལས། རྒྱུན་མི་ཆད་པའི་རྣལ་འབྱོར་གྱིས། །
བསམ་གཏན་བསྒྲུབ་ལ་བརྩོན་པར་བྱ། ། ཡང་དང་ཡང་དུ་ངལ་བསོ་ན། ། གཙུབ་པས་མ་ཕྱིན་མི་འགྱུར་ཏེ། ། རྣལ་འབྱོར་ཚུལ་ལའང་དེ་བཞིན་དུ། ། ཁྱད་པར་མ་ཐོབ་བཏང་མི་བྱ། ། ཞེས་གཙུབ་ཤིང་གཙུབ་པ་ན་དྲག་ལས་ཡུན་རིང་དུ་མ་བྱས་པར་སྐབས་སུ་ངལ་གསོ་བ་མང་པོ་བྱས་ན། མེ་མི་འབྱུང་བའི་དཔེ་དང་བཅས་པ་གསལ་བར་གསུངས་པའི་ཕྱིར་རོ། ། མདོར་ན་བསྐྱེད་རིམ་བསྒོམས་ནས་མཐར་ཕྱིན་མ་ཕྱིན་གང་གི་གནས་སྐབས་སུ་ཡང་། ཁོ་བོས་ལོགས་སུ་བཀོད་པའི་རྒྱུ་འབྲས་ཐེག་པའི་སྤྱི་དོན་མདོ་སྔགས་རྒྱ་མཚོའི་སྒོ་འབྱེད་དུ་རིམ་གཉིས་སྤྱིའི་རྣམ་གཞག་གི་སྐབས་སུ་བཤད་པ་ལྟར་རྟེན་དང་བརྟེན་པའི་དཀྱིལ་འཁོར་ཐམས་ཅད་སྒྱུ་མ་ལྟ་བུར་བསྒོམ་པ་གནད་དུ་ཆེའོ། ། སྤྱི་དོན་དྲུག་པ་སྒོམ་སྟོབས་ལས་འབྱུང་བའི་གང་ཟག་གི་བློ་རིགས་དཔྱད་པའི་སྒོ་ནས་བསྒོམ་བྱ་ལ་འབྲི་བསྣན་བྱེད་ལུགས་བཤད་པ་ནི།
གྲུབ་ཆེན་མར་མེ་མཛད་ཀྱིས་ནངས་པར་ལང་ནས་སྔར། ལེགས་ཟློས་དང་པོའི་ལས་ཅན་ཡིན། ། ཡེ་ཤེས་ཅུང་ཟད་བབས་གྱུར་པས། ། སྔགས་ཀྱི་ཚུལ་ཁྲིམས་བརྟུལ་ཞུགས་བརྟན། ། མིག་དང་སྐུ་སོགས་བྱིན་གྱིས་བརླབས། ། ཐུན་མཚམས་སུ་ནི་རབ་བསྒྲིམ་བཟླས། ། རྣམ་པ་ཀུན་ཉིད་རབ་རྫོགས་པ། ། སྤྲོ་དང་བསྡུ་བར་བྱེད་པའོ། ། ཡེ་ཤེས་དབང་བ་ཅུང་ཟད་ཐོབ། ། ཉིད་མཚན་རྣལ་འབྱོར་ཡང་དག་བསྟན། །
ཡང་དག་ཡེ་ཤེས་དབང་ཐོབ་བསྒོམ། ། ཁམས་ཀྱི་རྒྱུ་གང་འཁོར་གསུམ་མཆོག ། གཟུགས་བརྙན་བདག་ཉིད་སྐུ་ཅན་གྱིས། ། འགྲོ་བའི་དོན་གྱི་བྱ་བ་བྱེད། ། ཅེས་གསུངས་པ་ལྟར་ལས་དང་པོ་པ་དང་། ཡེ་ཤེས་ཅུང་ཟད་བབས་པ་དང་། ཡེ་ཤེས་ལ་ཅུང་ཟད་དབང་ཐོབ་པ་དང་། ཡེ་ཤེས་ལ་དབང་ཡང་དག་པར་ཐོབ་པ་དང་བཞི་ལས། དེ་ཡང་གང་ཟག་དང་པོ་ལས་དང་པོ་པ་ནི། དང་པོར་བསྒོམ་པ་ནས་བཟུང་སྟེ།
རྟེན་དང་བརྟེན་པའི་དཀྱིལ་འཁོར་རགས་པ་རྣམས་ཡུད་ཙམ་རེས་འཆར་མི་ནུས་ཀྱི་བར་དུ་ལས་དང་པོ་པ་ཡིན་ཏེ། དགྲ་ནག་གི་འགྲེལ་པ་རིན་ཆེན་སྒྲོན་མེ་ལས། དེ་ཡང་ལས་དང་པོའི་རྣལ་འབྱོར་པ་ཇི་སྲིད་ལྷའི་ཡན་ལག་རགས་པ་ཙམ་མངོན་སུམ་ལྟར་གྱུར་གྱི་བར་དུ་ནི་ཐུན་མཚམས་གསུམ་དུ་རྣལ་འབྱོར་བཞི་ཆར་བསྒོམ་སྟེ། ཞེས་གསུངས་པའི་ཕྱིར་རོ། ། དེ་ལྟར་བཤད་པའི་ལས་དང་པོ་པ་དེ་ནི། དང་པོ་བསྐྱེད་རིམ་བསྒོམ་པ་ནས་བཟུང་སྟེ། རྟེན་དང་བརྟེན་པའི་དཀྱིལ་འཁོར་རགས་པ་རྣམས་ཡུད་ཙམ་རེས་འཆར་མི་ནུས་ཀྱི་བར་དུ་བསྐྱེད་རིམ་གྱིས་ཆོ་ག་ཐམས་ཅད་རྫོགས་པར་བསྒོམ་དགོས་ཏེ། སློབ་དཔོན་ཤིནྟི་པས། ལས་ཟློས་དང་པོའི་ལས་ཅན་ཡིན། ། ཞེས་པ་ནི་ལས་དང་པོ་པས་ཆོ་ག་མ་ལུས་པ་ཡང་དག་པར་བཟླ་བར་བྱ་སྟེ།
ཞེས་དང་མན་ངག་སྙེ་མར། དེ་ལྟར་ཁོ་ནར་མ་ཚང་བ་མེད་པར་ལས་དང་པོ་པས་བྱའོ། ། ཞེས་གསུངས་པའི་ཕྱིར་རོ། ། གང་ཟག་གཉིས་པ་ཡེ་ཤེས་ཅུང་ཟད་བབས་པ་ནི། རྟེན་དང་བརྟེན་པར་བཅས་པའི་དཀྱིལ་འཁོར་རགས་པ་ཡུད་ཙམ་རེས་མངོན་སུམ་དུ་བྱེད་ནུས་ཤིང་། ཕྲ་བ་སྐུ་གསུང་ཐུགས་དང་སྐྱེ་མཆེད་དྲུག་ལ་བཀོད་པའི་ལྷ་རྣམས་གསལ་པོར་མི་འཆར་བའི་བར་དུ་ཡིན་ཏེ། བཞི་བརྒྱ་ལྔ་བཅུ་པའི་འགྲེལ་པར། གང་རགས་པའི་དཀྱིལ་འཁོར་ནི་ཡུད་ཙམ་གྱིས་མངོན་དུ་བྱེད་ནུས་ལ། ཕྲ་བ་སའི་སྙིང་པོ་ལ་སོགས་པ་དང་། སྐུ་རྡོ་རྗེ་ལ་སོགས་པ་མངོན་དུ་བྱེད་མི་ནུས་པ་སྔགས་ཀྱི་ཚུལ་ཁྲིམས་དང་།
བརྟུལ་ཞུགས་དང་ཡང་དག་པར་ལྡན་པ་དག་ནི་དེའི་མཐུ་ཐོབ་པས་དེ་ནི་ཡེ་ཤེས་ལ་ཅུང་ཟད་དབང་ཐོབ་པ་ཞེས་བྱ་སྟེ། ཞེས་གསུངས་པའི་ཕྱིར་ཏེ། འདིར་ཡེ་ཤེས་ལ་ཅུང་ཟད་དབང་ཐོབ་པ་ཞེས་བྱ་སྟེ། ཞེས་དང་། ཡེ་ཤེས་བབས་པ་ནི་དོན་གཅིག་གོ ། དེ་ཡང་ལས་དང་པོ་པའི་སྐབས་སུ་རགས་པའི་དཀྱིལ་འཁོར་གསལ་གདབ་པ་ནི། རིམ་པ་བཞིན་དུ་གསལ་བཏབ་ནས་འཆར་གྱིས། དེ་ལྟར་མ་བྱས་ན་གསལ་བར་འཆར་མི་ནུས་པ་ལྟ་བུ་མ་ཡིན་གྱིས། རྟེན་དང་བརྟེན་པར་བཅས་པའི་དཀྱིལ་འཁོར་དེ་ནམ་གསལ་བཏབ་པ་ན། རྟེན་གཞལ་ཡས་ཁང་རྟ་བབས་ལ་སོགས་པ་དང་།
བརྟེན་པ་ལྷ་སྐུ་ཡན་ལག་དང་ཉིང་ལག་ལ་སོགས་པ་ཐམས་ཅད་དུས་ཅིག་ཅར་ལ་འཆར་ཐུབ་པ་དེ་ཡང་ལན་རེ་ཙམ་འོང་བས་མི་ཆོག་གིས། བརྟན་པོ་དགོས་ཏེ། མན་ངག་སྙེ་མར། ཇི་སྐད་བཤད་པའི་མཚན་མ་ཐོབ་པ་དང་པོའི་རྣལ་འབྱོར་ལ་སེམས་བརྟན་པ་དེ་དག་ནི་ཅུང་ཟད་རེ་ལ་དབང་བ་ཡུད་ཙམ་གྱི་དཀྱིལ་འཁོར་སྤྲུལ་ཏེ་བསྒོམ་མོ། ། ཞེས་གསུངས་པའི་ཕྱིར་རོ། ། གང་ཟག་འདི་ལས་དང་པོ་ལྟར་བསྐྱེད་རིམ་གྱི་ཆོ་ག་ཐམས་ཅད་ངག་ཏུ་བརྗོད་པའི་སྒོ་ནས་རིམ་པ་བཞིན་དུ་བསྒོམ་མི་དགོས་ཏེ། འདིས་བསྐྱེད་རིམ་གྱི་བསྒོམ་ལུགས་སྔོན་འགྲོ་ཚོགས་གཉིས་བསགས་པ་ནས། དམ་ཚིག་པ་བསྐྱེད་པ་བསྙེན་པའི་ཡན་ལག་གི་བར་གྱི་ཆོ་ག་ཆད་ལྷག་མེད་པར་ཡུད་ཙམ་གྱིས་སྒོམ་ཞིང་། ཕྲ་བ་མིག་ལ་སོགས་པ་ལ་བཀོད་པའི་ལྷ་རྣམས་དལ་བུས་གསལ་བཏབ་ཅིང་། བསྐྱེད་རིམ་ཆོ་ག་རྫོགས་པར་བསྒོམ་སྟེ།
བཞི་བརྒྱ་ལྔ་བཅུ་པའི་འགྲེལ་པར། དེས་ནི་ཐུན་མཚམས་ཐམས་ཅད་ལ་ཡུད་ཙམ་གྱིས་དཀྱིལ་འཁོར་མངོན་དུ་བྱས་ལ་དེ་ལ་མིག་ལ་སོགས་པ་དང་། སྐུ་ལ་སོགས་པར་བྱིན་གྱིས་བརླབ་པར་བྱ་སྟེ། རྗེས་སུ་མཉེས་པར་བྱ་བ་དང་། མཆོད་པ་དང་། བསྟོད་པ་དང་། བདུད་རྩི་མྱང་བ་སྔོན་དུ་འགྲོ་བ་དང་། བག་ཡོད་པས་བཟླས་པ་བྱའོ། ། ཞེས་གསུངས་པ་ལ། གང་ཟག་གསུམ་པ་ཡེ་ཤེས་ལ་ཅུང་ཟད་དབང་བ།
ཕྲ་བ་སྐུ་གསུང་ཐུགས་དང་སྐྱེ་མཆེད་དྲུག་ལ་བཀོད་པའི་ལྷ་རྣམས་ཀྱི་ཡན་ལག་དང་ཉིང་ལག་ལ་སོགས་པ་རྣམ་འགྱུར་ཐམས་ཅད་ཡུད་ཙམ་གྱིས་མངོན་དུ་བྱེད་པ་ནས་བཟུང་སྟེ། ཡེ་ཤེས་ལ་ཡང་དག་པར་དབང་མ་ཐོབ་ཀྱི་བར་ལ་བྱ་སྟེ། བཞི་བརྒྱ་ལྔ་བཅུ་པའི་འགྲེལ་པར། གང་རྣམ་པ་ཐམས་ཅད་དུ་སྤྲོ་བ་དེ་བསྡུད་པར་བྱེད་པའི་སྦྱོར་བས་དལ་ཡུད་ཙམ་གྱི་མངོན་དུ་བྱེད་པར་ནུས་པ་དེ་ཉིད་ཡེ་ཤེས་ལ་དབང་ཅུང་ཟད་ཐོབ་པ་ཞེས་བྱ་སྟེ། དེ་ཡང་ཡེ་ཤེས་བབས་པས་ཐོབ་པ་ཉིད་ལས་འགྱུར་གྱིས། མ་ཐོབ་པ་ནི་མ་ཡིན་ཏེ། དེ་ཉིད་ཀྱི་ཅུང་ཟད་ཅེས་པ་ཡིན་ནོ། ། ཞེས་གསུངས་པའི་ཕྱིར་རོ། ། འདི་ལའང་ཕྲ་བ་སྐུ་གསུང་ཐུགས་སྐྱེད་མཆེད་ཀྱི་ལྷ་རྣམས་ཀྱི་ཡན་ལག་ལ་སོགས་པ་ཡུད་ཙམ་རེ་སྣང་ནུས་ཀྱང་མི་བརྟན་ན་གང་ཟག་གཉིས་པ་ཡིན་ལ། བརྟན་ན་གསུམ་པར་འཇོག་སྟེ།
མན་ངག་སྙེ་མར། གང་ཡང་གོམས་པའི་དཀྱིལ་འཁོར་ལ་སེམས་བརྟན་པོ་དེ་ནི་ཡེ་ཤེས་ལ་དབང་བ་ཅན་ཏེ། སྤྲོས་པ་དང་སྡུད་པ་ལས་འགྲོ་བའི་དོན་རྒྱས་པར་བྱེད་ཅིང་། ཞེས་དང་། དགྲ་ནག་གི་འགྲེལ་པར། དེས་སྐུ་རྡོ་རྗེ་ལ་སོགས་པ་ལག་མཐིལ་གྱི་ཤིང་ཐོག་ལྟར་རང་དབང་དུ་མཐོང་བ་ན་དེ་ཡེ་ཤེས་ལ་དབང་ཐོབ་པ་ཡིན་པས། ཐུན་མཚམས་ངེས་པ་མེད་པར་བྱས་ལ། ཞེས་གསུངས་པའི་ཕྱིར་རོ། ། གང་ཟག་འདིས་ཀྱང་ས་བོན་ཙམ་ལ་བརྟེན་ནས་བརྟེན་པར་བཅས་པའི་དཀྱིལ་འཁོར་གྱི་ཆ་ཤས་སུ་གྱུར་པའི་ཕྲ་རགས་ཐམས་ཅད་ཡུད་ཙམ་གྱིས་མངོན་དུ་བྱེད་པའི་སྒོ་ནས་བསྒོམ་མོ། ། གང་ཟག་བཞི་པ་ཡེ་ཤེས་ལ་དབང་ཡང་དག་པར་ཐོབ་པ་ནི།
དགྲ་ནག་གི་འགྲེལ་པར། དེ་ནས་དེས་སྟོང་པ་ཉིད་ལ་ངེས་པར་གནས་ཤིང་ལངས་པ་ནི་ཇི་ལྟར་འདོད་པར་སྣང་བ་བྱིན་གྱིས་བརླབས་པར་ནུས་པ་ན་ཡེ་ཤེས་ལ་དབང་ཡང་དག་པར་ཐོབ་པ་ཞེས་བྱ་སྟེ། བྱ་བ་ལ་ངེས་པར་གྲོལ་བ། རང་དབང་དུ་གྱུར་པ། གྲུབ་པའི་སྐྱེས་བུ་ཞེས་བྱ་བར་གནས་པའོ། ། ཞེས་གསུངས་པ་ལྟར། སྣང་ཕྱོགས་ཐམས་ཅད་ལྷའི་འཁོར་ལོར་སྐད་ཅིག་གིས་སྒོམ་ཞིང་འཆར་ནུས་པ་ཡིན་ལ། འདི་ཡང་གཟུགས་སྐུ་མ་ཐོབ་ཀྱི་བར་དུ་བསྐྱེད་དགོས་ཀྱང་། གང་ཟག་འོག་མ་གསུམ་པོ་ལྟར་ས་བོན་ལ་སོགས་པའི་བསྐྱེད་ཆོག་གི་སྒོ་ནས་བསྒྲུབ་མི་དགོས་ཏེ། རྡོ་རྗེ་མཁའ་འགྲོའི་ལྔ་བཅུ་པ་ལས།
རྣལ་འབྱོར་མ་ཡི་སྦྱོར་བ་རྟོགས་བྱའི་ཕྱིར། ། བཅོས་མ་ཡིས་ནི་བསྒོམ་པ་དང་། ། བཅོས་མ་ཡིས་ནི་བཟླས་པ་བྱ། ། རྣལ་འབྱོར་མ་ཡི་སྦྱོར་བ་རྟོགས་འགྱུར་ན། ། བཅོས་མའི་སྦྱོར་བ་ཕྱི་རོལ་པས། ། རྣལ་འབྱོར་མ་ཡི་སྦྱོར་བ་རྟོགས་གྱུར་པས། ། བཅོས་མ་དག་ནི་མི་བྱའོ། ། དཔེར་ན་གཟིངས་ལ་འཇུས་ནས་ནི། ། ཆུ་ཡི་ཕ་རོལ་འགྲོ་བར་བྱེད། ། ཕ་རོལ་ཕྱིན་ནས་འདོར་བ་ལྟར། །
བཅོས་མ་དག་ཀྱང་དེ་བཞིན་ནོ། ། དཀྱིལ་འཁོར་ལ་སོགས་ལས་གང་ནི། ། བཅོས་མའི་སེམས་ཀྱིས་གང་བྱེད་པ། ། ཕྱི་རོལ་ལས་རྣམས་གསལ་བྱེད་པས། ། དང་པོའི་ལས་ཅན་རྣམས་ལ་བསྔགས། ། ཞེས་གསུངས་པ་ལྟར་རོ། ། གལ་ཏེ་ཁ་ཅིག་གང་ཟག་འདི་ལྟ་བུས་ལྷའི་རྣལ་འབྱོར་བསྒོམ་མི་དགོས་སམ་སྙམ་ན་མ་ཡིན་ཏེ། ཀུན་སྤྱོད་ལས། གཤིན་རྗེ་འཇོམས་མ་ནི་མཚམས་སུའོ། ། དེ་ལྟར་ཕྱི་དང་ནང་གི་བདག་ཉིད་མི་གཡོ་ཞིང་གཉིས་སུ་མེད་པར་ཇི་ལྟར་སྲིད་མྱ་ངན་ལས་འདས་པ་སྤྱོད་ཡུལ་དུ་མ་གྱུར་བར་དུ་བསྒོམ་པར་བྱའོ། །
ཞེས་གསུངས་པས། སངས་རྒྱས་མ་ཐོབ་ཀྱི་བར་དུ་བསྒོམ་པར་གསུངས་པའི་ཕྱིར་རོ། ། འོ་ན་ཚུལ་ཇི་ལྟར་དུ་བསྒོམ་སྙམ་ན། རྟེན་དང་བརྟེན་པར་བཅས་པའི་དཀྱིལ་འཁོར་ཐམས་ཅད་སྐད་ཅིག་གིས་བསྒོམ་པ་ཡིན་ཏེ། སྡོམ་འབྱུང་ལས། བསྐྱེད་པའི་རིམ་པས་དཀྱིལ་འཁོར་བསྒོམ། ། བརྟུལ་འབྲིང་དག་གིས་བསམ་པར་བྱ། ། རྣོན་པོ་སྐད་ཅིག་རྣམ་པ་ཡིས། ། སེམས་ཙམ་ཉིད་ཀྱི་དཀྱིལ་འཁོར་ཏེ། ། སྐད་ཅིག་རྣམ་པའི་དཀྱིལ་འཁོར་གྱིས། །
རྫོགས་པའི་རིམ་པ་བསྒོམ་པར་བྱ། ། ཞེས་གསུངས་པ་ལྟར་རོ། ། འདིར་དབང་པོ་རྣོ་འབྲིང་བརྟུལ་གསུམ་གྱི་དབྱེ་བ་ནི། གང་ཟག་སྐད་ཅིག་གིས་ཏིང་ངེ་འཛིན་བསྒོམས་པའི་སྟོབས་ཀྱིས་དབང་པོ་ན་འཕོས་པ་ལ་བྱེད་པ་ཡིན་པས། འདིར་ཡང་གང་ཟག་བཞི་ལ་དང་པོ་གསུམ་ནི་དབང་པོ་རྣོ་རྟུལ་འབྲིང་གསུམ་གྱི་སྐབས་ཡིན་ཏེ། འདི་ཉིད་ཀྱི་ས་བོན་ལ་སོགས་པ་ལ་བལྟོས་པའི་བསྐྱེད་རིམ་སྒོམ་དགོས་ཤིང་། གང་ཟག་བཞི་པ་ཡེ་ཤེས་ལ་དབང་ཡང་དག་པར་ཐོབ་པ་ནི། དབང་པོ་རྣོན་པོའི་གནས་སྐབས་ལ་བཞག་སྟེ། འདིས་བསྐྱེད་ཆོག་གཞན་གང་ལ་མ་ལྟོས་པར་རྟེན་དང་བརྟེན་པར་བཅས་པའི་དཀྱིལ་འཁོར་ཐམས་ཅད་སྐད་ཅིག་གིས་མངོན་དུ་བྱེད་ནུས་པའི་ཕྱིར་རོ། ། དེ་ནས་གང་ཟག་གཅིག་ལ་བྱིས་པ་དང་།
དར་མ་དང་། རྒན་པའི་གནས་སྐབས་ལ་སོགས་པ་དུས་ཀྱི་དབང་གིས་མང་པོར་འགྱུར་བ་བཞིན་ནོ། ། ཞེས་གསུངས་པ་བཞིན་ནོ། ། གང་དག་འདི་བཞིན་མ་གཏོགས་པར། ། སྦྱང་གཞི་ལེགས་པར་སྦྱོང་ནུས་པའི་བསྐྱེད་རིམ་གྱི་གནད་ཟབ་མོ་རྣམས་དོར་ནས། རང་བཟོའི་དཀྲོང་བསྐྱེད་ཙམ་ལ་བསྐྱེད་རིམ་གྱི་མིང་བཏགས་ནས། དེའི་རྟེན་ལ་རྫོགས་རིམ་ཟབ་མོ་བསྒོམ་པར་འདོད་པ་ནི་བཞད་གད་ཀྱི་གནས་ཡིན་ཏེ་དགག་སྒྲུབ་རྒྱས་པར་ནི་ཁོ་བོས་རྒྱུ་འབྲས་ཐེག་པའི་སྤྱི་དོན་མདོ་སྔགས་བསྟན་པ་རྒྱ་མཚོའི་སྒོ་འབྱེད་ཀྱི་རིམ་གཉིས་སྤྱིའི་རྣམ་གཞག་གི་སྐབས་སུ་བཤད་ཟིན་ཏོ། ། སྤྱི་དོན་བདུན་པ་དེ་ལྟར་བཤད་པའི་སྦྱོང་བྱེད་ཀྱི་བསྐྱེད་རིམ་དེས་སྦྱང་གཞི་སྦྱོང་ཚུལ་བཤད་པ་ལ། སྤྱིར་བླ་མེད་ཀྱི་བསྐྱེད་རིམ་ཆོས་ཐམས་ཅད་ཀྱི་ནང་ནས་ཤིན་ཏུ་ཟབ་པར་བཤད་པ་ཡང་སྦྱང་གཞི་སྦྱོང་བར་བྱེད་པའི་སྒོ་ནས་ཡིན་ལ། འདི་ལ་འདྲ་ཆོས་བསྒྲིགས་པ་དང་།
མཐུན་ཆོས་སྦྱར་བ་དང་། ཆ་རེས་ཙམ་གྱིས་མི་ཆོག་ལ། སྐུ་གསུམ་མམ། བཞི་ལམ་དུ་བྱེད་པའི་ཕྱིར། གཞི་དུས་ཀྱི་སྐྱེ་ཤི་བར་དོ་གསུམ་ཇི་ལྟར་ཡོད་པ་བཞིན་དུ་ལྷའི་རྣལ་འབྱོར་བསྒོམས་པས་དངོས་གྲུབ་ཐོབ་པར་བཤད་དེ། མི་གཡོ་བ་རྣལ་འབྱོར་ཆེན་པོའི་རྒྱུད་ལས། ལུས་ནི་དྲང་པོ་མཉམ་གནས་ནས། ། རྩེ་གཅིག་ཡིད་ཀྱིས་བསམ་གཏན་བྱ། ། སྐུ་བཞི་ཡི་ནི་རང་བཞིན་ཕྱིར། ། ཐ་དད་མེད་པའི་ཡིད་ཀྱིས་སོ། །
སླར་ཡང་བྱང་ཆུབ་དབྱེར་མེད་པས། ། ཐབས་དང་ཤེས་རབ་གཉིས་སུ་འདོད། ། འཆི་བ་ཉིད་ནི་ཆོས་སུ་བརྗོད། ། ལོངས་སྤྱོད་རྫོགས་པ་བར་སྲིད་དང་། ། འགྲོ་བ་དྲུག་གཟུགས་སྤྲུལ་པ་དང་། ། འདོད་པའི་ལོངས་སྤྱོད་བདེ་ཆེན་པོ། ། སྐུ་བཞི་ཡི་ནི་རང་བཞིན་འདི། ། སྐྱེས་བུ་ལ་ནི་ཁམས་གསུམ་པ། ། སྐུ་བཞི་ཡི་ནི་རང་བཞིན་ཕྱིར། ། བུད་མེད་གཟུགས་ལ་ཁམས་གསུམ་མོ། །
སྐུ་བཞི་ཡི་ནི་རང་བཞིན་ལས། ། སྐྱེས་བུ་འདིར་ནི་སངས་རྒྱས་ཡིན། ། བུད་མེད་ཤེས་རབ་ཕྱི་མར་གནས། ། ཕྱོགས་རྣམས་ཀུན་ཏུ་རྣམ་པར་གནས། ། དེ་ཉིད་ང་རྒྱལ་བྱས་པ་ཡིས། ། སླར་ཡང་བདག་ལ་དངོས་གྲུབ་བོ། ། ཞེས་གསུངས་པའི་ཕྱིར་རོ། ། འདི་ལ་ལྔ། སྔོན་འགྲོ་བསོད་ནམས་ཚོགས་བསགས་ཀྱི་རྣམ་སྨིན་གྱི་ཆོས་མཚུངས་རྩི་བ། ཡེ་ཤེས་ཀྱི་ཚོགས་བསགས་སྟོང་ཉིད་བསྒོམས་པས་འཆི་སྲིད་སྦྱོང་ཚུལ་བཤད་པ།
རྟེན་གཞལ་ཡས་ཁང་ལ་སོགས་པ་བསྐྱེད་པས་གང་དུ་སྐྱེ་བའི་སྣོད་སྦྱོང་ཚུལ་བཤད་པ། རྒྱུའི་འཇམ་དཔལ་ས་བོན་ལས་བསྐྱེད་པས་བར་སྲིད་སྦྱོང་ཚུལ་བཤད་པ། འབྲས་སུ་གཤིན་རྗེ་གཤེད་མངོན་བྱང་ལྔ་ལས་བསྐྱེད་པས་སྐྱེ་སྲིད་སྦྱོང་ཚུལ་བཤད་པའོ། ། དང་པོ་ནི། འདིར་སྦྱང་གཞི་ལ་སྐྱེ་བ་སྔ་མར་བདེ་འགྲོ་དང་ངན་འགྲོའི་ལུས་གང་ཡང་རུང་བ་གཅིག་ཐོབ་ནས་རྟེན་དེ་ཡུལ་ཁྱད་པར་ཅན་ལ་ཚོགས་བསགས་པ་དང་། སེམས་ཅན་གཞན་དག་ལ་སྦྱིན་པ་བཏང་བ་ལ་སོགས་པའི་སྒོ་ནས་སྐྱེ་བ་ཕྱི་མར་འདོད་ཁམས་ཀྱི་མིར་སྐྱེ་བའི་ལས་མཆོག་ཏུ་གྱུར་པ་གསོག་པར་བྱེད་པ་ཞིག་ཡོད་དོ། ། དེ་དག་གི་སྦྱོང་བྱེད་ཀྱི་རྣལ་འབྱོར་ལ་དག་པ་ལྷ་དང་མ་དག་པ་སེམས་ཅན་ལ་བརྟེན་པའི་ཚོགས་བསགས་པ། ཕན་པའི་རྒྱུ་ལན་གྲངས་གཞན་ལ་མྱོང་འགྱུར་གྱི་ལས་ལྟ་བུ་ཡིན་ནོ། ། གཉིས་པ་ནི། ཡང་སྔར་གྱི་རྟེན་དེ་དགེ་བའི་བཤེས་གཉེན་དང་བྲལ་བས་རང་གི་རང་བཞིན་ཡོངས་སུ་མ་ཤེས་པས་སེམས་ཅན་གྱི་རིགས་ནས་ཐ་མལ་གྱི་ཕུང་པོ་རྣམས་གོ་རིམ་གྱི་འོད་གསལ་དུ་བཞུགས་ནས་འཆི་བར་འགྱུར་རོ། །
དེ་བཞིན་དུ་སྦྱོང་བྱེད་ཀྱི་རྣལ་འབྱོར་ལ་ཡེ་ཤེས་ཀྱི་ཚོགས་བསགས་སྟོང་ཉིད་བསྒོམས་པས་འཆི་བ་དོན་དམ་པའི་བདེན་པ་མངོན་དུ་བྱེད་དོ། ། གསུམ་པ་རྟེན་གཞལ་ཡས་ཁང་ལ་སོགས་པ་བསྐྱེད་པས་གང་དུ་སྐྱེ་བའི་སྣོད་སྦྱོང་ཚུལ་བཤད་པ་ནི། དེ་ཡང་འདི་ལྟར་སྔར་བཤད་པའི་སེམས་ཅན་དེ་འཆི་སྲིད་ལས་ལྡང་ནས། བར་སྲིད་དང་སྐྱེ་སྲིད་ལེན་པའི་གནས། སྣོད་ཀྱི་འཇིག་རྟེན་གྱི་ཁམས་སྲིད་པ་གཉིས་པོ་དེའི་སྔོན་ནས་གྲུབ་པ་ཡོད་ལ། དེ་བཞིན་དུ་སྦྱོང་བྱེད་ཀྱི་ལམ་ལའང་བརྟེན་པ་ལྷ་བསྐྱེད་པའི་གོང་དུ་རྟེན་གཞལ་ཡས་ཁང་སྲུང་འཁོར་དུར་ཁྲོད་དང་བཅས་པ་བསྐྱེད་ནས་སྣོད་ཀྱི་འཇིག་རྟེན་གཞལ་ཡས་ཁང་མངོན་དུ་བྱེད་དོ། ། བཞི་པ་རྒྱུའི་འཇམ་དཔལ་ས་བོན་ལས་བསྐྱེད་པས་བར་སྲིད་སྦྱོང་ཚུལ་བཤད་པ་ནི། དེ་ཡང་འདི་ལྟར་སྔར་བཤད་པའི་རྟེན་གྱི་སེམས་ཅན་དེ་འབྱུང་བ་རིམ་གྱིས་ཐིམ་པའི་ཚུལ་ཅན་གྱིས་ཤི་ནས་འོད་གསལ་དུ་ཐིམ་ལས། ལུགས་ལྡོག་གིས་སྣང་བ་གསུམ་རླུང་གི་གཞོལ་བ་ལས་བར་དོའི་ལུས་གྲུབ་བོ། ། ཇི་ལྟར་ན།
འཆི་བ་འོད་གསལ་དང་བར་དོར་སྐྱེ་བ་བསགས་མཐའི་མཐོ་དམན་གྱི་ཚུལ་ལྟར་འབྱུང་བས་འོད་གསལ་ལས་ལྡང་བར་བརྩམས་པའི་རྣམ་ཤེས་མི་གསལ་བ་ནི་སྣང་བ་ཉེར་ཐོབ། དེ་ལས་ལང་སེམས་ཀྱི་རྣམ་པ་གསལ་བར་བསྐྱེད་པ་ནི་སྣང་བ་མཆེད་པ། དེ་ནས་འོད་གསལ་ལས་ལྡང་བ་དང་། བར་དོར་སྐྱེས་པ་མགོ་སྙོམ་པའི་སེམས་གསལ་བ་ནི་སྣང་བ། དེ་གསུམ་ཀ་ཡང་རླུང་གི་བཞོན་པ་དང་ལྡན་པ་རླུང་ལ་ཞོན་པའི་རྣམ་ཤེས་ཀྱིས་འབྱུང་བ་ལྔ་བླངས་ནས་ཕུང་པོ་ལྔ་དང་ལྡན་པར་གྲུབ་སྟེ། བཤད་རྒྱུད་རྡོ་རྗེ་ཕྲེང་བ་ལས། འདི་ནི་རླུང་ཁམས་ཆེན་པོ་སྟེ། ། རྣམ་ཤེས་གསུམ་གྱི་བཞོན་པ་ཡིན། ། དེ་ནི་དེ་བཞིན་རྟག་ཏུ་ནི། ། ཇི་ལྟར་ཇི་ལྟར་འགྲོ་བར་འགྱུར། །
སྲ་བའི་ཁམས་དང་ཆུ་ཉིད་དང་། ། དེ་བཞིན་མེ་དང་རླུང་དག་གི ། རྣམ་པར་ཤེས་པ་བླངས་ནས་སུ། ། སྲིད་གསུམ་གནས་སུ་སྐྱེ་བར་འགྱུར། ། ཞེས་གསུངས་པའི་ཕྱིར་རོ། ། དེ་ལྟར་བར་དོར་སྐྱེས་མ་ཐག་གི་སེམས་གསལ་བར་སྣང་བ་དེ་ནི་ལུགས་ལྡོག་ཏུ་སྐྱེ་བའི་སྣང་བ་ཡིན་ལ། དེ་སྣང་བ་མཆེད་པར་གྱུར་པ་ནི་བར་དོའི་སྣང་བ་ཆེས་ཆེར་གསལ་བ་སྟེ། ལུས་ངག་གི་བྱ་བ་རྣམས་ལ་འཇུག་ཅིང་སྐྱེ་བ་ལེན་པའི་དོན་དུ་རྫུ་འཕྲུལ་གྱིས་འགྲོ་བའི་སྐབས་སོ། ། ཉེར་ཐོབ་ཏུ་ཐིམ་པ་ནི་སྐྱེ་སྲིད་ལ་གཞོལ་བའི་སེམས་བར་དོ་འགག་པ་ལ་ཕྱོགས་པའི་སེམས་མི་གསལ་བའོ། ། དེ་འོད་གསལ་དུ་ཐིམ་པའི་ཚུལ་གྱིས་ཤི་ནས་སྐྱེ་བ་ལེན་པའོ། །
དེ་ལྟར་བཤད་པའི་བར་གྱི་སེམས་ཅན་དེ་ལ་བར་དོའི་སེམས་ཅན་ཞེས་བྱ་སྟེ། རྣམ་གཞག་རིམ་པ་ལས་སྲིད་པ་བར་མ་དོའི་རང་བཞིན་ཇི་ལྟར་ལགས། སྨྲས་པ། འཆི་སྲིད་དང་། སྐྱེ་བའི་སྲིད་པའི་བར་ན་བདག་གི་ངོ་བོ་མངོན་པར་གྲུབ་ཅིང་། ཡུལ་གཞན་དུ་སྐྱེ་བ་གྲུབ་པ་དེ་ལ་སྲིད་པ་བར་མ་ཞེས་བཤད་དེ། དེ་ཡང་དབང་པོ་རྣོ་བར་འགྱུར་ཏེ། ཞེས་གསུངས་པའི་ཕྱིར་རོ། ། དེའི་མཚན་ཉིད་བཤད་པར་བཞེད་ནས། གྲུབ་ཆེན་ཀླུ་བྱང་གིས་རྣམ་གཞག་གི་རིམ་པར་མདོ་དྲངས་པར།
བཟང་སྐྱོང་གིས་ཞུས་པའི་མདོ་ལས། ཇི་སྐད་དུ་གསུངས་ཏེ། དེ་ཡང་འབྱུང་བ་ཆེན་པོ་རྣམས་རབ་ཏུ་སྤངས་པ།

ལྷའི་དྲན་པ་རབ་ཏུ་གསལ་བ་ཐོབ་པས་འདོད་པ་དྲུག་ལ་སྤྱོད་པའི་ལྷ་དང་། དམྱལ་བ་བཅུ་དྲུག་མཐོང་བ། ལག་པ་ལ་སོགས་པ་མ་ཚང་བ་མེད་པའི་རང་གི་ངོ་བོར་སྣང་བར་འགྱུར་རོ། ། འདི་ལྟར་བདག་གི་སྔོན་གྱི་ལུས་དེ་དང་དེ་ནི་འདི་དང་འདི་ཡིན་ནོ། ། ཞེས་རབ་ཏུ་ཤེས་སོ། ། ཞེས་དྲངས་ལ། དེ་རྣམས་ཀྱི་དོན་ལ། འབྱུང་བ་ཆེན་པོ་རྣམས་རབ་ཏུ་སྤངས་པའི་དོན་ནི། རྣམ་འགྲེལ་ལས། ལུས་ཅན་ཡིན་ཡང་ཕྲ་བའི་ཕྱིར། ། འགའ་ཞིག་ལ་ལར་ཐོགས་མེད་དེ། །
ཆུ་བཞིན་གསེར་ལ་དངུལ་ཆུ་བཞིན། ། ཞེས་གསུངས་པ་ལྟར་རམ། མཛོད་ལས། དབང་པོ་ཀུན་ཚང་ཐོགས་མེད་རྒྱུ། ། ཞེས་གསུངས་པ་ལྟར། རྡོ་རྗེ་དངོས་པོ་ལ་ཡང་ཐོགས་ཐུག་མེད་པར་རྒྱུ་བའོ། ། དེའི་གཟུགས་ཀྱི་དབྱིབས་ནི། མཛོད་ལས། སྔོན་དུས་སྲིད་པའི་ཤ་ཚུགས་ཅན། ། ཞེས་གསུངས་ལ།
དེའི་དོན་ནི་མཛོད་ལས། དེ་ནི་འཆི་བའི་སྔ་རོལ་ཏེ། ། སྐྱེ་བའི་སྐད་ཅིག་ཕན་ཅད་དོ། ། ཞེས་གསུངས་པས་སྔོན་དུས་ཀྱི་སྲིད་པ་ནི། བར་དོ་དེའི་ཕྱི་མའི་འཆི་སྲིད་ལ་ལྟོས་པའི་སྔོན་ཡིན་གྱིས། བར་དོ་དེ་ལ་ལྟོས་ནས་འཇོག་པ་མིན་ནོ། ། དེས་ན་མངོན་པ་གོང་མར། གང་དུ་སྐྱེ་འགྱུར་གྱི་དབྱིབས་ཅན་དུ་གསུངས་པ་དང་། རྣམ་གཞག་རིམ་པར། འབྱུང་འགྱུར་སྔོན་དུ་སྲིད་དབྱིབས་ཅན། །
ཞེས་གསུངས་པ་དང་དོན་གཅིག་པ་ཡིན་ནོ། ། དེ་ལྟ་བུའི་གང་དང་གང་གི་བར་སྲིད་འགྲུབ་ན། སྤྱོད་བསྡུས་ལས། རྣམ་པར་ཤེས་པ་འདི་ཡང་། ཐོག་མར་ཤི་བ་བཞིན་ཡོངས་སུ་སྤངས་ནས། དེས་བྱིས་པའི་གཟུགས་སུ་གྱུར་པའོ། ། དེ་ལྟར་བྱིས་པ་སོ་སོའི་སྐྱེ་བོ་བར་སྲིད་བར་མ་ཞེས་བྱ་བ་ནི་འཁོར་བའི་རྒྱུར་འགྱུར་རོ། ། ཞེས་གསུངས་ཤིང་། སྐྱེ་སྲིད་དེ་དང་དེར་སྐྱེ་བར་མ་ངེས་པར། འཕགས་པ་ཐོགས་མེད་ཀྱིས་མངོན་པ་གོང་མར་བཤད་པ་ལྟར་བཟུང་སྟེ།
ལུང་རིགས་གཞན་གྱིས་ཀྱང་འགྲུབ་པའི་ཕྱིར་རོ། ། བར་སྲིད་དེའི་བོང་ཚད་ནི། མཐོ་རིས་ཀྱི་བར་དོའི་དབང་དུ་བྱས་ནས། མཛོད་འགྲེལ་ལས། བྱིས་པ་ལོ་ལྔའམ། ལོ་དྲུག་ལོན་པ་ལྟ་བུ་སྟེ། དེ་ཡང་དབང་པོ་གསལ་བ་ཡིན་ནོ། ། ཞེས་གསུངས་པ་ལྟར། དབང་པོ་ཡང་ཤིན་ཏུ་རྣོ་བ་ཡིན་ཏེ། གྲུབ་ཆེན་ཀླུ་བྱང་གིས་ཀྱང་དེ་ཡང་དབང་པོ་རྣོ་བར་འགྱུར་ཏེ་ཞེས་གསུངས་པ་ཡིན་ནོ། །
དེ་ཉིད་ཀྱིས་ལྷའི་མིག་གི་མངོན་ཤེས་དང་འདྲ་བའི་མིག་རབ་ཏུ་གསལ་བ་ཐོབ་པར་བཤད་པ་ཡིན་ནོ། ། ས་ཡི་དངོས་གཞི་ལས། སྐྱེ་བའི་གནས་མ་བླང་གི་བར་དུ་དེའི་མིག་ལྷའི་མིག་ལྟ་བུར་ཐོགས་པ་མེད་དོ། ། ཞེས་གསུངས་པ་ལྟར། ལྷའི་མིག་གི་མངོན་ཤེས་དང་འདྲ་བའི་མིག་རབ་ཏུ་གསལ་བ་ཐོབ་པ་ཡིན་ནོ། ། མིག་དེས་འདོད་པ་དྲུག་ལ་སྤྱོད་པའི་ལྷ་དང་། དམྱལ་བ་བཅུ་དྲུག་མཐོང་བར་བཤད་པ་ནི། འདོད་ཁམས་ཀྱི་བར་དོའི་དབང་དུ་མཛད་ནས་གསུངས་ལ། དེས་འདོད་ཁམས་ཀྱི་འགྲོ་བ་མཐའ་དག་མཐོང་བར་གསུངས་པ་ཡིན་ནོ། ། བྱེ་བྲག་ཏུ་མཐོང་ཚུལ་ནི།
སའི་དངོས་གཞི་ལས། བར་དོ་དེས་རང་དང་རིགས་མཐུན་པའི་བར་དོ་དང་། རང་དེ་དག་གང་དང་གང་དུ་སྐྱེ་བའི་གནས་མཐོང་བར་གསུངས་ལ། རྣམ་གཞག་རིམ་པར། འདི་ལྟར་བདག་གི་ལུས་དེ་དང་དེ་ནི་འདི་དང་འདི་ཡིན་ནོ། ། ཞེས་རབ་ཏུ་ཤེས་སོ། ། ཞེས་གསུངས་པས། སྐྱེ་སྲིད་སྔ་མའི་ལུས་ཤེས་པར་བཤད་ལ། སྔོན་གྱི་ལུས་དེ་ལ་འདོད་པ་མི་འབྱུང་བར་སའི་དངོས་གཞི་ལས་གསུངས་སོ། ། དེ་ལྟར་བཤད་པའི་བར་སྲིད་དེ།
སངས་རྒྱས་ཀྱིས་ཀྱང་མི་ལྡོག་པའི་ལས་ཀྱི་རྫུ་འཕྲུལ་གྱི་ཤུགས་དང་ལྡན་པ། བར་དོ་རང་དང་རིགས་མཐུན་དང་། ལྷའི་མིག་སྐྱོན་བཅུ་གཅིག་དང་བྲལ་བས་མཐོང་ལ། གཞན་གྱིས་མི་མཐོང་བ། དྲིའི་ཕྱིར་འགྲོ་ཞིང་དྲི་བདས་པར་བྱེད་པའོ། ། འོ་ན་དེ་ལྟར་བཤད་པའི་མཚན་ཉིད་དང་ལྡན་པའི་བར་སྲིད་དེ་ཉིད་དུས་ཇི་ཙམ་གྱི་བར་དུ་བར་དོར་གནས་ཤེ་ན། སྐྱེ་བའི་རྐྱེན་མ་རྙེད་ན་ཞག་བདུན་གྱི་བར་གནས་ཏེ། སྡོམ་འབྱུང་ལས། ཚོགས་པ་མ་རྙེད་དེ་སྲིད་དུ། ། ཞག་བདུན་བར་དོའི་སྲིད་པར་གནས། །
སྲིད་པ་བར་དོའི་སེམས་ཅན་ནི། ། མགྲོན་པོ་རྣམས་ཀྱི་བགྲོད་པ་བཞིན། ། འདི་ལྟར་ལས་ཀྱི་སྲད་བུ་ཡིས། ། འགྲོ་བ་དྲུག་ཏུ་རབ་ཏུ་རྒྱུ། ། ཞེས་གསུངས་པ་དང་། རྣམ་གཞག་རིམ་པ་ལས་ཀྱང་ཇི་སྲིད་དུ་སྐྱེ་བའི་ཚོགས་པ་མ་རྙེད་པ་དེ་སྲིད་དུ་སྲིད་པ་བར་དོ་ན་གནས་པས་སོ། ། ཞེས་གསུངས་པས་ནི། ངེས་པར་བཤད་པ་ཞག་བདུན་དུ། ། ཞེས་གསུངས་པ་ནི་བར་དོའི་ཚེ་ཚད་གཅིག་གི་དབང་དུ་མཛད་ནས་གསུངས་པ་ཡིན་ལ། ཚོགས་པ་རྙེད་ན་ཞག་བདུན་གྱི་ཡང་ངེས་པ་མེད་ལ།
ཚོགས་པ་ཡེ་ནས་མ་རྙེད་ན། ཞག་བདུན་ཕྲག་བདུན་གནས་ནས་དེ་ལས་མི་འདའ་བར་སྐྱེ་སྲིད་རྙེད་པར་འགྱུར་ཏེ། སའི་དངོས་གཞི་ལས། བར་མ་དོའི་སྲིད་པ་དེ་ཡང་སྐྱེ་བའི་རྐྱེན་མ་རྙེད་ཀྱི་བར་དུ་དེ་ལྟར་ཐོག་ན་ཞག་བདུན་གནས་པར་འགྱུར་རོ། ། རྐྱེན་རྙེད་ན་ནི་ངེས་པ་མེད་དོ། ཡང་མ་རྙེད་ན་ནི་ལུས་བརྗེས་ནས། ། ཡང་ཞག་བདུན་དུ་གནས་སོ། ། རྐྱེན་མ་རྙེད་ན་ཞག་བདུན་ཕྲག་བདུན་གྱི་བར་དུ་ཡང་གནས་སོ། ། དེ་ལས་འདའ་ཕན་ཆད་ནི་གདོན་མི་ཟ་བར་རྐྱེན་རྙེད་པར་འགྱུར་རོ། ། ཞེས་གསལ་བར་གསུངས་པ་ལྟར་ཡིན་ནོ། །
འོ་ན་འདི་འགྲོ་བ་རིགས་ལྔ་པོ་གང་གི་ནང་དུ་འདུས་ཤེ་ན། མཛོད་ལས། སེམས་ཅན་ཞེས་བྱ་བར་སྲིད་མིན། ། ཞེས་པའི་རང་འགྲེལ་ལས། སེམས་ཅན་ཞེས་བྱ་བ་ཁོ་ན་ཡིན་ཡང་། སྲིད་པ་བར་མའི་རང་བཞིན་དག་ནི་མ་ཡིན་ནོ། ། ཞེས་དང་། གདགས་པ་ལས་ཀྱང་སྐྱེ་གནས་བཞིས་ནི་འགྲོ་བ་ལྔ་བསྡུས་ཀྱི་འགྲོ་བ་ལྔས་ནི་སྐྱེ་གནས་བཞི་མ་བསྡུས་ཏེ། གང་ཞིག་མ་བསྡུས་ཤེ་ན། སྲིད་པ་བར་དོའོ། །
ཞེས་གསུངས་པས། བར་སྲིད་སེམས་ཅན་ཡིན་ཀྱང་འགྲོ་བ་ལྔའི་ནང་དུ་མ་བསྡུས་ལ། དེ་ལྟར་བཤད་པའི་སྦྱང་གཞིའི་བར་སྲིད་དེ་སྦྱོང་བྱེད་ཀྱི་བསྐྱེད་རིམ་ལ་ཡང་། སྲུང་འཁོར་དུར་ཁྲོད་གཞལ་ཡས་ཁང་དང་བཅས་པའི་དབུས་སུ་དྷིཿཡིག་ལས་འཇམ་དཔལ་བསྐྱེད་པས་སྦྱོང་བ་སྟེ། དེ་ཡང་འདིར་འཇམ་དཔལ་གྱི་གདན་དུ་ཟླ་བ་བསྐྱེད་པར་བཤད་པ་དང་། ཐུགས་ཀར་ཉི་མ་བསྐྱེད་པ་བར་སྲིད་ཀྱིས་སྐྱེ་སྲིད་ཚོལ་བའི་དུས་ན། བར་སྲིད་དེའི་སྐྱེ་སྲིད་ཀྱི་རྒྱུར་གྱུར་པའི་ཕ་མ་གཉིས་ཀྱི་ཁུ་ཁྲག་གཉིས་མ་ཉམས་པ་གཅིག་ཡོད་པའི་དབང་དུ་བྱས་པ་ཡིན་ལ། ཡང་ཟླ་གདན་སྔོན་དུ་བསྐྱེད་པ་ནི། སྐྱེ་སྲིད་ཀྱི་རྐྱེན་དུ་གྱུར་པའི་ཟླ་མཚན་དང་འཕྲད་སྔ་མའི་དབང་དུ་བྱས་པ་ཡིན་ནོ། ། དེ་ནས་ཟླ་གདན་དེའི་སྟེང་དུ་འཇམ་དཔལ་གྱི་ས་བོན་དྷིཿཡིག་བསྐྱེད་པ་ནི་བར་དོ་ལུགས་ལྡོག་ཏུ་བསྐྱེད་པའི་སྣང་བ་ཉེར་ཐོབ་དང་།
དེའི་སྣང་བ་མཆེད་པ་གཉིས་སྦྱོང་བ་སྟེ། དེ་ཡང་འདིར་བར་དོ་ལུགས་ལྡོག་སྐྱེས་པའི་འོད་གསལ་ལས་ལྡང་བར་རྩོལ་འདོད་ཀྱི་རྣམ་ཤེས་མི་གསལ་བར་སྣང་བ་ཉེར་ཐོབ་ནི། ས་བོན་དེ་ཉིད་དབྱངས་དང་བྲལ་བའི་གསལ་བྱེད་བརྩེགས་མས་སྦྱོང་བར་བྱེད་ཅིང་། བར་དོ་ལ་ལྡང་སེམས་གསལ་བར་སྐྱེས་པ་སྣང་བ་མཆེད་པ་ནི་དབྱངས་དང་བཅས་པའི་ས་བོན་གྱི་ཡི་གེ་གསལ་བར་སྐྱེས་པ་དྷིཿཡིག་གིས་སྦྱོང་བར་བྱེད་དོ། ། དེ་ནས་རྟེན་དེ་འོད་གསལ་ལས་ལྡང་བ་དང་། བར་དོར་སྐྱེས་པ་མགོ་སྙོམ་པའི་སེམས་གསལ་བར་ཐོབ་པ་ནས། བར་དོར་གནས་པའི་བར་ནི་དྷིཿཡིག་དེ་ལས་འཇམ་དཔལ་བསྐྱེད་ནས་འཇམ་དཔལ་གྱི་གཟུགས་སུ་གནས་པའི་བར་གྱིས་སྦྱོང་བ་ཡིན་ནོ། ། དེ་ནས་བར་དོ་དེ་སྐྱེ་སྲིད་ཚོལ་བས་སྐྱེ་སྲིད་ཀྱི་རྐྱེན་ཕ་མ་གཉིས་ཉལ་པོ་བྱེད་པ་མཐོང་ནས་བར་དོའི་སེམས་ཤིན་ཏུ་ཕྲ་བ་དེ་ཉིད་རླུང་གི་བཞོན་པ་ལ་ཞོན་ནས་འོང་སྟེ། སྡོམ་འབྱུང་ལས། དང་པོ་ཕ་མའི་ཀུན་སྦྱོར་ལས། །
སྲིད་པའི་སྐྱེ་བོ་ཅན་དུ་མཐོང་། ། ཤིན་ཏུ་ངེས་པར་ཀུན་དགའི་སྟོབས། ། མཁའ་ཡི་ལམ་ལ་རབ་ཏུ་འཇུག ། ཅེས་ཁ་ནས་འཇུག་པར་བཤད་ལ། དེ་ཡང་ཕའི་ཁ་ཡིན་པས། བཤད་རྒྱུད་རྡོ་རྗེ་འཕྲེང་བར། སྔོན་ལས་རླུང་གི་རྣམ་ཤེས་ནི། ། བརྒྱ་ལ་གང་ཚེ་འགྲོ་གྱུར་ན། ། ཕ་ཡི་ཁ་ལ་མཚུངས་པར་ལྡན། ། དེ་ཚེ་ཆགས་པའི་དབང་དུ་འགྱུར། །
གསང་གནས་ཟླ་མཚན་ལྡན་པའི་རྩ། ། མེ་དང་ཉི་མ་འཆར་བ་ན། ། དེ་ཚེ་ལྷག་པར་ཆགས་པས་ནོན། ། ཆགས་པ་མཆོག་ཏུ་འདོད་པར་འགྱུར། ། རྡོ་རྗེ་པདྨ་འདྲེས་པའི་གདོང་། ། འཇུག་པ་རྩ་ཡི་ཁ་ཡི་རླུང་། ། དེ་ཚེ་ས་བོན་དུ་ནི་འགྱུར། ། ས་བོན་ལས་ནི་སེམས་ཅན་འགྱུར། ། ཞེས་ལེའུ་བཅུ་བདུན་པ་ལས་གསུངས་པའི་ཕྱིར་རོ། ། དེ་ནས་ཕའི་ཁ་ནས་ཞུགས་ནས་ཕའི་ཁུ་བ་དང་ལྷན་ཅིག་ཏུ་འགྲོགས་ནས་མའི་པདྨ་ནས་འཇུག་སྟེ།
མའི་མངལ་དུ་མའི་དམར་ཆ་དང་ལྷན་ཅིག་ཏུ་གནས་པ་ཞིག་ཡོད་ལ། སྦྱང་གཞི་དེ་སྦྱོང་བྱེད་ཀྱི་གཉེན་པོ་ལ་ཟླ་གདན་གྱི་སྟེང་དུ་འཇམ་དཔལ་གྱི་ཐུགས་ཀར་ཉི་མ་བསྐྱེད་ནས་ལྷན་ཅིག་ཏུ་གནས་པར་བསྐྱེད་པས་སྦྱངས་ཏེ། དེ་ཡང་ཟླ་བ་འོག་ཏུ་བསྐྱེད་པ་ནི་ཕ་སྟེང་དུ་ཡོད་ཀྱང་། ཕའི་ཟླ་མཚན་འོག་ནས་སྟེང་དུ་འཕེན་པ་དང་། ཉི་མ་སྟེང་དུ་བསྐྱེད་པ་ཡང་མ་འོག་ཏུ་ཡོད་ཀྱང་། མའི་དམར་ཆ་སྟོད་ནས་མར་འབབ་པའི་དབང་དུ་བྱས་པ་ཡིན་ནོ། ། འདི་ལ་ཁ་ཅིག་བར་སྲིད་སྦྱོང་བྱེད་ལྷའི་རྣལ་འབྱོར་བསྒོམ་པ་མི་འཐད་དམ་སྙམ་ན། མ་ཡིན་ཏེ། བློ་བཟང་སྙིང་པོར། གཤེད་དམར་ལྷ་ལྔའི་སྒྲུབ་ཐབས་སུ།
བར་སྲིད་སྦྱོང་བྱེད་དུ། དེ་ནས་སྐད་ཅིག་གིས་བདུད་རྩི་ཤ་དང་རུས་པ་དང་། ཁྲག་ལ་སོགས་པ་མེད་པར་ཤིན་ཏུ་དྭངས་ཤིང་གཞོམ་དུ་མེད་པ་ཞལ་གཅིག་ཕྱག་གཉིས་པ། ཏིང་ངེ་འཛིན་གྱི་ཕྱག་རྒྱ་འཛིན་པ། གཅེར་བུ་རྟགས་གྱེན་དུ་བསྒྲེངས་པ། རལ་པ་འཕྱངས་དཀར་པོ་པདྨ་དང་ཟླ་བ་ལ་གནས་པ། ཞི་བའི་གཟུགས་ཅན། སེམས་དཔའི་སྐྱིལ་ཀྲུང་ཅན། རླུང་སེམས་ཟུང་དུ་འཇུག་པ་བསྒོམ་པར་བྱའོ། ། ཞེས་བཤད་པ་བཞིན་ནོ། །
དེ་ལ་མི་ཤེས་པ་ཁ་ཅིག འཇམ་དཔལ་གྱི་འོག་གི་ཟླ་གདན་གྱིས་བར་དོའི་སེམས་མཚོན་པ་དང་། དེའི་འོག་གི་རླུང་གི་དཀྱིལ་འཁོར་གྱིས་བར་སྲིད་ཀྱི་རླུང་མཚོན་པར་བཤད་པ་ནི་རང་བཟོ་ལ་གོམས་པའི་དབང་གིས་བྱུང་རྒྱལ་དུ་སྨྲས་པ་ཡིན་ཏེ། འདི་གཉིས་གང་ཡང་བར་དོ་སྦྱོང་བྱེད་མ་ཡིན་པའི་ཕྱིར་ཏེ། འདིའི་ཟླ་གདན་ནི། སྐྱེ་སྲིད་ཀྱི་སྐབས་ཀྱི་དཀར་ཆ་སྦྱོང་བྱེད་ཡིན་པར་ཁྱེད་རང་གིས་ཀྱང་སྨྲ་ལ། དེ་ཡིན་ན་བར་སྲིད་ཀྱི་སེམས་མཚོན་བྱེད་དུ་གསལ་བའི་ཕྱིར་རོ། ། དེའི་འོག་ཏུ་རླུང་གི་དཀྱིལ་འཁོར་ཡང་བར་སྲིད་ཀྱི་རླུང་མཚོན་བྱེད་མ་ཡིན་ཏེ། འདི་མི་འགྱུར་ཞིང་། འབྲས་བུ་རྡོ་རྗེ་འཇིགས་བྱེད་ཀྱི་གདན་ཡིན་པའི་ཕྱིར་རོ། །
ལྔ་པ་འབྲས་བུ་གཤིན་རྗེ་གཤེད་མངོན་བྱང་ལྔ་ལས་བསྐྱེད་ནས་སྐྱེ་སྲིད་སྦྱོང་ཚུལ་བཤད་པ་ནི། དེ་ལ་སྔར་གྱི་བར་དོའི་སེམས་ཅན་མའི་མངལ་དུ་ཕ་མ་གཉིས་ཀྱི་ཁུ་ཁྲག་གཉིས་དང་ལྷན་ཅིག་ཏུ་ཡོད་པ་དེ་ཤི་ནས། དེའི་ཤེས་པ་ཁུ་ཁྲག་གཉིས་པ་དང་ལྷན་ཅིག་ཏུ་འདྲེས་ཏེ། དེ་གཉིས་འོ་མ་བསྐོལ་བའི་སྤྲིས་མ་ཆགས་པ་ལྟར་འདུག་པའི་དབུས་སུ་ཀུན་གཞིའི་རྣམ་པར་ཤེས་པ་དེ་འཇུག་པར་སའི་དངོས་གཞི་ལས་གསུངས་སོ། ། དེ་སྦྱོང་བྱེད་ཀྱི་བསྐྱེད་རིམ་ནི། འཇམ་དཔལ་གྱི་ཐུགས་ཁའི་ཉི་དཀྱིལ་ལས་འོད་ཟེར་འཕྲོས་པས། དེ་བཞིན་གཤེགས་པ་རིམ་ལྔ། ཡུམ་བཞི། བྱང་སེམས་བརྒྱད། ཁྲོ་བོ་གཤིན་རྗེ་གཤེད་ཀྱི་ལྷ་ཚོགས་སྤྱན་དྲངས་ཤིང་།
དེ་རྣམས་དང་འཇམ་དཔལ་ཟླ་གདན་དང་བཅས་པ་ཉི་མའི་དཀྱིལ་འཁོར་ལ་ཡར་ཐིམ་ནས། གཅིག་ཏུ་འདྲེས་པས་སླར་ཡང་ཉི་མའི་དཀྱིལ་འཁོར་དུ་བསྐྱེད་པར་བཤད་པས་སྦྱོང་ལ། དེ་ཡང་འདིར་གདན་གསུམ་ཚང་བའི་ལྷ་ཚོགས་སྤྱན་དྲངས་ནས་ཉི་མའི་དཀྱིལ་འཁོར་ལ་མར་ཐིམ་པར་བཤད་པ་ནི། སྦྱང་གཞིའི་སྐབས་སུ་གདན་གསུམ་ཚང་བའི་དཀྱིལ་འཁོར་གྱི་ལྷ་དེ་རྣམས་ཀྱི་བསྐྱེད་གཞིའི་གནས་ཀྱི་ཕུང་པོ་དང་། ཁམས་དང་། སྐྱེ་མཆེད་ཀྱི་གནས་ན་གནས་པའི་ཁུ་ཁྲག་རྣམས་བབས་ནས་མའི་མངལ་གྱི་ཁྲག་ལ་ཐིམ་པ་དང་ཆོས་མཚུངས་ལ། འཇམ་དཔལ་ཟླ་གདན་དང་བཅས་པ་ཉི་དཀྱིལ་ལ་ཡང་ཐིམ་པར་བཤད་པས་ནི། སྦྱང་གཞིའི་སྐབས་སུ་ཕའི་དཀར་ཆ་དང་དྲི་ལྷན་ཅིག་ཏུ་འགྲོགས་ནས་མའི་དམར་ཆ་དང་ལྷན་ཅིག་ཏུ་འདྲེས་པ་དེའི་དབང་དུ་བྱས་པ་ཡིན་ནོ། ། དེ་ལྟར་བཤད་པའི་སྦྱང་གཞི་དེ་ཉིད་མའི་སྐྱེ་གནས་ཀྱི་དབུས་སུ་གནས་ཚུལ་དང་ཡིན་ཚུལ་གསལ་བར་སྟོན་པ་ནི། དཔལ་གསང་བ་འདུས་པའི་རྒྱུད་ལས།
དེ་བཞིན་གཤེགས་པ་ཐམས་ཅད་ཀྱི་སྐུ་དང་གསུང་དང་ཐུགས་རྡོ་རྗེ་བཙུན་མོའི་བྷ་ག་ལ་ཞུགས་སོ། ། ཞེས་གསུངས་པས་འདིའི་དེ་ཉིད་སྟོན་པར་གསལ་བར་འདིའི་བཤད་རྒྱུད་སྒྲོན་གསལ་དུ་དྲངས་པ་ལས། འདི་ན་ཕུང་པོ་ལྔ་རྒྱལ་བ། ། དེ་བཞིན་གཤེགས་པ་ཐམས་ཅད་ཡིན། ། དེ་ཡི་བདག་ཉིད་སྐུ་གསུང་ཐུགས། ། རྡོ་རྗེ་ཐུགས་འདིར་བདེ་ཆེན་པོ། ། བཙུན་མོ་ལེགས་སྦྱངས་ཕྱག་རྒྱ་ཡིན། ། ལེགས་སྦྱར་པདྨ་བྷ་ག་ཡིན། ། བཞུགས་པ་རྡོ་རྗེ་འཛིན་པ་དེར། ། ཐིག་ལེའི་གཟུགས་ཀྱིས་གནས་པའོ། །
ཞེས་གསུངས་པས། སྦྱང་གཞི་དེ་ཉིད་མའི་སྐྱེ་གནས་ཀྱི་དབུས་སུ་ཐིག་ལེའི་གཟུགས་ཀྱིས་རྣམ་པར་གནས་པར་བཤད་ལ། དེ་ཉིད་ལ་རྡོ་རྗེ་འཛིན་པ་ཞེས་བརྗོད་པའི་དོན་ནི། སྦྱང་གཞི་སྦྱོང་བྱེད། སྦྱང་འབྲས་ཀྱི་རྡོ་རྗེ་འཛིན་པ་གསུམ་གྱི་དང་པོའི་དབང་དུ་བྱས་པ་ཡིན་ནོ། ། སྦྱང་གཞིའི་གཉེན་པོར་སྔར་བཤད་པ་ལྟར། འཇམ་དཔལ་ཟླ་གདན་དང་བཅས་པ་ཉི་མ་ལ་ཐིམ་ནས་སླར་ཡང་ཉི་མའི་དཀྱིལ་འཁོར་དུ་བསྐྱེད་པར་བཤད་པས། དེའི་རྣལ་འབྱོར་གྱིས་སྦྱོང་ལ། འོད་ཟེར་དེ་དག་འདྲེས་པ། སླར་ཉི་མར་བསྐྱེད་པ་ནི།
སྦྱང་གཞི་དེ་ལ་མ་ཡི་དམར་ཆ་མང་བས་ཐིག་ལེ་དེ་ནི་ཁ་དོག་དམར་པོར་ཡོད་པའི་དབང་དུ་བྱས་ནས་དེར་བསྐྱེད་པ་ཡིན་ཏེ། མན་སྙེར། ཟླ་བ་གཉིས་པ་ནི་བུད་མེད་རྣམས་ཀྱི་ཟླ་མཚན་མང་བ་ལས་བྱུང་བ་ཉི་མའི་དཀྱིལ་འཁོར་བཞིན་ནོ། ། དེ་ཉིད་ཀྱི་ཕྱིར་དེ་སྔོན་དུ་ཉི་མར་གསུངས་སོ། ། ཞེས་གསུངས་པ་ལྟ་བུའོ། ། དེས་ན་འདིར་ཡང་མི་བསྐྱོད་པའི་འགྲེལ་པར། འཇམ་དཔལ་གྱི་འོག་གི་ཟླ་བར་འགྱུར་བར་བཤད་པ་ནི་སྦྱང་གཞི་དང་མཐུན་པའི་བསྐྱེད་རིམ་གྱི་གནད་ཆེན་པོ་ཟབ་པའི་བཤད་པ་ཡིན་ནོ། ། དེ་ལྟར་བཤད་པའི་སྦྱང་གཞིའི་བར་དོའི་རྣམ་ཤེས་དང་ཕ་མའི་ཁུ་ཁྲག་འདྲེས་པ་དེ་མའི་མངལ་དུ་གནས་པ་དེའི་ལུས་རིམ་གྱིས་འཕེལ་ཚུལ་ནི། དཔལ་སྡོམ་པ་འབྱུང་བ་ལས། རྟ་ལ་ཞོན་པའི་རྣམ་ཤེས་ནི། །
རླུང་གི་བཞོན་པ་ཞོན་པ་བཞིན། ། ཤིན་ཏུ་མྱུར་བར་འོང་གྱུར་ཏེ། ། སྐད་ཅིག་ཐང་ཅིག་ཙམ་ལ་ནི། ། གཉིས་དང་སྟོང་ཕྲག་བདུན་ཅུའི་རྩ། ། རབ་བསྐུལ་དེ་བཞིན་སྐད་ཅིག་ལ། ། མཆོག་ཏུ་དགའ་བ་ཡང་དག་ཐོབ། ། ཨ་ལྀ་ཀ་ལྀ་ཞུ་བྱས་པའི། ། ཁུ་ཁྲག་དེ་དག་གི་དབུས་སུ། ། ཐིག་ལེའི་གཟུགས་ནི་གནས་པར་འགྱུར། ། དང་པོར་ནུར་ནུར་པོ་ཡི་རྣམ། །
མེར་མེར་པོ་རྣམ་གཉིས་པ་ཡིན། ། ཏར་ཏར་པོ་སྐྱེས་གསུམ་པ་ཡིན། ། བཞི་པར་གོར་གོར་པོ་ཉིད་དོ། ། རླུང་རྣམས་ཀྱིས་ནི་བསྐུལ་བ་ལས། ། ཉ་ཡི་རྣམ་པ་ལྟ་བུར་འགྱུར། ། ཟླ་བ་ལྔ་འགྱུར་ས་བོན་ལས། ། ཡན་ལག་ལྔ་ནི་རབ་ཏུ་བསྐྱེད། ། སྐྲ་སྤུ་སེན་མོ་རྣམས་དང་རྟགས། ། ཟླ་བ་བདུན་གྱིས་སྐྱེ་བར་འགྱུར། ། དབང་པོ་རྣམས་དང་གཟུགས་རྣམས་ནི། །
ཟླ་བ་བརྒྱད་ལ་སྐྱེ་བར་འགྱུར། ། ཟླ་བ་དགུ་པའི་ཡང་ངག་སོགས། ། ཟླ་བ་བཅུ་པའི་སེམས་དང་ལྡན། ། ཞེས་གསུངས་པ་ལྟར་གྱི་དོན་བཤད་ན། ཟླ་བ་དང་པོ་ལ་སྔར་བཤད་པ་ལྟར། ཕ་མའི་ཁུ་ཁྲག་དང་རྣམ་ཤེས་འདྲེས་པ་མའི་སྐྱེ་གནས་ཀྱི་དབུས་སུ་ཐིག་ལེར་གནས་པ་དེ་རིམ་པ་བཞིན་དུ་རླུང་གིས་བསྐུལ་ཞིང་སྨིན་པར་བྱས་པས་གནས་སྐབས་དང་པོ་ནུར་ནུར་པོ་སྟེ། དབྱིབས་ཉའི་རྣམ་པ་ལྟ་བུ་ནར་མོར་ཡོད་པ། ཁུ་ཁྲག་དེ་དག་གི་དྭངས་མ་ལ་རྒྱུར་བྱས་པའི་ཕྱི་སྤྲི་ལྟ་བུས་གཡོགས་པ་ལས། ནང་ལྐ་ནེར་འདུག་པའོ། ། དེ་ནས་ཟླ་བ་གཉིས་པ་ལ་གནས་སྐབས་གཉིས་པ་ནི་གོང་གི་ནུར་ནུར་པོ་དེ་ཉིད་སྲོག་རླུང་ལྡང་འཇུག་གནས་པ་གསུམ་ལ་བརྟེན་ནས་མེར་མེར་པོ་སྟེ།
དབྱིབས་རུས་སྦལ་གྱི་རྣམ་པ་ལྟ་བུར་ཡན་ལག་ལྔའི་ཐད་ཀར་ཅུང་ཟད་འབུར་བ། ཕྱི་ནང་གཉིས་ཀ་སྤྲིས་མ་ལྟར་གྱུར་ནས་ཞོ་ལྟར་འདུག་པ། ཤར་ནི་མ་གྱུར་པ་ཉིད་དོ། ། ཟླ་བ་གསུམ་པ་ལ། གནས་སྐབས་གསུམ་པ་ནི། གོང་གི་མེར་མེར་པོ་དེ་ཉིད་སྲོག་རླུང་ལྡང་འཇུག་གནས་པ་ལ་བརྟེན་ནས་ཏར་ཏར་པོ་སྟེ། དབྱིབས་གོང་དེ་ལ་མགོ་ཅུང་ཟད་མཐོ་བ་ཕག་རྒོད་ཀྱི་རྣམ་པ་ལྟ་བུ། ཕྱི་ནང་གཉིས་ཀ་ཤར་གྱུར་པ་གློ་བ་འདྲ་བ་ཉིད་དོ། ། ཟླ་བ་བཞི་པ་ལ། གནས་སྐབས་བཞི་པ་ནི།
གོང་གི་ཏར་ཏར་པོ་དེ་ཉིད་སྔར་ལྟར་རླུང་ལ་བརྟེན་ནས་གོར་གོར་པོ་སྟེ་དབྱིབས་ར་མ་གཉིས་ཀྱི་རྣམ་པ་ལྟ་བུ་ཡན་ལག་གི་ཚིགས་རྣམས་ཅུང་ཟད་གསལ་བ། ཅུང་ཟད་མནན་བཟོད་པའོ། ། ཟླ་བ་ལྔ་པ་ལ། གནས་སྐབས་ལྔ་པ་ནི། གོང་གི་གོར་གོར་པོ་དེ་ཉིད་སྲོག་རླུང་ལྡང་འཇུག་གནས་པ་ལ་བརྟེན་ནས་ཉའི་རྣམ་པ་ལྟ་བུ་སྟེ། དབྱིབས་ནར་མོར་ཡོད་པ། ཡན་ལག་གི་ཚིགས་རྣམས་གསལ་པོར་ཡོད་པ་འདི་ལ་འཁྲང་གྱུར་ཞེས་ཐ་སྙད་བྱས་ལ། གནས་སྐབས་ལྔ་པོ་ལ་མངལ་གྱི་གནས་སྐབས་དང་པོ་ལྔ་ཞེས་བཤད་པ་ནི། མའི་མངལ་དུ་ཁུ་ཁྲག་དང་རྣམ་ཤེས་འདྲེས་པས་ཟླ་བ་ལྔའི་བར་དུ་བརྒྱལ་ནས་རྟོག་པ་མེད་པ། ལུས་ཀྱི་དབང་རྟེན་གྱི་མཚན་མ་དང་།
ཉིང་ལག་གི་མཚན་མ་གང་ཡང་མེད་པས་དེའི་ཐ་སྙད་བྱས་པ་སྟེ། རྗེ་བཙུན་རྩེ་མོས་སམྦུ་ཊིའི་འགྲེལ་པར། ཆོས་ཀྱི་སྐུ་བསྟན་པའི་གང་ཚེར་སྨོས་ཏེ། རྫོགས་པའི་བྱང་ཆུབ་སེམས་གོང་བུར་གྱུར་པ་སྟེ། བར་དོའི་རྣམ་པར་ཤེས་པ་དང་ཐིག་ལེ་འདྲེས་པར་གྱུར་པ་དེའི་ཚེའོ། ། རྟོག་པ་མེད་པ་ནི་དེའི་ཚེ་རྣམ་པར་ཤེས་པ་ཟླ་བ་ལྔའི་བར་དུ་བརྒྱལ་ནས་རྟོག་པ་མེད་པ་ཉིད་ཆོས་ཀྱི་སྐུའོ། ། དེའི་མཚན་ཉིད་ནི། འཁོར་བའི་ལམ་བཅད་ཅེས་པ་ལ་སོགས་པའོ། ། ཞེས་གསུངས་པ་ལྟ་བུའོ། ། སྦྱང་གཞི་གནས་སྐབས་ལྔ་པོ་དེ་སྦྱོང་བྱེད་བསྐྱེད་རིམ་ནི།
སྔར་གྱི་ཉི་མའི་སྟེང་དུ་ཆུ་ལ་ཆུ་བུར་རྡོལ་བའི་ཚུལ་དུ་ཧཱུྃ་ཡིག་ནག་པོ་འོད་ལྔ་དང་ལྡན་པ་བསྐྱེད་པར་བཤད་པས་སྦྱོང་བ་སྟེ། དེ་ཡང་ཧཱུྃ་ཡིག་འདིས་ཡེ་ཤེས་ལྔ་མཚོན་པ་ཡིན་ཏེ། གྲུབ་ཆེན་དྲིལ་བུ་པས། དཔལ་མཆོག་དང་པོའི་ཡེ་ཤེས་ལྔའི་རང་བཞིན་ཧཱུྃ་ཞེས་གསུངས་ལ། ཡེ་ཤེས་ལྔ་དང་། རིགས་ལྔ་ངོ་བོ་གཅིག་པ་ཡིན་པས། གནས་སྐབས་ལྔ་པོ་དེའི་སྦྱོང་བྱེད་དུ་འགྱུར་བ་ཡིན་ཏེ། སྡོམ་འབྱུང་ལས། མི་བསྐྱོད་གཟུགས་ཀྱི་ནུར་ནུར་པོ། ། མེར་མེར་པོ་ནི་རིན་ཆེན་འབྱུང་། །
དཔག་མེད་མགོན་པོ་ཏར་ཏར་པོ། ། དོན་ཡོད་གྲུབ་པ་གོར་གོར་པོ། ། འཁྲང་འགྱུར་རྣམ་པར་སྣང་མཛད་བརྗོད། ། རྣམ་པ་ལྔ་ནི་བསྟན་པ་ཡིན། ། ཞེས་གསུངས་པས། འདི་ལྟར་ཧཱུྃ་ཡིག་དེའི་ཐིག་ལེ་ནི་ནུར་ནུར་པོ་མི་བསྐྱོད་པ། ཐིག་ལེ་ལས་ཟླ་ཚེས་ཏེ། མེར་མེར་པོ་ནི་རིན་འབྱུང་། ཟླ་ཚེས་ལས་ཧའི་མགོ་བོ་སྟེ། ཏར་ཏར་པོ་འོད་དཔག་མེད།
མགོ་བོ་ལས་ཁོག་པ་ཧ་སྟེ། གོར་གོར་པོ་དོན་གྲུབ། ཁོག་པ་ཧ་ལས་ཞབས་ཀྱུ་ཨུ་སྟེ། འཁྲང་འགྱུར་རྣམ་པར་སྣང་མཛད་དུ་བཤད་པས་དེ་ལྟར་དུ་སྦྱོང་བ་ཡིན་ནོ། ། ཧཱུྃ་འདི་ཁ་དོག་ལྔ་དང་ལྡན་པར་བསྐྱེད་པར་བཤད་པ་ནི། སྦྱང་གཞིའི་སྐབས་ཀྱི་རྩ་བའི་ཉོན་མོངས་ལྔའི་ས་བོན་སྦྱོང་བར་བྱེད་པ་ཡིན་ནོ། ། དེ་ལྟར་མངལ་གྱི་གནས་སྐབས་དང་པོ་ལྔའི་སྦྱང་གཞི་དང་། སྦྱོང་བྱེད་བཤད་ནས། དེ་ནས་ཡང་སྦྱང་གཞི་སྔར་གྱི་གནས་སྐབས་ལྔ་པའི་འཁྲང་འགྱུར་རླུང་གིས་བསྐུལ་ཞིང་སྨིན་པར་བྱས་པས། ཟླ་བ་དྲུག་པ་ལ་ཡན་ལག་འགྱུས་པ་སྟེ།
དཔུང་པ་གཉིས་དང་། བརླ་གཉིས་དང་། མགོ་བོའི་མཚན་མ་ལྔ་འབྱུང་ངོ་། ། ཡང་དེ་ཉིད་རླུང་གིས་བསྐུལ་ཞིང་སྨིན་པར་བྱས་པས། ཟླ་བ་བདུན་པ་ལ་སྐྲ་དང་སེན་མོ་དང་། བ་སྤུ་དང་། ཕོ་མོ་གང་ཡིན་གྱི་རྟགས་རྣམས་སྐྱེ་ལ། ཡང་དེ་ཉིད་རླུང་གིས་བསྐུལ་ཞིང་སྨིན་པར་བྱས་པ་ལ། ཟླ་བ་བརྒྱད་པ་ལ་མིག་ལ་སོགས་པ་དབང་པོའི་གཟུགས་ཅན་རྣམས་སྐྱེ་ལ། ཡང་དེ་ཉིད་སྨིན་པར་བྱས་པས་ཟླ་བ་དགུ་པ་ལ་བུ་ཆུང་གི་དངོས་པོ་རྫོགས་པར་སྐྱེ་བར་འགྱུར་རོ། །
དེ་ལྟར་ཟླ་བ་དགུས་ལུས་ཡོངས་སུ་རྫོགས་ནས། ཟླ་བ་བཅུ་པ་ལ་ཕྱིར་འབྱུང་བའི་སེམས་དང་ལྡན་པ་སྟེ། མཛོད་འགྲེལ་དུ་མདོ་དྲངས་པ་ལས། སྐྲ་སྤུ་སེན་མོ་ལ་སོགས་དང་། ། དབང་པོ་གཟུགས་ཅན་རྣམས་དང་ནི། ། མཚན་རྣམས་རིམ་གྱིས་སྐྱེ་བར་འགྱུར། ། ཞེས་གསུངས་པ་དང་ཡང་མཐུན་པ་ཡིན་ནོ། ། དེ་ལྟར་བཤད་པའི་སྦྱང་གཞི་དེ་རྣམས་སྦྱོང་བྱེད་ཀྱི་གཉེན་པོའི་བསྐྱེད་རིམ་ནི། ཉི་མའི་སྟེང་གི་ཧཱུྃ་ཡིག་དེ་ཡོངས་སུ་གྱུར་པ་ལས། རྡོ་རྗེ་ནག་པོ་ཁ་གདེངས་པ་འོད་ལྔ་དང་ལྡན་པ་གཅིག་ཏུ་གྱུར་པར་བཤད་ལ།
འདི་ལ་རྩེ་མོའི་གྲངས་མང་ཉུང་དང་། ལྟེ་བ་ལ་ས་བོན་གྱིས་མཚན་པ་དང་། མ་མཚན་པའི་བཤད་པ་ཆེར་མི་གསལ་ཡང་འཛིན་པ་རིན་ཤེས། རྩེ་ལྔ་དང་ལྟེ་བ་ལ་ཧཱུྃ་གིས་མཚན་པར་བཤད་པ། སྦྱང་གཞི་དང་མཐུན་པར་བཤད་པ་ཡིན་པས་ལེགས་ཏེ། དེ་ཡང་སྟེང་གི་རྩེ་མོ་ལྔས་ནི། རྐང་ལག་ལྔ་དང་། མགོ་དང་ལྔ་མཚོན་པ་ཡིན་ལ། འོག་གི་རྩེ་ལྔས་ནི། སྦྱང་གཞི་ལྔ་པོ་དེ་རེ་རེ་ལ་ཡང་ལྔ་ཚན་དུ་མཚུངས་པའི་རྐང་ལག་བཞི་ལ་ཡང་སོར་མོ་ལྔ་ལྔ་དང་།
མགོ་བོ་ལ་ཡང་དབང་པོ་ལྔ་ཡོད་པ་དང་ཆོས་མཚུངས་ཏེ། མན་སྙེར་རྩེ་ལྔ་པ་ནི་ལག་པ་དང་། རྐང་པ་དང་། མགྲིན་པའི་མཚམས་ཀྱི་ཡན་ལག་མཆོག་སྟེ། འབུར་པོ་སོ་སོ་ལྔ་རྣམས་ཀྱིས་སོ། ། ངོས་གཉིས་པར་གནས་པའི་རྩེ་མོ་ལྔ་ཉིད་འབུར་པོ་སོ་སོ་ལ་སླར་ཡང་འབུར་པོ་ལྔ་རྣམས་ཀྱི་རྒྱུ་ཉིད་ཀྱི་ཕྱིར་རོ། ། དེ་རྣམས་ནི་གཞི་རྣམས་སོར་མོ་རྣམས་དང་། མགོ་བོ་ལ་ནི་མིག་དང་། རྣ་བ་དང་། སྣ་དང་།
ལྕེ་དང་། ལུས་ཀྱི་དབང་པོའི་གཙོ་བོ་ནི་བདེ་བ་ཆེན་པོའི་གནས་དཔྲལ་བའི་སྟེང་ལ་མཉམ་པར་བཞག་གོ ། ཞེས་གསུངས་པ་ལྟ་བུའོ། ། རྡོ་རྗེ་དེའི་ལྟེ་བ་ལ་ཧཱུྃ་གིས་མཚན་པ་ནི། སྦྱང་གཞིའི་སྐབས་ཀྱི་ཡིད་ཀྱི་རྣམ་ཤེས་མཚོན་ལ། དེ་འོད་ལྔ་དང་ལྡན་པ་དང་། དེ་ལ་ལྷ་སྐུ་ཕྲ་མོ་འཕྲོ་བར་བཤད་པ་ནི། གོང་དུ་བཤད་པ་ལྟར་རྩ་ཉོན་ལྔ་པོ་དང་། སེམས་དང་སེམས་བྱུང་གི་འདུ་འཕྲོ་རྣམས་སྦྱོང་བ་སྟེ། འདིར་ལྷ་སྐུའི་འཕྲོ་འདུ་བཤད་པ་ནི།
གོང་གི་མངལ་གྱི་གནས་སྐབས་ལྔའི་སྐབས་ལས། སྦྱང་གཞི་ནར་སོན་ནས་སེམས་དང་སེམས་བྱུང་གི་རྟོག་པ་མངོན་འགྱུར་བ་ལྡང་ནས་སྣོད་བཅུད་ཀྱི་ཡུལ་ལ་ལོངས་སྤྱོད་པ་དེ་དང་ཆོས་མཚུངས་པ་ཡིན་ནོ། ། དེ་ནས་ཟླ་བ་བཅུ་པ་ལ་སྦྱང་གཞི་དེ་ཉིད་མའི་སྐྱེ་གནས་ཀྱི་སྐབས་ཀྱི་བསམ་ལུགས་རྫོགས་པར་བྱས་ནས། མའི་ཆོས་འབྱུང་ནས་ཕྱིར་འཐོན་པ་ཡིན་ཏེ། སྡོམ་འབྱུང་ལས། སྔར་དྲངས་པ་ལྟར། ཟླ་བ་བཅུ་ཡི་སེམས་དང་ལྡན། ། ཞེས་གསུངས་པ་དང་། ཡང་དེ་ཉིད་ལས། རླུང་གིས་ཡོངས་སུ་བསྐུལ་བ་ལས། །
ཆོས་ཀྱི་འབྱུང་གནས་སྒོ་ཡི་ནི། ། ངེས་པར་མངོན་པར་ཕྱོགས་པར་འགྱུར། ། ཞེས་གསུངས་པའི་ཕྱིར། སྦྱང་གཞི་དེ་སྦྱོང་བྱེད་ཀྱི་གཉེན་པོའི་བསྐྱེད་རིམ་ནི། ཉི་མའི་དཀྱིལ་འཁོར་གྱི་སྟེང་གི་རྡོ་རྗེ་དེ་ཉིད་འབྲས་བུ་གཤིན་རྗེ་གཤེད་རྡོ་རྗེ་འཇིགས་བྱེད་ཞལ་ཕྱག་ཡོངས་སུ་རྫོགས་པ་གསལ་བར་བསྐྱེད་པས་སྦྱོང་བ་ཡིན་ལ། འདིའི་གདན་གྱི་ཉི་མ་ནི། གོང་དུ་འཇམ་དཔལ་ཟླ་གདན་དང་བཅས་པ། འཇམ་དཔལ་གྱི་ཐུགས་ཀར་ཉི་མ་ལ་ཐིམ་པས། སླར་ཡང་ཉི་མའི་དཀྱིལ་འཁོར་དཔག་ཚད་བརྒྱར་ཁྱབ་པར་བསྐྱེད་པ་དེ་ཉིད་ཀྱི་རིགས་བརྒྱུད་ཡིན་ལ། འདི་སྦྱང་གཞི་གང་དང་ཆོས་མཚུངས་སྙམ་ན།
སྦྱང་གཞི་ལ་མའི་སྐྱེ་གནས་ཀྱི་དབུས་སུ་ཕ་མ་གཉིས་ཀྱི་ཁུ་ཁྲག་འདྲེས་པའི་དྭངས་མ་ལ་བུ་ཆུང་གི་ཤ་རུས་ལ་སོགས་པ་ལུས་པོའི་རྒྱུར་འགྱུར་ལ། སྙིགས་མ་རྣམས་ལ་བུ་ཆུང་གི་ལུས་གཡོག་ཏུ་གྱུར་ནས། ཕྱིར་འཐོན་པའི་དུས་ཀྱི་ཕྲུ་མར་གྱུར་པ་དང་ཆོས་མཚུངས་པ་ཡིན་ནོ། ། དེ་ལྟར་བཤད་པའི་འབྲས་བུ་རྡོ་རྗེ་འཛིན་པའི་བསྐྱེད་ཆོག་དེ་ཉིད་མངོན་བྱང་ལྔ་དང་སྦྱོར་ཚུལ་ནི། གོང་དུ་བཤད་ཟིན་ཏོ། ། དེ་ཡང་ཞལ་དཀར་པོ་ནི། ཕ་ལས་ཐོབ་པའི་ཆུ་ཁམས། དམར་པོ་མ་ལས་ཐོབ་པའི་མེ་ཁམས། སེར་པོ་ས་ཁམས། སྔོན་པོ་རྣམ་པར་ཤེས་པའི་ཁམས།
ཆུའི་ཁམས་ཀྱིས་བསྐྱེད་པའི་རུས་པ་དང་། རྐང་དང་། ཁུ་བ་རྣམས་གཡས་ཀྱི་ཕྱག མེའི་ཁམས་ཀྱིས་བསྐྱེད་པའི་པགས་པ་དང་། ཤ་དང་ཁྲག་རྣམས་གཡོན་གྱི་ཕྱག་རྣམས་ཏེ། ལྷ་མོ་བཞིས་ཞུས་པ་ལས། ཆུ་ཁམས་ཕ་ལས་སྐྱེས་ཞེས་བྱ། ། མེ་ཡི་ཁམས་ནི་མ་ལས་སྐྱེས། ། ཤ་དང་ཁྲག་དང་པགས་པ་དང་། མ་ལས་སྐྱེས་པ་ཞེས་བཤད་དོ། །
ཚིལ་དང་རྐང་དང་ཁུ་བ་རྣམས། ། ཕ་ལས་སྐྱེས་ཞེས་བྱ་བ་ཡིན། ། གོང་བུར་ཡང་དག་འདུས་པ་ནི། ། དེ་དག་ཙམ་དུ་བཤད་པ་ཡིན། ། ཞེས་གསུངས་པ་ལྟར་ཡིན་ནོ། ། དེ་ལྟར་སྦྱང་གཞི་ལ་སྐྱེ་ཤི་བར་དོ་གསུམ་ཇི་ལྟར་ཡོད་པ་བཞིན། སྦྱོང་བྱེད་ཀྱི་བསྐྱེད་རིམ་ལའང་དེ་དང་འདྲ་བ་བསྒོམས་པས་འབྲས་བུ་སྐུ་གསུམ་མངོན་དུ་བྱེད་པའི་ཚུལ་ནི་རྣལ་འབྱོར་བླ་མེད་ཀྱི་ལམ་གྱི་སྙིང་པོ་ཡིན་ལ། དེ་ཉིད་ཇི་ལྟར་བཤད་པའི་ཚུལ་ཡང་ཁུངས་ཐུབ་ཀྱི་གཞུང་ལ་བརྟེན་ནས་བཤད་དགོས་པས། འདིར་མི་གཡོ་བ་རྣལ་འབྱོར་ཆེན་པོའི་རྒྱུད་དང་། སྡོམ་འབྱུང་གི་ལེའུ་གཉིས་པ་རྩ་འགྲེལ་དང་།
གྲུབ་ཆེན་ཀླུ་བྱང་གི་རྣམ་གཞག་རིམ་པ་དང་། ཨ་བྷ་ཡའི་མན་ངག་སྙེ་མ་རྣམས་ཀྱི་རྗེས་སུ་འབྲང་བ་ཡིན་ནོ། ། དེས་ན་བསྐྱེད་རིམ་གྱི་དངོས་གཞི་བསྙེན་པའི་ཡན་ལག་ཡིན་པས་འདི་ཡན་ཆད་སྦྱང་གཞི་དང་མཐུན་པར་བསྒོམས་པ་ལ་བརྟེན་ནས་སངས་རྒྱས་ཀྱི་གཟུགས་སྐུ་མངོན་དུ་བྱེད་པའི་གདམས་ངག་ཁྱད་པར་ཅན་འདི་ནི་རྣལ་འབྱོར་བླ་མེད་ཀྱི་རྒྱུད་ཐམས་ཅད་ཀྱི་དགོངས་པ་མཐར་ཐུག་པ་ཡིན་ནོ། ། འདི་མན་ཆད་ཀྱི་དམིགས་པ་རྣམས་སྦྱང་གཞི་དང་སྦྱར་བ་རྒྱ་གར་གྱི་གཞུང་རྣམས་ནས་སྦྱར་བ་ཆེར་མེད་ཀྱང་། རྗེ་འགོས་ལོ་ཙཱ་བ་ལ་སོགས་པ་བོད་ཀྱི་བླ་མ་རྣམས་ཆོས་མཐུན་འདི་ལྟ་བུ་མཛད་དེ། དམ་ཚིག་སེམས་དཔའ་བསྐྱེད་པ་སྦྱོངས་བྱེད་ཀྱི་བསྐྱེད་རིམ་མཚན་ཉིད་པའང་ཡིན་ལ། ཆོས་མཐུན་དང་སྦྱར་ན་གནས་སྐབས་ལྔ་ལས་གྲུབ་པའི་མངལ་ནས་འཐོན་པ་དང་ཆོས་མཐུན། ཡེ་ཤེས་སེམས་དཔའ་ནི། དེའི་ལུས་ཀྱི་ཁོང་སྟོང་ནས་རླུང་འབྱུང་བ་དང་ཆོས་མཐུན། ཏིང་ངེ་འཛིན་སེམས་དཔའ་ནི་རླུང་དང་ལྷན་ཅིག་མ་བསྣུན་པར་འབྱུང་བའི་སྒྲ་ཨ་ཐུང་དང་ཆོས་མཐུན།
སྐུ་གསུང་ཐུགས་བྱིན་གྱིས་རླབས་པ་ནི། ལུས་ངག་ཡིད་གསུམ་སྟོབས་ལྡན་དུ་བྱེད་པ་དང་ཆོས་མཐུན། ཡེ་ཤེས་པ་དགུག་གཞུག་བྱེད་པ་ནི་བསམ་པ་ཡོངས་སུ་རྫོགས་པ་དང་ཆོས་མཐུན། དབང་བསྐུར་ཞིང་རིགས་བདག་གི་རྒྱས་གདབ་པ་ནི། རྒྱལ་པོ་ལ་སོགས་པའི་གོ་འཕང་ཐོབ་པ་དང་ཆོས་མཐུན། མཆོད་བསྟོད་བདུད་རྩི་མྱང་བ་རྣམས་ནི། དེ་ལ་འབངས་འཁོར་རྣམས་ཀྱི་བཀུར་བསྟི་དང་རིམ་གྲོ་བྱེད་པ་དང་ཆོས་མཐུན། འདི་རྣམས་ནི་ཆོས་མཐུན་ཙམ་ཡིན་ལ། སྔར་སྨོས་པ་རྣམས་ཀྱི་སྦྱང་གཞི་ཡིན་པས་སྦྱང་གཞི་དང་ཆོས་མཐུན་ཙམ་འཁྲུལ་བར་མི་བྱའོ། ། དེ་ལྟར་སྦྱང་གཞི་ལ་སྐྱེ་ཤི་བར་དོ་གསུམ་ཇི་ལྟར་ཡོད་པ་བཞིན་དུ་དེ་སྦྱོང་བྱེད་ཀྱི་བསྐྱེད་རིམ་གྱི་མན་ངག་འཁྲུལ་གཞི་མེད་པར་འདི་ཉིད་ཀྱི་རྩ་རྒྱུད་རྟོག་པ་བདུན་པ་དང་།
དཔལ་སམྦུ་ཊི་ནས་གསུངས་པ་འདི་ཉིད་བླ་མ་བརྒྱུད་པའི་མན་ངག་གིས་གསལ་བར་བཤད་པ་འདི་ནི་སྐལ་བ་ཤིན་ཏུ་བཟང་བ་ཡིན་ནོ། ། དེ་ཉིད་ཡིན་པ་ཡང་རྗེ་བཙུན་རིན་པོ་ཆེ་གྲགས་པ་རྒྱལ་མཚན་གྱི་ཞལ་སྔ་ནས་ཀྱང་། གསུམ་པོ་རེ་རེས་ཀྱང་སྐྱེ་འཆི་ལ་སོགས་པ་སྦྱོང་བ་ནི། སྦྱང་གཞི་དང་སྦྱོང་བྱེད་ཐམས་ཅད་ངོ་སྤྲད་པ་ལམ་ཐམས་ཅད་གཅིག་ཏུ་བསྲེས་ནས་སྟོན་པ་འདི་ནི་རྣལ་འབྱོར་དབང་ཕྱུག་ཆེན་པོ་བིརྺ་པའི་བཞེད་པ་ཡིན་ནོ། ། ཞེས་གསུངས་པ་དང་དོན་མཐུན་པ་ཡིན་ནོ། ། སྤྱི་དོན་གསུམ་པ་རྫོགས་པར་བྱེད་པའི་ཡན་ལག་ལ་བརྒྱད། བཟླས་པའི་རྣལ་འབྱོར། དག་པ་དྲན་པ། གཏོར་མའི་རྣལ་འབྱོར། ཁ་ཟས་ཀྱི་རྣལ་འབྱོར།
རྗེས་ཆགས་ཀྱི་རྣལ་འབྱོར། ཉལ་བའི་རྣལ་འབྱོར། ལྡང་བའི་རྣལ་འབྱོར། ཁྲུས་ཀྱི་རྣལ་འབྱོར་རོ། ། དང་པོ་ལ་དགུ། བཟླ་པའི་ཡུལ། ཚུལ་ཇི་ལྟར་དུ་བཟླས་པའི་བསམ་གཏན། བཟླས་བྱའི་སྔགས། དེ་བཟླས་པའི་གོ་རིམ། ཇི་ལྟར་བཟླས་པའི་ཚུལ།
ཅི་ཙམ་བཟླས་པའི་གྲངས། དེ་ལྟར་བཟླས་པའི་དགོས་པ། དགོས་པ་དེ་ལ་བརྟེན་པའི་ཕན་ཡོན། བཟླས་པའི་སྤང་བྱ་བཤད་པའོ། ། དང་པོ་ལ་གཉིས། འདི་ཉིད་ཀྱི་རྒྱུད་ནས་མདོར་བསྡུས་ནས་གསུངས་ཚུལ་དང་། རྒྱུད་གཞན་ནས་ཁ་བསྐངས་ཏེ་རྒྱས་པར་བཤད་པའོ། ། དང་པོ་ནི། འདི་ཉིད་ཀྱི་བྲིས་སྐུའི་རྟོག་པ་ལས། དེའི་མདུན་དུ་དུང་ཆེན་གྱི་ཕྲེང་བས་བཟླས་པ་བྱ།
ཞེས་གསུངས་པས། རྒྱུད་འདི་ནས་མངོན་སྤྱོད་གཙོ་བོར་སྟོན་པའི་དབང་དུ་བྱས་ནས་གཙོ་བོར་མི་རུས་ཀྱི་ཕྲེང་བ་བཤད་པ་ཡིན་ནོ། ། གཉིས་པ་རྒྱུད་གཞན་ནས་ཁ་བསྐངས་ཏེ་བཤད་པ་ལ་བདུན། ཕྲེང་བའི་རྒྱུ། ཕྲེང་བའི་གྲངས། ཕྲེང་ཐག འདོན་འཛིན། ཕྲེང་བ་རྒྱུད་པའི་ཚུལ། བྱིན་གྱིས་རླབས་པ། ཕྲེང་བ་བགྲང་བའི་ཚུལ་ལོ། །
དང་པོ་ནི། སམྦུ་ཊའི་བརྒྱད་པའི་གཉིས་པ་ལས། ཤེལ་དང་ཉ་ཕྱིས་མུ་ཏིག་དང་། ། ཁམས་ནི་དཀར་པོ་ལ་སོགས་གཞན། ། ཞི་བའི་ལས་ལ་ཁྱད་པར་དུ། ། ཕྲེང་བ་ཡི་ནི་མཚན་ཉིད་དོ། ། གསེར་དང་དངུལ་དང་ཟངས་མ་དང་། ། པདྨའི་ས་བོན་ཁྱད་པར་དུ། ། རྒྱས་པ་ལ་ནི་ཕྲེང་བ་ཉིད། ། རྣམ་པར་མཁས་པས་བགྲང་བར་བྱ། །
གུར་གུམ་ལ་སོགས་དྲི་སོགས་ཀྱི། ། དྲི་ནི་ཁྱད་པར་ཐམས་ཅད་དུ། ། བསྒྲུབ་ཅིང་རིལ་བུ་བྱས་ནས་ནི། ། དབང་ལ་ཡོངས་སུ་རབ་ཏུ་གྲགས། ། རུ་རཀྵ་དང་ལུང་ཐང་དང་། ། དེ་བཞིན་སྐྱེས་པའི་རུས་པ་ཉིད། ། དྲག་པོའི་ལས་ལ་སྦྱར་བར་བྱ། ། ཞེས་ལས་སོ་སོ་ལ་ཕྲེང་བ་སོ་སོར་གསུངས་ཤིང་། ལས་གང་སྒྲུབ་ཀྱི་ཐུན་མོང་བའི་ཕྲེང་བ་ནི། ཡང་དེ་ཉིད་ལས།
ཞི་རྒྱས་དབང་དང་མངོན་སྤྱོད་ལས། ། བོ་ཌོ་ཙིས་ནི་ལས་ཀུན་བྱེད། ། ཅེས་གསུངས་ཤིང་། དགྲ་ནག་གི་རིམ་པར་ཕྱེ་བ་བཅུ་གཉིས་པ་ལས། མི་དང་མ་ཧེ་གཉིས་འཐུང་དང་། ། བ་གླང་དང་ནི་རྟ་དག་དང་། ། བོང་བུ་རྔ་མོའི་རུས་པ་དང་། ། བཟླས་པའི་ཕྲེང་བ་བསྒྲུབ་པར་བྱ། ། ཞེས་གཙོ་བོར་མངོན་སྤྱོད་སྒྲུབ་པའི་དབང་དུ་བྱས་ནས་གསུངས་པ་ལ། དེ་ཡང་མིའི་རུས་པ་ནི་གང་ཡིན་གྱིས་མི་རུང་སྟེ།
སྐྱེས་པའི་རུས་པ་དགོས་པར་སམྦུ་ཊི་ནས་གསུངས་པ་ལྟར་ཡིན་ལ། བྱེད་ལས་ནི་གཙོ་བོར་གསོད་པའི་ལས་ལ་བསྔགས་ཤིང་། མ་ཧེའི་རུས་པ་ནི། བརྟག་གཉིས་ལས། མ་ཧེ་་་་་་ཡིས་ཀྱང་གསད་པ་ལ། རུས་སྦལ་སྤྲོད་པར་བྱེད། ། ཅེས་པ་ལྟར་ཡིན་ནོ། ། གཉིས་འཐུང་ནི་གླང་པོ་ཆེ་ཡིན་ལ། དེའི་རུས་པ་ནི་རྒྱས་པའི་ལས་བྱེད་པ་ལ་ཤིས་པར་གསུངས་ཏེ། བརྟག་གཉིས་ལས།
ཆར་ལ་གླང་པོའི་རུས་པས་སོ།་་་་་ ཆར་པ་ལ། ། ཞེས་གསུངས་པ་བཞིན་ནོ། ། བ་གླང་གི་རུས་པ་ནི་གཙོ་བོ་རེངས་པའི་ལས་ལ་བདེ་མཆོག་ནས་བསྔགས་ལ། རྟ་ཡི་རུས་པ་ནི་བརྟག་གཉིས་ལས། རྟའི་རུས་པས་འགུགས་་་་་་བསྐྲད་པ་ཉིད། པར་བྱེད། ། ཅེས་གསུངས་པ་ལྟར་ཡིན་ཞིང་། སྡོམ་འབྱུང་ལས་ཕྲེང་ཐག་གི་བྱེད་ལས་གསུངས་པའི་རིགས་པས་ནི། རྟ་དང་མ་ཧེའི་རུས་པས་དབྱེ་བའི་ལས་འགྲུབ་པར་ཡང་མངོན་ནོ། །
བོང་བུ་དང་རྔ་མོའི་རུས་པས་ནི་རིམ་པ་བཞིན་དུ་མནན་པ་དང་། བསྐྲད་པའི་ལས་འགྲུབ་པར་སྡོམ་འབྱུང་ནས་ཕྲེང་ཐག་གི་བྱེད་ལས་བཤད་པའི་རིགས་པས་ཤེས་སོ། ། ཡང་རྒྱུད་འདི་ནས་བསྟན་པ་དང་། གཤེད་དམར་ལེའུ་བཅུ་དགུ་པ་ལས། གཤིན་རྗེའི་སློབ་དཔོན་མི་ཡི་མཆོག ། མ་ཧེ་མི་དང་གླང་མོ་ཆེ། ། བ་གླང་དང་ནི་རྟ་ཉིད་དང་། ། བོང་བུ་རྔ་མོའི་རུས་པ་གཟུང་། ། བཟླས་པའི་ཕྲེང་བ་རབ་བསྒྲུབ་བྱ། ། ཞེས་གསུངས་སོ། །
རྒྱུད་མི་འདྲ་བ་སོ་སོ་ནས་ཕྲེང་བའི་བྱེ་བྲག་མི་འདྲ་བ་དང་། དེའི་ལས་བྱེད་ཀྱང་མི་འདྲ་བ་སོ་སོར་གསུངས་ཏེ། དེ་དག་སོ་སོའི་སྟེང་དུ་ཤེས་པར་བྱའོ། ། གཉིས་པ་ཕྲེང་བའི་གྲངས་ནི། སམྦུ་ཊི་ལས། སྔགས་ཀྱི་བསྒྲུབ་པ་ལྔ་བཅུ་སྟེ། ། དབང་ལ་དེ་ཡི་ཕྱེད་ཉིད་དོ། ། བརྒྱ་ཕྲག་གཅིག་ནི་ཞི་བ་ལ། ། དེ་བཞིན་རྒྱས་ལ་ལྷག་པར་བརྒྱད། ། མངོན་སྤྱོད་ལ་ནི་དྲུག་ཅུ་ཉིད། །
ཁྱད་པར་དུ་ནི་ལས་ལ་སྦྱར། ། ཇི་ལྟར་ལས་ཀྱི་བྱེ་བྲག་གིས། ། ཕྲེང་བ་ལ་སོགས་བྱ་བའོ། ། ཞེས་གསུངས་པ་ལྟར་རོ། ། གསུམ་པ་ཕྲེང་ཐག་འདི། ལས་ཐུན་མོང་གི་རྒྱུད་རྡོ་རྗེ་མཁའ་འགྲོ་ལས། ཡང་ན་རས་བལ་སྐུད་པ་ནི། ། ཞེས་བཤད་པ་ལ། ལས་སོ་སོ་ལ་དེ་ལ་འདི་རྣམས་བསྲེ་བར་བྱ་སྟེ། སྡོམ་འབྱུང་ལས།
བོང་བུ་རྔ་མོའི་སྤུ་དང་ནི། ། ཁྭ་ཡི་སྒྲོ་ནི་བསྲེས་བྱས་ལ། ། མནན་ན་བསྐྲད་པའི་ལས་ལ་ནི། ། དེ་ཡི་སྲད་བུ་བརྒྱུ་བར་བྱ། ། རྟ་དང་མ་ཧེའི་སྤུ་ལ་ནི། ། རྣམ་པར་སྡང་ལ་སྲད་བུ་བྱ། ། དུར་ཁྲོད་སྐྲ་ཡིས་སྲད་བུ་དང་། ། ཁྱི་ཡི་སྤུ་ནི་བསྲེས་བྱས་ལ། ། དེ་ཡི་སྲད་བུ་དྲག་པོ་ཡི། ། ལས་ལ་སྔ་ཕྱིར་སྦྱར་བར་བྱ། །
ཞེས་གསུངས་པ་ལྟར་ཤེས་པར་བྱའོ། ། ཕྲེང་ཐག་རྣམས་ཀྱི་ཉག་མའི་གྲངས་ནི། སམྦུ་ཊིའི་བརྒྱད་པའི་གཉིས་པ་ལས། ཕྱོགས་དང་མཚམས་ནི་བརྒྱད་རྣམས་ཀྱི། ། དབུས་སུ་དགུ་པ་སངས་རྒྱས་ཉིད། ། ལྷ་ནི་དགུ་སོགས་སྲད་བུ་ལ། ། ལྷ་དགུའི་བྱིན་གྱིས་བརླབ་པར་བྱ། ། ཞེས་གསུངས་ལ། དེའི་དོན་ནི། སྲད་བུ་དགུ་བསྒྲིལ་དུ་བྱས་ལ།
དགུ་པོ་དེའང་ལྷ་བརྒྱད་དང་། དབུས་སུ་དགུ་པ་རྡོ་རྗེ་འཆང་མཚོན་ཞིང་དེར་བྱིན་གྱིས་བརླབས་ཏེ། ཁ་ཅིག་ལྷ་བརྒྱད་པོ་དེ་རིགས་བཞི་དང་ཡུམ་བཞི་མཚོན་ཟེར་མོད་ཀྱི། རྗེ་བཙུན་རྩེ་མོས། སམྦུ་ཊིའི་རྡོ་རྗེའི་དེ་ཁོ་ན་ཉིད་དུ་བཤད་པ་བཞིན། པདྨའི་ཕྱག་དང་བྱམས་པ་དང་། ། ནམ་མཁའི་མཛོད་དང་ཀུན་ཏུ་བཟང་། ། གནོད་སྦྱིན་བདག་པོ་འཇམ་པའི་དཔལ། ། སྒྲིབ་པ་སེལ་དང་ས་སྙིང་ཉིད། ། ཅེས་གསུངས་པ་རྣམས་ལ་བཤད་པ་དོན་ལ་གནས་སོ། །
སྐུད་པ་འཁེལ་མཁན་ཡང་། འཇམ་པོ་ལ་ནི་རྡོ་རྗེ་མཁའ་འགྲོ་དང་། ། གཞོན་ནུ་མ་ཡིས་བཀལ་བའོ། ། དེ་ཡང་གཟུགས་མཛེས་ལུས་རྫོགས་ཤིང་། ། གཙང་དྲང་ལྡན་ཞང་སྙན་པར་སྨྲ། ། དེ་ཡིས་བཀལ་བའི་ཕྲེང་ཐག་གིས། ། གྲོལ་བའི་དངོས་གྲུབ་ཐོབ་པར་འགྱུར། ། ཞེས་གསུངས་པ་ལྟར་བྱས་ཤིང་། ལས་དྲག་པོ་རྣམས་ལ་རིགས་པས་དཔྱད་པར་བྱའོ། ། བཞི་པ་འདོན་འཛིན་ནི།
སམྦུ་ཊིར། ཕྲེང་བ་ཀུན་ནི་དགྲ་བཅོམ་པ། ། མཆོད་རྟེན་སྟེང་དུ་བར་དུ་བཏགས། ། མཆོད་རྟེན་ཆོས་ཀྱི་དབང་པོའི་ཕྱིར། ། སྟེང་དུ་ཡང་ནི་ཆོས་ཀྱི་དབྱིངས། ། ཞེས་གསུངས་པའི་འདོན་འཛིན་གཉིས་བརྩེགས་སུ་བྱས་པའི། འོག་མས་ཡེ་ཤེས་སྟོབས་སོགས་དང་། གོང་མས་ཆོས་དབྱིངས་མཚོན་པའོ། ། ལྔ་པ་ཇི་ལྟར་བརྒྱུ་བའི་ཚུལ་ནི། ཕྲེང་ཐག་རྡོ་རྗེ་འཆང་དང་།
བྱང་སེམས་ཉེ་བའི་སྲས་བརྒྱད་དུ་ཤེས་ནས་ངག་ཏུ་ཧཱུྃ་གི་གླུ་ལེན་ཞིང་བརྒྱུ་བར་བྱ་སྟེ། སམྦུ་ཊིར། ཨ་ལྀ་ཀ་ལྀའི་ས་བོན་ནི། ། ཧཱུྃ་གི་སྲད་བུ་བརྒྱུ་བ་ཉིད། ། ཅེས་གསུངས་པ་ལྟར་རོ། ། དྲུག་པ་བྱིན་གྱིས་བརླབ་པ་ནི། གཤེད་དམར་ལེའུ་བཅུ་དགུ་པ་ལས། ཟླ་བཅུ་པ་ཡི་བཅུ་བཞི་ལ། ། ཤ་ལྔ་ཡི་ནི་རང་བཞིན་ལ། ། བདུད་རྩི་ལྔ་དང་ཡང་དག་ལྡན། །
མཆོག་གི་དངོས་གྲུབ་རྒྱུར་བཟླས་ཏེ། ། ཚེས་གཅིག་རིལ་བུ་རྣལ་འབྱོར་པ། ། མཁས་པས་གཤིན་རྗེ་གཤེད་བསྒོམ་བྱ། ། ཡང་ན་མི་ཡི་མགོ་བོ་ལ། ། ཁྲག་དང་ལྡན་པ་རྣམ་པར་བསྒོམ། ། ཞེས་གསུངས་པ་ལ། དེའི་དོན་གོང་དུ་བཤད་པའི་མི་རུས་ཀྱི་ཕྲེང་བ་ལ་སོགས་པ་ལས་དང་རྗེས་སུ་མཐུན་པའི་ཕྲེང་བ་ལ་བདུད་རྩི་རིལ་བུའི་ཆུས་བྱུག བསང་སྦྱང་བྱས་ལ། ཕྲེང་རྡོག་རྣམས་གཤིན་རྗེ་གཤེད་དུ་བསྐྱེད་ལ་བྱིན་གྱིས་བརླབས་དབང་བསྐུར། ཡེ་ཤེས་པ་བཅུག
མཆོད་བསྟོད་ཞུ་བ་ལས་བྱུང་བའི་མི་མགོ་ཁྲག་འཛག་པའི་ཕྲེང་བར་བལྟས་ལ། དེ་ནས་རང་ཉིད་ལྷའི་ང་རྒྱལ་དུ་གནས་པའི་ལག་པ་གཡོན་པའི་སོར་མོ་རྣམས་པདྨ་འདབ་མ་ལྔ་པ། ལག་མཐིལ་དུ་ཟླ་བའི་དཀྱིལ་འཁོར་ལ། ཨ་སོགས་དབྱངས་ཡིག་གཡོན་དུ་བསྐོར་བའི་ལྟེ་བ་ལ་ཨ། ལག་པ་གཡས་པའི་སོར་མོ་ལྔ་རྡོ་རྗེ་རྩེ་ལྔ་པ་ལག་པའི་མཐིལ་དུ་ཉི་མའི་དཀྱིལ་འཁོར་ལ་ཀ་སོགས་གསལ་བྱེད་ཀྱིས་གཡས་སུ་བསྐོར་བའི་ལྟེ་བ་ལ་ཧཱུྃ་གིས་མཚན་པ་བསམ་ལ། པད་སྐོར་སྔོན་དུ་འགྲོ་བས་ཕྲེང་བ་བླངས་ཏེ་ལག་པ་གཉིས་ཀྱི་དབུས་སུ་བཞག བདུད་རྩིའི་ཡི་གེ་སུཾ་དཀར་པོ་ལས་འོད་ཟེར་འཕྲོས་པར་བསམ། རྡོ་རྗེ་དང་པདྨ་སྙོམས་པར་འཇུག་པའི་བྱང་ཆུབ་ཀྱི་སེམས་སུཾ་ལ་ཁྱབ། དེ་ཨ་ལྀ་དང་ཀ་ལྀ་ལ་ཁྱབ། དེ་ཕྲེང་བ་དང་གཉིས་སུ་མེད་པར་གྱུར་པར་བསམ་ལ།
སམྦུ་ཊི་ལས་བྱུང་བའི་སྔགས་འདི་བརྗོད་དེ། ཨོཾ་པ་ཏེ་པ་ཏེ་མ་ཧཱ་ཛྙཱ་ན་སརྦ་བུདྡྷ་མ་ཡྃ་ཝེ་ཏ་ཧཱུྃ་ཧཱུྃ་ཧཱུྃ། ཧོ་ཧོ་ཧོ་ཨ་ཁྃ་སྭཱཧཱ། ཞེས་པའི་སྔགས་འདི་དང་པོ་བྱིན་གྱིས་རློབ་དུས་ཕྲེང་སྐོར་གཅིག་བཟླས་ཤིང་། གཞན་ཡང་བཟླས་པ་ནམ་བྱེད་ཀྱི་དུས་སུ་ཁ་ཡར་རེ་བཟླས་ན་ནུས་པ་ཆེའོ། ། དེ་ལྟར་བྱིན་གྱིས་བརླབ་པའི་ཚུལ་ནི། སམྦུ་ཊི་ལས། ལག་མཐིལ་ཉི་མ་བསམ་ནས་ནི། ། དབྱངས་ཡིག་དང་པོ་ལ་སོགས་པ། ། ལག་པའི་དབུས་སུ་རྣལ་འབྱོར་པས། །
བསྒོམ་ཞིང་བདུད་རྩིའི་ཡི་གེ་ནི། ། འོད་ཟེར་འཕྲོ་བ་དུ་མ་དང་། ། ཁ་དོག་དཀར་པོ་བསམ་ནས་ནི། ། གཡོན་པས་པདྨ་འཛིན་པ་ཉིད། ། པདྨ་རྡོ་རྗེ་འཇུག་པ་ཡིས། ། ཡང་དག་སྦྱོར་བ་ཉི་མའི་ན། ། ཀུན་གྱི་དེ་ཉིད་བསྒོམ་བྱ་ཞིང་། ། ཕྲེང་བ་བྱིན་གྱིས་བརླབ་པར་བྱ། ། ཞེས་དང་། སྔགས་ཀྱི་ཕྲེང་བ་སྦྱངས་ནས་ནི། །
གང་འདོད་དེ་ཉིད་བསྒྲུབ་པར་བྱ། ། དེ་ཉིད་ལས་ནི་འགྲུབ་པར་འགྱུར། ། ཀུན་ཏུ་གསལ་བ་མེད་ན་རིང་། ། ཞེས་གསུངས་པའི་ཕྱིར་རོ། ། བདུན་པ་ཇི་ལྟར་བགྲང་བའི་ཚུལ་ནི། སམྦུ་ཊི་ལས། སོར་མོ་ལ་སོགས་བྱེ་བྲག་ལ། ། ཕྱིས་ནས་སྔགས་པས་བཟླས་པ་བྱ། ། ཞེས་མདོར་བསྟན་ནས། རྒྱས་པར་བཤད་ན།
ཞི་ལ་ཁྲོ་བོར་དགོད་པར་བྱ། ། རྒྱས་ལ་དབུས་མའི་དེ་ཉིད་ལ། ། སྲིན་ལག་ལ་ནི་དབང་དུ་གསུངས། ། ཀུན་གྱི་མཐར་ནི་མངོན་སྤྱོད་ལ། ། ཞེས་གསུངས་པས། དེའི་དོན་ནི། ཞི་བ་ལ་ཁྲོ་བོར་ཏེ་མཛུབ་མོའི་སྟེང་ནས། རྒྱས་པ་ལ་གུང་མོ་དང་། དབང་ལ་སྲིན་ལག་དང་། མངོན་སྤྱོད་ལ་མཐེའུ་ཆུང་གི་སྟེང་ནས་ཕྲེང་བ་འོང་བར་བྱ་སྟེ།
འདོན་འཛིན་གྱི་བར་དུ་བགྲངས་ཤིང་འདོན་འཛིན་ལ་མི་འགོམ་པར་ཕྱིར་བསྐོར་བ་བྱེད་པའི་ཚུལ་གྱིས་བགྲང་ངོ་། ། དེ་ལྟར་ཕྲེང་བའི་ཀུན་རྫོབ་དང་དོན་དམ་པའི་དེ་ཁོ་ན་ཉིད་ཤེས་པས་བཟླས་ན་དངོས་གྲུབ་འགྲུབ་ཅིང་། གཞན་དུ་ན་འབྲས་བུ་མི་འབྱུང་སྟེ། སྃ་བུ་ཊི་ལས། མཉམ་གཞག་བཟླས་དང་བསྒོམ་པ་ཡིས། ། འགྲུབ་འགྱུར་འདི་ལ་ཐེ་ཚོམ་མེད། ། དེ་ཉིད་མེད་པས་རྣལ་འབྱོར་པས། ། དེ་ཉིད་མེད་པས་སྔགས་བཟླས་དང་། ། རྡོ་རྗེ་དྲིལ་བུ་དེ་ཉིད་མེད། ། ཕྱག་རྒྱ་དེ་ཉིད་སྐྱེ་མི་འགྱུར། །
རྣལ་འབྱོར་པ་ཡིས་དེ་ཉིད་དམིགས། ། དེ་ཉིད་ཐམས་ཅད་བྱེད་པ་ཉིད། ། ཅེས་གསུངས་པའི་ཕྱིར་རོ། ། གཉིས་པ་ཚུལ་ཇི་ལྟར་དུ་བཟླ་བའི་བསམ་གཏན་ལ་གཉིས། རྒྱུད་འགྲེལ་རྣམས་ལས་ཇི་ལྟར་གསུངས་ཚུལ། དེ་ཉིད་བླ་མ་བརྒྱུད་པའི་མན་ངག་གིས་ཞིབ་ཏུ་བཤད་པའོ། ། དང་པོ་ནི། རྟོག་བདུན་གྱི་རྟོག་པ་བཞི་པ་ལས། དཔའ་བོའི་གནས་ལ་གནས་པའི་རྣལ་འབྱོར་པས། ཕྱིས་ནས་སྔགས་བཟླ་བར་བྱ་སྟེ།
བཟླས་པའི་དུས་སུ་རང་ཉིད་སྙིང་ཁར་ཉི་མའི་དཀྱིལ་འཁོར། དེའི་སྟེང་དུ་རང་གི་སྔགས་ཀྱི་རྣམ་པར་བསམ་སྟེ། འབར་བ་དང་། ཕྱི་ནས་མ་ཡེངས་པའི་ཡིད་ཀྱི་བཟླས་པ་བྱའོ། ། ཞེས་གསུངས་པ་ལ། དེའི་འགྲེལ་པར་སློབ་དཔོན་མི་བསྐྱོད་པས། ཉི་མའི་དཀྱིལ་འཁོར་ཞེས་པ་ནི་ཡི་གེ་ཨཱཿདམར་པོ་ལས་བྱུང་བའོ། ། དེར་རང་གི་སྔགས་དམིགས་ལ་ཞེས་བྱ་བ་ནི། དབུས་སུ་ཡ་སྔོན་པོའམ་ཧཱུྃ་སྔོན་པོའི་ཡི་གེ་སྟེ། མཐའ་མར་སྔགས་གསུམ་ལས་གཡས་སྐོར་དུ་བསྒོམ་མོ། །
གཡེང་བ་མེད་པའི་ཡིད་ཀྱིས་ཞེས་པ་ནི། ཐ་ན་སྟོང་པ་ཉིད་ཀྱང་མི་བསམ་སྟེ། ། རིགས་སྔགས་ལྔ་ནི་མ་གཏོགས་པར། ། བསྒོམ་པ་མཆོག་ཏུ་གྱུར་པ་ཡང་། ། བཟླས་པ་བཟླས་བརྗོད་བྱེད་པའོ། ། ཀུན་རྟོག་བཟུང་ནས་མི་བསམ་མོ། ། ཞེས་གསུངས་སོ། ། ཞེས་བཤད་པས་རང་ཉིད་ལྷར་གསལ་བའི་ཐུགས་ཀར་ཨ་དམར་པོ་ལས་བྱུང་བའི་ཉི་མའི་དཀྱིལ་འཁོར། དེའི་སྟེང་དུ་ཡི་གེ་ཡ་སྔོན་པོའམ་ཧཱུྃ་སྔོན་པོ་བསྐྱེད་པའི་མཐར་གཡས་སྐོར་དུ་སྔགས་ཚན་གསུམ་པོས་བསྐོར་བར་དམིགས་པ་ལས། གཞན་གང་ལ་ཡང་ཡིད་ཡེངས་སུ་མི་འཇུག་པར་བཤད་པ་ལྟར་ཡིན་ལ།
དེ་ཡང་སྔགས་ཀྱི་ཡིག་འབྲུ་རྣམས་ཉི་མའི་སྟེང་དུ་སྐྱེས་པ་ལྟར་དམིགས་ནས་བསྒོམ་པ་ཡིན་ཏེ། གདོང་དྲུག་གི་རྒྱུད་ལས། གདུག་པ་འཇིགས་པའི་ཡི་གེ་ནི། ། བཅུ་བཞི་པ་ལ་དམིགས་པ་ཡང་། ། འཁོར་བར་དམིགས་པར་བྱ་བའམ། ། ཉི་མའི་སྟེང་ན་སྐྱེས་པ་ལྟར། ། དམིགས་ཏེ་མ་ཡེངས་བརྗོད་པ་ཡིས། ། བཟླས་པ་ཉིད་ནི་དེ་ལྟར་བྱ། ། ཞེས་གསུངས་པའི་ཕྱིར་རོ། ། དེ་ཡང་གྲུབ་ཆེན་ལ་ལི་ཏ་བཛྲས།
འདི་རྣམས་དེ་ནི་གང་འདོད་པ། ། སྔགས་བཟླས་པ་ནི་དེ་བཞིན་བྱ། ། ཡི་གེ་འབར་བར་བསྒོམ་པ་ཡིས། ། དངོས་གྲུབ་དག་ནི་མྱུར་བ་ཡིན། ། ཐམས་ཅད་ལས་ནི་དབང་བསྒྱུར་བ། ། སྙིང་ཁར་ཉི་མ་རྣམས་བསམ་བྱ། ། ཐམས་ཅད་ཀྱི་ནི་འཁོར་བར་ཡང་། ། མ་ཧེ་གདོང་གི་སྙིང་ཁར་བཀོད། ། སྙིང་པོའི་སྔགས་སོགས་དང་པོར་ནི། ། སྔགས་གསུམ་བཟླས་པ་ཡང་དག་སྦྱར། །
དེ་ནི་སྔགས་ནི་སོ་སོར་བཟླས། ། ཞེས་གསུངས་པས་སྔགས་ཀྱི་ཡིག་འབྲུ་རྣམས་འོད་འབར་བར་བསྒོམ་ན་དངོས་གྲུབ་མྱུར་བར་གསུངས་ལ། འདིར་འཁོར་ཞེས་པའི་དོན་ནི་སྔགས་གྱིས་ཡིག་འབྲུ་རྣམས་ཀྱིས་ས་བོན་གྱི་ཡི་གེ་ལ་བསྐོར་བའི་དོན་ཡིན་གྱིས། ཡིག་འབྲུ་རྣམས་འཁོར་ལོ་བསྐོར་བ་ལྟར་གྱི་བསྐོར་བའི་དོན་མ་ཡིན་ནོ། ། གཉིས་པ་དེ་ཉིད་བླ་མ་བརྒྱུད་པའི་མན་ངག་གིས་ཞིབ་ཏུ་བཤད་པ་ནི། སློབ་དཔོན་ཤྲཱི་བྷ་ཏྲས་སྒྲུབ་ཐབས་མདོར་བསྡུས་པ་ལས། དེ་ཉིད་སླར་རང་གི་ལུས་ལ་ཞུགས་པས། སྙིང་ཁར་ཡེ་ཤེས་སེམས་དཔའ་བསམ་ལ། དེའི་སྙིང་ཁར་ཏིང་ངེ་འཛིན་སེམས་དཔའ་བསྒོམ་པར་བྱའོ། ། དེ་ལྟར་རང་ཉིད་རྡོ་རྗེ་འཇིགས་བྱེད་དུ་བསྒོམ་པ་ལ་སྔགས་བཟླ་བར་བྱ་སྟེ།
ཨོཾ་ཡ་མ་རཱ་ཛཱ་ས་དོ་མེ་ཡ། ཡ་མེ་དོ་རུ་ཎ་ཡོ་ད་ཡ། ཡ་ད་ཡོ་ནི་ར་ཡ་ཀྵེ་ཡ། ཡ་ཀྵེ་ཡ་ཙྪ་ནི་ར་མ་ཡ་ཧཱུྃ་ཕཊ྄། ཨོཾ་ཧྲིཿཥྚི་ཝི་ཀྲི་ཏཱ་ན་ན་ཧཱུྃ་ཕཊ྄། ཨོཾ་ཡ་མནྟ་ཀ་ཧཱུྃ་ཕཊ྄། སྙིང་ཁར་ཉི་མའི་དཀྱིལ་འཁོར་ལ་སྔགས་ཀྱི་ཡི་གེ་རྣམས་ལས་གང་ཡིད་དུ་འོང་བ་བསམ་སྟེ། སྤྲོ་བ་དང་བསྡུ་བ་བྱའོ། ། ཞེས་སེམས་དཔའ་སུམ་བརྩེགས་བསྒོམ་པའི་ཡེ་ཤེས་སེམས་དཔའི་ཐུགས་ཁར་སྔགས་འཁོར་བསྒོམ་པར་བཤད་པ་བཞིན་དུ་འདིར་ཡང་མཐུ་སྟོབས་ཀྱི་དབང་ཕྱུག་རྭ་པའི་བླ་མ་རྣམས་ཀྱི་མན་ངག་ལ། རང་ཉིད་དམ་ཚིག་སེམས་དཔའ་རྡོ་རྗེ་འཇིགས་བྱེད་དུ་བསྒོམ་པའི་ཐུགས་ཁར་པདྨ་དང་ཟླ་བའི་དཀྱིལ་འཁོར་གྱི་སྟེང་དུ་ཡེ་ཤེས་སེམས་དཔའ་སྔར་བཤད་པ་ལྟར་བསྒོམ་པའི་སྙིང་ཁར་ཉི་མའི་གདན་ལ།
རྡོ་རྗེ་ནག་པོ་རྩེ་ལྔ་པ་ལངས་ནས་ཡོད་པའི་ལྟེ་བའི་ནང་དུ་འཁོར་ལོ་དཀར་པོ་རྩིབས་བརྒྱད་པ་གུར་ཐབས་སུ་བསྒོམ་པའི་ལྟེ་བར་པདྨ་དམར་པོ་འདབ་མ་བརྒྱད་པ་བསྒོམ་ཞིང་། འདབ་མ་བརྒྱད་པ་འཁོར་ལོའི་རྩིབས་བརྒྱད་ཀྱི་ནང་དུ་རིམ་པ་བཞིན་དུ་ས་བོན་ལ་པདྨའི་འདབ་མ་རྣམས་ཀྱིས་འཁོར་ལོའི་རྩིབས་རྣམས་ཀྱི་རྩེ་མོར་ཅུང་ཟད་མ་སླེབ་པར་བསྒོམ་ཞིང་། པདྨའི་ལྟེ་བའི་སྟེང་དུ་ཨཱ་ལས་ཉི་མའི་དཀྱིལ་འཁོར། དེའི་སྟེང་དུ་ཏིང་ངེ་འཛིན་སེམས་དཔའ་ཧཱུྃ་ཁ་དོག་སྔོན་པོ་འགྲེངས་པའི་ཚུལ་དུ་ཡོད་པར་བསྒོམ་ལ། དེའི་མཐར་གཡས་བསྐོར་དུ་ཉི་མའི་སྟེང་དུ། དང་པོ་ཡ་མན་ཏ་ཀའི་སྔགས་ཀྱིས་བསྐོར་ཞིང་། དེའི་རྒྱབ་ཏུ་ཡི་གེ་བཅུ་པས་བསྐོར་བར་བསྒོམ་ལ། པདྨའི་འདབ་མའི་རྩ་བ་བརྒྱད་ལ་ཨོཾ་བརྒྱད་པད་འདབ་ཀྱི་རྩེ་མོས་མ་སླེབ་པའི་འཁོར་ལོའི་རྩིབས་ཀྱི་རྩེ་མོ་བརྒྱད་ལ་ཕཊ྄་བརྒྱད་བསྒོམ་ཞིང་། པདྨའི་འདབ་མ་བརྒྱད་ཀྱི་སྟེང་དུ་རྩ་སྔགས་ཀྱི་ཡིག་འབྲུ་བཞི་བཞི་རིམ་པ་བཞིན་དུ་བཀོད་ནས། ཡི་གེ་ཐམས་ཅད་གྱེན་དུ་འགྲེང་བའི་ཚུལ་དུ་བསྒོམ་པ་ཡིན་ལ།
དེ་ཡང་སྔགས་བཟླས་པའི་ཚེ། སྔགས་ཚན་གསུམ་པོ་གང་ལ་བསྙེན་པའི་སྔགས་ཀྱི་ཡི་གེ་དེ་རྣམས་ལ་དམིགས་པ་གཏད་པ་ཡིན་ནོ། ། དེ་ནས་ཁྱད་པར་དུ་ཤེས་རབ་འཕེལ་བར་འདོད་ན། ཏིང་ངེ་འཛིན་སེམས་དཔའི་ངོ་བོ་ཧཱུྃ་གི་ཐིག་ལེའི་ནང་དུ་མུྃ་དམར་སེར་རྟ་རྔའི་ཉག་མས་བྲིས་པ་ཙམ་ཞིག་ལ་དམིགས་ནས་སྔགས་བཟླས་པས་ཤེས་རབ་འཕེལ་བར་འགྱུར་རོ། ། ཡང་བསྒྲུབ་བྱ་གཞན་བསྲུང་བར་འདོད་ན། མུྃ་ཡིག་གི་མལ་དུ་བསྲུང་བྱ་གང་ཡིན་པ་དེའི་རྣམ་པར་ཤེས་པའི་ངོ་བོ་ཐིག་ལེ་ཡུངས་ཀར་ཙམ་ཞིག་དམིགས་ནས་བཟླས་པ་བྱེད་པ་མན་ངག་ཏུ་བཤད་ལ། གཞན་རྒྱུན་གྱི་བསྙེན་པའི་དུས་སུ། རང་གི་གང་བསྙེན་པའི་སྔགས་དེའི་ཡིག་འབྲུ་རྣམས་ལ་འོད་འབར་བར་དམིགས་ནས་བཟླ་བར་རྒྱུད་ནས་བཤད་པ་ལ། ལ་ལི་ཏས། དེ་ལྟར་བསྒོམས་ནས་བཟླས་ན་ནུས་པ་ཆེ་བར་གསུངས།
ཞི་རྒྱས་ལ་སོགས་པའི་ལས་གང་སྒྲུབ་ཀྱི་སྔགས་ཀྱི་ཁ་དོག་དང་འོད་ཟེར་གྱི་བྱེད་ལས་རྣམས་གཞན་དུ་བཤད་པ་ལས་ཤེས་པར་བྱའོ། ། གསུམ་པ་བཟླ་བྱའི་སྔགས་ནི། གཙོ་བོའི་བསྙེན་སྔགས་ནི། ཉེ་སྙིང་ལ་སོགས་པའི་སྔགས་གསུམ་ཡིན་ལ། དེ་ཡང་ཡི་གེ་བདུན་པ་བཏུ་བའི་སྐབས་སུ། རྟོག་བདུན་ལས། འདི་ནི་མ་ཧེ་གདོང་ཅན་གྱི། ། སྙིང་པོ་སྔགས་སུ་གྲགས་ཞེས་ཡ་མན་ཏ་ཀ་སོགས་སྙིང་པོ་སྔགས་སུ་བཤད་ལ། ཡང་དེའི་ཧྲིཿཥྚིཿསོགས་ཡི་གེ་བཅུ་པ་བཏུས་པའི་སྐབས་སུ། འདི་ནི་སྔགས་ཀྱི་རྒྱལ་པོ་སྟེ། །
མ་ཧེའི་གདོང་ཅན་སྦྱོར་བ་ཡིས། ། ཐམས་ཅད་ལས་ནི་བྱེད་པ་འོ། ། ལས་ཀྱི་སྔགས་སུ་གྲགས་པ་སྟེ། ། ཞེས་གསུངས་པས། ཧྲིཿཥྚིཿསོགས་ཡི་གེ་བཅུ་པ་ལས་སྔགས་ཞེས་གསུངས་པས། བཅོམ་ལྡན་འདས་ཀྱི་ཐུགས་རྒྱུད་བསྐུལ་བའི་ལས་ལ་སོགས་པ་ལས་ཁྱད་པར་ཐམས་ཅད་སྒྲུབ་པར་བྱེད་པའི་ཉེ་སྙིང་དུ་བཤད་པ་ཡིན་ཅིང་། ཡང་དེའི་ཡ་མ་རཱ་ཛ་བཏུས་པའི་སྐབས་སུ། འཇིགས་བྱེད་ཆེན་པོའི་རྒྱུད་འཁོར་ལོ། ། མ་ཧེ་གདོང་ཅན་རྩ་སྔགས་ཏེ། ། ཞེས་ཡ་མ་རཱ་ཛ་སོགས་རྩ་སྔགས་སུ་གསུངས་སོ། །
དེ་ལ་གྲུབ་ཆེན་དཔལ་འཛིན་གྱིས། ཡི་གེ་བཅུ་པ་སྙིང་པོ་དང་། ། ཡི་གེ་བདུན་པ་ཉེ་སྙིང་དུ། ། གསུངས་པ་དང་། ཡ་མ་རཱ་ཛ་རྩ་སྔགས་སུ་གསུངས་ལ། གཞན་འདི་སྒྲུབ་ཐབས་ཕལ་ཆེར་ལ་རྒྱུད་ཀྱི་དངོས་བསྟན་ལྟར་བཤད་དོ། ། དེ་ལ་སྔགས་དོན་བཤད་པ་ན། ཨོཾ་ཧྲིཿཥྚིཿསོགས་ཡི་གེ་བཅུ་པ་རྒྱུད་ཀྱི་དངོས་བསྟན་ལྟར། ཉེ་སྙིང་གི་དབང་དུ་བྱས་ནས་དང་པོར་བཤད་ན། དེ་ལ་ཨོཾ་ནི།
རྡོ་རྗེ་རྩེ་མོ་ལས། ཨོཾ་ནི་ཅི་ཞིག་ཡིན་པར་བཤད། ། མཆོག་དང་ནོར་སྟེར་དཔལ་དང་དབྱངས། ། སྐལ་བཟང་རྣམ་པ་དང་ལྡན་ཞིང་། ། དམ་བཅའ་བ་དང་བཀྲ་ཤིས་དོན། ། ནོར་བུ་འཛིན་པའི་སྙིང་པོ་ཡིན། ། ཞེས་གསུངས་པ་ལྟར་མཆོག་དང་ཐུན་མོང་གི་དངོས་གྲུབ་ཐམས་ཅད་སྟེར་བར་བྱེད་པའི་ནུས་པ་འཛིན་པ་ཡིད་བཞིན་གྱི་ནོར་བུ་རིན་པོ་ཆེ་དང་འདྲ་བར་བསྟན་པ་ཡིན་ནོ། ། སྔགས་གསུམ་གྱི་ཐོག་མར་ཨོཾ་སྦྱིན་པའི་ཚེ། ཐོག་མར་རྣམ་པར་སྣང་མཛད་སྦྱིན། ། ཞེས་འབྱུང་བས།
སངས་རྒྱས་ཐམས་ཅད་ཀྱི་སྐུ་ཡི་ངོ་བོ་ཡིན་པར་ཡང་བསྟན་པ་ཡིན་ནོ། ། ཧྲིཿཥྚིཿཧྲཱིཿཞེས་པའི་དོན་ནི། ངོ་ཚ་ཤེས་པ་དང་། གསལ་བ་དང་། འཕྲོགས་པ་དང་། དོན་འགྱུར་ལ་སོ་སོར་རྟོག་པ་ལ་ཡང་འཇུག་ཀྱང་། སྐབས་འདིར་འཕྲོགས་པ་ལ་འཇུག་ལ། ཥྚིཿནི་མཆེ་བ་ལ་འཇུག་པས་འཕྲོགས་པའི་མཆེ་བ་ཅན་ཞེས་པའོ། ། ཅི་འཕྲོགས་ན། རྡོ་རྗེ་གུར་ལས།
རྒྱས་པའི་རྣལ་འབྱོར་བཅུ་གཉིས་ཙམ་བཤད་པའི་རྡོ་རྗེ་འཇིགས་བྱེད་ཀྱི་རྣལ་འབྱོར་གྱི་འགྲེལ་པར། ལྷ་ཡི་རིགས་ཀྱི་བློ་གྲོས་ཀྱི། ། ཧྲིཿནི་བདུད་དང་གཤིན་རྗེ་ལ་སོགས་པ་གན་རྐྱལ་དུ་བསྒྱེལ་བར་བྱའོ། ། ཥྚིཿམཆེ་བ་སྟེ། ཟ་ཞིང་གཅོད་པར་བྱེད་པའོ། ། ཞེས་བཤད་པ་ལྟར་ན། ཕྱི་ལ་སྦྱར་ན་བདུད་དང་གཤིན་རྗེ་ལ་སོགས་པ་དྲེགས་པ་ཅན་རྣམས་ཀྱི་སྟོབས་འཕྲོག་པར་བྱེད་ནས་གན་རྐྱལ་དུ་བསྒྱེལ་ཏེ། མཆེ་བས་གཅོད་ཅིང་ཟ་བར་བྱེད། ཅེས་པའི་དོན་ཡིན་ལ། ནང་ལ་སྦྱར་བ་ལ།
དམར་ནག་གཉིས་ཀའི་རྒྱུད་ལས། ཧྲཱིཿཥྚིཿགསང་སྔགས་དག་གི་ནི། ། ཁྱོད་ཀྱི་ས་གསུམ་འཁྲུལ་པ་སེལ། ། རྗེ་བཙུན་སྙིང་རྗེའི་ཁྲོ་བོ་ལེགས། ། ཞེས་གསུངས། དེའི་འགྲེལ་པར་གྲུབ་ཆེན་དཔལ་འཛིན་གྱིས་ཐམས་ཅད་ཧྲཱིཿཥྚིཿསྔགས་ཞེས་བྱ་བ་ནི། ཧྲཱིཿཥྚིཿལ་སོགས་པའི་སྔགས་ཀྱི་ང་རོའི་སྒྲས་སོ། ། སྲིད་པ་གསུམ་གྱི་འཁྲུལ་ཆེན་ཞེས་བྱ་བ་ལ། སྲིད་པ་གསུམ་ནི། འདོད་པ་དང་།
གཟུགས་དང་། གཟུགས་མེད་པའི་སྲིད་པའི་གཟུང་བ་དང་། འཛིན་པའི་ངོ་བོའི་འཁྲུལ་པའོ། ། དེ་སྤོང་བར་བྱེད་པ་འདི་ཉིད་ནི་བཏང་སྙོམས་ཆེན་པོ་ཞེས་བྱ་བའི་དོན་ཏོ། ། འདིས་སྔགས་ཀྱི་ཆེ་བ་བསྟན་པར་འགྱུར་རོ། ། ཞེས་གསུངས་པ་ལྟར། ཁམས་གསུམ་གྱི་གཟུང་བ་དང་འཛིན་པའི་ངོ་བོ་འཁྲུལ་བའི་རྣམ་པར་རྟོག་པའི་བདུད་དང་གཤིན་རྗེ་ཐམས་ཅད་ཀྱི་སྟོབས་འཕྲོག་པར་བྱེད་ནས། བཏང་སྙོམས་ཆེན་པོ་སྟེ་མཉམ་པ་ཉིད་ཀྱི་མཆེ་བས་གཅོད་ཅིང་ཟ་བར་བྱེད། ཅེས་པའི་དོན་ཏོ། ། ཝི་ནི་རྣམ་པའི་དོན་ནོ། །
ཁ་ཅིག་འདི་ལྔའི་གསུམ་པ་ལ། དབྱངས་ཡིག་སྦྱིན་པར་འདོད་པ་མི་འཐད་དེ། རྟོག་བདུན་གྱི་འདི་བཏུ་བའི་སྐབས་སུ། དྲུག་པ་ཡི་ནི་བཞི་པ་ལ། ། དབྱངས་ཡིག་གསུམ་པ་དང་ལྡན་པ། ། ཞེས་གསུངས་པ་དང་འགལ་བའི་ཕྱིར་རོ། ། དེས་ན་འདི་ཝི་ཡིན་ལ་དོན་ནི་རྣམ་པ་ཡིན་ནོ། ། ཀྲི་ཏ་ནི་བྱེད་པ་ལ་ཡང་འཇུག་ཀྱང་། འདི་ལོ་ཙཱ་བ་ཕལ་ཆེར་གྱིས་འགྱུར་བ་ལ་བསྒྱུར་ལ། ན་ན་ནི་ཞལ་ཡིན་པས་དེ་ལྟར་ན་རྣམ་པར་འགྱུར་བའི་ཞལ་ཅན་ཞེས་པར་འགྱུར་ལ།
དཔང་ལོས་ཀྲི་ཏ་བཞད་པ་ལ་བསྒྱུར་བས་དེ་ལྟར་རྣམ་པར་བཞད་པའི་ཞལ་ཅན་དུ་འགྱུར་ལ། གང་ལྟར་ཡང་རྣམ་པར་འཁྲུག་པའི་ཞལ་ཅན་དུ་འགྱུར་བས། སྙིང་རྗེས་ཁོང་ནས་རྣམ་པར་འཁྲུག་པའི་ཞལ་ཅན་ནོ། ། ཧཱུྃ་ནི་རྡོ་རྗེ་རྩེ་མོ་ལས། ཡི་གེ་ཧཱུྃ་ནི་ཅི་ཡིན་བརྗོད། ། དུ་ཁ་འཆོས་ཤིང་འཇིགས་བྱེད་དང་། ། སྲིད་པའི་ཞགས་པ་འཇོམས་པར་བྱེད། ། གདུག་པ་དངངས་ཤིང་གསོད་བྱེད་པ། ། ཧཱུྃ་ནི་མཆོག་ཏུ་འདྲེན་པར་བྱེད། ། ཅེས་གསུངས་པའི་དོན་ཀུན་ལ་འཇུག་གོ །
ཕཊ྄་ནི། རྡོ་རྗེ་རྩེ་མོ་ལས། བདུད་དང་དུ་ཁཿའཇོམས་པར་བྱེད། ། བདེ་བ་དག་ནི་འགུགས་པར་བྱེད། ། ཕཊ྄་ནི་འཇོམས་བྱེད་དགྲ་ཡིན་ཏེ། ། གྲོགས་དང་བཅས་པས་འཇོམས་པར་བྱེད། ། ཅེས་གསུངས་པའི་དོན་ཐམས་ཅད་བྱེད་པ་ལ་འཇུག་གོ ། དེ་ལ་རྒྱུད་རྟོག་པ་བདུན་པ་འདིར། ཧྲིཿཥྚིཿསོགས་ལ་ཡི་གེ་བཅུ་པར་གསུངས་ཀྱང་། ཁ་ཅིག་ན་རེ།
འཇིགས་བྱེད་ཀྱི་བསྙེན་པ་བྱེད་པ་ལ། ཧྲཱིཿཥྚིཿཡི་གེ་བཅུ་པ་དང་། བཅུ་བཞི་པོ་གཉིས་གང་རུང་བཟླ་བ་བོད་ཁ་ཅིག་ཡིན་ཏེ། མན་སྙེར་དེ་ལྟར་དུ་བཤད་པས་སོ། ། ཞེས་འདོད་པ་ནི་མ་བརྟག་པ་སྟེ། མན་ངག་སྙེ་མར། གཤིན་རྗེ་གཤེད་ཞལ་གསུམ་ཕྱག་དྲུག་པ་དང་། དབུ་དགུ་ཕྱག་སུམ་ཅུ་རྩ་བཞི་པ་གཉིས་ཀྱི་སྒྲུབ་ཐབས་ལས། ཚོགས་གཉིས་བསགས་པ་སོགས་ཐུན་མོང་དུ་བཤད་ཅིང་། ལྷའི་རྣམ་པ་བསྒོམ་ཚུལ་སོ་སོར་བཤད་ནས།
སྐུ་གསུང་ཐུགས་སྐྱེ་མཆེད་བྱིན་གྱིས་རླབས་པ། ཡེ་ཤེས་པ་དགུག་གཞུག དབང་བསྐུར་རྣམས་འདྲ་བར་བཤད་ནས། བཟླས་པའི་སྐབས་སུ། ཨོཾ་ཧྲཱིཿཥྚིཿཝི་ཀྲི་ཏ་ན་ན་ཧཱུྃ་ཧཱུྃ་ཕཊ྄་ཕཊ྄་སྭཱཧཱ། ཞེས་པའམ། ཨོཾ་ཧྲཱིཿཥྚིཿཝི་ཀྲི་ཏ་ན་ན་ཧཱུྃ་ཕཊ྄། ཞེས་པ་བཟླའོ། ། ཞེས་བཤད་པས་འཁྲུལ་གཞི་བྱས་པ་སྟེ། དེའི་དེ་ལྟར་བཤད་པའི་དོན་ནི།
སྔགས་དང་པོ་ནི་ཞལ་གསུམ་ཕྱག་དྲུག་པ་དེའི་བསྙེན་སྔགས་དང་། ཕྱི་མ་ནི་ཞལ་དགུ་ཕྱག་སུམ་ཅུ་རྩ་བཞི་པ་ལ་སྦྱར་རྒྱུ་ཡིན་པའི་ཕྱིར་རོ། ། དེས་ན་དེ་ལྟར་བཤད་པ་ནི་ནོར་བ་ཆེན་པོ་ཡིན་ཏེ། རྟོག་བདུན་གྱི་སྔགས་འདི་བཏུ་བའི་སྐབས་སུ་ཡི་གེ་བཅུ་པ་བཏུ་བ་ལས་མ་བཤད་པའི་ཕྱིར་དང་། འདིའི་རྒྱུད་དང་རྒྱ་གཞུང་ཐམས་ཅད་ལས་ཡི་གེ་བཅུ་པ་བཟླས་ལ་ཞེས་གསུངས་པ་ལ། ཡི་གེ་བཅུ་བཞི་པ་བཟླ་ཞེས་པ་ཟུར་ཙམ་ཡང་མ་བྱུང་བའི་ཕྱིར་རོ། ། སྔགས་འདི་བཟླ་ལུགས་ལ། ཨོཾ་ཧྲཱིཿཥ་ཊ་རི་ཝི་ཀྲྀ་ཏ་ན་ན་ཞེས་བརྗོད་ནས་འདོན་དགོས་པར་འདོད་པ་ནི་མི་འཐད་དེ། ཥ་ཊ་རི་ནི། དྲུག་མོར་འཇུག་པ་ཡིན་ལ།
འདིར་དྲུག་མོ་ཞེས་པ་འོང་དོན་མེད་པའི་ཕྱིར་རོ། ། ཧྲཱིཿཥྚིཿཝི་ཀྲི་ཏ་ན་ན་ཞེས་ཡིན་ཞེས་ཟེར་ནས། ཥྚིཿའི་འོག་གི་ར་བཅད་པ་ནི་ནོར་བ་ཆེན་པོ་ཡིན་ཏེ། རྒྱུད་དང་འགལ་བའི་ཕྱིར་ཏེ། རྟོག་བདུན་གྱི་ཡི་གེ་འདི་བཏུ་བའི་སྐབས་སུ། བདུན་པ་ཡི་ནི་གཉིས་པ་ལ། ། དབྱངས་ཡིག་བཞི་པ་དང་ལྡན་པ། ། གསུམ་པོ་ཡི་ནི་དང་པོ་ལ། ། མེ་ཡི་ས་བོན་འོག་ཏུ་སྦྱིན། ། མངའ་བདག་བཅུ་དྲུག་མཐའ་མ་སྟེ། །
ཞེས་གསུངས་པའི་ཕྱིར་རོ། ། དེའི་དོན་ལ་བདུན་པའི་ལྔ་པ་ནི། སྡེ་ཚན་བདུན་པའི་ཥ་ཡིན་ལ་དབྱངས་ཡིག་བཞི་པ་ནི་ཨཱི་རིང་པོ་ཡིན་ལ། གསུམ་པའི་དང་པོ་ནི་སྡེ་ཚན་གསུམ་པའི་ཊ་ཡིན་ལ། མེའི་ས་བོན་འོག་ཏུ་སྦྱིན་པ་ནི། ཡི་གེ་དེ་གཉིས་བརྩེགས་པའི་འོག་ཏུ་མེ་ཡི་ས་བོན་ཏེ་ར་ཡིག་གདགས་ཞེས་པའི་དོན་ཡིན་པས། ཥྚིཿཞེས་པའི་ཡི་གེ་ཚེག་དྲག་ཅན་དུ་འགྱུར་ཏེ། མངའ་བདག་བཅུ་དྲུག་ཐ་མ་སྟེ། ། ཞེས་འབྱུང་བའི་ཕྱིར་རོ། ། ཡི་གེ་བདུན་པའི་སྔགས་དོན་ལ།
ཐོག་མའི་ཨོཾ་གྱི་དོན་ནི་གོང་དུ་བཤད་པ་དང་དོན་གཅིག་ལ། ཡ་མཱན་ཏ་ཀ་ནི་གཤིན་རྗེ་མཐར་བྱེད་ཅེས་པར་འགྱུར་ཏེ། ཡ་མཱན་ཏ་ནི་གཤིན་རྗེ་ཡི་ལ། ནའི་འོག་གི་ཏ་དང་ཀ་གཉིས་སྦྱར་བར་ཏ་ཀ་ཞེས་པར་འགྱུར་བས། དེ་མཐར་བྱེད་ཅེས་པའི་དོན། མདོར་ན་ཕྱི་ནང་གཤིན་རྗེ་མ་ལུས་པ་འཇོམས་པར་བྱེད་ཅེས་པའི་དོན་ཡིན་ནོ། ། འདིའི་ཐོག་མཐའི་ཨོཾ་དང་ཧཱུྃ་ཕཊ྄་ཀྱི་ཡི་གེ་གསུམ་དང་། རྩ་སྔགས་ཀྱི་ཡི་གེ་དེ་གསུམ་གྱི་དོན་གོང་དུ་རྡོ་རྗེ་རྩེ་མོའི་ལུང་དྲངས་ནས་བཤད་ཟིན་པ་དང་འདྲའོ། ། རྩ་སྔགས་ཀྱི་ཡི་གེ་སོ་གཉིས་ནི་དཀྱིལ་འཁོར་གྱི་ལྷ་རྣམས་ཀྱི་ས་བོན་ཡིན་ལ། བསྒྱུར་དུ་མེད་དོ། །
བཞི་པ་བཟླས་པའི་གོ་རིམ་ནི། གྲུབ་ཆེན་ལ་ལི་ཏ་བཛྲས་འདིའི་སྒྲུབ་ཐབས་སུ། སྙིང་པོའི་སྔགས་སོགས་དང་པོར་ནི། ། སྔགས་གསུམ་བཟླས་པ་ཡང་དག་སྦྱར། ། དེ་བཞིན་སྔགས་ནི་སོ་སོར་བཟླས། ། ཞེས་གསུངས་པས། དང་པོར་སྙིང་པོ་དང་། དེ་ནས་ཉེ་སྙིང་དང་། དེ་ནས་རྩ་སྔགས་དང་། གསུམ་པོ་རིམ་པ་བཞིན་དུ་སྔ་མ་སྔ་མ་ལ་བསྙེན་པའི་གྲངས་ཐེབ་པར་བྱས་ནས།
ཕྱི་མ་ལ་འཇུག་པར་གསུངས་ལ། རྡོ་རྗེ་སྙིང་འགྲེལ་ལས། རྒྱུད་དང་སྔགས་ཀྱི་བསྐུལ་བ་ཡིས། ། ལྷ་ཡིས་ལས་ནི་བྱེད་པར་འགྱུར། ། དེ་ཕྱིར་མིང་དང་ལུས་པོ་ནི། ། མཁས་པ་བཟླས་དང་བསྒོམ་པར་བྱ། ། རྩ་བའི་སྔགས་ནི་ལུས་གྱུར་ཏེ། ། སྙིང་ཞེས་བྱ་བ་ངག་གི་ཚུལ། ། ཉེ་བའི་སྙིང་པོའི་སྔགས་ཉིད་ནི། ། སེམས་ནི་ཡང་དག་བརྗོད་པའོ། །
ཡེ་ཤེས་ས་བོན་ཞེས་བྱ་བ། ། ཡེ་ཤེས་སྔགས་ནི་དེ་བརྗོད་དོ། ། ཉེ་བའི་སྙིང་པོའི་ས་བོན་ཉིད། ། རྩ་བའི་སྔགས་ཀྱི་སྙིང་པོ་ཡིན། ། ཡེ་ཤེས་སེམས་དང་ངག་དང་ལུས། ། རིམ་པ་ཇི་བཞིན་བསྒོམ་བཟླས་བྱ། ། དེ་ཡིས་དངོས་གྲུབ་སྟེར་བར་འགྱུར། ། ནན་ཏན་གྱིས་ནི་བཟླས་བརྗོད་བྱ། ། ཞེས་གསུངས་པས། ཉེ་སྙིང་དང་།
སྙིང་པོ་དང་། རྩ་སྔགས་གསུམ་པོ་དེ་རིམ་བཞིན་དུ་ཡི་དམ་གྱི་ཐུགས་དང་གསུང་དང་། སྐུ་སྐུལ་བྱེད་དུ་བཤད་ནས། དེ་ཡང་ཐོག་མར་ཐུགས་སྐུལ་བྱེད་ཉེ་སྙིང་ནས་བཟླ་བར་བཤད་པ་ནི། དཔེར་ན་འཇིག་རྟེན་ན་གཞན་གྱི་ཡིད་ལ་བསྐུལ་ནས་འཁོལ་བས་མངོན་པར་འདོད་པའི་དོན་ཇི་ལྟ་བ་བཞིན་དུ་བསྒྲུབ་པ་ལྟར། འདིར་ཡང་ཐོག་མར་ཐུགས་བསྐུལ་བའི་རྒྱུ་མཚན་ཡང་། སྒྲུབ་པ་པོའི་རྒྱུད་ལ་མཆོག་དང་ཐུན་མོང་གི་དངོས་གྲུབ་ཐམས་ཅད་འབྱུང་བ་ཡི་དམ་གྱི་ཐུགས་དགྱེས་པ་ལ་རག་ལས་པས། དེའི་ཐོག་མར་ཐུགས་སྐུལ་བྱེད་ཉེ་སྙིང་བཟླ་བར་བཤད་ལ། བོད་ཀྱི་བླ་མ་ཁ་ཅིག ཐོག་མར་སྐུ་བསྐུལ་བླ་བས་དང་པོ་སྐུ་སྐུལ་བྱེད་རྩ་སྔགས་དང་།
དེ་ནས་གསུང་སྐུལ་བྱེད་སྙིང་པོ་དང་། དེ་ནས་ཐུགས་སྐུལ་བྱེད་ཉེ་སྙིང་བཟླ་བར་བཤད་པ་ལ། ཤེས་བྱེད་ཀྱི་ལུང་གི་གསལ་ཁ་ནི་མི་སྣང་ངོ་། ། འགའ་ཞིག་འཁྲུལ་འཁོར་གྱི་ལས་བསྒྲུབ་ན་ཁྱད་པར་རྩ་སྔགས་ལ་བསྙེན་པའི་ངེས་པ་བྱེད་པའང་བརྟག་པར་བྱ་སྟེ། རྟོག་བདུན་ལས་འཁྲུལ་འཁོར་གྱི་ལས་སྒྲུབ་པའི་སྐབས་ཕལ་ཆེ་བར་ཡི་གེ་བཅུ་པ་ཡང་བཟླ་བར་བཤད་པའི་ཕྱིར་རོ། ། ལྔ་པ་ཇི་ལྟར་བཟླ་བའི་ཚུལ་ནི། ངག་ཏུ་མི་བརྗོད་པ་ཡིད་ཀྱི་བཟླས་པ་དང་། རླུང་བསྡམས་ནས་ཡིད་ཀྱིས་བཟླ་བ་འགོག་པའི་བཟླས་པ་དང་། རླུང་འགྲོ་འོང་དང་སྦྱར་ནས་ཟླ་བ་རྡོ་རྗེའི་བཟླས་པ། ལྕེ་དང་མཆུ་གཡོ་བ་ཙམ་གྱིས་བཟླ་བ་ཤུབ་བུའི་བཟླས་པ།
ཡི་གེ་རིང་ཐུང་དང་འཐུག་སྲབ་བྱེད་ཅིང་གཞན་གྱིས་ཐོས་པ་ཙམ་དུ་བཟླ་བ་ཁྲོ་བོའི་བཟླས་པ་དང་ལྔ་ལས། འདིར་ཕྱི་མ་ཉིད་བཟུང་སྟེ། དགྲ་ནག་གི་རྒྱུད་ལས། དེ་ནས་ཡང་དག་རབ་བཤད་བྱ། ། བཟླས་པ་ཡི་ནི་མཚན་ཉིད་མཆོག ། བཟླས་པ་གང་ཞིག་རབ་བཟླས་ན། ། དངོས་གྲུབ་ཡང་དག་ཐོབ་པ་ནི། ། མྱུར་བ་མ་ཡིན་བུལ་བ་མིན། ། རིང་པོ་མ་ཡིན་ཐུང་བ་མིན། ། སྔགས་ནི་ཅུང་ཟད་ཐོས་པའོ། །
ཞེས་རང་གཞན་གྱིས་ཐོས་པའི་ཁྲོ་བོའི་བཟླས་པ་བྱེད་པར་གསུངས་ལ། དེ་བཞིན་དུ་གྲུབ་ཆེན་བིརྺ་པས་ཀྱང་གཤེད་དམར་གྱི་སྒྲུབ་ཐབས་ལས་ཀྱང་། ཧྲཱིཿཥྚིཿལ་སོགས་པའི་སྔགས་ཀྱི་ཕྲེང་བ་འབར་བར་བལྟས་ལ་ཡིད་ཀྱིས་བཟླ་བཞིན་པས་ཁྲོ་བོའི་ངག་གིས་བཟླས་པ་བྱའོ། ། ཞེས་གསུངས་ཤིང་། ཤནྟི་པས་དགྲ་ནག་གི་སྒྲུབ་ཐབས་སུ་ཁྲོ་བོའི་བཟླ་བར་འབའ་ཞིག་བྱེད་པར་བཤད་པའི་ཕྱིར་རོ། ། འོ་ན་རང་གཞན་གྱིས་ཐོས་པར་ཟློས་པ། ཁྲོ་བོའི་བཟླས་པར་འགྲོ་བའི་ཤེས་བྱེད་ཅི་ཡོད་ཅེ་ན། དཔལ་གསང་བ་འདུས་པའི་རྒྱུད་ལས། ཁྲོ་བོའི་དམ་ཚིག་ཡེ་ཤེས་ཀྱི། ། རང་གི་རྡོ་རྗེ་དཀྱིལ་འཁོར་གྲགས། །
སྔགས་ཀྱི་ཡི་གེ་ཚིག་ཐོས་པས། ། དེ་ནི་ཁྲོ་བོའི་བཟླས་པར་བཤད། ། ཅེས་གསུངས་ཤིང་། དེའི་འགྲེལ་པར། སྒྲོན་གསལ་ལས། ཁྲོ་བོ་ནི་གཤིན་རྗེ་གཤེད་ལ་སོགས་པའི་སྔགས་དང་། དམ་ཚིག་ཡེ་ཤེས་ནི་བསྐྲད་པ་སོགས་ཀྱི་ཆོ་ག་ཤེས་པ་དང་། དཀྱིལ་འཁོར་ནི་རང་གི་ལུས་དང་། རྡོ་རྗེ་ནི་ལྕེ་སྟེ་དེས་བསྒྲགས་པ་རང་ངམ་གཞན་གྱིས་ཐོས་པའོ། ། ཞེས་གསུངས་པའི་ཕྱིར་རོ། །
དེ་ལྟར་བཟླས་པ་བྱེད་པའི་ཚེ། རྩ་ཞལ་ལ་སོགས་ཞལ་དགུ་ཆར་གྱིས་བཟླ་བར་བསམ་ན། དེ་སྙེད་ཀྱིས་བཟླས་པའི་ནུས་པ་དང་ལྡན་པར་འགྱུར་ཏེ། ཤནྟི་བས་སྒྲུབ་ཐབས་འཁྲུལ་སྤོང་ལས། ཞལ་ཐམས་ཅད་དང་ལྷ་མོའི་ཞལ་ཐམས་ཅད་ནས་སྔགས་འདོན་པར་མོས་པ་བྱའོ། ། འདི་ཉིད་ནི་ལྷ་མོ་ཐམས་ཅད་ཀྱི་བཟླས་པ་ལས། ལྷ་རང་ཉིད་ཀྱི་བཟླས་པ་བརྒྱད་འགྱུར་དུ་བྱས་པར་འགྱུར་རོ། ། ཞེས་གསུངས་པ་ལྟར་རོ། ། དྲུག་པ་ཇི་ཙམ་བཟླས་པའི་གྲངས་ནི། རྟོག་བདུན་ལས།
ཡ་མཱན་ཏ་ཀ་ལ་འབུམ་ཚོ་བདུན་དང་། ཧྲཱིཿཥྚིཿལ་སུམ་འབུམ་དང་། རྩ་སྔགས་ལ་འབུམ་ཚོ་གཅིག་བཟླ་བར་བཤད་ལ། འདི་ནི་གཞི་དུས་ཀྱི་བསྙེན་པ་རབ་གནས་དང་སྦྱིན་སྲེག་ལ་སོགས་པ་དཀྱིལ་འཁོར་གྱི་ལས་ལ་འཇུག་པ་ལ་ཉེས་པ་མི་འབྱུང་བ་དང་། རྣལ་འབྱོར་པ་བསོད་ནམས་ཆེན་པོ་རྣམས་ཀྱིས་དེ་ཙམ་ཞིག་གིས་ལས་རབ་འབྱམས་འགྲུབ་པའི་དབང་དུ་བྱས་པ་ཡིན་ལ། ཡང་རྟོག་བདུན་ལས། སུམ་འབུམ་རྩ་བཞི་སྔགས་བཟླས་བྱ། ། དེ་བཟླས་པ་ཡི་སྔགས་པ་ཡིས། ། ཐམས་ཅད་ལས་ནི་བྱེད་པར་འགྱུར། ། ཞེས་ཡ་མ་རཱ་ཛ་སུམ་འབུམ་བཟླ་བར་བཤད་པ་དང་།
དགྲ་ནག་དང་གཤེད་དམར་གཉིས་ཀའི་རྒྱུད་ལས་ཧྲཱིཿཥྚིཿའབུམ་ཕྲག་བཟླས་ནས་ལས་རབ་འབྱམས་སྒྲུབ་པར་བཤད་པ་ནི་རྣལ་འབྱོར་པ་བསོད་ནམས་འབྲིང་གི་དབང་དུ་བྱས་པ་ཡིན་ལ། འདི་ནི་བྱ་བའི་རྒྱུད་ལེགས་གྲུབ་ནས་གསུངས་པ་དང་ཆ་མཐུན་པ་སྟེ། ཇི་སྐད་དུ། ལེགས་པར་གྲུབ་པ་ལས། བཅོ་ལྔ་མན་ཆད་གྲངས་རྣམས་ལ། ། སྤྱིར་ནི་ཡི་གེ་དུ་ཡོད་པ། ། དེ་སྙེད་འབུམ་ཕྲག་བཟླས་བརྗོད་བྱ། ། ཡི་གེ་སུམ་ཅུ་རྩ་གཉིས་ལ། ། བཟླས་བརྗོད་སུམ་འབུམ་བྱ་བར་བཤད། ། ཅེས་གསུངས་པ་ལྟར་རོ། །
རྣལ་འབྱོར་པ་བསོད་ནམས་ཆུང་ངུ་རྣམས་ཀྱི་དབང་དུ་བྱས་ནས། ཧྲཱིཿཥྚིཿབྱེ་བ་ལྔ་བཟླས་ན་ལས་རབ་འབྱམས་འགྲུབ་པར་བཤད་ལ། དེ་རྣམས་ཀྱི་ལུང་ནི་དམར་ནག་གཉིས་ཀའི་རྒྱུད་ལས། ཁྲི་ཕྲག་གཅིག་གིས་འབྱུང་པོ་རྣམས། ། སྟོང་ཕྲག་གཅིག་གིས་མཁའ་འགྲོ་མ། ། ཡི་དྭགས་ཚོགས་ནི་གསོད་པར་བྱེད། ། གཤིན་རྗེའི་གཤེད་ཀྱི་རྣལ་འབྱོར་གྱིས། ། འབུམ་ཕྲག་གཅིག་ནི་རབ་འདས་ན། ། དེས་ནི་ལས་ཀུན་བྱེད་པ་ཡིན། ། བྱེ་བ་བཟླས་ན་དངོས་གྲུབ་སྟེར། །
བྱེ་བ་ལྔ་བཟླས་སྨོས་ཅི་དགོས། ། རྣལ་འབྱོར་སློང་མོས་རྒྱུ་མི་བྱ། ། རྣལ་འབྱོར་སྤང་བར་མི་བྱ་སྟེ། ། བརྟག་པར་རྒྱུན་དུ་གསང་སྔགས་བཟླས། ། ཞེས་དང་། གདོང་དྲུག་གི་རྒྱུད་ལས། གདུག་པ་འཇིགས་པའི་ཡི་གེ་ནི། ། བཅུ་བཞི་པ་ལ་དམིགས་ནས་ཡང་། ། འཁོར་བར་དམིགས་པ་བྱ་བའམ། ། ཉི་མའི་སྟེང་ན་སྐྱེས་པ་ལྟར། །
དམིགས་ཏེ་མ་ཡེངས་རྗོད་པར་བྱེད། ། བཟླས་པ་ཉིད་ནི་དེ་ལྟར་བྱ། ། བྱེ་བ་ཚང་བར་བཟླས་པ་ཡིས། ། རབ་འབྱམས་ལས་ནི་མི་འགྲུབ་པ། ། མེད་དེ་དེ་ཡིས་ཐམས་ཅད་འགྲུབ། ། འབུམ་དང་ས་ཡ་བཟླས་པས་ཀྱང་། ། ཕྲ་མོའི་ལས་རྣམས་འགྲུབ་པར་བྱེད། ། ཅེས་རྣལ་འབྱོར་པ་བསོད་ནམས་ཆེ་འབྲིང་ཆུང་གསུམ་གྱི་དབང་དུ་བྱས་ནས་རིམ་པ་བཞིན་དུ། འབུམ་ཕྲག་གཅིག་ཡན་ཆད་ཀྱི་བཟླས་པའི་གྲངས་དང་། འབུམ་ཕྲག་བཅུ་དང་།
བྱེ་བ་ལྔ་ལ་སོགས་པ་རྣམས་བཟླ་བར་བཤད་པ་ཡིན་ལ། འོ་ན་རྣལ་འབྱོར་པ་བསོད་ནམས་ཆེ་འབྲིང་ལ་སོགས་པའི་དབང་གིས་བཟླས་པའི་གྲངས་ལ་མང་ཉུང་ཡོད་དམ་ཞེ་ན་ཤིན་ཏུ་ཡོད་དེ། དཔལ་སངས་རྒྱས་ཐོད་པའི་ལེའུ་དང་པོ་ལས། སྔགས་དང་བྲལ་ན་ནི་རྒྱུད་ཀྱི་ནུས་པ་མི་སྣང་ངོ་། ། རྒྱུད་ལ་ལར་ནི་ཅི་ནས་ཀྱང་སྔགས་བྱེ་བ་བཟླ་པར་གསུངས་སོ། ། བསོད་ནམས་འབྲིང་པོ་རྣམས་ཀྱིས་ནི་སྔགས་འབུམ་བཟླས་པས་མྱུར་བར་འགྲུབ་པར་གསུངས་སོ། ། བསོད་ནམས་ཆེ་བས་ཁྲི་བཟླས་པས་ཤིན་ཏུ་མྱུར་བར་འགྲུབ་བོ། ། དེ་ལྟར་རྡོ་རྗེ་འཆང་ཆེན་པོ་རྒྱུད་ཀྱི་བདག་པོའི་གཙོ་བོས་གསུངས་སོ། ། བསོད་ནམས་ཆུང་བའི་སེམས་ཅན་རྣམས་ཀྱི་ནི་བྱེ་བ་བཟླས་པར་གསུངས་སོ། ། སེམས་ཅན་འབད་རྩོལ་ཆུང་བ་རྣམས་ཀྱི་ནི་འབུམ་བཟླ་བར་བདག་སྨྲའོ། །
སེམས་ཅན་སྒོམ་པ་ལ་གཞོལ་བ་རྣམས་ཀྱིས་ནི་ཁྲི་ཁོ་ན་བཟླས་པར་བྱའོ། ། སེམས་ཅན་འདོད་ཆགས་ལ་ཞུགས་པ་རྣམས་ཀྱིས་བཟླས་པ་ཇི་ལྟར་ལགས། བླུན་པོ་དང་ལྐུག་པའི་རིགས་ཅན་རྣམས་ཀྱི་སྔགས་ཀྱི་གྲངས་ཇི་ལྟར་ལགས། ཤིན་ཏུ་སེམས་ལ་དམིགས་པའི་སྔགས་ཀྱི་བཟླས་པ་ཇི་ལྟར་ལགས། འདི་ལྟར་ཕན་ཚུན་སྨྲ་བར་བཟླས་ན་དངོས་གྲུབ་གཞན་དུ་འགྱུར་རོ། ། གལ་ཏེ་དམན་པའི་སེམས་ཀྱིས་ཉོན་མོངས་པ་ལ་ཞེན་པས་བྱེ་བ་བརྒྱ་བཟླས་པ་དེའི་ཚེ། བསྐལ་བ་སྐར་མ་ལྟ་བུ་བྱེ་བར་ཡང་དེ་ལ་དངོས་གྲུབ་མེད་དོ། ། ཞེས་གསུངས་པའི་ཕྱིར་རོ། ། དེ་ཡང་རྒྱུད་ཀྱི་དངོས་བསྟན་ལས། རྩོད་དུས་སུ་བཞི་འགྱུར་དུ་བཟླ་དགོས་པ་ཡིན་ཏེ།
དཔལ་སྡོམ་པ་འབྱུང་བ་ལས། རྫོགས་ལྡན་ལ་ནི་བཟླ་བྱ་གཅིག ། གཉིས་འགྱུར་གསུམ་ལྡན་ལ་བཟླ་བྱ། ། གསུམ་འགྱུར་གཉིས་ལྡན་ལ་རབ་བརྗོད། ། རྩོད་ལྡན་བཟླས་པ་བཞི་འགྱུར་རོ། ། ཞེས་གསུངས་པའི་ཕྱིར་རོ། ། འོ་ན་གང་ཟག་གསུམ་གས་དེ་ལྟར་བཟླ་དགོས་སམ་ཞེ་ན། དགོས་པ་ཡིན་ཏེ། བྲམ་ཟེ་ཆེན་པོས་སངས་རྒྱས་ཐོད་པའི་འགྲེལ་པར། ད་ནི་རྣལ་འབྱོར་པ་ཐ་མ་དང་།
འབྲིང་དང་། མཆོག་རྣམས་ཀྱི་བཟླས་པ་བསྟན་པར་བྱ་སྟེ། རྒྱུད་ལ་ལར་ཞེས་པ་ནི་རྒྱུད་ཁ་ཅིག་ཏུའོ། ། ཅི་ནས་ཞེས་པ་ནི་རྣམ་པ་ཀུན་ནས་སོ། ། སྔགས་བྱེ་བ་བཟླས་ཞེས་པ་ནི། རྣལ་འབྱོར་པ་ཐ་མས་སྔགས་བྱེ་བ་བཟླ་བར་གསུངས་ལ། ཞེས་པའི་ཐ་ཚིག་གོ ། བསོད་ནམས་འབྲིང་པོ་རྣམས་ཀྱིས་ནི་སྔགས་འབུམ་བཟླས་ཞེས་པ་ནི། བསོད་ནམས་འབྲིང་པོའི་རྣལ་འབྱོར་པ་བར་མས་འབུམ་བཟླ་བར་གསུངས་ཏེ། མྱུར་བར་ཞེས་བྱ་བ་ནི་མགྱོགས་པར་ཞེས་པའི་དོན་ཏོ། །
གང་གསུངས་ཞེས་པ་ནི་གང་བཤད་པའོ། ། བསོད་ནམས་ཆེ་བ་ཞེས་པ་ནི་བསོད་ནམས་ཆེ་བའི་རྣལ་འབྱོར་པ་མཆོག་གིས་ནི་ཁྲི་བཟླ་བར་ཡང་བཤད་དོ། ། དེ་ལྟར་ཡང་གསུངས་པ། རྩོད་པའི་དུས་སུ་ཡི་གེ་འབུམ་བཟླས་ཏེ། ། གཉིས་ལྡན་དུས་ཀྱི་སྔགས་པས་འབུམ་ཕྲག་གཉིས། ། གསུམ་ལྡན་དུས་སུ་འབུམ་ཕྲག་གསུམ་དུ་འགྱུར། ། བྱེ་བ་ཕྲག་གསུམ་འབུམ་བཞི་རྩོད་དུས་སྦྱར། ། ཞེས་གསུངས་སོ། ། རྡོ་རྗེ་འཆང་ཆེན་པོ་ཞེས་པ་ནི། རྡོ་རྗེ་འཆང་ཆེན་པོའོ། །
རྣམ་པ་དེ་ལྟ་བུར་བཅོམ་ལྡན་འདས་ཀྱིས་སྔགས་ཀྱི་བཟླས་པ་གསུངས་སོ། ། ཞེས་གསུངས་པའི་ཕྱིར་རོ། ། དེ་ལ་ཡང་སྔགས་ཀྱི་ནུས་པ་དབྱུང་ཞིང་ལྷག་ཆད་ཁ་བསྐང་བའི་ཕྱིར་དུ་བཅུ་ཆའི་སྦྱིན་སྲེག་བྱ་བ་གནད་དུ་ཆེ་བ་ཡིན་ཏེ། གཤེད་དམར་གྱི་རྒྱུད་ལས། དེ་ནས་འབུམ་ཕྲག་གཅིག་གིས་མཐར་མཚན་ཐོག་ཐག་བཟླས་པ་བྱ་སྟེ། སྔོན་དུ་བསྙེན་པ་བྱས་པར་འགྱུར་རོ། ། དེ་ནས་ལས་ཐམས་ཅད་པའི་ཐབས་ཀྱི་ཆོ་གས། མར་དང་། སྦྲ་རྩི་དང་། མེ་ཏོག་དམར་པོས་སྟོང་ཕྲག་བཅུ་སྦྱིན་སྲེག་བྱའོ། །
རེ་རེ་ཞིང་གསང་སྔགས་བཀླགས་ནས། ཨོཾ་ཧྲཱིཿཥྚིཿཝི་ཀྲི་ཏཱ་ན་ན་ཧཱུྃ་ཧཱུྃ་ཕཊ྄་ཕཊ྄་སྭཱཧཱ། དེ་ནས་གསང་སྔགས་ཀྱི་དངོས་གྲུབ་ཏུ་འགྱུར་རོ། ། ཞེས་དང་། དཔལ་ཁ་སྦྱོར་ལས། གསང་སྔགས་འབུམ་ཕྲག་དག་ལ་ནི། ། སྦྱིན་སྲེག་ཁྲི་ཕྲག་བླུག་པར་བཤད། ། ཅེས་དང་། རྡོ་རྗེ་སྙིང་པོ་རྒྱན་གྱི་རྒྱུད་ལས། གསང་སྔགས་ལྷག་ཆད་གང་ཡིན་པ། །
དེ་ཀུན་སྦྱིན་སྲེག་དག་གིས་དགང་། ། ཞེས་གསུངས་པའི་ཕྱིར་རོ། ། དེ་ལྟར་བཟླས་བརྗོད་བྱེད་པའི་ཚེ་ཐུན་གྱི་དངོས་གཞི་ལ་གང་བཟླས་མ་གཏོགས་པ། གྲོང་ལ་སོགས་པར་རྒྱུ་བའི་དུས་ལ་སོགས་པའི་བསྙེན་པ་གང་བྱས་པ་བསྙེན་པའི་གྲངས་ལ་ཕན་མི་བཏགས་ཏེ། སློབ་དཔོན་མི་སྐྱོད་པས་དགྲ་ནག་གི་འགྲེལ་པ་ལས། ལངས་ནས་ཀྱང་གསང་སྔགས་སྐུ་ལ་དམིགས་ཤིང་གྲངས་ལ་ཕན་མི་འདོགས་པར་བཟླས་པ་བྱའོ། ། ཞེས་གསུངས་པ་བཞིན་ནོ། ། བདུན་པ་དེ་ལྟར་བཟླས་པའི་དགོས་པ་ནི། རྡོ་རྗེ་གུར་ལས། མཁའ་འགྲོ་མ་དང་རང་བཙུན་མོ། །
མངོན་སུམ་དུ་ནི་བྱ་བའི་ཕྱིར། ། སྔགས་ནི་སྙན་གསན་འབེབས་པར་བརྗོད། ། དཔེར་ན་སྐྱེས་བུ་ལ་ལ་ཞིག ། སྐད་ཀྱི་ང་རོས་བོས་པ་ན། ། མངོན་སུམ་དུ་ནི་འོང་བར་འགྱུར། ། དེ་བཞིན་དེ་བཞིན་གཤེགས་ཀུན་གཤེགས། ། ཞེས་དང་། དམར་ནག་གཉིས་ཀའི་རྒྱུད་ལས། ཧྲཱིཿཥྚིཿགསང་སྔགས་དག་གིས་ནི། ། ཁྱོད་ནི་ས་གསུམ་འཁྲུལ་པ་སེལ། །
ཞེས་གསུངས་ལ། དེའི་འགྲེལ་པར། ཐམས་ཅད་ཧྲིཿཥྚིཿསྔགས་ཞེས་བྱ་བ་ནི། ཧྲཱིཿཥྚིཿལ་སོགས་སྔགས་ཀྱི་ང་རོའི་སྒྲས་སོ། ། སྲིད་པ་གསུམ་གྱི་འཁྲུལ་ཆེན་ཞེས་བྱ་བ་ལས། སྲིད་པ་གསུམ་ནི། འདོད་པ་དང་། གཟུགས་དང་། གཟུགས་མེད་པའི་གཟུང་བ་དང་འཛིན་པའི་ངོ་བོར་འཁྲུལ་པའོ། ། དེ་སྤོང་བར་བྱེད་པ་འདི་ཉིད་ནི་བཏང་སྙོམས་ཆེན་པོའོ། །
ཞེས་བྱ་བའི་དོན་ཏོ། ། འདི་ནི་གསང་སྔགས་ཀྱི་ཆེ་བ་བསྟན་པར་འགྱུར་རོ། ། ཞེས་དང་། རྡོ་རྗེ་རྩེ་མོ་ལས། སངས་རྒྱས་ཐམས་ཅད་རྩོད་བྱེད་ཅིང་། ། གདུག་པ་ཐམས་ཅད་སྐྲོད་བྱེད་པ། ། སྔགས་ནི་ཉོན་མོངས་འཇོམས་པ་དང་། ། སངས་རྒྱས་ཐམས་ཅད་སྤྱན་འདྲེན་ཡིན། ། ཞེས་གསུངས་པ་ལྟར་ཡིན་ནོ། ། བརྒྱད་པ་དགོས་པ་དེ་ལ་བརྟེན་པའི་བཟླས་པའི་ཕན་ཡོན་ནི།
ཡི་དམ་གྱི་འཁོར་མངོན་སུམ་དུ་འོངས་ནས་མཆོག་དང་ཐུན་མོང་གི་དངོས་གྲུབ་ཐམས་ཅད་སྟེར་བའི་དགོས་པ་ཡོད་པ་ཡིན་ཏེ། ལུང་ནི་གོང་དུ་དྲངས་པའི་དགྲ་ནག་དང་། རྡོ་རྗེ་སྙིང་འགྲེལ་ལ་སོགས་པ་ནས་བཤད་པ་ལྟར་ཡིན་ཞིང་། གཞན་ཡང་རྒྱུད་སྡེ་བཞི་དགོངས་འགྲེལ་དང་བཅས་པ་ནས་བསྙེན་པ་བྱས་པའི་ཕན་ཡོན་གང་གསུངས་ཐམས་ཅད་འདིའི་ཤེས་བྱེད་དུ་རུང་བའི་ཕྱིར་རོ། ། དགུ་པ་བཟླས་པའི་མི་མཐུན་སྤང་བྱ་ནི། གདོང་དྲུག་གི་རྒྱུད་ལས། གཞན་དུ་མི་འགྲོའི་སེམས་ཀྱིས་ནི། ། དེ་ལྟའི་ཚུལ་གྱི་བཟླས་པ་བྱ། ། ཡུལ་གཞན་བློ་ནི་འགྲོ་བ་ཡིས། ། བསྐལ་པར་བཟླས་ཀྱང་འབྲས་མི་འབྱིན། །
ཞེས་དང་དཔལ་སངས་རྒྱས་ཐོད་པའི་རྒྱུད་ལས། འདི་ལྟར་ཕན་ཚུན་སྨྲ་བས་བཟླས་ན་དངོས་གྲུབ་གཞན་དུ་འགྱུར་རོ། ། གལ་ཏེ་དམན་པའི་སེམས་ཀྱིས་ཉོན་མོངས་པ་ལ་ཞེན་པའི་བྱེ་བ་བཟླས་པ་དེའི་ཚེ། བསྐལ་པ་སྐར་མ་ལྟ་བུ་བྱེ་བར་ཡང་དེ་ལ་དངོས་གྲུབ་མེད་དོ། ། ཞེས་གསུངས་པས། བཟླས་པ་བྱེད་པའི་ཚེ། སྨྲ་བ་གཞན་བཅད་ཅིང་སེམས་ཉོན་མོངས་པ་ལ་སོགས་པ་རྣམ་རྟོག་གང་གི་ཡང་དབང་དུ་མ་སོང་བར་བཟླས་པའི་དམིགས་པ་དེ་ཉིད་ལ་རྩེ་གཅིག་ཏུ་དམིགས་ནས་བཟླ་ཞིང་། གལ་ཏེ་དེ་ལས་ལྡོག་ནས་བཟླས་པ་བྱེད་པ་ལྟར་སྣང་ཡང་། རྒྱུད་ལས་དངོས་སུ་གསལ་བར་གསུངས་པ་ལྟར་བཟླས་པའི་འབྲས་བུ་འབྱུང་བ་མི་སྲིད་དེ། སྤྱོད་འཇུག་ལས།
དཀའ་ཐུབ་དང་ནི་བཟླས་བརྗོད་ཉིད། ། ཡུན་རིང་དུས་སུ་འབད་གྱུར་ཀྱང་། ། སེམས་གཞན་གཡེངས་པས་བྱ་བ་ནི། ། དེ་ཉིད་རིག་པས་དོན་མེད་གསུངས། ། ཞེས་གསུངས་པའི་ཕྱིར་རོ། ། བཟླ་བྱའི་སྔགས་ལ་ཡང་། དགྲ་ནག་ལས། དེ་ནས་ཡང་དག་རབ་བཤད་བྱ། ། བཟླས་པ་ཡི་ནི་མཚན་ཉིད་མཆོག ། བཟླས་པ་གང་ཞིག་རབ་འདས་ན། །
དངོས་གྲུབ་ཡང་པ་ཐོབ་པ་ནི། ། མྱུར་བ་མ་ཡིན་བུལ་པ་མིན། ། རིང་པོ་མ་ཡིན་ཐུང་བ་མིན། ། སྔགས་ནི་ཅུང་ཟད་ཐོས་སོ་ཡིས། ། ཞེས་གསུངས་པ་ལྟར། སྔགས་ཀྱི་ཡི་གེ་རྣམས་ཀྱི་རིང་ཐུང་འཐུག་སྲབ་དང་། མྱུར་བུལ་ལ་སོགས་པའི་སྒྲ་གནས་རྣམས་ལེགས་པར་ཕྱེད་པར་བྱས་ནས་བཟླ་དགོས་པ་ཡིན་ཏེ། རྒྱུད་སྡེ་རྣམས་ནས་སྔགས་མ་དག་པ་བཟླས་པ་དང་བྲིས་པའི་ཉེས་དམིགས་བཤད་པ་དང་། དག་པར་བྱ་བའི་ཕྱིར་དུ་སྔགས་བཏུ་བའི་མན་ངག་ཇི་སྙེད་གསུངས་པ་ཐམས་ཅད་འདི་ཁོ་ནའི་ཆེད་ཡིན་ནོ། ། སྤྱི་དོན་གཉིས་པ་དག་པ་དྲན་པ་ནི།
གྲུབ་ཆེན་ལ་ལི་ཏ་བཛྲའི་གཞུང་ལས། དམ་པའི་དོན་དུ་བྱས་པ་དག ། དུས་ནི་དཔའ་བོ་ཆེན་པོའི་གཟུགས། ། ཞལ་བརྒྱད་ཐུན་ཚོད་བརྒྱད་ཡིན་ནོ། ། ཞལ་དགུ་ཐུན་ཚོད་སྤྱི་ཡིན་ནོ། ། ཕྱག་དང་རྭ་གཉིས་ཟླ་བ་དང་། ། ཟླ་བ་ཕྱེད་དང་ཡང་དག་སྦྱོར། ། བཞོན་པ་བཅུ་དྲུག་དུས་དང་ནི། ། ཟླ་བ་ཡི་ནི་ཞག་ཏུ་ཤེས། ། ཞལ་ནི་གཟའ་དགུ་དག་ཏུ་ཤེས། །
ཕྱག་ནི་རྒྱུ་སྐར་དག་དང་སྦྱར། ། ཞབས་ནི་འཕོ་བ་བཅུ་གཉིས་དང་། ། དུས་བཞི་ཡང་ནི་དེ་བཞིན་ནོ། ། མཚོན་བྱ་གནམ་ནི་སྟོང་པ་དང་། ། སྙིང་རྗེ་དང་ནི་སྟོང་པ་གཉིས། ། གླང་ཆེན་པགས་པ་བགེགས་ཆེན་ཏེ། ། དྲག་པོའི་གཟུགས་ནི་སྡུག་བསྔལ་ཆེ། ། སེལ་བྱེད་པ་ཡི་གཙོ་བོའོ། ། ཁ་དོག་ནག་པོ་བྱམས་པ་ཆེ། ། ཐོད་པའི་རྒྱན་ནི་མི་འགྱུར་བའོ། །
དཀྱིལ་འཁོར་ལྷ་ནི་ཐམས་ཅད་དག ། རིན་ཆེན་འབྱུང་བའི་དུས་དག་གོ ། ཁམས་གསུམ་དག་པ་སྐུ་གསུམ་མོ། ། ལྷ་རྣམས་ཀྱི་ནི་རང་མིང་ནི། ། དང་པོར་ཨོཾ་དང་ཧཱུྃ་ཕཊ྄་མཐའ། ། ཐོད་པ་བཏུང་བའི་དག་པའོ། ། དཀྱིལ་འཁོར་བྱང་ཆུབ་ཕྱོགས་ཡིན་ནོ། ། བཞོན་པ་ས་རཱི་སཱ་ཏ་ཀ ། མདོག་སོགས་དེ་བཞིན་གཤེགས་པ་ནི། ། དག་པ་ཐམས་ཅད་ཤེས་པའོ། །
འདི་ནི་དག་པ་ཅུང་ཟད་ཙམ། ། འཇམ་དཔལ་རྒྱུད་ལས་གསལ་བ་ཡིན། ། ཞེས་ཕྱིའི་དག་པ་སྦྱར་ནས་གསུངས་ལ། རྡོ་རྗེ་སྙིང་འགྲེལ་ལས། ནང་གི་དག་པ་སྦྱར་ནས་གསུངས་པས། དེ་བཞིན་དུ་ཕྱི་ནང་གི་དག་པ་གཉིས་ཀ་སྦྱར་ནས་བཤད་ན་དེ་ཡང་དུས་རྣམ་པར་དག་པ་ནི། དཔའ་བོ་ཆེན་པོ་བཅོམ་ལྡན་འདས་རྡོ་རྗེ་འཇིགས་བྱེད་ཀྱི་སྐུ་ཡོངས་སུ་རྫོགས་པའོ། ། ཐུན་ཚོད་བརྒྱད་དང་ཐུན་ཚོད་ཀྱི་སྤྱི་དང་དགུ་རྣམ་པར་དག་པ་ནི་ཞལ་དགུའོ། ། ཟླ་བ་བཅུ་གཉིས་དང་ཟླ་ཕྱེད་ཉི་ཤུ་རྩ་བཞི་རྣམ་པར་དག་པ་ཕྱག་སུམ་ཅུ་རྩ་བཞི་དང་རྭ་གཉིས་ཡིན་ལ། གླང་ལུག་འཁྲིག་པ་ལ་སོགས་པའི་འཕོ་བ་བཅུ་གཉིས།
དུས་བཞི་དང་བཅུ་དྲུག་རྣམ་པར་དག་པ་ནི་ཞབས་བཅུ་དྲུག་ཡིན་ལ། དེ་ལ་འཕོ་བ་བཅུ་གཉིས་ནི། ཤར་ལ་སོགས་པའི་ཕྱོགས་མཚམས་རྣམས་ན་རྒྱུ་སྐར་རྣམས་ལ་དབང་བྱེད་པའི་ལུག གླང་། འཁྲིག་པ། ཀརྐ་ཊ། སེང་གེ བུ་མོ། སྲང་། སྡིག་པ།
གཞུ། ཆུ་སྲིན། བུམ་པ། ཉ་ལ་སོགས་པའི་ཁྱིམ་བཅུ་གཉིས་གནས་ལ། ཁྱིམ་དེ་དག་ཏུ་ཉི་མ་དང་། ཟླ་བ་ལྷོ་བགྲོད་ཀྱི་ཚུལ་དུ་འཕོ་བར་བྱེད་པ་དེས་ན་འཕོ་བའི་གནས་བཅུ་གཉིས་སོ། ། བཞོན་པ་བཅུ་དྲུག་ནི། ཟླ་བ་ཡར་ངོའི་ཞག་བཅོ་ལྔ་དང་། མར་ངོའི་བཅོ་ལྔ་གང་རུང་དང་། དུས་དང་བཅུ་དྲུག་རྣམ་པར་དག་པའོ། །

ཡང་ཞལ་དགུ་ནི། གཟའ་ཆེན་དགུ་དང་། ཕྱག་སུམ་ཅུ་རྩ་བཞི་ནི་རྒྱུ་སྐར་ཉི་ཤུ་རྩ་བཞི་དང་། མཚམས་སྐར་བརྒྱད་དང་སོ་གཉིས། ཕྱག་ཐ་མ་གཉིས་ཀྱིས་གླང་པོ་ཆེའི་པགས་པ་འཛིན་པ་ནི། ཕྱི་རོལ་ཏུ་བགེགས་ཀྱི་རྒྱལ་པོ་བྱི་ན་ཡ་ཀ་བཏུལ་བ་དང་། ནང་དུ་ན་སྡུག་བསྔལ་ཆེན་པོ་མ་རིག་པ་བཏུལ་བར་མཚོན་ལ། ཐུགས་བྱམས་པ་ཆེན་པོ་ལས་མ་གཡོས་པའི་བརྡར་སྐུ་མདོག་ཆར་སྤྲིན་ལྟར་གནག་པ། ཐུགས་དེ་བཞིན་ཉིད་ལས་མི་འགྱུར་བའི་བརྡར། ཐོད་པ་སྐམ་པོ་ལྔའི་རྒྱན་དང་ལྡན་པ། ཨ་ལྀ་ཀ་ལྀ་ལྔ་བཅུ་ལས་བྱུང་བའི་ངག་རྣམ་པར་དག་པའི་བརྡར།
ཐོད་པ་རློན་པ་ལྔ་བཅུས་དོ་ཤལ་བྱས་པ། སྲིན་པོའི་གཟུགས་ལྟར་སྐུ་ཤིན་ཏུ་དྲག་པོར་སྟོན་པས་ནི་ཉོན་མོངས་པ་ལ་སོགས་པའི་སྡུག་བསྔལ་ཐམས་ཅད་སེལ་བར་བྱེད་ལ། མཚན་མ་གྱེན་དུ་བསྒྲེངས་པས་ནི། བྱེ་བྲག་ཏུ་ཕྱི་ལ་སྦྱར་ན་དབང་ཕྱུག་ཆེན་པོ་ལ་སོགས་པའི་འདོད་ཆགས་ཅན་རྣམས་འདུལ་བར་བྱེད་ལ། ནང་དུ་ན་ལྷན་ཅིག་སྐྱེས་པའི་བདེ་བ་ཆེན་པོའི་དབྱིངས་ལ་རོལ་པས་འདོད་ཆགས་ཀྱི་མཚན་མ་ཟིལ་གྱིས་གནོན་པར་བྱེད་ལ། གཡས་ཀྱི་ཕྱག་མཚན་བཅུ་དྲུག་གིས་ནི་རྣམ་ཀུན་མཆོག་ལྡན་གྱི་སྟོང་ཉིད་བཅུ་དྲུག་གིས་དངོས་པོར་འཛིན་པའི་མཚན་མ་མཐའ་དག་གཞོམ་པར་མཚོན་ལ། གཡོན་གྱི་ཕྱག་མཚན་བཅུ་དྲུག་གི་སྙིང་རྗེ་གསུམ་དང་ལྡན་པའི་མི་འགྱུར་བའི་བདེ་བ་ཆེན་པོའི་ཡེ་ཤེས་ཀྱིས་དམན་པའི་མྱང་འདས་ཡིད་ལ་འཇོམས་པར་བྱེད་པ་མཚོན་ལ། ཕྱག་མཚན་འདི་དག་རེ་རེ་ནས་སྦྱར་བ་ནི་གཞོན་ནུ་ཟླ་བའི་གཞུང་ལས་གསལ་བས་དེར་བལྟ་བར་བྱ་ལ། ཡང་གཞོན་ནུ་ཟླ་བས། ཞལ་དགུ་ནི་གཏན་ལ་དབབ་པར་བྱེད་པའི་གསུང་རབ་ཡན་ལག་དགུ་མཚོན་ལ།
རྭ་གཉིས་ནི་གཏན་ལ་དབབ་པར་བྱ་བའི་གཞི་བདེན་པ་གཉིས་མཚོན་ཅིང་། ཕྱག་སུམ་ཅུ་རྩ་བཞི་དང་སྐུ་གསུང་ཐུགས་ཀྱིས་ནི་གཏན་ལ་ཕབ་པའི་དོན་བྱང་ཆུབ་ཀྱི་ཕྱོགས་ཀྱི་ཆོས་སུམ་ཅུ་རྩ་བདུན་མཚོན་ལ། ཞབས་བཅུ་དྲུག་ནི་ཕྱི་ལྟར་ན་སྟོང་པ་ཉིད་བཅུ་དྲུག་མཚོན་ཞིང་། ནང་ལྟར་ན་དབང་ཕྱུག་གི་ཡོན་ཏན་བརྒྱད་དང་། གྲུབ་ཆེན་བརྒྱད་མཚོན་པར་བཤད་ལ། དེ་ལ་དབང་ཕྱུག་བརྒྱད་ནི། ཟླ་བ་གྲགས་པས་རྒྱུད་ཀྱི་ལུང་སྒྲོན་གསལ་དུ་དྲངས་པ་ལས། སྐུ་ཡི་དབང་ཕྱུག་གསུང་གི་དབང་ཕྱུག་དང་། ། དེ་བཞིན་དུ་ནི་ཐུགས་ཀྱི་དབང་ཕྱུག་དང་། ། རྫུ་འཕྲུལ་ཀུན་ཏུ་འགྲོ་བའི་དབང་ཕྱུག་དང་། །
ཅི་འདོད་སེམས་ཅན་ཡོན་ཏན་བརྒྱད་པའོ། ། ཞེས་གསུངས་ལ། དེའི་དོན་ཡང་དག་པ་རྡོ་རྗེའི་སྒྲོན་མེར་སྐུ་མཐའ་ཡས་པ་ནི་སྐུའི་དབང་ཕྱུག་དང་། སེམས་ཅན་གྱི་སྐད་སྨྲ་བས་གསུང་གི་དབང་ཕྱུག་དང་། སེམས་ཅན་གྱི་སྐད་ཤེས་པས་ཐུགས་ཀྱི་དབང་ཕྱུག་དང་། རྫུ་འཕྲུལ་གྱིས་འཇིག་རྟེན་ཁམས་མཐའ་ཡས་པ་མཐོང་བས་རྫུ་འཕྲུལ་གྱི་དབང་ཕྱུག་དང་། འཇིག་རྟེན་གསུམ་གོམ་པ་གཅིག་པའི་སྐུ་ནི་སྐུ་ཀུན་དུ་འགྲོ་བའི་དབང་ཕྱུག་དང་། འདོད་པས་བདེ་བ་ཆེན་པོའི་རང་བཞིན་སེམས་ཅན་རྣམས་མངོན་པར་འདོད་པའི་དབང་ཕྱུག་སྟེ། འདོད་པའི་སྒྲས་འདོད་པ་བརྗོད་ནའོ། ། བྱེད་པོ་ཞེས་པ་ནི་རྡོ་རྗེ་འཛིན་པ་ཉིད་ཀྱི་བྱེད་པའི་དབང་ཕྱུག་གོ །
ཟབ་མོའི་ལྷ་ཉིད་ཀྱི་རྣམ་པ་ལས་མྱ་ངན་ལས་འདའ་བར་གཤེགས་ཤིང་། མྱ་ངན་ལས་འདས་ནས་ལྷ་ཉིད་ཀྱི་རྣམ་པར་རྒྱུ་བ་ཡོན་ཏན་གྱི་དབང་ཕྱུག་སྟེ། ཞེས་གསུངས་པ་ལྟར་རོ། ། གྲུབ་ཆེན་བརྒྱད་ནི། མཁའ་སྤྱོད་ལ་སོགས་པ་ཐུན་མོང་གི་གྲུབ་ཆེན་བརྒྱད་དོ། ། ཞབས་འོག་གི་བཞོན་པ་བཅུ་དྲུག་པོ་ནད་བརྒྱད་དང་། གདོན་བརྒྱད་མཚོན་པར་བཤད་པ་ལྟར་ན། ཞབས་གཡས་ཀྱི་འོག་གི་མི་ལ་སོགས་པའི་སྲོག་ཆགས་བརྒྱད་ནི་ནད་བརྒྱད་ཡིན་ལ། ནད་བརྒྱད་ནི་རྡོ་རྗེ་གུར་ལས། གློ་དང་དབུག་དང་དེ་བཞིན་སྨྱོ། །
ཁོང་སྐམ་མཛེ་དང་བི་རྫི་ཀ ། མཆིན་པ་མཚེར་པའི་ནད་རྣམས་ལ། ། གླང་པོ་ལ་སོགས་རིམ་ཞེས་བྱ། ། ཞེས་གསུངས་པ་ལྟར་ཡིན་ལ། དེས་ན་སྲོག་ཆགས་དེ་བརྒྱད་མནན་པས་ནད་བརྒྱད་སེལ་བར་མཚོན་ལ། ནད་བརྒྱད་ཀྱིས་མཚོན་ནས་མི་ཁོམ་པ་བརྒྱད་སྤངས་པ་ཡིན་ལ། གཡོན་གྱི་འོག་གི་བྱ་རྒོད་ལ་སོགས་པ་འདབ་ཆགས་བརྒྱད་ཀྱིས་གདོན་བརྒྱད་མཚོན་པར་བྱེད་ལ། གདོན་བརྒྱད་ནི་བྱ་རྒྱུད་འགའ་ཞིག་ནས་བཤད་པའི། ལྷའི་གདོན་དང་། ཀླུའི་གདོན་དང་།
ལྷ་མ་ཡིན་གྱི་གདོན་དང་། མིའམ་ཅིའི་གདོན་དང་། གནོད་སྦྱིན་གྱི་གདོན་དང་། དྲི་ཟའི་གདོན་དང་། གྲུལ་བུམ་གྱི་གདོན་དང་། ཞེས་གསུངས་པ་རྣམས་ཡིན་ནམ་སྙམ་སྟེ་བརྟག་ལ་འགའ་ཞིག་ཕྱོགས་སྐྱོང་བརྒྱད་ལ་འདོད་པའང་ཡོད་ལ། འགའ་ཞིག་འཇིག་རྟེན་གྱི་སྡེ་བརྒྱད་ལ་འདོད་པར་སྣང་སྟེ། དེ་ནི་རྟོག་པས་སྒྲོ་བཏགས་པ་ཙམ་དུ་ཟད་དོ། ། གཉིས་པ་རྡོ་རྗེ་སྙིང་འགྲེལ་ལས། དག་པ་སྦྱར་ནས་གསུངས་པ་ནི།
འགྲེལ་པ་དེ་ཉིད་ལས། ཀ་སོགས་གསལ་བྱེད་འགོག་པ་ཡི། ། གཞན་མ་ཕྱག་སུམ་ཅུ་རྩ་བཞི་པོའོ། ། དབྱངས་ནི་བཅུ་དྲུག་འགོག་པ་ཡིས། ། ཞབས་ནི་བཅུ་དྲུག་བརྗོད་པའོ། ། སྒོ་རྣམས་དགུ་ནི་འགོག་པ་ཡིས། ། རྡོ་རྗེ་འཇིགས་བྱེད་ཞལ་དགུའོ། ། ལུས་ཀྱི་ཁམས་རྣམས་འགོག་པ་ཡིས། ། འདི་དག་ལ་སོགས་ཁམས་རྣམས་ནི། ། རྒྱལ་བའི་དབང་པོ་དག་པ་དེས། །
བྱིས་པ་རྣམས་ལ་བསྟན་པའོ། ། ཞེས་གསུངས་པས། ཕྱག་སུམ་ཅུ་རྩ་བཞི་གསལ་བྱེད་སུམ་ཅུ་རྩ་བཞི་དག་ལ། གཞི་ལམ་འབྲས་གསུམ་གྱི་ཐབས་སྙིང་རྗེ་ཆེན་པོ་རྣམ་དག་ལ། ཞབས་བཅུ་དྲུག་གི་ཨ་ལི་བཅུ་དྲུག་དག་ལ། སྟོང་པ་ཉིད་བཅུ་དྲུག་དག་ཅིང་། ཞལ་དགུས་ནི། སྒོ་དགུ་ནས་ལས་རླུང་རྒྱུ་བས་བསྐྱེད་པའི་ཀུན་རྟོག་གི་རྒྱུ་བ་མཐའ་དག་དག་པར་བྱའོ། ། མདོར་ན་རྣལ་འབྱོར་བའི་ཕུང་ཁམས་སྐྱེ་མཆེད་ཐམས་ཅད་སྦྱང་གཞིར་བྱས་ལ། དེ་ཉིད་སྦྱོང་བྱེད་བཅོམ་ལྡན་འདས་ཀྱི་ཞལ་ཕྱག་ལ་སོགས་པའི་སྐུ་ཡོངས་རྫོགས་བསྒོམས་ནས་དག་པར་བྱེད་པའི་དོན་ཡིན་ནོ། །
དེས་ན་དག་པ་ཞེས་པའི་དོན་ནོ། ། རྗེ་བཙུན་རྩེ་མོས། དེ་ལ་སྤྱིར་དག་པ་ཞེས་བྱ་བ་ནི། དེའི་དོན་ངོ་བོ་ཉིད་ཡིན་པ་ལ་དག་པར་བཞག་སྟེ། དཔེར་ན་དེ་བཞིན་ཉིད་ཀྱིས་དག་པ་ལྟ་བུའོ། ། དྲི་མ་ཞིག་དག་པ་ལ་དག་པར་བཞག་སྟེ། ཐ་མལ་པ་སྦྱངས་པ་ལྟ་བུའོ། ། དེའི་མཚོན་བྱེད་ལ་ཡང་དག་པར་བཞག་སྟེ། ཕྱག་ནི་དག་སྟོང་པ་ཉིད་ལྟ་བུའོ། ། དེ་ཡང་འདིར་དག་པ་དགུར་ཤེས་པར་བྱ་སྟེ།
རྒྱུའི་རྒྱུད་ཀྱི་དག་པ་གསུམ། ཐབས་ཀྱི་རྒྱུད་ཀྱི་དག་པ་གསུམ། འབྲས་བུའི་རྒྱུད་ཀྱི་དག་པ་གསུམ་མོ། ། དང་པོ་ནི། ཆོས་ཐམས་ཅད་ཀྱི་དེ་བཞིན་ཉིད་དེ་ལྟ་བུར་ཡིན་པ་ནི་དེ་བཞིན་ཉིད་ཀྱི་དག་པ། ལུས་ཞལ་ཕྱག་གི་རྣམ་པར་གྲུབ་པ་ནི་ལྷ་སོ་སོའི་དག་པ། ཅི་སྣང་ཐམས་ཅད་རང་གི་སེམས་ལས་མ་གཏོགས་པའི་སྣང་བ་མེད་པ་ནི་རང་རིག་པའི་དག་པའོ། ། ལམ་གྱི་དག་པ་གསུམ་ནི། རྟོགས་པའི་ལྟ་བ་དེ་བཞིན་ཉིད་ཀྱི་དག་པ། བསྐྱེད་རིམ་ལྷ་སོ་སོའི་དག་པ།
རྫོགས་རིམ་རང་རིག་པའི་དག་པའོ། ། འབྲས་བུའི་རྒྱུད་ཀྱི་དག་པ་གསུམ་ནི། ཆོས་སྐུ་དེ་བཞིན་ཉིད་ཀྱི་དག་པ། གཟུགས་སྐུ་ལྷ་སོ་སོའི་དག་པ། ངོ་བོ་ཉིད་ཀྱི་སྐུ་རང་རིག་པའི་དག་པའོ། ། དེ་ལྟར་དགུའོ། ། གལ་ཏེ་ལམ་གྱི་དག་པ་གསུམ་དང་། མཉམ་གཞག་གི་དག་པ་ལ་ཁྱད་པར་མེད་དོ་སྙམ་ན། བདེན་མོད། རྗེས་སྤྱོད་ཀྱི་དག་པ་ཞེས་བྱ་བ་ནི།
དེ་ལྟར་དག་པ་དགུ་པོ་ཐམས་ཅད་ལམ་གྱི་དག་པའི་སྟེང་དུ་དྲིལ་ནས། དཔེར་ན་ལམ་བསྐྱེད་རིམ་ལྟ་བུས་ཀྱང་། སྦྱང་གཞི་ནི་འདི་སྦྱོང་། འབྲས་བུའི་ཐོབ་བྱ་ནི་འདི་ལྟར་ཐོབ། རྟོགས་དོན་ནི་འདི་ལྟར་རྟོགས། ཞེས་ལྷག་མཐོང་གི་དོན་ལ་བསྐྱེད་པ་ལ། རྗེས་སྤྱོད་ཀྱི་དག་པ་ཞེས་བྱའོ། ། ཞེས་གསུངས་པ་ལྟར་ཤེས་དགོས་སོ། ། གསུམ་པ་གཏོར་མོའི་རྣལ་འབྱོར་ལ་བདུན། གཏོར་མའི་རྒྱུ།
གཏོར་མའི་སྣོད། འབུལ་བའི་དུས། གཏོར་མའི་མགྲོན། དེ་ལྟར་ཇི་ལྟར་འབུལ་བའི་ཆོ་ག དེ་ལྟར་ཕུལ་བའི་ཕན་ཡོན། དེ་ལ་སྐལ་དམན་གྱི་ལོག་རྟོག་སྤོང་བའོ། ། དང་པོ་ལ་གཉིས། གཏོར་མའི་རྒྱུ་བཤད་པ་དང་། དེ་ལས་གཞན་གྱིས་བཤད་པའི་ཆོས་ལོག་སུན་ཕྱུང་བའོ། ། དང་པོ་ནི།
སློབ་དཔོན་ཤྲཱི་བྷ་དྲས་དེ་ལྟར་བསྒོམ་པ་དང་། བཟླས་པ་ལས་ལྡང་བར་འདོད་ན། གཏོར་མ་གཏང་བར་བྱ་སྟེ། དྲུས་པའི་འབྲས་ཆེན་དང་། ཤ་དང་། ཉ་ཤ་དང་། སྒོག་པ་དང་། ཆང་དང་བཅས་པའི་གཏོར་མ། བདུད་རྩི་ལྔ་དང་བཅས་པའམ་ཡང་ན་རྒྱུད་ལས་གསུངས་པའི་ཤ་སྣ་ཚོགས་དང་། གཏོར་མ་ལ་བདུད་རྩིར་བྱིན་གྱིས་བརླབས་ལ་སྔགས་གིས་འབུལ་བར་བྱའོ། །
ཞེས་གཏོར་མའི་རྒྱུད་ཐམས་ཅད་ལས་གསུངས་པར་ཁ་འཕངས་ཏེ་གསུངས་པ་རྒྱུད་ལས་གསུངས་ཚུལ་ནི། རྟོག་བདུན་གྱི་རྟོག་པ་དང་པོ་ལས། མི་དང་བོང་བུ་དང་། རྔ་མོ་དང་། ཁྱི་དང་། ཝ་དང་། མ་ཧེ་དང་། གླང་པོ་དང་། བ་གླང་དང་། ལུག་དང་།
རི་དྭགས་དང་། ཕག་པ་ལ་སོགས་པའི་ཤ་རྣམས་དབུལ་བར་བྱའོ། ། གཞན་ཡང་བྱ་རྒོད་དང་། འུག་པ་དང་། བྱ་རོག་དང་། ཁྲ་དང་། ཆུ་སྐྱར་དང་། ཐིང་རིལ་དང་། གཞན་དང་། རྨ་བྱ་དང་།
རི་སྐེག་དང་། ཁྱིམ་བྱ་དང་། ལྟས་ངན་ཆེན་པོ་ལ་སོགས་པའི་ཤ་རྣམས་དབུལ་བར་བྱའོ། ། ཞེས་གསུངས་པ་འདི་རྣམས་ཡིན་པས། དེ་ལྟར་བཤད་པའི་ཤ་རྣམས་ཀུན་མ་འཛོམ་ཡང་། གང་རྙེད་པར་བྱེད་པར་གསུངས་པ་ཡིན་ལ། དེ་རྣམས་ཀྱང་ལོངས་སྤྱོད་ཀྱི་ཆེད་དུ་བསད་པའི་ཁ་ན་མ་ཐོ་བ་དང་བྲལ་བ་གཅིག་ངེས་པར་དགོས་ཏེ། དེའི་ལུང་རྣམས་ནི་འོག་ཏུ་དྲང་བར་འགྱུར་ལ། གལ་ཏེ་དེ་རྣམས་གང་ཡང་མ་རྙེད་ན། ཟན་དང་ཆུ་གཙང་མ་ལ་ཡང་གཏོར་མའི་རྒྱུར་རུང་བར་བཤད་པ་ཡིན་ཏེ།
ཧེ་རུ་ཀ་མངོན་འབྱུང་ལས། མེད་པར་གྱུར་ན་ནི། ཟན་དང་ཆུ་ཙམ་གྱིས་ཐམས་ཅད་གང་བར་མོས་པར་བྱས་ལ། ཞེས་གསུངས་པའི་ཕྱིར་རོ། ། གཉིས་པ་དེ་ལས་གཞན་གྱིས་བཤད་པའི་ཆོས་ལོག་སུན་ཕྱུང་བ་ནི། འདི་ལ་བོད་ཀྱི་སྔགས་པའི་གཟུགས་བརྙན་མང་པོ་ཞིག་གིས་སེམས་ཅད་རང་ཤི་བྱུང་བའི་ཤས་ཡི་དམ་དང་། ཆོས་སྐྱོང་མཆོད་ན་མི་ཤིས་པ་འབྱུང་བས། དེ་རྣམས་མཆོད་པའི་རྫས་ལ། དེའི་ཆེད་དུ་བསད་པའི་ཤ་ཁྲག་དགོས་ཟེར་ཞིང་། ཡང་ཤ་ཁྲག་གི་རོ་ལ་མཆོག་ཏུ་སྲེད་པའི་འགའ་ཞིག་གིས་ལུགས་དེ་ལ་ཡིད་རང་ཕུལ་ཞིང་།
དེའི་ཕྱོགས་ཀྱི་གྲུབ་མཐའ་གཏིང་ནས་འཛུགས་པར་བྱེད་པ་ནི། ཕྱི་རོལ་པ་རྣམས་ཀྱིས་དབང་ཕྱུག་དང་། ཁྱབ་འཇུག་ལ་སོགས་པ་ལ་ཤ་ཁྲག་གི་མཆོད་སྦྱིན་གྱི་རྒྱུན་བཙུགས་པ་དང་། བོད་དུ་ཡང་བོན་པོ་རྣམས་ཀྱིས་ཁོ་རང་གི་མཆོད་བྱའི་ལྷ་ལ་ཆེད་དུ་བསད་པའི་ཤ་ཁྲག་དྲོན་མོས་མཆོད་ན་ཤིས་པ་འབྱུང་བར་འདོད་པའི་ལོག་རྟོག་ལ། རྐུ་འཕྲོག་བླང་གསུམ་བྱས་པའི། སངས་རྒྱས་ཀྱི་བསྟན་པ་རིན་པོ་ཆེ་ལ་རྨ་སྲོལ་ཆེན་པོ་འབྱིན་པར་བྱེད་པའི་གྲུབ་མཐའ་མ་རུང་པ་ཡིན་པས། རྒྱལ་བ་ཉིད་ཀྱིས་ས་དྲུག་པ་ལ་གནས་པར་ལུང་བསྟན་པའི་སློབ་དཔོན་དཔའ་བོས་མིག་ཕུབ་པ་བཞིན་དུ་བཀག་སྟེ། ཇི་སྐད་དུ། ཕྱུགས་རྣམས་བསད་པས་ཆོས་འགྱུར་ཞིང་། ། ལྷ་ཡིས་འཇིག་རྟེན་སྐྱོང་བ་དང་། །
ལྷ་ཡང་མཉེས་པར་འགྱུར་བ་དག ། ཅི་ལྟ་བུ་ནས་འཐད་པར་འགྱུར། ། ཕྱུགས་རྣམས་བསད་པར་གྱུར་ན་སྔགས་ཀྱི་མཐུས། ། མཐོ་རིས་འགྲོ་ཕྱིར་དེ་ནས་དེ་བསད་ན། ། ཆོས་སུ་འགྲོ་ཞེས་ཟེར་བ་དེ་ཡང་རྫུན། ། གཞན་གྱིས་བྱས་པ་ཕ་རོལ་སུ་ཞིག་ཐོབ། ། ལོག་པར་སྤྱོད་པ་ཡི་ནི་མ་ལོག་ན། ། དགེ་བའི་ལས་ལ་ངེས་པར་མ་བྱས་པའི། ། ཕྱུགས་རྣམས་མཆོད་སྦྱིན་དག་ལ་བསད་གྱུར་ཀྱང་། ། བདག་བྱས་གཞི་མེད་ཇི་ལྟར་མཐོ་རིས་སྐྱེ། །
མཆོད་སྦྱིན་ལ་བསད་མཐོ་རིས་འགྱུར་ན་ནི། ། བྲམ་ཟེ་རང་ཉིད་ཆོས་ལ་བསྒྱུར་ན་རབ། ། གང་ཕྱིར་ཚུལ་འདི་གང་ནའང་མི་སྣང་བས། ། དེ་ཕྱིར་དེ་དག་ཚིག་ནི་སུ་ཞིག་ཉན། ། མཚུངས་མེད་མཐུ་བྱམས་རོ་དང་གཟི་ལྡན་པའི། ། བདུད་རྩི་ཟས་མཆོག་ལྷ་མོས་ཕུལ་བ་དག ། བོར་ནས་ཕྱུགས་བསད་ཤ་ཁྲག་ལ་སོགས་པས། ། ལྷ་རྣམས་མགུ་བར་འགྱུར་བ་ག་ལ་སྲིད། ། ཅེས་ཕྱུགས་བསད་པའི་ཤ་ཁྲག་གིས་ལྷ་མཆོད་པས་མཉེས་པར་འགྱུར་བ་མི་སྲིད་པར་གསུངས་པ་སོགས་ཀྱི་དོན་ཇི་ལྟར་ཡིན། གཡོ་སྒྱུའི་བཤད་པ་སྤོངས་ལ་ལེགས་པར་ཤོད་ཅིག
དེས་ན་དཀྱིལ་འཁོར་གྱི་ལྷ་མཆོད་པའི་རྫས་སུ་བཤད་པའི་ཤ་ཡིན་ན། ཁ་ན་མ་ཐོ་བ་དང་བྲལ་བ་ངེས་པར་དགོས་པ་ཡིན་ཏེ། བདེ་མཆོག་བསྟོད་འགྲེལ་ལས། ད་ནི་འཇིག་རྟེན་པའི་དངོས་གྲུབ་བསྒྲུབ་པའི་ཕྱིར། ཕོ་ཉ་མོའི་ཀུན་ཏུ་སྤྱོད་པ་དང་། འཁོར་ལོ་འདུས་པ་ལ་བདུད་རྩི་རིལ་བུ་དང་། གཡུལ་དུ་མཚོན་གྱིས་བསད་པ་དང་ཁ་ན་མ་ཐོ་བ་དང་བྲལ་བའམ། ནད་ཀྱིས་ཤི་བའམ། ལས་ངན་པས་བསད་པ་སྤངས་ཏེ། གོ
ཀུ ད། ཧ། ན་ལ་སོགས་པ་རྣམས་དང་། ཉེ་བར་སྤྱོད་པ་ལྔ་ལ་སོགས་པ་རྣམས་ཀྱིས་ཕོ་ཉ་མོ་རྣམས་མཆོད་པའི་ཆོ་ག་ཕྱི་རོལ་དང་ནང་དུ་གསུངས་ཏེ། ཁྱད་པར་གྱི་དུས་ལ་ཞེས་བྱ་བ་ལ་སོགས་པས་སོ། ། ཞེས་དཀྱིལ་འཁོར་གྱི་ལྷ་དང་། རིགས་ལྡན་མ་རྣམས་ལས་ཀྱིས་ཤི་བའི་ཤ་ཁ་ན་མ་ཐོ་བ་དང་བྲལ་བས་མཆོད་དགོས་པར་གསུངས་ཤིང་། སློབ་དཔོན་ཟླ་བ་གྲགས་པས་ཀྱང་། གསང་འདུས་སྒྲོན་གསལ་ལས་ཀྱང་། ལས་ཀྱི་དབྱེ་བས་ལོངས་སྤྱོད་པ་བསྟན་པར་བྱ་བའི་ཕྱིར།
ཤ་ཆེན་ཞེས་བྱ་བ་ལ་སོགས་པ་གསུངས་ཏེ། ཆེ་བ་ནི་མི་དེ་རྣམས་ཀྱི་ཤ་ནི་ཤི་བའི་རོ་ལས་གྲུབ་པའི་དམ་ཚིག་མཆོག་སྟེ། དེས་གཏོར་མ་བྱིན་ལ། རྡོ་རྗེ་གསུམ་མཆོག་ཅེས་བྱ་བ་རང་གི་ལུས་བསྒྲུབ་པར་བྱས་ན། ནམ་མཁའ་གནས་པ་ཐོབ་པར་འགྱུར་རོ། ། དེ་ཡང་ཁ་ན་མ་ཐོ་བ་མེད་པ་རྙེད་པའི་མི་ཤས་བགེགས་ཉེ་བར་ཞི་བར་བྱ་བའི་ཕྱིར། འབྱུང་པོ་ཐམས་ཅད་ལ་གཏོར་མ་བྱིན། ནམ་མཁའ་སྤྱོད་པ་ཉིད་བསྒྲུབ་པར་བྱའོ། ། དམ་ཚིག་མཆོག་གི་ཞེས་བྱ་བ་ནི། ཤ་ཆེན་ལ་སོགས་པ་བཤད་པ་དང་ལྡན་པའི་དམ་ཚིག་མཆོག་སྟེ།
དེས་རིག་པ་འཛིན་པ་ཉིད་བསྒྲུབ་པར་འདོད་ན། གཏོར་མ་སྦྱིན་པར་བྱའོ། ། གླང་པོ་ཉིད་ནི་ལུས་རང་གི་ཤ་ལས་མངོན་པར་ཤེས་པ་ལྔ་འདོད་པས་གཏོར་མ་སྦྱིན་པར་བྱའོ། ། དེ་བཞིན་དུ་རྟའི་ཤས་ནི་མི་སྣང་བའི་དངོས་གྲུབ་སྒྲུབ་པར་བྱའོ། ། ལས་ཀྱི་དབྱེ་བས་བྱ་བའི་ཤ་རྣམས་མ་རྙེད་པ་ལས་ཆོ་ག་བྱ་བ་བསྟན་པའི་ཕྱིར། ཁྱི་ཤ་དག་ནི་ཞེས་བྱ་ལ་སོགས་པ་གསུངས་ཏེ། ཁྱི་ཤ་ཡིས་ནི་སྔར་བསྟན་པའི་དངོས་གྲུབ་རྣམས་རབ་ཏུ་བསྒྲུབ་པར་བྱའོ། ། ཞེས་ཤེས་པར་བྱའོ། ། དེ་བཞིན་དུ་ཁ་ན་མ་ཐོ་བ་མེད་པའི་ཤ་མེད་ན་ཆོ་ག་བྱ་བ་བསྟན་པའི་ཕྱིར། ཤ་རྣམས་ཐམས་ཅད་ཅེས་པ་ལ་སོགས་པ་གསུངས་ཏེ།
དེ་ལྟར་བཤད་པའི་ཤ་རྣམས་མ་རྙེད་ན། བསྒོམ་པས་ཤ་རྣམས་བསྐྱེད་པར་བྱའོ། ། ཡང་བག་ཕྱེ་ལ་སོགས་པ་ལས་མི་རོ་ལ་སོགས་པ་བྱས་ལ། དེ་རང་གི་གཟུགས་ལ་སྲོག་དང་བྲལ་བར་བསམ་ནས་དེའི་མན་ངག་གིས་བསྒྲུབ་པར་བྱའོ། ། རྡོ་རྗེ་སྦྱོར་བ་སྟེ། ཤི་ཤིག་པའི་ཁ་ཟས་ཀྱི་ཆོ་ག་བཤད་མ་ཐག་པ་འདི་བྱས་ནས་སྒྲུབ་པ་པོ་ལ་སངས་རྒྱས་ཐམས་ཅད་ཀྱི་བྱིན་གྱིས་བརླབས་པར་མཛད་ཅིང་། མངོན་པར་འདོད་པའི་དོན་གྱི་དངོས་གྲུབ་འགྲུབ་པར་འགྱུར་རོ། ། ཞེས་གསུངས་པས། གོང་དུ་བཤད་པའི་ཤ་དེ་རྣམས་ལ་ཁ་ན་མ་ཐོ་བ་དང་བྲལ་བའི་ཤ་མ་རྙེད་ན། དཀྱིལ་འཁོར་གྱི་ལྷ་མཆོད་པའི་རྫས་ཟན་ལ་སོགས་པ་བཟའ་བ་གཞན་རྣམས་ལ་གོང་དུ་བཤད་པའི་མི་ཤ་ལ་སོགས་པར་བསྐྱེད་ནས་འབུལ་བ་དང་།
ཡང་བག་ཟན་ལ་མི་རོ་ལ་སོགས་པའི་གཟུགས་བྱས་ཏེ། དེ་ཡང་རང་རང་གི་སྲོག་དང་བྲལ་བར་བསམ་ཞིང་སེམས་ཅན་དེ་རྣམས་ཀྱི་ཤ་རང་རང་དུ་བསྐྱེད་ནས་འབུལ་བར་བཤད་པས། དེ་ན་དཀྱིལ་འཁོར་གྱི་ལྷ་མཆོད་པའི་རྫས་ཀྱི་ཤ་ཡིན་ན་ཁ་ན་མ་ཐོ་བ་དང་བྲལ་བ་གཅིག་ངེས་པར་དགོས་པ་ཡིན་ནོ། ། འོ་ན་འདི་ཁ་ན་མ་ཐོ་བ་དང་བྲལ་ཚུལ་ཇི་ལྟར་ཡིན་ཞེ་ན། དཔལ་དུས་ཀྱི་འཁོར་ལོའི་འགྲེལ་པར། འོ་ན་སྔགས་ཀྱི་ཐེག་པ་འདི་རྣལ་འབྱོར་པ་རྣམས་ཀྱི་ཤ་བཟའ་བར་བཅོམ་ལྡན་འདས་ཀྱི་གསུངས་ལ། དེ་ཉིད་ཀྱང་རྟག་ཏུ་སྲོག་གཅོད་པ་ལས་བྱུང་སྟེ། སྲོག་གཅོད་པར་མེད་པ་ནི་འགའ་ཞིག་གི་ཚེ་སྲིད་དོ། ། གལ་ཏེ་བཟའ་བ་པོ་མེད་ན་གསོད་པ་པོ་མི་འབྱུང་ངོ་། ། དེའི་ཕྱིར་བཟའ་བ་པོ་དང་གསོད་པ་པོ་དེ་དག་སྲོག་གཅོད་པར་འགྱུར་རོ། །
འདི་ཡང་ཉི་མ་སོ་སོར་སྔགས་པས་དམ་ཚིག་བཞིན་བྱའོ། ། ཞེས་པ་ནི་དེ་བཞིན་གཤེགས་པའི་ངེས་པའོ་ཞེ་ན། དེ་ནི་བདེན་ཏེ། རྒྱུ་གང་གི་ཕྱིར། མཚན་མ་དང་། ཁ་ན་མ་ཐོ་བ་དང་བཅས་པར་སྲོག་གཅོད་པར་འགྱུར་བ་དེའི་ཕྱིར། རྣལ་འབྱོར་པ་རྣམས་ཀྱིས་མཚན་མ་མེད་པ་དང་། ཁ་ན་མ་ཐོ་བ་མེད་པ། གོ་ཀུ་ལ་སོགས་པ་བཟའ་བར་བཅོམ་ལྡན་འདས་ཀྱིས་གསུངས་སོ། ། འདི་ཡུལ་གང་ན་འཇིག་རྟེན་པ་རྣམས་ཀྱིས་གང་བཟའ་བ་མ་ཡིན་པ་དང་།
གང་བཙོང་བ་མ་ཡིན་པ་གོ་ཀུ་ལ་སོགས་པ་རང་གི་ལས་ཀྱིས་ཤི་བ་དང་། གཡུལ་དུ་ལས་ངན་པའམ། རང་གི་རྐྱེན་གྱི་ཆོམ་རྐུན་ལ་སོགས་པས་བསད་པ་དེ་ཐམས་ཅད་རྣལ་འབྱོར་པས་བཟའ་བར་དེ་བཞིན་གཤེགས་པས་གསུངས་སོ། ། རྫས་ཀྱིས་མྱོས་པ་ནི་མ་ཡིན་གྱིས་ཕ་མེས་ལ་མཆོད་པ་དང་། མཆོད་སྦྱིན་ལ་སོགས་པའི་བྱ་བ་ལ་བསད་པ་ཡང་མ་ཡིན་ཏེ། མཚན་མ་དང་བཅས་པའི་ཤ་བཟའ་བའོ། ། ཞེས་པ་ནི། དེ་བཞིན་གཤེགས་པས་མ་གསུངས་སོ། ། ཞེས་གསུངས་པས། གཞུང་འདིར་མཚན་མ་དང་ཁ་ན་མ་ཐོ་བ་དང་བཅས་པའི་ཤ་དང་།
དེ་དག་དང་བྲལ་བའི་ཤ་གསལ་བར་ངོས་བཟུང་བ་དང་། རྣལ་འབྱོར་པ་རྣམས་ཀྱིས་ཁ་ན་མ་ཐོ་བ་དང་བཅས་པའི་བསད་ཤ་མི་བཟའ་བར་གསལ་བར་བཤད་པ་ཡིན་ནོ། ། འདི་ལ་མི་ཤེས་པ་ཁ་ཅིག་ན་རེ། གཞུང་འདིར་དེ་བཞིན་གཤེགས་པའི་ངེས་པའོ། ། ཞེ་ན། ཞེས་སོགས་ཀྱི་ཚིག་འབྱུང་བས་ན། འདི་ཕྱོགས་སྔ་མའི་གཞུང་ཡིན་པས་ན། ལུང་དུ་དྲངས་པ་ནི་རང་གཞུང་དང་། གཞན་གཞུང་མ་ཕྱེད་པའི་ནོངས་པ་ཆེན་པོ་ཡིན་པར་བཤད་པ་ནི་མ་བརྟགས་པའི་གཏམ་བབ་ཅོལ་དུ་སྨྲ་བ་ཡིན་ཏེ། གལ་ཏེ་གཞན་དུ་ན་གཞུང་འདི་ཕྱོགས་སྔའི་གཞན་གཞུང་ཡིན་ན།
འདི་ལ་མི་འཐད་པའི་སུན་འབྱིན་གྱི་དགག་པ་ཅིས་ཀྱང་མ་བརྗོད་པར། འདི་ཡང་ཉི་མ་སོ་སོར་སྔགས་པ་དམ་ཚིག་བཞིན་བྱའོ། ། ཞེས་པ་ནི་དེ་བཞིན་གཤེགས་པའི་ངེས་པའོ་ཞེ་ན། ཞེས་པའི་མཇུག་ཐོག་དེ་ཉིད་དུ། དེ་ནི་བདེན་ཏེ་རྒྱུ་གང་གི་ཕྱིར། མཚན་མ་དང་ཁ་ན་མ་ཐོ་བ་དང་བཅས་པར་སྲོག་འཕྲོག་པར་འགྱུར་བ་རྒྱུ་དེའི་ཕྱིར། ཞེས་སོགས་ཀྱི་རྣལ་འབྱོར་བ་རྣམས་ཀྱི་ཁ་ན་མ་ཐོ་བ་མེད་པའི་བ་གླང་ལ་སོགས་པའི་ཤ་བཟའ་རུང་བ་དང་། ཁ་ན་མ་ཐོ་བ་དང་བཅས་པའི་བསད་ཤ་བཟའ་མི་རུང་བ་བདེན་པའི་ཡུལ་སྟེར་བའི་རྒྱུ་མཚན་ཅི་ཡིན་ལེགས་པར་ཤོད་ཅིག དེས་ན་ཁྱོད་ཀྱི་ཕྱོགས་སྔའི་གཞན་གཞུང་དུ་སྨྲ་བའི་ཚིག་འདི་དོགས་པ་ཁོང་སློང་གི་ཚིག་ཏུ་གསལ་བར་མངོན་པ་ཡིན་ཏེ། འདི་ལྟར་འོ་ན་སྔགས་ཀྱི་ཐེག་པ་འདིར་རྣལ་འབྱོར་པ་རྣམས་ཀྱིས་ཤ་བཟའ་བ་བཅོམ་ལྡན་ཀྱིས་གསུངས་ལ།
ཞེས་པ་ནས། འདི་ཡང་ཉི་མ་སོ་སོར་བསྔགས་པས་དམ་ཚིག་བཞིན་བྱའོ། ། ཞེས་པ་ནི་དེ་བཞིན་གཤེགས་པའི་ངེས་པའོ་ཞེ་ན། ཞེས་པའི་བར་གྱི་གཞུང་གི་རྣལ་འབྱོར་པ་རྣམས་ཀྱི་གསང་སྔགས་བླ་མེད་ཀྱི་ཚོགས་འཁོར་ལ་སོགས་པའི་ཀུན་སྤྱོད་ཀྱི་སྐབས་སུ་ཤ་ལ་ལོངས་སྤྱོད་པར་གསུངས་པས། དེ་ལྟར་ན་ཁ་ན་མ་ཐོ་བ་དང་བཅས་པའི་བསད་ཤ་ཡང་བཟའ་བར་རུང་ངམ་སྙམ་པའི་རྟོག་པ་འབྱུང་བའི་དོགས་པ་བསུས་ནས། དེ་ནི་བདེན་ཏེ། ཞེས་པ་ནས། མཚན་མ་དང་བཅས་པའི་ཤ་བཟའོ། ། ཞེས་པ་ནི་དེ་བཞིན་གཤེགས་པས་མ་གསུངས་སོ། ། ཞེས་པའི་བར་གྱིས་གཞུང་གིས་བསད་ཤའི་རྒྱུ་རྐྱེན་དང་།
རྣལ་འབྱོར་པ་རྣམས་ཀྱིས་ཁ་ན་མ་ཐོ་བ་མེད་པའི་བ་གླང་ལ་སོགས་པའི་ཤ་བཟའ་རུང་བ་དང་། ཁ་ན་མ་ཐོ་བ་དང་བཅས་པའི་བསད་ཤ་བཟའ་མི་རུང་བ་ལ་སོགས་པ་གསལ་བར་བཤད་པ་ཡིན་ཏེ། དེ་ཡང་འདི་ལྟར་དེ་ནི་བདེན་ཏེ། ཞེས་པ་ནས། མཚན་མ་དང་ཁ་ན་མ་ཐོ་བ་དང་བཅས་པ་སྲོག་གཅོད་པར་འགྱུར་བ་རྒྱུ་དེའི་ཕྱིར། ཞེས་པའི་བར་གྱིས། ཁ་ན་མ་ཐོ་བ་དང་བཅས་པའི་རྒྱུ་མཚན་བསྟན་ལ། དེས་ན་རྣལ་འབྱོར་པ་རྣམས་ཀྱི་ཞེས་པ་ནས། བཅོམ་ལྡན་འདས་ཀྱིས་གསུངས་སོ། ། ཞེས་པའི་བར་གྱིས།
རྣལ་འབྱོར་པ་རྣམས་ཀྱིས་ཁ་ན་མ་ཐོ་བ་མེད་པའི་བ་གླང་ལ་སོགས་ཀྱི་ཤ་བཟའ་རུང་བར་བསྟན་ཅིང་། འོ་ན་དེ་རྣམས་ཀྱི་བཟའ་རུང་གི་ཁ་ན་མ་ཐོ་བ་མེད་པའི་ཤ་དེ་ཅི་འདྲ་བ་ཞིག་ཡིན་ཞེ་ན། དེ་ནས་འདིར་ཡུལ་གང་ན་འཇིག་རྟེན་པ་རྣམས་ཀྱི་ཞེས་པ་ནས། རྣལ་འབྱོར་པས་བཟའ་བར་དེ་བཞིན་གཤེགས་པས་གསུངས་སོ། ། ཞེས་པའི་བར་གྱིས། དེ་རྣམས་བཟའ་རུང་གི་མཚན་མ་མེད་པ་དང་ཁ་ན་མ་ཐོ་བ་མེད་པའི་ཤ་ངོས་བཟུང་ཚུལ་བསྟན་ལ། འོ་ན་བཟའ་མི་རུང་གི་མཚན་མ་དང་། ཁ་ན་མ་ཐོ་བ་དང་བཅས་པའི་ཤ་དེ་ཅི་འདྲ་བ་ཞིག་ཡིན་ཞེ་ན། དེ་ནི། རྫས་ཀྱིས་ཉོས་པ་མ་ཡིན་ཞིང་།
ཞེས་པ་ནས། མཚན་མ་དང་བཅས་པའི་ཤ་བཟའོ་ཞེས་པ་ནི་དེ་བཞིན་གཤེགས་པས་མ་གསུངས་སོ། ། ཞེས་པའི་བར་གྱིས་གསལ་བར་བསྟན་པ་ཡིན་ནོ། ། གཏོར་མའི་སྣོད་ནི། གཤེད་དམར་གྱི་རྒྱུད་ལས། མདུན་དུ་གཏོར་མའི་སྣོད་སྐྱོགས་སམ། ཟངས་གཞོང་གི་ནང་དུ་བཟའ་བ་སྤྱི་དང་བཅས་པའི། ཞེས་གསུངས་པ་ལྟར། གཞན་ཡང་ཁམས་པ་ལ་བྱས་པ་དང་། ཐོད་པའི་སྣོད་ལ་ཡང་རུང་བར་བཤད་དོ། །
གསུམ་པ་གཏོར་མ་འབུལ་བའི་དུས་ནི། གཤེད་དམར་གྱི་རྒྱུད་ལས། བཅོམ་ལྡན་འདས་ཀྱིས་བཀའ་སྩལ་པ། བྲིས་སྐུ་འམ་ནི་གཟུགས་བརྙན་ལ། ། ལྔ་རྣམས་ཀྱིས་ནི་རབ་མཆོད་ནས། ། དྲུག་ཅུ་རྩ་བཞི་ངེས་རྫོགས་པའི། ། གཏོར་མ་ཐུན་མཚམས་གསུམ་དུ་སྦྱིན། ། ཞེས་གསུངས་ཤིང་། ཡང་དེ་ཉིད་ཀྱི་རྒྱུད་ལས་སྔགས་ཀྱི་བསམ་གཏན་ལ་བརྩོན་པས། དང་པོ་དབང་བསྐུར་བར་བཅས་ཏེ།
རང་གི་སྙིང་པོ་དང་། ཉེ་བའི་སྙིང་པོའི་གསང་བའི་སྔགས་ཀྱིས་རབ་ཏུ་སྦྱིན་པར་བྱའོ། ། ཐུན་མཚམས་གསུམ་དུ་གཏོར་མ་དབུལ་བར་བྱའོ། ། སྔགས་དྲུག་ཅུ་རྩ་བཞིས་བྱིན་ནས་ཅི་ལྟ་བ་བཞིན་དུ་བྱའོ། ། ཞེས་གསུངས་པས་གཏོར་མགྲོན་ལ་དབང་བསྐུར་བ་དང་། གཏོར་མ་ཕུལ་བའི་གསང་སྔགས་དང་། གཏོར་མ་འབུལ་བའི་དུས་དང་། གཏོར་སྔགས་ཀྱིས་ཕུལ་བའི་གྲངས་དང་བཅས་པ་གསལ་བར་བསྟན་ལ། ཡང་དགྲ་ནག་གི་རྒྱུད་ལས། ཉིན་རེའམ་ནི་ཟླ་རེའམ། །
དེ་བཞིན་ལོ་ནི་རེ་རེ་ལ། ། གཏོར་མ་དྲུག་ཅུ་རྩ་བཞི་སྦྱིན། ། དབྱུག་གུ་དྲུག་ཅུ་རྩ་བཞིར་ཤེས། ། ཞེས་གསུངས་པ་ལ། ཉིན་རེ་བཞིན་དུ་འབུལ་བར་གསུངས་པ་ནི། རྒྱུན་གྱི་དུས་ལ་དགོངས་ཏེ། དེ་ཡང་ཞག་རེ་ལ་ཐུན་གསུམ་ཆར་གྱི་རྗེས་ལ་འབུལ་བའམ། ཐ་ན་ཡང་ཕྱི་ཐུན་གྱི་རྗེས་ལ་ངེས་པར་འབུལ་ལ། ཕྱི་མ་ཟླ་རེ་དང་ལོ་རེ་ལ་འབུལ་བར་བཤད་པ་ནི་དུས་ཁྱད་པར་ཅན་ལ་དགོངས་ཏེ། དེ་ཡང་ཟླ་བ་རེ་ལ་དུས་ཁྱད་པར་ཅན་གཅིག་གི་དབང་དུ་བྱས་ན།
ཉི་ཤུ་དགུ་དང་། མང་པོའི་དབང་དུ་བྱས་ན། བཅུ་དགུ་དང་། བརྒྱད་དང་། བཅུ་བཞི་དང་། བཅོ་ལྔ་དང་། གནམ་སྟོང་དག་ལ་བྱས་ལ། ལོ་རེའི་དབང་དུ་བྱས་ན་དཔྱིད་ཟླ་ར་བའི་ཉི་ཤུ་དགུ་ལ་བྱའོ། ། བཞི་པ་གཏོར་མའི་མགྲོན་ནི། སློབ་དཔོན་ལ་ལི་ཏ་བཛྲས་འདིའི་སྒྲུབ་ཐབས་སུ།
ཤ་རྣམས་ཀུན་གྱི་གཏོར་མ་འདི། ། འབྱུང་པོ་ལ་སོགས་འཇིགས་ལ་སྦྱིན། ། ཞེས་གསུངས་པས། གཙོ་བོ་རྡོ་རྗེ་འཇིགས་བྱེད་དང་། འཁོར་ཕྱོགས་སྐྱོང་བཅུ་དང་བཅོ་ལྔ་ལ་སོགས་པ་འབྱུང་པོ་འཇིགས་པ་རྣམས་དང་། གནས་དེར་གནས་པའི་མི་མ་ཡིན་རྣམས་ཀྱང་གཏོར་མགྲོན་གྱི་འབྱུང་པོའི་ནང་དུ་འདུས་པ་ཡིན་ལ། འདིར་འབྱུང་པོ་ཞེས་པའི་སྒྲ་ཡང་། དབྱིག་གཉེན་གྱི་རྣམ་བཤད་རིག་པ་ལས། སྐྱེ་དང་བདེན་དང་དེ་བཞིན་ཡོན། ། སེམས་ཅན་འདས་དང་མི་མ་ཡིན། །
ཅུང་ཟད་ལུས་དང་ས་ལ་སོགས། ། འབྱུང་པོའི་སྒྲར་ནི་མཁས་པས་རྟོགས། ། ཞེས་བྷུ་ཏིའི་སྒྲ་དོན་དེ་རྣམ་པ་ལ་འཇུག་པར་བཤད་པ་ན་རིགས་དྲུག་ཐམས་ཅད་དང་། ཡེ་ཤེས་ལས་བྱུང་བའི་ཕྱིར་ན་སངས་རྒྱས་ཀྱང་དེར་འདུས་པའི་ཕྱིར་རོ། ། དེའི་ཕྱིར་གནས་དེའི་བདག་པོར་གྱུར་པའི་མི་མ་ཡིན་རྣམས་ལ་གཏོར་མ་སྦྱིན་པ་ནི་ཤིན་ཏུ་གནད་དུ་ཆེ་བ་ཡིན་ཏེ། རྡོ་རྗེ་སྙིང་འགྲེལ་ལས། དེ་ཡང་ཕྱིས་ནི་ལས་དང་པོའི་སྒྲུབ་པ་པོ་བདག་ཉིད་ཡིད་ཉམས་དགའ་ཞིང་སྐྱེ་བོའི་འདུ་འཛིས་དབེན་པའི་ས་ཕྱོགས་སུ་བསྒྲུབ་ན་དངོས་གྲུབ་ཀྱི་མཚན་མ་འབྱུང་བར་འགྱུར་ལ། གནས་དེ་དག་ཀྱང་མི་མ་ཡིན་པ་གནས་པའི་ཤིང་གཅིག་སྐྱེས་པ་དང་། མ་མོའི་ཁྱིམ་ཞེས་བྱ་བ་གནོད་སྦྱིན་མོ་དང་། ཤ་ཟ་མོ་གང་ན་གནས་པ་དང་།
དབེན་པའི་བས་མཐའ་སྟེ། ཡང་ན་དེ་ནས་གཞན་པའི་མི་མ་ཡིན་པ་གང་དུ་འདུ་བའི་གནས་མི་རྒོད་ལ་སོགས་པས་དབེན་པའི་དེ་རུ་རྣལ་འབྱོར་པས་འཁོད་ལ། སེམས་ཅན་ཐམས་ཅད་ལ་སྙིང་རྗེ་ཆེན་པོ་བསྐྱེད་ལ། དེ་ན་གནས་པའི་མི་མ་ཡིན་པ་རྣམས་ལ་གཏོར་མ་དུས་གསུམ་དུ་བཏང་ཞིང་། མི་མ་ཡིན་པ་དེ་དག་ལ་འདི་སྐད་ཅེས། ཁོ་བོ་འདི་དང་འདི་ལྟ་བུའི་ཅི་བྱེད་ཀྱིས། དེ་དང་དེ་ཁྱོད་ཀྱིས་སྒྲུབ་པར་རིགས་སོ། ། ཞེས་ཡང་དང་ཡང་དུ་བསྒོ་ན། མི་མ་ཡིན་པ་དེ་དག་གིས་ཀྱང་སྒྲུབ་པ་པོ་ལ་མངོན་པར་དགའ་བས་ལས་དེ་སྒྲུབ་པར་བྱེད་ལ། དེ་གྲུབ་པས་གདོད་འགྲོ་བའི་བྱེད་ནུས་པར་འགྱུར་རོ། །
ཞེས་གསུངས་སོ། ། ལྔ་པ་ཚུལ་ཇི་ལྟར་དུ་འབུལ་བའི་ཆོ་ག་ལ་གཉིས། གཏོར་མ་སྦྱངས་ཏེ་བྱིན་གྱིས་བརླབ་པ་དང་། བྱིན་གྱིས་བརླབས་པའི་གཏོར་མ་ཇི་ལྟར་འབུལ་ཚུལ་ལོ། ། དང་པོ་ནི། གོང་དུ་བཤད་པའི་གཏོར་མའི་རྒྱུ་རྣམས་ལས་གང་རྙེད་འདུས་བྱས་ལས་རང་གི་མདུན་དུ་བཞག་ནས། ནང་མཆོད་དང་ཆུ་ཆང་གིས་རིམ་པ་བཞིན་སྦྱངས་ཏེ། སམྦུ་ཊི་ལས། རྫས་རྣམས་འདི་དག་ཐམས་ཅད་ལ། ། བདུད་རྩི་ལྔས་ནི་སྦྱང་བར་བྱ། །
ཞེས་གསུངས་པའི་ཕྱིར། འདིའི་དགག་སྒྲུབ་རྒྱས་པར་གཞན་དུ་ཤེས་པར་བྱའོ། ། ཆུ་ཆང་དང་བདུད་རྩི་གསུམ་ཀ་མ་འཛོམས་ན་ཡང་། ཆུ་གཅིག་པོས་སྦྱང་རུང་བར་གཤེད་དམར་གྱི་རྒྱུད་ལས་བཤད་དོ། ། ལུང་ནི་འོག་ཏུ་དྲངས་པ་ལས་ཤེས་པར་འགྱུར་རོ། ། དེ་ཡང་འབགས་བཙོག་ལ་སོགས་པས་མ་གོས་པར་བྱ་སྟེ། ཟླ་གསང་ཐིག་ལེ་ལས། འབྱུང་པོ་རྣམས་ལ་གཏོར་མ་སྦྱིན། ། ལྷ་རྣམས་ཀྱི་ནི་ཐམས་ཅད་ལ། ། རྡོ་རྗེ་ཧེ་རུ་ཀ་ཕྱག་རྒྱས། །
གཉིས་ཀྱི་གཏོར་མ་བྱིན་བརླབས་ཏེ། ། སྤྱན་དྲངས་གཙང་སྦྲ་བྱས་པས་དབུལ། ། ཞེས་གསུངས་པའི་ཕྱིར་རོ། ། འགའ་ཞིག་གཏོར་མ་ལག་ན་བཟུང་བཞིན་པར་ཆུ་ཆང་ལ་སོགས་པས་སྦྱང་བའི་ལག་ལེན་འཇུག་པ་དང་། འགའ་ཞིག་གིས་རང་དང་གཏོར་མའི་བར་མཚམས་གཞན་གྱིས་ཆོད་པ་དང་། ས་ཡུལ་གྱིས་བསྐལ་པའི་བར་གཏོར་མ་སྦྱིན་པའི་ལག་ལེན་འཇུག་པ་ནི། རྒྱུད་སྡེ་དྲི་མ་མེད་པ་དང་འགལ་བའི་རང་ཉིད་ཀྱིས་བྱུང་རྒྱལ་དུ་བྱས་པའི་ལག་ལེན་ཡིན་ཏེ། དཔལ་གཤིན་རྗེ་གཤེད་དམར་པོའི་རྒྱུད་ལས། མདུན་དུ་གཏོར་མའི་སྣོད་སྐྱོགས་སམ། ཟངས་གཞོང་གི་ནང་དུ་བཟའ་བ་ཅི་དང་བཅས་པའི་ཆུ་ཁྱོར་བ་གསུམ་ཅི་རྙེད་པའི་དམ་ཚིག་གི་རྫས་དང་ལྡན་པ་བཞག་ལ།
དེར་རབ་ཏུ་གསལ་བར་དྲུང་དུ་བཞག་ལ་བསྒོམ་པ་བརྩམ་པར་བྱའོ། ། ཞེས་དང་། དཔལ་སྡོམ་པ་འབྱུང་བའི་སོ་གཉིས་པ་ལས། ཐོག་མར་རེ་ཞིག་བཟའ་བ་དང་སྟོན་མོ་ལ་སོགས་པ་མདུན་དུ་ཡང་དག་པར་བཞག་སྟེ། རྣམ་པར་སྦྱང་བར་བྱའོ། ། ཞེས་གསུངས་པ་དང་འགལ་བའི་ཕྱིར་རོ། ། དེ་ལྟར་དུ་སྦྱངས་པའི་གཏོར་མ་ཚུལ་ཇི་ལྟར་དུ་བྱིན་གྱིས་བརླབ་པ་ནི། གོང་དུ་དྲངས་པ་ལྟར། གཤེད་དམར་གྱི་རྒྱུད་ལེའུ་བཅུ་དགུ་པའི་བཅུ་གཅིག་པ་ལས། མདུན་དུ་གཏོར་མའི་སྣོད་སྐྱོགས་སམ།
ཟངས་གཞོང་གི་ནང་དུ་བཟའ་བ་ཅི་དང་བཅས་པའམ་ཆུ་ཁྱོར་བ་གསུམ་ཅི་རྙེད་པའི་དམ་ཚིག་གི་རྫས་དང་ལྡན་པ་བཞག་ལ། དེར་རབ་ཏུ་གསལ་བར་དྲུང་དུ་བཞག་ལ་བསྒོམ་པ་བརྩམ་པར་བྱའོ། ། ནམ་མཁའི་གནས་སུ་པདྨ་འདབ་མ་བརྒྱད་པ་ཟེ་བ་དང་བཅས་པ་བསྒོམ་པར་བྱའོ། ། ཟེའུ་འབྲུ་ལས་ཡྃ་ཡིག་ལས་རླུང་གི་དཀྱིལ་འཁོར་ཁ་དོག་སྔོན་པོ་གཞུའི་དབྱིབས་ཅན་མཐའ་གཉིས་སུ་གཡོ་བའི་བ་དན་དང་རྒྱལ་མཚན་གྱིས་བརྒྱན་པའོ། ། དེའི་སྟེང་དུ་རྃ་ཡིག་དམར་པོ་ལས་སྐྱེས་པའི་མེའི་དཀྱིལ་འཁོར་གྲུ་གསུམ་པ་དམར་པོ་ཟུར་གསུམ་པ་རྃ་ཡིག་གིས་མཚན་པའོ། ། དེའི་སྟེང་དུ་རུ་ཡིག་གསུམ་ཡོངས་སུ་གྱུར་པ་ལས་མགོ་བོ་གསུམ་གྱི་སྒྱེད་པུ་ལ་གནས་པའི་ཨ་ཡིག་དམར་པོ་ལས་སྐྱེས་པའི་པདྨའི་སྣོད་ཕྱི་དཀར་ལ་ནང་དམར་བའོ། ། ཞེས་གསུངས་པ་ལྟར་བསྐྱེད་པའི་སྣོད་ཀྱི་ནང་དུ་ཤ་ལྔ་དང་བདུད་རྩི་ལྔ་བསྐྱེད་ཅིང་བཞུ་བཏུལ་དང་སྦྱངས་རྟོགས་སྦར་གསུམ་གྱི་ཆོ་ག་རྣམས་བདུད་རྩི་མྱང་བའི་སྐབས་སུ་བཤད་པ་ལྟར་བྱའོ། ། གཉིས་པ་བྱིན་གྱིས་བརླབ་པའི་གཏོར་མ་ཇི་ལྟར་ཕུལ་ཚུལ་ལ་མགྲོན་བསྐྱེད་ཅིང་དེ་ལ་གཏོར་མ་ཇི་ལྟར་ཕུལ་ཚུལ། རྗེས་ཀྱི་ཆོ་ག་དང་བཅས་པ་གཞན་དུ་ཤེས་པར་བྱའོ། ། དྲུག་པ་དེ་ལྟར་ཕུལ་བའི་ཕན་ཡོན་ནི།
ཧེ་བཛྲའི་ཕྱི་མའི་བཞི་པ་ལས། བགེགས་དང་ལོག་པར་འདྲེན་པ་ལས། ། སེམས་ཅན་རྣམས་ནི་སྲོག་བསྲུང་ཕྱིར། ། རྡོ་རྗེ་འཛིན་པས་གཏོར་མ་བསྟན། ། ཞེས་གསུངས་པས། གཙོ་བོར་བར་ཆད་བསྲུང་བའི་དགོས་པ་ཆེན་པོ་ཡོད་པར་བཤད་ཅིང་། དགོས་པ་དེས་བསྟན་པའི་ཕན་ཡོན་དངོས་ནི། དགྲ་ནག་གི་རྒྱུད་ལས། གཏོར་མ་དྲུག་ཅུ་རྩ་བཞི་སྦྱིན། ། དབྱུག་གུ་དྲུག་ཅུ་རྩ་བཞིར་ཤེས། །
བགེགས་རྣམས་ཐམས་ཅད་ཞི་བ་དང་། ། བསོད་ནམས་ཀྱང་ནི་འཕེལ་བ་ཡིན། ། དེ་ལས་འདི་དག་འབྱུང་བ་ཡི། ། གཏོར་མའི་ཆོ་ག་བསྟན་པར་བྱ། ། ཞེས་དང་། བདེ་མཆོག་ལས། གཏོར་མས་ལྷ་རྣམས་མཉེས་པར་བྱེད། ། གཏོར་མས་འབྱུང་པོ་དགའ་བར་བྱེད། གཏོར་མས་བར་ཆད་སེལ་བར་བྱེད། ། ལས་ཀུན་འགྲུབ་བྱེད་གཏོར་མ་བྱ། །
ཞེས་དང་། ཧེ་བཛྲའི་ཕྱི་མའི་བཞི་པ་ལས། གལ་ཏེ་འདིས་འབྱུང་པོའི་ཚོགས་ཀྱི་ཕྱིར། རྟག་ཏུ་གཏོར་མ་བྱིན་ན་དབང་དང་། མངོན་སྤྱོད་དང་། དགྲའི་སྡེ་འཇིགས་པ་དང་། བསྐྲད་པ་དང་། བསད་པ་དང་། དགུག་པ་དང་། ཞི་བ་དང་།
རྒྱས་པར་ཡང་འགྱུར་རོ། ། ཞེས་དང་། དཔལ་སྡོམ་པ་འབྱུང་བའི་ལེའུ་གཉིས་པར། དེ་ནས་གཏོར་མའི་དེ་ཉིད་རྒྱས། ། ཇི་བཞིན་འདི་ལ་ཡང་དག་བཤད། ། དཀྱིལ་འཁོར་སྦྱིན་སྲེག་ས་གཟུང་དང་། ། རབ་གནས་ཞི་བ་རྒྱས་པ་དང་། ། དབང་དང་བསྐྲད་པ་བསད་པ་དང་། ། འབྱུང་པོ་གནོད་སྦྱིན་མོ་བསྒྲུབ་དང་། ། གནས་ཀྱི་སྒྲུབ་པའི་དུས་རྣམས་ཀུན། །
མྱོས་བྱེད་གཏོར་མ་མེད་པ་ལས། ། མྱུར་དུ་འགྲུབ་པར་མི་འགྱུར་རོ། ། དེས་ན་སྔོན་གྱི་སངས་རྒྱས་ཀྱིས། ། གཏོར་མའི་རབ་ཏུ་བསྔགས་པ་གསུངས། ། ཞེས་རྡོ་རྗེ་འཆང་ཆེན་པོ་ཉིད་ཀྱིས་རྒྱུད་སྡེ་དྲི་མ་མེད་པ་རྣམས་སུ་གཏོར་མས་འཇིག་རྟེན་དང་འཇིག་རྟེན་ལས་འདས་པའི་ལྷ་ཐམས་ཅད་མཉེས་ནས་རང་གི་མངོན་པར་འདོད་པའི་དོན་ཐམས་ཅད་འགྲུབ་པ་དང་། མི་འདོད་པ་ཐམས་ཅད་བཟློག་པའི་ལས་རབ་འབྱམས་ཐམས་ཅད་འགྲུབ་པ་དང་། གཞན་སྦྱིན་སྲེག་དང་། འཁྲུལ་འཁོར་ལ་སོགས་པའི་སྒོ་ནས་ལས་ཀྱི་བྱ་བ་གང་བསྒྲུབ་ཀྱང་། གཏོར་མའི་གྲོགས་གིས་མ་ཟིན་ན་ལས་དེ་མྱུར་དུ་མི་འགྲུབ་པར་བཤད་པའི་སྒོ་ནས་གཏོར་མའི་ཕན་ཡོན་ལན་གཅིག་མ་ཡིན་པར་གསུངས་པས། ཞི་རྒྱས་དབང་དྲག་གི་ལས་རབ་འབྱམས་གང་བསྒྲུབ་ཀྱང་གཏོར་མ་གནད་དུ་ཆེ་བར་མངོན་ནོ། །
བདུན་པ་སྐལ་དམན་གྱི་ལོག་རྟོག་སྤོང་བ་ནི། དེ་ལ་རྒྱུད་སྡེ་འོག་མ་གསུམ་པོ་མན་ཆད་ཀྱི་ལམ་ལ་ཞུགས་པའི་གང་ཟག་བློ་དམན་པ་འགའ་ཞིག གསང་སྔགས་བླ་མེད་ཀྱི་ལམ་ལ་ཞུགས་པ་རྣམས་ཀྱིས་གཤང་གཅི་ལ་སོགས་པ་བདུད་རྩི་ལྔ་དང་། ཁྱི་ཤ་ལ་སོགས་པ་ཤ་ལྔས་ལྷ་མཆོད་པ་མི་འཐད་དེ། མི་གཙང་བས་ཡི་དམ་གྱི་ལྷ་མཆོད་པ་ནི། སྡིག་པ་ཆེན་པོར་འགྱུར་བའི་ཕྱིར་རོ་སྙམ་ན། དེ་ནི་མ་ཡིན་ཏེ། དཔལ་ཁ་སྦྱོར་གྱི་བཅུ་བའི་རབ་བྱེད་བཞི་པར། གོང་དུ་བཤང་གཅི་ཁྲག་དང་ནི། ། ཉ་དང་ཤ་ཡི་སྦྱིན་སྲེག་རྣམས། །
ལྷ་ནི་ཁྱེད་ཀྱི་གསུངས་པ་ཉིད། ། ཇི་ལྟར་ཡེ་ཤེས་སེམས་དཔའ་ལ། ། མི་གཙང་བས་ནི་ཁ་བསྐངས་ན། ། སྡིག་པ་ཇི་ལྟར་སྐྱེ་མི་འགྱུར། ། གལ་ཏེ་སྡིག་ལས་ཇི་ལྟར་གྲོལ། ། བཅོམ་ལྡན་འདས་ཀྱིས་བཀའ་སྩལ་པ། ། མི་ཤེས་རྨོངས་པའི་སེམས་ཅན་གང་། ། ཡེ་ཤེས་ཐབས་ནི་རྣམ་པར་སྤངས། ། ཕྱི་རོལ་དངོས་པོར་མངོན་ཞེན་པས། ། རྟོག་པའི་དྲྭ་བས་དྲ་བར་བྱེད། །
དེ་ཡི་སྡིག་དང་བསོད་ནམས་ཀྱིས། ། ཆ་གཉིས་རྣལ་འབྱོར་རྟོག་པ་སྟེ། ། འདི་རྣམས་ཆོས་ནི་རང་བཞིན་དག ། མ་སྐྱེས་པ་དང་གནས་མེད་ཅིང་། ། སེམས་ཅན་ཡེ་ཤེས་འཕེལ་བའི་ཕྱིར། ། དོན་དམ་ལས་ནི་བསོད་ནམས་ཉིད། ། ཐབས་ནི་སངས་རྒྱས་རྣམས་ཀྱིས་བསྟན། ། སྐྱེ་བ་དག་ནི་སྤངས་མེད་ན། ། བསོད་ནམས་མིན་ལ་སུ་ཞིག་ཞེན། ། དཔེར་ན་སེམས་ཅན་ཕ་རོལ་འགྲོ །
ཆུ་ཀླུང་ཆུ་ཡིས་གང་བ་ལ། ། ཤིང་དང་རྩྭ་ནི་བསྡུས་ནས་ནི། ། ཆུ་ལ་གཟིངས་ནི་བྱས་ནས་སུ། ། དེ་ལ་འཇུས་ནས་བརྒལ་ནས་ཀྱང་། ། སྤངས་ན་བདེ་བ་འགྲུབ་པར་འགྱུར། ། དེ་ལྟར་འཁོར་བའི་ཕ་རོལ་དུ། ། ཆོས་དང་ཆོས་མིན་ཞོན་ནས་ནི། ། བདེ་བས་བྱང་ཆུབ་ཐོབ་པར་འགྱུར། ། ཆོས་དང་ཆོས་མིན་རྣམ་པར་སྤངས། ། དེ་ཕྱིར་རྟོག་པའི་དྲ་བ་ནི། །
སྤངས་ན་ཟབ་མོའི་ཆོས་ནི་འཕེལ། ། དེ་བཞིན་གཤེགས་པས་གསུངས་པའི་ལམ། ། ལམ་རིང་རྣམ་པར་རྟོག་མི་བྱ། ། ཞེས་གསུངས་པ་ཡིན་ནོ། ། བཞི་པ་ཁ་ཟས་ཀྱི་རྣལ་འབྱོར་ལ་གསུམ། བཟའ་བའི་དངོས་པོ། དེ་ལྟར་བཟའ་བའི་རྣལ་འབྱོར། དེ་ལྟར་ཟོས་པའི་ཕན་ཡོན། དང་པོ་ནི། ཤ་ཆང་ལ་སོགས་པ་ཁ་ན་མ་ཐོ་བ་དང་བྲལ་བའི་བཟའ་བཏུང་།
བཅོམ་ལྡན་འདས་ཀྱི་གནང་བའི་བུ་རམ་དང་། འབྲས་ཐུག་དང་། སྲན་ཚོད་དང་། དཀར་གསུམ་ལ་སོགས་པའི་ཁ་ན་མ་ཐོ་བ་མེད་པའི་བྱས་པའི་བཟའ་བཏུང་རྣམས་ཡིན་ལ། འོ་ན་སྔགས་པས་ཤ་ཆང་ལོངས་སྤྱོད་དུ་མི་རུང་ངམ་ཞེས་ན། དེ་ལ་སྔགས་པ་ལ་ལས་དང་པོ་པ་དང་། སྦྱངས་རྟོགས་སྦར་གསུམ་མི་ནུས་པ་དང་། གཉིས་ལས་དང་པོས་ནི་ཤིན་ཏུ་ཡང་མི་རུང་སྟེ། དཔལ་སྡོམ་པ་འབྱུང་བ་ལས། སྔགས་པ་ཆང་གིས་རྣམ་འགྱུར་ཞིང་། །
འདོད་པ་ལ་བརྐམ་འཁྲིག་པར་བྱེད། ། གར་བྱེད་དེ་བཞིན་རྒོད་པ་དང་། ། འཐབ་མོ་ལ་སྤྲོ་རྣམ་པར་འཁྲུལ། ། སྨོད་ཅིང་ཉམས་པར་བྱེད་པས་ཀྱང་། ། དམྱལ་བ་ངུ་འབོད་དུ་འཚེད་འགྱུར། ། རྣལ་འབྱོར་མ་ཀུན་ཁྲོས་པ་དང་། ། སྡིག་པས་དམྱལ་བར་འགྲོ་འགྱུར་ཞིང་། དེ་ལ་ནད་དང་མྱ་ངན་འཇིགས། ། རྣམ་འཚེད་འཇིགས་སུ་རུང་བ་འབྱུང་། ། ཞེས་པ་ནས།
འདི་དག་སྔོན་གྱི་སངས་རྒྱས་ཀྱིས། ། སྔགས་པས་སྤང་བར་བྱ་བ་གསུངས། ། ཞེས་པའི་བར་གསུངས་པ་དང་། འཇམ་དཔལ་གྱི་རང་གི་ལྟ་བའི་འདོད་པ་མདོར་བསྟན་པ་ལས། གསོད་པོ་ནོར་ལ་སྲེད་པ་དག ། བསྐལ་པ་འབུམ་དུ་འཚེད་པ་སྟེ། ། ཟ་པོ་ཤ་ལ་སྲེད་པ་དག ། བསྐལ་པ་བྱེ་བར་འཚེད་པ་ཡིན། ། ཞེས་དང་། བཤད་རྒྱུད་དགོངས་པ་ལུང་སྟོན་ལས།
ཉ་དང་ཤ་དང་དེ་བཞིན་ཆང་། ། བཤང་གཅི་ཁུ་བ་ཁྲག་རྣམས་ནི། ། སྐྱེས་བུ་གླེན་པས་ཟ་བྱེད་ཅིང་། ། མེད་པར་སྨྲ་བ་ཆོས་སུ་སྒྲོགས། ། ཞེས་པ་ནས། དེ་རྣམས་བདུད་ཀྱི་བྱིན་རླབས་ཡིན། ། ཞེས་པའི་ཕྱིར་རོ། ། འོ་ན་སྔགས་པས་ཚོགས་འཁོར་གྱི་དུས་སུ་ཤ་ཆང་ལ་ལོངས་སྤྱོད་པར་བཤད་པ་མ་ཡིན་ནམ་ཞེ་ན། འདི་ལ་བཤད་པར་བྱ་སྟེ། དཔལ་གསང་བ་འདུས་པའི་རྒྱུད་ལས།
ཉིན་རེ་བཞིན་ཡང་སློབ་མ་ལ། ། མཁས་པས་དཀྱིལ་འཁོར་བསྟན་པར་བྱ། ། གཤང་གཅི་ཤ་ཡི་བྱ་བ་དང་། ། རྡོ་རྗེ་གསང་བའི་ཚིག་དག་གིས། ། སྔགས་རྣམས་ཀུན་ལ་ཡི་གེ་ཨོཾ། ། སྒོམ་ན་དེ་མ་ཐག་ཏུ་འབར། ། ཞེས་སྔགས་པ་རྣམས་ཚོགས་ཀྱི་འཁོར་ལོ་བྱེད་པར་བཤད་དེ། དེའི་འགྲེལ་པ་སྒྲོན་མ་གསལ་བ་ལས། ཉིན་རེ་ཞེས་བྱ་བ་ལ་སོགས་པ་ལ་སློབ་མ་སྟེ། དབང་བསྐུར་བ་ཐོབ་པ་ལ།
མཁས་པས་ཞེས་པ་རྡོ་རྗེ་སློབ་དཔོན་གྱིས། དཀྱིལ་འཁོར་ཞེས་པ་ཚོགས་ཀྱི་འཁོར་ལོའི་ཆོ་ག་ཉིན་རེའམ། ཟླ་རེའམ། ལོ་རེར་བྱ་བའི་ཚུལ་བསྟན་ཅིང་ལུང་འབོག་པར་བྱའོ། ཇི་ལྟར་ཞེ་ན་བཤང་གཅི་ཤ་ཡི་བྱ་བ་དང་། ། ཞེས་བྱ་བ་སྟེ། དེ་ལ་བཤང་གཅི་སྨོས་པ་ནི་བདུད་རྩི་ལྔ་ཆར་ཡོངས་སུ་བཟུང་ངོ་། ། ཤ་སྨོས་པ་ནི། ཤ་རྣམ་པ་ལྔ་ཡོངས་སུ་བཟུང་ངོ་། ། བྱ་བ་དང་ཞེས་སྨོས་པ་ནི།
བཟའ་བ་དང་བཏུང་བར་བྱ་བ་རྣམས་ཡོངས་སུ་བཟུང་སྟེ། བཤང་བ་ལ་སོགས་པ་འདི་དག་དང་། རྡོ་རྗེ་གསང་བའི་ཚིག་དག་གིས། ། ཞེས་བྱ་བ་དབང་པོ་གཉིས་མཉམ་པར་སྦྱོར་བ་དང་། གར་ལ་སོགས་པ་དག་གིས་གདུག་པ་ཅན་ཐམས་ཅད་འདུལ་བར་བྱ་བར་དགོངས་སོ། ། བདུད་རྩི་ལྔ་ལ་སོགས་པ་བཟའ་བ་ལ་ཉེ་བར་སྤྱོད་པའི་དུས་སུ་ཡིད་ཆེས་པར་འགྱུར་བའི་ཐབས་བསྟན་པར་བྱ་བའི་ཕྱིར་སྔགས་རྣམས་ཞེས་བྱ་བ་ལ་སོགས་པ་གསུངས་ཏེ། ཟས་ལ་སྔགས་ཐམས་ཅད་ཀྱི་དང་པོར་གྱུར་པའི་ཡི་གེ་ཨོཾ། བཟའ་བ་སྔར་སྦྱངས་པ་དང་། རྟོགས་པར་བྱ་བ་ལ་བསྒོམ་ན་དེ་མ་ཐག་ཏུ་མངོན་སུམ་དུ་འབར་བར་འགྱུར་རོ། ། ཞེས་བཅོམ་ལྡན་འདས་རིག་པའི་སྐྱེས་བུ་ཆེན་པོས་ཏེ།
རྡོ་རྗེ་འཆང་ཆེན་པོས་དེ་སྐད་ཅེས་བཀའ་སྩལ་ཏོ། ། ཞེས་སྔགས་པ་རྣམས་ཀྱི་ཚོགས་ཀྱི་འཁོར་ལོ་བྱ་བ་དང་། བྱེད་པའི་དུས་དང་། ཚོགས་འཁོར་གྱི་རྫས་དང་། རྫས་དེ་རྣམས་བསྒྱུར་དགོས་པར་བསྟན་ལ། རྫས་དེ་རྣམས་བསྒྱུར་ནུས་པའི་ཚད་ནི། འགྲེལ་ཆེན་དྲི་མེད་འོད་ལས། ། འདིར་བྱིས་པའི་སྐྱེ་བོ་རྣམས་བརྗོད་པར་བྱ་བ་གང་ཡིན་པ། དེ་བཞིན་གཤེགས་པས་རྒྱུད་ཀྱི་རྒྱལ་པོ་ཐམས་ཅད་ལས་བདུད་རྩི་ལྔ་ལ་སོགས་པ་རྣམས་བཟའ་བར་བྱ་བར་གསུངས་པ་དེ་ནི་བདེན་ཏེ། འོན་ཀྱང་རྣལ་འབྱོར་པ་རྣམས་ཡིན་གྱིས།
ཐ་མལ་པའི་སེམས་ཅན་རྣམས་ཀྱི་ནི་མ་ཡིན་ནོ། ། གང་དག་གིས་སྔགས་ཀྱི་སྟོབས་སམ། བསམ་གཏན་གྱི་སྟོབས་ཀྱིས་སྦྱང་བ་བྱས་པ་དང་། རྟོགས་པར་བྱ་བ་དང་། རབ་ཏུ་འབར་བར་བྱས་པ་དང་། བདུད་རྩིར་བྱས་པའི་དུག་རྣམས་ནི་དུག་མེད་པར་འགྱུར་བ་དང་། ཆང་རྣམས་ནི་འོ་མར་འགྱུར་བ་དང་། དུག་གི་ཆུ་ལ་སོགས་པའི་གདུག་པ་རྣམས་དང་། སེམས་ཅན་རྣམས་ལ་འཆི་བ་སྟེར་བར་བྱེད་པ་ལ་སོགས་པ་རྣམས་ནི་བཅུད་ལེན་དུ་འགྱུར་བ་དང་། རུས་པ་རྣམས་ནི་མེ་ཏོག་ཏུ་འགྱུར་བ་དང་།
སོ་རྣམས་ནི་མུ་ཏིག་གི་འབྲས་བུར་འགྱུར་བ་དང་། ཐོད་པ་རྣམས་ནི་པདྨར་འགྱུར་བ་དང་། ཤ་ནི་པུ་ཏྲ་ཀེ་ཤར་འགྱུར་བ་དང་། ཁྲག་ནི་སི་ལ་ཀར་འགྱུར་བ་དང་། གཅི་བ་ནི་གླ་རྩིར་འགྱུར་བ་དང་། ཁུ་བ་ནི་ག་པུར་དུ་འགྱུར་བ་དང་། བཤང་བ་ནི་བཞི་མཉམ་དུ་འགྱུར་བ་དང་། བ་སྤུ་རྣམས་ནི་གུར་གུམ་གྱི་གེ་སར་དུ་འགྱུར་བ་དང་། དེ་ལྟར་གདུག་པའི་རྫས་རྣམས་ཀྱི་བདུག་པའི་རང་བཞིན་ཡོངས་སུ་བཏང་བའི་ཕྱིར། སྦྱངས་པར་བྱས་པ་དང་།
རྟོགས་པར་བྱས་པ་དང་། རབ་ཏུ་འབར་བར་བྱས་པ་དང་། བདུད་རྩིར་བྱས་པ་རྣམས་རང་བཞིན་གྱིས་དག་པར་དེ་བཞིན་གཤེགས་པས་རྒྱུད་ཀྱི་རྒྱལ་པོ་ཐམས་ཅད་ལས་གསུངས་པ་དེ་ནི་བདེན་ནོ། ། དུག་ལ་སོགས་པ་རང་བཞིན་གྱིས་དག་པ་བདུད་རྩིར་བྱས་པ་དེ་རྣམས་རྣལ་འབྱོར་པ་རྣམས་ཀྱིས་ཟོས་པས་ཀྱང་ལུས་ལ་སྟོབས་ཆེན་པོ་རྒྱས་པར་བྱེད་པར་འགྱུར་རོ། ། བཤང་བ་ལ་སོགས་པ་རང་བཞིན་གྱིས་དག་པ་རྣམས་ལུས་ལ་བྱུགས་པས་ནི། མཆོག་གི་དྲི་རབ་ཏུ་ལྡང་བར་བྱེད་དོ། ། དེའི་ཕྱིར་རྣལ་འབྱོར་པ་རྣམས་ཀྱིས་དེ་བཞིན་གཤེགས་པས་གསུངས་པ་རྣམས་ཏེ་གཞན་ལྷ་སྔགས་མ་སྒྲུབ་པ་བཀླག་པའི་རྨོངས་པ་མཁས་པར་མངོན་པའི་ང་རྒྱལ་དང་ལྡན་པ། ཆུ་སྐྱར་གྱི་རྒྱུ་མ་འཛིན་པ། ཚོགས་ཁང་དང་གཙུག་ལག་ཁང་གི་རྫས་ལ་མངོན་པར་ཆགས་པ་དང་ལྡན་པ་ཡི་དྭགས་དང་དམྱལ་བའི་སྐྱེ་བར་སྐྱེ་བ་འབྱུང་བ་ངེས་པར་བཅིངས་པ། རང་གི་དོན་དང་གཞན་གྱི་དོན་ཉམས་པ།
རྒྱུད་ལས་གསུངས་པའི་དོན་ཕྱིན་ཅི་ལོག་གི་དོན་སྟོན་པ། ཡོངས་སུ་རྟོག་པར་མི་བྱེད་པའི་སྐྱེ་བོ་བདུད་ཀྱི་རིགས་ཆེན་པོ་རྣམས་ཀྱི་བཟའ་བ་ནི། བཅོམ་ལྡན་འདས་ཀྱིས་གསུངས་པ་རྣམས་སུ་མི་འགྱུར་རོ། ། ཞེས་གསལ་བར་གསུངས་པའི་རྣལ་འབྱོར་པ་རྣམས་ཀྱིས་ཚོགས་ཀྱིས་འཁོར་ལོ་བྱ་བར་གསུངས་ཀྱིས། གཞན་སྦྱངས་རྟོགས་སྦར་གསུམ་དངོས་སུ་བྱེད་མ་ནུས་པའི་སྔགས་པ་ལས་དང་པོ་པ་རྣམས་ཀྱིས། ཚོགས་ཀྱི་འཁོར་ལོ་མཚན་ཉིད་པ་བྱེད་པར་མ་སྣང་བའི་ཕྱིར་རོ། ། འོ་ན་གཞུང་འོག་འགའ་ཞིག་ལས། སྔགས་པ་ལས་དང་པོ་པས་ཀྱང་ཚོགས་འཁོར་བྱ་བར་གསུངས་པ་ཅི་ཡིན་ཞེ་ན། དེ་ནི་དྲངས་བའི་དོན་ཡིན་ཏེ། རྡོ་རྗེ་སྙིང་འགྲེལ་ལས།
རེ་ཞིག་ཕྱི་རོལ་གྱི་གནས་རྣམས་སུ་ཆང་དང་། གོ་ལ་སོགས་པའི་ཤ་བཟའ་བ་དང་། བུད་མེད་ཀྱི་སྐྱེ་བོ་ལས་འཁྲིག་ཐབས་སྦྱར་བས་འདོད་པའི་དངོས་གྲུབ་འགྲུབ་པ་ནི་མེད་དེ། འདི་ལྟར་གང་དེ་རྣམས་ཀྱི་འདོད་པའི་དངོས་གྲུབ་ཏུ་འགྱུར་བ་ལྟ་ན་ནི། ཆོས་ཀྱི་ཕུང་པོ་བརྒྱད་ཁྲི་བཞི་སྟོང་ཡང་དོན་མེད་པར་འགྱུར་ལ། རྣལ་འབྱོར་པའི་འབད་པ་ཕུན་སུམ་ཚོགས་པ་ཡང་འཇིག་པར་འགྱུར་རོ། ། དེ་བས་ན་དེའི་ཕྱིར་བཟའ་བ་དང་། བཏུང་བ་ལ་སོགས་པའི་ཚོགས་ཀྱི་མཆོད་པས་འདོད་པའི་དངོས་གྲུབ་ཐོབ། ཅེས་པ་ནི། བྱིས་པའི་སྐྱེ་བོ་རྣམས་དྲང་བར་ཟད་དོ། །
ཞེས་གསལ་བར་གསུངས་པའི་ཕྱིར་རོ། ། དེ་ཡང་རྫས་རྣམས་དངོས་སུ་བསྒྱུར་བར་ནུས་པའི་རྣལ་འབྱོར་པ་རྣམས་ཀྱིས་ཀྱང་བཟའ་རྒྱུའི་ཤ་རྣམས་ཁ་ན་མ་ཐོ་བ་དང་བྲལ་བར་བྱས་པ་ངེས་པ་དགོས་ཏེ། འགྲེལ་ཆེན་དྲི་མེད་འོད་ལས། འོ་ན་སྔགས་ཀྱི་ཐེག་པ་འདིར་རྣལ་འབྱོར་པ་རྣམས་ཀྱི་ཤ་བཟའ་བར་བཅོམ་ལྡན་འདས་ཀྱིས་གསུངས་ལ། དེ་ཉིད་ཀྱང་རྟག་ཏུ་སྲོག་གཅོད་པ་ལས་བྱུང་སྟེ། སྲོག་གཅོད་པར་མེད་པ་ནི་འགའ་ཞིག་གི་ཚེ་སྲིད་དོ། ། གལ་ཏེ་བཟའ་བ་པོ་མེད་ན་ནི་གསོད་པ་པོའང་མི་འབྱུང་ངོ་། ། དེའི་ཕྱིར་བཟའ་བ་པོའང་། གསོད་པ་པོ་དེ་དག་གིས་སྲོག་གཅོད་པར་འགྱུར་རོ། ། དེ་ཡང་ཉི་མ་སོ་སོར་སྔགས་པས་དམ་ཚིག་བཞིན་བྱའོ། །
ཞེས་པ་ནི་དེའི་ངེས་པའོ་ཞེ་ན། དེ་ནི་བདེན་ཏེ། རྒྱུ་གང་གི་ཕྱིར་རོ། ། མཚན་མ་དང་། ཁ་ན་མ་ཐོ་བ་དང་བཅས་པར་སྲོག་གཅོད་པར་འགྱུར་བ་རྒྱུ་དེའི་ཕྱིར། རྣལ་འབྱོར་པ་རྣམས་ཀྱིས་མཚན་མ་མེད་པ་དང་། ཁ་ན་མ་ཐོ་བ་མེད་པ་གོ་ཀུ་ལ་སོགས་པ་བཟའ་བར་བཅོམ་ལྡན་འདས་ཀྱིས་གསུངས་སོ། ། འདིར་ཡུལ་གང་ན་འཇིག་རྟེན་པ་རྣམས་ཀྱི་གང་བཟའ་བ་མ་ཡིན་པ་དང་། གང་བཙོང་བ་མ་ཡིན་པ་གོ་ཀུ་ལ་སོགས་པ་རང་གི་ལས་ཀྱི་ཤི་བ་དང་། གཡུལ་དུ་ལས་ངན་པའམ།
རང་གི་སྐྱོན་གྱིས་ཆོམ་རྐུན་ལ་སོགས་པས་བསད་པ་དེ་དག་ཐམས་ཅད་རྣལ་འབྱོར་པ་རྣམས་ཀྱི་བཟའ་བར་གསུངས་སོ། ། རྫས་ཀྱིས་མྱོས་པ་ནི་མ་ཡིན་ཞིང་། ཕ་མེས་ལ་སོགས་པ་དང་། མཆོད་སྦྱིན་ལ་སོགས་པའི་བྱ་བ་ལ་བསད་པ་ཡང་མ་ཡིན་ཏེ། མཚན་མ་དང་བཅས་པའི་ཤ་བཟའ་ཞེས་པ་ནི་དེ་བཞིན་གཤེགས་པས་མ་གསུངས་སོ། ། ཞེས་རྣལ་འབྱོར་པ་རྣམས་ཀྱིས་བསད་ཤ་ལ་ལོངས་སྤྱོད་པ་བཀག་ནས། ལས་ཀྱིས་ཤི་བའི་ཤ་བསྒྲུབ་པར་གསུངས་པའི་ཕྱིར་རོ། ། མདོར་ན་སྦྱངས་རྟོགས་སྦར་གསུམ་མི་ནུས་པའི་སྔགས་པ་ལས་དང་པོ་པ་རྣམས་ཀྱི་ཚོགས་ཀྱི་འཁོར་ལོ་བཀག་པ་ཡིན་ཏེ། དུས་ཀྱི་འཁོར་ལོའི་འགྲེལ་པར། དེའི་ཕྱིར་བསམ་གཏན་གྱི་སྟོབས་སམ།
སྔགས་ཀྱི་སྟོབས་ཀྱིས། གདུག་པའི་རང་བཞིན་དབྲོག་པར་མི་ནུས་ཀྱི་བར་དུ་རིགས་ཀྱི་བུའམ། རིགས་ཀྱི་བུ་མོའམ། དགེ་སློང་ངམ། དགེ་སློང་མའམ། དགེ་བསྙེན་ནམ། དགེ་བསྙེན་མ་འམ། ལས་དང་པོ་པ་རྡོ་རྗེ་ཐེག་པ་ལ་དགའ་བ་དེ་ལ། རྡོ་རྗེ་སློབ་དཔོན་བླ་མ་དམ་པ་ལས་དང་པོ་པའམ། སྔགས་ཀྱི་ནུས་པ་དང་ལྡན་པས།
དུག་ལ་སོགས་པ་དང་། བདུད་རྩི་ལྔ་ལ་སོགས་པ་བཟའ་བ་དང་བྱུག་པའི་ངེས་པ་སྦྱིན་པར་མི་བྱ་སྟེ། མ་དག་པའི་དུག་ལ་སོགས་པ་ཟོས་པས་འཆི་བར་འགྱུར་ཞིང་། མ་དག་པའི་དམ་ཚིག་བྱུག་པས་འཇིག་རྟེན་པས་སྨོད་པར་འགྱུར་རོ། ། ཞེས་གསུངས་ཤིང་། དགོངས་པ་ལུང་སྟོན་ལས། བཤང་གཅི་ཁུ་བ་ཁྲག་རྣམས་ནི། ། སྐྱེས་བུ་གླེན་པས་བཟའ་བྱེད་ཅིང་། ། མེད་པར་སྨྲ་བ་ཆོས་སུ་སྒྲོགས། ། ཞེས་པ་ནས།
དེ་རྣམས་བདུད་ཀྱི་བྱིན་རླབས་ཡིན། ། ཞེས་པའི་བར་གསུངས་པའི་ཕྱིར་རོ། ། དེ་ནས་སྔགས་པ་ལས་དང་པོ་པས། ཚོགས་འཁོར་གྱི་རྣམ་པ་བྱེད་པ་ན། མ་ད་ནའི་རྫས་ཡིན་ན་ཡང་ཐིགས་པ་ཙམ་ཞིག་ལྕེ་ཐོག་ཏུ་བཞག་ནས་དེའི་རོ་མྱང་བ་དང་། གཞན་ཡང་དགེ་སློང་དང་དགེ་ཚུལ་ལ་ཕྱི་དྲོར་གནང་བའི་བུ་རམ་དང་། བུ་རམ་གྱི་ལྦུ་བ་དང་། ཞུན་མར་རྣམས་ལ་ཤ་ལྔ་དང་བདུད་རྩི་སྒོམ་ནས་ལོངས་སྤྱོད་པ་དང་། ཕྱག་རྒྱ་ཡང་ཡེ་ཤེས་ཕྱག་རྒྱ་ལ་བརྟེན་པའི་ཆོ་ག་བྱ་བ་ཡིན་ཏེ། དུས་ཀྱི་འཁོར་ལོའི་རྒྱུད་ལས།
ཕྱག་རྒྱ་སྒོམ་པའི་དོན་དུ་གསུངས་ཏེ་ཉིན་མཚན་དུས་སུ་ཆགས་པ་ཟད་པའི་དོན་ནི་མིན་པ་ཉིད། ། གསུང་གི་རྡོ་རྗེ་མཆོད་པའི་དོན་ཏེ་ངེས་པར་གསུངས་པ་རྣམས་ལ་མྱོས་བྱེད་གསུངས་པ་ཉིད་མ་ཡིན། ། ཁ་ཟས་ཐམས་ཅད་བདེ་བའི་དོན་ཏེ་ཉིན་ཞག་སོ་སོའི་དུས་སུ་མ་ཞུའི་རྒྱུར་ཡང་མ་གསུངས་སོ། ། ཞེས་གསུངས་ལ། དེའི་འགྲེལ་པ་དྲི་མེད་འོད་ལས། ད་ནི་ཕྱག་རྒྱ་ཞེས་པ་ལ་སོགས་པས་རྣལ་འབྱོར་པ་རྣམས་ཀྱི་ཕྱག་རྒྱ་དང་། མྱང་བ་དང་། ཁ་ཟས་དང་། རྒྱུའི་ངེས་པ་གསུངས་ཏེ། འདིར་བཅོམ་ལྡན་འདས་ཀྱིས་གསུངས་པ་ནི་སྒོམ་པའི་དོན་དུ་རྣལ་འབྱོར་གྱི་ཕྱག་རྒྱ་གསུངས་པ་སྟེ།
ཆགས་པ་ཟད་པའི་དོན་དེ་རྒྱུར་ཉིན་མཚན་དུ་བུད་མེད་ལ་རོལ་བར་གསུངས་པ་ནི་མ་ཡིན་ནོ། ། དེ་བཞིན་དུ་ཆང་གི་བཏུང་བ་ནི་ཅུང་ཟད་ལ་ཁ་ཚིམ་པར་བྱེད་པ་སྟེ་བུ་རམ་ལ་སོགས་པ་བཞིན་དུ་ནི་མ་ཡིན་ཏེ། མྱོས་བྱེད་ནི་རྣལ་འབྱོར་གྱི་དབང་པོ་རྣམས་ལ་ཐར་པ་སྟེར་བར་བྱེད་པར་མི་འགྱུར་རོ། ། དེ་བཞིན་དུ་ཁ་ཟས་བྱེད་པ་ནི། འདིར་ཁ་ཟས་ཐམས་ཅད་བདེ་བའི་དོན་དེ་གང་ཅུང་ཟད་ཁ་ཟ་བྱེད་པ་པོ་དེ་ཐམས་ཅད་ཤིན་ཏུ་ཆུང་བ་བདེ་བར་འགྱུར་ཏེ། དེའི་ཕྱིར་ཉིན་ཞག་སོ་སོའི་དུས་སུ་མ་ཞུ་བའི་རྒྱུར་མི་བྱའོ། ། ཞེས་པ་ནི་ཁ་ཟས་ཀྱི་ངེས་པའོ། ། ཞེས་གསུངས་ཤིང་། དཔལ་གསང་བ་འདུས་པའི་རྒྱུད་ལས། ཤ་རྣམས་ཐམས་ཅད་མེད་ན་ཡང་། །
ཐམས་ཅད་བསམ་པ་རྣམ་པར་བརྟག ། རྡོ་རྗེའི་སྦྱོར་བས་ཟོས་པ་ཡིས། ། སངས་རྒྱས་ཐམས་ཅད་བྱིན་གྱིས་རློབས། ། ཞེས་དང་། སམྦུ་ཊི་ལས། ཤ་གང་ཡང་མེད་ན་རྣམ་པར་རྟོག་པ་ཤའི་རང་བཞིན་དུ་བྱས་ལ། འཇིག་རྟེན་པས་གང་བཟའ་བར་བྱའོ། ། ཞེས་གསུངས་པའི་ཕྱིར་རོ། ། དེ་ནས་ཐར་པ་དོན་དུ་གཉེར་བ་རྣམས་ཀྱིས་ཕྱི་རོལ་པའི་མཆོད་སྦྱིན་དང་ཚུལ་མཚུངས་པར་ཤ་ཆང་ཁོ་ན་ལོངས་སྤྱོད་པའི་འཇིག་རྟེན་པ་རྣམས་ཀྱི་དགའ་སྟོན་ལ་ཚོགས་ཀྱི་འཁོར་ལོའི་མིང་བཏགས་ནས། འདུལ་བ་ནས་ལེགས་པར་བཅས་པ་རྣམས་ཁྱད་དུ་བསད་ནས་འོ་ཅག་གསང་སྔགས་ཀྱི་སྒོར་ཞུགས་པ་ཡིན་པས།
ཞེས་ཟེར་ཞིང་བག་མེད་དུ་ལོངས་སྤྱོད་པར་མི་བྱ་སྟེ། སློབ་དཔོན་དྷ་རི་ཀ་པས་དབང་གི་རབ་བྱེད་ཀྱི་འགྲེལ་པར། རྒྱལ་པོ་ཟླ་བ་བཟང་པོའི་ལུང་དྲངས་པར། མཆོག་གི་གསང་ཆེན་འདིར་ཞུགས་ནས། ། རྣལ་འབྱོར་སྤྱོད་པ་ཡིན་ཟེར་ཞིང་། ། བྱ་བ་མིན་པ་ཀུན་ལ་འཇུག ། ཅེས་སོགས་མང་དུ་གསུངས་པའི་རྗེས་སུ། ལེགས་པར་གསུངས་པའི་འདུལ་བ་ལ། ། རབ་ཏུ་མི་གནས་སྲུང་མི་བྱེད། ། སངས་རྒྱས་རྒྱལ་མཚན་སུན་འབྱིན་ཞིང་། །
ཕས་ཕམ་ལ་སོགས་རབ་ཏུ་བྱེད། ། གང་གིས་བཏུང་བའི་ཆོག་མི་ཤེས། ། ས་ལི་ལ་སོགས་གཙོ་སྦྱོར་བའི། ། མྱོས་པའི་བཏུང་བ་འཐུང་བྱེད་ཅིང་། ། དེ་ཡིས་ཕུང་ཁྲོལ་རབ་ཏུ་བསྐྱེད། ། ཅེས་གསུངས་པའི་ཕྱིར་རོ། ། འོ་ན་སྔགས་པ་ལས་དང་པོ་པས་ཤ་ཆང་ལ་གཏན་ནས་ལོངས་སྤྱོད་དུ་མི་རུང་ན། དེའི་བཟའ་བའི་དམ་ཚིག་ཇི་ལྟར་ཡིན་ཞེ་ན། དེ་ནི་ཚུལ་བཞིན་དུ་བསྒྲུབས་པའི་བདུད་རྩི་རིལ་བུ་བསྟེན་པས་དོན་འགྲུབ་བ་ཡིན་ཏེ། དུས་ཀྱི་འཁོར་ལོའི་འགྲེལ་བ་ལས།
རྣམ་པར་སྣང་མཛད་ལ་སོགས་པ་ལྔའི་རིལ་བུ་ཉུང་ཀར་གྱི་ཚད་ཙམ་ཉི་མ་སོ་སོར་དམ་ཚིག་བསྟེན་པའི་ཆེད་དུའོ། ། ཞེས་གསུངས་པའི་ཕྱིར། ། གཞན་ཁ་ཟས་དང་། ཤ་ལྔ་དང་བདུད་རྩི་ལྔར་བྱིན་གྱིས་རླབས་པའི་སྦྱོར་བ་བྱས་ནས་ཟོས་པས་ཀྱང་དོན་འགྲུབ་པར་བཤད་པའི་ཕྱིར་རོ། ། གསུམ་པ་དེ་ཇི་ལྟར་བཟའ་བའི་རྣལ་འབྱོར་ནི། རང་ཉིད་ཡི་དམ་དུ་གསལ་བར་དམིགས་པའི་ངང་ནས་བཟའ་བཏུང་བདུད་རྩི་ལྔར་བྱིན་གྱིས་བརླབས་ལ། རང་གི་སྙིང་ཁར་བླ་མ་དང་ཡི་དམ་ཐ་མི་དད་པའི་བདག་ཉིད་བཅོམ་ལྡན་འདས་རྡོ་རྗེ་འཇིགས་བྱེད་ཀྱི་ལྷ་ཚོགས། ལྟེ་བར་ཆོས་སྐྱོང་བའི་སྲུང་མ་རྣམས་བསམ་ལ། དེ་ནས་ལག་པ་གཡས་པ་བླུག་གཟར། གཡོན་པ་དགང་གཟར།
ཁ་ཧོཾ་ཁུང་བཟའ་བཏུང་རྣམས་བསྲེག་རྫས་སུ་བསམ་ལ་བཟའོ། ། གསུམ་པ་དེ་ལྟར་ཟོས་པའི་ཕན་ཡོན་ནི། དཔལ་གསང་བ་འདུས་པའི་བཤད་རྒྱུད་ལྷ་མོ་བཞིས་ཞུས་པ་ལས། དེ་ལྟར་སྦྱིན་སྲེག་བདག་བཤད་པ། ། ཉིན་དང་མཚན་དུ་བྱ་བ་སྟེ། ། རྟག་པར་རྒྱུན་དུ་ཟས་ཟོས་ན། ། ཚེ་འདི་ཁོ་ནར་འགྲུབ་པར་འགྱུར། ། རྒས་པ་མེད་ཅིང་ནད་ཀྱང་མེད། ། ཤི་བའང་མེད་ཅིང་འབྲས་རྣམས་མེད། ། དེ་བཞིན་གློ་བུར་འཆི་བའང་མེད། །
འཚེ་བ་ཐམས་ཅད་ཟད་འགྱུར་ཞིང་། ། རྨི་ལམ་ངན་པའང་ཞི་བར་འགྱུར། ། བཟང་པོ་བསྐལ་པར་གསོན་པ་སྟེ། ། སེམས་ཅད་ཐམས་ཅད་དགའ་བར་སྨྲས། ། མཐོང་བ་ཙམ་གྱིས་སྐུལ་བྱེད་དོ། ། ཞེས་དང་། གདན་གཞི་ལས། གང་ཞིག་ཅུང་ཟད་བཟའ་བཏུང་རྣམས། ། བསྔོ་བ་བྱས་ནས་བཟའ་བར་བྱ། ། འདི་ལྟར་སྦྱོར་བའི་རྣལ་འབྱོར་པ། །
བུ་ལོན་དུ་ཡང་མི་འགྱུར་རོ། ། ཞེས་གསུངས་པས། བཟའ་བཏུང་རྣམས་ཁ་ཟས་ཀྱི་རྣལ་འབྱོར་ལྟར་ཟོས་ན་གཞན་གྱི་དད་ཟས་ལ་སོགས་པ་རྣམས། བུ་ལོན་ལ་སོགས་པར་མི་འགྱུར་བ་ལ་སོགས་ཕན་ཡོན་གང་གསུངས་པ་རྣམས་ཡིན་ནོ། ། ལྔ་པ་རྗེས་ཆགས་ཀྱི་རྣལ་འབྱོར་ནི། རིག་མ་མཚན་ཉིད་དང་ལྡན་པ་འདུས་བྱས་ལ། འདུ་ཤེས་གསུམ་དང་ལྡན་པར་བྱ་བ་ཡིན་ཏེ། འདི་ལ་གསུམ། ལྷའི་འདུ་ཤེས། སྔགས་ཀྱི་འདུ་ཤེས།
ཆོས་ཀྱི་འདུ་ཤེས། དང་པོ་ནི། རང་དང་རིག་མ་གཉིས་ཡི་དམ་ཡབ་ཡུམ་དུ་བསྐྱེད་པ་ཡིན་ལ། གཉིས་པ་ནི་ཡབ་ཀྱི་གསང་བའི་གནས་སྟོང་བར་སྦྱངས་པའི་ངང་ལས་རྡོ་རྗེ་སྔོན་པོ་རྩེ་ལྔ་པ་ལྟེ་བ་ལ་ཧཱུྃ་གིས་མཚན་པར་བསྐྱེད་ཅིང་། ཡུམ་གྱི་མཁའ་སྟོང་པར་སྦྱངས་པའི་ངང་ལས་པདྨ་དམར་པོ་འདབ་མ་བརྒྱད་པ་ཟེའུ་འབྲུ་ལ་ཨས་མཚན་པར་བསྐྱེད་དོ། ། གསུམ་པ་ནི། བསྐྱེད་པའི་རིམ་པ་ལྟར་ན། བདེ་བ་ཆེན་པོའི་ཡེ་ཤེས་ཀྱིས་ཡི་དམ་གྱི་ལྷ་མཆོད་པར་བསམ་ཞིང་རྫོགས་རིམ་པ་ལྟར་ན་ལྷན་ཅིག་སྐྱེས་པའི་ཡེ་ཤེས་མངོན་དུ་བྱའོ། ། ཞེས་པའི་འདུ་ཤེས་བསྐྱེད་པར་བྱའོ། ། དེ་ལྟར་འདུ་ཤེས་གསུམ་ལྡན་གྱི་སྒོ་ནས་རྗེས་ཆགས་ཀྱི་རྣལ་འབྱོར་སྤྱོད་པ་ལ་དགོས་པ་གསུམ་སྟེ།
འདོད་པས་ལོག་པར་མི་གཡེམ་པ་དང་། ལྷ་མཆོད་པར་འགྱུར་བ་དང་། ལྷན་ཅིག་སྐྱེས་པའི་ཡེ་ཤེས་རྟོགས་པར་འགྱུར་བའོ། ། དང་པོ་ནི། དེ་ཉིད་འདུས་པར། འདོད་ཆགས་ལྟ་བུའི་བདེ་བ་མེད། ། དེ་བས་རྒྱལ་བ་རྣམས་ལ་དབུལ། ། སེམས་ཅན་དོན་ཕྱིར་གཞན་བུད་མེད། ། བསྟེན་པས་བསོད་ནམས་ཐོབ་པར་འགྱུར། ། ཞེས་གསུངས་ཏེ།
ཆོས་ཀྱི་འདུ་ཤེས་ཀྱི་དགོས་པའོ། ། གཉིས་པ་ནི། རྡོ་རྗེ་གུར་ལས། རང་ཉིད་ཧེ་རུ་ཀར་བྱས་ཤིང་། ། རང་གི་བཙུན་མོར་འོ་བྱས་ནས། ། ཆགས་ཆེན་གྱིས་ནི་འདོད་སྤྱད་པ། ། དེ་ལ་ང་ནི་རྟག་ཏུ་མཉེས། ། ཞེས་གསུངས་སོ། ། གསུམ་པ་ནི། གྲུབ་ཆེན་ཨིནྡྲ་བྷུ་ཏིས།
བདེ་བས་བདེ་བ་ཆེན་པོ་ཀུན། ། སྲིད་པའི་དུ་ཁཿགཅོད་བྱེད་ཅིང་། ། མྱ་ངན་འདས་པའི་གནས་ཐོབ་ཅེས། ། བཅོམ་ལྡན་འདས་ཀྱིས་དེ་སྐད་གསུངས། ། ཞེས་གསུངས་པ་ལྟར་རྗེས་ཆགས་ཀྱི་རྣལ་འབྱོར་འདི་ནི་རྣལ་འབྱོར་པ་ཁྱིམ་པ་ཁོ་ནའི་དབང་དུ་གསུངས་ཀྱིས། ཡོངས་རྫོགས་ཀྱི་དགེ་བསྙེན་ཡན་ཆད་ཀྱི་རྡོ་རྗེ་འཛིན་པ་རྣམས་ཀྱིས་དུས་ལ་མ་བབས་ཀྱི་བར་དུ། ལམ་འདི་ཉམས་སུ་བླང་བར་བྱ་བ་མ་ཡིན་ནོ། ། དྲུག་པ་ཉལ་བའི་རྣལ་འབྱོར་ནི། རང་གི་སྙིང་ཁའི་ཧཱུྃ་ལས་འོད་འཕྲོས་ཏེ། སྣོད་བཅུད་ཐམས་ཅད་ལ་ཕོག་པས།
དེ་རྣམས་བསྲུང་བའི་འཁོར་ལོ་ལ་བསྡུ། དེ་གཞལ་ཡས་ཁང་ལ་བསྡུ། དེ་བརྟེན་པ་ལྷ་ལ་བསྡུ། སྙིང་ཁའི་ཧཱུྃ་ལ་ཐིམ། ཧཱུྃ་ཡང་ཞབས་ཀྱུ་ལ་ཐིམ། དེ་ཡང་ན་དའི་བར་དུ་ཐིམ་ཞིང་། དེ་ཡང་ནམ་མཁའ་ལ་འཇའ་ཡལ་བ་བཞིན་དུ་མི་དམིགས་པའི་ངང་ལ་ཐིམ་པར་བསམ་ནས་དེ་ལ་བློ་གཏད་ནས་ཉལ་ལོ། ། བདུན་པ་ལྡང་བའི་རྣལ་འབྱོར་ནི། ནངས་པར་ལྡང་བའི་དུས་སུ་རང་ཉིད་སྐད་ཅིག་གིས་ཡི་དམ་གྱི་ལྷར་ལྡང་བའོ། ། བརྒྱད་པ་ཁྲུས་ཀྱི་རྣལ་འབྱོར་ནི། །
བསམ་གཏན་གྱི་གྲོགས་སུ་འགྲོ་ན་བྱ་ཞིང་། མི་འགྲོ་ན་མི་དགོས་ལ། གང་ལྟར་ཡང་ཁྲུས་ནམ་བྱེད་པའི་ཚེ། དེའི་ཆོ་ག་ནི་གོང་གི་དབང་བསྐུར་བའི་སྐབས་ལྟར་བྱའོ། ། འདིར་སྨྲས་པ། དེ་ལྟར་ཁྲོ་དབང་རྡོ་རྗེ་འཇིགས་བྱེད་ཀྱི། ། ཟབ་དང་རྒྱ་ཆེའི་སྒྲུབ་ཐབས་རྣམ་བཤད་མཆོག ། བདུད་སྡེ་མ་ལུས་འཇོམས་པའི་མེ་འོད་འདི། ། བསམ་པ་དག་ཅིང་སྦྱོར་བ་གུས་པས་སྦྱར། ། འདི་ལ་ནོངས་གང་བདག་གཞན་འགྲོ་ཀུན་གྱིས། །
བསགས་པའི་སྡིག་དང་ལྷན་ཅིག་འགྱོད་སེམས་ཀྱིས། ། བསླུ་མེད་སྐྱབས་ཡུལ་མཆོག་རྣམས་སྤྱན་སྔར་བཤགས། ། མི་དགེའི་རྣམ་སྨིན་འབྱུང་བར་མ་གྱུར་ཅིག ། འདི་སྦྱར་དགེ་བ་འདིས་མཚོན་དུས་གསུམ་གྱི། ། ལེགས་བྱས་ཐམས་ཅད་མཁའ་མཉམ་སེམས་ཅན་དང་། ། ལྷན་ཅིག་འདི་ཕྱིའི་དོན་ཀུན་འགྲུབ་པའི་རྒྱུར། ། འཁོར་གསུམ་ཡོངས་དག་ངང་ནས་བསྔོ་བར་བགྱི། ། བདག་ཅག་དཔོན་སློབ་གདུལ་བྱ་བཅས་པ་རྣམས། ། དུས་འདིར་ཚེ་རིང་ནད་མེད་བསམ་དོན་འགྲུབ། ། བསྟན་པ་ཆེར་རྒྱས་དོན་གཉིས་མཐར་ཕྱིན་ནས། །
ཕྱི་མ་ལྷན་ཅིག་བདེ་བ་ཅན་བགྲོད་ཤོག ། ཞིང་དེར་ས་ལམ་རྟོགས་པ་མཐར་ཕྱིན་ནས། ། གང་ལ་གང་འདུལ་སྤྲུལ་པ་སྣ་ཚོགས་ཀྱིས། ། ཇི་སྲིད་འཁོར་བའི་རྒྱ་མཚོ་མ་སྟོང་བར། ། དེ་སྲིད་བསྟན་དང་འགྲོ་བའི་དོན་བྱེད་ཤོག ། དོན་དམ་ཆོས་ཀུན་སྤྲོས་པའི་མཐའ་བྲལ་ཡང་། ། ཀུན་རྫོབ་ལས་འབྲས་བསླུ་བ་མེད་མཐུ་ཡི། ། བདག་གི་ལྷག་བསམ་རྣམ་དག་དོན་འདི་ཀུན། ། བླ་མའི་ཐུགས་རྗེས་འབད་མེད་ལྷུན་གྲུབ་ཤོག ། ཅེས་རྡོ་རྗེ་འཇིགས་བྱེད་ཀྱི་སྒྲུབ་པའི་ཐབས་ཀྱི་རྣམ་པར་བཤད་པ་བདུད་སྡེ་མ་ལུས་པ་འཇོམས་པའི་མེ་འོད་ཅེས་བྱ་བ་འདི་ཡང་།
འཇམ་མགོན་གྲུབ་པའི་དབང་ཕྱུག་བསོད་ནམས་དབང་པོའི་ཞལ་སྔ་ནས་དང་། ཡབ་རྗེ་སྦས་པའི་སངས་རྒྱས་སྔགས་འཆང་གྲགས་པ་བློ་གྲོས། དུས་གསུམ་རྒྱལ་བ་ཀུན་གྱི་སྤྲོ་བསྡུའི་བྱེད་པོ་རྗེ་བཙུན་མུས་པ་ཆེན་པོ་རྡོ་རྗེ་འཆང་སངས་རྒྱས་རྒྱལ་མཚན། ཉམས་དང་རྟོགས་པའི་མངའ་བདག་རྗེ་དབང་ཕྱུག་རབ་བརྟན། མཁན་ཆེན་ཐམས་ཅད་མཁྱེན་པ་ངག་དབང་ཆོས་ཀྱི་གྲགས་པ། སྤྱན་སྔ་ཆོས་ཀྱི་སྤྱན་ལྡན་ཀུན་དགའ་དོན་འགྲུབ་ལ་སོགས་པ་ཡོངས་འཛིན་ཆོས་བཞིན་དུ་སྤྱོད་པ་དུ་མའི་ཞབས་རྡུལ་སྤྱི་བོས་ལེན་པ་ས་སྐྱ་པ་ཤཱཀྱའི་དགེ་བསྙེན་ཐེག་པ་མཆོག་གི་རྣལ་འབྱོར་པ་སྔགས་འཆང་ངག་དབང་ཀུན་དགའ་བསོད་ནམས་གྲགས་པ་རྒྱལ་མཚན་དཔལ་བཟང་པོས་ལུགས་འདིའི་རྒྱུད་དང་། རྒྱ་བོད་ཀྱི་གསུང་རབ་ཚད་ལྡན་རྣམས་ལ་ཡུན་རིང་མོ་ནས་འདྲིས་པར་བྱས་ཤིང་། ཁྱད་པར་སྙིགས་དུས་ཀྱི་རྒྱལ་བ་གཉིས་པ་རྗེ་བཙུན་ཀུན་དགའ་བཟང་པོས་རྡོ་རྗེ་འཇིགས་བྱེད་ཀྱི་རྣམ་བཤད་རྡོ་རྗེ་མྱུ་གུ་ཞེས་བྱ་བའི་བསྟན་བཅོས་ཆེན་པོ་ཞིག་མཛད་པ་ལས། དེ་ཉིད་ཀྱི་སྨད་ཀྱི་ཆ་ལ་འཁྲུལ་འཁོར་གྱི་སྒོ་ནས་ལས་ཚོགས་རབ་འབྱམས་སྒྲུབ་པའི་ལག་ལེན་བཀླགས་ཆོག་མའི་ཚུལ་གྱིས་ཤིན་ཏུ་གསལ་བར་གསུངས་པར་བརྟེན། དེ་ཉིད་དབུས་གཙང་གི་སྐྱེ་བོ་རྟོག་སྤྱོད་ཅན་རྣམས་ཀྱིས་མཐོང་ན་ཧ་ཅང་འཕེལ་ཆེས་ཏེ།
མན་ངག་ཁྲོམ་ཆོས་སུ་གྱུར་པ་སོགས་རང་གཞན་ཀུན་ལ་མི་ལེགས་པར་དགོངས་ནས། གསུང་རྩོམ་གྲུབ་འཕྲལ་གྱི་རྩོམ་གཞི་ཕྱག་དཔེ་དེ་ཁམས་ཕྱོགས་ཀྱི་གྲྭ་བུ་སློབ་ཅིག་ལ་གནང་བ་ལས། དེ་རང་གི་ཡུལ་ཕྱོགས་སུ་ཁྱེར་ཏེ། དབུས་གཙང་ན་བཞུགས་པའི་ངོར་ཆེན་རྡོ་རྗེ་འཆང་གི་བཀའ་འབུམ་པོད་བཞི་མ་རྣམས་ཀྱི་ནང་དུ་མ་བཞུགས་པའི་དབང་གིས། འཇིགས་བྱེད་ཀྱི་རྣམ་བཤད་དེ་ལན་ཅིག་གྲགས་ཆེ་བར་མ་བྱུང་ཡང་། དུས་ཕྱིས་སྔར་གྱི་ཕྱག་དཔེ་དེ་ཉིད་ཀྱི་མ་ཕྱི་ལས་འཕེལ་བའི་དབུས་གཙང་གི་ལྗོངས་འདིར་ཡང་དཔེ་འགའ་རེ་སླེབས་འདུག་པའི་དཔལ་ས་སྐྱའི་བཞི་ཐོག་བླ་བྲང་གི་དཔེ་ཁང་ན་ཡང་གསུང་རབ་འདིའི་གླེགས་བམ་ཞིག་འདུག་པ་ལ། ཁོ་བོ་ཅག་གིས་ཡང་ཡང་དུ་ལྟ་ཏོག་དང་ཐོས་བསམ་བགྱིས་པས། མགོ་མཇུག་གི་ཚིག་བཅད་དང་། ཚིག་ལྷུག་དག་གི་ཚིག་དོན་གྱི་ཆ་རྣམས་དང་། རྣམ་བཤད་དངོས་ཀྱི་བརྗོད་དོན་ཀུན་ཀྱང་གཞན་ལས་ཁྱད་པར་དུ་འཕགས་ཚུལ།
ཐོག་མཐའ་བར་གསུམ་གྱི་རྩོམ་ཁྱེར་སོགས་གང་ལ་བསམས་ཀྱང་། རྗེ་རྡོ་རྗེ་འཆང་གི་གསུང་རྩོམ་ཡིན་ངེས་པའི་ངེས་ཤེས་ལྷག་པར་རྙེད་མོད་ཀྱང་། འོན་ཀྱང་བཀའ་འབུམ་པོད་བཞི་མའི་ནང་དུ་མི་བཞུགས་པ་ཅི་རང་ཡིན་ནམ་སྙམ་པའི་ཐེ་ཚོམ་དང་བཅས་ཡོད་སྐབས། བདག་གི་བླ་མ་མཁན་ཆེན་ཐམས་ཅད་མཁྱེན་པ་ངག་དབང་ཆོས་ཀྱི་གྲགས་པ་དང་འདི་སྐོར་གྱི་གསུང་གླེང་བྱུང་དུས འཇིགས་བྱེད་ཀྱི་རྣམ་བཤད་འདི་རྗེ་རྡོ་རྗེ་འཆང་གི་གསུང་རྩོམ་ཡིན་ངེས་པའི། ལོ་རྒྱུས་གོང་དུ་བཤད་མ་ཐག་པ་དེ་རྣམས་ཀྱི་རྒྱུ་མཚན་རྒྱས་བཤད་དང་བཅས། རྗེ་ངོར་ཆེན་རང་གི་དངོས་སློབ་རྣམས་ཀྱི་གསུང་རྒྱུན་ལས་བྱུང་བ་རིམ་པར་བརྒྱུད་དེ། རྗེ་རྟ་ར་བ་གྲུབ་མཆོག་བསོད་ནམས་ཆོས་འཕེལ་གྱི་གསུང་ལས་གསན་ཚུལ་བཀའ་སྩལ་པ་ཐོས་པའི་མོད་ལ། བསྟན་བཅོས་ངོ་མཚར་ཅན་དེ་ཉིད་ལ་ཡིད་ཆེས་ཀྱི་དད་པ་ལྷག་པར་སྐྱེས་ཤིང་། རྒྱལ་བའི་ལུང་བསྟན་བརྙེས་པའི་སྐྱེས་བུ་མཆོག་གི་གསུང་རབ་ཁྱད་པར་ཅན་འདི་ཉིད་རྣམ་དཔྱོད་བློ་ལྡན་གྱི་སྐྱེ་བོ་རྣམས་ཀྱིས་མཐོང་ཞིང་། ཐོས་བསམ་གྱི་ཡུལ་དུ་གྱུར་པ་ཞིག་བྱུང་ན།
སྤྱི་དང་བྱེ་བྲག་གི་བསྟན་པ་ལ་ཕན་པ་རྒྱ་ཆེན་པོ་འབྱུང་ངེས་པར་འདུག་སྙམ་པའི་དང་འདོད་ཀྱི་དད་པ་ཆེན་པོས་ཀུན་ནས་བསླང་ཏེ། བསྟན་བཅོས་ཆེན་པོ་དེ་ཉིད་ཀྱི་བར་གྱི་ཆ་ལ་བཞུགས་པའི་རྡོ་རྗེ་འཇིགས་བྱེད་ཀྱི་བསྐྱེད་པའི་རིམ་པའི་རྣམ་པར་བཤད་པའི་ཆ་རྣམས་ལོགས་སུ་བཀོད་དེ་གསུང་རབ་དེ་ཉིད་ཀྱི་དགོངས་པ་ཇི་ལྟ་བ་བཞིན་བཀོད་པ་ལ། སླར་ཡང་ལེགས་བཤད་ཀྱི་ཆ་དུ་མས་མཛེས་པར་བྱས་ནས། ན་ཚོད་ལྡན་གྱི་ལོ་དབོ་ཟླ་བའི་དཀར་ཕྱོགས་དགའ་བ་གཉིས་པའི་ཚེས་ལ། དཔལ་ས་སྐྱའི་ཆོས་གྲྭ་ཆེན་པའི་བཞི་ཐོག་བླ་བྲང་གི་འོད་གསལ་སྣང་བར་སྦྱར་བའི་ཡི་གེ་པ་ནི་ས་སྐྱར་སྐྱེས་ཤིང་། ལུགས་འདིའི་འདུ་བྱེད་ལ་སྦྱངས་པ་ཕུལ་དུ་ཕྱིན་པ་བསམ་འགྲུབ་ལྷས་སྦྱིན་གྱིས་བགྱིས་སོ། ། འདིས་ཀྱང་བསྟན་པ་རིན་པོ་ཆེ་ལ་མཆོག་ཏུ་ཕན་ཞིང་བདག་ཅག་དཔོན་སློབ་ཀྱི་འདི་ཕྱིའི་དོན་ཐམས་ཅད་བར་ཆད་མེད་པར་ཡིད་བཞིན་དུ་འགྲུབ་པའི་རྒྱུར་གྱུར་ཅིག ། སརྦ་མངྒ་ལཾ།། །། ༈ མཁན་ཆེན་ཨ་པད་རིན་པོ་ཆེའི་དགོངས་བཞེད་ལྟར་གུ་རུས་ཞབས་ཞུ་བགྱིས་པའོ།། PAGE * MERGEFORMAT 198 ཨ་མྱེས་ཞབས།
དཔལ་རྡོ་རྗེ་འཇིགས་བྱེད་ཀྱི་སྒྲུབ་ཐབས་ཀྱི་རྣམ་པར་བཤད་པ། PAGE * MERGEFORMAT 197
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
