གསུང་འབུམ། ངག་དབང་ཀུན་དགའ་བསོད་ནམས།
པོད ༢༠༧
དཔལ་ལྡན་དམག་ཟོར་རྒྱལ་མོ་དང་ས་སྐྱ་པའི་ཆོས་སྐྱོང་གཞན་རྣམས་ལ་ལྷན་ཅིག་ཏུ་མཆོད་གཏོར་འབུལ་ཚུལ་གྱི་ཡི་གེ།a
༄། །དཔལ་ལྡན་དམག་ཟོར་རྒྱལ་མོ་དང་ས་སྐྱ་པའི་ཆོས་སྐྱོང་གཞན་རྣམས་ལ་ལྷན་ཅིག་ཏུ་མཆོད་གཏོར་འབུལ་ཚུལ་གྱི་ཡི་གེ་བཞུགས།། འདིར་དཔལ་ས་སྐྱ་པའི་ཆོས་སྐྱོང་གུར་ལྷ་བརྒྱད། ཞལ་བཞི་པ། དུར་ཁྲོད་བདག་པོ། དཀར་བདུད། ཕུར་སྲུང་སོགས་ལ་གཏོར་བསྔོ་དང་ཐུགས་དམ་བསྐང་བའི་ཕྱག་ལེན་གྱི་བསྒྲིགས་རིམ་ངོ་མཚར་ཅན་ཤིན་ཏུ་རྒྱས་པ་དང་བཅས་དེང་སང་གི་བར་དུ་ཡང་མ་ཉམས་པར་དར་རྒྱས་སུ་འདུག་པ་འདི་རྣམས་དང་ལྷན་ཅིག་ཏུ་དཔལ་ལྡན་དམག་ཟོར་རྒྱལ་མོ་ལ་གཏོར་བསྔོ་དང་ཐུགས་དམ་བསྐང་བར་འདོད་ན། བདག་བསྐྱེད་གང་རིགས་ཀྱི་རྗེས་སུ་ཀྱཻ་རྡོར་གཏོར་བསྔོ་ནས་བཟུང་གུར་མགོན་ལྕམ་དྲལ་ལ་གཏོར་མ་ཕུལ་ནས་འཕྲིན་བཅོལ་གྲུབ་པ་ཡན་དཀྱུས་བཞིན་བྱས་ལ། དེ་ནས་ཨོཾ་ཨཱཿཧཱུྃ་ཧ་ཧོཿཧྲིཿ མདུན་གྱི་ནམ་མཁར་རླུང་ནག་ཅེས་པ་ནས། དཔལ་ལྡན་དམག་ཟོར་རྒྱལ་མོ་བསྐྱེད་བསྟིམ་གཏོར་འབུལ་འཕྲིན་བཅོལ་གྲུབ་པ་ཡན་གཏོར་ཆོག་བཞིན་བྱས་ལ།
དེ་ནས་ཞལ་བཞི་པ་ནས་བཟུང་གཞི་བདག་གཏོར་མའི་བར་དང་། དེ་རྗེས་མཁོན་བཅུག་སྦྱངས་པའི་དམིགས་པ་དང་བཅས་ཡི་གེ་བརྒྱ་པ་དང་། དེ་ཝ་པི་ཙུ་ནས་བརྩམས་ལྕམ་དྲལ་གཉིས་ཀྱི་སྔགས་ནམ་རྫོགས་གྲངས་ཇི་ལྟར་རིགས་པ་སྐབས་ཐོབ་ཀྱི་དམིགས་པ་དང་བཅས་བཟླས་ཚར་བ་དང་། དཔལ་ལྡན་དམག་ཟོར་མའི་སྔགས་དམིགས་པ་དང་བཅས་གཏོར་ཆོག་ནས་འབྱུང་བ་ལྟར་ཉམས་སུ་བླངས་རྗེས་ཞལ་བཞི་པ་དང་ཕུར་སྲུང་གི་སྔགས་ཀྱི་བར་དང་། དེ་ནས་འཕྲིན་བཅོལ། བཤག་པ། བསྐང་རྫས་བྱིན་རླབས་སོགས་ནས་བཟུང་སྟེ། གུར་ལྕམ་དྲལ་གྱི་བསྐང་གསོ་རྒྱས་བསྡུས་སྐབས་སུ་གང་བབ་གྲུབ་རྗེས། དཔལ་ལྡན་དམག་ཟོར་རྒྱལ་མོའི་སྤྱན་འདྲེན། བསྐང་བ་རྒྱས་བསྡུས་བཤག་པ་གཉིས་རྣམས་བརྒྱ་ཚར་སོགས་གང་དགོས་བྱས་ལ།
དེ་རྗེས་ངེད་རང་གིས་བརྩམས་པའི་དམག་ཟོར་རྒྱལ་མོའི་བསྟོད་གསར་དབྱངས་གང་འོས་དང་བཅས་གྲུབ་མཚམས། ཞལ་བཞི་པ། ལས་མཁན་པུ་ཏྲ་ལྕམ་སྲིང་། དཀར་བདུད་སོགས་ཀྱི་བསྐང་གསོ་རྒྱས་བསྡུས་གང་རིགས་དང་། སྤྱི་བསྐང་སྐུ་དང་གསུང་ཐུགས་མ་སོགས་དཀྱུས་བཞིན་བྱས་ལ། དེ་ནས་འཕྲིན་བཅོལ་མགོན་པོའི་བསྐང་གསོ་གང་བྱས་ཀྱི་འཕྲིན་བཅོལ། དེའི་མཇུག་ཏུ་དམག་ཟོར་རྒྱལ་མོའི་བསྐང་གསོ་འཕྲིན་བཅོལ་རྒྱས་བསྡུས་གང་རིགས་དང་། དེ་བཞིན་དུ་མགོན་པོའི་བཟློག་པའི་རྗེས་སུ་བཟློག་པ་བྱའོ། ། བསྟོད་པ་ནི་གུར་ལྕམ་དྲལ་གྱི་བསྟོད་པ་རྒྱས་བསྡུས་གང་རིགས་ཤིག་གྲུབ་མཚམས་སུ། བྷྱོཿརཀྨོ་སོགས་སྔགས་དབྱངས་དང་།
དེ་ནས་དཔལ་ལྡན་དམག་ཟོར་རྒྱལ་མོའི་བསྐང་དཔེའི་ནང་དུ་འབྱུང་བ་ལྟར་གྱི་བསྟོད་པ་རྒྱས་བསྡུས་གང་འོས་དང་། དེ་ནས་ཞལ་བཞི་པ། དུར་ཁྲོད་བདག་པོ། ལས་མཁན། དཀར་བདུད། ཕུར་སྲུང་རྣམས་ཀྱི་བསྟོད་པ་རྒྱས་བསྡུས་གང་འོས་དཀྱུས་བཞིན་དང་། ལྷ་ཡི་ཚོགས་རྣམས་སོགས་དང་། རྡོ་རྗེའི་གླུ། སྨོན་ལམ་བཀྲ་ཤིས་རྣམས་གྲུབ་མཚམས་ཚོགས་འཁོར་ཡོད་ན་བདག་བསྐྱེད་གང་བྱས་ཀྱི་ཆོ་གས་ཚོགས་བྱིན་རླབས་བྱ་ཞིང་། སྤྱི་བསྟབ་ཀྱི་སྐབས་སུ་གུར་མགོན་ལྕམ་དྲལ།
ཞལ་བཞི་པ་སོགས་ཀྱི་སྤྱི་བསྟབ་ཀྱང་དཀྱུས་མའི་རྗེས་སུ་དཔལ་ལྡན་དམག་ཟོར་རྒྱལ་མོའི་སྤྱི་བསྟབ་བྱའོ། ། དེ་ནས་འཕྲིན་་་་་་འདི་ལ་དབྱངས་བྱས་ཚེ་འཕྲིན་བཅོལ་དང་བཀྲ་ཤིས་ཐུན་མོང་དུ་འགྲེ་བ་ཡིན། བཅོལ་སྲིད་ཞིའི་དཔལ་འབྱོར་མ་དང་། དཔལ་མགོན་མཧཱ་ཀཱ་ལ་སོགས་ཀྱི་བཀྲ་ཤིས་གྲུབ་རྗེས་མཇུག་ཆོག་དཀྱུས་བཞིན་བྱའོ། ། འདི་ལྟ་བུའི་ཕྱག་ལེན་གྱི་རིམ་པ་འདི་ནི་གསར་དུ་བྱས་པའི་རྟོག་བཟོ་རིག་བཅོས་མ་ཡིན་གྱི། དཔལ་ས་སྐྱ་པ་ཆེན་པོ་སྔགས་འཆང་ངག་གི་དབང་པོའི་དགོངས་པ་ཇི་ལྟ་བ་བཞིན་ཡིན་ཏེ། སྔགས་འཆང་བླ་མ་དེ་ཉིད་ཀྱིས་མཛད་པའི་མགོན་པོའི་བསྙེན་སྒྲུབ་གསལ་བྱེད་གདམས་པ་རིན་ཆེན་འབར་བར་བལྟ་བར་གྱིས་ཤིག་དང་། ལོག་རྟོག་གི་གཏི་མུག་སེལ་བར་འགྱུར་ཏེ། ཡི་གེ་འདིའི་ནང་བཞིན་གྱི་ཕྱག་ལེན་མ་འཕྱུགས་པའི་སྒོ་ནས་དཔལ་ལྡན་དམག་ཟོར་རྒྱལ་མོ་ལ་རྒྱུན་དང་དུས་ཀྱི་མཆོད་གཏོར་འབུལ་བ་ལ་བརྩོན་པར་བགྱིས་ན་ལྷ་མོ་འདི་གཞན་ལས་འཕྲིན་ལས་མྱུར་བར་གྲགས་པས། གང་བཅོལ་བའི་ལས་རྣམས་འབད་མེད་དུ་འགྲུབ་པར་ངེས་སོ། །
ས་བཅུའི་དབང་ཕྱུག་དཔལ་ལྡན་དམག་ཟོར་རྒྱལ་མོ་དང་ས་སྐྱ་པའི་ཆོས་སྐྱོང་གཞན་རྣམས་ལྷན་ཅིག་ཏུ་མཆོད་གཏོར་འབུལ་བའི་ཚུལ་གསལ་བར་བཀོད་པ་འདི་ནི། དཔལ་ས་སྐྱ་པ་སྔགས་འཆང་གྲགས་པ་བློ་གྲོས་ཀྱི་དྲུང་དུ་དཔལ་ལྡན་ལྷ་མོ་འདིའི་རྗེས་སུ་གནང་བ་ལེགས་པར་ཐོབ་པའི་རྣལ་འབྱོར་པ་ངག་དབང་ཀུན་དགའི་མིང་ཅན་གྱིས་རང་གི་འདོད་དོན་འགའ་ཞིག་བསྒྲུབ་པའི་ཕྱིར། དཔལ་ལྡན་ལྷ་མོ་འདི་ལ་དུས་ཀྱི་གཏོར་མ་ཆག་མེད་དུ་འབུལ་བ་ལ་བསམས་ནས་བྲིས་པ་འདིས་དོན་གཉེར་ཅན་རྣམས་ལ་ཕན་པར་གྱུར་ཅིག ། ཀ་ལྱཱ་ན་ཝརྡྷཱནྟུ།། ༈ །།དཔལ་ལྡན་དམག་ཟོར་རྒྱལ་མོའི་བསྟོད་བསྐུལ་འཕྲིན་ལས་མྱུར་དུ་འགྲུབ་པའི་ཕོ་ཉ་ཞེས་བྱ་བ་བཞུགས། ། ན་མོ་གུ་རུ་བུདྡྷ་དྷྭ་ཛ་ཡེ། བླ་མ་དང་ལྷག་པའི་ལྷ་ལ་ཕྱག་འཚལ་ལོ། ། བྷྱོཿཆོས་དབྱིངས་སྤྲོས་བྲལ་ངང་ལས་གདུལ་བྱའི་ངོར། ། མེ་རླུང་དབུས་སུ་འཇིགས་རུང་ཁྲོ་མོའི་སྐུ། ། འཕྲིན་ལས་གློག་ལྟར་མྱུར་བའི་དཔལ་ལྡན་མ། །
དམག་ཟོར་རྒྱལ་མོ་བདག་ལ་བརྩེ་བས་དགོངས། ། དུས་གསུམ་རྒྱལ་བའི་ཡུམ་གཅིག་མཉེས་བྱེད་པའི། ། མཆོད་རྫས་དངོས་འབྱོར་ཡིད་སྤྲུལ་བསམ་མི་ཁྱབ། ། ས་དང་བར་སྣང་ཡོངས་སུ་གང་བ་འདི། ། གུས་པས་འབུལ་ལོ་བརྩེ་བས་བཞེས་སུ་གསོལ། ། ཐོག་མེད་དུས་ནས་རང་སེམས་འཁྲུལ་སྣང་གི ། རྟོག་པས་བསླངས་པས་ལས་ངན་ཅི་བསགས་དང་། ། སྐྱེ་བ་འདིར་ཡང་བཅས་རང་གིས་བསྡུས་པའི། ། ཉེས་ལྟུང་དྲི་མས་ཕོག་པ་མཐོལ་ལོ་བཤག ། མཐུ་ལྡན་ཁྱོད་ཀྱིས་བསྟན་དང་བསྟན་འཛིན་སྐྱོངས། །
འཇིག་རྟེན་ཁམས་ཀྱི་འགྲོ་རྣམས་བདེ་བ་དང་། ། ཁྱད་པར་རྣལ་འབྱོར་བདག་ཅག་འཁོར་བཅས་ཀྱི། ། བྱང་ཆུབ་བར་དུ་མགོན་དང་སྡོང་གྲོགས་མཛོད། ། ཕ་རོལ་ངན་པའི་བསམ་ངན་སྦྱོར་རྩུབ་ཀྱི། ། བྱད་ཁ་རྦོད་གཏོང་མནན་གཏད་ཟོར་ལ་སོགས། ། མི་དང་མི་མིན་གནོད་པ་མ་ལུས་པ། ། ཐམས་ཅད་སྡང་བའི་དགྲ་ལ་བཟློག་ཏུ་གསོལ། ། ཆོས་ཀུན་སྒྲིབ་མེད་གཟིགས་པ་དུས་གསུམ་གྱི། ། རྒྱལ་བ་མ་ལུས་གཅིག་ཏུ་བསྡུས་པའི་སྐུ། ། དེ་ཕྱིར་མཁྱེན་བརྩེ་ནུས་པ་ཀུན་གྱི་གཏེར། །
དཔལ་ལྡན་ལྷ་མོ་འཁོར་དང་བཅས་ལ་བསྟོད། ། གང་སྐུ་ནམ་མཁའི་མདངས་ལྡན་མེ་འོད་འཕྲོ། ། ཞལ་གཅིག་ཕྱག་གཉིས་བེ་ཅོན་ཐོད་པས་བྲེལ། ། དྲག་མོའི་གཟུགས་ཅན་འཇིགས་པའི་རྒྱན་ཆ་འཕྱང་། ། བདུད་དཔུང་ཟིལ་གནོན་ལྷ་མོའི་སྐུ་ལ་བསྟོད། ། ཧ་ཧ་བཞད་སྒྲས་ས་གཞི་ཀུན་གཡོ་ཞིང་། ། ཧཱུྃ་ཕཊ྄་དྲག་པོའི་སྒྲ་ཡིས་ལོག་འདྲེན་འདུལ། ། ཐོས་པ་ཙམ་གྱིས་སྲིད་གསུམ་ཟིལ་གྱིས་གནོན། ། དཔལ་ལྡན་ལྷ་མོའི་གསུང་ལ་བདག་བསྟོད་དོ། ། གདོད་ནས་ཆོས་ཀུན་ཡེ་སྟོང་ཡེ་བྲལ་བའི། །
བརྗོད་བྲལ་ངང་ལས་སྐད་ཅིག་མ་གཡོས་ཀྱང་། ། བསྟན་པ་བསྲུང་ཕྱིར་དྲག་གཏུམ་ཚུལ་སྟོན་པའི། ། བདེ་གསལ་མི་རྟོག་ལྷ་མོའི་ཐུགས་ལ་བསྟོད། ། མ་ཅིག་ལྷ་མོའི་བཀའ་ལས་མི་འདའ་བར། ། མཐུ་ལྡན་ལས་ཀྱི་ཕོ་ཉ་དྲག་ཤུགས་ཅན། ། བསྟན་དང་བསྟན་འཛིན་སྐྱོང་ལ་རབ་བརྩོན་པའི། ། དམ་ཅན་རྒྱ་མཚོ་འཁོར་དང་བཅས་ལ་བསྟོད། ། དེ་ལྟར་མཆོད་ཅིང་བསྟོད་པས་མཉེས་བྱས་ནས། ། དམ་ལ་གནས་པའི་དམ་ཅན་ཁྱེད་རྣམས་ཀྱིས། ། རྩ་བརྒྱུད་བླ་མའི་བཀའ་ལས་མ་འདའ་བར། །
རྣལ་འབྱོར་བདག་གི་བཅོལ་བའི་འཕྲིན་ལས་མཛོད། ། སྔགས་འཆང་བདག་ཅག་དཔོན་སློབ་འཁོར་བཅས་རྣམས། ། ཚེ་རིང་ནད་མེད་དཔལ་འབྱོར་རབ་རྒྱས་ཤིང་། ། ཡིད་ལ་རེ་བའི་དོན་འདི་འབད་མེད་དུ། ། ལོ་ཟླ་མ་འགྱངས་མྱུར་དུ་འགྲུབ་པར་མཛོད། ། གཏད་དོ་གཉེར་རོ་དམག་ཟོར་རེ་མ་ཏི། ། མ་གཡེལ་མ་གཡེལ་མྱུར་བའི་ལས་ལ་བསྐུལ། ། བདག་གི་བཅོལ་བའི་འཕྲིན་ལས་གྲུབ་པར་མཛོད། ། ཅེས་པ་འདི་ནི་ཤྲཱི་ས་སྐྱ་པ་ཤཱཀྱའི་དགེ་སློང་བྱམས་པ་ངག་དབང་ཀུན་དགའ་བསོད་ནམས་གྲགས་པ་རྒྱལ་མཚན་དཔལ་བཟང་པོས་རང་གི་འདོད་དོན་འགའ་འབད་མེད་དུ་འགྲུབ་པར་བྱ་བའི་ཕྱིར། དཔལ་ས་སྐྱའི་བླ་བྲང་བདེ་མཆོག་ཕོ་བྲང་དུ་མྱུར་བ་ཉིད་དུ་སྦྱར་བ་འདིས་དགེ་ལེགས་མཆོག་ཏུ་གྱུར་ཅིག །
བཀྲ་ཤིས།། ༈ ༄། །དཔལ་ལྡན་དམག་ཟོར་རྒྱལ་མོའི་དྲག་བསྐུལ་བསམ་དོན་མྱུར་འགྲུབ་བཞུགས། བླ་མ་དང་དམག་ཟོར་ལྷ་མོ་ལ་ཕྱག་འཚལ་ལོ། ། བྷྱོཿ དམག་ཟོར་རྒྱལ་མོ་སྟོབས་མོ་ཆེ། ། ཁྱོད་ནི་མཁྱེན་བརྩེ་ནུས་པའི་གཏེར། ། མཐུ་དང་རྫུ་འཕྲུལ་བསམ་མི་ཁྱབ། ། དེ་ཕྱིར་མྱུར་བའི་ལས་ལ་བསྐུལ། ། སྔོན་ཚེ་ཁྱོད་ལ་གང་བཅོལ་བའི། ། ལས་རྣམས་འབད་མེད་མྱུར་འགྲུབ་པའི། །
ཡིད་ཆེས་མོས་པས་རྒྱུན་དུ་མཆོད། ། དོ་ནུབ་དྲག་པོའི་ལས་ལ་བཞེངས། ། ད་ལྟ་ཉིད་དུ་ས་གཞི་འདི། ། འཇིག་རྟེན་དྲེགས་པའི་དམག་གིས་ཁོངས། ། སྡེ་བརྒྱད་ཡོངས་ཀྱི་དམག་དཔོན་མཛོད། ། ཤ་ཟའི་གཙོ་མོ་མཐུ་མ་ཆུང་། ། བསྟན་པའི་དགྲ་བོ་ངན་པ་འདིས། ། བླ་མ་དམ་པའི་སྐུ་ལ་བརྡོས། ། ཉེས་མེད་སེམས་ཅན་ཆད་པས་བཅད། ། ལས་འབྲས་བདེན་པ་ཁྱད་དུ་བསད། །
བདག་གི་རྟག་ཏུ་བསྟན་བསམ་པ། ། དགྲ་འདིས་སྣ་ཚོགས་ཐབས་ཀྱིས་འཚེ། ། ད་ནི་བསྒྲལ་བའི་དུས་ལ་བབ། ། བསྟན་དགྲ་གདུག་པའི་དགྲ་བོ་འདི། ། ལོ་དང་ཟླ་བར་མ་འགྱངས་པར། ། ལུས་སེམས་ཕྲོལ་ལ་ཞལ་དུ་བཞེས། ། ད་ལྟ་ཉིད་དུ་རྟགས་ཕྱུངས་ཤིག ། བསྐུལ་ལོ་རྦད་དོ་མཐུ་མ་ཆུང་། ། དགྲ་འདིའི་ལྷ་སྲུང་ཡུལ་འཁོར་བཅས། ། བདག་གི་དབང་དུ་འདུ་བར་མཛོད། །
བསྟན་དང་བསྟན་འཛིན་རྒྱས་པ་དང་། ། བྱང་ཆུབ་བར་དུ་སྡོང་གྲོགས་མཛོད། ། ཅེས་པའི་བསྐུལ་ཚིག་བསམ་དོན་མྱུར་འགྲུབ་ཅེས་བྱ་བ་འདི་ནི། སྙིགས་དུས་ཀྱི་རྒྱལ་བ་གཉིས་པ་དཔལ་ས་སྐྱ་པ་ཆེན་པོ་སྔགས་འཆང་ངག་གི་དབང་པོ་ཀུན་དགའ་རིན་ཆེན་གྱི་ཐུགས་སྲས་རྒྱལ་ཚབ་གཅིག་པུ་རྒྱལ་སྲས་སེམས་དཔའ་ཆེན་པོ་གྲགས་པའི་མཚན་ཅན་སྦས་པའི་རྣལ་འབྱོར་དེ་ཉིད་དང་། རྡོ་རྗེ་འཆང་མིའི་གཟུགས་ཅན་རྗེ་བཙུན་མུས་པ་ཆེན་པོ་སངས་རྒྱས་རྒྱལ་མཚན་གཉིས་ཀྱིས་རྗེས་སུ་བཟུང་ཞིང་། སྙིང་ནས་དད་པ་ཐོབ་པའི་རྣལ་འབྱོར་པ་འཁོན་ས་སྐྱ་པ་དགེ་སློང་རིག་སྔགས་འཆང་བ་ངག་དབང་ཀུན་དགའ་བསོད་ནམས་ཀྱིས་དཔལ་ས་སྐྱར་མྱུར་བར་སྦྱར་བ་འདིས་བསམ་པ་ཡིད་བཞིན་དུ་འགྲུབ་པར་གྱུར་ཅིག ། སརྦ་མངྒ་ལཾ།། །། ༈ མཁན་ཆེན་ཨ་པད་རིན་པོ་ཆེའི་དགོངས་བཞེད་ལྟར་གུ་རུས་ཞབས་ཞུ་བགྱིས་པའོ།། PAGE * MERGEFORMAT 4 ཨ་མྱེས་ཞབས། དམག་ཟོར་རྒྱལ་མོ་དང་ས་སྐྱ་པའི་ཆོས་སྐྱོང་གཞན་རྣམས་ལ་ལྷན་ཅིག་ཏུ་མཆོད་གཏོར་འབུལ་ཚུལ།
PAGE * MERGEFORMAT 5
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
