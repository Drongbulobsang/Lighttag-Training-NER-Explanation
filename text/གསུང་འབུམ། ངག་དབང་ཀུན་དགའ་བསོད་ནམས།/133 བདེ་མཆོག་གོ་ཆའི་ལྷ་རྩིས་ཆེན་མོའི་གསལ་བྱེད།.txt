གསུང་འབུམ། ངག་དབང་ཀུན་དགའ་བསོད་ནམས།
པོད ༡༣༣
བདེ་མཆོག་གོ་ཆའི་ལྷ་རྩིས་ཆེན་མོའི་གསལ་བྱེད།
༄༅། །བདེ་མཆོག་གོ་ཆའི་ལྷ་རྩིས་ཆེན་མོའི་གསལ་བྱེད་བཞུགས་སོ།། ན་མོ་བུདྡྷ་དྷྭ་ཛ་ཡ། འདིར་གོ་ཆའི་ལྷ་རྩིས་ཆེན་མོའི་གསལ་བྱེད་བརྗོད་པར་བྱའོ། ། དེ་ཡང་གོ་ཆ་གང་ལ་དགོད་པའི་གཞི་ནི། སྤྱི་བོ་པུ་ལི་ར་མ་ལ་ཡ་སོགས་པ་ཐུགས་འཁོར་གྱི་གནས་བཅུ། མཆན་ཁུང་ཀ་མ་རུ་པ་ལ་སོགས་པ་གསུང་འཁོར་གྱི་གནས་བཅུ་གཅིག མཚན་མ་པྲེ་ཏ་པུ་རེ་ལ་སོགས་པ་སྐུ་འཁོར་གྱི་གནས་སུམ་ཅུ་སྟེ། དེ་གསུམ་བསྡེབས་པས་ལྔ་བཅུ་ང་གཅིག དེ་རེ་རེ་ཡབ་ཡུམ་གཉིས་གཉིས་སུ་ཕྱེ་བས་བརྒྱ་དང་གཉིས། དེའི་སྟེང་དུ་སྒོ་འཚམས་མ་བརྒྱད་བསྣན་པས་བརྒྱ་དང་བཅུ།
དེའི་སྟེང་དུ་སྙིང་པོའི་རྣལ་འབྱོར་མ་བཞི་དང་། གཙོ་བོ་ཡབ་ཡུམ་གཉིས་བསྣན་པས་བརྒྱ་དང་བཅུ་དྲུག་པོ་འདི་ལཱུ་ནག་དྲིལ་གསུམ་ཐུན་མོང་གི་དགོད་གཞི་ཡིན་ལ། ལཱུ་ཧི་པ་དང་། ནག་པོ་པ་གཉིས་ཐུན་མོང་མ་ཡིན་པ་ཕྱིའི་ལྷ་དྲུག་ཅུ་རྩ་གཉིས་སྟེ་ཀུན་དྲིལ་བས་ལྷ་བརྒྱ་དང་བདུན་ཅུ་དོན་བརྒྱད་པོ་ནི་གོ་ཆ་བགོད་པའི་བགོད་གཞི་ཡིན་ལ། དེ་ལ་གོ་ཆ་བགོད་པའི་གོ་ཆའི་ལྷ་གྲངས་ནི་ཡབ་ཀྱི་གནས་བཅོ་ལྔ། ཡུམ་གྱི་གནས་བཅུ་བཞི་སྟེ་ཉེར་བརྒྱད། དེ་ཉིད་ཡབ་ཀྱི་གནས་སུ་ཡུམ་དང་། ཡུམ་གྱི་གནས་སུ་ཡབ་སྟེ་དགོད་གཞིའི་ལྷ་རེ་རེའི་སྐུ་ལུས་ལ་གོ་ཆའི་ལྷ་ལྔ་བཅུ་ང་དྲུག་བཀོད་པས་གོ་ཆ་དགོད་གཞིའི་ལྷ་གྲངས་དང་བརྒྱ་དང་བདུན་ཅུ་དོན་བརྒྱད་པོའི་ལྷའི་གྲངས་གཉིས་ཕྱོགས་གཅིག་ཏུ་བརྩིས་པས། ལཱུ་ནག་གཉིས་ལ་ཀུན་དྲིལ་བསྡོམས་པས་ལྷ་སྟོང་ཕྲག་དགུ་དང་དགུ་བརྒྱ་དང་དྲུག་ཅུ་རེ་བརྒྱད་ཡོད་དོ། ། དྲིལ་བུ་པ་ལ་ཕྱིའི་ལྷ་དྲུག་ཅུ་རྩིས་གཉིས་དགོད་གཞི་མེད།
དེ་དང་མཐུན་པར་རྩི་དགོས་སོ། ། དེ་དག་གི་རྣམ་དབྱེ་སོ་སོར་ཕྱེད་པ་གལ་ཆེའོ། ། ལེགས་བཤད་འདིའི་རྩ་བ་ནི། བདེ་མཆོག་ཁྲིད་ཡིག་རྣམས་སུ། བསྒྱུར་གཞི་བརྒྱ་དང་དོན་བརྒྱད་ལ། ། སྒྱུར་བྱེད་ལ་ནི་ལྔ་བཅུ་དྲུག ། བསྒྱུར་བས་དགུ་སྟོང་དགུ་བརྒྱ་དང་། ། དྲུག་ཅུ་རྩ་བརྒྱད་འབྱུང་བ་ནི། ། གོ་ཆའི་ལྷ་རྩིས་ཡིན་པར་འདོད། ། ཅེས་གསུངས་པ་འདི་ཡིན་ལ།
ཚུལ་འདི་ལ་འདི་ལྟ་བུའི་གསལ་བྱེད་ཀྱི་ཡི་གེ་ཞིག་མེད་ན་ཁྲིད་ཡིག་སོ་སོར་གསལ་བར་མི་བཞུགས་པས་སྙིགས་དུས་ཀྱི་སྐལ་བཟང་དོན་གཉེར་ཅན་རྣམས་ལ་ཕན་པའི་བསམ་པས། རྗེ་བཙུན་འཁོར་ལོ་སྡོམ་པ་སངས་རྒྱས་རྒྱལ་མཚན་གྱིས་གླིང་ཁ་ཆོས་གྲྭ་ཟུར་གྱི་གནས་མཆོག་ཏུ་དཔལ་ས་སྐྱ་པའི་ཡབ་ཆོས་འཁོར་ལོ་སྡོམ་པའི་ཆོས་སྐོར་རྣམས་སྨིན་རྒྱས་སུ་སྩལ་སྐབས་རང་གི་བློ་ལ་ཟིན་པ་རྣམས་སླར་ཡང་ཞིབ་ཏུ་དཔྱད་ཅིང་བརྩིས་པའི་ཚུལ་འདི། ས་སྐྱ་པ་ཤཱཀྱའི་དགེ་སློང་རྡོ་རྗེ་འཛིན་པ་བྱམས་པ་ངག་དབང་ཀུན་དགའ་བསོད་ནམས་གྲགས་པ་རྒྱལ་མཚན་དཔལ་བཟང་པོས་གླིང་དགའ་བདེ་བ་ཅན་གྱི་དགོན་པའི་བླ་བྲང་ཆེན་པོར་བྲིས་པའོ། ། སྨྲས་པ། སྔོན་གྱི་དུས་སུ་བླ་མ་མདོ་རྒྱུད་མན་ངག་རྒྱ་མཚོའི་མཛོད་བཟུང་ནས་བསྟན་པ་དང་སེམས་ཅན་ལ་སེམས་རྩེ་གཅིག་པའི་ཐུགས་མངའ་བ་མང་པོས་དབུས་གཙང་ཁམས་གསུམ་གྱི་སའི་ཆ་འདི་ཡོངས་སུ་གང་བ་ཙམ་བྱོན་འདུག་ཅིང་། རྗེས་འཇུག་སློབ་མ་ཐམས་ཅད་ཀྱང་བླ་མ་དང་ཆོས་ཀྱི་དོན་གཉེར་ཁོ་ནས་དེ་དག་བཟང་འགྲན་བྱེད་ཅིང་། འཇིག་རྟེན་གྱི་བྱ་བ་ལ་ཞར་ལས་སུ་བྱེད་པ་ཁོ་ན་བྱུང་བས་དིང་སང་གི་བར་དུ་བསྟན་པའི་རྒྱུན་མ་ཉམས་ཙམ་བྱུང་བ་འདིར་གདའ། དུས་དིང་སང་གི་སྐབས་འདིར་ནི་བླ་མ་རྣམས་ལ་ཡང་དགོས་པའི་ཆོས་ཕྱོགས་ཀྱི་ཡོན་ཏན་གང་ཡང་མེད་ཀྱང་ཟས་ནོར་གང་བཟང་གི་གཞན་བློ་ཟིན་པའི་དཔོན་པོའི་དྲུང་འཁོར་ལྟ་བུའི་གྲྭ་པ་མང་ཡང་དཔོན་སློབ་ཀུན་ཚེ་འདིའི་གཏམ་བཟང་ངན་ཅུང་ཟད་རེ་དང་ཚེ་གཏན་གྱི་མདུན་མ་བརྗེས་པོར་ཤོར་བས་རང་གཞན་ཀུན་གཉིས་ཕུང་གི་ལས་ལ་སྦྱོར་བར་མཐོང་ཞིང་། ཅི་སྟེ་བླ་མ་མཚན་ལྡན་རེ་རེ་ཙམ་ཡོད་ཀྱང་དིང་སང་གི་ཆོས་དོན་གཉེར་གྱི་ལུགས་ཀྱི་སྐྱེ་བོ་འདི་རྣམས་ནང་དོན་ལ་ཚེ་འདིའི་བྱ་བ་ལྟོ་གོས་གཏམ་གསུམ་གཞན་གྱི་འགྲན་མེད་ཅིག་ཞེ་ཕུགས་སུ་འཚངས་པས་ཆོས་བཞིན་སྤྱོད་པའི་བླ་མ་དགེ་བའི་བཤེས་གཉེན་ཆོས་བརྒྱད་བསྐུས་ཀྱང་མི་ཁོས་པ་རྣམས་དང་ཐུགས་ཡིད་གཅིག་ཏུ་འདྲེས་པར་མ་མཐོང་ཞིང་། རྒྱུ་མཚན་དེས་ན་དིང་སང་གི་སྐབས་འདིར་ནི་དགེ་བའི་བཤེས་གཉེན་བསྟན་པ་ཡོངས་རྫོགས་ཀྱི་མངའ་བདག་བསྟན་པ་གསལ་བར་ནུས་ངེས་པའི་བསྟན་པའི་ཉི་མ་ལྟ་བུར་གྱུར་པའི་སྐྱེས་བུ་ཞིག་དང་ཆོས་ཕྱོགས་ནས་ཆོག་སྒྲིགས་ཚིག་རྐྱང་རེ་ཙམ་རེ་ཤེས་པ་རྟགས་སུ་བཀོད་ནས་བླ་མར་ཁས་ལེན་ཅིང་།
ཟས་གོས་ནོར་གསུམ་སོགས་འཁོར་ལོངས་སྤྱོད་ཀྱི་དྲེགས་པས་རང་གཞན་ཀུན་གཉིས་ཕུང་གི་ལས་ལ་སྦྱོར་བ་ཞིག་དང་གཉིས་ཕྱི་མ་དེ་སྐྱེ་བོ་ཕལ་ཆེར་གྱིས་མཆོག་ཏུ་འཛིན་པར་མཐོང་ཞིང་། འགྲོ་བའི་བསོད་ནམས་ལས་བྱུང་བའི་ཆོས་ལྡན་གྱི་སྐྱེས་བུ་བསྟན་པ་གསལ་ངེས་པའི་བླ་མ་དང་། དེ་ལ་དོན་གཉེར་དང་ལྡན་པའི་སློབ་མ་སོགས་འགའ་རེ་ཙམ་སྣང་ཡང་། དེ་དག་གི་བསྟན་པའི་བྱ་བ་ཚུལ་བཞིན་དུ་བསྒྲུབ་པ་ལ་བདུད་ཀྱི་བྱིན་རླབས་ཞུགས་པའི་ངན་པ་དག་གི་བསམ་སྦྱོར་ངན་པས་བར་དུ་གཅོད་པ་སོགས་མདོར་ན་བསྟན་པ་ཉམས་སུ་འདོད་པའི་སྣང་ཚུལ་སྣ་ཚོགས་ཤིག་དེང་སང་གི་དུས་འདིར་ལྷགས་འདུག་པས། སྐལ་བཟང་དཔྱོད་ལྡན་གཟུར་གནས་ཀྱི་སྐྱེས་བུ་དམ་པ་རྣམས་ཀྱིས་དགོངས་པར་མཛོད་ལ་གཅིག་ཏུ་བསྟན་པ་རིན་པོ་ཆེ་འཕེལ་བའི་ཐབས་ལ་གུས་སྦྱོར་དྲག་པོ་རྟག་སྦྱོར་གྱིས་བརྒྱན་པར་མཛད་དུ་གསོལ།། །། མངྒ་ལཾ།། །། ༈ མཁན་ཆེན་ཨ་པད་རིན་པོ་ཆེའི་དགོངས་བཞེད་ལྟར་གུ་རུས་ཞབས་ཞུ་བགྱིས་པའོ།། PAGE * MERGEFORMAT 2 ཨ་མྱེས་ཞབས། བདེ་མཆོག་གོ་ཆའི་ལྷ་རྩིས་ཆེན་མོའི་གསལ་བྱེད། PAGE * MERGEFORMAT 1
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
