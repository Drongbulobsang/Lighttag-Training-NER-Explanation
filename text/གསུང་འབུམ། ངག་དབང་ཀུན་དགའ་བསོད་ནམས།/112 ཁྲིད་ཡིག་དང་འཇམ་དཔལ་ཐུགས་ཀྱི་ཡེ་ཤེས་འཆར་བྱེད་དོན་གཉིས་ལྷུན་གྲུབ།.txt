གསུང་འབུམ། ངག་དབང་ཀུན་དགའ་བསོད་ནམས།
པོད ༡༡༢
ཁྲིད་ཡིག་དང་འཇམ་དཔལ་ཐུགས་ཀྱི་ཡེ་ཤེས་འཆར་བྱེད་དོན་གཉིས་ལྷུན་གྲུབ།
༄༅། །གཤིན་རྗེ་གཤེད་དམར་པོའི་ཤིན་ཏུ་སྤྲོས་མེད་ཀྱི་མན་ངག་གི་ཁྲིད་ཡིག་དང་འཇམ་དཔལ་ཐུགས་ཀྱི་ཡེ་ཤེས་འཆར་བྱེད་དོན་གཉིས་ལྷུན་གྲུབ་ཅེས་བྱ་བ་བཞུགས་སོ།། རྒྱ་གར་སྐད་དུ། ཤྲཱི་ཝན་སངྒུ་རུ་བཛྲ་ཨཱ་ཙརྻ་མཉྫུ་བཛྲ་ཡེ་ན་མ། བོད་སྐད་དུ། དཔལ་ལྡན་བླ་མ་དམ་པ་རྡོ་རྗེ་སློབ་དཔོན་ཆེན་པོ་འཇམ་པའི་རྡོ་རྗེ་ལ་ཕྱག་འཚལ་ལོ། ། འཇམ་དཔལ་ཁྲོས་པ་གཤིན་རྗེ་གཤེད་དམར་དང་། ། དབྱེར་མེད་བླ་མའི་ཞབས་ལ་ཕྱག་བཙལ་ནས། ། ལྷ་མཆོག་གང་གི་བསྐྱེད་རྫོགས་ཟབ་མོའི་ཁྲིད། ། འཇམ་དཔལ་ཐུགས་ཀྱི་སྤྲོས་མེད་ཡེ་ཤེས་ཆེ། ། སྐལ་བཟང་རྣམས་ཀྱི་རྒྱུད་ལ་འཆར་བྱེད་པའི། །
ལེགས་བཤད་ཚིག་ཉུང་དོན་མང་གོ་བདེའི་ངག ། འཆད་པར་འགྱུར་གྱིས་དོན་གཉེར་དགའ་བས་ཉོན། ། དེ་ལ་འདིར་རྣལ་འབྱོར་དབང་ཕྱུག་བིརྺ་པ་གཞུང་སྤྲོས་མེད་རྡོ་རྗེའི་ཚིག་རྐང་གི་སྒོ་ནས། གདུལ་བྱ་རྣམས་སངས་རྒྱས་ཀྱི་སར་འཁྲིད་པར་བྱེད་པ་ལ། སྔོན་འགྲོ་དང་། དངོས་གཞི་དང་། རྗེས་གསུམ་ལས། དེ་ཡང་སྔོན་འགྲོའི་སྐབས་འདིར་རྗེ་རྡོ་རྗེ་འཆང་གིས་མཛད་པའི་སྤྲོས་མེད་མཛེས་རྒྱན་ལས། དབང་བསྐུར་བ་ཕྱིན་ཅི་མ་ལོག་པར་ཐོབ་ཅིང་། དམ་ཚིག་དང་སྡོམ་པ་ལ་གནས་པ།
མན་ངག་གི་ཚུལ་ཤེས་ཤིང་། ཟང་ཟིང་ལ་མ་ཆགས་པ། སྙིང་རྗེ་ཆེན་པོ་དང་ལྡན་པའི་རྡོ་རྗེ་སློབ་དཔོན་གྱིས། དད་པ་དང་ལྡན་ཞིང་ཉུང་ངུའི་རྣལ་འབྱོར་ལ་མོས་པ། མཆོག་གི་དངོས་གྲུབ་ཁོ་ན་དོན་དུ་གཉེར་བའི་སློབ་མ་དག ཡང་དག་པའི་ལམ་ལ་བཀྲི་བར་འདོད་པས། ཐོག་མར་མི་རྟག་པ་དང་། འཁོར་བའི་སྡུག་བསྔལ་གྱི་གཏམ་གྱིས་ཡིད་ཕྱུང་། དེའི་འོག་ཏུ་ཐར་པ་དང་། མྱང་འདས་ཀྱི་ཕན་ཡོན་གྱི་གཏམ་གྱིས་སྤྲོ་བ་བསྐྱེད་དེ།
གཟོད་རྡོ་རྗེ་ཐེག་པའི་ལམ་ལ་བཀྲི་བར་བྱའོ་ཞེས་གསུངས་པས། ཐོག་མར་མི་རྟག་པ་དང་། དལ་འབྱོར་རྙེད་དཀའ་སོགས་བསྟན་ན་དིང་སང་གི་གདུལ་བྱ་ལ་ཁྲིད་ཁ་ཚང་བའི་ཡན་ལག་ཏུ་འགྱུར་བས་རུང་ཞིང་ལེགས་མོད། འོན་ཀྱང་འཁོར་བའི་སྡུག་བསྔལ་གྱི་གཏམ་གྱིས་ཡིད་ཕྱུང་ཞེས་འབྱུང་བས། དམིགས་རྣམས་སུ་དྲིལ་ནས་སྒོམ་ནི་མི་དགོས་ལ། བླ་མས་མདོར་བསྡུས་ཙམ་རེ་བཤད་དགོས་པ་འདྲ་ཞིང་། གང་ལྟར་ཡང་དིང་སང་། བླ་མ་དམ་པ་ཕལ་ཆེར་གྱི་ཕྱག་ལེན་ལ་ཐོག་མར་དབང་བསྐུར་བ་ནས་བཀྲི་བར་མཛད་པས། དེ་ལ་དང་པོ་དབང་བསྐུར་བའི་ཆོ་ག་འཁོར་དང་བཅས་པ་ནི་རྗེ་རྡོ་རྗེ་འཆང་ཆེན་པོ་ཉིད་ཀྱིས་མཛད་པའི་མངོན་རྟོགས་བདུད་རྩིའི་བུམ་པ་དང་། དཀྱིལ་འཁོར་ཆོ་ག་བདུད་རྩིའི་ཆུ་རྒྱུན་གཉིས་ཚུལ་བཞིན་དུ་ཉམས་སུ་བླངས་པའི་སྒོ་ནས།
སློབ་མ་རྣམས་དཔལ་གཤིན་རྗེ་གཤེད་དམར་པོ་ལྷ་ལྔའི་དཀྱིལ་འཁོར་དུ་བཅུག་སྟེ་དབང་བཞི་ལེགས་པར་བསྐུར་ཞིང་། དེ་ལྟ་བུས་དབང་གིས་སློབ་མ་མ་སྨིན་པ་སྨིན་པའམ། སྨིན་ཀྱང་ལམ་འདི་ཉིད་བསྒོམ་པའི་སྣོད་རུང་དུ་བྱས་ཏེ། དེའི་རྗེས་སུ་དངོས་གཞིའི་ཁྲིད་སྟོན་པས། དེ་ཡང་དབང་བསྐུར་བའི་ཕྱི་ཉིན་སློབ་མ་རྣམས་ཚོགས་པ་དང་མཉམ་དུ་བླ་མས་བསྐུལ་ནས། རྡོ་རྗེ་སེམས་དཔའི་ཡིག་བརྒྱ་ཉི་ཤུ་རྩ་གཅིག་ལ་སོགས་པ་ཅི་རིགས་པ་བཟླ་རུ་བཅུག་ཚར་བ་དང་ཐམས་ཅད་ཀྱི་ཐལ་མོ་སྦྱར་ཏེ། ཕྱག་འཚལ་བསྟོད་ཅིང་ཕྱག་འཚལ་བསྟོད། ། ཕྱག་འཚལ་བསྟོད་དེ་ཕྱག་འཚལ་འདུད། ། གུས་པས་གུས་ལ་བདག་གསོལ་འདེབས། རྡོ་རྗེ་སེམས་དཔའ་བདག་སྒྲུབས་ཤིག །
ཅེས་དང་། སྐུ་གསུང་ཐུགས་རྩ་བ་དང་ཡན་ལག་གི་དམ་ཚིག་ཉམས་པ་ཐམས་ཅད་མཐོལ་ལོ་བཤགས་སོ། ། སྡིག་པ་དང་སྒྲིབ་པ། ཉེས་པ་དང་། ལྟུང་བ། དྲི་མའི་ཚོགས་ཐམས་ཅད་རྩ་བ་ནས་བྱང་ཞིང་དག་པར་བྱིན་གྱིས་བརླབ་ཏུ་གསོལ། དགེ་བ་འདི་ཡིས་མྱུར་དུ་བདག ། རྡོ་རྗེ་སེམས་དཔའ་འགྲུབ་འགྱུར་ནས། ། ཞེས་སོགས་བརྗོད། དེ་ནས་སྐབས་འདིར་སྤྲོ་ན་དཔོན་སློབ་རྣམས་ཀྱིས་བརྒྱུད་པའི་གསོལ་འདེབས་གདངས་དང་བཅས་པ་མཛད་རྗེས།
སློབ་མ་རྣམས་ཀྱིས་མཎྜལ་འབུལ་བའི་བར་ལ། བླ་མས་ཆོས་གཏོར་བསྔོ་དགོས་པས། ། དེ་ཡང་། ཧྲཱིཿཥྚཱྀ་བརྗོད་ཅིང་། དེ་ནས་ལག་པ་གཡས་གཏོར་མ་ལ་བསྟན་ཏེ། ཨོཾ་ཞེས་དང་། གཡོན་བསྟན་ལ་ཨཱཿཞེས་དང་། གཉིས་ཀ་བསྟན་ནས། ཧཱུྃ་ཞེས་དང་། བྱ་ཁྱུང་གི་ཕྱག་རྒྱ་བཅས་ཏེ།
ཧོཿཞེས་བརྗོད། ཡང་ཨོཾ་ཨཱཿཧཱུྃ་ཞེས་བརྗོད་པ་དང་བསྟུན་ནས། འཆི་མེད་རྣམ་རྒྱལ་གྱི་ཕྱག་རྒྱ་བཅའ། དེ་ནས་ལག་པ་གཡོན། གཡས་ཀྱི་གྲུ་མོ་ལ་འཇུས་ཤིང་། གཡས་ཀྱི་ལྕགས་ཀྱུས་ཚུལ་གྱིས་འགུགས་པའི་སྟང་ཀ་བྱས་ལ། ཨིནྡྲ་ཡཱ་དི་ས་པ་རི་ཝཱ་ར་ཨཥྐརྵ་ཡ་ཛཿཞེས་དང་། དེ་ནས་རྡོ་རྗེ་ཐལ་མོ་ཁ་ཕྱེ་ལ། ཨོཾ་ཨིནྡྲ་ཡ་ཧྲཱིཿནས། ཕཻ་ཾཕཻཾཾ་སྭཱཧཱའི་བར་ལན་གསུམ་གྱིས་གཏོར་མ་བསྔོ་བ་དང་།
བདུད་བཞི་པོ་ནི་རྣམ་པར་འཇོམས། ། དཔའ་བོ་གདུག་པ་འདུལ་མཛད་ཅིང་། ། གཤིན་རྗེ་མཐར་བྱེད་ཕྱག་འཚལ་ཞིང་། ། ཕྱོགས་སྐྱོང་བཅོ་ལྔའི་ཚོགས་ལ་འདུད། ། མཆོད་སྦྱིན་གཏོར་མ་འདི་སྣོམ་ལ། ། རྣལ་འབྱོར་བདག་ཅག་འཁོར་བཅས་ལ། ། ནད་མེད་ཚེ་དང་དབང་ཕྱུག་དང་། ། དཔལ་དང་གྲགས་དང་སྐལ་བ་བཟང་། ། ལོངས་སྤྱོད་རྒྱ་ཆེན་ཀུན་འགྲུབ་ཅིང་། ། ཞི་དང་རྒྱས་ལ་སོགས་པ་ཡི། །
ལས་ཀྱི་དངོས་གྲུབ་བདག་ལ་སྩོལ། ། དམ་ཚིག་ཅན་གྱིས་བདག་ལ་སྲུངས། ། དངོས་གྲུབ་ཀུན་གྱི་སྡོང་གྲོགས་མཛོད། ། དུས་མིན་འཆི་དང་ནད་རྣམས་དང་། ། གདོན་དང་བགེགས་རྣམས་མེད་པར་མཛོད། ། རྨི་ལམ་ངན་དང་མཚན་མ་ངན། ། བྱ་བྱེད་ངན་པ་མེད་པར་མཛོད། ། འཇིག་རྟེན་བདེ་ཞིང་ལོ་ལེགས་དང་། ། འབྲུ་རྣམས་འཕེལ་ཞིང་ཕྱུགས་འཕེལ་བ། ། དགེ་ལེགས་ཐམས་ཅད་འབྱུང་བའི་གནས། །
ཡིད་ལ་འདོད་པ་ཀུན་འགྲུབ་ཤོག ། དེ་ནས་ལག་པ་གཉིས་བསྣོལ་བ་ཕྱིར་བསྟན་པའི་མཐེབ་སྲིན་གྱིས་སེ་གོལ་གཏོགས་ལ། བཛྲ་མུཿ གཏོར་མགྲོན་གྱི་ཡེ་ཤེས་པ་རྣམས་རང་བཞིན་གྱི་གནས་སུ་གཤེགས་ཞེས་བརྗོད། དེ་ནས་བླ་མས་ཆོས་བཤད་འདི་ལྟར་བྱ་སྟེ། འོ་ནམ་མཁའ་དང་མཉམ་པའི་སེམས་ཅན་ཐམས་ཅད་ཀྱི་དོན་དུ་བླ་ན་མེད་པ་ཡང་དག་པར་རྫོགས་པའི་སངས་རྒྱས་ཀྱི་གོ་འཕང་ཐོབ་པར་བྱ། དེའི་ཆེད་དུ་རྡོ་རྗེ་ཐེག་པའི་ཆོས་ཟབ་མོ་གསན་ལ་ཐུགས་ཉམས་སུ་བཞེས་སྙམ་པ་བྱང་ཆུབ་ཀྱི་མཆོག་ཏུ་ཐུགས་བསྐྱེད་པ་གསལ་བཏབ་ནས་གསན་པར་ཞུ། དེ་ལ་འདིར་དཔལ་སྟོབས་ཀྱི་མགོན་པོ་རྣལ་འབྱོར་གྱི་དབང་ཕྱུག་རྗེ་བཙུན་བིརྺ་པའི་དགོངས་པ་དཔལ་གཤིན་རྗེ་གཤེད་དམར་པོའི་ལམ་རིམ་པ་གཉིས་ཀྱི་སྒོ་ནས་གདུལ་བྱ་རྣམས་སངས་རྒྱས་ཀྱི་སར་འཁྲིད་པར་བྱེད་པ་ལ། ཐོག་མར་སྤྱིར་དམ་པའི་ཆོས་བྱུང་བའི་ལོ་རྒྱུས་དང་། ཁྱད་པར་དུ་གཤིན་རྗེ་གཤེད་ཀྱི་ཆོས་སྐོར་རྣམས་ཇི་ལྟར་བྱུང་བའི་ཚུལ།
ལོ་རྒྱུས་དེ་དང་ལྡན་པའི་ལམ་དངོས་ཉམས་སུ་བླང་བའི་ཡུལ་གསུམ་གྱི་སྒོ་ནས་སྟོན་པར་བྱེད་པ་ལས། དང་པོ་ནི། སྤྱིར་ཐེག་ཆེན་ཐུན་མོང་མ་ཡིན་པའི་དགོངས་པས། འོ་སྐོལ་གྱི་སྟོན་པ་མཉམ་མེད་ཤཱཀྱའི་རྒྱལ་པོ་དེ་ཉིད་བསྐལ་པ་དཔག་ཏུ་མེད་པའི་སྔོན་རོལ་ནས་སངས་རྒྱས་སུ་ཟིན་ཀྱང་། སྐལ་བ་དང་ལྡན་པའི་གདུལ་བྱ་རྣམས་ཀྱི་དོན་དུ། དང་པོར། སྐྱེ་བ་མངོན་པར་སྐྱེ་བའི་ཚུལ་གྱིས། དགའ་ལྡན་དུ་ལྷའི་བུ་དམ་པ་ཏོག་དཀར་པོར་སྐུ་སྐྱེ་བ་བཞེས་ནས། དེའི་རྗེས་སུ་འཛམ་བུ་གླིང་པའི་སྐྱེ་དགུ་རྣམས་ཀྱི་ཚེ་ལོ་བརྒྱ་པའི་དུས་སུ། རྒྱ་གར་གྱི་གྲོང་ཁྱེར་སེར་སྐྱའི་ཕོ་བྲང་ངང་སྐྱ་ལྡན་ཞེས་བྱ་བར།
རབ་བྱུང་ཞེས་པ་མེ་མོ་ཡོས་ཀྱི་ལོ་ས་ག་ཟླ་བའི་ཚེས་བཅོ་ལྔ་ལ། ཡུམ་སྒྱུ་མ་ལྷ་མཛེས་གསོ་སྦྱོང་ལ་གནས་པའི་ཚེ། དགའ་ལྡན་ནས་གླང་པོ་ཆེ་ཐལ་ཀར་མཆེ་བ་དྲུག་ལྡན་གདོང་གསེར་གྱི་དྲ་བས་གཡོགས་པའི་གཟུགས་སུ་བྱས་ཏེ། ཡུམ་གྱི་གློ་གཡས་པ་ནས་ལྷུམས་སུ་ཞུགས། དེར་ཟླ་བ་བཅུ་བཞུགས་ནས། ས་ཕོ་འབྲུག་གི་ལོ་དབོ་ཟླ་བའི་ཚེས་བརྒྱད་ལ། ཤིང་གཞོན་ནུ་རྣམས་དང་། ཡིད་དུ་འོང་བའི་མེ་ཏོག་སྣ་ཚོགས་ཁ་འབུས་པའི་དུས་སུ་ཡུམ་གྱི་བཀྲ་ཤིས་ལུམ་བའི་ཚལ་དུ་གཤེགས་ཏེ། ཤིང་པ་ལ་ཤའི་སྡོང་པོ་ལ་འཇུས་ཏེ་གློ་གཡོན་པ་ནས་གནོད་པ་མེད་པར་སྐུ་བལྟམ། བྱང་ཆུབ་སེམས་དཔས་ཡུམ་གྱི་ཚེའི་ཚད་མཁྱེན་པའི་སྟོབས་ཀྱི།
དེ་ནས་ཞག་བདུན་སོང་བ་དང་། ཡུམ་སྒྱུ་མ་ལྷ་མཛེས་དེ་ཉིད་འདས་ཏེ་སུམ་ཅུ་རྩ་གསུམ་དུ་སྐྱེས་ལ། དེའི་རྗེས་སུ་སྐྱེ་དགུའི་བདག་མོ་ལ་སོགས་པའི་མ་མ་རྣམས་ལ་གཏད་དེ་བསྐྱེད་བསྲིང་ནས། བཟོའི་གནས་ལ་སོགས་པའི་མཛད་པ་རྣམས་རིམ་གྱིས་མཛད། མཐར་འཁོར་བ་ལ་ངེས་པར་འབྱུང་སྟེ། གྲོང་ཁྱེར་སེར་སྐྱའི་སྟེང་ནས་ཆིབས་ངང་པ་གསེར་ལྡན་ལ་ཆིབས་པའི་ཚེ་རྒྱལ་པོ་ཆེན་པོ་བཞིས་བཏེག་ནས་ནམ་མཁའ་ལ་གཤེགས་ཏེ། ཡུལ་ཡངས་པ་ཅན་དུ་བྱོན་ནས། མཆོད་རྟེན་རྣམ་དག་གི་དྲུང་དུ་ཉིད་ཀྱི་དབུ་སྐྲ་ཉིད་ཀྱིས་བཅད་ནས་རབ་ཏུ་བྱུང་ལ། དེ་ནས་ཆུ་བོ་ནེ་རནྫ་རའི་འགྲམ་དུ་མཁའ་ཁྱབ་ཀྱི་ཏིང་ངེ་འཛིན་ལ་མཉམ་པར་བཞག་སྟེ་ལོ་དྲུག་དཀའ་བ་སྤྱད། དེ་ནས་རྡོ་རྗེ་གདན་བྱང་ཆུབ་ཀྱི་ཤིང་དྲུང་དུ་རྡོ་རྗེ་སྐྱིལ་ཀྲུང་བཅས་ཏེ་སྲོད་ལ་བདུད་བཏུལ།
ཐོ་རང་མངོན་པར་རྫོགས་པར་སངས་རྒྱས་ནས་ཞག་བདུན་ཕྲག་བདུན་གྱི་བར་དུ་ཐུགས་ལས་ཆུང་ངུས་ཚུལ་གྱིས་བཞུགས་པ་ལ། སྔོན་གྱི་སྨོན་ལམ་གྱི་སྟོབས་ཀྱིས་ཚངས་པ་གཙུག་ཕུད་ཅན་ལ་སོགས་པས། བཅོམ་ལྡན་འདས་ལ་གསེར་གྱི་འཁོར་ལོ་རྩིབས་སྟོང་དང་ལྡན་པ་ཕུལ་ནས། ཆོས་ཀྱི་འཁོར་ལོ་བསྐོར་བར་གསོལ་བ་བཏབ་པས། ཝ་ར་ན་སིའམ། ཝ་ནརྶི་ཞེས་པ་ཕུབ་རལ་ཅན་གྱི་གྲོང་ཁྱེར་དུ་འཁོར་ལྔ་སྡེ་བཟང་པོ་ལ་སོགས་པ་གདུལ་བྱ་ཉན་ཐོས་ཀྱི་རིགས་ཅན་རྣམས་ལ་བཀའ་དང་པོ་བདེན་པ་བཞི་དང་། གདུལ་བྱ་ཐེག་ཆེན་གྱི་རིགས་ཅན་རྣམས་ལ་བྱ་རྒོད་སྤུང་པའི་རིར་བར་པ་མཚན་ཉིད་མེད་པ་དང་། གདུལ་བྱ་མ་ངེས་པའི་རིགས་ཅན་རྣམས་ལ། རི་མ་ལ་ཡ་ལ་སོགས་པའམ། ཡུལ་མཉན་ཡོད་དུ་ཐ་མ་ལེགས་པ་རྣམ་པར་ཕྱེ་བའི་ཆོས་ཀྱི་འཁོར་ལོ་རྣམས་རིམ་པ་བཞིན་དུ་བསྐོར་བ་ཡིན་པས།
ཐེག་པ་ཆེན་པོ་ཕ་རོལ་ཏུ་ཕྱིན་པའི་ལུགས་ཀྱི་ཆོས་འཁོར་དེ་ལྟར་དུ་བསྐོར་ནས། ད་ཐུན་མོང་མ་ཡིན་པ་གསང་སྔགས་རྡོ་རྗེ་ཐེག་པའི་ཆོས་ཀྱི་འཁོར་ལོ་བསྐོར་བའི་ཚུལ་ཇི་ལྟ་བུ་ཞིག་ཡིན་ན། སྤྱིར་གྱི་འཛམ་བུའི་གླིང་དུ་མཛད་པ་བཅུ་གཉིས་ཀྱི་ཚུལ་སྟོན་པར་མཛད་པ་སྔོན་འདས་པའི་སངས་རྒྱས་རྣམས་ཀྱིས་འོག་མིན་དུ་གསང་སྔགས་རྡོ་རྗེའི་ཐེག་པ་གསུངས་ཤིང་། མ་འོངས་པ་ན་འབྱོན་པར་འགྱུར་བའི་སངས་རྒྱས་རྣམས་ཀྱིས་ཀྱང་གསུང་བར་འགྱུར་ལ། དེ་ནི་འཇམ་དཔལ་མཚན་བརྗོད་ལས། འདས་པའི་སངས་རྒྱས་རྣམས་ཀྱིས་གསུངས། ། མ་འོང་རྣམས་ཀྱང་གསུང་འགྱུར་ལ། ། ཞེས་པའི་དོན་ཡིན་ཞིང་། ཁྱད་པར་དུ་ཤཱཀྱའི་རྒྱལ་པོ་འདི་ཉིད་ཀྱིས་འཇིག་རྟེན་གྱི་ཁམས་ལས་འདས་པའི་འོག་མིན་སྟུག་པོ་བཀོད་པར་ལོངས་སྤྱོད་རྫོགས་པའི་སྐུར་སངས་རྒྱས་ནས་རིང་པོ་མ་ལོན་པར་ཡོ་ག་དེ་ཉིད་འདུས་པ་ལ་སོགས་པའི་གསང་སྔགས་ཀྱི་ཆོས་རྣམས་ས་བཅུ་པའི་བྱང་སེམས་རྣམས་ལ་གསུངས་ཤིང་། དེ་ནས་འཛམ་བུའི་གླིང་དུ་སངས་རྒྱས་པའི་ཚུལ་བསྟན་ཏེ།
ཐོག་མར་གོང་དུ་བཤད་པ་བཞིན་གྱི་ཕ་རོལ་ཏུ་ཕྱིན་པའི་ཆོས་ཀྱི་འཁོར་ལོ་བསྐོར་ནས། དེའི་རྗེས་སུ་རི་རབ་ཀྱི་སྟེང་ལ་སོགས་པར་ཡེ་ཤེས་ཀྱི་དཀྱིལ་འཁོར་སྤྲུལ་ནས། དཔལ་ཀྱཻ་རྡོ་རྗེའི་རྒྱུད་གསུམ་ལ་སོགས་པའི་བསྡུས་བརྒྱུད་འགའ་ཞིག་ལ་བསྐྱར་བཤད་མཛད་ཅིང་ཡང་འཁོར་ལོ་བདེ་མཆོག་གི་རྒྱུད་རྣལ་འབྱོར་གསང་མཐའ་རྣམས་ལ་ནི་བསྐྱར་བཤད་མ་མཛད་དེ། སྔོན་བསྐལ་པ་འཇིག་པའི་ཚེ་ཕ་རོལ་ཏུ་ཕྱིན་པ་དང་། ཀྱཻ་རྡོར་ལ་སོགས་པའི་རྒྱུད་གཞན་རྣམས་ནུབ་པས་ན། བཅོམ་ལྡན་འདས་ཤཱཀྱ་ཐུབ་པས་སླར་ཡང་བཟླས་ཏེ་གསུངས་པ་ཡིན་ལ། འཁོར་ལོ་བདེ་མཆོག་གི་རྒྱུད་རྣམས་དེའི་དུས་སུ་དཔའ་བོ་དང་མཁའ་འགྲོ་མ་སངས་རྒྱས་ཀྱི་ཞིང་བརྗོད་དུ་མེད་པ་ན་བཞུགས་པ་རྣམས་ཀྱིས་ཉམས་སུ་བླངས་ཏེ་དིང་སང་གི་བར་དུ་གནས་པའི་ཕྱིར་མ་ནུབ་པར་ཡོད་ཅེས་འབྱུང་བ་ཡིན་ལ། བྱེ་བྲག་ཏུ་གཤིན་རྗེ་གཤེད་ཀྱི་རྒྱུད་རྣམས་ནི། བཅོམ་ལྡན་འདས་ཀྱི་བདུད་བཏུལ་བའི་ཚེ། བདུད་ཀྱིས་རྒྱུ་བསོད་ནམས་ལ་སྐུར་པ་བཏབ་པས།
བཅོམ་ལྡན་འདས་ཀྱིས་ངས་བསྐལ་པ་དཔག་ཏུ་མེད་པ་ནས་བསོད་ནམས་ཀྱི་ཚོགས་བསགས་པའི་དང་པོར་འདི་ཡོད་དོ་ཞེས་གསུངས་ནས་ཕྱག་གཡས་པ་ས་གནོན་གྱི་ཕྱག་རྒྱ་ས་ལ་བསྣུན་མ་ཐག་སའི་ལྷ་མོས་དཔང་པོ་བྱས་པས་བདུད་ཕམ་ཞིང་ཉི་མ་ནུབ་པ་ན། གཤིན་རྗེ་གཤེད་ཀྱི་སྐུར་བསྟན་ནས། སྡིག་ཅན་མ་ཧེ་ལ་ཞོན་པ་བརྫིས་ཏེ་བཏུལ་ནས། གཤིན་རྗེ་གཤེད་དམར་ནག་གི་རྒྱུད་རྣམས་གསུངས་སོ་ཞེས་གཤིན་རྗེ་གཤེད་པ་རྣམས་ཟེར་ཡང་། རྗེ་བཙུན་རྩེ་མོའི་ཆོས་ལ་འཇུག་པའི་སྒོ་དང་། སྤྱི་རྣམ་གྱི་མཛད་པ་བཅུ་གཉིས་ཀྱི་སྐབས་སུ་ནི་དེ་འདྲའི་བཤད་པ་མ་བྱུང་ལ། གང་ལྟར་ཡང་གཤིན་རྗེ་གཤེད་ཀྱི་རྒྱུད་རྣམས་ནི་ཤཱཀྱ་ཐུབ་པས་སླར་བཟླས་ཏེ་གསུངས་པར་མངོན་ལ། དེ་ནི། ད་ལྟར་འབྱུང་བའི་རྫོགས་སངས་རྒྱས། ། ཡང་ནས་ཡང་དུ་གསུངས་པ་གང་། །
ཞེས་པའི་དོན་ཡང་ཡིན་པས། དེས་ན་སྤྱིར་ཆོས་བྱུང་བའི་ལོ་རྒྱུས་མདོར་བསྡུས་པ་དེ་ཙམ་ཞིག་བྱས་ནས། ད་ཁྱད་པར་དུ་གཤིན་རྗེ་གཤེད་ཀྱི་ཆོས་སྐོར་རྣམས་ཇི་ལྟར་བྱུང་བའི་ཚུལ་ནི། སྤྱིར་སངས་རྒྱས་ཀྱིས་གསུངས་པའི་རྒྱུད་སྡེ་རྣམས་ལ། རྒྱུད་ཐ་དད་ཀྱི་རྗེས་སུ་འབྲང་ནས། རྒྱ་གར་གྱི་སློབ་དཔོན་སོ་སོ་དབྱེ་བསྡུའི་ཚུལ་མི་འདྲ་བ་དུ་མ་ཞིག་གསུངས་ཀྱང་། བཅོམ་ལྡན་འདས་ཀྱཻ་རྡོ་རྗེའི་བཤད་རྒྱུད་མཁའ་འགྲོ་མ་རྡོ་རྗེ་གུར་ལས། དམན་པ་རྣམས་ལ་བྱ་བའི་རྒྱུད། ། བྱ་མིན་རྣལ་འབྱོར་དེ་ལྟག་ལ། ། སེམས་ཅན་མཆོག་ལ་རྣལ་འབྱོར་མཆོག །
རྣལ་འབྱོར་བླ་མེད་དེ་ལྟག་ལ། ། ཞེས་གསུངས་པའི་རྗེས་སུ་འབྲང་ནས། དཔལ་སྟོབས་ཀྱི་མགོན་པོ་དང་། རྗེ་བཙུན་ས་སྐྱ་པ་རྣམས་ཀྱིས་བཞེད་པས། རྒྱུད་སྡེ་ཐམས་ཅད་བསྡུ་ན། བྱ་བ། སྤྱོད་པ། རྣལ་འབྱོར། རྣལ་འབྱོར་བླ་ན་མེད་པའི་རྒྱུད་དང་བཞིར་འདུས་པར་བཞེད་ཅིང་། འོན་ཀྱང་།
ནང་སེལ་གྱི་དབྱེ་བས། རྣལ་འབྱོར་བླ་ན་མེད་པ་དེ་ལ་ཡང་། ཐབས་ཀྱི་རྒྱུད། ཤེས་རབ་ཀྱི་རྒྱུད། ཐབས་ཤེས་གཉིས་སུ་མེད་པའི་རྒྱུད་དང་གསུམ་དུ་ཡོད་པ་ལས། འདི་རྣམས་ཐབས་ཀྱི་རྒྱུད་ཡིན། དེ་ལ་ཡང་དཔལ་གསང་བ་འདུས་པའི་རྒྱུད་ལས། འདོད་ཆགས་ཞེ་སྡང་གཏི་མུག་གིས། ། རྒྱུད་སྡེ་རྣམ་པ་གསུམ་དུ་འགྱུར། ། ཞེས་གསུངས་པས།
དེ་ཡང་གཙོ་བོར་གདུལ་བྱ་འདོད་ཆགས་ཅན་རྗེས་སུ་འཛིན་པ་གསང་བ་འདུས་པའི་སྐོར། ཞེ་སྡང་ཅན་རྗེས་སུ་འཛིན་པ་གཤིན་རྗེ་གཤེད་ཀྱི་སྐོར། གཏི་མུག་ཅན་རྗེས་སུ་འཛིན་པ་རྣམ་སྣང་སྒྱུ་འཕྲུལ་དྲ་བའི་སྐོར་དང་གསུམ་ལས། ད་རེས་འདིར་གཙོ་བོར་གདུལ་བྱ་ཞེ་སྡང་ཅན་རྗེས་སུ་འཛིན་པ་གཤིན་རྗེ་གཤེད་ཀྱི་སྐོར་ཡིན་ཞིང་། དེ་ཉིད་ལའང་བསམ་གྱིས་མི་ཁྱབ་པ་ཞིག་བཞུགས་སུ་ཟིན་ཀྱང་། འདིར་དམར་ནག་གཉིས་སུ་འདུས་པས། དེ་ལ་ནག་པོའི་རྒྱུད་ནི་འཇམ་དཔལ་ཁྲི་དྲུག་སྟོང་པའི་རྒྱུད་ཆེན་མོའི་ནང་ནས་ཟུར་དུ་ཕྱུང་བ་བསྡུས་པའི་རྒྱུད་གཤིན་རྗེ་དགྲ་ནག་གི་རྒྱུད་ཅེས་བྱ་བ་ནི་འདིའི་རྩ་བའི་རྒྱུད་ཡིན་ལ། བཤད་རྒྱུད་ནི་གཞོན་ནུ་གདོང་དྲུག་དང་། དྲག་པོ་མངོན་སྤྱོད་ཀྱི་ལས་ཚོགས་གསལ་བར་སྟོན་པ་འཇིགས་བྱེད་ཀྱི་རྟོག་བདུན་ལ་སོགས་པ་རྣམས་ཡིན་ཞིང་། དམར་པོ་ལ་རྩ་རྒྱུད་རྒྱས་པ་ལེའུ་འབུམ་པ་ཡིན་ཀྱང་།
འདི་ནི་དིང་སང་གི་གདུལ་བྱ་རྣམས་ཀྱི་སྤྱོད་ཡུལ་དུ་མི་འགྱུར་བ་ལ་དགོངས་ནས། ཨཽ་ཌི་ཡ་ནར་དཔའ་བོ་དང་མཁའ་འགྲོ་མ་རྣམས་ཀྱིས་རྒྱས་བཏབ་ནས་ཡོད་པར་བཤད་ལ། དིང་སང་བོད་དུ་འགྱུར་བ་ལ། གཤིན་རྗེ་གཤེད་ཀྱི་རྒྱུད་ལེའུ་བཅུ་དགུ་པ་སྟེ། དེ་ཡང་ལེའུ་དང་པོ་ནས་ལྷ་ལྔ་མ་དང་། ལེའུ་བརྒྱད་པ་ནས་ལྷ་བཅུ་གསུམ་མའི་དཀྱིལ་འཁོར་སྟོན་པ་འདི་དང་། ཡང་ཕྱིས་སུ་བཟང་ལྡན་ཆོས་སྡེ་འདེབས་པ་པོ་བྱང་པའི་ཞལ་ངོ་ཀུན་སྤངས་ཆོས་གྲགས་དཔལ་བཟང་དུ་གྲགས་པས། རྒྱུད་ལེའུ་ཉེར་གཉིས་པའི་རྒྱ་དཔེ་ཞིག་རྙེད་ནས། ཆོས་རྗེ་བུ་སྟོན་པ་ལ་བསྐུར་བས། ཁོང་གིས་བསྒྱུར་ཞིང་།
རྒྱུད་དེ་ནས་ལྷ་ལྔ་མ་སྟོན་ཀྱང་། ད་ལྟ་དེའི་ལུང་ནི་མི་བཞུགས་ལ། ། དེ་ལྟར་ན་རྒྱུད་དེ་རྣམས་ནི་རྒྱ་གར་དུ་སངས་རྒྱས་བཞུགས་པའི་དུས་སུ་བྱུང་བ་ཡིན་མོད། ད་འོ་ན་རྣལ་འབྱོར་དབང་ཕྱུག་གིས་མཛད་པའི་གཤིན་རྗེ་གཤེད་དམར་པོའི་ཆོས་སྐོར་ལ་སོགས་པ་རྒྱ་གར་དུ་དུས་ནམ་གྱི་ཚེ་བྱུང་ན། དེ་ཡང་སངས་རྒྱས་མྱ་ངན་ལས་འདས་ནས་ལོ་སྟོང་ཉི་ཤུ་ཙམ་སོང་བ་དང་། སློབ་དཔོན་དཔལ་ལྡན་ཆོས་སྐྱོང་བྱོན་ཞིང་། སློབ་དཔོན་དེ་ཉིད་ལ་ཡེ་ཤེས་ཀྱི་མཁའ་འགྲོ་རྗེ་བཙུན་རྡོ་རྗེ་བདག་མེད་མས་སྤྲུལ་པའི་དཀྱིལ་འཁོར་དུ་དབང་བསྐུར་ཏེ། སྙན་བརྒྱུད་བཞིའི་གདམས་པས་གྲུབ་པ་བརྙེས་པའི་མཚན་རྣལ་འབྱོར་གྱི་དབང་ཕྱུག་དཔལ་བིརྺ་པ་ཞེས་ཡོངས་སུ་གྲགས་པ་དེ་ཉིད་ཀྱིས། གཤིན་རྗེ་གཤེད་དམར་པོའི་ཆོས་སྐོར་གྱི་ཡིག་ཆ་མཛད་པ་ལ། ལྷ་ལྔའི་མངོན་རྟོགས།
དཔའ་བོ་གཅིག་པའི་སྒྲུབ་ཐབས། གཏོར་མའི་ཆོ་ག་སྟེ་བསྐྱེད་རིམ་གྱི་གཞུང་གསུམ་དང་། ཤིན་ཏུ་སྤྲོས་པ་མེད་པའི་མན་ངག་གི་གཞུང་རྡོ་རྗེའི་ཚིག་རྐང་དང་། འོད་གསལ་འཆར་བའི་བྱིན་རླབས་ཀྱི་ཆོ་ག་དང་། བདུད་རྩི་བྱིན་རླབས་ཀྱི་ཆོ་ག་སྟེ་རྫོགས་རིམ་གྱི་གཞུང་གསུམ་དང་། འཁྲུལ་འཁོར་གྱི་འཕྲེང་བ་ཞེས་བྱ་བ་དང་། གཤིན་རྗེ་སྒྲུབ་པའི་ཆོ་ག་ཞེས་བྱ་བའི་ལས་ཚོགས་ཀྱི་གཞུང་གཉིས་ཏེ་བརྒྱད་ཙམ་མཛད་པ་ཡིན་ལ། གཞུང་དེ་རྣམས་ནི་རྒྱུད་འབུམ་པ་ལ་བརྟེན་པ་ཡིན་པས། ད་ལྟ་བོད་ན་བཞུགས་པའི་ལེའུ་བཅུ་དགུ་པ་དང་། ཉེར་གཉིས་པ་གཉིས་དང་མ་མཐུན་ཀྱང་འགལ་བ་ནི་ཧ་ཅང་མེད་ལ་དེའི་རྗེས་སུ་གྲུབ་ཆེན་དཔལ་འཛིན་གྱིས་རྒྱུད་ལེའུ་བཅུ་དགུ་པ་ལ་བརྟེན་ནས་ལྷ་བཅུ་གསུམ་མའི་བསྐྱེད་རིམ་ལས་ཚོགས་དང་བཅས་པའི་ཡིག་ཆ་བརྒྱད་ཙམ་དང་།
དེའི་རྗེས་སུ་བློ་བཟང་སྙིང་པོས་མཛད་པའི་གཤེད་དམར་གྱི་མངོན་རྟོགས་དང་། བདག་བྱིན་གྱིས་བརླབས་པའི་རིམ་པ་སྟེ་གཞུང་གཉིས་དང་། ཕྱིས་སུ་དར་པཎ་ཨཱ་ཙརྻས་་་་་་འགྲོ་བའི་མེ་ལོང་ཟེར། མཛད་པའི་འཚོ་བའི་དེ་ཁོ་ན་ཉིད་བྱ་བའི་གཞུང་གཅིག་དང་། བཅུ་གསུམ་མའི་རྫོགས་རིམ་གྱི་གཞུང་ཕྲན་བཅོ་ལྔ་ཙམ་བྱུང་བས། གཙོ་ཆེ་ཞིང་ད་ལྟ་ཡོངས་སུ་གྲགས་པ་ནི་དེ་རྣམས་ཡིན་ལ། འོ་ན་གཤིན་རྗེ་གཤེད་དམར་པོའི་ཆོས་སྐོར་འདི་བོད་དུ་ནམ་བྱོན། དེར་ཚུལ་ཇི་ལྟ་བུ་ཞེ་ན། འདི་རྗེ་བཙུན་རིན་པོ་ཆེ་གྲགས་པ་རྒྱལ་མཚན་ཡན་གྱི་སྐུ་རིང་ལ་ནི་བོད་འདིར་མ་འགྱུར་ལ། ཕྱིས་བདག་ཉིད་ཆེན་པོ་ས་སྐྱ་པཎ་ཆེན་གྱི་སྐུ་ངོ་མན་ཆད་ལ་སྐད་གཉིས་སྨྲ་བའི་ལོ་ཙཱ་བ་རྣམ་པ་ལྔའི་སྐུ་དྲིན་ལས་ཁ་བ་ཅན་གྱི་ལྗོངས་འདིར་གཤིན་རྗེ་གཤེད་དམར་པོའི་སྐོར་འདི་དར་བ་ཡིན།
དེ་ཡང་བོད་འདིར་གཤེད་དམར་གྱི་ལམ་སྲོལ་ཡོངས་སུ་གྲགས་ཤིང་ཚད་ཐུབ་པ་ལྔ་བྱོན་པ་ལས། དང་པོ་ནི་དཔྱལ་ལོ་ཙཱ་བ་ཆོས་ཀྱི་བཟང་པོ་ཞེས་བྱ་བས་དཔལ་གཤིན་རྗེ་གཤེད་དམར་པོས་དངོས་སུ་བྱིན་གྱིས་བརླབས་པའི་བལ་པོའི་པཎྜི་ཏ་ནི་ལང་ཀ་དེ་བ་སྟེ་བོད་སྐད་དུ་རྙོག་མེད་ལྷ་ཞེས་ཟེར་བ་ལ། གཤེད་དམར་ལྷ་ལྔའི་དབང་ཞུས། བིརྺ་པའི་ལྷ་ལྔའི་སྒྲུབ་ཐབས་སོགས་རྒྱ་གཞུང་མང་པོ་ཡང་བསྒྱུར་ཏེ། བོད་དུ་གཤེད་དམར་གྱི་སྲོལ་འདི་དང་པོར་གཏོད། དེའི་རྫོགས་རིམ་ཤིན་ཏུ་སྤྲོས་མེད་དང་། ལྷ་བཅུ་གསུམ་མའི་དབང་བཀའ་ནི་དེ་དུས་མ་ལོན་ལ། འདི་ནས་བརྒྱུད་པའི་དབང་ནི་ལྷ་ལྔ་མར་ངེས་ཤིང་། འདི་བྱིན་རླབས་གཞན་ལས་ཆེ་བས། རྒྱལ་པོས་གནོད་པ་སོགས་འཕྲལ་གྱི་གདོན་ཐོག་ཏུ་ཤིན་ཏུ་མངགས་པ་ཡིན་ཅེས་ཀྱང་གྲགས་ཏེ།
རྗེ་བཙུན་སྒ་ལོ་འདོལ་ཆུང་དུ་བཞུགས་དུས་ཅུང་ཟད་བསྙུང་བ་ན། རྒྱལ་པོ་ཞིག་གིས་བར་ཆད་བརྩམ་སྟེ། མགྲོན་བཙུན་རྒྱ་དཔེ་ཀོང་རྩེ་གང་ཁུར་བ་གཅིག་རྒ་ལོའི་མདུན་དུ་འོང་ནས། རྒྱ་དཔེ་དགེ་ཕྱུང་སྟེ་མིག་སྔར་བསྟན་ནས། ཁྱོད་མཁས་ན་འདི་དག་གི་དོན་སྨྲ་བར་གྱིས་ཤིག་ཅེས་ཟེར་པ་ལ། རྒ་ལོས་ང་ན་ནས་ཁམས་བཟི་བས་རེ་ཞིག་སྡོད་ཅིག་གསུངས་པས། དེ་ནས་ཀྱང་མིག་སྔར་དཔེ་རིས་ཡག་ཡུག་ཤད་ཤུགས་བྱེད་ཀྱི་འདུག ཡི་གེ་ལ་ནི་མ་བརྟེན་པར། ། དམ་པའི་དོན་ནི་རྟོགས་མི་འགྱུར། ། ཅེས་ཟེར་བ་དང་།
མཚན་མོ་གཅེར་བུ་བྱས་ལྷ་ཁང་གི་ནང་དུ་རྫའི་དུམ་བུ་མགོ་ལ་བཞག ང་ནི་རྫ་ཁྱུང་མགོ་ཡིན་ཞེས་བསྡིགས་པ་ཡང་བྱེད་པ་བྱུང་བ་དང་། ཡང་ལན་གཅིག་རྒ་ལོའི་ངུར་སྨྲིག་ཏུ་བྱོན་པའི་ཚེ་མནལ་ལམ་དུ། བཙུན་རྒན་ལྷམ་མཐིལ་བརྡོལ་བ་འབིག་གི་ཁྲེས་པོ་ཁྱེར་བ་ཞིག་བྱུང་ནས། ངའི་ལྷམ་འདི་ཙམ་ཟད་ཟད་བཙལ་ཀྱང་མ་རྙེད་པའི་གྲོགས་པོ་ཁྱེད་ད་སྡོད་རྙེད་པ་རེ་དགའ་ཟེར་ཞིང་དགའ་མགུའི་ཚུལ་བྱེད་ཀྱིན་ཕྱི་བཞིན་དུ་འབྲངས་བ་ཞིག་བྱུང་། དེ་ནས་ཁོང་གིས་དགོན་པར་བྱོན་པའི་ཚེ། ཡབ་ཀྱི་གསུང་གིས་མདངས་ནི་འབྱུང་པོའི་ཆོ་འཕྲུལ་གྱི་ཆེ་བ་ལ། དེ་རིང་དགེ་བཤེས་པ་བྱོན། བགེགས་ཀྱི་བར་ཆད་འོང་ཉེན་ཡོད་པས་འབྱུང་པོའི་ཕན་པ་ལྟར་བྱེད་པ་ལ་ཐུགས་མ་ཡེངས་པར་ཐུགས་དམ་གཙོ་བོར་མཛོད་ཅིག་གསུངས། རྒ་ལོ་རང་གི་ཐུགས་ལ་ཡང་འདི་ལྟ་བུའི་འབྱུང་པོས་ཕན་པ་ལྟར་སྣང་ཡང་།
ཕུགས་གནོད་བསྐྱེལ་བར་དགོངས་ཤིང་། དེའི་གཉེན་པོར་ཐུགས་དམ་ལ་བརྩོན་པར་མཛད་པས། དེ་ནས་ཀྱང་རེ་འགའ་གཉེན་གྱི་ཚུལ་དུ་བསྒྱུར་ཏེ། སྐྱེ་བ་མང་པོར་འདི་དང་འདིར་གྱུར་པ་ཡིན་ཞེས་སྐྱེ་བརྒྱུད་སྣ་ཚོགས་སྟོན། རེ་འགའ་གཙུག་ལག་ཁང་ཡིད་དུ་འོངས་བ་སྤྲུལ་ནས། འདི་ནི་བདག་གི་སྟེ། ཁྱོད་ཀྱིས་འདིའི་བདག་བྱ་དགོས་ཟེར་ནས་གཙུག་ལག་ཁང་གི་བདག་འཆོལ་བ་ལྟར་བྱེད། རེ་འགའ་ནི་མཁས་པའི་ཚུལ་བཟུང་ནས། ཁོ་བོས་གཞུང་ལུགས་འདི་ལ་ཡུན་རིང་དུ་སྦྱངས་པས་འདི་ལྟ་བུའི་མཁས་པར་གྱུར་པ་ཡིན་པས། ཁྱེད་ཀྱང་འདི་ལྟར་གྱིས་ཤིག་ཟེར།
ལ་ལར་ནི་རྫུ་འཕྲུལ་ཅུང་ཟད་རེ་བསྟན་ནས་གྲུབ་པ་ཐོབ་པའི་ཚུལ་བྱེད། སྐབས་འགར་བྱའི་གཟུགས་ལ་མི་སྐད་འདོན་པས་ཐོ་རངས་འདབ་གཤོག་སྡེབ་པའི་སྒྲ་དང་བཅས། ཟླ་འོད་གཞོན་ནུ། སེངྒེ་རྒྱལ་མཚན། འོད་ཀྱི་སྙེ་མ་ཞེས་འབོད་ཅིང་། ཡར་ལ་ལོང་ཅིག ལྟ་རྟོག་མཛོད་ཅིག ཐུགས་དམ་མཛོད་ཅིག གཞུང་བཤོར་ཅིག ཅེས་ཆོས་ལ་བསྐུལ་བ་ལྟར་བྱེད་པ་སོགས་ཆོ་འཕྲུལ་སྣ་ཚོགས་སྟོན་པའི་བྱང་ཆུབ་ཀྱི་བར་དུ་འགྱུར་བ་ཞིག་ཡུན་རིང་པོའི་བར་དུ་བྱུང་བ་ན་རེ་ཞིག་གི་ཚེ་རྒ་ལོས་དཔྱལ་ལོ་ལ་གཤེད་དམར་གྱི་དབང་ཞུ་བར་བརྩམས་ཏེ་ཐར་པར་བྱོན་པས།
ལམ་བར་དུ་ཡང་དེ་ན་རེ། ད་ནི་ཡུལ་དུ་འགྲོ་བར་རིགས་སོ། ། ཡབ་དང་ཡུམ་ལ་སོགས་པ་ནའོ། ། དེ་དག་བལྟ་བ་དང་འཕྲད་པ་ལ་འགྲོ་བར་རིགས། དབང་བསྐུར་ཕྱིས་ཞུ་བ་འཐད་ཅེས་སྨྲའོ། ། དེ་ལ་རྒ་ལོས་ཕྱིས་ཐུབ་པ་དཀའ་ད་ལྟ་ཞུ་བ་རང་ལེགས་ཞེས་སྨྲས་པས། ངས་དེ་ཙམ་དུ་ཁྱོད་ལ་བསམ་ནས་ཁྱོད་ཀྱིས་འདི་ལྟར་བྱེད་པ་མི་རིགས་དེ་བས་ད་ལྟ་ལྡེང་ཟེར་ཁྲེས་པོའང་བཏེག་པ་ན། རྒ་ལོས་དེ་ལྟ་ནའང་དབང་ངེས་པར་ཞུ་གསུངས་ནས་ཞུ་བར་ཐག་བཅད་པས། ཁོའི་ཁྲེས་པོ་བསྐྱུར་ཏེ། ཡུན་རིང་འགྲོགས་པའི་གྲོགས་པོས་བསླུས་སོ། །
ཁྱོད་ཅི་བདེར་གྱིས་ང་ནི་འགྲོའོ། ། ཁྱོད་ཀྱི་བསྐྱེལ་ཐུང་གྱིས་ཟེར་བ་ལྟར་རྒ་ལོས་ཐར་པ་གླིང་གི་མོ་ཡན་སྒང་ཁར་བསྐྱལ་བས། དེ་ན་རྟ་གཅིག་འདུག་པ་ལ་བཞོན་ནམ་མཁའ་ལ་འཕགས་ནས། རྟ་དེ་སེངྒེའི་རྣམ་པར་གྱུར། ། ཁོང་རང་དཔོན་གོ་རུམ་ཞེས་བྱ་བའི་གནས་བརྟན་གྱི་རྣམ་པས། ལག་པས་འགྲམ་པ་བསྐྱོར་ནས་གླུ་ལེན་གྱིན་མགོ་བོ་སེ་ཡེ་རེ་རེ་ལ་བརྒལ་ནས་སོང་ནས། དེ་ནས་བར་ཆད་ལས་གྲོལ་བ་ཡིན་ཅེས་ཀྱང་རྒ་ལོའི་རྣམ་ཐར་ལས་འབྱུང་ངོ་། ། དེ་ལྟ་བུས་རྒ་ལོ་དེས་དཔྱལ་ལོའི་དྲུང་དུ་ལོ་གསུམ་བཞུགས། དགེས་རྡོར་དང་ཕག་མོ་སོགས་ཀྱང་གསན། ཁྱད་པར་གཤེད་དམར་གྱི་དབང་གསན་པས་བཤད་མ་ཐག་པའི་བར་ཆད་ལས་གྲོལ་བའི་བྱིན་གྱི་རླབས་ཀྱི་རྟགས་མཚན་མངོན་གྱུར་དུ་བྱུང་བ་དེ་ཡིན་ལ།
དེས་རོང་པ་ཤེས་བཟང་ལ་གནང་། དེ་ནས་རིམ་གྱིས་བརྒྱུད་ཀུན་མཁྱེན་བུ་སྟོན་པ་སོགས་ནས་བརྒྱུད་པ་ངོར་ཆེན་ཀུན་དགའ་བཟང་པོ་ལ་བཀའ་བབ། ངོར་ཆེན་གྱིས་གཤེད་དམར་གྱི་སྒྲུབ་དཀྱིལ་སོགས་གོང་དུ་བསྟན་པའི་ཡིག་སྐོར་རྣམས་ཀྱང་མཛད་དེ་ཆེར་དར་བར་གྱུར་པ་ཡིན་ཞིང་། ཡང་སྲོལ་གཉིས་པ་ནི་ཆག་ལོ་ཆོས་རྗེ་དཔལ་བྱ་བ་དཔྱལ་ལོ་ལས་གཞོན་པ། བདག་ཉིད་ཆེན་པོ་ས་པཎ་ལས་ཅུང་ཟད་བགྲེས་པ་ཞིག་གི་བལ་པོའི་ཡུལ་དུ་བྱོན་པས། པཎྜི་ཏ་ནིསྐ་ལང་ཀ་ནི་གཤེགས། དེའི་སློབ་མ་བལ་པོ་ར་ཝནྟྲ་་་་་་སྟེ་བོད་སྐད་དུ་གསེར་བཟང་དབང་པོ་ཞེས་ཟེར། ལ་གཤེད་དམར་བཅུ་གསུམ་མ་དང་། ལྔ་མ་གཉིས་ཀའི་དབང་གསན། སྔར་གྱི་དཔྱལ་གྱིས་བསྒྱུར་བ་རྣམས་ལ་འགྱུར་བཅོས་མཛད།
སྔར་མ་འགྱུར་བའི་གཤེད་དམར་གྱི་གཞུང་བརྒྱད་ཙམ་བསྒྱུར་ཏེ་ལྷ་ལྔ་མའི་དབང་དར་རྒྱས་སུ་མཛད་ཅིང་། བཅུ་གསུམ་མའི་སྲོལ་གཏོད། ལུགས་འདི་ནི་འགྱུར་ལེགས་ཤིང་འགྱུར་བྱེད་ཉིད་ཀྱང་མཁས་པར་གྲགས། ལོ་ཙཱ་བ་གཉིས་ཀྱིས་འདི་སྐོར་གྱི་ཡིག་ཆ་ཡང་མང་དུ་མཛད་དོ། ། ལོ་ཙཱ་བ་དེ་ནས་གཡུང་ཕུག་པ་རྒྱལ་མཚན་དགེ་བ། ལོ་ཙཱ་བ་བློ་བརྟན། ལོ་ཙཱ་བ་མཆོག་ལྡན། བླ་མ་དཔལ་ལྡན་སེངྒེ་། ཀུན་སྤངས་ཆོས་གྲགས། མ་ཏི་པཎ་ཆེན།
ས་བཟང་འཕགས་པ། དེ་ལ་རྡོ་རྗེ་འཆང་ཀུན་དགའ་བཟང་པོས་གསན། ཆག་ལུགས་ཀྱི་ལྷ་ལྔ་མ་འདི་ཆག་ལོ་ནས། གོ་ལུང་པ་མདོ་སྡེ་དཔལ། གཤོང་ལོ་བློ་བརྟན་སོགས་ནས་བརྒྱུད་པ་དང་། ཤང་པ་ཚུལ་ཤེས་ནས། དཔལ་གྱི་རྒྱལ་མཚན། ཀློག་སྐྱ་པ། སྤང་སྒང་པ་ནས་མ་ཏི་པཎ་ཆེན་སོགས་ལ་བརྒྱུད་པ་གསུམ། ཡང་བླ་མ་དཔལ་ལྡན་སེངྒེ་ནས་བུ་སྟོན་རིན་པོ་ཆེ་ལ་བརྒྱུད་པ་སོགས་བརྒྱུད་ལུགས་མི་འདྲ་བ་མང་པོ་ཞིག་གི་དབང་རྒྱུན་ངོར་ཆེན་རྡོ་རྗེ་འཆང་གིས་གསན་ཅིང་།
དེ་ནས་བརྒྱུད་པའི་ཆག་ལུགས་ཀྱི་ལྷ་ལྔ་མའི་དབང་རྒྱུན་དེང་སང་གི་བར་དུ་དར་རྒྱས་སུ་བཞུགས་པ་ཡིན་ལ། ཡང་ལོ་ཙཱ་བ་དེ་ནས་བརྒྱུད་པའི་གཤེད་དམར་བཅུ་གསུམ་མ་ནི། ལྷ་ལྔ་མ་གཡུང་ཕུག་པ་ནས་བརྒྱུད་པ་དང་འདྲ་བ་ཞིག་དང་། ཡང་གཡག་སྡེ་བ་ནས་རྒ་ལོ་ཤེར་བཟང་སོགས་བརྒྱུད་ནས། ས་བཟང་འཕགས་པ་ལ་བབས་པ་གཅིག་སྟེ་བཀའ་བབ་གཉིས་རྡོ་རྗེ་འཆང་ཀུན་དགའ་བཟང་པོས་གསན། ལམ་སྲོལ་གསུམ་པ་ནི། ཆག་ལོའི་རྗེས་སུ་བདག་ཉིད་ཆེན་པོ་ས་པཎ་གྱི་སློབ་དཔོན་རྟོག་གེ་པ་ད་ན་ཤི་ལ་བྱོན་པ་ལ་གཡག་སྡེ་ལོ་ཙཱ་བ་བསོད་ནམས་བཟང་པོས་ལྷ་ལྔ་མའི་དབང་དང་། བཅུ་གསུམ་མའི་དབང་ཡང་གསན་པར་རྗེ་རྡོ་རྗེ་འཆང་གི་གསན་ཡིག་རྒྱ་མཚོ་ལས་བཤད་པས་ན། ལྷ་ལྔ་མའི་བརྒྱུད་པ་ནི། དཱ་ན་ཤཱི་ལ་གནས་འཇམ་གསར།
རྒ་ལོ། རོང་པ་ཤེར་བཟང་སོགས་ཆག་ལུགས་ལྟར་བརྒྱུད་པ་ངོར་ཆེན་ནས་བརྒྱུད་དེང་སང་གི་བར་དུ་འཕེལ་རྒྱས་སུ་བཞུགས་པ་ཡིན་ལ། པཎྜི་ཏ་དེ་ནས་བརྒྱུད་པའི་བཅུ་གསུམ་མའི་དབང་ནི། གཡག་སྡེ་ལོ་ཙཱ་བ་གྲུབ་ཆེན་ཟེ་དམར་བ། བུ་སྟོན་རིན་པོ་ཆེ། ལོ་ཙཱ་བ་རིན་ཆེན་རྣམ་རྒྱལ་ནས། ས་བཟང་འཕགས་པ། དེ་ལ་ངོར་ཆེན་གྱིས་གསན་ལ། གང་ལྟར་པཎྜི་ཏ་དེས་ལྷ་ལྔ་མ་དང་། ལྷ་བཅུ་གསུམ་མའི་དབང་གཉིས་ཆར་སྤེལ་མོད་ཀྱང་།
རྫོགས་རིམ་ཤིན་དུ་སྤྲོས་མེད་ནི་མི་བཞུགས་པར་གྲགས། སྲོལ་བཞི་པ་ནི། ཆོས་རྗེ་ས་པཎ་གྱི་སློབ་མའི་མཆོག་ལྟ་བུ་ཡང་ཡིན་ཞིང་། འཕགས་པ་རིན་པོ་ཆེའི་བླ་མ་ཡང་ཡིན་པ་གློ་བོ་ལོ་ཙཱ་བ་ཤེས་རབ་རིན་ཆེན་གྱིས་འགྲོ་མགོན་ས་པ་ལ་གནང་བ་སོགས་ནས་འཕེལ་བ་ཡིན་ཏེ། དེ་ཡང་གློ་བོ་ལོ་ཙཱ་བ་འདི་འཁྲུངས་ས་གློ་བོ་ཡིན་ཞིང་། དང་པོ་ཚོང་གི་ལོ་ཙཱ་བྱས་པས། བླ་དགས་སུ་ལོ་ཙཱ་བ་ཞེས་གྲགས། ཕྱིས་ནི་གསུང་རབ་ཀྱི་ལོ་ཙཱ་ཡང་མཁས་པར་མཁྱེན་ལ། གང་ལྟར་ཡབ་ཁམས་པ་མཐའ་བཞིའི་རིགས་ཡིན་པ་ཞིག་གི་གློ་བོར་བསྐྲུན་པ་ཞིག་ཡིན་པ་ལས། དེས་བལ་པོར་ཚོང་ལ་བྱོན་ནས་སོག་པོ་དང་།
བལ་པོ་སོགས་ཀྱི་སྐད་ཤེས་ནས་ཚོང་གི་ལོ་ཙཱ་བྱས་པས་ཁོང་ལ་གློ་བོ་ལོ་ཙཱ་བར་གྲགས། ཁོང་གི་ཐུགས་ལ་ངས་ལོ་ཙཱ་ཤེས་རྒྱུ་མེད་པའི་ལོ་ཙཱ་བའི་མིང་འདི་མི་རུང་། དེ་བས་ལོ་ཙཱ་དོན་མཐུན་ཅིག་བསླབ་པར་རིགས་དགོངས་ནས། ཐོག་མར་བལ་པོ་བྷ་རནྟྲ་ལ་སྒྲ་བསླབ་ནས་ལོ་ཙཱ་ཐུབ་པར་མཛད་ཅིང་། དེ་ཉིད་ལ་གཤེད་དམར་ལྷ་བཅུ་གསུམ་མའི་དབང་ཡང་གསན། ཕྱིས་པུ་རངས་ཀྱི་སྐུ་མཁར་ཉི་ཟུང་དུ་པཎྜི་ཏ་དརྤན་་་་་་བོད་སྐད་དུ་འགྲོ་བའི་མེ་ལོང་ཞེས་ཟེར། ཨཱ་ཙརྻ་སྤྱན་དྲངས་ནས་རྫོགས་རིམ་ཤིན་ཏུ་སྤྲོས་མེད་ཀྱི་ཁྲིད་ཟབ་མོ་འདི་ལེགས་པར་གསན། རྣལ་འབྱོར་དབང་ཕྱུག་གིས་མཛད་པའི་རྫོགས་རིམ་གྱི་གཞུང་གསུམ་དང་། དཔལ་འཛིན་གྱིས་མཛད་པའི་གཞུང་བཅུ་གསུམ་པོ་ཕལ་ཆེར་བསྒྱུར་ཏེ་དར་བར་མཛད། དར་པན་གྱི་འཚོ་བའི་དེ་ཁོ་ན་ཉིད་ཀྱང་བསྒྱུར་ཅིང་།
དེ་རྣམས་ཀྱི་མན་ངག་རྣམས་ཀྱང་ཐུགས་སུ་ཆུད་པར་མཛད། ལོ་ཙཱ་བ་ཉིད་ཀྱིས་མཛད་པའི་འདི་སྐོར་གྱི་ཡིག་སྐོར་ཡང་མང་དུ་ཡོད་དེ། དེ་ལྟ་བུའི་ལོ་ཙཱ་བ་དེས་རང་གི་སྲས་འགྲོ་མགོན་ས་པ་ཞེས་པ་ལ་གནང་། འདི་ནི་ལོ་ཙཱ་བ་ཉིད་རབ་ཏུ་མ་བྱུང་གོང་གི་སྲས་ཡིན་ལ། འཁྲུངས་ཡུལ་གློ་བོ་སྟོད་ས་པ་ཞེས་པར་འཁྲུངས་པས་ས་པར་གྲགས་པ་ཡིན་པར་འགའ་ཞིག་ལས་བཤད། ཡང་ཁ་ཅིག་ལས་འདི་འཕགས་པ་རིན་པོ་ཆེའི་བླ་མའི་སྲས་ཡིན་པས་ཐུགས་དགེས་དགེས་ཀྱི་ས་ཡོད་པའི་དམ་ཁ་ཅིག་འདི་ལ་གནང་བས་མཚན་དེ་ལྟར་དུ་གྲགས་པ་ཡིན་ཞེས་པ་ཡང་འབྱུང་ངོ་། ། དེས་མང་མཁར་ལོ་ཙཱ་བ་མཆོག་ལྡན་ལེགས་པའི་བློ་གྲོས་ལ་གདམས་ཏེ། འདི་ནི་མང་མཁར་ལོ་ཙཱ་བར་གྲགས་པ་མང་མཁར་ཁྲ་ཚང་དང་། དཀར་ཅོག་ལ་སོགས་པར་བསྟན་པ་སྤེལ། འཕགས་པ་རིན་པོ་ཆེའི་དྲུང་དུ་བསྙེན་པར་རྫོགས།
དེའི་ཚེ་མཚན་དེ་ཉིད་ཀྱང་ཁོང་རང་གིས་འདོད་ཞུས་ལྟར་བཏགས་པ་ཡིན་པར་བཤད་ལ། དེའི་མང་མཁར་ཁྲ་ཚང་ནི་ཐོག་མར་ལམ་འབྲས་པ་བློ་བཟང་དཀར་མོ་སོགས་ཀྱི་གནས་དེ་ཉིད་དེ་དེ་ཉིད་ཀྱང་གནས་ཅུང་ཟད་འཕོས་པ་དེང་སང་བསམ་འགྲུབ་དགོན་གསར་དུ་གྲགས་པ་ཁོ་བོ་ཅག་གི་ཡོངས་འཛིན་དམ་པ་མཁན་ཆེན་ཐམས་ཅད་མཁྱེན་པ་ངག་དབང་ཆོས་གྲགས་ཀྱི་སྐབས་ཀྱི་བཞུགས་གནས་མཛད་པ་འདི་ཡིན་ནོ། ། ལོ་ཙཱ་བ་དེས་བླ་མ་དཔལ་ལྡན་སེངྒེ་ལ་གདམས། དེས་བུ་སྟོན་རིན་པོ་ཆེ་ལ། དེའི་དྲུང་དུ་དཔལ་ལྡན་བླ་མ་དམ་པ་བསོད་ནམས་རྒྱལ་མཚན་གྱིས་གསན། འདིས་ཀྱང་སྤྲོས་མེད་ཀྱི་ཁྲིད་ཡིག་སོགས་མཛད། ཐེག་ཆེན་ཆོས་ཀྱི་རྒྱལ་པོ་ཀུན་དགའ་བཀྲ་ཤིས་དང་། ཇོ་ནང་ཕྱོགས་ལས་རྣམ་རྒྱལ་ལ་གསུངས། དེ་གཉིས་ནས་བརྒྱུད་པ་སོ་སོར་གྱེས་པ་ནི། ཤར་ཆེན་ཡེ་ཤེས་རྒྱལ་མཚན།
ཇོ་ནང་ཕྱོགས་ལས་རྣམ་རྒྱལ། ངོར་ཆེན་ཀུན་དགའ་བཟང་པོ། དེས་མུས་ཆེན་སེམས་དཔའ་ཆེན་པོ་ལ་གདམས་པ་ཡིན་ལ། ཡང་ཐེག་ཆེན་རིན་པོ་ཆེའི་བླ་མ་དམ་པའི་དྲུང་དུ་གཤེད་དམར་གྱི་ཁྲིད་བཀའ་གསན། རྡོ་རྗེའི་ཚིག་རྐང་གི་རྣམ་བཤད་སོགས་ཡིག་ཆ་ཡང་མང་དུ་མཛད་དེ་འཇམ་དབྱངས་ནམ་མཁའ་རྒྱལ་མཚན་ལ་གནང་། དེ་ཉིད་དང་སེམས་དཔའ་ཆེན་པོ་གཉིས་ཆར་ལ་བདག་ཆེན་རྡོ་རྗེ་འཆང་གིས་གསན་ཏེ། དེ་ལྟར་བརྒྱུད་པའི་ཆུ་བོ་གཉིས་འདུས་ཀྱི་བདག་ཆེན་རྡོ་རྗེ་འཆང་བློ་གྲོས་རྒྱལ་མཚན་ནས། རྡོ་རིང་ཀུན་སྤངས་པ། ཚར་ཆེན་བློ་གསལ་རྒྱ་མཚོའི་བར་དུ་བརྒྱུད། ཚར་ཆེན་ཉིད་ཀྱིས་འདི་སྐོར་ལ་འཆད་ཉན་རྩལ་དུ་བཏོན་པ་མཛད་པའི་སློབ་མ་ཡང་མཁས་པའི་དབང་པོ་མང་ཐོས་ཀླུ་སྒྲུབ་རྒྱ་མཚོ་དང་།
བོ་དོང་མཁྱེན་བརྩེ་བ་སོགས་བྱོན་པ་ལས། འདི་གཉིས་ཆར་གྱིས་ཚར་ཆེན་གྱི་གསུང་ལ་ཟིན་བྲིས་མཛད་པའི་གཤེད་དམར་གྱི་བསྐྱེད་རིམ་གྱི་རྣམ་བཤད། ཁོག་ཕུབ། སྤྲོས་མེད་ཀྱི་ཁྲིད་ཡིག་སོགས་ཆ་ཚང་བ་རེ་རེ་ཡོད་ཅིང་། མཁས་པའི་དབང་པོ་མང་ཐོས་ཀླུ་སྒྲུབ་རྒྱ་མཚོ་ལ་མཁན་ཆེན་ཐམས་ཅད་མཁྱེན་པ་ངག་དབང་ཆོས་གྲགས་ཀྱིས་འདིའི་དབང་། སྤྲོས་མེད་ཀྱི་བྱིན་རླབས་སོགས་དང་། དེའི་ཁྲིད། དེ་དག་གི་རྒྱབ་ཆོས་རྒྱ་གཞུང་ཚད་ཐུབ་བིརྺ་པ་དང་། དཔལ་འཛིན་སོགས་ཀྱིས་མཛད་པ། བོད་གཞུང་ངོར་ཆེན་ཀུན་དགའ་བཟང་པོ་སོགས་ཀྱིས་མཛད་པ་རྣམས་ཕྱོགས་ཅིག་ཏུ་བཞུགས་པའི་གཤེད་དམར་སྐོར་པོ་ཏི་གཅིག་ཙམ་གསན།
རྗེ་བཙུན་དམ་པ་དེ་ཉིད་ཀྱི་དྲུང་དུ་ཁོ་བོ་ཅག་གིས་སྤྲོས་མེད་ཀྱི་ཁྲིད་སྨིན་རྒྱས་དང་། རྗེ་རང་ཉིད་ཀྱིས་ཀླུ་སྒྲུབ་རྒྱ་མཚོར་གསན་པའི་གཤེད་དམར་པོ་ཏི་ཡོངས་རྫོགས་ཀྱི་ལུང་། འདི་སྐོར་གྱི་སྤྲོས་མེད་ཀྱི་བྱིན་རླབས། འོད་གསལ་གྱི་བྱིན་རླབས། དེའི་ཡིག་ཆ་རྗེ་ཉིད་ཀྱིས་མཛད་པའི་ལུང་། བདུད་རྩི་བྱིན་རླབས་སོགས་ཆོས་སྐོར་ཆ་ཚང་བའི་བཀའ་དྲིན་ཐོབ་པ་ཡིན་ནོ། ། བརྒྱུད་པའི་རིམ་པ་འདི་ནི་ལུགས་སྲོལ་གཅིག་ཡིན་ཞིང་། གཞན་ཡང་མུས་ཆེན་སེམས་དཔའ་ཆེན་པོ་ནས་ཀུན་ཆེན་པོ། ཡོངས་འཛིན་དཀོན་མཆོག་འཕེལ་བ། རྗེ་ལྷ་མཆོག་སེངྒེ།
རྗེ་བཙུན་དཀོན་མཆོག་ལྷུན་གྲུབ། རྗེ་དཀོན་མཆོག་དཔལ་ལྡན། ཤར་ཆེན་ཀུན་དགའ་བཀྲ་ཤིས། དེས་ཆོས་ཀྱི་སྤྱན་ལྡན་ལོ་ནས་སྤྱན་སྔ་རིན་པོ་ཆེ་ཀུན་དགའ་དོན་གྲུབ་ལ་གནང་། དེའི་དྲུང་དུ་ཁོ་བོ་ཅག་གི་གཤེད་དམར་ལྷ་ལྔའི་དབང་དང་། རྗེ་ཐར་རྩེ་ནས་ནམ་མཁའ་དཔལ་བཟང་གི་ཡིག་ཆའི་སྟེང་ནས་སྤྲོས་མེད་ཀྱི་ལུང་ཁྲིད་སོགས་ཐོབ་ཅིང་། གཞན་ཡང་ཡོངས་འཛིན་དཀོན་མཆོག་འཕེལ་བའི་དྲུང་དུ་ས་ལོ་ཐམས་ཅད་མཁྱེན་པས་གསན་ནས་སྙིགས་དུས་ཀྱི་བསྟན་པའི་གསལ་བྱེད་ཆེན་པོ་སྔགས་འཆང་ཆོས་ཀྱི་རྒྱལ་པོ་ངག་དབང་ཀུན་དགའ་རིན་ཆེན་སོགས་ལ་གནང་ནས་དེ་ནས་བརྒྱུད་པ་ཡང་ད་ལྟར་བཞུགས་སོ། ། ས་ལོ་ཆེན་པོ་འདིའི་སྒྲུབ་ཐབས་དང་། སྤྲོས་མེད་ཀྱི་ཁྲིད་ཡིག་ཀྱང་མཛད། སྔགས་འཆང་ཆོས་ཀྱི་རྒྱལ་པོས་ཀྱང་གཤེད་དམར་དཔའ་གཅིག་གི་སྒྲུབ་ཐབས་མཛད་ཅིང་།
ལྷག་པའི་ལྷ་འདི་ལ་བྱེ་བསྙེན་ཀྱང་མཐར་ཕྱིན་པར་མཛད་པར་སྒྲུབ་ཐབས་དེའི་མཛད་བྱང་གིས་རྟོགས་པ་ཡིན་ནོ། ། དེས་ན་གློ་བོ་ལོ་ཙཱ་བ་འདིས་གཤེད་དམར་གྱི་དབང་དར་པན་ཨཱ་ཙརྻ་ལ་གསན་པའི་བགྲོས་གང་དུ་ཡང་མ་བྱུང་བས། ལུགས་འདིའི་དབང་གི་བརྒྱུད་པ་ལ་དར་པན་ཨཱ་ཙརྻ་འདྲེན་པ་འདི་ཇི་ལྟར་ཡིན་བརྟག་པར་བྱ་དགོས་པ་ཙམ་དུ་སྣང་ལ། བལ་པོ་བྷ་རནྟྲ་ལ་བཅུ་གསུམ་མའི་དབང་ཙམ་གསན་ཞེས་པ་ལོ་རྒྱུས་ཀུན་ལས་འབྱུང་བས། སྨིན་བྱེད་བྷ་རནྟྲ་ལ་གསན་པ་དེས་གོ་ཆོད་མཛད་ནས་དར་པན་ལ་སྨིན་བྱེད་མ་ཞུས་པ་ཡིན་ནམ་སྙམ་སྟེ་་་་་་གློ་བོ་ལོ་ཙཱ་བས་གཤེད་དམར་གྱི་དབང་བླ་མ་གཞན་ལས་ཐོབ་རྗེས་སུ་དར་པན་ཨཱ་ཙརྻ་དང་མཇལ་དུས་གཤེད་དམར་གྱི་ཁྲིད་རྡོ་རྗེའི་ཚིག་རྐང་དང་བཅས་པ་གསན། དེས་ན་འདིའི་དབང་བཀའ་དང་ཁྲིད་བཀའ་བརྒྱུད་པ་ཐ་དད་དུ་བྱེད། དཔྱད་པར་བྱའོ། ། སྲོལ་ལྔ་པ་ནི། གཤོང་རྡོ་རྗེ་རྒྱལ་མཚན་གྱི་གཅུང་པོ་གཤོང་བློ་བརྟན་གྱིས་པཎྜི་ཏ་བི་མ་ལ་ཤྲཱི་ལ་ལུང་བླངས་ཏེ་གཤེད་དམར་གྱི་རྒྱུད་ལེའུ་བཅུ་དགུ་པ་འདི་བསྒྱུར་ཏེ། དེའི་ལུང་ད་ལྟ་ཡང་བཞུགས་པ་ཡིན་ལ།
རྒྱུད་འདིའི་ལེའུ་དང་པོ་ནས་ལྷ་ལྔའི་དཀྱིལ་འཁོར་བསྟན་ཞིང་། བརྒྱད་པ་ནས་ལྷ་བཅུ་གསུམ་མའི་དཀྱིལ་འཁོར་བསྟན་པར་བཤད། བུ་སྟོན་རིན་པོ་ཆེས་བསྒྱུར་བའི་རྒྱུད་ལེའུ་ཉེར་གཉིས་པ་ནས་མཆོག་སྒྲུབ་པའི་དཀྱིལ་འཁོར་ལྷ་ལྔ་མ་ཁོ་ན་སྟོན། རྒྱུད་དེ་ན་གཞན་ན་མེད་པའི་རྫས་ཀྱི་སྦྱོར་བ་ལ་བརྟེན་པའི་ལས་ཚོགས་ཤིན་ཏུ་མང་བ་ཞིག་བཞུགས་པར་བཤད་དོ། ། སྲོལ་ལྔ་པ་འདི་ལ་རྒྱུད་ཀྱི་ལུང་བཤད་ཀྱི་རྒྱུན་ལུང་ཙམ་མ་གཏོགས་དབང་དང་ཁྲིད་སོགས་མེད་ལ། དེས་ན་དེ་ལྟར་བཤད་མ་ཐག་པའི་ལམ་སྲོལ་དེ་དག་ལས། གློ་བོ་ལོ་ཙཱ་བ་ནས་བརྒྱུད་པའི་ཁུང་བཙུན་ཞིང་ཁྱད་པར་འཕགས་པར་བླ་མ་གོང་མ་རྣམས་གསུངས་པས་དེ་ལྟར་དུ་ཤེས་པར་བྱའོ། ། དེ་བས་ན་བོད་ཡུལ་འདིར་གྲུ་ཆེན་ཤྲཱི་དྷ་ར་ཏེ་སློབ་དཔོན་དཔལ་འཛིན་ཉིད་ཀྱི་དབང་ཆོག་དང་བསྐྱེད་རྫོགས་ཀྱི་གཞུང་སོགས། གཞུང་ཕྲན་རྣམས་བསྡེབས་པས་དེ་ཉིད་ཀྱི་དགོངས་པ་ཕྱིན་ཅི་མ་ལོག་པའི་བཅུ་གསུམ་མའི་ལམ་སྲོལ་ཚང་ལ་མ་ནོར་བ་གཅིག་དང་། ཆག་ལོས་བསྒྱུར་བའི་བསྐྱེད་རིམ་གྱི་གཞུང་ལ་བརྟེན།
དཱ་ན་ཤཱི་ལའི་འཁྲུལ་འཁོར་གྱི་ལས་ཚོགས་གསལ་བར་བྱས། དཔྱལ་ཆག་དཱ་གསུམ་ལས་བྱུང་བའི་དབང་བཀའ་གསུམ་དང་། གློ་བོ་ལོ་ཙཱ་བ་ནས་བརྒྱུད་པའི་རྫོགས་རིམ་གྱི་གཞུང་རྣམས་བསྒྲིགས་ནས་བརྒྱུད་པ་སོ་སོ་ནས་བྱུང་བའི་ལྷ་ལྔ་མའི་ལམ་སྲོལ་ཆ་ཚང་བ་གཅིག་སྟེ། གཤིན་རྗེ་གཤེད་དམར་པོའི་ལམ་སྲོལ་ཡོངས་སུ་རྫོགས་པ་གཉིས་དེང་སང་གི་བར་དུ་ཡང་དར་རྒྱས་སུ་བཞུགས་པ་འདི་ཡིན་ནོ། ། ད་ལོ་རྒྱུས་དེ་རྣམས་དང་ལྡན་པའི་ལམ་ཉམས་སུ་བླངས་པ་ལ། སྤྱིར་རྒྱུད་སྡེ་སོ་སོའི་དགོངས་པ་འཕགས་ཡུལ་དུ་བྱོན་པའི་སློབ་དཔོན་རྣམས་ཀྱིས་གདུལ་བྱ་བཀྲི་ཚུལ་མི་འདྲ་བ་རབ་ཏུ་མང་པོ་ཅིག་གསུངས་ཀྱང་། རྩོད་མེད་ཀྱི་གྲུབ་ཆེན་དཔལ་བིརྺ་པའི་ཞལ་སྔ་ནས་ཀྱིས་གདུལ་བྱ་སྐལ་བ་དམན་པ་རྣམས་རིམ་གྱིས་བཀྲི་བའི་ཕྱིར་དུ་གསུང་ངག་རིན་པོ་ཆེ་ལམ་འབྲས་བུ་དང་བཅས་པའི་གདམས་པ་དང་། གདུལ་བྱ་སྐལ་བ་དང་ལྡན་པ་རྣམས་ཅིག་ཅར་དུ་བཀྲི་བའི་ཕྱིར་དུ་ཤིན་དུ་སྤྲོས་པ་མེད་པའི་མན་ངག་གི་དེ་ཁོ་ན་ཉིད་དེ། གཉིས་ཙམ་གསུངས་པ་ལས། ད་རེས་སྐབས་སུ་བབས་པ་ཤིན་དུ་སྤྲོས་པ་མེད་པའི་མན་ངག་གི་སྒོ་ནས་བཀྲི་བ་ཡིན་པས།
འདི་ལ་སྨིན་པར་བྱེད་པའི་དབང་དང་། གྲོལ་བར་བྱེད་པའི་ལམ་རིམ་པ་གཉིས་ལས། དང་པོ་དབང་བསྐུར་བ་ནི། རྡོ་རྗེ་ཐེག་པའི་ལམ་ཐམས་ཅད་ཀྱི་རྩ་བ་ཡིན་ཅིང་། རྟེན་འབྲེལ་ཀྱང་དེ་ནས་བསྒྲིག་དགོས་ལ། ཁྱད་པར་དུ་འདི་ལྟ་བུའི་ལམ་རིམ་པ་གཉིས་བསྒོམ་པ་ལ་ཐོག་མར་བིརྺ་པ་ནས་ཆག་ལོ་ཙཱ་བ་ལ་བརྒྱུད་པའི་གཤིན་རྗེ་གཤེད་དམར་པོ་ལྷ་ལྔའི་དཀྱིལ་འཁོར་དུ་དབང་བསྐུར་དགོས་པས། དེ་ནི་ཁ་སང་ནས་ཀྱི་གནས་སྐབས་སུ་ལེགས་པར་གྲུབ་པ་དེ་ཡིན། ད་དེ་ལྟ་བུའི་དབང་བཞི་པའི་ལམ་རིམ་པ་གཉིས་ཀྱིས་བཀྲི་བའི་ཚུལ་ནི། དང་པོ་བསྐྱེད་རིམ་ལ། ཚོགས་བསོག་པ་དང་།
བསྐྱེད་པའི་རིམ་པ་ལ་སེམས་འཛིན་པ་གཉིས་ལས། དང་པོ་ནི། བདུད་རྩིའི་བུམ་པ་ལྟར་གྱི་མངོན་རྟོགས་སྐྱབས་འགྲོ་ནས་བཟླས་པའི་བར་དུ་བསྒོམ་པ་སྟེ། དེ་དག་གི་དོན་རྣམས་ནི་ལུང་སྦྱོར་ནས་འབྱུང་བ་བཞིན་བཤད་ཅིང་། མཛེས་རྒྱན་ལས། སློབ་མ་རྣམས་ཀྱིས་ཀྱང་བསག་སྦྱང་ལ་དམིགས་ཏེ་སྐྱབས་འགྲོ་ནས་ཡེ་ཤེས་ཚོགས་བསག་གི་བར་ཞག་ཁ་ཡར་བསྒོམ་པར་བཤད་ཀྱང་། དེང་སང་དེའི་སྲོལ་ནི་ཧ་ཅང་མི་འདུག་ལ། གང་ལྟར་ཡང་དེའི་རྗེས་སུ་སེམས་འཛིན་པ་ལ། བདག་བྱིན་གྱིས་བརླབས་པ། སྣང་བ་བྱིན་གྱིས་བརླབས་པ།
ཟུང་འཇུག་བྱིན་གྱི་རླབས་པ་གསུམ་གྱི་སྒོ་ནས་སྟོན་དགོས་པས། དེ་ལ་དང་པོ་བདག་བྱིན་གྱིས་བརླབས་པ་ནི། རིམ་པའམ་ཡང་ན་ཅིག་ཅར་དུ། ། སངས་རྒྱས་རྗེས་དྲན་བསྒོམ་བྱ་སྟེ། ། གོང་བུར་གནས་པའི་བདག་ཉིད་ཀྱི། ། ལུས་འདི་གཤིན་རྗེ་གཤེད་དམར་པོ། ། འདི་ནི་བེམ་པོ་མ་ཡིན་ལ། ། ཤ་དང་ཁྲག་ཀྱང་དེ་མ་ཡིན། ། བདེན་མིན་བརྫུན་པའང་མ་ཡིན་ནོ། ། ཐ་མལ་མ་ཡིན་ཡེ་ཤེས་སྐུ། །
ཞེས་སོགས་ཀྱི་དོན་ཉམས་སུ་ལེན་པ་ལ། ཐབས་དགུ་སྟེ། སེམས་འཇོག་པ་དང་། རྒྱུན་དུ་འཇོག་པ་དང་། གླན་ཏེ་འཇོག་པ་དང་། ཉེ་བར་འཇོག་པ་དང་། དུལ་བར་བྱེད་པ་དང་། ཞི་བར་བྱེད་པ་དང་། ཉེ་བར་ཞི་བར་བྱེད་པ་དང་། རྩེ་གཅིག་ཏུ་བྱེད་པ་དང་།
ཤིན་ཏུ་མཉམ་པར་འཇོག་པ་དང་དགུ་ལས། དང་པོ་ནི། སྔར་ལྟར་སྐྱབས་འགྲོ་ནས་ཡེ་ཤེས་པ་འཇུག་པའི་བར་གྱི་མངོན་པར་རྟོག་པ་བསྒོམ་ནས་དེ་ལ་སེམས་ཅུང་ཟད་འཇོག་པའོ། ། གཉིས་པ་རྒྱུན་དུ་འཇོག་པ་ནི། གོང་གི་དེའི་རྗེས་སུ་དཀྱིལ་འཁོར་མ་བསྡུས་པར་སྤྱན་དབུས་མ་ལ་སེམས་འཛིན་པ་ཡིན་ཏེ། དེ་ཡང་རང་གཤིན་རྗེ་གཤེད་དུ་གསལ་བའི་སྤྱན་དབུས་མ་ཁྲོ་བོའི་སྤྱན་གཡས་པ་གྱེན་དུ་ལངས་པ་ལྟ་བུ། དབུས་ནག་པ། མཐའ་སྐྱ་བ། སྤྱན་རྩ་དམར་ཤིག་གེ་བ་དེ་འདྲ་བ་ཞིག་ཡིད་ཡུལ་དུ་གསལ་བར་བྱས་ལ་སེམས་བཟུང་ཞིང་། དེ་ཡང་གསལ་ན་གསལ་ཏེ་འཕྲོ་བཅད་ལ་བསམ་གཏན་གྱི་དུག་དབྱུང་།
མི་གསལ་ན་མི་གསལ་ཏེ་འཕྲོ་བཅད་ལ་བསམ་གཏན་གྱི་དུག་དབྱུང་། དེ་ལྟར་བྱས་ཏེ་ཡང་ཡང་དུ་བསྒོམ་པས་གསལ་པོ་རང་མ་བྱུང་ན། སྤྱན་དབུས་མ་ཞེས་སོགས་རང་གི་ཚིག་ཏུ་བརྗོད་པའི་སྒོ་ནས་ཀྱང་སེམས་བཟུང་། དེས་ཀྱང་མ་གསལ་ན་གཞན་བརྗོད་དུ་འཇུག་པའམ། བྲིས་པ་ལ་བལྟས་ནས་ཀྱང་སེམས་འཛིན་དུ་འཇུག་ཅིང་། གལ་ཏེ་མ་བསྒོམ་ཀྱང་རྣམ་པ་ཝལ་ཝལ་བྱུང་ན། དེ་ཡང་བསམ་གཏན་གྱི་དུག་ཡིན་པས་བུམ་པ་དང་། སྣམ་བུ་སོགས་ལ་སེམས་ཡངས་སུ་བཅུག་ནས་དེ་གཉིས་རེ་འཇོག་ཏུ་བྱས་ཏེ། དེ་ཡང་གསལ་ན་གསལ་ཏེ་འཕྲོ་བཅད། ཅེས་པའི་དོན་སྤྱན་དབུས་མ་ལྟ་བུ་དང་པོར་བློ་ཡུལ་དུ་གསལ་པོ་ཅིག་བྱུང་ཡང་།
སེམས་དེ་ལ་ཧྲིལ་ཏེ་མི་གནས་པར་རྟོག་པ་གཞན་བྱུང་ན་དེ་ནི་རྣམ་རྟོག་རྐུན་པོའི་བདུད་ཅེས་བྱ་བ་བསམ་གཏན་གྱི་དུག་ཡིན་པས། དེའི་འཕྲོ་བཅད་ཅེས་པའི་དོན་ཡིན་གྱི། སེམས་བཟུང་བའི་གཞི་དེའི་རྣམ་པ་གསལ་བའི་ངོས་ནས་དེ་ཁོ་ནའི་སྟེང་དུ་སེམས་གནས་ཏེ། སེམས་གཞན་དུ་མི་འཕྲོ་ན་དེ་གའི་ངང་དུ་ཅི་གནས་གནས་འཇོག་དགོས་པ་ཡིན་གྱི། དེའི་འཕྲོ་གཅོད་པ་མ་ཡིན་ཞིང་། མི་གསལ་ན་ཞེས་སོགས་ནི་གོ་སླའོ། དེའི་རྗེས་སུ་རྗེས་ཀྱི་བྱ་བ་རྣམས་འོག་ནས་འབྱུང་བ་ལྟར་བྱས་ལ། སྤྱོད་ལམ་ལ་འཇུག་པ་སྟེ་འདི་རྣམས་ལ་ཐུན་བཞིར་གཅོད་པའམ། མ་བཅད་ཀྱང་རུང་ངོ་། ། དེ་ནས་ཉི་མ་གཉིས་པའི་ཐུན་དང་པོ་ལ་སྔར་གྱི་སྤྱན་དེ་ཁ་ལ་སེམས་འཛིན་ལུགས་སྔ་མ་ལྟར་བྱས་ལ་བསྒོམ།
དེས་ན་འདི་ནི་གཙོ་བོ་ཡིན་ལ། གཞན་བརྒྱད་པོ་ནི་འདིའི་དམིགས་པ་སོགས་སེམས་འཛིན་རྣམས་ཀྱི་བོགས་འདོན་ནམ་ཡན་ལག་ལྟ་བུ་ཡིན་པས། དེ་ནས་གསུམ་པ་གླན་ཏེ་འཇོག་པ་ནི། ཤེས་པ་ཕྱིར་འཕྲོ་ན། ངའི་ཤེས་པ་འདི་ཕྱིར་འཕྲོས་བྱུང་སྙམ་དུ་དྲན་པས་ཟིན་པར་བྱས་ནས། སླར་དེ་ཉིད་ལ་ལྷན་ནེ་གླན་ནས་འཇོག་པའོ། ། བཞི་པ་ཉེ་བར་འཇོག་པ་ནི། སྤྱན་དབུས་མ་ལྟ་བུའི་དམིགས་པ་གཅིག་གི་གསུན་ཞིང་སྐྱོ་ན། དེ་མ་ཡིན་པའི་དབུའི་གཙུག་ཏོར་ལྟ་བུ་གང་ཡང་རུང་བ་ཞིག་ཐུན་རེ་རེ་ཙམ་བསྒོམ་ནས། ཡང་སྔར་གྱི་དེ་ཉིད་བསྒོམ་པའོ། །
ལྔ་པ་དུལ་བར་བྱེད་པ་ནི། ཏིང་ངེ་འཛིན་ལ་ཡོན་ཏན་དཔག་ཏུ་མེད་པ་ཡོད་པར་ཤེས་པའི་བློ་གྲོས་སྤྱོད་ལམ་ཐམས་ཅད་དུ་དམིགས་པ་གསལ་བ་མེད་ཀྱང་། རྒྱུན་དུ་ལྷའི་རྣམ་པ་དྲན་པའི་སྒོ་ནས་སེམས་དུལ་བར་བྱེད་པའོ། ། དྲུག་པ་ཞི་བར་བྱེད་པ་ནི། རྣམ་རྟོག་འཕྲོ་བས་སེམས་མི་དགའ་ན། དམིགས་པ་གང་བསྒོམ་པ་དེའི་སྟེང་དུ་སེམས་ལྷོད་དེ་གློད་ནས་ཞི་བར་བྱེད་པའོ། ། བདུན་པ་ཉེ་བར་ཞི་བར་བྱེད་པ་ནི། འདོད་ཆགས་ལ་སོགས་པ་མི་དགེ་བའི་སེམས་སྐྱེས་ན། དེ་ལྟ་བུའི་རྣམ་རྟོག་གི་འཕྲོ་སྦད་དེ་བཅད་ནས་དམིགས་པ་ལ་གནད་དུ་བསྣུན་པས་ཞི་བར་བྱེད་པའོ། ། བརྒྱད་པ་རྩེ་གཅིག་ཏུ་འཇོག་པ་ནི།
སེམས་ཕྱིར་འཕྲོ་ན་འཕྲོས་པ་དེ་ངོ་ཤེས་པར་བྱས་ནས་དམིགས་པ་དེ་ཉིད་ཀྱི་སྟེང་དུ་སེམས་རྩེ་གཅིག་ཏུ་འཇོག་པའོ། ། དགུ་པ་ཤིན་ཏུ་མཉམ་པར་འཇོག་པ་ནི། བསྒོམ་པའི་སྟོབས་ཀྱིས་དམིགས་པ་དེ་དག་བརྟན་པར་གྱུར་པ་ན། ཆེད་དུ་གཏད་ནས་མ་བསྒོམ་པར་ཡང་ཏིང་ངེ་འཛིན་རང་ཤུགས་ཀྱིས་འབྱུང་བ་ཡིན་པས། དེ་དག་གི་དོན་ནི་མདོ་སྡེ་རྒྱན་ལས། དམིགས་པ་ལ་ནི་སེམས་གཏད་ནས། ། དེ་རྒྱུན་རྣམ་པར་གཡེངས་མི་བྱ། ། རྣམ་གཡེང་མྱུར་དུ་རྟོགས་བྱས་ནས། ། དེ་ལས་སླར་ནི་གླན་པར་བྱ། ། བློ་ལྡན་གོང་ནས་གོང་དུ་ཡང་། །
སེམས་ནི་ནང་དུ་བསྡུ་བར་བྱ། ། དེ་ནས་ཡོན་ཏན་མཐོང་བའི་ཕྱིར། ། ཏིང་ངེ་འཛིན་ལ་སེམས་འདུལ་ལོ། ། རྣམ་གཡེང་ཉེས་པ་མཐོང་བའི་ཕྱིར། ། དེ་ལ་མི་དགའ་ཞི་བར་བྱ། ། བརྣབ་སེམས་ཡིད་མི་བདེ་ལ་སོགས། ། ལངས་པ་དོན་ནི་ཞི་བར་བྱ། ། དེ་ནས་སྡོམ་བརྩོན་ཅན་གྱི་ནི། ། སེམས་ལ་མངོན་པར་འདུ་བྱེད་བཅས། ། རང་གི་ངང་གིས་འབྱུང་བ་ཐོབ། །
དེ་གོམ་པ་ལས་འདུ་མི་བྱེད། ། དེ་ནས་དེ་ཡི་ལུས་དང་སེམས། ། ཤིན་དུ་སྦྱངས་པ་ཆེ་ཐོབ་ནས། ། ཡིད་ལ་བྱེད་དང་བཅས་ཤེས་བྱ། ། དེ་ཡིས་དེ་ནི་འཕེལ་བྱས་ནས། ། འཕེལ་བ་རིང་དུ་འགྲོ་བ་ཡིས། ། དངོས་གཞིའི་གནས་པ་དེ་ཐོབ་བོ། ། ཞེས་གསུངས་ཏེ། ཚུལ་དེ་རྣམས་ཀྱི་སྒོ་ནས་སེམས་འཛིན་པ་ཡིན་པས། དེ་ཡང་དང་པོ་སྤྱན་དབུས་མ་ལ་སེམས་འཛིན་ལུགས་མཚན་ཉིད་པ་ཅིག་མ་བྱུང་ན་འོག་མ་རྣམས་ལའང་ཞི་གནས་མཚན་ཉིད་པ་ཞིག་སྐྱེ་དཀའ་བས།
དེས་ན་འདི་ལ་ཞག་ཁ་ཡར་བ་ལ་སོགས་པ་བསྒོམ་པར་བཤད་ཀྱང་། དེང་སང་ཉི་མ་རེ་ལས་བསྒོམ་པའི་སྲོལ་མི་འདུག་ཅིང་། གང་ལྟར་ཡང་དེ་ལ་སེམས་འཛིན་ལུགས་ལེགས་པོ་ཅིག་བྱུང་པའི་ལུགས་སུ་བྱས་ནས། གཞན་རྣམས་བོགས་འདོན་ཤར་འདེབས་ཀྱི་ཚུལ་དུ་བྱུང་བས་འདི་ལ་ཐུན་བཞིར་བཅད་ནས་ནན་གྱིས་བསྒོམ་པར་བྱེད་དགོས་ཤིང་། རྗེས་རྣམས་འོག་ནས་འབྱུང་བ་བཞིན་ནོ། ། དེ་ནས་ཉི་མ་གསུམ་པའི་ཐུན་ཆུང་དང་པོ་ལ་མངོན་རྟོགས་བསྒོམ་པ་འདྲ། དེ་ནས་སྔར་གྱི་སྤྱན་དབུ་མ་དེ་ཁ་ལ་སེམས་འཛིན། ཐུན་ཆུང་གཉིས་པ་ལ་དེའི་སྟེང་དུ་རྩ་བའི་སྤྱན་གཉིས་ཁྲོ་བོའི་སྤྱན་དམར་ཞིང་ཟླུམ་པ། དབུས་ནག་པ། མཐའ་སྐྱ་བ་ཞེས་སོགས་བརྗོད་ཅིང་སེམས་འཛིན།
དེ་ནས་ཞལ་གྱི་སྒྲོས་མཆེ་བ་གཙིགས་པ་དང་བཅས་པ། ཤངས་ཀྱི་ཁྲོ་གཉེར་རྣམས་ལ་གསལ་ན་གསལ་ཏེ་འཕྲོ་བཅད་པ་སོགས་གོང་བཞིན་བྱས་ལ་སེམས་འཛིན། དེ་ནས་ཐུན་ཆུང་གསུམ་པ་ལ། ། དེ་རྣམས་ཀྱི་སྟེང་དུ་ཞལ་གྱི་དཀྱིལ་འཁོར་བྱིན་པོ་སྙན་གཉིས་སྙན་ཤལ་རིང་བ་དང་ལྡན་པ། ཕྱག་གཉིས་ཕྱག་མཚན་དང་བཅས་པ་ལ་སེམས་འཛིན། ཐུན་ཆུང་བཞི་པ་ལ། སྨ་ར་དང་སྨིན་མ་དང་། དབུ་སྐྲ་ཁམས་པ་གྱེན་དུ་འཁྱིལ་བ་དང་བཅས་པ་ལ་སེམས་འཛིན་ཚུལ་གོང་བཞིན་བྱས་ནས་བསྒོམ་པ་སྟེ། འདི་རྣམས་ལ་ཆོས་ཐུན་ཅིག་བྱས་ལ། ཐུན་ལས་ལྡང་བར་འདོད་པ་དང་། །
དང་པོར་དཀྱིལ་འཁོར་བསྡུས་ལ་འོད་གསལ་དུ་བཅུག དེ་ལས་ལང་སྟེ་ཧཱུྃ་ཞེས་བརྗོད་པས་སླར་ཡང་རྟེན་དང་བརྟེན་པར་བཅས་པའི་དཀྱིལ་འཁོར་གསལ་བཏབ་ཅིང་དག་པ་དྲན་ནས་བཟླས་པ་བྱས་ཏེ་དངོས་གྲུབ་བླང་བ་དང་། སྨོན་ལམ་རྣམས་བྱའོ། ། དེ་ནས་ཉི་མ་བཞི་པའི་ཐུན་དང་པོ་ལ་སྦྲུལ་རྒྱན་རྣམས་ལ་སེམས་འཛིན་པས། དེ་ཡང་མཐའ་ཡས་སྔོན་པོས་དབུ་སྐྲ་བཅིང་པ། འཇོག་པོ་དམར་པོས་རྣ་རྒྱན་བྱས་པ། རིགས་ལྡན་ཁྲ་བོས་དཔུངས་པ་ལ་བརྒྱན་པ། དུང་སྐྱོང་སེར་པོས་ཕྱག་གདུབ་བྱས་པ། པདྨ་དཀར་པོས་མགུལ་པ་བརྒྱན་པ། སྟོབས་རྒྱུ་ལྗང་ཁུས་མཆོད་ཕྱིར་ཐོགས་བྱས་པ།
ནོར་རྒྱས་སེར་པོས་སྐེ་རགས་བཅིང་པ། པད་ཆེན་དཀར་པོས་རྐང་གདུབ་བྱས་པ་སྟེ་ཐམས་ཅད་ཀྱང་ཕུད་ཀྱི་སྒྲ་སྒྲོགས་པ། ལྕེ་གཉིས་གཉིས་དང་ལྡན་ཞིང་། མཆེ་བའི་མྱུ་གུ་དང་བཅས་པར་གསལ་ན་གསལ་ཏེ་འཕྲོ་བཅད་པ་སོགས་ཀྱི་སེམས་འཛིན། ཐུན་གཉིས་པ་ལ་དེ་རྣམས་ཀྱི་སྟེང་དུ་ཐོད་པ་སྐམ་པོ་ལྔས་དབུ་རྒྱན་དང་། རློན་པ་ལྔ་བཅུའི་དོ་ཤལ་ལ་སེམས་འཛིན། གསུམ་པ་ལ་ཞབས་གཡས་བསྐུམ། གཡོན་བརྐྱང་། སྟག་གི་པགས་པའི་ཤམ་ཐབས་དང་བཅས་པ། བཞི་པ་ལ་སྐུ་བྱིན་པོ་སྦོམ་ལ་རྒྱས་པ།
ཡན་ལག་དང་ཉིང་ལག་རྣམས་ཐུང་ཞིང་རགས་པ་དང་། ཡུམ་རྡོ་རྗེ་རོ་ལང་མ་གཡས་གྲི་གུག་སོགས་མངོན་རྟོགས་ལྟར་བཤད་ལ་སེམས་འཛིན་དུ་བཅུག་ཅིང་། དེ་ནས་ཉི་མ་ལྔ་པའི་ཐུན་ཆུང་དང་པོ་ལ་སྔར་གྱི་དེའི་སྟེང་དུ་ཞབས་འོག་གི་མ་ཧེ། པདྨ་ཉི་མ་མེ་རི་དང་བཅས་པ། གཉིས་པ་ལ་ཤར་གྱི་གཏི་མུག་གཤིན་རྗེ་གཤེད་དང་། ལྷོའི་སེར་སྣ་གཤིན་རྗེ་གཤེད་གཉིས་ཀྱང་མངོན་རྟོགས་བཞིན་བཤད་ལ། དེ་རྣམས་ཀྱང་གསལ་ན་གསལ་ཏེ་འཕྲོ་བཅད་པ་སོགས་སྔར་ལྟར་བྱས་ལ་སྒོམ་དུ་འཇུག དེ་ནས་ཐུན་ཆུང་གསུམ་པ་ལ་ནུབ་ཀྱི་འདོད་ཆགས་གཤིན་རྗེ་གཤེད་དང་། བྱང་གི་ཕྲག་དོག་གཤིན་རྗེ་གཤེད་གཉིས་ཀྱང་དེ་བཞིན་དུ་བྱས་ནས་སེམས་འཛིན་ཅིང་། བསམ་གཏན་གྱི་དུག་དབྱུང་བ་སོགས་འདྲ།
ཐུན་ཆུང་བཞི་པ་ལ་བུམ་ཐོད་བཞི། དེའི་སྟེང་དུ་གཞལ་ཡས་ཁང་ནས་མེ་རིའི་བར་སྒྲུབ་ཐབས་བཞིན་བཤད་ནས། རིམ་པ་བཞིན་གསལ་བཏབ་ལ་སེམས་འཛིན་ལུགས་རྣམས་གོང་ལྟར་བྱས་ནས་བསྒོམ་དུ་འཇུག་ཅིང་། ཐུན་འཇོག་པ་དང་འོད་གསལ་དུ་འཇུག་པ་མན་འདྲའོ། ། དེ་རྣམས་བདག་བྱིན་གྱིས་བརླབས་པའི་ཚུལ་རྣམས་སོང་ནས་དེའི་རྗེས་སུ་སྣང་བ་བྱིན་གྱིས་བརླབས་པ་དང་། ཟུང་འཇུག་བྱིན་གྱིས་བརླབས་པ་གཉིས་ནི་ཉི་མ་དྲུག་པ་ལ་སྟོན་པས། དེའི་ཚུལ་ནི། དེ་ལྟ་བུའི་བསྐྱེད་རིམ་གྱི་རྣལ་འབྱོར་གསལ་བར་གྱུར་པ་དང་། དེ་གཉིས་ཀྱི་ཐོག་མར་བསྐྱེད་པའི་རིམ་པ་དེ་ཉིད་ལ་ཞེན་པ་སྤངས་བའི་ཕྱིར་དུ་འདི་བསྒོམ་སྟེ། རང་གི་ལུས་ལྷའི་སྐུར་སྣང་བ་འདི།
འབྱུང་བ་དང་འབྱུང་འགྱུར་གང་དུའང་མི་འདུག་པས་བེམ་པོ་མ་ཡིན་ཞིང་། དེར་མ་ཟད་ཤ་ཁྲག་གི་ལུས་ཀྱང་མ་ཡིན་ལ། དེ་ཕྱི་རོལ་དུ་བདེན་པར་ཡང་མ་གྲུབ་ཅིང་། ཡང་སྨོན་ལམ་གྱི་སྟོབས་ཀྱིས་གྲུབ་པའི་བརྫུན་པའང་མ་ཡིན་ལ། དེ་ལྟར་བདེན་རྫུན་གྱི་སྤྲོས་པ་དང་བྲལ་བ། དངས་ཤིང་གསལ་བའི་ཟུང་འཇུག་གི་སྐུར་གསལ་བར་དམིགས་ལ་སེམས་བཟུང་ཞིང་། ཡང་དེ་ལྟ་བུའི་སྐུ་དེ་ཉིད་ཐ་མལ་པ་མ་ཡིན་པ་ཡེ་ཤེས་ཀྱི་སྐུ་ཡིན་ལ། དེ་ཡང་གཞན་མ་ཡིན་པས་ན་བདག་ཉིད་ཀྱི་སེམས་ལས་ཐ་དད་མེད། གདོད་མ་ནས་གྲུབ་པས་ཐ་མལ་པ་སྤང་དུ་མེད། ཡེ་ཤེས་ལས་ལོགས་སུ་མེད་པས།
དེས་ན་རང་ཉིད་ཡོན་ཏན་ཐམས་ཅད་ཀྱི་གཞི་ཡིན་ནོ་སྙམ་དུ་སེམས་བཟུང་། དེ་ནས་གཉིས་པ་ལ། སྣང་བ་བྱིན་གྱིས་བརླབས་པ་ནི། ། འདི་སྐད་གསུངས་ཏེ། བདག་གི་ཐུགས་ཀའི་ས་བོན་ལས། ། ས་གསུམ་འོད་ཟེར་རབ་འཕྲོས་པས། མཐོང་ཐོས་དྲན་པའི་སྤྱོད་ཡུལ་དུ། ། མ་ལུས་ལུས་པ་མེད་པ་ཡི། ། བརྟན་གཡོའི་དངོས་པོ་ཇི་སྙེད་པ། ། དཔལ་ལྡན་གཤིན་རྗེ་གཤེད་དམར་པོ། །
ཁམས་གསུམ་མིན་འདིར་གཞལ་ཡས་ཁང་། ། སྲོག་ཆགས་མིན་འདིར་རྒྱལ་བ་རྣམས། ། ཕུང་པོ་ཁམས་དང་སྐྱེ་མཆེད་མིན། ། ཁམས་རྣམས་མིན་འདིར་དཀྱིལ་འཁོར་པ། ། ཞེས་གསུངས་པའི་དོན་བསྒོམ་པ་ནི། རང་གཤིན་རྗེ་གཤེད་ཀྱི་སྐུར་གསལ་བའི་ཐུགས་རྗེའི་ཧཱུྃ་ལས་ཁམས་གསུམ་ཁྱབ་པའི་འོད་ཟེར་འཕྲོས། མཐོང་ཐོས་དྲན་པའི་ཡུལ་དུ་གྱུར་པའི་བརྟན་གཡོའི་སྣོད་བཅུད་ཐམས་ཅད་ལ་ཕོག་པས། གདོད་མ་ནས་གྲུབ་པ་དེ་གསལ་བར་བྱས་ཏེ། སྣོད་ཀྱི་འཇིག་རྟེན་ཐམས་ཅད་གཞལ་ཡས་ཁང་དང་། བཅུད་ཀྱི་སེམས་ཅན་གཤིན་རྗེ་གཤེད་ཀྱི་སྐུར་གསལ་བར་བསྒོམ་སྟེ།
འགྲོ་བ་ཐམས་ཅད་རང་བཞིན་གྱི་སངས་རྒྱས་ཡིན་པ་ལ། སུ་ཞིག་ལ་སྡང་ཞིང་ཆགས། བླང་དོར་དང་། བདེ་སྡུག་དང་། སྐྱེ་འཆི་སོགས་སུ་ལ་ཡོད་དེ་མེད་སྙམ་དུ་བསྒོམ་མོ། ། དེ་ནས་གསུམ་པ་ཟུང་འཇུག་བྱིན་གྱིས་བརླབ་པ་ནི། ཡང་འདི་ལྟར་དུ་བཤད་དེ། མེ་ལོང་ལ་ནི་གཟུགས་བརྙན་ལྟར། ། སྒྱུ་མ་ལྟ་བུའི་ཏིང་འཛིན་ནི། ། རྨི་ལམ་ཇི་བཞིན་གོམས་བྱས་ཏེ། །
བར་མའི་སྲིད་པ་རབ་སྦྱོར་བའི། ། དེ་བཞིན་གཤེགས་པའི་དངོས་གྲུབ་ཐོབ། ། ཅེས་གསུངས་པ་ལྟར་ཉམས་སུ་བླང་སྟེ། བདག་དང་སྣོད་བཅུད་ཐམས་ཅད་གཤིན་རྗེ་གཤེད་ཀྱི་དཀྱིལ་འཁོར་དུ་གསལ་བ་དེ་ཡང་མེ་ལོང་གི་ནང་གི་གཟུགས་བརྙན་ལྟར་སྣང་ལ་རང་བཞིན་མེད་པ་སྒྱུ་མའི་སྐྱེས་བུ་ལྟར་མེ་ལོང་ལ་རང་བཞིན་མེད་པ། སྲིད་པ་བར་དོ་ལྟར་གསལ་ལ་ཐོགས་པ་མེད་པ་དེ་ཡང་ངོ་བོ་མ་གྲུབ་པའི་ཕྱིར་བདེན་པ་ཡང་མ་ཡིན་ཅིང་། གསལ་སྣང་མ་འགགས་པའི་ཕྱིར་བརྫུན་པ་ཡང་མ་ཡིན་པས་ན་གསལ་སྟོང་ཟུང་འཇུག་ཡིན་སྙམ་དུ་བསྒོམ་པ་ཡིན་ལ། འདི་རྣམས་ལ་ནི་ཐུན་བཞིའི་གྲངས་ངེས་མི་དགོས་ཤིང་། དེ་ལྟར་ན་བསྐྱེད་རིམ་གྱི་ཁྲིད་འདི་ནི། རྫོགས་རིམ་གྱི་རྟེན་ཡིན་པའི་ཕྱིར་སྔོན་དུ་འགྲོ་དགོས་ལ། སྟོང་པ་ཉིད་ལ་ཞེན་པ་ཁ་ཅིག་བསྐྱེད་རིམ་ནི་རྟོག་པའི་བསྒོམ་པ་ཡིན་པས་འདིས་ཅི་ཞིག་བྱ་ཟེར་བ་དེ་དག་གིས་ནི་རྡོ་རྗེ་ཐེག་པའི་ལམ་གྱི་གནད་མ་གོ་བ་ཡིན་ཏེ།
གསང་སྔགས་རྡོ་རྗེ་ཐེག་པའི་ལུགས་ཀྱི་འབྲས་བུ་སྐུ་གཉིས་མངོན་དུ་བྱེད་པ་ལ། རྒྱུ་ཚོགས་གཉིས་བསག་དགོས་པས། དེ་ལ་བསྐྱེད་རིམ་ནི་བསོད་ནམས་ཀྱི་ཚོགས་བསོག་པའི་དངོས་གཞི་ཡིན་པའི་ཕྱིར་ཞེས་ས་སྐྱ་པའི་བླ་མ་གོང་མ་རྣམས་ཀྱིས་གསུངས་པས། དེ་ལྟར་ན་ཤིན་དུ་སྤྲོས་མེད་ཀྱི་མན་ངག་འདི། སྤྱིར་གང་ཟག་དབང་པོ་རབ་ཀྱི་ཆོས་ཡིན་ཀྱང་། དིང་སང་གི་སོ་སོ་སྐྱེ་བོའི་རྡོ་རྗེ་སློབ་དཔོན་གྱིས་སོ་སོ་སྐྱེ་བོའི་སློབ་མ་ལས་དང་པོ་རྣམས་མན་ངག་འདིས་ཁྲིད་པར་བྱེད་པ་ལ་ཡང་། འདི་ལྟ་བུའི་བསྐྱེད་རིམ་གྱི་ཁྲིད་སྔོན་དུ་བཏང་ནས། དེའི་རྗེས་སུ་རྫོགས་རིམ་གྱི་ཁྲིད་སྟོན་དགོས་པས། དེ་ཡང་བསྐྱེད་རིམ་གྱི་ཁྲིད་རྣམས་རྫོགས་པའི་ཉིན། ཆོས་ཐུན་དེ་གའི་མཇུག་ཏུ་ཁྲིད་ཀྱི་སྔོན་འགྲོའི་བསགས་སྦྱངས་འབོག་པའམ།
ཡང་ན་དེའི་ཕྱི་ཉིན་སྟོན་པས། དེ་ཡང་བླ་མས་འདི་སྐད་གསུངས་ཏེ། འདིར་དུས་གསུམ་གྱི་སངས་རྒྱས་ཐམས་ཅད་ཀྱི་བགྲོད་པ་གཅིག་པའི་ལམ། སངས་རྒྱས་ཀྱི་གསུང་རབ་ཟབ་མོ་མདོ་སྡེ་དང་། རྒྱུད་སྡེ་ཐམས་ཅད་ཀྱི་ཉམས་ལེན་གྱི་གནད་བསྡུས་པ། གྲུབ་ཆེན་རྣལ་འབྱོར་གྱི་དབང་ཕྱུག་བིརྺ་པའི་གསུང་རབ། སྐལ་ལྡན་གྱི་གདུལ་བྱ་རྣམས་འཆི་བ་མེད་པའི་གནས་སུ་ཁྲིད་པར་བྱེད་པ་ཤིན་དུ་སྤྲོས་པ་མེད་མའི་གདམ་ངག་གི་ཁྲིད་སྟོན་པར་བྱེད་ལ། གང་གིས་ཁྲིད་པར་བྱེད་པའི་སློབ་དཔོན། གཞུང་ལས། འཇིག་རྟེན་གསུམ་ནི་རྙེད་དཀའ་བའི། །
བླ་མ་མཆོག་གི་བཀའ་དྲན་གྱིས། ། སྐད་ཅིག་ཉིད་ལ་འཆར་བ་ནི། ། བླ་མ་ཉེ་བར་སྟོན་པར་བཤད། ། ཤིན་དུ་འཇིགས་པའི་དུར་ཁྲོད་དུ། ། འཇིག་རྟེན་ཆོས་འཕེལ་བལྟ་མེད་པའི། ། རྣམ་རྟོག་ཀུན་སྤངས་དཔའ་བོ་ཡི། ། དོགས་པ་མེད་པ་བསྒྲུབ་པར་བྱ། ། བློ་གྲོས་མཆོག་ལྡན་སྒྲུབ་པ་པོ། ། གཟའ་སྐར་ཚེས་གྲངས་འདིར་མེད་དེ། ། དཀྱིལ་འཁོར་འཁོར་ལོ་ལ་སོགས་པ། །
ཕྱི་རོལ་བཀོད་པ་འདིར་མི་དགོས། ། བསམ་གཏན་བཟླས་པ་ཡོད་མ་ཡིན། ། བསྲེག་ལུགས་དང་ནི་གཏོར་མ་མེད། ། ཕྱག་རྒྱ་བཅིང་དང་འཁྲུལ་འཁོར་སོགས། ། ཕྱི་རོལ་གཡེང་པ་ཀུན་སྤངས་ཏེ། ། ཅེས་གསུངས་པས། འདིའི་གདམ་ངག་ལ་མཁས་ཤིང་། གདམ་ངག་ཐོབ་ལ་མ་ཉམས་པ། ། ཉམས་མྱོང་ཅི་རིགས་པ་རྒྱུད་ལ་སྐྱེས་པ་ཅིག་གིས་ཁྲིད་པར་བྱེད་དགོས་ཤིང་། གང་ཁྲིད་པར་བྱེད་ན་གདུལ་བྱའི་རྒྱུད་ཀྱི་སེམས་ཉིད་རིག་པ་གསལ་ལ་མ་འགགས་པ་དེ་ཁྲིད་པར་བྱེད་ལ།
དེ་ཐབས་གང་གིས་ཁྲིད་པར་བྱེད་ན། འདི་ལྟ་བུའི་ཐབས་ཁྱད་པར་ཅན་ཤིན་ཏུ་སྤྲོས་པ་མེད་པའི་གདམ་ངག་གི་སྒོ་ནས་ཁྲིད་པར་བྱེད་ཅིང་། དེ་ལྟ་བུའི་གདམ་ངག་གིས་གང་དུ་ཁྲིད་པར་བྱེད་ན། འབྲས་བུ་སྐུ་ལྔ་ཡེ་ཤེས་ལྔ་དང་ལྡན་པའི་སངས་རྒྱས་ཀྱི་སར་ཁྲིད་པར་བྱེད་ལ། དེར་གང་ཟག་ཇི་ལྟ་བུ་ཞིག་ཁྲིད་ན། འཇིག་རྟེན་གྱི་ཆོས་བརྒྱད་ལ་ཧ་ཅང་མ་ལྟོས་པ་ཕྱི་རོལ་གྱི་སྤྲོས་པ་ཕར་ཆོད་པའི་གདུལ་བྱ་ཞིག་ཁྲིད་པ་ཡིན་ཞིང་། གང་ཟག་དེ་བསམ་པ་ཇི་ལྟ་བུ་ཞིག་གིས་སྒོས་ཁྲིད་ན། དེ་ཡང་། གཞུང་ལས། བརྩེ་ལྡན་གཞན་གྱི་དོན་སེམས་པ། །
བླ་མའི་བྱིན་རླབས་ལ་བརྟེན་ནས། ། སྐད་ཅིག་ཉིད་ལ་དངོས་གྲུབ་འགྱུར། ། ཞེས་འབྱུང་བས། གདུལ་བྱ་དེ་ལ་བརྩེ་བ་སྙིང་རྗེ་ཆེན་པོས་ཀུན་ནས་བླངས་ཏེ། བླ་མའི་བྱིན་རླབས་ལ་བརྟེན་ནས་མྱུར་དུ་ཕྱག་རྒྱ་ཆེན་པོ་མཆོག་གི་དངོས་གྲུབ་ཐོབ་པར་བྱེད་དགོས་སྙམ་པའི་བསམ་པ་དང་ལྡན་པའི་སྒོ་ནས་ཁྲིད་པར་བྱེད་དགོས་པས། དེས་ན་ཆོས་དེ་རྣམས་དང་ལྡན་པར་བྱས་ཏེ། ད་ཚུལ་ཇི་ལྟར་དུ་ཁྲིད་པར་བྱེད་ན། འདི་ལ་སྔོན་འགྲོ་དང་། དངོས་གཞི་གཉིས་ལས། དང་པོ་སྔོན་འགྲོ་ལ།
ཚོགས་གསོག་པར་བྱེད་པ་མཎྜལ་གྱི་རྣལ་འབྱོར་དང་། སྡིག་པ་འདག་པར་བྱེད་པ་ཡི་གེ་བརྒྱ་པའི་རྣལ་འབྱོར་དང་། བྱིན་རླབས་མྱུར་དུ་འཇུག་པར་འགྱུར་བའི་ཕྱིར་བླ་མ་ལ་གུས་པར་བྱ་བ་དང་གསུམ་གྱིས་སྒོ་ནས་སྟོན་པ་ལ། དང་པོ་ཚོགས་གསོག་པ་མཎྜལ་གྱི་རྣལ་འབྱོར་ནི། གཞུང་ལས། ཐོག་མར་བླ་མ་ལྷར་བཅས་ལ། ། མཎྜལ་འབུལ་ཞིང་གསོལ་བ་བཏབ། ། ཅེས་འབྱུང་བས་ན། དེ་ཡང་དོ་ནུབ་ནས་བཟུང་སྟེ། ། ཁྱེད་རང་རྣམས་ཀྱི་སྒྲུབ་ཁང་དུ་སྟེགས་མཐོ་བར་སྒྲུབ་པའི་མཎྜལ་ཚོམ་བུ་ལྔ་པ་ཅིག་བཤམས་ལ།
དེའི་མདུན་དུ་མཆོད་པ་ཇི་ཙམ་འབྱོར་པ་ཕྱག་ལེན་བཞིན་བཤམས་ཤིང་། རང་གི་མདུན་དུ་ཡང་ལས་ཀྱི་མཎྜལ་དང་། འབུལ་རྒྱུའི་མེ་ཏོག དྲི་བཟང་གི་ཆུ་དང་བཅས་པ་རྣམས་འདུས་བྱས་ལ། དེ་ནས་རང་རྟེན་ལ་ཁ་ཕྱོགས་པར་སྟན་བདེ་བ་ལ་འདུག་སྟེ། སྐྱབས་ཡུལ་དངོས་སུ་གསལ་འདེབས་མི་དགོས་པར། བླ་མ་དང་དཀོན་མཆོག་གསུམ་ཆོས་སྐྱོང་སྲུང་མ་དང་བཅས་པ་རྣམས་ཡིད་ལ་དྲན་བཞིན་པའི་ངང་ནས། སྐྱབས་འགྲོ་ཁྱད་པར་བཞི་ལྡན་བྱ་སྟེ། དེ་ཡང་ཡུལ་གྱི་ཁྱད་པར་བླ་མ་གཙོ་བོར་གྱུར་པའི་དཀོན་མཆོག་གསུམ། རྒྱུའི་ཁྱད་པར་བརྩེ་བ་སྙིང་རྗེ་ཆེན་པོས་ཀུན་ནས་བསླང་སྟེ་ཆེད་དུ་བྱ་བའི་ཁྱད་པར་ཁམས་གསུམ་གྱི་སེམས་ཅན་ཐམས་ཅད་འཁོར་བའི་སྡུག་བསྔལ་ལས་བསྐྱབས་པར་འདོད་པས།
དུས་ཀྱི་ཁྱད་པར་འདི་ནས་བཟུང་སྟེ་སངས་རྒྱས་ཀྱི་གོ་འཕང་མ་ཐོབ་ཀྱི་བར་ལ། རང་དང་ཕ་མས་གཙོ་བྱས་པའི་སེམས་ཅན་ཀྱིས་སྐྱབས་སུ་འགྲོ་བར་མོས་ནས། བདག་དང་འགྲོ་བ་ནམ་མཁའི་མཐའ་དང་མཉམ་པའི་སེམས་ཅན་ཐམས་ཅད་དུས་འདི་ནས་བཟུང་སྟེ་ཇི་སྲིད་བྱང་ཆུབ་སྙིང་པོ་ལ་མཆིས་ཀྱི་བར་དུ། དཔལ་ལྡན་བླ་མ་དམ་པ་རྣམས་ལ་སྐྱབས་སུ་མཆིའོ། ། རྫོགས་པའི་སངས་རྒྱས་བཅོམ་ལྡན་འདས་རྣམས་ལ་སྐྱབས་སུ་མཆིའོ། ། དམ་པའི་ཆོས་རྣམས་ལ་སྐྱབས་སུ་མཆིའོ། ། འཕགས་པའི་དགེ་འདུན་རྣམས་ལ་སྐྱབས་སུ་མཆིའོ་ཞེས་པའི་སྐྱབས་འགྲོ་བཞི་སྐོར་ལན་བདུན་ལ་སོགས་པ་ཅི་རིགས་པ་བྱས་ནས། དེའི་རྗེས་སུ་བླ་མ་དང་དཀོན་མཆོག་རིན་པོ་ཆེ་རྣམས་པ་གསུམ་ལ་བདག་ཕྱག་འཚལ་ཞིང་སྐྱབས་སུ་མཆིའོ། ། ཁྱེད་རྣམས་ཀྱི།་ བདག་གི་རྒྱུད་བྱིན་གྱིས་བརླབས་ཏུ་གསོལ་ཞེས་གསོལ་བ་བཏབ་ནས།
སེམས་ཅན་ཐམས་ཅད་ཀྱི་དོན་དུ་རྫོགས་པའི་སངས་རྒྱས་ཀྱི་གོ་འཕང་ཐོབ་པར་བྱ། དེའི་ཆེད་དུ་ལམ་ཟབ་མོ་ཉམས་སུ་བླང་བར་བགྱིའོ་ཞེས་པའི་སེམས་བསྐྱེད་ཚར་གསུམ་བྱས་ལ། དེ་ནས་མདུན་གྱི་ཚོམ་བུ་དབུས་མའི་སྟེང་དུ་སེངྒེའི་ཁྲི་པདྨ་དང་ཟླ་བའི་གདན་ལ་རྩ་བའི་བླ་མ་རྡོ་རྗེ་འཆང་ཆེན་པོ་སྐུ་མདོག་སྔོན་པོ་ཞལ་གཅིག་ཕྱག་གཉིས་ཀྱིས་རྡོ་རྗེ་དང་དྲིལ་བུ་ཐུགས་ཀར་བསྣོལ་ནས་འཛིན་པ། ཞབས་རྡོ་རྗེའི་སྐྱིལ་ཀྲུང་གིས་བཞུགས་ཤིང་། སྐུ་མཚན་དང་དཔེ་བྱད་ཀྱིས་བརྒྱན་པ། གསུང་ཡན་ལག་དྲུག་ཅུའི་དབྱངས་དང་ལྡན་པ། ཐུགས་ཤེས་བྱ་ཇི་ལྟ་བ་དང་ཇི་སྙེད་པ་མཁྱེན་པས་བདག་ལ་དགེས་བཞིན་དུ་བཞུགས་པ། དེའི་མཐའ་སྐོར་དུ་དཔལ་བིརྺ་པ་ལ་སོགས་པའི་བརྒྱུད་པའི་བླ་མ་རྣམས་ཀྱིས་བསྐོར་བ། མདུན་གྱི་ཚོམ་བུ་ལ་དཔག་བསམ་གྱི་སྡོང་པོའི་སྟེང་དུ། པདྨ་དང་ཉི་མ་ལ་སོགས་པ་སོ་སོའི་གདན་ལ་གཤིན་རྗེ་གཤེད།
འཁོར་ལོ་བདག་པོ་ལ་སོགས་པའི་ཡི་དམ་རྒྱུད་སྡེའི་ལྷ་ཚོགས། གཡས་ཀྱི་ཚོམ་བུའི་སྟེང་དུ་སེངྒེའི་ཁྲི་པདྨ་དང་ཟླ་བའི་གདན་ལ་མི་བསྐྱོད་པ་ལ་སོགས་པ་ལོངས་སྤྱོད་རྫོགས་པའི་སྐུ་དང་། ཤཱཀྱའི་རྒྱལ་པོ་ལ་སོགས་པ་སྤྲུལ་པའི་སྐུ་སྟེ་ཕྱོགས་བཅུའི་སངས་རྒྱས་རྣམས་དང་། རྒྱབ་ཀྱི་ཚོམ་བུའི་སྟེང་དུ་རིན་པོ་ཆེའི་ཁྲི་གོས་དར་སྣ་ཚོགས་ཀྱིས་བཀབ་པའི་སྟེང་དུ། ལུང་དང་མངོན་པར་རྟོགས་པའི་རང་བཞིན་ཆོས་པོ་ཏི་བྲག་རི་བརྩེགས་པ་ལྟ་བུ། གཡོན་གྱི་ཚོམ་བུ་ལ་པདྨ་དང་ཟླ་བའི་སྟེང་དུ་འཇམ་དཔལ་དང་། སྤྱན་རས་གཟིགས་ལ་སོགས་པའི་བྱང་ཆུབ་སེམས་དཔའ་ཁྱིམ་པའི་ཆ་བྱད་རྣམས་དང་། ཤཱ་རི་བུ་དང་མཽའུ་འགལ་གྱི་བུ་ལ་སོགས་པ་ཉན་ཐོས་དང་རང་སངས་རྒྱས་རབ་ཏུ་བྱུང་བའི་རྣམ་པ་ཅན་བཞུགས་ཤིང་། དེ་དག་ཐམས་ཅད་ཀྱི་མཐའ་བསྐོར་དུ་ཆོས་སྲུང་ནོར་ལྷའི་ཚོགས་ཐམས་ཅད་ཀྱིས་བསྐོར་ནས་བཞུགས་པ། ཞེས་ངག་ཏུ་བརྗོད་ཅིང་གསལ་བཏབ་ལ།
དེ་ནས་སྐབས་འདིར་སྤྲོ་ན་བརྒྱུད་པའི་གསོལ་འདེབས་རྒྱས་བསྡུས་གང་ཡང་རུང་བ་གདངས་དང་བཅས་པས་གསོལ་བ་བཏབ། དེའི་རྗེས་སུ། དུས་གསུམ་སངས་རྒྱས་ཀུན་གྱི་ངོ་བོ་བླ་མ་དམ་པ་རྣམས་དང་། ཡི་དམ་དཀྱིལ་འཁོར་གྱི་ལྷ་ཚོགས། དཀོན་མཆོག་རིན་པོ་ཆེ་རྣམ་པ་གསུམ་གྱིས་བདག་གི་རྒྱུད་བྱིན་གྱིས་བརླབས་ཏུ་གསོལ། བདག་གི་རྒྱུད་ལ་སྤྲོས་མེད་ཀྱི་ཡེ་ཤེས་སྐྱེ་བར་བྱིན་གྱིས་བརླབས་ཏུ་གསོལ། ཞེས་པ་ཚར་གསུམ་བྱས་ལ། དེ་ནས་མཎྜལ་འབུལ་བ་ནི། ཐོག་མར་རྩ་རྒྱུད་ཀྱི་བླ་མ་རྣམས་ལ་དམིགས་ནས། རང་གི་མཐེབ་སྲིན་གཉིས་ཀྱི་བར་དུ་ནས་བཟུང་ལ།
ལྷག་མ་རྣམས་ཀྱིས་དྲིའི་ཆུ་ནས་བླངས་ཏེ། ཨོཾ་བཛྲ་བྷུ་མི་སོགས་བརྗོད་པ་དང་། ཐོག་མར་དབུས་ནས་བརྩམ་སྟེ་དབང་ལྡན་གྱི་བར་དུ་དྲིའི་ཆུ་དང་བཅས་ཏེ་འཐེན། དེ་ནས་བཛྲ་རཱ་གེ་སོགས་དང་གཡས་བསྐོར་གྱི་གྲུ་བཞིར་འཐེན། ཕྱི་ལྕགས་རི་སོགས་བརྗོད་པ་དང་། ཟླུམ་པོར་བྱུགས་ཏེ་ཁྱེ་མ་མེད་པར་བྱས་ལ། དེ་ནས་མཐེབ་མཛུབ་ཀྱིས་ནས་ཚོན་པ་ཅིག་མཎྜལ་གྱི་དབུས་སུ་གནས་སྲུང་གི་ཚུལ་དུ་བཞག་ལ། ཧཱུྃ་ཞེས་བརྗོད་པས་བགེགས་བསལ། དེ་ནས་དབུས་སུ་རིའི་རྒྱལ་པོ་རི་རབ་སོགས་བརྗོད་ཅིང་། དབུས་དང་ཕྱོགས་བཞི།
དབུས་ཀྱི་མདུན་རྒྱབ་གཉིས་སུ་ཚོམ་བུ་རེ་བཀོད་ལ། མ་ཚང་བ་མེད་པ་འདི་ཉིད་རྩ་བ་དང་བརྒྱུད་པར་བཅས་པའི་དཔལ་ལྡན་བླ་མ་དམ་པ་རྣམས་ལ་དབུལ་བར་བགྱིའོ། ། ཐུགས་རྗེས་འགྲོ་བའི་དོན་དུ་བཞེས་སུ་གསོལ། ། བཞེས་ནས་བྱིན་གྱིས་བརླབས་ཏུ་གསོལ། ། ཚར་བདུན་ནམ་གསུམ་ལ་སོགས་པ་བྱས་པའི་མཐར། བདག་གི་རྒྱུད་ལ་སྤྲོས་མེད་ཀྱི་ཡེ་ཤེས་སྐྱེ་བར་བྱིན་གྱིས་བརླབས་ཏུ་གསོལ་ཞེས་བརྗོད། དེ་ནས་ཡི་དམ་ལ་དམིགས་ནས་ཚར་གསུམ་དང་། དེ་བཞིན་དུ་དཀོན་མཆོག་གསུམ་དང་། ཆོས་སྐྱོང་སྲུང་མ་རྣམས་ལ་ཚར་གསུམ་རེ་ཕུལ་ནས། མཐར་གསོལ་བ་འདེབས་པ་གོང་དང་འདྲ་བ་བྱས་ཏེ།
དེ་འདྲ་བ་ཚར་རེ་རེ་བྱས་པའི་མཎྜལ་སྐབས་དང་བསྟུན་ནས་ཕུལ་རྗེས། བླ་མ་དང་དཀོན་མཆོག་རིན་པོ་ཆེ་རྣམ་པ་གསུམ་ཆོས་སྲུང་ནོར་ལྷའི་ཚོགས་དང་བཅས་པ་རྣམས་ལ་གསོལ་བ་འདེབས་སོ་བདག་གི་རྒྱུད་བྱིན་གྱིས་བརླབས་ཏུ་གསོལ། བདག་གི་རྒྱུད་ལ་སྤྲོས་མེད་ཀྱི་ཡེ་ཤེས་ཁྱད་པར་ཅན་སྐྱེ་བར་བྱིན་གྱིས་བརླབས་ཏུ་གསོལ་ཞེས་གསོལ་བ་བཏབ་པས། ཆོས་སྐྱོང་ནོར་ལྷ་རྣམས་འོད་དུ་ཞུ་ནས་དཀོན་མཆོག་གསུམ་དང་། ཡི་དམ་ལ་ཐིམ། དེ་རྣམས་བརྒྱུད་པའི་བླ་མ་ལ་ཐིམ། དེ་ཡང་རྩ་བའི་བླ་མ་ལ་ཐིམ་ཞིང་། དེ་ལ་ཡིད་ཀྱིས་གུས་འདུད་དྲག་པོ་དུང་པ་བྱས་པས། རྩ་བའི་བླ་མ་དེ་འོད་དུ་ཞུ་ནས་རང་ལ་ཐིམ་པར་བསམ་ལ་འོད་གསལ་རྟོག་མེད་ཀྱི་ངང་དུ་ཅུང་ཟད་བཞག་གོ ། དེ་ནས་རྟོག་པའི་སྤུན་ལང་བྱུང་ན།
ཆོས་ཀུན་སྟོང་པ་ཉིད་རྟོགས་པས། ། འགྲོ་ལ་སྙིང་རྗེ་རྒྱུན་མི་འཆད། ། ཐབས་མཁས་སྤྱོད་པ་མཐའ་ཡས་པས། ། ཡུལ་དང་དངོས་པོ་བྱེད་པ་པོ། ། སྒྱུ་མ་ལྟ་བུར་འཛིན་མེད་པས། ། རྒྱ་ཆེན་བསོད་ནམས་ཚོགས་ལ་འབད། ། ཅེས་བརྗོད། དེ་ནས་གཉིས་པ་སྡིག་པ་སྦྱོང་བ་ཡི་གེ་བརྒྱ་པའི་རྣལ་འབྱོར་ནི། གཞུང་ལས། གསང་སྔགས་རྒྱལ་པོ་རྗེས་དྲན་པས། །
སེམས་ཅན་དག་ཅིང་ལས་རུང་འགྱུར། ། ཞེས་གསུངས་པས། མཎྜལ་ཕུལ་བའི་མཇུག་དེ་ག་ལ་བྱ་སྟེ། དེ་ཡང་འདི་པའི་ལུགས་ཀྱིས་སྐབས་འདིར་རྡོ་རྗེ་སེམས་དཔའ་སྤྱི་བོར་མི་བསྒོམ་པར། རང་གཤིན་རྗེ་གཤེད་དུ་གསལ་བའི་སྙིང་གར་ཟླ་བའི་དབུས་སུ་ཧཱུྃ་དཀར་པོ། དེའི་མཐའ་བསྐོར་དུ་ཡི་གེ་བརྒྱ་པའི་སྔགས་ཀྱིས་བསྐོར་བ་ལས་འོད་ཟེར་འཕྲོས་པས་རང་གི་ལུས་ཀྱི་ནང་ཐམས་ཅད་གང་བས། ནད་གདོན་སྡིག་སྒྲིབ་ཐམས་ཅད་དུད་ཁུ་དང་། རྣག་ཁྲག་གི་རྣམ་པས་བཤང་གཅི་གཉིས་དང་། རྐང་མཐིལ་གཉིས་ནས་ཐོན་ཏེ། ཤུལ་ཐམས་ཅད་བདུད་རྩི་དཀར་པོས་ཁེང་པར་བསམ་ལ།
ཨོཾ་བཛྲ་སཏྭ་སོགས་རྡོ་རྗེ་སེམས་དཔའི་ཡིག་བརྒྱ་ཅི་ནུས་བཟླས་པའི་མཐར། ཕྱག་འཚལ་བསྟོད་ཅིང་ཕྱག་འཚལ་བསྟོད། ། ཕྱག་འཚལ་བསྟོད་དེ་ཕྱག་འཚལ་འདུད། ། གུས་པས་གུས་ལ་བདག་གསོལ་འདེབས། ། རྡོ་རྗེ་སེམས་དཔའ་བདག་སྒྲུབས་ཤིག ། སྐུ་གསུང་ཐུགས་རྩ་བ་དང་ཡན་ལག་གི་དམ་ཚིག་ཉམས་པ་ཐམས་ཅད་མཐོལ་ལོ་བཤགས་སོ། ། སྡིག་སྒྲིབ་ཉེས་ལྟུང་དྲི་མའི་ཚོགས་ཐམས་ཅད་རྩ་བ་ནས་བྱང་ཞིང་དག་པར་བྱིན་གྱིས་བརླབས་ཏུ་གསོལ་ཞེས་བརྗོད་ཅིང་། མཐར་སྙིང་གའི་ཡིག་འབྲུ་རྣམས་ཞུ་ནས་ཧཱུྃ་ལ་ཐིམ་ཞིང་། ཧཱུྃ་ཡིག་ཀྱང་འོད་དུ་ཞུ་ནས་ལུས་ཐམས་ཅད་ཡེ་ཤེས་ཀྱི་བདུད་རྩིས་གང་བར་བསམ་ལ། བདེ་སྟོང་གི་ངང་ལ་བཞག
དེ་ལས་ལང་སྟེ། དགེ་བ་འདི་ཡིས་སོགས་ཀྱི་སྨོན་ལམ་བཏབ་ནས། སྤྱོད་ལམ་ལ་འཇུག་པར་བྱེད་དགོས་སོ་ཞེས་པ་རྣམས་བླ་མས་ངག་ཏུ་ཚང་མར་བརྗོད་ཅིང་། སློབ་མས་ཀྱང་དེ་བཞིན་དུ་ཞག་ཁ་ཡར་གྱི་བར་ལ་བྱེད་པར་བཤད་ཀྱང་། དིང་སང་ནི་ཞག་ཅིག་ཙམ་གྱི་བར་ལ་ཉམས་སུ་ལེན་པའི་སྲོལ་ལས་ཕལ་ཆེར་ལ་མི་འདུག་གོ ། དེ་ནས་གསུམ་པ་བླ་མ་ལ་གུས་པར་བྱ་བ་ནི། དེ་གའི་མཇུག་ཏུ་གསུངས་པས། དེ་ཡང་གཞུང་ལས། བླ་མ་དང་ནི་རྡོ་རྗེ་སེམས། ། ཐ་དད་པར་ནི་མི་བྱ་སྟེ། །
བླ་མ་སངས་རྒྱས་ཆོས་དང་ནི། ། དེ་བཞིན་བླ་མ་དགེ་འདུན་ཏེ། ། དངོས་གྲུབ་གོ་འཕང་མཆོག་འདོད་པས། ། ཀུན་ནས་བླ་མ་མཉེས་པར་བྱ། ། ཞེས་གསུངས་པས། འདི་ལྟར་བསམ་པར་བྱ་སྟེ། དེ་ཡང་དོན་དང་དོན་མ་ཡིན་པ་ཤེས་པར་བྱས་ནས་ལམ་ལ་འཇུག་དགོས་པ་ཡིན་ལ། དོན་དང་དོན་མ་ཡིན་པ་དེ་རང་གིས་མི་ཕྱེད་ཅིང་། བླ་མ་ལ་རག་ལས་དགོས་པས། དེས་ན་བླ་མ་ལ་སངས་རྒྱས་ཀྱི་འདུ་ཤེས་བསྐྱེད་ནས་གུས་པར་བྱ་དགོས་ཏེ།
སངས་རྒྱས་རྣམས་ལ་སེམས་ཅན་གྱི་དོན་ཁོ་ན་ལས་མཛད་རྒྱུ་མེད་ནའང་། སངས་རྒྱས་དངོས་ཀྱིས་རང་རེ་རྣམས་ལ་ཆོས་གསུངས་ཀྱང་དེ་གོ་བའམ། ཞལ་བསྟན་ནའང་ཇི་ལྟར་མཐོང་ཆ་མེད་པས། ལམ་སྟོན་པའི་དགེ་བའི་བཤེས་གཉེན་སངས་རྒྱས་ཀྱི་སྤྲུལ་པ་ཡིན་ནོ། ། རྣམ་པ་ཕལ་པའི་གཟུགས་སུ་བསྟན་ཀྱང་། ངོ་བོ་སངས་རྒྱས་ཐམས་ཅད་འདུས་པའི་བདག་ཉིད་ཡིན་པར་ལུང་རིགས་མན་ངག་གསུམ་གྱིས་ཤེས་ཏེ། དེ་ལ་དང་པོ་ལུང་ནི། སམྦུ་ཊི་ལས། བླ་མའི་མོས་གུས་ཙམ་གྱིས་ནི། ། དངོས་གྲུབ་དམ་པ་ཐོབ་པར་འགྱུར། །
བླ་མ་དམན་པའི་སེམས་ཀྱི་ནི། ། དངོས་གྲུབ་དམ་པ་འབྱུང་བ་མིན། ། ཞེས་དང་། རྡོ་རྗེ་གུར་ལས། དཔལ་ཀྱཻ་རྡོ་རྗེའི་དཀྱིལ་འཁོར་དུ་དབང་བསྐུར་བའི་སློབ་དཔོན་ལ་ཇི་ལྟར་ལྟ་བར་བགྱི། བཅོམ་ལྡན་འདས་ཀྱིས་བཀའ་སྩལ་པ། ། སློབ་དཔོན་སྟོན་པར་གྱུར་པ་ནི། ། སངས་རྒྱས་ཀུན་གྱིས་ཕྱག་མཛད་པ། ། བདག་ཅག་རྣམས་ཀྱི་ཕ་དང་མ། ། དེ་ཉིད་ཡིན་པར་ཤེས་པར་བྱ། །
ཞེས་དང་། འདུས་པ་ལས། སངས་རྒྱས་གངྒཱའི་ཀླུང་གི་བྱེ་མ་སྙེད་ལ་མཆོད་པའི་བསོད་ནམས་ནི། བླ་མའི་བ་སྤུའི་བུ་ག་གཅིག་ལ་མཐོང་ངོ་ཞེས་དང་། འཁོར་ལོ་བདེ་མཆོག་གི་རྒྱུད་ལས། མཆོད་པ་ཐམས་ཅད་སྤངས་ནས་ནི། ། བླ་མའི་མཆོད་པ་རབ་ཏུ་བརྩམས། ། དེ་མཉེས་པས་ནི་ཀུན་མཁྱེན་གྱི། ། ཡི་ཤེས་གཟིགས་པ་ཐོབ་པར་འགྱུར། ། ཞེས་དང་།
དཔལ་བརྟག་པ་གཉིས་པ་ལས་ཀྱང་། གཞན་གྱི་བརྗོད་མིན་ལྷན་ཅིག་སྐྱེས། ། ནམ་དུ་ཡང་ནི་མི་རྙེད་དེ། ། བླ་མའི་དུས་ཐབས་བསྟེན་པ་དང་། ། བདག་གི་བསོད་ནམས་ལས་ཤེས་བྱ། ། ཞེས་གསུངས་ཤིང་། དེ་རྣམས་ཀྱི་དོན་སློབ་དཔོན་རྡོ་རྗེ་དྲིལ་བུ་པས་ཀྱང་། བླ་མའི་བྱིན་རླབས་ཙམ་གྱིས་ནི། ། སྐད་ཅིག་ཉིད་ལ་འབྱུང་གང་ཡིན། ། གང་གི་དྲིན་གྱིས་བདེ་ཆེན་ཉིད། །
ཅེས་བྱ་བ་ལ་སོགས་པ་ལ། མདོ་སྡུད་པ་ལས་ཀྱང་། སློབ་མ་བཟང་པོ་བླ་མ་གུས་ལྡན་དེ་དག་གིས། ། བླ་མ་མཁས་པ་རྣམས་ལ་རྟག་ཏུ་བསྟེན་པར་བྱ། ། ཅིའི་ཕྱིར་ཞེ་ན་རྒྱལ་བའི་ཡོན་ཏན་དེ་ལས་འབྱུང་། ཞེས་པ་དང་། སངས་རྒྱས་ཕལ་པོ་ཆེའི་མདོ་ལས་ཀྱང་། ཚོང་དཔོན་ནོར་བཟང་གི་བུས་བླ་མ་བསྟེན་པའི་སྐབས་སུ་རྒྱས་པར་གསུངས་པས། དེ་ལྟར་ན། མདོ་རྒྱུད་རྣམས་ལས་བླ་མ་བསྟེན་དགོས་པའི་རྒྱུ་མཚན་མང་དུ་གསུངས་ཤིང་།
རིགས་པས་ཀྱང་འགྲུབ་སྟེ། སྤྱིར་སངས་རྒྱས་དང་བྱང་ཆུབ་སེམས་དཔའ་རྣམས་ལ་བྱིན་རླབས་བསམ་གྱིས་མི་ཁྱབ་པ་ཞིག་ཡོད་ཀྱང་། ད་ལྟ་རང་རེ་རྣམས་དང་མི་འཇལ་བས། དེ་རྣམས་ཀྱི་བྱིན་རླབས་དངོས་སུ་འཇུག་པ་དཀའ་ལ། དེས་ན་བླ་མ་ནི་སངས་རྒྱས་བྱང་ཆུབ་སེམས་དཔའ་ཐམས་ཅད་ཀྱི་བྱིན་རླབས་འཇུག་པའི་སྒོ་ཡིན་པས། སངས་རྒྱས་བྱང་སེམས་ཐམས་ཅད་ཀྱི་བྱིན་རླབས་བླ་མ་ལ་བསྡུས་ནས་གསོལ་བ་བཏབ་ན་བྱིན་རླབས་མྱུར་དུ་འཇུག་པ་ཡིན་ཏེ། དཔེར་ན་ཉི་མ་ཇི་ལྟར་ཚ་ཡང་། སྤྲ་བ་ལ་མེ་མི་འབྱུང་ལ། ཉི་མའི་འོད་ཟེར་མེ་ལོང་གཡའ་དག་པའམ། མེ་ཤེལ་ལ་བསྡུས་ནས་སྤྲ་བ་ལ་གླན་ན་མེ་མྱུར་དུ་འབྱུང་བ་དེ་བཞིན་དུ།
རང་གི་རྒྱུད་ལ་བྱིན་རླབས་ཞུགས་ནས་སྤྲོས་མེད་ཀྱི་ཡེ་ཤེས་སྐྱེ་བ་ཡང་། བླ་མ་ཁོ་ན་ལ་བརྟེན་ནས་བྱུང་བ་ཡིན་ནོ་ཞེས་བཤད་ཅིང་ངེས་ཤེས་བསྐྱེད་དུ་བཅུག དེས་ན་མན་ངག་གིས་ཀྱང་གྲུབ་སྟེ། དུས་གསུམ་གྱི་སངས་རྒྱས་ཐམས་ཅད་དང་། སྔོན་གྱི་གྲུབ་པ་ཐོབ་པའི་སྐྱེས་ཆེན་རྣམས་ཀྱང་། བླ་མ་ཁོ་ན་ལ་བརྟེན་ནས་སྒྲིབ་གཉིས་སྤངས་ཏེ། དངོས་གྲུབ་དང་ཡོན་ཏན་ཐམས་ཅད་ཐོབ་པ་མྱོང་བས་གྲུབ་པས། དེས་ན། དོན་ལ་བླ་མ་འདི་སངས་རྒྱས་དངོས་ཡིན་ཀྱང་། ད་ལྟ་རང་ལས་མ་དག་པའི་དབང་གིས་ཐ་མལ་པར་སྣང་བ་ཡིན་ཏེ།
དཔེར་ན་དང་པོ་སློབ་དཔོན་ཡེ་ཤེས་ཞབས་ཀྱིས་རྗེ་བཙུན་འཇམ་དབྱངས་ཁྱིམ་བཙུན་ཉ་ཚོང་བྱེད་པར་མཐོང་བ་དང་། ཇོ་བོ་ནཱ་རོ་ཏ་པས། གྲུབ་ཆེན་ཏི་ལོ་པས་ཉ་གསོན་པོར་བསྲེགས་ནས་ཟ་བ་དང་། ལཱུ་ཧི་པས། ཤ་བ་རི་དབང་ཕྱུག་བྱ་དང་རི་དྭགས་ལ་སོགས་པ་གསོད་པའི་རྔོན་པར་མཐོང་ཡང་། དེ་རྣམས་ཀྱིས་བླ་མ་ལ་མོས་གུས་བཅོས་མ་མ་ཡིན་པའི་སྒོ་ནས་ཞབས་ཏོག་ཚུལ་བཞིན་དུ་བྱས་པས་བླ་མའི་བྱིན་རླབས་ཞུགས་ནས་དངོས་གྲུབ་ཐོབ་པ་ཡིན་པས། འོ་སྐོལ་རྣམས་ཀྱིས་ཀྱང་། བླ་མ་ལ་མོས་གུས་བཅོས་མ་མ་ཡིན་པའི་སྒོ་ནས། ཐ་མལ་པའི་འདུ་ཤེས་སྤངས་ཏེ། སངས་རྒྱས་དངོས་ཀྱི་འདུ་ཤེས་རྐང་གི་ཁོང་།
རུས་པའི་གཏིང་ནས་བསྒོམ་སྟེ་གསོལ་བ་འདེབས་དགོས་པས། དུས་གསུམ་སངས་རྒྱས་ཐམས་ཅད་ཀྱི་ངོ་བོ་བླ་མ་རིན་པོ་ཆེ་ལ་གསོལ་བ་འདེབས་སོ། ། བདག་གི་རྒྱུད་བྱིན་གྱིས་བརླབས་ཏུ་གསོལ། ཁྱད་པར་དུ་ཡང་ཤིན་ཏུ་སྤྲོས་པ་མེད་པའི་ཡེ་ཤེས་སྐྱེ་བར་བྱིན་གྱིས་བརླབས་ཏུ་གསོལ་ཞེས་གསོལ་བ་མང་དུ་བཏབ་ནས། ཐུན་འཇོག་པར་འདོད་པ་དང་། བླ་མ་རང་ལ་བསྟིམ་པ་སོགས་གང་ཡང་མི་དགོས་པར། སྐྱེ་བ་ཀུན་དུ་ཡང་དག་བླ་མ་དང་། ། སོགས་ཀྱིས་སྨོན་ལམ་བཏབ་ནས། སྤྱོད་ལམ་གྱི་ཚེ་ཡང་ལུས་དོན་ཡོད་པར་བྱ་བའི་ཕྱིར། ཕྱག་དང་།
བསྐོར་བ་དང་། བླ་མའི་ཆུ་འཆུ་བ། ཤིང་འཐུ་བ་དང་། མཁར་ལས་དང་། ཞིང་ལས་སོགས་བྱེད་ཅིང་། ངག་དོན་ཡོད་པར་བྱ་བའི་ཕྱིར། ། བླ་མའི་བསྟོད་པ་གང་ཤེས་དང་། ། སྙན་གྲགས་སོགས་བརྗོད་ཅིང་། ཁྱད་པར་དུ། དུས་གསུམ་སངས་རྒྱས་ཐམས་ཅད་ཀྱི་ངོ་བོ་བླ་མ་སངས་རྒྱས་རིན་པོ་ཆེ་ལ་གསོལ་བ་འདེབས་སོ་ཞེས་པ་ཅི་མང་།
མི་ཉུང་སར་སྐད་སང་མཐོན་པོ་དང་། མང་སར་ཆུང་ངུས་གསོལ་བ་འདེབས་པ་ཡིན་ལ། ཡིད་དོན་ཡོད་པར་བྱ་བའི་ཕྱིར། རང་ལས་མ་དག་པའི་དབང་གིས་འདི་ལྟར་དུ་སྣང་བ་མ་གཏོགས། བླ་མ་འདི་སངས་རྒྱས་དངོས་ཡིན་སྙམ་དུ་ཡང་ནས་ཡང་དུ་སྙིང་གི་དཀྱིལ་དུ་བསྒོམ་ཞིང་། དེ་ནས་ལོངས་སྤྱོད་དོན་ཡོད་པར་བྱ་བའི་ཕྱིར་དུ། གསེར་ལ་སོགས་པའི་རང་གི་ལོངས་སྤྱོད་གང་བཟང་བས་བླ་མ་མཉེས་པར་བྱེད་དགོས་པས། དེ་ལྟར་ན་དོན་ཡོད་པ་བཞིའི་སྒོ་ནས་ཀྱང་། བླ་མ་མཉེས་པའི་ཐབས་ལ་འབད་དགོས་སོ་ཞེས་བཤད་ཅིང་། དེ་ནས་སློབ་མ་རྣམས་རེ་ཞིག་བཏང་ངོ་། །
འདི་ཡན་ལ་ཆོས་ཐུན་ཅིག་མཛད་ལ། དེ་ཡང་གོང་བསག་སྦྱང་གི་མཇུག་དེ་ཀའམ། དེའི་སང་ཉིན་མཛད་པ་གང་བདེ་བྱས་ལ། དེ་ནས་གཉིས་པ་དངོས་གཞི་ནི་དེའི་ཕྱི་ཉིན་མཛད་པས། དེ་ལ་ཐོག་མར་བྱིན་རླབས་བྱེད་པའི་ས་དེར། གཞི་བཟང་པོའི་སྟེང་དུ་མཎྜལ་དྲི་བཟང་གིས་བྱུགས་པའི་ཁར་མེ་ཏོག་གི་ཚོམ་བུ་དགུ་བཀོད་ལ། དེ་ཡང་དབུས་དང་ཕྱོགས་མཚམས་བརྒྱད་དུ་བཀོད་པའི་མཚམས་ཀྱི་དེ་རྣམས་བུམ་ཐོད་ཀྱི་ཡིན་པས་ཅུང་ཟད་ཆུང་བ་རེ་བྱ།

དེའི་མཐར་བྱང་ཤར་དུ་མཚམས་འཛིན་གྱི་མེ་ཏོག ཤར་ནས་བརྩམས་ཏེ་ཆུ་གཉིས་སྔོན་འགྲོའི་མཆོད་པ་རྣམས་ཁོར་མོར་བཤམས། གཏོར་མ་གཉིས་ཀྱང་བཤམས་ཤིང་། སློབ་དཔོན་གྱི་མདུན་དུ་རྡོ་རྗེ་དྲིལ་བུ་ནང་མཆོད་སོགས་ཕྱག་ལེན་བཞིན་འདུས་བྱས་ལ། སློབ་དཔོན་གྱིས་མཆོད་རྫས་གནས་ཁང་དང་བཅས་པ་རྣམས་ལ་རྡོ་རྗེའི་རྩེས་ནང་མཆོད་གཏོར་ནས། ཨོཾ་ཧྲིཿཥྚི་ཝི་ཀྲྀ་ཏཱ་ན་ན་ཧཱུྃ་ཧཱུྃ་ཕཊ྄་ཕཊ྄་སྭཱཧཱ། ཨོཾ་སྭ་བྷཱ་ཝ་ཤུདྡྷ་སརྦ་དྷརྨ་སྭ་བྷཱ་བ་ཤུདྡྷོཧྃ། སྟོང་པའི་ངང་ལས་གནས་ཁང་འདི་ཉིད་བྷྲུྃ་ལས་ཐར་པ་ཆེན་པོའི་གཞལ་ཡས་ཁང་གྲུ་བཞི་པ། སྒོ་བཞི་པ། རྟ་བབ་བཞིས་མཛེས་ཤིང་། རྒྱན་ཐམས་ཅད་ཀྱིས་བརྒྱན་པ།
མཚན་ཉིད་ཐམས་ཅད་ཡོངས་སུ་རྫོགས་པའི་ནང་དུ། ཨ་ལས་ཡེ་ཤེས་ཀྱི་ཀ་པཱ་ལ་ཡངས་ཤིང་རྒྱ་ཆེ་བ་རྣམས་ཀྱི་ནང་དུ། ཧཱུྃ་ཞུ་བ་ལས་བྱུང་བའི་ལྷ་རྫས་ལས་གྲུབ་པའི་མཆོད་ཡོན། ཞབས་བསིལ། མེ་ཏོག བདུག་སྤོས། མར་མེ། དྲི། ཞལ་ཟས། རོལ་མོ་ལ་སོགས་པ་དངས་ཤིང་ཐོགས་པ་མེད་པ་ནམ་མཁའི་ཁམས་ཐམས་ཅད་གང་བར་གྱུར།
ཨོཾ་ཨརྒྷཾ་ཨཱཿཧཱུྃ། དེ་བཞིན་དུ་པཱ་དྱཾ་ནས། ཤཔྟ་ཨཱཿཧཱུྃ་གི་བར་རང་རང་གི་སྔགས་ཕྱག་རྒྱ་དང་བཅས་པས་བྱིན་གྱིས་བརླབས་ལ་རོལ་ཆེན་བྱས་པའི་རྗེས་སུ། སྐྱབས་འགྲོ་ནས་བརྩམས་ཏེ། བདག་བསྐྱེད་བཟླས་པའི་བར་སྒྲུབ་ཐབས་བཞིན་བྱས་ལ། རྒྱུན་གྱི་རྣལ་འབྱོར་ཡང་བསྒོམ། དེ་ནས་མཎྜལ་གྱི་ཚོམ་བུ་ཡང་སྔར་བཞིན་བསང་སྦྱངས་བྱས་ནས། སྟོང་པའི་ངང་ལས་ཡཾ་ལས་རླུང་གི་དཀྱིལ་འཁོར་སྔོན་པོ་གཞུའི་དབྱིབས་ཅན་ཡཾ་དང་བ་དན་གྱིས་མཚན་པ། རཾ་ལས་མེའི་དཀྱིལ་འཁོར་གྲུ་གསུམ་དམར་པོའི་རཾ་གྱིས་མཚན་པ། བཾ་ལས་ཆུའི་དཀྱིལ་འཁོར་དཀར་པོ་ཟླུམ་པོ་བུམ་པས་མཚན་པ།
ལཾ་ལས་སའི་དཀྱིལ་འཁོར་སེར་པོ་གྲུ་བཞི་པ་ཟུར་བཞིར་རྡོ་རྗེ་རྩེ་གསུམ་པས་མཚན་པ་རྣམས་སྟེང་ནས་སྟེང་དུ་བརྩེགས་པ། དེའི་སྟེང་དུ་སུཾ་ལས་རིན་པོ་ཆེ་སྣ་བཞིའི་རང་བཞིན་གྱི་རི་རབ་གྲུ་བཞི་པ་ཅོག་བརྒྱད་དང་ལྡན་པའི་སྟེང་དུ། པཾ་ལས་པདྨ་དང་། ཨཾ་ལས་ཉི་མའི་དཀྱིལ་འཁོར་གྱི་སྟེང་དུ། ཧཱུྃ་ལས་སྣ་ཚོགས་རྡོ་རྗེ་ཤར་དཀར། ལྷོ་སེར། ནུབ་དམར། བྱང་ལྗང་། ལྟེ་བ་མཐིང་ནག་ལ་ཧཱུྃ་གིས་མཚན་པ། སྣ་ཚོགས་རྡོ་རྗེའི་ལྟེ་བའི་ཧཱུྃ་ལས་འོད་ཟེར་ཕྱོགས་བཅུར་འཕྲོས་པས།
འོག་རྡོ་རྗེའི་ས་གཞི། ཁོར་ཡུག་རྡོ་རྗེའི་རྭ་བ། སྟེང་རྡོ་རྗེའི་གུར་དང་བླ་བྲེ། ཕྱི་རོལ་ཐམས་ཅད་ཡེ་ཤེས་ཀྱི་མེ་འབར་བ་དང་བཅས་པའི་བསྲུང་བའི་འཁོར་ལོར་གྱུར། ཨོཾ་རཀྵ་སོགས་ལན་གསུམ། དེ་ལྟ་བུའི་བསྲུང་བའི་འཁོར་ལོའི་དབུས་སུ། བྷྲུྃ་ལས་རིན་པོ་ཆེ་སྣ་ཚོགས་ལས་གྲུབ་པའི་གཞལ་ཡས་ཁང་གྲུ་བཞི་སྒོ་བཞི་པ། རྟ་བབ་བཞིས་མཛེས་ཤིང་ཕྱི་ནས་རིམ་པ་བཞིན་དཀར་སེར་དམར་ལྗང་སྔོ་བའི་རྩིག་པ་རིམ་པ་ལྔ་དང་ལྡན་པའི་སྟེང་དུ་རིན་པོ་ཆེའི་ཕ་གུ་དང་། དྲ་བ་དང་དྲ་བ་ཕྱེད་པ་འཕྱང་ཞིང་། མདའ་ཡབ་དང་པུ་ཤུས་མཛེས་པ།
དབུས་ཕྱུར་བུར་ཕུབ་པའི་རྩེ་མོར་རིན་པོ་ཆེའི་ཏོག་གིས་སྤྲས་པ། ནང་ཀ་བ་བརྒྱད་དང་ལྡན་ཞིང་། རྩིག་པའི་ཕྱི་རོལ་དུ་འདོད་ཡོན་གྱི་སྣམ་བུ་དམར་པོ་ལ་གནས་པའི་མཆོད་པའི་ལྷ་མོས་བསྐོར་བའི་གཞལ་ཡས་ཁང་གི་ལྷ་སྣམ་ཤར་དཀར། ལྷོ་སེར། ནུབ་དམར། བྱང་ལྗང་། དབུས་སྔོ་བའི་དབུས་སུ་པཾ་ལས་སྣ་ཚོགས་པདྨ་འདབ་མ་བརྒྱད་པའི་དབུས་དང་ཕྱོགས་བཞིར་ཨཾ་ལས་ཉི་མའི་དཀྱིལ་འཁོར་རེ་རེའི་གདན་དང་བཅས་པར་གྱུར། ཞེས་བརྗོད་ལ། དེ་ནས་གདན་དེ་རྣམས་ཀྱི་སྟེང་དུ་ཚོམ་བུ་བཀོད་པར་ཡིད་ཀྱིས་བསམ་ལ། ཨོཾ་ཧྲཱིཿཥྚི་སོགས་དང་།
ཨོཾ་མོ་ཧནྟ་ཀྲིཏ་ཧཱུྃ་ཕཊ྄། ཨོཾ་སི་ཤུ་ནནྟ་ཀྲིཏ་ཧཱུྃ་ཕཊ྄། ཨོཾ་རཱ་གནྟ་ཀྲིཏ་ཧཱུྃ་ཕཊ྄། ཨོཾ་ཨིརྵཏ་ཀྲིཏ་ཧཱུྃ་ཕཊ྄། སླར་ཡང་དབུས་དང་ཕྱོགས་བཞིར་ཚོམ་བུ་བསྣན་པར་བསམ་ལ། ཨོཾ་དྭེ་ཥ་ར་ཏི་ནུ་ཏ་ནུ་ཏ་ཏྲུ་ཏྲ་ཏྲུ་ཏྲ། ཧཱུྃ་ཛ། ཨོཾ་མོ་ཧ་ར་ཏི་ཧཱུྃ་ཛ། ཨོཾ་པི་ཤུ་ན་ར་ཏི་ཧཱུྃ་ཛ། ཨོཾ་རྭ་ག་ར་ཏི་ཧཱུྃ་ཝ།
ཨོཾ་ཨིརྵ་ར་ཏི་ཧཱུྃ་ཛ། ཞེས་པ་རྣམས་ཀྱང་བརྗོད་ལ། དབུས་ཀྱི་གདན་གྱི་སྟེང་དུ་ཡ་དང་དབྱུག་པ་ལས། ཞེ་སྡང་གཤིན་རྗེ་གཤེད་སྐུ་མདོག་དམར་པོ། ཡུམ་རྡོ་རྗེ་རོ་ལང་མ་དང་མཉམ་པར་སྦྱོར་བ། ཤར་དུ་ཀྵེ་དང་དབྱུག་པ་ལས། གཏི་མུག་གཤིན་རྗེ་གཤེད་དཀར་པོ་ཙརྩི་ཀ་ནག་མོས་འཁྱུད་པ། ལྷོར་མ་དང་དབྱུག་པ་ལས་སེར་སྣ་གཤིན་རྗེ་གཤེད་སེར་པོ་ཕག་མོ་སེར་མོ་ཕག་ཞལ་ཅན་མས་འཁྱུད་པ། ནུབ་ཏུ་མེ་དང་དབྱུག་པ་ལས་འདོད་ཆགས་གཤིན་རྗེ་གཤེད་དམར་མོ་དབྱངས་ཅན་མ་དཀར་མོས་འཁྱུད་པ། བྱང་དུ་ད་དང་དབྱུག་པ་ལས་ཕྲག་དོག་གཤིན་རྗེ་གཤེད་ལྗང་ཁུ་གཽ་རི་ལྗང་སྔོན་མས་འཁྱུད་པ།
དཔའ་བོ་ཐམས་ཅད་ཀྱང་ཞལ་གཅིག་ཕྱག་གཉིས་ཀྱིས་གཡས་འཇིག་རྟེན་གསུམ་འདུལ་བའི་དབྱུག་པ་དཀར་པོ་འཕྱར་བའི་ཚུལ་གྱིས་འཛིན་ཅིང་། གཡོན་ཐོད་པ་ཁྲག་གིས་གང་བ་ཐུགས་དཀར་འཛིན་པ། ཞལ་མཆེ་བ་གཙིགས་ཤིང་ལྗགས་འགྲིལ་བ། དམར་ལ་ཟླུམ་པའི་སྤྱན་གསུམ་དང་ལྡན་པ། ཁྲོ་གཉེར་དང་། གསུས་ཁྱིམ་དང་། བརླ་དང་། བྲང་ཞང་རྣམས་ཆེ་ཞིང་སྦོམ་ལ་རྒྱས་པ། སྐུ་དང་ཡན་ལག་དང་ཉིང་ལག་རྣམས་ཐུང་ཞིང་རགས་པ། སྨ་ར་དང་།
སྨིན་མ་དང་། དབུ་སྐྲ་དམར་སེར་གྱེན་དུ་བརྫེས་པ། ཀླུ་ཆེན་པོ་བརྒྱད་ཀྱིས་བརྒྱན་ཅིང་། སྟག་གི་པགས་པའི་ཤམ་ཐབས་ཅན། འཛག་པའི་མགོ་བོ་བརྒྱ་ཕྱེད་ཀྱིས་དོ་ཤལ་དང་། མི་མགོ་སྐམ་པོ་ལྔས་དབུ་རྒྱན་ཅིང་། གར་གྱི་ཉམས་དགུ་དང་ལྡན་པས་གཤིན་རྗེའི་ཚོགས་རྣམས་སྐྲག་པར་བྱེད་པ། མ་ཧེ་དམར་པོའི་སྟེང་ན་ཞབས་གཡོན་བརྐྱང་གི་སྟབས་ཀྱིས་བཞུགས་པ། དེ་དག་གི་པང་ན་གནས་པའི་ཡུམ་རྣམས་ཀྱང་ཞལ་གཅིག་ཕྱག་གཉིས་སྤྱན་གསུམ་པ། སྐྲ་གྲོལ་བ།
ཕྱག་རྒྱ་ལྔས་བརྒྱན་པ། ཕྱག་གཡས་པ་རྣམས་ཀྱིས་རྡོ་རྗེ་གྲི་གུག་ནམ་མཁའ་ལ་འཕྱར་བའི་ཚུལ་གྱིས་འཛིན་ཅིང་། གཡོན་པ་རྣམས་ཀྱིས་ཐོད་པ་ཁྲག་གིས་གང་བ་འཛིན་པས་ཡབ་ལ་འཁྱུད་པ། མགོ་བོ་སྐམ་པོའི་ཕྲེང་བས་བརྒྱན་ཅིང་། གཅེར་བུ་གཡས་བརྐྱང་གི་སྟབས་ཀྱིས་འཁྱུད་པའོ། ། དེ་ནས་ཨོཾ་ཨཱཿཧཱུྃ་ལན་བཞི་བརྗོད་ལ། ཤར་ལྷོར་མུ་མེན་གྱི་བུམ་པ་བཞི་མཉམ་གྱིས་གང་བ། ལྷོ་ནུབ་ཏུ་གསེར་གྱི་བུམ་པ་གླ་རྩིས་གང་བ། ནུབ་བྱང་དུ་བྱི་རུའི་བུམ་པ་སི་ཧ་ལས་གང་བ། བྱང་ཤར་དུ་དངུལ་གྱི་བུམ་པ་ག་པུར་གྱིས་གང་བ།
བཞི་ཀའང་ཐོད་པ་བདུད་རྩི་གང་བས་ཁ་བཅད་པའོ། ། ལྷ་དེ་ཐམས་ཅད་ཀྱི་དཔྲལ་བར་ཨོཾ་དཀར་པོ། མགྲིན་པར་ཨཱཿདམར་པོ། ཐུགས་དཀར་ཧཱུྃ་སྔོན་པོ། ཐུགས་ཀའི་ས་བོན་ལས་འོད་ཟེར་འཕྲོས་པས་དབང་གི་ལྷ་རིགས་ལྔ་འཁོར་དང་བཅས་པ་ཨོཾ་བཛྲ་ས་མཱ་ཛཿ པཉྩ་ཀུ་ལ་ས་པ་རི་ཝཱ་ར་ཨརྒྷཾ་ནས་ཤཔྟའི་བར་གྱིས་མཆོད། ཨོཾ་སརྦ་ཏ་ཐཱ་ག་ཏ་ཨ་བྷི་ཥིཉྩ་ཏུ་མཾ། ཨོཾ་བཛྲི་བྷཱ་ཝ་ཨ་བྷི་ཥིཉྩ་མི། ཞེས་གསུངས་ཤིང་དབང་བསྐུར། སྐུ་གང་།
དྲི་མ་དག་ནས་དབང་བསྐུར་གྱི་ལྷ་རྣམས་ཅོད་པཎ་དུ་གྱུར་པ་ནི། གཙོ་བོ་ལ་རྡོ་རྗེ་སེམས་དཔའ། འཁོར་རྣམས་ལ་གཙོ་བོ་ཉིད་ཀྱིས་དབུ་བརྒྱན། སླར་ཡང་ཐུགས་ཀའི་ས་བོན་ལས་འོད་ཟེར་འཕྲོས་པས་ཕྱོགས་བཅུའི་དེ་བཞིན་གཤེགས་པ་ཐམས་ཅད་གཤིན་རྗེ་གཤེད་དམར་པོ་ལྷ་ལྔའི་དཀྱིལ་འཁོར་གྱི་རྣམ་པར་ཨོཾ་བཛྲ་ས་མཱ་ཛཿ ཨོཾ་ཤྲཱི་རཀྟ་ཡ་མ་ཨ་རི་མཎྜ་ལ་ས་པ་རི་ཝཱ་ར་ཨརྒྷཾ་ནས་ཤཔྟའི་བར་གྱིས་མཆོད། ཛཿཧཱུྃ་བཾ་ཧོཿ གཉིས་སུ་མེད་པར་ཐིམ། དེ་ནས་མཆོད་པ་བྱ་བ་ནི་སྔར་བཞིན་བསང་སྦྱངས་བྱས་ལ། དེའི་རྗེས་སུ། དྲི་མེད་ཡིད་དུ་འོང་བ་ཡི། །
སོགས་ཀྱི་ཚིགས་དང་། ཨོཾ་ཤྲི་རཀྟ་སོགས་སྔོན་དུ་འགྲོ་བས་མཆོད་ཡོན་ནས། ཤཔྟའི་བར་གྱིས་མཆོད་ལ། རོལ་ཆེན་བྱ། དེ་ནས་གོས་བཟུང་ལ་བདུད་རྩི་གཏོར་ཏེ། ཨོཾ་ཧྲིཿཥྚི་སོགས་ཀྱིས་བསང་། སྭ་བྷཱ་ཝ་སོགས་ཀྱིས་སྦྱངས། སྟོང་པའི་ངང་ལས་ཧཱུྃ་ལས་བྱུང་བའི་ལྷ་རྫས་ལས་གྲུབ་པའི་གོས་སྲབ་པ། འཇམ་པ། ཡངས་བ།
དངས་ཤིང་ཐོགས་པ་མེད་པ་ཟུང་དུ་སྦྱར་བ་དང་ལྡན་པར་གྱུར། འཛམ་བུ་གླིང་དང་གླིང་གཞན་ན། ། ལྷ་རྫས་ན་བཟས་གང་བ་ཡང་། ། བླ་མ་གཤིན་རྗེ་གཤེད་པོ་ལ། ། ཞུམ་པ་མེད་པར་བཅས་ཏེ་འབུལ། ། ཨོཾ་ཤྲཱི་རཀྟ་སོགས་དང་། ཨོཾ་བཛྲ་ཝསཏྲ་སྭཱཧཱ། དེ་ནས་ཡང་། འཛམ་བུ་གླིང་དང་གླིང་གཞན་ན། ། གཟུགས་མཆོག་ཚོགས་ཀྱིས་གང་བ་ཡང་། །
ཞེས་དང་། གཞན་འདྲ། རུ་པ་ཀ་མ་གུ་ན་པུ་ཙི་ཏེ་ཨཱཿཧཱུྃ། དེ་བཞིན་དུ། སྒྲ་སྙན་ཚོགས་ཀྱིས༞ དྲི་མཆོག་ཚོགས་ཀྱིས༞ ཞལ་ཟས་ཚོགས་ཀྱིས༞ རེག་འཇམ་ཚོགས་ཀྱིས་གང་བ་ཡང་། ། བླ་མ་གཤིན་རྗེ་གཤེད་པོ་ལ། ། ཞུམ་པ་མེད་པར་བཅས་ཏེ་འབུལ། ། ཨོཾ་ཤྲཱི་རཀྟ་སོགས། སྔོན་འགྲོའི་པརྵེ་ཀ་མ་གུ་ན་པུ་ཙི་ཏེ་ཨཱཿཧཱུྃ། འདི་རྣམས་ལ་སོ་སོའི་ཕྱག་རྒྱ་བཅའ་བ་ཙམ་གྱིས་མཆོག
ཡང་། བུམ་པ་ལྟོ་ཆེ་བྲེ་ཚད་པ། ། མཆུ་འཕྱང་མགྲིན་རིང་གདན་ལྡན་པ། ། མགྲིན་པར་རས་བཟའ་དག་གིས་དཀྲིས། ། སྙིང་པོར་ལྡན་པའི་སྨན་སོགས་བཞུག ། འདབ་མར་ལྡན་པའི་ལྕུགས་མ་ཡང་། ། བདུད་རྩིར་ལྡན་པ་ཡིས་ཀྱང་མཆོད། ། གཞན་ཡང་མཆོད་པའི་ཁྱད་པར་ནི། ། བླ་བྲེ་གདུགས་དང་རྒྱལ་མཚན་དང་། ། བ་དན་སིལ་སྙན་རོལ་མོ་ཡི། །
གུས་པས་དཀྱིལ་འཁོར་པ་རྣམས་མཆོད། ། ཅེས་བརྗོད་ཅིང་རོལ་ཆེན་བྱའོ། ། དེ་ནས་མཐེབ་སྲིན་གྱིས་ནང་མཆོད་གཏོར་ལ། ཨོཾ་ཨཱཿཧཱུྃ། ཕྱོགས་བཅུ་དུས་གསུམ་གྱི་དེ་བཞིན་གཤེགས་པ་ཐམས་ཅད་ཀྱི་སྐུ་གསུང་ཐུགས་ཡོན་ཏན་ཕྲིན་ལས་ཐམས་ཅད་ཀྱི་ངོ་བོ། མཁྱེན་པའི་ཡེ་ཤེས། བརྩེ་བའི་ཐུགས་རྗེ། མཛད་པའི་འཕྲིན་ལས་བསམ་གྱིས་མི་ཁྱབ་པ་མངའ་བ། དྲིན་ཅན་རྩ་བའི་བླ་མའི་ཞལ་དུ་ཨོཾ་ཨཱཿཧཱུྃ། བཅོམ་ལྡན་འདས་གཤིན་རྗེ་གཤེད་དམར་པོའི་དབང་དང་ལམ་གྱི་བླ་མ་བརྒྱུད་པ་རྣམས་ཀྱི་ཞལ་དུ་ཨོཾ་ཨཱཿཧཱུྃ།
གཞན་ཡང་དབང་བསྐུར། རྒྱུད་བཤད། མན་ངག་གནང་། ཆོས་ཀྱི་འབྲེལ་པ་ཐོབ་པའི་དཔལ་ལྡན་བླ་མ་དམ་པ་རྣམས་ཀྱི་ཞལ་དུ་ཨོཾ་ཨཱཿཧཱུྃ། ཨོཾ་ཧྲཱིཿཥྚི་སོགས་ནས། ཨིརྵནྟ་ཀྲིཏ་ཧཱུྃ་ཕཊ྄་གྱི་བར་ཡབ་རྣམས་ཀྱི་སྔགས་བརྗོད་པའི་མཇུག་ཏུ་གཤིན་རྗེ་གཤེད་དམར་པོ་ལྷ་ལྔའི་དཀྱིལ་འཁོོར་གྱི་ལྷ་ཚོགས་རྣམས་ཀྱི་ཞལ་དུ་ཨོཾ་ཨཱཿཧཱུྃ། དེ་ནས་བྱ་བའི་རྒྱུད་སོགས་དང་། ཤྲཱི་མཧཱ་ཀ་ལ་སོགས་ཀྱིས་ཆོས་སྐྱོང་རྣམས་ཀྱཻ་རྡོར་དང་འདྲ་ཞིང་། གཞན་ཡང་ཕྱོགས་སྐྱོང་བཅུ། ལྷ་ཆེན་པོ་བརྒྱད།
ཀླུ་ཆེན་པོ་བརྒྱད། འཇིགས་བྱེད་དགུ། རྒྱལ་ཆེན་བཞི། གཟའ་ཆེན་པོ་དགུ། རྒྱུ་སྐར་ཉི་ཤུ་རྩ་བརྒྱད་ལ་སོགས་པའི་འཇིག་རྟེན་སྐྱོང་བ་རྣམས་ཀྱི་ཞལ་དུ་ཨོཾ་ཨཱཿཧཱུྃ་ཞེས་བརྗོད། གཞན་ཡང་གནོད་སྦྱིན། སྲིན་པོ་ཞེས་པ་ནས། མྱུར་དུ་རྣམ་མཁྱེན་རྫོགས་པའི་སངས་རྒྱས་ཀྱི་གོ་འཕང་ཐོབ་པའི་སྐལ་བ་དང་ལྡན་པར་གྱུར་ཅིག ཅེས་པའི་བར་བདེ་ཀྱེ་གཉིས་དང་འདྲའོ། ། དེ་ནས་བསྟོད་པ་ནི་རོལ་མོ་དང་བཅས་པས།
གཏི་མུག་རྡོ་རྗེའི་རང་བཞིན་ཁྱོད་སོགས་ཀྱིས་བསྟོད་ལ། གཏོར་ཆོག་ནས་འབྱུང་བ་བཞིན་གྱི་འདས་གཏོར་དང་། ཕྱོགས་སྐྱོང་རྣམས་ལ་གཏོར་མ་ཕུལ་ཚར་བ་དང་། འདི་ལ་གྲངས་མེད་པས་སློབ་མ་དུ་ཡོད་ཁྲུས་བྱས་ལ་འཁོད་པ་དང་། ཆོས་སྤྱོད་རྣམས་གོང་བསག་སྦྱང་གི་སྐབས་བཞིན་བྱས་ལ། འདིར་ཆོས་གཏོར་ལ་སོགས་པ་མི་དགོས། ལས་ཀྱི་རྡོ་རྗེས་མེ་ཏོག་བཀྲམ་བསྡུ་བྱས་ཚར་བ་དང་། འོ་ནམ་མཁའ་དང་མཉམ་པའི་སེམས་ཅན་ཐམས་ཅད་ཀྱི་དོན་དུ་རྫོགས་པའི་སངས་རྒྱས་ཀྱི་གོ་འཕང་ཐོབ་པར་བྱ། དེའི་ཆེད་དུ་བྱིན་རླབས་ཟབ་མོ་གསན་ལ་ཐུགས་ཉམས་སུ་བཞེས་སྙམ་པ་བྱང་ཆུབ་ཀྱི་མཆོག་ཏུ་ཐུགས་བསྐྱེད་པ་གསལ་བཏབ་ནས་གསན་པར་ཞུ། དུས་གསུམ་སངས་རྒྱས་ཐམས་ཅད་ཀྱི་ཐུགས་རྗེ་དང་།
མཐུ་སྟོབས་ཅིག་ཏུ་བསྡུས་པའི་བདག་ཉིད། རྗེ་བཙུན་རྣལ་འབྱོར་གྱི་དབང་ཕྱུག་དཔལ་བིརྺ་པ་དེ་ཉིད་ཀྱིས་གདུལ་བྱ་སྐལ་བ་དམན་པ་རྣམས་བཀྲི་བའི་དོན་དུ་ལམ་འབྲས་བུ་དང་བཅས་པའི་གདམས་ངག་སྟོན་པ། ཡིད་བཞིན་ནོར་བུ་ལྟ་བུའི་གཞུང་རྩ་བ་རྡོ་རྗེའི་ཚིག་རྐང་དུ་གྲགས་པ་དང་། སྐལ་བ་དང་ལྡན་པ་ཅིག་ཆར་དུ་འཇུག་པའི་ལམ་གྱི་བཀྲི་ཚུལ་སྟོན་པར་བྱེད་པའི་གཞུང་སྤྲོས་མེད་རྡོ་རྗེའི་ཚིག་རྐང་གཉིས་གསུངས་པ་ལས། འདིར་ཐ་མལ་པའི་རྒྱུད་ལ་བདེ་ཆེན་གྱི་ཡེ་ཤེས་བསྐྱེད་པར་བྱེད་པའི་ཐབས་སྟོན་པ་སྤྲོས་མེད་རྡོ་རྗེའི་ཚིག་རྐང་གི་སྒོ་ནས་གདུལ་བྱ་ཟུང་འཇུག་རྡོ་རྗེ་འཆང་གི་ས་ལ་བཀྲི་བར་བྱེད་པ་ཡིན་པས། དེ་ལ་དང་པོར་ལམ་ཟབ་མོ་བསྒོམ་པའི་སྣོད་རུང་དུ་བྱ་བའི་ཕྱིར་དབང་གིས་རྒྱུད་སྨིན་པར་བྱས་ཏེ། དེ་ནས་སློབ་དཔོན་འདིའི་བཞེད་པས་བསྐྱེད་རྫོགས་ཟུང་འཇུག་གི་སྒོ་ནས་བཀྲི་བར་བཞེད་པ་ཡིན་ཏེ། གློ་བོ་ལོ་ཙཱ་བའི་ཁྲིད་ཡིག་ཏུ་ཡང་། རྗེ་བཙུན་འཇམ་པའི་དབྱངས་ཀྱི་མན་ངག་འདི་ནི། ཡང་དག་པའི་བླ་མ་ལས་དབང་བསྐུར་བ་ཕྱིན་ཅི་མ་ལོག་པར་ཐོབ་པའི་གང་ཟག་གིས་ལམ་ཉམས་སུ་ལེན་པའི་ཚུལ།
སློབ་དཔོན་འདི་ཡི་དགོངས་པས་བསྐྱེད་པའི་རིམ་པ་ནི། རྗེ་བཙུན་འཇམ་པའི་དབྱངས་ལ་རྣལ་འབྱོར་བཞིའི་རིམ་པ་འཕྲིན་ལས་དང་བཅས་པ་ཡིན་ལ། རྫོགས་པའི་རིམ་པ་ནི། ཤིན་ཏུ་སྤྲོས་པ་མེད་པའི་མན་ངག་གོ ། ཞེས་གསུངས་པས། དེ་ཡང་བསྐྱེད་རིམ་སེམས་འཛིན་དང་བཅས་པ་རྣམས་ཇི་ལྟར་རིགས་པ་སྔོན་དུ་སོང་བར་བྱས་ནས། ད་རྫོགས་རིམ་ཤིན་ཏུ་སྤྲོས་པ་མེད་པའི་གདམས་ངག་གིས་བཀྲི་བ་ཡིན་པས། དེ་ལ་ཐོག་མར་སྤྲོས་མེད་ཀྱི་ཡེ་ཤེས་མ་སྐྱེས་པ་སྐྱེད་པར་བྱེད་པ་བདག་བྱིན་གྱི་རླབས་པའི་རིམ་པ། སྐྱེས་པ་བརྟན་པར་བྱེད་པ་རྒྱུན་གྱི་ཉམས་ལེན་བསྟན་པ། དེ་ལ་བོགས་འབྱིན་པ་རྣམ་རྟོག་འོད་གསལ།
དེ་མཐར་ཕྱིན་པར་བྱེད་པ་སེམས་བསྐྱེད་པའི་ཐབས་དྲུག དེ་དག་གི་བར་ཆད་བསལ་བ་དང་ལྔའི་སྒོ་ནས་ཉམས་སུ་ལེན་དགོས་པས། དེ་ཡང་སྤྱིར། བྱིན་རླབས་ལ་ན་རོ་མཁའ་སྤྱོད་དང་། ཞལ་གཉིས་མ་སོགས་ཀྱི་བྱིན་རླབས་རྣམས་ནི་བསྐྱེད་རིམ་གྱི་ཁྲིད་ཉན་པའི་སྣོད་རུང་དུ་བྱ་བའི་བྱིན་རླབས་ཡིན་ལ། གསང་འདུས་རིམ་ལྔའི་སྐབས་ཀྱི་བྱིན་རླབས་དང་། ལམ་འབྲས་ཀྱི་སྐབས་ཀྱི་བྱིན་རླབས་ཆུང་ཆུང་འགའ་ཞིག་དང་། གཤེད་དམར་གྱི་བྱིན་རླབས་འདི་ལྟ་བུ་ལ་སོགས་པ་རྣམས་ནི་རྫོགས་རིམ་གྱི་ཁྲིད་ཉན་པའི་སྣོད་རུང་དུ་བྱ་བའི་བྱིན་རླབས་ཡིན་པས། དེས་ན་ཐོག་མར་བླ་མ་དང་གཤིན་རྗེ་གཤེད་གཉིས་སུ་མེད་པ་ལ་བྱིན་རླབས་ཟབ་མོ་ཞུ་བའི་ཡོན་དུ་མཎྜལ་འབུལ་བར་ཞུ། དེ་ལྟར་མཎྜལ་ཕུལ་ནས་གསོལ་བ་གདབ་པ་འདིའི་རྗེས་ཟློས་མཛོད།
གང་གིས་དྲིན་གྱི་བདེ་ཆེན་ཉིད། ། སྐད་ཅིག་ཉིད་ལ་འཆར་བ་གང་། ། བླ་མ་རིན་ཆེན་ལྟ་བུའི་སྐུ། ། རྡོ་རྗེ་འཆང་ཞབས་པད་ལ་འདུད། ། ཀུན་མཁྱེན་ཡེ་ཤེས་ཕུང་པོ་ཅན། ། སྲིད་པའི་འཁོར་ལོ་རྣམ་སྦྱོང་བ། ། དེ་རིང་བཤད་པའི་རིན་ཆེན་གྱིས། ། གཙོ་བོས་བདག་ལ་བཀའ་དྲིན་སྐྱོབས། ། ལན་གསུམ། དེ་ལྟར་དུ་གསོལ་བ་བཏབ་ནས།
དངོས་གཞི་བྱིན་རླབས་ཟབ་མོ་བསྒྲུབ་པར་བྱེད་པ་ལ། ཐོག་མར་བླ་མ་ལ་སངས་རྒྱས་སུ་ངེས་ཤེས་བསྐྱེད་པ་དང་། ངེས་ཤེས་སྐྱེས་པའི་སློབ་མ་ལ་བྱིན་གྱིས་བརླབས་པ་དངོས་དང་། རྗེས་མཛད་སྤྱོད་ཐམས་ཅད་སངས་རྒྱས་ཀྱི་མཛད་སྤྱོད་དུ་ཤེས་པར་བྱ་བ་གསུམ་ཀྱི་སྒོ་ནས་ཉམས་སུ་ལེན་དགོས་པས། དེས་ན་བླ་མའི་བྱིན་རླབས་འཇུག་པ་ལ་ཐོག་མར་བླ་མ་ལ་སངས་རྒྱས་ཀྱི་ངེས་ཤེས་བསྐྱེད་དགོས་པས། དེ་ཡང་དཔལ་གསང་བ་འདུས་པ་ལས། སེམས་ཀྱིས་གཞན་ནི་མི་བསམ་སྟེ། ། སེམས་དཔའ་ཆེན་པོར་མཉམ་པར་གྱིས། ། རྡོ་རྗེ་སློབ་དཔོན་ལུས་འདི་ལ། ། རྒྱལ་བའི་སྐུ་ནི་རིམ་བཞིན་གནས། །
དང་པོ་སྐུ་ཡི་རྡོ་རྗེ་ནི། ། གཟུགས་ཕུང་ལ་ནི་རབ་ཏུ་བཞུགས། ། ཞེས་བྱ་བ་ལ་སོགས་པ་གསུངས་པ་ན། འདིའི་སྐབས་སུ་བླ་མ་བསྐྱེད་པ་སོགས་ནི་མི་དགོས་ལ། ཁྱེད་རང་རྣམས་བསམ་པ་འདི་བཞིན་མཛོད་ཅིག བླ་མ་འདི་དུས་ཐ་མའི་སེམས་ཅན་རྣམས་ཀྱི་དོན་དུ་ཚུལ་འདི་ལྟ་བུར་སྟོན་པ་མ་གཏོགས། དོན་ལ་སངས་རྒྱས་ཐམས་ཅད་ཀྱི་ངོ་བོ་ཡིན་ཏེ། གཞུང་ལས། སངས་རྒྱས་ཀུན་དངོས་རྡོ་རྗེ་འཆང་། ། རྩོད་པའི་དུས་འདིར་བདག་དོན་དུ། །
ཀུན་དང་མཐུན་པར་སྟོན་མེད་པ། ། དེ་ལྟར་ཤེས་ནས་དངོས་ཀུན་གྱིས། ། རྟེན་བྱ་སངས་རྒྱས་ཐམས་ཅད་ཀྱི། ། དངོས་གྲུབ་རྒྱ་ཆེན་སྣོད་དུ་འགྱུར། ། ཞེས་གསུངས་པས། དེ་ཡང་མན་ངག་གིས་བསྒྲུབ་པ་ནི། བླ་མའི་གཟུགས་ཀྱི་ཕུང་པོ་རྣམ་པར་སྣང་མཛད། ཚོར་བ་རིན་ཆེན་འབྱུང་ལྡན། འདུས་ཤེས་འོད་དཔག་མེད། འདུ་བྱེད་དོན་ཡོད་གྲུབ་པ།
རྣམ་པར་ཤེས་པ་མི་བསྐྱོད་པ། སའི་ཁམས་སྤྱན་མ། ཆུའི་ཁམས་མ་མ་ཀི མེའི་ཁམས་གོས་དཀར་མོ། རླུང་གི་ཁམས་སྒྲོལ་མ། ནམ་མཁའི་ཁམས་རྡོ་རྗེ་དབྱིངས་ཀྱི་དབང་ཕྱུག་མ། སྤྱན་བྱང་ཆུབ་སེམས་དཔའ་སའི་སྙིང་པོ། རྣ་བ་ཕྱག་ན་རྡོ་རྗེ། སྣ་ནམ་མཁའི་སྙིང་པོ། ལྗགས་འཇིག་རྟེན་དབང་ཕྱུག
ལུས་སྒྲིབ་པ་རྣམ་སེལ། ཡིད་འཕགས་པ་འཇམ་དཔལ། ཚིགས་ཀུན་ཏུ་བཟང་པོ། རྩ་བྱམས་པ། ཕྱག་གཡས་གཤིན་རྗེ་གཤེད། གཡོན་པ་གཞན་གྱི་མི་ཐུབ་པ། ཞལ་རྟ་མགྲིན། རྡོ་རྗེ་བདུད་རྩི་ཐབས་སྦྱོར། དཔུང་པ་གཡས་མི་གཡོ་བ། གཡོན་པ་འདོད་པའི་རྒྱལ་པོ།
རྗེ་ངར་གཡས་དབང་ཕྱུག་སྔོན་ཅན། གཡོན་པ་སྟོབས་པོ་ཆེ། སྤྱི་གཙུག་འཁོར་ལོ་བསྒྱུར་བ། རྐང་མཐིལ་གནོད་མཛེས་རྒྱལ་པོ། གཞན་ཡང་གཟུགས་གཟུགས་རྡོ་རྗེ་མ། སྒྲ་སྒྲ་རྡོ་རྗེ་མ། དྲི་དྲི་རྡོ་རྗེ་མ། རོ་རོ་རྡོ་རྗེ་མ། རེག་བྱ་ཆོས་དབྱིངས་རྡོ་རྗེ་མ་སྟེ། མདོར་ན་བླ་མ་ནི་སངས་རྒྱས་ཐམས་ཅད་འདུས་པའི་བདག་ཉིད་ཡིན་སྙམ་དུ་བསམ་པའི་སྒོ་ནས།
བླ་མ་ལ་སངས་རྒྱས་དངོས་ཀྱི་འདུས་ཤེས་བསྐྱེད་དགོས་པས། དེ་ལྟ་བུའི་ཚུལ་གྱིས་ངེས་ཤེས་བསྐྱེད་པར་བྱས་ལ། དེ་ནས་གཉིས་པ་བྱིན་གྱི་རླབས་པ་དངོས་ལ། ཞེན་པ་སྤངས་པ། བྱིན་གྱི་རླབས་ནས་དེ་ཁོ་ན་ཉིད་ལ་བློ་བཞག་པ་གཉིས་ལས། དང་པོ་ཞེན་པ་སྤངས་པ་ནི། ། གཞུང་ལས། སྲིད་པའི་རྩ་བ་ཉོན་མོངས་དང་། ། བདག་འཛིན་ལ་སོགས་མ་ལུས་པ། ། ཞེན་པ་མེད་པའི་སེམས་ཀྱིས་ནི། །
ལྟོས་པ་མེད་པར་གཏང་བར་བྱ། ། ཞེས་གསུངས་པས། དམིགས་པ་འདི་བཞིན་མཛོད། ཁྱེད་རང་རྣམས་ཀྱི་མདུན་གྱི་ནམ་མཁར་སེངྒེ་ཆེན་པོ་བརྒྱད་ཀྱིས་བཏེག་པའི་རིན་པོ་ཆེའི་ཁྲིའི་སྟེང་དུ་པདྨ་དང་ཟླ་བའི་གདན་ལ་རྩ་བའི་བླ་མ་རྡོ་རྗེ་འཆང་གི་རྣམ་པ་ཅན། སྐུ་མདོག་སྔོན་པོ་ཞལ་གཅིག་ཕྱག་གཉིས་ཀྱིས་རྡོ་རྗེ་དང་དྲིལ་བུ་ཐུགས་ཀར་བསྣོལ་ནས་འཛིན་པ། དབུ་སྐྲ་རལ་པའི་ཐོར་ཅོག་དང་། ཅོད་པཎ་གྱིས་མཛེས་པར་བྱས་པ། དར་དང་རིན་པོ་ཆེས་བརྒྱན་ཞིང་། ཞབས་རྡོ་རྗེའི་སྐྱིལ་མོ་ཀྲུང་གིས་བཞུགས་པ། ཞི་ཞིང་སྒེག་པའི་ཉམས་ཅན།
ཞལ་འཛུམ་བག་དང་ལྡན་པས་བདག་ལ་དགེས་བཞིན་དུ་བཞུགས་པ། བླ་མའི་དཔྲལ་བར་ཨོཾ། མགྲིན་པར་ཨཱཿ ཐུགས་ཀར་ཧཱུྃ་བསམ་ལ། དེ་ནས་དེའི་ཐུགས་ཀའི་ཧཱུྃ་ལས་འོད་ཟེར་འཕྲོས་པས། རྩ་བ་དང་བརྒྱུད་པའི་བླ་མ། ཡི་དམ་དཀྱིལ་འཁོར་གྱི་ལྷ་ཚོགས། སངས་རྒྱས་བྱང་སེམས། ཆོས་སྐྱོང་བསྲུང་མའི་ཚོགས་དང་བཅས་པ་སྤྱན་དྲངས་ནས། རྩ་བའི་བླ་མ་ལ་ཐིམ་པས།
བླ་མ་དེ་ཉིད་དེ་སངས་རྒྱས་ཐམས་ཅད་འདུས་པའི་ངོ་བོར་བསམ་ལ། སླར་ཡང་ཐུགས་ཀའི་ས་བོན་ལས་འོད་འཕྲོས་པས། བརྒྱུད་པའི་བླ་མ་ཡི་དམ་དཀྱིལ་འཁོར་གྱི་ལྷ་ཚོགས། སངས་རྒྱས་བྱང་སེམས། འཕགས་པ་ཉན་ཐོས། རང་སངས་རྒྱས། ཆོས་སྐྱོང་བསྲུང་མ་རྣམས་སྤྱན་དྲངས་ཏེ། བླ་མའི་མཐའ་བསྐོར་དུ་བཞུགས་པར་བསམ། ཡང་འོད་ཟེར་འཕྲོས་པས། རིགས་དྲུག་གི་སེམས་ཅན་དང་།
ཁྱད་པར་དུའང་བདག་ཅག་རྣམས་ལ་གནོད་ཅིང་ལན་ཆགས་པའི་གནོད་བྱེད་ཀྱི་མི་དང་མི་མ་ཡིན་པ་ཐམས་ཅད་གཤིན་རྗེ་གཤེད་ཀྱི་རྣམ་པས་དེ་རྣམས་ཀྱི་མཐར་འཁོད་པར་བསམ་ལ། དེ་ནས་ཕྱིའི་གཟུགས་སྒྲ་ལ་སོགས་པ་བདེ་བ་ཆེན་པོའི་རང་བཞིན་གྱི་འདོད་ཡོན་དྲུག་ཏུ་མོས་ནས་བླ་མ་ལ་མཆོད་པར་བསམ་ལ། ཨོཾ་ཨཱཿརཱུ་པ་བཛྲིར་ཧཱུྃ། ཨོཾ་ཨཱ་ཤཔྟ་བཛྲི་ཧཱུྃ། ཨོཾ་ཨཱ་གནྡྷེ་བཛྲི་ཧཱུྃ། ཨོཾ་ཨཱཿར་ས་བཛྲི་ཧཱུྃ། ཨོཾ་ཨཱ་པརྵེ་བཛྲི་ཧཱུྃ། ཨོཾ་ཨཱ་དྷརྨ་དྷཱ་ཏུ་བཛྲི་ཧཱུྃ། ཞེས་པས་མཆོད་ལ། དེ་ནས་མོས་གུས་དྲག་པོ་དང་ལྡན་པས།
དུས་གསུམ་སངས་རྒྱས་ཐམས་ཅད་ཀྱི་ངོ་བོ་བླ་མ་དམ་པས་བདག་གི་རྒྱུད་བྱིན་གྱིས་རླབས་ཏུ་གསོལ། ཞེས་པ་རྣམས་ནི། ཞེན་པ་སྤོང་བའི་ཡུལ་གསལ་འདེབས་པ་ཡིན། ཞེན་པ་སྤོང་བ་དངོས་ལ་དམིགས་པ་འདི་བཞིན་དུ་མཛོད་ཅིག རང་གི་ཞེ་སྡང་སྐྱེ་བའི་ཡུལ་དུ་གྱུར་པ་ཐམས་ཅད་ལ། ཞེ་སྡང་མེད་ཅིང་ལྟོས་པ་མེད་པར་བླ་མ་ལ་འབུལ་སྙམ་པའི་སྒོ་ནས། འདིའི་རྗེས་ཟློས་མཛད་དོ། ། བདག་གི་དགྲ་ཐམས་ཅད་དཔལ་ལྡན་བླ་མ་དམ་པ་ལ་དབུལ་བར་བགྱིའོ། ། བདག་ཞེ་སྡང་དང་བྲལ་བར་བྱིན་གྱི་རླབས་ཏུ་གསོལ། ཞེས་བརྗོད།
ཡང་བསམ་པ་གོང་གི་དེས་འགྲེ། འདོད་ཆགས་སྐྱེ་བའི་ཡུལ་དུ་གྱུར་པའི་གཉེན་ཐམས་ཅད་དཔལ་ལྡན་བླ་མ་དམ་པ་ལ་དབུལ་བར་བགྱིའོ། ། བདག་འདོད་ཆགས་དང༞ བདག་གི་གཏི་མུག་སྐྱེ་བའི་ཡུལ་དུ་གྱུར་པ་རང་དགའ་བཏང་སྙོམས་སུ་བཞག་པའི་སེམས་ཅན་ཐམས་ཅད་བླ་མ་དམ་པ༞ བདག་གཏི་མུག་དང་བྲལ་བར༞ བདག་གི་སེར་སྣ་སྐྱེ་བའི་ཡུལ་དུ་གྱུར་པ་ལོངས་སྤྱོད་བདག་པོ་པའི་དངོས་པོ་ཅི་ཡོད་པ་ཐམས་ཅད་དཔལ་ལྡན་བླ་མ་དམ་པ་ལ་དབུལ་བར་བགྱིའོ། ། བདག་འཛིན་ཆགས་སེར་སྣ་དང་བྲལ་བར་བྱིན་གྱིས་བརླབས་ཏུ་གསོལ། ཞེས་བརྗོད་ཅིང་། མདོར་ན་མངོན་ཞེན་སྐྱེ་བའི་ཡུལ་ཕྱི་རོལ་གྱི་དངོས་པོ་ཐམས་ཅད་ཞེ་དག་པ་ནས་ཕུལ་བར་བསམ་པ་ནི། ཕྱིའི་ཡུལ་ལ་ཞེན་པ་སྤངས་པ་ཡིན་ཞིང་། དེ་ནས་ནང་གི་ཡུལ་ལ་ཞེན་པ་སྤོང་བ་ནི། དེ་ཡང་འཁོར་བའི་རྩ་བ་ནི་རང་གི་ཉེར་ལེན་གྱི་ཕུང་པོ་བདག་ཏུ་འཛིན་པ་འདི་ཡིན་པས། བདག་འཛིན་སྐྱེ་བའི་གཞི།
རང་གི་ལུས་འདི་ཉིད་བླ་མ་ལ་འབུལ་དགོས་པས་ན། དེ་ལ་དང་པོར་རང་དང་བླ་མ་གཉིས་ཀྱི་བར་དུ་མི་མགོའི་སྒྱིད་བུ་བློས་འཁྱུད་ཚད་ཙམ་པ་གསུམ་བསམ་ལ། རང་ཐུན་མཚམས་ཀྱི་ལྷ་དང་། ང་མིང་འདི་ཡིན་སྙམ་དུ་མི་བསམ་པར་བློ་ཐ་མལ་དུ་གནས་པའི་ངང་ནས། རང་གི་ལག་པ་གཡས་སུ་ཡེ་ཤེས་ཀྱི་རལ་གྲི་རྣོ་ངར་དང་ལྡན་པ་ཅིག་བྱུང་ནས། དེས་རང་གི་ཐོད་པའི་དཔྲལ་བ་ནས་ལྟག་པའི་མདུད་སྒོ་ཡན་ཆད་ཐད་དེ་བཅད་ལ་མདུན་གྱི་སྒྱིད་བུའི་སྟེང་དུ་དཔྲལ་བ་རང་ལ་བསྟན་ཏེ་བཞག་ནས། དེ་སྟོང་གསུམ་གྱི་ཚད་དང་མཉམ་པའི་ཐོད་པ་དཀར་པོ་ཡངས་ཤིང་རྒྱ་ཆེ་བ་ཅིག་ཏུ་བསམ་ལ། དེ་ནས་རང་གི་ལག་པ་གཡོན་བཅད་དེ་དུམ་བུ་དུམ་བུར་བྱས་ཏེ་ཐོད་པའི་ནང་དུ་བསྐྱུར། ཚིག་གཞན་རྣམས་འདྲ་བ་ལ། རྐང་པ་གཡས་པ༞ གཡོན་པ༞ སྐེད་པ༞ རོ་སྨད༞ མཁལ་མ༞ མཆེར་པ༞ མཆིན་པ༞ གློ་སྙིང་ལ་སོགས་པའི་ནང་ཁྲོལ་རྣམས༞ དེ་ནས་རོ་སྟོད་དང་།
མགོ་བོའི་ལྷག་མ་རྣམས་ཀྱི་དུམ་བུ་དུམ་བུར་བཅད་དེ་ཐོད་པའི་ནང་བསྐྱུར་བས་རང་ཉིད་ཤ་ཁྲག་གི་ལུས་ནི་མེད་ཅིང་། རླུང་སེམས་ལས་གྲུབ་པའི་ནམ་མཁའི་འཇའ་ཚོན་ལྟ་བུའི་གཤིན་རྗེ་གཤེད་དམར་པོ་ཞལ་གཅིག་ཕྱག་གཉིས་ཀྱི་གཡས་དབྱུག་པ་དང་། གཡོན་ཐོད་པ་ཁྲག་གིས་གང་བ་འཛིན་ཞིང་། ཞབས་གཡོན་བརྐྱང་གི་སྟབས་ཀྱིས་བཞུགས་པ། ཡུམ་དང་བཅས་པའི་སྐུར་ལམ་སྟེ་གྱུར་པའི་མོས་པ་བྱས་ནས། མདུན་གྱི་ཐོད་པའི་ནང་གི་ཤ་རུས་རྣམས་ཀྱང་བདུད་རྩིར་བྱིན་གྱིས་རློབས་དགོས་པས། འདི་བཞིན་དུ་མཛད་པར་ཞུ། ཨོཾ་སྭ་བྷཱ་ཝ་ཤུདྡྷ་སརྦ་དྷརྨ་སྭ་བྷཱ་ཝ་ཤུདྡྷོཿཧཾ། སྟོང་པའི་ངང་ལས་ཐོད་པའི་འོག་ཏུ་ཡཾ་ལས་རླུང་། རཾ་ལས་མེ།
ཐོད་པའི་ནང་གི་རྫས་རྣམས་ཀྱི་སྟེང་དུ། མཾ་ཧཱུྃ་ཏྲཾ་ཧྲི་ཨ། དེ་རྣམས་ཡོངས་སུ་གྱུར་པ་ལས། ཤ་ལྔ། བདུད་རྩི་ལྔར་གྱུར། ཐོད་པའི་སྟེང་གི་ནམ་མཁར་འོག་ནས་སྟེང་དུ། ཨོཾ་ཨཱཿཧཱུྃ། དེ་རྣམས་ལས་འོད་འཕྲོས་པས་ཕྱོགས་བཅུའི་སངས་རྒྱས་དང་བྱང་ཆུབ་སེམས་དཔའ་ཐམས་ཅད་ཀྱི་ཐུགས་ཀ་ནས་ཡེ་ཤེས་ཀྱི་བདུད་རྩི་དཔག་ཏུ་མེད་པ་སྤྱན་དྲངས་ནས་ཨོཾ་ཨཱཿཧཱུྃ་ལ་ཐིམ་པས། དེ་རྣམས་ལས་བདུད་རྩིའི་རྒྱུན་བབས་པ་ཐོད་པའི་ནང་གི་རྫས་རྣམས་ལ་ཐིམ། སླར་ཡང་ཨོཾ་ཨཱཿཧཱུྃ་གསུམ་ལས་འོད་ཟེར་འོག་ཏུ་འཕྲོས།
འོག་གི་རླུང་གཡོས་ཏེ། མེ་སྦར་བས་རྫས་རྣམས་བཞུ་ཞིང་སྐོལ་བའི་རླངས་པ་གྱེན་དུ་སོང་བས། ཡིག་འབྲུ་རྣམས་ལ་ཐིམ། དེ་རྣམས་ཀྱང་ཧཱུྃ་ཨཱ་ལ་ཐིམ། ཨཱ་ཨོཾ་ལ་ཐིམ། ཨོཾ་ཡང་ཐོད་པའི་བདུད་རྩི་ལ་ཐིམ་པས་ཡེ་ཤེས་ཀྱི་བདུད་རྩིའི་རྒྱ་མཚོ་ཆེན་པོར་གྱུར། ཨོཾ་ཨཱཿཧཱུྃ་ཧ་ཧོ་ཧྲིཿ ལན་གསུམ་བརྗོད། དེ་ལྟར་དུ་བྱིན་གྱི་རླབས་ནས། མོས་གུས་དྲག་པོ་དང་ལྡན་པའི་སྒོ་ནས།
འདིའི་རྗེས་ཟློས་མཛོད། བླ་མ་དམ་པས་བདག་གིས་བཤམས་པའི་མཆོད་པ་ཅི་བདེ་བར་བཞེས་སུ་གསོལ། ཞེས་གསོལ་བ་བཏབ་པས། ཁྱེད་རང་རྣམས་ཀྱི་ཐུགས་ཀ་ནས་ཙརྩི་ཀ་ལ་སོགས་པའི་ལྷ་མོ་བཞི་ཕྱག་ན་ཐོད་པ་འཛིན་པ་སྤྲོས་ལ། དེ་རྣམས་ཀྱིས་ཐོད་པའི་བདུད་རྩི་ནས་བཅུས་ཏེ། དང་པོ་རྩ་བའི་བླ་མ་ལ་ཕུལ་བར་ཡིད་ཀྱིས་བསམ་ལ། ཨོཾ་ཨཱཿཧཱུྃ། ཞེས་བརྗོད། ཡང་ཕུལ་བར་བསམ་ལ་ཡི་གེ་གསུམ་བརྗོད། སླར་ཡང་ཨོཾ་ཨཱཿཧཱུྃ།
ཞེས་པས། བླ་མ་ལ་བདུད་རྩི་ཕུལ་བའི་མོས་པ་མཛད་ནས། ཡང་བརྒྱུད་པའི་བླ་མ་རྣམས་དང་། ཡི་དམ་རྣམས་ལ་ཡང་རེ་རེ་བཞིན་དུ་ཐོད་པས་བདུད་རྩི་རེ་བཅུས་ཏེ་ཕུལ་བས་མཉེས་ནས་བདག་ལ་བྱིན་གྱིས་རློབས་པར་བསམ་ལ། ཨོཾ་ཨཱཿཧཱུྃ་རེ་རེ་བརྗོད། ཡང་སངས་རྒྱས་བྱང་སེམས་ལ་ཕུལ་བས་ཟག་པ་མེད་པའི་བདེ་བ་ཆེན་པོས་མཉེས་ནས་བྱིན་གྱིས་རློབས་པར་བསམ་ལ། ཨོཾ་ཨཱཿཧཱུྃ། ཞེས་པ་ལན་རེ་རེ་བརྗོད། དེ་ནས་འཕགས་པ་ཉན་ཐོས་རང་སངས་རྒྱས་དང་། ཆོས་སྐྱོང་བསྲུང་མ་ལ་ཕུལ་བར་བསམ་ལ།
འབྲུ་གསུམ་བརྗོད། དེ་ནས་རིགས་དྲུག་གི་སེམས་ཅན་ཐམས་ཅད་དང་། ཁྱད་པར་དུ་ཡང་ཁྱོད་རང་རྣམས་ལ་ལན་ཆགས་པའི་གནོད་བྱེད་མི་དང་མི་མ་ཡིན་པ་ཡི་དམ་གཤིན་རྗེ་གཤེད་ཀྱི་སྐུར་གསལ་བ་རྣམས་ཀྱི་ཞལ་དུ་ཨོཾ་ཨཱཿཧཱུྃ། ཞེས་བརྗོད་ཅིང་ཕུལ་བས། དེ་རྣམས་ཀྱང་ཟག་པ་མེད་པའི་བདེ་བས་ཚིམ་ནས། སྡིག་སྒྲིབ་ཐམས་ཅད་དག་སྟེ། གཤིན་རྗེ་གཤེད་ཀྱི་གོ་འཕང་ལ་བཀོད་པར་བསམ་ཞིང་། མདོར་ན་མགྲོན་བོས་པ་མགྲོན་ལེགས་པ་བཞིན་དུ་གྱུར་ནས། དེ་རྣམས་རང་གནས་སུ་སོང་བར་བསམ་མོ། ། དེ་ནས་མདུན་གྱི་རྟེན་དེ་རྣམས་ལ་གུས་འདུད་བྱས་པས་ཆོས་སྐྱོང་བསྲུང་མ་རྣམས་ཟག་མེད་ཀྱི་བདེ་བ་ཆེན་པོས་མཉེས་ནས།
འཕགས་པ་ཉན་ཐོས་དང་། རང་སངས་རྒྱས་རྣམས་ལ་ཐིམ། དེ་རྣམས་སངས་རྒྱས་བྱང་སེམས་རྣམས་ལ་ཐིམ། དེ་རྣམས་ཀྱང་འོད་དུ་ཞུ་ནས་ཡི་དམ་དང་། བརྒྱུད་པའི་བླ་མ་རྣམས་ལ་ཐིམ། དེ་རྣམས་ཀྱང་ཟག་པ་མེད་པའི་བདེ་བ་ཆེན་པོས་ཐུགས་མཉེས་ནས་འོད་དུ་མེར་ཏེ་ཞུ་ནས། དབུས་ཀྱི་རྩ་བའི་བླ་མ་རྡོ་རྗེ་འཆང་གི་རྣམ་པ་ཅན་དེ་ལ་ཐིམ་པས། རྩ་བའི་བླ་མ་དེ་ཉིད་བརྒྱུད་པའི་བླ་མ། ཡི་དམ་དཀྱིལ་འཁོར་གྱི་ལྷ་ཚོགས། སངས་རྒྱས་དང་བྱང་ཆུབ་སེམས་དཔའ་ཐམས་ཅད་ཀྱི་ངོ་བོ།
དམ་ཆོས་ཀུན་གྱི་འབྱུང་གནས། དགེ་འདུན་ཐམས་ཅད་ཀྱི་མངའ་བདག བསྟན་བསྲུང་ཀུན་གྱི་བདག་པོ་ཡིན་སྙམ་པའི་མོས་གུས་དུང་པ་རེ་མཛོད་ཅིག དེ་ནས་བྱིན་གྱིས་བརླབས་པ་དངོས་ནི། གཞུང་ལས། དཀོན་མཆོག་གསུམ་དང་བླ་མ་ལ། ། བསམ་པ་ཐག་པས་སྐྱབས་སོང་ནས། ། ལུས་ངག་ཡིད་གསུམ་སྒྲིབ་པ་གང་། ། བག་ལ་ཉལ་དང་བཅས་ལས་གྲོལ། ། སྐུ་གསུང་ཐུགས་དང་ཡེ་ཤེས་ཀྱི། །
རྡོ་རྗེ་རྣམས་དང་དབྱེར་མེད་འགྱུར། ། ཞེས་གསུངས་པས་ཐོག་མར་སངས་རྒྱས་ལ་སྐྱབས་སུ་མཆིའོ། ། ཞེས་བརྗོད་པས། བླ་མའི་ཐུགས་ཀའི་ཧཱུྃ་ཡིག་ལས་འོད་ཟེར་སྔོན་པོ་བྱུང་། རང་གི་སྙིང་ཁར་ཐིམ་པས། ཡིད་ཀྱི་དྲི་མ་བག་ཆགས་དང་བཅས་པ་དག བླ་མའི་ཐུགས་ཀྱི་བྱིན་རླབས་ཞུགས། རང་གི་ཡིད་ཐུགས་རྡོ་རྗེའི་རང་བཞིན་དུ་གྱུར་པར་བསམ། ཆོས་ལ་སྐྱབས་སུ་མཆིའོ་ཞེས་བརྗོད་པས། བླ་མའི་མགྲིན་པའི་ཨཱ་ཡིག་ལས་འོད་ཟེར་དམར་པོ་བྱུང་།
རང་གི་མགྲིན་པར་ཐིམ་པས། ངག་གི་སྡིག་སྒྲིབ་བག་ཆགས་དང་བཅས་པ་དག གསུང་གི་བྱིན་རླབས་ཞུགས། ངག་གསུང་རྡོ་རྗེའི་རང་བཞིན་དུ་གྱུར་པར་བསམ། དགེ་འདུན་ལ་སྐྱབས་སུ་མཆིའོ། ། ཞེས་བརྗོད་པས་བླ་མའི་དཔྲལ་བའི་ཨོཾ་ལས་འོད་ཟེར་དཀར་པོ་བྱུང་། རང་གི་དཔྲལ་བར་ཐིམ་པས། ལུས་ཀྱི་སྡིག་སྒྲིབ་བག་ཆགས་དང་བཅས་པ་དག སྐུའི་བྱིན་རླབས་ཞུགས། རང་གི་ལུས་སྐུ་རྡོ་རྗེའི་རང་བཞིན་དུ་གྱུར་པར་བསམ།
དུས་གསུམ་སངས་རྒྱས་ཐམས་ཅད་ཀྱི་ངོ་བོ་དཔལ་ལྡན་བླ་མ་དམ་པ་ལ་སྐྱབས་སུ་མཆིའོ་ཞེས་བརྗོད་པས། བླ་མའི་སྐུ་གསུང་ཐུགས་ཀྱི་ཡིག་འབྲུ་གསུམ་ལས་འོད་ཟེར་དཀར་དམར་མཐིང་གསུམ་བྱུང་ནས། རང་གི་གནས་གསུམ་དུ་ཐིམ་པས། ལུས་ངག་ཡིད་གསུམ་གྱི་སྡིག་སྒྲིབས་བག་ཆགས་དང་བཅས་པ་དག བླ་མའི་སྐུ་གསུང་ཐུགས་ཡོན་ཏན་འཕྲིན་ལས་ཐམས་ཅད་ཀྱི་བྱིན་རླབས་ཞུགས། རང་གི་ལུས་ངག་ཡིད་གསུམ་བྱ་བྱེད་དང་བཅས་པ་ཐམས་ཅད་དང་། བླ་མའི་སྐུ་གསུང་ཐུགས་རྡོ་རྗེ་གསུམ་གྱི་རང་བཞིན་ཡེ་ཤེས་ཀྱི་སྐུ་དང་དབྱེར་མེད་དུ་གྱུར་པར་བསམ་ལ། དེའི་ངང་ལ་སེམས་ཅུང་ཟད་ཅིག་མཉམ་པར་ཞོག་མཛོད། དེ་ནས་སྤྲོས་མེད་ཀྱི་ཡེ་ཤེས་ངོས་བཟུང་བའམ། དེ་ཁོ་ན་ཉིད་ལ་བློ་གཞོག་པ་ལ་སེམས་མ་ཡེངས་པར་དམིགས་པ་འདི་བཞིན་དུ་མཛོད།
ཁྱེད་རང་རྣམས་ཀྱི་རྣམ་པར་རྟོག་པའི་སེམས་རང་རིག་པ་འདི་སྨིན་མཚམས་ཀྱི་ཐད་ནས་གྱེན་དུ་མདའ་གང་ཙམ་གྱི་སར་ཡི་གེ་ཧཱུྃ་སྔོན་པོ་ཅིག་ཏུ་གྱུར་པར་མོས་ནས། དེ་ལ་སེམས་ཆེར་གཏད་པས། ཧཱུྃ་གི་ཞབས་ཀྱུ་ཧ་ལ་ཐིམ། དེ་མགོ་བོ་ལ་ཐིམ། དེ་ཟླ་ཚེས་ལ་ཐིམ། དེ་ཐིག་ལེ་ལ་ཐིམ་ཞིང་། དེ་ཡང་ཇེ་ཕྲར་སོང་ནས། རིམ་གྱིས་ནམ་མཁའི་མཐར་བཏེགས་ཏེ། དེ་ཡང་ནམ་མཁའ་ལ་ཐོག་མཐའ་མེད་པ་བཞིན། སེམས་ལ་ཐོག་མཐའ་མེད།
ནམ་མཁའ་ལ་འདུས་བྱས་ཀྱི་གནོད་པས་མི་ཚུགས་པ་བཞིན། སེམས་གློ་བུར་གྱི་རྐྱེན་གྱིས་མི་འཇིག ནམ་མཁས་སྣོད་བཅུད་ཐམས་ཅད་ལ་ཁྱབ་པ་བཞིན། སེམས་ཀྱིས་ཀྱང་འཁོར་འདས་ཀྱི་ཆོས་ཐམས་ཅད་ལ་ཁྱབ། ནམ་མཁའ་ཁ་དོག་དབྱིབས་ལ་སོགས་པ་དང་བྲལ་བ་བཞིན། སེམས་གཟུང་འཛིན་ལ་སོགས་པའི་རྣམ་རྟོག་མ་ལུས་པས་སྟོང་པ་སྟེ། མདོར་ན་སེམས་རང་རིག་པ་འདི་ནམ་མཁའ་ལ་སྤྲིན་དེང་པ་ལྟར་ཡལ་ཏེ་སོང་བའི་མོས་པ་མཛད་ནས། དེ་ལྟ་བུའི་སྤྲོས་མེད་ཀྱི་ངང་ལ་ཅུང་ཟད་ཅིག་མཉམ་པར་འཇོག་པ་ཞུ་ཞེས་བརྗོད་ལ། དྲིལ་བུ་དྲག་ཏུ་དཀྲོལ་ཏེ། རྩ་བ་དང་བརྒྱུད་པར་བཅས་པའི་དཔལ་ལྡན་བླ་མ་རྣམས་དང་།
ཁྱད་པར་དུ་མཐུ་སྟོབས་ཀྱི་དབང་ཕྱུག་དཔལ་བིརྺ་པས་བདག་གི་སློབ་མ་འདི་རྣམས་ལ་བྱིན་གྱིས་རླབས་ནས་བདེ་ཆེན་སྤྲོས་མེད་ཀྱི་ཡེ་ཤེས་ད་ལྟ་ཉིད་དུ་ཕོབ་ཅིག་ཅེས་བརྗོད་ཅིང་། ཧྲིཿཥྚི་བཟླས་ལ། དེའི་ཚེ་གུ་གུལ་གྱི་དུད་པས་ཀྱང་བདུག་གོ ། དེ་རྣམས་ཀྱིས་བྱིན་རླབས་ཀྱི་དངོས་གཞི་སོང་ནས། དེ་ལྟར་བླ་མའི་བྱིན་རླབས་ལས་བྱུང་བའི་དབང་བཞིའི་དོན། མཚོན་བྱེད་དཔེའི་ཡེ་ཤེས་ཅུང་ཟད་རྒྱུད་ལ་སྐྱེས་པ་དེས་མཚོན་པའི་དོན་གྱི་ཡེ་ཤེས་དེ། ཚིག་གི་སྒོ་ནས་ངོ་སྤྲོད་ན། སློབ་དཔོན་འཕགས་པ་ལྷས། དེ་ལྟར་འགྲོ་བ་མ་ལུས་རང་གི་སེམས་ལས་བྱུང་བ་སྟེ་ཞེས་གསུངས་པས། འཁོར་འདས་ཀྱི་ཆོས་ཐམས་ཅད།
རང་གི་སེམས་ལ་མ་བརྟེན་པར་བྱུང་བ་མེད་ལ། སེམས་དེའི་མཚན་ཉིད་ཀྱང་། སློབ་དཔོན་སྒྲ་དབྱངས་བཅུ་གཅིག་པས། ། སེམས་དེའི་ངོ་བོ་ཇི་ལྟ་བུ་ཞེ་ན། དེ་ནི་རང་རིག་པ་ཙམ་མཚན་མ་བྲལ་བ་དམིགས་སུ་མེད་པའོ་ཞེས་གསུངས་ལ། ཁྱད་པར་དུ་འདིའི་གཞུང་ལས། འདི་ནི་གསལ་ཞིང་སྟོང་པ་སྟེ། ། རིག་པ་དེ་ཉིད་མ་འགགས་པ། ། རང་རིག་ཡེ་ཤེས་སྐད་ཅིག་མ། ། འདིར་ནི་ཐོག་མ་དབུས་མཐའ་མེད། །
སྲིད་མེད་མྱ་ངན་འདས་པ་མེད། ། བདག་མེད་གཞན་ཡང་མེད་པ་སྟེ། ། འདི་ནི་མཆོག་ཏུ་བདེ་ཆེན་ཉིད། ། འདི་ནི་གསལ་ཞིང་སྟོང་པ་ཉིད། ། འདི་ལས་མཚོན་ཏེ་ཤེས་པར་བྱ། ། འདིར་ནི་རང་བཞིན་སྐུ་གསུམ་དང་། ། ཡེ་ཤེས་ལྔ་ཡི་བདག་ཉིད་ཅན། ། སེམས་ཅན་རྣམས་ནི་སངས་རྒྱས་ཉིད། ། སངས་རྒྱས་གཞན་དུ་བསྟན་པ་མེད། ། སངས་རྒྱས་རྣམས་ཀྱི་ཡེ་ཤེས་སྐུ། །
གཞན་དུ་བཙལ་བས་རྙེད་མ་ཡིན། ། ཞེས་གསུངས་པས། དེ་ལ་ཁྱེད་རང་རྣམས་ལུས་བསམ་གཏན་གྱི་འདུག་སྟངས་དང་ལྡན་པར་བྱས་ནས། སེམས་གཞན་དུ་མ་གཡེང་པར་དམིགས་པ་འདི་བཞིན་དུ་མཛོད། ཐོག་མར་གསལ་བ་སེམས་ཀྱི་མཚན་ཉིད་ཅེས་པ། སེམས་ཀྱི་མཚན་ཉིད་གསལ་ཙམ། རིག་ཙམ་དེ་ཉིད། ད་ལྟ་ལས་ཉོན་གྱི་དབང་གིས་རྣམ་རྟོག་སྣ་ཚོགས་ཀྱི་དབང་དུ་སོང་ནས། སྐད་ཅིག་ཙམ་ཡང་གནས་སུ་མ་འདོད་པ་ཡིན་པས། དེ་ཡང་དང་པོར་རྣམ་རྟོག་གང་སྐྱེས་པ་དེ་སྦད་ཀྱི་བཅད་ནས།
སེམས་ཀྱི་མཚན་ཉིད་དམ། སེམས་རང་གི་ངོ་བོ་མ་འགགས་པ། གསལ་ཙམ་རིག་ཙམ་དེའི་སྟེང་དུ་ཧྲིལ་ཏེ་བཞག་ཅིང་བསྒོམ། ཡང་སྟོང་པ་སེམས་ཀྱི་རང་བཞིན་ཞེས་བྱ་སྟེ། དེ་ལྟར་གསལ་ཙམ་རིག་ཙམ་དེའི་ངོ་བོའམ། རང་བཞིན་དུ་གནས་པ་དེ་ལ་བརྟགས་ཤིང་བཙལ་བས། ཁ་དོག་དང་། དབྱིབས་དང་། རྟག་ཆད་དང་། འགྲོ་འོང་དང་།
སྐྱེ་འཇིག་ལ་སོགས་པ་གང་དུའང་མ་རྙེད་ཅིང་མ་གྲུབ་པའི་སྟོང་པ་ཉིད་ཀྱི་ངང་ལ་སེམས་མཉམ་པར་ཞོག་མཛོད། དེ་ནས་ཡང་བཅོས་མིན་སེམས་ཀྱི་ངོ་བོ་ཞེས་བྱ་བ་སེམས་གསལ་ཞིང་རིག་པ་དེ་དང་། དེའི་རང་བཞིན་ཅི་ཡང་མ་གྲུབ་པའི་སྟོང་པ་གཉིས་པོ་དེ་དབྱེར་མི་ཕྱེད་པའི་ཟུང་དུ་འཇུག་པ་ཡིན་ཏེ། དེ་ཡང་གསལ་བ་བཙལ་བས་མ་རྙེད་པ་དེ་ཁ་སྟོང་པ། སྟོང་པ་འཚོལ་མཁན་དེ་ཁ་གསལ་བ་སྟེ། གསལ་བའི་དུས་ན་སྟོང་པ། སྟོང་པའི་དུས་ན་གསལ་བ་ཡིན་པས། དེ་གཉིས་སུས་ཀྱང་དབྱེར་འབྱེད་མི་ནུས་པ་དེ་ཀ་སེམས་ཀྱི་གནས་ལུགས་ཡིན་པས། དེའི་ངང་ལ་མཉམ་པར་འཇོག་པ་ཡིན། དེ་ལྟར་བསྒོམ་པས་གསལ་སྟོང་འཛིན་མེད་ཀྱི་བདེ་བ་ཁྱད་པར་ཅན་གྱི་ཉམས་སྐྱེ་ཞིང་།
དེའི་སྟོབས་ཀྱིས་ཡུལ་སྣང་དངོས་པོ་ཐམས་ཅད་ཀྱི་གནས་ལུགས་ཕྱིན་ཅི་མ་ལོག་པ་ནི་མཉམ་བཞག་གི་སྟོབས་ཀྱིས་རྟོགས་པ་ཡིན་གྱི། གོ་ཡུལ་དུ་བྱས་པ་ལྟ་བུའི་ཚུལ་གྱི་རྟོགས་པ་མ་ཡིན་ལ། དེ་ལྟར་ན་དེ་ལྟ་བུའི་ཤིན་ཏུ་སྤྲོས་པ་མེད་པའི་དོན་ལ་མཉམ་པར་འཇོག་པ་ཡིན་པས། དེ་རྣམས་ཀྱི་སྒོ་ནས། བྱིན་རླབས་ངོ་སྤྲོད་དང་བཅས་པ་ལེགས་པར་གསན་པས། དེ་ལྟ་བུའི་མན་ངག་ཐོབ་ནས་དེའི་རྒྱུན་བསྐྱངས་བར་བྱའོ་སྙམ་པའི་བསམ་པས་འདིའི་རྗེས་ཟློས་མཛོད། གཙོ་བོས་ཇི་ལྟར་སོགས། བྱིན་རླབས་ཟབ་མོ་ཐོབ་པའི་བཏང་རག་ཏུ་མཎྜལ་དང་། དེང་ནས་བརྩམ་སྟེ་སོགས་བྱས་ལ། དེ་ལྟར་ན་དཔལ་བིརྺ་པ་ནས་བརྒྱུད་པའི་གཤིན་རྗེ་གཤེད་ཀྱི་རྫོགས་རིམ་ཤིན་ཏུ་སྤྲོས་པ་མེད་པའི་ཡེ་ཤེས་མ་སྐྱེས་པ་བསྐྱེད་པར་བྱེད་པའི་བྱིན་རླབས་ཟབ་མོ་གསན་པས།
དོ་ནུབ་ཀྱི་ཐུགས་དམ་དེ་ལ་མཛད་པར་ཞུ་བྱས་ལ་སློབ་མ་རྣམས་རང་གནས་སུ་གཏང་ངོ་། ། དེ་ནས་བླ་མས་བདུན་གྱི་དཀྱིལ་འཁོར་ལ་མཆོད། དངོས་གྲུབ་བླང་། ཡིག་བརྒྱས་ལྷག་ཆད་ཁ་བསྐང་། ནོང་པ་བཟོད་པར་གསོལ་ནས། ཚོམ་བུའི་ཡེ་ཤེས་པ་རྣམས་གཤེགས་སུ་གསོལ། དམ་ཚིག་པ་བདག་ལ་བསྡུ། གནས་གསུམ་དུ་ཡི་གེ་གསུམ་བཀོད། དགེ་བ་འདི་ཡི་སོགས་ཀྱིས་སྨོན་ལམ་བཏབ་བོ། དེ་ནས་དེའི་ཕྱི་ཉིན་རྒྱུན་གྱི་རྣལ་འབྱོར་དང་།
རྣམ་རྟོག་འོད་གསལ་གཉིས་སྟོན་པས། དེ་ཡང་མེ་ཏོག་བཀྲམ་བསྡུ་མི་དགོས་ཤིང་། གཞན་མཎྜལ་འབུལ་བ་ཡན་འདྲ་བར་བྱས་ལ། བླ་མས་ནམ་མཁའ་དང་མཉམ་པའི་སེམས་ཅན་ཐམས་ཅད་ཀྱི་དོན་དུ་སངས་རྒྱས་ཀྱི་གོ་འཕང་ཐོབ་པར་བྱ། དེའི་ཆེད་དུ་ཟབ་པ་ལས་ཀྱང་ཆེས་ཟབ་པའི་གདམས་པ་ཁྱད་པར་ཅན་གསན་ལ་ཐུགས་ཉམས་སུ་བཞེས་སྙམ་པ་བྱང་ཆུབ་ཏུ་སེམས་བསྐྱེད་པ་གསལ་བཏབ་ནས་གསན་པར་ཞུ། དེ་ལ་འདིར་རྣལ་འབྱོར་གྱི་དབང་ཕྱུག་དཔལ་བིརྺ་པ་དེ་ཉིད་ཀྱིས་གདུལ་བྱ་སྐལ་བ་དང་ལྡན་པ་རྣམས་ཟུང་འཇུག་རྡོ་རྗེ་འཆང་གི་སར་ཁྲིད་པར་བྱེད་པའི་ཐབས་དུ་མ་ཞིག་གསུངས་པ་ལས། འདིར་དཔལ་གཤིན་རྗེ་གཤེད་དམར་པོའི་ལམ་རིམ་པ་གཉིས་ཀྱི་སྒོ་ནས་ཁྲིད་པ་ཡིན་པས། དེ་ལ་བསྐྱེད་རིམ་གྱི་ཆོས་སྐོར་རྣམས་སྔོན་དུ་སོང་བར་བྱས་ནས། ད་ཤིན་ཏུ་ཟབ་པའི་རྫོགས་རིམ་གྱིས་ཁྲིད་པའི་སྐབས་སུ་བབས་པ་ཡིན་ཞིང་། དེ་ལ་ཡང་སྤྱིར་གསང་སྔགས་ཀྱི་ལམ་བསྐྱེད་རྫོགས་གཉིས་ཉམས་སུ་ལེན་པའི་ཚུལ་འདི་ལ།
དང་པོར་བསྐྱེད་རིམ་ལ་བརྟན་པ་མ་ཐོབ་ཀྱི་བར་ལ་དེ་ཀ་བསྒོམ་སྟེ། དེ་ལ་བརྟན་པ་ཐོབ་ནས། དེའི་རྗེས་སུ་རྫོགས་རིམ་བསྒོམ་པའི་ལུགས་གཅིག་དང་། ཡང་བསྐྱེད་རིམ་བརྟན་རུང་མི་བརྟན་རུང་ལོ་བཅུ་གཉིས་ཀྱི་བར་དུ་བསྐྱེད་རིམ་བསྒོམ་ནས་གཟོད་རྫོགས་རིམ་བསྒོམ་པ་སོགས་བྱུང་ནའང་། འདིར་རྣལ་འབྱོར་དབང་ཕྱུག་གི་དགོངས་པ། རྗེ་བཙུན་ས་སྐྱ་པ་རྣམས་ཀྱིས་བཞེད་པས། དཔལ་བརྟག་པ་གཉིས་པ་ལས། རིམ་གཉིས་མཉམ་པར་གནས་ནས་ནི། རྡོ་རྗེ་ཅན་གྱི་ཆོས་འཆད་དོ། ། ཞེས་གསུངས་པ་ལ་བརྟེན་ནས།
ཐུན་སྟོད་ལ་བསྐྱེད་རིམ་བསྒོམ་ནས། ཐུན་སྨད་ལ་རྫོགས་རིམ་བསྒོམ་པར་བཞེད་པས། དེ་ཡང་སྐྱབས་འགྲོ་ནས་བརྩམས་ཏེ་བཟླས་པའི་བར་གྱི་ལྷ་ལྔའི་མངོན་རྟོགས་སྒྲུབ་ཐབས་བཞིན་ཉམས་སུ་བླངས་ནས། དེའི་རྗེས་སུ་སྔར་བྱིན་རླབས་ཀྱི་དུས་སུ་སྐྱེས་པའི་ཡེ་ཤེས་དེའི་རྒྱུན་སྐྱོངས་བའམ། བརྟན་པར་བྱེད་པའི་དོན་དུ་སྤྲོས་མེད་རྒྱུན་གྱི་རྣལ་འབྱོར་ཉམས་སུ་ལེན་པའི་ཚུལ་སྟོན་དགོས་པས། དེ་ལ་ཁྱེད་རང་རྣམས་སྔར་གྱི་བསྐྱེད་རིམ་དེ་ཁའི་མཇུག་ཏུ་ཉམས་ལེན་འདི་བཞིན་དུ་མཛད་པ་ཡིན་ཏེ། དེ་ཡང་ཧཱུྃ་རང་གི་འདུག་གནས་འདི་ཉིད་དག་པའི་ཞིང་ཁམས། གསེར་གྱི་ས་གཞི་བསྲུང་བའི་འཁོར་ལོའི་དབུས་སུ། མདུན་གྱི་ནམ་མཁར་སེངྒེས་བཏེག་པའི་རིན་པོ་ཆེའི་ཁྲི་སྣ་ཚོགས་པདྨ་དང་ཉི་མའི་སྟེང་དུ། རྩ་བའི་བླ་མ་རྗེ་བཙུན་འཇམ་པའི་དབྱངས་སྐུ་མདོག་དམར་པོ་ཞལ་གཅིག་ཕྱག་གཉིས་ཀྱི་ཕྱག་གཡས་པས་འཇིག་རྟེན་གསུམ་འདུལ་བའི་དབྱུག་པ་དཀར་པོ་ཕྱར་བའི་ཚུལ་གྱིས་འཛིན་ཅིང་།
གཡོན་བདུད་མཐའ་དག་གི་ཁྲག་གིས་གང་བའི་ཐོད་པ་ཐུགས་ཀར་འཛིན་པ། སྤྱན་གསུམ་དང་ལྡན་ཞིང་། ཞལ་མཆེ་བ་གཙིགས་པ། དབུ་སྐྲ་སེར་པོ་གྱེན་དུ་བརྫེས་ཤིང་། ཐོད་པ་སྐམ་པོ་ལྔས་དབུ་བརྒྱན་པ། འཛག་པའི་མགོ་བོ་བརྒྱ་ཕྱེད་ཀྱི་དོ་ཤལ་ཅན། སྐུ་ལུས་སྦོམ་ཞིང་རྒྱས་པ། གསུས་ཁྱིམ་ཆེ་བ། སྟག་གི་པགས་པའི་ཤམ་ཐབས་ཅན། ཀླུ་ཆེན་པོ་བརྒྱད་ཀྱིས་བརྒྱན་པ།
ཞབས་གཡས་བསྐུམ་ཞིང་གཡོན་བརྐྱང་པའི་སྟབས་ཀྱིས་མ་ཧེ་དམར་པོའི་སྟེང་ན་བཞུགས་པ། དེའི་པང་ན་ཡུམ་རྡོ་རྗེ་རོ་ལང་མ་ཞལ་གཅིག་ཕྱག་གཉིས། ཕྱག་གཡས་ཀྱི་གྲི་གུག་ནམ་མཁའ་ལ་ཕྱར་ཞིང་། གཡོན་ཐོད་པ་ཁྲག་གི་གང་བ་འཛིན་པས་ཡབ་ལ་འཁྱུད་པ། སྤྱན་གསུམ་དང་ལྡན་ཞིང་སྐྲ་གྲོལ་བ། གཅེར་བུ་དབུ་ལ་ཕྱག་རྒྱ་ལྔས་བརྒྱན་པ། ཞབས་གཡས་བརྐྱང་ཞིང་གཡོན་བསྐུམ་པས་ཡབ་ལ་འཁྲིལ་བའི་སྟབས་ཀྱིས་བཞུགས་པ། དེའི་མཐའ་བསྐོར་དུ་བརྒྱུད་པའི་བླ་མ་རྣམས་ཀྱིས་བསྐོར་བ་དང་། དེའི་མཐར་ཡང་ཡི་དམ་དཀྱིལ་འཁོར་གྱི་ལྷ་ཚོགས། སངས་རྒྱས་དང་བྱང་ཆུབ་སེམས་དཔའ།
ཡང་དེའི་མཐར་འཕགས་པ་ཉན་ཐོས་དང་། རང་སངས་རྒྱས་རྣམས་ཀྱིས་བསྐོར་བ། དེ་དག་གི་མཐའ་སྐོར་དུ་ཡང་དཔལ་མགོན་ཆོས་སྐྱོང་སྲུང་མའི་ཚོགས་ཀྱིས་བསྐོར་བར་བསམ། དེ་ཐམས་ཅད་ཀྱི་མཐའ་སྐོར་དུ་རིགས་དྲུག་གི་སེམས་ཅན་ཐམས་ཅད་དང་། ཁྱད་པར་དུ་ཡང་བདག་ཅག་རྣམས་ལ་གནོད་ཅིང་ལན་ཆགས་པའི་མི་དང་མི་མ་ཡིན་པ་ཐམས་ཅད་ཡི་དམ་གཤིན་རྗེ་གཤེད་ཀྱི་རྣམ་པས་འཁོད་པར་གྱུར་ཞེས་བརྗོད། དེ་ནས་རང་གི་སྙིང་ཀ་ནས་ཙརྩི་ཀ་ལ་སོགས་པའི་མཆོད་པའི་ལྷ་མོ་རྣམས་སྤྲོས་ཏེ། རྩ་བའི་བླ་མ་ལ་སོགས་པ་དེ་རྣམས་ལ་མཆོད་པར་བསམ་ལ། ཨོཾ་བཛྲ་པུཥྤེ་ཨཱཿཧཱུྃ། དེ་བཞིན་དུ་དྷུ་པེ་ནས་ཤཔྟའི་བར་དང་། ཡང་ཨོཾ་ཨཱཿཧཱུྃ་རཱུ་པ་བཛྲི་ཧཱུྃ།
ཞེས་དང་། དེ་བཞིན་དུ་ཤཔྟ། གནྡྷེ། ར་ས། པརྵེ་བཛྲི་ཧཱུྃ། ཡང་ཨོཾ་ཨཱཿཧཱུྃ་ཞེས་བརྗོད་ཅིང་། བླ་མ་ལ་ནང་མཆོད་ཕུལ་ནས། ཨོཾ་སརྦ་ཏ་ཐཱ་ག་ཏ་ཨ་མྲྀ་ཏ་སྭ་ད་ན་བཛྲ་སྭ་བྷཱ་ཝ་ཨཏྨ་ཀོ྅ཧཾ། ཞེས་བརྗོད། བླ་མ་ཡབ་ཡུམ་སྙོམས་པར་ཞུགས་པས་ཟག་པ་མེད་པའི་བདེ་བ་ཆེན་པོས་རྒྱུད་གང་།
ཨོཾ་སརྦ་ཏ་ཐཱ་ག་ཏ་ཨ་ནུ་རཱ་ག་ཏ་བཛྲ་སྭ་བྷཱ་ཝ་ཨཏྨ་ཀོ྅ཧཾ། གསང་བ་བྱང་ཆུབ་སེམས་ཀྱིས་མཆོད་པར་བསམ་མོ། ། དེ་ནས་མཆོད་བྱ་མཆོད་ཡུལ། མཆོད་པ་རྣམས་མི་དམིགས་ཏེ་སྟོང་པ་འོད་གསལ་ཆེན་པོའི་ངང་དུ་གྱུར། ཞེས་བརྗོད་ལ་དེ་ཁོ་ན་ཉིད་ཀྱིས་མཆོད་པར་བསམ། དེ་ནས། གང་གི་དྲིན་གྱིས་བདེ་ཆེན་ཉིད། ། སྐད་ཅིག་ཉིད་ལ་འཆར་བ་གང་། ། བླ་མ་རིན་ཆེན་ལྟ་བུའི་སྐུ། ། རྡོ་རྗེ་འཆང་ཞབས་པད་ལ་འདུད། །
སངས་རྒྱས་ཀུན་གྱི་རང་བཞིན་སྐུ། ། སློབ་དཔོན་ལ་ནི་བདག་སྐྱབས་མཆི། ། གཙོ་བོ་ལྷ་མོར་བཅས་པ་ཡི། ། ལྷ་རྣམས་ལ་ཡང་ཕྱག་འཚལ་ལོ། ། ཁྱོད་ཞབས་པདྨོ་སྤངས་ནས་ནི། ། བདག་ནི་གཞན་ལ་སྐྱབས་མ་མཆི། ། ཁྱེད་ཀྱིས་བདག་ལ་བཀའ་དྲིན་སྐྱོབས། ། ཞེས་བརྗོད་ལ། ཞེ་དག་པའི་སྒོ་ནས་གསོལ་བ་བཏབ་ནས། དུས་གསུམ་སངས་རྒྱས་ཐམས་ཅད་ངོ་བོ་བླ་མ་དམ་པས་བདག་གི་བསམ་པ་མཁྱེན་པར་མཛད་དུ་གསོལ།
བདག་ལ་ཐུགས་རྗེས་གཟུང་དུ་གསོལ། ། བདག་ལ་བྱིན་གྱིས་བརླབ་ཏུ་གསོལ། ། ཞེས་བརྗོད་ལ། དེ་ནས་བདག་གི་དགྲ་ཐམས་ཅད་དཔལ་ལྡན་བླ་མ་དམ་པ་ལ་དབུལ་བར་བགྱིའོ། ། ཞེ་སྡང་དང་བྲལ་བར་བྱིན་གྱིས་བརླབས་ཏུ་གསོལ། གཉེན་ཐམས་ཅད་དཔལ་ལྡན་བླ་མ་དམ་པ་ལ་དབུལ་བར་བགྱིའོ། ། འདོད་ཆགས་དང་བྲལ་བར༞ བཏང་སྙོམས་པའི་སེམས་ཅན་ཐམས་ཅད་དཔལ་ལྡན་བླ་མ་དམ་པ༞ གཏི་མུག་དང་བྲལ་བར༞ བདག་གི་ལོངས་སྤྱོད་བདོག་པའི་དངོས་པོ་ཐམས་ཅད་དཔལ་ལྡན་བླ་མ་དམ་པ་ལ་དབུལ་བར་བགྱིའོ། ། འཛིན་ཆགས་སེར་སྣ་བྲལ་བར་བྱིན་གྱིས་བརླབ་ཏུ་གསོལ་ཞེས་བརྗོད། དེ་ནས་རང་ཐ་མལ་པར་གནས་པའི་ལག་པ་གཡས་སུ་ཡེ་ཤེས་ཀྱི་རལ་གྲི་རྣོ་ངར་དང་ལྡན་པ་གཅིག་བྱུང་བར་བསམ་ལ། དེ་ནས་ཐོག་མར་རང་གི་སྨིན་མཚམས་ནས་ལྟག་པའི་མདུད་སྒོའི་བར་དུ་སྦད་དེ་བཅད་ལ།
མདུན་དུ་མི་མགོའི་སྒྱེད་བུ་གསུམ་གྱི་སྟེང་དུ་དཔྲལ་བ་རང་ལ་བསྟན་ནས་བཞག་པར་བསམ་ཞིང་། དེ་ནས་རལ་གྲི་དེས་རང་གི་ལག་པ་གཡོན་པ་དུམ་བུ་དུམ་བུར་བྱས་ཏེ་ཐོད་པའི་ནང་དུ་བསྐྱུར། དེ་བཞིན་དུ་རྐང་པ་གཡས་པ་དུམ་བུར༞ རྐང་པ་གཡོན་པ་དུམ་བུར༞ རོ་སྨད་དུམ་བུར༞ སྙིང་ལ་སོགས་པའི་ནང་ཁྲོལ་རྣམས་དུམ་བུར༞ རོ་སྟོད་དང༞ མགོ་བོའི་ལྷག་མ་དུམ་བུར། མཐར་ལག་པ་གཡས་པ་རལ་གྲི་དང་བཅས་པ་ཡང་དུམ་བུ་དུམ་བུར་བྱས་ཏེ་ཐོད་པའི་ནང་དུ་བསྐྱུར། རང་རླུང་སེམས་ཙམ་ལས་གྲུབ་པའི་གཤིན་རྗེ་གཤེད་དམར་པོ་ཞལ་གཅིག་ཕྱག་གཉིས་པའི་སྐུར་གྱུར་ཞེས་བརྗོད་ལ། དེ་ནས་ཨོཾ་ཨཱཿཧཱུྃ་ལན་གསུམ་བརྗོད་པས་རྫས་དེ་རྣམས་བྱིན་གྱིས་བརླབས་ཏེ། བླ་མ་དམ་པས་བདག་གིས་བཤམས་པའི་མཆོད་པ་ཅི་བདེར་བཞེས་སུ་གསོལ་ཞེས་ལན་ཅིག་བརྗོད་ལ། དྲིན་ཅན་རྩ་བའི་བླ་མའི་ཞལ་དུ་ཨོཾ་ཨཱཿཧཱུྃ། དེ་འདྲ་བ་ལན་གསུམ། དེ་ནས་བརྒྱུད་པའི་བླ་མ་རྣམས་ཀྱི་ཞལ་དུ༞ དེ་ནས་ཡི་དམ་དཀྱིལ་འཁོར་གྱི་ལྷ་ཚོགས་རྣམས་ཀྱི་ཞལ་དུ་ཨོཾ་ཨཱཿཧཱུྃ།
སངས་རྒྱས་དང་བྱང་ཆུབ་སེམས་དཔའ་རྣམས༞ འཕགས་པ་ཉན་ཐོས་དང་རང་རྒྱལ་རྣམས་ཀྱི༞ ཆོ་སྐྱོང་སྲུང་མ་རྣམས་ཀྱི་ཞལ་དུ་ཨོཾ་ཨཱཿཧཱུྃ་ཞེས་བརྗོད་ལ་འབུལ། དེ་ནས་ཨོཾ་ཨཱཿཧཱུྃ་ཞེས་པས་མཐའ་སྐོར་གྱི་རིགས་དྲུག་དང་། གནོད་བྱེད་རྣམས་ལ་བྱིན་པར་བསམ་པས། དེ་རྣམས་ཚིམ་ཞིང་ཟག་མེད་ཀྱི་བདེ་བས་རྒྱུད་གང་ནས་རང་གནས་སུ་སོང་ཞིང་། མཐར་གཤིན་རྗེ་གཤེད་ཀྱི་གོ་འཕང་ཐོབ་པར་བསམ་མོ། ། དེ་རྣམས་ནི་ཞེན་པ་སྤོང་བ་ཡིན། ད་བྱིན་གྱིས་བརླབས་པ་ནི། རྩ་བའི་བླ་མ་ལ་སོགས་པ་དེ་རྣམས་ལ་གུས་འདུད་དྲག་པོ་བྱས་པས། དེ་རྣམས་ཀྱང་རིམ་པ་བཞིན་དུ་བདེ་བ་ཆེན་པོའི་རང་བཞིན་འོད་ཟེར་གྱི་རྣམ་པར་མེར་ཏེ་ཞུ་ནས། ཆོས་སྐྱོང་སྲུང་མ་རྣམས་ཉན་ཐོས་དང་རང་སངས་རྒྱས་རྣམས་ལ་ཐིམ།
དེ་རྣམས་སངས་རྒྱས་བྱང་སེམས་རྣམས་ལ། དེ་རྣམས་ཡི་དམ་དཀྱིལ་འཁོར་གྱི་ལྷ་ཚོགས་རྣམས་ལ། དེ་རྣམས་བརྒྱུད་པའི་བླ་མ་རྣམས་ལ། དེ་རྣམས་ཀྱང་འོད་དུ་ཞུ་ནས་རྩ་བའི་བླ་མ་དེ་ལ་ཐིམ་པས། རྩ་བའི་བླ་མ་དེ་དུས་གསུམ་སངས་རྒྱས་ཐམས་ཅད་འདུས་པའི་བདག་ཉིད་དཀོན་མཆོག་གསུམ་གྱི་ངོ་བོར་མོས་པའི་སྒོ་ནས། སངས་རྒྱས་ལ་སྐྱབས་སུ་མཆིའོ་ཞེས་བརྗོད་པས། བླ་མའི་ཐུགས་ཀ་ནས་འོད་ཟེར་བྱུང་། རང་གི་སྙིང་གར་ཞུགས། སེམས་ཀྱི་སྒོ་ནས་བསགས་པའི་སྡིག་སྒྲིབ་ཐམས་ཅད་སྦྱངས། སངས་རྒྱས་ཐམས་ཅད་ཀྱི་ཐུགས་ཀྱི་བྱིན་རླབས་ཞུགས་ནས།
རང་གི་སེམས་དང་བླ་མའི་ཐུགས་དབྱེར་མེད་པ་ཆོས་ཀྱི་སྐུར་གྱུར། ཆོས་ལ་སྐྱབས་སུ་མཆིའོ། ། བླ་མའི་མགྲིན་པ་ནས་འོད་ཟེར་བྱུང་། རང་གི་མགྲིན་པར་ཐིམ་པས། ངག་གི་སྒོ་ནས་བསགས་པའི་སྡིག་སྒྲིབ་ཐམས་ཅད་སྦྱངས། སངས་རྒྱས་ཐམས་ཅད་ཀྱི་གསུང་གི་བྱིན་རླབས་ཞུགས། རང་གི་ངག་དང་བླ་མའི་གསུང་དབྱེར་མེད་པ་ལོངས་སྤྱོད་རྫོགས་པའི་སྐུར་གྱུར། དགེ་འདུན་ལ༞ བླ་མའི་དཔྲལ་བ་ནས་འོད་ཟེར་བྱུང་། རང་གི་དཔྲལ་བར་ཞུགས། ལུས་ཀྱི་སྒོ་ནས་བསགས་པའི་སྡིག་སྒྲིབ་ཐམས་ཅད་སྦྱངས།
སངས་རྒྱས་ཐམས་ཅད་ཀྱི་སྐུའི་བྱིན་རླབས་ཞུགས། རང་གི་ལུས་དང་བླ་མའི་སྐུ་དབྱེར་མེད་པ་སྤྲུལ་པའི་སྐུར་གྱུར། དུས་གསུམ་སངས་རྒྱས་ཐམས་ཅད་ཀྱི་ངོ་བོ་བླ་མ་དམ་པ་ལ་སྐྱབས་སུ་མཆིའོ། ། བླ་མའི་སྐུ་གསུང་ཐུགས་ལས་འོད་ཟེར་དཔག་ཏུ་མེད་པ་བྱུང་། རང་གི་དཔྲལ་བ། མགྲིན་པ། སྙིང་ཁ་གསུམ་དུ་ཐིམ་པས། ལུས་ངག་ཡིད་གསུམ་གྱི་དྲི་མ་བག་ཆགས་དང་བཅས་པ་སྦྱངས། རང་གི་ལུས་ངག་ཡིད་གསུམ་དང་། ། བླ་མའི་སྐུ་གསུང་ཐུགས་དབྱེར་མེད་པ་ངོ་བོ་ཉིད་ཀྱི་སྐུར་གྱུར།
ཞེས་བརྗོད་ནས། དེའི་རྗེས་སུ་སྤྲོས་མེད་ཀྱི་ཡེ་ཤེས་མངོན་དུ་བྱ་བ་ནི། ལུས་ཀྱི་རྐང་པ་སྐྱིལ་ཀྲུང་། ལག་པ་མཉམ་གཞག རྒལ་ཚིགས་དྲང་པོར་བསྲང་། མིག་འབྱེད་འཛུམ་མེད་པར་རེ་ཞིག་ཅི་ཡང་མི་བསམ་པར། ནམ་མཁའ་ལ་ཧད་དེ་བཞག ངག་གིས་སྟེང་འོག་གི་རླུང་དལ་གྱིས་བཟུང་། ཡིད་ཀྱིས་ལུས་ནི་སྔར་ཕུལ་ཟིན་པས་མེད་ལ། བདག་ཏུ་འཛིན་པའི་རྣམ་རྟོག་གི་སེམས་རང་རིག་རང་གསལ་འདི།
སྨིན་མཚམས་ཀྱི་ཐད་ནས་མདའ་གང་ཙམ་གྱི་སར་ཡི་གེ་ཧཱུྃ་གི་རྣམ་པ་ཅན་ཅིག་ཏུ་གྱུར་པར་བསམ་ནས། དེ་ལ་སེམས་ཆེར་ཏེ་གཏད་པས་ཧཱུྃ་གི་ཞབས་ཀྱུ་ཁོག་པ་ལ་ཐིམ། ཁོག་པ་མགོ་བོ་ལ། དེ་ཟླ་ཚེས་ལ། དེ་ཐིག་ལེ་ལ། དེ་ནཱ་ད་ལ་ཐིམ་ཞིང་། ནཱ་ད་དེ་ཡང་ཇེ་ཕྲ་ཇེ་ཕྲ་ལ་སོང་ནས་ནམ་མཁའ་ལ་ཐོག་པ་མེད་པ་བཞིན་དུ། སེམས་ལ་ཡང་ཐོག་མཐའ་མེད། ནམ་མཁའ་ལ་མཐའ་དབུས་མེད་པ་བཞིན་དུ། སེམས་ལ་ཡང་མཐའ་དབུས་མེད།
ནམ་མཁའ་ལ་སྐྱེ་འཇིག་རྟག་ཆད་འགྲོ་འོང་མེད་པ་བཞིན་དུ། སེམས་ལ་ཡང་སྐྱེ་འཇིག་རྟག་ཆད་འགྲོ་འོང་མེད། ནམ་མཁའ་འདུས་བྱས་ཀྱི་གནོད་པས་མི་འཇིག་པ་བཞིན་དུ། སེམས་ཀྱང་གློ་བུར་གྱི་རྐྱེན་གྱིས་མི་འཇིག ནམ་མཁའ་སྣོད་བཅུད་ཐམས་ཅད་ལ་ཁྱབ་པ་བཞིན་དུ། རང་སེམས་ཀྱིས་ཀྱང་འཁོར་འདས་ཀྱི་ཆོས་ཐམས་ཅད་ལ་ཁྱབ། ནམ་མཁའ་ཁ་དོག་དབྱིབས་སོགས་དང་བྲལ་བ་དེ་བཞིན་དུ། སེམས་ཀྱང་ཁ་དོག་དབྱིབས་སོགས་དང་བྲལ་ཞིང་། གཟུང་འཛིན་གྱི་རྟོག་པ་ཐམས་ཅད་དང་བྲལ་བའི་སྟོང་པ་སྟེ། དེ་ཡང་གསལ་བ་དང་མ་བྲལ་བའི་ངང་དེ་ག་ནས།
སེམས་རང་རིག་པ་དེ་ནམ་མཁའ་ལ་སྤྲིན་དེངས་པ་ལྟར། ནམ་མཁས་ཁྱབ་ཚད་དུ་སེམས་ཀྱིས་ཁྱབ་པས་དེའི་ངང་ལ་ཆམ་གྱི་བཞག་པས། རྣམ་རྟོག་དང་། རང་སེམས་དང་། ནམ་མཁའ་དང་། སྟོང་པ་རྣམས་དབྱེར་མེད་དེ་རོ་གཅིག་ཏུ་བསྲེས་ལ། སྟོང་པའི་ཡེ་ཤེས་ཙམ་དུ་ཡང་འཛིན་མེད་ཀྱི་ངང་དུ་བློ་གང་གནས་གནས་ཀྱི་བར་དུ་འཇོག་པར་ཞུ། རྟོག་པའི་སྤུན་ལང་དུ་བྱུང་བ་དང་། གཞུང་ལས། ཆོས་ཀུན་སྟོང་པ་ཉིད་རྟོགས་པས། །
འགྲོ་ལ་སྙིང་རྗེ་རྒྱུན་མི་འཆད། ། ཐབས་མཁས་སྤྱོད་པ་མཐའ་ཡས་པས། ། ཡུལ་དང་དངོས་པོ་བྱེད་པ་པོ། ། སྒྱུ་མ་ལྟ་བུར་འཛིན་མེད་པས། ། རྒྱ་ཆེན་བསོད་ནམས་ཚོགས་ལ་འབད། ། ཅེས་གསུངས་པའི་སྨོན་ལམ་བཏབ་ནས། སྤྱོད་ལམ་ཐམས་ཅད་དུའང་རང་གཞན་སྣོད་བཅུད་ཐམས་ཅད་གཤིན་རྗེ་གཤེད་ཀྱི་རྟེན་དང་བརྟེན་པར་བཅས་པའི་དཀྱིལ་འཁོར་དུ་གསལ་བཏབ་ཅིང་། དེ་ཡང་སྣང་ལ་རང་བཞིན་མེད་པ་སྒྱུ་མ་ལྟ་བུའི་ངང་ནས་དགེ་བའི་རྩ་བས་དུས་འདའ་བར་བྱེད་དགོས་ཞེས་བརྗོད། འདི་ཡན་ལ་ཆོས་ཐུན་གཅིག་བྱས་ན་ལེགས་ཤིང་། ཡང་ན་འདི་གའི་མཇུག་ཏུ་བསྟན་ཀྱང་ཆོག་པས།
དེ་ནས་བོགས་འབྱིན་པར་བྱེད་པ་རྣམ་རྟོག་འོད་གསལ་ནི། གཞུང་ལས། རྣམ་རྟོག་མ་རིག་ཆེན་པོ་སྟེ། ། སྲིད་པའི་རྒྱ་མཚོར་ལྟུང་བྱེད་ཡིན། ། རྟོག་པའི་འཆིངས་བ་ལས་གྲོལ་བ། ། དེ་ཚེ་མཆོག་གི་ལམ་རྙེད་དོ། ། ཕྱི་རོལ་ཡུལ་གྱི་འཆིང་བྱེད་རྣམས། ། བུ་ག་དགུ་ནས་སྙིང་གར་བསྡུ། ། ནང་གི་རྣམ་རྟོག་ཟུག་རྔུ་ཡང་། ། སྤྱི་གཙུག་ནས་ནི་རྐང་མཐིལ་བར། །
མེ་ཤེལ་ཙམ་དུ་སྙིང་གར་དགུག ། སྙིང་ཁའི་བུ་ག་གསལ་པོར་དབྱེ། ། སྐར་མདའ་འཕོ་བ་ཇི་ལྟ་བར། ། རྒྱ་མཚོའི་མཐར་ཐུག་སྤྲོ་བར་བྱ། ། རྟོག་པའི་སེམས་དང་བྲལ་བ་ཡི། ། ལུས་ནི་བདེ་བ་ཅན་དེར་སོན། ། ཡི་གེ་གསུམ་གྱི་གསང་སྔགས་བརྗོད། ། མཁའ་དང་རང་རིག་སྟོང་པ་ཉིད། ། རོ་ཅིག་མཁའ་མཉམ་ཡེ་ཤེས་བསྒོམ། ། འདི་ནི་སངས་རྒྱས་ཐམས་ཅད་ཀྱི། །
ཐུགས་ཀྱི་གསང་ཆེན་བླ་ན་མེད། ། འདི་ནི་སྲིད་དང་ཞི་ལས་གྲོལ། ། བླང་དང་དོར་བ་ཅི་ཡང་མེད། ། བདེ་དང་བདེ་དང་སྡུག་བསྔལ་དང་། ། བདུད་དང་ཉོན་མོངས་ཡོད་མ་ཡིན། ། ལྷ་དང་སྲིན་པོ་འདིར་མེད་དོ། ། ནད་དང་སྡུག་བསྔལ་གྱིས་མི་གོས། ། འདིས་ནི་བདུད་དང་ཉོན་མོངས་འཇོམས། ། འཇོམས་བྱེད་བཅོམ་ལྡན་འདས་ཞེས་བྱ། ། དེ་ལས་གཞན་པ་གང་ཡིན་པ། །
ཆོས་ཀུན་གཉེན་པོར་མི་འགྱུར་ཏེ། ། ཐམས་ཅད་རྟོག་པ་ཡིན་ཕྱིར་རོ། ། རྟོག་པའི་འཆིང་བས་འཆིང་བར་འགྱུར། ། དེ་ཉིད་རྣལ་འབྱོར་པས་ཤེས་ན། ། ཕྱི་དང་ནང་དང་གཞན་རྣམས་ཀྱིས། ། སྤྲོས་པའི་དྲ་བ་རྣམ་པར་བཅད། ། ཡུལ་གྱི་འཛིན་པ་རྣམ་པར་བཤིག ། རྟོག་པ་ཉིད་ལ་གཏད་ལེགས་ན། ། རྟོག་པའི་དྲ་བ་སྤོང་བར་འགྱུར། ། རྟེན་དང་བརྟེན་པ་རྣམ་པར་དབྱེ། །
མཉམ་པར་བཞག་པ་གོམ་པར་བྱ། ། ཞེས་གསུངས་ཏེ། དེ་ཡང་། འདི་ལོགས་སུ་བསྒོམ་ན་སྐྱབས་འགྲོ་སེམས་བསྐྱེད། བླ་མ་སྤྱི་བོར་བསྒོམ་ནས་རང་ལ་ཐིམ་པར་བསམ་ཞིང་། དེའི་མཇུག་ཏུ་འདི་བསྒོམ་ལ། ། ད་རེས་རྒྱུན་གྱི་རྣལ་འབྱོར་འདི་ཁའི་རྗེས་སུ་ཀ་སྟོན་པས། དེ་ལ་སྔོན་འགྲོ་དེ་རྣམས་མི་དགོས་པས། དེས་ན་དམིགས་པ་འདི་བཞིན་དུ་མཛོད་ཅིག རང་ལ་རྣམ་རྟོག་གང་སྐྱེས་པ་ཐམས་ཅད་དྲན་པས་ཟིན་པར་བྱས་ལ།
འུབས་ཏེ་བསྡུས་ནས་རང་གི་ལུས་ཀྱི་བུ་ག་དགུ་ནས་ཧྲིལ་ཏེ་ནང་དུ་བཅུག་ལ། རྣམ་རྟོག་དེ་ཉིད་སྤྲོས་མེད་དང་རོ་གཅིག་ཏུ་གྱུར་པར་བསམ་ཞིང་། ཡང་རྣམ་རྟོག་དེ་རང་གི་ལུས་ཀྱི་ནང་དུ་འོད་ཀྱི་གོང་བུའམ། མེ་ཤེལ་གྱི་རྣམ་པ་ལྟ་བུ་ཆེ་ཆུང་མཐེ་བོང་ཙམ་དུ་གྱུར་པ་དེ་ལུས་ཀྱི་སྤྱི་གཙུག་ནས་རྐང་མཐིལ་གྱི་བར་དུ་ཡར་ཧྲིལ་མར་ཧྲིལ་དྲག་ཏུ་བྱས་ལ། ནང་སེམས་བྱུང་རྣམས་ཀྱང་འོད་དེ་ལ་འཇུས་པས། དེའི་འོད་ཟེར་གྱིས། སྙིང་དཀར་ནག་གི་མཚམས་སུ་སྐར་ཁུང་ལྟ་བུའི་བུ་ག་གསལ་པོ་ཞིག་ཕྱེ་སྟེ། རྣམ་པར་རྟོག་པའི་ངོ་བོ། རང་སེམས་སྤྲོས་བྲལ་དང་དབྱེར་མེད་པ་དེ། སྙིང་ཁ་ནས་སྐར་མདའ་འཕོ་བ་བཞིན་དུ་རྒྱང་སྟེ་ཐོན་པས།
ཕྱིའི་རྒྱ་མཚོའི་མཐར་ཐུག་གི་བར་དུ་སོང་སྟེ། གསལ་ཞིང་འབར་བའི་རྣམ་པར་བསམ་ཞིང་། རང་གི་ལུས་བེམ་པོ་དེ་ལས་ཀྱི་རླུང་གིས་བསྐུལ་ནས། ནུབ་ཕྱོགས་བདེ་བ་ཅན་དེར་བསྐྱལ་བས། འོད་དཔག་མེད་ལ་སོགས་པའི་དེ་བཞིན་གཤེགས་པ་ཐམས་ཅད་ལ་བཞེད་དགུ་འབྱུང་བའི་མཆོད་པ་བསམ་གྱིས་མི་ཁྱབ་པར་གྱུར་ནས། མཆོད་པའི་སྤྲིན་ཕུང་དཔག་ཏུ་མེད་པ་ཕུལ་བར་བསམ་ལ། ཨོཾ་ཨཱཿཧཱུྃ། ཞེས་པ་ལན་གསུམ་ཙམ་བརྗོད། དེ་ནས་རྟོག་པ་དང་བཅས་པའི་སེམས་འོད་ཀྱི་གོང་བུ་ལྟ་བུ་དེ་ལ་བལྟས་པས་དེ་ཇེ་ཆེ་ཇེ་ཆེ། ཇེ་སྲབ་ཇེ་སྲབ་ལ་སོང་བས་ནམ་མཁའི་མཐའ་ཐམས་ཅད་དུ་ཁྱབ་པས་མཐར་འཇའ་ཚོན་ནམ་མཁའི་རང་བཞིན་དུ་ཐིམ་པའམ།
ཡལ་བ་བཞིན་དུ་སེམས་དེ་ཡང་སྤྲོས་བྲལ་ཆོས་ཉིད་དུ་ཐིམ་པར་བསམ་ལ། མཚན་མ་དང་རྣམ་པར་རྟོག་པ་ཅི་ཡང་ཡིད་ལ་མི་བསམ་པར། གསལ་སྟོང་འཛིན་མེད་དེའི་ངང་ལ་ཅུང་ཟད་ཅིག་མཉམ་པར་འཇོག་པ་ཞུ། དེ་ནས་རྣམ་རྟོག་གི་སྤུན་ལང་བྱུང་ན་སྔར་བཞིན་སྨོན་ལམ་བཏབ་ལ། མདོར་ན་རྣམ་རྟོག་འོད་གསལ་འདི་ནི། སྤྲོས་མེད་རྒྱུན་གྱི་རྣལ་འབྱོར་ཉམས་སུ་ལེན་པའི་ཚེ། སེམས་གནས་སུ་མ་འདོད་ནས། རྟོག་པ་འཕྲོ་ན་བསྒོམ་པ་ཡིན་ཅིང་། ཡང་འཇིགས་པ་དང་། སྐྱུག་བྲོ་བ་དང་།
གྲིབ་དང་། འདོད་ཆགས་སོགས་དྲུག་གསུམ་དང་། སྡུག་བསྔལ་དང་། ཡིད་མི་བདེ་བ་སོགས་ཕྱི་ནང་གི་རྣམ་རྟོག་གང་སྐྱེས་ཀྱང་། རྣམ་རྟོག་འོད་གསལ་གྱིས་སྒོ་ནས་ཉམས་སུ་བླངས་པས། ཉོན་མོངས་པ་དང་། སྡུག་བསྔལ་ལམ་དུ་འཁྱེར་བའི་གདམ་ངག་ཁྱད་པར་ཅན་ཡིན་ཞིང་། གེགས་སེལ་གྱི་མཆོག་ཀྱང་ཡིན་ཏེ། རྨི་ལམ་ངན་པ་བཟློག་པའི་ཐབས་ལའང་། རིམ་གྲོའི་རྒྱུ་ཆ་མེད་པ་ལ།
འདི་ཉིད་ཤིན་ཏུ་ཟབ་པ་ཡིན་པས། དེ་ལྟར་དུ་ཉམས་སུ་ལེན་པར་བྱེད་དགོས་ཞེས་བརྗོད་ལ་སློབ་མ་རྣམས་རང་གནས་སུ་གཏང་ངོ་། ། དེ་ནས་གསུམ་པ་སྤྲོས་མེད་ཀྱི་ཡེ་ཤེས་སྐྱེས་པ་དེ་མཐར་ཕྱིན་པར་བྱེད་པ་སེམས་བསྐྱེད་པའི་ཐབས་དྲུག་ནི། གཞུང་ལས། དེ་ནས་བྱང་ཆུབ་སེམས་བསྐྱེད་པའི། ། བླ་མའི་མན་ངག་བཤད་པར་བྱ། ། ཞེས་འབྱུང་བའི་བྱང་ཆུབ་ཀྱི་སེམས་ནི་སྤྲོས་མེད་ཀྱི་ཡེ་ཤེས་པ་ཡིན་ཅིང་། ཐབས་ནི་བླ་མའི་རྣལ་འབྱོར་ལ་སོགས་པ་དྲུག་པོ་ཡིན་པས་དེ་ཡང་། རྣམ་རྟོག་འོད་གསལ་གྱི་དམིགས་པ་སོང་བའི་ཕྱི་ཉིན་ནས་མར་རིམ་པ་བཞིན་དུ་སྟོན་པས། དེ་ཡང་གསོལ་འདེབས་ནས་ཆོས་གཏོར་ཡན་གོང་བཞིན་བྱས་ནས།
བླ་མས་འདིར། མཐུ་སྟོབས་ཀྱི་དབང་ཕྱུག་དཔལ་བིརྺ་པའི་དགོངས་པ། དུས་གསུམ་སངས་རྒྱས་ཐམས་ཅད་ཀྱི་ཐུགས་ཀྱི་བཅུད་ཕྱུང་བ། རྒྱུད་སྡེ་དྲི་མ་མེད་པ་རྣམས་ཀྱི་དོན་གྱི་ཉིང་ཁུ། འགྲོ་བ་ཐམས་ཅད་ཀྱི་འཇིག་ཚོགས་སུ་ལྟ་བའི་རི་བོ་མཐོན་པོ་བསྙིལ་ནས། འཁོར་བའི་རྒྱ་མཚོ་ལས་སྒྲོལ་བར་བྱེད་པའི་གྲུ་ལྟ་བུ། རྗེ་བཙུན་འཇམ་པའི་དབྱངས་དཔལ་གཤིན་རྗེ་གཤེད་ཀྱི་མན་ངག་འདི་ནི། ཡང་དག་པའི་བླ་མ་ལ་དབང་བཞི་ཕྱིན་ཅི་མ་ལོག་པར་ཐོབ་པའི་གང་ཟག་གིས་ཉམས་སུ་ལེན་པར་བྱེད་པ་ལ། སློབ་དཔོན་ཆེན་པོ་འདིས་བཞེད་པས། ། བསྐྱེད་རྫོགས་ཟུང་འཇུག་གི་སྒོ་ནས་ཉམས་སུ་ལེན་པར་བཞེད་པས་ན།
དེ་ཡང་བསྐྱེད་པའི་རིམ་པ་ནི། རྗེ་བཙུན་འཇམ་པའི་དབྱངས་ཀྱི་བསྐྱེད་པའི་རིམ་པ་རྣལ་འབྱོར་བཞིའི་སྒོ་ནས་བསྒོམ་པ་ཡིན་ལ། རྫོགས་པའི་རིམ་པ་ནི། ཤིན་དུ་སྤྲོས་པ་མེད་པའི་དེ་ཁོ་ན་ཉིད་ཀྱི་མན་ངག་རྣམས་ཡིན་ཞིང་། དེ་ཡང་བསྐྱེད་རིམ་གྱི་ཉམས་ལེན་རྣམས་སྔོན་དུ་སོང་བར་བྱས་ནས། ད་རྫོགས་རིམ་གྱི་ཉམས་ལེན་སྟོན་པའི་སྐབས་སུ་བབས་པ་ཡིན་པས། དེ་ལ་འདི་རང་གི་རྐང་གྲངས་གི་དབང་དུ་བྱས་ན། རྡོ་རྗེའི་ཚིག་རྐང་དུ། དང་པོར་མཎྜལ་གྱིས་སྒོ་ནས་ཚོགས་བསག་པ། དེའི་རྗེས་སུ་ཡི་གེ་བརྒྱ་པའི་རྣལ་འབྱོར་གྱིས་སྡིག་པ་སྦྱངས་བ།
དེ་ནས་བླ་མ་ལ་གུས་པར་བྱ་བ་སོགས་འབྱུང་ཞིང་། གློ་བོ་ལོ་ཙཱ་བའི་ཁྲིད་ཡིག་ཏུ། རྡོ་རྗེའི་ཚིག་རྐང་གི ། བླ་མ་དང་ནི་རྡོ་རྗེ་སེམས། ། ཐ་དད་པར་ནི་མི་བྱ་སྟེ། ། ཞེས་པ་ཡར་བླངས་ཏེ། དང་པོར་བླ་མ་ལ་གུས་པར་བྱ་བ། དེ་ནས་རྡོ་རྗེ་སེམས་དཔའི་བསྒོམ་བཟླས་ཀྱིས་སྡིག་པ་སྦྱངས་བ་དང་། མཎྜལ་གྱི་རྣལ་འབྱོར་གཉིས་བདག་བྱིན་གྱིས་བརླབ་པའི་ཁོངས་སུ་བསྡུས་ནས་སྟོན་པར་བཞེད་པས། དེའི་ལུགས་ལྟར་ན།
ཐོག་མར་བླ་མ་ལ་གུས་པར་བྱ་བ། བདག་བྱིན་གྱིས་བརླབས་པའི་རིམ་པ། སྤྲོས་མེད་རྒྱུན་གྱི་རྣལ་འབྱོར། རྣམ་རྟོག་འོད་གསལ། སེམས་བསྐྱེད་པའི་ཐབས་དང་དྲུག དེ་དག་གི་བར་ཆད་བསལ་བའོ་ཞེས་འབྱུང་ལ། གང་ལྟར་ཡང་རྣམ་རྟོག་འོད་གསལ་གྱི་ཉམས་ལེན་ཡན་ཆད་སོང་ནས། དེའི་རྗེས་སུ་སྤྲོས་མེད་ཀྱི་ཡེ་ཤེས་དེ་སྐྱེས་པ་མཐར་ཕྱིན་པར་བྱེད་པ་སེམས་བསྐྱེད་པའི་ཐབས་དྲུག་ལ། ཐུན་མོང་དང་། ཐུན་མོང་མ་ཡིན་པ་གཉིས་ལས།
དང་པོ་ཐུན་མོང་གི་ཉམས་ལེན་དེ་ལ་ཡང་། བྱིན་རླབས་བླ་མའི་རྣལ་འབྱོར། མཉམ་མེད་སྙིང་རྗེའི་རྣལ་འབྱོར། རྩ་བ་རྒྱུའི་རྣལ་འབྱོར་དང་གསུམ། ཐུན་མོང་མ་ཡིན་པ་ལ། སྲོག་རྩོལ་རླུང་གི་རྣལ་འབྱོར། རྟེན་འབྲེལ་རྫས་ཀྱི་རྣལ་འབྱོར། རྡོ་རྗེ་འཇིགས་བྱེད་ཀྱི་རྣལ་འབྱོར་གསུམ་སྟེ། དེ་ལྟར་ན་དྲུག་ལས། དེ་ཡང་སྤྲོས་མེད་རྒྱུན་གྱི་རྣལ་འབྱོར་ཉམས་སུ་ལེན་པའི་ཚེ་སེམས་མི་གནས་པ་སོགས་དང་།
སྒོམ་སྙིང་མི་འདོད་པ་དང་། གཞན་ཡང་དད་པ་ཆུང་བ་ལ་སོགས་པ་བྱུང་ན། བྱིན་རླབས་བླ་མའི་རྣལ་འབྱོར་བསྒོམ་པར་བྱེད་ལ། དེའི་ཚེ་སྙིང་རྗེ་ཆུང་ན་ཡང་ཡེ་ཤེས་མི་སྐྱེ་བས། དེ་སྐྱེ་བའི་ཐབས་སུ་མཉམ་མེད་སྙིང་རྗེའི་རྣལ་འབྱོར་བསྒོམ་པ་ཡིན་ཅིང་། ཡང་དེའི་དུས་སུ་སྙིང་རྗེ་ཆེན་པོ་མི་སྐྱེ་བའི་ཁར། ཞེ་སྡང་དྲག་པོ་སྐྱེས་པ་བྱུང་ན། དེའི་གཉེན་པོར་རྩ་བ་རྒྱུའི་རྣལ་འབྱོར་བསྒོམ་པ་ཡིན་ཅིང་། ཁ་ཟས་ལ་སྲེད་པའི་གཉེན་པོར་རྟེན་འབྲེལ་རྫས་ཀྱི་རྣལ་འབྱོར་དང་། འདོད་ཆགས་ཀྱི་གཉེན་པོར་རྡོ་རྗེ་འཇིགས་བྱེད་ཀྱི་རྣལ་འབྱོར་བསྒོམ་པ་ཡིན་པས།
དེ་ལ་དང་པོ་བྱིན་རླབས་བླ་མའི་རྣལ་འབྱོར་ནི། གཞུང་ལས། བླ་མ་རྡོ་རྗེ་འཆང་གི་སྐུ། ། འོག་མིན་བདེ་ཆེན་དེར་བསྒོམ་ནས། ། མི་ཕྱེད་དད་པས་གསོལ་བ་བཏབ། ། མཐར་ཕྱིན་ཚེ་ན་རང་ལ་བསྟིམ། ། ཞེས་གསུངས་པས། དེ་ལ་ཁྱེད་རང་རྣམས་ལུས་རྣམ་སྣང་གི་ཆོས་དང་ལྡན་པར་བྱས་ནས། བདག་དང་འགྲོ་བ་ནམ་མཁའ་དང་མཉམ་པའི་སེམས་ཅན་ཐམས་ཅད་དུས་འདི་ནས་བཟུང་སྟེ་ཇི་སྲིད་བྱང་ཆུབ་སྙིང་པོ་ལ་མཆིས་ཀྱི་བར་དུ། དཔལ་ལྡན་བླ་མ་དམ་པ་རྣམས་ལ་སྐྱབས་སུ་མཆིའོ། །
རྫོགས་པའི་སངས་རྒྱས༞ དམ་པའི་ཆོས༞ འཕགས་པའི་དགེ་འདུན་རྣམས་ལ་སྐྱབས་སུ་མཆིའོ་ཞེས་པའི་སྐྱབས་འགྲོ་བདུན་ལ་སོགས་པ་ཇི་ལྟར་རིགས་པ་དང་། སེམས་ཅན་ཐམས་ཅད་ཀྱི་དོན་དུ་རྫོགས་པའི་སངས་རྒྱས་ཀྱི་གོ་འཕང་ཐོབ་པར་བྱ། དེའི་ཆེད་དུ་ལམ་ཟབ་མོ་བླ་མའི་རྣལ་འབྱོར་ཉམས་སུ་བླང་བར་བགྱིའོ་ལན་གསུམ། དེ་ནས་ཧཱུྃ་ཞེས་པས་བསྲུང་བའི་འཁོར་ལོ་བསྒོམ་མོ། ། སྔོན་འགྲོ་འདི་རྣམས། མངོན་རྟོགས་རྒྱས་བསྡུས་གང་རུང་བསྒོམ་པ་དང་འབྲེལ་བའི་ཚེ་མི་དགོས་པ་འདྲ་ཡང་། གློ་བོ་ལོ་ཙཱ་བ་སོགས་ཀྱི་ཁྲིད་ཡིག་རྣམས་སུ་འབྱུང་བས་དེ་བཞིན་དུ་བྲིས་པ་ཡིན་ལ། གང་ལྟར་ཡང་དེ་ནས་རང་གཤིན་རྗེ་གཤེད་དུ་གསལ་བའི་སྤྱི་བོར་དྲིན་ཅན་རྩ་བའི་བླ་མ་དཔལ་གཤིན་རྗེ་གཤེད་སྐུ་མདོག་དམར་པོ་ཞེས་པ་ནས། མགོ་བོ་སྐམ་པོའི་འཕྲེང་བས་བརྒྱན་ཞིང་། གཅེར་བུ་གཡས་བརྐྱང་གི་སྟབས་ཀྱིས་འཁྱུད་པའོ་ཞེས་པའི་བར་གོང་བཞིན་གསལ་བཏབ་ནས།
བླ་མའི་ཐུགས་ཀ་ནས་འོད་ཟེར་འཕྲོས་པས། བླ་མ་བརྒྱུད་པ། ཡི་དམ། སངས་རྒྱས་བྱང་སེམས་རྣམས་སྤྱན་དྲངས་ནས། བླ་མའི་སྐུའི་སྟོད་སྨད་བར་གསུམ་ལ་ཐིམ། ཡང་ཐུགས་ཀ་ནས་འོད་འཕྲོས་པས། འཕགས་པ་ཉན་ཐོས། རང་སངས་རྒྱས། ཆོས་སྐྱོང་སྲུང་མ་རྣམས་སྤྱན་དྲངས་ནས། བླ་མའི་སྐུའི་སྟོད་སྨད་བར་གསུམ་ལ་ཐིམ་པས།
བླ་མ་དེ་བརྒྱུད་པའི་བླ་མ། ཡི་དམ། སངས་རྒྱས་བྱང་སེམས། ཉན་ཐོས། རང་སངས་རྒྱས། ཆོས་སྐྱོང་སྲུང་མ་ཐམས་ཅད་འདུས་པའི་བདག་ཉིད་དུ་བསམ་ལ། མོས་གུས་དྲག་པོ་དང་ལྡན་པས། དུས་གསུམ་སངས་རྒྱས་ཐམས་ཅད་ཀྱི་ངོ་བོ་དཔལ་ལྡན་བླ་མ་དམ་པ་ལ་གསོལ་བ་འདེབས་སོ། ། བདག་གི་རྒྱུད་བྱིན་གྱིས་བརླབས་ཏུ་གསོལ། བདག་གི་རྒྱུད་ལ་སྤྲོས་མེད་ཀྱི་ཡེ་ཤེས་སྐྱེ་བར་བྱིན་གྱིས་རླབས་ཏུ་གསོལ།
ཞེས་པ་ལན་བརྒྱ་སྟོང་ལ་སོགས་པ་གསོལ་བ་བཏབ་པས། མཐར་བླ་མ་དེ་འོད་དུ་མེར་ཏེ་ཞུ་ནས། རང་གི་སྤྱི་བོ་ན་མར་ཞུགས་པས། ལུས་ཐམས་ཅད་བདེ་བས་རྒྱས་ཤིང་། ཡེ་ཤེས་ཁྱད་པར་ཅན་རྒྱུད་ལ་སྐྱེས་ཏེ། བླ་མའི་སྐུ་གསུང་ཐུགས་དང་། རང་གི་ལུས་ངག་ཡིད་གསུམ་དབྱེར་མེད་དུ་གྱུར་པར་བསམ་ལ། སྤྲོས་མེད་ཀྱི་ངང་ལ་སེམས་ཅི་གནས་གནས་ཀྱི་བར་ལ་མཉམ་པར་འཇོག་པ་ཡིན་ལ། ཡང་ཤེས་པ་བྱིང་ན་སྤྱི་བོ་བདེ་ཆེན་གྱི་ནང་དུ་བསྒོམ་ནས་གསོལ་བ་བཏབ་ན་གྲོལ་བར་འགྱུར་ཞིང་། ཡང་ལྟེ་བ་སྤྲུལ་པའི་འཁོར་ལོར་བླ་མ་བསྒོམ་ནས་གསོལ་བ་དྲག་ཏུ་བཏབ་ན།
གནོད་པའི་བགེགས་ལས་གྲོལ་བར་འགྱུར་བས། མདོར་ན་བླ་མ་ལ་གསོལ་བ་འདེབས་པ་འདིས་སྐྱོན་ཀུན་བསལ་ཞིང་། ཡོན་ཏན་ཀུན་དང་ལྡན་པ་ཡིན་པས། དེ་ལྟར་དུ་གསོལ་བ་རྐང་གི་ཁོང་། སྙིང་གི་དཀྱིལ་ནས་འདེབས་པར་བྱེད་དགོས་ཞེས་བརྗོད། རྗེས་སྨོན་ལམ་སོགས་འདྲ་བར་བྱས་ལ་སློབ་མ་རྣམས་གཏང་ངོ་། ། དེ་ནས་མཉམ་མེད་སྙིང་རྗེའི་རྣལ་འབྱོར་ནི། ཡང་དེའི་ཕྱི་ཉིན་མཎྜལ་ཕུལ་བ་ཡན་སྔར་བཞིན་བྱས་ནས། བླ་མས་ཆོས་གཏོར་བཏང་ལ། སེམས་བསྐྱེད་གསལ་བཏབ་ནས།
དེ་ལ་འདིར་སེམས་བསྐྱེད་པའི་ཐབས་དྲུག་གི་གཉིས་པ་མཉམ་མེད་སྙིང་རྗེའི་རྣལ་འབྱོར་བསྒོམ་པ་ནི། གཞུང་ལས། ཐོག་མེད་བརྩེ་བས་བསྐྱངས་པ་ཡི། ། དྲིན་ཅན་རྣམས་ལ་སྙིང་རྗེ་བསམ། ། གནོད་བྱེད་འདི་རྣམས་བདག་གི་མ། ། སྔོན་ཚེ་ཕོང་ཡང་ཕན་བཏགས་སྦྱངས། ། སྨྱོན་པ་བཞིན་དུ་རང་དབང་མེད། ། མི་དགེ་ལས་ཀྱིས་མནར་མེད་འགྱུར། ། དེ་ལྟར་དྲན་པས་སྲིད་གསུམ་ལ། ། སྙིང་རྗེ་མཐར་ཕྱིན་འགྱུར་བ་ཡིན། །
ཞེས་གསུངས་པ་ཡིན་པས། དེ་བསྒོམ་པའི་ཚུལ། དེ་ཡང་རྒྱུའི་སྙིང་རྗེ་ཆེན་པོ་ནི། ཐེག་པ་ཆེན་པོའི་ཆོས་ཀྱི་རྩ་བ་ཡིན་པས། འདི་རྒྱུད་ལ་མ་སྐྱེས་ན། ཕར་ཕྱིན་དྲུག་ལ་སོགས་པ་གང་བསྒོམ་ཀྱང་ཐེག་དམན་དུ་ལྟུང་བ་ཡིན་པས། འདི་བསྒོམ་དགོས་ཤིང་། འདིའི་ངོ་བོ་ནི། སྡུག་བསྔལ་ཅན་རྣམས་ཡོངས་སྐྱོབ་པ། ། སྙིང་རྗེ་ཆེན་པོའོ་ཞེས་གསུངས་པས།
སེམས་ཅན་ཐམས་ཅད་སྡུག་བསྔལ་ལས་སྒྲོལ་བར་འདོད་པའི་བརྩེ་བ་སྙིང་རྗེ་ཆེན་པོའི་བློ་ཞིག་ལ་ཟེར་བས། ཁྱེད་རང་རྣམས་གནས་དབེན་པར་སྐྱབས་འགྲོ་སེམས་བསྐྱེད་བྱས་ལ། རང་གཤིན་རྗེ་གཤེད་དུ་བསྒོམ་པའི་སྤྱི་བོར་བླ་མ་སྔར་བཞིན་བསྒོམ་སྟེ་གསོལ་བ་བཏབ་ནས་མཐར་རང་ལ་བསྟིམ། དེ་ནས་སྙིང་རྗེ་བསྒོམ་པ་དངོས་ལ། ཐོད་རྒལ་པ་དགྲ་ལ་བསྒོམ་པ་དང་། རིམ་གྱིས་པ་གཉེན་ལ་བསྒོམ་པ་གཉིས་ལས། འདིར་ཐོད་རྒལ་བ་དགྲ་ལ་བསྒོམ་པ་མཆུན་ཆེ་བ་ཡིན་ཏེ། དཔེར་ན་གྱད་སྟོབས་པོ་ཆེ་ལྟ་བུ་ཞིག་ཐུལ་ན། གཞན་ཕལ་ཆེར་རང་ཤུགས་ཀྱི་ཐུལ་བ་དང་འདྲ་བར། དང་པོར་གནོད་པ་ཆེ་ཤོས་ཀྱི་དགྲ་ལ་སྙིང་རྗེ་མཚན་ཉིད་པ་ཞིག་སྐྱེས་ན།
གཉེན་རྣམས་ལ་རང་ཤུགས་ཀྱི་སྐྱེ་བ་ཡིན་པས། དེ་བསྒོམ་པའི་ཚུལ་ནི། ལུས་སྒྲིམ་ལ་མིག་བཙུམ་ནས་ཡིད་གཞན་དུ་སྐད་ཅིག་ཀྱང་མ་ཡེངས་པར་བྱས། རང་གི་མདུན་དུ་རང་ལ་གནོད་པ་ཆེར་བྱེད་མཁན་གང་ཡིན་པ་དེ་དངོས་སུ་བསམ་ནས། བདག་ལ་གནོད་པའི་དགྲ་འདི་སྙིང་རེ་རྗེ། སྙིང་རེ་རྗེ། རྒྱུ་མཚན་གང་གི་སྒོ་ནས་སྙིང་རྗེ་ན། འདི་རང་གི་མ་ཡིན་པའི་ཕྱིར་སྙིང་རེ་རྗེ། ཅིས་སྙིང་རྗེ་ན། མ་དེ་ཡང་ལན་གཅིག་མ་ཡིན།
ལན་གཉིས་ཙམ་མ་ཡིན་པར། སྔོན་འཁོར་བ་ཐོག་མ་མེད་པ་ནས། ད་ལྟའི་བར་དུ་ཡང་ནས་ཡང་དུ་བྱས་པའི་ཕྱིར་སྙིང་རྗེ། དེ་ཡང་ཅིས་སྙིང་རྗེ་ན། མ་ནམ་བྱས་རེས་ཀྱི་ཕན་ཚད་མེད་པ་བཏགས་ཤིང་། གནོད་པ་ཚད་མེད་པ་ལས་བསྐྱབས་པའི་དྲིན་ཅན་ཡིན་པས་སྙིང་རེ་རྗེ་སྙམ་དུ་བསམ། དེ་ཡང་ཅིས་སྙིང་རྗེ་ན། དེ་ལྟ་བུའི་དྲིན་ཅན་གྱི་མ་ཡིན་ཀྱང་། ཁོ་རང་སྐྱེ་ཤི་འཕོས་པ་ལ་བརྟེན་ནས། ངོ་མ་ཤེས་པར་ལས་ངན་པའི་དབང་གིས་བདག་ལ་གནོད་པ་འདི་ལྟ་བུ་བྱེད་པས་སྙིང་རེ་རྗེ།
དེས་ན་དེ་ལྟ་བུའི་གནོད་པ་བྱས་པས་སྙིང་རྗེ་བའི་རྒྱུ་མཚན་གང་ཡིན་ན། རྒྱུ་མི་དགེ་བ་དེ་ལྟ་བུ་སྤྱད་པས། འབྲས་བུ་ངན་སོང་དུ་སྐྱེས་ནས་སྡུག་བསྔལ་དོས་དྲག་ལ་ཡུན་རིང་དུ་མྱོང་དགོས་པས་སྙིང་རེ་རྗེ་སྙམ་དུ་ཞེ་ཐག་པ་ནས་མཆི་མ་མ་བྱུང་གི་བར་དུ། རྐང་གི་ཁོང་། རུས་པའི་གཏིང་ནས་བསྒོམ་པར་བྱེད་དགོས་སོ་ཞེས་བཤད་ཅིང་། དེ་འདྲ་བ་ལན་གཉིས་གསུམ་གྱི་བར་དུ་བརྗོད་ནས་བསྒོམ་དུ་བཅུག་ལ། དེ་ལ་ངེས་ཤེས་སྐྱེས་པ་དང་། བོགས་གདོན་ཤར་འདེབས་ཀྱི་ཚུལ་གྱིས། རང་ལ་གནོད་པ་འབྲིང་བྱས་པ། ། ཆུང་ངུ་བྱས་པ།
དེ་ནས་ཉེ་དུ། ཉེ་འབྲེལ་རྣམས་དང་། མཐར་སེམས་ཅན་ཐམས་ཅད་ལ་བསྒོམ་ཚུལ་གོང་བཞིན་དུ་བྱས་ལ། ཐུན་གྱི་འཕྲོ་འཇོག་ན་སྨོན་ལམ་སོགས་གོང་དང་འདྲ། ཆོས་ཐུན་ཅིག་གོ ། དེའི་ཕྱི་ཉིན་རྩ་བ་རྒྱུའི་རྣལ་འབྱོར་ཉམས་སུ་ལེན་པའི་ཚུལ་གྱི་དམིགས་པ་འབོག་པ་ནི། སྔོན་འགྲོ་རྣམས་གོང་བཞིན་དུ་བྱས་ནས། དངོས་གཞི་ལ་ཆོས་བཤད་ཀྱི་ཚེ། ། འདིར་ཡང་དག་པར་རྫོགས་པའི་སངས་རྒྱས་ཀྱི་གོ་འཕང་མངོན་དུ་བྱེད་པ་ལ། སྤྲོས་མེད་ཀྱི་ཡེ་ཤེས་ཁྱད་པར་ཅན་སྐྱེ་དགོས་ལ།
དེ་སྐྱེ་བར་བྱེད་པའི་རྒྱུའི་གཙོ་བོ་ནི་ཀུན་རྫོབ་བྱང་ཆུབ་ཀྱི་སེམས་ཡིན་པས། དེ་ཡང་གཞུང་གཞན་དུ་སྨོན་པ་སེམས་བསྐྱེད་ནས་བསྒོམ་པར་གསུངས་ཀྱང་། འདིར་ཐོད་རྒལ་བའི་དབང་དུ་བྱས་ནས་ཀུན་རྫོབ་བྱང་སེམས་ཀྱི་གཙོ་བོ་བདག་གཞན་བརྗེ་བ་ནས་བསྒོམ་པར་གསུངས་ཤིང་། དེ་ལྟ་བུའི་བྱང་ཆུབ་ཀྱི་སེམས་དེ་ནི་སངས་རྒྱས་ཀྱི་བསྟན་པའི་སྙིང་པོ། ལམ་ཐམས་ཅད་ཀྱི་རྩ་བ། རྫོགས་པའི་སངས་རྒྱས་ཐོབ་པའི་རྒྱུའི་གཙོ་བོ་ཡིན་ནོ། ། དེ་ཡང་སློབ་དཔོན་ཞི་བ་ལྷས་བདག་བདེ་གཞན་ཀྱི་སྡུག་བསྔལ་དག ། ཡང་དག་བརྗེ་བ་མ་བྱས་ན། ། སངས་རྒྱས་ཉིད་དུ་མི་འགྲུབ་ཅིང་། ། འཁོར་བ་ན་ཡང་བདེ་བ་མེད། །
ཅེས་དང་། སློབ་དཔོན་ཀླུ་སྒྲུབ་ཀྱིས་ཀྱང་། བདག་ལ་དེ་དག་སྡིག་སྨིན་ཅིང་། ། བདག་དགེ་མ་ལུས་དེར་སྨིན་ཤོག ། ཅེས་བྱ་བ་ལ་སོགས་པ་གསུངས་ཤིང་། དེ་དག་གི་དོན་ས་སྐྱ་པཎྜི་ཏས་ཀྱང་། བྱང་ཆུབ་སེམས་ཀྱི་གནད་འཆུགས་ན། ། ཆོས་གཞན་གྱིས་ནི་འཚང་མི་རྒྱ། ། ཞེས་དང་། བདག་གཞན་བརྗེ་བའི་བྱང་ཆུབ་སེམས། །
བསྟན་པའི་སྙིང་པོ་ཡིན་པར་གསུངས། ། ཞེས་བྱ་བ་ལ་སོགས་པ་རྒྱུ་མཚན་དུ་མའི་སྒོ་ནས་བཤད་ཅིང་། སེམས་བསྐྱེད་དེའི་ངོ་བོ་ནི། སེམས་ཅན་གྱི་སྡུག་བསྔལ་ཐམས་ཅད། རང་གི་བདག་འཛིན་གྱི་སྟེང་དུ་ལེན་ཅིང་། རང་གི་བདེ་དགེ་ཐམས་ཅད་སེམས་ཅན་ལ་སྟེར་བའི་བློ་ཅིག་ལ་བྱེད་པ་ཡིན་ལ། དེ་དུས་གང་གི་ཚེ་བསྒོམ་ན། སྤྲོས་མེད་རྒྱུན་གྱི་རྣལ་འབྱོར་ཉམས་སུ་ལེན་པའི་ཚེ། ཕྱིའི་མི་བསུན་པ་ནི། ཕྱིའི་བར་ཆད་དགྲས་གཙེས་པ་ལ་སོགས་པ་དང་།
ནང་གི་མི་བསུན་པ་ནི། དུག་གསུམ་གྱི་ཀུན་ནས་བསླངས་ཏེ་ཆོས་མིན་གྱི་སྣང་བ་བྱུང་བ་ན་བསྒོམ་དགོས་ཏེ། དེ་ཡང་སྤྲོས་མེད་ཀྱི་གཞུང་ལས། ཕྱི་ནང་སྤྲོས་པ་མི་བསུན་པས། ། བློ་གྲོས་ཤིན་ཏུ་འཁྲུགས་པའི་ཚེ། ། བདག་དང་གཞན་དུ་བརྗེ་བ་ཡི། ། བྱང་ཆུབ་སེམས་ནི་དྲན་པར་བྱ། ། དེས་ནི་བདུད་དང་ཉོན་མོངས་ཚོགས། ། འཇོམས་ཤིང་སྤྲོས་མེད་ཉིད་དུ་འགྱུར། ། ཞེས་གསུངས་པས།
དེའི་ཚུལ་ལ། རྒྱུན་དུ་བསྒོམ་པ་དང་། ཐོག་བབས་སུ་བསྒོམ་པ་གཉིས་ལས། དང་པོ་རྒྱུན་དུ་བསྒོམ་པ་ནི། སྐྱབས་འགྲོ་སེམས་བསྐྱེད། བླ་མ་སྤྱི་བོར་བསྒོམ་པ་སོགས་གོང་བཞིན་བྱས་ནས། སེམས་ཅན་ཐམས་ཅད་ཀྱི་སྡུག་བསྔལ་ཐམས་ཅད་བདག་ལ་སྨིན་པར་གྱུར་ཅིག བདག་གི་བདེ་དགེ་ཐམས་ཅད་སེམས་ཅན་ཐམས་ཅད་ལ་སྨིན་པར་གྱུར་ཅིག་སྙམ་པ་ཡང་ནས་ཡང་དུ་བསྒོམ་ཞིང་། སེམས་ཅན་ཀུན་གྱི་སྡུག་བསྔལ་བདག་ལ་སྨིན། ། བདག་གི་དགེ་བས་དེ་ཀུན་བདེ་ཐོབ་ཤོག །
ཅེས་པ་ཅི་མང་བརྗོད་ནས། མཐར་སེམས་ཅན་ཐམས་ཅད་རྗེ་བཙུན་འཇམ་པའི་དབྱངས་སུ་གྱུར་པར་བསམ་ལ། སྔར་བཞིན་སྤྲོས་མེད་ཀྱི་ཡེ་ཤེས་ངོས་བཟུང་ནས། དེ་ལ་མཉམ་པར་བཞག་ཅིང་། བསྔོ་བ་བྱ་བའམ། ཡང་ན་ཐོག་མར་དེ་ལྟ་བུ་ཅི་རིགས་པ་བསྒོམ་ནས། དེ་གའི་མཇུག་ཏུ། གཉིས་པ་ཐོག་བབས་སུ་བསྒོམ་པར་བྱ་སྟེ། དེ་ལ་སྐྱབས་འགྲོ་སོགས་ནི་གོང་གི་དེ་གས་ཆོག དམིགས་པ་ལ་རྐྱེན་ཐོག་ཏུ་དབབ་པ་དང་།
ནད་ཐོག་ཏུ་དབབ་པ་དང་། གདོན་ཐོག་ཏུ་དབབ་པ་གསུམ་ཡོད་པ་ལས། དང་པོ་རྐྱེན་ཐོག་ཏུ་དབབ་པ་ནི། གྲོགས་ལ་སོགས་པས་སེམས་དཀྲུགས་ནས་ཉོན་མོངས་པ་ཆེ་ཆུང་གང་སྐྱེས་ཀྱང་དེ་མ་ཐག་ཏུ་བསྒོམ་པ་སྟེ། བདག་གི་ཉོན་མོངས་པ་འདིའི་སྟེང་དུ་སྤྱིར་སེམས་ཅན་ཐམས་ཅད་ཀྱི་ཉོན་མོངས་པ་ཞེ་སྡང་ལ་སོགས་པ། རྒྱུ་ལས་དང་ཉོན་མོངས་པ། འབྲས་བུ་བདག་དང་བདག་གིར་འཛིན་པས་བསྡུས་པའི་སྡུག་བསྔལ་ཐམས་ཅད་ངའི་སྡུག་བསྔལ་འདིའི་སྟེང་དུ་སྨིན་པར་གྱུར་ཅིག དེ་རྣམས་ཞེ་སྡང་སོགས་སྡུག་བསྔལ་ཐམས་ཅད་དང་བྲལ་བར་གྱུར་ཅིག བྱེ་བྲག་ཏུ་དམྱལ་བ་ཚ་གྲང་། ཡི་དྭགས་བཀྲེས་སྐོམ།
དུད་འགྲོ་གླེན་ལྐུག་དང་གསོད་གཅོད། ལྷ་ལ་འཆི་འཕོ་ལྟུང་བྱེད། ལྷ་མ་ཡིན་ལ་འཐབ་རྩོད། མི་རྣམས་སྐྱེ་རྒ་ན་འཆི་ལ་སོགས་པའི་སྡུག་བསྔལ་ཇི་སྙེད་ཅིག་ཡོད་པ་ཐམས་ཅད། བདག་གི་ཞེ་སྡང་ལ་སོགས་པ་འདིའི་སྟེང་དུ་སྨིན་པར་གྱུར་ཅིག དེ་ལྟར་སྨིན་པ་ལ་བརྟེན་ནས་མ་གྱུར་སེམས་ཅན་དེ་ཐམས་ཅད། ཞེ་སྡང་སོགས་ཉོན་མོངས་པ་དང་སྡུག་བསྔལ་ཐམས་ཅད་དང་བྲལ་བར་གྱུར་ཅིག་སྙམ་དུ་རྐང་གི་ཁོང་། རུས་པའི་གཏིང་ནས། རང་གི་ཞེ་སྡང་སོགས་གང་སྐྱེས་པ་དེ་མ་ཞིའི་བར་དུ་བསྒོམ་ལ། མཐར་དགྲ་ལ་སོགས་པའི་སེམས་ཅན་ཐམས་ཅད་ཀྱི་གཤིན་རྗེ་གཤེད་ཀྱི་གོ་འཕང་ཐོབ་པར་བསམ་ཞིང་།
སྤྲོས་མེད་ཀྱི་ངང་ལ་བཞག རྟོག་པའི་སྤུན་ལང་ན་བསྔོ་བ་བྱ། དེ་ནས་གཉིས་པ་ནད་ཐོག་ཏུ་དབབ་པ་ནི། སྐྱབས་འགྲོ་སེམས་བསྐྱེད་སོགས་སྤྲོ་ན་གོང་བཞིན་བྱས་ནས། རང་གི་ལུས་ལ་ན་ཚ་ཆེ་ཆུང་གང་བྱུང་བའི་དུས་སུ། སྤྱིར་ནད་བདག་གི་གཙོ་བྱས་པའི་སེམས་ཅན་ཐམས་ཅད་ཀྱི་ནད་དང་སྡུག་བསྔལ་ཐམས་ཅད་དང་། ཁྱད་པར་དུ་ངན་སོང་གསུམ་གྱི་ནད་དང་སྡུག་བསྔལ་ཐམས་ཅད་བདག་གི་ན་ཚ་འདིའི་སྟེང་དུ་སྨིན་པར་གྱུར་ཅིག སེམས་ཅན་དེ་ཐམས་ཅད་ཀྱི་ནད་དང་སྡུག་བསྔལ་ཐམས་ཅད་མྱུར་དུ་ཞི་ནས། བདེ་བ་ཁྱད་པར་ཅན་དང་ལྡན་པར་གྱུར་ཅིག་སྙམ་པ་དང་། དེ་བཞིན་དུ་གསུམ་པ་གདོན་ཐོག་ཏུ་དབབ་པ་ལ་ཡང་།
ལྷ་ཀླུ་སོགས་ཀྱི་གནོད་པ་བྱུང་བའི་ཚེ་དེ་མ་ཐག་ཏུ་བསྒོམ་པ་སྟེ། དེ་ཡང་སྤྱིར་སེམས་ཅན་ཐམས་ཅད་དང་། ཁྱད་པར་དུ་གནོད་བྱེད་འདིའི་སྡུག་བསྔལ་ཐམས་ཅད་བདག་གི་སྡུག་བསྔལ་འདིའི་སྟེང་དུ་སྨིན་པར་གྱུར་ཅིག བདག་གི་བདེ་དགེ་ཐམས་ཅད་སྙིང་ཁ་ནས་ཉི་མ་ཤར་བ་བཞིན་དུ་སོང་ནས། སྤྱིར་རིགས་དྲུག་གིས་བསྡུས་པའི་སེམས་ཅན་ཐམས་ཅད་དང་། ཁྱད་པར་དུ་གནོད་བྱེད་འདིའི་ཐོག་ནས། སྤྱིར་སེམས་ཅན་ཐམས་ཅད་དང་། བྱེ་བྲག་ཏུ་གནོད་བྱེད་འདིའི་གནོད་འཚེའི་བསམ་པ་ཐམས་ཅད་ཞི་ནས། བདེ་བ་ཕུན་སུམ་ཚོགས་པ་ཐོབ་པར་གྱུར་ཅིག་སྙམ་དུ་ཞེ་ཐག་པ་ནས་བསྒོམ་ལ། ངག་ཏུ་ཡང་།
སེམས་ཅན་ཀུན་གྱི་སྡུག་བསྔལ་བདག་ལ་སྨིན། ། བདག་གི་བདེ་བས་འགྲོ་ཀུན་བདེ་ཐོབ་ཤོག ། ཅེས་པ་ལན་ཅི་མང་བརྗོད་ནས། མཐར་གནོད་བྱེད་ཀྱི་གཙོ་བྱས་པའི་སེམས་ཅན་ཐམས་ཅད་གཤིན་རྗེ་གཤེད་ཀྱི་གོ་འཕང་ཐོབ་པར་བསམ་ལ། སྤྲོས་མེད་ཀྱི་ངང་ལ་མཉམ་པར་བཞག་གོ ། ཡང་རྟོག་པའི་སྤུན་ལང་ན། ཆོས་ཀུན་སྟོང་པ་ཉིད་རྟོགས་པས། སོགས་དང་། ཁྱད་པར་དུའང་དེ་ལྟ་བུའི་ནད་དང་། གདོན་དང་།
གནོད་པ་ཐམས་ཅད་མ་རིག་པའི་ཀུན་ནས་བླངས་ཏེ། ལས་དང་ཉོན་མོངས་པའི་དབང་གིས་བྱུང་བ་ཡིན། དེ་ལྟར་དུ་མ་གཏོགས་པའི་སེམས་ཅན་དེ་རྣམས་སྙིང་རེ་རྗེ་སྙམ་དུ་བསམ་ནས། སེམས་ཅན་ཀུན་གྱི་སྡུག་བསྔལ་བདག་ལ་སྨིན། ། བདག་གི་དགེ་བས་དེ་ཀུན་བདེ་ཐོབ་ཤོག ། ཀུན་ཀྱང་མ་རིག་མུན་པ་རྒྱུན་ཆད་ནས། ། འཇམ་པའི་དབྱངས་ཀྱི་གོ་འཕང་མྱུར་ཐོབ་ཤོག ། ཅེས་པའི་བསྔོ་བ་སྨོན་ལམ་བྱས་ནས་སྤྱོད་ལམ་ལ་འཇུག་པ་ཡིན་ཞིང་། དེས་ན་འདི་ནི་གང་ཟག་ཐོད་རྒལ་བ་ཞིག་གིས་ཉམས་སུ་ལེན་པའི་དབང་དུ་བྱས་པ་ཡིན་པས། དེ་ཡང་མཛེ་ཅན་དང་།
གནོད་པའི་གདོན་དྲག་པོས་བཏབ་པ་དང་། རྒྱལ་པོའི་ཆད་པ་སོགས་ཕོག་པའི་སར་གཏད་ནས། དེ་རྣམས་ལ་གཏོང་ལེན་དྲག་ཏུ་བསྒོམ་པ་ཡིན་ཅིང་།

ལུང་རིགས་ཀྱིས་ཡིད་ཆེས་བསྐྱེད་པ་སོགས། བློ་སྦྱོང་སོགས་ལས་རྒྱས་པོ་ཞིག་འབྱུང་ཡང་། འདི་པའི་ལུགས་ཀྱི་དམིགས་པ་འདི་རྣོ་ལ་འགྲིལ་བ་ཞིག་ཡིན་པས། སྤྲོས་མེད་ཀྱི་ཡེ་ཤེས་སྐྱེ་བའི་ཐབས་ཀྱི་གཞི་རྟེན་འདི་ལྟ་བུ་ལ་འབད་དགོས་སོ། ། དོ་ནུབ་ཀྱི་ཐུགས་དམ་དེ་ལ་མཛད་པར་ཞུ། དེ་ནས་སྲོག་རྩོལ་རླུང་གི་རྣལ་འབྱོར་བསྒོམ་པ་ལ་ཡང་། མཎྜལ་འབུལ་བ་སོགས་གོང་དང་འདྲ་བར་བྱས་ནས། ། འདིར་རྣལ་འབྱོར་དབང་ཕྱུག་གི་དགོངས་པས། ཤིན་ཏུ་སྤྲོས་པ་མེད་པའི་གདམ་ངག་གི་སྐལ་ལྡན་གྱི་གདུལ་བྱ་རྣམས་ཡང་དག་པའི་ལམ་དུ་ཁྲིད་པར་བྱེད་པ་ལ། རྫོགས་རིམ་གྱི་སྐབས་སུ་སྤྲོས་མེད་ཀྱི་ཡེ་ཤེས་སྐྱེ་བའི་ཐབས་དྲུག་གསུང་པའི་དང་པོ་གསུམ་སོང་ནས། ད་བཞི་པ་སྲོག་རྩོལ་རླུང་གི་རྣལ་འབྱོར་ཉམས་སུ་ལེན་པའི་ཚུལ་རྣམས་སྟོན་པས།
དེ་ཡང་གཞུང་ལས། སྲོག་འགོག་པ་ཡི་སྦྱོར་བ་ཡིས། ། གོམ་པར་བྱེད་པའི་རྣལ་འབྱོར་པས། ། བི་དར་རྡོ་རྗེ་རྣལ་འབྱོར་གྱིས། ། ལུས་ནི་རྣམ་དག་སྦྱང་བར་བྱ། ། ཞེས་པས་མདོར་བསྟན་ནས། དགང་བའི་སྦྱོར་བས་སྤྱི་གཙུག་ནས། ། རྐང་མཐིལ་བར་དུ་དགང་བྱས་ལ། ། རྔུབ་པའི་སྦྱོར་བས་ཞི་བར་བྱས། ། དང་པོར་བསྲུབ་ཅིང་བསྲུབ་པར་བྱ། །
གཉིས་པ་རྒྱ་མཚོ་བསྐྱོད་པ་སྟེ། ། གསུམ་པ་གསད་པ་ནོར་ལྷ་གཉིས། ། བཞི་པ་ཡན་ལག་བསྐྱང་བསྐུམ་འདི། ། ཕྱོགས་བཞི་གཡོ་ཞིང་སྲིད་གསུམ་སྐྲག ། ཅེས་པས་ཉམས་སུ་ལེན་ཚུལ་རྒྱས་པར་བཤད་ནས། འདི་ཡི་སྦྱོར་བ་གོམས་བྱས་ནས། ། ནད་ཀུན་ལས་ནི་གྲོལ་འགྱུར་ཞིང་། ། འདི་ལྟར་རྒྱུད་དང་རྒས་པ་དང་། ། འཆི་བདག་ཐག་རིང་ཀུན་རྟོག་འཇོམས། ། སྲིད་པའི་འཆིང་བ་ལས་གྲོལ་ཞིང་། །
སྤྲོས་མེད་ཡེ་ཤེས་གོ་འཕང་ཐོབ། ། ཞེས་ཚོགས་ཚིགས་བཅད་གཅིག་དང་། རྐང་པ་གསུམ་གྱིས་ཕན་ཡོན་བསྟན་པ་ཡིན་པས། དེ་ལ་སྤྱིར་སྲོག་ཅེས་བྱ་བ་ནི། ལམ་འབྲས་ཀྱི་སྐབས་སུ་སྣ་བུག་གཡོན་ནས་རྒྱུ་བའི་རླུང་ལ་བྱེད་པ་ཡིན་ཀྱང་། འདི་པའི་སྐབས་སུ་རླུང་སྤྱི་ལ་ཟེར་ཞིང་། རྩོལ་བ་ནི་དྲན་པ་སྟེ། དེ་ཡང་ལུས་ཅན་ཀུན་གྱི་སྲོག་གྱུར་པ། ། རླུང་ཞེས་བྱ་བ་ལས་ཀུན་བྱེད། ། ཅེས་དང་།
གསང་འདུས་ཀྱི་སྐབས་སུའང་། རླུང་ནི་སྲོག་ཅེས་བྱ་བ་སྟེ། ། རྩོལ་བ་དྲན་པ་ཞེས་བྱ་འོ། ། ཞེས་འབྱུང་བ་ཡིན་པས། མདོར་ན་སྲོག་ནི་ལས་ཀྱི་རླུང་ཡིན་ལ། ། འགོག་པ་ནི་སྟེང་འོག་གི་རླུང་བཀག་ནས་བུམ་པ་ཅན་བསྒོམ་པ་ཡིན་ཅིང་། དེའི་སྦྱོར་བ་ལ་གོམ་པར་བྱེད་པའི་རྣལ་འབྱོར་པས། བི་དར་རྡོ་རྗེའི་རྣལ་འབྱོར་ཏེ། ། བི་ད་ར་ནི་རྣམ་པར་འཇོམས་པ་ཡིན་ལ། རྡོ་རྗེའི་རྣལ་འབྱོར་ནི་གཤིན་རྗེ་གཤེད་ཀྱི་ང་རྒྱལ་དང་ལྡན་པ་ཡིན་པས།
མདོར་ན་ཕྱི་རོལ་གྱི་བདུད་དང་། ནང་གི་རྣམ་པར་རྟོག་པ་ཐམས་ཅད་དཔལ་གཤིན་རྗེ་གཤེད་ཀྱི་རྣལ་འབྱོར་དང་ལྡན་པའི་སྒོ་ནས། རླུང་གི་སྦྱོར་བ་འདི་ལྟ་བུས་འཇོམས་པར་བྱེད། ཅེས་པའི་དོན་ཡིན་ཅིང་། ལུས་ནི་རྣམ་དག་སྦྱང་བར་བྱ། ། ཞེས་པས་ནི། སྔོན་འགྲོ་སྟོང་ར་བསྒོམ་པ་བསྟན་པ་ཡིན་པས། འདི་ལ་སྔོན་དུ་སྐྱབས་འགྲོ་སོགས་གོང་བཞིན་མཛད་ནས། རང་ཕྱི་ལུས་ཀྱི་དབྱིབས་ཡི་དམ་གཤིན་རྗེ་གཤེད་ཀྱི་རྣམ་པ་ཅན་ལ། ནང་ཕྲུ་མ་ཕུས་བཏབ་པ་ལྟ་བུའི་སྟོང་སང་ངེ་བ་ཅིག་ཏུ་བསམ་པ་སྟེ།
འདི་ཞག་བདུན་དུ་བསྒོམ་པར་གསུངས་ཀྱང་། འཁྲུལ་འཁོར་གྱི་གོང་དུ་ཅི་རིགས་པ་ཞིག་བསྒོམ་ལ། དེ་ནས་རྐང་པ་སྐྱིལ་ཀྲུང་། ལག་པ་རྡོ་རྗེ་ཁུ་ཚུར་གཉིས་བྲང་དུ་བསྣོལ་ཏེ་ཁ་ནས་ཧའི་གདངས་ཀྱི་རླུང་རོ་ལན་གསུམ་འབུད། ཡང་སྣའི་གཡས་གཡོན་དབུས་གསུམ་ལ་དམིགས་ནས། ཧཱུྃ་གིས་གདངས་གིས་ལན་གསུམ་བུས་རྗེས། ལག་པ་པུས་མོ་གཉིས་ལ་བཀབ། ། མགོ་བོ་མདུན་དུ་རྒུག་བྱས་ཏེ་སྣ་ནས་རླུང་དལ་བུས་དྲངས་ཤིང་ལྟེ་བའི་འོག་ཏུ་མནན་ལ་མི་ཐུབ་ལ་ཁད་པ་དང་། སླར་ཡང་ནང་དུ་བསྐྱར་རྔུབ་བྱས་ནས་བུས་པ་དང་། དཔུང་པ་གཡས་གྱེན་དུ་ཐོགས་ཚད་བཏེག་ལ་འོག་ཏུ་ལྷོད་ཀྱི་བསྐྱུར་ཞིང་།
གཡས་ཀྱི་རླུང་སེམས་དབུ་མར་སིབ་སོང་བར་བསམ། དེ་བཞིན་དུ་གཡོན་ལའང་འདྲ། འདེགས་དུས་འཕོངས་དང་། པུས་མོ་གདན་ལས་མ་བྲལ་བ་བྱེད། དེ་ལྟར་ལན་གསུམ་གསུམ་བྱེད་པ་ནི་བསྲུབ་ཅིང་བསྲུབ་པའོ། ། གཉིས་པ་རྒྱ་མཚོ་བསྐྱེད་པ་ནི། རླུང་འཛིན་ཚུལ་སྔ་མ་དང་འདྲ་བར་བྱས་ལ། ལྟེ་བ་མདུན་ནས་གཡས་སུ་བསྐོར་ཏེ། རྒྱབ་ཏུ་རྒལ་ཚིགས་ལ་བཅར་བཏང་ནས་གཡོན་ཕྱོགས་སུ་དྲག་ཏུ་དཀྲུག དེ་འདྲ་ལན་གསུམ་གཡོན་ལའང་དེ་ལྟར་བྱ།
གསུམ་པ་བསད་པ་ནི། རླུང་འཛིན་ཚུལ་གོང་བཞིན་ལ། རྐང་པ་གཉིས་ཙོག་པུ། ལག་པ་གཉིས་འཁྲིག་མ་ནས་བཟུང་སྟེ་སྒོམ་ཐག་གི་ཚུལ་དུ་བྱས་ལ། དཔུང་པ་དང་གཞོག་གཡས་རྒྱབ་ཏུ་གཅུ་ཞིང་སྤང་མདུན་དུ་ལྷོད་ཀློད། དེ་ལྟ་བུ་ལན་གཉིས་བྱ། ཡང་གཡོན་གཅུ་བ་གཉིས། དེ་ནས་གསུས་པ་གཡས་སུ་བསྐོར་བ་གཉིས། གཡོན་དུ་བསྐོར་བ་གཉིས། འདི་དག་ལ་ལུས་མི་དཀྲུག
པུས་མོ་ཕྱིར་ཕུལ་ལ། རྒལ་ཚིགས་རྒྱབ་ཏུ་འཐེན་པ་གཉིས། རྒལ་ཚིགས་ཕྱིར་ཕུལ་ལ། པུས་མོ་མདུན་དུ་འཐེན་པ་གཉིས། དཔུང་པ་གཉིས་གྱེན་དུ་དྲངས་བ་གཉིས། འོག་ཏུ་གདབ་པ་གཉིས། འདི་གཉིས་ལྷན་དུ་བྱས་ཏེ། དེ་ལྟར་བཅུ་དྲུག་སྟེ་ནོར་ལྷ་ཞེས་པའི་དོན་ནོ། ། བཞི་པ་ཡན་ལག་བརྐྱང་བསྐུམ་ནི། རླུང་བཟུང་ཚུལ་སྔ་མ་ལྟར་བྱས་ལ།
མགོ་བོ་གཡས་སུ་བསྐོར་བ་གསུམ། གཡོན་དུ་བསྐོར་བ་གསུམ། ལག་པ་གཡས་མགོ་ལ་བསྐོར་ནས་དཔུང་པའི་ཐད་ཀར་བརྐྱང་ཞིང་དཀྲུག་པ་ལན་གསུམ། དེ་བཞིན་དུ་ལག་པ་གཡོན་པ་ལ་གསུམ། རྐང་པ་གཡས་མདུན་དུ་དཀྲུག་པ་གསུམ། རྐང་པ་གཡོན་རྒྱབ་ཏུ་དཀྲུག་པ་གསུམ། ཡང་གཡས་རྒྱབ་ཏུ་དཀྲུག་པ་གསུམ། གཡོན་མདུན་དུ་དཀྲུག་པ་གསུམ་སྟེ། རྐང་པའི་འཁྲུལ་འཁོར་འདི་དག་ལང་ནས་བྱ་ཞིང་། འདི་ཐམས་ཅད་ལ་རླུང་མི་ཐུབ་པར་ཕྱིར་གཏོང་དུས་ལག་པ་གཉིས་པུས་མོ་ལ་འཇུས་ནས་ལུས་དྲག་ཏུ་དཀྲུག་ཅིང་།
སྣ་བུག་གཉིས་ནས་ཤུགས་བསྐྱེད་དེ་བུས་ལ་རེ་ཞིག་རླུང་ཕྱིར་བཟུང་། ནང་དུ་འོང་དུས་དལ་བུས་སྒྲ་མི་ཚོར་བར་བྱ། ཅུང་ཟད་ངལ་གསོས་ཏེ་རླུང་སྦྱོར་བསྐྱར་ནས་བྱེད་པའམ། ཡང་ན་སྤྲོས་མེད་ཀྱི་ངང་ལ་མཉམ་པར་བཞག་སྟེ། དགེ་བ་བསྔོ་ཞིང་། སྤྱོད་ལམ་ལ་འཇུག་གོ ། དེ་ནས་ཕྱིས་ཉིན་རྟེན་འབྲེལ་རྫས་ཀྱི་རྣལ་འབྱོར་དང་། རྡོ་རྗེ་འཇིགས་བྱེད་ཀྱི་རྣལ་འབྱོར་གྱི་རྣམ་གཞག་ཙམ་དང་། ལམ་དེ་རྣམས་བསྒོམ་པའི་ཚེ་ཕྱི་ནང་གི་བར་ཆད་འབྱུང་སྲིད་པས། དེ་བསལ་བའི་ཚུལ་མདོར་བསྡུས་ཙམ་སྟོན་པས།
དེ་ལ་སློབ་དཔོན་གྱིས་སྔར་ལྟར་སེམས་བསྐྱེད་གསལ་བཏབ་ནས། འདིར་གྲུབ་ཆེན་རྣལ་འབྱོར་གྱི་དབང་ཕྱུག་དཔལ་བིརྺ་པའི་གདམ་ངག་ཟབ་མོ་འདི་ལྟ་བུའི་སྒོ་ནས་གདུལ་བྱ་རྣམས་ཀྱི་རྒྱུད་ལ་བདེ་ཆེན་སྤྲོས་མེད་ཡེ་ཤེས་སྐྱེས་པ་དེ་མཐར་ཕྱིན་པར་བྱེད་པའི་ཐབས་དྲུག་ཙམ་གསུངས་པ་ལས། དེ་ཡང་དང་པོར་རྒྱུན་གྱི་རྣལ་འབྱོར་དེ་ཉིད་ཉམས་སུ་ལེན་པའི་ཚེ། སེམས་མི་གནས་པ་དང་། སྒྱིད་ལུགས་ནས་སྒོམ་སྙིང་མི་འདོད་པ་སོགས་བྱུང་བའི་སྟོབས་ཀྱིས་སྒོམ་བསྣལ་མ་མི་སྐྱེ་ན་བྱིན་རླབས་བླ་མའི་རྣལ་འབྱོར། ཡང་དེའི་ཚེ་དད་པ་དང་སྙིང་རྗེ་ཆུང་ནས་མི་སྐྱེ་ན། མཉམ་མེད་སྙིང་རྗེའི་རྣལ་འབྱོར། ཡང་དེའི་ཚེ་རྐྱེན་འགའ་ཞིག་གིས་སེམས་འཁྲུགས་ན་རྩ་བ་རྒྱུའི་རྣལ་འབྱོར། ཡང་དེའི་ཚེ་རྣམ་རྟོག་མང་ནས་མི་སྐྱེ་ན་སྲོག་རྩོལ་རླུང་གི་རྣལ་འབྱོར་བསྒོམ་དགོས་པ་རྣམས་ཅི་རིགས་པར་སོང་ནས། རྒྱུན་གྱི་རྣལ་འབྱོར་བསྒོམ་པའི་ཚེ་ཁ་ཟས་ལ་སྲེད་པ་ན།
དེ་སྤངས་པའི་ཐབས་སུ་རྟེན་འབྲེལ་རྫས་ཀྱི་རྣལ་འབྱོར་དང་། ཐ་མལ་གྱི་འདོད་ཆགས་ལ་ཞེན་ན། དེ་བདེ་ཆེན་གྱི་ཡེ་ཤེས་སུ་བསྒྱུར་བའི་ཐབས་རྡོ་རྗེ་འཇིགས་བྱེད་ཀྱི་རྣལ་འབྱོར་དང་། ལམ་དེ་ཐམས་ཅད་ཀྱི་བར་ཆད་བསལ་བའི་ཚུལ་ཅུང་ཟད་ཅིག་སྟོན་པར་བྱེད་པས། དེ་ལ་རྟེན་འབྲེལ་རྫས་ཀྱི་རྣལ་འབྱོར་གྱི་སྐབས་སུ། འདིར་དམིགས་པ་གྲལ་ལ་བསྒྲིགས་ནས་བསྒོམ་རྒྱུ་ཞིག་མེད་ཀྱང་། རྣལ་འབྱོར་པས་སྤྲོས་མེད་བརྩོན་འགྲུས་དྲག་པ་ལ་བརྟེན་ནས། ལུས་རྒུད་པའམ། རྒས་ནས་ལུས་སྟོབས་ཞན་པ་ན། སྟོབས་རྒྱས་པར་བྱེད་པའི་བཅུད་ལེན་ཡིན་པས།
དེ་ཡང་གཞུང་། དག་པའི་གཞི་མཉམ་བླངས་བྱས་ཏེ། ། གླ་བ་ཡིས་ནི་དུག་མེད་འགྱུར། ། གཞན་འཛིན་དང་ནི་བ་རུ་ར། ། སྒ་སྐྱ་དང་ནི་ལྷན་ཅིག་བྱས། ། བུ་རམ་མར་དང་སྦྲང་རྩིར་བྱས། ། གསང་སྔགས་བཟླས་ཤིང་ཞག་བདུན་བསྒྲུབ། ། དམ་ཚིག་བརྟག་ལྡན་རྣལ་འབྱོར་པས། ། ནང་པར་དུས་སུ་བསྟེན་པར་བྱ། ། ཞེས་པས་རྫས་སྦྱོར་ཚུལ་དང་།
དེ་བསྒྲུབ་ནས་བསྟེན་ཚུལ་རྣམས་བསྟན་པ་ཡིན་ལ། དེའི་རྗེས་སུ། སྐྲ་དཀར་གཉེར་མ་ལ་སོགས་སྤོངས། ། དབང་པོ་རྣམས་ནི་མཆོག་ཏུ་གསལ། ། ལུས་ཀྱི་མདོག་རྒྱས་ཟོ་མདོག་བདེ། ། མཁའ་འགྲོ་རྣམས་ཀྱིས་བྱིན་གྱིས་བརློབ། ། བདེ་བ་ཆེན་པོའི་རང་བཞིན་ནི། ། སྤྲོས་མེད་ཡེ་ཤེས་གོ་འཕང་ཐོབ། ། ཅེས་པས་ཕན་ཡོན་བསྟན་པ་ཡིན་པས། དེའི་ཚུལ་ལ་གསུམ།
རྫས་བསགས་ཏེ་རིལ་བུ་བྱ་བ། དེ་བསྒྲུབ་པའི་ཚུལ། བསྟེན་པས་ཕན་ཡོན་འབྱུང་ཚུལ་ལོ། ། དེ་ལ་དང་པོ་རྫས་ནི། མར་སྲང་བདུན་ཙམ། སྦྲང་དཀར་སྲང་གསུམ་ཙམ། ཨ་བར་སྐྱུར་གསུམ། སྒ་སྐྱ་རྣམས་རྡོག་པོ་དགུ་རེ། ལུང་འཁུར་མ་ཡང་ཨ་རུ་རའི་ཚོད་ཙམ། སེར་མུ་ཟི་སྲང་གང་།
དངས་མ་མ་ཉམས་ཤིང་། ཤ་དང་སྔོ་ངད་མ་ཟོས་པའི་བཞི་མཉམ་ཞག་གསུམ་ཙམ་བསགས་པ། དེ་དྲི་ཆུས་དུག་ལན་གསུམ་བཏོན་ནས། རྡོ་ལེབ་གཙང་མའི་ཁ་རུ་བརྡལ་བའི་མཐའ་ཟན་ནམ། འཇིམ་པ་གཙང་མས་བསྐྱོར་ནས། དེའི་ཁ་དར་དམར་པོས་མ་རག་ཙམ་དུ་བཅད། རྡུལ་དང་ཉི་མ་མི་འཆོར་བར་བྱ། སྐམ་པ་དང་། སྔར་གྱི་ཨ་རུ་ར་ལ་སོགས་པའི་སྨན་དེ་རྣམས་ཀྱང་ཞིབ་པར་བཏགས་ལ། དེ་དང་མཉམ་དུ་ཞིབ་པར་བཏགས་ནས།
སྦྲང་དང་བུ་རམ་གཉིས་བསྲེས་ལ་བསྒར་ཏེ། དེ་གཉིས་དང་འདྲེས་པར་བྱས་ཤིང་། མཐར་དེ་གསུམ་གྱིས་མགོ་བསྡུས་ནས་རིལ་བུ་ཤ་བའམ། ལུག་གི་རིལ་མ་ཙམ་བྱས་ལ། གླ་པུར་བཤུས་བྱས་པའི་རྐྱལ་པ་སྲུབས་མེད་རན་པ་ཅིག་ཏུ་བླུག་ནས། རང་འདུག་པའི་མདུན་གྱི་བར་སྣང་དུ་བཏགས་ལ་བཞག དེ་བསྒྲུབ་པའི་ཚུལ་ནི། དེའི་མདུན་དུ་ཡང་གཏོར་མ་གཉིས་དང་། ཆུ་གཉིས་སྔོན་འགྲོའི་མཆོད་པ་བཤམས་ཤིང་། རང་མཚམས་དམ་དུ་བཅད་ནས།
བདག་བསྐྱེད་ནས་བཟླས་པ་ཡན་བྱ། གཏོར་ཆོག་ནས་འབྱུང་བ་བཞིན་བཟླས་པ་དང་། ཕྱོགས་སྐྱོང་ལ་གཏོར་མ་ཕུལ་ལ། དེ་ནས་རིལ་བུ་དེ་ལ་དམིགས་ཏེ་འབྲུ་གསུམ་གསུང་མི་འཆག་ཏུ་ཅི་མང་བཟླས་ཤིང་། དེའི་རྗེས་སུ་ཡིག་བརྒྱ་དང་། མ་འབྱོར་བ་དང་སོགས་བྱ་ཞིང་། གཏོར་མགྲོན་གཤེགས་ཏེ། རྗེས་བསྔོ་བ་སོགས་བྱའོ། ། དེ་འདྲ་ཐུན་བཞིའི་སྒོ་ནས་ཞག་བདུན་གྱི་བར་དུ་ཉམས་སུ་བླངས་ལ། བསྒྲུབ་པ་ཚར་བ་དང་སྤྲོས་མེད་ཀྱི་ཡེ་ཤེས་སྐྱེ་བའི་ཕྱིར་དུ།
སྔ་དྲོ་ལྟོ་སྟོང་ལ་བདུན་རེ་བསྟེན་ཞིང་། དེ་ནས་ཁྱེའུ་གསོས་བྱས་ཏེ་གུང་དང་། དགོང་མོ་རེ་རེ་ཙམ་བསྟེན་པ་ཡིན་ལ། གསུམ་པ་དེ་བསྟེན་པའི་ཕན་ཡོན་ནི། གནས་སྐབས་སུ་ཁམས་རྒྱས། མིག་གསལ། རིག་པ་དངས། མཁའ་འགྲོ་རྣམས་དབང་དུ་འདུ། ལྷ་འདྲེ་མི་གསུམ་བྱམས། ཟས་གོས་ལོངས་སྤྱོད་རྣམས་ཀྱང་འབད་མེད་དུ་འབྱུང་བ་ཡིན་ཅིང་མཐར་ཐུག་བདེ་ཆེན་སྤྲོས་མེད་ཀྱི་ཡེ་ཤེས་རྒྱུད་ལ་སྐྱེས་ནས་དཔལ་གཤིན་རྗེ་གཤེད་ཀྱི་གོ་འཕང་ཐོབ་པའི་ཕན་ཡོན་ཡོད་པ་ཡིན་ལ།
ད་རྡོ་རྗེ་འཇིགས་བྱེད་ཀྱི་རྣལ་འབྱོར་ནི། གཞུང་ལས། རྡོ་རྗེ་འཇིགས་བྱེད་སྦྱོར་བ་ཡིས། ། རྒྱལ་བའི་ཚོགས་སུ་མཉེས་བྱས་ཏེ། ། སྟེང་གི་ཀུན་རྫོབ་སྣ་རྩེ་ནས། ། སོར་བཞི་བཅལ་ནས་དབུ་མར་ཞུགས ། ནོར་བུའི་བར་དུ་སྲོག་འཛིན་པ། ། སྟེང་གི་དྲུག་པས་ཟིན་པ་ཡིན། ། ཕྱག་ན་རྡོ་རྗེ་གཟུང་བྱ་སྟེ། ། གཡས་པའི་མཐིལ་གྱིས་བུམ་པ་སྦྱོར། །
ཙཀྵུ་གྱེན་དུ་ལྟ་བར་བྱས། ། གཅིག་ཤོས་ཡོ་བར་མི་བྱ་སྟེ། ། བ་ཐག་ཙམ་ཡང་མི་འབྱུང་ངོ་། ། གལ་ཏེ་ཕྱི་རོལ་ལྷུང་བ་ནི། ། མཁའ་འགྲོ་རྣམས་ཀྱིས་ཚར་བཅད་དོ། ། འོག་རླུང་བསྡམས་པས་དགྲ་ཚོགས་ནི། ། སྟེང་རླུང་མནན་པས་བདུད་རྣམས་འཇོམས། ། དབུས་རླུང་དཀྲུགས་པས་བར་ཆད་སེལ། ། རྣལ་འབྱོར་འདི་ལ་སྒྲུབ་པ་པོས། ། དུ་བ་ལ་སོགས་མངོན་ཤེས་རྣམས། །
རྣམ་རྟོག་དྲ་བ་མ་ལུས་གཅོད། ། ཤིན་ཏུ་སྤྲོས་མེད་གོ་འཕང་ཐོབ། ། ཅེས་པས་ཁ་སྟོན་པ་ཡིན་ལ། འོན་ཀྱང་འདི་དིང་སང་སྒོམ་ཁྲིད་དུ་བྱེད་པའི་སྲོལ་ཅིག་ཧ་ཅང་མི་འདུག་ལ། འདིར་རྣམ་གཞག་ཙམ་ཞིག་སྟོན་པར་བྱེད་པས། དེ་ཡང་གཞུང་གི རྡོ་རྗེ་འཇིགས་བྱེད་སྦྱོར་བ་ཡིས། ། རྒྱལ་བའི་ཚོགས་རྣམས་མཉེས་བྱས་ཏེ། ། ཞེས་ཚིག་རྐང་གཉིས་ཀྱིས་རྡོ་རྗེ་འཇིགས་བྱེད་ཀྱི་དོན་མདོར་བསྟན་ནས། དེའི་རྗེས་སུ་མན་ངག་གི་དོན་རྒྱས་པར་བཤད་པ་ནི།
སྟེང་གི་ཀུན་རྫོབ་སྣ་རྩེ་ནས། ། ཞེས་སོགས་ཚིག་རྐང་གསུམ་གྱིས་སྔོན་འགྲོ་རླུང་གི་སྦྱོར་བ་བསྟན་པས། དེའི་ཚུལ་ནི། དང་པོར་སྐྱབས་འགྲོ་སེམས་བསྐྱེད། བླ་མ་སྤྱི་བོར་བསྒོམ་པ། རང་ཡི་དམ་དུ་བསྒོམ་པ་རྣམས་སོང་ནས། ལུས་རྣམ་སྣང་གི་ཆོས་དང་ལྡན་པར་བྱས་ཏེ། རང་གི་སྤྱི་བོ་ནས་ནོར་བུའི་བར་ལ། རྩ་དབུ་མ་སྦོམ་ཕྲ་གྲོ་སོག་འབྲིང་པོ་ཙམ་ཞིག་གསལ་བཏབ། དེ་ནས་འོག་རླུང་བསྐུམ་པས།
རླུང་རྣམས་སྨིན་མཚམས་ཀྱི་བར་དུ་སོང་སྟེ། སྨིན་མཚམས་ནས་རླུང་དེ་འོད་ཟེར་ཁ་དོག་སྣ་ལྔ་པའི་རྣམ་པས་དབུ་མའི་ནང་དུ་ཞུགས་པར་བསམ་པ་དང་བསྟུན་ནས། སྟེང་རླུང་ཐུབ་ཚད་བཟུང་བ་ལ་བརྟེན་ནས་རྩ་དབུ་མ་དེ་འོད་ཟེར་ཁ་དོག་སྣ་ལྔའི་རང་བཞིན་གྱི་རླུང་གིས་མེར་ཏེ་གང་བར་བསམ་ཞིང་། དེ་ལ་སེམས་གཏད་ལ་རླུང་བུམ་པ་ཅན་བཟུང་། མི་ཐུབ་ན་དལ་བུས་སྣ་གཉིས་ནས་གཏོང་བ་ལ་ཟེར་བ་ཡིན། དེའི་རྗེས་སུ། སྟེང་གི་དྲུག་པ་ཟིན་པ་ཡིན། ། ཞེས་པའི་རྐང་པ་ཅིག་གིས། དེ་ལྟ་བུའི་རླུང་ཟིན་པའི་ཕན་ཡོན་བསྟན་པས། དེ་ཡང་སྟེང་གི་དྲུག་པ་ནི། །
སྤྱི་གཙུག་གི་ཧཾ་ཡིན་ལ། ཟིན་པ་ནི་དེར་བྱང་སེམས་ཟིན་པ་ཡིན་ཅིང་། དེ་ཟིན་པས་ཧཾ་ལས་བྱང་སེམས་བབས་པ་དེ་ནོར་བུ་ནས་ཕྱིར་མི་འཆོར་བར་རླུང་གི་སྟོབས་ཀྱིས་ཟིན་པ་ཞེས་བྱ་བའི་དོན་ཡིན་ནོ། ། དེ་ནས་ཉམས་ལེན་གྱི་དངོས་གཞི་ནི། ཕྱག་ན་རྡོ་རྗེ་གཟུང་བྱས་ཏེ། ། གཡས་པའི་མཐིལ་གྱི་བུམ་པ་སྦྱོར། ། ཞེས་པ་རྐང་པ་གཉིས་ཀྱིས་བསྟན་ཏེ། དེའི་ཚུལ་ནི། རང་གི་ལག་པ་གཡོན་གྱིས་རྡོ་རྗེ་བཟུང་ཞིང་། གཡས་པའི་མཐིལ་དང་བུམ་པ་སྟེ། །
རྡོ་རྗེའི་རྩེ་མོ་སྦྱར་ལ། ཅུང་ཟད་ཙམ་བསྐྱོད་པས་སྤྱི་བོའི་ཧཾ་ལས་བྱང་སེམས་ནོར་བུའི་བར་དུ་ཕབ་སྟེ་དགའ་བཞིའི་ཡེ་ཤེས་དྲན་པར་བྱའོ་ཞེས་པའི་དོན་ཡིན། དེ་ནས་རྡོ་རྗེའི་རྩེར་སླེབ་པ་དང་། ཙཀྵུ་གྱེན་དུ་ལྟ་བར་བྱ། ། ཞེས་པ་ནས། བ་ཐག་ཙམ་ཡང་མི་འབྱུང་ངོ་། ། ཞེས་པའི་བར་རྐང་པ་གསུམ་གྱིས་བསྟན་ཏེ། དེའི་ཚུལ་ནི། རང་གི་མིག་གཉིས་གྱེན་དུ་བགྲད། ལྕེ་རྐན་ལ་སྦྱར།
རྐང་ལག་བཞིའི་སོར་མོ་རྣམས་བསྐུམ། ལྟེ་བ་རྒལ་ཚིགས་ལ་སྦྱོར་བ་སྟེ། དེ་རྣམས་ནི་རིམ་པ་བཞིན། རོ་འཛིན་རང་གི་གནས་སུ་བསྐྱལ། ། ཞེས་དང་། གླིང་བཞི་རྣམས་ཀྱང་དབང་དུ་བསྡུད། ། ཅེས་དང་། རྒྱ་མཚོ་རི་རབ་ལ་སྦྱར་བྱ། ། ཞེས་པ་རྣམས་ཀྱི་དོན་ཡིན་པས། སྤྱོད་ལམ་དེ་རྣམས་ཀྱི་སྒོ་ནས་བྱང་སེམས་ཕྱིར་བ་ཐག་ཙམ་ཡང་མི་དབྱུང་བར།
ཡར་ཟློག་པའི་སྒོ་ནས་མས་བརྟན་གྱི་དགའ་བཞི་དྲན་པར་བྱའོ། ། ཞེས་པའི་དོན་ཡིན། དེའི་རྗེས་སུ། གལ་ཏེ་ཕྱི་རོལ་ལྷུང་བ་ན། ། ཞེས་སོགས་རྐང་པ་གཉིས་ཀྱིས་ཕྱིར་ལྷུང་བའི་ཉེས་པ་བསྟན་པ་ཡིན་ལ། དེ་ནས། འོག་རླུང་བསྡམས་པས་དགྲ་ཚོགས་ཞི། ། ཞེས་པ་ནས། ཤིན་དུ་སྤྲོས་མེད་གོ་འཕང་ཐོབ། ། ཞེས་པའི་བར་ཚིགས་བཅད་བྲིས།
དེ་རྣམས་ཀྱི་དོན་བསྡུ་བའི་ཚུལ་གྱི་ཕན་ཡོན་བསྟན་པ་ཡིན་ཏེ། དེ་ཡང་འོག་རླུང་བསྡམས་པས་འཛག་པའི་དགྲ་འཇོམས་ཤིང་། སྟེང་རླུང་མནན་པས་རྣམ་རྟོག་གི་དགྲ་འཇོམས་ལ། བར་རླུང་དཀྲུགས་པས་ཐིག་ལེའི་བར་ཆད་རྣམས་སེལ་བ་ཡིན་ཞིང་། གཞན་ཡང་ལམ་འདི་ལ་ནན་གཏན་བྱས་པའི་རྣལ་འབྱོར་པས། དུ་བ་ལ་སོགས་པའི་རྟགས་ལྔ་དང་། ལྷའི་མིག་ལ་སོགས་པའི་མངོན་ཤེས་ལྔ་ཐོབ་ཅིང་། དེ་གོམ་པའི་སྟོབས་ཀྱིས་རྣམ་རྟོག་གི་དྲ་བ་ཐམས་ཅད་ཆོད་ནས་ཤིན་དུ་སྤྲོས་མེད་ཀྱི་གོ་འཕང་ཐོབ་པར་འགྱུར་རོ་ཞེས་པའི་དོན་ལེགས་པར་བཤད་པ་ཡིན་ནོ། ། དེ་ནས་ལྔ་པ་ལམ་དེ་དག་གི་བར་ཆད་བསལ་བ་ལ། དང་པོར་བར་ཆད་ཀྱི་རྒྱུ་ནི།
བདག་ཏུ་འཛིན་པའི་རྣམ་རྟོག་གིས་བསླད་པ་ལ་བརྟེན་ནས། དེ་ལས་བྱུང་བའི་ཉོན་མོངས་པ་དང་། དེས་ཀུན་ནས་བླངས་ཏེ་བསགས་པའི་ལས་རྣམས་ཡིན། རྐྱེན་ནི་ཆང་འཐུང་བ་ལ་སོགས་པ་ཚེ་འདིའི་བྱ་བྱེད་ཐམས་ཅད་དང་། མདོར་ན་ཐ་མལ་གྱི་རྣམ་པར་རྟོག་པ་ཐམས་ཅད་དོ། ། བར་ཆད་དེ་ངོ་ཤེས་པར་བྱ་བ་ནི། ནད་གདོན་ལ་སོགས་པ་གང་བྱུང་ཡང་། རང་གི་སེམས་ཀྱི་ཆོ་འཕྲུལ་དུ་ཤེས་པར་བྱ་ཞིང་། སེམས་དེ་ཡང་སྒྱུ་མ་ལྟ་བུར་རང་བཞིན་མེད་པའི་སྤྲོས་བྲལ་ནམ་མཁའ་ལྟ་བུར་གོ་བར་བྱའོ། ། བར་ཆད་བསལ་བའི་ཐབས་དངོས་ནི།
དུར་ཁྲོད་ལ་སོགས་པའི་གནས་སུ་བསྡད་ལ། གནོད་བྱེད་ཀྱི་གཙོ་བྱས་པའི་སེམས་ཅན་ཐམས་ཅད་རང་གི་ཕ་མ་དྲིན་ཅན་དུ་བསམ་ནས་སྐྱབས་འགྲོ་བྱ། རང་གི་སྤྱི་བོར་བླ་མ་སྔར་བཞིན་བསྒོམ། དེའི་ཐུགས་ཀའི་འོད་ཀྱིས་བླ་མ་ཡི་དམ་སོགས་སྤྱན་དྲངས་ལ་བསྟིམ་པས། ལོངས་སྤྱོད་ཐམས་ཅད་མཆོད་པར་ཕུལ། གསོལ་བ་དྲག་ཏུ་བཏབ། བླ་མ་རང་ལ་བསྟིམ་ནས། སྤྲོས་མེད་ཀྱི་ངང་ལ་འཇོག་པ་ལ་སོགས་པ་སྟེ། དེ་ཡང་གཞུང་གི སྒྲུབ་པོའི་ལམ་གྱི་གེགས་བྱེད་པ། །
བར་དུ་གཅོད་པ་དེ་སེལ་བ། ། ཞེས་ཚིག་རྐང་གཉིས་ཀྱིས་མདོར་བསྟན་ནས། ཕྱི་རོལ་བདུད་ཀྱིས་དཀྲུགས་པ་དང་། ། ལུས་དང་སེམས་དང་རང་རིག་དང་། ། ནད་དང་སྡུག་བསྔལ་རེང་པ་ཡི། ། བར་དུ་གཅོད་པ་ཐམས་ཅད་ལ། ། སྔར་གྱི་མན་ངག་བསྒོམ་པ་ཡིས། ། མཁའ་ལ་སྤྲིན་ཚོགས་འཁྲིགས་པ་ལ། ། མི་བཟད་རླུང་གིས་གཏོར་བཞིན་དག ། གཞན་ཡང་བདུད་ཀྱི་བར་གཅོད་གང་། །
སྤྲོས་མེད་ཉིད་ཀྱི་དབྱིངས་སུ་བསྟིམ། ། རྟེན་དང་བརྟེན་པ་སོ་སོར་བྱ། ། འཛིན་པ་ཉིད་ལ་གཏད་པར་བྱ། ། དེ་ལྟར་གོམས་པས་སྤྲོས་མེད་འགྱུར། ། དགའ་དང་བདེ་དང་དངས་པ་ཡི། ། ཕྱི་དང་གསང་བ་མཚོན་པར་བྱ། ། བློ་ཡི་རྟོག་པ་མ་ཞིག་ན། ། སེམས་བསྐྱེད་ལམ་གྱི་དཔའ་བསྐྱེད་ལ། ། ཏིལ་མར་ངར་བཏགས་རལ་གྲི་བཞིན། ། ཐོགས་པ་མེད་པར་གཞོམ་པར་བྱ། །
ཤིན་ཏུ་སྤྲོས་མེད་བླ་མའི་གསུང་། ། བློ་ཡི་ཡུལ་དུ་གོམས་ན་ཡང་། ། སྤྲོས་མེད་རྩུབ་མོས་བསྐྱེད་པའི་ཚེ། ། བློ་ལ་སྤྲོས་མེད་ཀྱིས་མ་རེག ། བློ་ནི་ཕལ་པ་བརྟན་པར་གནས། ། དེ་ཚེ་སྤྲོས་པ་སྤྲོས་མེད་དུ། ། རོ་ཅིག་མཉམ་པ་ཉིད་དུ་ཐིམ། ། འདྲེ་དང་སྲིན་པོ་འཇིགས་པའི་ཚོགས། ། དུར་ཁྲོད་རོ་ལངས་ལ་སོགས་པ། ། འཁུན་དང་ངར་བ་སྤྱུགས་པ་འབོད། །
འཇིགས་པ་རྣམ་པ་སྣ་ཚོགས་པ། ། སེམས་ལས་མ་གཏོགས་གཞན་མེད་པའི། ། རང་སེམས་སྐར་མ་འཕོ་བ་ལྟར། ། དེ་ཡི་སྙིང་ལ་ཐིམ་པ་ཡིས། ། བློ་དང་གཞན་དང་སྤྲོས་པ་རྣམས། ། སྤྲོས་མེད་ཡེ་ཤེས་ཉིད་དུ་འགྱུར། ། ཡང་ན་བློ་དེ་ཉིད་ལ་གཏད། ། བདག་གི་གཅེས་དེ་མཆོད་སྦྱིན་བྱ། ། མི་བཟད་གདོན་དང་འགོ་བའི་ནད། ། སྡིག་པའི་རྨི་ལམ་འཕོ་བ་སོགས། །
གཟའ་དང་རྒྱུ་སྐར་གདོན་ལ་སོགས། ། ནད་དང་མྱ་ངན་སྡུག་བསྔལ་དང་། ། དགྲ་དང་འབྱུང་པོའི་གནོད་པ་དང་། ། མི་དང་མི་མ་ཡིན་པ་ཡིས། ། ཉེ་བར་འཚེ་བ་སྣ་ཚོགས་པ། ། ཐག་པའི་སྦྲུལ་ནི་སྤངས་པ་ཡིན། ། སྐྱུག་དང་གྲོ་དང་གཙང་སྦྲ་དང་། ། འཛེམས་བག་དང་ནི་ངོ་ཚ་དང་། ། སྤྲོས་མེད་ཡེ་ཤེས་ཀྱིས་གཞོམ་བྱུང་། ། བླ་མ་འདོད་ལྷར་གུས་བཅས་ཏེ། །
དགའ་དང་བདེ་དང་རངས་པ་དང་། ། ཚིམ་དང་ང་རྒྱལ་དྲེགས་པ་དང་། ། སྒེག་དང་ཚུལ་འཆོས་རྒྱགས་ལ་སོགས། ། སྤྲོས་མེད་ཡེ་ཤེས་ངོ་བོ་ཉིད། ། ཞུམ་དང་སྒྱིད་ལྷུག་མི་ཐུན་ཕྱོགས། ། ཐམས་ཅད་སྤྲོས་མེད་ཉིད་དུ་འགྱུར། ། མི་བཟད་ཉོན་མོངས་གང་ཡིན་པ། ། སྤྲོས་མེད་དེ་ཉིད་ལས་གཞན་མིན། ། དེའི་བགྲོད་དང་བགྲོད་མིན་པ། ། ཡིད་དུ་འོང་དང་མི་འོང་དང་། །
ཤིན་ཏུ་སྤྲོས་མེད་སེམས་ཀྱིས་ནི། ། ཞེན་པ་ཉིད་དུ་མི་བྱ་འོ། ། འཇིག་རྟེན་ཞིང་དང་མཐུན་པ་ཡི། ། རྣམ་བཞག་ཧྲུལ་པོར་བཞག་ནས་ནི། ། དགོས་པ་མེད་པའི་སེམས་ཀྱིས་ནི། ། དཔའ་བོ་སེངྒེ་བཞིན་དུ་སྤྱོད། ། དེ་ལ་ཡོན་ཏན་སོགས། ཞེས་པ་ནས། དེ་ལྟར་ཡོན་ཏན་ཕུན་སུམ་ཚོགས། ། དཔལ་ལྡན་རྡོ་རྗེ་འཛིན་པར་འགྱུར། །
ཞེས་པའི་བར་གྱིས་བར་ཆད་ཀྱི་རྒྱུ་དང་། རྐྱེན་དང་། ངོ་བོ་ངོས་བཟུང་བ་དང་། དེ་སེལ་ཚུལ་དང་། བསལ་བའི་ཕན་ཡོན་རྣམས་བསྟན་པའི་སྒོ་ནས་རྒྱས་པར་བཤད་པ་ཡིན་ལ། ཨེ་མ་ཞི་བ་ཆེན་པོའི་ཆོས། ། ཨེ་མ་ཁྲོ་བོའི་འཇིགས་མཛད་པ། ། ཨེ་མ་མྱ་ངན་འདས་པ་མཆོད། ། ཨེ་མ་ཞི་བ་འཁོར་བ་ཉིད། ། ཨེ་མ་འདི་ནི་རབ་ཏུ་མཚར། །
སྐྱོན་ནི་གང་ཡོད་ཡོན་ཏན་འགྱུར། ། བྱང་ཆུབ་མེད་ཅིང་མངོན་རྟོགས་མེད། ། དངོས་པོ་མིན་ཞིང་བསྒོམས་པ་མིན། ། ཁམས་སྦྱང་མིན་ཞིང་རྣམ་ཤེས་མིན། ། ནམ་མཁའི་དཀྱིལ་འཁོར་དང་མཚུངས་ཉིད། ། ནམ་མཁའ་ལྟ་བུར་བདག་མེད་པ། ། ཆོས་ནི་བདེ་བ་ཆེན་པོའོ། ། ས་ཡང་མ་ཡིན་ཆུ་ཡང་མིན། ། མི་མིན་རླུང་མིན་ནམ་མཁའ་མིན། ། རྡོ་རྗེ་སེམས་དཔའི་སྦྱོར་བ་ཡིས། །
སྐྱེ་བ་འདི་ལ་རབ་ཏུ་གནས། ། དངོས་པོ་ཐམས་ཅད་དངོས་མེད་བཤད། ། དངོས་པོ་མེད་ཅེས་མ་བསྒྲགས་པ། ། རྣལ་འབྱོར་སྦྱོར་བ་དང་འབྲེལ་ཕྱིར། ། ཆད་པ་མ་ཡིན་རྟག་མ་ཡིན། ། ཡན་ལག་མེད་ཅིང་ཁ་དོག་མེད། ། ཐོག་མ་དབུས་དང་མཐའ་ཡང་སྤང་། ། དངོས་པོ་ཐམས་ཅད་མེད་པར་འགྱུར། ། མཆོག་ཏུ་དགའ་བའི་མཚན་ཉིད་དོ། ། བསོད་ནམས་སྡིག་པ་དག་དང་མ་འབྲེལ་ལ། །
མཆོག་ཏུ་དགའ་བ་དྲི་མེད་དགའ་བ་ཡིས། ། མགོན་པོ་དེ་བཞིན་སྟེར་ཆེན་གཅིག་པུ་སྟེ། ། ཀུན་ཀྱང་སྙིང་རྗེའི་སེམས་ཉིད་མགོན་འདི་ཡོད། ། ཆོས་རྣམས་ངོ་བོ་བདེ་བ་ཆེན་པོའི་མཆོག ། མཆོག་ཏུ་ལྷན་ཅིག་སྐྱེས་དགའ་ངོ་བོ་ནི། ། གཟུགས་མེད་བསོད་ནམས་མེད་ཅིང་སྡིག་པ་མེད། ། སྐྱེ་དང་འགག་པ་ཡོད་པ་མ་ཡིན་ནོ། ། དེ་དང་འགག་པ་ཡོད་པ་མ་ཡིན་ནོ། ། ཞེས་པས་མན་ངག་འདིའི་ཟབ་ཁྱད་བསྟན་པ་ཡིན་ནོ། ། རྒྱས་པ་ལ་སྤྲོ་ན་གློ་བོ་ལོ་ཙཱ་བའི་ཁྲིད་ཡིག་དང་།
མཛེས་རྒྱན་སོགས་ལ་ཞིབ་པར་བལྟས་ཏེ་བཤད་པར་བྱའོ། ། དེ་ལྟར་འཇམ་དཔལ་གཤིན་རྗེ་གཤེད་དམར་གྱི། ། བསྐྱེད་རྫོགས་ཟབ་མོའི་ཁྲིག་ཡིག་དོན་ཚང་འདི། ། ས་སྐྱར་གནས་པའི་སྔགས་འཆང་རྡོ་རྗེ་འཛིན། ། ངག་དབང་ཀུན་དགའ་བསོད་ནམས་ཞེས་བྱས་སྦྱར། ། ལེགས་བྱས་འདིས་མཚོན་དུས་གསུམ་དགེ་བའི་མཐུས། ། བདག་ཅག་དཔོན་སློབ་དུས་འདིར་ཚེ་རིང་བའི། ། མཐར་ཐུག་གྱུར་ནས་བསྟན་པ་ཆེར་རྒྱས་ཤིང་། ། ནམ་ཞིག་འཆི་འཚེ་བླ་མ་མཁའ་འགྲོ་ཡིས། ། མདུན་ནས་བསུས་ཏེ་མཁའ་སྤྱོད་བདེ་ལྡན་ནམ། །
མངོན་དགའི་ཞིང་དུ་དཔོན་སློབ་ཀུན་འཛོམས་ཏེ། ། རང་དོན་མཐར་ཕྱིན་སླར་ཡང་སྤྲུལ་པ་ཡིས། ། ས་སྐྱའི་བསྟན་པ་སྲིད་མཐར་རྒྱས་བྱེད་ཤོག ། ཅེས་གཤིན་རྗེ་གཤེད་དམར་པོའི་ཤིན་དུ་སྤྲོས་མེད་ཀྱི་མན་ངག་གི་ཁྲིད་ཡིག་འཇམ་དཔལ་ཐུགས་ཀྱི་ཡེ་ཤེས་འཆར་བྱེད་དོན་གཉིས་ལྷུན་གྲུབ་ཅེས་བྱ་བ་འདི་ཡང་སྙིགས་དུས་ཀྱི་བསྟན་པའི་ཉི་མ་སྔགས་འཆང་ཆོས་ཀྱི་རྒྱལ་པོ་ངག་དབང་ཀུན་དགའ་རིན་ཆེན་གྱི་ཐུགས་སྲས་རྒྱལ་ཚབ་དམ་པ་པདྨའི་རྣམ་སྤྲུལ་གྲུབ་མཆོག་བསོད་ནམས་དབང་པོའི་ཞལ་སྔ་ནས་དང་། རྒྱལ་སྲས་སྦས་པའི་སངས་རྒྱས་སྔགས་འཆང་གྲགས་པ་བློ་གྲོས། དཀྱིལ་འཁོར་རྒྱ་མཚོའི་ཁྱབ་བདག་མུས་ཆེན་འཁོར་ལོ་སྡོམ་པ་སངས་རྒྱས་རྒྱལ་མཚན། ཆོས་ཀྱི་སྤྱན་ལྡན་ལོ་ནས་སྤྱན་སྔ་ཀུན་དགའ་དོན་འགྲུབ། མཁན་ཆེན་ཐམས་ཅད་མཁྱེན་པ་ངག་དབང་ཆོས་ཀྱི་གྲགས་པ་ལ་སོགས་ཏེ། ཡོངས་འཛིན་བསླུ་མེད་དུ་མའི་ཞབས་རྡུལ་སྤྱི་བོས་ལེན་པ་དཔལ་ས་སྐྱ་པ་སྔགས་འཆང་ངག་དབང་ཀུན་དགའ་བསོད་ནམས་གྲགས་པ་རྒྱལ་མཚན་དཔལ་བཟང་པོས་གསར་འཕྱང་ཞེས་པ་མེ་མོ་བྱའི་ལོར་གདན་ས་ཆེན་པོ་དཔལ་ལྡན་ས་སྐྱར་གཤེད་དམར་སྤྲོས་མེད་ཀྱི་ཁྲིད་ལན་གསུམ་པ་བཤད་པའི་ཚེ་རིགས་ཀྱི་བུ་ངག་དབང་བསོད་ནམས་དབང་ཕྱུག་དང་། རིགས་ཀྱི་ཚ་བོ་ངག་དབང་ཀུན་དགའ་བཀྲ་ཤིས་སྤུན་ལ་སོགས་ཏེ་རང་དང་སྐལ་བ་མཉམ་པའི་སློབ་མའི་ཚོགས་རྣམས་ལ་ཕན་པར་བསམ་སྟེ་སྨིན་དྲུག་ཟླ་བའི་དམར་ཆ་རཀྟ་བཞད་པའི་བཟང་པོ་གཉིས་པའི་ཚེས་ལ་བཞི་ཐོག་བླ་བྲང་གི་ཚོམ་དམར་དུ་སྦྱར་བའི་ཡི་གེ་པ་ནི་མང་མཁར་དགོན་གསར་བདེ་བ་ཅན་གྱི་དགེ་སློང་རྡོ་རྗེ་འཛིན་པ་ངག་དབང་ཆོས་ཀྱི་ཉི་མས་གུས་སྤྲོའི་སྒོ་ནས་མགྱོགས་པར་བགྱིས་པ་འདིས་བསྟན་པ་དང་སེམས་ཅན་ལ་ཕན་བདེ་རྒྱ་ཆེན་པོ་རྒྱུན་མི་འཆད་པ་འབྱུང་བའི་རྒྱུར་གྱུར་ཅིག
ཀ་ལྱཱ་ན་ཝརྡྷནྟུ།། །། ༈ མཁན་ཆེན་ཨ་པད་རིན་པོ་ཆེའི་དགོངས་བཞེད་ལྟར་གུ་རུས་ཞབས་ཞུ་བགྱིས་པའོ།། PAGE * MERGEFORMAT 2 ཨ་མྱེས་ཞབས། གཤེད་དམར་སྤྲོས་མེད་ཀྱི་ཁྲིད་ཡིག་དང་འཇམ་དཔལ་ཐུགས་ཀྱི་ཡེ་ཤེས་འཆར་བྱེད། PAGE * MERGEFORMAT 1
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
