གསུང་འབུམ། ངག་དབང་ཀུན་དགའ་བསོད་ནམས།
པོད ༡༠༩
ཆོས་ཉིད་དངོས་སུ་སྟོན་པའི་ཕྱག་ལེན་གྱི་རིམ་པ་གསལ་བར་བཤད་པ་གོ་བདེ་བཀླགས་ཆོག་མ་བཞུགས་ལགས་སོ།
༄༅། །རྫོགས་རིམ་རྩ་དབུ་མའི་ཁྲིད་ཀྱི་ཆོས་ཉིད་དངོས་སུ་སྟོན་པའི་ཕྱག་ལེན་གྱི་རིམ་པ་གསལ་བར་བཤད་པ་གོ་བདེ་བཀླགས་ཆོག་མ་བཞུགས་ལགས་སོ། མངྒ་ལཾ།། ན་མོ་གུ་རུ་བུདྡྷ་དྷྭ་ཛ་ཤྲཱི་ཙཀྲ་སམ་ཝ་ར་ཡེ། འདིར་རྫོགས་རིམ་རྩ་དབུ་མའི་དེ་ཁོ་ན་ཉིད་དངོས་སུ་སྟོན་པའི་མན་ངག་དཔལ་ལྡན་བླ་མ་དམ་པ་བསོད་ནམས་རྒྱལ་མཚན་གྱི་གསུང་ལ། ཡར་ལུང་པ་སེངྒེ་རྒྱལ་མཚན་གྱིས་ཟིན་བྲིས་སུ་མཛད་པ་ཇི་ལྟ་བ་བཞིན་འདིར་བརྗོད་པར་བྱ་སྟེ། དེའང་དེ་ཁོ་ན་ཉིད་དངོས་སུ་སྟོན་པའི་ཕྱག་ལེན་ལ། མཆོད་གཏོར་ཚོགས་ཀྱི་ཡོ་བྱད་ཚོགས་པར་བྱས་ནས། མཆོད་གཏོར་དང་། ཞུ་འབུལ་སོགས་སྔོན་དུ་འགྲོ་བའི་མཁའ་སྤྱོད་མའི་བདག་མདུན། མཆོད་གཏོར་རྣམས་ཚངས་བར་བྱས་ལ་ཚོགས་ལ་ལོངས་སྤྱོད་གསུང་ཡང་རྗེས་ལ་མཛད།
གནས་ཅི་བདེ་བར་ཚོན་ནག་པོའི་མཎྜལ་ཁྲུ་གང་ལས་མི་ཆུང་བ་མཐའ་མར་རེ་ཁ་དམར་པོ་ཟླུམ་པོས་བསྐོར་བའི་དབུས་སུ་ཡ་ཡོ་མེད་པའི་སར་སྲན་མ་བཀས་པ་ཁ་སྤུབ་པ་བཞག ཡང་ན་ཚོན་ནག་པོ་ཕྱུར་བུའི་མཚན་མ་བྱེད་གསུངས། བླ་མས་དང་པོར་སློབ་མས་མ་མཐོང་བར་འབུད་དུང་བྱི་དོར་ལེགས་པོ་བྱས་ལ། རྒྱན་མེད་པ་ཅིག་སྤང་པར་གོས་ཀྱི་ཁུད་དུ་ཚགས་བྱ། སློབ་མས་མཎྜལ་དང་ཕྱག་བྱས་ལ། གང་དྲིན་དང་། དཔལ་ལྡན་རྡོ་རྗེ་མཁའ་འགྲོ་སོགས་ཀྱི་རྗེས་ལ། རྗེ་བཙུན་རྩ་བ་དང་བརྒྱུད་པར་བཅས་པའི་བླ་མ་དམ་པ་རྣམས་དང་ཡི་དམ་དཀྱིལ་འཁོར་གྱི་ལྷ་ཚོགས་དཔའ་བོ་མཁའ་འགྲོའི་ཚོགས་ཐམས་ཅད་བདག་ལ་དགོངས་སུ་གསོལ། བདག་རིག་པ་འཛིན་པ་འདི་ཞེས་བྱ་བས། ཚེ་འཁོར་བ་ཐོག་མ་མེད་པ་ནས།
ད་ལྟ་ལ་ཐུག་གི་བར་དུ་སྡིག་པ་མི་དགེ་བའི་ལས་བགྱིས་པ་དང་། བགྱིད་དུ་སྩལ་བ་དང་། གཞན་བགྱིས་པ་ལ་རྗེས་སུ་ཡི་རང་བ་དང་། སོ་ཐར་གྱི་སྡོམ་པ་ལས་འགལ་བ་དང་། བྱང་སེམས་ཀྱི་བསླབ་པ་དང་འགལ་བ་དང་། གསང་སྔགས་ཟབ་མོའི་དམ་ཚིག་དང་འགལ་བ་དང་། མཆོད་གཏོར་བསྙེན་སྒྲུབ་ལས་གཡེལ་བ་ལ་སོགས་པ་སྡིག་པ། སྒྲིབ་པ། ཉེས་པ། ལྟུང་བ།
དྲི་མའི་ཚོགས་ཐམས་ཅད་མཐོལ་ལོ་བཤགས་སོ། ། གནོང་ངོ་། ། འགྱོད་དོ། ། མི་འཆབ་བོ། ། མི་སྦེད་དོ། ། མཐོལ་ཞིང་བཤགས་ན་བདེ་བ་ལ་རེག་ཅིང་། མ་མཐོལ་མ་བཤགས་ན་དེ་ལྟར་མི་འགྱུར་བ་ལགས་སོ། ། ཞེས་ལན་གསུམ་རྗེས་ཟློས་བྱེད་དུ་གཞུག བླ་མ་རྡོ་རྗེ་འཆང་རྗེ་བཙུན་མར་གསལ་བཏབ་ལ། བླ་མ་ཡི་དམ་དཀོན་མཆོག་མཁའ་འགྲོའི་བསྐོར་བ།
མངོན་སུམ་ལྟ་བུར་མོས་སུ་གཞུག་ཅིང་། དུས་གསུམ་གྱི་སངས་རྒྱས་ཐམས་ཅད་ཀྱི་ངོ་བོ་བླ་མ་རིན་པོ་ཆེ་ལ་གསོལ་བ་འདེབས་སོ་བྱིན་གྱིས་བརླབས་དུ་གསོལ། བདག་ལ་ཆོས་ཀྱི་དབྱིངས་ཕྱག་རྒྱ་ཆེན་པོ་ད་ལྟ་ཉིད་དུ་རྒྱུད་ལ་སྐྱེ་བར་བྱིན་གྱིས་བརླབས་དུ་གསོལ། ཅེས་པ་ལན་གསུམ་རྗེས་ཟློས་བྱེད་དུ་བཅུག་ལ། ཡིད་རྩེ་གཅིག་པའི་མོས་གུས་ཀྱིས་ཞེས་བརྗོད། དེ་ནས་སློབ་མ་དུ་ཡོད་པ་དེ། མཎྜལ་ནག་པོ་ལ་ཁ་ཕྱོགས་པར་ལུས་གནད་ལེགས་པར་བཅས་ནས། དབུས་ཀྱི་མཚན་མ་ལ་ལུས་མ་གཅུས་པར་མིག་འབྲུ་ཚུགས་སུ་གཏོད་དུ་བཞུག་ཅིང་། ད་ང་ཡི་གདམ་ངག་ཅིག་སྟོན་པ་ཡིན་གྱི། ཁྱོད་རྣམས་མ་ཡེངས་བར་གྱིས་ཤིག་ཅེས་བརྗོད་པ་ལན་ལྔའི་བར་དུ་བསྐྱར་ཀྱིན་བསྐྱར་ཀྱིན་བྱ།
དེའི་བར་བར་དུ་སློབ་དཔོན་ཡང་ལུས་གནད་བཅས་ལ། ཨོཾ་གསུམ་མ་ཤུབ་བུ་ལན་གསུམ་བཟླ། དེ་ནས་གློ་བུར་དུ་འབུད་དུང་དེ་མཎྜལ་གྱི་དབུས་སུ་མ་ཡོ་བར་བཞག་ལ། རོལ་མོ་དང་དུད་པ་ཨོཾ་གསུམ་མ་བཟླ། དེ་ནས་ངོ་ལེགས་པར་སྤྲོད་དགོས་པས། དེ་ལྟར་བླ་མས་བསྟན་པའི་བརྡ་ཅིག་ལ། རྟོག་པ་གསུམ་སྐྱེ་སྟེ། མ་སྐྱེས་པའི་དུས། སྐྱེས་པའི་དུས། སྐྱེས་ན་ཟུང་དུ་ཆུད་པའི་དུས་གསུམ་མོ། །
དང་པོ་ནི། དཀར་པོ་མཐོང་བའི་སྔོན་རོལ་གྱི་རྟོག་པ་དང་། ང་ལ་ཇི་ལྟ་བུ་ཞིག་འབྱུང་ངོ་སྙམ་པའི་སེམས་དེ་གང་ནས་ཀྱང་འོང་པ་མ་ཡིན་པའི་ཕྱིར་མ་སྐྱེས་སྐྱེ་མེད་ནམ་མཁའ་བཞིན་ཞེས་བྱའོ། ། དེ་ནས་དཀར་པོ་མཐོང་བའི་དུས་སུ་དཀར་པོའི་རྟོག་པ་གློ་བུར་དུ་སྐྱེ་ཙམ་ན་དཀར་པོ་མ་མཐོང་བའི་གོང་ནས་སྐྱེས་ནས་ཀྱང་མེད་ལ། ད་ལྟ་དེ་མི་འགག་པ་རྟག་ཏུ་གནས་པ་ཡང་མ་ཡིན་པས། སྐྱེས་པ་སྐྱེ་མེད་ནམ་མཁའ་བཞིན། ། ཞེས་བྱ་བ་སྟེ། སྐྱེ་བ་མེད་པ་ལས་དཀར་པོ་དེ་སྐྱེ་ཞིང་སྐྱེ་མེད་དུ་འགག་པར་འགྱུར་རོ། ། དཔེར་ན། དུ་བ་ནི་མེའི་སྔོན་རོལ་ནས་གྲུབ་པ་ཡང་མ་ཡིན་ཞིང་།
མེ་ལས་མ་རྟོགས་པའི་གློ་བུར་དུ་གཞན་ནས་ཡོང་བ་མ་ཡིན་ལ། མི་འགག་པར་གནས་པ་དང་། མ་ཡིན་ཀྱང་དུ་བ་ནི་མེ་ལས་བྱུང་ཞིང་། དེར་འགགས་པས་དུ་བ་རྟག་ཏུ་མེ་དང་འབྲེལ་བས་སོ། ། དེ་བཞིན་དུ་དཀར་པོ་ལ་སོགས་པའི་རྟོག་པ་ཡང་སྐྱེ་མེད་ལས་སྔོན་རོལ་དུ་གྲུབ་པ་ཡང་མ་ཡིན་ལ། མི་འགག་པར་གནས་པ་ཡང་མ་ཡིན་ཏེ། འོན་ཀྱང་སྐྱེ་མེད་ལས་བྱུང་ཞིང་དེར་ཐིམ་པས་སྐྱེ་མེད་དང་རྒྱུན་དུ་འབྲེལ་བ་ཡིན་ནོ། ། དེ་ནས་དཀར་པོའི་བློ་འགག་པའི་དུས་སུ་འགགས་པ་སྐྱེ་མེད་ནམ་མཁའ་བཞིན། ཞེས་བྱ་བ་ཡིན། ཐིམ་པས་ཐིམ་པ་བཙལ་བས་མི་རྙེད་པ་བཞིན་ནོ། །
དེ་ལ་ནམ་མཁའ་བཞིན་ཞེས་བྱ་བ་ནི། ནམ་མཁའ་ལ་ཐོག་མཐའ་དང་སྐྱེ་འགག་མེད་པ་བཞིན་དུ། སེམས་ལ་ཡང་ཐོག་མཐའ་དང་སྐྱེ་འགག་མེད་དོ། ། མ་སྐྱེས་པའི་དུས་ནི་སྐྱེ་བ་མེད་པ་ཉིད་ཡིན་ལ། དཀར་པོའི་བློ་སྐྱེས་པའི་དུས་སུ་ཡང་འགྲོ་བ་དང་ཐིམ་པ་མི་འདུག་པས་སྐྱེ་བ་མེད་པ་ཉིད་ཡིན་པས་ན་ཆོས་ཐམས་ཅད་ནི་སྐྱེ་འགག་དང་བྲལ་བ་ནམ་མཁའ་ལྟ་བུ་ཡིན་ནོ། ། ཞེས་བློ་ཐག་བཅད་ལ། ཟུང་དུ་འཇུག་པའི་ངང་ལ་བློ་ཇི་ཙམ་གནས་ཚད་ཅིག་བཞག་གོ་ཞེས་བརྗོད་ལ་དལ་ཅིག་བློ་གནས་སུ་གཞུག དེ་ནས་ཡང་རོལ་མོ་གུ་གུལ་དུད་པ་ཨོཾ་གསུམ་མ་བརྗོད་དོ། ། གཙོ་བོས་ཇི་ལྟར་དང་། མཎྜལ།
དེང་ནས་སོགས་བྱ། སློབ་མ་རྣམས་རང་གནས་སུ་གཏོང་ལ། མདུན་བསྐྱེད་མཆོད་བསྟོད་བསྔོ་བ་སོགས་བྱ་ཞིང་རྗེས་བསྡུའོ་ཞེས་པ་རྫོགས་རིམ་རྩ་དབུ་མའི་ཁྲིད་ཀྱི་ཆོས་ཉིད་དངོས་སུ་སྟོན་པའི་ཕྱག་ལེན་གྱི་རིམ་པ་གསལ་བར་བཤད་པ་གོ་བདེ་བཀླགས་ཆོག་མ་འདི་ཡང་ས་སྐྱ་པ་སྔགས་འཆང་ངག་དབང་ཀུན་དགའ་བསོད་ནམས་ཀྱིས་དཔལ་ས་སྐྱའི་བཞི་ཐོག་བླ་བྲང་དུ་སྦྱར་བའི་ཡི་གེ་པ་ནི་ཨུ་རྒྱན་སྐྱབས་ཀྱིས་བགྱིས་པ་འདིས་ས་སྐྱ་པའི་མན་ངག་ཟབ་མོ་རྣམས་ཀྱི་བཀའ་མི་ཆད་པའི་རྒྱུར་གྱུར་ཅིག སརྦ་མངྒ་ལཾ། འདིའི་ཕྱག་ལེན་གྱི་བརྒྱུད་པ་ནི། ཆོས་རྗེ་ས་སྐྱ་པཎྜི་ཏ་ཡན་གཞན་དང་འདྲ་བ་ལས། དེ་ནས་ཚོགས་སྒོམ། ཉན་ཆེན་པ། བྲག་ཕུག་པ། ཆོས་རྗེ་བླ་མ་དམ་པ།
ཡང་ན་ས་པཎ། འཕགས་པ། ཞང་དཀོན་མཆོག་དཔལ། བྲག་ཕུག་པ། བླ་མ་དམ་པ། ཡང་ན་འཕགས་པ། པཎྜི་ཏ་རྡོ་རྗེ་ཤེས་རབ། འཕགས་རྒྱལ། བླ་མ་བཟང་པོ་བ། བླ་མ་དམ་པ།
ཡང་ན་འཕགས་པ། ཞང་མདོ་སྡེ་དཔལ། འཇམ་དབྱངས་རིན་རྒྱལ། དེ་གཉིས་ལ་འཇམ་སྐྱ། རྗེ་དཔལ་ལྡན། བླ་མ་དམ་པ། ཡང་ན་ས་པཎ། ཡ་སྒོམ་པོའོ། ། དོ་པ་སྟོན་ཚུལ་གསུམ་ལ། རྒྱ་ཚ་ལུང་མང་པོས་གསན།
མཁས་པ་ཡོན་ཏན་ཁྲི། དྲིན་ཅན་སེངྒེ་བཟང་པོ། ཡར་ལུང་པ་སེངྒེ་རྒྱལ་མཚན། མཁན་ཆེན་རྒྱལ་མཆོག་པ། འཇམ་དབྱངས་ནམ་མཁའ་རྒྱལ་མཚན། བདག་ཆེན་བློ་གྲོས་རྒྱལ་མཚན། རྗེ་རྡོ་རིང་པ། རྗེ་ཚར་ཆེན། རྗེ་མཁྱེན་བརྩེའི་དབང་ཕྱུག རྗེ་བྱམས་པ་རབ་བརྟན།
རྗེ་སྙིང་རྗེ་བཟང་པོ། སྤྱན་སྔ་ཆོས་ཀྱི་སྤྱན་ལྡན་ཀུན་དགའ་དོན་གྲུབ། དེས་བདག་ས་སྐྱ་པ་ཨ་ནནྡ་ལའོ། ། ཡང་ན་ས་པཎ། ཚོགས་སྒོམ། ཉན་ཆེན། དཀར་པོ་བྲག་པ་རིན་ཆེན་སེངྒེ། དེ་ལའང་ཡར་ལུང་པ་སེངྒེ་རྒྱལ་མཚན་གྱིས་གསན་པར་བཞེད། ཆོས་རྗེ་བླ་མ་དམ་པའི་ཞལ་ནས་ཆོས་རྗེ་བྲག་ཕུག་པའི་མན་ངག་རྩིས་ཆེ་ཤོས་ཤིག་ཡིན། ཕྱག་ལེན་མ་ནོར་བ་ཡིན་ཅེས་ནན་ཏན་དུ་གསུངས་སོ་ཞེས་ཡར་ལུང་པའི་འདིའི་ཡིག་ཆ་ལས་འབྱུང་ངོ་།། །།
༈ མཁན་ཆེན་ཨ་པད་རིན་པོ་ཆེའི་དགོངས་བཞེད་ལྟར་གུ་རུས་ཞབས་ཞུ་བགྱིས་པའོ།། PAGE * MERGEFORMAT 2 ཨ་མྱེས་ཞབས། རྫོགས་རིམ་རྩ་དབུ་མའི་ཁྲིད་ཀྱི་ཆོས་ཉིད་དངོས་སུ་སྟོན་པའི་ཕྱག་ལེན་གྱི་རིམ་པ་གསལ་བར་བཤད་པ། PAGE * MERGEFORMAT 1
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
