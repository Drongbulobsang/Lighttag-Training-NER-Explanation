གསུང་འབུམ། ངག་དབང་ཀུན་དགའ་བསོད་ནམས།
པོད ༢༣
ས་སྐྱའི་དུས་མདོས་ཆེན་མོ་བྱུང་ཚུལ་གྱི་ལོ་རྒྱུས་བླ་མ་དང་བསྟན་སྲུང་དགེས་པའི་མཆོད་རྫས་ངོ་མཚར་ཕྲེང་བ།
༄༅། །གདན་ས་ཆེན་པོ་དཔལ་ལྡན་ས་སྐྱའི་དུས་མདོས་ཆེན་མོ་བྱུང་ཚུལ་གྱི་ལོ་རྒྱུས་བླ་མ་དང་བསྟན་སྲུང་དགེས་པའི་མཆོད་རྫས་ངོ་མཚར་ཕྲེང་བ་ཞེས་བྱ་བ་བཞུགས་སོ།། ༄༅། །ཨོཾ་སྭ་སྟི་སིདྡྷཾ། མཁྱེན་བརྩེ་ནུས་ལྡན་གངས་ཅན་བསྟན་པའི་བདག ། ས་སྐྱའི་བླ་ཆེན་ཀུན་དགའ་སྙིང་པོའི་ཞབས། ། ཡབ་སྲས་ཁུ་དབོན་རིམ་པར་བྱོན་རྣམས་དང་། ། སྔགས་འཆང་བསྟན་པའི་ཉི་མ་ཡབ་སྲས་གསུམ། ། འཁོར་ལོ་སྡོམ་པ་སངས་རྒྱས་རྒྱལ་མཚན་སོགས། ། རྩ་བརྒྱུད་བླ་མ་རྣམས་ལ་གུས་བཏུད་ནས། ། དཔལ་ལྡན་ས་སྐྱའི་དུས་མདོས་ཆེན་མོ་ཡི། ། བྱུང་ཚུལ་ངོ་མཚར་ཕྲེང་བ་བཤད་ཀྱི་ཉོན། །
ཞེས་མཆོད་པར་བརྗོད་ཅིང་བཤད་པར་དམ་བཅས་ནས། འདིར་བོད་ཀྱི་རྡོ་རྗེ་གདན་དཔལ་ལྡན་ས་སྐྱའི་དུས་མདོས་ཆེན་མོ་འདི་ཉིད་བྱུང་ཚུལ་གྱི་ལོ་རྒྱུས་ཅུང་ཟད་བརྗོད་ན། དེ་ཡང་གདན་ས་ཆེན་པོའི་དུས་མདོས་ཆེན་མོ་འདི་ནི་སྤྱིར་སངས་རྒྱས་བསྟན་པའི་སྤྱི་རིམ། སྡེ་དཔོན་རིགས་རྣམས་ཀྱི་སྐུ་རིམ། ཁྱད་པར་དཔལ་ལྡན་ས་སྐྱ་པའི་བསྟན་པ་སྡེ་གདུང་བརྒྱུད་དང་བཅས་པའི་སྐུའི་རིམ་འགྲོ་ལ་དམིགས་ཏེ་རྗེ་ས་སྐྱ་པ་ཆེན་པོའི་སྐུ་ཐོག་ལ། སྔགས་ནག་བླ་ཆེན་སྟག་ཚ་དང་། བོན་ནག་རེ་བ་འཛུ་གུར་གཉིས་ལ་དམིགས་ཏེ་ནུབ་ཕྱོགས་ལ་གནང་ཞིང་། ཁོང་གཉིས་ལོ་དང་ཟླ་བའི་དུས་མ་འགྱང་པར་ཚེའི་དུས་བྱས་ནས་རྣམ་སྨིན་གྱི་ཕུང་པོ་གཉིས་འདིར་ཕྱག་ཏུ་འབྱོར། བླ་ཆེན་སྟག་ཚའི་སྙིང་སྒོ་རུམ་ཡེ་ཤེས་མགོན་པོའི་ཞལ་གདོང་གི་འབྲུབ་ཁུང་དུ་མཛེ་ཐོད་ཉིས་བརྩེགས་ཐུན་ཁུང་དང་བཅས་པའི་འོག་ཏུ་དགུག་གཞུག་ལྷ་དབྱེ་སོགས་རྒྱས་པར་མཛད་ནས་བཅུག ཕུང་པོ་བྱིངས་རྣམས་སྒོ་རུམ་གྱི་ཐེམ་འོག་སོགས་སོ་སོར་མནན་པ་དང་།
རེ་བ་འཛུ་གུར་གྱི་ཕུང་པོ་ས་སྐྱ་ཚོགས་ཀྱི་ནུབ་སྒོའི་ཆུ་འགྲམ་དུ་མནན་པའི་ལས་ཚོགས་མཐར་ཕྱིན་པ་མཛད། སྟེང་དུ་མཆོད་རྟེན་ཁང་བུ་བརྩེགས་པ་བྱིན་རླབས་ཀྱི་གཟི་འོད་འབར་བ་བཞེངས་ཏེ་མི་མཐུན་པའི་ཕྱོགས་ཐམས་ཅད་ལས་རྒྱལ་ཞིང་། བཀྲ་ཤིས་དང་བདེ་ལེགས་ཀྱི་དཔལ་འབར་ཏེ་དེང་སང་གི་བར་དུ་དཔལ་ལྡན་ས་སྐྱ་པའི་བསྟན་པ་དར་ཞིང་རྒྱས་པར་གྱུར་པ་འདི་ཡིན་ཏེ། དེའི་ལོ་རྒྱུས་ཅུང་ཟད་ཞིབ་པར་བརྗོད་ན། སྔོན་གྱི་དུས་བླ་མ་ས་སྐྱ་པ་ཆེན་པོ་དེ་ཉིད་ཀྱིས་སངས་རྒྱས་ཀྱི་བསྟན་པ་ནམ་ལངས་པ་ལ་ཉི་མ་ཤར་བ་ལྟར་གསལ་བར་མཛད་ཅིང་། བླ་ཆེན་དེ་ཉིད་ཀྱི་འཕྲིན་ལས་ཡར་ངོའི་ཟླ་བ་ལྟར་འཕེལ་ཞིང་རྒྱས་པར་གྱུར་པའི་སྐབས་སུ་བདུད་སྤྲུལ་སྔགས་ནག་བླ་ཆེན་སྟག་ཚ་དང་། བོན་ནག་རེ་བ་འཛུ་གུར་ཞེས་བྱ་བ་གཉིས་ཀྱིས་བསྟན་འཛིན་རྣམས་ལ་ཤིན་ཏུ་ཕྲག་དོག་པའི་སྒོ་ནས། བརྩེ་བ་ཆེན་པོ་ཀུན་དགའ་སྙིང་པོ་ཉིད་ལ་ཡང་བར་ཆད་མཐོ་འཚམས་བྱེད་སྙམ་སྟེ། སྟག་ཚའི་སློབ་མ་ཁམས་ཀྱི་ལྡན་མ་ནས་འོང་པའི་མིང་རྡོར་རྒྱལ་ཟེར་བ་གཅིག་གསེར་གྱི་བསླད་ནས་བླ་ཆེན་བཀྲོང་དུ་བཏང་པས། ཁམས་པ་དེས་ཀྱང་ཁས་བླངས་ནས་ས་སྐྱར་འོང་པའི་ཚེ།
བརྩེ་བ་ཆེན་པོ་ཀུན་དགའ་སྙིང་པོ་དེ་ཉིད་སྒོ་རུམ་གཟིམ་སྤྱིལ་དཀར་པོར་བཞུགས་ཡོད་པ་ལ། ཁམས་པ་དེས་མཇལ་ཁ་ཞུས་པ་ན། དེ་འཕྲལ་སྐུ་གཞོགས་སུ་གནང་བའི་ཚེ། ཁམས་པ་དེ་ན་རེ་བདག་སྐྱེ་ས་ཁམས་ཀྱི་ལྡན་མ་ཡིན་ཞིང་། སྟོད་ཀྱི་ཕྱོགས་སུ་ཕྱིན་ནས་ལོ་དུ་མ་སོང་། དེ་ནས་བླ་ཆེན་ཁྱོད་ཀྱི་སྙན་པ་ཐོས་ནས་དད་པ་ཆེན་པོས་མཇལ་དུ་འོང་པ་ལགས། ད་རེ་ཞིག་ཁྱོད་ཀྱི་ཞབས་དྲུང་དུ་བསྡད་ཆོག་པར་ཞུས་པ་ལ། དེ་བཞིན་དུ་གནང་ཞིང་། གཞན་ཡང་འཕྲལ་དུ་ཁམས་པ་དེས་གུས་གུས་ལྟར་གྱི་ཐབས་ཅི་འདྲ་ཞིག་བྱས་ནས་བཀྲོང་བ་དྲག་གམ་སྙམ་དུ་སེམས་པའི་ཚེ། བླ་ཆེན་ཉིད་ཀྱིས་མཁྱེན་བཞིན་པའི་ངང་ནས།
ཉིན་ཅིག་གི་ཚེ་བླ་ཆེན་ཉིད་ཀྱི་སྐུ་བེམ་གྱི་ནང་དུ་རྗེ་བཙུན་སྐུ་མཆེད་རྣམས་དང་བཅས་ཏེ་ཡབ་སྲས་ལྷན་ཅིག་ཏུ་བཞུགས་པ་ན། དེ་ཉིད་ཁམས་པས་མཐོང་བའི་ཚེ་འཇིག་རྟེན་ཕལ་པ་ལྟ་བུའི་ཕ་བུ་བསྡོད་ལུགས་འདི་འདྲ་དང་བླ་མ་ལྟ་ཅི། ཆོས་པ་ཙམ་དུ་ཡང་མི་འདུག་སྙམ་ལོག་ལྟ་ཆེར་སྐྱེས་པའི་ཚེ། དེ་ཉིད་བླ་མ་ཆེན་པོས་ཡེ་ཤེས་ཀྱི་གཟིགས་པས་ལེགས་པར་དགོངས་ཏེ་ཁམས་པ་ཞབས་དྲུང་དུ་འབོད་པར་མཛད་ནས། ཁྱོད་ལ་རྣམ་རྟོག་ངན་པ་མེད་མཆིས་སམ་ཞེས་གསུངས་པས། ཁམས་པ་ཉིད་ཤིན་ཏུ་སྐྲག་ཏེ་རྩབ་རྩོབ་ཏུ་གྱུར་པ་ན། བླ་ཆེན་གྱི་ཞལ་ནས་གསང་སྔགས་པའི་རྡོ་རྗེ་སློབ་དཔོན་ལ་ལོག་ལྟ་བྱེད་པ་ཤིན་ཏུ་འཁྲུལ་པ་ཡིན་གསུངས་པ་ཡིན་གསུངས་ནས་ཞབས་གཉིས་བཤད་ཀྱི་སྐྱོང་བར་མཛད་པའི་ཞབས་མཐིལ་ལ་ཀྱཻ་རྡོ་རྗེ་དང་། འཁོར་ལོ་བདེ་མཆོག་གི་དཀྱིལ་འཁོར་བྲིས་པ་ལས་ཀྱང་གསལ་བ་གཉིས་ཁམས་པ་ལ་བསྟན་པས། རྡོར་རྒྱལ་ཉིད་ཤིན་ཏུ་འགྱོད་པར་གྱུར་ཏེ། སྔར་བྱས་རྣམས་བཤགས་པ་དང་།
ཕྱིན་ཆད་བླ་ཆེན་གྱི་ཆེད་དུ་ལུས་སྲོག་གཏོང་བར་དམ་བཅའ་ཕུལ། དེ་ནས་ཁམས་པ་དེས་བླ་ཆེན་སྟག་ཚའི་དྲུང་དུ་ཕྱིན་ཏེ། ས་ཆེན་བཀྲོང་གྲུབ་པ་ལྟ་བུའི་ཚུལ་སྨྲས་པས། བླ་ཆེན་སྟག་ཚས་དེ་ཉིད་བདེན་པར་བསམ་ནས་མགོ་འཁོར་ནས་རྡོར་རྒྱལ་ལ་ཉེ་གནས་བཅོལ་ཞིང་། ངེད་ཀྱི་མལ་ས་དང་ཕྲེང་བ་འདི་ལ་ཐོ་རེག་མེད་ཅིང་ཤིན་ཏུ་གཙང་བ་རང་དུས་རྒྱུན་དུ་བྱ་དགོས་སོ་ཟེར་བ་སོགས་ཀྱི་བསླབ་བྱ་མང་དུ་བྱས་པ་ལ། ཁམས་པས་བསམ་བཞིན་དུ་མལ་ས་ཡང་ཡང་དུ་བཤིག་བཅོས་བྱེད་པ་དང་། ཕྲེང་བའི་མདུད་པ་བཀྲོལ་ཏེ་སྤྱོད་ལམ་དུ་དོར་བ་སོགས་མི་མཚུངས་པ་སྣ་ཚོགས་བྱས་ཤིང་། དེ་བཞིན་དུ་བོན་ནག་ལའང་བྱས་པས། ཁོང་གཉིས་ཀྱི་ངན་སྔགས་ཀྱི་ཚོགས་ཤིན་ཏུ་འཁྲུགས་པར་གྱུར་ཏེ། དེ་ནས་དེའི་སྐབས་དེར་ནུས་མཐུའི་མངའ་བདག་བླ་ཆེན་ཀུན་དགའ་སྙིང་པོ་དེ་ཉིད་ཀྱིས་ཆོས་སྐྱོང་མཐུ་རྩལ་ཅན་རྣམས་བྲན་དུ་བཀོལ་ཏེ་དྲག་པོ་མངོན་སྤྱོད་ཀྱི་ལས་ལ་བསྐུལ་བའི་སྒོ་ནས་སྔགས་ནག་དང་བོན་ནག་གཉིས་ལ་དམིགས་པའི་ལས་སྦྱོར་མཛད་པའི་ཚེ།
སྔགས་བོན་གཉིས་འདུག་སའི་གནས་དེར་སྔར་མེད་པའི་གཡག་རྒོད་རོག་པོ་གཉིས་རྭ་བརྡར་ལ་སོགས་པ་དྲག་པོའི་སྤྱོད་པ་ཟིལ་དང་ལྡན་པ་དུ་མ་བྱེད་པ་རེ་རེ་བྱུང་ཞིང་། གཞན་ཡང་བྱ་ནག ཁྱི་ནག ཅེ་སྤྱང་སོགས་ཆོས་སྐྱོང་གི་སྤྲུལ་པ་བསམ་གྱིས་མི་ཁྱབ་པའང་དེའི་དུས་བྱུང་ཞེས་གྲགས་ལ། དེ་དང་དུས་མཚུངས་པར་དམ་ཚིག་ལྡན་པའི་ཁམས་པ་རྡོར་རྒྱལ་དེས། སྔགས་ནག་དང་བོན་ནག་གཉིས་ཀྱི་སློབ་འཁོར་རྣམས་ཕྱོགས་གཞན་དང་གཞན་དུ་བྱེར་བའི་ཐབས་བྱས་ནས། དེ་ནས་ཁོང་རང་གཅིག་པུས་ཞག་བཅུ་ཕྲག་གསུམ་གྱི་བར་དུ་སྔགས་བོན་གཉིས་ཀྱི་ཞབས་ཏོག་ལ་ཆེ་ཆེར་བརྩོན་པ་ལྟར་བྱས་ནས། ཞགས་སུམ་ཅུ་ཙམ་ལོན་པ་ན་བླ་མ་དང་བསྟན་པའི་ཕྱིར་དུ་སྔགས་ནག་དང་བོན་ནག་གཉིས་རྫས་དང་མཚོན་ལ་སོགས་པའི་སྒོ་ནས་སྲོག་བྲལ་གྱི་ཆོ་ག་ཡང་དག་པ་ལ་སྦྱར་ནས། ཁོང་གཉིས་ཀྱི་ཕུང་པོ་ཆོས་སྐྱོང་གི་སྤྲུལ་པའི་གཡག་རྒོད་ལ་བཀལ་ཏེ་གདན་སར་འོང་བས། ས་སྐྱ་པའི་ཆོས་སྐྱོང་གི་ནུས་པས་མཚན་ལམ་གཅིག་ལ་ཉིན་ལམ་དྲུག་ཆོད་ཅེས་གྲགས་ཤིང་།
དེ་ནས་ཁམས་པས་བླ་ཆེན་གྱི་དྲུང་དུ་ཕུང་པོ་གཉིས་ཕུལ་བས་ཤིན་ཏུ་དགེས་ཤིང་བླ་ཆེན་གྱི་ཞལ་ནས། ཁྱོད་ཀྱི་སྤྱིར་ཐིག་ཆེན་སེམས་བསྐྱེད་དང་མ་བྲལ་ཞིང་། བྱེ་བྲག་བླ་མ་དང་བསྟན་པའི་ཕྱིར་དུ་བྱ་བ་དེ་བཞིན་གྱིས་འདུག་པར་ཉེས་པ་མི་འབྱུང་ཞིང་། སྔགས་བོན་གཉིས་ཀྱང་སྐྱེ་བ་ཕྱི་མ་ངན་སོང་དུ་སྐྱེ་ངེས་པའི་ལས་བསགས་པའི་རྣམ་སྨིན་གྱི་འབྲས་བུ་རྣམས་ཚེ་འདིར་ཚེ་ཐུང་བ་ཙམ་གྱི་སྡུག་བསྔལ་གྱི་ཟད་པར་བྱས་ནས། བླ་མ་དང་ཆོས་སྐྱོང་གི་ནུས་པས་སྐྱེ་བ་ཕྱི་མ་ཕན་ཆད་དུ་ཡང་དག་པའི་བདེ་བའི་འབྲས་བུ་ཐོབ་པར་འགྱུར་བ་ཡིན་པས་ན། རང་གཞན་ཐམས་ཅད་ཚང་བ་ཡིན་ནོ་ཞེས་གསུངས་ཤིང་། ཁམས་པ་ལ་བྱ་དགའ་ཆེན་པོ་གནང་ཞིང་། ཁྱད་པར་ཚེ་གཅིག་ལུས་གཅིག་ལ་སངས་རྒྱས་ངེས་པའི་གདམས་པའི་ཉིང་ཁུ་རྣམས་གནང་སྟེ་རྡོར་རྒྱལ་གྱིས་ཀྱང་ཁམས་སུ་ཕྱིན་ཏེ་བསྒོམ་པས་གྲུབ་རྟགས་ཕྱོགས་མེད་དུ་སྟོན་པའི་རྣལ་འབྱོར་པ་བར་དོར་ཕྱག་ཆེན་མཆོག་གི་དངོས་གྲུབ་ཐོབ་ངེས་པ་ཞིག་བྱུང་བར་གྲགས་སོ། ། དེ་ནས་བླ་ཆེན་གྱི་སྔགས་ནག་གི་སྙིང་ཕྱུང་བར་མཛད་ཏེ་ཧོམ་ཁུང་གི་ནང་མཛེ་ཐོད་ཁ་སྦྱོར་གྱི་ནང་དུ་བཅུག་ནས་བསེ་མགོན་ཆེན་པོའི་ཞལ་གདོང་དུ་འཇོག་པར་མཛད་དེ། མངོན་སྤྱོད་ཀྱི་འཕྲིན་ལས་ཅི་བསམ་འགྲུབ་པའི་བཀའ་བསྒོ་མཛད་པ་ཡིན་ལ།
དུས་ཕྱིས་བསྟན་པའི་ཉི་མ་སྔགས་འཆང་ཆོས་ཀྱི་རྒྱལ་པོ་ངག་དབང་ཀུན་དགའ་རིན་ཆེན་གྱིས་ཀྱང་བསེ་འབག་གི་ཞལ་གདོང་གི་ཧོམ་ཁུང་ཁ་ཕྱེ་བ་མཛད་ནས་མཛེ་ཐོད་ཀྱི་ནང་གི་སྙིང་ལ་ཉམས་པའི་དགྲ་བོ་ལྷ་གནས་གཉིས་སོགས་ལ་དམིགས་པའི་དགུག་གཞུག་ལྷ་དབྱེ་བདེན་བརྡར་སོགས་མཛད་པས། དམ་ཉམས་རྣམས་གཏན་བརླག་ཏུ་ཐོང་བ་འདི་བཞིན་བྱུང་བ་ཡིན་ཞེས་བདག་གི་བླ་མ་འཇམ་དབྱངས་སྐུ་མཆེད་ཀྱི་གསུང་ལས་ཡང་ཡང་ཐོས་ཤིང་། ད་དུང་ཡང་ས་སྐྱ་པའི་སྡེ་བསྟན་པ་གདུང་བརྒྱུད་དང་བཅས་པ་ལ་གནོད་པའི་བསྟན་དགྲ་མི་སྲུན་པ་རྣམས་ལ་ཤིན་ཏུ་མྱུར་བའི་ལས་སྦྱོར་དགོས་པ་བྱུང་ཚེ་བསམ་པ་རྣམ་པར་དག་པའི་ཀུན་ནས་བླངས་ཏེ་བླ་མ་གོང་མ་རྣམས་ཀྱི་ཕྱག་ལེན་ལྟར་བགྱིས་ན་རྟགས་མཚན་འབྱུང་བ་ལ་ཐེ་ཚོམ་མི་དགོས་སྙམ་དུ་ཁོ་བོ་སེམས་སོ། ། སྔགས་ནག་གི་ཕུང་པོ་བྱིན་པོ་སྒོ་རུམ་མགོན་ཁང་གི་ཐེམ་འོག་ཏུ་བླ་ཆེན་ཉིད་ཀྱིས་མནན་པ་མཛད་པ་བཞིན། ད་ལྟ་ཡང་དབུ་རྩེའི་བསྐོར་ལམ་ནས་ཕུང་པོའི་སྣོད་ཀྱི་རྐྱལ་པ་ཀུན་གྱི་མཐོང་བར་ཡོད་དོ། ། བོན་ནག་རེ་བ་འཛུ་གུར་གྱི་ཕུང་པོ་ནི་ཆོས་ཁྲི་ཐང་མོ་ཆེའི་ནུབ་སྒོའི་འཁྲིས་ཀྱི་ཆུ་འགྲམ་ན་མཆོད་རྟེན་གྱི་འོག་ཏུ་མནན་པ་མཛད་པ་ཡིན་པས། འདི་ལ་ཆེད་གཏད་ཀྱི་བསྐོར་བ་མི་བྱ་ཞིང་། གལ་ཏེ་བྱེད་ཀྱང་མགོན་པོའི་རྩ་སྔགས་དང་བཟློག་བསད་ཀྱི་སྔགས་རྣམས་བཟླ་ཞིང་བསྐོར་བ་གཡོན་བསྐོར་དུ་བྱ་བ་ཡིན་པར་གསུངས་སོ། ། འདིར་སྐབས་ཀྱི་ས་ཆེན་གྱི་དངོས་སློབ་ཁམས་པ་རྡོར་རྒྱལ་དང་། བདེ་གཤེགས་ཁམས་པ་རྡོར་རྒྱལ་གཉིས་མིང་ཟུར་འདྲ་ཡང་ངོ་བོ་མི་གཅིག་སྟེ།
ཕག་གྲུའི་མཚན་ལ་རྡོ་རྗེ་རྒྱལ་མཚན་ཞེས་བྱ་ཞིང་། འདིས་མིང་རྡོ་རྗེ་རྒྱལ་པོ་ཞེས་ཟེར་རོ། ། འདི་ལྟ་བུའི་སྔགས་ནག་དང་བོན་ནག་གི་ལོ་རྒྱུས་འདི་རྣམས་ནི། ས་ལོ་འཇམ་པའི་རྡོ་རྗེའི་གསུང་རྒྱུན་ཡིན་ཞེས་སྔགས་འཆང་ཆོས་ཀྱི་རྒྱལ་པོ་ངག་དབང་ཀུན་དགའ་རིན་ཆེན་གྱིས་བཀའ་ཕེབས་ཇི་ལྟར་གནང་བ་བཞིན་འཇམ་དབྱངས་སྐུ་མཆེད་གཉིས་ཀའི་གསུང་ལས་ཐོས་པ་དང་། ལྷག་པར་འཇམ་དབྱངས་བསོད་ནམས་དབང་པོས་ས་སྐྱའི་གནས་བཤད་གསུང་རྩོམ་གནང་འཕྲོ་ཐོར་བུར་བཞུགས་པ་རྣམས་ལས་ཇི་ལྟར་འབྱུང་བ་བཞིན་བཀོད་པ་ཡིན་ལ། དེ་ལྟར་རྗེ་ས་ཆེན་གྱི་སྐུ་རིང་ལ་སྔགས་ནག་བླ་ཆེན་སྟག་ཚ་དང་། བེན་ནག་རེ་བ་འཛུ་གུར་གཉིས་ལ་དམིགས་ནས་དྲག་པོའི་ལས་སྦྱོར་མཛད་པའི་ཚེ་རྟགས་མཚན་མྱུར་དུ་བྱུང་བའི་དུས་ཐོག་དེར་སླད་ནས་ཀྱང་སྐུ་རིམ་དུ་དམིགས་ནས་ལོ་རེ་བཞིན་གདན་ས་ཆེན་པོའི་དུས་མདོས་ཆེན་མོའི་གཏོར་མདོས་ནུབ་ཕྱོགས་ལ་གནང་བའི་རྒྱུན་དེ་ཉིད། ཆོས་ཀྱི་རྒྱལ་པོ་འཕགས་པ་རིན་པོ་ཆེའི་སྐུ་རིང་ལ་འབྲི་ཁུང་པས་ཞབས་འདྲེན་བསྒྲུབ་པ་ལ་བརྟེན་མདོས་གཏོར་ཤར་ཕྱོགས་ལ་གནང་བ་ཡིན་ཏེ། དེའི་ལོ་རྒྱུས་ནི། ཧོར་གྱི་རྒྱལ་པོ་གོ་དན་ལ་་་་་་ཧོར་གྱི་རྒྱལ་རབས་ཁ་ཅིག་ལས།
ཇིང་གིར་གྱི་སྲས་ག་གན་དང་། ཐོ་ལོ་ནོ་ཡོན་གཉིས་ཀྱིས་ཆེ་བ་ག་གན་ལ་གུ་ཡུག་དང་། གོ་དན་ཏེ་སྲས་གཉིས། ཆུང་བ་ཐོ་ལོ་ལ་སྲས་མོང་གོལ་དང་། སེ་ཆེན་རྒྱལ་པོ། ཧུ་ལ་ཧུ་ཏེ་གསུམ་བྱས་ནས་གོ་དན་དང་ཧུ་ལ་ཧུ་གཉིས་ཡབ་སྐུ་མཆེད་ཀྱི་སྲས་སྐུ་མཆེད་དང་། ཧུ་ལ་ཧུ་ཡང་སེ་ཆེན་གྱི་གཅུང་དུ་བཤད་ཅིང་། རྗེ་དཀོན་མཆོག་ལྷུན་གྲུབ་ཀྱི་ཧོར་གྱི་རྒྱལ་རབས་ཚིག་བཅད་མ་ཡང་དེ་དང་བསྟུན་ནས་མཛད་པར་སྣང་ལ། གཞན་ཡང་རྒྱལ་རབས་རྣམས་སུ་མི་འདྲ་བ་སྣ་ཚོགས་ཞིག་བྱུང་ཡང་། འདིར་ནི་སྟག་ཚང་དེབ་གཏེར་གྱི་དཔེ་དག་པ་འགའ་ཞིག
འཕན་ནག་གི་ལོ་རྒྱུས་ཀྱི་ཡི་གེ་རྙིང་མ་རྣམས་གཞིར་བཞག་ནས་བྲིས་པའོ། གཅེན་པོ་ཧུ་ལ་ཧུ་བྱ་བ་དང་། གཅུང་གོ་པེ་ལ་ཞེས་པ་སེ་ཆེན་རྒྱལ་པོ་དང་མཆེད་གསུམ་ཡོད་པའི། གོ་དན་གྱི་བློན་ཐབས་མཛད། ཁྲིམས་ར་ཐམས་ཅད་ལ་དབང་བསྒྱུར། སེ་ཆེན་རྒྱལ་སར་བཀོད། ཕུ་བོ་ཧུ་ལ་ཧུ་ལ་དབང་རིགས་ཆེར་མེད་པ་ནས་གོ་དན་གཤེགས་དང་བསྟུན་ངོ་ལོག་བརྩམས་སེ་ཆེན་འདོན་རྒྱུ་ཡིན་པ་ལ། འགྲོ་མགོན་ཆོས་རྒྱལ་འཕགས་པས་ཐབས་རྟེན་འབྲེལ་དང་། བྱིན་རླབས་སྲུང་འཁོར་སོགས་མཛད་པས། སེ་ཆེན་ལ་རྒོལ་མ་ཐུབ།
མཐར་འུ་ཐུག་ནས་ཧུ་ལ་ཧུ་ན་རེ། ད་ཁྱོད་རང་རྒྱལ་པོ་གྱིས་ང་རང་ས་ཆ་གཞན་དུ་སྤྱད་པས་ཆོག དམག་དུམ་ཅིག་བླངས། ང་རང་གཞན་དུ་འགྲོ་ཟེར་བ་ལ། སེ་ཆེན་གྱིས་དམག་ཁྲི་ཕྲག་བཅུ་བདུན་བྱིན་པ་རྣམས་འཁྲིད་ནས་སྟོད་དུ་ཕྱིན། ས་ཆ་ཧོར་ཡུལ་དིང་ཆེན་ཞེས་བྱ་བར་གཞི་བཅས་མང་དུ་འཕེལ་བ་དེང་སང་སྟོད་ཧོར་དུ་གྲགས་པ་འདི་ཡིན་ཞིང་། བླ་མ་འཕགས་པའི་བྱིན་རླབས་ཀྱིས་སེ་ཆེན་ལ་རྒྱལ་ས་ལེན་མ་ཐུབ་པས། འཕགས་པ་རིན་པོ་ཆེ་ལ་འཁོན་དུ་བཟུང་། འབྲི་ཁུང་པ་དང་། ཕག་གྲུ་བའི་སྦྱིན་བདག་བྱས།
དེང་སང་འཕན་ནག་ཏུ་གྲགས་པའི་སྟོད་ཧོར་གྱི་སྒྱེར་ཐགས་དང་བཀྲལ་ཐགས་གཙོ་ཆེ་བའི་གོས་ལ་གསེར་བསྒྲིལ་ཐགས་ཀྱི་སྣང་བ་རབ་འབྱམས་བཀྲ་བའི་གོས་འཕན་མདུན་ངོས་གོས་ཆེན་ཁ་བསྒྲིགས་དང་། རྒྱབ་ཡུག་བསྒྲིགས་འབའ་ཞིག་བྱས་པའི་ཉིས་ཐོག་མ་ཁྱད་འཕགས་འདི་ཉིད་ཀྱི་གཙོས་པའི་འབུལ་བ་བསམ་གྱིས་མི་ཁྱབ་པ་བྱས། འབྲི་ཁུང་པ་ཅི་གསུངས་དང་ལེན་བྱེད་ཀྱི་ཡོད་པའི་སྐབས། འབྲི་ཁུང་པས་བསྡོད་མ་ཤེས། ས་སྐྱ་པ་ལ་ཞབས་འདྲེན་བསྒྲུབ་སྙམ། དགོན་པ་དབོན་པོས་སྟོད་ཧོར་འབོད་པར་ཁོ་རང་ངོས་ཀྱིས་ཕྱིན། ཧུ་ལ་ཧུས་བུ་ག་དུ་རིན་ཆེན་བྱ་བའི་རྒྱལ་པོའི་གཙོས་པའི་སྟོད་ཧོར་གྱི་དམག་འབུམ་ཕྲག་མང་པོ་འཁྲིད་ནས་ཡོང་པས། གདན་ས་ནས་ཀྱང་ཐོས། དཔོན་ཆེན་ཀུན་དགའ་བཟང་པོ་དང་། དཔོན་ཆེན་ཨག་གླེན་གཉིས་ཀྱིས་དབུས་གཙང་གི་དམག་ཁྲི་ཚོ་བཅུ་ཙམ་འཁྲིད་ནས་གདོང་བསུར་ཕྱིན་པས་དཔལ་མོ་དཔལ་ཐང་དུ་ཐུག
བོད་དམག་ཁྲི་ཚོ་བཅུ་ཙམ་གྱིས་སྟོད་ཧོར་གྱི་དམག་དཔུང་འབུམ་ཕྲག་མང་པོ་ཐལ་བར་བརློག ཧོར་སྟོང་ཕྲག་མང་པོ་བསད་པའི་རྟགས་ལ་རྣ་འཇོག་གཡས་པ་རྐྱང་པ་བཅད་ནས་དྲེས་ཁལ་མང་པོ་བཀལ། ག་དུ་རིན་ཆེན་དང་། དགོན་པ་དབོན་པོ་གཉིས་བརྩོན་དུ་བཟུང་འཁྲིད་ཡོང་པས། ལམ་དུ་རྣ་བ་རྣམས་རུལ་བྱུང་པ་ཐང་གྲངས་སར་ལྟོ་སར་ཉི་མ་ལ་བཏོན་ནས་བསང་པའི་ལྷས་ལ་དེང་སང་རྣ་བ་ལྷས་སུ་གྲགས། དེ་དུས་འཕགས་པ་རིན་པོ་ཆེ་ཕོ་བྲང་ན་བཞུགས་པའི་སྐབས་ཡིན་པས། གོང་མ་ཡོན་མཆོད་ལ་གནས་ཚུལ་འབུལ་བའི་གསེར་ཡིག་པ་མངགས་དུས། གོང་མའི་ལུང་གི་ག་དུ་རིན་ཆེན་ལ་ཉེས་པ་མེད་པས་ཁོ་རང་ཐོང་། དགོན་པ་དབོན་པོ་ཁྲིམས་ཆོད་ཅེས་ཕེབས་པ་ནས། དགོན་པ་དབོན་པོ་ས་སྐྱའི་མདུན་ལ་མ་འཁྲིད།
དཔོན་པོ་རིའི་རྒྱབ་བསྐོར་ཏེ། མགོ་ལ་སུ་ཁུག་བཀོན། མགོ་མདུན་རྒྱབ་བསྒྱུར་ནས་རྟ་ལ་བསྐྱོན་ཏེ་ཚོང་འདུས་ཁྲིམས་ཁང་དུ་འཁྲིད་སྐེ་བཅད། སྙིང་རྒྱབ་ནས་བཏོན། མགོ་སྙིང་གཉིས་ཐུག་གཟུངས་ལ་བཅུགས། དཀོན་ཁང་གི་མགོན་ཁང་ཐོག་ན་ཡོད་པ་ལ། ཕྱིས་དཔོན་ཆེན་ཨག་གླེན་གྱིས་ཁུར་ནས་མགོ་ལྷ་ས་རྫོང་པ་ལ་ཡོད་པ། སྔགས་འཆང་ངག་དབང་ཀུན་དགའ་རིན་ཆེན་གྱི་མཐུ་རྩལ་གྱིས་ལྷ་ས་རྫོང་པ་གཏན་བརླག་ཏུ་སོང་པ་ནས་ད་ལྟ་མགོ་གང་ན་ཡོད་མི་སྣང་། སྙིང་ཐུག་གཟུངས་ལ་བཙུགས་པ་དེ་ཀ་མ་ཉམས་པ་ད་ལྟ་སྣ་དཀར་རྩེ་ན་ཡོད་ཟེར་བ་བཞིན་ཁོ་བོས་དབུས་ཕྱོགས་ལ་གནས་མཇལ་དང་འབྲེལ་ཕྱིན་སྐབས་དངོས་སུ་མཐོང་ཞིང་། དེ་ནས་འབྲི་ཁུང་པ་གཏན་བརླག་ལ་གཏོང་བའི་བཀའ་བཀྱོན་གནང་རྒྱུ་ཡིན་པ་ལ།
འཕགས་པའི་ཉེ་གནས་ཆེན་མོ་རིན་ཆེན་སྟོན་ཚུལ་ལ་སྐུ་ངོ་ཞུས། འཕན་ནག་ཏུ་གྲགས་པའི་འཕན་ཁྱད་པར་ཅན་དེ་ཉིད་ཀྱི་གཙོས་པའི་འབུལ་བ་བསམ་གྱིས་མི་ཁྱབ་པ་ལ་རྟེན་འབྲི་ཁུང་པ་ནག་ལས་ཐར་བ་བྱས། དེ་ལྟ་བུའི་ནག་ལས་ཐར་བའི་འབུལ་བའི་གཙོ་བོ་ཡིན་པས་འཕན་ནག་ཏུ་གྲགས། རིན་ཆེན་སྟོན་ཚུལ་གྱི་དོ་དམ་བྱས་ཕུལ་བས་རིན་ཆེན་སྟོན་ཚུལ་གྱིས་ཕུལ་བར་ཡང་གྲགས། དེ་སྐབས་དབུས་ཀྱི་ཐག་རིང་བའི་སྟག་ལུང་པ་དང་། རྒྱ་མ་བ་སོགས་དམག་ལ་མ་སླེབ་པ་རྣམས་ལ་ཧོར་འདུལ་དུས་གོ་ཆོད་པའི་མི་རྟ་རྣམས་ཧོར་འདྲ་ལ་བརྫངས། མི་ལ་ཟུག་རྒྱབ་ཆས། རྟ་ལ་ཆག་ཆུ་ཙམ་ཉིན་རེ་ལ་བྲེ་བཅུ་རེ་དགོས་ཚུལ་གྱི་དཔོན་ཆེན་གྱི་ཕྱག་རྟགས་སོགས་མངགས་སྒོ་གནོན་བཏང་བའི་ཐོག་མ་དེ་ནས་བྱུང་བས། ནག་ཆེན་རྣམས་ལ་དྲན་འཛིན་གྱི་ཁྲིམས་སྲོལ་བཟང་པོ་དེ་ལྟ་བུ་བཙུགས། འཕན་འདི་ཉིད་ལས་གསུམ་གྱུར་གྱི་ཆེ་བའི་གསེར་འཕན་དུ་གྲགས་པ་གསེར་ལེབ་ཐགས་ཀྱི་སངས་རྒྱས་ཀྱི་སྐུ་འབུམ་ཕྲག་མང་པོ་དང་།
ཆོས་སྲུང་ནོར་ལྷ་སོགས་ཀྱི་སྐུ་སྟོང་ཕྲག་མང་པོ་བསྒྲིགས་པའི་ཁྱད་པར་ཅན་དེ་འཕགས་པ་རིན་ཆེན་ལ་སྙེ་ཐང་པ་གྲགས་བཟང་གིས་ཕུལ་ཟེར། གསེར་འཕན་འདི་དབུ་རྩེ་རྙིང་མ་ནས་ཞལ་ལྷོ་གཟིགས་ལ་སྐྱོང་། འདིའི་ཞབས་ཏོག་ཏུ་གདན་ས་དན་ནས་ཉི་ལྡེ་བ་དང་། ཤར་ནུབ་གུང་གསུམ་སོགས་ནས་གསེར་འཕན་བཀྲ་ཤིས་ཁྲ་རིང་སོགས་བྱ་ཁྲ་མའི་དར་ཤིང་ལ་ཐལ་མར་སླེབ་པའི་ཁྱད་པར་ཅན་མང་པོ་སྐྱོང་། འཕན་ནག་ཏུ་གྲགས་པ་ད་ལྟ་ཡང་ལྷ་ཁང་ཆེན་མོའི་སྒོ་དམར་ན་བཞུགས་པ་འདི་ཉིད་ལྷ་ཁང་ཆེན་མོ་ནས་ཞལ་བྱང་གཟིགས་ལ་སྐྱོང་། དེ་སྐབས་གདན་ས་ཆེན་པོའི་རང་རང་གི་བླ་བྲང་གཟིམ་ཁང་གཙུག་ལག་ཁང་བྲང་ཁང་སོགས་སོ་སོ་ནས་རྒྱ་ཧོར་གྱི་དངོས་སྤྱད་མཆོད་པའི་ཡོ་བྱད་བསམ་གྱིས་མི་ཁྱབ་པ་བཏོན་ཏེ་ཁང་ཐོག་ནས་མཆོད་པའི་སྤྲིན་ཕུང་དཔག་ཏུ་མེད་པ་འབུལ་བ་ཡིན་ཞེས་འཕན་ནག་གི་ལོ་རྒྱུས་སོགས་ཡི་གེ་རྙིང་མ་རྣམས་ལས་འབྱུང་བ་ཡིན་ནོ། ། དེ་ལྟར་ཆོས་ཀྱི་རྒྱལ་པོ་འཕགས་པ་རིན་པོ་ཆེ་ལ་འབྲི་ཁུང་པས་ཞབས་འདྲེན་དེ་བཞིན་བསྒྲུབ་པ་ལ་རྟེན་གདན་སའི་དུས་མདོས་ཆེན་མོ་འདི་ཉིད་འབྲི་ཁུང་པ་ལ་དམིགས་ནས་ཤར་ཕྱོགས་ལ་གནང་བ་དེ་ཉིད་ཀྱི་རྒྱུན་མ་ཉམས་པར་ཡོད་པ་དེའི་རྗེས་སུ་ཐེག་ཆེན་ཆོས་ཀྱི་རྒྱལ་པོའི་སྐུ་རིང་ལ་དབུས་གོང་མས་ས་སྐྱ་པ་ལ་ཞབས་འདྲེན་ཆེ་བ་བྱས་ནས་གདན་ས་ཆེན་པོ་འདིར་དམག་དྲངས། ལྷ་ཁང་ཆེན་མོ་སོགས་འཕྲོགས། དངུལ་གར་ལུགས་ལས་བྱས་པའི་རྟེན་གསུམ་ཐམས་ཅད་བཤིག་སྟེ་མཛོ་ཁལ་ལྔ་བཅུ་དྲངས་པ་དང་། གཞན་ཡང་ཧོར་ཤེལ་ཁྱད་པར་ཅན་ལས་གྲུབ་པའི་མཆོད་ཆ་སོགས་ཁྱད་ནོར།
རྟེན་གསུམ་ངོ་མཚར་བ་ས་རྒྱན་གནམ་རྒྱན་ལ་སོགས་པ་ཐམས་ཅད་དྲངས། ལྷ་ཁང་ཆེན་མོའི་རྟེན་གསུམ་ལ་ཕུག་རོན་ལ་སོགས་པ་བྱའི་གནོད་པ་མི་འབྱུང་བའི་ཕྱིར་ཀ་ཁོང་ཚང་མ་ལ་ཤིང་དྲ་ཁྱད་པར་ཅན་ཡོད་པ་རྣམས་ཀྱང་མེར་བུས་ཏེ་རླག་པར་བྱེད་པ་སོགས་མཚམས་མེད་ཀྱི་ལས་ཚད་མེད་བསྒྲུབ་པ་ལ་རྟེན་ཐེག་ཆེན་ཆོས་ཀྱི་རྒྱལ་པོས་གཙོ་མཛད་གདན་ས་བཀའ་བགྲོས་པ་རྣམས་ཀྱི་དུས་མདོས་ཀྱི་མདོས་གཏོར་ཤར་ལ་གནང་བ་དེ་ཉིད་དབུས་གོང་མ་ལ་དམིགས་ཏེ་གནང་བའི་རྒྱུན་དེང་སང་གི་བར་དུ་འཇགས་པ་ཡིན་པར་སྔགས་འཆང་ཆོས་ཀྱི་རྒྱལ་པོ་ངག་དབང་ཀུན་དགའ་རིན་ཆེན་གྱིས་མཛད་པའི་གདན་སའི་དུས་མདོས་ཆེན་མོའི་ཕྱག་ལེན་དེབ་བསྒྲིགས་སུ་གནང་བ་ལས་གསལ་བར་གསུངས་པ་ལྟར་ཡིན་ལ། མདོར་ན་དཔལ་ལྡན་ས་སྐྱ་པའི་བསྟན་པ་སྡེ་གདུང་བརྒྱུད་དང་བཅས་པ་ལ་གནོད་པར་བྱེད་པའི་དགྲ་བོ་གང་ན་ཡོད་པའི་ས་ཕྱོགས་ལ་གཏོར་ཁ་སྟོན་དགོས་རྒྱུ་གོང་གི་ལོ་རྒྱུས་རྣམས་ཀྱི་གསལ་བ་བཞིན། དོན་འདི་ལ་དགོངས་ནས་སྔགས་འཆང་བསྟན་པའི་ཉི་མ་ངག་དབང་ཀུན་དགའ་རིན་ཆེན་བཀྲ་ཤིས་གྲགས་པ་རྒྱལ་མཚན་དཔལ་བཟང་པོ་པའི་སྐུ་རིང་ལ་ཡང་དམ་ཉམས་ལྷ་ས་རྫོང་པ་ངན་རྒྱབ་བྱེད་མི་ཆར་གཏོགས་དང་བཅས་པ་ལ་དམིགས་ནས་དུས་མདོས་ཀྱི་གཏོར་མ་ནུབ་ཕྱོགས་ལ་ཞལ་བསྒྱུར་གནང་བ་ཡིན་ཏེ། འདིའི་ལོ་རྒྱུས་རྣམས་འཇམ་དབྱངས་སྐུ་མཆེད་ཀྱི་གསུང་ལས་ལན་གཅིག་མ་ཡིན་པར་ཡང་ནས་ཡང་དུ་ཇི་ལྟར་ཐོས་པ་བཞིན་ཅུང་ཟད་བརྗོད་ན། བསྟན་དགྲ་ལྷ་ས་རྫོང་པའི་ངན་རྒྱབ་བྱང་པ་བཀྲ་ཤིས་སྟོབས་རྒྱས་པས་བྱས་ནས། འབྲོག་པ་བརྒྱ་དཔོན་སྨད་པ་རྣམས་ལ་ངན་སློབ་བྱས། རྟ་ཇག་པར་གྲགས་པའི་འབྲོག་པ་རྣམས་ཀྱི་རྟ་པ་རུ་བ་དང་། ཀོམ་འདྲེ་རུ་བ་སོགས་གདན་ས་ཆེན་པོ་ལ་གཏོགས་པའི་སྒོས་རུ་དང་། ས་སྐྱའི་མི་སྡེའི་བ་ཕྱུགས་སོགས་དང་།
ཆོས་གཞིས་སོ་སོའི་ཕྱུགས་ལུག་སོགས་འཁྱེར་བཅོམ་ཉིན་རེ་བཞིན་བྱས་ཤིང་། དེ་དང་དུས་མཚུངས་པར་སྔ་རིས་རིགས་འཛིན་ཆེན་པོར་གྲགས་པ་དང་། གཤིན་རྗེ་མཁན་པོ་ནུབ་དགོན་པར་གྲགས་པ་དང་། ཀོ་ཅག་འབྲོ་མགོན་པ་དང་། གཞན་ཡང་སྔགས་པ་མཐུ་ཆེ་བའི་རིགས་མང་པོ་བསགས། ལྷ་ས་རྫོང་དུ་བསྡུས། བདག་པོ་བཀྲས་སྟོབས་པ་རང་གི་གཤིན་རྗེ་ཚེ་བདག་གི་མཆོད་རྟེན་བཅས་ཆོག ཐོད་པ་ཞལ་དབྱེ་སོགས་མཐུ་གཏད་བུང་ཆེ་བ་རྒྱུན་བསྲིངས་ནས་བྱས་ཏེ། མདོར་ན་སྒོ་དུ་མ་ནས་ནུས་གང་འཐོན་བྱས་པ་ན། ས་སྐྱ་པ་ལ་གུས་ཞེན་ཡོད་པའི་སྡེ་དཔོན་རིགས་ལ་སོགས་པས་འདི་བཞིན་བྱེད་པར་འདུག་ཚུལ་སྔགས་འཆང་ཆོས་ཀྱི་རྒྱལ་པོ་ལ་ཞུ་ཆ་ཕུལ་བས་སྔགས་འཆང་ཉིད་ཀྱི་གསུང་ལས།
ཁོ་རང་ཚོ་དེ་བཞིན་ཅི་བྱས་ཀྱང་ངའི་བ་སྤུ་ཡང་གཡོ་བར་མི་ནུས་མོད། འོན་ཀྱང་སྡེ་བསྟན་པ་གདུང་བརྒྱུད་དང་བཅས་པ་དང་། ཁྱད་པར་ཆོས་སྐྱོང་ལ་བརྙས་པར་འགྱུར་བར་འདུག་པས། ལན་དུ་རྟགས་འཐོན་པ་རང་ཞིག་བྱེད་པ་ཡིན་ནོ་ཞེས་ཞལ་བཞེས་གནང་། དེ་ནས་བཟུང་སྟེ་དགོང་ཕྱོགས་ཐུགས་དམ་བསྐང་གསོ་རྒྱུན་པའི་ཚེ། ཟོར་གཏོར་ཁྲག་བྱུགས་པ་བཞི་རེ་ཐུགས་དམ་དྲག་བསྐུལ་རྔ་བཤོན་དང་བཅས་གནང་བ་དང་བསྟུན། མཆོད་གཡོག་པ་རེས་མི་རྐང་གཡབ་དར་དང་བཅས་པ་དང་། གཞན་མ་ཕྱག་གཡོག་རེས་ཟོར་གཏོར་ཆང་ཕུད་དང་བཅས་འཁྱེར། བན་གཙང་པ་བསྙེན་སོང་རྣམས་རེ་མོས་ཀྱིས་ཤཱ་ས་ན་འདྲེན་ཅིང་སྨད་ཞིང་སྟེང་དུ་ཆང་ཕུད་གཏོར། རྐང་གླིང་གསུམ་རེ་བུས།
གཡབ་དར་ལན་གསུམ་བརྡབས། ཟོར་གཏོར་དགྲ་ཕྱོགས་སུ་འཕེན་པར་གྱིས་ཞེས་གསུངས་ནས་ཟླ་བ་གཅིག་ཙམ་དེ་བཞིན་གནང་། དེ་ནས་སྒོ་རུམ་དུ་ལས་སྦྱོར་གྱི་སྐུ་འཚམས་བདུན་ཕྲག་གསུམ་ཙམ་གནང་ནས་དེ་ཁར་དྲུག་ཅུ་པ་སྐུ་རྐྱང་གི་སྒྲུབ་པ་གནང་རྗེས་བན་གཙང་པ་སོགས་དང་བཅས་ཕྱག་ལེན་གནང་ནས་སྔར་གྱི་སྨད་ཞིང་སྟེང་གི་ཟོར་གཏོར་བསྐྱལ་ས་དེར་གནང་། དེ་ནས་གདན་སའི་དུས་མདོས་ཆེན་མོ་འདི་ཉིད་ནུབ་ཕྱོགས་ལ་ཞལ་བསྒྱུར་བར་གནང་སྟེ། དེ་ཡང་བརྒྱ་དཔོན་བྲང་མོ་ཆེ་པ་སངས་རྒྱས་དཔའ་བོར་གྲགས་པ་དཔལ་མགོན་ཞལ་ལ་མངའ་བསྙེས་པ་ནས་ཞལ་གྱི་གཏོར་མ་འཕེན་པར་བཀའ་གནང་ཞིང་། མཁན་ཆེན་དཔལ་ལྡན་བཟང་པོ་ལ་པུ་ཏྲའི་གཏོར་མ་འཕེན་པར་བཀའ་གནང་། གཞན་བསྙེན་སོང་རྣམས་ལ་བདུད་རྒྱལ་དང་སྤྱི་གཏོར་འཕེན་པར་བཀའ་ཕེབས་ཅིང་། ཟོར་ལས་པ་རྣམས་ཀྱིས་སོ་སོའི་བསྙེན་པ་ཁ་གསོ་དང་། གཏོར་བསྔོ་སྐབས་དམོད་བཅོལ་སོགས་རང་རང་གི་བསམ་པ་རྣམ་པར་དག་པའི་ཀུན་ནས་བླངས་ཏེ་གང་གྲུབ་གྱིས་ཤིག་ཅེས་བཀའ་གནང་བ་བཞིན་ལེགས་པར་གྲུབ་པ་དང་། དེ་ནས་དུས་མདོས་དངོས་གཞིའི་དུས་ཆོས་སྐྱོང་གི་འཆམས་སྐུ་ཡང་འཕགས་པའི་ཕྱག་ནས་གནང་བ་རྣམས་དང་།
བཞི་ཐོག་པ་མཁས་བཙུན་ཆེན་པོས་བྱང་པ་རྟ་དབེན་བསྒྲལ་དུས་ཆོས་སྐྱོང་གི་ལུང་བསྟན་བཞིན་བཞེངས་པའི་བྱང་འདུལ་མགོན་པོར་གྲགས་པ་སོགས་ཡེ་ཤེས་པ་བཞུགས་ངེས་པའི་ཤིན་ཏུ་གཉན་པའི་འཆམས་མགོན་ལྕམ་དྲལ་བདུན་སྤྱན་འདྲེན་པར་མཛད། དེའི་འཁོར་རུ་འདྲེན་གྱི་ཚུལ་གྱི་སྐྱེས་པ་གོ་མཚོན་ཅན་རྣམས་དང་། སྡེའི་བུད་མེད་ཁྱིམ་པ་མོ་རྣམས་ལག་ཏུ་སྟག་དང་འུ་ལུ་ཐོགས། ངག་ཏུ་བྷྱོཿདང་དམོད་མོ་གང་ཤེས་འདོན་བཞིན་པ་དང་། གཞན་ཡང་དགེ་འདུན་ཚོགས་པའི་ཤེར་སྙིང་བདུད་བཟློག སྔགས་པ་མང་པོས་དྲག་སྔགས་ཟློས་པ་ལ་སོགས་པའི་ཞལ་བཀོད་དང་བཅས་སྔར་གཏོར་ཟོར་བསྐྱལ་བའི་ས་སྨད་ཞིང་དུ་ཕེབས། དམ་ཉམས་གནས་པའི་སར་ཞལ་ཕྱོགས་པའི་དཔོན་སློབ་བྱིན་པོས་ཕོ་ཉ་བསྐུལ་བའི་རིགས་ལ། སྔགས་འཆང་ཆོས་ཀྱི་རྒྱལ་པོས་སློབ་དཔོན་པདྨས་མཛད་པའི་འདས་དང་མ་འདས་ཀྱི་ཆོས་སྲུང་ཐམས་ཅད་ལ་བདེན་པ་བརྡར་ཞིང་དམོད་བཅོལ་རྒྱས་པའི་ཚིགས་རྣམས་དང་། རྗེ་བཙུན་གོང་མ་རྣམས་ཀྱི་མན་ངག་ལ་བརྟེན་ནས་མཁས་པ་ཡོན་ཏན་ཁྲིས་མཛད་པའི་དྲང་སྲོང་དམོད་པའི་དམོད་བསྐུལ་སོགས་དམོད་བཅོལ་དྲག་ཏུ་གནང་ནས། ཐོག་མར་ཟངས་གཞོང་གཅིག་གི་ནང་ན་མཐོ་གང་ཙམ་གྱི་གཏོར་མ་སྨུག་རྩི་སོགས་ཀྱི་ཁ་མ་བསྒྱུར་བའི་ཟོར་གཏོར་འདྲ་བའི་རྩེར་ནོར་བུ་མིག་གསུམ་དང་ཟུར་ལ་མེ་རིས་ཁྱི་གཞུག་མ་བྱས་པ་བདུན་ཚར་ཞིག་ཡོད་པ་རྣམས་ལག་གྱོགས་ལྟར་འཕེན་པ་གནང་རྗེས།
གུར་གྱི་གཏོར་ཆེན་གནང་ནས་ན་བཟའི་གཡབ་རྡོ་དང་འཕྲིན་བཅོལ་མང་དུ་གནང་ཞིང་། དེ་བསྟུན་ཟོར་ལས་སོ་སོས་ཀྱང་དམོད་བཅོལ་དང་གཏོར་མ་རྒྱབ་གྲུབ་འཚམས་ནམ་མཁའ་དྭངས་ཤིང་འཇམ་པར་ཡོད་པ་ལ་གློ་བུར་དུ་ས་སྐྱ་སྡེ་ནས་འཚུབ་མ་ཆེན་པོ་ཞིག་ལང་ནས་ཟོར་ལམ་ཕྱོགས་སུ་སོང་ཏེ་ལུང་གྲོག་ཕན་ཐལ་རླུང་ཆེན་པོས་ཁྲིག་འགགས་ཞིང་། དེའི་གསེབ་ཏུ་ནམ་མཁར་བྱ་རོག་ཁ་གདངས་ནས་དགྲ་ཕྱོགས་སུ་རྒྱུག་པ་དང་། ས་ལ་ཁྱི་མང་པོ་ཁ་གདངས་ནས་རྒྱུག་པ་ནི་དེར་འཚོགས་ཀུན་གྱིས་མཐོང་ངོ་། སྐབས་དེར་སྔགས་འཆང་ཆོས་ཀྱི་རྒྱལ་པོས་གཟིགས་སྣང་ལ་རླུང་ནག་འཚུབ་མའི་ཁྲོད་ན་ཆོས་སྐྱོང་གི་ཕོ་ཉ་ལས་མཁན་རྣམས་དྲག་པོའི་རྔམ་སྟབས་དང་བཅས་དགྲ་ཕྱོགས་ལ་རྒྱུག་པ་མངོན་སུམ་དུ་གསལ་བར་གཟིགས་ནས་གཏོར་བཟློག་གྲུབ་པའི་བཞུགས་གྲལ་སྐབས་སྔགས་འཆང་ཉིད་ཀྱི་གསུང་ལས། བཀའ་བསྲུང་རྣམས་དགྲ་བགེགས་ལ་ཤིན་ཏུ་རྔམ་པར་འདུག་པས་ཆོས་སྲུང་རྣམས་ལ་གཏང་རག་ཟབ་དགོས་པར་འདུག་གོ་་་་་་གཞན་ཡང་དུས་མདོས་ཞིག་གི་སྐབས་སྔགས་འཆང་ཆོས་ཀྱི་རྒྱལ་པོ་དེ་ཉིད་བཞི་ཐོག་ཚོམ་དམར་དུ་བཞུགས་པའི་གཟིགས་སྣང་ལ་གནོད་སྦྱིན་ཡབ་ཡུམ་པུ་ཏྲ་མིང་སྲིང་དང་བཅས་པའི་ལས་མཁན་ལྔ་ཀར་དབུ་སྐྲ་རལ་པའི་ཐོར་ཅོག་འབའ་ཞིག་ཏུ་བྱས་ཤིང་། འཆམས་ཚུལ་རྣམས་ཀྱང་དགྲ་བགེགས་ལ་ཤིན་ཏུ་ཁྲོས་པའི་ཉམས་ཀྱིས་སྐུ་ཐམས་ཅད་འདར་ཤིག་གེ་བའི་རྣམ་པ་ཅན་འདུག་པ་ཤིན་ཏུ་གསལ་བར་གཟིགས་ནས། དེར་སྐབས་འཇམ་དབྱངས་སྐུ་མཆེད་ཞབས་དྲུང་ན་བཞུགས་པ་ལ། ལས་མཁན་རྣམས་སྣང་ཚུལ་འདི་བཞིན་འདུག་པས་ད་ཕྱིན་འཆམས་ཚུལ་དང་ཆ་ལུགས་འདི་བཞིན་གྱིས་ཤིག་པའི་བཀའ་གནང་ཕེབས་པ་བཞིན་དེང་སང་གི་བར་དུ་ཕྱག་ལེན་ལ་མཛད་པ་འདི་ཡིན་ཞེས་ཀྱང་ཐོས་སོ། ཞེས་བཀའ་ཕེབས་གནང་བར་མཛད་ལ།
དེ་སྐབས་ནས་བཟུང་སྲོད་ཐོ་རངས་བཙོ་རྒྱུག་པ་སོགས་རྟགས་མང་དུ་བྱུང་ཞིང་། དེ་དང་དུས་མཚུངས་པར་གོང་དུ་བཤད་པ་ལྟར། ལྷ་ས་རྫོང་དུ་མཐུ་མཁན་འདུས་པ་རྣམས་ལ་ཚོགས་འཁོར་ཟབ་པར་བཤམ་པའི་གྲལ་གཏམ་ལ། སྔ་རིས་རིགས་འཛིན་པས། བདག་པོ་བཀྲ་ཤིས་སྟོབས་རྒྱས་དྲུང་དང་། ལྷ་ས་ནས་ཁྱེད་ཞང་དབོན་སྐུ་སྟོབས་དང་ལྡན་པའི་སྐབས་འདིར། ཆུ་མགོ་ཡ་གིར་ཆོས་ལོག་མཁན་འདི་ཚོ་མེད་པར་མཛད་དགོས་རྒྱུར་འདུག་ཅེས་གླེང་བ་ན། དཔལ་རྩེ་བ་དང་། མཚོ་སྒོ་བ་སོགས་དཔོན་རིགས་ཐམས་ཅད་ཡིད་མ་རང་པར་མགྲིན་གཅིག་ཏུ་ཞལ་ངོ་གདུང་བརྒྱུད་ཀྱི་སར་འཐད་མི་འཐད་སྣ་ཚོགས་ལ་རྟེན་ཞབས་འདྲེན་ཕྲན་བུ་ཡང་ཞུ་དགོས་ཡོང་གི་འདུག་མོད། གྲུབ་མཐའི་ཆ་རྒྱ་བོད་ཧོར་སོགས་ཐམས་ཅད་དུ་ཆོས་ལུགས་དཔལ་ལྡན་ས་སྐྱ་པ་ལས་ལྷག་པ་གཞན་མེད་ཅིང་།
རྣམ་པར་དག་པ་མཁས་གྲུབ་ཐམས་ཅད་མཐུན་ནང་གྲུབ་ཅིང་འགྲན་ཟླ་དང་བྲལ་བ་ཡིན། དེ་འདྲའི་གཏམ་ཆོས་སྤོང་གི་ལས་བསོག་པ་འདུག རྣ་བ་དགག་དགོས་པའི་གཏམ་ཡིན་ཟེར་བ་སོགས་ཐམས་ཅད་རྒྱུད་འཁྲུགས་པར་གྱུར། གྲལ་ལ་འུར་ལང་དང་རྡོག་པ་བསྡེབས་པ་སོགས་རྣམ་འགྱུར་སྣ་ཚོགས་བྱུང་། ཞེས་ཕྱིས་དེར་འདུས་པ་ཐམས་ཅད་གླེང་བར་གྲགས་ཤིང་། དེ་ནས་ལྷ་ས་རྫོང་ནས་སོ་སོར་གྱེས། སྔ་རིས་རིགས་འཛིན་པ་བྱང་དུ་ཐེག་མཆོག་གླིང་དུ་བརྫངས་པ་ཡིན་ནོ་ཞེས་ཐོས་སོ། ། དེ་ནས་མྱུར་བར་སྔ་རིས་རིགས་འཛིན་པ་ཚེའི་དུས་བྱས་པ་ན། བྱང་པ་བཀྲས་སྟོབས་པས་སློབ་དཔོན་པདྨའི་སྐུ་ཐོག་ཚད་གཅིག་བཞེངས། དེའི་ཁོག་ཏུ་རིགས་འཛིན་པའི་ཕུང་པོ་བཅུག
ཁ་རིན་སྤུངས་ལ་བསྟན། རོའི་ཁ་གདངས་པའི་ནང་དུ་ཁོ་རང་ཚོ་ལ་གནག་པའི་བྱང་པའི་དཔོན་རིགས། རིན་སྤུངས་པའི་ཞལ་ངོ་དཔོན་བློན་སོགས་ཀྱི་མིང་རུས་སོགས་དང་། རྒྱལ་མཁར་རྩེ་པའི་ཞལ་ངོ་རྣམས་ཀྱི་མིང་རུས་དང་། ལྷག་པར་སྔགས་འཆང་ཆོས་ཀྱི་རྒྱལ་པོའི་མཚན་བྱང་འཇུག་པར་བྱས་ཏེ། རིགས་འཛིན་ཆེན་པོ་ཁོང་རང་གི་ཁ་ཆེམས་ཡིན་ཟེར་ནས་མཐུ་བྱས་པའི་ལུགས་སུ་བྱས། བཀྲས་སྟོབས་པ་རང་གི་ཚེ་བདག་མཆོད་རྟེན་བཅས་ཆོག་སོགས་སྣ་ཚོགས་བྱས་སོ། ། དེ་སྐབས་སུ་སྔགས་འཆང་ཆོས་ཀྱི་རྒྱལ་པོ་ཉིད་ཆོས་རྒྱལ་བསོད་ནམས་ལྷུན་འགྲུབ་པ་སྐུ་མཆེད་རྣམས་ཀྱི་རྒྱལ་མཁར་རྩེར་སྤྱན་དྲངས། ཕེབས་ལམ་གྱི་བར་དུ་བསམ་འགྲུབ་རྩེ། ཚོང་འདུས་ནོར་བུ་ཁྱུང་རྩེ་རྣམས་སུ་སྤྱན་དྲངས།
སོ་སོར་འདོད་ཆོས་གེགས་སེལ་སོགས་ལེགས་པར་སྩལ་ཞིང་བཀའ་དྲིན་ཚད་མེད་པ་བསྐྱངས་ནས། རྒྱལ་རྩེར་ཕེབས་བསུ་སེར་ཕྲེང་ཟབ་མ་དང་བཅས་སྤྱན་དྲངས། སྡེ་སྲིད་ཞལ་ངོ་རྣམས་དང་དགེས་པར་མཇལ། ཟླ་བ་གཅིག་ལྷག་ཙམ་བཞུགས་སྐབས་ཞལ་ངོ་རྣམས་ཀྱི་ཐོག་དྲངས་དད་ལྡན་སྐྱ་སེར་མང་པོ་ལ་དགེས་རྡོར་གྱི་རྒྱུ་དབང་། ཕུར་པའི་སྟོད་ལས་ཀྱི་དབང་། གུ་རུ་དྲག་དམར་གྱི་དབང་། ཚེ་དཔག་མེད་ལྷ་དགུ་མ་དང་། གྲུབ་རྒྱལ་མ་བརྒྱ་ཚར། གཞན་ཡང་ཞལ་ངོ་རྣམས་ལ་ཆོས་སྐྱོང་གི་རྗེས་གནང་ལྷ་བརྒྱད་ཐུན་མོང་མ་ཡིན་པ། ལྕམ་དྲལ་ལྷ་གསུམ།
གུར་དཔའ་གཅིག་རྣམས་དང་། དམག་ཟོར་མ། ཙ་ཏུརྨུ་ཁ་བསྙེན་དུས། དུར་ཁྲོད་བདག་པོ། དཀར་བདུད། བྲན་བདུད། དམར་པོ་བསྐོར་གསུམ་རྣམས་ཀྱི་རྗེས་གནང་། བདག་པོ་མ་ཆེན་སར། ལམ་ཟབ། བིར་སྲུང་།
ལམ་དབང་། རྣལ་འབྱོར་མའི་བྱིན་རླབས་སྲུང་འཁོར་བྲག་རྫོང་མ་སོགས་ཟབ་ཆོས་དང་ཞལ་གདམས་མང་དུ་གནང་། དེ་སྐབས་སུ་བསྟན་པ་དང་སྦྱིན་བདག་རྣམས་ལ་དགོངས་ཏེ། རྩེ་རྒྱལ་མགོན་ཁང་དུ་གུར་ཞལ་འཁོར་བཅས་ཀྱི་བརྟག་གཏོར་དང་འཛིན་གཏོར་ཡང་འཛུགས་པ་གནང་བ་ཡིན་ནོ་ཞེས་ཀྱང་ཐོས་ལ། གཞན་ཡང་སྡེ་སྲིད་ཞལ་ངོ་རྣམས་ཀྱི་སྐུ་རིམ་དུ་ཕུར་བཟློག་ཞིག་གནང་བ་མཛད་ཅིང་། དེ་སྐབས་སུ་རྒྱལ་རྩེ་ལི་མ་ལྷ་ཁང་གི་གཡབ་ཁྲར་སྡེ་སྲིད་ཞལ་ངོ་རྣམས་ལ་ཕ་རོལ་གྱི་བྱད་ཁ་རྦོད་སྟོང་གི་རྟགས་ཆེ་བར་བྱུང་བས། སྔགས་འཆང་ཆོས་ཀྱི་རྒྱལ་པོ་ལ་དེ་བཞིན་གྱི་གནས་ཚུལ་ཕུལ་བ་ནི། སྔགས་འཆང་ཉིད་ཀྱི་གསུང་ལས་ཀྱང་། བྱད་ཁའི་རྟགས་འདྲ་ཤིན་ཏུ་ཡང་འདུག་པས། དེ་ལ་དམིགས་ནས་གུར་ཞལ་ལ་བརྟེན་པའི་གསང་གཏོར་ཞིག་བྱེད་པ་ཡིན་ནོ་ཞེས་ཐུགས་བརྩེ་བས་བཀའ་དྲིན་བསྐྱངས་ཏེ་ཞག་གསུམ་ཙམ་སོང་བ་ན།
སྡེ་སྲིད་མ་ཆེན་ཉིད་སྔགས་འཆང་ཆོས་ཀྱི་རྒྱལ་པོའི་སྐུ་གཞོགས་ན་བཞུགས་ཡོད་སྐབས་སུ། མགྲོན་གཉེར་བས་འབྲུག་པའི་སྒར་པ་ཡིན་ཟེར་བ་ཅིག་ཕྱག་དབང་ཅིག་ཐུགས་རྗེ་ཆེ་དགོས་ཞུ་བར་འདུག་པ་ན། སྡེ་སྲིད་མ་ཆེན་གྱིས་སྒར་པ་དེ་སྐྱེ་ས་རོང་ལྷུན་རབ་པ་གཤིན་རྗེའི་ལས་མཐའ་ངན་སྔགས་རང་བྱེད་མཁན་ཆོས་རྒྱལ་དཔལ་བཟང་ཟེར་བ་ཞིག་ཡོད་པ་དེ་ཡིན་འདུག་པ་ཕྱག་འབུལ་ལ་སྐུ་གཞོགས་སུ་མི་གནང་བ་དགོས་ཞུས་པས། སྔགས་འཆང་ཉིད་ཀྱི་གསུང་ལས། ཁོ་རང་དད་ནས་ཕྱག་འབུལ་དུ་ཡོང་བ་མིན། གཤིན་རྗེ་སོགས་ལ་བརྟེན་པའི་མགོ་འཇོག་འཁོར་ལོ་ཟེར་བའི་གཞན་གྱི་ཚེ་དང་བསོད་ནམས་མཐུ་སྟོབས་སོགས་ཉམས་པར་བྱེད་པ་ངན་སྔགས་ཀྱི་འཁོར་ལོ་ཞིག་ཡོང་བས། ཁོའི་མགོ་གཙུག་ན་འཁོར་ལོ་དེ་བཏགས་ཡོད་པ་དེའི་ཁར་ངའི་རབ་རྐང་པ། དེ་མིན་ལག་པ་འཇོག་དགོས་རྒྱུ་ཡིན་པས། ང་ལ་དེ་འདྲའི་རིགས་ཀྱིས་གླགས་ཁ་ན་ད་ཚོད་ངའི་མིང་གི་ལྷག་མ་ཡང་ས་སྟེང་ན་ལུས་པ་མེད། ཁྱེད་རང་ཞལ་ངོ་ཚོ་གཏོར་མའི་མདུན་དུ་བཞུགས་ལ་གཏོར་མ་ལ་ནས་འབྲུ་སོགས་འཐོར་དུ་མ་འཇུག
གཞན་ཁྱད་མེད་ཐོང་གསུངས། ཁོང་དཔོན་གཡོག་གསུམ་འདུག་པས་མཇལ་དར་བཀྲ་ཤིས་ཁ་ཐགས་ཞིག་དང་བཅས་འདུག་པ་ལ། སྔགས་འཆང་ཆོས་ཀྱི་རྒྱལ་པོས་ཕྱག་གཉིས་ཀར་གྱི་ཕྱག་དབང་གནང་ནས་དཔྲལ་བ་མཐིལ་ཞལ་ལ་ཐུག་གི་བར་གནོན་པ་གནང་སོང་བས། སྒར་པ་དེ་ཤིན་ཏུ་འཇིགས་ཤིང་དཔའ་འཁོངས། གདོང་རྔུལ་འཛག་ཅིང་འདར་ཞིང་དངངས་པས་ཕྱིར་ཐོན་སོང་བས། སྔགས་འཆང་ཉིད་ཀྱི་བཀའ་ཕེབས་གནང་བ་བཞིན་ཁོའི་སྤྱི་གཙུག་ན་ཏིམ་པའི་ཐུམ་བྱས་པའི་སྲུང་བ་ཞིག་བཏགས་འདུག་གོ་ཞེས་ཀྱང་ཐོས་ལ། དེ་དགོང་སྡེ་སྲིད་མ་ཉིད་སྐུ་གཞོགས་ན་བཞུགས་ཡོད་པ་ན། ཐུགས་དམ་གཏོར་མའི་རྩེ་མོ་ཆད་བྱུང་བས། དེ་ནས་ཅུང་ཟད་སོང་བ་ན་ཚེག་སྒྲ་དང་མེ་སྟག་ཁྲོམ་ཁྲོམ་བྱས་བྱུང་འཚམས་གཏོར་མ་ནས་མེ་འོད་ཆད་དེ་གཡབ་ཁྲའི་ཕྱིར་སོང་བ་ན། ཕྱག་གཡོག་སོགས་ཕྱི་ན་ཡོད་པ་རྣམས་ཀྱི་བསམ་པ་ལ་གཟིམ་ཁང་གི་ནང་ལ་མེ་ཤོར་བར་འདུག་སྙམ་ནས་གཡབ་ཁྲའི་ནང་དུ་སྟབ་སྟོབ་ཏུ་སླེབ་པར་གྱུར་ཅིང་།
དེ་ནས་མེ་དེ་ནམ་མཁར་འཐོར་ནས་ཕྱོགས་ཐམས་ཅད་ལ་སོང་བ་དེར་ཡོད་ཀུན་གྱིས་མཐོང་བ་ཡིན་ནོ་ཞེས་གྲགས་ལ། དེ་ནས་ཐུགས་དམ་གསང་གཏོར་དེ་ནག་རྩི་ཤར་ནས་གནང་སྟེ། སྐབས་དེར་སྔགས་འཆང་ཉིད་ཀྱི་གསུང་ལས། ངེད་རང་མཆོད་ཡོན་གྱི་དགྲ་བགེགས་རྣམས་ལ་རྟགས་མཚན་མྱུར་དུ་ཡོང་བ་འདུག གཏང་རག་ཏུ་ས་སྐྱའི་མགོན་ཁང་རྣམས་སུ་ཐུགས་གསོ། སྤྱན་གཟིགས། གཏོར་གསོ། བསྐང་གསོ་སོགས་གང་དྲག་མཛོད་གསུངས་ཤིང་། དེ་ནས་རྒྱལ་མཁར་རྩེར་ཞལ་ངོ་རྣམས་ཀྱི་ཚོགས་འཁོར་ཟབ་པར་ཞུས་ཤིང་། སོ་སོ་ནས་འབུལ་སྒྲུབ་བསམ་གྱིས་མི་ཁྱབ་པ་གནང་སྐབས་སུ་སྔགས་འཆང་ཆོས་ཀྱི་རྒྱལ་པོའི་གསུང་ལས།
ད་ལམ་རྟེན་འབྲེལ་ཤིན་ཏུ་ལེགས་ཤིང་དམ་ཚིག་ཤིན་ཏུ་གཙང་བར་འདུག་པས་རྣལ་འབྱོར་པའི་ལམ་གོམས་པའི་རྟགས་ཅིག་སྟོན་པ་ཡིན་ནོ་གསུངས་ནས་སིང་སྦལ་ཆེན་མོ་རེ་ཤོང་བའི་དངུལ་རྐྱན་མདའ་ཚད་མ་ཞིག་ཆང་གིས་བཀང་ནས་དལ་བུས་ལྷུགས་ཤིག་ཞེས་བཀའ་གནང་ནས། ཞལ་གྱེན་དུ་ཅུང་ཞིག་གདངས་ཚུལ་གནང་བར། གཟིམ་གཡོག་པས་དངུལ་རྐྱན་བཏེག་ནས་ཞལ་དུ་ཞུས་པ་ན། ཆུ་སྦུག་དུ་ཆུ་འགྲོ་བ་ལྟར་བདེ་བར་ཁྱུ་རུ་རུ་འགྲོ་བའི་ངོས་དངུལ་རྐྱན་གང་པོ་ཞལ་དུ་རྫོགས་པར་གསོལ་ཏེ། སྐུ་ལ་མ་བདེ་བའི་ཉམས་སོགས་གནོད་པ་ཅུང་ཟད་ཀྱང་མེད་པ་ཆབ་བསང་པ་ཙམ་ཡང་མི་དགོས་པ་སོགས། རྒྱ་གར་གྱི་གྲུབ་ཆེན་རྣལ་འབྱོར་དབང་ཕྱུག་གི་ཡུལ་ཁམས་བཅོ་བརྒྱད་ཀྱི་ཆང་དུས་ཅིག་ལ་ཟད་པར་གསོལ་ཡང་མྱོས་པ་མེད་པར་ལ་སོགས་པའི་རྣམ་ཐར་དང་མཐུན་པའི་གྲུབ་པའི་རྟགས་མཚན་དེ་ལྟ་བུ་མངོན་སུམ་དུ་སྟོན་པར་མཛད་ཅིང་། དེ་ནས་སྔགས་འཆང་བླ་མ་དེ་ཉིད་ཀྱི་ཐོང་ལྕགས་སུ་ཕེབས། མགོན་ཁང་ན་བདག་ཆེན་བློ་གྲོས་རྒྱལ་མཚན་པའི་ལས་སྦྱོར་གནང་བའི་དྲག་པོའི་འབྲུབ་ཁུང་ལིང་ག་སྔགས་ཅན་མཛེ་ཐོད་ཁ་སྦྱོར། དྲག་པོའི་ཐུན་སོགས་བཅས་ཚང་བ་ཡོད་པ་དང་། དྲག་པོའི་སྦྱིན་སྲེག་གི་ཐབ་ཁུང་སོགས་དང་།
བདག་ཆེན་རིན་པོ་ཆེའི་གསོལ་ཕོད་རེ་ཕོད། དབུ་ཞྭ་ཞྭ་ནག བཞུགས་གདན་སོགས་ཐམས་ཅད་ད་ལྟའི་བར་དུ་ཡོད་པའི་དྲག་པོའི་མགོན་ཁང་ཁྱད་པར་ཅན་དེར། སྤྱི་དགོས་ཀྱི་བསྟན་དགྲ་རྣམས་ལ་དམིགས་ནས་བདུན་ཕྲག་གསུམ་དུ་སྐུ་མཚམས་བཅད་རྒྱ་གནང་ནས། ལས་སྦྱོར། ལས་མཐའ་བཏུལ་བ་སོགས་མཐར་ཕྱིན་པར་གནང་རྗེས་སུ་བདག་ཆེན་བློ་གྲོས་རྒྱལ་མཚན་པའི་གསོལ་ཕོད་རེ་ཕོད། དབུ་ཐེབ་སོགས་སྐུ་ལ་བཞེས་པའི་ཆས་གཞུག་གནང་། རྒྱལ་རྩེ་ནས་བདག་པོ་མའི་དྲུང་སོགས་དང་། བན་གཙང་པའི་ཕྱག་གཡོག་དང་བཅས་དྲུག་ཅུ་པའི་གཏོར་བཟློག་ཞིག་གནང་ཞིང་། མགོན་ཁང་དེ་ཉིད་དུ་རྫ་སྡེར་གཉིས་སུ་མགོན་པོ་ཁྲོ་བཅུའི་གཏོར་མ་མར་གྱི་ནོར་བུ་མིག་གསུམ་མེ་རིས་ཀྱི་རྒྱན་ཆ་ཙམ་ཡོད་པ་ཆ་གཉིས་བྱིན་རླབས་མཛད་དེ་འཇོག་པ་གནང་ནས།
འདི་གཉིས་རྒྱལ་རྩེ་པ་ལ་དགོས་སྐབས་གལ་ཆེ་བ་གཉིས་ཡོང་བས་དེ་དུས་རེ་རེ་འཕངས་པས་དོན་འགྲུབ་པར་ཡོང་གསུངས་བས་ལུང་བསྟན་དང་བཅས་འཇོག་པ་གནང་ཞིང་། དེ་དག་དང་དུས་མཚུངས་པར་གདན་ས་ཆེན་པོར་གཞིར་བཞུགས་སྐྱ་སེར་ཕྱོགས་མཐའི་མི་དམངས་ཐམས་ཅད་ཀྱི་མཐོང་བར། ཧོར་ཟླ་གསུམ་པའི་ཉེར་དགུའི་ནུབ་ས་རུབ་པ་ན་འགའ་ཞིག་གི་མཐོང་སྣང་ལ་གདན་ས་ཆེན་པོའི་བཞི་ཐོག་ནས་བྱུང་ཟེར་བ་དང་། ལ་ལས་པུ་ཏྲ་ཁང་ནས་བྱུང་ཟེར་བའི་གང་ལྟར་ཀུན་གྱི་མཐོང་བར་གདན་ས་དན་ཁྲོད་ནས་བཙོ་རྫ་མ་ཙམ་ཞིག་བྱུང་ནས་དལ་བུས་ལུང་གྲོག་ཐད་དུ་ཅུང་ཞིག་བསྡད། དེ་རྗེས་ཁའུའི་རོང་ནས་ལང་པ་ལྟ་བུའི་བཙོ་སྔ་མ་ལས་ཉིས་འགྱུར་གྱི་ཆེ་བ་ཅིག་བྱུང་ནས་སྔ་མ་དེའི་རྗེས་ཙམ་དུ་སླེབ་པ་ན། དེ་ནས་སྡེའི་དཀྱིལ་ནས་བྱུང་བ་འདྲ་བའི་བཙོ་ཤིན་ཏུ་ཆེ་བ་ཞིག་བྱུང་ནས་དབུས་རིའི་ཐད་ཙམ་དུ་མེ་ལྟག་མང་པོ་ཆད་ནས་ཕྱོགས་བཅུར་འཐོར། དེ་ནས་བཙོ་གསུམ་པོ་དེ་རེག་ལ་མ་འབྲེལ་ཙམ་དུ་དབུས་རི་བརྒལ་ནས་སོང་བ་ཐམས་ཅད་ཀྱི་མཐོང་ཞིང་། དབུས་རི་བརྒལ་ནས་ཆ་གཉིས་སུ་གྱེས་ནས་གཅིག་འབྲོག་པ་བརྒྱ་དཔོན་གྱི་ས་ཆ་ཤྲཱི་རི་བྲག་གི་རྩ་བར་བབས་པས་བྲག་གས་པའི་སྲུབ་ནས་ཁྲག་རྒྱུགས་པས་བོང་ཆུའི་གཞོགས་ཅིག་ཁྲག་མདོག་ཏུ་གྱུར་པ་སོང་བྱུང་ཟེར་བ་ས་ཡུལ་དེ་ཕྱོགས་ནས་བྱུང་བའི་སྐྱ་སེར་ཐམས་ཅད་མགྲིན་གཅིག་ཏུ་གླེང་བ་བྱུང་ཞིང་། སླར་གདན་ས་རང་ནས་ཕྱིན་པའི་མི་སྣ་རྣམས་ཀྱིས་ཀྱང་དངོས་སུ་མཐོང་ངོ་ཞེས་ཐོས་ལ། ཆ་གཅིག་ངམ་རིང་ཐེག་མཆོག་གླིང་གི་སྤེན་བད་ལ་ཕོག་པ་ན།
དེའི་ཚེ་བྱང་པ་བཀྲས་སྟོབས་པས་ཐེག་མཆོག་གླིང་དུ་སྔགས་པ་མང་དུ་བསྡུས་པ་རྣམས་དང་ཁྱད་པར་བོ་དོང་གི་སྔགས་པ་རྣམས་ངག་མཐུན་པར། རྔོད་ལའི་རྩེར་བཙོ་གསུམ་བྱུང་ནས་ཚུར་སླེབ་པ་ན་གཅིག་ཏུ་འགྲིལ་ཏེ་ཐེག་མཆོག་གླིང་རང་གི་སྤེན་བད་ལ་ཕོག་པས་སྤེན་མས་མེ་བླངས་ཏེ་ཚིག་པ་ན། སྔགས་པ་རྣམས་ཀྱི་གཏོར་མ་དང་ཐུན་འདྲ་རྒྱག མདོ་ཕྲན་གྱི་པོ་ཏི་འདྲ་བ་བརྡབས་པ་སོགས་གང་དྲག་ཅི་དྲག་བྱེད་པར་འདུག་ཅེས་ཁོ་རང་སྔགས་པ་རྣམས་ཀྱིས་དངོས་སུ་སྒྲོག་པར་གྱུར་ཅིང་། ཕྱིས་སོར་བྱང་པའི་དཔོན་རིགས་རྣམས་ཀྱང་མགྲིན་གཅིག་ཏུ་གླེང་བར་བྱེད་དོ་ཞེས་ཐོས་སོ། ། དེ་ལྟ་བུའི་ལོ་རྒྱུས་དེ་རྣམས་ནི་བདག་གི་བླ་མ་འཇམ་དབྱངས་སྐུ་མཆེད་ཀྱི་གསུང་ལས་ཇི་ལྟར་འབྱུང་བ་བཞིན་དང་། དུས་མཚུངས་བདེན་པར་སྨྲ་བ་གཞན་དག་གི་ངག་ལས་ཀྱང་ཐོས་པ་བཞིན་བཀོད་པ་ཡིན་ལ། དེ་ལྟར་སྔགས་འཆང་ཆོས་ཀྱི་རྒྱལ་པོས་དམ་ཉམས་ལྷ་ས་རྫོང་པ་ཆར་གཏོགས་དང་བཅས་པ་ལ་དམིགས་ནས་གདན་སའི་དུས་མདོས་ཆེན་མོ་འདི་ཉིད་ནུབ་ཕྱོགས་ལ་གནང་བ་ནས་བཟུང་། ཡུན་རིང་མ་ལོན་པར་བསྟན་དགྲ་དམིགས་ཡུལ་ཐམས་ཅད་གཏན་རླག་ཏུ་གྱུར་ཅིང་། དེ་ནས་སླར་ཡང་མདོས་གཏོར་སྔར་གྱི་རྒྱུན་བཞིན་ཤར་ཕྱོགས་ལ་གནང་བའི་ཕྱག་ལེན་དེ་ཉིད་ད་ལྟའི་བར་དུ་ལོ་རེ་བཞིན་རྒྱུན་མ་ཆད་པར་སྒྲུབ་པ་ལ་བརྟེན།
བླ་མ་གོང་མ་རྣམས་ཀྱི་ཐུགས་རྗེ་དང་བཀའ་སྲུང་ཁྱད་པར་ཅན་རྣམས་ཀྱི་མཐུ་རྩལ་ལ་བརྟེན་སྤྱི་དང་བྱེ་བྲག་གི་དགྲ་བོ་ཐམས་ཅད་འབད་པ་མེད་པར་རང་ཞིར་གྱུར་ཏེ། དཔལ་ལྡན་ས་སྐྱ་པའི་སྡེ་བསྟན་པ་གདུང་བརྒྱུད་དང་བཅས་པ་ཡར་ངོའི་ཟླ་བ་ལྟར་འཕེལ་ཞིང་རྒྱས་ནས་མི་མཐུན་པའི་ཕྱོགས་ཐམས་ཅད་ལས་རྒྱལ་ཞིང་བཀྲ་ཤིས་དང་བདེ་ལེགས་ཀྱི་དཔལ་འབར་ཏེ་དེང་སང་གི་བར་དུ་དར་ཞིང་རྒྱས་པར་གྱུར་པའི་ལེགས་ཚོགས་ཕུན་སུམ་ཚོགས་པ་འདི་བཞིན་བྱུང་བ་ཡིན་ནོ། ། དེ་ལྟ་བུའི་གདན་ས་ཆེན་པོ་དཔལ་ལྡན་ས་སྐྱའི་དུས་མདོས་ཆེན་མོ་འདི་ཉིད་སྒྲུབ་པའི་ཚེ་མཁའ་འགྲོ་ཆོས་སྐྱོང་རྣམས་ཀྱིས་བླ་མ་གོང་མ་རྣམས་ཀྱི་བཀའ་བཞིན་སྤྱི་དགོས་ཀྱི་བསྟན་དགྲ་གདུག་པ་ཅན་རྣམས་དྲག་པོ་མངོན་སྤྱོད་ཀྱིས་སྒྲོལ་བའི་ལས་མཛད་པ་ལ་རང་གི་ངང་གིས་འཇུག་པའི་ཚུལ་གྱིས་གང་བཅོལ་བའི་ལས་རྣམས་འབད་མེད་དུ་བསྒྲུབས་པ་ནི་ངེས་པའི་དོན་ལ་གནས་པ་ཡིན་ཏེ། དེའི་ཚུལ་རྣམས་སྔོན་བྱོན་པའི་རྩོད་པ་དང་བྲལ་བའི་སྐྱེས་བུ་མཆོག་དག་གི་ཐུགས་དམ་གཟིགས་སྣང་ལ་ཤར་བའི་ངོ་མཚར་བའི་ལོ་རྒྱུས་འདི་ལྟར་ཐོས་ཏེ། དེ་ཡང་སྔོན་གྱི་དུས་སུ་དཔལ་ལྡན་ས་སྐྱ་པའི་བསྟན་པའི་གསལ་བྱེད་ཆེན་པོ་ཀུན་མཁྱེན་ཆེན་པོ་བསོད་ནམས་སེང་གེ་ཉིད་གདན་ས་ཆེན་པོའི་དུས་མདོས་དང་སྟབས་ཅིག་པར་གདན་སར་ཕེབས་སྐབས། ཉེར་དགུའི་ཉིན་གདན་ས་པ་དཔོན་སློབ་རྣམས་ཀྱིས་ཚོགས་ཆེན་མོར་རོལ་མོ་བཅམས་ཏེ། ཤཱ་ས་ནའི་སྔགས་དབྱངས་དང་། ལས་མཁན་གྱི་བསྟོད་བསྐུལ་གྱི་དབྱངས་རྣམས་མཛད་སྐབས། ཀུན་མཁྱེན་ཆེན་པོ་སྒོ་རུམ་ཡེ་ཤེས་མགོན་པོའི་དྲུང་ན་བཞུགས་ཡོད་པའི་ཞུགས་དགོངས་ལ་དབྱངས་དང་རོལ་མོ་རང་ལ་དགོས་པར་ཆེར་མེད་དམ། དེ་བས་ངེད་རང་ཡེ་ཤེས་པ་དངོས་དང་ཁྱད་པར་མེད་པའི་བསེ་མགོན་འདི་ཉིད་ཀྱི་དྲུང་དུ་བཟླས་པ་བྱས་པ་འཐད་དགོངས་ནས་དེ་བཞིན་མཛད་ཅིང་བཞུགས་པས།
དར་ཙམ་ཞིག་ལ་ཡེ་ཤེས་ཀྱི་མགོན་པོ་ལྕམ་དྲལ་ལས་མཁན་དང་བཅས་པ་རྣམས་མངོན་སུམ་དུ་གཟིགས་སྣང་ལ་ཤར་ཏེ། ཁོང་ཆོས་སྐྱོང་རྣམས་ནི་ཚོགས་ཆེན་མོའི་དབྱངས་རོལ་དང་བསྟུན། ཕན་ཚུན་གཅིག་གི་གཅིག་ལ་ཁྱོད་འགྲོ་རན་བྱུང་། ང་འགྲོ་རན་བྱུང་ཟེར་བ་སོགས་མི་ལ་མིས་ལབ་པ་ལྟར་བྱས་ནས་ཐོག་མར་ལས་མཁན་རྣམས་དང་། མཐར་གུར་གྱི་མགོན་པོ་རང་ཡང་བྱོན་སོང་བས། ཀུན་མཁྱེན་ཆེན་པོའི་ཐུགས་ལ་ས་སྐྱ་པའི་ཕྱག་ལེན་རྣམ་པར་དག་པའི་དབྱངས་རོལ་འདི་རྣམས། གཞན་གྱི་ཏིང་ངེ་འཛིན་ལོ་བརྒྱ་བསྒོམ་པ་དང་། སྔགས་ལོ་བརྒྱ་བཟླས་པ་བས་ནུས་པ་ཆེ་བ་འདུག་དགོངས་ནས་ཐུགས་ལྷག་པར་དད་དེ། དེ་དུས་ཞབས་དྲུང་ན་ཡོད་པའི་སྐལ་ལྡན་འགའ་ལ། ཨ་ལ་ལ་ས་སྐྱ་པའི་དབྱངས་རོལ་གྱི་ཕྱག་ལེན་འདི་རྣམས་ངོ་མཚར་ཆེན་པོ་རེད།
ངེད་ལ་མཐོང་སྣང་ཡ་མཚན་ཅན་འདི་ལྟར་བྱུང་གསུངས་ཤིང་། གཞན་ཡང་ཉམས་ལྡན་གྱི་གསུང་གིས་ར་ལྤགས་འདི་ཚོ་ཡང་ཉེད་དགོས་རྒྱུར་འདུག བོང་སྐད་འདི་ཚོ་ཡང་འདོན་དགོས་རྒྱུར་འདུག་ཅེས་ཀྱང་གསུངས་པར་གྲགས་ཤིང་། གཞན་ཡང་འདི་ལྟ་བུའི་ལོ་རྒྱུས་ཡིད་ཆེས་ཅན་མང་དུ་ཡོད་ཀྱང་འདིར་ཡི་གེས་འཇིགས་ནས་མ་སྤྲོས་ལ། རྒྱས་པར་ཤེས་པར་འདོད་ན་ཁོ་བོའི་ངག་ལས་བཙལ་བར་བྱ་ཞིང་། སྤྱིར་ཡང་རྗེ་བཙུན་འཇམ་པའི་དབྱངས་ཀྱི་རྣམ་པར་སྤྲུལ་པ་གདོན་མི་ཟ་བའི་དཔལ་ལྡན་ས་སྐྱ་པའི་གདུང་བརྒྱུད་དྲི་མ་མེད་པ་རྣམས་ལས་རིམ་པར་བརྒྱུད་པའི་དབྱངས་རོལ་གྱི་ཕྱག་ལེན་ངོ་མཚར་ཅན་འདི་རྣམས་ནི་ལེགས་པར་སྦྱངས་ཤིང་ལྷོངས་སུ་ཁྱུར་པ་དག་གིས་གསུང་རབ་ཟབ་མོའི་དོན་གྱི་གནད་རིག་པར་བྱས་ནས། བསྐྱེད་དབྱངས། མཆོད་དབྱངས། བསྟོད་དབྱངས་སོགས་སོ་སོའི་ཏིང་ངེ་འཛིན་དང་མ་བྲལ་བའི་སྒོ་ནས་དང་འདོད་ཀྱི་དད་པ་ཆེན་པོས་ཉམས་སུ་བླངས་ན་སོ་སོ་སྐྱེ་བོ་རྣམས་མགུ་ཞིང་སྤྲོ་བ་ཁྱད་པར་ཅན་བསྐྱེད་པ་དང་། འཕགས་པ་རྣམས་དགེས་པར་འགྱུར་ལ།
དེ་ལ་བརྟེན་ནས་བསོད་ནམས་ཀྱི་ཚོགས་རྒྱ་ཆེན་པོ་ཐོབ་པས་ན་ཕན་ཡོན་དཔག་ཏུ་མེད་པ་དང་ལྡན་པ་ཡིན་ཏེ། དེའི་རྒྱུ་མཚན་འཚང་རྒྱ་བ་ལ་བསོད་ནམས་དང་ཡེ་ཤེས་ཀྱི་ཚོགས་གཉིས་རྫོགས་དགོས་ལ། ཡེ་ཤེས་ཀྱི་ཚོགས་ཀྱང་བསོད་ནམས་ཀྱི་ཚོགས་ལ་རག་ལས་པར་གསུངས་པའི་ཕྱིར་ཏེ། མདོ་བསྡུད་པ་ལས། ཇི་སྲིད་དགེ་བའི་རྩ་བ་ཡོངས་སུ་མ་རྫོགས་པ། ། དེ་སྲིད་སྟོང་ཉིད་དམ་པ་དེ་ནི་རྟོགས་མི་བྱེད། ། ཅེས་གསུངས་པས་སོ། ། གཞན་ཡང་མཁའ་འགྲོའི་དབང་པོ་ཡེ་ཤེས་ཀྱི་སྤྱན་ལྡན་རྣམས་གང་ཟག་དབང་པོ་ཡང་རབ་ཀྱི་དབྱངས་ཀྱི་ང་རོ་ཁོ་ནས་ཀྱང་འགྲུབ་པར་གསུངས་ཏེ། དེའི་ལོ་རྒྱུས་ནི། ལོ་ཙཱ་བ་ཆེན་པོ་རིན་ཆེན་བཟང་པོ་ལ་བོད་ཀྱི་རྒྱལ་པོས་བཀའ་གནང་བ་བཞིན།
ལོ་ཆེན་དེ་ཉིད་ཀྱིས་རྒྱ་གར་དུ་བྱོན་ཆོས་རྣམས་མཁྱེན་ནས་བོད་ལ་འབྱོན་ཁར་སློབ་དཔོན་ཤརྡྷཱི་དྲུང་དུ་ཆོས་སྐྱོང་ཁྱད་པར་ཅན་ཅིག་གནང་དགོས་ཞུས་པས། ཁྱོད་རང་རྡོ་རྗེ་གདན་གྱི་བྱང་སྒོའི་མགོན་ཁང་དུ་ཚོགས་ཀྱི་འཁོར་ལོ་བཤོམ་ལ། ཧཱུྃ་སྲིན་པོའི་གཟུགས་ཀྱི་གདུག་པ་ཅན། ། ཞེས་སོགས་བསྟོད་པ་ཤོ་ལོ་ཀ་གསུམ་པོ་བསྐྱར་གྱིན་བསྟོད་ལ་ལྟས་རྟོགས་ཤིག དེ་ནས་ལྟས་ཁྱད་པར་ཅན་བྱུང་བ་དང་མན་ངག་བྱིན་གྱི་གསུངས། ལོ་ཙཱ་བས་དེ་ལྟར་མཛད་པས་ལྟས་ཅིག་ཀྱང་མ་བྱུང་། སླར་བླ་མ་ལ་ཞུས་པས། བསྟོད་པ་དེ་སྙན་པའི་ངག་གི་གླུར་ལོང་ལ་བསྟོད་ཅིག་གསུངས། དེ་ལྟར་བྱས་པས་ཞག་བདུན་གྱི་ཐོ་རང་གཟིམ་མལ་དུ་མི་ནག་པོ་གཅིག་བྱུང་ནས། ཁྱོད་ལྷོ་ནུབ་ཀྱི་དུར་ཁྲོད་དུ་སོང་ལ་འཇིགས་པའི་ང་རོའི་སྐད་ལ་དཔེ་གྱིས་ལ་བསྟོད་ཅིག་ཟེར་བ་བྱུང་བས་རྡོ་རྗེ་གདན་གྱི་ལྷོ་ནུབ་ཀྱི་དུར་ཁྲོད་དུ་བྱོན་ནས་ཚོགས་འཁོར་བཤམ་སྟེ་གསོལ་བ་བཏབ་པས།
ཇི་ཞིག་ཙ་ན་མི་རོ་ཆེན་པོ་གཅིག་ལ་སྟག་གཉིས་བབས་ནས་ངར་གྱིས་བཟའ་ཡི་འདུག་པས་དེ་འཇིགས་པའི་ང་རོར་གོ་ནས། སླར་རྡོ་རྗེ་གདན་གྱི་མགོན་ཁང་དུ་ལོག་ནས་སྟག་རོ་བཟའ་བའི་ངར་སྐད་ལ་དཔེ་བྱས་ཏེ། སྲིན་གཟུགས་མ་ལ་སྟག་མོའི་ངུར་དབྱངས་མཛད་ནས་བསྟོད་པ་མཛད་པས། ཞག་གསུམ་གྱི་སྲོད་ལ་འཇིག་རྟེན་གྱི་ཁམས་གང་བའི་ནག་པོ་ཆེན་པོའི་སྐུ་མིའུ་ཐུང་གེལ་བའི་འདུག་སྟངས་ཅན་གྲི་ཐོད་ཐུགས་ཀར་སྟེང་འོག་ཏུ་འཛིན་པ། གཎྜེ་ཕྱག་གི་དབུས་ན་བསྣམས་པ་ཞིག་ཞལ་གཟིགས་པས། རེ་ཞིག་ཐུགས་དྲན་མེད་དུ་བརྒྱལ། བརྒྱལ་བ་དེ་སངས་པ་དང་གཟིགས་ཙ་ན་དེའི་སྐུ་ལས་ཀྱཻ་རྡོ་རྗེ་དང་། འཁོར་ལོ་བདེ་མཆོག་ལ་སོགས་པའི་ཡི་དམ་བསམ་གྱིས་མི་ཁྱབ་པ་འཕྲོས། བདག་གི་ལུས་ལ་ཐིམ་སྙམ་བྱེད་པ་དང་། དགའ་བདེའི་ཏིང་ངེ་འཛིན་གྱི་སྒོ་དུ་མ་ཐུགས་ལ་འཁྲུངས་ཏེ་ཞག་གསུམ་གྱི་ཉི་མ་སྔ་དྲོ་ཚུན་ཏིང་ངེ་འཛིན་གཅིག་གི་ངང་ལ་གནས་པར་གྱུར།
དེ་ལས་སད་པ་ནའང་མཧཱ་ཀཱ་ལ་ཉིད་དེ་ཁར་སྣང་སྟེ། ནག་པོ་ཆེན་པོའི་ཞལ་ནས་གདམ་ངག་རྗེས་སུ་ནོད་ཅིག བོད་དུ་བསྟན་པ་སྲུང་བ་ལ་བདག་ཁྱོད་དང་གདོང་ནས་འགྲོ་བར་བྱའོ་ཞེས་གསུང་བྱོན། དེའི་ཚེ་ནག་པོ་ཆེན་པོའི་འགྱིང་ལ་གཟིགས་ཤིང་བྲམ་ཟེ་ཆེན་པོས་མཛད་པའི་བསྟོད་པ་སྔོན་ཚེ་བདེ་གཤེགས་མ་ལ་མགོན་པོའི་འགྱིང་དབྱངས་མཛད། དབྱངས་འདི་ལ་ཆེ་ཆུང་གཉིས་ཡོད་པའི་ཆེ་བ་རོ་ལང་མ་ཞེས་གྲགས་པ་ཡོ་གའི་དབྱངས་དང་མཐུན་པ་ཅིག་ཡོད་པ་དེ་རྒྱུན་ཆད་ནས་མི་བཞུགས། དིང་སང་གི་འདི་ཆུང་བ་ཡིན་ཞེས་གསུངས། དུས་དེ་ནས་བཟུང་སྟེ་ཆོས་སྐྱོང་འབྲལ་མེད་དུ་གཟིགས་ཀྱི་ཡོད་གསུངས་སོ། དེ་ནས་བླ་མ་ལ་ཞུས་པས། ད་དུང་ལྷ་མོ་ལ་སྔར་བཞིན་གྱིས་གསུངས་པས། དེ་ལྟར་བྱས་པས་རྨི་ལམ་དུ་བུད་མེད་ནག་མོ་གཅིག་བྱུང་ནས།
མཧཱ་བོ་དྷིའི་གནྡྷོ་ལའི་རྩར་སོང་ལ་རླུང་ཕོག་པའི་ཤུ་སྒྲ་ལ་དཔེ་གྱིས། རྡོ་རྗེ་གདན་གྱི་སྐོར་ཁང་གི་ཤིང་པ་ཤ་རུའི་ཡལ་ཁ་འགྱིང་པ་ལ་དཔེ་གྱིས་ལ་རེས་འཇོག་ཏུ་གླུ་ལོང་ལ་བོས་ཅིག་ཅེས་ལུང་བསྟན། བསྟོད་པ་མི་ཕམ་མར་གྲགས་པ་དེ་ལྟ་བུའི་དབྱངས་མ་བུ་གཉིས་མཛད་པས་ཉིན་ཞག་གཅིག་ན་ལྷ་མོ་ཡང་ཞལ་གཟིགས། དེ་ནས་བླ་མས་བཀའ་བསྒོས་རྗེས་གནང་མན་ངག་རྣམས་གནང་སྟེ་བོད་དུ་བྱོན། ཆོས་སྐྱོང་གི་རྟེན་དང་མན་ངག་རྣམས་བོད་དུ་བྱོན་པ་ཙམ་གྱི་ལྷ་འདྲེ་ནུས་པ་ཅན་རྣམས་དང་། བོན་པོ་ནུས་པ་ཅན་རྣམས་ནུས་པ་ཆུང་དུ་སོང་ཟེར། ལན་ཅིག་བོན་པོ་དང་འགྲན་ཏེ། ལོ་ཆེན་གྱིས་པུ་ཏྲ་ལ་ལས་བཅོལ་བས། པུ་ཏྲ་བོན་པོའི་སྟེང་དུ་འགྲོར་མ་བཏུབ་ཅིང་ལོག་ལ་ཁད་བྱུང་བ་ལ། སྔགས་རྣམས་ཞང་གཞུང་གི་སྐད་དུ་བསྒྱུར་ཏེ་ལས་སྦྱོར་བྱས་པས་དེ་མ་ཐག་འགྲུབ་པར་བྱུང་བས།
དེ་ཕྱིན་ཆད་བོད་རྦད་བསད་གསུམ་ཞང་གཞུང་གི་སྐད་དུ་ཡོད་པ་ཡིན་གསུངས། དུས་ཕྱིས་སློབ་དཔོན་པདྨས་བསམ་ཡས་སུ་གཏེར་དུ་སྦས་པ་འཐོན་པ་ལའང་དེ་བཞིན་བྱུང་བས། ཕྱི་རབ་ལ་དེ་ལྟར་བྱས་པས་ཕན་པར་མཁྱེན་པ་ཡིན་ཞེས་གསུངས་བས་དིང་སང་པུ་ཏྲའི་བོད་རྦད་བསད་གསུམ་ལ་སཾ་སྐྲི་ཏའི་སྐད་ཀྱི་ཀླག་ལུགས་བྱེད་པ་དང་། སྐད་རིགས་དུ་མ་འདྲེས་པ་སོགས་ནི་ས་སྐྱའི་གོང་མ་རྣམས་ཀྱི་དགོངས་པ་མིན་པར་གསལ་ལོ། ། དཔལ་ལྡན་ལྷ་མོ་ལ་རྒྱ་བོད་ཀྱི་སོ་འཚམས་སུ་ལོ་ཙཱ་བ་ཆེན་པོ་ཐུགས་སྐྱོ་བ་གཅིག་ལ་ཆུ་བོ་ཆེན་པོ་ཞིག་གི་རྦ་རླབས་ཀྱི་ཉེར་ལ་གཟིགས་ནས། ཏིལ་མར་གྱིས་བསྐུས་ལ་དབྱངས་མཛད་པ་དེང་སང་གི་འདི་ཡིན་ནོ། ། ལྷ་མོ་འདི་ཉིད་ཞི་དྲག་ཕྱེད་མ་ལ་སངས་རྒྱས་ཀྱི་མཛད་པའི་བསྟོད་པ་ཡོད་དོ། ། ལོ་ཆེན་བོད་དུ་བྱོན་དུས་ཆུ་བོ་ཆེན་པོ་ལ་བརྒལ་བ་ན་ཀླུ་རྣམས་ཀྱི་བསྟོད་པའི་དཔེ་བརྐུས་ནས་ཆུ་ལ་འཁྱེར། དེར་རྗེས་ཐོ་གླིང་གསེར་གྱི་ལྷ་ཁང་དུ་ལྷ་མོ་ཡུན་རིང་མ་བྱོན་པར། ལོ་ཆེན་གྱི་ལྷ་མོ་ལ་གསོལ་བ་བཏབ་པའི་ཚེ།
ལྷ་མོའི་བསྟོད་པ་དེའི་ཤོ་ལོ་ཀ་གཅིག་འཁྱེར་བྱོན་ནས་ལོ་ཆེན་ལ་གནང་། གཞན་རྣམས་ཀླུས་བདག་ལ་བསྟོད་ཀྱིན་འདུག་པས་འཁྱེར་མ་ཡོང་། ང་ཁྱེད་ཅན་དུ་ད་བར་ཡོང་མ་ཁོམ་པ་ཀླུ་རྣམས་ཀྱི་བསྟོད་པ་དེའི་གདངས་སྙན་པས་ཡེངས་པ་ཡིན་གསུངས། དེ་ནས་ལོ་ཙཱ་བས་གླིང་བུ་ལྟར་སྒྲ་སྙན་ཅིང་གསུང་རྩེར་ནས་ལྷ་མོ་ལ་བསྟོད་པ་ཤོ་ལོ་ཀ་གཅིག་པོ་དེས་བསྐྱར་གྱིན་བོས་པས་མྱུར་དུ་འབྱོན་པ་ཅིག་བྱུང་གསུངས་བར་གྲགས་ཤིང་། ཡང་དུས་ཕྱིས་བདག་ཆེན་རྡོ་རྗེ་འཆང་བློ་གྲོས་རྒྱལ་མཚན་ཉིད་ནོར་བུ་ཁྱུང་རྩེར་ཕེབས་པའི་སྐབས་ཞིག་གི་ཚེ། ཐམས་ཅད་མཁྱེན་པ་ཆོས་རྗེ་རྐྱང་འདུར་བ་དཔོན་སློབ་དང་གཟིམ་ཁང་སྟེང་འོག་ཏུ་མཛད་ནས་བཞུགས། རྗེ་དཔོན་སློབ་རྣམས་ཀྱི་ཚོམ་འོག་ཏུ་ཆོས་སྐྱོང་རྣམས་ལས་ལ་བསྐུལ་བའི་རོལ་མོ་དྲག་རྡུང་མཛད་པ་ན། སྟེང་དུ་ཆོས་རྗེ་རྐྱང་འདུར་བའི་དགོངས་པ་ལ། མཚན་ཉིད་པ་རྒན་པོའི་སྐྱོན་གྱིས་སླད་པའི། རྔ་རྡུང་འདི་ལ་རང་འབྱུང་ཆེན་པོ་མེད་དམ་སྙམ་པ་བྱུང་།
དེ་ནས་ཅུང་ཟད་སོང་བའི་དུས་ཆོས་རྗེ་རྐྱང་འདུར་བའི་གཟིགས་སྣང་ལ་སྤྲུལ་པའི་མི་ནག ཁྱི་ནག བྱ་ནག་སོགས་ཕོ་ཉ་མང་པོས། འབྱུང་པོ་ཆེན་པོ་སྣམ་སྦྱར་ཏ་ཧུན་གསེར་མ་ཐང་ཐེབ་གྱོན་པ་དང་བཅས་པའི་སྐེ་ནས་ཞགས་པས་བཟུང་། ལག་པ་བསྡམས་པ་ཅིག་དཀར་ཁུང་གི་མཐོང་ཁ་ནས་ཚོམ་ཆེན་འོག་མའི་འབྲུབ་ཁུང་ནང་དུ་ཐོགས་མེད་དུ་འཁྲིད་སོང་བ་གཟིགས། ཞག་གཅིག་སོང་རྗེས་ཕྱིར་ཤོར་སོང་། དགོང་ཐུན་གྱི་ཐུགས་དམ་གྱི་ཚེ་སླར་ཡང་གོང་བཞིན་འཁྲིད་ནས་མཐུ་དང་སྟོབས་མེད་པར་དམ་ལ་ཐོགས་པར་གཟིགས་ཏེ་མི་ཕྱེད་པའི་དད་པ་ཐོབ། དེ་ཕྱིན་ཆད་རྔ་རྡུང་ལ་ཡིད་གང་ཡོད་ཆེས་པ་གཅིག་བྱུང་བར་གདའ་ཞེས་བདག་ཆེན་རྡོ་རྗེ་འཆང་གི་རྣམ་ཐར་ལས་འབྱུང་བ་ཡིན་ནོ། ། དེ་ལྟར་གདན་ས་ཆེན་པོ་དཔལ་ལྡན་ས་སྐྱའི་དུས་མདོས་ཆེན་མོ་བྱུང་ཚུལ་གྱི་ལོ་རྒྱུས་བླ་མ་དང་བསྟན་སྲུང་དགེས་པའི་མཆོད་རྫས་ངོ་མཚར་ཕྲེང་བ་ཞེས་བྱ་བ་འདི་ཡང་། འཛམ་གླིང་བསྟན་པའི་མངའ་བདག་རྗེ་བཙུན་ས་སྐྱ་པའི་གདུང་རིགས་དྲི་མ་མེད་པར་སྐུ་འཁྲུངས་ཤིང་།
མཐུ་སྟོབས་དང་ཐུགས་རྗེ་ཚད་མེད་པའི་མངའ་བདག་ཏུ་གྱུར་པ་ངེས་པའི་དོན་དུ་འཇམ་པའི་དབྱངས་ཉིད་ངུར་སྨྲིག་ན་བཟའ་དང་། གོས་དཀར་ལྕང་ལོའི་མཛེས་པའི་སྐུའི་སྣང་བརྙན་ཐ་དད་དུ་བསྟན་ནས་སེམས་ཅན་གྱི་དོན་དུ་བསམ་བཞིན་སྤྲུལ་པའི་སྐུར་བྱོན་པ་ལ་སོམ་ཉི་དང་བྲལ་བའི་རིགས་ལྡན་ཆོས་ཀྱི་རྒྱལ་པོ་འཇམ་པའི་དབྱངས་སྐུ་མཆེད་དང་། དུས་གསུམ་གྱི་རྒྱལ་བ་སྲས་དང་སློབ་མར་བཅས་པ་ཐམས་ཅད་ཀྱི་སྤྱི་གཟུགས་དམ་པར་གྱུར་པ་རིགས་ཐམས་ཅད་དང་དཀྱིལ་འཁོར་ཐམས་ཅད་ཀྱི་ཁྱབ་བདག་དྲུག་པ་རྡོ་རྗེ་འཆང་དང་གཉིས་སུ་མ་མཆིས་པ་རྗེ་བཙུན་མུས་པ་ཆེན་པོ་རྡོ་རྗེའི་འཆང་སངས་རྒྱས་རྒྱལ་མཚན། སྤྲུལ་པའི་སྐུ་ལོ་ནས་སྤྱན་སྔ་རིན་པོ་ཆེ་ཀུན་དགའ་དོན་འགྲུབ་ལ་སོགས་ཏེ་ཡོངས་འཛིན་ཆོས་བཞིན་དུ་སྤྱོད་པ་དུ་མའི་ཞབས་རྡུལ་སྤྱི་བོས་ལེན་ཅིང་། སྙིགས་མའི་དུས་འདིར་བསྟན་པ་དང་སེམས་ཅན་གྱི་དོན་རྒྱ་ཆེན་པོ་གྲུབ་ན་སྙམ་པའི་རྒྱལ་བའི་སྲས་ཀྱི་རྣམ་ཐར་གྱི་ཆ་ཙམ་འཛིན་པ་དཔལ་ས་སྐྱ་པ་སྔགས་འཆང་ངག་དབང་ཀུན་དགའ་བསོད་ནམས་གྲགས་པ་རྒྱལ་མཚན་དཔལ་བཟང་པོས་རིགས་དང་ཆོས་ཀྱི་བུ་ལ་སོགས་ཏེ་རང་དང་སྐལ་བ་མཉམ་པའི་སློབ་མའི་ཚོགས་རྣམས་ལ་ཕན་པར་བསམ་ཞིང་། རྩ་བརྒྱུད་ཀྱི་བླ་མ་དང་བསྟན་སྲུང་དབང་པོའི་ཚོགས་རྣམས་ཀྱང་དགེས་པར་གྱུར་ཅིག་སྙམ་པའི་ལྷག་བསམ་རྣམ་པར་དག་པའི་ཀུན་ནས་བླངས་ཏེ། མེ་ཕོ་སྟག་གི་ལོ་ཧོར་ཟླ་བཅུ་གཅིག་པའི་དམར་ཆ་མཁའ་འགྲོ་འདུ་བའི་དུས་ཁྱད་པར་ཅན་གྱི་ཚེ་གདན་ས་ཆེན་པོ་དཔལ་ལྡན་ས་སྐྱའི་དུས་མདོས་ཆེན་མོ་བསྒྲུབ་པའི་ཆོ་གའི་མཚམས་རྣམས་སུ་མགྱོགས་པར་བྲིས་ཏེ། བཞི་ཐོག་བླ་བྲང་གི་ཡངས་རྩེ་མཁའ་སྤྱོད་བདེ་བ་ཅན་སྨོན་གནས་ཡིད་འོང་ཚལ་དུ་ལེགས་པར་སྦྱར་བའི་ཡི་གེ་པ་ནི་ཤབ་སྟོད་པ་བཀྲ་ཤིས་དོན་འགྲུབ་ཀྱིས་བགྱིས་སོ། ། འདི་སྦྱར་དགེ་བས་རྩ་བརྒྱུད་བླ་མ་དང་། ། བསྟན་སྲུང་དམ་ཅན་རྒྱ་མཚོ་རབ་མཉེས་ནས། །
བདག་ཅག་དཔོན་སློབ་བུ་སྡུག་ལྟར་བསྐྱངས་ཏེ། ། འདི་ཕྱིའི་དོན་ཀུན་ཡིད་བཞིན་འགྲུབ་གྱུར་ཅིག དེ་དེ་བཞིན་དུ་གྱུར་ཅིག དེ་ལས་གཞན་དུ་ནམ་ཡང་མ་གྱུར་ཅིག། །། སརྦ་མངྒ་ལཾ། ཀ་ལྱ་ན་ཝརྡྷནྷཱུ།། །། ༈ མཁན་ཆེན་ཨ་པད་རིན་པོ་ཆེའི་དགོངས་བཞེད་ལྟར་གུ་རུས་ཞབས་ཞུ་བགྱིས་པའོ།། PAGE * MERGEFORMAT 20 ཨ་མྱེས་ཞབས། གདན་ས་ཆེན་པོ་དཔལ་ལྡན་ས་སྐྱའི་དུས་མདོས་ཆེན་མོ་བྱུང་ཚུལ་གྱི་ལོ་རྒྱུས། PAGE * MERGEFORMAT 19
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
