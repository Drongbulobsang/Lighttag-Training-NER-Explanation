གསུང་འབུམ། ངག་དབང་ཀུན་དགའ་བསོད་ནམས།
པོད ༡༨༤
གྲུབ་མཐའི་རྣམ་གཞག་མདོ་ཙམ་བཤད་པ་ལུགས་གཉིས་གསལ་བའི་ཉིན་བྱེད།
༄༅། །དཔལ་ལྡན་ས་སྐྱ་པའི་སྔགས་ཕྱོགས་ཀྱི་བསྟན་འཛིན་ངོར་རྫོང་རྣམ་གཉིས་ཀྱི་ཀྱཻ་རྡོ་རྗེ་མན་ངག་ལུགས་ཀྱི་ཕྱག་ལེན་གྱི་རིམ་པ་གཙོ་བོར་གྱུར་པའི་ཟབ་མོའི་གནད་འགའ་ཞིག་ལ་བཞེད་ཚུལ་མི་འདྲ་བའི་གྲུབ་མཐའི་རྣམ་གཞག་མདོ་ཙམ་བཤད་པ་ལུགས་གཉིས་གསལ་བའི་ཉིན་བྱེད་ཅེས་བྱ་བ་བཞུགས་སོ།། ན་མོ་གུ་རུ་བུདྡྷ་དྷྭ་ཛ་ཡེ། བླ་མ་དང་གཉིས་སུ་མེད་པའི་རྗེ་བཙུན་ངག་གི་དབང་ཕྱུག་ལ་གུས་པས་ཕྱག་འཚལ་ལོ། ། གངས་ཅན་ལྗོངས་འདིར་ཐུབ་དབང་རྒྱལ་ཚབ་མཆོག ། ས་སྐྱའི་བླ་ཆེན་ཡབ་སྲས་ཁུ་དབོན་སོགས། ། རིམ་པར་བྱོན་པ་རྣམས་དང་ཁྱད་པར་དུ། ། སྔགས་འཆང་བསྟན་པའི་ཉི་མས་བདག་སྐྱོངས་ཤིག ། གཞན་ཡང་བཀའ་དྲིན་མཉམ་མེད་འཁོར་ལོའི་མགོན། ། གྲུབ་མཆོག་དེད་དཔོན་བསོད་ནམས་དབང་པོ་དང་། ། སྦས་པའི་སངས་རྒྱས་སྔགས་འཆང་གྲགས་པའི་མཚན། །
རྒྱལ་བའི་སྤྱི་གཟུགས་མུས་པ་ཆེན་པོ་སོགས། ། རྩ་བའི་བླ་མ་རྣམས་ལ་གུས་བཏུད་ནས། ། ས་སྐྱའི་བསྟན་འཛིན་ངོར་རྫོང་རྣམ་གཉིས་ཀྱི། ། སོ་སོའི་མཁས་པ་དག་གི་བཞེད་པའི་སྲོལ། ། ཅུང་ཟད་འདྲ་མིན་འགའ་ཞིག་ཕྱོགས་གཅིག་ཏུ། ། བསྡེབས་པ་འདི་ལ་བློ་གསལ་འཇུག་པར་རིགས། ། དེ་ལ་འདིར་བོད་ཡུལ་བསྟན་པའི་མངའ་བདག་རྗེ་བཙུན་ས་སྐྱ་པའི་ཡབ་ཆོས་དྲི་མ་མེད་པ་དགེས་མཛད་རྡོ་རྗེ་མན་ངག་ལུགས་ཞེས་ཡོངས་སུ་གྲགས་པའི་ལམ་སྲོལ་རྨད་དུ་བྱུང་བ་འདི་ཉིད་ལ། ས་སྐྱ་པའི་སྔགས་ཕྱོགས་ཀྱི་བསྟན་འཛིན་གྱི་གཙུག་རྒྱན་ངོར་རྫོང་རྣམ་གཉིས་ཀྱི་མཁས་པ་སོ་སོའི་གྲུབ་མཐའི་བཞེད་སྲོལ་མི་འདྲ་བ་དུ་མ་ཞིག་སྣང་བ་ལས། འདིར་ཕྱག་ལེན་གྱི་རིམ་པ་གཙོ་བོར་གྱུར་པའི་ཟབ་མོའི་གནད་རགས་རིམ་ཞིག་བློ་གསལ་རྣམས་འཇུག་པ་བདེ་བའི་ཕྱིར་ཕྱོགས་གཅིག་ཏུ་སྡེབ་སྟེ་སྤེལ་བ་ལ་དོན་གསུམ་སྟེ། གསུང་ངག་འཆད་དུས་སྣང་གསུམ་གྱི་སྔོན་དུ་དབང་བསྐུར་ངེས་པར་འགྲོ་དགོས་པ་དང་མི་དགོས་པའི་རྣམ་གཞག་བཤད་པ།
སེམས་བསྐྱེད་ཀྱི་བརྒྱུད་པ་དང་སློབ་མ་རྗེས་བཟུང་ལ་གྲངས་ངེས་ཡོད་མེད་སོགས་དོན་ཚན་བརྒྱད་ཀྱིས་བཞེད་ལུགས་མི་འདྲ་བའི་རྣམ་དབྱེ་བཤད་པ། ཚོགས་ཀྱི་འཁོར་ལོའི་མཐའ་དཔྱད་ཞར་ལས་འོང་བའི་ལེགས་བཤད་ཀྱི་ཆ་འགའ་ཞིག་བསྟན་པ་དང་གསུམ་ལས། དང་པོ་ལ་མཁས་པ་སྔ་རབས་པའི་དོགས་སྤོང་བཤད་པ་དང་། ཕྱིས་ཀྱི་མཁས་པའི་ལེགས་བཤད་ལས་འབྱུང་ཚུལ་བཤད་པའོ། ། དང་པོ་ནི། པཎྜི་ཏ་ཆེན་པོ་ཤཱཀྱ་མཆོག་ལྡན་གྱིས་མཛད་པའི་གསུང་ངག་རྩོད་སྤོང་ལས་འདི་ལྟར་འབྱུང་སྟེ། ན་མ༔ གུ་རཱ་ཝེ། རྗེ་བཙུན་ཕྱི་མའི་གཞུང་འཛུགས་པར། ། ཁས་ལེན་བྱེད་པོའི་མཁས་གང་འགའ། །
ཁོ་བོ་ཅག་གི་རྗེ་བླ་མས། ། ལམ་འབྲས་དབུ་ཞབས་དཀྲུགས་ཞེས་ཟེར། ། སྣང་གསུམ་ཐོག་མར་རྒྱུ་དུས་ཀྱི། ། དབང་བསྐུར་མི་མཛད་པས་དཀྲུགས་ན། ། རྗེ་བཙུན་ཆེན་པོའི་གཞུང་ཇི་ལྟའི། ། ཁྲིད་ཡིག་མཛད་པས་དེ་ཐལ་ལོ། ། སྐབས་དེར་དངོས་སུ་མ་བཤད་ཀྱང་། ། དོན་གྱི་ཐོབ་པ་ཡིན་ཞེ་ན། ། ཐོག་མར་བློ་ཆོས་སུ་འགྲོ་བའི། ། གདམས་ངག་འཆད་ལ་དབང་མི་དགོས། །
བླ་མའི་རྣམ་གཞག་བཤད་ཙམ་གྱིས། ། དབང་བསྐུར་སྔོན་དུ་འགྲོ་དགོས་ན། ། བླ་མར་མཆོད་བརྗོད་བྱས་པ་ཡི། ། གཞུང་ལུགས་ཀུན་ལ་དེར་ཐལ་ལོ། ། དེ་ལྟར་གཞུང་གི་གོ་རིམ་བཞིན། ། གང་ཟག་གཅིག་ཉིད་དཀྲི་བ་ཡི། ། ཁྲིད་འཆད་ཚེ་ན་རྒྱུ་དུས་ཀྱི། ། དབང་བསྐུར་གང་དུ་བཤད་པ་དེར། ། མཛད་པས་གོ་རིམ་འཁྲུག་འགྱུར་ན། ། འོག་ཏུ་བཤད་པ་ཐམས་ཅད་ཀྱི། །
གོང་དུ་བཤད་པ་སྨོས་ཅི་དགོས། ། ཉམས་སྣང་རྒྱས་པར་བཤད་ཟིན་པའི། ། འོག་ཏུ་བཤད་པས་འཁྲུག་འགྱུར་ན། ། རྡོ་རྗེའི་ཚིག་རྐང་དེ་ཉིད་ཀྱི། ། ཤེས་བྱེད་དེ་ཕྱིར་དེར་འགྱུར་རོ། ། དེས་ན་གཞུང་ཚོགས་ཇི་སྙེད་ཀྱི། ། ལས་དང་པོ་ཞིག་དཀྲི་བའི་ཚེ། ། ཉམས་ལ་སྤྲོ་བ་སྐྱེས་མཛད་ཀྱི། ། ཁྲིད་ཀྱི་ཚུལ་དུ་དེར་མི་འཆད། ། འོན་ཀྱང་སྣང་གསུམ་གཞུང་ཙམ་གྱིས། །
ལམ་འབྲས་རྫོགས་པར་ཁྲིད་ནུས་པའི། ། གང་ཟག་འགའ་ལ་སྣང་གསུམ་གྱི། ། སྐབས་སུ་དབང་བསྐུར་དོན་གྱིས་ཐོབ། ། ཅི་ཕྱིར་ཞེ་ན་ཉམས་བཅོ་ལྔ། ། ཁྲིད་ཀྱི་ཚུལ་དུ་འཆད་དགོས་ཤིང་། ། བདེ་བར་གཤེགས་པའི་བཤད་པ་ཡང་། ། རང་བྱིན་བརླབས་པར་འཆད་ཕྱིར་རོ། ། འདི་ཡང་བཤད་པ་ཙམ་ཡིན་གྱི། ། ལག་ལེན་ཁྲིད་ཀྱི་ཚུལ་དུ་ནི། ། སུས་ཀྱང་བཤད་པ་མེད་པའི་ཕྱིར། །
དཔེར་ན་སྣང་གསུམ་ཁྲིད་བོར་ནས། ། རྒྱུད་གསུམ་ཉིད་ནས་བསྟན་ཆོག་པའི། ། རིང་ཞིག་བཤད་ཀྱང་ལག་ལེན་དུ། ། བྱས་ན་རང་བཟོར་འགྱུར་བ་བཞིན། ། སེམས་བསྐྱེད་ཁྲིད་རྣམས་རྫོགས་པའི་འོག ། སྨོན་འཇུག་བླངས་པས་དཀྲུགས་འགྱུར་ན། ། བྱང་ཆུབ་སེམས་དཔའི་སྤྱོད་པ་ལ། ། འཇུག་པའི་གཞུང་གིས་ཀྱང་དེར་འགྱུར། ། དོན་དམ་བྱང་ཆུབ་སེམས་བསྒོམ་པ། ། སྔར་ལུགས་ཡིན་ཕྱིར་དབང་དགོས་ན། །
སྔགས་ལས་བཤད་པའི་དོན་དམ་སེམས། ། མདོ་སྡེ་རྒྱན་སོགས་ལས་ཀྱང་འབྱུང་། ། ལ་ལ་ངོ་བོ་ཉིད་མེད་སྨྲའི། ། དོན་དམ་བྱང་སེམས་འདིར་བསྒོམ་ཟེར། ། ལུགས་དེའི་སྟོང་པ་ཉིད་ལ་ནི། ། དོན་དམ་བྱང་སེམས་སུ་མི་འཆད། ། གཞན་དུ་རྒྱུ་དུས་དབང་བསྐུར་གྱི། ། ཐོག་མར་འཁོར་འདས་དབྱེར་མེད་བཤད། ། རྗེས་སུ་བཤད་པས་དཀྲུགས་འགྱུར་ན། ། རྒྱུད་ལས་ཀྱང་ནི་དེར་ཐལ་ཏེ། །
དབང་བསྐུར་ནས་ནི་དེ་ཉིད་བཤད། ། ཅེས་དང་ཕྱི་ནས་བཤད་པར་བྱ། ། ཞེས་དང་རྗེ་བཙུན་ཉིད་ཀྱིས་ཀྱང་། ། དེ་ལྟར་བཤད་པ་ཡིན་ཕྱིར་རོ། ། ཆོས་རྗེ་བླ་མས་ལམ་དུས་ཀྱི། ། རྗེས་ལ་འཁོར་འདས་དབྱེར་མེད་བཤད། ། རྒྱུ་དུས་གཉིས་ཀྱི་བར་མཚམས་སུ། ། ཁྱེད་ཀྱི་འཆད་པས་དཀྲུགས་ཤེ་ན། ། དབང་བཞི་པོ་དང་རིམ་གཉིས་དང་། ། རྒྱུ་ལམ་འབྲས་བུ་ཐམས་ཅད་ལ། །
དབྱེར་མེད་ལྟ་བས་རྒྱས་འདེབས་ཕྱིར། ། འཆད་ཚུལ་ཀུན་ཀྱང་འཁྲུགས་པ་མེད། ། ངོ་བོ་ཉིད་མེད་སྨྲ་བ་ཡི། ། འཁོར་འདས་དབྱེར་མེད་འདི་མི་མཁོ། ། ནམ་མཁའ་ལྟ་བུ་མེད་དགག་ཏུ། ། རོ་གཅིག་པ་ཉིད་དེར་བཤད་ཕྱིར། ། མེད་མི་རུང་བ་མ་ཡིན་པའི། ། སེམས་བསྐྱེད་སྡོམ་པ་སོགས་འཆད་པས། ། དཀྲུགས་ན་སྔགས་ཀྱི་སྡོམ་པའི་རྟེན། ། སེམས་བསྐྱེད་སྡོམ་པ་དགོས་མིན་ནམ། །
ས་པཎ་གྱིས་མཛད་དེ་མི་དགོས། ། ཤེ་ན་དབང་གི་ཆུ་བོ་ཡང་། ། རྗེ་བཙུན་རྩེ་མོ་མན་ཆད་ཀྱི། ། མཛད་པ་དགོས་དེ་ཅི་ཡི་ཕྱིར། ། ཕྱི་ཡི་བསྐྱེད་རིམ་གོམས་རྗེས་སུ། ། ནང་གི་བསྐྱེད་རིམ་འཆད་པ་ཡི། ། ཐོག་མར་ལམ་དུས་དབང་བསྐུར་བ། ། འདི་ཡང་དཀྲུགས་པ་ཡིན་ཞེས་ཟེར། ། རྗེ་བཙུན་ཆེན་པོའི་གསུང་ལས་ནི། ། འབྲས་བུ་རྡོ་རྗེ་འཛིན་པ་ཡི། །
ལུས་ལ་ཡེ་ཤེས་པ་བཅུག་ནས། ། ལུས་དཀྱིལ་བསྒོམ་པ་མན་ངག་ཡིན། ། ཞེས་གསུངས་པ་སོགས་ཤེས་བྱོས་ལ། ། གསུང་ངག་རིན་ཆེན་འཆད་པ་དང་། ། ཉན་དང་གོམ་པ་ཡོད་ཙམ་མཆོག ། ཡིན་ཕྱིར་ཕྱོགས་སུ་གཏོང་མི་འཚལ། ། ཞེས་པ་འདི་ཡང་བྲག་དཀར་བ། ། སེམས་དཔའ་ཆེན་པོའི་ཞལ་གྱི་ངོར། ། སྦྱར་བས་ཕྱོགས་འཛིན་ཞི་གྱུར་ཅིག ། ཅེས་འདིའང་འབྲི་བོ་ཆོས་རྒྱལ་ལོ།
མངྒཾ་ལཾ། ཞེས་པ་དེ་རྣམས་ཀྱིས་མཁས་པ་སྔ་རབས་པའི་དོགས་སྤོང་བཤད་པ་བསྟན་ཟིན་ནས། གཉིས་པ་ཕྱིས་ཀྱི་མཁས་པའི་ལེགས་བཤད་ལས་འབྱུང་ཚུལ་བཤད་པ་ལ། དྲི་བའི་གསུང་བཀོད་པ། དེའི་ལན་བཤད་པ། ཡིན་ལུགས་འཐད་ལྡན་གྱི་ལེགས་བཤད་བཀོད་པ་དང་གསུམ། དང་པོ་ནི་ས་སྐྱ་པའི་བསྟན་འཛིན་རྫོང་ལུགས་ཀྱི་བརྒྱུད་འཛིན་རྣམས་ཀྱི་གསུང་ངག་འཆད་པའི་སྣང་གསུམ་གྱི་སྔོན་དུ་རྒྱུ་དུས་ཀྱི་དབང་ངེས་པར་བསྐུར་དགོས་སོ་ཞེས་སྨྲ་བ་ལ། ངོར་ཕྱོགས་ཀྱི་བསྟན་འཛིན་གྱི་གཙུག་རྒྱན་ཨེ་ཝྃ་ཆོས་ལྡན་གྱི་གདན་ས་བཅུ་པ་མཁས་པའི་དབང་པོ་དཀོན་མཆོག་ལྷུན་གྲུབ་ཀྱི་དྲི་བ་མཛད་པ་ལས་འདི་ལྟར། ༈ པྲ་སྟི། ཟབ་དོན་མདོ་དང་རྒྱུད་མཐུན་པར། །
འཆད་པའི་རྗེ་བཙུན་ས་སྐྱ་པ། ། ཡབ་སྲས་རྣམས་ལ་ཕྱག་བྱས་ནས། ། སྣང་གསུམ་སྔོན་དུ་དབང་བསྐུར་བ། ། ངེས་པར་དགོས་ཞེས་ཁས་ལེན་པའི། ། ལམ་འབྲས་པ་ལ་འདི་སྐད་དྲི། ། ལམ་དེའི་གོ་རིམ་རྒྱུད་གཞུང་ནས། ། བཤད་པའི་སྐལ་དམན་རིམ་འཇུག་དང་། ། སྐལ་བར་ལྡན་པ་གཅིག་ཆར་བའི། ། ལམ་རིམ་གཉིས་པོ་གང་ཡིན་དྲི། ། དང་པོ་ལྟར་ན་ཁྲིད་ཚུལ་དེའི། །
སྔོན་འགྲོ་འཁོར་བའི་ཉེས་དམིགས་དང་། ། དལ་འབྱོར་རྙེད་དཀའ་བྱམས་སྙིང་རྗེ། ། བྱང་ཆུབ་སེམས་བསྐྱེད་ལ་སོགས་པ། ། ཚད་ལྡན་གོང་མས་བཤད་ཀུན་ཆད། ། ཆད་པ་མིན་ན་གོ་རིམ་ནོར། ། ངེས་པར་འབྱུང་བའི་བློ་ཙམ་ཡང་། ། མ་སྐྱེས་པ་དེ་སྔགས་ལམ་དུ། ། ཅི་དགར་འཇུག་པ་རྒྱུད་ལས་བཀག ། ཕྱི་མ་ལྟར་ན་སྣང་བ་གསུམ། ། ངེས་པར་ཅན་དུ་སྟོན་པ་ལྷག །
ལྷག་པ་མིན་ན་རྣམ་གཞག་འཆོལ། ། ཐུན་མོང་ལམ་གྱི་སྔོན་འགྲོ་རུ། ། དབང་བསྐུར་ངེས་པར་དགོས་པ་མཚར། ། སྣང་གསུམ་ཐུན་མོང་ལམ་མིན་ན། ། སྔགས་ལམ་ཁོ་ནར་འདོད་ནུས་སམ། ། ནུས་ན་མདོ་རྒྱུད་ཐམས་ཅད་ཀྱི། ། སྙིང་པོ་བསྡུས་པ་ཡིན་ནོ་ཞེས། ། སྨྲ་བ་ནེ་ཙོའི་འདོན་པ་སྟེ། ། མདོ་སྡེའི་སྙིང་པོ་གང་ལ་བྱེད། ། སྔགས་ལམ་ཡིན་ན་སྨིན་གྲོལ་ལས། །
གཞན་མེད་སྨིན་བྱེད་ཡིན་ནམ་ཅི། ། གྲོལ་ལམ་ཡིན་ན་ལྟ་བ་ཡིས། ། རྒྱས་འདེབས་རིམ་གཉིས་འཁོར་བཅས་ལས། ། རྒྱུད་གཞུང་ཀུན་ནས་བཤད་པ་མེད། ། རིམ་གཉིས་གང་དུ་འདུ་བ་སྨྲོས། ། ཁྲིད་ཚུལ་གཉིས་ཀ་མ་ཡིན་པའི། ། ལམ་འབྲས་ཕུང་པོ་གསུམ་པ་ཞིག ། རྒྱུད་གཞུང་དགོངས་པར་འཆད་ནུས་སམ། ། སྣང་གསུམ་ལམ་གྱི་གཞི་བཅའ་དང་། ། རང་རྐང་ཚུལ་དུ་འཆད་པ་ཡི། །
ཁྱད་པར་གང་ཡིན་གསལ་བར་སྨྲོས། ། གཞི་བཅའ་ཞེས་པའི་ངེས་ཚིག་ཅི། ། གཞན་ཡང་བྲ་སྟོན་ཞུས་ལན་ལས། ། འབྱུང་བའི་ལམ་རིམ་ལམ་འབྲས་དང་། ། རྒྱུད་གསུམ་དང་ནི་མདོ་རྒྱུད་སྤྱིའི། ། ལམ་རིམ་གསུམ་པོ་གང་དུ་འཚལ། ། དང་པོ་ལྟར་ན་སྣང་གསུམ་གྱི། ། སྔོན་དུ་དབང་བསྐུར་བཤད་འདུག་གམ། ། གཉིས་པ་ལྟར་ན་ཚུལ་དེ་དང་། ། འགལ་བའི་ལམ་འབྲས་རྒྱུད་གསུམ་ནས། །
བཤད་པ་མིན་པར་ཁས་ལོངས་ཤིག ། ཕྱི་མ་ལྟར་ན་ལམ་འབྲས་དང་། ། མི་མཐུན་ལམ་དེ་མདོ་རྒྱུད་ཀྱི། ། དགོངས་པར་གྲུབ་ཕྱིར་ལམ་འབྲས་ཀྱི། ། གོ་རིམ་དེ་འདྲ་གང་ནས་བྱོན། ། མདོ་རྒྱུད་ཀུན་དང་མི་མཐུན་པའི། ། ལམ་དེ་གོང་མའི་དགོངས་པ་ཞེས། ། སྨྲ་བ་དེ་དག་གད་མོའི་གནས། ། མདོར་ན་བྲ་སྟོན་ཞུས་ལན་དང་། ། མཐུན་པའི་ཉམས་ལེན་ཁུང་མ་ཞིག །
གངས་ཅན་འདི་ན་ཡོད་དམ་མེད། ། ཡོད་ན་དེ་ཡི་མཚན་གཞི་དྲི། ། མེད་ན་ཚུལ་དེ་བཤད་པ་ལ། ། དགོས་པ་ཅི་ཞིག་ཡོད་དམ་དྲི། ། དེ་སྐད་འདི་ནི་ས་སྐྱ་པའི། ། རྗེ་བཙུན་རྣམས་ལ་རྨོངས་དད་ཙམ། ། མིན་པ་ཤེས་ནས་དད་ཐོབ་པའི། ། སྡོམ་བརྩོན་རྣམས་ལ་དྲིས་པ་ཡིན། ། ཟབ་དོན་རྟོག་གེའི་དུག་ཆུ་ཡིས། ། ལོག་པར་འཆད་པའི་སྐྱེ་བོ་དང་། །
རྒྱུད་དོན་སྣང་བ་དང་བྲལ་བའི། ། ལམ་འབྲས་པ་ལ་ཅི་ཆ་ཡོད། ། གང་ཞིག་འདི་ན་རི་དྭགས་ལྟེ་བ་ཡི། ། དྲི་ཞིམ་དགྲ་བོར་འཛིན་པའི་མིག་གིས་ཐོས། ། ཀུན་རྨོངས་དུག་གིས་ངེས་པར་མྱོས་པ་དག ། ཞི་དུལ་དམ་པའི་སྤྱོད་པས་དགེ་གྱུར་ཅིག ། ཅེས་ས་མོ་གླང་གི་ལོ་ཨེ་ཝྃ་གྱི་རི་ཁྲོད་ནས་དྲིས་ཤིང་བརྟགས་པའི་རབ་ཏུ་བྱེད་པ་འདིས་ཀྱང་གསུང་ངག་རིན་པོ་ཆེའི་བསྟན་པ་ཕྱོགས་ཐམས་ཅད་དུ་དར་ཞིང་རྒྱས་པའི་རྒྱུར་གྱུར་ཅིག ཅེས་པ་དེ་རྣམས་ཀྱི་དྲི་བའི་གསུང་བཀོད་པ་བསྟན་ཟིན་ནས།། ༈ །།གཉིས་པ་དེའི་ལན་བཤད་པ་ནི། ས་སྐྱ་པའི་བསྟན་འཛིན་རྫོང་ལུགས་པ་ཀུན་གྱི་གཙུག་རྒྱན་དམ་པ་རྡོ་རྗེ་གདན་པ་ཆེན་པོ་ཀུན་དགའ་རྣམ་རྒྱལ་གྱི་དངོས་སློབ་ཆོས་ཀྱི་རྗེ་བྱང་ཆུབ་དབང་རྒྱལ་གྱིས་གོང་གི་དྲི་བའི་ལན་འདེབས་མཛད་པ་ལས་འདི་ལྟར།
ན་མཿསངྒུ་རུ་པཱ་ད་ཡ། གསུང་གི་དབང་ཕྱུག་འཇམ་པའི་དབྱངས། ། རྣམ་འཕྲུལ་ས་སྐྱའི་རྗེ་བཙུན་དང་། ། དབྱེར་མེད་རྡོ་རྗེ་གདན་པ་ལ། ། སྒོ་གསུམ་གུས་པས་ཕྱག་བགྱི་འོ། ། སྙན་བརྒྱུད་ཟབ་མོ་ལྷ་ཡི་ལམ། ། བློ་གྲོས་གཤོག་བྲལ་མ་བགྲོད་དེ། ། ཐོས་ཆུང་བུང་བ་རང་གི་ཁྱིམ། ། བུམ་ནང་ནམ་མཁར་ཆགས་པ་དག ། རང་བློས་སྦྱར་བའི་དྲི་བའི་ཚིག །
འབྲེལ་མེད་ཟར་ཟིར་འདི་སྐད་སྨྲ། ། དེ་ལ་དྲི་ཚིག་དང་པོ་ནི། ། སྣང་གསུམ་སྔོན་དུ་དབང་བསྐུར་བ། ། ངེས་པར་དགོས་ཞེས་ཁས་ལེན་པའི། ། ལམ་འབྲས་པ་ལ་འདི་སྐད་དྲི། ། ལམ་དེའི་གོ་རིམ་རྒྱུད་གཞུང་ནས། ། བཤད་པའི་སྐལ་དམན་རིམ་འཇུག་དང་། ། སྐལ་བར་ལྡན་པ་གཅིག་ཅར་བའི། ། ལམ་རིམ་གཉིས་པོ་གང་ཡིན་དྲི། ། དང་པོ་ལྟར་ན་ཁྲིད་ཚུལ་དེ། །
སྔོན་འགྲོ་འཁོར་བའི་ཉེས་དམིགས་དང་། ། དལ་འབྱོར་རྙེད་དཀའ་བྱམས་སྙིང་རྗེ། ། བྱང་ཆུབ་སེམས་བསྐྱེད་ལ་སོགས་པ། ། ཚད་ལྡན་གོང་མས་བཤད་ཀུན་ཆད། ། ཆད་པ་ཡིན་ན་གོ་རིམ་ནོར། ། ངེས་པར་འབྱུང་བའི་བློ་ཙམ་ཡང་། ། མ་བསྐྱེད་པ་དེ་སྔགས་ལམ་དུ། ། ཅི་དགར་འཇུག་པ་རྒྱུད་ལས་བཀག ། ཕྱི་མ་ལྟར་ན་སྣང་བ་གསུམ། ། ངེས་པ་ཅན་དུ་སྟོན་པ་ལྷག །
ལྷག་པ་མིན་ན་རྣམ་གཞག་འཆོལ། ། ཞེས་པ་སྨྲ་བ་དེ་ལ་འདིར། ། ཕྱོགས་ཞེན་རླུང་གི་ཞེ་སྡང་མེད། ། སྦར་བས་རང་རྒྱུད་བསྲེག་བྱེད་ལ། ། སྙན་བརྒྱུད་བུམ་བཟང་ལས་བྱུང་བའི། ། ལེགས་བཤད་བདུད་རྩི་ཡི་བསིལ་བར་བྱ། ། རྗེ་བཙུན་མཐུ་སྟོབས་དབང་ཕྱུག་གི ། གསུང་གི་རྡོ་རྗེའི་ཚིག་རྐང་ལས། ། བྱུང་བའི་ཉམས་སུ་བླང་ཚུལ་ནི། ། རྗེ་བཙུན་རྣམས་ཀྱིས་བཞེད་ཇི་བཞིན། །
འཇམ་དབྱངས་དྲུག་པ་ཆོས་ཀྱི་རྗེའི། ། གསུང་ལས་བྱུང་བའི་ལམ་རིམ་འདི། ། གཙོ་བོར་སྐལ་བར་ལྡན་པ་ཡི། ། ཉམས་སུ་བླང་བའི་རིམ་པ་ཡིན། ། མིན་ཡང་རིམ་གྱིས་དཀྲིས་ནས་ནི། ། སྣོད་རུང་གྱུར་ནས་བླང་བྱ་ཡིན། ། དེའི་ཡང་ཐོག་མར་དབང་བསྐུར་བ། ། ཡིན་པར་ལྗོན་ཤིང་དག་ལས་ནི། ། ད་ནི་བླ་མེད་སྐལ་ལྡན་པ། ། གཅིག་ཅར་འཇུག་པའི་མངོན་རྟོགས་བརྗོད། །
སྨིན་པར་བྱེད་པའི་དབང་ཞེས་པ། ། གསུངས་ཤིང་དག་ལྡན་ཉིད་ལས་ཀྱང་། ། ཐུན་མོང་གིས་རྒྱུད་སྦྱངས་པ་དང་། ། སྐལ་ལྡན་རྒྱུད་མ་སྦྱངས་ཀྱང་ནི། ། འཇུག་རུང་ཕྱི་མའི་གཉིས་པ་ལས། ། ཞེས་གསུང་དབང་གི་ཆུ་བོ་ལས། ། སྔར་གཏན་མ་ཞུགས་རབ་འབྲིང་གསུམ། ། དེའི་རབ་དབང་གི་སྣོད་དུ་གསུངས། ། གཞན་ཡང་གང་ཟག་རབ་འབྲིང་གསུམ། ། དཀྲི་བའི་གཞུང་ཤིང་ཉིད་དུ་ནི། །
དང་པོར་གང་ཟག་བླ་མའི་དྲུང་། ། འོང་པ་དབང་དང་དམ་ཚིག་དང་། ། ལྡན་བྱས་བསྐྱེད་པའི་རིམ་པ་དང་། ། སྙིང་པོར་བཅས་པ་བྱེད་པ་དེ། ། ཁྲིད་ཀྱིས་བསྐྱང་བར་འདོད་པ་ན། ། ཞེས་སོགས་གསུངས་ན་ཐོག་མར་དབང་། ། ངེས་པར་དགོས་པ་གསུངས་པ་ཉིད། ། ཁྱེད་རྣམས་རྒྱུ་དུས་དབང་གི་སྔོན། ། ངེས་པར་སྣང་གསུམ་དགོས་ཞེས་པ། ། སྣང་གསུམ་སྔོན་དུ་མ་སོང་བར། །
དབང་བསྐུར་མི་རུང་པ་ཡིན་ནམ། ། དབང་བསྐུར་སོང་ནས་སྣང་བ་གསུམ། ། མི་རུང་བ་ནི་གང་ཡིན་བརྟག ། དང་པོ་ལྟར་ན་ཡན་འགར་དུ། ། དབང་བསྐུར་བྱེད་པ་མེད་འགྱུར་ཞིང་། ། ཕྱི་མ་ལྟར་ན་ལམ་འབྲས་ནི། ། གཉིས་པ་འཆད་ཚེ་ཇི་ལྟར་བྱེད། ། ཁྱད་པར་དུ་ཡང་རྒྱུད་གསུམ་གྱི། ། དཀྲི་བའི་སྐབས་སུ་རྒྱུ་ཆོས་ཅན། ། འཁོར་བའི་གནས་ལུགས་བསྒོམ་ཞེས་པ། །
མ་དག་སྣང་བའི་སྐབས་བཞིན་དུ། ། སླར་ཡང་བསྒོམ་པར་གསུངས་པ་དང་། ། ཤིན་ཏུ་རྒྱས་བཤད་སྐབས་སུ་ཡང་། ། སྣང་བ་གསུམ་གྱི་དོན་དྲན་པར། ། ལེགས་པར་གསུངས་ན་ཇི་ལྟར་བརྒོལ། ། གཞན་ཡང་སྣང་བ་གསུམ་གྱི་སྔོན། ། བསག་སྦྱང་རྣམ་གཉིས་བྱ་དགོས་ཏེ། ། ཁྲིད་ཀྱི་སྔོན་འགྲོ་ཡིན་ཕྱིར་རོ། ། དགོས་ན་དབང་བསྐུར་མ་ཐོབ་པའི། ། བླ་མ་སྐབས་འདིའི་ཚོགས་ཞིང་དུ། །
མི་རུང་གལ་ཏེ་རུང་ན་ནི། ། བླ་མ་སངས་རྒྱས་ཉིད་ཡིན་ཞེས། ། བྱ་བ་དབང་བསྐུར་ཐོབ་ནས་ཡིན། ། ཞེས་གསུངས་པ་ཡང་དྲང་དོན་འགྱུར། ། རྡོ་རྗེ་སེམས་དཔའི་བསྒོམ་བཟླས་ཀྱང་། ། དབང་མ་ཐོབ་པར་མི་རུང་ན། ། སྒྲིབ་པ་སྦྱངས་བསགས་གང་དུ་འགྱུར། ། གལ་ཏེ་དབང་རྗེས་བྱེད་ཅེ་ན། ། དེ་གཉིས་སྔོན་འགྲོ་མིན་པའམ། ། སྣང་བ་གསུམ་པོ་ཁྲིད་མིན་ཏེ། །
སྔོན་འགྲོ་སྔོན་དུ་མི་དགོས་ཕྱིར། ། གལ་ཏེ་སྣང་གསུམ་ཁྲིད་མིན་ན། ། ཁྲིད་ཚུལ་ཉེར་བརྒྱད་ཉེར་དགུ་ཞེས། ། དཀར་ཆག་ཏུ་གསུངས་ཇི་ལྟར་བགྲང་། ། མདོར་ན་སྣང་བ་གསུམ་གྱི་སྔོན། ། སྔོན་འགྲོ་བཅུ་གཉིས་འགྲོ་དགོས་པར། ། གང་ཟག་དབང་པོ་རབ་འབྲིང་གསུམ། ། དཀྲི་བའི་གཞུང་ཤིང་ཉིད་དུ་ནི། ། མི་མཐུན་སྒྲིབ་སྦྱང་ཡིག་བརྒྱ་དང་། ། མཐུན་པའི་ཚོགས་བསག་མཎྜལ་དང་། །
འཁོར་བའི་ཉེས་དམིགས་བསྒོམ་པ་གསུམ། ། ཞེས་དང་ཐུན་ཐམས་ཅད་ཀྱི་མགོར། དགོས་པ་རྣམ་པ་བཅུ་གཉིས་ཏེ། ། གནད་དབབ་གསུམ་དང་སྔོན་འགྲོ་གསུམ། ། ཞེས་དང་ཁྲིད་ཀྱི་དཀར་ཆག་ཏུ། ། ཐམས་ཅད་སྔོན་འགྲོ་ཆོས་བཅུ་གཉིས། ། དེ་དག་རྣམས་ལ་ཐུན་གསུམ་སྟེ། ། གསོལ་བ་གདབ་དང་བསག་སྦྱང་ལ། ། ཐུན་གཅིག་སྦྱང་བ་གསུམ་པོ་ལ། ། ཐུན་གཅིག་ཁྲིད་ཀྱི་སྔོན་འགྲོའོ། །
གནད་དབབ་གསུམ་དང་བསྒོམ་པ་གསུམ། ། ཐུན་གཅིག་ཐུན་གྱི་སྔོན་འགྲོའོ། ། ཞེས་པ་གསུངས་ན་མི་འདོད་ཅིང་། ། དེ་ལྟར་ཚོགས་བསྒོམ་རིན་པོ་ཆེའི། ། དངོས་སློབ་ཉན་གཉག་གཉིས་ཀྱིས་ཀྱང་། ། གཞུང་ཤིང་དང་པོའི་ཁྲིད་ཡིག་ཏུ། ། གསལ་བ་ཉིད་དུ་གསུངས་པ་དང་། ། ཆོས་རྗེ་བླ་མ་དམ་པ་ཡི། ། ཁྲིད་ཡིག་སྦས་དོན་གསལ་བ་རུ། ། སྔོན་འགྲོ་དེ་དག་འགྲོ་དགོས་པར། །
ངེས་པ་ཉིད་དུ་གསུངས་པ་དང་། ། དེ་ཉིད་ཚང་མར་གྲུབ་པ་ཡང་། ། ངོར་ཆེན་རྡོ་རྗེ་འཆང་ཆེན་གྱི། ། གསན་ཡིག་རྒྱ་མཚོ་ཞེས་པར་ནི། ། ཆོས་རྗེ་བསོད་ནམས་རྒྱལ་མཚན་གྱིས། ། མཛད་པའི་ངོ་མཚར་སྣང་བ་དང་། ། གཞུང་བཤད་མན་ངག་བཤད་མཛོད་དང་། ། ཁྲིད་ཡིག་སྦས་དོན་གསལ་བ་སོགས། ། པོད་ནག་མ་རུ་གྲགས་པ་ཡང་། ། ལེགས་པར་ཐོབ་ཅེས་གསུངས་ཕྱིར་རོ། །
དེས་ན་སྣང་བ་གསུམ་གྱི་སྔོན། ། སྔོན་འགྲོ་དེ་རྣམས་འགྲོ་དགོས་ཕྱིར། ། ཐོག་མར་དབང་བསྐུར་བྱེད་གྲུབ་ཅིང་། ། ཁྱད་པར་སྣང་བ་གསུམ་གྱི་སྔོན། ། བླ་མ་དམ་པའི་ཞབས་བཏུད་དེ། ། ཞེས་པས་རྒྱུ་ཡི་དབང་བསྟན་པར། ། ཐམས་ཅད་མཁྱེན་པ་ཆོས་ཀྱི་རྗེས། ། དབང་མ་བསྐུར་ལ་བླ་མ་མེད། ། ཅེས་པའི་འགྲེལ་གྱི་ཤེས་པའི་ཚུལ། ། རྒྱས་བཤད་རྣམ་འགྲེལ་རྣམས་སུ་ཡང་། །
ཕྱི་ནང་གསང་བ་མཐར་ཐུག་གི ། བླ་མ་བཞི་ཡི་ལུས་སོགས་ལ། ། དབང་བཞི་བསྐུར་ནས་དབྱིབས་སོགས་ཀྱི། ། ལམ་བཞི་བསྒོམ་པས་སྐུ་བཞི་ནི། ། འགྲུབ་པར་གསུངས་ན་དེ་ཡི་སྔོན། ། དབང་མ་བསྐུར་བར་དེ་དག་གི ། བཤད་པ་འབྱུང་བ་ཇི་ལྟར་ལགས། ། རང་གི་བརྒྱུད་པའི་བླ་མ་སོགས། ། རྗེ་བཙུན་དམ་པ་དེ་རྣམས་ཀྱི། ། གསུང་ལ་ཚད་མར་མི་བྱེད་པར། །
རང་བཟོས་གྱ་ཚོམ་སྨྲས་པ་ལ། ། ཡིད་བརྟན་རུང་ངམ་ཤེས་ལྡན་དག ། གཞན་ཡང་ཁྱེད་རྣམས་ལ་ལ་དག ། ཁྲིད་ཀྱི་དཀར་ཆག་ས་པཎ་གྱིས། ། མཛད་པ་མིན་ཏེ་ལྕང་ར་བ། ། ཀུན་དགའ་རྒྱལ་མཚན་བྱས་སོ་ཞེས། ། མངོན་སུམ་འཁྱོག་པོར་སྨྲ་མོད་ཀྱི། ། དེས་ན་གསན་ཡིག་རྒྱ་མཚོ་རུ། ། ཁྲིད་ཀྱི་དཀར་ཆག་ས་པཎ་གྱིས། ། མཛད་པ་ཐོབ་པའི་བརྒྱུད་པ་ནི། །
ཆོས་རྗེ་ཉིད་དང་ལོང་བུ་བ། ། ཞེས་སོགས་ཡོད་ན་ཇི་སྐད་སྨྲ། ། གཞན་ཡང་སྐལ་ལྡན་གཅིག་ཅར་ལ། ། སྣང་གསུམ་ངེས་པར་མི་དགོས་པའི། ། ཤུགས་ལ་སྐལ་དམན་རིམ་གྱིས་ལ། ། ངེས་པར་དགོས་པར་ཁས་བླང་པས། ། རིམ་འཇུག་ལམ་རིམ་ཐམས་ཅད་ལ། ། སྣང་གསུམ་ཡོད་པས་ཁྱབ་ལགས་སམ། ། རིམ་གྱིས་འཇུག་ལ་སྐྱོན་བརྗོད་པའི། ། རིགས་པ་རྣམས་ཀྱང་ལྟར་སྣང་ཞིང་། །
བྱང་ཆུབ་སེམས་བསྐྱེད་མ་བྱས་པར། ། སྔགས་ལམ་འཇུག་པ་མེད་ཅེས་པ། ། ལམ་འབྲས་དུས་ཀྱི་དབང་བསྐུར་སྔོན། ། སེམས་བསྐྱེད་སྔགས་ལུགས་ཞེས་བྱ་སོགས། ། སྔར་སྲོལ་མེད་པའི་ཁྱད་ཆོས་རྣམས། ། མ་བྱས་པ་ལ་སྐྱོན་བརྗོད་མོད། ། དེས་ན་སྟ་གོན་དུས་སུ་སྔོན། ། སེམས་བསྐྱེད་གུར་ནས་བཤད་པ་དང་། ། དེའི་ཡང་སྔོན་དུ་སེམས་བསྐྱེད་ཚུལ། ། དབང་ཆུའི་ཚིག་གི་ཟིན་གྱུར་ན། །
དེ་དག་སེམས་བསྐྱེད་མིན་པའམ། ། ཡིན་ཀྱང་དེ་འདྲའི་སེམས་བསྐྱེད་ཀྱི། ། གོ་མི་ཆོད་པར་སྨྲ་ན་ནི། ། ཡན་འགར་དབང་བསྐུར་བྱེད་ཚེ་ཡང་། ། སེམས་བསྐྱེད་ཁྱད་ཆོས་བྱེད་དགོས་པས། ། རྗེ་བཙུན་རྣམས་ལ་རྒོལ་བའི་ཕྱིར། ། དེ་ལ་བདག་གི་ཅི་ཞིག་བྱ། ། དེ་ནས་དྲི་ཚིག་གཉིས་པ་ནི། ། ཐུན་མོང་ལམ་གྱི་སྔོན་འགྲོ་རུ། ། དབང་བསྐུར་ངེས་པར་དགོས་པ་མཚར། །
སྣང་གསུམ་ཐུན་མོང་ལམ་ཡིན་ན། ། སྔགས་ལམ་ཁོ་ནར་འདོད་ནུས་སམ། ། ནུས་ན་མདོ་རྒྱུད་ཐམས་ཅད་ཀྱི། ། སྙིང་པོ་བསྡུས་པ་ཡིན་ནོ་ཞེས། ། སྨྲ་བ་ནེ་ཙོའི་འདོན་པ་སྟེ། ། མདོ་སྡེའི་སྙིང་པོ་གང་ལ་བྱེད། ། སྔགས་ལམ་ཡིན་ན་སྨིན་གྲོལ་ལས། ། གཞན་མེད་སྨིན་བྱེད་ཡིན་ནམ་ཅི། ། གྲོལ་ལམ་ཡིན་ན་ལྟ་བ་ཡིས། ། རྒྱས་ཐེབས་རིམ་གཉིས་འཁོར་བཅས་ལས། །
རྒྱུད་གཞུང་ཀུན་ནས་བཤད་པ་མེད། ། རིམ་གཉིས་གང་དུ་འདུ་བ་སྨྲོས། ། ཁྲིད་ཚུལ་གཉིས་ཀ་མ་ཡིན་པའི། ། ལམ་འབྲས་ཕུང་པོ་གསུམ་པ་ཞིག ། རྒྱུད་གཞུང་དགོངས་པར་འཆད་ནུས་སམ། ། ཟེར་བའི་ལན་དུ་མགོ་མཚུངས་དང་། ། རྣལ་མའི་ལན་གཉིས་དང་པོ་ནི། ། དེ་ལ་སྣང་བ་གསུམ་པོ་ནི། ། ཐུན་མོང་ལམ་ཡིན་ཤེས་བྱེད་མེད། ། ཡོད་ན་སྔགས་ལམ་ཡོད་དམ་ཅི། །
སྔགས་ལམ་ཡིན་ན་སྨིན་གྲོལ་ལས། ། གཞན་མེད་སྨིན་བྱེད་ཡིན་ནམ་ཅི། ། ཞེས་སོགས་སྐྱོན་བརྗོད་ཐམས་ཅད་ཀྱང་། ། རང་ལ་ལོག་པ་མ་ཡིན་ནམ། ། དེ་ལྟ་མིན་ན་སྣང་བ་གསུམ། ། མདོ་ལ་ཁོ་ནར་འདོད་ནུས་སམ། ། ནུས་ན་མདོ་རྒྱུད་ཐམས་ཅད་ཀྱི། ། སྙིང་པོ་བསྡུས་པ་ཡིན་ནོ་ཞེས། ། སྨྲ་བ་ནེ་ཙོའི་འདོན་པ་སྟེ། ། སྔགས་ཀྱི་སྙིང་པོ་གང་ལ་བྱེད། །
གཞན་ཡང་ལམ་འབྲས་ལམ་རིམ་འདི། ། སྔགས་ལམ་ཡིན་ཕྱིར་སྨིན་གྲོལ་ལས། ། གཞན་མེད་སྨིན་བྱེད་ཡིན་ནམ་ཅི། ། གྲོལ་ལམ་ཡིན་ན་ལྟ་བ་ཡིས། ། རྒྱས་འདེབས་རིམ་གཉིས་འཁོར་བཅས་ལས། ། རྒྱུད་གཞུང་ཀུན་ནས་བཤད་པ་མེད། ། རིམ་གཉིས་གང་དུ་འདུ་བ་སྨྲོས། ། རྫོགས་རིམ་ཡིན་ན་ཐབས་རྒྱུད་ཀྱི། ། བུམ་དབང་ལམ་དེ་གང་དུ་འགྱུར། ། སྲིན་བུའི་ཁ་ཆུས་སྲིན་བུ་བཞིན། །
རང་གི་ཚིག་གི་རང་ཉིད་ནི། ། བཅིངས་པར་གྱུར་པས་མི་ངལ་ལམ། ། ཕྱིས་ནས་བག་ཡོད་བརྟེན་པར་རིགས། ། གཉིས་པ་ངེས་པའི་ལན་དུ་ནི། ། སྣང་གསུམ་ཐུན་མོང་ལམ་ཡིན་པ། ། ཉེས་དམིགས་བྱམས་དང་སྙིང་རྗེ་སོགས། ། ཐེག་པ་གཞན་ལའང་ཡོད་དམ་མེད། ། དེ་ལྟར་ཡིན་ན་ལྟ་ཁྲིད་ཀྱང་། ། ཐུན་མོང་འགྱུར་ཏེ་དེ་བས་ན། ། དབང་བསྐུར་དང་ནི་སྔོན་འགྲོ་ཡང་། །
ཕྱིས་ནས་བྱེད་པ་ཅིས་མི་རིགས། ། འདིར་ནི་ཐུན་མོང་མ་ཡིན་ཏེ། ། བསྒོམ་པ་གསུམ་གྱིས་ཟིན་པའི་ཕྱིར། ། ཁྱད་པར་ལམ་འབྲས་ཁྲིད་ཡིན་ན། ། ཐུན་མོང་མ་ཡིན་ཁྲིད་དུ་ངེས། ། ལམ་འབྲས་མིན་ན་ཚིག་རྐང་དུ། ། ལམ་འབྲས་འབྲི་ཞེས་དམ་བཅས་ནས། ། ལམ་འབྲས་མིན་པ་བྲིས་གྱུར་ན། ། རྣལ་འབྱོར་དབང་ཕྱུག་འཁྲུལ་ལགས་སམ། ། མདོར་ན་དབང་བསྐུར་མ་བྱས་པར། །
སྣང་བ་གསུམ་གྱི་དཀྲི་བའི་ཚེ། ། ཉམས་ཀྱི་སྣང་བའི་རྟེན་ལ་ནི། ། ཁྱད་ཆོས་གསུམ་གྱི་རྒྱུད་དག་ལ། ། ཐོས་བསམ་དབང་གིས་རྒྱུད་དག་པར། ། དགོས་པ་གསུངས་ན་མི་འདོད་ཅིང་། ། ཐུན་མོང་མིན་པའི་ཉམས་སྣང་ནི། ། རིམ་གཉིས་བསྒོམ་པ་ལས་བྱུང་བའི། ། ཉམས་སྣང་འཆར་ཚུལ་རྣམས་གསུངས་ན། ། གསང་སྒྲོགས་འགྱུར་བ་མ་ཡིན་ནམ། ། ཐུན་མོང་ཡིན་ན་ཉམས་བཅོ་ལྔ། །
སོགས་དང་དག་པའི་སྣང་བ་ཡི། ། བདེ་བར་གཤེགས་ཚུལ་ལ་སོགས་པ། ། མདོ་སྡེའི་གསུང་རབ་གང་ན་བཤད། ། ཁྱད་པར་གཞུང་བཞིན་དཀྲི་བ་ནི། ། སྣང་བ་གསུམ་གྱིས་དཀྲི་གསུངས་ནས། ། དེ་རྗེས་ཁོ་ནར་རྒྱུད་གསུམ་གྱི། ། དཀྲི་བར་གསུངས་ན་བར་སྐབས་དེར། ། རྒྱུ་དབང་བསྐུར་བ་སུ་ཡི་ལུགས། ། དཔྱོད་ལྡན་ལ་ལའི་འབེལ་གཏམ་གྱི། ། བློ་གྲོས་རྟོག་པ་འཕེལ་ན་ཡང་། །
འབྲེལ་མེད་གཞན་ལ་འཁུ་བའི་ཚིག ། མང་དུ་སྨྲས་པས་ཅི་ཞིག་བྱ། ། དེ་ནས་དྲི་བ་གསུམ་པ་ནི། ། སྣང་གསུམ་ལམ་གྱི་གཞི་བཅའ་དང་། ། རང་རྐང་ཚུལ་དུ་འཆད་པ་ཡི། ། ཁྱད་པར་གང་ཡིན་གསལ་པར་སྨྲོས། ། གཞི་བཅའ་ཞེས་པའི་ངེས་ཚིག་ཅི། ། ཟེར་མོད་གཞི་བཅའ་རང་རྐང་གཉིས། ། གོ་རིམ་ཇི་བཞིན་དཀྲི་བ་དང་། ། སྐད་དོན་ཚུལ་དུ་དཀྲི་བ་ཡིས། །
སོ་སོའི་སྐབས་སུ་ཤེས་བྱ་ཞིང་། ། གཞི་ཡི་ངེས་ཚིག་ཡོད་པ་ཡིས། ། ལམ་དངོས་མིན་པར་ཁས་ལེན་ན། ། རྒྱུད་གསུམ་དཀྲི་བའི་སྐབས་སུ་གཞི། ། དམ་ཚིག་ལ་གནས་ཞེས་གསུངས་པས། ། དམ་ཚིག་ཉི་ཤུ་ལམ་ཡིན་པར། ། ཁས་ལེན་དགོས་པ་མ་ཡིན་ནམ། ། དེས་ན་སྨྲ་བ་ཉུང་ན་མཛེས། ། དྲི་བ་བཞི་པའི་དམ་ཚིག་ནི། ། གཞན་ཡང་བྲ་སྟོན་ཞུས་ལན་ནས། །
འབྱུང་བའི་ལམ་རིམ་ལམ་འབྲས་དང་། ། རྒྱུད་གསུམ་དང་ནི་མདོ་རྒྱུད་སྤྱིའི། ། ལམ་རིམ་གསུམ་པོ་གང་དུ་འཚལ། ། དང་པོ་ལྟར་ན་སྣང་གསུམ་གྱི། ། སྔོན་དུ་དབང་བསྐུར་བཤད་འདུག་གམ། ། གཉིས་པ་ལྟར་ན་ཚུལ་དེ་དང་། ། འགལ་བའི་ལམ་འབྲས་རྒྱུད་གསུམ་ནས། ། བཤད་པ་མིན་པར་ཁས་ལོངས་ཤིག ། ཕྱི་མ་ལྟར་ན་ལམ་འབྲས་དང་། ། མི་མཐུན་ལམ་དེ་མདོ་རྒྱུད་ཀྱི། །
དགོངས་པར་འགྲུབ་ཕྱིར་ལམ་འབྲས་ཀྱི། ། གོ་རིམ་དེ་འདྲ་གང་ནས་བྱོན། ། མདོ་རྒྱུད་ཀུན་དང་མི་མཐུན་པའི། ། ལམ་དེ་གོང་མའི་དགོངས་པ་ཞེས། ། སྨྲ་བ་དེ་དག་གད་མོའི་གནས། ། ཟེར་བའི་ཐོག་མར་མགོ་མཚུངས་ནི། ། དེས་ན་དབང་པོ་རབ་འབྲིང་གསུམ། ། དཀྲི་བའི་གཞུང་ཤིང་ལས་བྱུང་བའི། ། ལམ་གྱི་རིམ་པ་ལམ་འབྲས་དང་། ། རྒྱུད་གསུམ་དང་ནི་མདོ་རྒྱུད་སྤྱིའི། །
ལམ་རིམ་གསུམ་པོ་གང་དུ་འཚལ། ། དང་པོ་ལྟར་ན་དབང་བསྐུར་གྱི། ། སྔོན་དུ་སྣང་གསུམ་བཤད་འདུག་གམ། ། གཉིས་པ་ལྟར་ན་ཚུལ་དེ་དང་། ། འགལ་བའི་ལམ་འབྲས་རྒྱུད་གསུམ་ནས། ། བཤད་པ་མིན་པ་ཁས་ལོངས་ཤིག ། ཕྱི་མ་ལྟར་ན་ལམ་འབྲས་དང་། ། མི་མཐུན་ལམ་དེ་མདོ་རྒྱུད་ཀྱི། ། དགོངས་པར་འགྲུབ་ཕྱིར་ལམ་འབྲས་ཀྱི། ། གོ་རིམ་དེ་འདྲ་གང་ནས་བྱོན། །
མདོ་རྒྱུད་ཀུན་དང་མི་མཐུན་པའི། ། ལམ་དེ་གོང་མའི་དགོངས་པ་ཞེས། ། སྨྲ་བ་དེ་དག་གད་མོའི་གནས། ། ཞེས་པ་ལྡོག་ན་ཇི་སྐད་སྨྲ། ། གཞན་ཡང་རྒྱུ་དུས་དབང་གི་སྔོན། ། སྣང་གསུམ་དགོས་པའི་སྐྱབས་གནས་སུ། ། བྲ་སྟོན་ཞུས་ལན་འཚོལ་མོད་ཀྱི། ། དེ་ནི་སྤྱིར་དུ་མདོ་སྔགས་ཀྱི། ། ལམ་གྱི་འགྲོ་ཚུལ་བསྡུས་པ་ཙམ། ། བསྟན་པ་ཡིན་གྱི་ཁྱད་པར་དུ། །
གཞུང་བཞིན་དཀྲི་བའི་ཁྲིད་ཀྱི་རིམ། ། ངེས་པར་བསྟན་པ་མ་ཡིན་ལ། ། ཡིན་ན་སྣང་གསུམ་རྒྱུད་གསུམ་གྱི། ། གོ་རིམ་ཚང་བར་སྟོན་དགོས་ལས། ། ཐུན་མོང་མ་ཡིན་ཉམས་སྣང་དང་། ། དག་པའི་སྣང་བའི་མིང་ཙམ་ཡང་། ། བསྟན་པ་མེད་ཕྱིར་སྣང་གསུམ་གྱི། ། སྣང་བ་ཕྱེད་གཉིས་ལས་མེད་པའི། ། སྣང་གསུམ་བཤད་པ་ངོ་མཚར་ཞིང་། ། དེར་རྗེས་ཕར་ཕྱིན་གཞུང་ལུགས་ཀྱི། །
སྙིང་པོ་དོན་གྱི་མན་ངག་ནི། ། འདི་དག་ཡིན་ཞེས་ངེས་བཟུང་ན། ། ཐུན་མོང་ཡིན་པ་གང་གིས་བསྟན། ། དེས་ན་ཁྱེད་རྣམས་བཞེད་པ་ཡི། ། ཁྲིད་རིམ་ངེས་པར་ཞུས་ལན་དང་། ། མཐུན་པར་འདོད་ན་དེ་ཉིད་ལས། ། དབེན་པར་བསམ་གཏན་བསྒོམ་པ་ལ། བྱིས་དང་འགྲོགས་ན་མི་ཐོབ་པས། ། སྐྱེ་བོ་དག་ལ་སྐྱོ་བསྒོམ་སྟེ། ། འདི་ཡིས་དབེན་ཐོབ་ལོག་འཚོ་ནི། །
སྤོངས་ཞེས་གསུངས་ན་དིང་སང་དུས། ། ལམ་འབྲས་ཁྲོམ་བཤད་མཛད་པ་ཅི། ། ཁྱད་པར་གསུང་ངག་རིན་པོ་ཆེའི། ། མེད་མི་རུང་བའི་ཆོས་སྣ་རྣམས། ། ཆབ་ཅིག་བསྡུས་པ་གླེགས་བམ་ཞེས། ། རྗེ་བཙུན་ཆེན་པོའི་དཀར་ཆག་ཏུ། ། གྲངས་ངེས་མཛད་པའི་གཞུང་བོར་ནས། ། ཕྱིས་སུ་ལ་ལའི་ངོར་མཛད་པའི། ། གདམས་ཡིག་ཙམ་ཞིག་གཙོར་བྱེད་པ། ། འདི་ལ་དགོས་པ་ཅི་ཞིག་ཡོད། །
དྲི་ཚིག་ལྔ་པ་འདི་སྐད་ལོ། ། མདོར་ན་བྲ་སྟོན་ཞུས་ལན་དང་། ། མཐུན་པའི་ཉམས་ལེན་ཁུང་མ་ཞིག ། གངས་ཅན་འདི་ན་ཡོད་དམ་མེད། ། ཡོད་ན་དེ་ཡིས་མཚན་གཞི་དྲི། ། མེད་ན་ཚུལ་དེ་བཤད་པ་ལ། ། དགོས་པ་ཅི་ཞིག་ཡོད་དམ་དྲི། ། ཞེས་དང་། དེ་སྐད་འདི་ནི་ས་སྐྱ་པའི། ། རྗེ་བཙུན་རྣམས་ལ་རྨོངས་དད་ཙམ། །
མིན་པར་ཤེས་ནས་དད་ཐོས་པའི། ། སྡོམ་བརྩོན་རྣམས་ལ་དྲིས་པ་ཡིན། ། ཟབ་དོན་རྟོག་གེའི་དུག་ཆུ་ཡིས། ། ལོག་པར་འཆད་པའི་སྐྱེ་བོ་དང་། ། རྒྱུད་དོན་སྣང་བ་དང་བྲལ་བའི། ། ལམ་འབྲས་པ་ལ་ཅི་བྱ་ཡོད། ། གང་ཞིག་འདི་ན་རི་དྭགས་ལྟེ་བ་ཡི། ། དྲི་ཞིམ་དགྲ་བོར་འཛིན་པ་མིག་གིས་ཐོས། ། ཀུན་རྨོངས་དུག་གིས་ངེས་པར་མྱོས་པ་དག ། ཞི་དུལ་དམ་པའི་སྤྱོད་པས་དགེས་གྱུར་ཅིག །
ཅེས་པ་ས་མོ་གླང་གི་ལོ་ཨེ་ཝྃ་གྱི་རི་ཁྲོད་ནས་བྲིས་ཤིང་བརྟག་པའི་རབ་ཏུ་བྱེད་པ་འདིས་ཀྱང་གསུང་ངག་རིན་པོ་ཆེའི་བསྟན་པ་ཕྱོགས་ཐམས་ཅད་དུ་དར་ཞིང་རྒྱས་པར་གྱུར་ཅིག ཞེས་པ་ཟེར་མོད་དེ་ཡི་ལན། ། མདོ་རྒྱུད་བསྟན་བཅོས་ལ་སོགས་ནས། ། བཤད་པའི་ལམ་རིམ་ཐམས་ཅད་དང་། ། མཐུན་པའི་ཉམས་ལེན་ཡོད་དགོས་ཤིང་། ། མེད་ན་བཤད་པ་དོན་མེད་ཀྱི། ། དམ་བཅའ་ཧ་ཅང་མ་ཐལ་ལམ། ། དེས་ན་གཞུང་ཤིང་བཞི་པོ་ལས། ། ཁྲིད་ཚུལ་ཉེར་བརྒྱད་ཉེར་དགུ་ཞེས། ། གསུངས་པ་དེ་དག་རྣམས་དང་ནི། །
མཐུན་པའི་ཉམས་ལེན་ཁུང་མ་ཞིག ། གངས་ཅན་འདི་ན་ཡོད་དམ་མེད། ། ཡོད་ན་དེ་ཡི་མཚན་གཞི་དྲི། ། མེད་ན་ཚུལ་དེ་བཤད་པ་ལ། ། དགོས་པ་ཅི་ཞིག་ཡོད་དམ་དྲི། ། ཞེས་པ་བརྗོད་ན་ལན་ཅི་ཞིག ། ལུང་རིགས་གཏན་ཚིགས་དང་བྲལ་བའི། ། གཞན་ལ་བབས་བཅོལ་སྨྲ་བ་འདི། ། སྐྱེས་བུ་རྫ་ཡི་ཁུར་ཐོགས་ནས། ། རྡོ་བའི་གཡུལ་ངོར་འཇུག་པ་འདྲ། །
དེ་དག་རང་དགའི་དྲི་ལན་དུ། ། མདོར་བསྡུས་ཙམ་ཞིག་བརྗོད་པ་ཡིན། ། གཞན་ཡང་ཁྱེད་རྣམས་བཞེད་པ་ཡི། ། གྲུབ་མཐའི་རྣམ་གྲངས་འདི་སྐད་ཐོས། ། རྗེ་བཙུན་གོང་མའི་བཀའ་སྲོལ་དང་། ། སྙན་བརྒྱུད་བླ་མ་དམ་པ་ཡི། ། ཞལ་ནས་ཇི་ལྟར་བྱུང་བ་ལ། ། ཡིད་ཆེས་ངེས་བཟུང་མེད་བཞིན་དུ། ། རང་བློས་སྦྱར་བའི་གྲུབ་པའི་མཐའ། ། སྣ་ཚོགས་སྨྲ་བ་མཐའ་ཡས་མོད། །
ཚང་བར་བརྗོད་པ་མ་བྱུང་བས། ། མཚོན་པ་ཙམ་ནི་འདི་ལྟར་ཏེ། ། དཔེར་ན་གཞུང་ཤིང་བཞི་པོ་ཡི། ། ཁྲིད་ཚུལ་གྲངས་སུ་འདྲེན་པ་ན། ། རྡོ་རྗེ་འཆང་ཆེན་དངོས་ཀྱི་སློབ། ། དཔལ་གྱི་གཞུང་ཤིང་དང་པོ་ནི། ། གསུམ་ལ་ཁྲིད་ཚུལ་རེ་རེ་དང་། ། ཐ་མར་ལྔ་སྟེ་བརྒྱད་དུ་བཤད། ། ཀུན་མཁྱེན་གོ་བོས་གཞུང་ཤིང་ནི། ། དང་པོ་གཉིས་ལ་ཁྲིད་ཚུལ་གཅིག །
གསུམ་པར་གཅིག་དང་བཞི་པ་ལ། ། ཁྲིད་ཚུལ་བཅུ་གཉིས་བཞེད་པ་དང་། ། འདུལ་བཟང་པ་དང་སངས་རིན་པས། ། དང་པོ་ཉིད་ལ་རེ་རེ་དང་། ། གུ་གེ་ཆོས་དཔལ་ཞེས་བགྱི་བས། ། གཞུང་ཤིང་དང་པོ་ཉིད་ལ་ནི། ། ཁྲིད་ཚུལ་དགུ་རུ་བཤད་པ་དང་། ། སྣང་བ་གསུམ་གྱི་འདོད་ཚུལ་ཡང་། ། ཕལ་ཆེར་ཐུན་མོང་དུ་བཞེད་ཅིང་། ། ཀུན་མཁྱེན་རྟ་ནག་པ་ལ་སོགས། །
ཕར་ཕྱིན་ཁོ་ནའི་ལམ་དུ་བཞེད། ། ཆོས་རྗེ་གུང་རུའི་ཁྲིད་ཀྱི་དུས། ། ཕར་ཕྱིན་ལམ་དང་གཞུང་བཤད་དུས། ། སྔགས་ལམ་ཁོ་ནར་འཆད་ཅེས་སོགས། ། གསང་སྔགས་སྙན་བརྒྱུད་ཟབ་མོ་ལ། ། མཚན་ཉིད་བསྡུས་པའི་ཆོས་སྐད་དང་། ། དབྱར་དུས་འདབ་ཆགས་སྐད་བཞིན་དུ། ། སྣ་ཚོགས་ཐ་དད་ཅ་ཅོར་སྨྲ། ། ཡིད་ཆེས་ལུང་དང་དམ་པའི་གསུང་། ། གང་ལའང་མ་བརྟེན་རང་སྐད་དུ། །
སྙན་བརྒྱུད་ཟབ་མོ་བདུད་རྩིའི་རྒྱུན། ། ངན་རྟོག་དུག་གི་སྦགས་གྱུར་ན། ། སླད་ནས་རྗེས་འབྲང་དཔྱོད་ལྡན་རྣམས། ། གང་གི་རྗེས་སུ་འབྲང་བ་སོགས། ། བདག་ཉིད་ཆེན་པོ་ས་པཎ་གྱིས། ། གཞུང་ཤིང་བཞི་ཡི་ཁྲིད་ཚུལ་རྣམས། ། དཀར་ཆག་གསལ་བར་མཛད་པ་དང་། ། དེ་ལ་ཟངས་ཚའི་ཟིན་བྲིས་རྣམས། ། ཡོད་བཞིན་དེ་ལས་བརྒལ་བྱེད་པ། ། ས་སྐྱའི་བསྟན་འཛིན་ངོ་མཚར་ཆེ། །
ནགས་ཀྱི་སྤྲེའུའི་ཚོགས་འདུས་ནས། ། སྐྱེས་བུའི་ལུས་ལ་རྟོག་པ་ན། ། སྤུ་དང་མཇུག་མ་དང་བྲལ་ཞེས། ། ཁྲེལ་ཞིང་རང་ལུས་དམ་པར་འཛིན། ། ནག་ཕྱོགས་ལ་དགའ་འགྲོ་བ་རྣམས། ། འཕེལ་ཞིང་དར་བ་དུས་ཀྱི་དབང་། ། དེ་ཡི་རྣམ་པར་དག་མི་དག ། གྲུབ་མཐའ་ཉིན་ནུབ་སྐར་ཚོགས་བཞིན། ། རྒྱལ་སྲས་ཐབས་མཁས་ཐུགས་རྗེ་ཡི། ། བདག་ཉིད་ཡིན་ཡང་སེམས་ཅན་རྣམས། །
རང་རང་ལས་བཀལ་སྤྱོད་པ་ལ། ། ལས་མ་སྲབ་པ་བཏང་སྙོམས་ཚུལ། ། འོན་ཀྱང་རྣམ་དག་སྨོན་པའི་མཐུས། ། བཤེས་གཉེན་དམིགས་བུ་དང་བྲལ་བའི། ། གོམ་འཁྱོར་ལོག་པའི་ལམ་ཞུགས་རྣམས། ། ཡང་དག་ལམ་ལ་འཇུག་གྱུར་ཅིག ། ཅེས་པ་འདི་དཔལ་ལྡན་ས་སྐྱ་པའི་གྲུབ་མཐའི་སྲོལ་འཛིན་པ། ངོར་གྱི་གདན་ས་བཅུ་པ་ཙམ་གྱི་བླ་ཆེན་དཀོན་མཆོག་ལྷུན་གྲུབ་ཅེས་པས། ས་སྐྱ་པའི་རྙིང་མའི་སྲོལ་འཛིན་རྣམས་ལ་ཅུང་ཟད་ཅོ་དྲི་བའི་ཚུལ་དུ་མཛད་པའི་ལན་དུ་དྲིས་ལན་མདོར་བསྡུས་ཙམ་འདི། དུས་གསུམ་སངས་རྒྱས་ཐམས་ཅད་ཀྱི་མཁྱེན་བརྩེ་གཅིག་ཏུ་བསྡུས་ཤིང་།
སྙིགས་དུས་ཀྱི་རྒྱལ་བ་གཉིས་པ་ཁྱབ་བདག་རྡོ་རྗེ་གདན་པ་ཆེན་པོ་ཀུན་དགའ་རྣམ་རྒྱལ་དཔལ་བཟང་པོའི་ཞབས་རྡུལ་ལ་སྤྱི་བོས་རེག་སྟེ། གསུང་གི་ཆ་ཤས་ཙམ་ཐོབ་པའི་འཁོར་གྱི་ཐ་ཆུང་ས་སྐྱའི་བཙུན་པ་བྱང་ཆུབ་དབང་རྒྱལ་གྱིས། བསྒྱུར་བྱེད་ཅེས་བྱ་བ་ས་མོ་ཕག་ལོ་ཆོ་འཕྲུལ་ཆེན་པོའི་དུས་ཆེན་ལ་དཔལ་རྡོ་རྗེ་གདན་མི་འགྱུར་བདེ་བ་ཆེན་པོའི་ཆོས་གྲྭའི་གནས་ཡངས་པ་ཅན་ཞེས་བྱ་བར་གཡར་ཁྲལ་དུ་བགྱིས་སོ། ། འདིས་ཀྱང་གསུང་ངག་རིན་པོ་ཆེའི་བསྟན་པ་རྣམ་པར་དག་པ་ཕྱོགས་དུས་ཀུན་ཏུ་རྒྱས་པར་གྱུར་ཅིག་ཅེས་པ་དེ་རྣམས་ཀྱིས་དྲི་བའི་ལན་བཤད་པ་བསྟན་ཟིན་ནས།། ༈ །།གསུམ་པ་ཡིན་ལུགས་འཐད་ལྡན་གྱི་ལེགས་བཤད་བཀོད་པ་ནི། རྗེ་བཙུན་ཐམས་ཅད་མཁྱེན་པ་དཀོན་མཆོག་ལྷུན་གྲུབ་ཀྱིས་མཛད་པའི་གསུང་ངག་བཤད་ཐབས་ཀྱི་མན་ངག་གསང་བ་སྒོ་འབྱེད་ལས་འཕྲོས་པའི་དྲིས་ལན་ཟབ་དོན་སྙིང་པོ་ལས་འདི་ལྟར་འབྱུང་སྟེ། རྗེ་བཙུན་རྡོ་རྗེ་འཆང་ཆེན་པོ་ཀུན་དགའ་བཟང་པོའི་ཞབས་ལ་གུས་པས་ཕྱག་འཚལ་ལོ། ། ཆོས་ཀུན་གཟིགས་པའི་མཁྱེན་རབ་བསྐང་བ་ཉིན་བྱེད་དབང་། ། སྲིད་གསུམ་རབ་དགའ་ཐུགས་རྗེའི་འོད་དཀར་ཀུནྡའི་གཉེན། ། ཐུབ་བསྟན་རྒྱས་མཛད་འཕྲིན་ལས་བཟང་པོ་ཀུན་གསལ་ཁྱོན། །
རྟག་པར་འཇལ་བྱེད་རྒྱལ་བ་གཉིས་པ་གང་དེས་སྐྱོང་། ། སྔོན་དགེའི་བསོད་ནམས་རྒྱས་པའི་ཁང་བཟང་ན། ། རྣམ་དཔྱོད་བློ་གྲོས་གསལ་བའི་སྐྱེས་བུ་ཡིས། ། ཟབ་མོའི་གནས་ལ་ཅུང་ཟད་དྲིས་པའི་ལན། ། དམ་པའི་སྲོལ་བཞིན་དྭང་བའི་ཡིད་ཀྱིས་འབུལ། ། འདི་ལ་གཉིས་ཏེ། དྲི་བའི་ངག་དགོད་པ་དང་། དངོས་ཀྱི་ལན་གདབ་པའོ། ། དང་པོ་ནི་འདི་སྐད་དུ། རྗེ་བཙུན་རྡོ་རྗེ་འཆང་ཆེན་པོའི་དྲུང་གི་གསང་བ་སྒོ་འབྱེད་དུ།
ཉམས་མྱོང་མ་སྐྱེས་པ་བསྐྱེད་པར་བྱེད་པ་ཁྲིད་ཀྱི་རྣལ་འབྱོར་ལ་བཞིའི། དང་པོ། གཞུང་ཇི་ལྟ་བ་བཞིན་དུ་དཀྲི་བའི་གཞུང་ཤིང་ལ། གཞུང་ཇི་ལྟ་བ་བཞིན་དུ་དཀྲི་བ་དངོས་དང་། དེའི་གནད་བསྡུས་ནས་ཉམས་སུ་ལེན་པའི་གདམ་ངག་གཉིས་ཀྱི། དང་པོ། གཞི་དམ་ཚིག་ལ་གནས་པར་བྱ་བ་ལ་གཉིས། དམ་ཚིག་མ་ཐོབ་པ་ཐོབ་པར་བྱེད་པ་དབང་བསྐུར་བ་དང་། ཐོབ་པ་མི་ཉམས་པར་བྱེད་པའི་དམ་ཚིག་གི་ཚོགས་བསྟེན་པའོ། ། དང་པོ་ནི།
དབང་ཆུ་ཆེན་མོ་ལ་སོགས་པ་གསུམ་དང་། ཡབ་ཡུམ་གྱི་བསྐྱེད་རིམ་རྒྱས་བསྡུས་རྣམས་ལ་བརྟེན་ནས་ཡབ་ཡུམ་གྱི་རྡུལ་ཚོན་གྱི་དཀྱིལ་འཁོར་དུ་དབང་བསྐུར་བ་རྣམ་པར་དག་པ་བླང་བའོ། ། གཉིས་པ་ལ་གསུམ་གྱི། དང་པོ་སྲུང་བའི་དམ་ཚིག་ནི། ལྕ་ལྟུང་འཁྲུལ་སྤོང་དང་། གཉིས་པ་བཟའ་བའི་དམ་ཚིག་ནི། བདུད་རྩི་རིལ་བུ་བསྒྲུབ་པའི་མན་ངག་དང་། ཚོགས་ཀྱི་འཁོར་ལོའི་ཆོ་ག་རྣམས་བཤད་ཅིང་ཉན་པ་དང་། གསུམ་པ་བསྟེན་པའི་དམ་ཚིག་ནི། ལམ་རིམ་པ་གཉིས་ཚུལ་བཞིན་དུ་ཉམས་སུ་ལེན་པ་སྟེ་ཞེས་སོགས་དང་།
གཉིས་པ་གནད་བསྡུས་ཏེ་ཉམས་སུ་ལེན་ཚུལ་ནི། ལམ་འབྲས་ཁྲིད་ཀྱི་སྙིང་པོ་ནི། ཞེས་སོགས་ཀྱི་དོན་རྗེ་བཙུན་དམ་པ་འདིའི་དགོངས་པས་གཞུང་ཇི་ལྟ་བ་བཞིན་དཀྲི་བའི་ཁྲིད་ལ་ལུགས་གཉིས་ཀྱི། དང་པོ་འཆད་པ་དེའི་ཚེ་ཐོག་མར་དབང་བསྐུར། དེ་རྗེས་དམ་ཚིག་གི་ཆོས་བསྐོར་དང་། བསྐྱེད་རིམ་ཡན་ལག་དང་བཅས་པ་ཚོགས་ཀྱི་འཁོར་ལོའི་ཆོ་ག་རྣམས་བཤད་པར་གསུངས་པ་དང་། གསུམ་པ་ནི་ལམ་རིམ་པ་གཉིས་ཚུལ་བཞིན་དུ་ལེན་པ་སྟེ། ཞེས་གསུངས་པས་ཁྲིད་ཀྱི་དམིགས་པ་རྣམས་ཕྱོགས་མཐུན་དུ་གསུངས་པ་ལ། གཞུང་ཇི་ལྟ་བ་བཞིན་དུ་དཀྲི་བ་དངོས་སུ་མཛད་པའི་ལུགས་ཅིག་དང་། ཐོག་མར་སྣང་བ་གསུམ་གྱི་ཁྲིད་མཛད།
དེ་ནས་དབང་བསྐུར་ཏེ་ལྟ་བ་འཁོར་འདས་དབྱེར་མེད་སོགས་ནས་རིམ་བཞིན་གསུངས་པ་ལ། དེའི་གནད་བསྡུས་ཏེ་ཉམས་སུ་ལེན་པའི་གདམ་ངག་ཅེས་ཐ་སྙད་མཛད་ནས་འོག་མ་འདི་རྗེ་བཙུན་དམ་པ་དེ་ཉིད་ཀྱིས་རྩལ་དུ་བཏོན་ནས་གནང་བ་འདྲ་བསམ་པ་བདག་ལྟ་བུ་དད་པ་ལ་ནོར་དུ་བྱེད་པའི་ལུགས་གཉིས་ཀ་ལ་དད་པ་མི་འདོར་བ་དག་གི་བློ་ལ་ཤར་བ་དེའི་ཚེ། རྗེ་ས་པཎ་གྱི་ཁྲིད་ཡིག་དཀར་ཆག་ཀྱང་དངོས་བསྟན་དང་སྦྱར་ནས་མཛད་དོ། ། ཞེས་བརྗོད་ན་རྗེ་བཙུན་དམ་པ་དེའི་དགོངས་པར་ཨེ་འགྱུར། དཀྲི་ཚུལ་ཕྱི་མའི་ཤླཽ་ཀ་གཅིག་པོ་སྙིང་པོ་དང་། གཉིས་ལས་གསུམ་བྱུང་དང་། ཀུན་དང་། བླ་མའི་དྲིན་ཞེས་པའི་གསུང་གི་ནུས་པ་གོང་གི་གཉིས་པོ་ལ་ངོས་ཨེ་འཛིན། མདོར་ན་ཤོ་ལོ་ཀ་གཅིག་པོའི་འབྲུ་གནོན་གསལ་བ་གཅིག་མཁྱེན་ཞེས་པ་ནི་དྲི་བའོ། ། གཉིས་པ་ལ་གཉིས་ཏེ།
གཞུང་ཤིང་དངོས་ལ་བརྩམས་པའི་དྲིས་ལན་དང་། གནད་བསྡུས་ཏེ་ཉམས་སུ་ལེན་ཚུལ་ལ་བརྩམས་པའི་དྲིས་ལན་ནོ། ། དང་པོ་ལ་གཉིས་ཏེ། དངོས་དང་། ཞར་ལས་བྱུང་བའོ། ། དང་པོ་ནི། རྗེ་བཙུན་དམ་པ་འདིའི་བཞེད་པས། གཞུང་ཇི་ལྟ་བ་བཞིན་དུ་དཀྲི་བའི་གཞུང་ཤིང་ལ། གཞུང་ཤིང་དངོས་དང་། དེའི་གནད་བསྡུས་ནས་ཉམས་སུ་ལེན་ཚུལ་གཉིས་སུ་མཛད་པ་དེའི་ངོས་འཛིན་ཐོག་མ་ཉིད་ནས་རྒྱུ་དུས་ཀྱི་དབང་བསྐུར་ཏེ་དམ་ཚིག་ལ་སོགས་པ་བསྟན་ནས་ཕྱིས་སྣང་བ་གསུམ་ལ་སོགས་པའི་ཁྲིད་ཀྱི་རིམ་པ་ཐམས་ཅད་ཕྱོགས་མཐུན་དུ་སྟོན་པའི་ལུགས་གཅིག་དང་།
ཐོག་མར་སྣང་བ་གསུམ་གྱི་ཁྲིད་བསྟན། དེ་ནས་དབང་བསྐུར། དེ་ནས་ལྟ་བ་སོགས་ཀྱི་ཁྲིད་སྟོན་པའི་ལུགས་གཅིག་སྟེ་གཉིས་སུ་མཛད་ནས། ཕྱི་མ་རྩལ་དུ་བཏོན་པ་ནི་གཏན་མ་ཡིན་ཏེ། བཤད་ཚུལ་གོང་འོག་གཉིས་པོ་དེ་ལ་དེ་ཙམ་གྱིས་ཁྱད་པར་འབྱེད་པའི་དམིགས་བསལ་དང་དོན་ཐོབ་ཅི་ཡང་མི་སྣང་བ་དང་། སྤྱིར་སྣང་བ་གསུམ་གྱི་སྔོན་དུ་དབང་བསྐུར་བ་མཛད་པའི་ཕྱག་ལེན་དེ་གདུལ་བྱའི་གང་ཟག་ལ་ལྟོས་ནས་བྱར་རུང་བའི་སྐབས་དུ་མ་ཡོད་ཀྱང་། དེ་ཙམ་གྱི་སྣང་བ་གསུམ་གྱི་སྔོན་དུ་དབང་བསྐུར་ངེས་པར་བྱེད་དགོས་པར་བསྒྲུབ་པར་མི་ནུས་ཤིང་། ནུས་ཀྱང་འཆད་ཚུལ་དེ་རྡོ་རྗེ་ཐེག་པའི་རྒྱུད་གཞུང་ནས་བཤད་པའི་སྐལ་ལྡན་གཅིག་ཅར་བ་དང་། སྐལ་དམན་རིམ་འཇུག་པའི་ལམ་གཉིས་པོ་གང་ཡིན་བརྟགས་ན་ཕྱོགས་གཉིས་པོ་གང་དུ་ཡང་ཁས་ལེན་ནུས་པ་དཀའ་བར་སྣང་ཞིང་། གཞུང་ཇི་ལྟ་བ་བཞིན་དུ་དཀྲི་བའི་གཞུང་ཤིང་གི་བབས་དང་།
ཕྱག་ལེན་གྱི་རིམ་པ་དེ་གཉིས་འགྲིག་པ་ཡང་ཤིན་ཏུ་དཀའ་བས། གཞུང་ཇི་ལྟ་བ་བཞིན་དུ་དཀྲི་བའི་གཞུང་ཤིང་དངོས་ལ་གོ་རིམ་ངེས་པ་ཅན་དེ་ལྟ་བུ་ཞིག་ངེས་པར་དགོས་པར་བཞེད་པར་མཆིས་ལགས། དེ་ལྟ་ན་གསང་བ་སྒོ་འབྱེད་ལས། དང་པོ་ཉིད་ནས་དམ་ཚིག་མ་ཐོབ་བ་ཐོབ་པར་བྱེད་པ་མངོན་པར་དབང་བསྐུར་བ་བཤད་པ་མ་ཡིན་ནམ། ཞེ་ན། ཡིན་མོད། དེས་དེ་ལྟར་བསྟན་པར་མཐའ་གཅིག་ཏུ་ངེས་པ་མ་ཡིན་ཏེ། དམ་ཚིག་མ་ཐོབ་པ་ཐོབ་པར་བྱེད་པ་ལ་དབང་གི་མངོན་པར་རྟོགས་པ་བརྒྱད་དང་ལྡན་པའི་སྒོ་ནས་རྡུལ་ཚོན་གྱི་དཀྱིལ་འཁོར་དུ་སྨིན་བྱེད་ཀྱི་དབང་བསྐུར་བ་ཚུལ་བཞིན་དུ་བསྒྲུབ་དགོས་པ་ཡིན་ལ། དབང་བསྐུར་ཞུ་བ་པོའི་སློབ་མ་དེ་ལ་ཡང་རིགས་ལེགས་པར་བརྟགས་ཏེ། སྐལ་ལྡན་ཅིག་ཅར་བའི་རིགས་ཅན་ཡིན་ན་ཐུན་མོང་བའི་ལམ་གྱི་དཀྲི་བ་ལ་མ་ལྟོས་པར།
དང་པོ་ཉིད་ནས་དབང་བསྐུར་ཏེ་ལྟ་བ་ལ་སོགས་པ་བསྟན་པས་ཆོག་པ་ཡིན་ཡང་། སྐབས་འདིར་གང་ཟག་སྐལ་དམན་རིམ་འཇུག་པ་དཀྲི་ཚུལ་གྱི་རྣམ་གཞག་གཙོ་ཆེ་བས། དེའི་ལུགས་ལ་དབང་གི་སྔོན་དུ་ཐུན་མོང་བའི་ལམ་གྱི་ངེས་པར་དཀྲི་དགོས་པར་དབང་གི་ཆུ་བོ་ཆེན་མོ་བཀླགས་པ་ཙམ་གྱིས་ཀྱང་གོ་བར་ནུས་པས། སྣང་བ་གསུམ་གྱི་ཁྲིད་ཀྱང་གཞན་དོན་དུ་སློབ་མ་རྗེས་སུ་བཟུང་བའི་ས་ཁོངས་སུ་བསྡུས་ནས་དབང་གི་སྔོན་འགྲོར་བཞེད་པ་ཡིན་གྱི། སྨིན་གྲོལ་གཉིས་ཀྱི་ཕྱེ་བའི་ཕྱི་མའི་ཁོངས་སུ་འདྲེན་པར་མི་མཛད་པར་མཆིས་ལགས། གལ་ཏེ་དེ་ལྟར་མི་བཞེད་པར་དངོས་བསྟན་སྒྲ་ཇི་བཞིན་པ་དེ་ལས་གཞན་ཅི་ཡང་བཤད་དུ་མེད་ན་སྣང་བ་གསུམ་གྱི་ཁྲིད་གང་དུ་སྟོན་གྱི་གསལ་ཁ་ཅི་ཡང་མེད་པས། གསང་བ་སྒོ་འབྱེད་ཁས་ལེན་པ་པོ་དག་གི་ལུགས་ལ། སྣང་བ་གསུམ་གྱི་ཁྲིད་གཏན་ནས་སྟོན་མི་དགོས་པར་ཐལ་བའི་སྐྱོན་དུ་འགྱུར་བ་མ་ལགས་སམ། ཡང་གསང་བ་སྒོ་འབྱེད་ལས། གསུམ་པ་ནི།
ལམ་རིམ་པ་གཉིས་ཉམས་སུ་ལེན་པ་སྟེ། འོག་ཏུ་ཉམས་སུ་ལེན་པས་འདིར་མི་འཆད་ཅེས་པའི་དོན། དམ་ཚིག་རྗེས་སུ་བསྐྱངས་པའི་ཕྱི་མ་དེ། འོག་ལམ་སོགས་ཉི་ཤུའི་སྐབས་ནས་འབྱུང་བའི་རིམ་པ་གཉིས་ཀྱི་ཉམས་ལེན་ལ་ཁ་འཕངས་པ་ཡིན་གྱི། གསུང་ངག་གི་ཁྲིད་ཀྱི་ཚེ། དེ་དག་སྐབས་ནས་བླངས་ནས་སྟོན་དགོས་པར་འཆད་པ་ནི་མ་ཡིན་པས་དོགས་པའི་གནས་ཅི་ཡང་མ་མཆིས་ལགས། རྗེ་ས་པཎ་གྱི་ཁྲིད་ཡིག་དཀར་ཆག་ཅེས་པ་བརྡ་དོན་གསལ་བའི་ཁྲིད་ཡིག་ལ་ངོས་འཛིན་པར་མཛད་ན་ནི། བཤད་མ་ཐག་པ་དེ་དག་དང་ཤིན་ཏུ་འགྲིག་ཅིང་། རྗེ་ས་པཎ་གྱིས་མཛད་པར་གྲགས་པའི་དཀར་ཆག་ཅིག་ཤོས་དེ་ནི་ལུང་ཕུ་བ་ཀུན་རྒྱལ་གྱིས་མཛད་པ་ཡིན་ཞེས་གསུང་བགྲོས་རྣམས་ལས་འབྱུང་ལ། རྒྱུད་ཡིག་འགའ་ཞིག་ལས།
ཤོང་སྟོན་ཁུ་དབོན་གྱི་སློབ་མ་ལོ་ཙཱ་བ་ཀུན་དགའ་རྒྱལ་མཚན་ཞེས་པ་ཞིག་འབྱུང་གིན་སྣང་བ་དེ་དང་གཅིག་པ་འདྲ་ཞིང་། དཀར་ཆག་དེ་ལས། སྣང་བ་གསུམ་ལམ་གྱི་གཞི་བཅའ་ལ་སྦྱར་བའི་ཚེ་དེའི་སྔོན་དུ་དབང་བསྐུར་འགྲོ་དགོས་པའི་གསལ་ཁ་ཅི་ཡང་མི་སྣང་མོད། སྤྱིར་དཀར་ཆག་འདི་ལ་ཚིག་རིགས་དང་མཛད་བྱང་སོགས་འདྲ་མི་འདྲ་སྣ་ཚོགས་ཞིག་འདུག་པས། བསྲེག་བཅད་བརྡར་བའི་གསེར་བཞིན་དུ་ལེགས་པར་བརྟགས་ནས་བླང་དགོས་པར་མཆིས་ལགས། གཉིས་པ་ནི། དེ་ལྟར་བཤད་མ་ཐག་པའི་ཁྲིད་ཚུལ་དེ་རྣམས་ཀྱི་གོ་རིམ་གྱི་ངེས་པ་དེ་ལྟར་འབྱུང་བའང་རྗེ་བཙུན་གོང་མ་ཉིད་ཀྱི་བཞེད་པ་ཡིན་ཏེ། རྗེ་ས་ཆེན་གྱི་དབང་བཞི་ངོ་སྤྲོས་ལས། མཚན་ཉིད་ལྡན་པའི་བླ་མ་ལ། ། སྣོད་དང་ལྡན་པའི་སློབ་མ་ཡིས། །
དབང་བཞི་རྫོགས་པར་ཐོབ་ནས་ནི། ། རྒྱུ་དུས་ལྟ་བས་རབ་བརྒྱན་པའི། ། བུམ་དབང་བསྐྱེད་རིམ་ཐོག་མར་བསྒོམ། ། ཞེས་དང་། དེའི་རང་འགྲེལ་ལས། ཐོག་མར་བླ་མ་གཅིག་ལ་དབང་བཞི་རྫོགས་པར་ཐོབ་པ་གལ་ཆེ། དབང་དེ་ཡང་བརྡ་ཙམ་བྱིན་རླབས་ཙམ་མ་ཡིན་པར། གྲུབ་པའི་བླ་མ་བརྒྱུད་པའི་བཀའ་མ་ཆད་པ། ལྷད་མ་ཞུགས་པ་ཅིག་ལ་དཀྱིལ་འཁོར་ཆེན་པོར་དབང་བསྐུར་བ་ཐོབ་དགོས། དེ་ནས་ཐོག་མར་ལྟ་བ་བསྒོམ་ལ།
དེའི་ཡེ་ཤེས་ཅུང་ཟད་སྐྱེས་པ་ན། ཞེས་སོགས་དབང་རྗེས་དེ་མ་ཐག་པར་ལྟ་བ་འཁོར་འདས་དབྱེར་མེད་སྟོན་པར་གསུངས་པ་དང་། ཨ་སེང་མ་ལས། སྣང་བ་གསུམ་གྱིས་ལམ་གྱི་གཞི་བཅས་ཏེ། ཉམས་བླངས་མ་ལུས་རྒྱུད་གསུམ་དག་གིས་ཤེས། ། ཞེས་གསུངས་ལ། དེ་དང་མཐུན་པར་རྗེ་བཙུན་གྱི་གཞུང་ཇི་ལྟ་བ་བཞིན་དུ་དཀྲི་བའི་ཁྲིད་ཡིག་ཇོ་ལྕགས་ཀྱི་དོན་དུ་མཛད་པ་ལས། སྣང་བ་གསུམ་གྱི་དཀྲི་བའི་སྐབས་བསྟན་ཟིན་ཏོ། ། དེའི་རྗེས་ཁོ་ན་ལ་རྒྱུད་གསུམ་གྱིས་དཀྲི་བར་བྱ་སྟེ། དེ་ལ་གསུམ།
རྒྱུ་ཆོས་ཅན་འཁོར་བའི་གནས་ཚུལ། ལམ་བསྒོམ་པའི་ཚུལ། འབྲས་བུ་སངས་རྒྱས་ཀྱི་སའོ། ། དང་པོ་ནི། འདིར་མི་བཤད་དེ་མ་དག་པའི་སྣང་བའི་སྐབས་སུ་བསྟན་ཟིན་ཏོ། ། ལམ་ལ་གསུམ་སྟེ། གཞི་དམ་ཚིག་ལ་གནས་པར་བྱ་བ་དང་། གང་ཟག་དཀྲི་བའི་ཚུལ་གང་ཡིན་པ་དང་། ངེས་ཤེས་བསྐྱེད་ལ་ཏིང་ངེ་འཛིན་ངོ་ཤེས་པར་བྱ་བའི་ཕྱིར་ལམ་གྱི་ས་མཚམས་གཞག་པའོ། ། དང་པོ་ནི་ལམ་ཐམས་ཅད་ཀྱི་རྩ་བ་ཡིན་ཞིང་།
གང་ཟག་འབྲིང་གི་ལམ་གྱི་གཙོ་བོ་ཡིན་པས་དམ་ཚིག་ཉི་ཤུ་བསྐྱངས་པར་བྱ་སྟེ། དབང་དང་དམ་ཚིག་ལ་གནས་པ་ནི་ལམ་ཐམས་ཅད་ཀྱི་གཞི་ཡིན་ནོ། ། ཞེས་སྣང་བ་གསུམ་གྱི་དཀྲིས་ཟིན་ནས་དབང་དང་དམ་ཚིག་སྟོན་པར་གསུངས་པ་དང་། རྗེ་ས་པན་གྱིས་ཀྱང་བརྡ་དོན་གསལ་བ་ལས། དབང་ཐོབ་ཟིན་པའི་གང་ཟག་ལ་དང་པོ་ཉིད་ནས་ལྟ་བ་སྟོན་པ་གསུངས་པས། རྗེ་བཙུན་གོང་མའི་ཕྱག་ལེན་མ་འཆུགས་པ་རྣམས་ལ་དཀྲི་ཚུལ་དེ་འདྲ་ཞིག་ཡོད་པར་སྣང་ཡང་། བར་སྐབས་སུ་གདུལ་བྱ་ལ་ལྟོས་ནས། དབང་བསྐུར་དང་པོ་ནས་ཐོབ་ཟིན་པ་ལ་ཁྲིད་དམིགས་རྣམས་ཕྱི་ནས་སྟོན་པའི་ཕྱག་ལེན་སྒོ་ཡངས་ཕྱོགས་ནས་སྟོན་པ་དུ་མ་ཞིག་བྱུང་བར་སྣང་ཞིང་། འཆད་ཚུལ་དེ་ལ་སྣང་བ་གསུམ་གྱི་ཁྲིད་མ་བསྟན་ཡང་རུང་མོད། འོན་ཀྱང་ངེས་འབྱུང་གི་བསམ་པ་བསྐུལ་བ་སོགས་དགོས་བྱེད་ཁྱད་པར་ཅན་དུ་མ་གཟིགས་ནས་སྣང་བ་གསུམ་ཡང་ཁྲིད་ཀྱི་ཁ་ཚང་བའི་ཕྱིར་སྟོན་པར་མཛད་པ་ཡིན་གྱི།
གཞུང་གི་བབས་ལ་གོ་རིམ་དེ་འདྲ་ཞིག་ངེས་པར་དགོས་པར་བཞེད་པ་མ་ཡིན་པ་འདྲ་ལགས། གལ་ཏེ་ཡིན་ན་འཁོར་འདས་དབྱེར་མེད་ཀྱི་རྒྱུད་གསུམ་རྒྱས་བཤད་ཀྱི་སྐབས་སུ། སྨིན་བྱེད་ལ་འཁོར་འདས་དབྱེར་མེད་བཤད་ནས། གྲོལ་ལམ་ལ་འཁོར་འདས་དབྱེར་མེད་འཆད་པའི་ཐོག་མར་སྣང་བ་གསུམ་ལ་འཁོར་འདས་དབྱེར་མེད་རྩི་ཚུལ་འབྱུང་རིགས་པ་ལས་དེ་ལྟར་མ་བཤད་པར་དབང་འཁོར་འདས་དབྱེར་མེད་ཀྱི་ཐོག་མར། སྣང་བ་གསུམ་ལ་འཁོར་འདས་དབྱེར་མེད་རྩི་ཚུལ་བཤད་པ་ལམ་གྱི་གོ་རིམ་དང་། དེ་ལ་འཁོར་འདས་དབྱེར་མེད་རྩི་བའི་གོ་རིམ་མ་མཐུན་པའི་ཉེས་པ་དེ་ཤིན་ཏུ་སྤངས་དཀའ་བ་མ་ཡིན་ནམ། མདོར་ན་གཞུང་ཤིང་གི་བབས་ལ་དང་པོར་སྣང་བ་གསུམ་བསྟན་ནས་དབང་བསྐུར་ཏེ། གྲོལ་བྱེད་ཀྱི་ལམ་རྣམས་རིམ་གྱིས་སྟོན་པ་དང་། གདུལ་བྱ་ལ་ལྟོས་ནས་ཅི་རིགས་པར་སྟོན་དུ་རུང་བའི་ཁྱད་པར་སོ་སོར་ཤེས་ན་ལོག་རྟོག་ཁོ་ནས་དུས་འདའ་མི་དགོས་ཤིང་། ཐུབ་པའི་བསྟན་པ་གཅེས་པར་འཛིན་པའི་གང་ཟག་དམ་པ་རྣམས་ལ་ངན་སྨྲས་འབའ་ཞིག་བྱེད་པའི་སྡིག་པའི་ཁུར་ཆེན་པོས་མི་གནོན་པར་མཆིས་ལགས།
གཉིས་པ་གནད་བསྡུས་ནས་ཉམས་སུ་ལེན་ཚུལ་ལས་བརྩམས་པའི་དྲིས་ལན་ནི། གཞུང་ཇི་ལྟ་བ་བཞིན་དཀྲི་བའི་གཞུང་ཤིང་ལས་དཀྲི་ཚུལ་ལོགས་པར་མི་བཞེད་པས། དཀྲི་ཚུལ་ཕྱི་མ་ཞེས་པའི་ཐ་སྙད་མི་འདོགས་མོད། ཉམས་ལེན་གྱི་གནད་ཐུན་མོང་དུ་མ་གྲགས་པ་འགའ་ཞིག་མི་ནུབ་པའི་ཕྱིར་གབ་པའི་ཚུལ་གྱིས་བསྟན་པ་ཡིན་ལ། འདི་འདྲའི་རིགས་ཅན་རྣམས་སྙན་བརྒྱུད་ལ་ཡིད་ཆེས་པའི་གདུལ་བྱ་ཉུང་ཤས་ལ་ལྐོག་ཏུ་གསུངས་པ་མ་གཏོགས་ཡི་གེར་བྲིས་ནས་ཕྱོགས་ཀུན་ཏུ་བབས་ཅོལ་དུ་སྒྲོག་པའི་ལུགས་མི་འདུག་པས། བདག་ལྟ་བུས་གསལ་ཁ་གཏོད་པར་མི་འོས་མོད། དྲིས་ལན་གྱི་སྒོ་མི་སྟོང་པར་བྱ་བའི་ཕྱིར་བརྡ་ཚིག་གི་ཚུལ་གྱི་ཅུང་ཟད་བསྙད་ན། གཉིས་ལས་གསུམ་བྱུང་ཞེས་བྱ་བ། ། གནས་སྐབས་གཞན་དུ་གཞན་གསུངས་ཡང་། ། ཐུན་མོང་མིན་པར་གསུངས་པ་ནི། །
ཉེ་རིང་བརྒྱུད་ཚུལ་བགྲོད་པ་ལས། ། ཟབ་དོན་སྙིང་པོ་ཡོན་ཏན་འབྱུང་། ། ཀླུས་བསྒྱུར་ཕྱོགས་ནི་བུ་གར་བཅས། ། དང་པོའི་གྲངས་ཡིན་མེས་བསྒྱུར་ཕྱོགས། ། ཡོན་ཏན་གྱིས་ལྷག་བར་པ་སྟེ། ། ཕྱི་མ་བུ་ཁར་ཤེས་པར་བྱ། ། འདི་དག་ལྟ་བ་བསྐྱེད་རྫོགས་ཀྱི། ། དོན་གྱི་གནད་རྣམས་བསྡུས་པ་སྟེ། ། བླ་མ་མཆོག་ལ་རག་ལས་ཕྱིར། ། ཀུན་གྱི་སྤྱོད་ཡུལ་མ་ཡིན་པས། །
ཕྱི་ནང་མུ་སྟེགས་ཀུན་ལ་གསང་། ། ཤིན་ཏུ་བསྡུས་པ་དབང་བཞིའི་ལམ། ། སྟན་ཐོག་གཅིག་མ་ལོགས་ཤིག་ཏུ། ། རྩ་བའི་ཚིག་གི་བསྟན་པ་སྟེ། ། དེས་ན་ཁྲིད་ཚུལ་ཆུ་གཏེར་རོ། ། ཞེས་བྱ་བ་འདི་ནི་སྐལ་བ་དང་ལྡན་པ་དག་གི་འཇུག་ངོགས་བླ་ན་མེད་པ་ཡིན་ནོ།། །། འདིར་སྨྲས་པ། ས་གསུམ་སྣང་བྱེད་གྲགས་པའི་འོད་དཀར་གྱི། ། སྐྱ་སེང་བུ་ལྟར་གཞན་སྡེ་ཟིལ་གནོན་པའི། ། འཁོན་རིགས་འཇམ་དབྱངས་བླ་མའི་མཁྱེན་བརྩེ་ཀུན། །
ལེགས་བསྡུས་ཀུན་དགའི་འདྲེན་པ་བཟང་པོ་ཡིན། ། གང་དེའི་འཕྲིན་ལས་གསེར་གྱི་འཁོར་ལོ་ཡི། ། ཐུབ་བསྟན་གླིང་བཞིའི་ཁྱོན་འདི་མ་བཟུང་ན། ། མེས་པོའི་བློ་དང་འཕྲོག་བྱེད་དཔུང་པས་ཀྱང་། ། དུས་དེར་འདོད་ལྷའི་དཔུང་ཚོགས་ཇི་ལྟར་བཟློག ། རྩོད་བྲལ་ཉིན་བྱེད་སྣང་བ་ལ་འགོང་ཞིང་། ། ཕྱོགས་གཞན་སྣར་མའི་འདོད་བྱ་མ་ཐོབ་པའི། ། རང་སྣང་འོད་བརྒྱས་དྲེགས་པའི་མེ་ཁྱེར་འགའ། ། ཐུབ་བསྟན་སྣང་བྱེད་ཁུར་གྱི་ངལ་བ་འཛིན། ། ཐུབ་ཆེན་དགེས་པའི་བགྱི་བ་ཆུད་སོན་པའི། །
འདོད་ལྡན་ཆོས་པར་རློམ་པའི་བཅོལ་ཆུང་འགའི། ། ཆེན་པོར་འཆོས་པའི་སྟོང་སོབ་རི་བོའི་ལྕིད། ། ཡུན་དུ་ཐེག་པའི་ས་འཛིན་རྡོ་རྗེའི་སྤོ། ། ཡིད་བཞིན་ནོར་དང་འཆིང་བུའི་རིན་ཐང་གི ། བརྡ་ལ་རྨོངས་པའི་བྱིས་པས་རྒན་པོ་ལ། ། ཅོ་འདྲི་བྱེད་པའི་ཡིད་གཉིས་འཕྱང་མོ་ཡུག ། བརྗོད་འདོད་སྐབས་གཞན་སྟོན་པ་གཅམ་བུའི་ཟོལ། ། དེ་ཕྱིར་རྒྱལ་བའི་སྲས་པོ་ལི་ཙ་བཱིའི། ། རྣམ་ཐར་བཟུང་སྟེ་བདུད་རྩིའི་བསྟེན་རིགས་ཀྱི། ། ལེགས་བཤད་སྨྲས་ཀྱང་གཞི་མདོའི་ཆ་རྒྱན་ལས། །
དྲང་པོའི་ཡིད་ཀྱིས་ལེན་པ་སུ་ཞིག་མཆིས། ། འོན་ཀྱང་སྔོན་རབ་མཁས་པའི་རྗེས་ཞུགས་ཤིང་། ། དད་འདུན་ནོར་འཆང་བློ་ལྡན་དྲི་བོ་ཡི། ། ལྷག་བསམ་ཟླ་ཚེས་མཐོང་ནས་བདག་བློ་ཡི། ། གཉིས་སྐྱེས་ཀུན་དགའི་གཏམ་གླེང་ཐལ་མོ་སྦྱོར། ། གང་འདིའི་དགེ་བས་བརྩེ་ཆེན་ས་སྐྱ་པའི། ། ཡོངས་རྫོགས་ཆོས་ཀྱི་རྒྱལ་སྲིད་མ་ཉམས་པ། ། ཕྱོགས་འཛིན་ཉི་ཚེའི་ལམ་དུ་མི་འདྲེན་པར། ། ཤིང་རྟ་མཆོག་གི་རྗེས་སུ་བསྙེག་པར་ཤོག ། ཅེས་གསུང་ངག་བཤད་ཐབས་ཀྱི་མན་ངག་གསང་བ་སྒོ་འབྱེད་ལས་འཕྲོས་པའི་དྲིས་ལན་ཉུང་ངུ་འདི་ནི།
ཆོས་ཚུལ་འདི་ལ་ཡང་དག་པའི་ལམ་དུ་ཤེས་ནས་དད་པ་ཐོབ་པ་ཤཱཀྱའི་དགེ་སློང་དཀོན་མཆོག་ལྷུན་གྲུབ་ཀྱི་ཤྲཱི་ཨེ་ཝྃ་ཆོས་ལྡན་གྱི་ཆོས་གྲྭར་མྱུར་བ་ཉིད་དུ་བྲིས་ཏེ་ཕུལ་བའོ། ། ཨཾརྡྷུཔེ་ཤཔུཥྚིཾ་ཀུཝནྟུ། ཞེས་པ་དེ་རྣམས་ཀྱིས་ཡིན་ལུགས་འཐད་ལྡན་གྱི་ལེགས་བཤད་བཀོད་པ་བསྟན་ཟིན་ཏོ། ། འདིར་སྨྲས་པ། སྣང་གསུམ་སྔོན་དུ་ངེས་པར་དབང་བསྐུར་བ། ། འདོད་དང་དེ་ལས་གཞན་པའི་གྲུབ་མཐའ་འདི། ། རྣམ་དཔྱོད་བློ་ཡི་དཔྱད་ན་ལུགས་གཉིས་ཀ ། འཐད་ལྡན་ཉིད་དུ་གྲུབ་པ་ཁོ་བོས་རྟོགས། ། བར་སྐབས་ཀྱི་ཚིགས་སུ་བཅད་པའོ།། ༈ །།ད་ནི་སྤྱི་དོན་གཉིས་པ་སེམས་བསྐྱེད་ཀྱི་བརྒྱུད་པ་དང་།
སློབ་མ་རྗེས་བཟུང་ལ་གྲངས་ངེས་ཡོད་མེད་སོགས་དོན་ཚན་བརྒྱད་ཀྱི་བཞེད་ལུགས་མི་འདྲ་བའི་རྣམ་དབྱེ་བཤད་པ་ལ་བཞི་སྟེ། ངོར་ལུགས་ཀྱི་བསྟན་འཛིན་མཁས་མཆོག་གཞན་གྱི་གསུང་རབ་ལས་འབྱུང་ཚུལ་བཤད་པ། རྗེ་བཙུན་མཁས་པའི་གཙུག་རྒྱན་དཀོན་མཆོག་ལྷུན་གྲུབ་ཀྱི་གསུང་རབ་ལས་འབྱུང་ཚུལ་བཤད་པ། སྙན་བརྒྱུད་མཁས་པའི་དབང་པོའི་གསུང་རབ་ལས་འབྱུང་ཚུལ་བཤད་པ། དེ་དག་གི་ལན་འདེབས་རྫོང་ལུགས་ཀྱི་མཁས་པ་དག་གི་ལེགས་བཤད་ལས་འབྱུང་ཚུལ་བཤད་པའོ། ། དང་པོ་ནི། བདག་ཆེན་རྡོ་རྗེ་འཆང་ཆེན་པོ་བློ་གྲོས་རྒྱལ་མཚན་གྱི་དངོས་སློབ་རྡོ་རིང་ཀུན་སྤངས་པ་ཆེན་པོས་བསྐུལ་ནས། ངོར་ཕྱོགས་ཀྱི་བསྟན་འཛིན་མཁས་པའི་དབང་པོ་པཎ་ཆེན་ཤཱཀྱ་མཆོག་ལྡན་གྱིས་མཛད་པའི་གསུང་རབ་བྲང་མོ་ཆེ་པའི་བརྒལ་ལན་རྣམ་ཐར་སྒོ་བརྒྱད་པ་ཞེས་བྱ་བ་ལས་འདི་ལྟར་འབྱུང་སྟེ།། ༈ །།ན་མོ་གུ་རུ་ཝེ། བསྙེན་བསྒྲུབ་ཡན་ལག་རྣམ་བཞི་ཡི་ཕ་རོལ་དུ། །
བདེ་བར་བྱོན་ནས་རིགས་བརྒྱའི་རྣམ་རོལ་གྱི། ། བདེ་ཆེན་རྟེན་དང་བརྟེན་པར་བཅས་ཀུན་ལ། ། ཁྱབ་མཛད་འཁོར་ལོའི་མགོན་དེར་ཕྱག་འཚལ་ལོ། ། བརྒྱ་བྱིན་སྦྲང་རྩིའི་བདེ་ལ་མ་ཆགས་པར། ། ཆགས་བྲལ་ཆོས་ཀྱི་བདེ་ལ་ཡིད་འདུན་བྱེད། ། ཚངས་ཆེན་ཆགས་བྲལ་བདེ་བས་མ་ཁེངས་པར། ། ཟག་མེད་བདེ་ཆེན་འཁོར་ལོ་བསྐོར་བ་བསྐུལ། ། དེ་ཡང་འདིར་བདག་ཅག་གི་བླ་མ་དམ་པ། ཐུབ་པའི་དབང་པོའི་བསྟན་པ་མ་ལུས་པ་འཛིན་པའི་བདག་པོ། སོ་སོ་ཐར་པའི་རྩ་བ་ཚུགས་པར་བཟུང་བས།
ཉན་ཐོས་ཀྱི་བསྟན་པ་བཙུན་པ་དང་། རྒྱལ་སྲས་ཀྱི་སྤྱོད་པ་རླབས་པོ་ཆེས་བྱང་ཆུབ་སེམས་དཔའི་བསྟན་པ་བཟང་པོར་མཛད་པ་དང་། མདོ་སྔགས་མ་ལུས་པ་ལ་ཤེས་རབ་ཀྱི་དབང་པོ་རྒྱས་པས། རྡོ་རྗེའི་ཐེག་པར་རྨོངས་པ་མཐའ་དག་སེལ་བ་ལ་མཁས་པ་དང་། ངོ་མཚར་ཅན་གྱི་མཛད་པ་རྨད་དུ་བྱུང་བས། བསྟན་པ་རིན་པོ་ཆེ་སྤྱི་དང་། ངོ་མཚར་ཅན་གྱི་བརྒྱུད་པ་སོ་སོའི་སྲོལ་མ་ཉམས་པ། ལྷག་ཆད་མེད་པར་བཟུང་ནས་མཐའ་ཡས་པའི་འགྲོ་བ་མཐའ་དག་སྐལ་བ་བཟང་པོར་མཛད་པ་དེ་ཉིད་ཀྱི་ཞལ་སྔ་ནས། རྗེ་བཙུན་རྣལ་འབྱོར་གྱི་དབང་ཕྱུག་བིརྺ་པས། ཡང་དག་པར་རྫོགས་པའི་སངས་རྒྱས་རྡོ་རྗེ་འཆང་ཆེན་པོ་ལས་བརྙེས་པའི་གསུང་ངག་རྩ་བ་རྡོ་རྗེའི་ཚིག་རྐང་འགྲེལ་པ་དང་བཅས་པ་དག་གི་དགོངས་པ།
ཆེས་ཤིན་ཏུ་ལས་དང་པོ་པར་གྱུར་པ་དག གོ་རིམ་ཇི་ལྟ་བ་བཞིན་དུ་ཐེག་པ་མཆོག་གི་རྩེ་མོ་ཉིད་དུ་ཁྲིད་པར་བྱེད་པའི་ཐབས་ཕུལ་དུ་བྱུང་བ། མདོ་སྔགས་མ་ལུས་པའི་ཡུལ་ཅན་ཉིད་དུ་མཛད་ནས། འདོམས་པའི་ཕྱག་ལེན་གྱི་སྲོལ་རྒྱ་མཚོ་ལྟ་བུའི་ནང་ནས། ཕྱོགས་རེ་བ་གང་དག་ཡིན་པ་དེ་དང་དེ་ལ། རྗེ་བཙུན་ས་སྐྱ་པའི་སྲོལ་འཛིན་སོ་སོའི་ནང་ནས། ཕྲག་དོག་པ་གཞན་དག་ན་རེ། འདི་སྐད་དུ། སེམས་བསྐྱེད་བརྒྱུད་པ་མེད་པ་དང་། ། རྗེས་བཟུང་གྲངས་ངེས་མེད་པ་དང་། །
སྟ་གོན་འབྲེལ་པ་མེད་པ་དང་། ། སློབ་དཔོན་གྲངས་ངེས་མེད་པ་དང་། ། དབང་བསྐུར་ཡོངས་དག་མེད་པ་དང་། ། ལུས་དཀྱིལ་འབྱུང་ཁུངས་མེད་པ་དང་། ། རྒྱས་གདབ་རིགས་མཚོན་མེད་པ་དང་། ། བཟའ་བའི་དམ་ཚིག་མེད་པ་རྣམས། ། ཆོས་ལྟར་བཅོས་ནས་ཆོས་མིན་བྱེད། ། སྨིན་པར་འདོད་ཀྱང་འདིས་མི་སྨིན། ། གྲོལ་བར་འདོད་ཀྱང་གྲོལ་མི་ནུས། ། ནོར་བའི་ཆོས་རྣམས་དགག་པར་བྱ། །
ཞེས་རང་གི་འགྲེལ་པ་དང་བཅས་ནས་རྒོལ་བར་བྱེད་དོ། ། འདི་དག་རིམ་བཞིན་རྟག་བཅའ་བ། ། འབེལ་བའི་གཏམ་ལ་ཡིད་རང་མོད། ། ཕྲག་དོག་མིག་སེར་གྱིས་ལོང་བུ། ། དངུལ་གྱི་ཐུར་མས་དབྱེ་བར་བྱ། ། རྒོལ་བ་དང་པོ་ནི། སྤྱིར་དབུ་མ་ལུགས་ཀྱི་སེམས་བསྐྱེད་འདི་ལམ་འབྲས་ཀྱི་བརྒྱུད་པ་ལ་མེད། ཁྱད་པར་དུ་རྗེ་བཙུན་ཆེན་པོས་མཛད་པའི་སེམས་བསྐྱེད་ཀྱི་ཡི་གེ ། ངོར་ཆེན་པས་སྒོ་རུམ་ནས་བརྙེད་ཟེར་བ་དེའི་སྟེང་ནས་སེམས་བསྐྱེད་བྱེད་པ་ནི། བརྒྱུད་པ་ཆད་པར་ནི་ཚིག་དེ་རང་ཉིད་ཀྱིས་ཤེས་ཤིང་།
ཡི་གེ་དེའི་སྟེང་ནས་སུས་ཀྱང་བྱས་པ་མེད་དོ་ཞེས་ལམ་འབྲས་པ་ཕྱི་མ་རྣམས་ཀྱི་བརྒྱུད་པ་གྲངས་འདྲེན་པར་བྱེད་དོ། ། ལན་ལ། སྤྱིར་བཤད་པ་དང་། དངོས་ཀྱི་ལན་ནོ། ། དང་པོ་ནི། སོ་ཐར་དང་། སྔགས་ཀྱི་མཁན་བརྒྱུད་དང་སྡོམ་བརྒྱུད་ཇི་ལྟར་ཁས་ལེན་པ་དེ་དང་འདྲ་བ་ཞིག སེམས་བསྐྱེད་ཀྱི་སྡོམ་པ་ལ་ངེས་པ་ཉིད་དུ་ཁས་ལེན་དགོས་པ་མ་ཡིན་ཏེ། བསླབ་བཏུས་དང་སྤྱོད་འཇུག་གི་དགོངས་པས། སེམས་བསྐྱེད་ཀྱི་སྡོམ་པ་ལེན་པ་དང་གསོ་བ་གཉིས་ཀ་ལ་བླ་མ་དགོས་པའི་ངེས་པ་མེད་ཅེས་ཀུན་གྱིས་འཆད་པ་དང་།
བྱང་སའི་དགོངས་པས། ལེན་པ་ལ་ངེས་པར་དགོས་པ་དང་། གསོ་བ་ལ་ངེས་པ་མེད་ཅེས་ཞལ་འཆམ་པ་དང་། སྤྱིར་བིརྺ་པ་ནས་བརྒྱུད་པ་བར་མ་ཆད་པའི་སྨོན་འཇུག་གི་སྡོམ་པ་ཞིག་ཡོད་པར་མི་འདོད་ན་ནི་ཤིན་ཏུ་ཐ་ཆད་ལ། ཡོད་པར་འདོད་ན་ནི་དེ་འདྲ་རྒྱུད་ལ་ཡོད་པའི་རྡོ་རྗེ་སློབ་དཔོན་དེས། ཕྱིས་བྱུང་གི་སྡོམ་པ་འབོག་ཆོག་མ་ནོར་བ་སུས་བྱས་ཀྱང་དེའི་སྟེང་ནས་ཕོག་ཆོག་པ་ཡིན་ཏེ། རྒྱུད་ལ་སྐྱེས་པའི་སྨོན་འཇུག་རང་གི་ངོ་བོ་ལ་ཁྱད་པར་མེད་པའི་ཕྱིར། དཔེར་ན་ཆོས་ཀྱི་རྗེས། ཧོར་ཡུལ་དུ་ཐུབ་པ་དགོངས་གསལ་བརྩམས་ནས། བོད་དུ་བསྐུར་བ་དེའི་ཚིག་དོན་རྣམས་སློབ་མས་བཤད་ཆོག་པར་གསུངས་པ་བཞིན་ནོ། །
གཉིས་པ་ནི། རྗེ་བཙུན་ཆེན་པོ་ལས་སེམས་བསྐྱེད་ཀྱི་སྡོམ་པ་ཐོབ་ལ་མ་ཉམས་པའི་རྡོ་རྗེ་སློབ་དཔོན་ཕྱི་མ་རྣམས་ཆོས་ཅན་རྗེ་བཙུན་གྱི་མཛད་པའི་སེམས་བསྐྱེད་ཀྱི་ཡི་གེ་དེའི་སྟེང་ནས་སློབ་མ་གཞན་ལ་སྡོམ་པ་དེ་ཕོག་ཆོག་པ་ཡིན་ཏེ། རྗེ་བཙུན་ཆེན་པོ་ལས་བརྒྱུད་པའི་སེམས་བསྐྱེད་ཀྱི་སྡོམ་པ་དེ་འདྲ་དེ་ཐོབ་ལ་མ་ཉམས་པའི་རྡོ་རྗེ་སློབ་དཔོན་ཡིན་པའི་ཕྱིར། དཔེར་ན་སློབ་དཔོན་རིན་པོ་ཆེའི་དབང་ཆུའི་ཡི་གེའི་སྟེང་ནས་དབང་བསྐུར་མ་ཞུས་ཀྱང་། ས་སྐྱ་པ་ཆེན་པོ་ལས་དབང་བསྐུར་ཞུས་པའི་རྡོ་རྗེ་སློབ་དཔོན་ཞིག་གིས་སློབ་དཔོན་རིན་པོ་ཆེས་མཛད་པའི་དབང་ཆུས་སྟེང་ནས་སྔགས་སྡོམ་ཕོག་ཆོག་པ་བཞིན་སྟེ། སྙན་བརྒྱུད་ཡི་གེར་བྲིས་པ་ཐམས་ཅད་ལ་འདིས་མཚོན་ནོ། ། རྒོལ་བ་གཉིས་པ་ནི། སློབ་མ་བརྒྱ་ཕྲག་མང་པོ་ལ་གྲངས་ངེས་མེད་པར་རྗེས་འཛིན་གྱི་ཆོ་ག་བྱེད་པ་ནི། གསང་བ་སྤྱི་རྒྱུད་ལས། མཁས་པས་སློབ་མ་གཅིག་གམ་གསུམ། །
ཞེས་སོགས་ཀྱི་ལུང་དང་འགལ། དབང་གི་ཆུ་བོ་ལས། དཀྱིལ་འཁོར་གཅིག་ཏུ་སློབ་མ་ཉི་ཤུ་རྩ་ལྔ་ལས་ལྷག་པ་གཟུང་བར་མི་བྱ་ཞེས་སོགས། གོང་མའི་གཞུང་དང་འགལ། རྗེས་བཟུང་ལ་གྲངས་ངེས་མེད་ན། སྟ་གོན་ལ་ཡོད་པའི་ཁས་ལེན་དང་འགལ་ཏེ། སྟ་གོན་གྱི་གྲངས་ངེས་རྗེས་བཟུང་གི་གྲངས་ངེས་ལ་ལྟོས། དབང་དུས་ཀྱི་གྲངས་ངེས་སྟ་གོན་གྱི་གྲངས་ངེས་ལ་ལྟོས་པར་སྤྱི་རྒྱུད་ཉིད་ལས་གསུངས་པའི་ཕྱིར་ཞེས་ལུང་རྣམས་འདྲེན་པར་བྱེད་དོ། ། ལན་ལ་གསུམ་སྟེ། སྤྱིར་རྒྱུད་ཀྱི་རྗེས་འཛིན་དང་ལམ་འབྲས་གཞུང་ཇི་ལྟ་བའི་རྗེས་འཛིན་མི་མཚུངས་པར་བསྟན།
འདིར་སྤྱིར་རྒྱུད་ཀྱི་རྗེས་ཁས་མི་ལེན་ཀྱང་རྗེས་འཛིན་མེད་པའི་ཉེས་པས་མི་གོས་པར་བསྟན། སྟ་གོན་སྤྱི་རྒྱུད་ཀྱི་རྗེས་འཛིན་ལ་ལྟོས་ན་ཧ་ཅང་ཐལ་བ་རྣམས་སོ། ། དང་པོ་ནི། འགའ་ཞིག་གི་དྲུང་དུ། གང་ཟག་ཁ་ཅིག་དབང་ཞུ་བར་འདོད་ཅེས་ཟེར་བ་ལ། བློས་རིམ་པ་བརྟག་དགོས་པ་ལས། སྤྱིར་ཆོས་ལ་མ་ཞུགས་ན་དང་། ཞུགས་ཀྱང་ངེས་པར་ལེགས་པའི་ཆོས་ལ་མ་བཞུགས་ན་དང་། དེར་ཞུགས་ཀྱང་ཐེག་པ་ཆེན་པོ་ལ་མ་ཞུགས་ན་དང་། དེའི་སྨོན་སེམས་ཙམ་ལ་ཞུགས་ཀྱང་།
སྟོང་པ་ཉིད་ཀྱི་ལྟ་བ་ལ་ཡིད་ཆེས་སམ་དང་། དེར་ཆེས་ཀྱང་གང་དོན་དུ་གཉེར་བའི་རྡོ་རྗེའི་ཐེག་པ་དེའི་རྟེན་དུ་རུང་ངམ་ཞེས་ལེགས་པར་བརྟགས་ནས་རིམ་གྱིས་དཀྲི་བར་བྱ་ཞིང་། དེ་ལྟར་ཁྲིད་པ་མཐར་ཕྱིན་པ་དེའི་ཚེ་ན། སློབ་དཔོན་གྱི་ཐུགས་རྗེས་རྗེས་སུ་གཟུང་བར་བྱ་ཞིང་། ལྷག་པའི་ལྷའི་ང་རྒྱལ་གྱིས་བསྲུང་བར་བྱས་ནས། སློབ་དཔོན་ལ་མཁོ་བའི་ཡོ་བྱད་རྣམས་སྟབས་སུ་གཞུག་པ་དེ་ཙམ་ལ། སློབ་མ་རྗེས་འཛིན་གྱི་ཆོ་གའོ། ། ཞེས་སྤྱི་རྒྱུད་ཀྱི་དགོངས་པར་བཤད་ལ། རྗེས་སུ་འཛིན་པའི་ཚུལ་དེ་ལྟ་བུ་དེ་ནི་གཞུང་ཇི་ལྟ་བ་བཞིན་དུ་དཀྲི་བའི་སློབ་མ་རྗེས་འཛིན་གྱི་མིང་ཅན། སྐབས་སུ་བབས་པ་དེའི་ཚེ་དགོས་པ་མ་ཡིན་ཏེ།
ཚུལ་དེ་འདྲ་དེ་ནི་སྒྲུབ་པ་པོ་ཇི་སྙེད་ཡོད་པ་དེ་སྙེད་ལ་སེམས་བསྐྱེད་ཀྱི་སྡོམ་པ་སྐྱེས་ཟིན་པ་ཡན་ཆད་དུ་ལེགས་པར་གྲུབ་ཅིང་། གྲུབ་པ་དེ་དག་སློབ་དཔོན་གྱི་བརྩེ་བ་ཆེན་པོས་བཟུང་ཞིང་། སྟོང་པ་ཉིད་དམ་ལྷག་པའི་ལྷའི་སྲུང་བས་ཤིན་ཏུ་ཡང་རྗེས་སུ་བསྲུང་བར་མཛད་པར་ཡིན་པས་ན་སློབ་མ་རྗེས་འཛིན་གྱི་དོན་ལེགས་པར་གྲུབ་པ་ཡིན་ནོ། ། དེ་ལྟར་གྲུབ་ཟིན་པ་དེའི་འོག་ཏུ་སློབ་མར་རྗེས་འཛིན་གྱི་ཆོ་ག་ཞེས་བྱ་བའི་མིང་ཅན་གྱིས། སྔགས་ལམ་གྱི་ས་མཚམས་ཐོག་མར་འཛིན་པ་དེའི་ཚེ་ན། རྗེས་འཛིན་གྱི་རྟོགས་པ་རྒྱུད་ལ་སྐྱེས་ཟིན་པའི་བསྒྲུབ་པ་པོ་བརྒྱ་ཕྲག་མང་པོ་ལ་དེ་དག་ལས། ཉེར་ལྔ་རྗེས་སུ་བཟུང་ནས་གཞན་སུ་ཞིག་བོར་ཏེ། ཡིད་ཆད་དུ་འཇུག སྤྱི་རྒྱུད་ཀྱི་དངོས་བསྟན་ལས་འགལ་བ་ལས་ཀྱང་། བཤད་མ་ཐག་པའི་ཉེས་པ་དེ་ཤིན་ཏུ་ལྕི་བར་རྗེ་བླ་མས་མ་དགོངས་པ་མིན་ཏེ་མཆི།
དེ་དང་འགལ་བར་དོགས་ན། སླར་ཡང་རྗེས་འཛིན་གྱི་སྐབས་འདིར། སྣང་གསུམ་གྱི་ཁྲིད་ཚར་གཅིག་ཕོག་ནས་བསྒོམ་དགོས་པར་འགྱུར་རོ། ། དེ་ལྟར་རྗེས་འཛིན་གྱི་གྲངས་ངེས་མི་དགོས་པ་ལ་བསྒྲུབ་བྱེད་དང་། དགོས་པ་ལ་གནོད་བྱེད་བསྟན་ཟིན་པ་ཁོ་ནར་མ་ཟད་གྲངས་ངེས་མ་བྱས་པར་བཟུང་བའི་དགོས་པ་ཁྱད་པར་ཅན་གཞན་ཡང་། དེའི་ཚེ་སློབ་དཔོན་གྱི་རྡུལ་ཚོན་གྱི་དཀྱིལ་འཁོར་ལན་གྲངས་དུ་མའམ། གཅིག་པུ་དེ་ལ་བརྟེན་ཀྱང་རུང་། དེ་ལ་དགོས་པའི་ཡོ་བྱད་རྣམས་ཐུན་མོང་དུ་བསྒྲུབས་པས། ཚོགས་རྫོགས་པ་དང་བསག་སྦྱང་འཕེལ་བ་དང་། སྒྲུབ་པ་པོ་ཁ་ཅིག་གནས་གཞན་དུ་མི་འཁྱར་བ་སོགས་དགོས་པ་ཤིན་ཏུ་མང་ངོ་། །
དེ་ལྟར་ཡིན་པ་དེའི་ཕྱིར། སྤྱི་རྒྱུད་ནས་བཤད་པའི་རྗེས་འཛིན་དང་། རྗེ་བླ་མའི་ཕྱག་ལེན་གྱི་སྲོལ་ལས་བྱུང་བའི་རྗེས་འཛིན་གྱི་ཁྱད་པར་ནི། རྗེས་འཛིན་གྱི་རྟོགས་པ་མ་སྐྱེས་པར་བྱེད་པ་ལ་གྲངས་ངེས་དགོས་པ་དང་། སྐྱེས་ཟིན་བརྟན་པོར་བྱེད་པ་ལ་གྲངས་ངེས་མི་དགོས་པའི་ཁྱད་པར་གྱི་རབ་ཏུ་ཕྱེའོ། ། དེ་ལྟར་ན་ཡང་དབང་ཆུའི་དངོས་བསྟན་དང་འགལ་ལོ་སྙམ་པའི་ཚེར་མ་ཁོང་དུ་སྦེད་དགོས་པ་མ་ཡིན་ཏེ། དབང་ཆུའི་ལུང་འདི་ནི་ལམ་འབྲས་གཞུང་ཇི་ལྟ་བ་བཞིན་དུ་ཁྲིད་པའི་རྒྱུ་དུས་ཀྱི་དབང་ཁོ་ནའི་དབང་དུ་མཛད་པ་མ་ཡིན་པའི་ཕྱིར། གཞན་དུ་ན་རས་བྲིས་ཀྱིས་ཀྱང་ཆོག་པ་ཉིད་དུ་ཁྱེད་ལ་ཐལ་བར་འགྱུར་རོ། ། གཉིས་པ་ནི། གལ་ཏེ་འོ་ན་ཁྱེད་ལ་གོང་དུ་རྟོགས་པ་སྐྱེས་ཟིན་དེ་ལས་གཞན་པའི་རྗེས་འཛིན་གྱི་དོན་ཡོད་དམ་མེད།
མེད་ན་ནི་སེམས་བསྐྱེད་ཀྱི་རྗེས་འཛིན་གྱི་ཆོ་ག་ཞིག་བྱེད་པ་དེ། གྲུབ་ཟིན་བསྒྲུབ་པས་ཟློས་པའི་སྐྱོན་ཅན་དུ་འགྱུར་ལ། གལ་ཏེ་ཡོད་ན། སྤྱི་རྒྱུད་ལས་བཤད་པ་དེ་ཡང་མ་ཡིན། གོང་དུ་བཤད་པ་དེ་ཡང་མ་ཡིན་པའི་རྗེས་འཛིན་ཞིག་ཡོད་དགོས་སོ་ཞེ་ན། འདི་ལ་གཉིས་ཏེ། ཆོ་གའི་མིང་གིས་མཚམས་སྦྱོར་དགོས་པར་བསྟན། རྗེས་འཛིན་དངོས་གཞི་ནི་སློབ་མ་སྟ་གོན་ཉིད་ཡིན་པར་བསྟན་པའོ། ། དང་པོ་ནི། སེམས་བསྐྱེད་ཆེན་མོ་བྱས་པའི་ཕྱི་ཉིན་དེ།
རྗེས་འཛིན་གྱི་ཕྱག་ལེན་ཇི་ལྟ་བ་བཞིན་དུ་བྱེད་དགོས་ཏེ། སྔགས་ལམ་གྱི་ཐོག་མའི་ས་མཚམས་འཛིན་དགོས་པའི་ཕྱིར། ཇི་ལྟར་ན། སྔགས་ཆོས་ཐུན་མོང་མ་ཡིན་པ་ཚིག་གི་མ་བསྟན་ཀྱང་། གསང་སྔགས་ཀྱི་ཐར་པའི་ཡོན་ཏན་ཤེས་སམ་མི་ཤེས་ཀྱང་། དད་པས་རྗེས་སུ་འབྲངས་པའི་དགའ་སྤྲོ་མང་བའི་ཕྱིར། སྔགས་ཀྱི་ཐར་པ་ཆ་མཐུན་ནོ། ། གཉིས་པ་ནི། དེ་ལྟར་སྔགས་ཀྱི་ཐར་པ་ཆ་མཐུན་དུ་ཞུགས་པའི་སློབ་མ། སྔགས་ཀྱི་ལམ་དུ་འཇུག་པར་མཛད་པ་ནི་རྗེས་འཛིན་དངོས་ཡིན་ལ།
དེ་ནི་སློབ་མ་སྟ་གོན་ཉིད་ཀྱིས་མཛད་པ་ཡིན་ཏེ། སློབ་མའི་ལུས་ངག་ཡིད་གསུམ་རྡོ་རྗེ་གསུམ་དུ་བྱིན་གྱིས་བརླབས་ནས། ཐུན་མོང་ཡིན་མིན་གྱི་སྡོམ་པ་འཛིན་པ་སོགས་སྔགས་ཀྱི་ཟབ་རྒྱས་མང་པོ་ཐོས་བསམ་གཙོ་བོར་གྱུར་པའི་ཕྱིར་དང་། ཇི་སྐད་དུ། བསྟན་པ་འདི་ལ་ཁྱེད་རྣམས་ཀུན། ། ཡོངས་སུ་བཟུང་སྟེ་སྐྱེ་བཞིན་པ། ། ཞེས་སོ། ། ཆོས་ཀྱི་རྗེས་ཀྱང་སྤྱི་རྒྱུད་ཀྱི་སློབ་མ་རྗེས་འཛིན་གྱི་དངོས་གཞི་ནི། སློབ་མ་སྟ་གོན་ཉིད་ལ་དགོངས་པར་གསལ་ཏེ། ཉི་ཤུ་རྩ་ལྔ་ལས་ལྷག་པ་རྗེས་སུ་མི་འཛིན་པའི་ཤེས་བྱེད་དུ།
དེ་ལས་ལྷག་པའི་སློབ་མ་ལ། ཆོ་ག་ཡོངས་སུ་རྫོགས་པ་ནི། མཚན་མོ་གཅིག་ལ་ཚར་མི་ནུས། ། ཞེས་རྗེས་འཛིན་གྱི་ཆོ་ག་ལ་བཤད་པས་སོ། ། མི་འཐད་དེ་དབང་དངོས་གཞི་ལ་དགོངས་སོ་ཞེ་ན། མ་ཡིན་ཏེ། དབང་བསྐུར་ཉིན་མོ་བྱས་པས་ཆོ་ག་ཉམས་པར་སུས་ཀྱང་འཆད་མི་ནུས་པའི་ཕྱིར་དང་། ཉི་ཤུ་རྩ་ལྔ་ལས་ཉུང་བ་ལ་དབང་བསྐུར་མཚན་ཐོག་ཐག་བྱས་ཀྱང་། ཆོ་ག་ཡོངས་སུ་རྫོགས་པར་མི་ཚར་བ་ཤིན་ཏུ་མང་བའི་ཕྱིར། སྟ་གོན་གཅིག་གིས་ཆོག་པའི་དབང་བསྐུར་མང་པོ་བ་རྣམས་ཡོངས་རྫོགས་གཅིག་ཏུ་འཇོག་པ་ཡིན་ཏེ།
སྔོན་འགྲོ་དང་རྗེས་ཀྱི་བྱ་བ་ཐུན་མོང་བས་བསྡུས་པའི་ཕྱིར། སློབ་མ་སྟ་གོན་ལ་མི་མཚུངས་ཏེ། ཇི་སྐད་དུ། ལྷ་ཡང་ཉི་མ་ནུབ་པ་དང་། ། ངེས་པར་བྱིན་གྱིས་བརླབས་ཀྱིས་འདུ། ། ཞེས་སློབ་མ་སྟ་གོན་གྱི་མགོ་ཉི་མ་ནུབ་པ་ནས་མཛད་དགོས་ལ། དེ་ཡང་ཉི་མ་མ་ཤར་གོང་དུ་ཟིན་དགོས་ཏེ། ཇི་སྐད་དུ། དེ་ཕྱིར་ཁྱེད་རྣམས་ཐེག་ཆེན་དུ། ། སང་ནི་རབ་ཏུ་སྐྱེ་བར་འགྱུར། །
ཞེས་གསུངས་དགོས་པ་དང་། རྨི་ལམ་བརྟག་དགོས་པའི་ཕྱིར་དེ་ལྟར་བཤད་པ་ན། སྣང་གསུམ་ཁྲིད་ཀྱི་བསྒྲུབ་པ་པོ་དག་ལ་གསང་བ་སྤྱི་རྒྱུད་ནས་བཤད་པའི་སློབ་མ་རྗེས་འཛིན་གྱི་རྟོགས་པ་དེ། དེའི་ཆོ་ག་ལ་བརྟེན་ནས་གསར་དུ་བསྐྱེད་མི་དགོས་པ་དང་། ལས་དང་པོ་པ་གཞན་དག་ལ་རྟོགས་པ་དེ་སྐྱེད་དགོས་པའི་ཁྱད་པར་ལས་རབ་ཏུ་ཕྱེ་བ་ཡིན་ནོ། ། དེའི་ཚེ་སོ་སོ་སྐྱེ་བོའི་རྡོ་རྗེ་སློབ་དཔོན་གྱིས་སློབ་མ་ཉི་ཤུ་རྩ་ལྔ་ལས་ལྷག་པ་རྗེས་སུ་འཛིན་པའི་ནུས་པ་ཡོད་ཀྱང་། སྐབས་དེར་མི་འཛིན་ཞེས་པ་ཉིད་གོང་མ་དག་གི་དགོངས་པའོ། ། གསུམ་པ་དབང་དང་སྟ་གོན་གྱི་གྲངས་ངེས་རྗེས་བཟུང་ལ་ལྟོས་ན་ཧ་ཅང་ཐལ་བ་ནི་གཉིས་ཏེ། སྤྱི་རྒྱུད་པ་ལ་ཧ་ཅང་ཐལ་བ་དང་། ལམ་འབྲས་པ་ལ་ཧ་ཅང་ཐལ་བའོ། །
དང་པོ་ནི། ཁྱེད་ཀྱི་དྲངས་པའི་ལུང་དེར། གལ་ཏེ་རྗེས་བཟུང་བྱས་གྱུར་པ། ། འགའ་ཞིག་དེར་ནི་མ་འོང་ན། ། དེ་ཡི་གཟུགས་བརྙན་སྐྱིན་པོར་གཞུག ། ཅེས་དང་། སྟ་གོན་གནས་སུ་མ་འོང་ན། ། གཞན་དག་དེ་ཡི་སྐྱིན་པོར་གཞུག ། ཅེས་དང་། སྟ་གོན་གནས་པ་འགའ་ཞིག་ནི། །
དབང་གི་དུས་སུ་མེད་གྱུར་ན། ། གཞན་ལ་དབང་བསྐུར་བྱ་བ་མིན། ། ཞེས་པའི་ལུང་སྒྲ་ཇི་བཞིན་པར་བཤད་པའི་ཚེ་ནང་འགལ་བྱུང་སྟེ། སློབ་མ་སྟ་གོན་གྱི་ཚེ་རྗེས་བཟུང་གི་དུས་ཀྱི་སློབ་མ་དུ་མ་ཚང་ཡང་། སྟ་གོན་གྱི་དུས་སྐྱིན་པོ་བཅུག་པས་ཆོག་ན། སྟ་གོན་གྱི་གྲངས་ངེས་རྗེས་བཟུང་ལ་ལྟོས་པར་འགལ། དབང་དུས་སུ་སྟ་གོན་གྱི་སློབ་མ་གཅིག་ནས། གསུམ་དང་། ལྔ་དང་། ཉི་ཤུ་རྩ་གསུམ་གྱི་བར་དུ་མ་ཚང་ན་ཡང་།
ལྷག་མ་ཟུང་དུ་གྱུར་པ་ལ་དབང་བསྐུར་བས་ཆོག་ན། དབང་གི་གྲངས་ངེས་སྟ་གོན་ལ་ལྟོས་པར་འགལ། དགག་དགོས་ཀྱི་ཚེ་ཉི་ཤུ་རྩ་བཞི་ལ་དབང་བསྐུར་བས་ཆོག་ན། དེའི་ཚེ་རྩ་བཞི་ལ་སྟ་གོན་བྱས་ཆོག་པར་ཐལ་བའི་འཁོར་གསུམ་ཁྱེད་ཀྱི་ཁས་བླངས། གཞན་ཡང་སྟ་གོན་དུས་སུ་སྐྱིན་པོར་བཅུག་པ་གཉིས་པོ་ལ་དབང་བསྐུར་བྱེད་རུང་མ་ཡིན་ན་ནི། སྟ་གོན་ཐོབ་པར་འགལ་ལ། དེ་ཡང་མ་ཐོབ་ན་ནི་སྐྱིན་པོར་བཅུག་པ་ལ་དགོས་པ་ཅི་ཡོད། ཉི་ཤུ་རྩ་ལྔའི་གྲངས་ཚང་བ་ཙམ་ཞིག་གོ ། ཞེ་ན། དེ་ཚང་བས་ཅི་ཞིག་བྱ།
ཟུང་དུ་གྱུར་པ་ལ་སྟ་གོན་བྱས་པའི་ཉེས་པ་ཁེགས་ཞེ་ན། འོ་ན། དབང་གི་དུས་སུ་ཡང་སྟ་གོན་མ་བྱས་པ་གཞན་ཞིག་གིས་ཁ་བཀང་རིགས་པར་འགྱུར་ཏེ། ཉི་ཤུ་རྩ་ལྔའི་གྲངས་ཚང་བ་ལ་ཕན་པའི་ཕྱིར། ཡང་རྗེས་བཟུང་སློབ་མ་ཞིག་རྐྱེན་གྱིས་མ་འོང་པའི་ཚེ་ན་གཟུགས་བརྙན་སྐྱིན་པོར་བཅུག་པ་དེས། ཁོ་རང་དངོས་དེའི་སྟ་གོན་གྱི་གོ་ཆོད་དམ་མི་ཆོད། མི་ཆོད་ན་བཅུག་པའི་དགོས་པ་ཅི། མི་མ་ཡིན་པ་མིའི་གྲངས་ཚང་དུ་འཇུག་པ་རྒྱུད་ཀྱི་དགོངས་པར་མི་འགྲོ། གོ་ཆོད་ན་གཟུགས་བརྙན་དེ་ལ་སྟ་གོན་གྱི་རྟོགས་པ་སྐྱེས་སམ་མ་སྐྱེས། མ་སྐྱེས་ན་གོ་ཆོད་པར་འགལ།
སྐྱེས་ན་གཟུགས་བརྙན་དེ་སློབ་མ་དངོས་སུ་འགྱུར་རོ། ། འོ་ན་ཁྱེད་ཀྱི་རྒྱུད་དོན་ཇི་ལྟར་འཆད་ཅེ་ན། ཁོ་བོ་ཅག་ནི་རྒྱུད་ལས། རྐྱེན་གྱི་འགའ་ཞིག་མ་འོང་ན། ། ཞེས་པ་དེ་གཞིར་བཞག་ནས། རྐྱེན་དགོས་ཀྱི་ཚེ་ཁ་འཆམ་ལ་དབང་བསྐུར་བྱས་ཆོག་པ་དང་། རྗེས་བཟུང་གི་ཆོ་གའི་ཁོངས་སུ་མི་གཏོགས་ཀྱང་། རྗེས་བཟུང་གི་ཡོན་ཏན་དང་ལྡན་པ་གཞན་དག་ལ། སྟ་གོན་བྱས་ནས་དབང་བསྐུར་ཆོག་པའི་དོན་དུ་འཆད་ལ། ཁྱེད་ཀྱིས་ནི་དམིགས་བསལ་མེད་པར་རྒྱུད་ཀྱི་དངོས་བསྟན་སྤྱི་ཁྱབ་ལ་སྦྱར་ནས་འཆད་ཚུལ་འདྲ་བ་མ་ཡིན་ནོ། །
བྱེ་བྲག་ཏུ་གཟུགས་བརྙན་ལ་སྟ་གོན་བྱས་པ་ནི། སློབ་མ་འགའ་ཞིག་ཚེའི་དུས་བྱས་པ་ལ་དགོངས་ཏེ། སློབ་དཔོན་སྙིང་རྗེ་ཆེན་པོ་དང་ལྡན་པས་གཟུགས་བརྙན་དེ་ལ་དབང་བསྐུར་བ་ཡང་མཛད་པའི་དོན་འདི་ལ་བསམ་ནས་བོད་དུ། རྗེས་བཟུང་གི་སློབ་མ་ཡུལ་གཞན་དུ་སོང་བའམ། བཙོན་དུ་ཚུད་པའམ། ལུས་སྲོག་དང་ཚངས་སྤྱོད་ཀྱི་བར་ཆད་བྱུང་དོགས་པའི་ཚེ་གཟུགས་བརྙན་ལ་དེའི་ཤེས་པ་བཀུག་ནས་དབང་བསྐུར་བྱེད་པ་སོགས་ཀྱི་ལག་ལེན་བྱུང་བར་སྣང་ངོ་། ། འདི་དང་འདྲ་བ་ཞིག་གི་སྐབས་ལས་བརྩམས་ཏེ། བྲོ་པའི་མཁན་པོ་རྣལ་འབྱོར་བྱང་སེང་གིས། རྗེ་བཙུན་ཆེན་པོ་ལ་དྲིས་པའི་ལན་དུ། གསོན་ལ་བུམ་པ་འཆའ་བ་དེ། །
ཞེས་སོགས་གསུངས་པར་སྣང་ངོ་། ། གཉིས་པ་ལམ་འབྲས་འཆད་ཚུལ་དང་འགལ་བ་ནི། ཁྱེད་ཅག་གི་རྗེ་བླ་མ་དམ་པའི་དགོངས་པར་བྱས། རྡོ་རྗེ་སློབ་དཔོན་འགའ་ཞིག་གི་དྲུང་དུ་གསུང་ངག་རིན་པོ་ཆེ་གཞུང་ཇི་ལྟ་བ་བཞིན་དུ་དཀྲི་བའི་ཁྲིད་དོན་དུ་གཉེར་བ་དག་འོང་པ་ན། ཐོག་མ་ཁོ་ནར་དབང་བསྐུར་བ་དང་། དམ་ཚིག་དང་ལྡན་པར་བྱེད་དགོས་པ་ཉིད་དུ་འདོད་པས། དབང་དེའི་ཐོག་མར་སྟ་གོན་དང་། དེའི་ཐོག་མར་རྗེས་བཟུང་འགྲོ་དགོས། རྗེས་བཟུང་དེ་ཡང་དབང་གི་ཆུ་བོར་བཤད་པ་དེ་ལས་གཞན་ཁྱེད་ལ་མེད་པས། ཐོག་མར་དལ་འབྱོར་རྙེད་དཀའ་ནས།
དོན་དམ་སེམས་བསྐྱེད་ལ་ཐུག་པའི་བར་ཇི་ལྟ་བ་ཞིག་རྒྱུད་ལ་སྐྱེད་དུ་བཅུག་ནས། དེ་ལ་རྗེས་འཛིན་གྱི་ཆོ་ག་ཕྱག་ལེན་བཞིན་བྱེད་དགོས་སོ། ། དགོས་མོད་དེ་ལས་ཅི་འགྱུར་ཞེ་ན། དོན་གཉེར་ཅན་དེ་དག་ལ་སྣང་གསུམ་གྱི་ཁྲིད་ཚར་གཉིས་ཟློས་པ་ཅན་དུ་འབོག་དགོས་པར་འགྱུར་རོ། ། དེ་ལྟར་ཐལ་བ་ལས་ནི། ལམ་འབྲས་པའི་རྒྱུ་དུས་ཀྱི་དབང་བསྐུར་སྣང་གསུམ་གྱི་ཁྲིད་ཀྱི་དཀྲིས་ཟིན་པའི་འོག་ཏུ་བསྐུར་དགོས་པ་ཡང་གྲུབ། ནམ་དུ་ཡང་ནི་སུ་ཡིས་ཀྱང་། ། ལུང་བསྟན་མ་ནུས་རྒོལ་བའི་ལན། ། འདིར་བྱུང་འཆར་ཀའི་འོད་རིས་ཀྱིས། ། གནས་འདིར་རྨོངས་པའི་ལམ་ལས་གྲོལ། །
རྒོལ་བ་གསུམ་པ་ནི། སྟ་གོན་འབྲེལ་པ་མེད་པ་དང་། ། ཞེས་པའི་རྒྱས་བཤད་དུ། སློབ་མ་སྨིན་བྱེད་རྡུལ་ཚོན་གྱི་དཀྱིལ་འཁོར་གཅིག་ཏུ་ཐོག་མའི་དབང་བསྐུར་ཚར་གཅིག་པུ་དེ་རིགས་མོད། དེའི་རྗེས་སུ་དཀྱིལ་འཁོར་གཅིག་པུ་དེ་ཉིད་ཀྱི་སྟེང་ནས་ཉིན་རེ་བཞིན་སྟ་གོན་སྔ་མའི་དངོས་གཞི་རེ་དང་། དངོས་གཞི་རྟིང་མའི་སྟ་གོན་རེ་སྤེལ་ནས་ཞུ་མཁན་མ་རྫོགས་ཀྱི་བར་དུ་བྱེད་དོ། ། འདི་ཤིན་ཏུ་མི་རིགས་པའི་རྒྱུ་མཚན་སྨིན་བྱེད་རྡུལ་ཚོན་གྱི་དཀྱིལ་འཁོར་གཅིག་ཏུ་དབང་བསྐུར་ཚར་གཅིག་ལས་ལྷག་པ་བསྐུར་དུ་མི་རུང་སྟེ། དཀྱིལ་འཁོར་དེ་ལ་སྟ་གོན་གཅིག་ལས་མེད་པའི་ཕྱིར་ཞེས། ས་སྐྱ་པའི་སྲོལ་འཛིན་གཞན་ཐམས་ཅད་ཀྱིས་འཆད་ལ། ཁྱེད་ཀྱི་དེ་ལྟ་བུ་ལ་གོང་མའི་ལུང་ཡོད་ན་སྟོན་ཅིག
གལ་ཏེ་སྟ་གོན་གསུམ་པོ་སྔར་བྱས་པ་དེས་ཆོག་གོ་ཞེ་ན། འོ་ན་བསྒྲུབ་མཆོད་སོགས་ཀྱང་སྔར་བྱས་པ་དེ་ཉིད་གནས་པས། ཉི་མ་གཞན་ལ་བྱེད་ཅི་དགོས། གལ་ཏེ་སྟ་གོན་སྔ་མ་རྣམས་བསྐྱར་ན་བྱེད་དགོས་ཤེ་ན། དཀྱིལ་འཁོར་བསྒྲུབ་ཟིན་ནས། དེའི་ལྷ་སྟ་གོན་ཇི་ལྟར་བྱེད་ཅེས་དང་། གཞན་ཡང་འབྲེལ་མེད་ཀྱི་རྩོད་ལན་ཁ་ཅིག་བཀོད་ནས། དེའི་ཤུགས་ལ་བསྒྲུབ་མཆོད་རྟིང་མ་རྣམས་ཀྱི་ཚེ་ས་ལྷའི་སྟ་གོན་བྱེད་ཐུབ་པ་ཞིག་ཡོད་ན། སྟ་གོན་འབྲེལ་པ་མེད་པ་དང་། ཞེས་པའི་རྒོལ་བ་དེ་ཟློག་ཐུབ་པར་ཁས་ལེན་ནོ། །
འདིའི་ལན་ལ་གཉིས་ཏེ། དངོས་བསྟན་རྩོད་ཕྲེང་སོ་སོའི་ལན་དང་། ཞེ་འདོད་དགོངས་པའི་ལན་དཔྱིས་ཕྱིན་པའོ། ། དང་པོ་ལ་གཉིས་ཏེ། རྩ་བའི་གཏན་ཚིགས་མ་ངེས་པ་དང་། གཏན་ཚིགས་དེ་བསྒྲུབ་བྱེད་ཀྱི་རིགས་པ་མཐའ་མ་ཆོད་པའོ། ། དང་པོ་ནི། འོ་ན་སྨིན་བྱེད་ཀྱི་དཀྱིལ་འཁོར་དུ་སློབ་མ་གཅིག་ལས་ལྷག་པར་དབང་བསྐུར་མི་རུང་པར་འགྱུར་ཏེ། སྟ་གོན་གཅིག་ལས་མེད་པའི་ཕྱིར་དང་། སྟ་གོན་གཅིག་པུ་དེ་སློབ་མ་གྲལ་གོང་མ་དེའི་སྟ་གོན་དང་འབྲེལ་བས།
སློབ་མ་གྲལ་འོག་མ་རྣམས་ཀྱི་སྟ་གོན་ལ་འབྲེལ་ཡུལ་གྱི་ལྷ་སྟ་གོན་མི་འདུག་པའི་ཕྱིར། མེད་པ་མ་ཡིན་ཏེ། ལྷ་སྟ་གོན་གཅིག་པུ་དེ་རྟིང་མ་རྣམས་ཀྱི་འབྲེལ་ཡུལ་དུ་གནས་པའི་ཕྱིར་ཞེ་ན། འོ་ན་དབང་ཚར་རྟིང་མ་རྣམས་ཀྱི་སློབ་མ་སྟ་གོན་ཡང་། ལྷ་སྟ་གོན་གཅིག་པུ་དེ་ལ་འབྲེལ་བར་འགྱུར་ཏེ། འབྲེལ་ཟླའི་དུས་སུ་འབྲེལ་ཡུལ་གནས་པའི་ཕྱིར། ། ཁྱེད་ཀྱིས་བཀོད་པའི་གཏན་ཚིགས་འདི། ། ཁོ་བོ་ཅག་ལ་མ་ངེས་པར་མ་ཟད་འགལ་བ་ཡིན་ཏེ། སྟ་གོན་གཅིག་པུ་ཇི་སྲིད་གནས་ཀྱི་བར་དུ་དཀྱིལ་འཁོར་ཡོངས་རྫོགས་གནས། དེ་གནས་པ་དེ་སྲིད་དུ་སློབ་མ་སྟ་གོན་གྱི་སྣོད་དུ་རུང་བ་སྟོང་ཕྲག་ཙམ་བྱུང་ཡང་སྨིན་དུ་རུང་བས་ཁྱབ་པའི་ཕྱིར།
ཁྱེད་ཀྱི་ཞེ་འདོད་ནི་དབང་ཚར་རྟིང་མ་རྣམས་ཀྱི་སློབ་མ་སྟ་གོན་གཞི་མ་གྲུབ་པའི་ཕྱིར་ཞེས་པར་སོང་པས། མ་གྲུབ་པ་ཉིད་སྒྲུབ་བྱེད་དུ་བཀོད་པའི་ཕྱིར། མ་གྲུབ་པའི་གཏན་ཚིགས་སོ། ། དེ་ལྟར་དགག་བསྒྲུབ་ཀྱི་རྣམ་གཞག་མི་ཤེས་བཞིན་དུ་གཏན་ཚིགས་བཀོད་པས། འགལ་མ་ངེས་མ་གྲུབ་པའི་སྐྱོན་གསུམ་ཀ་ཚང་བྱུང་ངོ་། །

གཉིས་པ་ནི་རྩ་བའི་གཏན་ཚིགས་དེའི་རྟགས་ཆོས་ཀྱི་འབྲེལ་ནི། ལྷ་སྟ་གོན་གཅིག་ལས་མེད་ན་སློབ་མ་སྟ་གོན་ཡང་གཅིག་ལ་མི་རུང་ཞེས་པར་སོང་བ་དང་། སློབ་མ་སྟ་གོན་དང་པོའི་ཚར་གཅིག་པུ་དེ་ལྷ་སྟ་གོན་དང་འབྲེལ་ཡང་། ཚར་རྟིང་མ་རྣམས་ལྷ་སྟ་གོན་དང་འབྲེལ་བ་མེད་དེ། སྐབས་འདིར་ལྷ་སྟ་གོན་གཅིག་ལས་མེད། གཅིག་པུ་དེ་སློབ་མ་སྟ་གོན་དང་པོ་ལ་འབྲེལ་ནས་རྫོགས་ཟིན་པའི་ཕྱིར་ཞེས་པ་དང་། ལྷ་སྟ་གོན་ཞིག་བསྐྱར་ནས་བྱེད་པ་ཡོད་ན། སྟ་གོན་འབྲེལ་པ་སྲིད་ཀྱང་བསྐྱར་ནས་བྱེད་པ་མེད་ཅེས་པ་དང་། སྔ་མ་གནས་པའི་ཕྱིར་བསྐྱར་མི་དགོས་ན། ཧ་ཅང་ཐལ་བ་རྣམས་འཕངས་སོ། ། དེ་དག་ལ་རིམ་པ་བཞིན་གྱི་ལན་ནི།
འོ་ན་ཚར་དང་པོ་ལ་སློབ་མ་ཉི་ཤུ་རྩ་ལྔ་པོ་རེ་རེ་ལ་སྟ་གོན་རེ་རེ་ཉི་ཤུ་རྩ་ལྔ་ཡོད་པའི་ཕྱིར། ལྷ་སྟ་གོན་ཡང་ཉི་ཤུ་རྩ་ལྔ་ཡོད་དགོས་པར་འགྱུར་རོ། ། དེ་མི་དགོས་ན་འབྲེལ་ཟླ་དང་འབྲེལ་ཡུལ་གྲངས་མཉམ་དགོས་པར་འགལ། སྟ་གོན་སྔ་མ་གནས་པ་དེ་ལ་རྟིང་མ་བསྐྱར་དགོས་སམ་མི་དགོས། དགོས་ན་སྟ་གོན་འབྲེལ་པ་ཡོད་པར་འགྱུར་སྟེ། སློབ་མ་སྟ་གོན་རྟིང་མ་དེ་ལྷ་སྟ་གོན་རྟིང་མ་དེ་ལ་འབྲེལ་བའི་ཕྱིར། བསྐྱར་མི་དགོས་ན་སྒྲུབ་མཆོད་ཕྱི་མ་རྣམས་ཀྱང་མི་དགོས་པར་འགྱུར་ཏེ། སྔ་མ་གནས་པའི་ཕྱིར་ཞེས་པ་འདི། སུའི་འདོད་པ་ལ་སུ་ཞིག་གིས་སུན་འབྱིན་དུ་འཕངས་ཏེ། ཚིག་གི་བརྗོད་པ་ལ་སྐྱོན་ཆགས་པའོ། །
སྐབས་འདིའི་དངོས་ལན་ནི། དབང་བསྐུར་ཚར་རྟིང་མ་རྣམས་བྱེད་པའི་ཚེ་ལྷ་སྟ་གོན་གནས་པའི་ཕྱིར། བསྐྱར་མི་དགོས་མོད། དགོས་ན་བསྐྱར་བའི་ཐབས་ནི་མེད་པ་མ་ཡིན་ཏེ། སྒྲུབ་མཆོད་དང་པོའི་དུས་སུ་སྟ་གོན་གྱི་ལྷ་ནམ་མཁར་བཏེག་པ་དེ་ཇི་སྲིད་ཀྱི་བར་ནམ་མཁར་བཞག་ནས་སྐབས་སུ་བབས་པ་རེ་རེའི་ཚེ་མར་མེ་གཉིས་ཆད་ཀྱི་ཚུལ་དུ་དཀྱིལ་འཁོར་ལ་བཅུག་ཆོག་པའི་ཕྱིར། གཞན་དུ་ན་རང་བཞིན་གྱི་གནས་ནས་འདིར་སྤྱན་དྲངས་པའི་ཚེ། གནས་དེ་ན་ལྷ་མེད་པར་འགྱུར་རོ། ། གཉིས་པ་དངོས་ལན་དཔྱིས་ཕྱིན་པ་ལ་གཉིས་ཏེ། རྒོལ་བའི་བསམ་པ་དཔྱིས་ཕྱིན་པར་བསླངས་ནས། ཉེས་པ་དེ་རང་ལ་མེད་པ་དང་།
རྒོལ་བ་པོ་ཉིད་ཉེས་པ་དང་བཅས་པའོ། ། དང་པོ་ནི། ཕྱིར་རྒོལ་བ་ལྟར་ན་རྗེས་འཛིན་གྱི་དུས་རྗེས་སུ་བཟུང་བའི་སློབ་མ་ཉི་ཤུ་རྩ་ལྔ་པོ་དག་གིས་ཡོ་བྱད་ཕུལ་ཞིང་གསོལ་བ་གདབ། བླ་མས་དེ་དག་གི་དོན་དུ་བཞེངས་པའི་རྡུལ་ཚོན་གྱི་དཀྱིལ་འཁོར་དེ། དབང་ཚར་རྟིང་མར་ཁས་ལེན་པ་རྣམས་ཀྱི་སློབ་མ་སྨིན་བྱེད་དུ་མི་རུང་སྟེ། དེ་དག་དང་དཀྱིལ་འཁོར་འདི་ལ་འབྲེལ་པ་མེད་པའི་ཕྱིར་སྙམ་དུ་སེམས་པ་ཡིན་ལ། དེ་ཚེ་བསྒྲུབ་བྱ་དེ་ནི་ཁོ་བོ་ཅག་ལ་གྲུབ་ཟིན་པས་གཏན་ཚིགས་དེ་ཆོས་ཅན་ལ་གྲུབ་ཀྱང་ཤེས་འདོད་མེད་པས་མ་གྲུབ་པའི་གཏན་ཚིགས་སོ། ། འོ་ན་ཇི་ལྟར་ཞེ་ན། ཉེས་པ་དེ་སེལ་བྱེད་ལྷུན་གྱིས་གྲུབ་པ་ནི། སྣང་བ་གསུམ་གྱི་ཁྲིད་ཟིན་པའི་སློབ་མ་ལ།
རྗེས་འཛིན་གྱི་གྲངས་ངེས་མེད་པར་ལྷུན་གྱིས་གྲུབ་ཅིང་། གྲངས་ངེས་བྱས་ན་ཉེས་པ་ཤིན་ཏུ་ལྕི་བ་དེའི་ཚེ། གྲངས་ངེས་མེད་པར་རྗེས་སུ་བཟུང་བའི་སློབ་མ་བརྒྱ་ཕྲག་གི་གྲངས་ལས་བརྒལ་བ་དེ་དག་གི་ཡོ་བྱད་ཕུལ་ཞིང་གསོལ་བ་གདབ། བླ་མས་ཀྱང་དེ་དག་གི་དོན་དུ་ལེགས་པར་བཞེངས་པའི་རྡུལ་ཚོན་གྱི་དཀྱིལ་འཁོར་དང་ནི། སློབ་མའི་ཚོགས་དེ་དག་ཆེས་ཤིན་ཏུ་འབྲེལ་བའི་ཕྱིར། སྟ་གོན་བཞི་པོ་ཡང་གོ་རིམ་ཇི་ལྟ་བ་བཞིན་དུ་འབྲེལ་ཆགས་པ་ན། སློབ་མའི་ཚོགས་ཇི་ཙམ་པ་དེ་ཐམས་ཅད་ཀྱི་སྨིན་བྱེད་དཀྱིལ་འཁོར་དུ་རུང་བ་ཡིན་ནོ། ། ཉེས་པ་དེ་གཞན་ལ་ཡོད་པ་ལ་གཉིས་ལས། དང་པོ་འགལ་བ་འདུས་པ་ནི། ཁྱེད་ཀྱི་དབང་ཚར་དང་པོ་བྱས་ཟིན་པའི་རྡུལ་ཚོན་ལ་སྟ་གོན་བསྐྱར་བ་དང་།
བསྒྲུབ་མཆོད་བསྐྱར་ན་སྟ་གོན་འབྲེལ་པ་གྲུབ་པར་ཁས་བླངས་པས་དབང་ཚར་གཉིས་པ་སོགས་རུང་བར་ཐལ་བ་ཡིན་ནོ། ། གཉིས་པ་ཉེས་པ་ཆེན་པོ་གཞན་གྱིས་ཁྱེད་ལ་གནོད་པ་ནི། རྡུལ་ཚོན་ལ་དབང་ཚར་གཅིག་ལས་མི་བཏུབ་ན། རས་བྲིས་ལ་ཡང་མི་བཏུབ་པར་མཚུངས་སོ། ། མི་མཚུངས་ཏེ། རས་བྲིས་སྨིན་བྱེད་མ་ཡིན་པ་ལ་དེ་ལྟར་རུང་བ་དང་གནས་གཞན་དུ་སྤྱན་འདྲེན་བཏུབ་པས། དེ་ལྟར་རུང་བ་ཡིན་ནོ་ཞེ་ན། སྨིན་བྱེད་མ་ཡིན་པའི་རྡུལ་ཚོན་ལ་ཡང་དེ་ལྟར་རུང་བ་དང་། དེ་རིང་གི་རྡུལ་ཚོན་མི་དམིགས་པར་བྱས་རྗེས་སུ། སང་ཉིན་གྱི་རྡུལ་ཚོན་ལ་དེ་ལྟར་རུང་བ་ཉིད་དུ་འགྱུར་ཞིང་།
རུང་བ་ཡང་ཡིན་ནོ། ། མདོར་བསྡུ་ན། རྡུལ་ཚོན་དང་རས་བྲིས་གང་ཡིན་ཀྱང་རུང་། སློབ་མ་སྨིན་བྱེད་དུ་མི་རུང་ནི་སློབ་མ་དང་དཀྱིལ་འཁོར་དེ་ལ་འབྲེལ་པ་ཡོད་མེད་ལ་ཐུག་ཅིང་། དེ་ཡང་དབང་གི་མངོན་པར་རྟོགས་པ་མཐའ་དག་ཚང་མ་ཚང་ལ་ཐུག དེ་ཚང་བ་ཡང་རང་དོན་དུ་བཞེངས་པའི་དཀྱིལ་འཁོར་དེ་ལ་དགོས་པའི་ཡོ་བྱད་རྣམས་སློབ་དཔོན་ལ་སྦྱར་བ་ནས་བཟུང་སྟེ། མངོན་པར་རྟོགས་པ་བཤད་ཚོད་རྣམས་ཚང་ན། རས་བྲིས་ཀྱང་སྨིན་བྱེད་ཀྱི་དཀྱིལ་འཁོར་དུ་འགྲོ་བ་ནི་དབང་ཆུའི་དགོངས་པ་དང་། དེ་མ་ཚང་ན་རྡུལ་ཚོན་གྱིས་ཀྱང་སྨིན་བྱེད་དུ་མི་འགྲོ་བ་ནི་ཆོས་རྗེའི་དགོངས་པའོ། ། ངེས་པའི་དོན་དུ་ན་བློས་བླང་པའི་ཕོ་བྲང་དང་།
ཚོན་རྩི་སོགས་རྣམ་ཤེས་ལ་སྣང་བ་ནི་དམིགས་པའི་རྟེན་ཙམ་ཡིན་གྱི། སྨིན་བྱེད་ཀྱི་དཀྱིལ་འཁོར་དངོས་ནི། ཡེ་ཤེས་ལས་གྲུབ་པ་ཉིད་གཙོ་བོར་གྱུར་པ་དང་། མ་འོངས་པའི་སློབ་མ་དེང་སང་གི་རྗེས་བཟུང་གི་གྲངས་ལ་མི་གཏོགས་ཀྱང་། དཀྱིལ་འཁོར་དེའི་རྒྱུ་ཚོགས་སུ་སོང་བའི་ཡོ་བྱད་ཀྱི་སྐྱིན་པོ་ཕུན་སུམ་ཚོགས་པར་སྦྱོར་ནུས་པའི་སློབ་མ་དག་གིས་སྨིན་བྱེད་དུ་ཇི་ལྟར་འགྲོ་བའི་ཐབས་མཁས་ནི། སྔོན་གྱི་རྡོ་རྗེ་སློབ་དཔོན་ལྟ་བ་དང་སྙིང་རྗེ་ཆེན་པོ་དང་ལྡན་པ་དག་ལ་ཡོད་པས་ན། མ་འོངས་པའི་སློབ་མ་སྨིན་པར་བྱེད་དགོས་པ་དག་དང་། རང་གི་བརྒྱུད་པ་འཛིན་པའི་རྡོ་རྗེ་སློབ་དཔོན་ཕྱིས་འབྱོན་རྣམས་ལ་ཉེ་བར་མཁོ་བའི་དོན་དུ་བློས་བསླང་བ་དང་། རི་མོར་བྲིས་པའི་དཀྱིལ་འཁོར་དག་བསྒྲུབ་པར་མཛད་པ་ཡིན་ནོ། ། བློ་རྒྱ་ཆུང་རྣམས་ནམ་མཁའི་ཁྱོན། །
འདོམ་པའི་ཚད་ཀྱིས་འཇལ་བྱེད་མོད། ། ཆོས་ཀྱི་དབྱིངས་སུ་རོ་གཅིག་པར། ། མཁྱེན་ཀྱང་རྣམ་ཤེས་སྣང་མི་འདོར། ། རྒོལ་བ་བཞི་པ་ནི། འདི་སྐད་དུ། སློབ་དཔོན་གྲངས་ངེས་མེད་པ་དང་། ། ཞེས་པ་དེའི་རྒྱས་བཤད་དུ། གཞན་དག་རྡོ་རྗེ་སློབ་དཔོན་གྱི་དབང་བསྐུར་བྱེད་པའི་ཚེ་གྲངས་དང་ངེས་བཟུང་མེད་པར་སྟ་གོན་དུས་ཀྱི་ཉི་ཤུ་རྩ་ལྔ་པོ་ཐམས་ཅད་ལ། དུས་གཅིག་ཅར་དུ་དབང་བསྐུར་བ་ནི་ས་སྐྱ་པའི་ལུགས་མ་ཡིན་ཏེ། སློབ་དཔོན་རིན་པོ་ཆེའི་འགྲེལ་པ་ལུགས་ཀྱི་དབང་ཆུ་དང་།
མན་ངག་ལུགས་ཀྱི་དབང་ཆུ་གཉིས་ཀ་ལས། ཉེར་ལྔ་པོ་ཐམས་ཅད་ལ་སློབ་དཔོན་གྱི་དབང་གཅིག་ཅར་དུ་བསྐུར་བ་བཀག་པའི་ཕྱིར་ཏེ། ཇི་སྐད་དུ། སློབ་དཔོན་སྙིང་རྗེ་ཆེན་པོ་ཡིས། ། སློབ་མ་གདམས་པ་སྙིང་རྗེ་ཅན། ། སྔགས་དང་རྒྱུད་རྣམས་འཛིན་པ་པོ། ། གཅིག་ནི་ནན་ཏན་བསྐྱེད་ནས་བཟུང་། ། ཞེས་པའི་ལུང་གི་ཚོགས་པ་ཐམས་ཅད་ལ་དབང་བསྐུར་བར་མི་བྱ་སྟེ་ཞེས་དང་། སློབ་མའི་གཙོ་བོར་གྱུར་པ་གཅིག་སྔར་བཤད་པའི་དབང་སྟེགས་ལ་བཞག་སྟེ་ཞེས་དང་། སློབ་མ་རེ་རེ་ནས་དབང་སྟེགས་ལ་བཞག་སྟེ་ཞེས་དང་།
དབང་བསྐུར་ནས་བཀྲ་ཤིས་བརྗོད་ཟིན་པའི་འོག་ཏུ་ཐམས་ཅད་བཀུག་ནས་དེ་ཁོ་ན་ཉིད་བསྟན་པར་བྱའོ། ། ཞེས་གསུངས་པའི་ཕྱིར། རྗེ་བཙུན་གོང་མས་གང་བཀག་པ་དེ་ཉིད་ནན་ཏན་གྱི་བསྒྲུབ་པར་མ་བྱེད་ཅིག ཅེས་འབྱུང་ངོ་། ། ལན་ལ་གསུམ་སྟེ། ཚོགས་པ་ལ་རྡོ་རྗེ་སློབ་དཔོན་གྱི་དབང་བསྐུར་བ་ཉེས་ཅན་ཡིན་ན་ཀུན་གྱི་སེལ་དགོས་པར་བསྟན། དགོས་པའི་དབང་གི་དེ་ལྟར་མཛད་པས་དགག་བྱ་མང་པོ་ཁེགས་པར་བསྟན། སློབ་མ་སློབ་དཔོན་གྱི་སྐལ་བ་ཅན་ལ་ཕྱག་ལེན་དེ་ངེས་པར་བྱེད་དགོས་པ་ཉིད་དུ་བཤད་པའོ། ། དང་པོ་ནི། སློབ་མ་སྨིན་བྱེད་ཀྱི་ཆོ་གས་རིག་པའི་དབང་ལྔ་བསྐུར་མ་ཐག་པའི་སློབ་མ་མཐའ་དག་ལ་ཚམ་ཚོམ་མེད་པར་མཎྜལ་དང་གསོལ་བ་འདེབས་སུ་བཅུག་ནས་སློབ་དཔོན་གྱི་དབང་བསྐུར་བ་འདི་དབང་གི་ཆུ་བོ་དང་མི་འགལ་བར་ཁས་ལེན་པ་མ་ཡིན་མོད།
ཁྱེད་ཀྱིས་འགལ་བར་གོ་ནས་དབང་ཆུའི་དགོངས་པ་བཞིན་བྱེད་པར་ཁས་ལེན་ན། རྗེས་འཛིན་གྱི་ཚེ་ལུས་དང་ལོངས་སྤྱོད་གང་ཡོད་མི་འབུལ་ན་རྗེས་འཛིན་མི་བྱེད། སྟ་གོན་གྱི་ཚེ་ཚེ་འདི་དོན་དུ་གཉེར་ན་སློབ་མ་སྟ་གོན་མི་བྱེད། སེམས་མ་བསྐྱེད་པ་དང་ཡེ་ཤེས་མ་ཕེབས་པ་དཀྱིལ་འཁོར་དུ་མི་འཇུག་པ་སོགས་ཁུང་ཐུབ་ཀྱི་བཤད་ཚོད་ཐམས་ཅད་ཁྱེད་ཅག་གི་ཕྱག་ལེན་དུ་ཁེལ་བ་ཡོད་དམ། ཡོད་ན་མངོན་སུམ་དང་མི་འགལ་ལམ། མེད་ན་མ་བཤད་པ་མཐའ་དག་ནན་གྱིས་བྱེད་དམ། གཉིས་པ་ནི། སློབ་དཔོན་གྱི་དབང་བསྐུར་ཚུལ་དེ་འདྲ་ཅིས་ཀྱང་བྱེད་དགོས་ཞེས་པ། གྲུབ་མཐའ་ལ་བྱས་པ་མེད། དམ་བཅའ་མེད་པ་ལ་ལུང་འགལ་གྱི་སུན་འབྱིན་བརྗོད་པ་མཁས་པའི་ལུགས་མ་ཡིན།
སྤྱིར་བཏང་ལ་སློབ་དཔོན་གྱི་དབང་དོན་དུ་མི་གཉེར་བ་དག་བཞུད་ཅིག ཅེས་བཀྱེ་དགོས་པར་བཤད་ཀྱང་། ངེད་ཀྱི་བླ་མའི་དབང་གྲལ་དུ་སློབ་དཔོན་གྱི་དབང་དོན་དུ་མི་གཉེར་བ་དེ་འདྲ་མ་བྱུང་། དོན་དུ་གཉེར་བཞིན་ཕུད་ན་དགག་བྱ་ཅིར་འགྱུར། དགོས་པ་ནི། མ་མཐའང་མཚན་བརྗོད་ཀྱི་ལུང་ཙམ་ཅིག་ལེན་པ་ལ་ཡང་སློབ་དཔོན་གྱི་དབང་འདི་བསྐུར་དགོས་པ་མ་ཡིན་ནམ། སློབ་མ་ཉེར་ལྔ་པོ་ཐམས་ཅད་ཀྱི་དབང་འདི་དོན་དུ་གཉེར་ན། འགའ་ཞིག་ལ་བློ་གྲོས་མི་ལྡན་པ་སོགས་ཀྱིས་སྨད་ན། དེའི་ཚེ་སློབ་དཔོན་ལ་མི་ཆོས་བླ་མ་དང་། སློབ་མས་སློབ་དཔོན་ལ་ཁོང་ཁྲོ་བ་སོགས་དགག་བྱ་ཅིར་འགྱུར།
རྡོ་རྗེའི་སློབ་དཔོན་འཕྲིན་ལས་ཆུང་ངུ་སློབ་མ་ཉུང་ཤས་ལས་མེད་པ་དག་གི་རེ་རེ་ནས་དབང་སྟེགས་ལ་འགོད་པར་ནུས་ཀྱང་། འཕྲིན་ལས་རླབས་པོ་ཆེ་དག་ལ་དགོས་པའི་ཁྱད་པར་གཞན་དུ་མ་འབྱུང་ངོ་། ། གསུམ་པ་ནི། བོད་འདིར་བླ་མེད་རྡོ་རྗེ་ཐེག་པའི་སྣོད་རུང་གི་སློབ་མ་ཐུན་མོང་གི་དབང་དྲུག་པོས་སྨིན་པར་བྱས་ཟིན་པ་རྣམས་ནི་ཆོས་ཅན། སློབ་དཔོན་གྱི་དབང་གི་སྣོད་དུ་མི་རུང་བ་མེད་དེ། བླ་མེད་རྡོ་རྗེ་ཐེག་པའི་རྒྱུད་མཐའ་དག་ཉན་པའི་སྣོད་དུ་རུང་བའི་ཕྱིར། འོ་ན་རྒྱུད་དེ་དག་ཉན་པ་ལ་སློབ་དཔོན་གྱི་དབང་བསྐུར་མི་དགོས་པར་ཐལ་ལོ་ཞེ་ན། མི་དགོས་པ་མ་ཡིན་ཏེ་བླ་མེད་རིགས་དྲུག་གི་རྒྱུད་དངོས་སུ་ཉན་པ་དང་ལྟ་བ་ལ་ལྷ་དང་དཀྱིལ་འཁོར་ལ་སོགས་པའི་དེ་ཁོ་ན་ཉིད་ཤེས་པ་སྔོན་དུ་འགྲོ་དགོས་པའི་ཕྱིར། དེས་ན་འཕགས་ཡུལ་ལྟ་བུ་རྒྱུད་སྡེ་བཞིའི་གདུལ་བྱ་སོ་སོར་ངེས་པ་དང་། བླ་མེད་རྐྱང་པའི་གདུལ་བྱ་ལའང་དབང་གོང་མ་དོན་དུ་གཉེར་མི་གཉེར་སོ་སོར་ངེས་པ་དེའི་ཚེ།
དཀྱིལ་འཁོར་དུ་འཇུག་པ་ཙམ་བྱས་ནས་འགྱེས་སུ་འཇུག་པ་དང་། སློབ་མའི་དབང་ཙམ་བསྐུར་ནས་དང་། བུམ་པའི་དབང་ཙམ་བ་བསྐུར་ནས་འགྱེས་མི་འགྱེས་ཀྱི་དབྱེ་བ་དག་ཡོད་པ་ཡིན་གྱི། རྡོ་རྗེའི་རིགས་ཅན་གཅིག་ཏུ་གྱུར་པ་ལ་ནི་དེ་ལྟར་ཡོད་པ་མ་ཡིན་ནོ། ། དེའི་ཚེ་རེ་རེ་ནས་དབང་བསྐུར་བའི་དགོངས་པ་ཡང་། དཀྱིལ་འཁོར་ཆེན་པོའི་ཤར་ཕྱོགས་སུ་དབང་སྟེགས་ཀྱི་དཀྱིལ་འཁོར་གཅིག་ལས་མ་བཤམ་པའི་དོན་དང་། དེ་ཁོ་ན་ཉིད་འཆད་པའི་ཚེ་དབང་སྟེགས་ལ་འཇོག་མི་དགོས་པའི་རྒྱུ་མཚན་གྱིས་ཐམས་ཅད་བཀུག་པ་ཡིན་གྱི། དགོས་པའི་ཁྱད་པར་གཞན་ཡོད་པར་མི་སེམས་སོ། ། འོ་ན་རྡོ་རྗེ་ཐེག་པའི་སྣོད་རུང་མཐའ་དག་དེའི་སློབ་དཔོན་དུ་འོས་པར་ངེས་སམ་ཞེ་ན། རྡོ་རྗེ་སློབ་དཔོན་དུ་དབང་བསྐུར་བ་ལ་དགོས་པ་ནི་གཉིས་ཏེ།
བསྐྱེད་རིམ་གྱི་དབང་དུ་བྱས་པའི་རྒྱུད་མཐའ་དག་ལ་ཐོས་བསམ་བསྒོམ་གསུམ་བྱེད་པའི་དོན་དུ་དང་། དེ་ལྟར་བྱས་པའི་འོག་ཏུ་སློབ་མ་ལ་ཆོས་འཆད་པ་དང་། བགེགས་གཞོམ་པ་དང་། དབང་གོང་མ་ལ་འཇུག་པ་ལ་སོགས་པའི་དོན་ཅན་ནོ། ། དགོས་པ་དང་པོ་དེ་འགྲུབ་པ་ལ་ནི་སློབ་དཔོན་གྱི་དབང་དང་དངོས་གཞི་བསྐུར་བ་ཙམ་གྱིས་ཆོག་ལ། གཉིས་པ་དེ་འགྲུབ་པ་ལ་ནི་ཆོས་འཆད་པའི་རྗེས་གནང་ལ་སོགས་པ་ཕྱི་མ་རྣམས་ཐོབ་དགོས་པ་ཡིན་ནོ། ། དེ་ལྟར་ཡིན་པ་དེའི་ཕྱིར། སློབ་མའི་དབང་དང་སློབ་དཔོན་གྱི་དབང་མཚན་མོ་གཅིག་ལ་བསྐུར་བའི་ཕྱག་ལེན་བྱས་པ་དེའི་ཚེ། འགའ་ཞིག་གི་བསམ་པ་ལ་སློབ་གཉེར་དང་བསྙེན་བསྒྲུབ་བྱེད་མ་དགོས་པར་རྡོ་རྗེ་སློབ་དཔོན་དུ་བྱུང་ངོ་སྙམ་པའི་དོགས་པ་དེ་ཡང་ཁེགས་པ་ཡིན་ནོ། ། རྫོགས་རིམ་གྱི་ཆོས་འཆད་པའི་རྡོ་རྗེ་སློབ་དཔོན་དུ་འགྲོ་བ་ལ་ནི་དབང་གོང་མ་སྔོན་དུ་འགྲོ་དགོས་ཤིང་།
དེ་ཡང་དབང་རྣོན་ལ་དབང་བཞི་ཅིག་ཅར་དུ་བསྐུར་བས་ཆོག་ཀྱང་། དབང་གི་ཆུ་བོ་ལས་ནི་བརྟུལ་འབྲིང་གི་དབང་དུ་མཛད་དོ། ། སྲིན་བུ་པད་པའི་འགྲོས་ཞིབ་པོས། ། ལམ་དུ་བགྲོད་པ་མཁས་མཁས་པོ། ། ནམ་མཁའ་ལྡིང་གི་འགྲོས་ཆེན་གྱིས། ། མཁའ་ལ་བགྲོད་པ་རྩིང་རྩིང་པོ། རྒོལ་བ་ལྔ་པ་ནི། འདི་སྐད་དུ། དབང་བསྐུར་ཡོངས་དག་མེད་པ་དང་། ། ཞེས་པ་དེའི་རྒྱས་བཤད་དུ།
ཡང་གཞན་དག་རྡོ་རྗེ་བརྟུལ་ཞུགས་དང་། རྡོ་རྗེ་སློབ་དཔོན་གྱི་དབང་རྫས་ལ་བསྐྱེད་ཆོག་མི་འདོད་པ་ནི་མི་འཐད་དེ། རྗེ་བཙུན་གྱིས་མཛད་པའི་ལམ་དུས་ཀྱི་དབང་གི་ཡི་གེ་ལས། ཐུན་མོང་གི་དབང་དྲུག རྡོ་རྗེ་སློབ་དཔོན་གྱི་དབང་དང་བདུན་ཀའི་བདག་དང་དབང་རྫས་ཡོངས་སུ་དག་པ་བཞིས་བྱིན་གྱི་རླབས་དགོས་ཏེ། དེའང་རྒྱུ་དུས་དང་མི་འདྲ་བ་ནི་དམ་ཚིག་པ་ཕོ་བྲང་ལྔའི་གཙོ་བོར་འཕོ། རྡོ་རྗེ་འཆང་ཕྱག་གཉིས་པར་འཕོ། གཞན་རྣམས་རྒྱུ་དུས་དང་འདྲའོ་ཞེས་གསུངས་པ་དང་དངོས་སུ་འགལ་ལོ་ཞེས་འཆད། ལན་ལ་གཉིས་ཏེ། དངོས་བསྟན་གྱི་རྒོལ་ཚུལ་རྩིང་པར་བསྟན།
ཞེ་འདོད་ཀྱི་དངོས་ལན་བཏབ་པ་འཕྲོས་དང་བཅས་པའོ། ། དང་པོ་ནི། བརྟུལ་ཞུགས་དང་སློབ་དཔོན་གྱི་དབང་རྫས་ལ་བསྐྱེད་ཆོག་དགོས་པས་ཁྱབ་ན། དེ་དུས་ཀྱི་བུམ་པ་ལ་བསྐྱེད་ཆོག་ཅིའི་ཕྱིར་མི་བྱེད། གོང་དུ་བྱིན་གྱིས་བརླབས་ཟིན་མ་ཉམས་པའི་འཕྲོ་ཉིད་དོ་ཞེ་ན། རྡོ་རྗེ་ལའང་ཅིའི་ཕྱིར་མི་མཚུངས། བུམ་པ་ཆུ་དབང་གི་ཐུན་མོང་མ་ཡིན་པའི་དབང་རྫས་སོ་ཞེ་ན། རྡོ་རྗེའང་འོད་དཔག་མེད་ཀྱི་འོ། ། དེ་དང་འདིའི་དབང་རྫས་ཐ་དད་དོ་ཅེ་ན། འདིའི་དབང་རྫས་ལོགས་པ་ཞིག་འཚོལ་ལམ།
སྔར་གྱིས་བྱིན་བརླབས་ཟིན་པ་དེ་མི་དམིགས་པར་བྱེད། བརྟུལ་ཞུགས་དང་སློབ་དཔོན་གྱི་ཚེའང་བདག་དང་དབང་རྫས་གཉིས་ཀ་ལ་དག་པ་བཞི་ཚང་དགོས་ན། རྡོ་རྗེ་སེམས་དཔའ་ཉིད་མི་དམིགས་པར་བྱས་ནས། སླར་ཡང་དེ་ཉིད་ཀྱི་བསྐྱེད་ཆོག་རྫོགས་པར་བྱེད་དམ། བརྟུལ་ཞུགས་ཀྱི་ཚེ་སྦྱང་གཞི་སྟོང་པར་སྦྱོང་ངོ་ཞེ་ན། དེའི་སྦྱང་གཞི་དང་སློབ་མའི་གཞི་མཐུན་གང་ལ་བྱེད། ཁྱད་པར་དུ་སློབ་དཔོན་གྱི་ཚེ་དབང་རྫས་རྡོ་རྗེ་ལ་འདོད་མོད། བདག་གི་མཚན་གཞི་གང་ཡིན། དབང་སྟེགས་ལ་འཇོག་ཁ་མ་དེ་ཡིན་ནམ། བཞག་ཟིན་པ་དེ་ཡིན་གང་ལ་འདོད་ཀྱང་ཐོག་མར་དམིགས་མེད་དུ་བཏང་བ་སྔོན་དུ་མ་སོང་བའི་ཡོངས་སུ་དག་པ་བཞི་མི་སྲིད།
གཏོང་ན་རྡོ་རྗེ་སེམས་དཔའ་མེད་པར་བྱེད་དགོས། བྱིན་གྱིས་རླབས་ཚུལ་རྒྱུ་དུས་དང་འདྲ་ན། དབང་རྫས་དག་པ་བཞིས་བྱིན་གྱིས་བརླབས་ཟིན་པའི་རྗེས་སུ་སློབ་མ་དབང་བསྐུར་དགོས་པ་མ་ཡིན་ནམ། ཅིའི་ཕྱིར། ཁོ་བོ་ཅག་ལ་ཀླན་ཀ་འཚོལ་བར་བྱེད། དབང་རྫས་དག་པ་བཞིས་བསྒྲུབ་པའི་ཚེ། རྡོ་རྗེ་མི་དམིགས་པར་བྱས་ནས་ལྷ་དམ་ཚིག་པ་ཉིད་དུ་བསྐྱེད་པ་སོགས་ཚང་བར་བྱས་པ་ཞུ་བ་ལས། རྡོ་རྗེར་གྱུར་པ་ཞིག་སློབ་མ་ལ་སྟེར་དགོས་པ་མིན་ནམ། ཡིན་ན་རྡོ་རྗེའི་དབང་བསྐུར་ཚུལ་དུ་སོང་གི སློབ་དཔོན་གྱི་དབང་བསྐུར་ཚུལ་དུ་མ་སོང་།
དྲིལ་བུ་ལ་ཡང་དེ་དང་འདྲ་ཞིང་། སློབ་དཔོན་གྱི་དབང་གི་སྐབས་སུ་ཕྱག་རྒྱ་ཡང་དབང་རྫས་ཀྱི་གཙོ་བོར་འདོད་དགོས་པ་མ་ཡིན་ནམ། གཉིས་པ་ནི། རྗེ་བཙུན་གྱི་གཞན་རྣམས་རྒྱུ་དུས་དང་འདྲའོ་ཞེས་གསུངས་པ་ཉིད་ཀྱི་རྒྱུ་ལམ་གཉིས་ཀའི་བརྟུལ་ཞུགས་དང་། སློབ་དཔོན་གྱི་དབང་རྫས་ལ་ཡོངས་དག་བཞི་ཚང་བར་མི་དགོས་པར་ཉིད་དུ་གྲུབ་པ་ཡིན་ཏེ། སློབ་དཔོན་རིན་པོ་ཆེས་མཛད་པའི་དབང་གི་ཆུ་བོ་གཉིས་ཀ་ལས། སྟོང་པའི་ངང་ལས་ཧཱུྃ་ལས་རྡོ་རྗེར་བསྐྱེད་ཅེས། ། ཚིག་རིགས་སྙོན་མི་ནུས་པར་ཡོད་པ་ཡིན་གྱི། ལྷ་དམ་ཚིག་པ་ཞིག་ཏུ་བསྐྱེད་པའི་ཚིག་ཟུར་ཙམ་ཡང་མི་སྣང་བའི་ཕྱིར་དང་། དེ་མེད་པར་ཡོངས་སུ་དག་པ་བཞི་ཇི་ལྟར་ཚང་།
གལ་ཏེ་རྡོ་རྗེའི་དེ་ཁོ་ན་ཉིད་རྫོགས་པར་བསྐྱེད་ནས་སློབ་མ་ལ་བྱིན་ཞེས་པས་དག་པ་བཞི་ཐོན་ནོ་སྙམ་ན། རྡོ་རྗེའི་དེ་ཁོ་ན་ཉིད་ཅི་ལ་ཟེར་ཡོངས་དག་བཞི་པོ་དེ་དེའི་དེ་ཁོ་ཉིད་དུ་འཆད་པ་པོ་སུ་ཞིག་འབྱུང་། ངེས་དོན་གྱི་རྡོ་རྗེ་ནི། སངས་རྒྱས་ཐམས་ཅད་ཚང་བའི་རྡོ་རྗེ་སེམས་དཔའ་ཉིད་དོ་ཞེས། སྔར་རྡོ་རྗེའི་དབང་དུས་ལས་བློ་བསྐྱེད་བཏོན་ནས་བརྡ་སྤྲོད་པ་ཡིན་ཏེ། ཇི་སྐད་དུ། འདི་དེ་སངས་རྒྱས་ཐམས་ཅད་དེ། ། ཞེས་སོགས་ཀྱིས་གོ་བར་བྱེད་པའི་ཕྱིར་རོ། ། འོན་ཀྱང་འདིར་ནི་མདོར་བསྟན་པ་ཙམ་ཡིན་ལ། རྡོར་དྲིལ་གཉིས་ཀའི་དེ་ཁོ་ན་ཉིད་གསལ་པོ་ནི།
སློབ་དཔོན་གྱི་དབང་དུས་སུ་སྟོན་པར་མཛད་པ་དེའོ། ། འོ་ན་དབང་བདུན་ཀའི་སྐབས་སུ། དབང་རྫས་དག་པ་བཞིས་བྱིན་གྱིས་རློབས་ཞེས་པའི་གསུང་འདི་སྙོན་མི་ནུས་པས། དབང་ཕྱི་མ་གཉིས་ཀྱི་ཚེ། དབང་རྫས་ཀྱི་དག་པ་བཞི་གང་ལ་ངོས་འཛིན་ཞེ་ན། དེའི་ཚེ་རྡོར་དྲིལ་ལས་གཞན་པའི་དབང་རྫས་ངོས་མི་འཛིན་ལ། དེ་ཡང་ལམ་དུས་སུ་ནི་གཉིས་པོ་དེ་ལྟར་བྱིན་གྱིས་བརླབས་མ་ཐག་པ་དེ་ཉིད་མ་ཉམས་པར་རྡོ་རྗེ་འཆང་གི་བདག་ཉིད་ལ་སོ་སོའི་དེ་ཁོ་ན་ཉིད་ཚང་བར་ངོ་སྤྲད་ནས་བྱིན་པའི་མོས་པ་ལས་འོས་མེད་ལ། རྒྱུ་དུས་སུ་མཚན་མོ་གཅིག་ལ་དབང་བདུན་ཀ་བསྐུར་བའི་ཚེ་ནི། བཤད་མ་ཐག་པ་དེ་ཉིད་དང་འདྲ་ལ། བརྟུལ་ཞུགས་དང་སློབ་དཔོན་གྱི་དབང་གི་བར་དུ་ལོ་ཟླས་ཆོད་པ་སྲིད་པ་དེའི་ཚེ་ན།
སློབ་མ་དབང་སྟེགས་ལ་བཞག་རྗེས་སུ་སློབ་དཔོན་གྱི་དབང་གི་ཡན་ལག་ཏུ་རིག་པའི་དབང་ལྔ་རྒྱས་པར་བསྐུར་བ་སྔོན་དུ་བཏང་ནས། དམ་ཚིག་གསུམ་སྟེར་དགོས་པ་ནི་རྩོད་མེད་དུ་གྲུབ་པ་དེའི་ཚེ། དབང་རྫས་ལ་དག་པ་བཞི་ལྷུན་གྱིས་གྲུབ་པའོ། ། འོ་ན་དབང་ཕྱི་མ་གཉིས་ཀྱི་དབང་རྫས་ལ་ཡོངས་དག་བཞི་མི་དགོས་སོ་སྙམ་པའི་དོགས་པ་འདི་སུ་ཞིག་ལ་སྐྱེ། མི་སྐྱེ་ན། རྗེ་བཙུན་གྱིས་དོགས་པ་དེ་སེལ་བར་མཛད་པ་ཅི་ཞེ་ན། སློབ་དཔོན་གྱི་དབང་ལ་དོགས་པ་དེ་ལྟ་བུ་སྐྱེ་བ་དང་སེལ་བ་ནི་བཤད་མ་ཐག་པ་དེ་ཉིད་ཡིན་ལ། བརྟུལ་ཞུགས་ཀྱི་ཚེ། རྡོ་རྗེའི་དབང་ནི་གོང་དུ་ཟིན་ལ། འདིར་རྡོ་རྗེ་སྟེར་བ་ནི་གཞན་ཞིག་གོ་སྙམ་པའི་དོགས་པ་སེལ་བ་ལ།
གོང་དུ་སློབ་མ་ལ་དབང་བསྐུར་བྱས་ཟིན་པའི་རྡོ་རྗེ་སློབ་མའི་ལག་ན་ཡོད་བཞིན་པ་དེ་སློབ་དཔོན་གྱིས་བླངས་ཏེ་ཏིང་ངེ་འཛིན་གྱིས་བྱིན་གྱིས་བརླབས་ནས། སློབ་མའི་སེམས་གྱིས་དྲི་མ་སེལ་བར་བྱེད་དོ། ། སྐབས་འདིར་ཁྱེད་ཀྱིས་ནི། རྗེ་བཙུན་གྱི་ལམ་དུས་ཀྱི་ཡི་གེས། རྩེ་མོའི་དབང་གི་ཆུ་བོ་རྣམ་པ་གཉིས་ལེགས་པར་བཀག་ཅེས་པར་སོང་ངོ་། ། དཔྱོད་ལྡན་ལ་ལའི་འབེལ་གཏམ་གྱིས། ། འགའ་ཞིག་མུན་པར་བྱེད་མོད་ཀྱང་། ། ཕྱེ་མ་ལེབ་ཀྱི་གཤོག་རྩེ་ཡིས། ། རི་རབ་བསྒུལ་བར་ནུས་མ་ཡིན། ། རྒོལ་བ་དྲུག་པ་ནི།
ལུས་དཀྱིལ་འབྱུང་ཁུང་མེད་པ་དང་། ། ཞེས་པ་དེའི་རྒྱས་བཤད་དུ། ཁ་ཅིག་ན་རེ། ལུས་དཀྱིལ་གྱི་ཕོ་བྲང་ལྔའི་ཨྃ་ལ་སོགས་པའི་ཡི་གེ་རྣམས། ལྷ་རིན་འབྱུང་ལ་སོགས་པའི་ས་བོན་དུ་བཞག་ནས་བསྐྱེད་པར་བྱེད་པ་མི་འཐད་དེ། དེ་ལྟ་ན་བཅོས་མའི་དཀྱིལ་འཁོར་དུ་ཐལ་བའི་ཕྱིར་དང་། ཧྃ་དང་ཧཱུྃ་ལྟ་བུ་མགོ་ཐུར་བསྟན་དུ་མི་རུང་བའི་ཕྱིར། ཞེས་བཀག་ནས། ངག་འདོན་གྱི་ཚེ་ཨྃ་རིན་ཆེན་འབྱུང་ལྡན་ཞེས་སོགས་སྦྱར་ནས་འབྱུང་ཁུངས་ཀྱི་ཚིག་མཐའ་དག་མེད་པར་བྱེད་དོ། ། འདི་མི་འཐད་དེ།
རྗེ་བཙུན་རྩེ་མོས་ལུས་དཀྱིལ་ལུང་དང་སྦྱར་བའི་ལེའུ་གཉིས་པ་ནས། བྷྲུྃ་ལ་སོགས་པ་ནི་ཕོ་བྲང་ལྔའི་ལྷ་རྣམས་ཀྱི་ས་བོན་ཏེ་ཞེས་གསལ་བར་གསུངས་པ་དང་། གཞུང་བཤད་མཐའ་དག་གི་གྲངས་བགྲངས་ནས་འབྱུང་ཁུངས་ཀྱི་ཚིག་ཡོད་པར་བཤད་པ་དང་། ཁྱད་པར་དུ་དཔེ་མཛོད་མ་དང་། སྒ་ཐེང་མ་གཉིས་སུ། རྩ་ནང་གི་ཁམས་ལས་ཡབ་དང་། ཕྱི་ཤུན་གྱི་རྩ་ལས་ཡུམ་བསྐྱེད་པར་བཤད་དོ་ཞེས་ཟེར། ལན་ལ་གཉིས་ཏེ། ངེས་དོན་ལ་གོ་བ་མ་ཆགས་ན། ཕྱོགས་གཉིས་ཀ་ངེས་མེད་དུ་བསྟན།
ངེས་དོན་གྱི་གོ་བ་ཟུར་ཙམ་བསྟན་པའོ། ། དང་པོ་ནི། ལས་ཉོན་གྱི་རྣམ་སྨིན་དུ་གྱུར་པའི་རྩ་ཁམས་ཉིད་སངས་རྒྱས་ཡབ་ཡུམ་དུ་འཆད་པའམ། རྩ་ཁམས་ཉིད་ལྷ་ཞལ་ཕྱག་གི་རྣམ་པ་ཅན། རྫས་གཞན་མང་པོ་བསྒྲུབ་པའི་གཞིར་འདོད་ཀྱང་རུང་སྟེ། ཕྱོགས་གཉིས་ཀས་ངོས་མ་ཟིན་པའི་ཕྱིར་འདམ་ཁ་མེད་དོ། ། ཇི་ལྟར་ཞེ་ན། ལས་ཉོན་གྱི་རྣམ་པར་སྨིན་པ་ནི། རང་བཞིན་རྣམ་དག་གི་སངས་རྒྱས་དང་། གློ་བུར་རྣམ་དག་གི་སངས་རྒྱས་གཉིས་པོ་གང་གི་ཡང་ངོ་བོ་ཉིད་དུ་དབང་པོ་ཆེ་སུས་ཀྱང་བསྒྲུབ་མི་ནུས་པ་དང་།
བསྐྱེད་རིམ་དང་རྫོགས་རིམ་གྱི་ལྷ་གང་ཡིན་ཡང་འདྲ་སྟེ། བསྒྲུབ་གཞི་ཞིག་ལས་བསྒྲུབ་དགོས་ན་དེའི་མཐར་ཐུག་གི་རྩ་བ་གཞི་དུས་ཀྱི་ཡེ་ཤེས་ཉིད་ལ་ཐུག་དགོས་པའི་ཕྱིར། གཉིས་པ་ནི། ལུས་རྩ་དང་། རྩ་ཡི་གེ་དང་། ཁམས་བདུད་རྩི་དང་། སྙིང་པོ་ཡེ་ཤེས་རླུང་སྟེ། དཀྱིལ་འཁོར་བཞི་པོ་ལ་སངས་རྒྱས་ཀྱི་སྐུ་བཞི་པོ་རང་བཞིན་ལྷུན་གྲུབ་ཏུ་གནས་པ་དང་། ཡོན་ཏན་གནས་གྱུར་དུ་བྱུང་བ་གཉིས་གཉིས་སུ་དབྱེ་དགོས་པ་ནི། ཇི་སྐད་དུ།
རང་བཞིན་རྒྱུ་ལ་བསམ་ན་ལྷུན་གྲུབ་སྟེ། ། མཐའ་ཡས་ཡོན་ཏན་ཚོགས་རྣམས་གནས་གྱུར་ཡིན། ། ཞེས་སོ། ། དེའི་ཕྱིར་ལུས་དབྱིབས་ཀྱི་དཀྱིལ་འཁོར་དང་། དེའི་ཆོས་ཉིད་སྤྲུལ་སྐུ་རང་བཞིན་ལྷུན་གྲུབ་དང་། དེ་བཞིན་དུ་རྩ་ཡི་གེ་དང་། དེའི་ཆོས་ཉིད་ལོངས་སྐུ་རང་བཞིན་ལྷུན་གྲུབ་སྟེ། གཞན་གཉིས་ལ་ཡང་དེ་བཞིན་དུ་སྦྱར་བས་ཆོས་ཅན་དཀྱིལ་འཁོར་བཞི་པོ་གྲུབ་ཙམ་ནས། དེའི་ཆོས་ཉིད་བཞི་པོ་དང་། ངོ་བོ་ཐ་དད་དབྱེར་ཡོད་པ་མ་ཡིན་ཏེ།
བུམ་པ་རྫས་ཐ་དད་པར་སྣང་བ་བཞི་དང་། དེའི་གོ་ས་ན་ཡོད་པའི་ནམ་མཁའ་དབྱེར་མེད་པ་བཞིན་དང་། ཇི་སྲིད་བུམ་པ་ལྟ་བུའི་སྒྲིབ་ཐོགས་མ་གསལ་བ་དེ་སྲིད་དུ། དེའི་ནང་གི་ནམ་མཁའ་གཟུགས་ཅན་གཞན་གྱི་གོ་སྐབས་མི་འབྱེད་པ་དེ་བཞིན་དུ། ཇི་སྲིད་ཤེས་རབ་ཀྱི་དབང་པོས་རྣམ་སྨིན་གྱི་ལུས་རྩ་དང་། དེའི་ཆོས་ཉིད་སྤྲུལ་སྐུ་རང་བཞིན་ལྷུན་གྲུབ་གོ་ས་ཐ་མི་དད་དུ་གནས་པ་ལ། དེ་ལྟར་གནས་པ་རང་ཉིད་དུ་བླ་མས་བརྡ་སྤྲད་ནས་ཤེས་པའི་ཚེ་ནི་ལུས་དཀྱིལ་ངོ་འཕྲོད་པ་ཞེས་བྱ་ལ། དེའི་འོག་ཏུ་ཤེས་རབ་ཀྱི་དབང་པོས་རྣམ་སྨིན་གྱི་ལུས་ལ་སོགས་པའི་སྒྲིབ་ཐོགས་བསལ་ནས། སྤྲུལ་སྐུ་རང་བཞིན་ལྷུན་གྲུབ་ཉི་མ་ལྟ་བུར་ཡོན་ཏན་གྱི་ཚོགས་མངོན་དུ་གྱུར་པ་དེ་ལ་ནི་གནས་གྱུར་པ་ཞེས་བྱའོ། ། དེ་ལྟ་ཡིན་པ་དེའི་ཕྱིར།
རང་བཞིན་རྣམ་དག་ལ་བསམ་ན་འབྱུང་ཁུངས་ཀྱི་ཚིག་མི་དགོས་ལ། གློ་བུར་རྣམ་དག་ལ་བསམ་ན། འབྱུང་ཁུངས་ཀྱི་ཚིག་ཡོད་པར་བྱེད་དོ། ། དེ་ཡང་ངག་ཏུ་བརྗོད་ན། རང་བཞིན་རྣམ་དག་གི་རིན་འབྱུང་ཞལ་ཕྱག་གི་རྣམ་པ་ཅན་མ་ཡིན་པ་ནི་རྩ་ཡིག་ཨྃ་གི་རྣམ་པར་གནས་སོ། ། རིན་འབྱུང་ཞལ་ཕྱག་གི་རྣམ་པ་ཅན་ནི་ཨྃ་ཡིག་ལས་བྱུང་ངོ་། ། ཞེས་ཁས་ལེན་པར་བྱ་ཞིང་དེ་བཞིན་དུ་ང་རྒྱལ་དང་ཚོར་བའི་ཕུང་པོ་རྣམ་པར་དག་ཅེས་པ་དེ་ལའང་རང་བཞིན་རྣམ་དག་དང་། གློ་བུར་རྣམ་དག་གཉིས་ལས། ལས་དང་པོ་པས་ལུས་དཀྱིལ་གསལ་འདེབས་པའི་ཚེ་ནི་སྔ་མ་དབང་བཙན་ལ། དབང་གི་རྟོགས་པ་བརྗོད་པའི་ཚེ་ནི་ཕྱི་མ་དབང་བཙན་ནོ། །
ཆར་མེད་སྤྲིན་ཚོགས་དང་མཚུངས་པའི། ། བརྒལ་ལན་མང་པོ་དེས་ཅི་བྱ། ། ངེས་དོན་ཉི་མ་གཅིག་ཤར་བས། ། ཅལ་ཅོལ་མུན་པའི་ཚོགས་ལས་གྲོལ། ། རྒོལ་བ་བདུན་པ་ནི། རྒྱས་གདབ་རིགས་མཚོན་མེད་པ་དང་། ། ཞེས་དང་། དེའི་རྒྱས་བཤད་དུ་ཡང་ཁ་ཅིག་རྒྱས་གདབ་ཀྱི་སྐབས་སུ། སམྦུ་ཊི་ལས། རྡོ་རྗེ་སེམས་དཔའ་ཞེས་བྱར་བཤད། །
བདེ་བ་དམ་པ་རུ་ནི་བརྗོད། ། ཅེས་པ་འཁོར་ལོ་དྲུག་ཏུ་འདོད་པ་རྣམས་ཀྱི་ལུགས་ལ་སྤྱི་གཙུག་གི་འཁོར་ལོ་རྡོ་རྗེ་སེམས་དཔའ་བསྒོམ་པ་ལ་འབྲུ་མནན་པས་ཆོག་མོད། མན་ངག་འདི་པའི་ལུགས་ལ་རྒྱས་འདེབས་ཀྱི་ལྷ་བསྟན་པ་མིན་ཞིང་། དེ་དང་མཐུན་པར་སློབ་དཔོན་དགྲ་ལས་རྣམ་རྒྱལ་གྱིས་ཕྱག་རྒྱ་བཞིའི་རྒྱས་འདེབས་ལས། ཀུན་གྱི་དབང་བསྐུར་གནས་སུ་ནི། ། རྡོ་རྗེ་སེམས་དཔའ་ཟླ་བའི་མདོག ། ཅེས་བཤད་པས་ལུས་དཀྱིལ་གྱི་ལྷ་ལ་རྡོ་རྗེ་སེམས་དཔའི་རྒྱས་འདེབས་རྒྱུད་དང་རྒྱ་གར་བའི་དགོངས་པ་ཡིན་པར་གསལ་ལོ། ། ཞེས་ཟེར་ཞིང་། ངག་འདོན་གྱི་སྐབས་སུ་ལུས་དཀྱིལ་གྱི་ལྷ་ཐམས་ཅད་ལ་རྡོ་རྗེ་སེམས་དཔའི་དབུ་བརྒྱན་ཞེས་ཟེར་རོ། ། དེ་ལ་སམྦུ་ཊིའི་ལུང་དེའི་རིགས་བདག་གི་རྒྱས་གདབ་སྟོན་པར་གང་ལས་བཤད།
གནད་ཀྱི་གསལ་བྱེད་ལས་ནི། གསང་བ་ལ་ནི་སའི་ཁམས་ཞེས་པ་ནས་བརྩམས་ཏེ། ཆོས་ཀྱི་སྐུར་ནི་རབ་ཏུ་གྲགས། ། ཞེས་པའི་བར་གྱིས་རང་བྱུང་གི་ཡེ་ཤེས་ཀྱི་མཚན་ཉིད་སྟོན་པ་ལས། དེ་ལ་རྒྱས་པར་བསྟན་པ་དང་། བསྡུས་ཏེ་བསྟན་པ་དང་། ཤིན་ཏུ་བསྡུས་ཏེ་བསྟན་པའོ། ། དང་པོ་ལ་གསུམ། རྟེན་ཞུ་བ་འབྱུང་བ་ལྔར་བསྟན་པ། བརྟེན་པ་བདེ་བ་ཡེ་ཤེས་ལྔར་བསྟན་པ།
དེ་ཉིད་རིགས་ལྔར་བསྟན་པ། ཞེས་གསུངས་པའི་རིགས་ལྔར་བསྟན་པའི་སྐབས་སུ། ཤིན་ཏུ་རྣམ་དག་ཡེ་ཤེས་ཆེ། ། རྡོ་རྗེ་སེམས་དཔའ་ཞེས་བྱར་བཤད། ། ཅེས་པའི་ཚིག་རྐང་གཉིས་སྡེབས་ཏེ་མི་བསྐྱོད་པ་དང་རྡོ་རྗེ་སེམས་དཔའ་གཉིས་ཀ་ཕྱོགས་གཅིག་ཏུ་ཐམས་ཅད་བདག་ཉིད་དུ་སྟོན་པའི་གཞུང་ཡིན་པས། དེ་ནི་རྒྱས་པར་བསྟན་པའི་སྐབས་ཡིན་ལ། བདེ་བ་དམ་པ་རུ་ནི་བརྗོད། ། ཅེས་པ་ནི། བསྡུས་ཏེ་བསྟན་པ་ལ་རྟེན་ཐིག་ལེ་བསྡུས་ཏེ་བསྟན་པ་དང་། བརྟེན་པ་བདེ་སྟོང་བསྡུས་ཏེ་བསྟན་པ་གཉིས་ཀྱི།
བརྟེན་པ་བདེ་སྟོང་བསྡུས་ཏེ་བསྟན་པ་ཡིན་པར་གསུངས་པས། གཞུང་མཚམས་ཀྱང་ཐ་དད་ཅིང་། རིགས་བདག་གི་རྒྱས་གདབ་སྟོན་པར་དོགས་པའི་གནས་ཙམ་ཡང་མེད་ལ། རང་བློས་སྦྱར་བས་རྗེ་བཙུན་གོང་མའི་ལུགས་སུ་འགྱུར་རམ། སློབ་དཔོན་དགྲ་ལས་རྣམ་པར་རྒྱལ་བའི་གཞུང་ཡང་ཕོ་བྲང་དྲུག་པ་སྟོན་པའི་གཞུང་ཡིན་གྱི། རིགས་བདག་གིས་རྒྱས་གདབ་སྟོན་པའི་གཞུང་མ་ཡིན་ཏེ། གཞུང་གི་སྐབས་ལ་དཔྱད་པས་ཤེས་པ་ཡིན་ནོ། ། དེ་ལྟར་ན་སྒྲུབ་བྱེད་རྣམ་པར་དག་པ་མེད་བཞིན་དུ་རྗེ་བཙུན་གྱི་གསུང་རྣམས་དོར་ནས་གཞན་དུ་སྨྲ་བ་འདི་ལ་དགོས་པ་ཅི་ཞིག་ཡོད། འོ་ན་རྗེ་བཙུན་གོང་མའི་གསུང་ལས་ཇི་ལྟར་བཤད་ཅེ་ན། སྲས་དོན་མ་ལས།
དབང་རྟགས་ནི་ལྷ་ཐམས་ཅད་ལ་བླངས་ན་གཙོ་བོ་ལྔ་ལ་སྐུ་རྡོ་རྗེ་རྣམ་སྣང་ལ་སོགས་པའི་རིགས་ལྔ། འཁོར་རྣམས་ལ་རང་རང་གི་གཙོ་བོའམ། ཡང་ན་ཐམས་ཅད་ཀྱི་དབུ་ལ་གནས་ལྔར་རྡོ་རྗེ་རྩེ་ལྔ་པ་རེ་རེ་བསམ་མོ། ། ཞེས་དང་། འཕགས་པ་རིན་པོ་ཆེས། གཙོ་བོ་ལྔ་ལ་རྡོ་རྗེ་སེམས་དཔའ། ཕོ་བྲང་གི་འཁོར་རྣམས་ལ་རང་རང་གི་གཙོ་བོ། སྐྱེ་མཆེད་ཀྱི་ལྷ་རྣམས་ལ་རང་རང་གི་ཁ་དོག་དང་མཐུན་པའི་རིགས་བདག ཁྲོ་བོ་བཅུ་ལ་སྲུང་འཁོར་གྱི་སྐབས་ནས་འབྱུང་བ་བཞིན། རིགས་ཀྱི་བདག་པོས་དབུར་བརྒྱན་པར་བསམ་མོ། །
ཞེས་གསུངས་པ་ཡིན་ནོ། ། འོ་ན་བཤད་པ་གཉིས་པ་མ་མཐུན་པས་འཕགས་པས་གསུངས་པ་དེ་མི་འཐད་དོ་ཞེ་ན། མི་མཐུན་པར་སྣང་བ་ནི་བརྒྱུད་པའི་མན་ངག་མེད་པར། ཡི་གེ་ལ་ཐུག་འཕྲད་དུ་བྱས་པའི་སྨྲ་བ་སྟེ། འདིར་རྡོ་རྗེ་སེམས་དཔའ་ནི་རིགས་ལྔ་པོ་རང་རང་གི་རྒྱུ་རྡོ་རྗེ་འཛིན་པ་ཡིན་པས། རང་རིགས་ཀྱིས་རྒྱས་གདབ་པ་ཡང་ཡིན་ལ། རྡོ་རྗེ་སེམས་དཔས་རྒྱས་གདབ་པ་ཡང་ཡིན་པས་དོན་ཅིག་ཡིན་ནོ། ། ཞེས་འབྱུང་ངོ་། ། འདིའི་ལན་ནི། དོན་ཚན་བདུན་གྱི་སྒོ་ནས་མགོ་སྨོས་པ་ཙམ་གྱིས་གོ་བར་བྱ་སྟེ།
འདི་ལྟར། ཁ་སྦྱོར་རྩ་འགྲེལ་དུ་རྒྱས་གདབ་ཀྱི་དངོས་བསྟན་མེད་ཀྱང་། མན་ངག་ལུགས་ལ་རྒྱས་གདབ་ཏུ་སྦྱོར་དགོས་པ། དེའི་རྒྱབ་རྟེན་དུ་མན་ངག་སྙེ་མ་དང་། ཕྱག་རྒྱ་བཞི་པའི་ལུང་སྦྱར་བ། རྒོལ་བས་ཕྱག་རྒྱ་བཞི་པའི་ལུང་མ་མཐོང་བཞིན་དུ་ཕོ་བྲང་དྲུག་གི་ཁུངས་སུ་བཤད་པས་ཕོ་ཚོད་ཀྱི་རང་བཟོར་བསྟན་པ། ལྷ་ཐམས་ཅད་རྡོ་རྗེ་སེམས་དཔས་དབུ་བརྒྱན་པ་དང་། སྲས་དོན་མ་ལས་བཤད་པའི་ཁྱད་པར་དབུ་རྒྱན་རང་བཅས་དང་དབང་དངོས་སུ་བླངས་པའི་ཁྱད་པར་དུ་བསྟན་པ། རྒོལ་བས། འཕགས་པའི་ལུང་ཕྱོགས་སྔ་ལ་གནོད་བྱེད་དུ་དྲངས་པ་ན་སྲས་དོན་མའི་རང་ལུགས་བཀག་པར་བསྟན།
དེ་དང་དེ་མི་འགལ་བའི་སྐྱོན་སྤོང་བྱས་པ་ན་ཕྱོགས་སྔ་མ་ལ་གནོད་བྱེད་དུ་འཕངས་པ་ཐམས་ཅད་རྒོལ་བ་རང་ལ་ལོག་པས་ལུང་རིགས་ཀྱི་གོ་བ་མ་ཆགས་པར་བསྟན། གྲུབ་མཐའི་རྟིང་མ་ཚུགས་པར་ལུང་འདྲེན་མང་པས་གོང་མ་ལྔ་འགལ་བ་ཅན་དུ་ཁས་ལེན་དགོས་པ་རྣམས་བྱུང་བ་ཡིན་ནོ། ། རང་གཞུང་རྩ་བ་འཇིག་འདོད་པའི། ། ལུང་རིགས་བྱིངས་ཆེན་ཁམས་པོ་ཆེ། ། འདིར་བྱུང་མཐོང་ཐོས་སྐད་མེད་པར། ། རང་གཞུང་འཛིན་ལ་གྱ་གྱུ་ཅན། ། ཁྱོད་མིན་གཞན་ཡང་མང་འདིར་མཐོང་། ། བསམ་སྦྱོར་དགོས་པ་གཞན་མེད་དམ། ། རྒོལ་བ་བརྒྱད་པ་ནི། བཟའ་བའི་དམ་ཚིག་མེད་པ་རྣམས། །
ཞེས་སྨྲས་ནས། དེའི་རྒྱས་བཤད་དུ། གཞན་དག་ན་རེ། དབང་བསྐུར་རབ་གནས་ཀྱི་དུས་སུ་སྡོམ་བརྩོན་རབ་བྱུང་རྣམས་ཀྱིས་ཚོགས་འཁོར་མི་བྱེད་དེ། ས་སྐྱ་པཎྜི་ཏས་བཀག་པའི་ཕྱིར་རོ། ། ཞེས་པ་ཕྱོགས་སྔར་བཀོད་ནས་སུན་འབྱིན་པ་ན། ཆོས་རྗེ་རང་གི་ལུང་དང་འགལ་བ་དང་། རྗེ་བཙུན་ཆེན་པོའི་ལུང་དང་འགལ་བ་བརྗོད་པའི་ཚེ། ཆོས་ཀྱི་རྗེས་རབ་བྱུང་ལ་དཔའ་བོའི་སྟོན་མོ་མི་དགོས་པར་བསྟན་ཞིང་། དཔའ་བོའི་སྟོན་མོ་དེ་ཚོགས་འཁོར་གྱི་དབྱེ་བར།
མངོན་རྟོགས་ལྗོན་ཤིང་དུ་གསུངས་ཤིང་། ཆོས་རྗེ་རང་གིས་ཀྱང་གསུངས། ཕྱོགས་སྔ་མས་ནི། དུས་ཁྱད་པར་ཅན་གྱི་དཔའ་བོའི་སྟོན་མོ་ཡང་མི་བྱེད་པས་བཟའ་བའི་དམ་ཚིག་ལས་ཉམས། ཆོས་རྗེས་བཤད་པ་འདི། ཀླུ་སྒྲུབ་ནས་ཇོ་བོ་རྗེ་དང་། ཁ་ཆེ་པཎ་ཆེན་སོགས་ཀྱི་ལུགས་ཡིན་པར་བཤད་པས། ས་སྐྱ་པའི་རང་ལུགས་མ་ཡིན་ཟེར་བ་དང་། དུས་ཁྱད་པར་ཅན་གྱི་ཚེ་རབ་བྱུང་གི་ཚོགས་འཁོར་མ་བྱས་ན་རྩ་ལྟུང་བཅུ་གསུམ་པར་འགྲོ་བ་དེ་འཁྲུལ་སྤོང་གི་དགོངས་པ་ཡིན་ཟེར་བ་དང་། དུས་ཁྱད་པར་ཅན་གྱི་བཟའ་བའི་དམ་ཚིག་དང་།
དུས་རྒྱུན་དུ་བསྟེན་པའི་དམ་ཚིག་གི་ཁྱད་པར་མ་ཕྱེད་པས་རྒོལ་བར་བྱེད་དོ། ། ལན་ལ་གཉིས་ཏེ། རྒོལ་བའི་ཚིག་གི་དངོས་བསྟན་ལ་ནང་འགལ་མང་བས་ཡིད་བརྟན་མི་རུང་བར་བསྟན། དགོས་པ་ཁྱད་པར་ཅན་དང་ཚོགས་ཀྱི་འཁོར་ལོ་བསྐོར་བའི་ནུས་པ་ཡོད་མེད་ཀྱི་སྒོ་ནས་དངོས་ལན་གདབ་པའོ། ། དང་པོ་ནི། འདིར་རྒོལ་བའི་ཚིག་ལ། ཆོས་རྗེས་གསུངས་པའི་དཔའ་བོའི་སྟོན་མོ་དེ། ཚོགས་ཀྱི་འཁོར་ལོ་གོ་ཆོད་པོར། རྗེ་བཙུན་ཆེན་པོས་བཞེད་པ་དང་མི་བཞེད་པར་གཉིས་གཅིག་ཅར་དུ་བྱུང་། ས་པཎ་གྱི་བཞེད་པས་འཁྲུལ་སྤོང་གི་ལུགས་དེ་བཀག་པའམ།
ཡང་ན་འཁྲུལ་སྤོང་གི་རྩ་ལྟུང་བཅུ་གསུམ་པའི་ངོ་བོ་ཉིད་རྣམ་པར་གཞག་པ་དེས། ཆོས་རྗེས་དཔའ་བོའི་སྟོན་མོ་བཀག་ཟེར་བ་གཉིས་ཀ་ཅིག་ཅར་དུ་སྨྲས་བྱུང་། ཕྱོགས་སྔ་མ་དཔའ་བོའི་སྟོན་མོ་ལ་ཚད་མ་བྱེད་ན་རྗེ་བཙུན་ཆེན་པོ་དང་འགལ་ཟེར་བ་དང་། རྗེ་བཙུན་ཆེན་པོས་ཀྱང་དཔའ་བོའི་སྟོན་མོ་ཚོགས་འཁོར་དུ་བཞེད་ཟེར་བ་གཉིས་ཀ་སྨྲས་བྱུང་། རྗེ་བཙུན་ཆེན་པོས་དཔའ་བོའི་སྟོན་མོ་དེ་ཚོགས་འཁོར་དུ་མི་བཞེད་ན། དཔའ་བོའི་སྟོན་མོ་དེ་བཟའ་བའི་དམ་ཚིག་མ་ཡིན་པར་ཐལ། དུས་ཁྱད་པར་ཅན་གྱི་དང་། དུས་རྒྱུན་དུ་བ་གང་ཡང་མ་ཡིན་པའི་ཕྱིར། ཞེས་བརྗོད་པ་མཐའ་དག་རྒོལ་བ་རང་ལ་འཁོར་བྱུང་པས། ལུང་རིགས་ཀྱི་གནད་མི་ཤེས་པ་ལྟག་ཆོད་མང་པོ་སྨྲ་བ་ལ་འགྲུས་པར་མ་བྱེད་ཅིག
གཉིས་པ་ནི། ཕྱོགས་སྔ་མས་དབང་དུས་དང་རབ་གནས་སྦྱིན་སྲེག་གི་ཚེ་དཔའ་བའི་སྟོན་མོ་མི་མཛད་པའི་རྒྱུས་སུ་ལ་ཡོད་ནས་ཁྱེད་ལ་བཤད་པ་ཡིན། ཕྱོགས་སྔ་མའི་རྡོ་རྗེ་འཛིན་པས་ཁ་ཟས་ཀྱི་རྣལ་འབྱོར་དང་བདུད་རྩི་མྱང་བ་འོད་དཔག་མེད་ཀྱི་ཡན་ལག་སོགས་ཡོད་པར་ཁས་མི་ལེན་པ་ཅི། དུས་རྒྱུན་དུ་བའི་དམ་ཚིག་གི་དུས་ཁྱད་པར་ཅན་ལ་བཟའ་བའི་དམ་ཚིག་མེད་པའི་དགག་བྱ་མི་ཁེགས་ན། དུས་ཁྱད་པར་ཅན་དེ་དུས་རྒྱུན་དུ་བའི་ཆ་ཤས་སུ་མི་གཏོགས་པ་ཡིན་ནམ། སྤྱིར་ཡང་སྡོམ་བརྩོན་རྡོ་རྗེ་འཛིན་པ་ས་མ་ཐོབ་པ་དང་། མ་མཐའང་སའི་དངོས་རྒྱུ་ལ་ཉེ་བར་སྦྱོར་བའི་རྒྱུ་ཚོགས་མ་ཚང་བ་དེ་འདྲ་དེ་དག་ལྟ་ཅི་སྨོས། སྦྱངས་རྟོགས་སྦར་གསུམ་གྱི་ནུས་པ་མ་ཐོབ་ན་ཁྱིམ་པ་རྡོ་རྗེ་འཛིན་པ་དག་གིས་ཀྱང་ཚོགས་ཀྱི་འཁོར་ལོ་ཡོངས་སུ་རྫོགས་པ་ལ་ལོངས་སྤྱོད་པ་ན། ཟག་པ་མེད་པའི་བདེ་བ་དང་དགའ་བས་རྣལ་འབྱོར་པའི་ལུས་སེམས་ཚིམ་པར་བྱས་པ་ཡིན་ནམ། ཟག་པ་དང་བཅས་པའི་དགའ་བདེས་དེ་ལྟར་བྱས་པ་ཡིན་ཞེས་རྣམ་པར་བརྟགས་པ་ན།
ཆགས་པའི་རྣམ་པར་རྟོག་པ་དང་བཅས་པའི་དགའ་བ་དང་བདེ་བ་ནི་ཐ་མལ་གྱི་ལམ་མོ། ། གཟུང་འཛིན་དུ་ཞེན་པའི་རྣམ་པར་རྟོག་པ་དང་བྲལ་བའི་དགའ་བ་དང་བདེ་བ་ནི་རྡོ་རྗེ་འཛིན་པའི་ལམ་མོ། ། དོན་འདི་ལ་སྦྱངས་པ་ཞེས་པ་ནི་ཐ་མལ་གྱི་ཤ་ཆང་ལ་སོགས་པར་ཞེན་པ་ལྟ་ཅི་སྨོས། རྣལ་འབྱོར་པ་རང་ཉིད་ལྷར་གསལ་བའི་ཡེ་ཤེས་ཀྱི་ངོ་ན་ཐ་མལ་དུ་སྣང་བ་ཙམ་ཡང་མི་དམིགས་པའོ། ། དེ་ལྟ་ན་ཡང་ཇི་སྲིད་སངས་མ་རྒྱས་པ་དེ་སྲིད་དུ་རྣལ་འབྱོར་པ་རང་གི་རྣམ་ཤེས་ལ་ཡང་། ཐ་མལ་པ་དང་མཐུན་པར་སྣང་བ་ནི་བཟློག་མི་ནུས་པས་ན་གཞི་མི་སྤོང་བ་ཞེས་དང་། སྒྱུ་མ་ལྟ་བུར་སྣང་བ་ཞེས་བྱ་བ་དེ་ཡིན་ནོ། ། རྟོགས་པ་ཞེས་བྱ་བ་ནི་ཚོགས་ཀྱི་ཡོ་བྱད་ལྟ་ཞོག བདག་དང་སྣང་བ་ཐམས་ཅད་ཆོས་དབྱིངས་བདེ་བ་ཆེན་པོ་ཉིད་དུ་རོ་གཅིག་པའོ། ། དེའི་རྒྱུ་མཚན་གྱིས་དེ་དུས་ཀྱི་རྣམ་པར་རོལ་པ་ཐམས་ཅད་ཆོས་ཀྱི་དབྱིངས་དང་མཉམ་པར་སྤྲོ་ནུས་པ་ནི་སྣང་བ་ཞེས་བྱ་བ་དེ་ཡིན་ནོ། །
འདིར་སྡོམ་བརྩོན་རྡོ་རྗེ་འཛིན་པ་བསྙེན་པར་རྫོགས་པ་བསྟན་པའི་བདག་པོར་གྱུར་པ་ནི། ས་ཆེན་པོ་ལ་གནས་པ་ཡིན་ཀྱང་། ཤིན་ཏུ་སྤྲོས་མེད་ཀྱི་སྤྱོད་པ་སྤྱད་པ་ཉིད་ཀྱིས་ཚོགས་ཀྱི་འཁོར་ལོའི་རྣམ་རོལ་སོགས་སྤྲོས་བཅས་ཀྱི་སྤྱོད་པ་མ་མཛད་པའི་ཉེས་པས་ཅུང་ཟད་ཀྱང་མ་གོས་པར་ཕྱག་རྒྱ་ཆེན་པོ་མཆོག་གི་དངོས་གྲུབ་ལ་ཐག་ཐོགས་མེད་པ་ཉིད་དུ་སྦྱོར་ནུས་པ་ཡིན་ཏེ། འཕགས་མཆོག་ཀླུ་སྒྲུབ་དང་། སློབ་དཔོན་ཆེན་པོ་ཞི་བ་ལྷ་བཞིན་ནོ།། །། སྨྲས་པ། རྣམ་དཔྱོད་ལྡན་པའི་འབེལ་གཏམ་གྱི། མཁས་འགའ་མགུ་བར་བྱེད་པ་དང་། ། མི་ཤེས་པ་དག་མ་བསླབ་པའི། ། འགྱོད་པས་རང་ལ་འཁུ་བར་བྱེད། །
འདིར་བྱུང་རྒོལ་བའི་ལན་བཏབ་པ། ། འདི་ལས་གཞན་ཞིག་ཕྱོགས་སྔ་མའི། ། རྗེས་འཇུག་ཁེངས་པ་ལྡན་འགའ་ལ། ། ཡོད་ན་རིགས་པར་མི་སྨྲ་ཅི། ། མེད་ན་རྒོལ་བ་འདི་བདེན་ཞེས། ། གསོང་པོར་སྨྲོས་ལ་ཐལ་མོ་སྦྱོར། ། ཚིག་ངན་གྱ་གྱུའི་ཕྲེང་བ་ཡིས། ། བསྟན་འཛིན་སྐྱེས་བུ་སུན་མི་དབྱུང་། ། འདི་སྦྱར་འདི་ནི་རིས་མེད་ཀྱི། ། བསྟན་པའི་བདག་པོ་ཁྱབ་བདག་མགོན། །
ཉིད་ཀྱི་ཞབས་རྡུལ་རྙོག་བྲལ་བ། ། གང་གི་སྤྱི་བོར་བླང་དེ་ལ། ། ཀུན་བཟང་ཆོས་ཀྱི་ཉི་མ་ཡིས། ། གསོལ་བ་བཏབ་ནས་འདི་གྲུབ་པ། ། དེ་ཡི་དགེ་བས་དཔྱོད་ལྡན་ཀུན། ། འབེལ་བའི་གཏམ་གྱིས་ཡི་རང་ཤོག ། ཅེས་པ་དེ་རྣམས་ཀྱིས་ངོར་ལུགས་ཀྱི་བསྟན་འཛིན་མཁས་མཆོག་གཞན་གྱི་གསུང་རབ་ལས་བྱུང་ཚུལ་བཤད་ཟིན་ནས།། ༈ །།གཉིས་པ་རྗེ་བཙུན་མཁས་པའི་གཙུག་རྒྱན་དཀོན་མཆོག་ལྷུན་འགྲུབ་ཀྱི་གསུང་རབ་ལས་འབྱུང་ཚུལ་བཤད་པ་ལ་གཉིས་ཏེ། བརྒལ་ལན་ཚངས་པའི་རིགས་སྔགས་ཉིད་བཤད་པ་དང་། དེའི་དོན་བསྡུས་བཤད་པའོ། །
དེའི་དང་པོ་ནི་བཤེས་གཉེན་ཆེན་པོ་མུས་སྲད་པས་བརྒལ་ཞིང་བརྟགས་པའི་ལན་རྣམ་པར་ངེས་པ་ཚངས་པའི་རིགས་སྔགས་ཞེས་བྱ་བ་ལས་འདི་ལྟར་འབྱུང་སྟེ། ན་མོ་བཛྲ་དྷ་ར་ཡ། སྟོབས་ལྡན་མདའ་ལྔའི་འཇུག་པས་མ་སྒྲིན་པར། ། དྲེགས་ལྡན་ལྷ་བརྒྱའི་གཙུག་ཏུ་ངལ་བསོ་མཛད། ། བྱམས་ལྡན་བདུད་རྩིའི་བདེ་བ་ལ་དགེས་པའི། ། དཔལ་ལྡན་ས་སྐྱའི་བླ་ཆེན་ཕྱག་གི་གནས། ། གངས་ཅན་ལྗོངས་འདིར་ཀུན་མཁྱེན་གཉིས་པ་རུ། ། རབ་གྲགས་རྒྱལ་བས་ལུང་བསྟན་འཁོར་ལོའི་མགོན། ། མཁས་ཀུན་དགའ་བའི་མཛད་པ་བཟང་པོ་ཡིས། ། སྟོན་པའི་རྒྱལ་ས་འཛིན་ཁྱོད་བསྔགས་པར་འོས། །
གང་གི་འཕྲིན་ལས་སྙོག་བྲལ་འོ་མའི་མཚོ། ། དཔྱོད་ལྡན་མང་པོའི་བསྟེན་བྱར་རྣམ་བརྟགས་པ། ། ཕྱོགས་འཛིན་མུན་པའི་ཁུང་བུར་ཉལ་བྱེད་པའི། ། བློ་ཆུང་བྲང་འགྲོའི་ཚོགས་ཀྱི་སྤངས་སོ་ལོ། ། རྨད་བྱུང་བརྒྱུད་པའི་བཞེད་གཞུང་དབང་གི་རྒྱལ། ། སྒྲོས་ངན་དབུགས་ཀྱི་དུག་ཅན་གྱིས་འཁྲུད་ན། ། འཕྲིན་ལས་འོད་ཟེར་འཕྲོ་བར་མི་ནུས་པས། ། ལུང་རིགས་སྔགས་འདིས་གཞན་ཟེར་རིང་དུ་བྱ། ། ཆགས་སྡང་དུག་མཚོ་བསྲུབ་པ་ལས་བྱུང་བའི། ། ཚིག་རྩུབ་ནག་པོ་བརྩེགས་པའི་ཁ་དོག་ཙམ། །
བློ་ངན་མགྲིན་པའི་རྒྱན་དུ་རེ་བ་དག ། ཁོང་ཁྲོའི་མིག་མེ་འབར་བར་མ་བྱེད་ཅིག ། དེ་ཡང་བདག་ཅག་རྣམས་ཀྱི་འདྲེན་པ་དམ་པ་འགྲོ་བ་ལྷ་དང་བཅས་པ་ཐམས་ཅད་ཀྱི་གཙུག་གི་ནོར་བུ་རྒྱལ་བའི་བསྟན་པ་ལ་རྒྱལ་བ་གཉིས་པ་ལྟར་ལུང་བསྟན་གྱི་བདུད་རྩི་བརྙེས་པ། རྩོད་པའི་དུས་ཀྱི་ཐམས་ཅད་མཁྱེན་པའི་དབང་པོ་དེས། ཐུབ་པའི་བསྟན་པ་སྤྱི་དང་། བྱེ་བྲག་གི་བརྒྱུད་པའི་སྲོལ་རྨད་དུ་བྱུང་བ་རྣམས་མ་འདྲེས་ལ་ཡོངས་སུ་རྫོགས་པའི་སྒོ་ནས་མཐའ་ཡས་པའི་འགྲོ་བ་རྣམས་སྐལ་བ་བཟང་པོར་མཛད་པས་གངས་ཅན་གྱི་ལྗོངས་འདིར་འཕྲིན་ལས་ཀྱི་འོད་ཟེར་ཉི་མ་ལྟར་ཆེས་ལྷག་པར་གྱུར་པ་ལ་ཀུན་ནས་ཕྲོག་པར་བྱེད་ཅིང་། དད་པ་ཙམ་གྱི་རྗེ་བཙུན་ས་སྐྱ་པ་ཡབ་སྲས་ཀྱི་རྗེས་སུ་འབྲངས་ཀྱང་། བློ་གྲོས་ཤིན་ཏུ་གཞོན་ནུ་མར་གྱུར་པས་གསུང་རབ་ཀྱི་ཚོགས་མང་དུ་མ་ཐོས་ཤིང་། ལུང་དང་རིགས་པའི་རྒྱ་མཚོ་མ་མཐོང་བས་རང་སྣང་ཙམ་གྱིས་ཚིམ་པའི་སྐྱེ་བོ་ཆུ་སྐྱར་གྱི་བརྟུལ་ཞུགས་ཅན་འགའ་ཞིག་འདི་སྐད་དུ། སེམས་བསྐྱེད་བརྒྱུད་པ་མེད་པ་དང་། །
རྗེས་བཟུང་གྲངས་ངེས་མེད་པ་དང་། ། སྟ་གོན་འབྲེལ་པ་མེད་པ་དང་། ། སློབ་དཔོན་གྲངས་ངེས་མེད་པ་དང་། ། དབང་བསྐུར་ཡོངས་དག་མེད་པ་དང་། ། ལུས་དཀྱིལ་འབྱུང་ཁུངས་མེད་པ་དང་། ། རྒྱས་གདབ་རིགས་ཚོན་མེད་པ་དང་། ། བཟའ་བའི་དམ་ཚིག་མེད་པ་དང་། ། ཆོས་ལྟར་བཅོས་ནས་ཆོས་མིན་བྱེད། ། སྨིན་པར་འདོད་ཀྱང་འདིས་མི་སྨིན། ། གྲོལ་བར་འདོད་ཀྱང་གྲོལ་མི་ནུས། །
ནོར་པའི་ཆོས་རྣམས་དགག་པར་བྱ། ། ཞེས་རང་གི་འགྲེལ་པ་དང་བཅས་ནས་རྒོལ་བར་བྱེད་དོ། ། དེ་ལ་རྒོལ་བ་དང་པོ་ནི། སྤྱིར་དབུ་མ་ལུགས་ཀྱི་སེམས་བསྐྱེད་འདི་ལམ་འབྲས་བརྒྱུད་པ་ལ་མེད། ཁྱད་པར་དུ་རྗེ་བཙུན་ཆེན་པོས་མཛད་པའི་སེམས་བསྐྱེད་ཀྱི་ཡི་གེ་ངོར་ཆེན་པས་སྒོ་རུམ་ནས་བརྙེད་ཟེར་བ་དེའི་སྟེང་ནས་སེམས་བསྐྱེད་བྱེད་པ་ནི། བརྒྱུད་པ་ཆད་པ་ནི་ཚིག་དེ་རང་ཉིད་ཀྱིས་ཤེས་ཤིང་། ཡི་གེ་དེའི་སྟེང་ནས་སུས་ཀྱང་བྱས་པ་མེད་དོ་ཞེས་ལམ་འབྲས་པ་ཕྱི་མ་རྣམས་ཀྱིས་བརྒྱུད་པ་གྲངས་འདྲེན་པར་བྱེད་དོ་ཞེས་སྨྲའོ། ། ལན་ལ་གསུམ། དངོས་བསྟན་གྱི་རྒོལ་ཚུལ་ལ་སྐྱོན་ཆགས་པ། ཞེ་འདོད་ཀྱི་ལན་དཔེ་དང་བཅས་ཏེ་བཤད་པ།
རྒོལ་པ་པོ་རང་ཉིད་ཉེས་པ་ཅན་དུ་བསྟན་པའོ། ། དང་པོ་ནི། སེམས་བསྐྱེད་ཀྱི་ཡི་གེ་དེ་ཉིད་སྔར་མེད་པ་ཕྱིས་གསར་དུ་བརྙེད་པ་དང་། ཡི་གེ་དེའི་སྟེང་ནས་སྔོན་བྱོན་པའི་ཆེན་པོ་སུས་ཀྱང་སེམས་བསྐྱེད་ཀྱི་ཆོ་ག་བྱས་པ་མེད་དོ་ཞེས་པ་དེ་འདྲ་བའི་ཚིག་དང་དོན་གྱི་ཆ་ཟུར་ཙམ་ཡང་ཁོ་བོ་ཅག་གི་རྗེ་ཐམས་ཅད་མཁྱེན་པའི་གསུང་རབ་ཀྱི་ཚོགས་གང་ན་ཡང་མི་བཞུགས་ཤིང་། ཁུང་ཐུབ་ཀྱི་གསུང་བགྲོས་དག་ན་ཡང་དེ་འདྲ་བ་མེད་པས། རྒོལ་བའི་ཚིག་དེ་རྣམས་ནི་རང་གི་ཞེ་འདོད་ཀྱི་དབང་གིས་ནན་གྱིས་སྨྲས་པའི་ལྟག་ཆོད་ཁོ་ན་ཡིན་པས། ཆོས་ཀྱི་རྗེས་སུ་འབྲངས་པའི་དཔྱོད་ལྡན་སུ་ཞིག་ཕྱོགས་འཛིན་གྱི་གཏམ་དེ་ལ་ཡིད་ཆེས་པར་འགྱུར་ཏེ་མི་འགྱུར་རོ། ། གཉིས་པ་ནི། སེམས་བསྐྱེད་ཀྱི་ཡི་གེ་དེ་གསར་དུ་རྙེད་པ་དང་དེ་ལ་ལུང་གི་རྒྱུན་མེད་པ་ཡིན་དུ་ཆུག་ཀྱང་། དེས་སེམས་བསྐྱེད་ཀྱི་སྡོམ་པའི་རྒྱུན་མེད་པར་དབང་གི་འབྱོར་པ་སུས་ཀྱང་བསྒྲུབ་པར་ནུས་པ་མ་ཡིན་ཏེ།
སྤྱིར་རྒྱུད་སྡེ་ནས་བཤད་པའི་དབང་གི་སྔོན་དུ་འགྲོ་བའི་སེམས་བསྐྱེད་ཅིག་མི་འདོད་ན་ནི་ཤིན་ཏུ་སྐལ་བ་དམན་ལ། འདོད་ན་སངས་རྒྱས་ནས་རྗེ་རྩེ་མོ་ཡན་ཆད་ལ་ཡི་གེ་དེ་གཏན་མེད་ཀྱང་། དེའི་བརྗོད་བྱ་དང་མཐུན་པའི་སེམས་བསྐྱེད་ཀྱི་སྡོམ་པའི་རྒྱུད་ཡོད་པ་དང་། རྗེ་བཙུན་ནས་ཁོ་བོ་ཅག་གི་རྗེ་ཐམས་ཅད་མཁྱེན་པའི་བར་ལའང་བདེ་ཀྱཻ་གཉིས་ཀྱི་དབང་གི་སྔོན་དུ་ཡི་གེ་དེ་དང་མཐུན་པའི་སེམས་བསྐྱེད་ཀྱི་སྡོམ་པ་འབོག་པའི་ཕྱག་ལེན་མ་ནོར་བ་ཡོད་པས། ཕྱག་ལེན་དེ་དང་མཐུན་པའི་ཡི་གེ་གང་ཟག་སུ་ཞིག་གིས་བྱས་ཀྱང་དེའི་སྟེང་ནས་ཆོ་ག་བྱར་རུང་བ་ཡིན་ཏེ། དཔེར་ན་རྗེ་རྩེ་མོའི་དབང་ཆུའི་ལུང་མ་ཐོབ་ཀྱང་མན་ངག་ལུགས་ཀྱི་དབང་ཕྱིན་ཅི་མ་ལོག་པ་ཐོབ་པའི་རྡོ་རྗེ་སློབ་དཔོན་ཞིག་གི་དབང་ཆོག་དེའི་སྟེང་ནས་དབང་བསྐུར་བྱས་པས་ཆོག་པ་དང་། ཀརྨ་ཤ་ཏམ་ལྟ་བུའི་སྟེང་ནས་སྡོམ་པ་ཐོབ་ལ་མ་ཉམས་པའི་མཁན་པོ་ཞིག་གི་ལས་ཆོག་གོ་ཆོད་པ་གང་ཡང་རུང་བ་ཞིག་གིས་སྟེང་ནས་སྡོམ་པ་ཕོག་པས་ཆོག་པ་བཞིན་ཏེ། སྙན་བརྒྱུད་ཡི་གེར་བྲིས་པ་ཐམས་ཅད་ལ་འདིས་མཚོན་ནོ། ། དེས་ན་ཇོ་བོ་ག་ཡ་དྷ་ར་ལ་སོགས་པའི་ལམ་འབྲས་པ་རྣམས་དང་། གྲུབ་ཆེན་ནཱ་རོ་པ་ལ་སོགས་པའི་བདེ་མཆོག་པའི་བླ་མ་རྣམས་ལས་རིམ་པར་བབས་པའི་བརྒྱུད་པ་རྣམ་པར་དག་པ་གཉིས་དང་ལྡན་པའི་སེམས་བསྐྱེད་ཀྱི་ཆོ་ག་ལ་བརྒྱུད་པ་མེད་དོ་ཞེས་བསྐུར་པ་འདེབས་པར་བྱེད་པའི་ཁའི་བུ་ག་ནི་ངེས་པར་འདོད་པའི་དབང་ཕྱུག་གི་ཕྱེ་བའོ། །
རྗེ་བཙུན་ཆེན་པོས་མཛད་པའི་ཡི་གེ་དེ་ནི་རྒྱུད་སྡེ་ནས་བཤད་པའི་ཐུན་མོང་མ་ཡིན་པའི་སྐྱབས་འགྲོ་སེམས་བསྐྱེད་འབོག་བྱེད་ཀྱི་ཆོ་ག་ཡིན་པས། མདོ་ནམ་མཁའི་སྙིང་པོ་ལ་སོགས་པའི་རྗེས་སུ་འབྲངས་བའི་ཀླུ་སྒྲུབ་ནས་བརྒྱུད་པའི་དབུ་མ་ལུགས་ཀྱི་སེམས་བསྐྱེད་དེ་ལམ་འབྲས་བརྒྱུད་པ་ལ་ཡོད་པའམ། མེད་པ་གང་ལྟར་ཡང་ཕྱོགས་འདི་ལ་ཕན་གནོད་གང་ཡང་མེད་པས་རྒོལ་བ་འདི་ནི་ཕྱོགས་སྔ་མའི་འདོད་པ་མ་ངེས་བཞིན་དུ་དགག་བསྒྲུབ་ལ་ཞུགས་པར་མངོན་ནོ། ། གསུམ་པ་ནི། དེ་ལྟར་བརྟགས་པ་དེའི་ཚེ་རྒོལ་བ་རང་ཉིད་བརྒྱུད་པ་དང་བཅས་པ་ལ་སྦྱོར་དངོས་རྗེས་གསུམ་ཚང་བའི་ཆོ་ག་ལས་ཐོབ་པའི་ཐེག་ཆེན་སེམས་བསྐྱེད་མེད་པ་ཉིད་དུ་ཁས་བླངས་པ་ཡིན་ཏེ། དབུ་མ་ལུགས་ཀྱི་སེམས་བསྐྱེད་ནི་ལམ་འབྲས་པར་མེད་པ་ཁས་བླངས། རྒྱུད་སྡེ་ནས་བཤད་པའི་ཐུན་མོང་མ་ཡིན་པའི་སེམས་བསྐྱེད་ལ་ནི་ལག་ལེན་གྱི་སྲོལ་ཡོད་པ་ཁྱེད་ཀྱི་དགག་བྱའི་གཙོ་བོ་ཡིན། སེམས་ཙམ་ལུགས་ཀྱི་སེམས་བསྐྱེད་ནི་ཇོ་བོ་ནས་བརྒྱུད་པའི་བཀའ་གདམས་པའི་ལུགས་ཡིན་གྱི། ལམ་འབྲས་པ་གོང་མ་རྣམས་ལ་མེད། དེ་དག་ཏུ་མ་ལུས་པའི་ཐེག་ཆེན་སེམས་བསྐྱེད་རང་འབོགས་བྱེད་ཀྱི་ཆོ་ག་སྦྱོར་དངོས་རྗེས་གསུམ་ཚང་བ་ཚད་མས་དམིགས་པའི་ཕྱིར་དང་།
ཡོད་ཀྱང་དེ་ལའང་བརྒྱུད་པ་ཡོད་པ་དཀའ་བའི་ཕྱིར་རོ། ། མེད་མོད། དེ་ལས་ཅི་འགྱུར་ཞེ་ན། ཤིན་ཏུ་མི་རིགས་ཏེ། རིགས་དང་དམ་ཚིག་མ་ཐོབ་སྙིང་རྗེ་མེད། ། དེ་བཞིན་བྱང་ཆུབ་སེམས་ཀྱང་མ་བསྐྱེད་ཅིང་། ། སངས་རྒྱས་མ་དད་ལྷ་གཞན་བསྟེན་པ་ལ། ། ང་ཡི་གསང་སྔགས་བསྟན་ན་ཕུང་བར་འགྱུར། ། ཞེས་དང་། ཕྱག་རྡོར་དབང་བསྐུར་བ་ལས།
འཇམ་དཔལ་གང་དག་བྱང་ཆུབ་ཀྱི་སེམས་བསྒོམ་པ་ལ་ཞུགས་པ་དང་། གང་གི་ཚེ་དེ་དག་གི་བྱང་ཆུབ་ཀྱི་སེམས་བསྒྲུབ་པར་གྱུར་པ་དེའི་ཚེ། འཇམ་དཔལ་བྱང་ཆུབ་སེམས་དཔའི་གསང་སྔགས་ཀྱི་སྒོ་སྤྱོད་པའི་བྱང་ཆུབ་སེམས་དཔའ་དེ་དག་ཡེ་ཤེས་ཆེན་པོར་དབང་བསྐུར་བའི་གཟུངས་སྔགས་ཀྱི་དཀྱིལ་འཁོར་འདིར་གཞུག་པར་བྱ་ཡི། གང་དག་གི་བྱང་ཆུབ་ཀྱི་སེམས་རྫོགས་པར་མ་གྱུར་པ་དེ་དག་ནི་མི་གཞུག་གོ ། དེ་དག་ལ་ནི་ཕྱག་རྒྱ་དང་སྔགས་བསྟན་པར་མི་བྱའོ། ། འཇམ་དཔལ་བྱང་ཆུབ་སེམས་དཔའ་མཚམས་མེད་པ་ལྔ་བྱས་པ་ནི་སླའི། དམ་ཚིག་མི་ཤེས་པ་དང་། ལུས་ཡོངས་སུ་མ་སྦྱངས་པ་དང་། བྱང་ཆུབ་ཀྱི་སེམས་བསྒོམ་པ་མ་གྲུབ་པ་ལ་སྟོན་པ་ནི་དེ་ལྟར་མིན་ཏེ། འཇམ་དཔལ་སེམས་ཅན་དེ་དག་གི་མདུན་དུ་ནི་ནམ་ཡང་ཚིག་ཙམ་ཡང་བརྗོད་པར་མི་བྱའོ། །
ཞེས་སོགས་རྒྱ་ཆེར་བཤད་པ་དང་འགལ་བ་དང་། སློབ་དཔོན་རིན་པོ་ཆེའི་དབང་ཆུ་ལས། གང་ཟག་རིམ་གྱིས་པ་དང་ཅིག་ཅར་བའི་རིགས་ཅན་གཉིས་ཀ་ལའང་སེམས་བསྐྱེད་ལ་རྗེས་སུ་བཟུང་བར་བྱའོ། ། ཞེས་པ་ཁོ་ན་འབྱུང་བ་དང་། ལྗོན་ཤིང་ལས། དེ་ལྟར་ཅིག་ཅར་དུ་འཇུག་པ་ཞེས་བྱ་བ་ཡིན་མོད་ཀྱང་། བླ་མ་གོང་མ་རྣམས་ཀྱི་ཕྱག་ལེན་གྱི་བརྒྱུད་པ་ཐུན་མོང་མ་ཡིན་པའི་སྐྱབས་སུ་འགྲོ་བ་དང་། སེམས་བསྐྱེད་པ་ཙམ་སྔོན་དུ་མཛད་པས་ཤེས་གསུངས་ནས་འདི་ཉིད་ཀྱི་ཆོ་ག་ཇི་ལྟར་བྱ་བའི་ཚུལ་དང་། ཆོ་ག་དང་རྗེས་སུ་འབྲེལ་བའི་བསླབ་པར་བྱའི་དོན་རྒྱས་པར་བཤད་པ་དང་དངོས་སུ་འགལ་བས་སོ།། །། སྨྲས་པ།
ཕྱོགས་ཞེན་དྲི་ལ་ཆགས་པ་ཡིས། ། གནས་དོན་པད་ཚལ་མ་བརྙེད་པའི། ། འཁོས་མེད་སྦྲང་བུའི་གཤོག་རྒྱང་གིས། ། ཉི་ཟླ་སྒྲིབ་པར་བྱེད་དོ་ལོ། ། རྒོལ་བ་གཉིས་པ་ནི། རྗེས་བཟུང་གྲངས་ངེས་མེད་པ་དང་། ། ཞེས་པའི་རྒྱས་བཤད་དུ། སློབ་མ་བརྒྱ་ཕྲག་མང་པོ་ལ་གྲངས་ངེས་མེད་པར་རྗེས་འཛིན་གྱི་ཆོ་ག་བྱེད་པ་ནི། གསང་བ་སྤྱི་རྒྱུད་ལས། མཁས་པས་སློབ་མ་གཅིག་གམ་གསུམ། །
ཞེས་སོགས་ཀྱི་ལུང་དང་འགལ། དབང་གི་ཆུ་བོ་ལས། དཀྱིལ་འཁོར་གཅིག་ཏུ་སློབ་མ་ཉི་ཤུ་རྩ་ལྔ་ལས་ལྷག་པ་གཟུང་བར་མི་བྱ། ཞེས་སོགས་གོང་མའི་གཞུང་དང་འགལ། རྗེས་བཟུང་གྲངས་ངེས་མེད་ན་སྟ་གོན་དང་འགལ་ལ། ཡོད་པའི་ཁས་ལེན་དང་འགལ་ཏེ། སྟ་གོན་གྱི་གྲངས་ངེས་རྗེས་བཟུང་གི་གྲངས་ལ་ལྟོས། དབང་དུས་ཀྱི་གྲངས་ངེས་སྟ་གོན་གྱི་གྲངས་ལ་ལྟོས་པར་སྤྱི་རྒྱུད་ལས་གསུངས་པའི་ཕྱིར་རོ། ། ཞེས་སྨྲའོ། ། ལན་ལ་གཉིས།
རྗེས་འཛིན་གྱི་རྣམ་གཞག་སྤྱིར་བསྟན། ། སྐབས་དོན་གྱི་དངོས་ལན་འཕྲོས་དང་བཅས་པའོ། ། དང་པོ་ལ་གསུམ་སྟེ། སྤྱི་རྒྱུད་ནས་གསུངས་པའི་རྗེས་འཛིན་བཤད། ལམ་འབྲས་པ་ལུགས་ཀྱི་རྗེས་འཛིན་བཤད། གཉིས་ཀ་ལྟར་ཡང་རྒོལ་བ་ལ་འགལ་བའོ། ། དང་པོ་ནི། སྤྱི་རྒྱུད་ལས། སའི་ཆོ་ག་བསྟན་པའི་རྗེས་སུ། ལས་ཀུན་བྱེད་པའི་གསང་སྔགས་ཀྱིས། །
དེ་ལས་སློབ་མ་ཡོངས་སུ་བཟུང་། ། བུ་མོ་གཞོན་ནུས་བཀལ་བའི་སྐུད། ། བླངས་ནས་བཞི་བཅུ་རྩ་དགུར་བཟླས། ། སློབ་མ་རྣམས་ནི་བློས་བསམ་ནས། ། མཉམ་པར་བཞག་པས་མདུད་པ་བོར། ། དེ་ལྟར་སློབ་མ་ཡོངས་བཟུང་ནས། ། ལས་ལ་བགེགས་ནི་མེད་པར་འགྱུར། ། ཞེས་པས་སློབ་མ་རྗེས་བཟུང་དངོས་བསྟན། སང་ནི་དཀྱིལ་འཁོར་བྲི་བ་ཡི། ། ཞེས་སོགས་ཀྱི་སྟ་གོན་གྱི་སྦྱོར་བ་དང་།
ལྷ་སྟ་གོན་སོགས་བསྟན། དེ་ནས་སློབ་མ་ལེགས་བརྟགས་ཏེ། ། ཞེས་སོགས་ཀྱིས་བླ་མའི་མཚན་ཉིད་དང་། ཀུན་སློང་གི་བསམ་པ་བསྟན། ། མཁས་པས་སློབ་མ་གཅིག་གམ་གསུམ། ། ཞེས་པ་ནས། སྟ་གོན་གནས་པར་བརྩམས་པར་བྱ། ། ཞེས་པའི་བར་གྱིས་སློབ་མའི་གྲངས་དང་། ལུས་ཀྱི་སྤྱོད་ལམ་བསྟན། དང་པོ་གསུམ་ལ་སྐྱབས་སུ་བཏང་། །
ཞེས་སོགས་ཀྱིས་སློབ་མ་སྟ་གོན་གྱི་ཆོ་ག་དངོས་བསྟན་པ་ཡིན་ནོ། ། གཉིས་པ་ནི། དབང་ཆུ་ལས། དབང་བསྐུར་དོན་དུ་གཉེར་བའི་སློབ་མ་ལ་སྔར་གསང་སྔགས་ལ་ཞུགས་པ་དང་། ཐེག་ཆེན་གྱི་སྒོར་ཞུགས་པ་དང་། ཉན་ཐོས་ལ་སོགས་པའི་ལམ་ལ་ཞུགས་པ་དང་། སངས་རྒྱས་ཀྱི་བསྟན་པ་ལ་མ་ཞུགས་པ་དང་བཞི་ལས། དང་པོ་ལ་གཉིས་དེ་མ་ཐག་རྗེས་བཟུང་བྱར་རུང་བ་དང་། གསུམ་པ་དང་བཞི་པའི་ནང་ཚན་གཞན་དོན་དུ་རྫོགས་བྱང་འདོད་པ་དང་། ངེས་ལེགས་ཙམ་འདོད་པ་རྣམས་ལ་དཔོན་སློབ་འབྲེལ་བརྟགས་ལ་སེམས་བསྐྱེད་དེ་རྗེས་སུ་བཟུང་བར་བཤད་ཅིང་།
གང་ཟག་ཐ་མ་སྔོན་མཐོ་ཙམ་དོན་དུ་གཉེར་བ་ཡིན་ན། དེ་མ་ཐག་རྗེས་བཟུང་མི་བྱ་བར་ཐུན་མོང་བའི་ལམ་གྱི་བློ་རིམ་གྱིས་སྦྱངས་ཏེ་སེམས་བསྐྱེད་ལ། བཟོད་རྗེས་བཟུང་གི་མིང་ཅན་གྱི་སློབ་མས་གསོལ་བ་བཏབ་པ་དང་། སློབ་དཔོན་གྱི་ཏིང་ངེ་འཛིན་གྱིས་བསྲུང་བ་དང་། བསྙེན་པའི་སྟབ་ཏུ་གཞུག་པ་རྣམས་བྱ་བར་བཤད་དོ། ། གསུམ་པ་ནི། རྒོལ་བ་ཁྱེད་ཀྱི་རྗེས་བཟུང་གི་ལག་ལེན་དེ་བཤད་མ་ཐག་པ་གཉིས་པོ་དེ་གང་གི་ལུགས་ཡིན། དང་པོ་ལྟར་ན་རྒྱུད་དེ་ལས་སློབ་མ་ལ་སྔགས་དང་ཏིང་ངེ་འཛིན་དང་སྲུང་སྐུད་བཏགས་ཏེ་སྲུང་བ་ལ་སོགས་པ་བཤད་པ་ལས། ཁྱོད་ཀྱི་ལག་ལེན་ལ་ཇི་ལྟར་བཤད་པ་དེ་དག་ཚང་བར་བྱེད་པའི་སྲོལ་མེད་པ་དང་། སྐབས་དེར་གྲངས་ངེས་པར་དགོས་པའི་དམིགས་བསལ་ཡང་མེད་པས་མི་འཐད་ལ་ཕྱི་མ་ལྟར་ན་སློབ་མའི་རིགས་བརྟགས་པའི་སྒོ་ནས་སྔར་ཐུན་མོང་བའི་ལམ་གྱི་རྒྱུད་མ་སྦྱངས་ཤིང་།
སྦྱངས་དགོས་པའི་གང་ཟག་ཐ་མ་རྣམས་རིམ་ཅན་པའི་ལམ་གྱི་རྒྱུད་སྦྱངས་བ་སོགས་བྱས་ནས། བཟོད་དབང་གི་སྨིན་པར་བྱ་དགོས་པར་བཤད་པ་ལས། ཁྲིད་ཚུལ་གྱི་རིམ་པ་དེ་ཁྱེད་ལ་མེད་པས་ཕྱོགས་གང་དུའང་རུང་བ་མ་ཡིན་ནོ། ། གཉིས་པ་ལ་གཉིས་ཏེ། ཕྱོགས་སྔ་མའི་འདོད་པ་སྐྱོན་མེད་དུ་བསྟན། རྒོལ་བའི་གྲུབ་མཐའ་རྩ་བ་ནས་མི་རུང་བར་བསྟན་པའོ། ། དང་པོ་ནི། འོ་ན་ཕྱོགས་སྔ་མ་རང་གི་རྗེས་འཛིན་ལུགས་སྔ་ཕྱི་གང་གི་རྗེས་སུ་འབྲངས། དང་པོ་ལྟར་ན་ཉེས་པ་དེ་དག་ཕྱོགས་སྔ་ལ་ཡང་མཚུངས་ལ། ཕྱི་མ་ལྟར་ན་གྲངས་ངེས་མེད་པའི་ཉེས་པ་དེ་སོ་ན་གནས་སོ་སྙམ་ན།
ཁོ་བོ་ཅག་རྗེས་འཛིན་གྱི་རྣམ་གཞག་རྗེ་བཙུན་གོང་མས་བཤད་པ་དེ་ལྟར་འདོད་ལ། དེའི་ཁུངས་ནི་སམྦུ་ཊི་ལས། སློབ་མའི་པུས་མོའི་ལྷ་ང་ནི། ཞེས་སོགས་ཀྱིས་བསྟན་པར་ལྗོན་ཤིང་ལས་བཤད་པས་སྤྱི་རྒྱུད་ཀྱི་དངོས་བསྟན་དང་ཅུང་ཟད་མ་མཐུན་ཡང་ཉེས་པ་ཆེན་པོར་མི་སེམས་ཏེ། རྒྱུད་ཐ་དད་ཀྱི་དགོངས་པ་ཡིན་པས། དེ་ལྟ་ནའང་དབང་ཆུའི་དངོས་བསྟན་དང་འགལ་ལོ་སྙམ་པའི་ཚེར་མ་ཁོང་དུ་སྦེད་དགོས་པ་མ་ཡིན་ཏེ། དེར་གྲངས་ངེས་སུ་བཤད་པ་དེ་སྤྱི་ཁྱབ་ཏུ་སྦྱར་མི་དགོས་པས་ཉེས་པ་སྟེ་ཤིན་ཏུ་སྤངས་སླ་བའི་ཕྱིར་རོ། ། ཇི་ལྟར་ན་ལུང་དང་རིགས་པ་གཉིས་ཀྱི་སྒོ་ནས་སོ། ། ལུང་ནི་རྣམ་སྣང་མངོན་བྱང་ལས། གཅིག་གཉིས་བཞི་ལས་ལྷག་ཀྱང་རུང་། །
དཔྱད་མི་དགོས་པར་བཟུང་བར་བྱ། ། ཞེས་དང་། སློབ་དཔོན་སྙིང་རྗེ་ཆེན་པོ་དང་ལྡན་པ་སེམས་ཅན་གྱི་ཁམས་མ་ལུས་པ་བསྒྲལ་བའི་དབང་དུ་བྱས་ཏེ། དེས་བྱང་ཆུབ་ཀྱི་སེམས་ཀྱི་རྒྱུར་འགྱུར་བར་བྱས་པའི་ཕྱིར། སློབ་མ་ཚད་མེད་པ་བཟུང་བར་བྱའོ། ། ཞེས་གསུངས་པ་དང་མཐུན་པའོ། ། དེ་སློབ་མ་དབང་བསྐུར་ལ་གྲངས་ངེས་མི་དགོས་པའི་དམིགས་བསལ་ལོ་སྙམ་ན། གཅིག་ཤོས་ཀྱང་སློབ་མ་དབང་བསྐུར་ལ་གྲངས་ངེས་དགོས་པའི་དམིགས་བསལ་ལོ། ། མ་ཡིན་ཏེ། སློབ་དཔོན་རིན་པོ་ཆེས་དབང་ཆུར་རྗེས་འཛིན་གྱི་སྐབས་སུ་དྲངས་པས་སོ་ཞེ་ན།
དྲངས་མ་ཐག་པའི་ལུང་ཕྱི་མ་དེ་ཡང་འཕགས་པ་རིན་པོ་ཆེའི་བརྟག་གཉིས་ཀྱི་ཊཱིཀྐ་སྙིང་པོ་གསལ་བར་རྗེས་འཛིན་གྱི་སྐབས་སུ་དྲངས་པ་ཀུན་ཏུ་མཚུངས་སོ། ། ཡང་གྲངས་ངེས་ཡོད་པའི་ཁས་ལེན་དང་འགལ་ཟེར་བ་དེ་ཅི། དབང་ལ་གྲངས་ངེས་ཡོད་ན་རྗེས་བཟུང་ལ་གྲངས་ངེས་པར་ཡོད་དགོས་པར་སུ་ཞིག་གིས་ཁས་བླངས། སེམས་རྣལ་དུ་འདུག་ལ་སྨྲོས་ཤིག གཞན་ཡང་སྤྱི་རྒྱུད་ལས། སློབ་མ་ཡོངས་སུ་བཟུང་བ་གང་། ། སྟ་གོན་གནས་ཚེ་མེད་ན་ནི། ། དེ་ཡི་གཟུགས་བརྙན་བྲིས་ནས་ནི། ། ཇི་སྐད་བཤད་པ་ཐམས་ཅད་བྱ། ། ཞེས་དང་།
སློབ་མ་ཡོངས་སུ་བཟུང་བ་གང་། ། དེར་ནི་འོང་བར་མ་གྱུར་ན། ། གཞན་དག་དེ་ཡི་སྐྱིན་པར་གཞུག ། ཅེས་གསུངས་པའི་དོན་ཇི་ལྟར་འཆད་ན་གཟུགས་བརྙན་ནམ་སྐྱིན་པོ་གང་ཡང་རུང་བ་དེ་ལ་རྗེས་བཟུང་བྱེད་དམ་མི་བྱེད། བྱེད་ན་དེ་ལ་དབང་ཡང་ལོགས་སུ་བྱ་དགོས་པར་འགྱུར་ཏེ། དབང་གི་གྲངས་ངེས་སྟ་གོན་དང་། སྟ་གོན་གྱི་གྲངས་ངེས་རྗེས་བཟུང་ལ་ལྟོས་པར་ཁྱོད་འདོད་པ་གང་ཞིག རྗེས་བཟུང་གི་ཚེ་གཟུགས་བརྙན་ནམ་བསྐྱིལ་པོ་དེ་ལས་མེད་པའི་ཕྱིར། གལ་ཏེ་སྔ་མ་རྣམས་ཀྱི་གྲངས་ཁ་ཚང་བའི་ཕྱིར་བསྣན་པ་ཡིན་ནོ་ཞེ་ན། དེ་ཡིན་མོད་ཁོ་བོ་ཅག་ལ་རུང་ཡང་ཁྱོད་ལ་འགལ་ཏེ།
རྗེས་བཟུང་གི་གྲངས་ངེས་དང་སྟ་གོན་གྱི་གྲངས་མ་མཐུན་པའི་སྐྱོན་དེ་སེལ་བ་ལ་ད་དུང་འབད་རྩོལ་བྱ་དགོས་པར་སྣང་བའི་ཕྱིར་རོ། ། དེ་ལ་རྗེས་བཟུང་མི་བྱེད་ན། སྟ་གོན་གྱི་གྲངས་ངེས་རྗེས་བཟུང་ལ་ལྟོས་པར་འགལ་ཏེ། རྗེས་བཟུང་ལ་མེད་པའི་སློབ་མ་ཞིག་སྟ་གོན་ལ་འདུག་པས་སོ། ། ཁོ་བོ་ཅག་ནི་སྤྱི་རྒྱུད་ཀྱི་ཚིགས་བཅད་དང་པོའི་དོན་སློབ་མ་འགའ་ཞིག་ཚེའི་དུས་བྱས་ནས་མེད་པ་ལྟ་བུ་ལ་དེའི་གཟུགས་བརྙན་བྱས་ནས་རྣམ་ཤེས་བཀུག་སྟེ་སྟ་གོན་སོགས་བྱ་བ་དང་། ཚིགས་བཅད་ཕྱི་མས་སློབ་མ་ཁ་ཅིག་རྐྱེན་དགོས་ཀྱི་དབང་གིས་མ་སླེབ་པ་ལྟ་བུ་ལ་དབང་བསྐུར་བ་སྣོད་དུ་རུང་བའི་སློབ་མ་གཞན་སྐྱིན་པོར་བཅུག་སྟེ་སྟ་གོན་དང་དབང་བསྐུར་སོགས་བྱས་ཆོག་པའི་དོན་དུ་འཆད་པས། སློབ་མ་རྗེས་འཛིན་གྱི་ཆོ་ག་མ་བྱས་ཀྱང་དབང་བསྐུར་བྱར་རུང་བའི་དམིགས་བསལ་གྱི་ལུང་དུ་འཆད་དོ། ། སྤྱིར་ཡང་གཟུགས་བརྙན་དེ་ལ་རྗེས་འཛིན་ངེས་པར་བྱ་དགོས་པར་འདོད་ན་ནི་ཤིན་ཏུ་མི་འཐད་དེ། རྗེ་བཙུན་གྱི་གཞན་ཕན་བདུད་རྩི་ལས། དབང་བསྐུར་ཏེ་སྡིག་པ་སྦྱངས་པའི་ཚུལ་རྒྱས་འབྲིང་བསྡུས་གསུམ་བཤད་པའི་གསུམ་ཀ་ལའང་།
གཤིན་པོ་དེ་ལ་སློབ་མ་རྗེས་འཛིན་བྱ་དགོས་པར་མ་བཤད་པས་སོ། ། རིགས་པ་ནི་རྡོ་རྗེ་སློབ་དཔོན་གྱི་དབང་རྣམས་སློབ་མ་རེ་རེ་ནས་བྱེད་པ་དེའི་ཚེ་ནའང་མཎྜལ་འབུལ་བ་དང་གསོལ་བ་གདབ་པ་སོགས་སློབ་མ་ཇི་ཙམ་ཡོད་པ་དེ་ཐམས་ཅད་ཅིག་ཅར་བྱར་རུང་བར་བཤད་པའི་རིགས་པས། དབང་བསྐུར་ལ་གྲངས་ངེས་ཡོད་ཀྱང་རྗེས་འཛིན་གྱི་ཚད་དེ་མ་བྱས་པ་ལ་ཉེས་པ་མེད་པ་ལེགས་པར་ཤེས་པ་ཡིན་ཏེ། རྗེས་བཟུང་གི་དོན་སློབ་མས་གསོལ་བ་འདེབས་པ་དང་། བླ་མས་དབང་བསྐུར་བར་ཁས་ལེན་པ་ལ་གཙོ་བོར་འདོད་དགོས་པར་སམྦུ་ཊིའི་ལུང་དེས་ཤེས་པས་སོ། ། གཞན་དུ་ན། ཁྱེད་རང་ལ་སློབ་མ་རེ་རེ་ནས་རྗེས་བཟུང་དང་སྟ་གོན་བྱ་དགོས་པར་འགྱུར་ཏེ། དབང་གི་གཙོ་བོ་རྡོ་རྗེ་སློབ་དཔོན་གྱི་དབང་སློབ་མ་རེ་རེ་ནས་བསྐུར་དགོས་པའང་གང་ཞིག དབང་བསྐུར་གྱི་སློབ་མའི་གྲངས་ངེས་སྟ་གོན་དང་དེའི་གྲངས་ངེས་རྗེས་བཟུང་ལ་ལྟོས་དགོས་པར་ཁས་བླངས་པའི་ཕྱིར་རོ། ། སྤྱི་རྒྱུད་ལས་སློབ་མ་གྲངས་ངེས་སུ་བཤད་པ་ནི།
དངོས་བསྟན་སློབ་མ་སྟ་གོན་ཉིད་ལ་དགོངས་པར་མངོན་ཏེ་གཞུང་གི་ས་མཚམས་སློབ་མ་སྟ་གོན་གྱི་སྐབས་སུ་འབྱུང་བ་དང་། ཉེར་ལྔ་ལས་ལྷག་པ་ཅིག་ཅར་དུ་བཟུང་ན་ཆོ་ག་ཡོངས་སུ་རྫོགས་པ་མཚན་མོ་གཅིག་ལ་ཚར་མི་ནུས་པར་བཤད་པའི་རིགས་པས་སོ། ། རྗེས་འཛིན་ནི་མཚན་མོ་བྱ་དགོས་པའི་དམིགས་བསལ་མེད་ལ། ཡོད་ཀྱང་མཚན་མོ་གཅིག་ལ་མི་ཚར་བའི་དོགས་པ་སྐྱེ་དོན་མེད་པའི་ཕྱིར་རོ། ། སྟ་གོན་ལ་ནི་མི་མཚུངས་ཏེ། སློབ་མ་སྟ་གོན་གྱི་ཆོ་གའི་མགོ་ཉི་མའི་འོད་ཟེར་ནུབ་པ་ནས་བརྩམས་ཏེ་མཚན་ཕྱེད་ཚུན་ལ་ཚར་དགོས་པ་ཡིན་ཏེ། དེ་ཕྱིར་ཁྱེད་རྣམས་ཐེག་ཆེན་དུ། ། སང་ནི་རབ་ཏུ་སྐྱེ་བར་འགྱུར། ། ཞེས་པའི་ཚིག་བཤད་དུ་ཡོད་དགོས་པ་དང་། རྨི་ལམ་བརྟག་དགོས་པའི་ཕྱིར་རོ། །
དེ་ལྟར་བཤད་པ་དེ་དག་གིས་ནི་རྒོལ་བས་རྗེས་འཛིན་ལ་གྲངས་ངེས་ཀྱི་ཚུལ་ཁྱབ་མཐའ་བཟུང་བ་དེ་མི་འཐད་པ་ཉིད་དུ་ལེགས་པར་ཤེས་པ་ཡིན་ལ། ཁོ་བོ་ཅག་གི་རང་ལུགས་ནི། འཕགས་པ་རིན་པོ་ཆེས་རྩ་རྒྱུད་ཀྱི་ཊཱི་ཀར་སྤྱི་རྒྱུད་ཀྱི་དགོངས་པས་གྲངས་ངེས་ཡོད་པ་དང་། རྣམ་སྣང་མངོན་བྱང་གི་དགོངས་པས་གྲངས་ངེས་མེད་པ་གཉིས་ཆར་སློབ་མ་རྗེས་འཛིན་གྱི་སྐབས་ཉིད་དུ་སྙོན་མི་ནུས་པར་བཤད་པས། གཉིས་ཀ་ལྟར་ཡང་མི་འགལ་བ་ཉིད་དུ་འདོད་དོ། ། ཁྱོད་ལ་ནི་དེ་ཁས་ལེན་དུ་མི་འདོད་དེ། དབང་བསྐུར་གྱི་གྲངས་ངེས་སྟ་གོན་དང་། སྟ་གོན་གྱི་གྲངས་ངེས་རྗེས་བཟུང་ལ་ངེས་པར་ལྟོས་དགོས་པར་ཁས་བླངས་པས། རྗེ་བཙུན་གོང་མ་ལྔ་དུས་རྟག་ཏུ་འགལ་མེད་དུ་ཁས་ལེན་པའི་དམ་བཅའ་ཡང་གཏིང་ནས་ཉམས་པ་ཡིན་ལ། ཁོ་བོ་ཅག་ནི་ཕྱི་མའི་གྲངས་ངེས་སྔ་མ་ལ་ལྟོས་པར་མི་འདོད་ཅིང་།
རྗེས་འཛིན་གྱི་སློབ་མའི་གྲངས་ངེས་རྣམ་སྣང་མངོན་བྱང་དང་མཐུན་པར་ཁས་ལེན་པར་དེའི་ཚེ་ཡང་དབང་བསྐུར་གྱི་སློབ་མའི་གྲངས་ངེས་སྤྱི་རྒྱུད་ནས་བཤད་པ་ལྟར་འདོད་པས་བཤད་མ་ཐག་པའི་རྒྱུད་ཚིག་གཉིས་པོ་མཐའ་གཅིག་ཏུ་འགལ་བ་ཡང་མི་འདོད་དོ། ། གཉིས་པ་ནི་རྒོལ་བས། ཆོས་རྗེ་བླ་མས་བཞེད་པ་ཡིན་པར་བྱས་ནས། སྣང་གསུམ་ཁྲིད་ཀྱི་སྔོན་དུ་དབང་བསྐུར་ངེས་པར་བྱེད་དགོས་པ་གྲུབ་པའི་མཐར་བྱས་པ་དེ་ལ་འདི་འདྲི་སྟེ། ཁྱེད་ཀྱི་ཁྲིད་ཚུལ་དེ་སྐལ་ལྡན་ཅིག་ཅར་བའམ། སྐལ་དམན་རིམ་འཇུག་པ་གང་གི་ལམ་རིམ་ཡིན། དང་པོ་ལྟར་ན་གང་ཟག་དེ་ཁྲིད་པའི་ལམ་རིམ་ལ་དབང་དང་རིམ་གཉིས་ཡན་ལག་དང་བཅས་པའི་བར་དུ་སྣང་གསུམ་ཁྲིད་ཀྱི་སློབ་མ་དཀྲི་བ་ངེས་པར་བྱེད་དགོས་པ་མ་ཡིན་ཏེ། དེ་འདྲའི་རིགས་ཅན་གྱི་གང་ཟག་ལ་ཐུན་མོང་བའི་ལམ་གྱི་རྒྱུད་སྦྱངས་མི་དགོས་པར་དང་པོ་ཉིད་ནས་དབང་རིམ་གཉིས་འབྲེལ་པ་ཅན་དུ་བྱས་ཆོག་པ་རྒྱུད་ཀྱི་དགོངས་པ་དང་། དབང་གི་སྔོན་དུ་སྐྱབས་སུ་འགྲོ་བ་དང་སེམས་བསྐྱེད་པ་ཙམ་སྣོན་པ་བླ་མ་རྣམས་ཀྱི་ཕྱག་ལེན་ཡིན་པར་རྗེ་བཙུན་གོང་མས་བཤད་པ་ལས། ཁྱེད་ཀྱི་བཤད་པའི་དབང་གི་སྔོན་འགྲོའི་སེམས་བསྐྱེད་བོར་ནས་མ་བཤད་པའི་ཐུན་མོང་གི་ལམ་གྱི་དཀྲི་དགོས་པ་གྲུབ་པའི་མཐར་བྱས་པས་ནོར་བའི་རྣམ་གཞག་ཤིན་ཏུ་ཆེའོ།
ཕྱི་མ་ལྟར་ན་གང་ཟག་དེ་ལ་དང་པོ་ཉིད་ནས་དབང་མི་བསྐུར་བར་ལམ་ཐུན་མོང་བ་ནས་རིམ་གྱིས་དཀྲིས་ཏེ། ཕྱིས་སྣོད་རུང་དུ་གྱུར་པ་ན་དབང་གི་སྨིན་པར་བྱ་དགོས་པར་བཤད་ཀྱི། སུ་ཡང་རུང་བའི་གང་ཟག་དེ་ལ་དང་པོ་ཉིད་ནས་ཚམ་ཚོམ་མེད་པར་དབང་བསྐུར་བར་བཤད་པ་མེད་ལ། མ་བཤད་པ་ཙམ་དུ་མ་ཟད་སློབ་དཔོན་རིན་པོ་ཆེའི་དབང་ཆུ་དང་། རྗེ་བཙུན་གྱི་ལྗོན་ཤིང་སོགས་ཚད་ལྡན་གྱི་གཞུང་མཐའ་དག་ལས་ལུང་རིགས་མན་ངག་དུ་མའི་སྒོ་ནས་དེ་ལྟར་བྱེད་པ་བཀག་པས་རྗེ་བཙུན་གོང་མས་བཀག་པ་དེ་ནན་གྱིས་བསྒྲུབ་པ་ནི། དམན་ལ་ཟབ་དང་རྒྱ་ཆེ་དང་། ། ཞེས་སོགས་ཀྱི་ཉེས་པ་མཐའ་ཡས་པ་བཤད་པ་དེ་དག་དྭང་དུ་ལེན་པ་ལ་འགྲུས་པ་ཆེར་བྱེད་པ་ཡིན་ནོ། ། དེ་ལྟར་བྱ་དགོས་པའང་རྣམ་དཔྱོད་ཀྱི་བློ་གྲོས་མེད་ཀྱང་གྲུབ་མཐའ་འཆའ། ལུང་རིགས་ཀྱི་ལྟ་གནད་མི་ཤེས་ཀྱང་དགག་བསྒྲུབ་བྱེད་པ་ལ་དགའ་བས་ནོངས་པའོ། ། འགའ་ཞིག་འདིའི་རྗེས་སྐྱོབས་པར་འདོད་ནས།
རྡོ་རྗེའི་ཚིག་རྐང་གི་བླ་མ་དམ་པའི་ཞབས་པད་བཏུད་དེ་ཞེས་པས་སྨིན་བྱེད་ཀྱི་དབང་བསྟན་པ་ཡིན་ཅིང་། གཞུང་བཤད་རྣམས་ལས། སྣང་བ་གསུམ་གྱི་སྐབས་སུ་རྣལ་འབྱོར་པ་ལ་ཐོས་བསམ་དང་བསླབ་པས་རྒྱུད་སྦྱངས་པ་དང་། དབང་གིས་སྦྱངས་པ་ཞེས་བཤད་པས་སྣང་གསུམ་ཁྲིད་ཀྱི་སྔོན་དུ་དབང་ངེས་པར་འགྲོ་དགོས་པ་གྲུབ་པ་ཡིན་ནོ་ཞེས་སྨྲའོ། ། དེ་ལྟར་གདན་སོགས་གསུམ་པ་བཞིའི་རྒྱུའི་དབང་ཞེས་པས་རྒྱུ་དབང་བསྟན་པར་གཞུང་བཤད་མཐའ་དག་ནས་འབྱུང་བས་སྣང་གསུམ་ཁྲིད་ཀྱི་ཐོག་མཐའ་གཉིས་ཆར་དུ་དབང་བསྐུར་རེ་རེ་བྱ་དགོས་པར་འགྱུར་རོ། ། འོ་ན་ཅི་སྙམ་ན། བླ་མ་དམ་པའི་ཞབས་པད་བཏུད་དེ་ཞེས་པ་ནི་བསྟན་བཅོས་དང་མཐུན་པའི་མཆོད་བརྗོད་ཡིན་པས། དེས་དེ་བསྟན་པར་སེམས་པ་ནི་བློ་གྲོས་ཤིན་ཏུ་ཆུང་བ་ཡིན་ལ། ཉམས་སྣང་གི་རྟེན་རྣལ་འབྱོར་པ་ལ་དབང་གི་སྨིན་པ་སོགས་གཞུང་བཤད་རྣམས་ནས་བཤད་པ་སྐབས་འདིའི་སྣང་གསུམ་ཁྲིད་ཀྱི་སྔོན་དུ་དབང་བསྐུར་འགྲོ་དགོས་པའི་ཤེས་བྱེད་དུ་འདོད་པ་ནི་རྡོ་རྗེའི་ཚིག་རྐང་གི་བཞུགས་ཚུལ་རགས་པ་ཙམ་ཡང་ཐོས་བསམ་གྱི་ཡུལ་དུ་མ་བྱས་པའི་འཆལ་གཏམ་ཁོ་ན་ཡིན་ཏེ། གཞུང་དེའི་བཞུགས་ཚུལ་ལ།
སྣང་བ་གསུམ་ལམ་རང་རྐང་ལ་སྦྱར་བ་དང་། ལམ་གྱི་གཞི་བཅའ་ལ་སྦྱར་བ་གཉིས་ལས། དང་པོ་ནི། གཞུང་དེའི་འཁོར་འདས་ཐུན་མོང་བའི་གཞུང་ཚོམ་བུ་བདུན་པོ་རེ་རེས་ཀྱང་འཚང་རྒྱ་བའི་ཆ་རྐྱེན་ལམ་འབྲས་བུ་དང་བཅས་པ་ཡོངས་སུ་རྫོགས་པ་རེ་རེ་སྟོན་པ་ཡིན་ལ། དེའི་ཚེ་སྣང་བ་གསུམ་དུ་བསྟན་པའི་གཞུང་ཉུང་ངུ་དེས་ཀྱང་སྣང་བ་གསུམ་ལམ་རང་རྐང་ལ་སྦྱར་བ་ཞེས་བྱ་བའི་མིང་ཅན་གྱི་ལམ་འབྲས་བུ་དང་བཅས་པའི་གདམ་ངག་ཡོངས་སུ་རྫོགས་པ་ཞིག་སྟོན་དགོས་པས། དེ་ལ་དགོངས་ནས་གཞུང་བཤད་རྣམས་སུ་ཐོས་བསམ་དང་བསླབ་པས་རྒྱུད་སྦྱངས་པ་དང་། དབང་གིས་སྦྱངས་པ་ལ་སོགས་པའི་རྣམ་གཞག་དེ་དག་འབྱུང་བ་ཡིན་ལ། སྣང་བ་གསུམ་ལམ་གྱི་གཞི་བཅའ་ལ་སྦྱར་ཏེ་ཉམས་སུ་ལེན་པའི་སྐབས་འདིར་ནི་འཁོར་འདས་ཐུན་མོང་བའི་གཞུང་ཚོམ་བུ་བདུན་དང་། འཁོར་ལོ་འཆམ་པ་འཇིག་རྟེན་པའི་ལམ་གྱི་གཞུང་ཚོམ་བུ་བདུན་སྟེ་བཅུ་བཞི་པོ་ཐམས་ཅད་ཀྱང་གང་ཟག་གཅིག་གི་ཉམས་སུ་བླང་བྱའི་ལམ་འབྲས་བུ་དང་བཅས་པའི་གདམ་ངག་ཡོངས་རྫོགས་གཅིག་སྟོན་པ་ལ་དགོངས་ནས། རྗེ་ས་ཆེན་གྱིས།
སྣང་བ་གསུམ་གྱིས་ལམ་གྱི་གཞི་བཅས་ཏེ། ། ཉམས་བླང་མ་ལུས་རྒྱུད་གསུམ་དག་གིས་ཤེས། ། ཞེས་སོགས་གསུངས་པ་ཡིན་ལ། དེའི་ཚེ་སྣང་བ་གསུམ་པོ་ལམ་གྱི་གཞི་བཅའ་ལ་སྦྱར་བའི་ལམ་ནི། ཉམས་སུ་བླང་བྱ་རྒྱུད་གསུམ་པོ་ཉིད་ལ་འཇོག་ཅིང་། དེ་ཡང་བསྡུ་ན། ལམ་སྨིན་གྲོལ་གཉིས་སུ་འདུ་ལ། དེའི་སྔོན་དུ་ལམ་གྱི་གཞི་གདན་གྱི་ཚུལ་དུ་སྣང་བ་གསུམ་གྱི་ལམ་གྱི་དཀྲི་དགོས་པ་ཡིན་པར་དྲངས་མ་ཐག་པའི་ཨ་སེང་མའི་ལུང་དེས་ཤེས་པ་ཡིན་ནོ། ། དེ་ལ་དགོངས་ནས་རྗེ་བཙུན་གྱིས་གཞུང་ཇི་ལྟ་བ་བཞིན་དུ་དཀྲི་བའི་ཁྲིད་ཡིག་གཉིས་ཆར་ལས་སྣང་བ་གསུམ་ལམ་གྱི་གཞི་བཅའ་ལ་སྦྱར་བའི་ཚུལ་དེ་ཉིད་བཤད་པ་ཡིན་ལ། ཁྲིད་ཚུལ་དེ་ལྟར་ཉམས་སུ་བླངས་པས་ཉམས་མྱོང་ཚད་མ་རྒྱུད་ལ་སྐྱེས་པའི་གང་ཟག་དེའི་མྱོང་བ་དེ་དག་གྲུབ་ཆེན་གྱི་གཞུང་གི་དགོངས་པར་བསྒྲུབ་པའི་ཕྱིར།
ཕྱིས་རྡོ་རྗེའི་ཚིག་རྐང་ལས་ཇི་སྐད་བསྟན་པ་དེ་དག་གཞུང་བཤད་དང་མཐུན་པར་སློབ་དཔོན་གྱིས་བཤད་ཅིང་། སློབ་མས་ཐོས་བསམ་གྱི་སྒྲོ་འདོགས་ཆོད་པར་བྱ་དགོས་པའི་དོན་དུ་བཤད་པ་ཡིན་པས། སྐབས་དོན་གྱི་སྙིང་པོ་ལོངས་པར་བྱས་ནས་སྨྲ་དགོས་ཀྱི་ཚིག་ཙམ་ལ་བརྟེན་ནས་རི་བོང་གི་ཅལ་བྱེད་པ་དག་ནི་ངལ་བ་འབྲས་བུ་མེད་པའི་ལས་ཅན་ནོ། ། ཅུང་ཟད་སྤྲོས་པའོ། ། དཀྱུས་མ་ཉིད་བཤད་པར་བྱ་སྟེ། དེ་ལྟར་ན་ཁྱོད་དག་ཆོས་རྗེ་བླ་མའི་ཁྲིད་ཡིག་དེའི་དངོས་བསྟན་ཇི་ལྟར་འཆད་ཅེ་ན། ཁོ་བོ་ཅག་ནི་དངོས་བསྟན་དེ་ཁྱབ་མཐར་བཟུང་ནས་མི་འཆད་ལ། འཕགས་པའི་ཡུལ་ལྟ་བུ་ན་ཐེག་པ་ཆེ་ཆུང་དང་། རྒྱུད་སྡེ་བཞིའི་གདུལ་བྱ་རིགས་སོ་སོར་ངེས་པ་ཡོད་ཀྱང་། བོད་ན་ཐེག་དམན་གྱི་གང་ཟག་དངོས་སུ་མེད་པས་ལམ་ཞུགས་ལ་ཐེག་ཆེན་པས་ཁྱབ་ལ།
དིང་སང་དུས་དབང་བསྐུར་བ་ཤིན་ཏུ་དར་ཆེ་བས། ལམ་འབྲས་ཞུ་བ་པོ་ཕལ་ཆེར་དེ་གཉིས་གང་རུང་ལ་སྔར་ཞུགས་ཟིན་པ་ཤས་ཆེ་བས། དང་པོར་དབང་བསྐུར་བ་བྱས་ཀྱང་ཉེས་པ་ཆེར་མེད་པ་ལ་དགོངས་ནས་དེ་ལྟར་བཤད་པ་ཡིན་ལ། དེ་འདྲ་བའི་གང་ཟག་ལ་སྣང་བ་གསུམ་གྱི་ལམ་མ་བསྟན་ཡང་རུང་མོད། དིང་སང་གི་ཁྲིད་ཚུལ་ནི་ལམ་འབྲས་གཞུང་ཇི་ལྟ་བ་བཞིན་དཀྲི་བའི་ལམ་རིམ་ཡིན་པས་དེའི་ཁྲིད་ཀྱི་ཁ་ཚང་བའི་ཕྱིར་དང་། གང་ཟག་དེས་སྣང་བ་གསུམ་གྱི་ལམ་ཉམས་སུ་བླངས་ཀྱང་སྐྱོན་མེད་པ་ཙམ་ལ་དགོངས་པ་ཡིན་པར་འཆད་པས། ཁྱེད་དང་འཆད་ཚུལ་འདྲ་བ་མིན་ནོ། ། དེས་ན་འདི་ལྟར་འཆད་ཤེས་པ་དེའི་ཚེ་དཀའ་བའི་གནས་སུ་སེམས་པ་ཐམས་ཅད་རང་གྲོལ་ལ་འགྲོ་བ་ཡིན་གྱི། བླུན་པོ་རྣམས་ཀྱི་ཁ་འཛིན་གྱི་ཆོས་ཀྱི་སྤྱན་དང་ལྡན་པ་རྣམས་ལ་འཕྱར་ཁའི་རྒྱུར་འགྱུར་བས་སྨྲ་བ་མང་པོ་སྐྱུང་ན་མཛེས་པ་ཡིན་ནོ།། །། སྨྲས་པ།
སྟོབས་ལྡན་རྨོངས་པས་དྲེགས་པ་ཡིས། ། ཁྱབ་འཇུག་བརྙས་པའི་ལེ་ལེན་གྱིས། ། ས་གསུམ་ཤོར་ནས་རང་ཉིད་ཀྱང་། ། དམ་དུ་བཅིང་བ་ཐོབ་པར་འགྱུར། ། རྒོལ་བ་གསུམ་པ་ནི། སྟ་གོན་འབྲེལ་པ་མེད་པ་དང་། ཞེས་པའི་རྒྱས་བཤད་དུ་སློབ་མ་སྨིན་བྱེད་རྡུལ་ཚོན་གྱི་དཀྱིལ་འཁོར་གཅིག་ཏུ་ཐོག་མའི་དབང་བསྐུར་ཚར་གཅིག་པོ་དེ་རིགས་མོད། དེའི་རྗེས་སུ་དཀྱིལ་འཁོར་གཅིག་དེ་ཉིད་ཀྱི་སྟེང་ནས་ཉིན་རེ་བཞིན་སྟ་གོན་སྔ་མའི་དངོས་གཞི་རེ་དང་། དངོས་གཞི་རྟིང་མའི་སྟ་གོན་རེ་སྤེལ་ནས་ཞུ་མཁན་མ་རྫོགས་ཀྱི་བར་དུ་བྱེད་དོ། ། འདི་ཤིན་ཏུ་མི་རིགས་པའི་རྒྱུ་མཚན།
སྨིན་བྱེད་རྡུལ་ཚོན་གྱི་དཀྱིལ་འཁོར་གཅིག་ཏུ་དབང་བསྐུར་ཚར་གཅིག་ལས་ལྷག་པ་བསྐུར་དུ་མི་རུང་སྟེ། དཀྱིལ་འཁོར་དེ་ལ་སྟ་གོན་གཅིག་ལས་མེད་པའི་ཕྱིར་ཞེས་ས་སྐྱ་པའི་སྲོལ་འཛིན་གཞན་ཐམས་ཅད་འཆད་ལ། ཁྱེད་ཀྱི་དེ་ལྟ་བུ་ལ་གོང་མའི་ལུང་ཡོད་ན་སྟོན་ཅིག གལ་ཏེ་སྟ་གོན་གསུམ་པོ་དེ་སྔར་བྱས་པས་ཆོག་ཅེ་ན། འོ་ན་སྒྲུབ་མཆོད་སོགས་ཀྱང་སྔར་བྱས་པ་དེ་ཉིད་ཀྱི་གནས་པས་ཉི་མ་གཞན་ལ་བྱེད་ཅི་དགོས། གལ་ཏེ་སྟ་གོན་སྔ་མ་རྣམས་བསྐྱར་ནས་བྱེད་དགོས་སོ་ཞེ་ན། དཀྱིལ་འཁོར་བསྒྲུབ་ཟིན་ནས་དེའི་ལྷ་སྟ་གོན་ཇི་ལྟར་བྱེད་ཅེས་དང་། གཞན་ཡང་འབྲེལ་མེད་ཀྱི་རྩོད་པ་ཁ་ཅིག་བཀོད་ནས། དེའི་ཤུགས་ལ་བསྒྲུབ་མཆོད་རྟིང་མ་རྣམས་ཀྱི་ཚེ་ལྷ་སྟ་གོན་བྱེད་ཐུབ་པ་ཞིག་ཡོད་ན་སྟ་གོན་འབྲེལ་པ་མེད་པ་དང་། ཞེས་པའི་རྒོལ་བ་དེ་བཟློག་ཐུབ་པར་ཁས་ལེན་ནོ། །
ལན་ལ་གཉིས་ཏེ། མགོ་མཚུངས་ཀྱི་ལན་དང་། བརྒལ་བའི་ལན་ནོ། ། དང་པོ་ནི། འོ་ན་སྨིན་བྱེད་ཀྱི་དབང་ཚར་རེ་ལ་གཞི་བསྙེན་དང་ས་ཆོག་སོགས་ཞལ་དང་འདྲ་བའི་ཆོ་གའི་གཞི་བརྒྱད་པོ་མཐའ་དག་ཚར་རེ་བྱ་དགོས་པར་འགྱུར་ཏེ། སྨིན་བྱེད་ཚར་རེ་ལ་སྟ་གོན་ཚར་རེ་བྱ་དགོས་པ་གང་ཞིག བརྒྱད་པོ་དེ་སྨིན་བྱེད་ལ་དགོས་པའི་ཆོ་ག་ཡིན་པར་མཚུངས་པའི་ཕྱིར། མི་མཚུངས་ཏེ། བསྙེན་པ་ཁ་གསོ་བ་ཙམ་དང་། དཀྱིལ་འཁོར་གྱི་ཁང་པ་རྙིང་པར་ས་ཆོག་མ་བྱས་ཀྱང་རུང་པར་བཤད་པས་སོ་སྙམ་ན།
འོ་ན། གཞི་བསྙེན་འབྲེལ་པ་མེད་པ་དང་། ། ས་ཆོག་འབྲེལ་པ་མེད་པ་དང་། ། ཞེས་པའི་ཉེས་པ་ཞིག་ཀྱང་ཐོག་ཏུ་བབས་པར་འགྱུར་ཏེ། དང་པོ་ཉིད་དུ་བྱས་ཟིན་པའི་གཞི་བསྙེན་དང་། སའི་ཆོ་ག་དེ་དང་། ད་ལྟར་གྱི་སློབ་མའི་དོན་དུ་བཞེངས་པའི་དཀྱིལ་འཁོར་གཉིས་ལ་ཁྱོད་འདོད་པའི་འབྲེལ་པ་དེ་མི་འདུག་པའི་ཕྱིར། སྨིན་བྱེད་ཀྱི་དཀྱིལ་འཁོར་གཅིག་ཏུ་སློབ་མ་གཅིག་ལས་ལྷག་པ་ལ་དབང་བསྐུར་དུ་མི་རུང་བར་འགྱུར་ཏེ། སྟ་གོན་གཅིག་ལས་མེད་པའི་ཕྱིར་དང་། གཅིག་པུ་དེ་སློབ་མ་གྲལ་གོང་མ་དེའི་སྟ་གོན་དང་འབྲེལ་པས་སློབ་མ་གྲལ་འོག་མ་རྣམས་ཀྱི་སྟ་གོན་དང་འབྲེལ་ཡུལ་གྱི་ལྷ་སྟ་གོན་མི་འདུག་པའི་ཕྱིར།
མེད་པ་མ་ཡིན་ཏེ། ལྷ་སྟ་གོན་གཅིག་པུ་དེ་འབྲེལ་ཡུལ་དུ་གནས་པའི་ཕྱིར་ཞེ་ན། འོ་ན་ཁོ་བོ་ཅག་གི་དབང་ཚར་རྟིང་མ་རྣམས་ཀྱི་སློབ་མ་སྟ་གོན་ཡང་ལྷ་སྟ་གོན་གཅིག་པུ་དེ་ལ་འབྲེལ་བར་འགྱུར་ཏེ། འབྲེལ་ཟླའི་དུས་སུ་འབྲེལ་ཡུལ་གནས་པའི་ཕྱིར་ཏེ། སློབ་མ་དེ་དག་གི་དོན་དུ་སྤྱན་དྲངས་པའི་ལྷ་སྟ་གོན་གྱི་ལྷ་དེ། དེ་དག་གི་དོན་དུ་བཞེངས་པའི་དཀྱིལ་འཁོར་དེ་ལ་གནས་པའི་ཕྱིར་རོ། ། ཡང་སློབ་མ་ཉེར་ལྔ་པོ་རེ་རེ་ལ་ལྷ་སྟ་གོན་རེ་རེ་སྟེ་ཉེར་ལྔ་ཡོད་པའི་ཕྱིར་སྟ་གོན་ཡང་ཉེར་ལྔ་ཡོད་དགོས་པར་འགྱུར་རོ། ། དེ་མི་དགོས་ན་འབྲེལ་ཟླ་དང་འབྲེལ་ཡུལ་གྲངས་མཉམ་དགོས་པ་འགལ་ལོ། ། ཡང་འབྲེལ་ཟླའི་དོན་སློབ་མ་ལ་མི་བྱེད་པར་ཆོ་ག་དེའི་བྱེད་ལས་ལ་འདོད་དོ་སྙམ་ན། འོ་ན་སྟ་གོན་དང་འཇུག་པའི་ཚེ་ལས་བུམ་གྱི་བསྐྱེད་ཆོག་རེ་རེ་དང་།
བུམ་ཆུས་གསང་བ་རེ་རེ་སྤེལ་ནས་བྱ་དགོས་པ་དང་། རིན་འབྱུང་ཅོད་པན་གྱི་དབང་མན་ཆད་ཀྱི་མཐའ་རྟེན་ཆུ་དབང་རེ་ལའང་བུམ་པ་ལ་བསྐྱེད་ཆོག་རེ་བྱ་དགོས་པར་འགྱུར་ཏེ། ཆོ་ག་ཚར་རེ་དང་དེའི་བྱེད་ལས་རེ་འབྲེལ་དགོས་པའི་ཕྱིར། གལ་ཏེ་སྔར་བུམ་པ་སྟ་གོན་དང་ཆུ་དབང་གི་ཚེ་བསྒྲུབས་ཟིན་པས་མི་དགོས་སོ་སྙམ་ན། འོ་ན་རིག་པ་དེ་སྟ་གོན་ལ་ཅིའི་ཕྱིར་མི་མཚུངས། དེ་ལ་དངོས་གཞིའི་སྒྲུབ་མཆོད་ཀྱིས་མཚུངས་པར་བྱེད་པ་ནི་བླུན་པའི་རིགས་པ་སྟེ། དེ་གཉིས་མི་མཚུངས་པའི་ཕྱིར། ཇི་ལྟར་མི་མཚུངས་སྙམ་ན། སློབ་མ་དབང་བསྐུར་དང་རང་ཉིད་བདག་འཇུག་ལེན་པ་གཉིས་ཀ་ལ། གང་ལས་དབང་བླངས་པའི་ཡུལ་དཀྱིལ་འཁོར་ཚུལ་བཞིན་དུ་བསྒྲུབ་དགོས་ལ།
དེ་ལྟ་བུའི་དཀྱིལ་འཁོར་བསྒྲུབ་པ་དང་། བདག་འཇུག་ལེན་པ་དང་། སློབ་མ་དབང་བསྐུར་བ་གསུམ་ཆོ་ག་རིགས་མི་མཐུན་གཞན་གྱི་བར་མ་ཆོད་པར་འབྲེལ་ཆགས་སུ་དགོས་པས་སོ། ། དེ་སྟ་གོན་ལ་ཡང་མཚུངས་སོ་ཞེ་ན། ལྷ་སྟ་གོན་དང་དངོས་གཞི་སྒྲུབ་མཆོད་གཉིས་ཀྱི་བར་དུ་ལྷའི་རྣལ་འབྱོར་གཞན་དང་ཆོ་ག་གཞན་སྦྱར་མི་རུང་བར་ཁྱེད་ཁས་ལོངས་ཤིག རྡུལ་ཚོན་གྱི་དཀྱིལ་འཁོར་གཅིག་ཏུ་སྟ་གོན་གཅིག་ལས་མེད་པས་དབང་བསྐུར་ཚར་གཅིག་ལས་མི་རུང་ན། རྗེ་བཙུན་ཆེན་པོའི་གཞན་ཕན་བདུད་རྩི་ལས། མདོར་ན་སྟ་གོན་ནུབ་གཅིག དངོས་གཞི་ནུབ་དྲུག་ལ་ལྷག་མ་གཤེགས་པས་ནུབ་བདུན་དུ་འགྲོ་བས་བདུན་ཚིགས་ཞེས་བྱ་བ་ཡིན་ཏེ་ཞེས་བཤད་པ་འདི་ཤིན་ཏུ་མི་རིགས་པ་འགྱུར་ཏེ། དངོས་གཞི་ཚར་དྲུག་ལ་སྟ་གོན་ཚར་གཅིག་ལས་མི་འདུག་པའི་ཕྱིར་ས་སྐྱ་པ་ཕྱོགས་མེད་དུ་འགེགས་པར་གྱིས་ཤིག
ཡང་སྟ་གོན་སྔ་མ་རྣམས་བསྐྱར་ནས་བྱེད་ན། དཀྱིལ་འཁོར་བསྒྲུབས་ཟིན། སྟ་གོན་ཇི་ལྟར་བྱེད་ཅེས་པའི་དཀྱིལ་འཁོར་བསྒྲུབས་པ་དེ་ཅི། དངོས་གཞི་སྒྲུབ་མཆོད། དཀྱིལ་འཁོར་བྲིས་པ་གང་ལ་བྱེད། དང་པོ་ལྟར་ན་སྟ་གོན་དེ་ལ་ལྟོས་པའི་དཀྱིལ་འཁོར་བསྒྲུབས་ཟིན་པ་བརྒྱ་བྱིན་གྱིས་ཀྱང་བསྒྲུབ་པར་མི་ནུས་ལ། ཕྱི་མ་ལྟར་ན་རས་བྲིས་ཀྱི་ཕྱོགས་ལ་སྟ་གོན་བྱར་མི་རུང་བར་འགྱུར་ཏེ། སྟ་གོན་དེའི་སྔོན་དུ་རས་བྲིས་དེ་བྲིས་ཟིན་པའི་ཕྱིར་དང་། དཀྱིལ་འཁོར་བྲིས་ཟིན་ནས་སྟ་གོན་ཇི་ལྟར་བྱེད་ཅེས་སྨྲས་ན་ཆོས་དང་མཐུན་པའི་ལན་མི་འདུག་པའི་ཕྱིར་རོ། ། གཉིས་པ་ལ་གསུམ་སྟེ།
རྒོལ་བའི་བསམ་པ་བླང་བ། རང་ལུགས་ཉེས་མེད་དུ་བསྒྲུབ་པ། རྒོལ་བ་པོ་ཉེས་པ་ཅན་དུ་བསྟན་པའོ། ། དང་པོ་ནི། ཁྱེད་ལྟར་ན་རྗེས་བཟུང་གི་དུས་ཀྱི་སློབ་མ་ཉེར་ལྔ་པོ་དེ་དག་གི་དོན་དུ་བཞེངས་པའི་དཀྱིལ་འཁོར་དེར་སློབ་མ་ཉེར་ལྔ་པོ་དེ་ལས་གཞན་པ་སྨིན་བྱེད་དུ་མི་རུང་སྟེ། ཉེར་ལྔ་ལས་གཞན་པའི་སློབ་མ་རྣམས་དང་དཀྱིལ་འཁོར་དེ་ལ་འབྲེལ་པ་མེད་པའི་ཕྱིར་དང་། དངོས་གཞི་ཕྱི་མ་རྣམས་ལ་སྟ་གོན་མེད་པའི་ཕྱིར་སྙམ་དུ་སེམས་པའོ། ། གཉིས་པ་ནི། དེ་འདྲ་དཔྱོད་ལྡན་ལ་སྐྱེ་སྲིད་པའི་དོགས་པ་མ་ཡིན་ཏེ། ཉེས་པ་དེ་དག་སེལ་བྱེད་ལྷུན་གྱིས་གྲུབ་པ་ནི་སྣང་བ་གསུམ་གྱིས་དཀྲིས་ཟིན་པའི་སློབ་མ་བརྒྱ་ཕྲག་གི་གྲངས་ལས་བརྒལ་བ་དེ་དག་ལ་གྲངས་མེད་པར་རྗེས་བཟུང་ཚུལ་བཞིན་དུ་བྱར་རུང་བར་གྲུབ་ཅིང་།
དེ་ལྟར་རྗེས་སུ་བཟུང་བའི་སློབ་མ་དེ་དག་གི་དོན་དུ་བཞེངས་པའི་དཀྱིལ་འཁོར་དེ་དང་སློབ་མའི་ཚོགས་དེ་དག་ཤིན་ཏུ་འབྲེལ་བའི་ཕྱིར་དང་། ས་ལྷ་སྟ་གོན་ལྷ་སྟ་གོན་བྱས་པའི་སྐབས་ཀྱི་དོན་ནི། ས་ཕྱོགས་དེར་དཀྱིལ་འཁོར་བཞེངས་དུ་རུང་བའི་ཕྱིར་དང་། སློབ་མའི་ཆེད་དུ་དཀྱིལ་འཁོར་བྲིས་ཏེ་གཞན་དོན་བྱ་བའི་གནང་བ་ཞུ་བ་དང་བྱིན་གྱིས་རློབས་པའི་ཆེད་ཡིན་ལ། དེ་ཙམ་གྱི་སྐབས་དོན་སྟ་གོན་གཅིག་པུ་དེས་གྲུབ་ཟིན་པའི་ཕྱིར་དང་། བུམ་པ་སྟ་གོན་དང་། སློབ་མ་སྟ་གོན་ཡང་ཇི་ཙམ་སྐབས་སུ་བབས་པ་དེའི་ཚེ་བྱས་པས་དབང་བསྐུར་ཞུ་བ་པོའི་སློབ་མ་ཇི་སྙེད་པ་དེ་དག་ལ་དབང་གི་མངོན་པར་རྟོགས་པ་བརྒྱད་ཆར་ཚང་བས་སྨིན་བྱེད་དུ་མི་རུང་བའི་དོགས་པ་སྐྱེ་དོན་མེད་ལ།

དཀྱིལ་འཁོར་གཅིག་ཏུ་སྨིན་བྱེད་ཀྱི་དབང་གཅིག་ལས་མི་རུང་ཞེས་སྨྲ་བའི་ས་སྐྱ་པའི་སྲོལ་འཛིན་དེ་སུ་ཞིག་ཅེས་དྲིས་ན་ཚད་ལྡན་གྱི་ཁུང་ཡོད་པ་མིན་ལ། དད་པའི་རྗེས་སུ་འབྲངས་བ་འགའ་ཟུང་ཡོད་སྲིད་ཀྱང་དེ་འདྲ་སྨྲ་བ་པོ་ཁྱོད་རང་དང་བཅས་པ་ཐམས་ཅད་སྨིན་བྱེད་ཀྱི་དབང་གཅིག་ལས་མེད་པར་བཤད་པས་མགོ་རྨོངས་ནས་གང་ཟག་གཅིག་ལ་སྨིན་བྱེད་གཅིག་ལ་སྨིན་བྱེད་གཅིག་ལས་མེད་པར་བཤད་པ་དེ་དཀྱིལ་འཁོར་གཅིག་ཏུ་སྨིན་བྱེད་ཚར་གཅིག་ལས་མི་རུང་བར་གོ་འདུག་པའི་ཕྱིར་ཆེས་བླུན་པ་ཡིན་ནོ། ། རྣམ་པར་སྤྲོས་པས་ཆོག་གོ ། གསུམ་པ་ནི། ཁྱོད་ཀྱི་གྲུབ་མཐའ་དེ་ལྟར་ན་རྡུལ་ཚོན་གྱི་དཀྱིལ་འཁོར་གཅིག་ཏུ་སྨིན་བྱེད་ཀྱི་དབང་གཅིག་ལས་མི་རུང་བ་མ་ཟད། སྨིན་བྱེད་མ་ཡིན་པའི་དབང་དང་། སྒྲུབ་མཆོད་ཀྱང་ཉིན་ཞག་དུ་མ་སྦྲེལ་ནས་བྱར་མི་རུང་བར་འགྱུར་ཏེ། སྒྲུབ་མཆོད་ཕྱི་མ་རྣམས་ལ་སྟ་གོན་གྱི་འབྲེལ་པ་མེད་པའི་ཕྱིར་རོ། ། གལ་ཏེ་སྙིང་ཕོད་བསྐྱེད་ནས་དེ་ཡང་འདོད་དོ་ཞེ་ན། དྲངས་མ་ཐག་པའི་གཞན་ཕན་བདུད་རྩིའི་ལུང་དེ་དྲན་པ་བྱོས་ལ་མང་དུ་མ་སྨྲ་ཤིག གཞན་ཡང་དིང་སང་གི་རྡོ་རྗེ་སློབ་དཔོན་ཞིག་གིས་ཚེ་གང་ལ་དབང་གོང་མ་གསུམ་ཚར་གཅིག་ལས་བསྐུར་མི་རུང་བར་འགྱུར་ཏེ།
དཀྱིལ་འཁོར་གཅིག་ཏུ་སྨིན་བྱེད་ཀྱི་དབང་ཚར་རེ་ལས་མི་རུང་བར་ཁྱོད་ཀྱི་བཤད་པ་གང་ཞིག རྡོ་རྗེ་སློབ་དཔོན་དེའི་ལུས་ལ་གསང་བ་ཆོས་ཀྱི་དཀྱིལ་འཁོར་གསུམ་པོ་རེ་རེ་ལས་མེད་པའི་ཕྱིར། གཞན་དུ་ན་དབང་བསྐུར་ཚར་རེ་ལ་རྡོ་རྗེ་སློབ་དཔོན་དེའི་ལུས་གསར་དུ་ལན་ཐང་རེ་བྱ་དགོས་པར་འགྱུར་རོ། ། དེར་མ་ཟད་ཨ་བྷི་དྷ་ན་ལ་སོགས་པའི་རྗེས་སུ་འབྲངས་ནས་རྒྱ་བོད་ཀྱི་མཁས་པ་དུ་མ་མགྲིན་གཅིག་ཏུ་རས་བྲིས་ཀྱི་དཀྱིལ་འཁོར་དུའང་སྨིན་བྱེད་ཀྱི་དབང་བསྐུར་རུང་བར་བཞེད་པས། དེའི་ཚེ་གང་གི་སྟེང་ནས་དབང་བསྐུར་ཚར་གཅིག་བྱས་ཟིན་པའི་རས་བྲིས་དེ་དེ་མ་ཐག་ཏུ་རྡུལ་ཚོན་བཞིན་དུ་ཆུ་བོར་སྤྱན་འདྲེན་པའམ། རྒྱས་བཏབ་སྟེ་དབེན་པར་འཇོག་པ་སོགས་སླར་མི་མངོན་པའི་ཐབས་བྱ་རིགས་པར་འགྱུར་ཏེ། གང་ཟག་རང་ངམ་གཞན་གྱི་དཀྱིལ་འཁོར་དེའི་སྟེང་ནས་སླར་ཡང་དབང་བསྐུར་བྱས་སུ་དོགས་པས་སོ། ། གལ་ཏེ་སྟ་གོན་བསྐྱར་ཏེ་དབང་བསྐུར་བ་བྱ་རུང་ངོ་སྙམ་ན། རིགས་པ་དེ་རྡུལ་ཚོན་ལའང་མཚུངས་མོད། དབང་བསྐུར་ཚར་རེ་ལ་སྟ་གོན་ཚར་རེ་ངེས་པར་བྱ་དགོས་པ་ཚད་ལྡན་སུ་ཞིག་གིས་བཤད་སྨྲོས་ཤིག
ལེགས་པར་བརྟགས་ན་ཁྱེད་ཀྱི་ལུགས་ལ་རས་བྲིས་ཀྱི་དཀྱིལ་འཁོར་ལ་དབང་བསྐུར་བ་ལྟ་ཞོག སྒྲུབ་མཆོད་ཀྱང་བྱ་མི་རུང་བར་འགྱུར་ཏེ། ས་འདིར་དཀྱིལ་འཁོར་བྲི་བར་བྱ། ། ཞེས་པའི་སྐབས་དོན་གྱི་ས་དེ་དང་། སྔོན་དུ་བྲིས་ཟིན་པའི་དཀྱིལ་འཁོར་དེ་གཉིས་ལ་ཁྱོད་འདོད་པའི་འབྲེལ་པ་དེ་མི་འདུག་པའི་ཕྱིར། དཀྱིལ་འཁོར་འབྲེལ་པ་མེད་པ་དང་། ། ཞེས་པའི་དོགས་པ་ཞིག་ཀྱང་འཇུག་པར་འགྱུར་རོ། ། མ་ཡིན་ཏེ། དཀྱིལ་འཁོར་བྲི་ཞེས་པ་ཏིང་ངེ་འཛིན་གྱི་དཀྱིལ་འཁོར་བསྒྲུབ་པ་ལའང་བྱར་རུང་བས་སོ་སྙམ་ན། དེ་ཁོ་བོ་ཅག་ལ་རུང་མོད།
ཁྱེད་ལ་འགལ་ལོ། ། ཇི་ལྟར་ཞེ་ན་དཀྱིལ་འཁོར་བྲིས་ཟིན་ནས་སྟ་གོན་བསྐྱར་ཐབས་མེད་པར་འདོད་པའི་རིག་པ་དེས་སོ། ། དེ་ལྟར་ནའང་རྡུལ་ཚོན་གྱི་དཀྱིལ་འཁོར་གཅིག་ཏུ་སློབ་མ་བརྒྱ་ཕྲག་དུ་མ་ལ་སྨིན་བྱེད་ཀྱི་དབང་རིམ་གྱིས་བསྐུར་དུ་རུང་བའི་གོང་མའི་ལུང་གསལ་ཁ་ཅན་ཞིག་བསྟན་དགོས་སོ་ཞེ་ན། དེ་མི་རུང་བའི་ལུང་གསལ་ཁ་ཅན་ཞིག་ཁྱོད་ཀྱིས་སྟོན་ཅིག དེའི་ཚེ་ཁོ་བོས་ཀྱང་ཅིག་ཤོས་ཀྱི་ལུང་ཞིག་བསྟན་པར་བྱའོ། ། དེས་ན་འདི་འདྲའི་རིགས་ཅན་གྱི་གྲུབ་པའི་མཐའ་ནི་དཀྱིལ་ཆོག་རྣམས་ལས་དག་ཚར་རེ་བསྐུར་བའི་ཚུལ་ལས་མི་འབྱུང་བས། དངོས་བསྟན་དེ་ལས་གཞན་ཇི་ལྟར་བྱ་མ་ཤེས་ཤིང་བླ་མ་མཁས་པའི་ལག་ལེན་མཐོང་བ་བརྒྱུད་པ་ལ་ཡང་མེད་པས། བྱིས་པའི་སྙིང་གི་ཆུ་བརྒལ་བར་མ་ནུས་པའི་མུན་སྤྲུལ་ལ་ཁྱད་ནོར་དུ་བཟུང་བའོ། ། སྨྲས་པ། མི་མཁས་རྣམས་ཀྱིས་རང་ཉིད་ཀྱི། །
གཏམ་ངན་ངོ་སོར་བྱེད་པ་མང་། ། རྒྱལ་ངན་འགའ་ཞིག་ཕ་བསད་ནས། ། རྒྱལ་རྔ་བརྡུང་བ་ཇི་བཞིན་ནོ། ། རྒོལ་བ་བཞི་པ་ནི། ། སློབ་དཔོན་གྲངས་ངེས་མེད་པ་དང་། ། ཞེས་པའི་རྒྱས་བཤད་དུ་གཞན་དག་རྡོ་རྗེ་སློབ་དཔོན་གྱི་དབང་བསྐུར་བྱེད་པའི་ཚེ། གྲངས་དང་ངེས་བཟུང་མེད་པར་སྟ་གོན་དུས་ཀྱི་ཉེར་ལྔ་པོ་ཐམས་ཅད་ལ་དུས་ཅིག་ཅར་དུ་དབང་བསྐུར་བ་ནི་ས་སྐྱ་པའི་ལུགས་མ་ཡིན་ཏེ། སློབ་དཔོན་རིན་པོ་ཆེའི་འགྲེལ་པ་ལུགས་ཀྱི་དབང་ཆུ་དང་། མན་ངག་ལུགས་ཀྱི་དབང་ཆུ་གཉིས་ཀ་ལས་ཉེར་ལྔ་པོ་ཐམས་ཅད་ལ་སློབ་དཔོན་གྱི་དབང་ཅིག་ཅར་དུ་བསྐུར་བ་བཀག་པའི་ཕྱིར་ཏེ། ཇི་སྐད་དུ།
སློབ་དཔོན་སྙིང་རྗེ་ཆེན་པོ་ཡི། ། སློབ་མ་དམ་པ་སྙིང་རྗེ་ཅན། ། སྔགས་དང་རྒྱུད་རྣམས་འཛིན་པ་པོ། ། གཅིག་ནས་ནན་ཏན་བསྐྱེད་ནས་བཟུང་། ། ཞེས་པའི་ལུང་གི་ཚོགས་པ་ཐམས་ཅད་ལ་དབང་བསྐུར་བ་མི་བྱ་སྟེ། སློབ་མའི་གཙོ་བོར་གྱུར་པ་དབང་སྟེགས་ལ་བཞག་སྟེ་ཞེས་དང་། ཡང་དབང་བསྐུར་ནས་བཀྲ་ཤིས་བརྗོད་ཟིན་པའི་འོག་ཏུ་ཐམས་ཅད་བཀུག་ནས་དེ་ཁོ་ན་ཉིད་བསྟན་པར་བྱའོ། ། ཞེས་གསུངས་པའི་ཕྱིར་རྗེ་བཙུན་གོང་མས་བཀག་པ་དེ་ཉིད་ནན་གྱིས་བསྒྲུབ་པར་མ་བྱེད་ཅིག ཅེས་རྒོལ་ལོ། ། ལན་ལ་གསུམ་སྟེ།
རྣམ་དབྱེ་སྤྱིར་བསྟན། ངེས་བཟུང་མེད་ཀྱང་ཉེས་མེད་དུ་བསྟན། རྒོལ་བ་པོ་ཉིད་ཉེས་པ་ཆེན་པོས་གནོན་པའོ། ། དང་པོ་ནི། རྡོ་རྗེ་སློབ་དཔོན་གྱི་དབང་ལ་གྲངས་ངེས་བསྟན་བྱ་མི་དགོས་པ་ཁོ་བོ་ཅག་གི་གྲུབ་པའི་མཐར་བྱས་པ་མེད་དེ་འོང་། གྲུབ་མཐར་མ་བྱས་ཀྱང་དགག་དགོས་ཀྱི་དབང་གི་དེ་ལྟར་བྱས་པ་ཙམ་ལ་ལུང་རིགས་ཀྱིས་གནོད་བྱེད་འཕེན་པ་ནི་མཁས་པའི་ལུགས་མིན་ལ། གཞན་དུ་ན་སློབ་དཔོན་དང་སློབ་མ་རྒྱུད་སྡེ་ནས་བཤད་པའི་མཚན་ཉིད་ཐམས་ཅད་རྫོགས་པ་མེད་ན་དཔོན་སློབ་ཏུ་མི་བཟུང་བ་དང་། རྗེས་བཟུང་གི་ཚེ་ལོངས་སྤྱོད་གང་ཡོད་བླ་མ་ལ་མི་འབུལ་བ་དང་། ལོངས་སྤྱོད་མེད་པ་རྣམས་ཀྱི་བླ་མ་ལ་བཀུར་བསྟིའི་སྒོ་ནས་བླ་མ་མཉེས་པར་མི་བྱེད་ན་རྗེས་བཟུང་མི་བྱ་བ་དང་། སྟ་གོན་གྱི་དུས་སུ་ཚེ་འདི་དོན་གཉེར་གྱི་བློ་ཡོད་ན་སྟ་གོན་མི་བྱ་བ་དང་།
འཇུག་པའི་ཚེ་ཡེ་ཤེས་མ་ཕེབས་པ་དཀྱིལ་འཁོར་དུ་མི་འཇུག་པ་སོགས་རྒྱུད་སྡེ་ལས་ཇི་སྐད་བཤད་པ་ཐམས་ཅད་ཁྱེད་ཀྱི་ལག་ལེན་དུ་ཁེལ་བ་ཡོད་དམ། ཡོད་ན་ཁོ་བོས་རྗེས་སུ་ཡི་རང་བ་བྱ་ཡི། ཁྱེད་རང་དག་ཡིད་ཆེས་པར་གྱིས་ཤིག མེད་ན་དེ་དག་བྱ་དགོས་པར་བཤད་པའི་རྒྱུད་གཞུང་ཐམས་ཅད་འགལ་བས་བཤད་པ་མཐའ་དག་ནན་གྱིས་འདོར་བར་མ་བྱེད་ཅིག གཉིས་པ་ནི། སྤྱིར་དབང་བསྐུར་གྱི་ཚུལ་ལ་རིམ་གྱིས་པ་དང་། ཅིག་ཅར་བ་གཉིས་ལས། དང་པོ་ནི། གང་ཟག་ཐ་མ་གཙོ་བོར་བཟུང་བ་དང་། ལག་ལེན་སྤྲོས་པ་ཆེ་བའི་སྐབས་ཡིན་པས།
དེའི་ཚེ་དབང་སྟེགས་དངོས་སུ་བྲིས་ནས་དེར་སློབ་མ་རེ་རེ་ནས་བསྐུར་བའི་རྣམ་གཞག་དེ་གཙོ་བོར་གསུངས་པ་ཡིན་ཞིང་། ཕྱི་མ་དེ་ལའང་དབང་སྟེགས་དངོས་སུ་ཡོད་མེད་ཀྱི་བྱེ་བྲག་གིས་སློབ་དཔོན་གྱི་དབང་བསྐུར་ཚུལ་གཉིས་ཀ་མཛད་ཅིང་ཕྱག་ལེན་དེ་གཉིས་ཀ་ཁོ་བོ་ཅག་ལའང་ཡོད་མོད། ཕྱི་མ་གཙོ་བོར་མཛད་པ་ནི་དགག་དགོས་ཀྱི་དབང་གིས་ཡིན་ཏེ། སློབ་མ་འགའ་ཞིག་ལ་སློབ་དཔོན་གྱི་དབང་མ་བསྐུར་ན་ཁོང་ཁྲོ་བ་སོགས་དགག་བྱ་ཆེས་ཆེ་བ་དུ་མ་འབྱུང་བ་དང་། དགོས་པ་སློབ་མ་ཐམས་ཅད་ཀྱང་སྔགས་ཀྱི་ལམ་མཐའ་དག་ལ་ཐོས་བསམ་བསྒོམ་བསྒྲུབ་བྱེད་པ་ལ་དབང་བ་དང་། དད་པས་རྗེས་སུ་འབྲངས་བའི་དགའ་སྤྲོ་ཁྱད་པར་ཅན་མང་བའི་ཕྱིར་རོ། ། དེ་ཙམ་གྱིས་དགག་དགོས་ཅིག་ཤོས་ལའང་རྩིར་རུང་མོད། རྡོ་རྗེ་སློབ་དཔོན་འཕྲིན་ལས་ཆུང་ངུ་ལ་སློབ་མ་ཉུང་ཤས་ལས་མེད་པ་དག་གིས་དེ་ལྟར་བྱ་ནུས་ཀྱང་། འཕྲིན་ལས་རླབས་པོ་ཆེ་དག་ལ་དགོས་པའི་ཁྱད་པར་གཞན་དུ་མ་ཞིག་འབྱུང་ངོ་། ། དེ་ལྟར་ནའང་དབང་ཆུའི་དངོས་བསྟན་དང་མ་མཐུན་ནོ་སྙམ་དུ་སེམས་དགོས་པ་མ་ཡིན་ཏེ།
དངོས་བསྟན་དེ་ནི་དབང་རིམ་ཅན་པའི་དབང་དུ་བྱས་ནས་གསུངས་པའི་ཕྱིར་རོ། ། གསུམ་པ་ལ་གཉིས་ཏེ། རྒོལ་བའི་ལག་ལེན་དེ་ལུང་དང་མི་མཐུན་པ་དང་། རིགས་པ་དང་འགལ་བའོ། ། དང་པོ་ནི། ཁྱེད་ཀྱིས་ཁོ་བོ་ཅག་གི་ལག་ལེན་དེ་དབང་ཆུའི་དངོས་བསྟན་དང་མ་མཐུན་པར་ཤེས་ནས་སློབ་དཔོན་གྱི་དབང་རེ་རེ་ནས་བསྐུར་བ་གྲུབ་མཐའ་དང་ལག་ལེན་ལ་བྱེད་པ་ངོ་མཚར་ཆེ་མོད། དབང་ཆུ་གཉིས་ཀྱི་དངོས་བསྟན་གྱི་བཤད་ཚུལ་དེ་ལྟར་བྱེད་པ་དེའི་ཚེ། བཀའ་སྲོལ་འདི་ཉིད་ཀྱི་ལུགས་ལ་དབང་གོང་མ་གསུམ་ཡང་སློབ་མ་རེ་རེ་ནས་བསྐུར་དགོས་ཀྱི། དུས་ཅིག་ཅར་དུ་བསྐུར་བར་བྱ་བ་མ་ཡིན་ཏེ། སློབ་དཔོན་རིན་པོ་ཆེའི་འགྲེལ་པ་ལུགས་ཀྱི་དཀྱིལ་ཆོག་ལས།
སློབ་མ་རེ་རེ་ལ་དབང་བཞི་ཅིག་ཅར་རམ། རིམ་ཅན་དུ་བསྐུར་བར་བྱ་བ་ཡིན་པས་སོ་ཞེས་དང་། མན་ངག་གི་ལུགས་ཀྱི་དབང་ཆུ་ལས། དེ་ལ་རབ་མཚན་གཅིག་དབང་བཞི་པོ་འདི་རྫོགས་པར་བསྐུར་ན་དབང་གི་མཐའ་རྟེན་ཡང་ཐ་དད་དུ་བྱེད་དོ། ། དེ་ཡང་བུམ་དབང་གི་མཐའ་རྟེན་རྗེས་གནང་། གསང་དབང་གི་ལུང་བསྟན། ཤེས་རབ་ཡེ་ཤེས་ཀྱི་དབུགས་དབྱུང་། དབང་བཞི་པའི་མཐའ་རྟེན་གཟེངས་བསྟོད་དོ། ། དེ་དག་ཀྱང་སློབ་མ་རེ་རེ་ནས་རྫོགས་པར་བསྐུར་བའི་ལུགས་ཡིན་ནོ་ཞེས་བཤད་པའི་ཕྱིར་རོ། ། མདོར་ན་བཀའ་སྲོལ་འདི་གཉིས་ཀྱི་ལུགས་ལ་རྡོ་རྗེ་སློབ་དཔོན་གྱི་དབང་ཞེས་པ་དབང་གོང་མ་གསུམ་དམ་ཚིག་གསུམ་སྦྱིན་པ་དང་བཅས་པ་སྟེ་བཞི་ཆར་ལ་ངོས་འཛིན་དགོས་པ་ཡིན་ཏེ།
ལྗོན་ཤིང་ལས། རྡོ་རྗེ་སློབ་དཔོན་གྱི་དབང་རྫོགས་པར་ཐོབ་པའི་གང་ཟག་དེས་མཆོག་ཐུན་མོང་གི་མངོན་པར་རྟོགས་པ་དག་ཉམས་སུ་ལེན་པ་དང་། མི་ལེན་པ་ཅི་རིགས་སུ་ཡོད་ཀྱང་བླང་དུ་ནི་ཐམས་ཅད་དུ་རུང་བར་བཤད་པའི་ཕྱིར་རོ། ། གཞན་དུ་ན་དབང་གོང་མ་གསུམ་མ་ཐོབ་པའི་གང་ཟག་དེས་རྫོགས་རིམ་དང་འབྲེལ་བའི་ཉམས་ལེན་རྣམས་ཇི་ལྟར་ཉམས་སུ་ལེན་དུ་རུང་སོམས་ཤིག བདེ་མཆོག་ལ་སོགས་པའི་བླ་མེད་སྤྱི་ལ་ནི་དེས་ཁྱབ་པ་ཡིན་ཏེ། ཡོ་ག་དང་སྒོ་བསྟུན་ནས་དམ་ཚིག་གསུམ་སྦྱིན་པ་རྡོ་རྗེ་སློབ་དཔོན་གྱི་དབང་དུ་བཤད་པས་སོ། ། དེ་ལ་དགོངས་ནས་རྗེ་ས་ཆེན་གྱི་བདེ་མཆོག་གི་དཀྱིལ་ཆོག་ལས། བརྟུལ་ཞུགས་ཀྱི་དབང་སོང་ནས་སློབ་མའི་རིགས་ཅན་རྣམས་བཀྱེ་སྟེ། སློབ་དཔོན་གྱི་འོས་སུ་གྱུར་པ་ཞིག་ལ་དམ་ཚིག་གསུམ་མཐའ་བརྟེན་དང་བཅས་པ་སྦྱིན་ནས། སླར་ཐམས་ཅད་ལ་དབང་གོང་མ་གསུམ་བསྐུར་བའམ།
ཡང་ན་བརྟུལ་ཞུགས་ཀྱི་རྗེས་ལ་སློབ་མ་ཐམས་ཅད་ལ་ཐུན་མོང་དུ་དབང་གོང་མ་གསུམ་བསྐུར་ནས། ཕྱིས་སློབ་དཔོན་གྱི་འོས་སུ་གྱུར་པ་དེ་ལ་དམ་ཚིག་གསུམ་འཁོར་དང་བཅས་པ་བསྐུར་བར་གསུངས་པས་སོ། ། དེས་ན་རྒོལ་བའི་ལག་ལེན་དེ་ནི་བདེ་ཀྱཻ་གཉིས་ཀྱི་ལག་ལེན་སོ་སོར་མ་ཕྱེད་ཅིང་། དབང་ཆུ་གཉིས་ཀྱི་བསྐུར་ཚུལ་གང་དུ་ཡང་རྟོགས་པ་མ་ཡིན་པས་དཀའ་གནས་ཆེ་ལ་དགོས་པ་ཆུང་བ་བྱིས་པ་ཆུང་ངུའི་མཁར་ལས་དང་མཚུངས་པ་ཡིན་ནོ། ། ནུབ་གཅིག་ལ་དབང་བཞི་རྫོགས་པར་བསྐུར་བ་ལ་སློབ་མ་རེ་རེ་ནས་བསྐུར་བ་དང་། ཅིག་ཅར་དུ་བསྐུར་བའི་ལུགས་གཉིས་ཀ་ཡོད་པ་ནི་དྲངས་མ་ཐག་པའི་མན་ངག་ལུགས་ཀྱི་དབང་ཆུའི་ལུང་དེའི་དངོས་ཤུགས་ཀྱི་བསྟན་པ་ཡིན་ནོ། ། གཉིས་པ་ནི། རྒོལ་བ་ཁྱོད་ཀྱི་ལུགས་ལ་དངོས་གཞི་སློབ་དཔོན་གྱི་དབང་དེ་ཉེར་ལྔ་ཚུན་ཆད་ཀྱི་སློབ་མ་གྲངས་ཇི་ཙམ་ཡོད་པ་དེ་དག་ལ་ཅིག་ཅར་དུ་བྱར་རུང་བ་ཡིན་པར་ཐལ། སློབ་དཔོན་གྱི་དབང་དེ་དངོས་གཞིའི་དབང་ཡིན། དངོས་གཞི་གྲངས་ངེས་སྟ་གོན་དང་།
སྟ་གོན་གྱི་གྲངས་ངེས་རྗེས་བཟུང་ལ་ལྟོས་པ་གང་ཞིག རྗེས་འཛིན་གྱི་ཚེ་ཉེར་ལྔ་ཚུན་ཆད་ཀྱི་གྲངས་ཟུང་དུ་མ་གྱུར་པ་དུ་མ་ཅིག་ཅར་དུ་བཟུང་དུ་རུང་བའི་ཕྱིར། རྟགས་གསལ་ཁས་བླངས། ཁྱབ་པ་མཁས་པའི་མདུན་སར་དྲིས་ཤིག སྨྲས་པ། གཞན་གཞུང་ཚང་པའི་གཞལ་མེད་ཁང་། ། བྱིས་བློའི་གཟོང་གིས་བརྐོས་པ་ལས། ། རང་ལུགས་བྱེ་མའི་ཁང་བུ་ཡི། ། ཚུལ་ངན་རྨང་ནས་ཞིག་མིན་ནམ། ། རྒོལ་བ་ལྔ་པ་ནི།
དབང་བསྐུར་ཡོངས་དག་མེད་པ་དང་། ། ཞེས་པའི་རྒྱས་བཤད་དུ་གཞན་དག་རྡོ་རྗེའི་བརྟུལ་ཞུགས་དང་། རྡོ་རྗེ་སློབ་དཔོན་གྱི་དབང་རྫས་ལ་བསྐྱེད་ཆོག་མི་འདོད་པ་ནི་མི་འཐད་དེ། རྗེ་བཙུན་གྱིས་མཛད་པའི་ལམ་དུས་ཀྱི་དབང་གི་ཡི་གེ་ལས། ཐུན་མོང་གི་དབང་དྲུག་རྡོ་རྗེ་སློབ་དཔོན་གྱི་དབང་རྫས་ཡོངས་སུ་དག་པ་བཞིའི་བྱིན་གྱིས་རློབས་དགོས་ཏེ། དེ་ཡང་རྒྱུ་དུས་དང་མི་འདྲ་བ་ནི་དམ་ཚིག་པ་ཕོ་བྲང་ལྔའི་གཙོ་བོར་འཕོ། གཞན་རྣམས་རྒྱུ་དུས་དང་འདྲའོ། ། ཞེས་གསུངས་པ་དང་དངོས་སུ་འགལ་ལོ། ། ཞེས་སྨྲའོ། ། ལན་ལ་གཉིས་ཏེ།
དངོས་བསྟན་གྱི་རྒོལ་ཚུལ་མ་ཤེས་པ་རྗེ་བཙུན་ཆེན་པོ་ལ་སྐུར་པ་བཏབ་པར་བསྟན། ཞེ་འདོད་ཀྱི་ལན་བཏབ་སྟེ་རྒོལ་བ་ཉེས་པ་ཅན་དུ་བསྟན་པའོ། ། དང་པོ་ནི། ཁྱོད་ཀྱིས་རྗེ་བཙུན་གྱི་གསུང་སྤྱི་ཁྱབ་ཏུ་བཟུང་སྟེ། ཁོ་བོ་ཅག་ལ་གནོད་བྱེད་དུ་དྲངས་པ་འདིས་ནི་རྗེ་བཙུན་ལ་ཆེས་སྐུར་པ་བཏབ་པ་ཡིན་ཏེ། འདི་ལྟར་ཐུན་མོང་གི་དབང་དྲུག་སློབ་དཔོན་གྱི་དབང་དང་བཅས་པ་ལ་འཁོར་གསུམ་ཡོངས་དག་བྱ་དགོས་པའི་ཁྱབ་པ་རྗེ་བཙུན་ཆེན་པོའི་བཞེད་པ་ཡིན་ན། རྗེ་བཙུན་ཉིད་ཀྱིས་མི་བསྐྱོད་པ་ལ་འཁོར་གསུམ་ཡོངས་དག་བྱས་ནས་རིན་འབྱུང་ཅོད་པན་གྱི་དབང་ཡན་ཆད་ལ་སློབ་དཔོན་མི་བསྐྱོད་པའི་ང་རྒྱལ་དུ་གནས་ནས་དབང་བསྐུར་བས་ཆོག་པ། རྡོ་རྗེ་གུར་གྱིས། རྡོ་རྗེ་སེམས་དཔའ་དབང་བསྐུར་བྱ། ། ཞེས་པའི་དོན་ཡིན་པར་བཤད་པ་དང་ནང་འགལ་ཞིང་།
སློབ་དཔོན་རིན་པོ་ཆེའི་དབང་ཆུ་གཉིས་ཆར་ལས། རིག་པའི་དབང་འདི་རྣམས་ལ་སློབ་དཔོན་བདག་ཉིད་མི་བསྐྱོད་པའི་རྣལ་འབྱོར་ཁོ་ནས་ཀྱང་རུང་ངོ་། ། ཞེས་གསུངས་པ་འདི་ཡང་རྗེ་བཙུན་ཆེན་པོའི་གསུང་དེས་བཀག་པ་ཉིད་དུ་ཁས་ལེན་དགོས་པ་འབྱུང་བས། རྗེ་བཙུན་ནི་རང་ཉིད་ནང་འགལ་གསུངས་ཤིང་། སློབ་དཔོན་རིན་པོ་ཆེ་འགེགས་པོ་ཡིན་པར་ཁྱོད་ཀྱིས་འབད་རྩོལ་གྱིས་བསྒྲུབ་པས་སོ། ། གཉིས་པ་ལ་གཉིས་ཏེ། ཡོངས་དག་བཞི་ངོས་བཟུང་སྟེ་རང་ལུགས་ཉེས་མེད་དུ་བསྒྲུབ་པ། རྒོལ་བའི་རྡོར་དྲིལ་གྱིས་འདི་ཉིད་ནོར་པ་ཉིད་དུ་བསྟན་པའོ། ། དང་པོ་ནི། སྤྱིར་འཁོར་གསུམ་ཡོངས་དག་བཞིས་བྱིན་གྱིས་རློབས་ཞེས་པའི་འཁོར་གསུམ་ནི་སློབ་དཔོན་སློབ་མ་དབང་རྫས་གསུམ་ཡིན་ལ།
ཡོངས་དག་ནི་བསྙེན་པ། ཉེར་སྒྲུབ། སྒྲུབ་པ། སྒྲུབ་ཆེན་དང་བཞི་ཡིན་ཅིང་། དེ་ལ་ཡང་རྒྱས་བསྡུས་བཞི་ཡོད་པ་ལས། རྒྱས་པ་དཀྱིལ་འཁོར་ཡོངས་རྫོགས་ཁོ་ན་ལ་སྦྱོར་བར་གསུངས་པ་དང་། འབྲིང་པོ་ནི་ཇི་སྐད་བཤད་པ་བཞིན་ཡིན་ལ། བསྡུས་པའི་དང་པོ་ནི་སྐྱེ་མཆེད་བྱིན་གྱིས་རློབས་པར། སྐུ་གསུང་ཐུགས་བྱིན་གྱིས་རློབས་པ་དང་། དབང་མི་བསྐུར་བར་དབུ་རྒྱན་རང་ཆས་ཅན་དུ་བསྒྲུབ་པའི་ཡན་ལག་བཞི་དང་།
བསྡུས་པ་ཕྱི་མ་ནི་དམ་ཚིག་སེམས་དཔའ་དབུ་རྒྱན་རང་ཆས་ཅན་དུ་སྐད་ཅིག་མས་བསྐྱེད་པ་རྣམས་ཡིན་པར་ལྗོན་ཤིང་ལས་བཤད་དོ། དེ་ལྟར་ན་འགྲེལ་པ་ལུགས་ཀྱི་བརྟུལ་ཞུགས་དང་སློབ་དཔོན་གྱི་དབང་གཉིས་ཀྱི་དབང་རྫས་ལ་དྲངས་མ་ཐག་པའི་བསྐྱེད་ཆོག་འབྲིང་པོ་དེ་སྦྱར་བ་ཡིན་ཞིང་། མན་ངག་ལུགས་ཀྱི་དེ་གཉིས་ལས་བསྡུས་པ་ཕྱི་མ་དེ་སྦྱར་བ་ཡིན་ཏེ། དང་པོ་ལ་རྡོ་དྲིལ་གྱི་ལྷ་ཐམས་ཅད་ལ་ཡན་ལག་བཞི་རྫོགས་དངོས་སུ་མཛད་པའི་ཕྱིར་དང་། ཕྱི་མ་ལ་རྡོ་རྗེ་ལ་ལྷ་ཉི་ཤུ་རྩ་བརྒྱད་དང་། དྲིལ་བུ་ལ་ལྷ་ཉི་ཤུ་རྩ་གསུམ་སྐད་ཅིག་གིས་བསྐྱེད་པའི་ཕྱག་ལེན་དེ་གཉིས་སོ་སོར་མཛད་པའི་ཕྱིར་རོ། ། འོ་ན་བསྐྱེད་ཆོག་ཕྱི་མ་དེ་ལ་ཡན་ལག་བར་པ་གཉིས་དངོས་སུ་མེད་པས་ཡན་ལག་བཞི་རྫོགས་སུ་བྱར་མི་རུང་ངོ་ཞེ་ན། དེ་འདྲ་སྨྲ་བའི་རྨོངས་པ་མང་མོད། དེ་ནི་ཁོ་བོ་ཅག་ལ་སྨྲ་བའི་ཟོལ་གྱིས་རྗེ་བཙུན་ཉིད་ལ་ཀླན་ཀ་སྨྲ་བ་ཡིན་ཏེ། ཚིག་རིགས་དེ་སྙོན་མེད་དུ་རྗེ་བཙུན་གྱིས་བཤད་པའི་ཕྱིར་དང་།
སློབ་དཔོན་རིན་པོ་ཆེས་ཀྱང་ཚུལ་དེ་ལྟར་དུ་བཤད་པས་སོ། དེས་ན་རྒོལ་བས་དྲངས་པའི་རྗེ་བཙུན་གྱི་གསུང་དེ་དང་། ཁོ་བོ་ཅག་གི་ཕྱག་ལེན་ལ་མི་མཐུན་པ་ཅུང་ཟད་ཀྱང་མི་སྣང་མོད། མི་མཐུན་པར་སེམས་པ་ནི་རྒོལ་བ་རང་གི་ཡོངས་དག་བཞི་ལ་རྒྱས་བསྡུས་དུ་མ་ཡོད་པ་བློའི་ཡུལ་དུ་མ་བྱས་ཤིང་། ཕྱོགས་ཅིག་ཉིད་ལ་ཨ་འཐས་པའི་ཉེས་པ་དེ་གཞན་ལ་ནན་གྱིས་བཀོད་པའོ། ། འོ་ན་མན་ངག་ལུགས་ཀྱི་ཚེ་བསྐྱེད་ཚུལ་དེ་ཙམ་གྱིས་ཆོག་པ་གང་གིས་ཤེས་ཞེ་ན། དབང་ཆུ་ལས། བརྟུལ་ཞུགས་ཀྱི་ཚེ་རྡོ་རྗེ་མི་དམིགས་ཏེ་སྟོང་པའི་ངང་ལས་ཧཱུྃ་ཡོངས་སུ་གྱུར་པ་ལས་རྡོ་རྗེར་བསྐྱེད་ལ། དེ་ལ་དེ་བཞིན་གཤེགས་པ་ལྔ་དང་། ཡུམ་ལྔ་དང་།
སེམས་དཔའ་བརྒྱད་ལྷ་མོ་ལ་སོགས་པ་རྡོ་རྗེའི་དེ་ཁོ་ན་ལྟར་ཡོངས་སུ་རྫོགས་པར་མོས་པ་བསྐྱེད་ལ་ཞེས་དང་། དེ་ལ་དམ་ཚིག་གསུམ་བྱིན་པ་ནི་རྡོ་རྗེ་ལག་ཏུ་བླང་ལ། ཧཱུྃ་ལས་རྡོ་རྗེའི་དེ་ཁོ་ན་ཉིད་རྫོགས་པར་དྲན་པས་ལྷའི་རྣམ་པར་མོས་པ་བསྐྱེད་ལ་ཞེས་དང་། དྲིལ་བུ་བླངས་ལ། ཨའི་ཡི་གེ་ལས་དྲིལ་བུའི་དེ་ཁོ་ན་ཉིད་རྫོགས་པར་དྲན་པས་དྲིལ་བུར་བསྐྱེད་ལ་ཞེས་འབྱུང་གིས། ཡན་ལག་བཞི་རྫོགས་དངོས་སུ་བྱ་དགོས་པར་མ་གསུངས་པས་མཐོང་ཐོས་ཐམས་ཅད་བསྲེ་བ་ལ་བརྩོན་པར་མི་བྱའོ། ། གལ་ཏེ་དེ་ཁོ་ན་ཉིད་རྫོགས་པར་དྲན་པས་ཞེས་པ་དེས་ཡོངས་དག་བཞི་དངོས་སུ་བྱ་དགོས་པར་བསྟན་ཏོ་སྙམ་ན། ཨེ་མ་ཧོཿ དོགས་པ་དེ་ནི་ལྷ་རྣམས་དགའ་བར་བྱེད་པ་དག་ལ་སྐྱེ་བར་འོས་པའི་དོགས་པ་སྟེ། རྡོར་དྲིལ་གྱི་ཡོངས་དག་བཞི་རྡོ་དྲིལ་གྱི་དེ་ཁོ་ན་ཉིད་ལ་འཆད་པའི་དཔྱོད་ལྡན་སུ་ཞིག་འབྱུང་ལེགས་པར་སོམས་ཤིག
གཉིས་པ་ནི། ཁྱོད་ཀྱིས་བརྟུལ་ཞུགས་དང་སློབ་དཔོན་གྱི་དབང་གི་རྡོར་དྲིལ་ལ་ཡོངས་དག་བཞི་ཇི་ལྟར་བྱེད་ཁྱེད་རང་གི་བླ་མ་ཀུན་རྒྱལ་བས་མཛད་པའི་ཀྱཻ་རྡོར་གྱི་དཀྱིལ་ཆོག་ནས་འབྱུང་བ་དེའམ། རྗེ་བཙུན་གྱིས་མཛད་པར་གྲགས་པའི་རྡོར་དྲིལ་གྱི་དེ་ཁོ་ན་ཉིད་ཀྱི་ཡི་གེ་གཅིག་ཡོད་པས་དེ་གཉིས་གང་གི་ལུགས་ཡིན། དང་པོ་ལྟར་ན་བཀའ་སྲོལ་གཉིས་ཆར་ལ་དེ་བྱར་མི་རུང་སྟེ། སློབ་དཔོན་རིན་པོ་ཆེའི་དབང་ཆུ་གཉིས་ཆར་དང་དངོས་སུ་འགལ་བས་སོ། ། ཇི་ལྟར་འགལ་ན། དབང་ཆུ་ལས་བརྟུལ་ཞུགས་དང་སློབ་དཔོན་གྱི་ཚེ་རྡོ་རྗེ་ལ་རིགས་ལྔ་སོགས་བསྐྱེད་པར་བཤད་པ་ལ། ཁྱེད་ཀྱི་དཀྱིལ་ཆོག་དེར་རྡོ་རྗེ་དྲིལ་བུ་གཉིས་རྡོ་རྗེ་སེམས་དཔའ་ཡབ་ཡུམ་དུ་བསྐྱེད་ནས། དེ་ཞུ་བ་ལས་བྱུང་བའི་རྡོ་རྗེ་དེ་ཉིད་སློབ་མ་ལ་སྟེར་བ་སོགས་བཤད་པས་ཡོད་པའི་སྒོ་བོར་ནས། མེད་པའི་སྲང་འཆག་པའི་རྣམ་གཞག་དུ་མ་ཞིག་བཤད་སྣང་བའི་ཕྱིར་རོ། །
གལ་ཏེ་འགྲེལ་པ་ལུགས་ཀྱི་དབང་ཆུ་ལས་ས་ཆོག་གི་སྐབས་ལ་ཁ་འཕངས་དེ་བཞིན་ནོ་སྙམ་པ་དེ་ཡིན་མོད། ཁྱེད་ཀྱི་བླ་མས་མཛད་པའི་དཀྱིལ་ཆོག་གི་ཆོ་ག་དེའི་སྐབས་ནས་རྡོ་རྗེ་འོད་དཔག་མེད་དང་། དྲིལ་བུ་དོན་ཡོད་གྲུབ་པར་བསྐྱེད་པ་བཤད་པས། དེ་འདིར་ཡང་ལེན་པར་འདོད་ན་ནི་སྔར་འོད་དཔག་མེད་རྡོ་རྗེའི་དབང་དང་། དོན་ཡོད་གྲུབ་པ་དྲིལ་བུའི་དབང་གི་དུས་སུ་བསྐྱེད་ཟིན་པའི་རྡོ་དྲིལ་དེས་བསྒྲུབ་བྱ་དེ་ལེགས་པར་གྲུབ་ཟིན་པས་སླར་ཡང་རྡོ་དྲིལ་དེ་ཉིད་ལ་ལྷ་དེ་ཉིད་ཀྱི་ཡོངས་དག་བྱ་ཡང་མི་དགོས་ཤིང་དེ་ལྟར་བྱས་པའམ། མ་བྱས་ཀྱང་རུང་། གཉིས་ཀ་ལྟར་ཡང་ནོར་པ་ཁོ་ན་ཡིན་ཏེ། སློབ་དཔོན་རིན་པོ་ཆེའི་འགྲེལ་པ་ལུགས་ཀྱི་དབང་ཆུ་ལས། རྡོ་དྲིལ་ལ་ལྷ་རིགས་ལྔ་སོགས་བསྐྱེད་པའི་ས་ཆོག་ལ་ཁ་འཕངས་སུ་མཛད་པ་ཡིན་པ་ལ། ཁྱོད་ཀྱིས་ས་ཆོག་གི་སྐབས་སུ་ཁ་འཕངས་ཀྱི་ལྷ་དེ་རྣམས་མ་བསྐྱེད་པར་རྡོ་རྗེ་འོད་དཔག་མེད་དང་།
དྲིལ་བུ་དོན་ཡོད་གྲུབ་པར་བསྐྱེད་པས་ཤིན་ཏུ་ནོར་ཚབ་ཆེ་བའི་ཕྱིར་རོ། ། ཡང་རྗེ་བཙུན་གྱིས་མཛད་པར་གྲགས་པའི་དེ་ཁོ་ན་ཉིད་ཀྱི་ཡི་གེ་དེ་ལ་ཁུངས་སུ་འདོད་ན་ནི་ཡི་གེ་དེ་རྔོག་ལུགས་པ་ཞིག་གི་བྱས་ནས་རྗེ་བཙུན་ལ་ཁ་གཡར་བ་ཡིན་གྱི། རྗེ་བཙུན་ཆེན་པོས་མཛད་པ་མ་ཡིན་ཏེ། སློབ་དཔོན་རིན་པོ་ཆེས་མཛད་པའི་སམྦུ་ཊའི་ཊཱིཀ་ཆེན་དང་ཡི་གེ་དེ་གཉིས་ལ་འགལ་བ་དུ་མ་ཞིག་ཡོད་པའི་ཕྱིར་རོ། ། ཇི་ལྟར་ཡོད་ཅེ་ན། དེ་ཁོ་ན་ཉིད་ཀྱི་ཡི་གེ་དེར། རྩེ་དགུ་པ་ནི་དམ་ཚིག་གི་རྡོ་རྗེ། རྩེ་ལྔ་པ་ཡེ་ཤེས་ཀྱི་རྡོ་རྗེ་ཞེས་འབྱུང་ལ། ཊཱིཀ་ཆེན་ལས། རྡོ་རྗེ་མཁའ་འགྲོར་རྩེ་དགུ་པ་ཡེ་ཤེས་ཀྱི་རྡོ་རྗེ།
རྩེ་ལྔ་པ་དམ་ཚིག་གི་རྡོ་རྗེ་ཞེས་འབྱུང་བས་ཞེས་སོགས་གསུངས་པ་གཉིས་དངོས་སུ་འགལ་བས་སོ། ཊཱིཀ་ཆེན་གྱི་དེ་ནི་རྒྱུད་དོན་ལ་ཞུགས་པ་ཡིན་ཏེ། རྡོ་རྗེ་མཁའ་འགྲོ་ལས། རྩེ་མོ་དགུ་རུ་བཤད་པ་ནི། ། ཡེ་ཤེས་རྡོ་རྗེས་འགྲོ་བ་སྒྲོལ། ། ཞེས་རྩེ་དགུ་པ་གསུངས་ནས། དེ་ནས་དམ་ཚིག་རྡོ་རྗེ་ཡི། ། མཚན་ཉིད་ཡང་དག་བཤད་པར་བྱ། ། ཞེས་སོགས་ཀྱིས་རྩེ་ལྔ་པ་བཤད་པའི་ཕྱིར་རོ། ། དེས་ན་རྒྱུད་དང་སློབ་དཔོན་རིན་པོ་ཆེའི་གསུང་གཉིས་ཆར་དང་འགལ་བའི་རྡོར་དྲིལ་གྱི་ངོས་འཛིན་རྗེ་བཙུན་ཆེན་པོས་ག་ལ་མཛད།
ཡང་རྩེ་དགུ་པའི་ལྷ་འགོད་ཚུལ་ཡང་མི་མཐུན་ཏེ། ཡི་གེ་དེ་ལས་སྟེང་གི་རྭ་དགུ་ནི་ཕྱོགས་ཀྱི་རྭ་བཞི་རིགས་བཞི། དབུས་ནམ་མཁའ་ཀུན་ཏུ་བཟང་པོ། འོག་གི་དགུ་ཡེ་ཤེས་ལྔ། ཚད་མེད་བཞི་ཞེས་བཤད་ལ། ཊཱིཀ་ཆེན་ལས། སྟེང་གི་རྭ་བརྒྱད་བྱང་ཆུབ་སེམས་དཔའ་བརྒྱད་དེ། པདྨའི་ཕྱག་དང་བྱམས་པ་དང་། ། ཞེས་སོགས་དང་། འོག་གི་རྭ་བརྒྱད་ནི་ལྷ་མོ་བརྒྱད་དེ།
རྡོ་རྗེ་ལྕགས་ཀྱུ་ཞགས་པ་མ། ། ཞེས་སོགས་དང་། དབུས་ཀྱི་རྭ་ནི། རྡོ་རྗེ་རྣམ་པར་སྣང་མཛད་དོ། ། ཞེས་འབྱུང་བས་སོ། ། དེ་བཞིན་དུ་རྗེ་ས་ཆེན་གྱི་སྲས་ཀྱི་ཐུ་བོ་མི་ཉག་པྲཛྙཱ་ཛྭ་ལའི་སམྦུ་ཊའི་ཊཱི་ཀར་ཡང་ཊཱིཀ་ཆེན་དང་མཐུན་པ་ཁོ་ན་འབྱུང་གི གཅིག་ཤོས་དང་མཐུན་པ་གཏན་མི་འབྱུང་ངོ་། ། དེས་ན་དེ་ཁོ་ན་ཉིད་ཀྱི་ཡི་གེ་དེ་རྗེ་བཙུན་གྱིས་མཛད་པ་ཡིན་ནོ་ཞེས་འབད་རྩོལ་གྱིས་སྒྲུབ་པ་དག་ལ་ནི་མཇུག་གི་མཛད་བྱང་བལྟ་བའི་མིག་ཙམ་ཡོད་ཀྱང་། འདི་འདྲའི་རིགས་ཅན་གྱི་དོན་གྱི་གནད་ལ་སྤྱོད་པ་ལ་ཉིན་མོའི་ལོང་བ་བཞིན་དུ་འགྱུར་རོ། ། བླ་མ་འགའ་ཞིག་རྗེ་བཙུན་གྱིས་མཛད་ངེས་པའི་ཡི་གེ་ཞིག་ཀྱང་ཡོད་པ་འདྲ་བས་བཙལ་དགོས་གསུངས་ཡང་།
རྗེ་བཙུན་གྱི་དངོས་སློབ་བླ་མ་དཔྱིལ་བསྒོམ་གྱིས་མཛད་པའི་ལམ་འབྲས་ཀྱི་ཡི་གེ་ལས། རྗེ་པའི་ཞལ་ནས་རྡོ་རྗེ་དང་དྲིལ་བུ་དང་ཕྲེང་བའི་དེ་ཉིད་ཅིག་བྱེད་པར་སེམས་པ་ལ་མ་གྲུབ་གསུངས་ཞེས་འབྱུང་བས་བཙལ་ཡང་ངལ་བ་ཙམ་དུ་ཟད་དོ། ། སྨྲས་པ། ཐོས་ཆུང་ཐོས་དོན་མི་ཤེས་པར། ། ཁུངས་མིན་ཁུངས་སུ་རེ་བ་ཡི། ། བློ་ཆུང་བློ་ངན་ནོར་འཆང་བ། ། ཁྱོད་མིན་ཁྱོད་འདྲ་ཤིན་ཏུ་མང་། ། རྒོལ་བ་དྲུག་པ་ནི། ལུས་དཀྱིལ་འབྱུང་ཁུངས་མེད་པ་དང་། ། ཞེས་པའི་རྒྱས་བཤད་དུ།
ཁ་ཅིག་ན་རེ། ལུས་ཀྱི་ཕོ་བྲང་ལྔའི་ཨྃ་ལ་སོགས་པའི་ཡི་གེ་རྣམས་རིན་འབྱུང་ལ་སོགས་པའི་ས་བོན་དུ་བཞག་ནས་བསྐྱེད་པར་བྱེད་པ་མི་འཐད་དེ། དེ་ལྟར་ན་བཅོས་མའི་དཀྱིལ་འཁོར་དུ་ཐལ་བའི་ཕྱིར་དང་། ཧྃ་དང་ཧཱུྃ་ལྟ་བུ་ས་བོན་མགོ་ཐུར་བསྟན་དུ་མི་རུང་བའི་ཕྱིར་དང་། ཞེས་བཀག་ནས་ངག་འདོན་གྱི་ཚེ། ཨྃ་རིན་ཆེན་འབྱུང་ལྡན་ཞེས་སོགས་སྦྱར་ནས་གཞུང་གི་ཚིག་མཐའ་དག་མེད་པར་བྱེད་དོ། ། འདི་མི་འཐད་དེ། རྗེ་བཙུན་རྩེ་མོས་ལུས་དཀྱིལ་ལུང་དང་སྦྱར་བའི་ལེའུ་གཉིས་པ་ནས་བྷྲུྃ་ལ་སོགས་པ་ནི་ཕོ་བྲང་ལྔའི་ལྷ་རྣམས་ཀྱི་ས་བོན་ཏེ་ཞེས་གསལ་བར་གསུངས་པ་དང་། གཞུང་བཤད་མཐོང་ངོ་ཅོག་གི་གྲངས་བགྲངས་ནས་དེ་རྣམས་ལས་འབྱུང་ཁུངས་ཀྱི་ཚིག་ཡོད་པར་བཤད་པ་ཁོ་ན་འབྱུང་བ་དང་། ཁྱད་པར་དུ་དཔེ་མཛོད་མ་དང་།
སྒ་ཐེང་མ་གཉིས་སུ་རྩ་ནང་གི་ཁམས་ཡབ། ཕྱི་ཤུན་གྱི་རྩ་ལས་ཡུམ་བསྐྱེད་པར་བཤད་དོ་ཞེས་ཟེར་རོ། ། ལན་ལ་གཉིས་ཏེ། འབྱུང་ཁུངས་ཀྱི་དོན་ཅུང་ཟད་བཤད་པ། སྐབས་དོན་གྱི་རྩོད་ལན་ཕྱེས་ཏེ་བཏབ་པའོ། ། དང་པོ་ནི། ཁྱེད་ཀྱི་འབྱུང་ཁུངས་ཀྱི་ཚིག་ཅེས་པའི་རྣམ་གཞག་དེ་ཇི་ལྟར། མཁས་པ་རྣམས་ལ་གྲགས་པའི་རྟགས་མཐར་སི་སོགས་ཀྱི་རྣམ་དབྱེ་ཉེར་གཅིག་བྱིན་ནས་ཚིག་ཏུ་བསྒྲུབ་པའི་ལྔ་པ་འབྱུང་ཁུངས་ཤེས་པ་དེ་ལྟར་ན་ནི། སྔར་རྟགས་སུ་གྲུབ་ཟིན་པའི་བུདྡྷ་ལྟ་བུ་ཞིག་ལ་ལྔ་པའི་དང་པོ་ང་སི་བྱིན་ནས། དེ་ཉིད་དུ་ང་སི་ཨཏ་དོ། །
ཞེས་པའི་མདོ་དེ་ཉིད་ཀྱི་ཨཏ་དུ་བསྒྱུར་ཏེ། རྟགས་མཐའི་ཡ་དང་མཚུངས་འདྲ་བྱས་པས་བུདྷ་ཏ་ཞེས་པ་འགྲུབ་ལ། དེ་སངས་རྒྱས་ལས་ཤེས་པར་འགྱུར། དེ་ཡང་སངས་རྒྱས་ལས་གང་འབྱུང་ན་ཆོས་འབྱུང་ཞེས་པ་ལྟ་བུ་དང་། དེ་བཞིན་དུ་སྦྱར་བས་ཉི་མ་ལས་འོད་ཟེར་འབྱུང་། སྤྲིན་ལས་ཆར་འབྱུང་། ཞེས་སོགས་དུ་མ་ཞིག་འབྱུང་བ་འདི་འདྲའི་རིགས་ཅན་ལ་འབྱུང་ཁུངས་ཀྱི་ཚིག་ཅེས་བཤད་ལ། དེ་འདིར་ཡང་སྦྱར་ན། ཨྃ་ལས་རིན་ཆེན་འབྱུང་ལྡན་འབྱུང་ཞེས་པ་ལྟ་བུ་ཞིག་ཏུ་འགྱུར་ཞིང་། དེའི་ཚེ་ཨྃ་ལས་བྱུང་བའི་རིན་འབྱུང་ཨྃ་ཉིད་ལས་ལོགས་སུ་གྱུར་པ་ཞིག་འདོད་དགོས་པ་སྔ་མ་དེ་རྣམས་ཀྱི་རིགས་པས་ཤེས་ལ།
དེ་འདྲ་བ་ནི་སྐབས་འདིར་ཁས་བླང་དུ་རུང་བ་མ་ཡིན་ཏེ། ཨྃ་ལས་ལོགས་སུ་གྱུར་པའི་རིན་འབྱུང་ཞིག་སྤྲུལ། འཁོར་གྱི་དབུས་སུ་བསྒོམ་པར་ཚད་ལྡན་སུས་ཀྱང་མ་བཤད་པའི་ཕྱིར། དེས་ན་འདི་འདྲའི་རིགས་ཅན་ལ་དགོངས་ནས་མཁྱེན་རབ་དབང་ཕྱུག་གིས། ཚིག་རྐང་བསྒྲིགས་ལེགས་མི་ཤེས་ན། ། དོན་བཟང་སྨོས་ཀྱང་ཅི་དགོས་པའི། ། བླུན་པོ་རྣམས་ཀྱི་རང་དགའི་ཚིག ། མཁས་རྣམས་བཞད་པུ་བསྐྱེད་པ་ཡི། ། འབྲེལ་མེད་སྣ་ཚོགས་བྲིས་པ་ལ། ། བསྟན་བཅོས་ཡིན་ཞེས་ཉན་བཤད་བྱེད། །
བླུན་པོ་དགའ་བ་བསྐྱེད་ནུས་ཀྱི། ། མཁས་རྣམས་དགའ་བ་བསྐྱེད་མི་ནུས། ། ཞེས་གསུངས་པར་སྣང་ངོ་། ། གཉིས་པ་ལ་གཉིས་ཏེ། ཡིན་ལུགས་ཀྱི་གོ་བ་ཆགས་པ་ལ་ཕྱོགས་གཉིས་མི་འགལ་བ། དང་པོའི་ལས་ཅན་ལ་ངག་འདོན་གཅིག་ཤོས་འཁྲུལ་གཞི་ཆུང་བའོ། ། དང་པོ་ནི། སྤྱིར་རྣལ་འབྱོར་པའི་རྟེན་དཀྱིལ་འཁོར་བཞི་གྲུབ་ཙམ་ཉིད་ནས་སྐུ་བཞི་རང་བཞིན་གྱི་ལྷུན་གྲུབ་ཡིན་པས། དེ་ཡང་ཕྱོགས་གཅིག་ལ་མཚོན་ན། སྤྲུལ་འཁོར་གྱི་དབུས་ཀྱི་ཨྃ་རྩར་གྲུབ་ཙམ་ནས་སྤྲུལ་སྐུ་རང་བཞིན་ལྷུན་གྲུབ་ཡི་གེའི་གཟུགས་སུ་གྲུབ་ཙམ་ན་ལོངས་སྐུ།
དེའི་བདུད་རྩི་གྲུབ་ཙམ་ན་ཆོས་སྐུ། ཐམས་ཅད་ལ་ཁྱབ་པའི་རླུང་གྲུབ་ཙམ་ན་ངོ་བོ་ཉིད་ཀྱི་སྐུ་གྲུབ་པ་ཡིན་ནོ། ། དེ་ལྟ་བུའི་སྐུ་བཞི་རང་བཞིན་ལྷུན་གྱིས་གྲུབ་པའི་རྟེན་དཀྱིལ་འཁོར་བཞི་ལུས་ཀྱི་ཨྃ་ཡི་གེ་དེ་ཉིད་ཞལ་ཕྱག་གི་རྣམ་པར་གྲུབ་པ་ནི་རིན་འབྱུང་ཡིན་ལ། རིན་འབྱུང་དེ་རྩ་ཡི་གེའི་རྣམ་པར་གནས་པ་ནི་སྤྲུལ་འཁོར་གྱི་དབུས་ཀྱི་ཨྃ་ཡིག་གོ ། དེ་ལྟར་ཡིན་པ་ཡང་། ཁ་སྦྱོར་ལས། ཧེ་རུ་ཀ་ལ་སོགས་པའི་ལྷ། ། རྩ་གཟུགས་མཛེས་པར་ཡང་དག་འབྱུང་། ། ཞེས་དང་། བདེ་མཆོག་རྩ་རྒྱུད་ལས།
ཇི་ལྟར་ཕྱི་རོལ་ནང་དེ་བཞིན། ། འདི་དག་སྔོན་ཉིད་གྲུབ་པ་ཡིན། ། ཞེས་ཕྱི་རོལ་གྱི་དཔའ་བོ་དང་རྣལ་འབྱོར་མ་རྣམས་དང་། ནང་ལུས་ཀྱི་རྩ་ཁམས་རྣམས་ལྷའི་རང་བཞིན་དུ་གདོད་མ་ཉིད་ནས་གྲུབ་པར་བཤད་པས་སོ། ། དེ་བཞིན་དུ་འཁོར་ལོ་གཞན་རྣམས་དང་། ལུས་དཀྱིལ་གྱི་ལྷ་གཞན་རྣམས་ལའང་དེ་ལྟར་ཤེས་པར་བྱས་ལ། འབྲས་བུ་ལ་ཞེན་ཅིང་ལམ་ལ་ཞུགས་པས་གོམས་པ་རབ་ཀྱི་མཐར་ཕྱིན་པར་འགྱུར་ཏེ། ལུས་ཀྱི་རྩ་ཡིག་ལ་སོགས་པ་རྣམས་ལྷར་མཐོང་བ་ལ་སོགས་པའི་གསལ་སྣང་ཁྱད་པར་ཅན་སྐྱེས་པ་དེའི་ཚེ་ལུས་ཀྱི་དཀྱིལ་འཁོར་མཐོང་བ་ཞེས་བྱ་ལ། མཐར་རང་ལུས་ཀྱི་རྟེན་དཀྱིལ་འཁོར་བཞི་པོ་དེ་ཉིད་ལས་ལོགས་སུ་སྐུ་བཞི་བཙལ་མི་དགོས་པར་ཡོན་ཏན་གྱི་ཚོགས་ཡར་ལྡན་དུ་གྱུར་པ་དེ་ཉིད་ལ་འབྲས་བུ་མཐར་ཐུག་པ་ཞེས་བྱ་བ་ཡིན་ནོ། ། དེ་ལྟ་བུའི་གོ་བ་རགས་པ་ཙམ་ཡོད་པའི་གང་ཟག་རྣམས་ཀྱིས་ཨྃ་ཡིག་ལས་ལོགས་སུ་གྱུར་པའི་རིན་འབྱུང་ཞིག་བསྐྱེད་ཆོག་གི་སྒོ་ནས་གསར་དུ་བསྐྱེད་དགོས་པའི་དོགས་པ་མི་འབྱུང་བས་ངག་འདོན་གྱི་རིམ་པ་ཇི་ལྟར་བྱས་ཀྱང་དོན་ལ་འགལ་བ་ཅི་ཡང་ཡོད་པ་མ་ཡིན་ནོ། །
གཉིས་པ་ནི། དང་པོའི་ལས་ཅན་དུ་གྱུར་པའི་གང་ཟག་འགའ་ཞིག་ལ་ཨྃ་ལས་རིན་ཆེན་འབྱུང་ལྡན་ཞེས་སོགས་ཀྱི་ངག་འདོན་དེ་ལ། ཕྱི་དཀྱིལ་དང་མཐུན་པར་ཨྃ་ཡོངས་སུ་གྱུར་པ་ལས་བྱུང་བའི་རིན་འབྱུང་ཞིག་ཆོ་གའི་སྒོ་ནས་གསར་དུ་བསྐྱེད་དགོས་པར་དོགས་པའི་སྐབས་སྲིད་པས། དེ་འདྲ་བའི་འཁྲུལ་གཞི་མི་འབྱུང་བའི་ཕྱིར་དང་། ཡི་གེ་དེ་ཉིད་ལྷར་གོ་བའི་ཕྱིར་ངག་འདོན་དེ་ལྟར་མཛད་པ་ཡིན་གྱིས། ལས་ཤེས་པའི་ཚིག་དེ་ནོར་པ་ཡིན་པས་བྱར་མི་རུང་ངོ་ཞེས་པའི་དོན་མ་ཡིན་པས། དེ་ཙམ་ལ་གནད་བཅོས་པའི་ཚིག་ཏུ་བསམ་ནས་དགག་བསྒྲུབ་བྱེད་པ་ནི་བློ་གྲོས་དོག་པའི་རྣམ་འགྱུར་ངོམ་པའོ། ། བཤད་མཛོད་མ་དང་། སྒ་ཐེང་མ་ལས་བཤད་པ་དེ་ལྟར་ཁོ་བོ་ཅག་གིས་ཀྱང་འདོད་པས་འགལ་བ་ཅི་ཞིག་ཡོད། དེ་དག་ཏུ་བསྐྱེད་པ་ཞེས་བཤད་པས་རང་བཞིན་གྱིས་གྲུབ་པར་འདོད་པ་དང་འགལ་ལོ་སྙམ་ན།
ལོག་རྟོག་དེ་ཆོས་ལུགས་འདི་ལས་ཕྱིར་ཕྱོགས་ཤིང་། ཡིད་བསྲུབ་ཀྱི་གསང་ཚིག་སྙིང་ལ་ཞུགས་པའི་བཤེས་གཉེན་གཞན་ལ་ཡང་སྐྱེས་ནས་ལུས་ལ་ལྷ་བསྐྱེད་པ་དང་ལུས་དཀྱིལ་གྱི་ཁྱད་པར་མ་ཕྱེད་ཅེས་པའི་སུན་འབྱིན་གྱི་དུག་མདའ་འཕངས་པའི་རྗེས་སུ་ཁྱེད་ཀྱང་འཇུག་པར་འདོད་པའོ། ། འོ་ན་ལུས་དཀྱིལ་གྱི་ལྷ་རྣམས་དང་པོ་ནས་གྲུབ་པ་གསལ་འདེབས་པ་ཡིན་གྱི། ཆོ་གའི་སྒོ་ནས་གསར་དུ་བསྐྱེད་པ་མ་ཡིན་ན། སློབ་དཔོན་རིན་པོ་ཆེས་བྷྲུྃ་ལ་སོགས་པ་ཕོ་བྲང་ལྔའི་ས་བོན་དུ་བཤད་པས། དེའི་ཚེ་ལྷ་རྣམས་ས་བོན་ལས་བསྐྱེད་པ་ཕྱི་བསྐྱེད་རིམ་དང་མཐུན་པའི་བསྐྱེད་ཚུལ་ཞིག་ལས་འོས་མེད་དོ་སྙམ་ན། དོགས་པ་དེ་འདྲ་བ་དབང་བརྟུལ་འགའ་ཞིག་ལ་སྐྱེ་སྲིད་པ་ལ་དགོངས་ནས་ངག་འདོན་དེ་ལྟར་མཛད་པ་ཡིན་ལ། སློབ་དཔོན་རིན་པོ་ཆེའི་ལུང་དེའི་དོན་ནི་བྷྲུྃ་ལ་སོགས་པ་རྣམས་ཕོ་བྲང་ལྔའི་གཙོ་བོ་རྣམས་ཀྱི་ས་བོན་ཡིན་པར་བསྟན་གྱི། ལུས་དཀྱིལ་བསྒོམ་པའི་ཚེ་ས་བོན་དེ་རྣམས་ལས་བསྐྱེད་དགོས་པར་མ་བསྟན་ནོ། ། འོ་ན་ཅི་སྙམ་ན་ལམ་དུས་ཀྱི་རིག་པའི་དབང་ལྔའི་གཙོ་བོར་གནས་གྱུར་པ་ལྟ་བུའི་ཚེ་རྒྱུ་དབང་དང་མཐུན་པར་རྡོ་རྗེའི་ཆོ་ག་གསུམ་ལས་བསྐྱེད་པའམ།
ས་བོན་ལས་བསྐྱེད་ན་བྷྲུྃ་ལ་སོགས་པ་ལས་བསྐྱེད་ཅེས་པའི་དོན་ཡིན་གྱི། ལུས་དཀྱིལ་བསྒོམ་པའི་ཚེ་ས་བོན་བྷྲུྃ་ལ་སོགས་པ་ལས་བསྐྱེད་དགོས་པའི་དོན་མིན་ནོ། ། གལ་ཏེ་ཡིན་ན་ས་བོན་དེ་དག་ལས་ལུས་དཀྱིལ་གྱི་ལྷ་རྣམས་བསྐྱེད་པར་བཤད་དགོས་པ་ལས་ཁུངས་ཐུབ་ཀྱི་གཞུང་བཤད་མཐའ་དག་ལས་ཡི་གེ་དེ་དག་ལས་བསྐྱེད་པའི་ཚུལ་ཅུང་ཟད་ཀྱང་མ་བཤད་པས། རྗེ་ས་སྐྱ་པ་ཆེན་པོའི་གསུང་དང་དངོས་སུ་འགལ་བའི་ལུས་དཀྱིལ་གྱི་བསྐྱེད་གཞི་ཞིག་ལས་ལུས་དཀྱིལ་གྱི་ལྷ་རྣམས་བསྐྱེད་དགོས་པ་སློབ་དཔོན་རིན་པོ་ཆེའི་བཞེད་པར་བསྒྲུབ་པ་ནི་སློབ་དཔོན་རིན་པོ་ཆེ་ལ་སྐུར་པ་མི་ཟད་པ་འདེབས་པ་ཡིན་ཏེ། ཁྱོད་ཀྱི་འདོད་པ་དེ་ལྟར་ན་ས་ལུགས་ཀྱི་གཞུང་བཤད་སྔ་ཕྱི་མཐའ་དག་འདོར་དགོས་པར་སྣང་བའི་ཕྱིར་རོ། ། གལ་ཏེ་ཕོ་བྲང་ལྔའི་ལུས་དཀྱིལ་རྒྱུད་གཞུང་གི་དགོངས་པར་བསྒྲུབ་པའི་ཕྱིར། ། བརྟག་གཉིས་ཀྱི་ལུང་དེ་ཕྱོགས་མཐུན་དུ་སྦྱར་བ་ཡིན་གྱི། ཡི་གེ་དེ་དག་ལས་ངེས་པར་བསྐྱེད་དགོས་པར་མི་འདོད་དོ་སྙམ་ན། འོ་ན་ས་བོན་དུ་བཤད་པ་དེ་ཡང་ཕྱོགས་མཐུན་པ་ཙམ་ལ་དགོངས་ནས་བསྐྱེད་གཞི་ལ་ས་བོན་དུ་བཏགས་པ་ཙམ་ཡིན་གྱི་ས་བོན་མཚན་ཉིད་པ་མ་ཡིན་ནོ། ། དེས་ན་བྷྲུྃ་ལ་སོགས་པའི་ཡི་གེ་འབྲུ་ལྔ་རིགས་ལྔའི་ས་བོན་དུ་བཤད་པ་ཙམ་གྱིས་ལུས་དཀྱིལ་གྱི་ལྷ་རྣམས་ས་བོན་ལས་བསྐྱེད་པར་ཁས་ལེན་དགོས་ན། །
རྣམ་བཤད་ཉི་འོད་ལས་བྷྲུྃ་ལ་སོགས་པ་རྣམས་དེ་བཞིན་གཤེགས་པ་ལྔའི་བདག་ཉིད་ཡིན་པར་བཤད་པས་ཡིག་འབྲུ་ལྔ་པོ་དེ་དེ་བཞིན་གཤེགས་པ་ལྔའི་ངོ་བོའམ། བདག་ཉིད་དུ་ཡང་ཁས་བླང་དགོས་པར་འགྱུར་ལ། དེ་ལྟར་རིགས་ལྔའི་ས་བོན་ཡིན་པ་དང་། བདག་ཉིད་ཡིན་པ་གཉིས་ཁྱེད་ལ་ཤིན་ཏུ་འགལ་བ་ཡིན་ཏེ། ཕོ་བྲང་ལྔའི་དབུས་ཀྱི་ཡིག་འབྲུ་རྣམས་རིགས་ལྔའི་ངོ་བོ་ལས་གཞན་པའི་ས་བོན་དུ་ཁྱོད་ཀྱིས་ཁས་བླངས་པའི་ཕྱིར་རོ། ། དེས་ན་སློབ་དཔོན་རིན་པོ་ཆེའི་ལུང་དེའི་དོན་ནི་ཕོ་བྲང་ལྔའི་གཙོ་བོ་རྣམས་ས་བོན་ལས་བསྐྱེད་པ་དེའི་ཚེ་བྷྲུྃ་ལ་སོགས་པ་ལས་བསྐྱེད་ལ། ལུས་དཀྱིལ་གྱི་ཚེ་ཙཎྜ་ལི་དང་མཐུན་པའི་ཡི་གེ་རྣམས་ལུས་དཀྱིལ་གྱི་ལྷར་བསྒོམ་མོ། ། ཞེས་པའི་དོན་གཉིས་ཀ་ཚིག་ཉུང་ངུའི་སྒོ་ནས་བསྟན་པ་ཡིན་པས་རང་གིས་མཐོང་བ་དེ་ཁོ་ན་ཡིན་གྱི། གཞན་ནི་གཏི་མུག་གོ་སྙམ་པའི་ཕྱོགས་རེ་བའི་བློ་དེ་དོར་ན་ལེགས་པར་མངོན་ནོ།། །། སྨྲས་པ།
ཕྱོགས་སྔའི་བསམ་པ་མ་ངེས་པ། ། ཕྱོགས་འཛིན་གཏམ་གྱི་ཅ་ཅོ་ཡིས། ། ཕྱོགས་གཞན་ཁེགས་པར་མངོན་རློམ་པའི། ། ཕྱོགས་རེའི་མིག་ཅན་འགའ་མེད་དམ། ། རྒོལ་བ་བདུན་པ་ནི། རྒྱས་གདབ་རིགས་མཚོན་མེད་པ་དང་། ཞེས་པའི་རྒྱས་བཤད་དུ། ཁ་ཅིག་རྒྱས་གདབ་ཀྱི་སྐབས་སུ། སམྦུ་ཊི་ལས། རྡོ་རྗེ་སེམས་དཔའ་ཞེས་བྱར་བཤད། །
བདེ་བ་དམ་པ་རུ་ནི་བརྗོད། ། ཞེས་པའི་དོན་འཁོར་ལོ་དྲུག་པ་འདོད་པ་པོ་རྣམས་ཀྱི་ལུགས་ལ་སྤྱི་གཙུག་གི་འཁོར་ལོ་རྡོ་རྗེ་སེམས་དཔའ་བསྒོམ་པ་ལ་འབྲུ་བསྣན་པས་ཆོག་མོད། མན་ངག་འདི་པའི་ལུགས་ལ་རྒྱས་འདེབས་ཀྱི་ལྷ་བསྟན་པ་ཡིན་ཞིང་། དེ་དང་མཐུན་པར་སློབ་དཔོན་དགྲ་ལས་རྣམ་རྒྱལ་གྱི་ཕྱག་རྒྱ་བཞི་ལས། ཀུན་གྱི་དབང་བསྐུར་གནས་སུ་ནི། ། ཞེས་བཤད་པས་ལུས་དཀྱིལ་གྱི་ལྷ་ལ་རྡོ་རྗེ་སེམས་དཔའི་རྒྱས་འདེབས་པ་རྒྱུད་དང་རྒྱ་གར་བའི་དགོངས་པ་ཡིན་པར་གསལ་ལོ་ཞེས་ཟེར་ཞིང་། ངག་འདོན་གྱི་སྐབས་སུ་ལུས་དཀྱིལ་གྱི་ལྷ་ཐམས་ཅད་ལ་རྡོ་རྗེ་སེམས་དཔས་དབུར་བརྒྱན་ཞེས་ཟེར་རོ། ། དེ་ལ་སམྦུ་ཊིའི་ལུང་དེས་རྒྱས་འདེབས་བསྟན་པར་གང་ལས་བཤད། གནད་ཀྱི་གསལ་བྱེད་ལས། གསང་བ་ལ་ནི་ས་ཡི་ཁམས། །
ཞེས་པ་ནས་བརྩམས་ཏེ། ཆོས་ཀྱི་སྐུར་ནི་རབ་ཏུ་གྲགས། ། ཞེས་པའི་བར་གྱིས་རང་བྱུང་གི་ཡེ་ཤེས་ཀྱི་མཚན་ཉིད་སྟོན་པ་ལས། དེ་ལ་རྒྱས་པར་བསྟན་པ་དང་། ཤིན་ཏུ་བསྡུས་ཏེ་བསྟན་པའོ། ། དང་པོ་ལ་གསུམ། རྟེན་ཞུ་བ་ལ་འབྱུང་བ་ལྔར་བསྟན། བརྟེན་པ་མེད་པ་བདེ་བ་ཡེ་ཤེས་ལྔར་བསྟན། དེ་ཉིད་རིགས་ལྔར་བསྟན་པ་ཞེས་གསུངས་པའི་རིགས་ལྔར་བསྟན་པའི་སྐབས་སུ། ཤིན་ཏུ་རྣམ་དག་ཡེ་ཤེས་ཆེ། །
རྡོ་རྗེ་སེམས་དཔའ་ཞེས་བྱར་བཤད། ། ཅེས་པའི་ཚིག་རྐང་གཉིས་སྡེབས་ཏེ། མི་བསྐྱོད་པ་དང་རྡོ་རྗེ་སེམས་དཔའ་གཉིས་ཀས་ཕྱོགས་གཅིག་ཏུ་ཐམས་ཅད་བདག་ཉིད་ཀྱིས་སྟོན་པའི་གཞུང་ཡིན་པས་དེ་ནི་རྒྱས་པར་བསྟན་པའི་སྐབས་ཡིན་ལ། བདེ་བ་དམ་པ་རུ་ནི་བརྗོད། ། ཞེས་པ་ནི་བསྡུས་ཏེ་བསྟན་པ་ལ་རྟེན་ཐིག་ལེ་བསྡུས་ཏེ་བསྟན་པ་དང་། བརྟེན་པ་བདེ་སྟོང་བསྡུས་ཏེ་བསྟན་པ་ཡིན་པར་གསུངས་པས། གཞུང་མཚམས་ཀྱང་ཐ་དད་ཅིང་། རིགས་བདག་གིས་རྒྱས་གདབ་སྟོན་པར་དོགས་པའི་གནས་ཙམ་ཡང་མེད་ལ། རང་བློས་སྦྱར་བས་རྗེ་བཙུན་གོང་མའི་ལུགས་སུ་འགྱུར་རམ། སློབ་དཔོན་དགྲ་ལས་རྣམ་རྒྱལ་གྱི་གཞུང་ཡང་།
ཕོ་བྲང་དྲུག་པ་སྟོན་པའི་གཞུང་ཡིན་གྱི། རིགས་བདག་གིས་རྒྱས་འདེབས་སྟོན་པའི་གཞུང་མ་ཡིན་ཏེ་གཞུང་གི་སྐབས་ལ་དཔྱད་པས་ཤེས་ཡིན་ནོ། ། དེ་ལྟར་ན་བསྒྲུབ་བྱེད་རྣམ་པར་དག་པ་མེད་བཞིན་དུ་རྗེ་བཙུན་གྱི་གསུང་རྣམས་དོར་ནས་གཞན་དུ་སྨྲ་བ་འདི་ལ་དགོས་པ་ཅི་ཞིག་ཡོད། འོ་ན་རྗེ་བཙུན་གོང་མའི་གཞུང་ལས་ཇི་ལྟར་བཤད་ཅེ་ན། སྲས་དོན་མ་ལས། དབང་རྟགས་ནི་ལྷ་ཐམས་ཅད་ལ་བླང་ན། གཙོ་བོ་ལྔ་ལ་སྐུ་རྡོ་རྗེ་རྣམ་སྣང་ལ་སོགས་པ་ལྔ། འཁོར་རྣམས་ལ་རང་གི་གཙོ་བོའམ། ཡང་ན་ཐམས་ཅད་ཀྱི་དབུ་ལ་གནས་ལྔར་རྡོ་རྗེ་རྩེ་ལྔ་པ་རེ་རེ་བསམ་མོ། ། ཞེས་དང་།
འཕགས་པ་རིན་པོ་ཆེས། གཙོ་བོ་ལྔ་ལ་རྡོ་རྗེ་སེམས་དཔའ། འཁོར་རྣམས་ལ་རང་གི་གཙོ་བོ། སྐྱེ་མཆེད་ཀྱི་ལྷ་རྣམས་ལ་རང་རང་གི་ཁ་དོག་དང་མཐུན་པའི་རིགས་བདག ཁྲོ་བོ་བཅུ་ལ་སྲུང་འཁོར་གྱི་སྐབས་འབྱུང་བ་བཞིན་རིགས་ཀྱི་བདག་པོས་དབུ་རྒྱན་པར་བསམ་མོ། ། ཞེས་གསུངས་པ་ཡིན་ནོ། ། འོ་ན་བཤད་པ་གཉིས་པོ་མ་མཐུན་པས་འཕགས་པས་གསུངས་པ་དེ་མི་འཐད་དོ་ཞེ་ན། མི་མཐུན་པར་སྣང་བ་འདི་བརྒྱུད་པའི་མན་ངག་མེད་པར་ཡི་གེ་ལ་ཐུག་འཕྲད་བྱས་པའི་སྨྲ་བ་སྟེ། འདིར་རྡོ་རྗེ་སེམས་དཔའ་ནི་རིགས་ལྔ་པོ་རང་རང་གི་རྒྱུ་རྡོ་རྗེ་འཛིན་པ་ཡིན་པས་རང་རང་གི་རིགས་ཀྱིས་རྒྱས་གདབ་པ་ཡང་ཡིན་ལ། རྡོ་རྗེ་སེམས་དཔས་རྒྱས་གདབ་པ་ཡང་ཡིན་པས་དོན་གཅིག་པ་ཡང་ཡིན་ནོ། །
ལན་ལ་གཉིས་ཏེ། དངོས་བསྟན་རྩོད་ཕྲེང་སོ་སོའི་ལན་དང་། ཞེ་འདོད་ཀྱི་དངོས་ལན་མ་འཁྲུལ་བའོ། ། དང་པོ་ལ་གསུམ་སྟེ། རྒོལ་བས་ཁ་སྦྱོར་གྱི་ལུང་དོན་ཕྱོགས་གཅིག་ཏུ་ཞེན་པས་བློ་གྲོས་ཆུང་བ། ཕྱག་རྒྱ་བཞི་པའི་གཞུང་མ་མཐོང་བས་འོལ་སྤྱོད་ཆེས་པ། འགལ་སྤོངས་མ་ཤེས་པས་ཕྱོགས་སྔའི་འདོད་པ་བསྒྲུབ་པའོ། ། དང་པོ་ནི། ཁ་སྦྱོར་གྱི་གཞུང་དེ་རྒྱུད་འཆད་པའི་ཚེ་རྫོགས་རིམ་གྱི་ཡེ་ཤེས་སྟོན་བྱེད་དུ་བཤད་ཀྱང་། མན་ངག་གི་ཚེ་ལུས་དཀྱིལ་སྟོན་པ་ལ་འགལ་བ་ཅི་ཡང་ཡོད་པ་མ་ཡིན་ཏེ།
རྩ་རྒྱུད་ཀྱི། ཨེ་ཡི་རྣམ་པ་ལྷ་མོ་ཅན། ཞེས་སོགས་དང་། ཁ་སྦྱོར་གྱི། ཨ་ནི་ས་རུ་ཤེས་པ་བྱ། ། ཞེས་སོགས་རྣམས་རྒྱུད་འཆད་པའི་ཚེ་རྫོགས་རིམ་དང་། མན་ངག་གི་ཚེ་ལུས་དཀྱིལ་གྱི་ཁུངས་སུ་རྩོད་མེད་དུ་གྲུབ་པ་དང་། རྒྱུད་ཀྱི་ཚིག་རེ་རེ་ལ་ཡང་སྤྱི་སྦས་མཐར་ཐུག་གི་བཤད་པ་དུ་མ་ཞིག་བྱར་ཡོད་ཅིང་། བྱ་དགོས་པ་ལ་དགོངས་ནས་དཔལ་བརྩེ་བ་ཆེན་པོས། ཐམས་ཅད་མཁྱེན་པའི་བཀའ་ནི་རྒྱ་མཚོ་བཞིན། །
ཟབ་ཅིང་གཏིང་དཔག་དཀའ་ལ་ཐུག་པ་མེད། ། རྡོ་རྗེ་ཐེག་པའང་དགོངས་པ་དུ་མ་ཡིས། ། གསུངས་ཤིང་རྡོ་རྗེའི་ཚིག་གིས་རྒྱས་གདབ་པས། ། ཞེས་སོགས་བཀའ་སྩལ་བ་ཡིན་ནོ། ། ཊཱིཀ་ཆེན་གྱི་དངོས་བསྟན་ནི། རྒྱུད་འཆད་པའི་ཚེ་ལུས་དཀྱིལ་གྱི་ཁུངས་སུ་འཆད་པ་སྐབས་སུ་མ་བབས་པའི་ཕྱིར་མ་བཤད་པ་ཡིན་ཏེ། དོན་ལ་མ་འབྲེལ་བ་མ་ཡིན་གྱི། ལུས་ཀྱི་དཀྱིལ་འཁོར་འདི་དག་རྩ་ཐིག་རླུང་གསུམ་མཁའ་འགྲོས་བྱིན་གྱིས་རླབས་ནས་རྫོགས་རིམ་ཡེ་ཤེས་འདྲེན་པའི་ཐབས་སུ་གསུངས་པའི་ཕྱིར་དང་། དེར་རྫོགས་རིམ་གྱི་ཡེ་ཤེས་སྟོན་བྱེད་དུ་གསུངས་པའི་ཕྱིར་རོ། ། དེ་ལྟར་ན་ལུང་དེའི་དོན་མན་སྙེ་ལས།
འཁོར་ལོ་ལྔའི་དབུས་སུ་ལྷ་མོ་ལྔ་བསྐྱེད་པའི་ལུས་དཀྱིལ་དུ་དངོས་སུ་བཤད་ལ། དེའི་ཚེ་ཚིག་རྐང་པ་ཕྱི་མ་གཉིས་འཁོར་ལོ་དྲུག་པ་འདོད་པ་རྣམས་ཀྱི་དེའི་ཁུངས་དང་། ལྔ་པའི་ཚེ་རིགས་བདག་སྟོན་པར་ཕྱག་རྒྱ་བཞི་པའི་ལུང་གི་གྲུབ་བོ་ཞེས་པའི་དོན་ཡིན་པས། འདི་ཙམ་གྱི་ཟིན་པོ་གསལ་ཁ་ཅན་ཡོད་བཞིན་དུ་རང་བློས་སྦྱར་བའི་བཤད་པར་སེམས་པ་ནི་ཕྱོགས་འཛིན་གྱི་གདོན་གྱིས་ཧ་ཅང་བཏབ་ཆེས་པའོ། ། གལ་ཏེ་ལུང་དེས་རྫོགས་རིམ་ཁོ་ན་ལས་ལུས་དཀྱིལ་ཡེ་མ་བསྟན་ན། དེ་མ་ཡིན་པའི་དངོས་བསྟན་འཁོར་ལོ་དྲུག་པ་སྟོན་བྱེད་ཀྱི་ཀྱཻ་རྡོར་རྒྱུད་གསུམ་གྱི་ལུང་གསལ་ཁ་ཅན་ཞིག་བསྟན་དགོས་སོ། ། དེས་ན་མཁྱེན་རབ་དབང་ཕྱུག་གིས། འདི་མཐའ་འདི་ཙམ་ཁོ་ནར་གནས་སོ་ཞེས། ། དེ་མཐའ་དེ་ཙམ་ཁོ་ནར་རྗེས་དཔག་ན། ། འགྲོ་བའི་བླ་མའི་གསུང་ལས་བརྒལ་བ་སྟེ། །
དེས་ན་མཐའ་མིན་དགོངས་པ་དཔྱད་པར་བྱ། ། ཞེས་གསུངས་པ་འདི་བློ་ལ་ངེས་པར་གྱིས་ལ། གཅིག་བསྟན་ན་གཅིག་ཤོས་བསྟན་དུ་མི་རུང་ངོ་སྙམ་དུ་ད་ཕྱིན་ཆད་མ་སེམས་ཤིག གཉིས་པ་ནི། ཁྱོད་ཀྱིས་ཕྱག་རྒྱ་བཞི་པ་མ་མཐོང་བཞིན་དུ་དེའི་དོན་འཁོར་ལོ་དྲུག་པར་འཆད་པ་ནི་འོལ་སྤྱོད་ཆེས་པ་ཡིན་ཏེ། ཇི་སྐད་དུ་ཕྱག་རྒྱ་བཞི་པ་ལས། རྣལ་འབྱོར་ཆོས་མཆོག་རང་གི་ལུས། ། གྲུབ་པའི་དཀྱིལ་འཁོར་སྐད་ཅིག་ལྟ། ། ལྟེ་བ་དྲུག་ཅུ་རྩ་བཞིའི་རྩ། ། ས་ཡི་རང་བཞིན་སྤྱན་མ་སེར། །
ལས་ཀྱི་ཕྱག་རྒྱའོ། ། སྙིང་ཁར་བརྒྱད་ཀྱི་རྩ་རྣམས་ལ། ། རྡོ་རྗེ་བཙུན་མོ་མ་མཱ་ཀི ། མདོག་སྔོན་གྲི་གུག་ཐོད་པ་འཛིན། ། གར་གྱིས་ལེགས་རོལ་ཆུ་ཡི་ཁམས། ། ཆོས་ཀྱི་ཕྱག་རྒྱའོ། ། མགྲིན་པར་འཁོར་ལོ་ལོངས་སྤྱོད་ཆེ། ། བཅུ་དྲུག་རྩ་ལས་གོས་དཀར་མོ། ། མེ་ཁམས་རྣམ་དག་ཁ་དོག་དམར། ། ཞལ་གཅིག་ཕྱག་གཉིས་མཛེས་པ་མ། །
ཕྱག་རྒྱ་ཆེན་པོའོ། ། གསང་བར་པདྨ་སུམ་ཅུ་གཉིས། ། སྒྲོལ་མ་ལྗང་སྔོ་རླུང་གི་ཁམས། ། སྟེང་གི་བདེ་ཆེན་འཁོར་ལོ་ལ། ། རྡོ་རྗེ་དབྱིངས་ཀྱི་དབང་ཕྱུག་མ། ། སུམ་ཅུ་གཉིས་ལྡན་ཁ་དོག་དཀར། ། བདེ་ཆེན་ནམ་མཁའ་ཉིད་དུ་མཛོད། ། དམ་ཚིག་གི་ཕྱག་རྒྱའོ། ། རྣམ་སྣང་ལ་སོགས་སངས་རྒྱས་རྣམས། ། འཁོར་ལོའི་དབུས་སུ་རོལ་ཞིང་གནས། །
ཞལ་མདོག་མཚན་མ་ལ་སོགས་པ། ། ཇི་སྐད་རྒྱུད་ལས་གསུངས་བཞིན་བསྒོམ། ། བསམ་གཏན་མི་ནུས་རྣལ་འབྱོར་གང་། ། རྒྱལ་ཆེན་འཁོར་ལོ་བསྒྱུར་བ་ལྔ། ། བདེ་བ་དམ་པའི་ཡུལ་དང་བཅས། ། གཡས་བརྐྱངས་པ་ཡི་རོ་ཡི་སྐུ། ། འཁོར་ལོའི་མདོག་མཚུངས་ཞལ་གཅིག་པ། ། འཁོར་ལོ་པདྨ་རྡོ་རྗེ་དང་། ། རིན་ཆེན་རལ་གྲི་གཡས་ན་སྟེ། ། གཡས་མིན་པར་ནི་དྲིལ་བུའོ། །
ཀུན་གྱི་དབང་བསྐུར་གནས་སུ་ནི། ། རྡོ་རྗེ་སེམས་དཔའ་ཟླ་བའི་མདོག ། ཤེས་རབ་མ་དང་མཉམ་སྦྱོར་བ། ། རྡོ་རྗེ་དྲིལ་བུ་འཛིན་པ་བསྒོམ། ། ཞེས་གསུངས་སོ། ། ཀྱཻ་ཐོས་ཆུང་དག སློབ་དཔོན་དགྲ་ལས་རྣམ་རྒྱལ་གྱི་གཞུང་གིས་ཕོ་བྲང་དྲུག་པ་བསྟན་པར་གཞུང་གི་སྐབས་ལ་དཔྱད་པས་ཤེས་སོ། ། ཞེས་སྨྲས་ཟིན་ནས། རྣམ་དཔྱོད་ཀྱི་བློ་གྲོས་ཡོད་ན་ད་དཔྱོད་ཅིག་དང་། གཞུང་དེའི་དངོས་བསྟན་ཕོ་བྲང་དྲུག་པ་ཡིན་ན།
ཕོ་བྲང་དང་པོ་ལྔ་ལ་རྩ་འདབ་ཀྱི་གྲངས་དང་། འཁོར་གྱི་ལྷ་མོ་དང་། ཕྱག་རྒྱ་བཞི་བསྡུ་ཚུལ་རྣམས་བཤད་ནས་འཁོར་ལོ་དྲུག་པ་ལ་དེ་ཐམས་ཅད་མི་འབྱུང་བ་དང་། འཁོར་ལོ་དྲུག་པོ་ཕྱོགས་གཅིག་ཏུ་བཤད་ནས། རྣམ་སྣང་ལ་སོགས་སངས་རྒྱས་རྣམས། ། འཁོར་ལོ་དབུས་སུ་རོལ་ཞིང་གནས། ། ཞེས་སོགས་ཀྱི་སྤྱི་སྡོམ་ཕྱོགས་གཅིག་ཏུ་བྱས་ནས། ། རྒྱལ་ཆེན་འཁོར་ལོ་བསྒྱུར་བ་དྲུག ། ཅེས་བཤད་ཆོག་པ་ལས། དེ་བཞིན་མི་འབྱུང་བར་འཁོར་ལོ་བསྒྱུར་བ་ལྔ་ཕྱོགས་གཅིག་ཏུ་བཤད་ཟིན་ནས།
ཀུན་གྱི་དབང་བསྐུར་གནས་སུ་ནི། ། ཞེས་སོགས་འབྱུང་བའི་དོན་ཇི་ལྟར་ཡིན་པ་གཟུ་བོར་གནས་པའི་བློས་སྨྲོས་ཤིག་དང་། ཁྱེད་ཀྱི་བློ་གྲོས་ཀྱི་ཚང་དེ་ད་བཟོད་རྟོགས་པར་འགྱུར་རོ། ། གསུམ་པ་ནི། ཁྱོད་ཀྱིས་ཁོ་བོ་ཅག་གི་འདོད་པ་ལེགས་པར་བསྒྲུབ་པ་ཡིན་ཏེ། འདི་ལྟར་ལུས་དཀྱིལ་གྱི་ལྷ་ཐམས་ཅད་ལ་རྡོ་རྗེ་སེམས་དཔའ་རྒྱས་བཏབ་དང་། རང་རང་རིགས་ཀྱི་གཙོ་བོ་རིགས་ལྔ་གང་རུང་གིས་རྒྱས་བཏབ་པ་གཉིས་མི་མཐུན་པར་སེམས་པ་ནི། བརྒྱུད་པའི་མན་ངག་མེད་པར་ཡི་གེ་ལ་ཐུག་ཕྲད་བྱས་པའི་སྨྲ་བ་སྟེ། འདིར་རྡོ་རྗེ་སེམས་དཔའ་ནི་རིགས་ལྔ་པོ་རང་རང་གི་རྒྱུ་རྡོ་རྗེ་འཛིན་པ་ཡིན་པས། རང་རང་རིགས་ཀྱིས་རྒྱས་བཏབ་པ་ཡང་ཡིན་ལ།
རྡོ་རྗེ་སེམས་དཔས་རྒྱས་བཏབ་པ་ཡང་ཡིན་པས་དོན་གཅིག་པ་ཡིན་ནོ་ཞེས་བྱ་བ་འདི་ལེགས་པར་གྲུབ་པས་རྩོད་པའི་གཞི་ལྷའི་ལམ་ལ་དབང་པོའི་གཞུ་བཞིན་དེངས་པར་གྱུར་ཏོ། ། གཉིས་པ་ནི། སྲས་དོན་མའི་ལུང་དང་པོ་དང་། འཕགས་པའི་དགོངས་པ་གཉིས་དོན་ལ་མི་འགལ་བར་ཕྱོགས་སྔ་ཕྱི་གཉིས་ཀ་མཐུན་ལ། སྲས་དོན་མའི་ཕྱོགས་ཕྱི་མ་ནི་དབུ་རྒྱན་རང་ཆས་ཅན་དུ་བསྒོམ་པའི་དོན་ཡིན་ཞེས་འགའ་ཞིག་སྨྲ་ཡང་། དེའི་དོན་དམིགས་པ་བསྒོམ་སླ་བའི་ཕྱིར་ཡིན་ཞིང་། གཞན་ལྷ་ཐམས་ཅད་ལ་རང་རིགས་ཀྱི་རིགས་ལྔའམ། དེའི་རྒྱུ་རྡོ་རྗེ་འཛིན་པ་གང་ཡང་རུང་བས་རྒྱས་འདེབས་སུ་རུང་བས་ཕྱག་རྒྱ་བཞི་པ་ནས་འབྱུང་བ་དང་། རྗེ་བཙུན་གོང་མས་བཤད་པ་དང་། ཁོ་བོ་ཅག་གི་ངག་འདོན་རྣམས་གནད་གཅིག་པ་ཡིན་པའི་རྒྱུ་མཚན་གྱིས་ཉམས་ལེན་ནི་སྤྲོས་པའི་བྱེ་བྲག་གི་ཅི་རིགས་པར་ཉམས་སུ་བླང་དུ་རུང་བ་ཡིན་ནོ། །
དེས་ན་རྡོར་སེམས་རིགས་ཐམས་ཅད་ཀྱི་བདག་པོ་ཡིན་པ་དང་། རིགས་ལྔ་ཆར་གྱི་རྒྱུ་རྡོ་རྗེ་འཛིན་པ་ཡིན་པས་གང་དུ་རིགས་བདག་ངེས་གསལ་མེད་པའི་ལྷ་ཐམས་ཅད་ལ་དེས་རྒྱས་འདེབས་སུ་རུང་བ་ཡིན་ནོ། ། འོན་ཀྱང་རྒྱུ་རྡོ་རྗེ་འཛིན་པ་ཡིན་ན་རིགས་ལྔ་པོ་གང་རུང་ཡིན་མི་དགོས་པས་རང་རིགས་ཀྱིས་རྒྱས་འདེབས་པ་ཡིན་ཞེས་པ་དེ་ཁོ་བོ་ཅག་གིས་སྨྲ་སྟེ། རྒྱུ་རྡོ་རྗེ་འཛིན་པ་རིགས་དྲུག་པ་རྡོ་རྗེ་འཆང་དུ་རྒྱུད་གསུམ་དགོངས་འགྲེལ་དང་བཅས་པ་ལས་གསལ་བར་གསུངས་པའི་ཕྱིར་རོ། ། ཀྱེ་དབང་བརྟུལ་དག ས་སྐྱ་པའི་ལུས་དཀྱིལ་ལ་རྒྱུད་གཞུང་གི་ཁུངས་མེད་པ་དང་། ཕྱི་ནང་ཐུན་མོང་གི་ལྷ་མེད་པ་དང་། ཕྱི་དཀྱིལ་དང་ལུས་དཀྱིལ་ལྷ་གྲངས་མ་མཉམ་པ་དང་། ལུས་ལ་ལྷ་བསྐྱེད་པ་དང་། ལུས་དཀྱིལ་གྱི་ཁྱད་པར་མ་ཕྱེད་པ་སྟེ།
དོགས་གནས་ཀྱི་གཙོ་བོ་ལྔའི་སྒོ་ནས་རྟོགས་རྟགས་དང་། མུན་སྤྲུལ་འབའ་ཞིག་ཡིན་གྱི། ཆོས་རྣམ་དག་མ་ཡིན་ནོ་ཞེས་པའི་ཐན་སྐད་ཀྱི་ང་རོ་ཆེན་པོས་མི་ཟད་པའི་སྤྲིང་། ཡིག་ཕྱོགས་ཐམས་ཅད་དུ་བསྒྲགས་ཏེ། ལམ་འདི་རྩ་བ་ནས་འཇིག་པར་རྩོམ་པའི་རྒོལ་བ་དག་བྱུང་བའི་ཚེ་ཁོ་བོ་ཅག་གི་རྗེ་ཐམས་ཅད་མཁྱེན་པ་འདིས་ཡང་དག་པའི་ལུང་དང་རིགས་པའི་རྡོ་རྗེས་ཕྱིར་རྒོལ་བའི་ལོག་རྟོག་གི་བྲག་རི་ཕྱེ་མར་བྱས་ཏེ་ལུགས་འདི་རྩོད་མེད་དུ་བསྒྲུབ་པ་ཡིན་གྱི། དེ་ལས་གཞན་དུས་མཚུངས་པའི་ཆོས་ལུགས་འདིས་ཞལ་འཛིན་པར་ཁས་འཆེ་བ་ཁ་ཅིག་ནི་ཐེ་ཚོམ་གྱི་འཁྱོགས་ལ་འཕྱང་མོ་ཡུག་ཏུ་བྱེད་པ་དང་། ཕལ་ཆེར་ནི་དྲང་སྲོང་ངན་པའི་རྣམ་ཐར་བཞིན་སྨྲ་བཅད་ཀྱི་བརྟུལ་ཞུགས་བཟུང་སྟེ་གནས་པ་ལས་ཆོས་དང་མཐུན་པའི་ལན་འདེབས་པར་སྤོབས་པ་སུ་ཡང་ཡོད་པ་མ་ཡིན་ན། དིང་སང་མཚན་མ་ངན་པའི་ཚིག་བདེན་མེད་དུ་མ་ཞིག་ཕྲེང་དུ་བསྒྲིགས་ཏེ་སྨྲ་བ་ནི། གལ་ཏེ་ཆོས་ཀྱི་གྲགས་པ་ཡི། ། སྨྲ་བའི་ཉི་མ་ནུབ་པ་ན། །
ཆོས་རྣམས་གཉིད་ལོག་ཡང་ན་ཤི ། ཆོས་མ་ཡིན་རྣམས་ད་གཟོད་ལོང་། ། ཞེས་གསུངས་པ་དེ་འདྲ་བའི་ཐོག་ཏུ་བབས་པར་སྣང་ངོ་། ། སྨྲས་པ། མི་ཤེས་ལུང་དང་རིགས་པ་ཡི། ། ཚིག་ཕྲེང་ངལ་བ་ལྷུར་བྱས་ཀྱང་། ། བླུན་པོའི་ཁ་ཤགས་ཇི་བཞིན་དུ། ། རང་གིས་རང་ཉིད་ཕམ་པར་བྱས། ། རྒོལ་བ་བརྒྱད་པ་ནི། བཟའ་བའི་དམ་ཚིག་མེད་པ་རྣམས། །
ཞེས་སྨྲས་ནས། དེའི་རྒྱས་བཤད་དུ་གཞན་དག་ན་རེ། དབང་བསྐུར་རབ་གནས་ཀྱི་དུས་སུ་སྡོམ་བརྩོན་རབ་བྱུང་རྣམས་ཀྱི་ཚོགས་འཁོར་མི་བྱེད་དེ། ཆོས་ཀྱི་རྗེ་ས་སྐྱ་པཎྜི་ཏས་བཀག་པའི་ཕྱིར་རོ་ཞེས་འདོད་དོ། ། དེ་མི་འཐད་པ་ནི་ཆོས་རྗེ་རང་གི་ལུང་དང་འགལ་བ་དང་། རྗེ་བཙུན་ཆེན་པོའི་ལུང་དང་འགལ་བས་སོ་ཞེས་སུན་འབྱིན་པའི་ཚེ། ཆོས་ཀྱི་རྗེས་རབ་བྱུང་ལ་དཔའ་བོའི་སྟོན་མོ་དགོས་པར་བསྟན་ཞིང་། དཔའ་བོའི་སྟོན་མོ་དེ་ཚོགས་འཁོར་གྱི་དབྱེ་བར་མངོན་རྟོགས་ལྗོན་ཤིང་དུ་གསུངས་ཤིང་། ཆོས་རྗེ་རང་གིས་ཀྱང་གསུངས། ཕྱོགས་སྔ་མ་ནི་དུས་ཁྱད་པར་ཅན་གྱི་དུས་སུ་དཔའ་བོའི་སྟོན་མོ་ཡང་མི་བྱེད་པས་བཟའ་བའི་དམ་ཚིག་ལས་ཉམས།
ཆོས་རྗེས་བཤད་པ་ནི་ཀླུ་སྒྲུབ་ནས་ཇོ་བོ་དང་ཁ་ཆེ་པཎ་ཆེན་སོགས་ཀྱི་ལུགས་ཡིན་པས་ས་སྐྱ་པའི་རང་ལུགས་མ་ཡིན་ཞེས་དང་། དུས་ཁྱད་པར་ཅན་གྱི་ཚེ་རབ་བྱུང་གི་ཚོགས་འཁོར་མ་བྱས་ན་རྩ་ལྟུང་བཅུ་གསུམ་པར་འགྲོ་བ་འཁྲུལ་སྤོང་གི་དགོངས་པ་ཡིན་ནོ། ། ཞེས་སྨྲ་ཞིང་རྒོལ་བར་བྱེད་དོ། ། ལན་ལ་གསུམ་སྟེ། རྒོལ་བས་ཚིག་ལ་ནང་འགལ་སྤོང་བ། གོང་མའི་གསུང་ལ་དོགས་པ་དཔྱད་པ། དངོས་ལན་བཏབ་པ་འཕྲོས་དང་བཅས་པའོ། ། དང་པོ་ལ་གསུམ་སྟེ། རྒོལ་བས་དངོས་རྟགས་མ་ཕྱེད་པས་ས་པཎ་གྱི་གསུང་པ་ནང་འགལ་བསྒྲུབ། སྤྱི་གསལ་འདྲེས་པས་རྗེ་བཙུན་གྱི་གསུང་ལ་ནང་འགལ་བསྒྲུབ།
ཅལ་ཅོལ་མང་པས་ཀླུ་སྒྲུབ་སོགས་རྩ་ལྟུང་ཅན་དུ་བསྒྲུབ་པའོ། ། དང་པོ་ནི། ཁྱེད་ཀྱིས་རབ་བྱུང་ལ་ཚོགས་འཁོར་བྱ་དགོས་སྟེ། ཆོས་རྗེས་དེ་ལ་དཔའ་བོའི་སྟོན་མོ་དགོས་པར་བསྟན་པ་གང་ཞིག དཔའ་བོའི་སྟོན་མོ་དེ་ཚོགས་འཁོར་གྱི་དབྱེ་བར་ལྗོན་ཤིང་ལས་དང་། ཆོས་རྗེ་རང་གཉིས་ཆར་གྱིས་བཤད་པའི་ཕྱིར། ཞེས་པ་དེ་ལ་འདི་ལྟར། ལྗོན་ཤིང་ལས་ཚོགས་འཁོར་གྱི་དབྱེ་བར་བཤད་པའི་ཚོགས་འཁོར་ཡིན་ན། ས་སྐྱ་པ་རང་ལུགས་ཀྱི་ཚོགས་འཁོར་ཡིན་དགོས་པར་ཐལ། ལྗོན་ཤིང་ལས་བཤད་པའི་ཚོགས་འཁོར་ཡིན་ན་ས་སྐྱ་པ་རང་ལུགས་ཀྱི་ཚོགས་འཁོར་ཡིན་དགོས་པའི་ཕྱིར།
རྟགས་ཁྱབ་གྲུབ་མཐའ་ལ་སོང་བ་ཨེ་ངེས། འདོད་ན། ཆོས་རྗེས་བཤད་པའི་དཔའ་བོའི་སྟོན་མོ་ཆོས་ཅན། དེར་ཐལ། དེའི་ཕྱིར། འཁོར་གསུམ་ཆར་ལ་ལན་མེད་དོ། ། གཞན་ཡང་དེ་ཆོས་ཅན། རྣལ་འབྱོར་པའི་བྱ་བའི་ཚོགས་འཁོར་ཡིན་པར་ཐལ། ལྗོན་ཤིང་ལས་གསུངས་པའི་ཚོགས་འཁོར་མཚན་ཉིད་པ་ཡིན་པའི་ཕྱིར། རྟགས་ཁས།
འདོད་ན་མ་ཡིན་པར་ཐལ། རབ་བྱུང་གི་བྱ་བའི་དཔའ་བོའི་སྟོན་མོ་ཡིན་པའི་ཕྱིར། དེ་གཉིས་ཀྱི་ཁྱབ་འབྲེལ་ནི། རྣལ་འབྱོར་པའི་བྱ་བའི་ཚོགས་འཁོར་མཚན་ཉིད་པ་དང་། རབ་བྱུང་གི་བྱ་བའི་རྗེས་མཐུན་པ་གཉིས་སོ་སོར་ཕྱེ་སྟེ་བཤད་པ་ལས་ཤེས་སོ། ། གཉིས་པ་ནི། རབ་བྱུང་གི་དཔའ་བོའི་སྟོན་མོ་བྱར་རུང་བས། ཚོགས་འཁོར་བྱར་རུང་དགོས་ན། འདི་ལྟར་རྗེ་བཙུན་གྱི་བཤད་པའི་དཔའ་བོའི་སྟོན་མོ་དེ་ཚོགས་འཁོར་མཚན་ཉིད་པར་ཡིན་པར་ཐལ། དེ་དེའི་དབྱེ་བ་ཡིན་པའི་ཕྱིར།
འདོད་ན། རྣལ་འབྱོར་ཕོ་མོ་གཉིས་ཀ་ཚོགས་པའི་འཁོར་ལོ་ཡིན་པར་ཐལ། ཚོགས་འཁོར་མཚན་ཉིད་པ་ཡིན་པའི་ཕྱིར། ཁྱབ་སྟེ། ལྗོན་ཤིང་ལས། རྣལ་འབྱོར་ཕོ་མོ་གཉིས་ཀ་ཚོགས་ན་ཚོགས་ཀྱི་འཁོར་ལོ། དཔའ་བོ་འབའ་ཞིག་ཚོགས་ན་དཔའ་བོའི་སྟོན་མོ། དཔའ་མོ་འབའ་ཞིག་ཚོགས་ན་དཔའ་མོའི་སྟོན་མོར་བཤད་པའི་ཕྱིར། གཞན་ཡང་དཔའ་བོའི་སྟོན་མོ་ཚོགས་འཁོར་མཚན་ཉིད་པ་ཡིན་ན། ཕྱོགས་སྔ་མ་ནི་དུས་ཁྱད་པར་ཅན་ལ་དཔའ་བོའི་སྟོན་མོ་ཙམ་ཡང་མི་བྱེད་ཅེས་པའི་ཡང་སྒྲས་གང་གཅོད་པ་ཡིན་སྨྲ་དགོས་སོ།
གསུམ་པ་ནི། དུས་ཁྱད་པར་ཅན་གྱི་ཚེ་རབ་བྱུང་གི་ཚོགས་མ་བྱས་ན་རྩ་ལྟུང་འབྱུང་བ་འཁྲུལ་སྤོང་གི་དགོངས་པ་ཡིན་ན། ཆོས་རྗེས་བཤད་པའི་ཀླུ་སྒྲུབ་ནས་ཆོས་རྗེ་རང་གི་བར་མཐའ་དག་རྩ་ལྟུང་ཅན་དུ་ཐལ། དུས་ཁྱད་པར་ཅན་ལ་ཚོགས་འཁོར་མཚན་ཉིད་པ་མི་མཛད་པའི་གང་ཟག་ཡིན་པའི་ཕྱིར། གཏན་ཚིགས་གྲུབ་སྟེ་དེ་གཉིས་ཀྱི་ཟླས་ཕྱེ་བའི་ཚོགས་འཁོར་རྗེས་མཐུན་པ་ཁོ་ན་མཛད་པ་པོའི་གང་ཟག་ཡིན་པའི་ཕྱིར། ཁྱབ་སྟེ། དེ་དག་གི་མཛད་བྱ་རྗེས་མཐུན་པ་ཁོ་ན་ཡིན་ན་མཚན་ཉིད་པ་ཡིན་པར་འགལ་བའི་ཕྱིར་རོ། ། གཞན་ཡང་ཁྱོད་ཀྱིས་ཁོ་བོ་ཅག་དབང་བསྐུར་རབ་གནས་སོགས་ཀྱི་ཚེ་དཔའ་བོའི་སྟོན་མོ་ཙམ་ཡང་མི་བྱེད་པ་ངེས་པ་ཅན་སུ་ཞིག་ལས་ཐོས། ཁྱོད་ལྟར་དུ་ཤ་ཆང་དང་ཕྱི་དྲོའི་ཁ་ཟས་གང་འབྱོར་ཞིག་ལ་ནང་མཆོད་བྱིན་རླབས་ཤིག་བྱས་ནས་བག་མེད་དུ་བསྟེན་པ་ལ་འཇིག་རྟེན་པ་དག་འཁྲུལ་གཞི་བསྐྱེད་པའི་ཕྱིར་ཚོགས་འཁོར་བྱེད་དོ་ཞེས་དྲིལ་ཆེན་པོ་སྒྲོག་པར་བྱེད་དམ། གལ་ཏེ་མི་བྱེད་པར་གྲགས་པས་སོ་སྙམ་ན་གྲགས་པ་ཙམ་གྱི་རྗེས་སུ་འབྲངས་ཏེ་དགག་བསྒྲུབ་བྱས་པའི་ཕྱིར་རང་ཉིད་དཔྱོད་ལྡན་མ་ཡིན་པར་བསྒྲུབ་པའོ། །
གཉིས་པ་ནི། འོ་ན་རབ་བྱུང་གི་དཔའ་བོའི་སྟོན་མོ་བྱར་རུང་ན། དེས་ཚོགས་འཁོར་གྱི་དབྱེ་བ་བཤད་པས་ཁྱེད་ལ་འགལ་ལོ་སྙམ་ན་མི་འགལ་ཏེ། ལྗོན་ཤིང་ལས་དཔའ་བོའི་སྟོན་མོ་ཚོགས་འཁོར་གྱི་མིང་དོན་ལས་ཕྱེ་བའི་ཡ་གྱལ་དུ་བཤད་ཀྱང་། དབྱེ་བའི་ཡ་གྱལ་ཡིན་ན་དབྱེ་གཞི་དེ་ཡིན་མི་དགོས་ཏེ། དཔེར་ན་བདེན་གཉིས་ཀྱི་དབྱེ་གཞི་འཇིག་རྟེན་པའི་བློ་ཙམ་དང་ཤེས་བྱ་ཙམ་ཡིན་པར་བཤད་ཀྱང་། དོན་དམ་བདེན་པ་དེ་གཉིས་གང་ཡང་མ་ཡིན་པ་བཞིན་ནོ། ། དེས་ན་རྗེ་བཙུན་གྱི་དབྱེ་གཞི་ཡ་གྱལ་དུ་བཤད་པ་དེ་ཐམས་ཅད་ཚོགས་འཁོར་མཚན་ཉིད་པ་ཡིན་པར་ཞལ་གྱིས་བཞེས་པ་མ་ཡིན་ཏེ། གལ་ཏེ་ཡིན་ན་རྗེ་བཙུན་ཉིད་ཀྱིས་ཚོགས་འཁོར་ལ་རྣལ་འབྱོར་ཕོ་མོ་གཉིས་ཀ་ཚོགས་དགོས་པར་བཤད་པ་དང་ནང་འགལ་དུ་འགྱུར་བའི་ཕྱིར་དང་། དེ་གཉིས་མ་ཚོགས་ན་ཚིམ་པ་དྲུག་པ་དངོས་ཀྱང་བྱར་མེད་པས།
ཚོགས་འཁོར་མཚན་ཉིད་པའི་དོན་མི་གནས་པའི་ཕྱིར། མདོར་ན་ཚོགས་འཁོར་མཚན་ཉིད་པ་དང་། རྗེས་མཐུན་པར་འཇོག་པ་ནི་ཚིམ་པ་དྲུག་པ་དངོས་སུ་བྱར་ཡོད་མེད་ཀྱི་ཁྱད་པར་ལས་རབ་ཏུ་ཕྱེ་བ་ཡིན་ལ། དེ་ལྟར་ཡིན་པ་དེའི་ཕྱིར་ལས་རྒྱ་ལ་བརྟེན་ནས་རྫོགས་རིམ་གྱི་ཡེ་ཤེས་དངོས་སུ་བསྐྱེད་དེ། ལུས་སེམས་ལྷན་སྐྱེས་ཀྱི་བདེ་བས་ཚིམ་པར་བྱར་ནུས་པའི་རྣལ་འབྱོར་པ་ཁོ་ནས་ཚོགས་འཁོར་བྱ་བ་དང་། དེ་འདྲ་བའི་ནུས་པ་མེད་ན་ཁྱིམ་པ་རྡོར་འཛིན་ཡིན་ཡང་ཆགས་པའི་རྣམ་རྟོག་དང་བཅས་པའི་ཕྱིར། ། ཐ་མལ་པའི་འཛག་བདེ་ཡིན་གྱི། འགྱུར་མེད་ཀྱི་བདེ་བ་མ་ཡིན་པས་ཚོགས་འཁོར་མཚན་ཉིད་པ་བྱར་མེད་པ་དང་། རབ་བྱུང་རྡོ་རྗེ་འཛིན་པ་ནི་བཤད་མ་ཐག་པའི་ནུས་པ་དང་ལྡན་ཞིང་ཇི་ཙམ་བཟང་ཡང་བསྟན་པ་ལ་གཅེས་སྤྲས་སུ་བྱ་བའི་ཕྱིར། དེ་འདྲ་བའི་སྤྲོས་བཅས་ཀྱི་སྤྱོད་པ་དངོས་སུ་མི་མཛད་པ་ཡིན་ནོ། །
དོན་དེ་ལ་དགོངས་ནས་མཁྱེན་རབ་དབང་ཕྱུག་གིས་རྣལ་འབྱོར་པས་བྱ་བའི་ཚོགས་འཁོར་མཚན་ཉིད་པ་དང་། རབ་བྱུང་གིས་བྱ་བའི་ཚོགས་འཁོར་རྗེས་མཐུན་པ་གཉིས་སུ་ཕྱེ་སྟེ་བཤད་པ་ཡིན་ནོ། ། དེ་བཞིན་དུ་གྲུབ་པའི་དབང་ཕྱུག་ཆེན་པོ་ཌོམྦྷི་ཧེ་རུ་ཀས་ཀྱང་དཔའ་བོ་དང་བྲལ་བའི་དཔའ་མོ་དང་། དཔའ་མོ་དང་བྲལ་བའི་དཔའ་བོ་དག་གི་ཚོགས་ཀྱི་འཁོར་ལོ་བསྐོར་བར་མི་བྱའོ་ཞེས་བཤད་པ་ཡིན་པས། ཚོགས་འཁོར་གྱི་མིང་དུ་བཏགས་པ་མཐའ་དག་ཚོགས་འཁོར་མཚན་ཉིད་པར་སེམས་པ་ནི་བྲམ་ཟེའི་ཁྱིའུ་ལ་མེར་བཏགས་པ་དང་། བཙོ་བསྲེག་གི་བྱ་བ་རེ་བ་ལྟར་རྣམ་པར་འཁྱམས་པ་ཡིན་ནོ། ། དེས་ན་འཁྲུལ་སྤོང་ལས། ཚོགས་ཀྱི་གྲལ་དུ་ཐུན་མོང་གི་རྒྱུ་བཞི་གང་རུང་སྔོན་དུ་འགྲོ་བས་ཚོགས་རྫས་སྟོབས་པ་མི་གཙང་བའམ། སྡོམ་པ་འོག་མའི་བཅས་པ་དང་འགལ་དུ་དོགས་པས་དྭངས་དུ་མི་ལེན་ན་རྩ་ལྟུང་དུ་བཤད་ཀྱི། རབ་བྱུང་གི་དུས་ཁྱད་པར་ཅན་ལ་ཚོགས་འཁོར་མཚན་ཉིད་པ་མ་བྱས་ན་རྩ་ལྟུང་དུ་འགྱུར་བ་འཁྲུལ་སྤོང་གི་དགོངས་པ་ཡིན་ཞེས་པ་ནི་ཧ་ཅང་རྨོངས་ཚབ་ཆེས་པའི་གཏམ་ཡིན་པས་ཐར་པ་དོན་དུ་གཉེར་བའི་བློ་གྲོས་ཅན་རྣམས་ཀྱིས་བག་ཟོན་གྱིས་ཤིག
གསུམ་པ་ལ་གཉིས་ཏེ། སྐབས་དོན་གྱི་དངོས་ལན་དཔྱིས་ཕྱིན་པ་དང་། འཁྲུལ་མེད་ཀྱི་ལུང་ཁུངས་རྒྱས་པར་བཤད་པའོ། ། དང་པོ་ནི། རྗེ་ཐམས་ཅད་མཁྱེན་པ་ཉིད་ཀྱིས་མཛད་པའི་བླ་ཆེན་ཆོས་རིན་དཔལ་བའི་དྲིས་ལན་དེ་ཉིད་ཀྱིས་འདིའི་ལན་ཡང་ཐེབ་པས། འདི་ལྟར་ཚོགས་འཁོར་སོགས་ཀྱི་ཞལ་ཏ་རྣམས་ལ་ཞུ་བ་མདོར་བསྡུས་ཏེ་ཕུལ་ན། ཚོགས་འཁོར་བྱེད་མཁན་གྱི་གང་ཟག་དེ་དགེ་སློང་སོགས་རབ་བྱུང་ཡིན་ནམ། རྣལ་འབྱོར་པ་ཡིན། འདི་གཉིས་ལས་མི་འདའ་ལགས། དང་པོ་ལྟར་ན་ཚོགས་རྫས་ལ་ཚིམ་ཚིམ་དུ་ལོངས་མི་སྤྱོད་པ་དེ་ཆོས་རྗེའི་དགོངས་པ་ཡིན་པ་ཁྱེད་རང་གིས་ཞལ་གྱིས་བཞེས་ཚར།
དེའི་ཚེ་འོ་སྐོལ་རྣམས་ཆོས་གོས་འཛིན་པའི་རབ་བྱུང་ལགས་མོད། གཉིས་པ་ལྟར་ན་རང་རྒྱུད་ལ་ཡེ་ཤེས་རྒྱས་པའི་ཐབས་སུ་ཚོགས་འཁོར་ལྐོག་ཏུ་བྱ་བ་དང་། གདུལ་བྱ་གཞན་མ་དད་པ་བཟློག་པའི་ཕྱིར་དུ་དངོས་སུ་བྱེད་པ་གཉིས་ལས་མ་འདས། དང་པོ་ལྟར་ན་བསྐྱེད་རིམ་གྱི་ཏིང་ངེ་འཛིན་གྱིས་ཐ་མལ་གྱི་སྣང་ཞེན་འགོག་ནུས་པ་གཅིག་དགོས་པར་ཆོས་རྗེས་དཔེ་དང་བཅས་ཏེ་གསུངས། འདི་ལྟ་བུའི་ཡོན་ཏན་བདག་ལ་མེད། རང་རེའི་གསུང་ཡིན་ན་ཐ་མལ་གྱི་སྣང་ཞེན་དང་། རྫས་ལ་དག་མ་དག་གི་རྟོག་པ་མ་སྤངས་པའི་ཚོགས་འཁོར་བྱེད་མཁན་སུ་ཡོད་གསུངས་གདའ་བ། དེ་ལྟ་བུའི་ནུས་པ་ཡོད་ན་སྐྱབས་སུ་མཆི། འོན་ཀྱང་ཡོན་ཏན་འདི་ཐོབ་པར་ཞལ་གྱི་བཞེས་པའི་སྔགས་འཆང་རྣམས་ཚོགས་འཁོར་བྱེད་པའི་དྲུང་དུ། ལུག་ཤ་བཟང་པོ་གཅིག་དང་།
ཁྱི་ཤ་རུལ་པ་གཅིག་ཕུལ་ན་བཟང་ངན་གྱི་རྟོག་པ་འདུག་མི་འདུག་མངོན་སུམ་གྱིས་གྲུབ་པ་མཆི། གཉིས་པ་ལྟར་ན་གཞན་གསང་སྔགས་ལ་མི་མོས་པ་བཟློག་པའི་དོན་དུ་སྐྱེ་བོ་མང་པོའི་དབུས་སུ་དྲི་ཆེན་ལ་སོགས་པའི་མ་དག་པའི་རྫས་རྣམས་དག་པའི་རྫས་སུ་དངོས་སུ་བསྒྱུར་ནས་གཞན་གྱི་མ་དད་པ་དངོས་སུ་བཟློག་ནུས་པའི་རྣལ་འབྱོར་པ་ཆེན་པོས་བྱེད་པར་བཤད་ཀྱི། དེ་རྣམས་མི་ནུས་ན་བྱེད་པར་མ་བཤད་གདའ། དེས་ན་བདག་གིས་ཉན་ཐོས་ཀྱི་སྒོར་ཞུགས་པ་དང་། རྡོ་རྗེ་ཐེག་པའི་རྣལ་འབྱོར་པ་ལའང་སོ་ཐར་གང་རུང་གི་སྒོར་ཞུགས་པ་ཅིག་ངེས་པར་དགོས་པར་དོན་ལ་གནས་ཤིང་། རྗེ་ཡབ་སྲས་ཀྱི་གསུང་རབ་ལས་ཀྱང་འབྱུང་ལ། རྣལ་འབྱོར་པ་ཆེ་ཆུང་གཉིས་ཀའི་ཡོན་ཏན་གང་དང་ཡང་མི་ལྡན་ཞིང་། རྟེན་ཆོས་གོས་འཛིན་པར་སོང་བས་རང་གི་རྒྱུད་ཚོད་དང་མཐུན་པའི་སྤྱོད་པ་ཉམས་སུ་བླངས་པ་ལགས། ཡང་དྲུང་པའི་གསུང་ཡིག་ཏུ་ཐ་མལ་པའི་འཁྲིག་པ་དང་། ལྷན་ཅིག་སྐྱེས་པའི་ཡེ་ཤེས་གཉིས་ངོ་འཕྲོད་མ་འཕྲོད་མ་གཏོགས་པ་ཁྱད་མེད་གསུངས་པ་ནི།
བྱང་ཆུབ་བསྒྲུབ་པ་ལ་གེགས་བྱེད་ཀྱི་ནོར་པ་ཆེན་པོ་ལགས་པས། བདག་གི་ཞུ་ཡིག་འདི་སླེབ་ཕྱིན་ཆད་གྲུབ་མཐའ་འདི་ཞལ་ནས་འདོན་པ་ལྟ་ཞོག ཐུགས་ལའང་སྐད་ཅིག་ཙམ་ཡང་མི་འཆང་བ་ཞུ། འདིའི་རྒྱུ་མཚན་དབང་པོ་གཉིས་བྱུང་བདེ་བ་ནི། དེ་ཉིད་ཡིན་ཞེས་སྐྱེ་ངན་སྨྲའི། དེ་ནི་བདེ་བ་ཆེ་ཉིད་དུ། ། རྒྱལ་བ་མཆོག་གིས་མ་གསུངས་སོ། ། ཞེས་ལུང་དུ་དྲངས་ནས་དགག་པ་ཡང་ཡང་མཛད་པ་མ་གཟིགས་ལགས་སམ། གྲུབ་མཐའ་འདི་མུ་སྟེགས་ཀྱི་གསང་སྔགས་པ་རྣམས་ཀྱི་འདོད་པ་ཡིན་པར་སློབ་དཔོན་མཻ་ཏྲི་པས་བཤད་པ་གདའ་ཞིང་། བོད་དུ་རྔོག་ཆོས་རྡོར་བཞེད་པ་ལ་རྗེ་ས་སྐྱ་པ་ཡབ་སྲས་རྣམས་ཀྱི་དགག་པ་མཛད་པ་དེ་ལགས་མོད།
སྤྱིར་དིང་སང་གི་སྔགས་པ་རྣམས་ཀྱི་མི་འགྱུར་བའི་བདེ་བ་དང་འཛག་པའི་བདེ་བ་གཉིས་ཤན་མ་ཕྱེད་པར་གདའ། ལྷན་ཅིག་སྐྱེས་པའི་ཡེ་ཤེས་ཡིན་ན་རྒྱུ་མི་འགྱུར་བའི་བདེ་བ་ལས་བྱུང་བས་ཁྱབ་ལགས་སོ། ། ཞེས་གསུངས་པ་དེ་ཉིད་ཆོས་ཀྱི་རྗེ་མཁྱེན་རབ་དབང་ཕྱུག་གི་དགོངས་པ་ཕྱིན་ཅི་མ་ལོག་པ་ཡིན་པས་ཤེས་ལྡན་དག་གི་ལག་ལེན་རྒྱུད་སྡེ་དང་མཐུན་པར་བྱ་དགོས་ཀྱི། བཤེས་གཉེན་ངན་པ་གདོན་གྱིས་ཟིན་པའི་བསླབ་ཅོལ་གྱི་རྗེས་སུ་མི་འབྲངས་བ་གལ་ཆེའོ། ། གཉིས་པ་ལ་གསུམ་སྟེ། ཚོགས་འཁོར་མཚན་ཉིད་པ་རྣལ་འབྱོར་པས་བྱ་དགོས་པའི་ལུང་། རབ་བྱུང་གི་བྱར་མི་རུང་བའི་ལུང་། ཚོགས་རྫས་ཀྱི་ཤ་ཆང་རྒྱུད་སྡེ་ལས་བཤད་པ་དགོས་པའི་ལུང་ངོ་། དང་པོ་ནི། འོ་ན་ཚོགས་ཀྱི་འཁོར་ལོ་མཚན་ཉིད་པ་བྱེད་པ་ལ་ངེས་པར་རྣལ་འབྱོར་པ་ནུས་པ་ཅན་དགོས་པར་གང་ནས་བཤད་ཅེ་ན།
དཔལ་དུས་ཀྱི་འཁོར་ལོའི་འགྲེལ་པར། འདི་བྱིས་པའི་སྐྱེ་བོ་རྣམས་ཀྱིས་བརྗོད་པར་བྱ་བ་གང་ཡིན་དེ། དེ་བས་རྒྱུད་ཀྱི་རྒྱལ་པོ་ཐམས་ཅད་ལས་བདུད་རྩི་ལྔ་ལ་སོགས་པ་རྣམས་བཟའ་བར་བྱ་བ་གསུངས་པ་དེ་ནི་བདེན་ཏེ། འོན་ཀྱང་རྣལ་འབྱོར་པ་རྣམས་ཀྱི་ཡིན་གྱི། ཐ་མལ་པའི་སེམས་ཅན་རྣམས་ཀྱི་ནི་མ་ཡིན་ནོ། ། གང་དག་གི་སྔགས་ཀྱིས་སྟོབས་སམ། བསམ་གཏན་གྱིས་སྦྱངས་པ་བྱས་པ་དང་། རྟོགས་པ་བྱས་པ་དང་། རབ་ཏུ་འབར་བར་བྱས་པ་དང་། བདུད་རྩིར་བྱས་པའི་དུག་རྣམས་ནི་དུག་མེད་པར་འགྱུར་བ་དང་།
ཆང་རྣམས་ནི་འོ་མར་འགྱུར་བ་དང་། དུག་གི་ཆུ་ལ་སོགས་པའི་གདུག་པ་རྣམས་དང་། སེམས་ཅན་རྣམས་ལ་འཆི་བ་སྟེར་བར་བྱེད་པ་ལ་སོགས་པ་རྣམས་ནི་བཅུད་ལེན་དུ་འགྱུར་བ་དང་། རུས་པ་རྣམས་ནི་མེ་ཏོག་ཏུ་འགྱུར་བ་དང་། སོ་རྣམས་ནི་མུ་ཏིག་གི་འབྲས་བུར་འགྱུར་བ་དང་། ཐོད་པ་ནི་པདྨར་འགྱུར་བ་དང་། ཤ་ནི་པུ་ཏྲ་ཀེ་ཤར་འགྱུར་བ་དང་། ཁྲག་ནི་སིཧླ་ཀར་འགྱུར་བ་དང་། གཅི་བ་ནི་གླ་རྩིར་འགྱུར་བ་དང་། ཁུ་བ་ནི་ག་པུར་དུ་འགྱུར་བ་དང་།
གཤང་བ་ནི་གཞི་མཉམ་དུ། བ་སྤུ་རྣམས་ནི་གུར་གུམ་གྱི་གེ་སར་དུ་འགྱུར་བ་སྟེ། དེ་ལྟར་གདུག་པའི་རྫས་དུ་མ་རྣམས་ནི་གདུག་པའི་རང་བཞིན་ཡོངས་སུ་བཏང་བའི་ཕྱིར་སྦྱང་བ་བྱས་པ་དང་། རྟོགས་པ་བྱས་པ་དང་། རབ་ཏུ་འབར་བར་བྱས་པ་དང་། བདུད་རྩིར་བྱས་པ་རྣམས་རང་བཞིན་གྱིས་ཟོས་པ་ཡང་ལུས་ལ་སྟོབས་ཆེན་པོ་རྒྱས་པར་བྱེད་པར་འགྱུར་རོ། ། གཤང་བ་ལ་སོགས་པ་རང་བཞིན་གྱིས་དག་པ་རྣམས་ལུས་ལ་བྱུགས་པ་ནི་མཆོག་གི་དྲི་རབ་ཏུ་ལྡང་བར་བྱེད་དོ། ། དེའི་ཕྱིར་རྣལ་འབྱོར་པ་རྣམས་ཀྱིས་དེ་བཞིན་གཤེགས་པས་གསུངས་པ་རྣམས་ཏེ། གཞན་ལྷ་དང་སྔགས་མ་བསྒྲུབ་པ་བཀླགས་པས་རྨོངས་པ་མཁས་པའི་མངོན་པའི་ང་རྒྱལ་དང་ལྡན་པ་ཆུ་སྐྱར་གྱི་རྒྱུ་མ་འཛིན་པ། ཚོགས་ཁང་དང་གཙུག་ལག་ཁང་གི་རྫས་ལ་མངོན་པར་ཆགས་པ་དང་ལྡན་པ།
ཡི་དྭགས་དང་དམྱལ་བའི་སྐྱེ་བར་སྐྱེ་བ་འབྱུང་བ། ངེས་པར་བཅིངས་པ། རང་གི་དོན་དང་གཞན་གྱི་དོན་ཉམས་པ། རྒྱུད་ལས་གསུངས་པའི་དོན་ལ་ཕྱིན་ཅི་ལོག་གི་དོན་སྟོན་པའོ། ། ཡོངས་སུ་བརྟག་པ་མི་བྱེད་པའི་སྐྱེ་བོ་བདུད་ཀྱི་རིགས་ཆེན་པོ་རྣམས་ཀྱིས་བཟའ་བ་ནི་བཅོམ་ལྡན་འདས་ཀྱི་གསུངས་པ་རྣམས་སུ་མི་འགྱུར་རོ། ། ཞེས་ལེགས་པར་བཀའ་སྩལ་ཏོ། ། གཉིས་པ་ནི། འོ་ན་སྦྱང་རྟོགས་འབར་གསུམ་ནུས་པའི་རབ་ཏུ་བྱུང་བ་རྣམས་ཀྱི་ཚོགས་འཁོར་དངོས་སུ་བྱས་པས་སྐྱོན་དུ་མི་འགྱུར་རོ་སྙམ་ན། མིན་ཏེ། བདེ་མཆོག་སྟོད་འགྲེལ་ལས།
གང་གི་ཚེ་དབང་བསྐུར་བ་ལ་སོགས་པའི་ཉིན་ཞག་ལ་བྱ་བའི་ཕྱིའི་དམ་ཚིག་གིས་ནི་ཤིན་ཏུ་སྦས་པས་བྱ་ཞིང་། ཕྱི་ནས་བླ་མ་དམ་པ་རྣམས་ཀྱིས་རིགས་ཀྱི་བུ་རྣམས་ལ་དགག་པར་བྱའོ། ། དགེ་སློང་རྣམས་ལ་ནི་དབང་བསྐུར་བའི་དུས་སུ་ཡང་སྦྱིན་པར་མི་བྱ་སྟེ། ཆོས་གོས་འཛིན་པ་རྣམས་ལ་བླ་མས་རང་གི་ཚིག་གི་ཐམས་ཅད་རབ་ཏུ་བསྟན་པར་བྱའོ། ། རྣམ་པ་གཞན་དུ་ན་བླ་མ་དམ་ཚིག་ལས་ཉམས་པར་འགྱུར་རོ། ། ཞེས་བཤད་པའི་ཕྱིར་རོ། ། དེས་ན་སྦྱང་རྟོགས་སྦར་གསུམ་དངོས་སུ་ནུས་ཀྱང་རབ་ཏུ་བྱུང་བའི་ཆ་ལུགས་འཛིན་པས་དེ་ལྟ་བུ་དངོས་སུ་བྱས་ན་རང་ཉིད་ལ་ཉེས་པར་མི་འགྱུར་ཡང་། ཐུབ་པའི་བསྟན་པ་ལ་གནོད་པའི་ཕྱིར་དངོས་སུ་མི་མཛད་པ་ཡིན་ནོ། ། དེ་ལྟར་ན་དབང་དུས་སུ་བཟའ་བའི་དམ་ཚིག་ཏུ་གསུངས་པ་དེ་དག་ཉམས་པར་འགྱུར་བ་མ་ཡིན་ནམ་སྙམ་ན། དུས་ཁྱད་པར་ཅན་གྱི་ཚེ་ནི་མཁྱེན་རབ་དབང་ཕྱུག་གིས་ཇི་སྐད་བཤད་པ་ལྟར་རྗེས་མཐུན་པའི་ཚུལ་གྱིས་ཉམས་སུ་བླངས་པས་ཆོག་ལ།
རྒྱུན་གྱི་བཟའ་བའི་དམ་ཚིག་ཏུ་ནི་ཆོ་ག་བཞིན་དུ་བསྒྲུབ་པའི་བདུད་རྩི་རིལ་བུ་ཇི་ཙམ་འབྱོར་པ་བསྟེན་པས་དག་བྱ་དེ་ལེགས་པར་ཁེགས་པ་ཡིན་ཏེ། འགྲེལ་ཆེན་དེ་ཉིད་ལས། རྣམ་པར་སྣང་མཛད་ལ་སོགས་པ་ལྔའི་རིལ་བུ་ཡུངས་ཀར་གྱི་ཚད་ཙམ་ཉི་མ་སོ་སོར་དམ་ཚིག་བསྟེན་པའི་དོན་དུའོ་ཞེས་གསུངས་པས་སོ། ། གསུམ་པ་ནི། སྤྱིར་རྡོ་རྗེ་ཐེག་པའི་གཞུང་ལས་བཤད་པའི་མཆོད་པའི་ཡོ་བྱད་དང་། ཚོགས་ཀྱི་རྫས་དང་རྫོགས་རིམ་བསྒོམ་པའི་ཚེ། ལུས་དུབ་པ་གསོ་བའི་ཕྱིར་དུ་གསུངས་པའི་ཤ་ནི་ཁ་ན་མ་ཐོ་བ་མེད་པའི་ཤ་ཁོ་ན་ཡིན་པས་ཁྱབ་སྟེ། བདེ་མཆོག་སྟོད་འགྲེལ་ལས། ད་ནི་འཇིག་རྟེན་པའི་དངོས་གྲུབ་བསྒྲུབ་པའི་ཕྱིར་ཕོ་ཉ་མོའི་ཀུན་ཏུ་སྤྱོད་པ་དང་། འཁོར་ལོ་འདུས་པ་ལ་བདུད་རྩི་རིལ་བུ་དང་།
གཡུལ་དུ་མཚོན་གྱིས་བསད་པ་ཁ་ན་མ་ཐོ་བ་དང་བྲལ་བའམ། ནད་ཀྱིས་ཤི་བའམ། ལས་ངན་པས་བསད་པ་ཡང་སྟེ། གོ་ཀུ་ད་ཧ་ན་ལ་སོགས་པ་རྣམས་དང་། ཉེ་བར་སྤྱོད་པ་ལྔ་ལ་སོགས་པ་རྣམས་ཀྱིས་ཕོ་ཉ་མོ་རྣམས་མཆོད་པའི་ཆོ་ག་ཕྱི་རོལ་དང་ནང་དུ་གསུངས་ཏེ། ཁྱད་པར་དུས་ལ་ཞེས་པ་ལ་སོགས་པས་སོ་ཞེས་དང་། ཡང་དུས་འཁོར་འགྲེལ་ཆེན་ལས། རྒྱུ་གང་གིས་ཕྱིར་མཚན་མ་དང་ཁ་ན་མ་ཐོ་བ་དང་བཅས་པས་སྲོག་གཅོད་པར་གྱུར་པ་རྒྱུད་དེའི་ཕྱིར་རྣལ་འབྱོར་པ་རྣམས་ཀྱི་མཚན་མ་མེད་པ་དང་། ཁ་ན་མ་ཐོ་བ་མེད་པ་གོ་ཀུ་ལ་སོགས་པ་བཟའ་བར་བཅོམ་ལྡན་འདས་ཀྱིས་གསུངས་སོ། ། འདིར་ཡུལ་གང་ན་འཇིག་རྟེན་པ་རྣམས་ཀྱིས་གང་བཟའ་བ་མ་ཡིན་པ་དང་།
གང་བཙོང་བ་མ་ཡིན་པ་གོ་ཀུ་ལ་སོགས་པ་རང་གི་ལས་ཀྱིས་ཤི་བ་དང་། གཡུལ་དུ་ལས་ངན་པའམ། རང་གི་སྐྱོན་གྱིས་ཆོམ་རྐུན་ལ་སོགས་པས་བསད་པ་དེ་རྣམས་རྣལ་འབྱོར་པས་བཟའ་བར་དེ་བཞིན་གཤེགས་པས་གསུངས་སོ། ། རྫས་ཀྱི་ཉོས་པ་ནི་མ་ཡིན་ཞིང་ཕ་མེས་ལ་སོགས་པ་དང་མཆོད་སྦྱིན་ལ་སོགས་པའི་བྱ་བ་ལ་བསད་པ་ཡང་མ་ཡིན་ཏེ། མཚན་མ་དང་བཅས་པའི་ཤ་བཟའོ་ཞེས་པ་ནི་དེ་བཞིན་གཤེགས་པས་མ་གསུངས་སོ། ། ཞེས་དང་། གསང་འདུས་རྩ་རྒྱུད་ལས། ཤ་ཆེན་དམ་ཚིག་མཆོག་གི་ནི། ཞེས་སོགས་ཀྱིས་འགྲེལ་ཆེན་སྒྲོན་གསལ་ལས། ཤ་ཆེན་ཞེས་བྱ་བ་ལ་སོགས་པ་གསུངས་ཏེ།
ཆེ་བ་ནི་མི་སྟེ། དེ་རྣམས་ཀྱི་ཤ་ནི་ཤི་བའི་རོ་ལས་བྱུང་བས་ན་དམ་ཚིག་མཆོག་སྟེ། དེས་གཏོར་མ་བྱིན་ལ། རྡོ་རྗེ་གསུམ་མཆོག་ཅེས་བྱ་བ་རང་གི་ལུས་བསྒྲུབ་པར་བྱས་ན་ནམ་མཁའ་ལ་གནས་པ་ཐོབ་པར་འགྱུར་རོ་ཞེས་སོགས་རྒྱ་ཆེར་བཤད་ནས། དོན་བསྡུ་བ་ན་ཁ་ན་མ་ཐོབ་བ་མེད་པའི་ཤ་མེད་ན་ཆོ་ག་བྱ་བ་བསྟན་པར་བྱ་བའི་ཕྱིར་ཤ་རྣམས་ཐམས་ཅད་ཅེས་བྱ་བ་ལ་སོགས་པ་གསུངས་ཏེ། དེ་ལྟར་བཤད་པའི་ཤ་རྣམས་མ་རྙེད་ན་བསྒོམས་པས་ཤ་རྣམས་བསྐྱེད་པར་བྱའོ། ། ཡང་ན་བག་ཕྱེ་ལ་སོགས་པ་ལ་མི་རོ་ལ་སོགས་པ་བྱས་ལ། དེའི་རང་གི་གཟུགས་ལས་སྲོག་དང་བྲལ་བར་བསམ་ནས། དེའི་མན་ངག་གིས་བསྒྲུབ་པར་བྱའོ། ། རྡོ་རྗེ་སྦྱོར་བ་སྟེ་མི་བཤིག་པའི་ཁ་ཟས་ཀྱི་ཆོ་ག་བཤད་མ་ཐག་པ་འདི་བྱས་ན་སྒྲུབ་པ་པོ་ལ་སངས་རྒྱས་ཐམས་ཅད་ཀྱིས་བྱིན་གྱིས་རློབས་པར་མཛད་ཅིང་།
མངོན་པར་འདོད་པའི་དོན་གྱི་དངོས་གྲུབ་ཐོབ་པར་འགྱུར་རོ། ། ཞེས་བྱ་བ་ལ་སོགས་པ་རྒྱུད་དང་གཞུང་འགྲེལ་ཚད་ལྡན་རྣམས་ལས་ཤིན་ཏུ་མང་བར་གསུངས་སོ། ། དེས་ན་ས་བཅུ་པའི་བྱང་ཆུབ་སེམས་དཔའ་པདྨ་དཀར་པོ་དང་། ཕྱག་ན་རྡོ་རྗེ་ལ་སོགས་པས་ཆོས་ཤིན་ཏུ་གསལ་བར་བཤད་པ་འདི་དག་རྒྱང་རིང་དུ་བོར་ནས། ལྟར་སྣང་བའི་ལུང་དང་རིག་པས་ཕྱིན་ཅི་ལོག་གི་གྲུབ་པའི་མཐའ་འཛུགས་པ་ནི། འདོད་སྲེད་ཅན་གྱི་གདོན་གྱིས་ཟིན་པའམ། ཤེས་པ་རང་བཞིན་དུ་མི་གནས་པའམ། མངོན་སུམ་ལ་སྨྱོན་པ་ཁོ་ན་ཡིན་པར་གོར་མ་ཆགས་སོ། ། དེ་བཞིན་དུ་དཀྱིལ་འཁོར་གྱི་ཆོ་ག་མཆོད་པ་དང་། རྣལ་འབྱོར་པ་རྣམས་ཀྱིས་བསྟེན་བྱར་གསུངས་པའི་ཆང་ཡང་རྒྱུད་སྡོམ་པ་འབྱུང་བ་ནས་ཇི་ལྟར་བཤད་པ་ལྟར།
གཙོ་བོའི་ཆོ་ག་ཚུལ་བཞིན་དུ་བྱས་པའི་བུར་ཆང་ངམ། ནས་ལ་སོགས་པ་རྒྱུད་སྡེ་ནས་བཤད་པ་དགོས་པ་ཡིན་གྱི། ཅི་ཡང་རུང་བའི་ཆང་གིས་ཚོགས་རྫས་བྱེད་པ་བཤད་པ་མེད་དོ། ། དེ་ལྟར་བཤད་པའི་ཤ་དང་ཆང་རྣམས་ཀྱང་དཔའ་བོའི་སྟོན་མོ་ལ་སོགས་པའི་ཚེ་ལྷའི་རྣལ་འབྱོར་བརྟན་པོ་དང་ལྡན་པས་ཅུང་ཟད་ཁ་ཚིམ་པ་ཙམ་བསྟེན་པ་ཡིན་གྱི། ཧ་ཅང་རྒྱས་པ་དང་ཏིང་ངེ་འཛིན་བརྟན་པོ་དང་མི་ལྡན་པའི་ལས་དང་པོ་པའི་རིག་པ་འཛིན་པ་དག་གིས་ཆོ་ག་ཙམ་ཤེས་པའི་གཏན་ཚིགས་ཀྱིས་ཅི་དགར་འཇུག་པ་དང་། འཛག་བདེ་དོན་གཉེར་གྱི་བློས་ཕྱག་རྒྱ་བསྟེན་པ་རྣམས་བཀག་པ་ཡིན་ཏེ། དུས་འཁོར་ལས། ཕྱག་རྒྱ་བསྒོམ་པའི་དོན་དུ་གསུངས་ཏེ་ཉིན་མཚན་དུས་སུ་ཆགས་པ་ཟད་པའི་དོན་ནི་མིན་པ་ཉིད་གསུང་གི་རྡོ་རྗེ་མཆོད་པའི་དོན་ཏེ། ངེས་པར་སྔགས་པ་རྣམས་ལ་མྱོས་བྱེད་གསུངས་པ་ཉིད་མ་ཡིན། ཞེས་དང་།
དེའི་འགྲེལ་པར། ད་ནི་ཕྱག་རྒྱ་ཞེས་པ་ལ་སོགས་པས་རྣལ་འབྱོར་པ་རྣམས་ཀྱི་ཕྱག་རྒྱ་དང་། མྱང་བ་དང་། ཁ་ཟས་དང་། རྒྱུ་བའི་ངེས་པ་གསུངས་ཏེ། འདིར་བཅོམ་ལྡན་འདས་ཀྱི་ཕྱག་རྒྱ་གསུངས་པ་ནི། བསྒོམ་པའི་དོན་དུ་རྣལ་འབྱོར་གྱི་ཕྱག་རྒྱ་གསུངས་པ་སྟེ། ཆགས་པ་ཟད་པའི་དོན་སྟེ། རྒྱུར་ཉིན་མཚན་དུ་བུད་མེད་དང་རོལ་བར་གསུངས་པ་ནི་མ་ཡིན་ནོ། ། དེ་བཞིན་དུ་ཆང་བཏུང་བ་ནི་ཅུང་ཟད་ཁ་ཚིམ་པར་བྱེད་པ་སྟེ།
བུམ་པ་ལ་སོགས་པ་བཞིན་དུ་མ་ཡིན་ཏེ། མྱོས་བྱེད་ནི་རྣལ་འབྱོར་གྱི་དབང་པོ་རྣམས་ལ་ཐར་པ་སྟེར་བར་བྱེད་པར་མི་འགྱུར་རོ། ། ཞེས་གསུངས་སོ། ། དེ་བཞིན་དུ་སློབ་དཔོན་ཆེན་པོ་ཛྙཱ་ན་ཀིརྟིས། གང་ཡང་འདི་སྐད་དུ་བཤད་པའི་དཀྱིལ་འཁོར་བའི་ཆོས་ཀྱི་དོན་མི་ཤེས་པར་དམ་ཚིག་དང་སྡོམ་པ་ལ་སོགས་པ་ཐོས་པ་ཙམ་ལ་བརྟེན་ཏེ། དགེ་བ་ལ་ལྷོད་པ་འབའ་ཞིག་ཏུ་མ་ཟད་ཀྱི། སངས་རྒྱས་བཅོམ་ལྡན་འདས་ཀྱི་ཁོ་བོ་རྣལ་འབྱོར་པ་རྣམས་ལ་རྗེས་སུ་གནང་བ་ཡིན་ནོ་ཞེས་སྒྲ་སངས་མཐོན་པོར་སྒྲོགས་ཤིང་ཆགས་པ་ལ་སོགས་པའི་དབང་དུ་གྱུར་པའི་སེམས་ཀྱི་རྒྱུད་ཀྱིས་མི་དགེ་བ་རྣམས་ཀྱང་བྱེད་པ་དེ་རྣམས་ནི་སངས་རྒྱས་བཅོམ་ལྡན་འདས་ལ་སྐུར་པ་བཏབ་ཅིང་བསླུས་པས་ཤིན་ཏུ་དམ་ཚིག་ཉམས་པའི་ཕྱིར་མནར་མེད་པ་ཉིད་དུ་ལྟུང་བར་འགྱུར་རོ། ། ཞེས་བཤད་པའི་ཕྱིར་རོ། ། དེ་བས་ན་གནས་སྐབས་སུ་བྱ་བའི་ཁྱད་པར་འདི་ལ་བསྙད་བཏགས་ཏེ་བག་མེད་པར་སྤྱོད་པ་དག་ནི། ལྷག་སྤྱོད་ཀྱི་ཏིང་ངེ་འཛིན་བསྒོམ་པའི་རྣམ་པར་ཐར་པ་དང་ཀུན་ཏུ་མཚུངས་པའོ། །
སྨྲས་པ། ཡང་དག་མགོན་གྱིས་མ་གཟིགས་པས། ། རྣམ་དག་དམ་པའི་ཚུལ་དོར་ནས། ། མ་དག་འཚོ་བ་དོན་གཉེར་བ། ། མཐའ་དག་ཚོགས་ཀྱི་ལན་ཡོད་མིན། ། མཇུག་གི ཆོས་ལྟར་བཅོས་ནས་ཆོས་མིན་བྱེད། ཞེས་སོགས་ཚིགས་སུ་བཅད་པ་གཅིག་ལ་རྒྱས་བཤད་མི་འདུག་ཀྱང་། དེའི་ལན་ནི། རྒྱལ་བ་ཉིད་ཀྱིས་ལེགས་པར་བཏབ་པ་ཡིན་ཏེ།
འཕགས་པ་དགེ་བའི་རྩ་བ་ཡོངས་སུ་བཟུང་བ་ཞེས་བྱ་བའི་མདོ་ལས། ཁོ་བོ་ཅག་གི་རྗེ་ཐམས་ཅད་མཁྱེན་པ་འདི་ལུང་བསྟན་པའི་མཇུག་ཏུ། གང་དག་ཕྱི་དུས་དགེ་སློང་རྣམས་འབྱུང་བ། ། རྩུབ་དང་གཏུམ་དང་ཤིན་ཏུ་རྩུབ་པ་ཡི། ། དགེ་སློང་གཞན་གྱིས་འདི་ལ་རྩོད་པར་འགྱུར། ། ཆོས་འདི་རྒྱལ་བས་གསུངས་པ་མ་ཡིན་ཞེས། ། འཇིག་རྟེན་ཕྱིན་ཅི་ལོག་ལ་ཀུན་དགའ་བལྟོས། ། ཞེས་དགེ་སློང་ལྟ་བ་དང་ཚུལ་ཁྲིམས་ལོག་པར་སྤྱོད་པ་རྣམས་ཀྱིས་ལུང་རིགས་ལྟར་སྣང་གི་སྒོ་ནས་རྩོད་པ་དག་འབྱུང་བར་ལུང་བསྟན་པའི་ཐོག་ཏུ་བབས་པས་འདི་ལྟ་བུ་སྨྲ་བ་དག རྗེ་ཐམས་ཅད་མཁྱེན་པ་འདི་ལ་ལྷག་པར་གུས་པའི་རྒྱུར་དཔྱོད་ལྡན་རྣམས་ཀྱིས་ངེས་པར་བྱའོ། ། འོན་ཀྱང་དིང་སང་བསྟན་པའི་སྙིགས་མ་ཆེས་ལྷག་པར་གྱུར་པས་སྨིན་གྲོལ་གྱི་ལམ་སྟོན་ནུས་པར་ཁས་འཆེ་བ་ཕལ་ཆེར་ཞིག་ཡོངས་རྫོགས་དགེ་བསྙེན་གྱི་བསླབ་པར་བྱ་བ་ཙམ་ལ་ཡང་འཁུ་འཁྲིག་ཟ་བ་ཤས་ཆེ་བར་སྣང་བས་ཚིག་འདི་རང་གཞན་ཀུན་ལ་གཟུ་བོར་གནས་པའི་བློས་བརྟགས་ཏེ་སྨྲས་པ་ཡིན་ན།
རྩོད་ཕྲེང་འདིའི་ནང་ན་འདི་ཉིད་ཁོ་ན་ལེགས་པར་བྱས་པ་ཡིན་ནོ། ། སྨྲས་པ། ཆོས་ཚུལ་འདི་ལ་སྦྱངས་སྦྱངས་པའི། ། བསྟན་འཛིན་གཞན་ལ་སྨོད་སྨོད་པ། ། དེ་དག་རྣམས་ཀྱིས་རང་རང་གི ། སྨྲ་བྱའི་གནས་ལ་ངེས་ངེས་ཀྱི། ། བསྒྲུབ་བྱེད་དོན་དུ་མནའ་བོར་བས། ། རང་གཞུང་ཟིན་པར་ཁས་འཆེ་བའི། ། ཐོས་ཆུང་རྣམས་ཀྱིས་རང་གིས་རང་། ། ལྷ་རྣམས་དགའ་བའི་གྲངས་སུ་བྱས། །
གསར་ཆུང་ཡིད་སྲུབ་རིགས་ཀྱི་ཚིག ། ཐུན་ཚགས་བསྡུས་པའི་སྨོད་པའི་མདའ། ། ཕྱོགས་འདིར་འཕེན་བརྩོན་སྲེད་ལྡན་དེ། ། འདོད་པའི་ཁྱིམ་དུ་གཉིད་བྱོས་ཤིག ། ཅེས་སྨྲའོ། ། ཨ་ཧོ་བཛྲ་ཛྙཱ། ཕྱོགས་ཀུན་འཕྲིན་ལས་ཟེར་གྱིས་འགེབས་ནུས་པའི། ། འོད་གསལ་ཉི་ཟླའི་སྣང་བ་འདི་མེད་ན། ། ཚུར་རོལ་མཐོང་བའི་སྲིན་བུ་མེ་ཁྱེར་གྱིས། ། ས་གསུམ་སྣང་བྱེད་དབང་པོ་བྱ་ནུས་སམ། །
སྔོན་དུས་རྟོག་གེའི་ཆང་གིས་རབ་མྱོས་པའི། ། ཕྱིར་རྒོལ་གླང་པོ་སྨྱོན་པའི་དོར་སྟབས་ཀྱིས། ། གསུང་ངག་མཚོ་སྐྱེས་རྩ་བ་དཀྲུགས་པའི་ཚེ། ། ཉེས་སྤོང་ལུང་རིགས་ཤེས་པ་འགའ་ཡོད་དམ། ། དེང་དུས་མཁས་མང་ངང་པའི་དེད་དཔོན་དང་། ། གཞན་ཟེར་དབྱངས་སུ་ལེན་པའི་བུང་བ་ཡང་། ། ཆོས་འདིའི་མཁའ་ལ་འདབ་བཟང་ཇི་བཞིན་དུ། ། འཕུར་ལྡིང་བྱེད་འདི་མགོན་དེའི་དྲིན་མིན་ནམ། ། གོང་མའི་བཞེད་གཞུང་མིང་གི་མཐར་བྱེད་ཅིང་། །

ལམ་བཟང་བསྒོམ་ལ་འགྱོད་ཚང་གཞུང་འཛུགས་པའི། ། འབྱུང་པོའི་རིགས་ལ་ཕེབས་པར་སྨྲ་བྱེད་ཅིང་། ། རང་སྡེ་སྨོད་རྣམས་གདོན་གྱིས་མ་བཏབ་བམ། རྒྱལ་པོའི་འཕྲིན་དང་གཡོ་སྒྱུའི་སྦྱོར་བ་ཡིས། ། འབད་པས་བསྒྲུབ་པའི་དད་པའི་རྗེས་འབྲང་གིས། ། སྒྲ་འཛིན་དབང་པོ་གཞན་སྨོད་ངུར་མོ་ཡིས། ། རྒྱུན་དུ་རྩེར་ལ་བསམ་སྦྱོར་གཞན་མེད་དམ། ། ཆོས་བརྒྱད་འཁོར་དང་ཁྱིམ་ལ་འཁྲོན་པ་ཡི། ། ཀུན་དཀྲིས་དབང་གིས་དགག་བསྒྲུབ་ཟོལ་སྦྱོར་མཁན། ། ལུས་མེད་འདོད་པའི་བདེ་བ་བསྒྲུབ་རྣམས་ལ། ། ཉུང་ངུའི་ཚིག་གིས་ལན་འདི་རིག་པར་སྨྲས། །
གསུང་རབ་རྒྱ་མཚོའི་དོན་ལ་མ་ཕྱོགས་པར། ། ལན་བརྒྱར་འཆད་དང་ཉན་པའི་གྲར་ཞུགས་ཀྱང་། ། ཚིག་ཙམ་འདོན་པའི་ངལ་བས་དུས་འདའ་བའི། ། བླུན་པོ་རྣམས་ཀྱིས་སྨད་པར་མ་གྱུར་ཅིག ། འདི་སྦྱར་དགེ་བས་གསུང་ངག་ཡིད་བཞིན་ནོར། ། སེམས་འཇལ་རྟོག་པའི་བྱི་དོར་གྱིས་སྦྱངས་ཏེ། ། ཐོས་བསམ་བསྒོམ་པའི་རྒྱལ་མཚན་རྩེར་བཞག་ནས། ། བློ་གསལ་མང་པོའི་མདུན་སར་བསྔགས་པར་ཤོག ། འགྲོ་གསུམ་མཆོད་འོས་ཐུབ་བསྟན་གངྒཱའི་རྒྱུན། ། ཉེས་བཤད་འཕྲོག་བྱེད་རྐང་པས་མ་བཅོས་པ། །
བདག་བློ་སྐལ་ལྡན་ཤིང་རྟ་ལ་བརྟེན་ནས། ། སྲིད་མཐར་འགྲོ་བའི་གདུང་བ་སེལ་བར་ཤོག ། ཚེ་རབ་ཀུན་དུ་དལ་འབྱོར་གྲུ་བོ་ཆེ། ། འཕགས་ནོར་རིན་ཆེན་བདུན་ལྡན་ལེགས་ཐོབ་སྟེ། ། འཕྲིན་ལས་བ་དན་དཀར་པོའི་ཐབས་མཁས་ཀྱིས། ། རྣམ་གྲོལ་སྐུ་བཞིའི་གླིང་དུ་བགྲོད་པར་ཤོག ། ཅེས་གསུང་ངག་རིན་པོ་ཆེ་ལམ་འབྲས་བུ་དང་བཅས་པའི་གདམ་ངག་གཞུང་ཇི་ལྟ་བ་བཞིན་དཀྲི་བའི་ལམ་གྱི་སྒོ་ནས་མཐའ་ཡས་པའི་འགྲོ་བ་རྣམས་འཆི་བ་མེད་པའི་གནས་སུ་འདྲེན་པར་བྱེད་པའི་ཕྱག་ལེན་གྱི་རིམ་པའི་ཆ་ཤས་ཕྱོགས་རེ་བ་གང་ཡིན་པ་དེ་དག་ལ་བཤེས་གཉེན་གཞན་གྱིས་བརྒལ་ཞིང་བརྟགས་པའི་ལན་རྣམ་པར་ངེས་པ་ཚངས་པའི་རིགས་སྔགས་ཞེས་བྱ་བ་འདི་ནི། ཁམས་གསུམ་ཆོས་ཀྱི་རྒྱལ་པོ་ཡོངས་འཛིན་རཏྣ་ཝརྡྷ་ཡབ་སྲས་ཀྱི་གསུང་ངག་བདུད་རྩིས་སྐལ་བ་བཟང་པོར་བྱས་པ་ཤཱཀྱའི་དགེ་སློང་དཀོན་མཆོག་ལྷུན་གྲུབ་ཀྱིས་འཕགས་པའི་ཡུལ་ན་བི་རོ་དྷི་ཞེས་གྲགས་པ་ས་མོ་གླང་གི་ལོ། དེ་བཞིན་གཤེགས་པས་བདུད་དང་མུ་སྟེགས་ཕམ་པར་མཛད་པའི་དུས་ཆེན་ཆོ་འཕྲུལ་གྱི་ཟླ་བའི་དཀར་ཕྱོགས་བསིལ་ཟེར་བྱེད་པའི་དཀྱིལ་འཁོར་ལང་ཚོ་རབ་ཏུ་རྒྱས་པའི་ཉིན། ཤྲཱི་ཨེ་ཝྃ་ཆོས་ལྡན་ཡོན་ཏན་རིན་པོ་ཆེ་དུ་མའི་འབྱུང་གནས་ཀྱི་གཙུག་ལག་ཁང་ཆེན་པོའི་ཡང་སྟེང་དུ་ལེགས་པར་སྦྱར་བའོ། །
ཡི་གེའི་འདུ་བྱེད་མངའ་རིས་ཡུལ་ལྗོངས་ཀྱི། ། ཐིག་ལེར་རབ་སྐྱེས་བརྟུལ་ཞུགས་མཆོག་འཛིན་ཅིང་། ། མང་ཐོས་ནོར་འཆང་ནམ་མཁའ་བརྟན་པ་ཡི། ། སོར་མོའི་པད་དཀར་བཞད་པའི་ཟེའུ་འབྲུ་འོ། ། འདིས་གསུང་ངག་རིན་པོ་ཆེའི་བསྟན་པ་ཕྱོགས་ཐམས་ཅད་དུ་དར་ཞིང་རྒྱས་པའི་རྒྱུར་གྱུར་ཅིག ཤུ་བྷཾ་མསྟུ་སརྦ་ཛ་ག་ཏཾ། ཞེས་པ་དེ་རྣམས་ཀྱིས་བརྒལ་ལན་ཚངས་པའི་རིགས་སྔགས་ཉིད་བཤད་པ་བསྟན་ཟིན་ནས། གཉིས་པ་དེའི་དོན་བསྡུས་བཤད་པ་ནི། བརྒལ་ལན་ཚངས་པའི་རིགས་སྔགས་ཀྱི་དོན་བསྡུས་དོན་བརྒྱད་པ་ཞེས་བྱ་བ་ལས་འདི་ལྟར་འབྱུང་སྟེ། བརྒལ་ཞིང་བརྟགས་པའི་ལན་རྣམ་པར་ངེས་པ་ཚངས་པའི་རིགས་སྔགས་ཀྱི་དོན་བསྡུས་པའི་ཚིགས་སུ་བཅད་པ།
རྗེ་བཙུན་དམ་པ་རྣམས་ལ་ཕྱག་འཚལ་ལོ། ། སྟོབས་ལྡན་མདའ་ལྔའི་འཇུག་པས་མ་བསྒྲིན་ཞིང་། ། དྲེགས་ལྡན་ལྷ་བརྒྱའི་གཙུག་ཏུ་ངལ་གསོ་མཛད། ། བྱམས་ལྡན་བདུད་རྩིའི་འཚོ་བ་ལ་དགེས་པའི། ། དཔལ་ལྡན་ས་སྐྱའི་བླ་ཆེན་ཕྱག་གི་གནས། ། གངས་ཅན་ལྗོངས་འདིར་ཀུན་མཁྱེན་གཉིས་པ་ཞེས། ། རབ་གྲགས་རྒྱལ་བས་ལུང་བསྟན་འཁོར་ལོའི་མགོན། ། མཁས་ཀུན་དགའ་བའི་མཛད་པ་བཟང་པོ་ཡིས། ། སྟོན་པའི་རྒྱལ་ས་འཛིན་ཁྱོད་བསྔགས་པར་འོས། ། གང་དེའི་འཕྲིན་ལས་རྙོག་བྲལ་འོ་མའི་མཚོ། །
དཔྱོད་ལྡན་མང་པོའི་བསྟེན་བྱར་རྣམ་བརྟགས་པ། ། ཕྱོགས་འཛིན་མུན་པའི་ཁུང་བུར་ཉལ་བྱེད་པའི། ། བློ་ཆུང་བྲང་འགྲོའི་ཚོགས་ཀྱིས་སྤངས་སོ་ལོ། ། རྨད་བྱུང་བརྒྱུད་པའི་བཞེད་གཞུང་དབང་གི་རྒྱལ། ། སྒྲོས་ན་དབུགས་ཀྱི་དུག་ཅན་གྱིས་འཁྱུད་ན། ། འཕྲིན་ལས་འོད་ཟེར་འཕྲོ་བར་མི་ནུས་པས། ། ལུང་རིགས་སྔགས་འདི་གཞན་ཟེར་རིང་དུ་བྱ། ། ཆགས་སྡང་དུག་མཚོ་བསྲུབ་པ་ལས་བྱུང་བའི། ། ཚིག་རྩུབ་ནག་པོ་བརྩེགས་པའི་ཁ་དོག་ཙམ། ། བློ་ངན་མགྲིན་པའི་རྒྱན་དུ་རེ་བ་དག །
ཁོང་ཁྲོའི་མིག་མེ་འབར་བར་མ་གྱུར་ཅིག ། འདི་ན་ས་སྐྱའི་ཆོས་ལུགས་ཀྱི། ། རྗེས་སུ་དད་པས་འབྲངས་བ་འགའ། ། ཕྲག་དོག་ཕྱོགས་འཛིན་ལྷུར་བྱས་ནས། ། རང་གཞན་འབྱེད་ཕྱིར་འདི་སྐད་ལོ། ། སེམས་བསྐྱེད་བརྒྱུད་པ་མེད་པ་དང་། ། རྗེས་བཟུང་གྲངས་ངེས་མེད་པ་དང་། ། སྟ་གོན་འགྲེལ་པ་མེད་པ་དང་། ། སློབ་དཔོན་གྲངས་ངེས་མེད་པ་དང་། ། དབང་བསྐུར་ཡོངས་དག་མེད་པ་དང་། །
ལུས་དཀྱིལ་འབྱུང་ཁུང་མེད་པ་དང་། ། རྒྱས་གདབ་རིགས་མཚོན་མེད་པ་དང་། ། བཟའ་བའི་དམ་ཚིག་མེད་པ་རྣམས། ། ཆོས་ལྟར་བཅོས་ན་ཆོས་མིན་བྱེད། ། སྨིན་པར་འདོད་ཀྱང་འདིས་མི་སྨིན། ། གྲོལ་བར་འདོད་ཀྱང་གྲོལ་མི་ནུས། ། ནོར་པའི་ཆོས་རྣམས་དགག་པར་བྱ། ། ཅེས་སོགས་རྒྱས་བཤད་དང་བཅས་ནས། ། སྨྲ་པོ་ཉིད་ཀྱིས་ལེགས་བྱས་ལྟར། ། མཚན་མ་ངན་པ་མཚོན་པའི་ཚིག །
དུ་མ་ཕྲེང་དུ་དངར་བར་བྱེད། བླུན་པོ་རྣམས་ཀྱིས་གང་དྲན་གྱིས། ། ཟབ་མོའི་གནས་ལ་ཅོ་འདྲི་བ། ། འདི་འདྲ་འཕེལ་ན་བསྟན་པ་ལ། ། གནོད་ཕྱིར་མཁས་པ་སུན་དབྱུང་འོས། ། དེ་ཕྱིར་ཁོ་བོས་རྣམ་དཔྱོད་ཀྱིས། ། རྒྱས་པར་ལོགས་སུ་བཀག་ཟིན་མོད། ། སླར་ཡང་དེ་དོན་རྟོགས་སླའི་ཕྱིར། ། ཉུང་ཞིང་གསལ་བར་འདིར་འཆད་དོ། ། དེ་ལ་རྒོལ་བ་དང་པོ་ནི།
སྤྱིར་དབུ་མ་ལུགས་ཀྱི་སེམས་བསྐྱེད་འདི་ལམ་འབྲས་བརྒྱུད་པ་ལ་མེད། ཁྱད་པར་དུ་རྗེ་བཙུན་ཆེན་པོས་མཛད་པའི་སེམས་བསྐྱེད་ཀྱི་ཡི་གེ་ངོར་ཆེན་པས་སྒོ་རུམ་ནས་བརྙེད་ཟེར་བ་དེའི་སྟེང་ནས་སེམས་བསྐྱེད་བྱེད་པ་ནི་བརྒྱུད་པ་ཆད་པ་ནི་ཚིག་དེ་ཉིད་ཀྱི་ཤེས་ཤིང་། ཡི་གེ་དེའི་སྟེང་ནས་སུས་ཀྱང་བྱས་པ་མེད་ཞེས་ལམ་འབྲས་པ་ཕྱི་མ་རྣམས་ཀྱི་བརྒྱུད་པ་གྲངས་འདྲེན་པར་བྱེད་དོ། ། ཞེས་སྨྲའོ། ། དེའི་ལན་ནི། རྗེ་བཙུན་མཆེད་ཀྱི་དབང་ཆུ་དང་། ། མངོན་པར་རྟོགས་པ་ལྗོན་ཤིང་ལས། ། དབང་བསྐུར་སྔོན་དུ་སྐྱབས་འགྲོ་དང་། ། སེམས་བསྐྱེད་སྡོམ་པ་འབོགས་སོ་ཞེས། ། གསུངས་པ་དེ་ལ་ལག་ལེན་ཞིག །
ས་སྐྱའི་ཆོས་ན་ཡོད་དམ་མེད། ། ཡོད་ན་དེ་ཡི་བརྒྱུད་པ་གང་། ། མེད་ན་ཁུངས་ནས་མེད་པ་འམ། ། གསར་དུ་ཆད་པ་གང་ཡིན་བརྟག ། དང་པོ་ལྟར་ན་སྐུ་མཆེད་ཀྱིས། ། དེ་ལྟར་བཤད་པ་མིང་ཙམ་ལས། ། ཉམས་ལེན་རིམ་པར་མ་བྱུང་ཕྱིར། ། བྱང་ཆུབ་སེམས་མཆོག་མ་བསྐྱེད་ལ། ། གསང་སྔགས་བསྟན་ན་ཕུང་ངོ་ཞེས། ། རྡོ་རྗེ་འཆང་གིས་བཀག་པ་དེ། །
རྗེ་བཙུན་གོང་མ་བསྒྲུབ་མཛད་དམ། ། ཕྱི་མ་ལྟར་ན་དབང་ཡོད་ཀྱང་། ། སྔོན་འགྲོའི་སེམས་བསྐྱེད་འཆད་དོ་ཞེས། ། ཆོས་དང་མཐུན་པར་སྨྲ་ནུས་སམ། ། རང་ལ་ཁྱབ་པ་བསྒྲུབ་བྱས་ནས། ། ཕྱོགས་ཆོས་གཞན་ལ་སྦྱོར་རམ་ཅི། ། གང་ལྟར་བྱས་ཀྱང་བྱང་ཆུབ་སེམས། ། མ་བསྐྱེད་པ་ལ་དབང་བསྐུར་བའི། ། ཉེས་པ་ཁྱེད་ཀྱི་ཐོག་ཏུ་བབས། ། བྱེད་ན་དེ་ཡི་བརྒྱུད་པ་ཅི། །
བརྒྱུད་པ་མེད་པའི་སེམས་བསྐྱེད་ཅིག ། མི་འདོད་བཞིན་དུ་ཁས་ལེན་ནམ། ། ཐུན་མོང་མིན་པའི་སྐྱབས་འགྲོ་དང་། ། སེམས་བསྐྱེད་ཆོ་ག་བྱེད་པ་ལ། ། དབུ་མའི་ལུགས་ཀྱི་སེམས་བསྐྱེད་པ། ། ལམ་འབྲས་པ་ལ་མེད་དོ་ཞེས། ། རྣམ་པར་དཔྱོད་ལ་འབྲེལ་ཅི་ཞིག ། ཀུན་དང་ཐུན་མོང་མིན་པའི་ཆོས། ། ཚད་ལྡན་བརྒྱུད་པ་གཉིས་ལྡན་ལ། ། སེམས་བསྐྱེད་བརྒྱུད་པ་མེད་པ་ཞེས། །
སྨོད་པར་བྱེད་པའི་སྨྲ་བའི་ལམ། ། འདོད་ལྷའི་བདག་པོའི་ཕྱེ་བར་ཟད། ། ཕྱོགས་ཞེན་དྲི་ལ་ཆགས་པ་ཡིས། ། གནས་དོན་པད་ཚལ་མ་བརྙེད་པའི། ། འཁོས་མེད་སྦྲང་བུའི་གཤོག་རྒྱང་གིས། ། ཉི་ཟླ་སྒྲིབ་པར་འདོད་པ་མཚར། ། ཞེས་བྱ་བ་ནི་བར་སྐབས་ཀྱི་ཚིགས་སུ་བཅད་པ་སྟེ་དོན་ཚན་དང་པོའོ། ། རྒོལ་བ་གཉིས་པ་ལ་ནི། སློབ་མ་བརྒྱ་ཕྲག་མང་པོ་ལ་གྲངས་ངེས་མེད་པར་རྗེས་འཛིན་གྱི་ཆོ་ག་བྱེད་པ་ནི། གསང་བ་སྤྱི་རྒྱུད་ལས།
མཁས་པས་སློབ་མ་གཅིག་གམ་གསུམ། ཞེས་སོགས་ཀྱི་ལུང་དང་འགལ། དབང་གི་ཆུ་བོ་ལས། དཀྱིལ་འཁོར་གཅིག་ཏུ་སློབ་མ་ཉི་ཤུ་རྩ་ལྔ་ལས་ལྷག་པ་བཟུང་བར་མི་བྱ་ཞེས་སོགས་གོང་མའི་གཞུང་དང་འགལ། རྗེས་བཟུང་གྲངས་ངེས་མེད་ན་སྟ་གོན་དང་འགལ་ལ། ཡོད་པའི་ཁས་ལེན་དང་འགལ་ཏེ། སྟ་གོན་གྱི་གྲངས་ངེས་རྗེས་བཟུང་གི་གྲངས་ངེས་ལ་ལྟོས། དབང་དུས་ཀྱི་གྲངས་ངེས་སྟ་གོན་གྱི་གྲངས་ངེས་ལ་ལྟོས་པར་སྤྱིར་རྒྱུད་ལས་གསུངས་པའི་ཕྱིར་རོ། ། ཞེས་སྨྲ་བའོ། ། དེའི་ལན་ནི།
རྗེས་བཟུང་སྐབས་ཀྱི་སློབ་མ་ལ། ། གྲངས་ངེས་མེད་པ་མི་རུང་ན། ། ཆོས་ཀྱི་རྒྱལ་པོ་འཕགས་པ་ཡི། ། བརྟག་གཉིས་ཊཱིཀྐ་གསེར་སྒམ་མར། ། གྲངས་ངེས་མེད་ལ་རྗེས་འཛིན་གྱི། ། ཆོ་ག་བྱེད་པ་གསལ་བར་བཤད། ། དེ་དག་ཁྱོད་ཀྱིས་མ་མཐོང་བར། ། ཐག་ཆོད་བྱེད་པ་རིགས་པ་འམ། ། གཞན་ལ་སྨྲ་བའི་ཟོལ་སྦྱོར་གྱིས། ། འཕགས་པ་འགེགས་ལ་བརྩོན་པར་ཟད། །
འཕགས་པ་འགེགས་པའི་ས་སྐྱ་པ། ། རྙིང་པའི་རྗེས་འབྲང་དེ་ངོ་མཚར། ། སྤྱི་རྒྱུད་ཉིད་ན་གྲངས་ངེས་ཀྱི། ། ལུང་དེ་སྟ་གོན་སྐབས་ན་ཡོད། ། དེ་ཕྱིར་དབང་ཆུའི་དངོས་བསྟན་ནི། ། དབང་བསྐུར་ཚར་གཅིག་ཉིད་ལ་དགོངས། ། གཉིས་དང་གསུམ་སོགས་འགའ་ཡོད་ན། ། རྗེས་འཛིན་འཕྲལ་ནས་བྱ་མི་དགོས། ། དགོས་ན་འཕགས་པས་བཤད་པ་དེ། ། སློབ་མ་དབང་བསྐུར་གྲངས་མེད་ལ། །
བྱེད་དུ་རུང་བའི་ལུང་ཉིད་དུ། ། ཐལ་བ་ཁྱོད་ཀྱིས་བཟློག་མི་ནུས། ། འཕགས་པ་དངོས་སུ་འགེགས་བཞིན་དུ། ། འཕགས་པ་བསྒྲུབ་པའི་ཁེངས་པ་ཅན། ། ཁྱོད་ཀྱིས་གང་དང་གང་སྨྲས་པ། ། ཐམས་ཅད་དེ་དང་དེ་འདྲར་ཟད། ། སྟོབས་ལྡན་རྨོངས་པའི་དྲེགས་པ་ཡིས། ། འཕྲོག་བྱེད་བརྙས་པའི་ལེ་ལན་གྱིས། ། ས་གསུམ་ཤོར་ནས་རང་ཉིད་ཀྱང་། ། དམ་དུ་བཅིང་བ་ཐོབ་པར་འགྱུར། །
ཞེས་བྱ་བ་ནི་བར་སྐབས་ཀྱི་ཚིགས་སུ་བཅད་པ་སྟེ་དོན་ཚན་གཉིས་པའོ། ། རྒོལ་བ་གསུམ་པ་ནི། སློབ་མ་སྨིན་བྱེད་ཀྱི་རྡུལ་ཚོན་གྱི་དཀྱིལ་འཁོར་གཅིག་ཏུ་ཐོག་མའི་དབང་བསྐུར་ཚར་གཅིག་པོ་དེ་རིགས་མོད། དེའི་རྗེས་སུ་དཀྱིལ་འཁོར་གཅིག་ཉིད་ཀྱི་སྟེང་ནས་ཉིན་རེ་བཞིན་སྟ་གོན་སྔ་མའི་དངོས་གཞི་རེ་དང་དངོས་གཞི་རྟིང་མའི་སྟ་གོན་རེ་སྤེལ་ནས་ཞུ་མཁན་མ་རྫོགས་ཀྱི་བར་དུ་བྱེད་དོ། ། འདི་ཤིན་ཏུ་མི་རིགས་པའི་རྒྱུ་མཚན་སྨིན་བྱེད་རྡུལ་ཚོན་གྱི་དཀྱིལ་འཁོར་གཅིག་ཏུ་དབང་བསྐུར་ཚར་གཅིག་ལས་ལྷག་པ་བསྐུར་དུ་མི་རུང་སྟེ། དཀྱིལ་འཁོར་དེ་ལ་སྟ་གོན་གཅིག་ལས་མེད་པའི་ཕྱིར། ཞེས་ས་སྐྱ་པའི་སྲོལ་འཛིན་གཞན་ཐམས་ཅད་འཆད་ལ། ཁྱེད་ཀྱི་དེ་ལྟ་བུ་ལ་གོང་མའི་ལུང་ཡོད་ན་སྟོན་ཅིག ། གལ་ཏེ་སྟ་གོན་གསུམ་པོ་སྔར་བྱས་པ་དེས་ཆོག་གོ་ཞེ་ན། འོ་ན་སྒྲུབ་མཆོད་སོགས་ཀྱང་སྔར་བྱས་པ་དེ་ཉིད་ཀྱི་གནས་པས་ཉི་མ་གཞན་བྱེད་ཅི་དགོས།
གལ་ཏེ་སྟ་གོན་སྔ་མ་རྣམས་བསྐྱར་ནས་བྱེད་དགོས་སོ་ཞེ་ན། དཀྱིལ་འཁོར་བསྒྲུབས་ཟིན་ནས་དེའི་ལྷ་སྟ་གོན་ཇི་ལྟར་བྱེད་ཅེས་སྨྲའོ། ། དེའི་ལན་ནི། སྟ་གོན་གཅིག་ལ་དངོས་གཞི་འགའ། ། སྦྲེལ་ནས་བྱེད་པ་ས་སྐྱ་པའི། ། ཆོས་ན་མེད་ཕྱིར་འབྲེལ་མེད་ཅེས། ། སྨྲ་བ་དེ་ལ་བླུན་པ་སྟེ། ། དེ་ལྟར་ཡིན་ན་རྗེ་རྩེ་མོས། ། མཛད་པའི་ཌོམྦྷི་དཀྱིལ་ཆོག་ལས། ། སྒྲུབ་མཆོད་ཉི་མ་ལྔར་བྱས་ནས། །
སྟ་གོན་གཅིག་ལ་དངོས་གཞི་གཉིས། ། མཛད་པའི་དངོས་གཞི་དང་པོ་ལ། ། རབ་གནས་དང་ནི་གཉིས་པ་ལ། ། སློབ་མ་དབང་བསྐུར་བྱེད་དོ་ཞེས། ། གསལ་བར་གསུངས་པ་མ་ཤེས་པར། ། གོང་མའི་ཆོས་རྣམས་འགགས་པར་ཟད། ། རྩེ་མོ་འགག་པའི་ས་སྐྱ་པའི། ། རྗེས་འབྲང་རྙིང་པ་གང་ནས་བྱོན། ། རྗེ་བཙུན་ཆེན་པོའི་དུས་ཐ་མའི། ། སྟ་གོན་གཅིག་ལ་དངོས་གཞི་དྲུག །
བྱེད་པར་བཤད་པའི་ཕྱི་མ་ལྔ། ། འབྲེལ་མེད་ཡིན་ཕྱིར་མི་རུང་བར། ། རྗེས་འབྲང་ཟ་ཤལ་ཁྱེད་འདོད་དམ། ། རྗེ་བཙུན་འགག་པའི་ས་སྐྱ་པ། ། རྙིང་པ་དེ་འདྲ་གད་མོའི་གནས། ། དཀྱིལ་འཁོར་གཅིག་ཏུ་དབང་བསྐུར་བ། ། གཅིག་ལས་ནམ་ཡང་མི་རུང་ན། ། རས་བྲིས་བཞེངས་པ་དོན་རེ་ཆུང་། ། སྟ་གོན་བསྐྱར་ནས་རུང་ཞེས་ན། ། དཀྱིལ་འཁོར་བསྒྲུབ་ནས་སྟ་གོན་ནི། །
ཇི་ལྟར་བྱེད་ཅེས་ཁྱེད་ཉིད་ཀྱིས། ། གཞན་ལ་སྨྲས་པ་དེ་བརྗོད་དམ། ། སློབ་དཔོན་ལུས་ཀྱི་དཀྱིལ་འཁོར་ནི། ། གཅིག་ལས་མེད་ཕྱིར་ལུས་དཀྱིལ་དུ། ། དབང་བསྐུར་སློབ་དཔོན་ཚེ་གང་ལ། ། གཅིག་ལས་བྱེད་དུ་མི་རུང་བར། ། གཞུང་བཤད་མཁས་རློམ་ཁྱེད་འདོད་དམ། ། དེ་ལྟར་ན་ནི་ལམ་འབྲས་ཀྱང་། ། ཚར་གཅིག་ཉིད་ལས་མི་རུང་བར། ། ཐལ་བ་འདི་ལ་འདོད་ལན་ཐོབ། །
མདོར་ན་འདི་འདྲའི་གྲུབ་མཐའ་ནི། ། མཐོང་བ་བརྒྱུད་པའི་ཕྱག་ལེན་གྱིས། ། བརྒྱན་པའི་སློབ་དཔོན་མ་བསྟེན་པར། ། དཀྱིལ་ཆོག་རྣམས་ཀྱི་ཚིག་རིགས་ལ། ། ཐུག་འཕྲད་བྱས་པའི་གཏམ་དུ་སྣང་། ། མི་མཁས་རྣམས་ཀྱིས་རང་ཉིད་ཀྱི། ། གཏམ་ངན་ངོ་སོར་བྱེད་པ་མང་། ། རྒྱལ་ངན་འགའ་ཞིག་ཕ་བསད་ནས། ། རྒྱལ་རྔ་བརྡུང་བ་ཇི་བཞིན་ནོ། ། ཞེས་བྱ་བ་འདི་ནི་བར་སྐབས་ཀྱི་ཚིགས་སུ་བཅད་པ་སྟེ་དོན་ཚན་གསུམ་པའོ། །
རྒོལ་བ་བཞི་པ་ནི། གཞན་དག་རྡོ་རྗེ་སློབ་དཔོན་གྱི་དབང་བསྐུར་བྱེད་པའི་ཚེ་གྲངས་དང་ངེས་བཟུང་མེད་པར་སྟ་གོན་དུས་གྱི་ཉེར་ལྔ་པོ་ཐམས་ཅད་ལ་དུས་ཅིག་ཅར་དུ་དབང་བསྐུར་བ་ནི་ས་སྐྱ་པའི་ལུགས་མ་ཡིན་ཏེ། སློབ་དཔོན་རིན་པོ་ཆེའི་འགྲེལ་པ་ལུགས་ཀྱི་དབང་ཆུ་དང་མན་ངག་ལུགས་ཀྱི་དབང་ཆུ་གཉིས་ཀ་ལས་ཉེར་ལྔ་པོ་ཐམས་ཅད་ལ་སློབ་དཔོན་གྱི་དབང་ཅིག་ཅར་དུ་བསྐུར་བ་བཀག་པའི་ཕྱིར་ཏེ། ཇི་སྐད་དུ། སློབ་དཔོན་སྙིང་རྗེ་ཆེན་པོ་ཡིས། ། སློབ་མ་དམ་པ་སྙིང་རྗེ་ཅན། ། སྔགས་དང་རྒྱུད་རྣམས་འཛིན་པ་པོ། ། གཅིག་ནི་ནན་ཏན་བསྐྱེད་ནས་བཟུང་། ། ཞེས་པའི་ལུང་གི་ཚོགས་པ་ཐམས་ཅད་ལ་དབང་བསྐུར་བར་མི་བྱ་སྟེ། སློབ་མའི་གཙོ་བོར་གྱུར་པ་དབང་སྟེགས་ལ་བཞག་སྟེ་ཞེས་དང་།
ཡང་དབང་བསྐུར་ནས་བཀྲ་ཤིས་བརྗོད་ཟིན་པའི་འོག་ཏུ་ཐམས་ཅད་བཀུག་ནས་དེ་ཁོ་ན་ཉིད་བསྟན་པར་བྱའོ་ཞེས་གསུངས་པའི་ཕྱིར། རྗེ་བཙུན་གོང་མས་བཀག་པ་དེ་ཉིད་ནན་གྱིས་བསྒྲུབ་པར་མ་བྱེད་ཅིག་ཅེས་རྒོལ་ལོ། ། དེའི་ལན་ནི། རྡོ་རྗེ་སློབ་དཔོན་དབང་བསྐུར་གྱི། ། སློབ་མ་གྲངས་ངེས་བྱ་དགོས་པ། ། གསང་བ་སྤྱི་རྒྱུད་ལ་ཐུག་ན། ། གསང་བ་སྤྱི་རྒྱུད་བྱ་རྒྱུད་ཡིན། ། བྱ་རྒྱུད་རྣམས་ལས་སློབ་དཔོན་དང་། ། སློབ་མའི་དབང་གི་ཟླས་ཕྱེ་བའི། ། རྡོ་རྗེ་སློབ་དཔོན་དབང་བསྐུར་གྱི། །
དོན་དང་ཐ་སྙད་གཉིས་ཀ་མེད། ། ཁྱད་གཞི་མེད་པའི་ཁྱད་ཆོས་མཚར། ། རྗེ་བཙུན་གོང་མས་དེ་དྲངས་པ། ། རུང་མཐུན་ལུང་དུ་དྲངས་པ་ཡིན། ། དཔེར་ན་རྩ་ལྟུང་བཅུ་བཞི་ཡི། ། ལུང་སྦྱོར་མདོ་ནས་མཛད་པ་བཞིན། ། རུང་མཐུན་ལུང་དང་བཤད་པའི་ཁུངས། ། ནོར་བ་ཤིན་ཏུ་བཞད་གད་ཆེ། ། སྤྱི་རྒྱུད་དགོངས་པ་ཆོས་དབྱིངས་ལྟར། ། ཟབ་ཅིང་ཤིན་ཏུ་རྟོགས་དཀའ་བ། །
ཚིག་ཙམ་འདོན་པ་ལྷུར་བྱེད་པ། ། ཁྱེད་ཀྱི་རེ་ཞིག་རྟོགས་མི་ནུས། ། ཤེས་པར་འདོད་ན་མཁས་པ་བསྟེན། ། ངེས་བཟུང་ཅན་གྱི་བསྐུར་ཚུལ་དེ། ། བྱེད་ན་དབང་གོང་དངོས་གཞི་ཡང་། ། དེ་ལྟའི་ཚུལ་གྱིས་བསྐུར་དགོས་པར། ། སྐབས་འདིར་གོང་མ་བཞེད་གྱུར་ན། ། ཁྱེད་ལ་ཚུལ་དེ་ཡོད་མིན་པས། ། ངལ་བའི་འབྲས་མེད་གླང་ཆེན་ཁྲུས། ། གཞན་དུ་མཆོག་དབང་རྣམ་པ་གསུམ། །
སློབ་མའི་དབང་དུ་ཁས་ལོངས་ཤིག ། གཞན་གཞུང་ཚངས་པའི་གཞལ་མེད་ཁང་། ། བྱིས་བློའི་གཟོང་གིས་བརྐོས་པ་ལས། ། རང་ལུགས་བྱེ་མའི་ཁང་བུ་ཡི། ། ཚུལ་ངན་དམངས་ནས་ཞིག་མིན་ནམ། ། ཞེས་བྱ་བ་འདི་ནི་བར་སྐབས་ཀྱི་ཚིགས་སུ་བཅད་པ་སྟེ་དོན་ཚན་བཞི་པའོ། ། རྒོལ་བ་ལྔ་པ་ནི། གཞན་དག་རྡོ་རྗེའི་བརྟུལ་ཞུགས་དང་རྡོ་རྗེ་སློབ་དཔོན་གྱི་དབང་རྫས་ལ་བསྐྱེད་ཆོག་མི་འདོད་པ་ནི་མི་འཐད་དེ། རྗེ་བཙུན་གྱིས་མཛད་པའི་ལམ་དུས་ཀྱི་དབང་ཡི་གེ་ལས་ཐུན་མོང་གི་དབང་དྲུག རྡོ་རྗེ་སློབ་དཔོན་གྱི་དབང་དང་བདུན་ཀའི་བདག་དང་དབང་རྫས་ཡོངས་སུ་དག་པ་བཞིས་བྱིན་གྱིས་རློབས་དགོས་ཏེ།
དེ་ཡང་རྒྱུ་དུས་དང་མི་འདྲ་བ་ནི་དམ་ཚིག་པ་ཕོ་བྲང་ལྔའི་གཙོ་བོར་འཕོ། གཞན་རྣམས་རྒྱུ་དུས་དང་འདྲའོ་ཞེས་གསུངས་པ་དང་དངོས་སུ་འགལ་ལོ་ཞེས་སྨྲའོ། ། དེའི་ལན་ནི། བརྟུལ་ཞུགས་སློབ་དཔོན་དབང་བསྐུར་གྱི། ། དབང་རྫས་ཡོངས་དག་བསྡུས་པ་ཡིས། ། ནམ་ཡང་བསྐྱེད་དུ་མི་རུང་བའི། ། གོང་མའི་ལུང་ཁུངས་ཅི་ཞིག་ཡོད། ། ཁྱེད་དག་ཡོངས་དག་ཅི་ལྟར་བྱེད། ། རྗེ་བཙུན་གོང་མས་མ་བཤད་ཀྱང་། ། ཆོ་ག་གསུམ་བསྐྱེད་སོགས་སྦྱོར་ན། །
མངོན་བྱང་ལྔ་ལས་བསྐྱེད་རུང་ཞེས། ། བཤད་ན་ཁྱེད་ཅག་ཅི་ཞིག་སྨྲ། ། ཁྱེད་ཀྱིས་ཚད་མར་ཁས་བླངས་པའི། ། རྡོ་རྗེ་དྲིལ་བུའི་དེ་ཉིད་ལས། ། བཤད་པའི་ལྷ་ཡི་བསྐྱེད་ཚུལ་དང་། ། དབང་ཆུ་ནས་བཤད་ལྷ་དེ་དག ། ཤར་ནུབ་རི་བཞིན་རིང་དུ་གྱུར། ། དེ་གཉིས་འགལ་སྤོང་ཅི་ལྟར་བྱེད། ། ཁྱེད་ཀྱི་བླ་མས་མཛད་པ་ཡི། ། དཀྱིལ་ཆོག་དཔག་བསམ་ལྗོན་ཤིང་ལས། །
བཤད་པའི་རྡོར་དྲིལ་བསྐྱེད་ཆོག་དང་། ། རྗེ་བཙུན་རྩེ་མོའི་དབང་ཆུ་གཉིས། ། སྣང་མུན་བཞིན་དུ་འགལ་བར་འགྱུར། ། བཀའ་སྲོལ་གཉིས་ལ་དེ་མི་རུང་། ། གལ་ཏེ་དེ་ལྟར་བྱར་རུང་བར། ། བཤད་པའི་གོང་མའི་ལུང་ཡོད་ན། ། ཁོ་བོ་ཁྱེད་ཀྱི་རྗེས་སུ་འབྲང་། ། དེ་ཕྱིར་སྟོན་པའི་དུས་ལ་བབས། ། ཚུལ་འདི་བསྒྲུབ་པ་བཞི་ལྡན་གྱི། ། ལན་དུ་ལུང་རིགས་དང་བཅས་འཆད། །
ཐོས་ཉུང་ཐོས་དོན་མི་ཤེས་པར། ། ཁུངས་མིན་ཁུངས་སུ་རེ་བ་ཡི། ། བློ་ཆུང་བློ་ངན་ནོར་འཆང་བ། ། ཁྱོད་མིན་ཁྱོད་འདྲ་ཤིན་ཏུ་མང་། ། ཞེས་བྱ་བ་ནི་བར་སྐབས་ཀྱི་ཚིགས་སུ་བཅད་པ་སྟེ་དོན་ཚན་ལྔ་པའོ། ། རྒོལ་བ་དྲུག་པ་ནི། ཁ་ཅིག་ན་རེ། ལུས་དཀྱིལ་གྱི་ཕོ་བྲང་ལྔའི་ཨྃ་ལ་སོགས་པའི་ཡི་གེ་རྣམས་རིན་འབྱུང་ལ་སོགས་པའི་ས་བོན་དུབཞག་ནས་བསྐྱེད་པར་བྱེད་པ་མི་འཐད་དེ། དེ་ལྟར་ན་བཅོས་མའི་དཀྱིལ་འཁོར་དུ་ཐལ་བའི་ཕྱིར་དང་། ཧྃ་དང་ཧཱུྃ་ལྟ་བུ་ས་བོན་མགོ་ཐུར་དུ་བསྟན་དུ་མི་རུང་བའི་ཕྱིར་དང་།
ཞེས་བཀག་ནས། ངག་འདོན་གྱི་ཚེ་ཨྃ་རིན་ཆེན་འབྱུང་ལྡན་ཞེས་སོགས་སྦྱར་ནས་གཞུང་གི་ཚིག་མཐའ་དག་མེད་པར་བྱེད་དོ། ། འདི་མི་འཐད་དེ། རྗེ་བཙུན་རྩེ་མོས་ལུས་དཀྱིལ་ལུང་དང་སྦྱར་བའི་ལེའུ་གཉིས་པ་ནས་བྷྲུྃ་ལ་སོགས་པ་ནི་ཕོ་བྲང་ལྔའི་ལྷ་རྣམས་ཀྱི་ས་བོན་ཏེ་ཞེས་གསལ་བར་གསུངས་པ་དང་། གཞུང་བཤད་མཐོང་ངོ་ཅོག་གི་གྲངས་བགྲངས་ནས་དེ་རྣམས་ལས་འབྱུང་ཁུངས་ཀྱི་ཚིག་ཡོད་པར་བཤད་པ་ཁོ་ན་འབྱུང་བ་དང་། ཁྱད་པར་དུ་དཔེ་མཛོད་མ་དང་། སྒ་ཐེང་མ་གཉིས་སུ་རྩ་ནང་གི་ཁམས་ཡབ། ཕྱི་ཤུན་གྱི་རྩ་ལས་ཡུམ་བསྐྱེད་པར་བཤད་དོ། ། ཞེས་ཟེར་རོ། ། དེའི་ལན་ནི།
ལུས་དཀྱིལ་ལྷ་རྣམས་བསྐྱེད་པའི་གཞི། ཨྃ་ལས་ཞེས་སོགས་འབྱུང་ཁུངས་ཀྱི། ། ཚིག་ཏུ་འདོད་ན་གཞན་དག་ལས། ། སངས་རྒྱས་ལས་ཆོས་ཆོས་ལས་ནི། ། འཕགས་པའི་ཚོགས་ཞེས་གང་གསུངས་པ། ། འདི་འདྲའི་རིགས་ལ་འབྱུང་ཁུངས་ཀྱི། ། ཚིག་ཅེས་མཁས་པ་རྣམས་ལ་གྲགས། ། ཁྱེད་ཀྱང་དེ་ལྟར་འདོད་ན་ནི། ། ཨྃ་ལས་བྱུང་ཞིང་ཨྃ་ཡིག་ལས། ། ལོགས་སུ་གྱུར་པའི་རིན་འབྱུང་ཞིག །
སྤྲུལ་འཁོར་དབུས་སུ་འདོད་དགོས་པར། ། སྔ་མ་དེ་ཡི་རིགས་པས་གྲུབ། ། དེ་འདྲ་ཁྱེད་ཅག་བཞེད་ལགས་སམ། ། ཚིག་ཀྱང་བསྒྲིག་ལེགས་མི་ཤེས་ན། ། དོན་བཟང་སྨོས་ཀྱང་ཅི་དགོས་པའི། ། བླུན་པོ་རྣམས་ཀྱི་རང་དགའི་ཚིག ། མཁས་རྣམས་བཞད་གད་བསྐྱེད་པ་ཡི། ། འབྲེལ་མེད་སྣ་ཚོགས་བྲིས་པ་ལ། ། བསྟན་བཅོས་ཡིན་ཞེས་བཤད་ཉན་བྱེད། ། ཅེས་སོགས་འདི་འདྲའི་རིགས་ལ་དགོངས། །
རྗེ་བཙུན་རྩེ་མོའི་ལུང་སྦྱོར་གྱི། ། ཚིག་དེས་ལུས་དཀྱིལ་ས་བོན་ལས། ། བསྐྱེད་པར་གྲུབ་ན་བྷྲུྃ་ཨྃ་སོགས། ། རྩ་རྒྱུད་ནས་བཤད་ཡིག་ལྔ་ལས། ། ལུས་དཀྱིལ་ལྷ་རྣམས་བསྐྱེད་པར་རིགས། ། ལུས་དཀྱིལ་ས་བོན་བྷྲུྃ་ཨྃ་སོགས། ། ཡིན་ཞེས་བསྒྲུབས་ནས་ལྷ་བསྐྱེད་ཚེ། ། དེ་དག་མིན་པའི་ཧྃ་སོགས་ལས། ། བསྐྱེད་པར་འགལ་བ་ལྟག་སྤྲོད་ཡིན། ། གལ་ཏེ་བྷྲུྃ་ཨྃ་ལ་སོགས་པའི། །
ས་བོན་ཉིད་ལས་བསྐྱེད་དོ་ཞེས། ། འདོད་ན་གཞུང་བཤད་ཐམས་ཅད་ལས། ། ཙཎྜ་ལཱི་དང་མཐུན་པ་ཡི། ། ཡིག་འབྲུ་རྣམས་ལས་བསྐྱེད་པའི་ཚུལ། ། གསལ་བར་བཤད་པ་གཞུང་བཤད་ལ། ། མཁས་པར་རློམ་པ་ཁྱེད་ཀྱིས་བཀག ། ས་ཆེན་འགག་པའི་ས་སྐྱ་པའི། ། གཞུང་བཤད་མཁས་རློམ་དེ་རེ་བླུན། ། གཞན་དུ་འདི་ཁ་བྱུང་མོད་ཀྱང་། ། སྐབས་འདིར་ལུས་ལ་གྲུབ་ཟིན་ཞིག །
ལྷར་བསྒོམ་པ་ལས་འདམ་ཁ་མེད། ། ཡང་ན་འགལ་ལ་མ་འཁྲུལ་བའི། ། ཚད་མ་ཁས་ལེན་བྱེད་དམ་ཅི། ། ཁོ་བོ་ཅག་ནི་ལུང་དེའི་དོན། ། རིག་པའི་དབང་ལྔའི་རིགས་ལྔ་པོ། ། ཕོ་བྲང་གཙོ་བོར་གནས་གྱུར་ཚེ། ། བྷྲུྃ་ཨྃ་སོགས་ལས་བསྐྱེད་པ་དང་། ། ལུས་དཀྱིལ་བསྒོམ་ཚེ་ཧྃ་སོགས་ལས། ། བསྐྱེད་པ་གཉིས་ཀ་ཚིག་ཉུང་ངུའི། ། བསྟན་པར་འདོད་ཀྱི་ཅིག་ཤོས་མིན། །
དང་པོའི་ལས་ཅན་གང་ཟག་གི ། ལུས་དཀྱིལ་ལྷ་རྣམས་ས་བོན་ལས། ། གསར་དུ་བསྐྱེད་པ་མ་ཡིན་པར། ། གདོད་ནས་གྲུབ་པར་གོ་བའི་ཕྱིར། ། ངག་འདོན་ཚེ་ན་དེ་མཛད་ཀྱི། ། ལས་ཞེས་བྱ་བའི་ཚིག་དེ་དག ། ནོར་པ་ཡིན་པ་སུ་ཞིག་སྨྲ། ། དེ་ཡི་ཕྱིར་སྐབས་མ་ལོངས་པར། ། ཚིག་ཙམ་རྩོད་པའི་ངལ་བ་དེ། ། བྱིས་པ་རྣམས་ཀྱི་ཁྱད་ནོར་ཡིན། །
ཕྱོགས་སྔའི་བསམ་པ་མ་ངེས་པར། ། ཕྱོགས་འཛིན་གཏམ་གྱི་ཅ་ཅོ་ཡི། ། ཕྱོགས་གཞན་ཁེགས་པར་མངོན་རློམ་པའི། ། ཕྱོགས་རེའི་མིག་ཅན་འགའ་མེད་དམ། ། ཞེས་བྱ་བ་ནི་བར་སྐབས་ཀྱི་ཚིགས་སུ་བཅད་པ་སྟེ་དོན་ཚན་དྲུག་པའོ། ། རྒོལ་བ་བདུན་པ་ནི། ཁ་ཅིག་རྒྱས་གདབ་ཀྱི་སྐབས་སུ། སམྦུ་ཊྀ་ལས། རྡོ་རྗེ་སེམས་དཔའ་ཞེས་བྱར་བཤད། ། བདེ་བ་དམ་པ་རུ་ནི་བརྗོད། །
ཅེས་པའི་དོན། འཁོར་ལོ་དྲུག་པ་འདོད་པ་པོ་རྣམས་ཀྱི་ལུགས་ལ་སྤྱི་གཙུག་གི་འཁོར་ལོ་རྡོ་རྗེ་སེམས་དཔའ་བསྒོམ་པ་ལ་འབྲུ་མནན་པས་ཆོག་མོད། མན་ངག་འདི་པའི་ལུགས་ལ་རྒྱས་འདེབས་ཀྱི་ལྷ་བསྟན་པ་ཡིན་ཞིང་། དེ་དང་མཐུན་པར་སློབ་དཔོན་དགྲ་ལས་རྣམ་རྒྱལ་གྱི་ཕྱག་རྒྱ་བཞི་པ་ལས། ཀུན་གྱི་དབང་བསྐུར་གནས་སུ་ནི། ཞེས་བཤད་པས་ལུས་དཀྱིལ་གྱི་ལྷ་ལ་རྡོ་རྗེ་སེམས་དཔས་རྒྱས་འདེབས་པ་རྒྱུད་དང་རྒྱ་གར་བའི་དགོངས་པ་ཡིན་པར་གསལ་ལོ་ཞེས་ཟེར་ཞིང་། ངག་འདོན་གྱི་སྐབས་སུ་ལུས་དཀྱིལ་གྱི་ལྷ་ཐམས་ཅད་ལ་རྡོ་རྗེ་སེམས་དཔས་དབུར་བརྒྱན་ཞེས་ཟེར་རོ། ། དེ་ལ་སམྦུ་ཊིའི་ལུང་དེས་རྒྱས་འདེབས་བསྟན་པར་གང་ལས་བཤད། གནད་ཀྱི་གསལ་བྱེད་ལས། གསང་བ་ལ་ནི་ས་ཡི་ཁམས།
ཞེས་པ་ནས་བརྩམས་ཏེ། ཆོས་ཀྱི་སྐུར་ནི་རབ་ཏུ་གྲགས། ། ཞེས་པའི་བར་གྱི་རང་བྱུང་གི་ཡེ་ཤེས་ཀྱི་མཚན་ཉིད་སྟོན་པ་ལས། རིགས་བདག་གིས་རྒྱས་གདབ་སྟོན་པར་དགོས་པའི་གནས་ཙམ་ཡང་མེད་ལ། རང་བློས་སྦྱར་བའི་རྗེ་བཙུན་གོང་མའི་ལུགས་སུ་འགྱུར་རམ། སློབ་དཔོན་དགྲ་ལས་རྣམ་རྒྱལ་གྱི་གཞུང་ཡང་ཕོ་བྲང་དྲུག་པ་སྟོན་པའི་གཞུང་ཡིན་གྱི། རིགས་བདག་གིས་རྒྱས་གདབ་སྟོན་པའི་གཞུང་མ་ཡིན་ཏེ། གཞུང་གི་སྐབས་ལ་དཔྱད་པས་ཤེས་པ་ཡིན་ནོ། ། འོ་ན་རྗེ་བཙུན་གོང་མའི་གཞུང་ལས་ཇི་ལྟར་བཤད་ཅེ་ན། སྲས་དོན་མ་ལས།
དབང་སྟེགས་ནི་ལྷ་ཐམས་ཅད་ལ་བླངས་ན། གཙོ་བོ་ལྔ་ལ་སྐུ་རྡོ་རྗེ་རྣམ་སྣང་ལ་སོགས་པ་ལྔ། འཁོར་རྣམས་ལ་རང་རང་གི་གཙོ་བོའམ། ཡང་ན་ཐམས་ཅད་ཀྱི་དབུ་ལ་གནས་ལྔར་རྡོ་རྗེ་རྩེ་ལྔ་པ་རེ་རེ་བསམ་མོ། ། ཞེས་དང་། འཕགས་པ་རིན་པོ་ཆེས། གཙོ་བོ་ལྔ་ལ་རྡོ་རྗེ་སེམས་དཔའ་དང་། འཁོར་རྣམས་ལ་རང་རང་གི་གཙོ་བོ། སྐྱེ་མཆེད་ཀྱི་ལྷ་རྣམས་ལ་རང་རང་གི་ཁ་དོག་དང་མཐུན་པའི་རིགས་བདག ཁྲོ་བོ་བཅུ་ལ་སྲུང་འཁོར་གྱི་སྐབས་ནས་འབྱུང་བ་བཞིན་རིགས་ཀྱི་བདག་པོས་དབུར་བརྒྱན་པར་བསམ་མོ། །
ཞེས་གསུངས་པ་ཡིན་ནོ། ། འོ་ན་བཤད་པ་གཉིས་པོ་མ་མཐུན་པའམ། འཕགས་པས་གསུངས་པ་དེ་མི་འཐད་དོ་ཞེ་ན། མི་མཐུན་པར་སྣང་བ་འདི་བརྒྱུད་པའི་མན་ངག་མེད་པར་ཡི་གེ་ལ་ཐུག་འཕྲད་བྱས་པས་སྨྲ་བ་སྟེ། འདིར་རྡོར་སེམས་ནི་རིགས་ལྔ་པོ་རང་རང་གི་རྒྱུ་རྡོ་རྗེ་འཛིན་པ་ཡིན་པས་རང་རང་གི་རིགས་ཀྱི་རྒྱས་གདབ་པ་ཡང་ཡིན་ལ་རྡོ་རྗེ་སེམས་དཔའི་རྒྱས་གདབ་པ་ཡང་ཡིན་པས་དོན་ཅིག་པ་ཡང་ཡིན་ནོ་ཞེས་སྨྲའོ། ། དེའི་ལན་ནི། ལུས་དཀྱིལ་ལྷ་ལ་རྡོར་སེམས་ཀྱི། ། རིགས་བདག་བཤད་པ་དེ་ནོར་ན། ། འཕགས་པས་ལུས་དཀྱིལ་གཙོ་བོ་ལ། ། རྡོར་སེམས་རིགས་བདག་བཤད་པ་དེ། །
རྣམ་པ་ཀུན་དུ་དོར་དགོས་སོ། ། གལ་ཏེ་འཕགས་པས་བཤད་པ་དེ། ། རྡོར་སེམས་རིགས་བདག་རིགས་ལྔ་ཡི། ། རྒྱུ་ཡི་རྡོར་འཛིན་ཡིན་པའི་ཕྱིར། ། དེ་ལ་འགལ་བ་མེད་ཅེས་སྨྲ། ། དེ་ལྟ་ན་ནི་ལྷ་ཀུན་གྱི། ། རིགས་བདག་རིགས་ལྔའི་རྒྱུ་རྡོར་འཛིན། ། རྡོ་རྗེ་སེམས་དཔའ་ཡིན་པའི་ཕྱིར། ། གཙོ་འཁོར་ཀུན་ལ་རྡོར་སེམས་ཀྱིས། ། རྒྱས་འདེབས་བྱེད་པ་གྲུབ་པའི་ཕྱིར། །
སྐབས་ཀྱི་རྩོད་པ་སྤྲིན་བཞིན་དེངས། ། དགོས་མེད་རྩོད་པ་མྱོས་བྱེད་ཀྱི། ། དྲེགས་པ་ཀུན་གྱི་བྱེད་ལས་ཡིན། ། ཕྱག་རྒྱ་བཞི་པའི་དངོས་བསྟན་དེ། ། ཕོ་བྲང་དྲུག་པར་ཁྱེད་འདོད་ན། ། ཕོ་བྲང་ལྔ་ལ་རྩ་འདབ་དང་། ། འཁོར་སོགས་བཤད་ནས་དྲུག་པ་ལ། ། དེ་དག་མི་འབྱུང་བ་དེ་ཅི། ། སྤྱི་གཙུག་འཁོར་ལོ་ཞེས་པ་དེ། ། ཕྱག་རྒྱ་བཞི་པོ་གང་དུ་འདུས། །
ཕྱག་རྒྱ་བཞི་རུ་མ་འདུས་པའི། ། ཕྱག་རྒྱ་བཞི་པ་གད་མོའི་གནས། ། འཁོར་ལོ་བསྒྱུར་བ་དྲུག་ཡོད་ན། ། རྒྱལ་ཆེན་འཁོར་ལོ་བསྒྱུར་བ་ལྔ། ། ཞེས་པའི་གཞུང་དེ་ནོར་རམ་ཅི། ། གཞུང་ལུགས་མཐོང་ནས་སྨྲ་དགོས་ཀྱི། ། ཕྱོགས་སུ་མ་ཕྱིན་འོལ་སྤྱོད་དེ། ། རང་ཉིད་སྲང་ལ་འཇལ་བ་ཡིན། ། ཟབ་མོའི་ལུས་དཀྱིལ་ཆོས་མིན་པར། ། སྨྲ་བའི་ལོག་རྟོག་འཇིགས་རུང་བ། །
བྱུང་ཚེ་མཐོང་ཐོས་སྐད་མེད་པའི། ། ས་སྐྱའི་རྗེས་འབྲང་རྙིང་པ་ལ། ། སྨྲ་བཅད་བརྟུལ་ཞུགས་སུ་ཡིན་བྱིན། ། མི་ཤེས་ལུང་དང་རིགས་པ་ཡི། ། ཚིག་ཕྲེང་ངལ་བ་ལྷུར་བྱས་ཀྱང་། ། བླུན་པོའི་ཁ་བཤགས་ཇི་བཞིན་དུ། ། རང་གིས་རང་ཉིད་ཕམ་པར་བྱས། ། ཞེས་བྱ་བ་ནི་བར་སྐབས་ཀྱི་ཚིགས་སུ་བཅད་པ་སྟེ་དོན་ཚན་བདུན་པའོ། ། རྒོལ་བ་བརྒྱད་པ་ནི། གཞན་དག་ན་རེ།
དབང་བསྐུར་རབ་གནས་ཀྱི་དུས་སུ་སྡོམ་བརྩོན་རབ་བྱུང་རྣམས་ཀྱི་ཚོགས་འཁོར་མི་བྱེད་དེ། ཆོས་རྗེ་ས་སྐྱ་པཎྜི་ཏས་བཀག་པའི་ཕྱིར་རོ་ཞེས་འདོད་དོ། ། དེ་མི་འཐད་པ་ནི། ཆོས་རྗེ་རང་གི་ལུང་དང་འགལ་བ་དང་། རྗེ་བཙུན་ཆེན་པོའི་ལུང་དང་འགལ་བས་སོ་ཞེས་སུན་འབྱིན་པའི་ཚེ། ཆོས་ཀྱི་རྗེས་རབ་བྱུང་ལ་དཔའ་བོའི་སྟོན་མོ་དགོས་པར་བསྟན་ཞིང་། དཔའ་བོའི་སྟོན་མོ་དེ་ཚོགས་འཁོར་གྱི་དབྱེ་བར་མངོན་རྟོགས་ལྗོན་ཤིང་དུ་གསུངས་ཤིང་། ཆོས་རྗེ་རང་གིས་ཀྱང་གསུངས། ཕྱོགས་སྔ་མ་ནི་དུས་ཁྱད་པར་ཅན་གྱི་དུས་སུ་དཔའ་བོའི་སྟོན་མོ་ཡང་མི་བྱེད་པས་བཟའ་བའི་དམ་ཚིག་ལས་ཉམས། ཆོས་རྗེས་བཤད་པ་ནི་ཀླུ་སྒྲུབ་ནས་ཇོ་བོ་རྗེ་དང་།
ཁ་ཆེ་པཎ་ཆེན་སོགས་ཀྱི་ལུགས་ཡིན་པས་ས་སྐྱ་པའི་རང་ལུགས་མ་ཡིན་ཞེས་དང་། དུས་ཁྱད་པར་ཅན་གྱི་ཚེ་རབ་བྱུང་གི་ཚོགས་འཁོར་མ་བྱས་ན་རྩ་ལྟུང་བཅུ་གསུམ་པར་འགྲོ་བ་དེ་འཁྲུལ་སྤོང་གི་དགོངས་པ་ཡིན་ནོ་ཞེས་སྨྲའོ། ། དེའི་ལན་ནི། མཁྱེན་རབ་དབང་ཕྱུག་ས་པཎ་གྱིས། ། བཤད་པའི་རབ་བྱུང་སྟོན་མོ་དེ། ། ཁྱད་པར་ཅན་གྱི་བཟའ་བ་ཡིས། ། དགག་བྱ་དེ་དག་ཁེགས་ནུས་སམ། ། ནུས་ན་ངེད་ཅག་སྡོམ་བརྩོན་རྣམས། ། ཆོས་རྗེས་བཤད་པ་དེ་བྱེད་ན། ། བཟའ་བའི་དམ་ཚིག་མེད་པ་ཞེས། །
འབྲེལ་མེད་སྙོན་དེ་སུ་ལ་སྨྲ། ། ཚུལ་དེས་དགག་བྱ་མི་ཁེགས་ན། ། ཀླུ་སྒྲུབ་ནས་ནི་ཆོས་རྗེ་སོགས། ། ཚད་ལྡན་སྡོམ་བརྩོན་མཐའ་ཡས་པ། ། རྩ་ལྟུང་ཅན་དུ་ཁྱེད་བསྒྲུབ་བམ། ། མདོར་ན་ཚོགས་འཁོར་མ་བྱས་པ། ། རྐྱང་པས་རྩ་ལྟུང་འབྱུང་བ་དེ། ། གོང་མའི་གསུང་རབ་གང་ན་བཞུགས། ། ཁྱེད་དག་ཚོགས་འཁོར་བྱེད་དོ་ཞེས། ། ཀུན་ལ་རླུང་ལྟར་སྒྲོག་བྱེད་ན། །
རྗེ་བཙུན་གོང་མས་ཚོགས་འཁོར་ལ། ། དཔའ་བོ་དཔའ་མོ་གཉིས་ཚོགས་དང་། ། ཚིམ་པ་དྲུག་སོགས་བཤད་པ་ཡིས། ། མཚན་ཉིད་ཚང་བར་ཁྱེད་བྱེད་དམ། ། ཚོགས་འཁོར་མཚན་ཉིད་མ་ཚང་ན། ། བཏགས་པ་བ་ལས་འདའ་བ་མེད། ། དེ་ལྟར་འདོད་ན་ཁྱེད་ཉིད་ཀྱིས། ། ཚོགས་ཀྱི་འཁོར་ལོ་མ་བྱས་ཕྱིར། ། རྩ་ལྟུང་ཅན་དུ་ཁས་ལོངས་ཤིག ། དེ་ཕྱིར་རང་ལ་སྐྱོན་བརྗོད་པ། །
ངེས་པར་སྨྱོན་པ་ཉིད་དུ་བས། ། གལ་ཏེ་དེ་དག་ཀུན་བྱེད་ན། ། ཕྱག་ན་རྡོ་རྗེའི་བསྟོད་འགྲེལ་ལས། ། ཆོས་གོས་འཛིན་པ་རྣམས་ལ་ནི། ། བླ་མས་ཚིག་གིས་བསྟན་པར་བྱ། ། གཞན་དུ་བླ་མ་དམ་ཚིག་ནི། ། ཉམས་པར་འགྱུར་ཞེས་གང་གསུངས་པའི། ། གཞན་གྱིས་མ་ཁུར་སྡིག་པ་ཡི། ། ཁུར་དེ་ཁྱེད་ཅག་འཁུར་རམ་ཅི། ། གཞན་ཡང་དུས་འཁོར་རྒྱུད་འགྲེལ་སོགས། །
ཚད་ལྡན་རྣམས་ལས་རབ་བྱུང་གིས། ། དེ་ལྟར་བྱེད་པ་རྒྱས་པར་བཀག ། ཆོས་རྗེས་བཤད་པའི་སྟོན་མོ་དེ། ། དཔའ་བོའི་སྟོན་མོར་ཁས་བླངས་ཤིང་། ། དཔའ་བོའི་སྟོན་མོ་རྗེ་བཙུན་གྱིས། ། ཚོགས་འཁོར་དབྱེ་བར་བཤད་ཅེས་པ། ། གཉིས་ཀ་གཅིག་ཆར་ཁས་བླངས་ནས། ། ཆོས་རྗེས་བཤད་དེ་ས་སྐྱ་པའི། ། རང་ལུགས་མིན་ཞེས་སྨྲ་བྱེད་པ། ། འདི་ཡང་འགལ་བ་ལྟག་སྤྲོད་ཡིན། །
ཁུ་དབོན་གཉིས་ཀ་བཞེད་པ་དེ། ། ས་སྐྱའི་ཆོས་སུ་མི་རུང་ན། ། ས་སྐྱའི་ཆོས་ཀྱི་མཚན་གཞི་ནི། ། ཀུན་མཁྱེན་གྱིས་ཀྱང་བརྙེད་མི་ནུས། ། ས་པཎ་འགག་པའི་ས་སྐྱ་པ། ། རྙིང་པ་དེ་དག་ཆེས་ཆེར་བླུན། ། དེ་ཕྱིར་ཕྱི་དྲོའི་ཁ་ཟས་དང་། ། ཤ་ཆང་རོལ་ལ་རྔམ་པ་ཡི། ། ཟོལ་གྱིས་ཚོགས་འཁོར་བྱེད་དོ་ཞེས། ། འཇིག་རྟེན་པ་རྣམས་རྨོངས་བྱེད་པའི། །
འདོད་ལྡན་དེ་དག་ལྷག་སྤྱོད་ཀྱི། ། ཏིང་འཛིན་བསྒོམ་པ་ཇི་བཞིན་ནོ། ། ཡང་དག་མགོན་གྱིས་མ་བཟུང་བའི། ། རྣམ་དག་དམ་པའི་ཚུལ་དོར་ནས། ། མ་དག་འཚོ་བ་དོན་གཉེར་བ། ། མཐའ་དག་ཚོགས་ཀྱང་ལན་ཡོད་མིན། ། ཞེས་བྱ་བ་ནི་བར་སྐབས་ཀྱི་ཚིགས་སུ་བཅད་པ་སྟེ་དོན་ཚན་བརྒྱད་པའོ། ། དིང་སང་བསྟན་པ་ཉམས་དམའ་བས། ། ཡོངས་སུ་རྫོགས་པའི་དགེ་བསྙེན་གྱི། ། བསྲུང་བྱ་ཙམ་ལའང་ཆེར་ལྷོད་པའི། །
རྡོ་རྗེ་སློབ་དཔོན་གཟུགས་བརྙན་གྱིས། ། སྨིན་གྲོལ་ནུས་པར་ཁས་བླངས་ནས། ། དད་པའི་རྗེས་འབྲངས་བསྡུད་པ་མཐོང་། ། དེ་ཕྱིར་ཆོས་ལྟར་བཅོས་ནས་ནི། ། ཆོས་མིན་བྱེད་ཅེས་སྨྲ་བ་དེ། ། རང་གཞན་ཀུན་ལ་གཟུ་བོའི་བློས། ། སྨྲ་བ་ཡིན་ན་ཐལ་མོ་སྦྱོར། ། གཞན་དུ་རྒྱལ་བས་ལུང་བསྟན་པའི། ། ཚད་ལྡན་མཁས་པ་སྨོད་བྱེད་པའི། ། ཕྱོགས་འཛིན་མཁན་དེ་ཡིད་བསྲུབ་ཀྱི། །
ཕོ་ཉ་ཡིན་པར་གདོན་མི་ཟ། ། ཆོས་ཚུལ་འདི་ལ་སྦྱངས་སྦྱངས་པའི། ། བསྟན་འཛིན་གཞན་ལ་སྨོད་སྨོད་པ། ། དེ་དག་རྣམས་ཀྱི་རང་རང་གིས། ། སྨྲ་བྱའི་གནས་ལ་ངེས་ངེས་ཀྱི། ། བསྒྲུབ་བྱེད་དོན་དུ་མནའ་བོར་བས། ། རང་གཞུང་ཟིན་པར་ཁས་འཆེ་བའི། ། ཐོས་ཆུང་རྣམས་ཀྱི་རང་གི་རང་། ། ལྷ་རྣམས་དགའ་བའི་གྲངས་སུ་བྱས། ། གསར་བྱུང་ཡིད་བསྲུབ་རིགས་ཀྱི་ཚིག །
ཐུན་ཚགས་བསྡུས་པའི་སྨོད་པའི་མདའ། ། ཕྱོགས་འདིར་འཕེན་བརྩོན་སྲེད་ལྡན་དག ། འདོད་པའི་ཁྱིམ་དུ་གཉིད་བྱོས་ཤིག ། ཨ་ཧོ་བཛྲ་ཛྙཱ། ཕྱོགས་ཀུན་འཕྲིན་ལས་གསེར་གྱི་འགེབས་ནུས་པའི། ། འོད་གསལ་ཉི་ཟླའི་སྣང་བ་འདི་མེད་ན། ། ཚུར་རོལ་མཐོང་བའི་སྲིན་བུ་མེ་ཁྱེར་གྱིས། ། ས་གསུམ་སྣང་བྱེད་དབང་པོ་བྱ་ནུས་སམ། ། སྔོན་དུས་རྟོག་གེའི་ཆང་གིས་རབ་མྱོས་པའི། ། ཕྱིར་རྒོལ་གླང་པོ་སྨྱོན་པའི་དོར་སྟབས་ཀྱིས། །
གསུང་ངག་མཚོ་སྐྱེས་རྩ་བ་དཀྲུགས་པའི་ཚེ། ། ཉེས་སྤོང་ལུང་རིགས་ཤེས་པ་འགའ་ཡོད་དམ། ། དེང་དུས་མཁས་མང་ངང་པའི་དེད་དཔོན་དང་། ། གཞན་ཟེར་དབྱངས་སུ་ལེན་པའི་བུང་བ་ཡང་། ། ཆོས་འདི་མཁའ་ལ་འདབ་བཟང་ཇི་བཞིན་དུ། ། འཕུར་ལྡིང་བྱེད་འདི་མགོན་དེའི་དྲིན་མིན་ནམ། ། གོང་མའི་བཞེད་གཞུང་མིང་གི་མཐར་བྱེད་ཅིང་། ། ལམ་བཟང་བསྒོམ་ལ་འགྱོད་ཚང་གཞུང་འཛུགས་པའི། ། འབྱུང་པོའི་རིགས་ལ་ཕེབས་པ་སྨྲ་བྱེད་ཅིང་། ། རང་སྡེ་སྨོད་རྣམས་གདོན་གྱིས་མ་བཏབ་བམ། །
རྒྱལ་པོའི་འཕྲིན་དང་གཡོ་སྒྱུའི་སྦྱོར་བ་ཡི། ། འབད་པས་བསྒྲུབ་པའི་དད་པའི་རྗེས་འབྲང་གི ། སྒྲ་འཛིན་དབང་པོ་གཞན་སྨོད་ངུད་མོ་ཡིས། ། རྒྱུན་དུ་རྩེར་ལ་བསམ་སྦྱོར་གཞན་མེད་དམ། ། ཆོས་བརྒྱད་འཁོར་དང་ཁྱིམ་ལ་འཁྲོན་པ་ཡི། ། ཀུན་དཀྲིས་དབང་གིས་དགག་བསྒྲུབ་ཟོལ་སྦྱོར་མཁན། ། ལུས་མེད་འདོད་པའི་བདེ་བ་བསྒྲུབ་རྣམས་ལ། ། ཉུང་ངུའི་ངག་གིས་ལན་འདི་རིགས་པར་སྨྲས། ། གསུང་རབ་རྒྱ་མཚོའི་དོན་ལ་མ་ཕྱོགས་པར། ། ལན་བརྒྱར་འཆད་དང་ཉན་པའི་གྲྭར་ཞུགས་ཀྱང་། །
ཚིག་ཙམ་འདོན་པའི་ངལ་བས་དུས་འདའ་བའི། ། བླུན་པོ་རྣམས་ཀྱིས་སྨད་པར་མ་གྱུར་ཅིག ། འདི་སྦྱར་དགེ་བས་གསུང་ངག་ཡིད་བཞིན་ནོར། ། སེམས་འཇལ་རྟོག་པའི་བྱི་དོར་གྱིས་སྦྱངས་ཏེ། ། ཐོས་བསམ་བསྒོམ་པའི་རྒྱལ་མཚན་རྩེར་བཞག་ནས། ། བློ་གསལ་མང་པོའི་མདུན་སར་བསྔགས་པར་ཤོག ། འགྲོ་གསུམ་མཆོད་འོས་ཐུབ་བསྟན་གངྒཱའི་རྒྱུན། ། ཉེས་བཤད་འཕྲོག་བྱེད་རྐང་པས་མ་བཅོས་པ། ། བདག་བློ་སྐལ་ལྡན་ཤིང་རྟ་ལ་བརྟེན་ནས། ། སྲིད་མཐར་འགྲོ་བའི་གདུང་བ་སེལ་བར་ཤོག །
ཚེ་རབས་ཀུན་དུ་དལ་འབྱོར་གྲུ་བོ་ཆེ། ། འཕགས་ནོར་རིན་ཆེན་བདུན་ལྡན་ལེགས་ཐོབ་སྟེ། ། འཕྲིན་ལས་བ་དན་དཀར་པོའི་ཐབས་མཁས་ཀྱིས། ། རྣམ་གྲོལ་སྐུ་བཞིའི་གླིང་དུ་བགྲོད་པར་ཤོག ། ཅེས་གསུང་ངག་ལམ་འབྲས་ཀྱི་སྒོ་ནས་འགྲོ་བ་རྣམས་འཆི་བ་མེད་པའི་གནས་སུ་འདྲེན་པར་བྱེད་པའི་ལམ་གྱི་སྲོལ་རྒྱལ་པོ་ལྟ་བུའི་ནང་ནས་ཕྱག་ལེན་གྱི་རིམ་པའི་ཆ་ཤས་ཕྲ་མོ་དག་ལ། ཕྱོགས་རེ་བའི་བློ་ཅན་གཞན་གྱིས་བརྒལ་ཞིང་བརྟགས་པའི་ལན་ཚངས་པའི་རིགས་སྔགས་ཞེས་བྱ་བ་སྔར་བྱས་ཟིན་པ་ལས། སླར་ཡང་དེ་ཉིད་ཀྱི་དོན་བསྡུས་པའི་ཚིགས་སུ་བཅད་པ་འདི་ཡང་། ཁྱབ་བདག་འཁོར་ལོའི་མགོན་པོ་དང་དབྱེར་མ་མཆིས་པ་འདྲེན་མཆོག་ཆོས་ཀྱི་རྒྱལ་པོ་རཏྣ་ཝརྡྷ་ལ་སོགས་པ་ཡོངས་འཛིན་ཆོས་བཞིན་དུ་སྤྱོད་པ་མང་པོའི་ཐུགས་རྗེའི་སྤྱན་རས་ཀྱིས་འཚོ་ཞིང་། གསུང་གི་བདུད་རྩིས་སྐལ་བ་བཟང་པོར་གྱུར་པ་ཤཱཀྱའི་དགེ་སློང་དཀོན་མཆོག་ལྷུན་གྲུབ་ཅེས་བགྱི་བས། རྣམ་འགྱུར་གྱི་ལོ་ཆོ་འཕྲུལ་གྱི་ཟླ་བའི་དཀར་ཕྱོགས་རྫོགས་པ་གསུམ་པའི་ཉིན་ཁོ་ན་་་་་་བྲིས་རྩོམ་གཉིས་ཀ་རྫོགས་པར་ལ་ཤྲཱི་ཨེ་ཝྃ་ཆོས་ལྡན་གྱི་ཡོན་ཏན་རིན་པོ་ཆེ་སྒྲོག་པའི་ཚལ་གྱི་ཡང་ཐོག་ཏུ་གྲུབ་པར་བྱས་པའོ། །
རྣམ་དཔྱོད་ཞེ་འཐུང་རུས་པ་ལས་བྱུང་བའི། ། རྟོག་སྤྱོད་རྣམ་འགྱུར་རྩེ་བརྒྱ་དང་ལྡན་པའི། ། བརྒལ་ལན་འདི་ནི་ལྷ་དབང་རྡོ་རྗེ་སྟེ། ། ལོག་རྟོག་བྲག་རི་རྨང་ནས་འབེབས་བྱེད་ཡིན། ། ཞེས་བྱ་བར་རྟོགས་པར་བྱའོ། ། འདིས་བསྟན་པ་སྤྱི་དང་བྱེ་བྲག་ཏུ་གསུང་ངག་རིན་པོ་ཆེའི་བསྟན་པ་ཕྱོགས་ཐམས་ཅད་དུ་དར་ཞིང་རྒྱས་པའི་རྒྱུར་གྱུར་ཅིག ཤུ་བྷྃ། ཞེས་པ་དེ་རྣམས་ཀྱིས་རྗེ་བཙུན་མཁས་པའི་གཙུག་རྒྱན་དཀོན་མཆོག་ལྷུན་གྲུབ་ཀྱི་གསུང་རབ་ལས་འབྱུང་ཚུལ་བཤད་པ་བསྟན་ཟིན་ནས།། ༈ །།གསུམ་པ་སྙན་བརྒྱུད་མཁས་པའི་དབང་པོའི་གསུང་རབ་ལས་འབྱུང་ཚུལ་བཤད་པ་ནི། རྗེ་བཙུན་ས་སྐྱ་པའི་སྙན་བརྒྱུད་ཀྱི་བསྟན་པའི་གསལ་བྱེད་ཆེན་པོ་ཚར་ཆེན་ཆོས་ཀྱི་རྒྱལ་པོས་མཛད་པའི་གསུང་ངག་རིན་པོ་ཆེའི་སྐབས་བརྒྱད་ལ་འཁྲུལ་པ་སྤོང་བ་རྡོ་རྗེའི་འཕྲུལ་འཁོར་གྱི་ཟེགས་མ་ཞེས་བྱ་བ་ལས་འདི་ལྟར་འབྱུང་སྟེ།
བི་ཛ་ནཱུ། ཀུན་ཁྱབ་དགའ་ཆེན་རིགས་བརྒྱའི་བདག ། མཁས་བཙུན་བཟང་པོའི་མཆོག་གྱུར་རྗེ། ། རྒྱལ་བས་ལུང་བསྟན་ཨེ་ཝྃ་པ། ། ངོར་ཆེན་རྡོ་རྗེ་འཆང་དབང་རྒྱལ། ། གོང་མའི་གསུང་རབ་པདྨོའི་ཚལ། ། ཁྱེད་ཀྱི་འཕྲིན་ལས་ཉི་གཞོན་གྱིས། ། ལེགས་པར་ཕྱེ་བའི་དྲི་བསུང་ནི། ། ནམ་མཁའི་ཕ་མཐར་ཁྱབ་པ་ལ། ། རང་སྡེ་ཉུང་ངུའི་ཕྲག་དོག་གིས། །
མྱོས་པའི་མེ་ཁྱེར་སྲིན་བུ་དག ། ང་རྒྱལ་ལུས་བསྐྱོད་སྨྲེ་སྔགས་ཀྱིས། ། དུབ་རྣམས་ངལ་བསོའི་བཅུད་ལེན་སྦྱིན། ། བྱང་ཆུབ་སེམས་བསྐྱེད་མེད་པ་དང་། ། རྗེས་འཛིན་མང་པོ་མེད་པ་དང་། ། སྟ་གོན་གཅིག་ལས་མེད་པ་དང་། ། ལུས་དཀྱིལ་བསྐྱེད་གཞི་མེད་པ་དང་། ། སློབ་དཔོན་གཅིག་ཏུ་ངེས་པ་དང་། ། དབང་ཆོག་ལུང་ཁུངས་མེད་པ་དང་། ། རིགས་གཙོའི་རྒྱས་འདེབས་མེད་པ་དང་། །
དཔའ་བོའི་སྟོན་མོ་མེད་པ་རྣམས། ། རྡོ་རྗེ་ཐེག་པ་སྤྱི་དང་ནི། ། ཁྱད་པར་དཔལ་ལྡན་ས་སྐྱ་པའི། ། བསྟན་ལ་གནད་གཅོད་བདུད་ཀྱི་ཚིག ། ཡིན་ཕྱིར་ཐོས་ཀྱང་རྣ་བ་དགག ། ཅེས་རྩ་ཚིག་གི་ཕྱོགས་སྔའི་ཐུགས་རིགས་དང་མཐུན་པར་བརྗོད་ནས། དེ་ཉིད་ཀྱི་རང་འགྲེལ་གྱི་ལན་གྱི་སྙིང་པོ་ཕྱུང་བ་མདོར་བསྡུས་ཏེ་སྦྱོར་ངག་ཏུ་བཀོད་པ་འདི་ལྟར་རོ། ། སྨྲ་བ་དང་པོ། རྗེ་བཙུན་ཆེན་པོས་མཛད་པའི་ཡི་གེའི་སྟེང་ནས་མཎྜལ་ཚོམ་བུ་ལྔ་པ་ལ་བརྟེན་པའི་སེམས་བསྐྱེད་འདི་བྱེད་མི་རིགས་ཅིང་བརྒྱུད་པ་མེད་པའི་བསྒྲུབ་བྱེད། ལམ་འབྲས་པ་ཕྱི་མ་འགའ་ཞིག་གིས་ཡི་གེ་འདི་སྟེང་ནས་མ་ཐོབ་ཅིང་ལག་ལེན་ལའང་མི་བྱེད་པའི་ཕྱིར།
ཞེས་པར་སྣང་བ་དེ་ལྟར་ན་རྗེ་བཙུན་བསོད་ནམས་རྩེ་མོའི་དབང་ཆུའི་སྟེང་ནས་ཀྱཻ་རྡོ་རྗེའི་དབང་བསྐུར་བྱེད་པ་མི་འཐད་ཅིང་བརྒྱུད་པ་མེད་པར་ཐལ། འཕགས་པ་རིན་པོ་ཆེའི་ཞལ་སློབ་དམ་པ་ཀུན་དགའ་གྲགས། དགའ་ལྡན་པ་ཀུན་བསོད། ཞང་དཀོན་མཆོག་དཔལ་བ་ལ་སོགས་པས་ཡི་གེ་འདིའི་སྟེང་ནས་མ་ཐོབ་ཅིང་། ལག་ལེན་ཡང་མི་བྱེད་པའི་ཕྱིར། ཁྱབ་པ་མཚུངས། འདོད་མི་ནུས། མ་གྲུབ་ན་དེར་ཐལ། དེ་དག་འཕགས་པ་རིན་པོ་ཆེས་མཛད་པའི་མངོན་དཀྱིལ་རྣམས་ཀྱི་སྟེང་ནས་བྱེད་པ་ལས་འོས་མེད་པའི་ཕྱིར། དེ་གཉིས་ལ་ནང་གསེས་ཀྱི་ཁྱད་པར་ཕྲ་མོ་ཙམ་ལས་མེད་དོ་སྙམ་ན།
གོང་མ་ལའང་མཚུངས་ཏེ། འདི་དང་དབུ་མ་ལུགས་ཀྱི་སེམས་བསྐྱེད་ལ་ནང་གསེས་ཀྱི་ཁྱད་པར་ཕྲ་མོ་ཙམ་ལས་མེད་པའི་ཕྱིར། ཡི་གེ་འདིའི་ལུང་མཁན་ཆེན་ཤེས་རྡོར་བས་མ་ཐོབ་པ་སོགས་ཐལ་རོར་སྣང་སྟེ། ངོར་པ་ཡང་འདིའི་ལུང་མི་བྱེད་པའི་ཕྱིར། དེས་ན་སྤྱིར་རྣལ་འབྱོར་དབང་ཕྱུག་བིརྺ་པ་དང་། ཁྱད་པར་རྗེ་བཙུན་རིན་པོ་ཆེས་བརྒྱུད་པའི་སེམས་བསྐྱེད་ཐོབ་ལ་མ་ཉམས་པ་དག་གིས་འདིའི་སྟེང་ནས་གཞན་ལ་སེམས་བསྐྱེད་ཕོག་པ་ལ་སྐྱོན་ཅི་ཡང་མེད་ཅིང་། ཕྱག་ལེན་གྱི་ཁྱད་པར་ཆེས་ཁུངས་བཙུན་ཞིང་རྣམ་པར་དག་པར་འགྱུར་བ་ཡིན་ནོ། ། རྗེ་བཙུན་མཆོག་གིས་མཛད་པ་ཡི། ། བརྒྱུད་པ་གཉིས་ལྡན་སེམས་བསྐྱེད་ཀྱི། ། ཡི་གེ་ཙམ་ལའང་ཞེ་སྡང་པ། །
གྲགས་པའི་ཞབས་ཀྱིས་ཅི་མཛད་དམ།། ༈ །།སྨྲ་བ་གཉིས་པ། སློབ་མ་རྗེས་འཛིན་དུས་གཅིག་ལ་ཉེར་ལྔ་ལས་མང་བ་དང་། ཟུང་དུ་གྱུར་པ་ལ་མི་རུང་བའི་སྒྲུབ་བྱེད། དངོས་གཞིའི་གྲངས་ངེས་སྟ་གོན་ལ་ལྟོས། སྟ་གོན་གྱི་གྲངས་ངེས་རྗེས་འཛིན་ལ་ལྟོས་པའི་ཕྱིར་ཟེར་རོ། ། དེ་ལྟར་ན་རྗེས་འཛིན་ལ་གྲངས་ངེས་མི་དགོས་པར་ཐལ། དངོས་གཞིའི་གྲངས་ངེས་སྟ་གོན་ལ་མ་ལྟོས། སྟ་གོན་གྱི་གྲངས་ངེས་རྗེས་འཛིན་ལ་མ་ལྟོས་པའི་ཕྱིར། ཁྱབ་པ་ལ་དངོས་འགལ།
རྟགས་དང་པོ་གྲུབ་སྟེ། སྤྱི་རྒྱུད་ལས། སྟ་གོན་གནས་པ་བྱས་པ་ལ། ། གལ་ཏེ་རྐྱེན་གྱིས་མ་འོངས་ན། ། བླ་མ་བློ་ལྡན་མཁས་པ་ཡིས། ། དེར་ནི་སློབ་མ་གཞན་མི་བཟུང་། ། ཞེས་སློབ་མ་ཉི་ཤུ་རྩ་ལྔ་ལ་སྟ་གོན་བྱས་པའི་གཅིག་ལྟ་བུ་མ་ཚང་ན། གཞན་མི་འཇུག་པར་ཉེར་བཞི་ལ་དབང་བསྐུར་བས་ཆོག་པར་བཤད་པའི་ཕྱིར། གཉིས་པ་གྲུབ་སྟེ། སློབ་མ་ཡོངས་སུ་བཟུང་བ་གང་། །
སྟ་གོན་གནས་ཚེ་མེད་ན་ནི། ། དེ་ཡི་གཟུགས་བརྙན་བྱས་ནས་ནི། ། ཇི་སྐད་གསུངས་བའི་ལས་རྣམས་བྱ། ། ཞེས་རྗེས་འཛིན་ལ་ཡོད་པའི་སློབ་མ་སྟ་གོན་དུས་ཤི་ན་གཟུགས་བརྙན་གྱི་བྱང་བུ་ལ་སྟ་གོན་བྱ་བ་དང་། སློབ་མ་ཡོངས་སུ་བཟུང་བ་གང་། ། གལ་ཏེ་རྐྱེན་འགའ་ཞིག་གིས་ནི། ། དེར་ནི་འོང་པར་མ་གྱུར་ན། ། གཞན་ཞིག་དེ་ཡི་སྐྱིན་པོར་གཞུག ། ཅེས་ཕྱོགས་གཞན་དུ་སོང་ནས་མ་སླེབ་པ་ལྟ་བུ་ལ་དེའི་ཚབ་གཞན་ཞིག་ལ་སྟ་གོན་བྱེད་པར་བཤད་ཅིང་། དེ་གཉིས་ལ་རྗེས་འཛིན་དགོས་པར་མ་བཤད་པའི་ཕྱིར།
དེས་ན་གསང་བ་སྤྱི་རྒྱུད་ཀྱི་ལུང་གི་དངོས་བསྟན་གྱི་དགོངས་པ་ཉེར་ལྔ་ལས་མི་མང་བ་ལ་རྗེས་འཛིན་བྱེད་པ་ནི། དབང་ཚར་གཅིག་བསྐུར་བ་ལྟ་བུ་ལ་དགོངས་པ་ཡིན་ནོ། ། རིག་པའི་གནད་དང་མི་ལྡན་པར། ། མང་པོའི་ལུང་གི་ཆལ་ཆོལ་གྱིས། ། སྲིན་བུའི་ཁ་ཆུ་ཇི་བཞིན་དུ། ། རང་ཉིད་དམ་དུ་མ་བཅིངས་སམ།། ༈ །།སྨྲ་བ་གསུམ་པ། ནུབ་དང་པོ་ལ་ས་ལྷ། བུམ་པ་སྟ་གོན་བྱས་པའི་ནུབ་དེ་ཁོ་ན་ལ་སློབ་མ་སྟ་གོན་བྱེད་ཀྱི། ནུབ་ཕྱི་མ་ཕན་ཆོད་ཀྱི་རྡུལ་ཚོན་གྱི་དཀྱིལ་འཁོར་དང་འབྲེལ་བར་སློབ་མ་སྟ་གོན་བྱར་མི་རུང་སྟེ།
དེའི་དུས་ཀྱི་སློབ་མ་སྟ་གོན་དང་། སྟ་གོན་སྔ་མ་གསུམ་ལ་འབྲེལ་མེད་པའི་ཕྱིར་ཟེར་རོ། ། དེ་ལྟར་ན་ནུབ་ཕྱི་མ་རྣམས་ལ་དངོས་གཞིའི་བསྒྲུབ་མཆོད་ཀྱང་བྱེད་མི་རུང་བར་འགྱུར་ཏེ། དེ་དུས་ཀྱི་དངོས་གཞིའི་བསྒྲུབ་མཆོད་ལ་སྟ་གོན་སྔ་མ་གསུམ་དགོས་པ་གང་ཞིག དེ་མེད་པར་མ་ཟད་དེ་དང་འབྲེལ་ཙམ་ཡང་མེད་པའི་ཕྱིར། གཞན་ཡང་དཀྱིལ་འཁོར་གཅིག་ཏུ་དབང་ལན་གཅིག་ལས་བསྐུར་དུ་མི་རུང་ན་རས་བྲིས་ཀྱི་དཀྱིལ་འཁོར་ལའང་མཚུངས་པའི་ཕྱིར་དང་། མི་མཚུངས་ཏེ་རྡུལ་ཚོན་གྱི་ཁྱད་ཆོས་ཡིན་ནོ་སྙམ་ན། དེ་གཉིས་ལ་དེ་འདྲའི་ཁྱད་པར་སུས་ཀྱང་མ་བཤད་པའི་ཕྱིར་དང་། རྗེ་བཙུན་རིན་པོ་ཆེས་གཞན་ཕན་བདུད་རྩིར། ནུབ་དྲུག་གི་བར་དུ་རྡུལ་ཚོན་གྱི་དཀྱིལ་འཁོར་དུ་སྦྲེལ་ནས་དབང་བསྐུར་བ་བཤད་པ་སོགས་གནོད་བྱེད་མཐའ་ཡས་སོ། །
དེས་ན་རྡུལ་ཚོན་གྱི་དཀྱིལ་འཁོར་གཅིག་ཏུ་དབང་ཚར་མང་དུ་བསྐུར་བ་ས་སྐྱ་པའི་ལུགས་མིན། བུ་སྟོན་པའི་སློབ་བརྒྱུད་དག་གི་སྲོལ་ཡིན་ཟེར་བ། རྗེ་བཙུན་ཆེན་པོ་ངོར་པ་དང་བཞེད་པ་གཅིག་པ་འདུག་པས་ས་སྐྱ་པའི་ཁྱུ་ནས་འབུད་ཀྱང་། བུ་སྟོན་པའི་སློབ་བརྒྱུད་དུ་འོང་དོན་མེད་པས་ཐུགས་དྲན་བརྟེན་པ་ཞུ། ངོར་པ་འགོག་པའི་ཟོལ་སྦྱོར་གྱིས། ། དཀྱིལ་འཁོར་ཆེན་པོའི་དབང་ཕྲི་ཞིང་། ། ས་སྐྱའི་རྗེ་བཙུན་ཆེན་པོ་དེ། ། རྒྱང་རིང་དོར་ལ་དགོས་པ་ཅི།། ༈ །།སྨྲ་བ་བཞི་པོ། སློབ་དཔོན་གྱི་དབང་ལ་གྲངས་ངེས་མེད་པའི་བསྒྲུབ་བྱེད།
དུས་གཅིག་ལ་ཉེར་ལྔ་ལ་བསྐུར་བའི་ཕྱིར་ཟེར་བར་སྣང་བ་ན། དེ་ལྟར་ན་སློབ་དཔོན་གྱི་དབང་ལ་གྲངས་ངེས་ཡོད་ལ། དུས་གཅིག་ལ་ཉེར་ལྔ་ལས་མང་བ་ལ་མི་བསྐུར་བའི་ཕྱིར། ཁྱབ་པ་ཚད་གྲུབ་རྟགས་གསལ་དང་པོ། འཁྲུལ་འཁོར་གསུམ། སློབ་དཔོན་གྱི་དབང་ལ་དབང་སྟེགས་ཀྱི་སྟེང་དུ་གཅིག་བསྒྲེངས་སུ་བཞག་ནས་བསྐུར་དགོས་སྙམ་ན། ངོར་པ་ཡང་དབང་སྟེགས་གཅིག་གི་སྟེང་དུ་སློབ་མ་གཉིས་གསུམ་ལ་སོགས་པ་དུས་གཅིག་ཏུ་འཇོག་པར་མི་བཞེད་ཅིང་། དཀྱུས་མ་ལ་ལག་ལེན་བདེ་བའི་དབང་དུ་བྱས་ནས་སོ་སོར་ཏིང་ངེ་འཛིན་གྱི་དབང་སྟེགས་བསྐྱེད་པ་ལ་བཞག་ནས་སློབ་དཔོན་གྱི་དབང་བསྐུར་བར་མཛད་ལ། རྒྱས་པར་ན་སྤྱི་རྒྱུད་ལས། བླ་མས་སློབ་མ་གཅིག་པུ་ནི། །
དཀྱིལ་འཁོར་དག་ཏུ་དབང་བསྐུར་བྱ། ། མཁས་པས་གཅིག་ཆར་སློབ་མ་གཉིས། ། དབང་བསྐུར་བ་ནི་ཡོངས་མི་བྱ། ། གཉིས་སམ་གསུམ་མམ་བཞི་ཡང་རུང་། ། བླ་མས་དབང་བསྐུར་བྱ་བ་ནི། ། ཡོ་བྱད་གསར་པ་གཞན་རྣམས་ཀྱིས། ། ཐམས་ཅད་ཐམས་ཅད་སོ་སོར་བྱ། ། ཞེས་དང་། དབང་བསྐུར་དོན་དུ་དཀྱིལ་འཁོར་ནི། ། བྱེ་མ་དཀར་པོས་བྲི་བར་བྱ། །
དཀྱིལ་འཁོར་དག་དང་རྗེས་མཐུན་པར། ། སྟེགས་བུ་གྲུ་བཞི་བྱས་ནས་སུ། ། དེ་ཡི་དབུས་སུ་ཚོན་སྣ་ལྔས། ། པདྨ་ཡོངས་སུ་རྫོགས་པར་བྲི། ། ཞེས་སོགས་གསུངས་པའི་དོན་རྗེ་བཙུན་གོང་མའི་ཡི་གེ་ལས་འབྱུང་བའི་ཕྱག་ལེན་དབང་སྟེགས་ཀྱི་དཀྱིལ་འཁོར་མཚན་ཉིད་ཚང་བའི་སྟེང་དུ་ཇི་སྐད་བཤད་པའི་ཡོ་བྱད་ཡོངས་སུ་རྫོགས་པའི་ཚིག་བསྒྲེངས་དུ། རྡོ་རྗེ་སློབ་དཔོན་གྱི་དབང་བསྐུར་བའི་ཕྱག་ལེན་ཤིན་ཏུ་རྒྱས་པའང་བྱེད་པས། ཁྱེད་ཀྱི་པདྨ་འདབ་བརྒྱད་ཀྱི་རི་མོ་ཙམ་གྱི་སྟེང་དུ་བཞག་ནས་སློབ་དཔོན་གྱི་དབང་བསྐུར་བ་ལ་དེ་ཙམ་གྱི་ང་རྒྱལ་གྱིས་ཉམས་དག་པ་ངལ་བ་ལྷུར་ལེན་པར་ཟད་དོ། ། བུང་བ་གཞོན་ནུའི་གཤོག་བརྒྱངས་ཀྱིས། ། ང་རྒྱལ་ལྡིང་བསྐོར་འདི་མཐོང་ཚེ། ། ཡོངས་འདུའི་འདབ་བཟང་དབང་པོ་དེས། །
འཛམ་གླིང་མུན་པར་མ་བྱས་མཚར།། ༈ །།སྨྲ་བ་ལྔ་པ། ལུས་དཀྱིལ་གྱི་ལྷ་རྣམས་ས་བོན་ལ་བསྐྱེད་པའི་བསྒྲུབ་བྱེད། སྲས་དོན་མ་གཉག་མ་སོགས་གཞུང་བཤད་མང་པོ་ལས་ཨྃ་ལས་ཧྃ་ལས་ཞེས་སོགས་དང་། སྒ་ཐེང་མ། དཔེ་མཛོད་མ་གཉིས་སུ། ལྟེ་བའི་ནང་གི་ཨྃ་གི་བྱང་སེམས་ལས་བཅོམ་ལྡན་འདས་རིན་ཆེན་འབྱུང་ལྡན་ཞེས་དང་། ཕྱིའི་རྩ་ཨྃ་ལས་དེའི་ཡུམ་ས་རྣམ་པར་དག་པ་སྤྱན་མ་ཞེས་གསུངས་པ་སྒྲུབ་བྱེད་དོ། ། དེ་ལྟར་ན་ལུས་དཀྱིལ་གྱི་ལྷ་རྣམས་ས་བོན་ལས་བསྐྱེད་ལ། སྲས་དོན་མ་སོགས་ལས་བསྐྱེད་པར་གསུངས་པའི་ཕྱིར།
འདོད་ན་མི་བསྐྱེད་པར་ཐལ། སྒ་ཐེང་མ་དང་། དཔེ་མཛོད་མ་གཉིས་ལས་མི་བསྐྱེད་པར་བཤད་པའི་ཕྱིར། མ་གྲུབ་ན་དེར་ཐལ། ལྟེ་བའི་རྩ་ལམ་ཡི་གེ་རྣམ་པ་ཅན་དང་། དེའི་ནང་གི་ཁམས་གཉིས། བསྐྱེད་རིམ་གྱི་སྐབས་ཀྱི་ལྷའི་བསྐྱེད་ཆོག་གི་ས་བོན་ཡིན་པར་རྒྱ་བོད་སུ་ཡང་མི་འཐད་པའི་ཕྱིར། དེས་ན་སློབ་དཔོན་རིན་པོ་ཆེས་ལུང་སྦྱར་དུ་གསུངས་པ་ཡང་། ཕོ་བྲང་ལྔའི་གཙོ་བོའི་ས་བོན་ཙམ་བསྟན་པ་ཡིན་གྱི། ཁྱེད་འདོད་པ་ལྟར་ཡིན་ན་དེ་དག་བརྟག་གཉིས་ནས་བཤད་པའི་ཡིག་འབྲུ་ལྔ་པོ་དེ་ལས་སྐབས་འདིར་བསྐྱེད་དགོས་པ་ལ་དེ་འདྲ་སུས་ཀྱང་མ་བཤད་པའི་ཕྱིར་རོ། །
དེས་ན་གནས་དེ་དག་གི་རྩ་ཡི་གེ་ཧཱུྃ་ལ་སོགས་པའི་རྣམ་པར་གནས་པ་རྣམས་ལྷ་དེ་དང་དེར་བསྐྱེད་པ་ལས་དེ་བསྐྱེད་ཅེས་བརྗོད་པ་ལ་དགོངས་ནས་ཨྃ་ལས་ཧཱུྃ་ལས་སོགས་གསུངས། ངོ་བོ་རྩ་ཡི་གེའི་རྣམ་པར་གནས་པ་དེ་ཉིད་ཀ་ལྷར་བསྐྱེད་རྒྱུ་ཡིན་པས་ལས་དང་པོ་པ་རྣམས་ཀྱིས་གོ་བདེ་བ་དང་། བླུན་པོ་རྣམས་ལ་འདི་ལྟ་བུའི་ལོག་རྟོག་སྐྱེ་བ་དགག་པའི་ཕྱིར། ཨྃ་རིན་ཆེན་འབྱུང་ལྡན་སོགས་གསལ་བར་གསུངས། དོན་ལ་ཁྱད་པར་མེད་པ་ནི་གནད་ཀྱི་བཤད་པ་ཡིན་ནོ། ། རང་བཞིན་ལྷུན་གྲུབ་བསྐྱེད་གཞི་ནི། ། བོར་ནས་བཅོས་མའི་བསྐྱེད་ཆོག་གིས། ། བསྒྲུབ་ལས་གོང་མའི་གསུང་རབ་ལ། ། ནང་འགལ་ཡོད་པར་གྲུབ་འདི་མཚར།། ༈ །།སྨྲ་བ་དྲུག་པ།
ལམ་དུས་ཀྱི་བརྟུལ་ཞུགས་ཀྱི་དབང་དང་། རྡོ་རྗེ་སློབ་དཔོན་གྱི་དབང་རྫས་ལ་ཡན་ལག་བཞི་རྫོགས་ཀྱི་བསྐྱེད་ཆོག་དགོས་པའི་བསྒྲུ་བྱེད་དུ། རྗེ་བཙུན་གྱི་ལམ་དུས་ཀྱི་དབང་ཆོག་ཏུ། དེ་ལ་ཐུན་མོང་གི་དབང་དྲུག རྡོ་རྗེ་སློབ་དཔོན་གྱི་དབང་དང་བདུན་ཀའི་བདག་དང་དབང་རྫས་གཉིས་ཀ་ཡོངས་སུ་དག་པ་བཞིས་བྱིན་གྱིས་བརླབས་དགོས་ཏེ། དེའང་དམ་ཚིག་པ་ནི་རྒྱུ་དུས་ཀྱི་དབང་དང་མི་འདྲ་སྟེ། ཕོ་བྲང་ལྔའི་གཙོ་བོར་འཕོ། རྡོ་རྗེ་འཆང་ཡང་ཞལ་གཅིག་ཕྱག་གཉིས་པར་འཕོ་ལ་ལྷག་མ་རྣམས་ནི་རྒྱུ་དུས་ཀྱི་དབང་དང་ཁྱད་པར་མེད་དེ་ཞེས་པའི་ལུང་འདྲེན་པར་བྱེད་དོ། ། འོ་ན་བརྟུལ་ཞུགས་དང་སློབ་དཔོན་གྱི་དབང་རྫས་ལ་ཡན་ལག་བཞི་རྫོགས་ཀྱི་བསྐྱེད་ཆོག་དགོས་པར་ཐལ། རྗེ་བཙུན་གྱི་དགོས་པར་གསུངས་པའི་ཕྱིར།
འདོད་ན་མི་དགོས་པར་ཐལ། རྗེ་བཙུན་གྱི་མི་དགོས་པར་གསུངས་པའི་ཕྱིར་ཏེ། གོང་དུ་དྲངས་མ་ཐག་པའི་ལུང་དེ་ཉིད་ལས། འདི་སྐབས་ཀྱི་ལམ་དུས་ཀྱི་དབང་དང་རྒྱུ་དུས་ཀྱི་དབང་ལ་ལྷ་དམ་ཚིག་པ་བསྐྱེད་པའི་རྒྱས་བསྡུས་ཙམ་མ་གཏོགས་གཞན་ཁྱད་པར་མེད་པར་གསལ་བར་གསུངས་པའི་ཕྱིར་དང་། རྒྱུ་དུས་ཀྱི་དབང་ལ་དེ་ལྟར་མི་དགོས་པར་རྗེ་བཙུན་རྩེ་མོའི་དབང་ཆུ་དང་། འཕགས་པ་རིན་པོ་ཆེའི་བདག་འཇུག་གཉིས་ལས་གསལ་བར་བཤད་ཅིང་། དེར་མ་ཟད་གོང་མའི་ཡི་གེ ཆོས་རྗེ་བླ་མ། ཐེག་ཆེན་ཆོས་རྗེ་སོགས་སུས་ཀྱང་ཁྱེད་འདོད་པ་ལྟར་གྱི་བསྐྱེད་ཆོག་ཡེ་མ་གསུངས་སོ། ། དེས་ན་རྗེ་བཙུན་གྱིས།
བདུན་ཀའི་བདག་དང་དབང་རྫས་ལ་ཡན་ལག་བཞི་རྫོགས་ཀྱི་བསྐྱེད་ཆོག་དགོས་པར་གསུངས་པ་ལ་གཙོ་ཆེ་བ་ལ་དགོངས་ནས་གསུངས་པ་ཡིན་གྱི། རེ་རེ་ནས་ཁྱབ་མཐའ་འཛིན་པ་ནི་མ་ཡིན་ནོ། ། དེ་ལྟར་མ་ཡིན་ན། མིང་དབང་ལའང་ངེས་པར་དབང་རྫས་དགོས་པ་དང་། དིང་སང་ལག་ལེན་ལ་རྡོ་རྗེ་དྲིལ་བུ་སྤྱི་བོར་བཟུང་ནས་ མིང་དབང་བསྐུར་དུས་ཀྱང་དབང་རྫས་དེ་ལ་བསྐྱེད་ཆོག་སུས་ཀྱང་མི་བྱེད་པ་སོགས་ལ་ཐུགས་ཞིབ་གནང་བ་ཞུ། འདབ་བཟང་དབང་པོ་ཡུད་ཀྱིས་བགྲོད་པ་ལ། ། རྩིང་པོར་བསམ་ནས་བྱི་བས་ལོ་བརྒྱར་ནི། ། ཞིབ་མོར་ཕྱིན་ཡང་རང་ཉིད་ངལ་བ་ལས། ། གཞན་དུ་ལྷག་པའི་ཁྱད་ཆོས་ག་ལ་ཐོབ།། ༈ །།སྨྲ་བ་བདུན་པ།
ལུས་དཀྱིལ་གྱི་ལྷ་ལ་རྒྱས་གདབ་རིགས་མཚོན་མེད་པའི་བསྒྲུབ་བྱེད་དུ་རྡོ་རྗེ་སེམས་དཔས་རྒྱས་བཏབ་ཞེས་ཟེར་བ་དང་། ཕོ་བྲང་ལྔའི་གཙོ་བོ་ལྔ་ལ་སྲས་དོན་མར་རྣམ་སྣང་ལ་སོགས་པ་རིགས་ལྔ་སོ་སོས་རྒྱས་གདབ་པ་དང་། འཕགས་པ་རིན་པོ་ཆེས་གཙོ་བོ་ལྔ་ལ་རྡོ་རྗེ་སེམས་དཔས་རྒྱས་འདེབས་པར་གསུངས་པ་ལ་དེ་གཉིས་དགོངས་པ་གཅིག་པའི་སྒྲུབ་བྱེད་དུ། དེ་སྐབས་ཀྱི་རིགས་ལྔ་དང་རྡོ་རྗེ་སེམས་དཔའ་ཁྱད་པར་མེད་པར་བྱས་ནས། རྒྱས་བཏབ་དེ་རང་རིགས་ཀྱི་རྒྱས་གདབ་གང་ཡིན་ལ། རྡོ་རྗེ་སེམས་དཔའི་རྒྱས་བཏབ་ཡང་ཡིན་པར་འདོད་དོ། ། དེ་ལྟར་ན་ལུས་དཀྱིལ་གྱི་ལྷ་རྣམས་ལ་རྡོ་རྗེ་སེམས་དཔས་རྒྱས་བཏབ་པ་རིགས་མཚོན་མེད་པ་མ་ཡིན་པར་ཐལ། རིགས་མཚོན་ཡོད་པའི་ཕྱིར། དེར་ཐལ། རང་རིགས་ཀྱི་རྒྱས་བཏབ་ཡོད་པའི་ཕྱིར།
དེར་ཐལ་རྡོ་རྗེ་སེམས་དཔའི་རྒྱས་བཏབ་ཡིན་པའི་ཕྱིར། འཁྲུལ་འཁོར་གསུམ། སམྦུ་ཊིའི་ལུང་གིས་མ་བསྟན་པའི་སྒྲུབ་བྱེད་གནད་ཀྱི་གསལ་བྱེད་ལས་མ་བཤད་དོ། ། ཞེས་པའང་མི་འཐད་དེ། དེར་རྒྱུད་འཆད་པའི་དབང་དུ་བྱས་པའི་བཤད་པ་ཡིན་ལ། འདིར་མན་ངག་གི་ལུང་སྦྱར་དུ་འདྲེན་པ་ལ་དེ་ཇི་ལྟ་བ་དགོས་པའི་ངེས་པ་མེད་པའི་ཕྱིར་དང་། ཕྱག་རྒྱ་བཞི་པའི་ལུང་གི་ཕོ་བྲང་དྲུག་པ་ཁོ་ན་སྟོན་རྒྱུ་ཡིན་ན་བསྟན་བཅོས་དེར་ཕོ་བྲང་ལྔའི་ལྷ་བརྒྱ་ལྔ་བཅུ་རྩ་བདུན་བསྟན་པའི་རྗེས་སུ། ཀུན་གྱི་དབང་བསྐུར་གནས་སུ་ནི། ། རྡོ་རྗེ་སེམས་དཔའ་ཟླ་བའི་མདོག ། ཅེས་གསུངས་པས་ལྷ་དེ་ཐམས་ཅད་ཀྱི་དབང་བསྐུར་བའི་གནས་སྤྱི་བོར་རྡོ་རྗེ་སེམས་དཔའ་རེ་རེ་འགོད་པར་བཤད་ལ།
དེ་ལྟར་མིན་ན་ཀུན་གྱི་ཞེས་པའི་མང་ཚིག་གི་འབྲུ་ཇི་ལྟར་གནོན་སོམས་ཤིག དེས་ན་སྲས་དོན་མར་ལྷ་ཐམས་ཅད་ལ་རྡོ་རྗེ་རྩེ་ལྔ་པས་རྒྱས་འདེབས་པར་གསུངས་པའང་འདི་དང་ཤིན་ཏུ་གནད་མཐུན་པ་ཡིན་ནོ། ། རང་གི་གྲུབ་མཐའི་གཙོ་བོ་ལ། སུན་འབྱིན་བྱེད་པའི་ལུང་རིགས་མཚོན། ཐོགས་ནས་དེ་ཉིད་བསྒྲུབ་པར་རློམ། ། འདི་འདྲའི་རིགས་པ་སྔར་མ་བྱུང་།། ༈ །།སྨྲ་བ་བརྒྱད་པ། ངོར་ལུགས་ལ་བཟའ་བའི་དམ་ཚིག་མེད་དོ་ཞེས་རྩ་བར་དམ་བཅས་པ་དང་། འགྲེལ་པར་བདུད་རྩི་རིལ་བུ་ལ་བརྟེན་པ་ཁྱད་པར་གྱི་བཟའ་བའི་དམ་ཚིག་ཏུ་མི་རིགས་ཏེ། རྒྱུན་གྱི་བཟའ་བའི་དམ་ཚིག་ཡིན་ཞེས་དང་།
དཔའ་བོའི་སྟོན་མོ་ཚོགས་ཀྱི་འཁོར་ལོ་ཡིན་ཏེ། ཁྱད་པར་གྱི་བཟའ་བའི་དམ་ཚིག་ཚོགས་ཀྱི་འཁོར་ལོ་ཡིན་པའི་ཕྱིར། དེ་ལྟར་ན་ཡང་མངོན་རྟོགས་ལྗོན་ཤིང་ལས། ཁྱད་པར་གྱི་བཟའ་བའི་དམ་ཚིག་ནི་ཚོགས་ཀྱི་འཁོར་ལོ་སྟེ། དེ་ལ་གཉིས་ལས། མིང་དོན་དང་། ཆོ་གའོ། ། དང་པོ་ལ་ལྔ། གང་ཟག་གི་དབྱེ་བ་དང་། རྣལ་འབྱོར་གྱི་དབྱེ་བ་དང་།
དུས་ཀྱི་དབྱེ་བ་དང་། དགོས་པའི་དབྱེ་བ་དང་། མཆོད་བྱའི་དབྱེ་བའོ། ། དང་པོ་ལ་གསུམ། དཔའ་བོ་རྣལ་འབྱོར་མ་ཚོགས་པ་ལ་ཚོགས་ཀྱི་འཁོར་ལོ་ཞེས་བྱ་ལ། དཔའ་བོ་འབའ་ཞིག་ཚོགས་ན་དཔའ་བོའི་སྟོན་མོ། དཔའ་མོ་འབའ་ཞིག་ཚོགས་ན་དཔའ་མོའི་སྟོན་མོ། ཞེས་སོགས་ཀྱི་ལུང་འདྲེན་པ་དང་། དཔའ་བོའི་སྟོན་མོ་ཚོགས་ཀྱི་འཁོར་ལོ་མ་ཡིན་ན། དཔའ་བོའི་སྟོན་མོ་ལ་སོགས་པའི་བདུན་པོ་དེ་རྒྱུན་གྱི་བཟའ་བའི་དམ་ཚིག་ནི་ཡིན་དོན་མེད་ལ།
དེའི་ཕྱིར་བཟའ་བའི་དམ་ཚིག་གང་ཡང་མ་ཡིན་པར་ཐལ་ལོ། ། ཞེས་ཟེར་བ་རྣམས་རིམ་བཞིན་མི་རིགས་ཏེ། ངོར་ལུགས་ལ་བཟའ་བའི་དམ་ཚིག་ཡོད་པར་ཐལ། བདུད་རྩི་རིལ་བུ་བསྟེན་པ་དེ་བཟའ་བའི་དམ་ཚིག་ཡིན་པའི་ཕྱིར། དེར་ཐལ། རྒྱུན་གྱི་བཟའ་བའི་དམ་ཚིག་ཡིན་པའི་ཕྱིར། འཁོར་གསུམ། རི་བོང་རྭ་ཚོགས་ཀྱི་འཁོར་ལོ་ཡིན་པར་ཐལ། ཁྱད་པར་གྱི་བཟའ་བའི་དམ་ཚིག་ཚོགས་ཀྱི་འཁོར་ལོ་ཡིན་པའི་ཕྱིར། འཁོར་གསུམ།
ཤེས་བྱ་རྟག་པ་ཡིན་པར་ཁས་བླངས་པས། ཤེས་བྱ་ཡིན་ན་རྟག་པ་ཡིན་པས་ཁྱབ་པ་ཁས་ལེན་མི་དགོས་པས་དགོངས་པར་ཞུ། གཞན་ཡང་དཔའ་བོའི་སྟོན་མོ་མེད་པར་ཐལ། དེ་ཡོད་ན་བཟའ་བའི་དམ་ཚིག་ཡིན་དགོས་པ་ལ། རྒྱུན་གྱི་བཟའ་བའི་དམ་ཚིག་གི་ཡིན་དོན་མེད། ཁྱད་པར་གྱི་བཟའ་བའི་དམ་ཚིག་མིན་ཏེ་ཚོགས་ཀྱི་འཁོར་ལོ་མ་ཡིན་པའི་ཕྱིར། དེར་ཐལ། དེ་ལ་རྗེ་བཙུན་གྱི་ཚོགས་ཀྱི་འཁོར་ལོ། དཔའ་བོའི་སྟོན་མོ་དཔའ་མོའི་སྟོན་མོ་ཞེས་དེ་གསུམ་མི་འདྲ་བ་ཐ་དད་དུ་བཤད་པའི་ཕྱིར། མ་ཡིན།
དེ་གསུམ་མིང་གི་རྣམ་གྲངས་ཀྱི་དབྱེ་བ་ཡིན་ནོ་སྙམ་ན། དེ་ལྟར་ན་དཔའ་མོའི་སྟོན་མོ་ཡང་། དཔའ་བོའི་སྟོན་མོར་འགྱུར་ཞིང་། དཔའ་མོ་ཡང་དཔའ་བོར་འགྱུར་པ་སོགས་བརྗོད་ཀྱིས་མི་ལང་བས། འདི་འདྲའི་གྲུབ་མཐའ་མི་འཛིན་པར་གསོལ་བ་འདེབས་སོ། ། སྨྲས་པ། བྱིས་པ་སྒྲོན་མེ་ཐོགས་ནས་མུན་རུམ་དུ། ལན་བརྒྱར་འབད་ཀྱང་ཕྱོགས་ཀུན་གསལ་མི་ནུས། ། མཁས་པ་ཉི་ཟླའི་འོད་ཀྱིས་སྐད་ཅིག་ལ། ། རབ་ཡངས་འཛིན་མའི་ཁྱོན་ཀུན་ལྷམ་མེར་གསལ། །
ད་ལྟ་ས་སྟེང་འདི་ན་ས་སྐྱ་པའི། ། གསང་ཆེན་བསྟན་པ་དྲི་མེད་འཛིན་པ་ལ། ། རྗེ་བཙུན་ངོར་པའི་འཕྲིན་ལས་ཁོ་ན་ལས། ། གཞན་དུ་ཡོད་མེད་གཟུར་གནས་ཀུན་གྱིས་ཤེས། ། དེ་ཕྱིར་ཚུལ་དེར་སྨོད་ན་རང་ཉིད་ནི། ། ཉམས་པར་མ་ཟད་རྗེ་བཙུན་ས་སྐྱ་པའི། ། བསྟན་ལ་དད་གུས་མེད་པར་མི་འགྱུར་རམ། ། དེ་བས་ད་ནི་ཆགས་སྡང་ཕྲག་དོག་སྤོངས། ། བདག་ནི་བྱམས་པ་རྡོ་རྗེ་རྒྱལ་མཚན་ལ། ། སྙིང་ནས་དད་མོས་འོན་ཀྱང་རྗེས་འབྲང་འགའི། །
བློ་མཚོའི་གཏིང་ཟབ་བརྟག་ཕྱིར་ཉམས་དགར་ནི། ། སྨྲས་ལ་དམ་པས་བཟོད་བཞེས་ཐུགས་རྗེས་སྐྱོང་། ། དེ་སྐད་བརྗོད་པའི་དགེ་ཚོགས་ཆུ་ཀླུང་དེས། ། འགྲོ་འདིའི་ལོག་རྟོག་དྲི་མ་ཀུན་སྦྱངས་ཏེ། ། འཁྲུལ་མེད་གོང་མའི་གསུང་གི་ཉིང་ཁུ་ཡི། ། ཟུང་འཇུག་རྡོ་རྗེའི་བཅུད་ལེན་གྲུབ་གྱུར་ཅིག ། མངྒ་ལཾ། ཞེས་པ་དེ་རྣམས་ཀྱིས་སྙན་བརྒྱུད་མཁས་པའི་དབང་པོའི་གསུང་རབ་ལས་འབྱུང་ཚུལ་བསྟན་ཟིན་ནས། བཞི་པ་དེ་དག་གི་ལན་འདེབས་རྫོང་ལུགས་ཀྱི་མཁས་པ་དམ་ཚིག་ལེགས་བཤད་ལས་འབྱུང་ཚུལ་བཤད་པ་ལ་གཉིས་ཏེ། ཆོས་རྗེ་བཟང་པོ་བཀྲ་ཤིས་ཀྱི་གསུང་རབ་ལས་འབྱུང་ཚུལ་བཤད་པ་དང་།
དགེ་ཆུ་བ་བུདྡྷ་ཤྲཱིའི་ལེགས་བཤད་ལས་འབྱུང་ཚུལ་བཤད་པའོ། ། དང་པོ་ནི། ཆོས་ཀྱི་རྗེ་མཁན་ཆེན་བཟང་བཀྲས་པས་མཛད་པའི་སྙན་བརྒྱུད་འཁྲུལ་སེལ་ལས་འདི་ལྟར་འབྱུང་སྟེ། ན་མོ་གུ་རུ་བྷྱ། སྙན་བརྒྱུད་འཁྲུལ་སེལ་ཞེས་བྱ་བ། ། རྩ་བའི་བླ་མ་རྣམས་དང་དབྱེར་མ་མཆིས་པ་མཐུ་སྟོབས་ཀྱི་དབང་ཕྱུག་དཔལ་བིརྺ་པ་ལ་གུས་པས་ཕྱག་འཚལ་ལོ། ། སྒོ་གསུམ་དབང་ཆེན་ཡངས་པའི་གཞིར། ། རིགས་གསུམ་ས་བོན་ལེགས་གནས་པ། ། མཆོག་གསུམ་བྱིན་རླབས་སྤྲིན་བྱུང་སྤྲོས། ། སྐུ་གསུམ་འབྲས་སྩོལ་རྗེ་ལ་འདུད། །
ཆོས་ཀྱི་སྤྱན་ལྡན་བླ་མའི་གསུང་། ། ཆོས་ལྟར་བཅོས་པས་དྲི་མར་བྱས། ། ཆོས་མཐུན་རིགས་པས་དག་བྱེད་པ། ། ཆོས་འདོད་རྣམས་ལ་བཤད་པར་བྱ། ། བླ་ཆེན་བཛྲ་དྷྭ་ཛ་ཡིས། ། གོང་མའི་གསུང་མཆོག་དགོངས་པའི་དོན། ། ལེགས་པར་བཤད་པ་མང་བཀོད་ཀྱང་། ། འདིར་ནི་ཆུ་རྒྱུན་བཞི་པ་རུ། ། སེམས་བསྐྱེད་བརྒྱུད་པ་མེད་པ་སོགས། ། ཚིག་བརྒྱད་འགྲེལ་པར་བཅས་པ་ལ། །
སུན་འབྱིན་རྣམ་པར་སྤྲོས་པའི་ལན། ། སྐབས་དོན་ལེགས་པར་བཤད་པར་བྱ། ། དང་པོའི་དོན་ལ་འདི་སྐད་དུ། བརྒྱུད་པ་གཉིས་ཀྱི་སེམས་བསྐྱེད་ཀྱི། ། ཆོ་ག་རྗེ་པས་མཛད་པ་ནི། ། སྒོ་རུམ་བརྙེད་ལས་བརྒྱུད་ཅེས་པ། ། ཚད་ལྡན་སྨྲས་པ་མེད་དོ་ལོ། ། སྒོ་རུམ་བརྙེད་དམ་མིན་ཡང་རུང་། ། མཁན་ཆེན་ཤེས་རབ་རྡོ་རྗེ་པས། ། བླ་མ་བཅུ་ཕྲག་ལྷག་པ་ལས། །
རྗེ་ཡི་བཀའ་འབུམ་ཀུན་གྱི་ལུང་། ། གསན་པ་གང་ནའང་དེ་འདྲ་མེད། ། སྡོམ་རྒྱུན་ཡོད་པའང་བསྒྲུབ་བྱ་ཡིན། ། གཞན་ཡང་མཐའ་གཞན་བཀག་པས་ཤེས། ། དེས་ན་དེ་འདྲའི་ཆོ་ག་ནི། ། གསར་དུ་གཞན་གྱིས་བྱས་པར་ངེས། ། དབང་གི་སྔོན་དུ་ལྗོན་ཤིང་ལས། ། སེམས་བསྐྱེད་ཆོ་ག་བཤད་ན་ཡང་། ། ཕྱག་ལེན་ནུབ་པར་མཁས་རྣམས་བཞེད། ། གཞན་ཡང་སྤྲོས་པ་འདི་སྐད་ལོ། །
དབང་བསྐུར་བྱེད་པའི་སྔོན་རོལ་དུ། ། སེམས་བསྐྱེད་འདོད་དམ་མི་འདོད་དྲིས། ། འདོད་ནའང་ཁྱེད་ལ་དེ་མེད་དེ། ། ལུགས་གཉིས་བརྒྱུད་པ་གཉིས་སོགས་ཀྱི། ། ཆོ་ག་ཁྱེད་ལ་སྐབས་དེར་མེད། ། མི་འདོད་སེམས་བསྐྱེད་མ་བྱས་པར། ། སྔགས་ལ་འཇུག་པ་བཀག་ཅེས་ཟེར། ། ལམ་འབྲས་འཆད་ལས་གཞན་པའི་དུས། ། སྔོན་དུ་དེ་འདྲའི་སེམས་བསྐྱེད་ཀྱི། ། ཆོ་ག་མེད་པར་དབང་བསྐུར་བ། །
ཁྱེད་རང་འདོད་པ་དྲན་པར་གྱིས། ། སྟ་གོན་འཇུག་པའི་གནས་སྐབས་སུ། ། སེམས་བསྐྱེད་གསུངས་ཕྱིར་དགོས་འདི་མེད། ། གསུམ་ལ་སྐྱབས་འགྲོ་ལ་སོགས་པའི། ། འཁྲུལ་སྤོང་ཉིད་ལས་ཇི་སྐད་དུ། ། སྨོན་འཇུག་སེམས་བསྐྱེད་བླང་བར་བྱ། ། དེ་ནི་གུད་དུ་བླངས་ཀྱང་རུང་། ། མ་བླངས་ཀྱང་ནི་སྟ་གོན་གྱི། ། སྐབས་སུ་འབྱུང་ཞེས་གསུངས་པ་འདི། ། དོགས་གནས་ཀུན་གྲོལ་དངོས་ལན་ནོ། །
རྗེས་འཛིན་གྲངས་ངེས་མེད་པ་དང་། ། ཞེས་པར་སུན་འབྱིན་འདི་སྐད་ལོ། ། ལུང་རིགས་གཉིས་ལས་དང་པོ་ནི། ། རྣམ་སྣང་མངོན་པར་བྱང་བ་ལས། ། གཅིག་གཉིས་བཞི་ལས་ལྷག་ཀྱང་རུང་། ། དཔྱད་མི་དགོས་པར་བཟུང་བར་བྱ། ། ཞེས་དང་། འཕགས་པས་རྩ་རྒྱུད་ཀྱི། ། ཊཱིཀྐར་རྣམ་སྣང་མངོན་བྱང་ལུང་། ། སློབ་དཔོན་སྙིང་རྗེ་ཆེན་པོ་ཡིས། །
ཚད་མེད་བཟུང་བར་བྱ་བའི་བར། ། རྗེས་འཛིན་སྐབས་སུ་དྲངས་པ་དང་། ། དབང་ཆུར་སྤྱི་རྒྱུད་དྲངས་པའི་དོན། ། དབང་བསྐུར་སྐབས་ལ་དགོངས་པ་ཡིན། ། གཞན་ཡང་གསང་བ་སྤྱི་རྒྱུད་ལས། ། རྗེས་འཛིན་ཡོད་པ་སྟ་གོན་སྐབས། ། མེད་ན་གཟུགས་བརྙན་བྲི་བའམ། ། སྐྱིན་པ་གཞུག་པར་གསུངས་པའི་དོན། ། དེ་ལ་རྗེས་འཛིན་དབང་བསྐུར་གཉིས། ། ལོགས་སུ་བྱེད་དམ་མེད་ན་ནི། །
སྟ་གོན་གྲངས་ངེས་རྗེས་འཛིན་ལས། ། ལྟོས་པར་འདོད་པས་ཁྱེད་ལ་འགལ། ། ཁོ་བོ་དམིགས་གསལ་སྟོན་པར་འདོད། ། རིགས་པ་རྡོ་རྗེ་སློབ་དཔོན་དབང་། ། རེ་རེར་བསྐུར་ཡང་མཎྜལ་སོགས། ། ཐུན་མོང་བྱེད་བཞིན་རྗེས་འཛིན་དང་། ། དབང་བསྐུར་ལ་ཡང་ཐུན་མོང་དང་། ། གྲངས་ངེས་དགོས་པར་མཚུངས་པར་འདོད། ། རྗེས་འཛིན་སྟ་གོན་དངོས་གཞི་ཡི། ། གྲངས་ངེས་མཐའ་ཅིག་དགོས་ན་ནི། །
སློབ་དཔོན་དབང་གི་གཙོ་བོའི་ཕྱིར། ། རྗེས་འཛིན་སྟ་གོན་རེ་རེར་འགྱུར། ། སྲོད་ལ་རྗེས་འཛིན་སྟ་གོན་གཉིས། ། གསུངས་ཀྱང་དེ་གཉིས་མི་མཚུངས་ཏེ། ། སྟ་གོན་དུས་དེར་མ་ཚར་དོགས། ། རྗེས་འཛིན་དེ་བཞིན་མི་དགོས་སོ། ། མདོར་ན་ཊཱིཀྐ་སྤྱི་རྒྱུད་དོན། ། གྲངས་ངེས་ཡོད་དང་རྣམ་སྣང་ལས། ། གྲངས་ངེས་མེད་པ་གཉིས་ཀ་ལས། ། རྗེས་འཛིན་སྐབས་སུ་གསུངས་པའི་ཕྱིར། །
འགལ་མེད་འཆད་པ་འདི་ལྟར་ཡིན། ། རྗེས་འཛིན་རྣམ་སྣང་ལྟར་བྱས་ཀྱང་། ། སྤྱི་རྒྱུད་ལྟར་དུ་དབང་བསྐུར་ལ། ། ཉེར་ལྔའི་གྲངས་ངེས་བྱེད་ཅེས་ཟེར། ། དེ་དག་ལན་ནི་རིམ་པ་བཞིན། ། ལུང་དང་འགལ་ཞིང་རིག་པ་མཚུངས། ། ཁས་བླངས་འགལ་ཞིང་རང་ལུགས་ཀྱི། ། མཁས་པའི་གསུང་དང་འགལ་བ་སྟེ། ། དབང་ཆུར་རྗེས་འཛིན་གྲངས་ཀྱི་སྐབས། ། སྤྱི་རྒྱུད་དྲངས་ཤིང་སྡོམ་གསུམ་ལས། །
སྤྱོད་པའི་རྒྱུད་ཀྱི་དབང་བསྐུར་ལ། ། སློབ་མ་གྲངས་ངེས་མེད་པར་གསུངས། ། ལྷག་མ་དམིགས་གསལ་མཛད་པ་ཡི། ། སློབ་མ་ལ་ནི་གྲངས་ངེས་ཡོད། ། དེ་སྐད་གསུངས་པའི་ལུང་དོན་དང་། ། ལྗོན་ཤིང་ལས་ཀྱང་སྤྱི་རྒྱུད་ལ། ། ཞལ་འཕངས་མཛད་ཕྱིར་ཁུ་དབོན་གསུམ། ། དགོངས་པ་མཐུན་པས་སྐྱོགས་བཤད་དོར། ། བླ་མེད་རྗེས་འཛིན་སྟོན་པའི་སྐབས། ། སྤྱོད་རྒྱུད་ལུང་འདྲེན་བསྒྲུབ་བྱེད་ཀྱི། །
འཕོངས་པའི་ཅལ་ཅོལ་ཡིན་པར་ངེས། ། རྩ་རྒྱུད་ཊཱིཀྐ་སྔ་རྟིང་གི ། དཀར་ཆག་མེད་ཕྱིར་འཕགས་པས་མིན། ། གཟུགས་བརྙན་སོགས་དོན་ལོགས་སུ་ནི། ། རྗེས་འཛིན་བྱས་ནའང་འགལ་བ་ཅི། ། གཞན་ཕན་བདུད་རྩིར་ཤིན་པོ་ལ། ། རྗེས་འཛིན་བཤད་པ་མེད་སྙམ་ན། ། ཞིབ་པར་དབང་ཆུར་ཞལ་འཕངས་ཕྱིར། ། མི་འགལ་ཡང་ན་མི་གསལ་འདོད། ། དངོས་གཞི་གྲངས་ངེས་དགོས་ན་ཡང་། །
སྟ་གོན་བརྒྱ་ཕྲག་ཐུན་མོང་དུ། ། བྱས་ཀྱང་འགལ་མེད་ཐལ་བ་སོགས། ། སློབ་དཔོན་དབང་གི་རིམ་པ་ལྟར། ། དངོས་གཞི་གྲངས་ངེས་དགོས་ན་ཡང་། ། རྗེས་ནི་ཐུན་མོང་ཆོག་པ་སོགས། ། རང་ལའང་མཚུངས་པ་གྲུབ་མཐའ་འཇིག ། མཐའ་གཅིག་སྟ་གོན་དངོས་གཞིའི་གྲངས། ། ངེས་ན་དེ་གཉིས་གཙོ་བོའི་ཕྱིར། ། རྗེས་འཛིན་གྲངས་ངེས་དགོས་པ་སོགས། ། གོང་གི་རིགས་པ་མཚུངས་པ་ཡིན། །
སྲོད་ཀྱི་དུས་སུ་སྟ་གོན་སོགས། ། བྱེད་ན་ཆོ་ག་གཉིས་མི་འགྱུར། ། མི་བྱེད་དབང་བསྐུར་བྱིན་རླབས་མེད། ། འཕྲིན་ལས་ཆེ་འདོད་དཀའ་བར་གནས། ། སྤྱི་རྒྱུད་རྗེས་འཛིན་འཆད་པའི་སྐབས། ། གྲངས་ངེས་དམིགས་གསལ་མི་འདོད་དང་། ། སྤྱི་རྒྱུད་ཊཱིཀར་གྲངས་ངེས་ཡོད། ། རྗེས་འཛིན་སྐབས་སུ་འབྱུང་ཞེས་པ། ། ཁས་བླངས་འགལ་བ་མ་ཡིན་ནམ། ། མཁས་པ་གོ་ཤཱཀ་རྣམ་གཉིས་ཀྱི། །
དབང་ཆུ་བདེ་ཆེན་རྒྱ་མཚོ་དང་། ། གསེར་ཐུར་དག་ལས་དབང་ཆུ་བཞིན། ། རྗེས་འཛིན་གྲངས་ངེས་གསལ་བར་གསུངས། ། དེས་ན་དེ་འདྲའི་བཤད་པ་ནི། ། རང་གཞན་གཉིས་ཀའི་ཕྱོགས་དང་འགལ། ། ཕྱིན་ཆད་གཟུར་གནས་གྲངས་ངེས་ཀྱིས། ། སྟ་གོན་འབྲེལ་པ་མེད་པ་དང་། ། ཞེས་པར་མགོ་མཚུངས་བརྒལ་ལན་གྱི། ། སྤྲོས་པ་འདི་ལྟར་སྨྲ་བར་བྱེད། ། སྨིན་བྱེད་རེ་ལ་སྟ་གོན་རེ། །
དགོས་ན་བསྙེན་སོགས་བརྒྱད་ཆར་ཡང་། ། རེ་རེ་དགོས་འགྱུར་སྟ་གོན་ནི། ། གཅིག་དང་སློབ་མ་གཅིག་འབྲེལ་གྱི། ། ཕྱི་མ་རྣམས་དང་འབྲེལ་མེད་འགྱུར། ། སློབ་མ་སྟ་གོན་ཉེར་ལྔ་དང་། ། འབྲེལ་བའི་ལྷ་ནི་སྟ་གོན་ཡང་། ། ཉེར་ལྔ་དགོས་པ་ཁྱོད་ལ་མཚུངས། ། གལ་ཏེ་སྟ་གོན་འབྲེལ་པ་ནི། ། སློབ་མ་མ་ཡིན་ཆོ་ག་ནི། ། བྱེད་ལས་ཡིན་པར་འདོད་ན་ནི། །
རིན་འབྱུང་མན་ལ་བུམ་ཆོག་རེ། ། ཁྱེད་ལ་ཡང་ཡང་བྱེད་དགོས་འགྱུར། ། དངོས་གཞི་བསྒྲུབ་མཆོད་མི་མཚུངས་ཏེ། ། བསྒྲུབ་མཆོད་བདག་འཇུག་དབང་བསྐུར་གསུམ། ། ཆོ་ག་རིགས་མཐུན་འབྲེལ་ཆགས་དགོས། ། གཞན་ཕན་བདུད་རྩིར་རྡུལ་ཚོན་གྱི། ། དཀྱིལ་འཁོར་གཅིག་ཏུ་དངོས་པོ་དྲུག ། གསུངས་ཀྱང་སྟ་གོན་གཅིག་ཉིད་ཟེར། ། འོ་ན་སྨིན་བྱེད་ཚར་རེ་ལ། ། སློབ་མ་སྟ་གོན་ཚར་རེ་དང་། །
འཇུག་ཅིང་དབང་བསྐུར་ལེན་པ་སོགས། ། ཚར་རེ་དགོས་ན་བསྙེན་སོགས་བརྒྱད། ། ཚར་རེ་དགོས་སོགས་སྒྲུབ་བྱེད་ཀུན། ། རི་བོང་ཚང་ལོག་ཅི་མི་འགྱུར། ། སྒྲུབ་མཆོད་ལ་སོགས་བར་མ་ཆོད། ། དགོས་ན་དབང་ཆུར་སྒྲུབ་མཆོད་དང་། ། འཇུག་པའི་བར་དུ་སྦྱིན་བསྲེག་སོགས། ། གསུངས་པ་མ་མཐོང་དེ་ཉིད་བསྟན། ། རྣལ་མའི་ལན་ནི་འདི་སྐད་ལོ། ། སྟ་གོན་དང་པོ་གཉིས་པོ་དེ། །
ཕྱོགས་དེར་དཀྱིལ་འཁོར་རུང་བ་དང་། ། དཀྱིལ་འཁོར་བྲིས་ཏེ་གཞན་དོན་ཕྱིར། ། སྣང་བ་ཞུ་བའི་ཆེད་ཡིན་ལ། ། དེས་ནི་སྟ་གོན་གཅིག་པོ་དེས། ། ལེགས་པར་གྲུབ་ཅིང་ཕྱི་མ་གཉིས། ། སྐབས་བབས་བྱས་ཚེ་མངོན་རྟོགས་བརྒྱད། ། ཀུན་དང་འབྲེལ་ཞིང་རྡུལ་ཚོན་གྱི། ། དཀྱིལ་འཁོར་གཅིག་ཏུ་སྨིན་བྱེད་དབང་། ། ལན་གཉིས་བསྐུར་དུ་མི་རུང་ན། ། མཆོག་དབང་གསུམ་ལའང་གཅིག་ཉིད་ལས། །
ཁྱེད་ཀྱི་ལུང་ལ་མི་རུང་སྟེ། ། སློབ་དཔོན་ལུས་ལ་དཀྱིལ་འཁོར་གསུམ། ། རེ་རེ་ལས་གཞན་མེད་ཕྱིར་ཟེར། ། སྟ་གོན་དང་པོ་གཉིས་པོ་དེས། ། ཚར་རེ་བྱས་པའི་དགོས་པ་དེས། ། དབང་བསྐུར་ཕྱི་མ་ཀུན་འགྲུབ་ན། ། བདག་མདུན་འཇུག་པ་བུམ་བསྒྲུབ་སོགས། ། ཀུན་ཀྱང་ཚར་རེས་དབང་བསྐུར་ཀུན། ། འགྲུབ་པར་འགྱུར་སྟེ་དགོས་པ་མཚུངས། ། ཁྱེད་ལའང་སློབ་མ་སྟ་གོན་དང་། །
དངོས་གཞི་གྲངས་མཉམ་དགོས་པའི་ཕྱིར། ། རིན་འབྱུང་མན་ལ་བུམ་ཆོག་རེ། ། དགོས་པ་མཚུངས་ཤིང་རྡུལ་ཚོན་གྱི། ། དཀྱིལ་འཁོར་གཅིག་ཏུ་གཤིན་པོ་ལ། ། དབང་བཞི་ནུབ་དྲུག་བསྐུར་བའི་རྗེས། ། གཤེགས་གསོལ་དགོས་ལྟར་ལུས་དཀྱིལ་གསུམ། ། གཤེགས་གསོལ་དགོས་པའི་རིགས་པ་མཚུངས། ། གཤེགས་གསོལ་རྡུལ་ཚོན་གཞིར་བཞག་ནས། ། དྲུག་གམ་གཅིག་ཀྱང་དེ་བཞིན་ཡིན། ། གཞན་ཡང་སྤྲོས་པ་འདི་སྐད་དུ། །
རྡུལ་ཚོན་དང་ནི་རས་བྲིས་གཉིས། སྨིན་བྱེད་གཅིག་ལས་མི་རུང་མཚུངས། ། རས་བྲིས་སྟ་གོན་བསྐྱར་རུང་ན། ། རྡུལ་ཚོན་ལ་ཡང་མཚུངས་མོད་ཀྱི། ། བྲིས་ཟིན་རས་བྲིས་དཀྱིལ་འཁོར་དང་། ། ས་འདིར་དཀྱིལ་འཁོར་བྲི་ཞེས་པ། ། འབྲེལ་མེད་ཕྱིར་ན་བསྒྲུབ་མཆོད་ཀྱང་། ། དེ་ལ་འགལ་བར་འགྱུར་ཞེས་ཟེར། ། རས་བྲིས་དཀྱིལ་འཁོར་གཅིག་ཉིད་དུ། ། དབང་བསྐུར་ཡང་ཡང་རུང་བ་ལྟར། །
རྡུལ་ཚོན་ཡང་ཡང་འདེགས་འཇོག་སོགས། ། ཤེས་ན་ཁྱེད་ནི་རྫུ་འཕྲུལ་ཆེ། ། ས་འདིར་དཀྱིལ་འཁོར་སོགས་ཀྱི་དོན། ། བསྒྲུབ་བྱ་ཡིན་གྱི་སྒྲུབ་བྱེད་མིན། ། མདོར་ན་བརྒྱ་ཕྲག་བརྒལ་བ་ལ། ། དམིགས་ནས་སྟ་གོན་གཅིག་ཉིད་ཀྱི། ། དངོས་གཞི་དུ་མ་རུང་གྱུར་ན། ། འོ་ན་སྟ་གོན་གཅིག་ཉིད་ཀྱི། ། ཚེ་གང་གོ་ཆོད་འགྱུར་བ་སོགས། ། ཧ་ཅང་ཐལ་ཕྱིར་ལོག་པ་ཡིན། །
རྡུལ་ཚོན་དཀྱིལ་འཁོར་གཅིག་ཉིད་དུ། ། ལུས་རྟེན་གཅིག་ལ་ཞག་དྲུག་བར། ། དབང་བསྐུར་རུང་གི་ཞག་བདུན་ནས། ། དཀྱིལ་འཁོར་གསར་དུ་བྲིས་དགོས་པ། ། ལུས་རྟེན་འཕོས་པའི་རིགས་པ་ཡིས། ། དེ་འདྲའི་དཀྱིལ་འཁོར་གཅིག་ཉིད་དུ། ། དབང་ཚན་ཐ་དད་གྱུར་པ་ལ། ། དབང་བསྐུར་མིན་ཞིང་དཀྱིལ་འཁོར་ཡང་། ། ཐ་དད་དགོས་པར་བསྙོན་མེད་གྲུབ། ། འདི་ཡིས་ཁྱེད་ཀྱི་གྲུབ་མཐའ་དེའི། །
ངན་མཚང་ཐམས་ཅད་གཏོལ་བ་ཡིན། ། དེས་ན་གཞན་ཕན་བདུད་རྩིའི་ལུང་། ། སྤྱི་འཇོམས་རིལ་བུ་འདི་བརྟེན་ན། ། ལུགས་ངན་རིམས་ནད་ཅིས་ཀྱང་སེལ། ། སློབ་དཔོན་གྲངས་ངེས་མེད་པ་དང་། ། ཞེས་པར་ལན་འདེབས་འདི་སྐད་སྨྲ། ། དེ་ལ་གྲངས་ངེས་མཐའ་གཅིག་ཏུ། ། མེད་པ་མིན་ཡང་དགག་དགོས་ཀྱི། ། གྲངས་ངེས་མེད་མོད་གཞན་དུ་ན། ། དཔོན་སློབ་མཚན་ཉིད་མི་ལྡན་གང་། །
དེར་མི་བཟུང་སོགས་རྒྱུད་སྡེ་ལས། ། བཤད་པ་ཐམས་ཅད་ཡོད་ན་ལེགས། ། མེད་ན་དེ་དག་ཀུན་དང་འགལ། ། དབང་བསྐུར་རིམ་གྱིས་གཅིག་ཅར་གཉིས། ། དང་པོ་སྤྲོས་པ་ཆེ་བའི་སྐབས། ། དབང་སྟེགས་དངོས་སུ་ཡོད་མེད་གཉིས། ། ཕྱི་མ་ཕྱག་ལེན་དགག་དགོས་གཙོ། ། སློབ་འཁོར་ཉུང་ངུས་རེ་རེ་ནུས། ། འཕྲིན་ལས་ཆེ་བས་དགག་དགོས་བསམ། ། དབང་ཆུའི་དངོས་བསྟན་རིམ་ཅན་ཟེར། །
བཤད་ཚོད་ཐམས་ཅད་ཀུན་གྱི་མིན། ། ཟེར་བ་ངན་འགྲན་ཕལ་པའི་ལུགས། ། འཕྲིན་ལས་ཆེན་པོས་སླ་ཆོས་ཀྱི། ། དབང་བསྐུར་བླུན་པོ་བསླུ་བ་སྟེ། ། དམ་པ་རྣམས་ནི་སྡོམ་གསུམ་ལས། ། མདོར་ན་ཆོས་ཀྱི་ཅི་བྱེད་སོམས། ། སངས་རྒྱས་བྱེད་ན་ཆོས་བཞིན་གྱིས། ། གསུངས་པའི་སྙིང་གཏམ་ཡིད་ལ་བཅགས། ། གཞན་ཡང་སྤྲོས་པ་འདི་སྐད་དུ། ། དབང་ཆུ་གཉིས་ཀྱི་དངོས་བསྟན་ལ། །
མཆོག་དབང་གསུམ་ཡང་རེ་རེར་གསུངས། ། སློབ་དཔོན་དབང་བསྐུར་བཞི་ཀའི་མིང་། ། མངོན་པར་རྟོགས་པའི་ལྗོན་ཤིང་ལས། ། སློབ་དཔོན་དབང་བསྐུར་རྫོགས་པ་ཡིས། ། མཆོག་དང་ཐུན་མོང་མངོན་རྟོགས་ཀུན། ། བསྒྲུབ་པར་གསུངས་ཤིང་བུམ་དབང་ཙམ། ། ཐོབ་པས་རྫོགས་རིམ་བསྒོམ་པ་འགལ། ། དབང་ཆུ་གཉིས་དང་ཁྱེད་ཉིད་འགལ། ། དངོས་གཞི་གྲངས་ངེས་སྟ་གོན་དང་། ། སྟ་གོན་རྗེས་འཛིན་ལྟོས་པའི་ཕྱིར། །
སློབ་དཔོན་དབང་བསྐུར་དུས་གཅིག་ལ། ། ཁྱེད་ཀྱི་ལུགས་ལའང་འདོད་དགོས་ཟེར། ། སློབ་དཔོན་དབང་བསྐུར་དབང་ཆུ་ཡི། ། དངོས་བསྟན་ཡིན་པར་གཉིས་ཀ་མཐུན། ། དབང་ཆུ་གཉིས་དང་འགལ་བ་ཅི། ། སློབ་དཔོན་དབང་ནི་དུས་ཅིག་ལ། ། ཁས་ལེན་དགོས་པ་ཆོས་གྲགས་ཀྱི། ། ནན་གྱིས་ཁྱོད་འདི་འདོད་ཅེས་པ། ། གསལ་བར་དབང་ཕྱུག་སྤྱོད་པ་ཡིན། ། ཇི་སྐད་གསུངས་པ་དེ་འདྲར་ཤེས། །
མདོར་ན་ཚིག་རྐང་གསུམ་པོའི་དོན། ། དབང་ཆུའི་དངོས་བསྟན་ཡིན་པ་ལ། ། ཇི་སྐད་སྨྲས་པའི་སུན་འབྱིན་རྣམས། ། སློབ་དཔོན་དགག་པ་ཁོ་ནར་སོང་། ། དེ་འདྲ་ངོར་པ་ཆེན་པོ་ཡང་། ། བཞེད་པར་དཀའ་ཞིང་སྙོམས་ལས་ཅན། ། རྗེས་འབྲང་འགའ་ཡི་བརྫུན་སྲིབ་བྱས། ། མཁས་པས་སླན་ཆད་མ་བྱེད་ཅིག ། དབང་བསྐུར་ཡོངས་དག་མེད་པ་དང་། ། ཞེས་པ་བརྒལ་རྟགས་འདི་སྐད་སྨྲ། །
བུམ་དབང་བདུན་གྱི་དབང་རྫས་ལ། ། ཡོངས་དག་བཞི་རུ་རྗེ་བཙུན་གྱི། ། གསུངས་པ་སྤྱི་ཁྱབ་ཡིན་ན་ནི། ། གུར་གྱི་རྒྱན་དུ་དང་པོ་ལ། ། འཁྲུལ་འཁོར་ཡོངས་སུ་དག་པ་བྱས། ། རིན་འབྱུང་མན་ལ་སློབ་དཔོན་ནི། ། མི་བསྐྱོད་གནས་པས་དབང་བསྐུར་དང་། ། དབང་ཆུ་གཉིས་ལས་དང་པོ་ལྔ། ། སློབ་དཔོན་མི་བསྐྱོད་གནས་པར་གསུངས། ། རྗེ་བཙུན་རང་ཉིད་ནང་འགལ་དང་། །
དབང་ཆུ་དགག་པར་མཛད་དམ་ཟེར། ། སློབ་དཔོན་སློབ་མ་དབང་རྫས་གསུམ། ། རིགས་ལྔར་བསྐྱེད་པ་འདྲ་བའི་མུ། ། མི་བསྐྱོད་མེ་ཏོག་ཕོག་པའི་ལྷ། ། རིགས་ལྔར་བསྐྱེད་པ་མི་འདྲའི་མུ། ། སློབ་མ་དེ་བཞིན་དང་མཐའ་གཉིས། ། རིགས་ལྔར་སོ་སོར་བསྐྱེད་པ་དང་། ། དང་པོ་མི་བསྐྱོད་ཕྱི་མ་གཉིས། ། རིགས་ལྔར་བསྐྱེད་པ་གཉིས་མིན་མུར། ། མཁས་པས་བཤད་ལྟར་ཐུན་མོང་དང་། །
ལམ་དུས་བསྐྱེད་ཆོག་ཐུན་མོང་མིན། ། ཡང་ན་རྒྱུ་ལམ་ཁྱད་པར་ཡིན། ། དེ་འདྲ་འགལ་འདོད་བློ་གྲོས་རྩིང་། ། དེ་ཕྱིར་ལམ་དུས་ཁྱབ་མཐའ་འཛིན། ། གཞན་ཡང་སུན་འབྱིན་འདི་སྐད་དུ། ། འཁོར་གསུམ་ཡོངས་དག་བཞི་ཡི་དོན། ། སློབ་དཔོན་སློབ་མ་དབང་རྫས་གསུམ། ། བསྙེན་སྒྲུབ་རྒྱས་འབྲིང་བཞི་པོ་ལས། ། མན་ངག་ལུགས་ལ་བརྟུལ་ཞུགས་དང་། ། རྡོ་རྗེ་སློབ་དཔོན་དབང་རྫས་ལ། །
བསྡུས་པ་ཕྱི་མ་སྦྱོར་བ་སྟེ། ། དེ་ཡང་དབང་ཆུར་ཧཱུྃ་དང་ཨས། ། རྡོར་དྲིལ་སྐད་ཅིག་བསྐྱེད་པ་ཡིན། ། དེས་ན་ལམ་དུས་ཡི་གེ་དང་། ། ངེད་ལུགས་འགལ་བ་མ་ཡིན་ནོ། ། རྣམ་སྣང་དབང་རྫས་མེད་པ་དང་། ། ཕྱི་མ་གཉིས་ལའང་གཞི་མེད་པས། ། མི་འགལ་བརྫུན་ཟུབ་མ་ཡིན་ནམ། རང་ཉེས་སློབ་དཔོན་མ་བཀོད་ཅིག ། རྡོར་དྲིལ་བསྐྱེད་ཆོག་རེ་འདྲ་བ། །
མན་ངག་མེད་པའི་འོལ་སྤྱོད་ཙམ། ། ལམ་དུས་དབང་གི་ཡིག་ཆུང་དང་། ། ཁྱེད་ཀྱི་ལམ་དུས་མི་འགལ་ན། ། དངོས་བསྟན་མིན་པར་ཡོངས་སུ་གྲགས། ། ཤུགས་བསྟན་སྒྲུབ་བྱེད་སྨྲ་ན་ཡང་། ། རང་བཟོ་མིན་པ་ཁྱེད་ལ་མེད། ། དཔྱད་ན་འཁྲུལ་པར་ཤེས་བཞིན་དུ། ། ད་དུང་ཕལ་ཆེར་རེ་དོགས་བྱེད། ། ལུས་དཀྱིལ་འབྱུང་ཁུངས་མེད་པ་དང་། ། ཞེས་པར་སྤྲོས་པ་འདི་ལྟར་ཟེར། །
འབྱུང་ཁུངས་ཞེས་པ་རྟགས་ཀྱི་མཐར། ། རྐྱེན་བྱིན་བསྒྲུབ་པས་བུདྡྷ་བཞིན། ། བསྒྱུར་བས་སངས་རྒྱས་ལས་ཞེས་འབྱུང་། ། སངས་རྒྱས་ལས་ནི་ཆོས་འབྱུང་ལྟར། ། ཨྃ་ལས་རིན་འབྱུང་འབྱུང་ཞེས་འགྱུར། ། ཨྃ་ཡིག་ལས་ནི་ལོགས་པ་ཡི། ། རིན་འབྱུང་བསྒོམ་པ་འགལ་བ་སྟེ། ། དཀྱིལ་འཁོར་སྐུ་བཞི་ལྷུན་གྲུབ་ཡིན། ། ལྟེ་འཁོར་བཞི་ཡང་དེ་བཞིན་ཏེ། ། ཨྃ་ཡིག་ཞལ་ཕྱག་རྣམ་པར་གྲུབ། །
དེ་ཉིད་རིན་ཆེན་འབྱུང་ལྡན་ཡིན། ། རིན་འབྱུང་ཡང་ནི་རྩ་ཡིག་གི ། རྣམ་པར་གནས་པ་ཨྃ་ཡིག་ཡིན། ། གོ་བས་ཨྃ་ལས་ལོགས་ཤིག་ཏུ། ། རིན་འབྱུང་བསྐྱེད་པའི་དོགས་མི་དགོས། ། ངག་འདོན་གང་བདེ་རུང་ཞེས་ཟེར། ། ས་བོན་ཕྱིར་ན་ཨྃ་ཡིག་ལས། ། ལོགས་སུ་རིན་འབྱུང་བསྒོམ་པའི་ཕྱིར། ། འབྱུང་ཁུང་ཇི་སྐད་བཤད་བཞིན་འདོད། ། ཕྱོགས་སྔ་མ་ལོང་རང་འདོད་བྲིས། །
གཞན་དུ་ལུང་རིགས་གནོད་པ་ཡོད། ། སྲས་དོན་མ་ལས་རྩ་མེད་ན། ། སྤྲུལ་སྐུ་འབྱུང་བའི་རྒྱུ་མེད་ཅིང་། ། ལམ་གྱི་གནས་བསྒྱུར་སྤྲུལ་སྐུར་འཆར། ། དེ་བས་རང་བཞིན་ལྷུན་གྲུབ་དང་། ། འགྱུར་རུང་གཉིས་དགོངས་རུ་ནི་རྩ། ། སྤྲུལ་སྐུ་རང་བཞིན་ལྷུན་གྲུབ་བཞག ། དེ་ལྟར་ཡང་ཡང་རུང་ཞེས་བྱ། ། རིགས་པ་ཨྃ་གི་ཡི་གེ་དེ། ། རིན་འབྱུང་ཡིན་ན་སེར་སྣ་ཡི། །
དྲི་བྲལ་མཉམ་ཉིད་ཡེ་ཤེས་འགྱུར། ། དེས་ན་ཧཱུྃ་སོགས་བཞི་པོ་ཡང་། །

ཡེ་ཤེས་བཞི་རུ་ཅི་མི་འགྱུར། ། སེམས་ཅན་དྲི་བྲལ་ཡེ་ཤེས་ལྔ། ། ལྡན་ཕྱིར་ཧ་ཅང་ཐལ་བར་འགྱུར། ། རང་ལུས་རྒྱལ་བའི་དཀྱིལ་འཁོར་ཞེས། ། གྲགས་ཀྱང་གནད་འདི་ཤེས་པ་དཀོན། ། འོན་ཏེ་རང་བཞིན་རྣམ་དག་ལ། ། བསམ་ན་ཞལ་ཕྱག་རྣམ་པ་འགལ། ། བསྒོམ་པའི་བློ་ངོ་ཡིན་ན་ནི། ། གྲུབ་ཚིག་སྨོས་པ་འགལ་བ་ཡིན། ། བསྒྲུབ་གཞི་རང་བཞིན་ལྷུན་གྲུབ་ཕྱིར། ། ཕྱི་དཀྱིལ་དང་ནི་མི་འདྲ་ཞེས། །
མཁས་མང་མཐུན་པར་ཁོ་བོས་མཐོང་། ། ཁྱེད་ཀྱི་གོ་ལུགས་འདི་ལྟར་ན། ། ལུས་དཀྱིལ་རྩོད་པའང་སྤང་བར་དཀའ། ། གཞན་ཡང་འདི་ལྟར་སྨྲ་བར་བྱེད། ། དང་པོའི་ལས་ཅན་འགའ་ཞིག་གིས། ། གསར་དུ་བསྐྱེད་པའི་དོགས་བསལ་ཕྱིར། ། ཡི་གེ་ལྷ་རུ་བསྒོམ་པར་གསུངས། ། ལས་ཚིག་ནོར་ཞེས་འདོད་པ་མིན། ། རྩེ་མོས་བྷྲུྃ་སོགས་ཕོ་བྲང་ལྔའི། ། ས་བོན་བཤད་པ་དེ་ལྔའི་ལྷ། །
ས་བོན་བསྐྱེད་ཚེ་བྷྲུྃ་སོགས་དང་། ། ལུས་དཀྱིལ་ཡི་གེ་ལྷར་བསྒོམ་པ། ། དོན་གཉིས་ཉུང་ངུའི་ཚིག་གིས་བསྟན། ། བྷྲུྃ་སོགས་ལུས་དཀྱིལ་ས་བོན་དུ། ། གང་དུའང་བཤད་པ་མེད་ཅེས་ཟེར། ། ས་བོན་དང་ནི་བསྐྱེད་པ་ལ། ། སྐྱོགས་བཤད་འཁྲུལ་པའི་རྗེས་གནོན་ཡིན། ། བྷྲཱུཾ་སོགས་ལུས་དཀྱིལ་བསྐྱེད་པ་ཡི། ། ས་བོན་འདི་ལྔས་བྱས་པ་ཡི། ། ཙནྜ་ལཱི་དང་རྗེས་མཐུན་པར། །
གང་རུང་བྱ་ཞེས་འདམ་ཀར་གསུངས། ། གཞུང་བཤད་རྣམས་སུ་ཕྱི་མ་བྲིས། ། དེ་ལྟར་མ་མཐོང་ཚོད་རྒྱག་མང་། ། སྒྲ་བསྒྲུབ་ཚུལ་ལའང་དཔྱད་གཞི་ཡོད། ། ཡི་གེ་སྐྱོན་ཉམས་རེ་ཞིག་བཞག ། ངོར་པ་ཆེན་པོའི་བིར་སྲུང་དུ། ། རང་ཉིད་བིརྺར་བསྒོམ་པ་ལ། ། ཕོ་བྲང་ལྷ་ལྔའི་ས་བོན་བསམ། ། ཞེས་འདིའང་སྐྱོག་བཤད་མ་བྱེད་ཅིག ། རྒྱས་གདབ་རིགས་མཚོན་མེད་པ་དང་། །
ཞེས་པའི་ཚིག་གི་རྒྱས་བཤད་དུ། ། ཁ་ཅིག་ལུས་དཀྱིལ་ལྷ་རྣམས་ལ། ། རྡོར་སེམས་རྒྱས་བཏབ་སཾ་ཊི་ལས། ། རྡོ་རྗེ་སེམས་དཔའ་ཞེས་བྱར་བཤད། ། བདེ་བ་དམ་པ་རུ་ནི་བརྗོད། ། ཞེས་དང་ཕྱག་རྒྱ་བཞི་པ་ལས། ། ཀུན་གྱི་དབང་བསྐུར་གནས་སུ་ནི། ། རྡོ་རྗེ་སེམས་དཔའ་ཟླ་བའི་མདོག ། ཞེས་བྱའི་དགོས་པར་གསལ་ཞེས་ཟེར། ། རྒྱུད་སྡེ་རྒྱས་བསྡུས་ཐ་དད་ཡིན། །
ཁྱད་པར་རྫོགས་རིམ་བརྟན་པར་གསུངས། ། རྒྱ་གཞུང་དགོངས་པ་དྲུག་པ་བསྟན། ། སྲས་དོན་མ་ཞེས་གཙོ་བོ་ལྔ། ། རིགས་ལྔས་རྒྱས་བཏབ་འཁོར་རྣམས་ལ། ། རང་རིགས་གཙོ་བོས་རྒྱས་བཏབ་དང་། ། ཡང་ན་ཀུན་གྱི་གནས་ལྔ་རུ། ། རྡོ་རྗེ་རྩེ་ལྔ་བསམ་པར་བྱ། འཕགས་པས་གཙོ་བོ་རྡོར་སེམས་དང་། ། འཁོར་རྣམས་རང་རང་གཙོ་བོ་དང་། ། སྐྱེ་མཆེད་ཁ་དོག་མཐུན་པའི་རིགས། །
ཁྲོ་བོ་སྲུང་འཁོར་སྐབས་ལྟར་གསུངས། ། རང་རང་དུ་ནི་རྡོར་སེམས་ཕྱིར། ། རིགས་ལྔ་རྡོར་སེམས་དོན་གཅིག་ཡིན། ། དེ་ལྟར་ཅི་འབྱིན་བཀོད་པ་ལ། ། རྐུན་རྒྱབ་བརྫུན་མ་འདི་སྐད་ལོ། ། རྒྱུད་འཆད་ཚེ་ན་རྫོགས་རིམ་དང་། ། མན་ངག་སྐབས་སུ་ལུས་དཀྱིལ་བསྟན། ། རྒྱུད་དོན་མ་གཉེར་ལུས་དཀྱིལ་སྟོན། ། ཕྱག་རྒྱ་བཞི་པར་རྒྱས་གདབ་སྟོན། ། འདི་ཙམ་ཟིན་སོ་གསལ་པོ་ཡིན། །
གལ་ཏེ་རྫོགས་རིམ་ཉིད་བསྟན་ན། ། འཁོར་ལོ་དྲུག་པ་གང་གིས་སྟོན། ། ཕྱག་རྒྱ་བཞི་པར་འཁོར་ལོ་ལྔ། ། རྫོགས་རྗེས་ཀུན་གྱི་དབང་སོགས་གསུངས། ། དྲུག་པ་བསྟན་ཞེས་འོས་སྤྱོད་ཡིན། ། སྲས་འཕགས་འགལ་སྤོང་ཁྱོད་བཞིན་འདོད། ། སྲས་དོན་མ་ཡི་ཕྱི་མ་ནི། ། དབུ་རྒྱན་རང་ཆས་དོན་ཡིན་ཟེར། ། ཨ་སེང་མ་ལས་རྡོ་རྗེ་ཡི། ། ཐེག་པ་དགོངས་པ་དུ་མ་ཞེས། །
གསུངས་པ་འདི་ཉིད་མཐོང་ན་ཡང་། ། མཁའ་འགྲོས་བྱིན་རླབས་བིརྺ་སོགས། ། གྲུབ་ཐོབ་རྣམས་ལ་བརྟེན་དགོས་ཞེས། ། འདི་འདྲ་མང་མཐོང་རྒྱུ་དོན་རྣམས། ། རང་འགར་རྟོག་གེའི་རིགས་པས་འཆད། ། བིརྺའི་སྙན་བརྒྱུད་ཟབ་མོ་རྣམས། ། རྒྱུད་དང་རྒྱ་གཞུང་འགལ་ལོ་ཞེས། ། འབྲེལ་མེད་ཚིག་འདི་གཞན་ལུགས་བཞིན། ། སྙན་བརྒྱུད་ཡི་གེ་མེད་པའི་རྟགས། ། དེ་ཡི་ཟིན་སོ་མཁས་པས་ཁྲེལ། །
འཁོར་ལོ་དྲུག་པའང་ལྔ་པོ་བཞིན། ། དོན་གྱིས་བསྟན་ཞིང་མ་བསྟན་ན། ། ཁྱོད་ཀྱི་རྒྱུད་དོན་ཇི་ལྟར་རུང་། ། ཁྱད་པར་རྒྱས་བཏབ་ཟུར་དུ་གསུངས། ། འགལ་ཡང་སྙན་བརྒྱུད་ག་ལ་གནོད། ། འཁོར་ལོ་དྲུག་པ་མན་ངག་ལུགས། ། གདན་སོགས་ཡི་གེར་ཤིན་ཏུ་གསལ། ། དབུ་རྒྱན་རང་ཆས་ཟེར་བ་དེ། ། སྙན་བརྒྱུད་མེད་པའི་བབས་བཅོལ་ཡིན། ། གསུང་ངག་མ་རྫོགས་རང་རིགས་སོགས། །
རྒྱས་བཏབ་དགོས་པ་སྙིང་པོ་སྟེ། ། ཞིབ་ཏུ་གསང་གཏམ་མི་སྒྲོག་གོ ། བཟའ་བའི་དམ་ཚིག་མེད་པ་དང་། ། ཞེས་པར་ལན་འདེབས་འདི་སྐད་དུ། ལྗོན་ཤིང་ལས་བཤད་ཚོགས་འཁོར་གྱི། ། དབྱེ་བས་ས་ལུགས་ཁྱབ་ན་ནི། ། དཔའ་བོའི་སྟོན་མོའང་དེར་འགྱུར་རོ། ། དེ་ནི་འཁོར་གསུམ་ལན་མེད་ཡིན། ། དབྱེ་བ་ཐམས་ཅད་དངོས་ཡིན་ན། ། རྣལ་འབྱོར་ཕོ་མོ་ཚོགས་པར་འགྱུར། །
རབ་བྱུང་ཚོགས་འཁོར་མ་བྱས་ན། ། རྩ་ལྟུང་འབྱུང་ན་ཀླུ་སྒྲུབ་སོགས། ། རྩ་ལྟུང་ཅན་དུ་ཐལ་བར་འགྱུར། ། དབྱེ་བ་ཐམས་ཅད་དབྱེ་གཞི་རུ། ། ངེས་པར་འདོད་ན་བདེན་གཉིས་ཀྱི། ། དབྱེ་གཞི་འཇིག་རྟེན་བློ་ཙམ་དང་། ། ཤེས་བྱར་དོན་དམ་བདེན་པ་དང་། ། ཁྱོད་ཀྱིས་ཁས་ལེན་དགོས་ཞེས་ཟེར། ། འདོད་ལན་ཐེབས་པའི་ཐལ་འགྱུར་ལ། ། འཁོར་གསུམ་རིགས་པ་ཤེས་པས་ཁྲེལ། །
ཕོ་མོ་ཚོགས་པ་རྣམ་གཉིས་ཏེ། ། གང་ཟག་ཕལ་ལ་གྲགས་པ་དང་། ། རྡོར་སེམས་བསྒོམ་པའི་ཏིང་འཛིན་གྱི། ། ལྷ་དགུ་ལ་སོགས་དཀྱིལ་འཁོར་དང་། ། དཔའ་བོ་དཔའ་མོ་རྣམས་ཀྱང་ཡོད། ། དེ་ལྟ་མིན་ན་ཚོགས་འཁོར་གྱི། ། ཚིམ་པ་ལྔ་ཡང་དཀའ་བར་གནས། ། རྩ་ཁམས་དཔའ་བོ་དཔའ་མོ་རུ། ། གདོད་ནས་གྲུབ་པར་ཁྱོད་ཉིད་འདོད། ། གཞན་ཡང་ཚོགས་འཁོར་རྩོད་སྤོང་ལས། །
ཕྱི་ནང་མཁའ་འགྲོ་ཞེས་ཀྱང་གསུངས། ། རྩ་ལྟུང་འབྱུང་དང་མི་འབྱུང་བ། ། ཀླུ་སྒྲུབ་ལ་སོགས་སྡོམ་ལས་གྲོལ། ། དེ་ལྟ་མིན་ན་དེ་བཞིན་འབྱུང་། ། འོན་ཀྱང་ལུགས་གཉིས་སོ་སོར་ངེས། ། བུ་རམ་ཕྱི་དྲོར་འདོད་པ་དང་། ། མི་འདོད་འགལ་བ་མེད་པ་བཞིན། ། གཅིག་ཏུ་ངེས་ན་ཧ་ཅང་ཐལ། ། དོན་དམ་ཤེས་བྱར་ཁས་ལེན་པས། ། དཔེ་དེ་ད་དུང་བསྒྲུབ་བྱ་ཡིན། །
གཞན་ཡང་སྤྲོས་པ་འདི་སྐད་ཟེར། ། ཚོགས་འཁོར་མཚན་ཉིད་རྗེས་མཐུན་པ། ། དྲུག་པ་དངོས་སུ་ཡོད་མེད་ཡིན། ། ཕྱག་རྒྱའི་རྣལ་འབྱོར་ལ་རྟེན་ནས། ། རྫོགས་རིམ་ཡེ་ཤེས་དངོས་སུ་བསྐྱེད། ། ལྷན་སྐྱེས་ཚིམ་ནུས་རྣལ་འབྱོར་པ། ། ཁོ་ནས་ཚོགས་འཁོར་བྱ་བ་དང་། ། དེ་མེད་ཁྱིམ་པའང་དེ་དངོས་མེད། ། རབ་བྱུང་བཟང་ཡང་དེ་འདྲ་བཀག ། ཌོམྦྷི་བས་ཀྱང་ཕོ་མོ་གཉིས། །
ངེས་པར་དགོས་པ་བཤད་ཅེས་ཟེར། ། འོ་ན་སྔོན་གྱི་ལམ་འབྲས་པ། ། ཀྱཻ་རྡོར་དབང་ཞུས་ཐམས་ཅད་ལ། ། ལྷན་ཅིག་སྐྱེས་པའི་ཡེ་ཤེས་གང་། ། དངོས་སུ་སྐྱེ་བར་འདོད་དམ་ཅི། ། ལོ་རྒྱུས་ཀུན་ལས་ཚོགས་འཁོར་བཤད། ། ཁྱད་པར་གྲུབ་ཆེན་བུདྡྷ་ཤྲཱི། ། ཚོགས་འཁོར་མཛད་པའི་རྣམ་ཐར་ལྟོས། ། རབ་བྱུང་ཚོགས་འཁོར་མི་རུང་ན། ། དགེ་སློང་དཔའ་བོ་རྡོ་རྗེ་དེ། །
ཚོགས་འཁོར་གཤེགས་པའང་མི་བདེན་ནམ། ། འདི་རྣམས་བོད་ནས་བྱུང་རྒྱལ་སྨྲས། ། ཚིམ་པ་དྲུག་པའི་ཉམས་ལེན་དང་། ། མཆོག་དབང་གསུམ་པོ་མཚུངས་པའི་ཕྱིར། ། ཚོགས་འཁོར་བཞིན་དུ་དེ་ལ་ཡང་། ། དངོས་རྟགས་གཉིས་སུ་འབྱེད་དགོས་འགྱུར། ། ཚོགས་འཁོར་དབང་བསྐུར་གཉིས་ཀ་ལ། ། དངོས་རྟགས་འབྱེད་ན་རྟོག་བཟོ་ཡིན། ། གཞན་ཡང་སྤྲོས་པ་འདི་ལྟར་བྲིས། ། འཁྲུལ་སྤོང་ལས་ནི་ཚོགས་གྲལ་དུ། །
སྡོམ་པ་འོག་མའི་བཅས་པ་དང་། ། འགལ་བར་དོགས་ན་རྩ་ལྟུང་བཤད། ། ཚོགས་འཁོར་མ་བྱས་ལྟུང་བཤད་མིན། ། དངོས་ལན་ཐམས་ཅད་མཁྱེན་པ་ཡི། ། དྲི་ལན་དུ་ནི་གསལ་བ་ལྟར། ། བསྐྱེད་རིམ་བརྟན་པོ་ཡོད་པ་དང་། ། མ་དད་བཟློག་ནུས་རྣལ་འབྱོར་པས། ། ཚོགས་འཁོར་དངོས་སུ་བྱ་བ་དང་། ། རབ་བྱུང་རྣམས་ལ་མིན་པར་གསུངས། ། རྣལ་འབྱོར་ཚོགས་འཁོར་རུང་བ་དང་། །
རབ་བྱུང་ཚོགས་འཁོར་མི་བྱེད་པར། ། དུས་འཁོར་བདེ་མཆོག་བཤད་ཅེས་ཟེར། ། འདི་དག་གནད་ཀྱི་སྙིང་པོའི་ལན། ། རྗེ་ཡི་རྩ་ལྟུང་འཁྲུལ་སྤོང་ལས། ། རབ་བྱུང་ཕྱི་དྲོ་མི་བཟའ་བའང་། ། བཅུ་གསུམ་པ་ཡི་ལྟུང་བས་འཇིགས། ། ཅུང་ཟད་འཐུང་ཞིང་ཁ་ཟས་བརྟེན། ། སྣོད་མིན་དྲུང་དུ་རབ་བྱུང་ལ། ། དེ་སྐད་སྨྲ་ན་རྩ་ལྟུང་གསུངས། ། ཚོགས་འཁོར་དུས་སུ་རབ་བྱུང་གིས། །
བསླབ་པས་བཅིངས་ནས་ཆང་འཐུང་དང་། ། ཕྱི་དྲོའི་ཁ་ཟས་བརྟེན་པ་ཡིས། ། ལྟུང་བ་བྱུང་དོགས་མི་བརྟེན་པ། ། རྩ་བར་གསུངས་ཤིང་ནད་པ་ཡི། ། རེག་པ་ཙམ་ལས་མི་བརྟེན་ཡང་། ། ཉེས་མེད་རིལ་བུ་བརྟེན་པ་ནི། ། འདི་ཡི་སྐབས་ནི་མིན་ཞེས་གསུངས། ། གལ་ཏེ་གོང་དུ་བཤད་པ་ལྟར། ། བཅས་འགལ་དོགས་པས་རྩ་ལྟུང་སྟེ། ། བཅས་འགལ་མེད་ནའང་བསྟན་པ་བསམ། །
ཚོགས་འཁོར་མེད་ཕྱིར་མི་འགལ་ན། ། འོ་ན་དེ་འདྲའི་དགོས་མེད་པའི། ། རབ་བྱུང་ཚོགས་འཁོར་རུང་བར་མཐུན། ། བསྟན་ལ་ཕན་ནམ་མིན་ཡང་རུང་། ། དགོས་པ་གཙོ་བོར་རྗེ་བཙུན་བཞེད། ། ཆང་ནི་འོ་མར་བསྒྱུར་ནུས་པ། ། ཚོགས་འཁོར་ཆད་དུ་ཁྱེད་ཉིད་འདོད། ། འོ་མའི་ལྟུང་བའི་ཉེས་པ་གང་། ། དེ་ལ་མ་དད་ག་ལ་འོང་། ། བསྟན་ལའང་གནོད་པར་ཇི་ལྟར་འགྱུར། །
ནད་ལ་གནོད་པའང་དཀའ་བ་ཡིན། ། གཞན་གྱི་རབ་བྱུང་ཚོགས་འཁོར་དུས། ། ཤ་ཆང་བརྟེན་ཞེས་སྣོད་སྨིན་བསྒྲགས། ། རང་གི་ཚོགས་འཁོར་མ་བྱས་པར། ། ཁྱེད་ལ་ལྟུང་བ་གཉིས་སུ་འགྱུར། ། ཚོགས་འཁོར་མ་བྱས་རྩ་ལྟུང་སྟེ། ། མ་བརྟེན་པ་ཞེས་རྩ་བ་དང་། ། འགྲེལ་པར་དམ་རྫས་མི་བརྟེན་ཞེས། ། མ་མཐོང་ཕྱོགས་མཐོང་གཞན་ལ་སྨོད། ། རང་ཉིད་ངོ་ཚ་གཞན་གྱིས་ཁྲེལ། །
འཁྲུལ་སྤོང་དོན་ཡང་དང་པོ་ཡི། ། ལས་ཅན་རྣམས་ཀྱིའང་རུང་བ་སྟེ། ། ལྗོན་ཤིང་ཉིད་ལས་དམ་ཚིག་དང་། ། ཚོགས་འཁོར་གནས་དང་གང་ཟག་གསུམ། ། ཆོས་རྗེས་ཚོགས་འཁོར་རྩོད་སྤོང་ལས། ། གནས་དང་མདུན་བསྐྱེད་ཚོགས་འཁོར་དུས། ། བཟོད་གསོལ་སྐབས་དང་རྣམ་པ་བཞིར། ། ལས་ནི་དང་པོ་ཞེས་བྱ་བ། ། ཁུ་དབོན་གཉིས་ཀྱི་གསུངས་པ་འདི། ། ལོག་རྟོག་བྲག་རི་འཇོམས་པའི་ཐོག །
ཚིམ་པ་དྲུག་པའང་རྣམ་གཉིས་ཏེ། ། ཕྱག་རྒྱ་བསྟེན་དང་ཏིང་འཛིན་གཉིས། ། ཕྱི་མ་ཌོམྦྷི་ཧེ་རུ་ཀས། ། མར་དང་མར་གྱི་ཉིང་ཁུ་ཡིས། ། སྙིང་ཁ་རུ་ནི་བྱུག་པར་བྱ། ། ཇི་སྐད་གསུངས་པ་དེ་བཞིན་གསུངས། ། དེས་ན་ཞིབ་ཏུ་མ་བལྟས་པར། ། རྦད་ཆོད་སྔས་ན་རང་ཉིད་འབེབས། ། རིགས་པ་ཚོགས་འཁོར་མཆོག་དབང་མཚུངས། ། དེ་ཕྱིར་རྒྱུ་ལམ་མཚན་ཉིད་པ། །
རབ་བྱུང་ཉམས་ལེན་མི་འདོད་དམ། ། གལ་ཏེ་ཤ་ཆང་དངོས་སུ་ཡིན། ། མཆོག་དབང་ཏིང་འཛིན་དཀྱིལ་འཁོར་ཕྱི། ། མཚུངས་མིན་སྙམ་ན་དགེ་སློང་ལ། ། ས་བརྐོ་མེ་རེག་ལ་སོགས་དང་། ། དབང་དུས་གཞུ་སོགས་འགོག་གམ་ཅི། ། དགོས་པ་གཙོ་ཕྱིར་དེ་མཐོང་ཚེ། ། ཉེས་མེད་ཞེས་ནི་རྗེ་བཙུན་བཞེད། ། མདོར་ན་ཚོགས་འཁོར་འཆད་སྐབས་དང་། ། དང་པོའི་ལས་ཅན་རབ་བྱུང་དང་། །
མེད་མི་རུང་བ་ཤ་ཆང་དང་། ། ཀུན་ནས་མཚུངས་པའི་རིགས་པ་སོགས། ། གཏན་ཚིགས་བཟང་པོ་འདི་མཐོང་ཕྱིན། ། གཞན་ལུགས་བསྲེས་ནས་སྙན་བརྒྱུད་ཀྱི། ། གདམས་པ་འགོག་པའི་བབས་བཅོལ་རྣམས། ། ཉུང་ན་ཚོགས་ཀྱི་བསོད་ནམས་འཕེལ། ། དེས་ན་ཁྱེད་ཀྱིས་བཤད་པ་རྣམས། ། གཞན་གྱི་ས་ལུགས་སྙན་བརྒྱུད་ལ། ། སྐྱོན་བརྗོད་སྙིང་ལ་ཞུགས་པ་ཡི། ། ཡིད་ཆེས་མེད་པའི་སྐྱོགས་བཤད་མང་། །
ལུགས་གཏན་འགལ་ཡང་སྙན་བརྒྱུད་དང་། ། འགལ་མེད་ས་ལུགས་སྙིང་པོར་བཟུང་། ། དུས་འཁོར་བདེ་མཆོག་གསལ་ལོ་ཞེས། ། སྙན་བརྒྱུད་འགོག་པའི་ཟུར་ཟ་ཡིན། ། ཚོགས་འཁོར་བཤད་པ་མ་རྟོགས་དང་། ། རྗེས་འཛིན་ལ་སོགས་ལོག་རྟོག་དང་། ། ལུས་དཀྱིལ་ཐེ་ཚོམ་བཅས་པ་སྟེ། ། མ་རྟོགས་ལོག་རྟོག་ཐེ་ཚོམ་གྱིས། ། འཁྲུལ་པ་སྙན་བརྒྱུད་འདི་ཡིས་སེལ། ། དབུས་གདོང་ཉེར་ལྔའི་ཕྱོགས་སྔ་ལས། །
འཕྲོས་དོན་ལན་དང་ཚིག་སྐྱོན་སོགས། ། ཞིབ་དཔྱོད་བྱས་ན་མང་ཡོད་ཀྱང་། ། གནད་རྣམས་དྲིལ་ནས་འདི་ཙམ་བྲིས། ། གཞན་ཡང་གསང་བ་ཀུན་རྒྱན་གྱི། ། དགོངས་པ་ཡིན་ཞེས་རྗེས་འབྲང་རྣམས། ། ལ་ལ་ཚོགས་འཁོར་ཤ་ཆང་རོལ། ། ཕལ་ཆེར་ཐ་མལ་ཤ་ཆང་བརྟེན། ། དབང་བསྐུར་སྐབས་སུ་ཚོགས་འཁོར་སྤོང་། ། རང་གཞན་གཉིས་ཀའི་ལུགས་དང་འགལ། ། འགའ་ཞིག་བདུད་རྩི་རིལ་བུ་བསྟེན། །
བཅུ་གསུམ་པ་ཡི་ཉེས་མེད་ཟེར། ། འཁྲུལ་སྤོང་ཉིད་ལས་སྐབས་མིན་གསུངས། ། གཞན་ཡང་དབུས་པའི་ཐོས་བྲལ་འགའ། ། སེམས་བསྐྱེད་བརྒྱུད་པ་ཡོད་པར་ཐལ། ། ཞེས་སོགས་ཚིག་ཁྲི་སྨྲ་བ་ཐོས། ། འོ་ན་ཤེས་རབ་སྙིང་པོ་ལས། ། གཟུགས་མེད་སྒྲ་མེད་ལ་སོགས་དང་། ། དབུ་མ་རྩ་བའི་མཆོད་བརྗོད་དུ། ། འགག་པ་མེད་པ་སྐྱེ་མེད་པ། ། ཞེས་སོགས་ལ་ཡང་མཚུངས་པའི་ཕྱིར། །
བླུན་པོའི་རིགས་པ་རང་ལ་ཟློག ། བརྒལ་ལན་མེད་པའི་ཅི་དྲག་ཡིན། ། དེ་འདྲ་གནས་ལུགས་སྐབས་ཡིན་ན། ། སྔ་མའང་སྐབས་དོན་ཅི་མི་རྩི། ། བདེན་ལན་བྱིན་པ་ཀུན་ལ་ཕན། ། སྙིང་ནས་རྗེ་བཙུན་ས་སྐྱ་པའི། ། སྙན་བརྒྱུད་ལྷག་མའང་ནུབ་པར་དོགས། ། ལེགས་པར་བཤད་པའི་དགེ་བ་འདིས། ། སྙན་བརྒྱུད་ཟབ་མོ་རབ་རྒྱས་ཤིང་། ། འགྲོ་བས་སངས་རྒྱས་མྱུར་ཐོབ་ཤོག །
འོག་ཟླའི་ཡར་ཚེས་བཅོ་ལྔའི་ཉིན། ། ཉིན་བྱེད་སྙན་བརྒྱུད་འཁྲུལ་སེལ་འདི། ། འདི་ཕྱིར་ཕན་བདེ་འབྱུང་བའི་གནས། ། གནས་མཆོག་མཁར་བྱུང་ཡངས་རྩེར་བཀོད། ། སྙན་བརྒྱུད་འཁྲུལ་སེལ་ཞེས་བྱ་བའི་བསྟན་བཅོས་འདི་ནི། མཁས་པ་ཆེན་པོ་ལྕགས་ཐང་པ་དང་དཔལ་སྒྱི་ཆུ་བ་ཡབ་སྲས་རྣམས་ཀྱི་ཞབས་པད་བསྟེན་པས། མདོ་སྔགས་ཀྱི་དོན་ལ་བློ་གྲོས་ཀྱི་སྣང་བ་ཅུང་ཟད་གསལ་བ་ངམ་རིང་ཆོས་སྡེ་ཆེན་པོའི་མཁན་ཆེན་བཟང་པོ་བཀྲ་ཤིས་ཞེས་བྱ་བས་གྲུབ་པའི་བསྟི་གནས་སེ་མཁར་བྱུང་གི་ཡངས་རྩེར་ལེགས་པར་བཀོད་པ་འདིས་སངས་རྒྱས་ཀྱི་བསྟན་པ་དར་ཞིང་རྒྱས་པ་དང་། ལམ་གྱི་བར་ཆད་ཞི་ནས་སེམས་ཅན་ཐམས་ཅད་ཀྱིས་རྡོ་རྗེ་འཆང་གི་གོ་འཕངས་མྱུར་དུ་ཐོབ་པར་གྱུར་ཅིག དགེ་ལེགས་འཕེལ། ཅེས་པ་དེ་རྣམས་ཀྱིས་ཆོས་རྗེ་བཟང་པོ་བཀྲ་ཤིས་ཀྱི་གསུང་རབ་ལས་འབྱུང་ཚུལ་བཤད་ཟིན་ནས།།
༈ །།གཉིས་པ་སྒྱི་ཆུ་བ་བུརྡྷ་ཤྲཱིའི་ལེགས་བཤད་ལས་འབྱུང་ཚུལ་བཤད་པ་ནི། དེས་མཛད་པས་ཡང་ལན་ནོར་བུའི་ཕྲེང་བ་ཞེས་བྱ་བ་ལས་འདི་ལྟར་འབྱུང་སྟེ། ཨོཾ་བདེ་ལེགས་སུ་གྱུར་ཅིག རྒྱལ་བ་ཀུན་གྱི་ཡེ་ཤེས་འཇམ་པའི་དབྱངས། ། གངས་ཅན་འདུལ་ཕྱིར་མིའི་ཚུལ་བཟུང་ནས། ། མ་ནོར་ལམ་སྟོན་རྗེ་བཙུན་ས་སྐྱ་པ། ། སྐྱེ་དགུ་ཀུན་གྱི་གཙུག་ན་རྒྱལ་གྱུར་ཅིག ། མདོ་རྒྱུད་མན་ངག་བསྟན་བཅོས་ཀུན་གྱི་དོན། ། ཇི་བཞིན་རྟོགས་ནས་གཞན་དྲིང་མི་འཇོག་པའི། ། འཁྲུལ་མེད་སྨྲ་བའི་དབང་པོ་མུས་སྲད་པ། །
ལས་སྐལ་བསགས་རྒྱབ་ཅན་གྱི་གཙུག་ཏུ་མཆོད། ། སྨིན་གྲོལ་ལམ་གྱི་ཆ་ཐེབས་མ་ལུས་པ། ། ས་སྐྱའི་བླ་ཆེན་རྣམས་ཀྱི་དགོངས་པ་བཞིན། ། སྙན་བརྒྱུད་བཞི་ལྡན་རྗེ་བཙུན་སྒྱི་ཆུ་བ། ། བདག་ཅག་རྣམས་ཀྱི་འདྲེན་པར་གསོལ་བ་འདེབས། ། འདི་ལྟར་དྲི་མ་མེད་པའི་ལུང་གིས་ཕྱུག་ཅིང་མངོན་པར་རྟོགས་པའི་ཡོན་ཏན་གྱིས་བརྒྱན་པ། ཉན་ཐོས་དང་ཐེག་པ་ཆེན་པོ་སྤྱི་ལ་བརྩམས་སྟེ་བསྟན་པ་གཅེས་སྤྲས་སུ་མཛད་པས། ངུར་མིག་འཛིན་པ་རྣམས་ཀྱི་རྩེ་མོར་བྱོན་པ། རང་དང་གཞན་གྱི་གྲུབ་མཐའ་རྒྱ་མཚོ་ལྟ་བུ་ལ་དབང་འབྱོར་བས་མཁས་པའི་བྱ་བ་གསུམ་ལ་ཐོགས་པ་མེད་པ། གདུལ་བྱ་མཐའ་དག་སྨིན་གྲོལ་ལ་འགོད་པའི་མཛད་པ་བཟང་པོས་ས་སྐྱ་པའི་བསྟན་པའི་ཁུར་ལྕི་བ།
སྙིགས་དུས་ཀྱི་རྡོ་རྗེ་འཆང་ཆེན་པོ་ཀུན་དགའ་བཟང་པོ་ཞེས་ཡོངས་སུ་གྲགས་པ་དེ་ཉིད་ཀྱིས་སྐྱེས་བུ་བརྩོན་འགྲུས་ཀྱི་སྟོབས་བྲལ་ཞིང་ཤེས་རབ་ཀྱི་མིག་ལོང་བ། རྣམ་གཡེང་གི་ཁུར་ཆེ་ཞིང་ལེ་ལོའི་འདམ་དུ་བྱིང་བ། བློ་གྲོས་ཀྱི་རྩལ་མེད་པས་ལེགས་བཤད་དོན་དུ་མི་གཉེར་བ། དད་པའི་རྗེས་སུ་འབྲང་ཞིང་ཉུང་ངུ་ལ་དགའ་བ་དག་གི་ངོ་བོར། གསུང་ངག་རིན་པོ་ཆེ་ལམ་འབྲས་འབུ་དང་བཅས་པའི་གདམ་ངག་རིམ་པར་སྙན་དུ་བརྒྱུད་པའི་ཡིག་སྣ། ངེས་པར་མེད་དུ་མི་རུང་བ་བརྒྱ་ཕྲག་གཅིག་དང་སུམ་ཅུ་རྩ་བརྒྱད་ལས། ཐོས་བསམ་གྱིས་སྒྲོ་འདོགས་ཆོད་པར་བྱས་ནས་དཀྲི་ཚུལ་གྱི་རིམ་པ་སུམ་ཅུ། ཆོས་ཀྱི་ཚོམ་ཆེན་པོ་ལྔ་བརྒྱ་དང་ལྔ་བཅུ་རྩ་གཉིས། བསྒོམ་གེགས་བསལ་བའི་ཐབས་བརྒྱ་ཕྲག་གཅིག་དང་སུམ་ཅུ་སྟེ། མདོར་ན་རྡོ་རྗེ་འཆང་ནས་དིང་སང་གི་བར་དུ་ཚིག་དོན་གྱི་ཆ་ཐམས་ཅད་སྙན་བརྒྱུད་ཡིན་པ་རྗེ་བཙུན་གོང་མ་རྣམས་དང་རྗེས་འབྲང་ཚད་ལྡན་དག་གིས་ཡི་གེར་བཀོད་པ།
ཚིག་གི་ལྷད་མེད་པ། ངན་རྟོག་གི་དྲི་མ་བྲལ་བ། རང་བཟོའི་རྟོག་རྟགས་ཀྱིས་ཟིན་བྲིས་སྤངས་པ། རྩ་ཁྲ་འཕྲོས་གསུམ་དུ་གྲགས་པ་འདི་ཉིད་གཞུང་ཁྲིད་རྒྱས་པ་ཉིད་ཀྱི་སྟེང་དུ་དྲིལ་ཏེ། དེ་ཡང་སྣང་བ་གསུམ་ནི་ཕར་ཕྱིན་རང་རྐང་དུ་མཛད་ལ། དེའི་རྗེས་སུ་བརྒྱུད་པ་གཉིས་ཀྱི་ལུགས་སུ་བྱས་པའི་སེམས་བསྐྱེད་ཀྱི་ཆོ་གའམ། དབུ་མ་ལུགས་ཀྱི་སེམས་བསྐྱེད་ཀྱི་ཆོ་ག་ཆོས་རྗེ་པས་མཛད་པ་གང་རུང་གིས་བྱང་ཆུབ་སེམས་དཔའི་སྡོམ་ལྡན་དུ་མཛད་ནས་བཟོད་དབང་བསྐུར་ཏེ་སྔགས་ལ་འཇུག་པར་མཛད་དོ། ། ད་ནི་ཕྱོགས་ཕྱི་མའི་དགོངས་པ་བརྗོད་པར་བྱ་སྟེ། དེ་ཡང་སངས་རྒྱས་ཀྱི་བསྟན་པ་ལ་ཐོག་མཐའ་བར་གསུམ་དུ་བཀའ་དྲིན་ཆེ་བ་སད་མི་མི་བདུན་དང་། གཡོ་དམར་གཙང་གསུམ་ལ་སོགས་པ་དགེ་བའི་བཤེས་གཉེན་གྱི་རིགས་སུ་འཁྲུངས་པ་དང་།
ས་ལམ་གྱི་ཡོན་ཏན་ཕལ་ཆེར་བགྲོད་དེ་ནུབ་ཕྱོགས་ཨུ་རྒྱན་གྱི་ཡུལ་ནས་གངས་ཅན་གྱི་ལྗོངས་སུ་སྐྱེ་བ་བཞེས་པ། རྡོ་རྗེ་ཐེག་པ་ལ་མཁས་པའི་མཆོག་ཏུ་གྱུར་པ། ཁྱད་པར་རྗེ་བཙུན་ས་སྐྱ་པ་ཡབ་སྲས་ཁུ་དབོན་རྣམས་ཀྱི་གསུང་རབ་ཚིག་དོན་མ་ལུས་པ་ཐུགས་སུ་ཆུད་ནས་འགལ་མེད་དུ་རྟོགས་ཞིང་འཁྲུལ་མེད་དུ་སྨྲ་བའི་སྤོབས་པ་ཅན། རྣལ་འབྱོར་གྱི་དབང་ཕྱུག་གཙང་བྱམས་པ་རྡོ་རྗེ་རྒྱལ་མཚན་ཞེས་ཡོངས་སུ་གྲགས་པ་དེ་ཉིད་ཀྱིས་ཕྱོགས་སྔ་མའི་ལུགས་སྲོལ་དེ་དག་གོང་མའི་གསུང་དང་འགལ་ཞིང་། རང་བཟོའི་དྲི་མས་སླད་པས། ཟབ་མོའི་མན་ངག་མེད་པའི་ཕྱིར་ཐར་འདོད་དད་བརྩོན་ཤེས་རབ་དང་ལྡན་པའི་གདུལ་བྱ་དག་བསླུ་བར་གཟིགས་ནས། དེ་དག་ལ་ཐུགས་བརྩེ་བ་དང་། སྙན་བརྒྱུད་ཟབ་མོ་མི་ནུབ་པར་བྱ་བའི་ཕྱིར་རྣམ་པར་བཤད་པའི་ཆུ་རྒྱུན་ལ་སོགས་པ་བསྟན་བཅོས་ཆེན་པོ་མང་པོ་དག་བརྩམས་སོ། ། དེ་དག་ལས་འདིར་ནི། སེམས་བསྐྱེད་བརྒྱུད་པ་མེད་པ་དང་། །
ཞེས་པ་ནས། དེ་ཀུན་འདི་རྒྱུ་དགག་པར་བྱ། ། ཞེས་པའི་བར་མི་འཐད་པའི་ཕྱོགས་བརྒྱད་སྨོས་ནས། ལུང་རིགས་མན་ངག་གི་སྒོ་ནས་སུན་ཕྱུང་སྟེ་ཆོས་དང་མཐུན་པའི་ལན་མེད་པར་བྱས་སོ། ། འོན་ཀྱང་། དཀོན་མཆོག་གསུམ་གྱི་གདུང་སོབ་པ། འཕྲིན་ལས་ཀྱི་མཛད་པ་ལྷུན་གྲུབ་པ། རྗེ་ངོར་པ་ཉིད་ཀྱི་གདན་སར་བྱོན་པ། དགོངས་པ་བསྒྲུབ་པ་ལ་ཁུར་འཁུར་བ། ཡོངས་ཀྱི་བཤེས་གཉེན་ཆེན་པོ་དེ་ཉིད་ཀྱིས་ཚངས་པའི་རིགས་སྔགས་ཞེས་བྱ་བའི་ལན་བྱས་སོ། །
དེ་ལ་ཕལ་ཆེར་ནི་མི་འབྱར་བའི་ལུང་དང་། མི་འཇུག་པའི་རིགས་པར་སྣང་ལ། འགའ་ཞིག་ནི་ནན་གྱིས་འདོད་དགོས་པའི་ཀླན་ཀ་དང་། ཤས་ཆེར་ཆོས་དང་མི་མཐུན་པའི་ཚིགས་བཅད་དང་དམའ་འབྱིན་པའི་ངན་སྨྲས་སུ་གོ་ཞིང་། ཁ་ཅིག་ནི་ཟོལ་སྦྱོར་གྱི་ངག་དང་། ལ་ལ་ནི་དོན་གྱི་ཁས་བླངས་པར་ཡང་སྣང་བས། ཡང་དག་པར་ན་ལན་དགོས་པར་མི་འདུག་མོད། དེ་ལྟ་ན་ཡང་རང་ཉིད་བླ་མ་རྣམས་ཀྱི་བཀའ་དྲིན་དྲན་ཞིང་། ཡིད་ཆེས་པ་བཏབ་པར་བྱ་བ་དང་། བློ་གྲོས་ཀྱི་སྣང་བ་བསྐྱེད་པའི་ཕྱིར་ཆགས་སྡང་སྤངས་ཏེ་འདི་བྲི་བ་ལ་སྐྱོན་མེད་དོ། །
དེ་ལ་གནས་སྐབས་བརྒྱད་དུ་བརྒལ་ལན་ངོས་བཟུང་ནས་དངོས་ལན་ཁོ་ན་བྱས་པས། ཆོས་དང་མཐུན་ཞིང་གཞན་དག་ལ་ཆགས་སྡང་སྤང་གི་སྣང་བ་མི་བསྐྱེད་པ་ཡིན་ནོ། དེས་ན་སེམས་བསྐྱེད་ཀྱི་སྐབས་སུ། རིགས་སྔགས་མཁན་པོ་ན་རེ། སེམས་བསྐྱེད་ཀྱི་ཡི་གེ་དེ་གསར་དུ་བརྙེད་པ་དང་། དེ་ལ་ལུང་གི་བརྒྱུད་པ་མེད་པ་ཡིན་དུ་ཆུག་ཀྱང་། དེས་སེམས་བསྐྱེད་ཀྱི་སྡོམ་རྒྱུན་མེད་པར་དབང་གི་འབྱོར་པ་སུས་བསྒྲུབ་པར་ནུས་པ་མ་ཡིན་ཏེ། སྤྱིར་རྒྱུད་སྡེ་ནས་བཤད་པའི་དབང་གི་སྔོན་དུ་འགྲོ་བའི་སེམས་བསྐྱེད་ཅིག་མི་འདོད་ན་ནི་ཤིན་ཏུ་སྐལ་བ་དམན་ལ། འདོད་ན་སངས་རྒྱས་ནས་རྗེ་རྩེ་མོ་ཡན་ལ་ཡི་གེ་དེ་གཏན་མེད་ཀྱང་། དེའི་བརྗོད་བྱ་དང་མཐུན་པའི་སེམས་བསྐྱེད་ཀྱི་སྡོམ་པའི་རྒྱུན་ཡོད་པ་དང་།
རྗེ་བཙུན་ནས་ཁོ་བོ་ཅག་གི་རྗེ་ཐམས་ཅད་མཁྱེན་པའི་བར་ལ་ཡང་བདེ་ཀྱཻ་གཉིས་ཀྱི་དབང་གི་སྔོན་དུ་ཡི་གེ་དེ་དང་མཐུན་པའི་སེམས་བསྐྱེད་ཀྱི་སྡོམ་པ་འབོག་པའི་ཕྱག་ལེན་གྱི་ཆོ་ག་མ་ནོར་བ་ཡོད་པས། ཕྱག་ལེན་དང་མཐུན་པའི་ཡི་གེ་སུ་ཞིག་གིས་བྱས་ཀྱང་དེའི་སྟེང་ནས་ཆོ་ག་བྱེད་དུ་རུང་བ་ཡིན་ཏེ། དཔེར་ན་རྩེ་མོའི་དབང་ཆུའི་ལུང་མ་ཐོབ་ཀྱང་མན་ངག་ལུགས་ཀྱི་དབང་ཕྱིན་ཅི་མ་ལོག་པར་ཐོབ་པའི་རྡོ་རྗེ་སློབ་དཔོན་ཞིག་གིས་དབང་ཆོག་དེའི་སྟེང་ནས་དབང་བསྐུར་བྱས་ཆོག་པ་དང་། ཀརྨ་ཤ་ཏཾ་ལྟ་བུའི་སྟེང་ནས་སྡོམ་པ་ཐོབ་ལ་མ་ཉམས་པའི་མཁན་པོ་ཞིག་གིས་ལས་ཆོག་གོ་ཆོད་པོ་གང་ཡང་རུང་བ་ཞིག་གི་སྟེང་ནས་སྡོམ་པ་ཕོག་པས་ཆོག་པ་ཞིག་སྟེ། སྙན་བརྒྱུད་ཡི་གེར་བྲིས་པ་ཐམས་ཅད་ལ་འདིས་མཚོན་ནོ་ཞེས་ཟེར་རོ། ། དེ་ནི་མ་བརྟགས་པའི་ལན་ཏེ། སུ་ཞིག་གིས་བྱས་པར་མ་ངེས་པའི་ཆོག་བསྒྲིགས་ཀྱི་ཡི་གེ་དེ་ཆོས་རྗེ་ཁུ་དབོན་ཙམ་གྱི་རྗེས་སུ་བྱུང་ན་ནི་དེའི་སྟེང་ནས་ཆོ་ག་བྱས་པའི་ཕྱིར་གསུང་བགྲོས་དང་བཅས་པའི་ངེས་པ་ཡོང་བ་རིགས་པ་ལ་མེད་པའི་ཕྱིར་དང་། རྗེས་ཕྱི་མོ་ནས་བྱུང་བ་ཡིན་ན་རྩ་བ་མེད་པའི་ཡན་ལག་ཡང་མི་རིགས་པའི་ཕྱིར་དང་། བར་སྐབས་དེར་ཕྱག་དཔེ་འདི་ལ་རྟེན་བྱ་བ་ཙམ་ཡང་མ་བྱུང་བས་མི་འཐད་པའི་ཕྱིར་དང་། སྙན་བརྒྱུད་ཡིན་ཞེས་པ་ཡང་གྱི་ན་ཙམ་ཡིན་ཏེ།
རྗེ་ནཱ་རོ་པའི་ལུགས་ཀྱི་སེམས་བསྐྱེད་ཀྱི་ཆོ་ག ། བིརྺ་པའི་ལུགས་ཀྱི་སྙན་བརྒྱུད་དུ་སྨྲ་བ་བཞད་གད་ཀྱི་གནས་ཡིན་པའི་ཕྱིར། བདེ་ཀྱཻ་གཉིས་ཀྱི་དབང་གི་སྔོན་དུ་ཡི་གེ་དེ་དང་མཐུན་པའི་སེམས་བསྐྱེད་བྱེད་ཅེས་པ་ཡང་། སྔགས་སྡོམ་གྱི་སྔོན་དུ་བྱང་སྡོམ་དགོས་པའི་བསྟན་པ་སྤྱིའི་བབས་འགྲོས་ཀྱི་སྨྲ་བ་ལ་བརྟེན་ནས་བསྒྲིགས་པ་སྟེ། དེ་ལྟར་ན་བྱང་སྡོམ་གྱི་སྔོན་དུ་སོ་ཐར་དགོས་པས། སྐབས་དེར་གསོལ་བཞིའི་ཆོ་ག་ལ་བརྟེན་པའི་བསྙེན་རྫོགས་རེ་ཡང་མཛད་པ་ཞུ་ཅིག དེས་ན་སམྦུ་ཊི་ལས། སྐྱབས་སུ་འགྲོ་བའི་རིམ་པ་ཡིས། ། ཤིན་ཏུ་ལེགས་པར་སྦྱངས་ནས་ནི། ། སྔགས་དང་རྒྱུད་ཀྱི་རིམ་པ་ཡིས། །
གསང་བའི་དེ་ཁོ་ན་ཉིད་བསྒྲག ། ཞེས་གསུངས་པས་དཀྱིལ་འཁོར་དུ་འཇུག་པའི་སྔོན་དུ་སྐྱབས་སུ་འགྲོ་ཞིང་། སེམས་བསྐྱེད་པ་ཙམ་མཛད་ཅེས་གསུངས་མོད་ཕྱག་ལེན་གྱི་རིམ་པ་མི་སྣང་ངོ་། ། འོན་ཀྱང་འགལ་བ་ཡོད་པ་མིན་ཏེ། སྟ་གོན་གྱི་སྐབས་སུ་འབྱུང་བས་སོ། ། དེས་མི་རུང་བ་ཡང་མིན་ཏེ། ཁྲིད་ཀྱི་ཚེ་མ་རྟོགས་ཁྱེད་རང་ཡང་ཕྱག་ལེན་ཏལ་མ་ལ་མི་བྱེད་པ་ཡིན་པས་སོ། ། རྗེས་འཛིན་གྲངས་ངེས་ཀྱི་སྐབས་སུ་རིགས་སྔགས་མཁན་པོ་ན་རེ། སྤྱི་རྒྱུད་ནས་བཤད་པའི་རྗེས་འཛིན་གྱི་རྣམ་གཞག ལམ་འབྲས་ནས་བཤད་པའི་རྗེས་འཛིན་བཤད།
དང་པོ་ནི་སྤྱི་རྒྱུད་ལས། སའི་ཆོ་ག་བསྟན་པའི་རྗེས་སུ། ལས་ཀུན་བྱེད་པའི་གསང་སྔགས་ཀྱིས། ། དེ་ནས་སློབ་མ་ཡོངས་སུ་བཟུང་། ། བུ་མོ་གཞོན་ནུའི་བཀལ་བའི་སྐུད། ། བླངས་ནས་བཞི་བཅུ་རྩ་དགུ་བཟླས། ། སློབ་མ་རྣམས་ནི་བློས་བསམ་ནས། ། མཉམ་པར་གཞག་པས་མདུད་པ་བོར། ། དེ་ལྟར་སློབ་མ་ཡོངས་བཟུང་ན། ། ལས་ལ་བགེགས་ནི་མེད་པར་འགྱུར། །
ཞེས་པ་སློབ་མ་རྗེས་འཛིན་དངོས་བསྟན། ། ཅེས་དང་། མཁས་པས་སློབ་མ་གཅིག་གམ་གསུམ། ། ཞེས་པ་ནས། སྟ་གོན་གནས་པར་བརྩམས་པར་བྱ། ། ཞེས་པའི་བར་གྱིས་སློབ་མའི་གྲངས་དང་ལུས་ཀྱི་སྤྱོད་ལམ་བསྟན། ཅེས་པ་དང་། གཉིས་པ་ནི་དབང་ཆུར་དབང་བསྐུར་དོན་དུ་གཉེར་བའི་སློབ་མ་ལ། སྔགས་གསང་སྔགས་ལ་ཞུགས་པ་དང་། ཐེག་ཆེན་གྱི་སྒོར་ཞུགས་པ་དང་།
ཞེས་སོགས་ལུགས་སྲོལ་ཐ་དད་དུ་བརྗོད་ནས། རྒོལ་བ་ཁྱོད་ཀྱི་རྗེས་བཟུང་ནི་ལག་ལེན་དེ་བཤད་མ་ཐག་པ་གཉིས་པོ་གང་ཡིན། ཞེས་སྐྱོན་བརྗོད་ནས་ཁོ་བོ་ཅག་གི་རྗེས་འཛིན་གྱི་རྣམ་གཞག་རྗེ་བཙུན་གོང་མས་བཤད་པ་དེ་ལྟར་འདོད་ལ། ཞེས་པ་དང་། དེ་ལྟ་ན་ཡང་དབང་ཆུའི་དངོས་བསྟན་དང་འགལ་ལོ་སྙམ་པའི་ཚེར་མ་ཁོང་དུ་སྦེད་དགོས་པ་མ་ཡིན་ཏེ། དེར་གྲངས་ངེས་བཤད་པ་དེ་སྤྱི་ཁྱབ་ཏུ་སྦྱར་མི་དགོས་པས་ཉེས་པ་དེ་ཤིན་ཏུ་སྤངས་པའི་ཕྱིར་རོ། ། ཇི་ལྟར་ན་ལུང་དང་རིགས་པ་གཉིས་ཀྱི་སྒོ་ནས་སོ། ལུང་ནི་རྣམ་སྣང་མངོན་བྱང་ལས། གཅིག་གཉིས་བཞི་ལས་ལྷག་ཀྱང་རུང་། ། སྤྱད་མི་དགོས་པར་བཟུང་བར་བྱ། །
ཞེས་དང་། སློབ་དཔོན་སྙིང་རྗེ་ཆེན་པོ་དང་ལྡན་པས་སེམས་ཅན་གྱི་ཁམས་མ་ལུས་པ་བསྒྲལ་བའི་དབང་དུ་བྱས་ཏེ། བྱང་ཆུབ་ཀྱི་རྒྱུར་འགྱུར་བར་བྱ་བའི་ཕྱིར་སློབ་མ་ཚད་མེད་པ་བཟུང་བར་བྱའོ། ། ཞེས་དང་། དེ་དབང་བསྐུར་ལ་གྲངས་ངེས་མི་དགོས་པའི་དམིགས་གསལ་ལོ་སྙམ་ན། གཅིག་ཤེས་ཀྱང་དབང་བསྐུར་ལ་གྲངས་ངེས་དགོས་པའི་དམིགས་གསལ་ལོ། ། མིན་ཏེ། སློབ་དཔོན་རིན་པོ་ཆེས་དབང་ཆུར། རྗེས་འཛིན་གྱི་སྐབས་སུ་དྲངས་པས་སོ་ཞེ་ན། དྲངས་མ་ཐག་པའི་ལུང་ཕྱི་མ་དེ་ཡང་འཕགས་པའི་བརྟག་གཉིས་ཀྱི་ཊཱིཀྐ་སྙིང་པོ་གསལ་བར།
རྗེས་འཛིན་གྱི་སྐབས་སུ་དྲངས་པས་ཀུན་ཏུ་མཚུངས་སོ། ། ཞེས་དང་། རིགས་པ་ནི་རྡོ་རྗེ་སློབ་དཔོན་གྱི་དབང་སློབ་མ་རེ་རེ་ནས་བྱེད་པ་དེའི་ཚེའང་མཎྜལ་འབུལ་བ་དང་གསོལ་བ་གདབ་པ་སོགས་སློབ་མ་ཇི་ཙམ་ཡོད་པ་ཐམས་ཅད་ཀྱི་ཅིག་ཅར་དུ་བྱ་རུང་བར་བཤད་པའི་རིགས་པས་སོ། ། དབང་བསྐུར་ལ་གྲངས་ངེས་ཡོད་ཀྱང་། རྗེས་འཛིན་གྱི་ཚེ་དེ་མ་བྱས་པ་ལ་ཉེས་པ་མེད་པར་ཤེས་པ་ཡིན། ཞེས་དང་། ཁོ་བོ་ཅག་གི་རང་ལུགས་ནི། འཕགས་པ་རིན་པོ་ཆེའི་རྩ་རྒྱུད་ཀྱི་ཊཱིཀྐ་དང་། སྤྱི་རྒྱུད་དགོངས་པས་གྲངས་ངེས་ཡོད་པ་དང་། རྣམ་སྣང་མངོན་བྱང་གི་དགོངས་པས་གྲངས་ངེས་མེད་པ་གཉིས་ཆར་སློབ་མ་རྗེས་འཛིན་གྱི་སྐབས་འདི་ཉིད་དུ་བཤད་པས།
གཉིས་ཀ་ལྟར་ཡང་མི་འགལ་བ་ཉིད་དུ་འདོད་དོ་ཞེས་ལན་འདེབས་པར་མཛད་དོ། ། ལེགས་པར་རྣ་བ་བཀླགས་ཏེ་གསན་པ་ཞུ། སྤྱི་རྒྱུད་ནས་བཤད་པའི་རྗེས་འཛིན་གྱི་རྣམ་གཞག་དེ་ཁྱོད་ལ་མེད་པར་ཐལ། ཇི་སྐད་དུ་བཤད་པའི་ལག་ལེན་དེ་དག་ཁྱོད་ལ་མེད་པའི་ཕྱིར། རྟགས་གསལ་དངོས། ལམ་འབྲས་ནས་བཤད་པའི་རྗེས་འཛིན་གྱི་རྣམ་གཞག་དེ་ཁྱོད་ལ་མེད་པར་ཐལ། ཇི་སྐད་དུ་བཤད་པའི་གྲངས་ངེས་ཀྱི་རྣམ་གཞག་དེ་དག་ཁྱོད་ལ་མེད་པའི་ཕྱིར། རྗེས་འཛིན་ལ་གྲངས་ངེས་ཀྱི་རྣམ་གཞག་འཐད་པར་ཐལ། འཕགས་པའི་རྩ་རྒྱུད་ཀྱི་ཊཱིཀྐ་དང་། སྤྱི་རྒྱུད་ཀྱི་དགོངས་པས་གྲངས་ངེས་ཡོད་པ་དེ་ཁྱོད་འདོད་པའི་ཕྱིར།
ཡང་རྗེས་འཛིན་ལ་གྲངས་ངེས་ཀྱི་རྣམ་གཞག་མི་འཐད་པར་ཐལ། རྣམ་སྣང་མངོན་བྱང་གི་དགོངས་པས་གྲངས་ངེས་མེད་པ་དེ་ཁྱོད་འདོད་པའི་ཕྱིར། སྤྱིར་རྒྱུད་སྡེ་ལས་བཤད་པའི་རྗེས་འཛིན་ལ་གྲངས་ངེས་ཀྱི་རྣམ་གཞག་མི་འཐད་པར་ཐལ། རྒྱུད་སྡེ་ལས་བཤད་པའི་གྲངས་ངེས་ཡིན་ན་དབང་བསྐུར་གྱི་གྲངས་ངེས་ཡིན་པས་ཁྱབ་པ་གང་ཞིག དབང་བསྐུར་གྱི་གྲངས་ངེས་ཡིན་ན་རྗེས་འཛིན་གྱི་གྲངས་ངེས་མིན་དགོས་པའི་ཕྱིར་དང་། སྤྱི་རྒྱུད་ནས་བཤད་པའི་གྲངས་ངེས་དེ་རྗེས་འཛིན་གྱི་གྲངས་ངེས་མིན་པའི་ཕྱིར་དང་། དབང་ཆུ་ནས་བཤད་པའི་གྲངས་ངེས་དེ་རྗེས་འཛིན་གྱི་གྲངས་ངེས་མིན་པའི་ཕྱིར་དང་། རྣམ་སྣང་མངོན་བྱང་གི་ལུང་དེས་ཀྱང་རྒྱུད་སྡེ་གསུམ་ལ་གྲངས་ངེས་ཡོད་པ་བཀག་པའི་ཕྱིར་ཏེ། དེས་ཀྱཻ་རྡོར་གྱི་རྗེས་འཛིན་ལ་གྲངས་ངེས་ཡོད་པ་བཀག་པ་གང་ཞིག བདེ་མཆོག་སོགས་ལ་མཚུངས་པའི་ཕྱིར།
འཕགས་པ་རིན་པོ་ཆེའི་རྩ་རྒྱུད་ཀྱི་ཊཱིཀྐ་ཡོད་པར་མ་གྲགས་ཤིང་། དཀར་ཆག་སྔ་རྟིང་རྣམས་སུ་ཡང་མ་བྱུང་བས། གཞན་ཞིག་གི་འཕགས་པའི་མཚན་སྦྱར་བའམ། ཁྱོད་རང་གིས་མེད་བཞིན་དུ་མཐོང་བ་ཁོ་ན་ཡིན་ནོ། ། གཞན་ཡང་ཁྱོད་ཀྱིས་སྤྱི་རྒྱུད་ཀྱི་རྗེས་འཛིན་འཆད་པའི་སྐབས་སུ། སྐབས་འདིར་གྲངས་ངེས་ཡོད་པའི་དམིགས་བསལ་ཡང་མ་བྱུང་བས་མི་འཐད་ལ། ཞེས་དང་གྲངས་ངེས་མེད་པའི་ཤེས་བྱེད་དུ་འཕགས་པའི་རྩ་རྒྱུད་ཀྱི་ཊཱིཀྐར་རྣམ་སྣང་མངོན་བྱང་གི་ལུང་དྲངས་པ་བཀོད་པ་དང་། ཡང་འཕགས་པའི་རྩ་རྒྱུད་ཊཱིཀྐ་དང་སྤྱི་རྒྱུད་དགོངས་པས་གྲངས་ངེས་ཡོད་པ་དང་། རྣམ་སྣང་མངོན་བྱང་གི་དགོངས་པས་གྲངས་ངེས་མེད་པ་གཉིས་ཀ་སློབ་མ་རྗེས་འཛིན་གྱི་སྐབས་སུ་འདིར་བཤད་པས་མི་འགལ་བ་ཉིད་དུ་འདོད་དོ། ། ཞེས་གསུངས་ན།
འདི་ལྟ་བུའི་འགལ་བའི་ཁུར་ཆེན་གྱིས་དུབ་པར་མ་གྱུར་ཏམ། རང་ཉིད་ཀྱིས་སྨྲས་པའི་རིགས་སྔགས་ཀྱིས་བཅིངས་པར་གསལ་ལོ། ། དེས་ན། སྤྱོད་པའི་རྒྱུད་ཀྱི་དཀྱིལ་འཁོར་ལ། ། སློབ་མ་གྲངས་ངེས་མེད་པར་གསུངས། ། ལྷག་མ་དམིགས་བསལ་མ་མཛད་པའི། ། སློབ་མ་ལ་ནི་གྲངས་ངེས་ཡོད། ། འདི་ནི་གསང་བ་སྤྱི་རྒྱུད་ལས། ། མཁས་པས་སློབ་མ་གཅིག་གམ་གསུམ། ། ལྔ་འམ་ཡང་ན་བདུན་དག་གམ། །
ཉི་ཤུ་རྩ་ནི་ལྔ་ཡི་བར། ། ཟུང་དུ་མ་གྱུར་སློབ་མ་གཟུང་། ། དེ་བས་ལྷག་པའི་སློབ་མ་ནི། ། ཡོངས་སུ་གཟུང་བ་མི་ཤིས་སོ། ། དེའི་རྒྱུ་མཚན། དེ་བས་ལྷག་པའི་སློབ་མ་ལ། ། ཆོ་ག་ཡོངས་སུ་རྫོགས་པ་ནི། ། མཚན་མོ་གཅིག་ལ་ཚར་མི་ནུས། ། དེ་ཡི་མཚན་མོ་མ་ཚར་ན། ། ཆོ་ག་ཉམས་པ་རྒྱལ་བས་གསུངས། །
ཉམས་ན་ཅིར་འགྱུར་ཞེ་ན། དཔལ་ལྡན་དམ་པ་དང་པོ་ལས། ཆོ་ག་ཉམས་པའི་བྱིན་རླབས་ཀུན། ། བགེགས་ཀྱིས་ཡིན་པར་རྒྱལ་བས་གསུངས། ། ཡིན་པས་ཅི་ཏོ་སྙམ་ན། བགེགས་ཀྱིས་བསོད་ནམས་མ་ལུས་མཛད་པར་བྱེད། ། ཅེས་དང་། རྗེ་བཙུན་གྱི་སློབ་མ་རྗེས་སུ་བཟུང་བའི་ཆོ་ག་དང་། དེ་སྨིན་པར་བྱ་བ་དབང་བསྐུར་བའི་མངོན་རྟོགས་སོ། ། དང་པོ་ནི་རྒྱུད་འདི་ལས་གསལ་པོ་ཙམ་མ་གསུངས་ཀྱང་།
སློབ་མས་གསོལ་བ་བཏབ་པ་ནི། སམྦུ་ཊི་ལས། སློབ་མས་པུས་མོའི་ལྷ་ང་ནི། ། ས་ལ་དད་པས་བཙུགས་ནས་ནི། ། ཐལ་མོ་སྦྱར་ནས་བསྟོད་པ་ཡིས། ། སྟོན་པ་ལ་ནི་ཞུ་བར་བྱ། ། ཞེས་དང་། དེ་ལྟར་ཆོ་ག་རྒྱུད་གསུམ་དུ་མི་གསལ་བ་རྣམས། ཇི་ལྟར་དེ་ཉིད་བསྡུས་པ་ཡིས། ། དཀྱིལ་འཁོར་ཆོ་ག་དེ་བཞིན་བྱ། །
ཞེས་བཤད་པ་དེ་ཉིད་བསྡུས་པ་དང་། གསང་བ་སྤྱི་རྒྱུད་ལས་རྟོགས་པར་བྱའོ། ཞེས་དང་། རྗེ་ས་པཎ་གྱིས། གང་དུ་ལས་ནི་ཡོད་གྱུར་ལ། ། ལས་ཀྱི་ཆོ་ག་རྣམས་མེད་པ། ། དེ་ནི་སྤྱི་ཡི་རྒྱུད་དག་ལས། ། གསུངས་པའི་ཆོ་ག་མཁས་པས་བསྟེན། ། ཅེས་སོགས་མཐའ་ཡས་པ་གསུངས་ལ། སྔར་ཁྱེད་ཀྱིས་དྲངས་པའི་རྣམ་སྣང་མངོན་བྱང་གི་ལུང་དེ་ནི་སྤྱོད་རྒྱུད་ཀྱི་ལུགས་ལ་གྲངས་ངེས་མི་དགོས་པའི་ཁུངས་ཡིན་ཞིང་།
སྤྱི་རྒྱུད་ཀྱི་ལུང་ནི་རྒྱུད་སྡེ་གཞན་གསུམ་ལ་གྲངས་ངེས་དགོས་པའི་ལུང་ཡིན་ན། འདི་འདྲ་བའི་ལུང་སྦྱོར་ནི་ས་སྐྱ་པའི་རྗེས་སུ་འཇུག་བཞིན་དུ་རྒྱུད་སྡེ་ཕན་ཚུན་དཀྲུགས་པར་ཟད་དོ། ། གཞན་ཡང་སྤྱི་རྒྱུད་ལས། སློབ་མ་རྗེས་སུ་བཟུང་བ་གང་། ། སྟ་གོན་གནས་དེར་མེད་ན་ནི། ། དེ་ཡི་གཟུགས་བརྙན་བྱས་ནས་ནི། ། ཇི་སྐད་གསུངས་པའི་ལས་རྣམས་བྱ། ། ཞེས་གསུངས་པ་ཉིད་ཀྱང་སློབ་མ་བརྒྱ་སྟོང་གྲངས་མེད་ལ་དུས་གཅིག་ཏུ་རྗེས་འཛིན་གྱི་ཆོ་ག་བྱེད་པ་བཀག་པ་ཡིན་ཏེ། དབང་བསྐུར་གྱི་གྲངས་ཁ་ཚང་བའི་ཕྱིར། རྗེས་བཟུང་ཚེའི་དུས་བྱས་པ་དེ་ཉིད་ཀྱི་རྟེན་ལ་ཆོ་ག་བྱ་དགོས་པ་བྱུང་བ་ཡིན་པས་སོ། །
གཟུ་བོར་གནས་པའི་བློ་ལྡན་རྣམས་ཀྱིས་ལེགས་པར་དཔྱོད་ཅིག གཞན་ཡང་རིགས་སྔགས་མཁན་པོ་ན་རེ། ཆོས་རྗེ་བླ་མའི་བཞེད་པ་ཡིན་པར་བྱས་ནས། སྣང་གསུམ་ཁྲིད་ཀྱི་སྔོན་དུ་དབང་བསྐུར་ངེས་པར་དགོས་པ་གྲུབ་པའི་མཐར་བྱས་པ་དེ་ལ་འདི་འདྲི་སྟེ། ཁྱེད་ཀྱི་ཁྲིད་དེ་སྐལ་ལྡན་ཅིག་ཅར་བའམ། སྐལ་དམན་རིམ་འཇུག་པ་གང་གི་ལམ་རིམ་ཡིན། དང་པོ་ལྟར་ན། གང་ཟག་དེ་ཁྲིད་པའི་ལམ་རིམ་ལ། དབང་དང་རིམ་གཉིས་ཡན་ལག་དང་བཅས་པའི་བར་དུ་སྣང་གསུམ་ཁྲིད་ཀྱི་སློབ་མ་དཀྲི་བ་ངེས་པར་བྱེད་དགོས་པ་མ་ཡིན་ཏེ། དེ་འདྲ་བའི་གང་ཟག་ལ་ཐུན་མོང་བའི་ལམ་གྱིས་རྒྱུད་སྦྱངས་མི་དགོས་པར།
དང་པོ་ཉིད་ནས་དབང་རིམ་གཉིས་འབྲེལ་པ་ཅན་དུ་བྱས་ཆོག་པ་རྒྱུད་སྡེའི་དགོངས་པ་ཡིན་ཞེས་དང་། ཕྱི་མ་ལྟར་ན་གང་ཟག་དེ་ལ་དང་པོ་ཉིད་ནས་དབང་མི་བསྐུར་བར། ལམ་ཐུན་མོང་བས་རིམ་གྱིས་དཀྲི་སྟེ། ཕྱིས་སྣོད་རུང་དུ་གྱུར་པ་ན་དབང་གིས་སྨིན་པར་བྱེད་དགོས་ཀྱི། ཞེས་སོགས་མང་དུ་སྨྲ་བར་བྱེད་དོ། ། དེ་ལ་སྙན་བརྒྱུད་ཟབ་མོའི་དོན་གོ་བར་མི་འགྱུར་བས་མགོ་བསྒྲེ་བའི་ལན་འདི་བརྗོད་པར་བྱ་སྟེ། ཁྱེད་ཀྱིས་གཞུང་ཁྲིད་རྒྱས་པ་ལན་གཉིས་སློབ་མ་ལ་འཆད་པའི་ཚེ། ལན་གཉིས་པའི་གཞུང་ཁྲིད་དེ་སྐལ་ལྡན་གཅིག་ཅར་བའི་ལམ་མམ། སྐལ་དམན་རིམ་འཇུག་པའི་ལམ་གང་ཡིན། དང་པོ་ལྟར་ན་རིམ་གཉིས་ཡན་ལག་དང་བཅས་པའི་བར་དུ་སྣང་གསུམ་གྱིས་དཀྲི་དགོས་པ་མ་ཡིན་ཏེ།
དང་པོ་ཉིད་ནས་དབང་དང་རིམ་གཉིས་འབྲེལ་པ་ཅན་དུ་བྱས་ཆོག་པ་རྒྱུད་སྡེའི་དགོངས་པ་ཡིན་པའི་ཕྱིར། ཞེས་གསུངས། གཉིས་པ་ལྟར་ན་སྐལ་ལྡན་གཅིག་ཙར་བ་དབང་དང་རིམ་གཉིས་ཀྱིས་དཀྲིས་ཟིན་ནས། སླར་སྐལ་དམན་རིམ་འཇུག་པའི་ལམ་གྱིས་དཀྲི་བ། ཁྱེད་རང་ལྟར་ན་རུང་བ་མ་ཡིན་ཏེ། གཞན་ཡང་དབང་བསྐུར་ཟིན་པའི་སློབ་མ་ལ་སྣང་གསུམ་གྱི་ཁྲིད་ཕོག་ན་རྩ་ལྟུང་འབྱུང་བར་བཤད་པ་དེ་ཡང་དྲན་པར་གྱིས་ལ་ལན་གསུངས་ཤིག ཁྱེད་ཀྱི་བཤད་པ་ནི་དེ་འདྲ། ལག་ལེན་ནི་དེ་འདྲ་ན། གཟུ་བོར་གནས་པའི་བློས་དཔྱོད་ཅིག སྟ་གོན་གྱི་སྐབས་སུ་རིགས་སྔགས་མཁན་པོ་ན་རེ།
སྣང་གསུམ་གྱི་ལམ་གྱིས་དཀྲིས་ཟིན་པའི་སློབ་མ་བརྒྱ་ཕྲག་གི་གྲངས་ལས་བརྒལ་བ་དེ་དག་གྲངས་ངེས་མེད་པར་རྗེས་བཟུང་ཚུལ་བཞིན་དུ་བྱ་རུང་བར་གྲུབ་ཅིང་། དེ་ལྟར་རྗེས་སུ་བཟུང་བའི་སློབ་མ་དེ་དག་གི་དོན་དུ་བཞེངས་པའི་དཀྱིལ་འཁོར་དེ་དང་། ཚོགས་དེ་དག་ཤིན་ཏུ་འབྲེལ་བའི་ཕྱིར་དང་། ས་ལྷ་སྟ་གོན་དང་། ལྷ་སྟ་གོན་བྱ་བའི་སྐབས་ཀྱི་དོན་ནི། ས་ཕྱོགས་དེར་དཀྱིལ་འཁོར་བཞེངས་སུ་རུང་བ་དང་། སློབ་མའི་ཆེད་དུ་དཀྱིལ་འཁོར་བྲིས་ཏེ་གཞན་དོན་བྱ་བའི་སྣང་བ་ཞུ་བ་དང་། བྱིན་གྱིས་རླབས་པའི་ཆེད་ཡིན་ལ། དེ་ཙམ་གྱི་སྐབས་དོན་སྟོན་གཅིག་པུ་དེས་གྲུབ་ཟིན་པའི་ཕྱིར། བུམ་པ་སྟ་གོན་དང་།
སློབ་མ་སྟ་གོན་ཇི་ཙམ་སྐབས་སུ་བབས་པ་དེའི་ཚེ་བྱས་པས། དབང་བསྐུར་ཞུ་བ་པོའི་སློབ་མ་ཇི་སྙེད་པ་དེ་དག་ལ་དབང་གི་མངོན་པར་རྟོགས་པ་བརྒྱད་ཆར་ཚང་བས་སྨིན་བྱེད་དུ་མི་རུང་བའི་དོགས་པ་སྐྱེ་དོན་མེད་ལ་ཞེས་ཟེར་རོ། ། འདི་ནི་རྒྱ་བོད་ཀྱི་རྡོ་རྗེ་འཛིན་པ་རྣམས་ལ་མེད་པའི་གྲུབ་མཐའ་སྟེ། ཁྱོད་ཀྱི་དབང་བསྐུར་ཕྱི་མ་རྣམས་ལ་བདག་བསྐྱེད་ཀྱང་མི་དགོས་པར་འགྱུར་ཏེ། བདག་བསྐྱེད་བྱས་པའི་དགོས་པ་སྐབས་དོན་ནི་བདག་ཉིད་ལྷར་བསྐྱེད་པ་ཡིན་ལ། དེ་ཙམ་གྱི་སྐབས་དོན་བདག་བསྐྱེད་གཅིག་པུ་དེས་གྲུབ་ཟིན་པར་མཚུངས་པའི་ཕྱིར། མདུན་བསྐྱེད་བསྒྲུབ་པ་ཡང་མི་དགོས་པར་འགྱུར་ཏེ། མདུན་བསྐྱེད་བསྒྲུབ་པའི་སྐབས་དོན་ནི། དབང་ལེན་པའི་ཡུལ་གསལ་འདེབས་པའི་དམིགས་རྟེན་ཡིན་ལ། དེ་ཙམ་གྱི་སྐབས་དོན་མདུན་བསྐྱེད་གཅིག་པུ་དེས་གྲུབ་ཟིན་པར་མཚུངས་པའི་ཕྱིར།
དེ་ལ་མཆོད་པ་ཡང་མི་དགོས་པར་འགྱུར་ཏེ། མཆོད་པའི་དགོས་པ་ནི་བསོད་ནམས་ཀྱི་ཚོགས་བསོག་པ་ཡིན་ལ། དེ་ཙམ་གྱི་སྐབས་དོན་མཆོད་པ་ཚར་གཅིག་པོ་དེས་གྲུབ་ཟིན་པར་མཚུངས་པའི་ཕྱིར། བདག་ཉིད་འཇུག་ཅིང་དབང་བླང་བ་ཡང་མི་དགོས་པར་འགྱུར་ཏེ། དེའི་སྐབས་དོན་ནི། དམ་ཚིག་གི་ཉེས་པ་བསལ་བ་སློབ་མ་བྱིན་གྱིས་བརླབ་པའི་ཕྱིར་ཡིན་ལ། དེ་ཙམ་གྱི་སྐབས་དོན་འཇུག་ཅིང་དབང་བླང་བ་གཅིག་པོ་དེས་གྲུབ་ཟིན་པར་མཚུངས་པའི་ཕྱིར། བུམ་པ་སྟ་གོན་ཡང་མི་དགོས་པར་འགྱུར་རོ། ། བུམ་པ་སྟ་གོན་བྱས་པའི་སྐབས་དོན་ནི་དབང་བསྐུར་བའི་ཕྱིར་ཡིན་ལ། དེ་ཙམ་གྱི་སྐབས་དོན་སྟ་གོན་གཅིག་པོ་དེས་འགྲུབ་པར་མཚུངས་པའི་ཕྱིར།
དེ་དག་མི་མཚུངས་པར་སྒྲུབ་བྱེད་མེད་པའི་ཕྱིར། སྐབས་དོན་གྲུབ་ཀྱང་ཆོ་ག་ཁ་ལག་ཚང་བའི་ཕྱིར་ཡིན་ན། ས་ལྷ་སྟ་གོན་ལ་ཡང་ཅིའི་ཕྱིར་མི་མཚུངས། གལ་ཏེ་དངོས་གཞིའི་སྔོན་འགྲོ་གཏོར་མ་ནས། མཇུག་གི་བྱ་བའི་བར་ཆོ་ག་ཚར་གཅིག་ཡིན་པས་མི་མཚུངས་སོ་སྙམ་ན། མཚུངས་ཏེ། དབང་གི་ཆོས་བརྒྱད་པོ་དེ་དག་ཆོ་ག་ཚར་པ་གཅིག་ཡིན་ལ། རྗེས་བཟུང་། བསྙེན་པ། ས་ཆོག་གསུམ་ནི་ཆོ་ག་དེའི་ཡན་ལག་ཡིན་པས།
དབང་བསྐུར་བ་མན་ཆད་དུ་མི་དགོས་ལ། ལྷག་མ་ལྔ་ནི་སྦྱོར་དངོས་རྗེས་གསུམ་ཚང་བའི་ཆོ་ག་ཚར་བ་གཅིག་ཡིན་པས་དུས་ཐམས་ཅད་མཚུངས་སོ། ། གཞན་ཡང་ཚེ་སྟོད་ལ་སྟ་གོན་ཚར་གཅིག་བྱས་པས། ཁྱོད་རང་གི་ཚེ་རིལ་པོ་དབང་བསྐུར་བའི་སྟ་གོན་གྱི་གོ་ཆོད་པར་འགྱུར་ཏེ། ཁྱོད་རང་གི་སྟ་གོན་བྱས་པའི་སྐབས་དོན་དག་སྟ་གོན་ཚར་གཅིག་པོ་དེས་འགྲུབ་པའི་ཕྱིར་དང་། རྡུལ་ཚོན་གྱི་དཀྱིལ་འཁོར་གཅིག་གིས་སློབ་མ་བརྒྱ་སྟོང་གྲངས་མེད་པ་སྨིན་གྱིན་འདུག་པའི་ཕྱིར་རོ། ། ལེགས་པར་སོམས་ལ་སྨྲོས་ཤིག ཡང་དཀྱིལ་འཁོར་དེ་དང་ཚོགས་དེ་དག་འབྲེལ་བའི་ཕྱིར། ཟེར་བའི་དོན་ཅི། གལ་ཏེ་ཚོགས་དེ་དག་གི་དོན་དུ་བཞེངས་པ་ལ་ཟེར་བ་ཡིན་ན།
རྡུལ་ཚོན་གྱི་དཀྱིལ་འཁོར་དེས་སེམས་ཅན་ཐམས་ཅད་སྨིན་པར་གྱིས་ཤིག ཡང་རིགས་སྔགས་མཁན་པོ་ན་རེ། སྒྲུབ་མཆོད་ཀྱང་ཉིན་ཞག་དུ་མ་སྦྲེལ་ནས་བྱ་མི་རུང་བར་འགྱུར་ཏེ། སྒྲུབ་མཆོད་ཕྱི་མ་རྣམས་ལ་སྟ་གོན་གྱི་འབྲེལ་པ་མེད་པའི་ཕྱིར་ཞེས་ཟེར་རོ། ། དེ་ནི་མཁྱེན་པ་ཆུང་པ་སྟེ། སྟ་གོན་དང་དངོས་གཞི་གཉིས་ཀྱི་དབང་ལེན་མི་རྟེན་གྱི་གང་ཟག་གཅིག་ཡིན་པའི་ཕྱིར་དེ་འདྲའི་མཚུངས་པ་ཡ་མཚན་ནོ། ། དེའི་ཕྱིར་རྗེ་བཙུན་གྱིས་གཤིན་པོ་རྗེས་འཛིན་གྱི་སྐབས་སུ། སྟ་གོན་ནུབ་གཅིག དངོས་གཞི་ནུབ་དྲུག་སྟེ་ནུབ་བདུན་དུ་གསུངས་ནས། སླར་ཡང་བདུན་ཚིགས་ཀྱི་སྦྱོང་བ་ན།
འཆི་ཆུང་གི་དབང་གིས་རྟེན་མི་གཅིག་པའི་ཕྱིར། སྟ་གོན་ནས་མགོ་བརྩམས་ཏེ་སྔར་བཞིན་དུ་བྱ་བར་གསུངས་ཤིང་། ཞེ་དགུའི་བར་དུ་བྱེད་ན་ཡང་ཞག་བདུན་རེ་ནས། སྟ་གོན་ནས་མགོ་བརྩམས་ཏེ་བྱ་བར་གསུངས་པ་འདི་ཉིད་ཀྱིས་ཀྱང་ཁྱོད་ལྟར་སྟ་གོན་གྱིས་མ་སྦྱངས་པའི་གང་ཟག་ཐ་དད་པ་བརྒྱ་ཕྲག་ལ་དངོས་གཞི་ལོ་དང་ཟླ་བའི་བར་དུ་བྱེད་པ་འདི་ལེགས་པར་བཀག་པ་ཡིན་ཏེ་རྣམ་དཔྱོད་ཀྱི་མཁྱེན་པ་འདུག་ན་གཟིགས་ཤིག གཞན་ཡང་ཁྱོད་འདི་སྐད་ཟེར་ཏེ། རས་བྲིས་ཀྱི་དཀྱིལ་འཁོར་དང་། རྡུལ་ཚོན་གྱི་དཀྱིལ་འཁོར་གཉིས་མཚུངས་པའི་རིགས་པ་བརྗོད་ནས་རས་བྲིས་ཀྱི་དཀྱིལ་འཁོར་ལ་གལ་ཏེ་སྟ་གོན་བསྐྱར་ཏེ་དབང་བསྐུར་རུང་ངོ་སྙམ་ན། རིགས་པ་དེ་རྡུལ་ཚོན་ལ་ཡང་མཚུངས་མོད། དབང་བསྐུར་ཚར་རེ་ལ་སྟ་གོན་ཚར་རེ་ངེས་པར་བྱ་དགོས་པར་ཚད་ལྡན་སུ་ཞིག་གིས་བཤད་སྨྲོས་ཤིག་ཟེར་རོ། ། རས་བྲིས་དང་རྡུལ་ཚོན་མཚུངས་པ་མ་ཡིན་ཏེ།
རས་བྲིས་ཀྱི་དཀྱིལ་འཁོར་གཅིག་ཉིད་དུ་སྦྱོར་དངོས་རྗེས་གསུམ་ཚང་བའི་ཆོ་ག་རེ་བྱས་ནས། སླར་ཡང་དེ་བཞིན་དུ་བྱས་པས་དབང་ཚན་མི་གཅིག་པ་མང་དུ་སྨིན་པ་མངོན་སུམ་དུ་མཐོང་ན་ཁྱོད་ཀྱི་རྡུལ་ཚོན་གྱི་དཀྱིལ་འཁོར་གཅིག་ཉིད་དུ་རས་བྲིས་ལྟར་གྱིས་ཤིག ཁོ་བོ་ཁྱོད་གྲུབ་པ་ཐོབ་པར་ཁས་བླངས་སོ། ། རྒྱ་གཞུང་དང་བོད་གཞུང་གི་དབང་གི་ཡིག་ཆ་ཚད་ལྡན་ཐམས་ཅད་དབང་བསྐུར་ཚར་རེ་ལ་སྟ་གོན་ཚར་རེ་དགོས་པའི་བཤད་པ་དང་ལག་ལེན་ཁོ་ན་ཡིན་ན་སེམས་རྣལ་དུ་ཕོབ་ཅིག དཔལ་དགེས་པ་རྡོ་རྗེའི་རས་བྲིས་དང་རྡུལ་ཚོན་གྱི་དཀྱིལ་འཁོར་དུ་སྨིན་བྱེད་ཀྱི་དབང་བསྐུར་བ་ལ་སྟ་གོན་མི་དགོས་ཞེས་སྨྲ་ཞིང་། ལག་ལེན་དུ་བྱེད་པ་ཁྱོད་མིན་སུ་ཡང་མ་བྱུང་ངོ་། ། དེས་ན་རྡུལ་ཚོན་དཀྱིལ་འཁོར་ཁོ་ན་སྨིན་བྱེད་དུ་འདོད་པའི་གྲུབ་མཐའ་འདི་དང་། དད་པའི་རྗེས་འབྲང་གི་སློབ་ཚོགས་མང་བ་འདི་དང་། རྡུལ་ཚོན་ཡང་ནས་ཡང་དུ་འབྲི་མི་ནུས་པའི་ལས་རྩེགས་འདི་གསུམ་གྱིས་རྡོ་རྗེ་ཐེག་པའི་བསྟན་པ་རྨང་ནས་ཞིག་པ་མ་མཁྱེན་པའི་རྡོ་རྗེ་སློབ་དཔོན་མང་དུ་མཐོང་ངོ་། ། སྐལ་བ་དང་ལྡན་པའི་གདུལ་བྱ་འདུག་ན་ཟོན་གྱིས་ཤིག
ཅིའི་ཕྱིར་ན་དབང་ལམ་གྱི་རྩ་བ་ཡིན་པས་སོ། ། ཡང་འདི་ལྟར་འདོད་དེ། དངོས་གཞི་སྒྲུབ་མཆོད་ཀྱིས་མཚུངས་པ་བྱེད་པ་ནི་བླུན་པོའི་རིགས་པ་སྟེ། དེ་གཉིས་མི་མཚུངས་པའི་ཕྱིར། ཇི་ལྟར་མི་མཚུངས་སྙམ་ན། སློབ་མ་དབང་བསྐུར་དང་། རང་གི་བདག་འཇུག་ལེན་པ་གཉིས་ཀ་ལ་གང་ལས་དབང་བའི་ཡུལ་དཀྱིལ་འཁོར་ཚུལ་བཞིན་དུ་བསྒྲུབ་དགོས་ལ། དེ་ལྟ་བུའི་དཀྱིལ་འཁོར་བསྒྲུབ་པ་དང་། བདག་འཇུག་ལེན་པ་དང་། སློབ་མ་ལ་དབང་བསྐུར་བ་གསུམ་ཆོ་ག་རིགས་མི་མཐུན་གཞན་གྱིས་བར་མ་ཆད་པ་འབྲེལ་ཆགས་སུ་དགོས་པས་སོ། །
དེ་ལྟར་སྟ་གོན་ལའང་མཚུངས་སོ་ཞེ་ན། སྟ་གོན་དང་དངོས་གཞི་སྒྲུབ་མཆོད་གཉིས་ཀྱི་བར་དུ་ལྷའི་རྣལ་འབྱོར་གཞན་དང་། ཆོ་ག་གཞན་བྱ་མི་རུང་བར་ཁྱོད་ཁས་ལོངས་ཤིག་ཟེར་རོ། ། མཁས་པ་ཆེན་པོ་ཉོན་ཅིག དངོས་གཞི་སྒྲུབ་མཆོད་སོགས་དང་མཚུངས་པའི་རིགས་པ་བཤད་ཟིན་པ། ཁྱོད་ཀྱི་མི་མཚུངས་པའི་སྒྲུབ་བྱེད་དུ་བསྒྲུབ་ཅིང་མཆོད་པ། འཇུག་ཅིང་དབང་བླང་བ། སློབ་མ་གཞུག་ཅིང་དབང་བསྐུར་བ་གསུམ་འབྲེལ་ཆགས་སུ་ཆོ་ག་གཞན་གྱིས་བར་མ་ཆད་པ་དགོས་ན། སློབ་དཔོན་རིན་པོ་ཆེས་དཀྱིལ་འཁོར་བསྒྲུབ་ཅིང་མཆོད་པའི་ཆོ་གའོ། ། རྒྱས་པའི་སྦྱིན་སྲེག་བྱེད་ན།
བར་འདིར་སྦྱིན་སྲེག་གི་ཆོ་ག་ལས་འབྱུང་བ་ལྟར་སྦྱིན་སྲེག་བྱའོ། ། གལ་ཏེ་རབ་ཏུ་གནས་པ་བྱེད་པ་ཡིན་ཡང་དེའི་ཚེ་རབ་གནས་ཀྱི་སྟ་གོན་བྱའོ། ། གལ་ཏེ་དཀྱིལ་འཁོར་ནུབ་གསུམ་པའི་ལུགས་སུ་བྱེད་ནའང་། དེའི་ནུབ་མོ་རབ་གནས་ཀྱི་སྟ་གོན་བྱས་ལ། ཕྱི་ཉིན་སྔ་དྲོ་རབ་གནས་ཀྱི་དངོས་གཞི་དང་རྒྱས་པའི་སྦྱིན་སྲེག་བྱས་ལ། དེའི་ནུབ་མོ་སློབ་དཔོན་བདག་ཉིད་འཇུག་ཅིང་དབང་བླང་བ་དང་། སློབ་མ་གཞུག་ཅིང་དབང་བསྐུར་བའི་བར་དུ་བྱའོ། ། གལ་ཏེ་རབ་ཏུ་གནས་པ་ལ་སོགས་པ་མི་བྱེད་དེ། དཀྱིལ་འཁོར་ནུབ་གསུམ་པར་ཡང་མི་བྱེད་ན། དེ་ལྟར་བསྒྲུབ་ཅིང་མཆོད་པའི་རྗེས་ལ་སློབ་དཔོན་བདག་ཉིད་འཇུག་ཅིང་དབང་བསྐུར་བར་བྱ་སྟེ།
དེའི་ཆོ་ག་ནི་ཞེས་གསུངས་ན། རབ་གནས་སྦྱིན་སྲེག་སོགས་དང་། དཀྱིལ་འཁོར་ནུབ་གསུམ་པ་སོགས་ཀྱི་འཇུག་པ་མ་ཤར་བར། རང་ཉིད་ཀྱིས་བསྒྲུབ་མཆོད། བདག་འཇུག དབང་བསྐུར་གསུམ་བར་མ་ཆད་དུ་བྱས་པ་བློ་ཡུལ་དུ་བཞག་ནས། དབང་ཆུ་ཆེན་མོ་ཚར་གཅིག་ཀྱང་མ་བཀླགས་པར་ས་སྐྱ་པའི་བསྟན་འཛིན་དུ་ཁས་བླངས་ཏེ། འཆད་རྩོད་རྩོམ་གསུམ་གྱི་ཁུར་འཁུར་བ་ངོ་མཚར་ཆེའོ། ། དེས་ན་རྗེ་ངོར་ཆེན་ཉིད་ནི་ལས་རྒྱུ་འབྲས་ལ་ཤིན་ཏུ་རྩི་བར་གྲགས་ན། འདི་ལྟ་བུའི་རྩིང་ཆོས་ལ་གྲུབ་པའི་མཐར་བྱས་ནས།
བླ་མ་མཁས་པའི་ཕྱག་ལེན་མཐོང་བརྒྱུད་དུ་སྨྲ་ཞིང་། ཡི་གེ་རིས་སུ་བྲིས་པ་འདིས་རྗེ་ས་སྐྱ་པ་ཡབ་སྲས་ཀྱི་བསྟན་པ་འཇིག་ཅིང་། དད་ལྡན་མང་པོ་བསླུ་བ་དང་། ངོར་བ་ཆེན་པོའི་ཞབས་རི་རྩེ་ནས་དྲངས་པ་ཁོ་བོས་མཐོང་ངོ་། ། རྡོ་རྗེ་སློབ་དཔོན་གྱི་དབང་གི་ཐད་དུ། རིགས་སྔགས་མཁན་པོ་ན་རེ། རྡོ་རྗེ་སློབ་དཔོན་གྱི་དབང་ལ་གྲངས་ངེས་མི་དགོས་པ་ཁོ་བོ་ཅག་གི་གྲུབ་པའི་མཐར་བྱས་པ་མེད་དེ་འོངས། གྲུབ་མཐར་མ་བྱས་ཀྱང་དགག་དགོས་ཀྱི་དབང་གིས་དེ་ལྟར་བྱས་པ་ཙམ་ལ་ལུང་རིགས་ཀྱི་གནོད་བྱེད་འཕེན་པ་ནི་མཁས་ལུགས་མ་ཡིན་ལ། ཞེས་དང་། རྡོ་རྗེ་སློབ་དཔོན་འཕྲིན་ལས་ཆུང་ངུ་ལ་སློབ་མ་ཉུང་ཤས་ལས་མེད་པ་དག་གིས་དེ་ལྟར་བྱ་ནུས་ཀྱང་།
འཕྲིན་ལས་རླབས་པོ་ཆེ་དག་ལ། དགོས་པའི་ཁྱད་པར་གཞན་དུ་མ་ཞིག་བྱུང་ངོ་ཞེས་དང་། དབང་གོང་མ་གསུམ་ཡང་སློབ་མ་རེ་རེ་ནས་བསྐུར་དགོས་ཤིང་། དུས་ཅིག་ཅར་དུ་བསྐུར་བར་བྱ་བ་མ་ཡིན་ཞེས་སྒྲུབ་བྱེད་འགོད་པར་བྱེད་དོ། ། དེས་ནི་ཁྱོད་ཇོ་བོ་བཟང་པོའི་ནང་དུ་བགྲང་པར་བྱ་བ་ཡིན་ལ། རྣམ་པ་གཅིག་ཏུ་ན་སློབ་དཔོན་རིན་པོ་ཆེས། དབང་བསྐུར་བ་དེ་ཡང་སངས་རྒྱས་ནས་བརྒྱུད་པ་མ་ཆད་པ་སྔོན་ཆད་ལས་ཀྱི་ཆོ་ག་མཐོང་བ། ཆོ་ག་ལ་མཁས་པ། བྱིན་རླབས་དང་ལྡན་པ། སྦྱང་གཞི་སྦྱོང་བྱེད་ངོ་འཕྲོད་པ་ཆོ་ག་གང་བྱེད་རྫོགས་པར་ཐོབ་པ་བྱས་པ་ཞིག་དགོས་ཀྱི།
དབང་བསྐུར་བྱས་ཀྱང་ཡིད་བརྟན་མི་རུང་བ། ཅི་ཡིན་གཏོལ་མེད་པ། བླུན་པོ་བསླུ་བ་འདྲ་བ་དང་ཞེས་པ་ནི་ཐུགས་ལ་འཇེབས་པར་མཛད་དགོས་པའི་རིགས་སོ། ། དབང་གོང་མ་གསུམ་ཡང་རེ་རེ་ནས་བསྐུར་དགོས་ཞེས་དབང་ཆུའི་ལུགས་འདྲེན་པར་བྱེད་མོད། དེ་ནི་རིགས་སྔགས་མཁན་པོ་ཉིད་རང་གཟུགས་སྟོན་པར་མཛད་པའོ། ། སློབ་འཁོར་ཉུང་བ་ལ་འཕྲིན་ལས་ཆུང་བར་བྱས་མོད། ཁོ་བོ་ཅག་གིས་ཁས་བླང་བར་བྱའོ། ། དབང་བསྐུར་ཡོངས་དག་གི་སྐབས་སུ། རིགས་སྔགས་མཁན་པོ་ན་རེ། འདི་ལྟར་ཐུན་མོང་གི་དབང་དྲུག་སློབ་དཔོན་གྱི་དབང་དང་བཅས་པ་ལ་འཁོར་གསུམ་ཡོངས་དག་བྱ་དགོས་པས་ཁྱབ་པ།
རྗེ་བཙུན་ཆེན་པོའི་བཞེད་པ་ཡིན་ན། རྗེ་བཙུན་ཉིད་ཀྱིས་མི་བསྐྱོད་པ་ལ་འཁོར་གསུམ་ཡོངས་དག་བྱས་ནས། རིན་འབྱུང་ཅོད་པན་གྱི་དབང་མན་ཆད་ལ་མི་བསྐྱོད་པའི་ང་རྒྱལ་དུ་གནས་ནས་དབང་བསྐུར་བས་ཆོག་པ་རྡོ་རྗེ་གུར་གྱི། རྡོ་རྗེ་སེམས་དཔས་དབང་བསྐུར་བྱ། ། ཞེས་པའི་དོན་ཡིན་པར་བཤད་པ་དང་ནང་འགལ་ཞིང་། སློབ་དཔོན་རིན་པོ་ཆེའི་དབང་ཆུ་གཉིས་ཆར་ལས། རིགས་པའི་དབང་འདི་རྣམས་ལ་སློབ་དཔོན་མི་བསྐྱོད་པའི་རྣལ་འབྱོར་ཁོ་ནས་རུང་ངོ་ཞེས་གསུངས་པ་དེ་ཡང་། རྗེ་བཙུན་ཆེན་པོའི་གསུང་དེ་བཀག་པ་ཉིད་དུ་ཁས་ལེན་དགོས་པར་འགྱུར་བས་རྗེ་བཙུན་རང་ཉིད་ནང་འགལ་གསུངས་ཤིང་། སློབ་དཔོན་རིན་པོ་ཆེ་འགགས་པ་ཡིན་པར་ཁྱོད་ཀྱིས་འབད་བརྩོན་གྱིས་སྒྲུབས་ཤིག་ཅེས་དང་། འཁོར་གསུམ་ཡོངས་སུ་དག་པ་བཞིས་བྱིན་གྱིས་བརླབས་ཞེས་པའི་འཁོར་གསུམ་ནི།
སློབ་དཔོན། སློབ་མ། དབང་རྫས་གསུམ་ཡིན་ལ། ཡོངས་དག་ནི། བསྙེན་པ། ཉེར་སྒྲུབ། སྒྲུབ་པ། སྒྲུབ་ཆེན་དང་བཞི་ཡིན་ཅིང་། དེ་ཡང་རྒྱས་བསྡུས་བཞི་ཡོད་པ་ལས། རྒྱས་པ་དཀྱིལ་འཁོར་ཡོངས་རྫོགས་ཁོ་ན་ལ་སྦྱོར་བ་གསུངས་པ་དང་།
འབྲིང་པོ་ནི་ཇི་སྐད་བཤད་པ་བཞིན་ཡིན་ལ། བསྡུས་པ་དང་པོ་ནི། སེམས་བསྐྱེད་བྱིན་གྱིས་མི་རློབས་པར། སྐུ་གསུང་ཐུགས་བྱིན་གྱིས་རློབས་པ་དང་། དབང་མི་བསྐུར་བར་དབུ་རྒྱན་རང་ཆས་ཅན་བྱེད་པའི་ཡན་ལག་བཞི་དང་། བསྡུས་པ་ཕྱི་མ་ནི་དམ་ཚིག་སེམས་དཔའ་དབུ་རྒྱན་རང་ཆས་ཅན་སྐད་ཅིག་མས་བསྐྱེད་པ་རྣམས་ཡིན་པར་ལྗོན་ཤིང་ལས་བཤད་དོ། ། དེ་ལྟ་ན་འགྲེལ་པ་ལུགས་ཀྱི་བརྟུལ་ཞུགས་དང་། སློབ་དཔོན་གྱི་དབང་གཉིས་ཀའི་དབང་རྫས་ལ་དྲངས་མ་ཐག་པའི་བསྐྱེད་ཆོག་འབྲིང་པོ་དེ་སྦྱར་བ་ཡིན་ཞིང་། མན་ངག་ལུགས་ཀྱི་དེ་གཉིས་ལ་བསྡུས་པ་ཕྱི་མ་དེ་སྦྱར་བ་ཡིན་ཏེ། ཞེས་སྒྲུབ་བྱེད་འགོད་པར་བྱེད་དོ། །
ཡང་རྒོལ་བས་དྲངས་པའི་རྗེ་བཙུན་གྱི་ཡི་གེ་དེ་དང་། ཁོ་བོ་ཅག་གི་ཕྱག་ལེན་ལ་མི་མཐུན་པ་ཅུང་ཟད་ཙམ་ཡང་མེད་དོ། ། ཞེས་མང་དུ་སྨྲ་བར་བྱེད་དོ། ། ལམ་དུས་དབང་གི་ཡི་གེ་དེ། ། དགོས་མེད་གཅིག་ལ་གསུངས་པ་ཐལ། ། བུམ་པའི་དབང་བསྐུར་བདུན་པ་ལ། ། འཁོར་གསུམ་ཡོངས་དག་མེད་པའི་ཕྱིར། ། རྗེ་བཙུན་ནང་འགལ་གསུངས་པ་དང་། ། སྐུ་མཆེད་གཉིས་ཀྱང་འགལ་བར་ཐལ། ། རྡོ་རྗེ་གུར་གྱི་གཞུང་དོན་དེས། །
འཁོར་གསུམ་ཡོངས་དག་བཀག་པའི་ཕྱིར། ། འཁོར་གསུམ་ཡོངས་དག་ཞེས་བྱ་བ། ། ཆུ་དབང་ཁོ་ན་ཡིན་པར་ཐལ། ། དབང་བསྐུར་ཕྱི་མ་དྲུག་པོ་ལ། ། འཁོར་གསུམ་ཡོངས་དག་མེད་པའི་ཕྱིར། ། རྡོ་རྗེ་གུར་གྱི་གཞུང་དོན་དང་། ། སློབ་དཔོན་རྩེ་མོའི་དབང་ཆུ་དེ། ། ཁྱེད་ཀྱི་དགག་བྱར་ཡིན་པར་ཐལ། ། དབང་བསྐུར་བདུན་གྱི་སློབ་དཔོན་དེ། ། རིགས་བདུན་སོ་སོར་འཕོ་བའི་ཕྱིར། །
དབང་བསྐུར་བདུན་ལ་ཁྱེད་ཉིད་ཀྱང་། ། འཁོར་གསུམ་ཡོངས་དག་མེད་པར་ཐལ། ། ལམ་དུས་དབང་གི་ཡི་གེ་དང་། ། ཁྱེད་ཀྱི་ཕྱག་ལེན་མཐུན་པའི་ཕྱིར། ། ལམ་དུས་དབང་གི་ཡི་གེ་དང་། ། ཁྱེད་ཀྱི་ཕྱག་ལེན་འགལ་བར་ཐལ། ། དབང་བསྐུར་ཕྱི་མ་གསུམ་པོ་ལ། ། དབང་རྫས་ཡོངས་དག་མེད་པའི་ཕྱིར། ། མན་ངག་ལུགས་ཀྱི་བརྟུལ་ཞུགས་དང་། ། སློབ་དཔོན་གཉིས་ཀྱི་དབང་རྫས་ལ། །
བསྡུས་པ་ཕྱི་མ་སྦྱར་ཞེས་པ། ། གྱི་ན་ཙམ་གྱི་ཚིག་ཏུ་ཐལ། ། དེ་ལ་དམ་རྫས་མེད་པའི་ཕྱིར། ། རང་གི་བཟླས་པའི་རིགས་སྔགས་ཀྱིས། ། རང་ཉིད་དམ་དུ་བཅིངས་ལགས་སམ། ། འཁོར་གསུམ་ཡོངས་དག་མ་ཤེས་པས། ། ངོས་འཛིན་གྲུབ་མཐའ་བཅས་ལགས་པས། ། རྗེས་འཇུག་རྣམས་ཀྱང་བསྡུས་ལགས་སམ། ། རང་གིས་བརྗོད་པའི་སུན་འབྱིན་རྣམས། ། བཟློག་པས་ཐར་པའི་ཐབས་མེད་པར། །
བློ་ལྡན་རྣམས་ཀྱིས་ཤེས་པར་མཛོད། ། ལུས་དཀྱིལ་འབྱུང་ཁུངས་ཀྱི་སྐབས་སུ། རིགས་སྔགས་མཁན་པོ་ན་རེ། སངས་རྒྱས་ལས་ཆོས་འབྱུང་། ཉི་མ་ལས་འོད་ཟེར་འབྱུང་། སྤྲིན་ལས་ཆར་པ་འབྱུང་། ཞེས་སོགས་འདི་འདྲའི་རིགས་ཅན་ལ་འབྱུང་ཁུངས་ཀྱི་ཚིག་ཅེས་བཤད་ལ། དེ་འདིར་ཡང་སྦྱར་ན། ཨྃ་ལས་རིན་ཆེན་འབྱུང་ལྡན་འབྱུང་། ཞེས་པ་ལྟ་བུ་ཞིག་ཏུ་འགྱུར་ཞིང་།
དེའི་ཚེ་ཨྃ་ལས་བྱུང་བའི་རིན་འབྱུང་། ཨྃ་ཉིད་ལས་ལོགས་སུ་གྱུར་པ་ཞིག་འདོད་དགོས་པར། སྔ་མ་དེ་རྣམས་ཀྱི་རིགས་པས་ཤེས་ལ། དེ་འདྲ་བ་སྐབས་འདིར་ཁས་བླངས་སུ་རུང་བ་མ་ཡིན་ཏེ། ཨྃ་ལས་ལོགས་སུ་གྱུར་པའི་རིན་འབྱུང་སྤྲུལ་འཁོར་གྱི་དབུས་སུ་བསྒོམ་པ་ཚད་ལྡན་སུས་ཀྱང་མ་བཤད་པའི་ཕྱིར་ཞེས་དང་། ཡིན་ལུགས་ཀྱི་གོ་བ་ཆགས་པ་ལ་ཕྱོགས་གཉིས་ཀ་མི་འགལ། དང་པོའི་ལས་ཅན་ལ་ངག་འདོན་གཅིག་ཤེས་འཁྲུལ་གཞི་ཆུང་ཞེས་དང་། སློབ་དཔོན་རིན་པོ་ཆེའི་ལུང་དེའི་དོན་ནི། ཧཱུྃ་ལ་སོགས་པ་རྣམས་ཕོ་བྲང་ལྔའི་གཙོ་བོ་རྣམས་ཀྱི་ས་བོན་ཡིན་པར་བསྟན་གྱི། ལུས་དཀྱིལ་སྒོམ་པའི་ཚེ་ས་བོན་དེ་རྣམས་ལས་བསྐྱེད་དགོས་པར་མ་བསྟན།
འོ་ན་ཅི་སྙམ་ན། ལམ་དུས་ཀྱི་རིག་པའི་དབང་ལྔའི་རིགས་ལྔའི་གཙོ་བོ་གནས་གྱུར་པ་ལྟ་བུའི་ཚེ། རྒྱུ་དབང་དང་མཐུན་པར་རྡོ་རྗེ་ཆོ་ག་གསུམ་ལས་བསྐྱེད་པའམ། ས་བོན་ལས་བསྐྱེད་ན་བྷྲུྃ་ལས་བསྐྱེད་ཅེས་པའི་དོན་ཡིན་ཞེས་ཟེར་རོ། ། ཨྃ་ལས་ལོགས་སུ་གྱུར་པའི་རིན་འབྱུང་སྤྲུལ་འཁོར་གྱི་དབུས་སུ་བསྒོམ་དགོས་པར་འགྱུར་ཏེ། ཨྃ་ལས་བྱུང་བའི་རིན་འབྱུང་། ཨྃ་ཉིད་ལས་ལོགས་སུ་གྱུར་པ་ཞིག་འདོད་དགོས་པའི་ཕྱིར། འཁོར་གསུམ། ཨཾ་ལས་ལོགས་སུ་གྱུར་པའི་རིན་འབྱུང་ཁས་བླངས་དགོས་པར་འགྱུར་ཏེ། སངས་རྒྱས་ལས་ལོགས་སུ་གྱུར་པའི་ཆོས་ཁས་བླངས་པའི་ཕྱིར་ཏེ།
སངས་རྒྱས་ལས་བྱུང་པའི་ཆོས་སངས་རྒྱས་ཉིད་ལས་ལོགས་སུ་ཁས་བླངས་པའི་ཕྱིར། བྷྲུྃ་ལ་སོགས་པ་ཕོ་བྲང་ལྔའི་ས་བོན་ཡིན་པར་བསྟན་ན། ས་བོན་ལས་མི་བསྐྱེད་པ་ཅི། ས་བོན་གྱི་དོན་གང་། རིག་པའི་དབང་ལྔའི་ཚེའང་ས་བོན་ལས་བསྐྱེད་པའི་དོན་ཡིན་ཞེས་པ་བློ་གྲོས་ཀྱི་འཆར་སྒོ་ཡ་མཚན་ཆེ། དང་པོའི་ལས་ཅན་ལ་གཅིག་ཤེས་འཁྲུལ་གཞི་ཆུང་ཞེས་པ་རྗེ་བཙུན་གོང་མ་རྣམས་ཀྱིས་བརྟན་པ་ཐོབ་པའི་གང་ཟག་འབའ་ཞིག་གི་ངག་འདོན་དུ་གསུངས་པ་ལགས་སམ། མ་མཁྱེན་པ་གང་ལགས། ལས་ཞེས་པའི་འབྱུང་ཚིག་སྨོས་པས་ངན་པར་གྱུར་དུ་དོགས་ན། གཏུམ་མོའི་ཨྃ་ལས་མེ་འབྱུང་བ་དང་། སྤྱི་བོའི་ཧྃ་ལས་བྱང་སེམས་འབབ་པ་རྣམས་ལ་ཇི་ལྟར་འཆོས་ལགས་བསམ་མནོ་ཐོངས་ལ་སྨྲོས་ཤིག
རྒྱས་བཏབ་ཀྱི་སྐབས་སུ། རིགས་སྔགས་མཁན་པོ་ན་རེ། ཁྱོད་ཀྱི་ཁོ་བོ་ཅག་ལ་གནོད་བྱེད་དུ་དྲངས་པའི་སྲས་དོན་མ་དང་། འཕགས་པའི་གསུང་གཉིས་ལ་འགལ་སྤོང་བྱས་པ་དེས་ནི། ཁོ་བོ་ཅག་གི་འདོད་པ་ལེགས་པར་གྲུབ་པ་ཡིན་ཏེ། འདི་ལྟར་ལུས་དཀྱིལ་གྱི་ལྷ་ཐམས་ཅད་ལ་རྡོ་རྗེ་སེམས་དཔས་རྒྱས་བཏབ་པ་དང་། རང་རང་གི་གཙོ་བོས་རྒྱས་བཏབ་པ་མི་མཐུན་པར་སེམས་པ་ནི་བརྒྱུད་པའི་མན་ངག་མེད་པར་ཡི་གེ་ལ་ཐུག་འཕྲད་བྱས་པའི་སྨྲ་བ་སྟེ། འདིར་རྡོ་རྗེ་སེམས་དཔའ་རང་རང་གི་རྒྱུ་རྡོ་རྗེ་འཛིན་པ་ཡིན་པས་རང་རིགས་ཀྱིས་རྒྱས་བཏབ་པ་ཡང་ཡིན་ལ། རྡོ་རྗེ་སེམས་དཔས་རྒྱས་བཏབ་པ་ཡང་ཡིན་པས་དོན་གཅིག་པ་ཡིན་ནོ་ཞེས་བྱ་བ་འདིས་ནི་ལེགས་པར་གྲུབ་པས་རྩོད་པའི་གཞི་ལྷའི་ལམ་ལ་དབང་པོའི་གཞུ་བཞིན་དུ་དེངས་པར་གྱུར་ཏོ། ། ཕྱོགས་སྔ་མའི་རྗེས་སུ་ཟློས་པ་ཤེས་པ་ཡང་ངོ་མཚར་ཆེ་མོད།
དེས་ཀྱང་ད་དུང་སྐབས་དོན་འགྲུབ་པ་མ་ཡིན་ཏེ། སྲས་དོན་མའི་རྒྱས་བཏབ་ནི། རྒྱས་བཏབ་རྫོགས་པའི་སྐབས་ལ་དགོངས་པས་འཕགས་པའི་ལུགས་ལྟར་བྱ་དགོས་ཏེ། སྙན་བརྒྱུད་ཀྱི་སྐབས་ཐ་དད་པ་ཡིན་པའི་ཕྱིར། མན་ངག་དང་ལྡན་པའི་བཤེས་གཉེན་ལ་གཏུགས་ཤིག བཟའ་བའི་དམ་ཚིག་གི་སྐབས་སུ་མང་དུ་སྨྲས་ནས། མདོར་ན་ཚོགས་འཁོར་མཚན་ཉིད་པ་དང་རྗེས་མཐུན་པར་འཇོག་པའི་རྒྱུ་མཚན་ནི། ཚིམ་པ་དྲུག་པ་དངོས་བྱར་ཡོད་མེད་ཀྱི་ཁྱད་པར་ལས་རབ་ཏུ་ཕྱེ་བ་ཡིན་ལ། དེ་ལྟར་ཡིན་པ་དེའི་ཕྱིར། ལས་རྒྱ་ལ་བརྟེན་ནས་རྫོགས་རིམ་གྱི་ཡེ་ཤེས་དངོས་སུ་སྐྱེ་སྟེ།
ལུས་སེམས་ལྷན་སྐྱེས་ཀྱི་བདེ་བས་ཚིམ་པར་བྱ་ནུས་པའི་རྣལ་འབྱོར་པ་ཁོ་ནས་ཚོགས་འཁོར་བྱ་བ་དང་། དེ་འདྲ་བའི་ནུས་པ་མེད་པས་ཞེས་མི་རུང་བའི་སྒྲུབ་བྱེད་འགོད་དོ། ། དེ་ལ་འདི་འདྲི་བར་བྱ་སྟེ། ཁྱེད་ཀྱི་དབང་བསྐུར་བ་དེ་དབང་བསྐུར་མཚན་ཉིད་པ་ཡིན་ནམ། རྗེས་མཐུན་པ་ཡིན། མཚན་ཉིད་པ་ཡིན་ན་རབ་ཏུ་བྱུང་བས་དབང་བསྐུར་མཚན་ཉིད་པ་བྱར་རུང་བ་མ་ཡིན་ཏེ། དབང་བསྐུར་མཚན་ཉིད་པ་དང་། རྗེས་མཐུན་པར་འཇོག་པའི་རྒྱུ་མཚན་ནི། ལས་ཀྱི་ཕྱག་རྒྱའམ། ཚིམ་པ་དྲུག་པ་དངོས་བྱར་ཡོད་མེད་ཀྱི་ཁྱད་པར་ལས་རབ་ཏུ་ཕྱེ་བ་ཡིན་ལ།
དེ་ལྟར་ཡིན་པ་དེའི་ཕྱིར་ལས་རྒྱ་ལ་བརྟེན་ནས་རྫོགས་རིམ་གྱི་ཡེ་ཤེས་དངོས་སུ་སྐྱེས་ཏེ། ལུས་སེམས་ལྷན་སྐྱེས་ཀྱི་བདེ་བས་ཚིམ་པར་བྱ་ནུས་པའི་རྣལ་འབྱོར་པ་ཁོ་ནས་དབང་བསྐུར་བྱ་བ་དང་། དེ་འདྲ་བའི་ནུས་པ་མེད་ན་ཁྱིམ་པ་རྡོ་རྗེ་འཛིན་པ་ཡིན་ཡང་ཆགས་པའི་རྣམ་རྟོག་དང་བཅས་པའི་ཐ་མལ་བའི་འཛག་བདེ་ཡིན་གྱི། འགྱུར་མེད་ཀྱི་བདེ་བ་མ་ཡིན་པས་དབང་བསྐུར་མཚན་ཉིད་པ་བྱར་མེད་པ་དང་། རབ་བྱུང་རྡོ་རྗེ་འཛིན་པ་ནི་བཤད་མ་ཐག་པའི་ནུས་པ་དང་ལྡན་ཞིང་ཇི་ཙམ་དུ་བཟང་ཡང་བསྟན་པ་ལ་གཅེས་སྤྲས་བྱ་བའི་ཕྱིར། དེ་འདྲ་བའི་སྤྲོས་བཅས་ཀྱི་སྤྱོད་པ་མི་མཛད་པ་ཡིན་ནོ། ། ད་ཅི་གསུངས། དེ་གཉིས་ལ་ཁྱད་པར་དུ་བྱ་བ་ཅི་ཡོད། ཚིམ་པ་དྲུག་པའི་ཐད་ཀྱི་བཤད་པ་རྣམས་དང་། ཁྱད་པར་དུ་དབང་གོང་མའི་ཐད་ཀྱི་བཤད་པ་རྣམས་ཅིའི་ཕྱིར་མི་མཚུངས།
ཡང་ན་དབང་མཚན་ཉིད་པ་མེད་པར་ཁས་ལོངས་ཤིག དབང་མཚན་ཉིད་པ་དང་། རྗེས་མཐུན་པའི་ཐ་སྙད་གོང་མས་མ་བཤད་དོ་ཞེ་ན། ཚོགས་འཁོར་མཚན་ཉིད་པ་དང་། རྗེས་མཐུན་པའི་ཐ་སྙད་གོང་མས་གང་དུ་བཤད་སྨྲོས་ཤིག ད་ལྟ་དེ་ལྟ་བུའི་དབང་མཛད་པ་མེད་ཀྱང་། ཡེ་ཤེས་ཀྱི་ཕྱག་རྒྱ་ལ་བརྟེན་ནས་དབང་བསྐུར་བས་དབང་མཚན་ཉིད་པའི་གོ་ཆོད་དོ་ཞེ་ན། ད་ལྟ་དེ་ལྟ་བུའི་ཚོགས་འཁོར་མཚན་ཉིད་པ་མེད་ཀྱང་། ཡེ་ཤེས་ཀྱི་ཕྱག་རྒྱ་ལ་བརྟེན་པའི་ཚིམ་པ་དྲུག་པས་ཚོགས་འཁོར་མཚན་ཉིད་པའི་གོ་ཅིའི་ཕྱིར་མི་ཆོད། སེམས་རྣལ་དུ་ཕོབ་ཅིག
གཞན་ཡང་རྫོགས་རིམ་གྱི་ཡེ་ཤེས་དངོས་སུ་རྟོགས་པ་འཕགས་པ་ཁོ་ན་ལ་ཡོད་པས། འཇིག་རྟེན་པའི་ལམ་མན་ཆད་དུ་དབང་དང་། ཚོགས་འཁོར་མཚན་ཉིད་པ་མེད་པར་ཁྱོད་ཁས་ལོངས་ཤིག ཡང་ཁྱོད་ཉམས་སུ་ལེན་པའི་ལམ་དེ། ལམ་མཚན་ཉིད་པའམ། རྗེས་མཐུན་པ་གང་ཡིན་ཞེས་གོང་བཞིན་སྦྱར་བས་མཚུངས་སོ། ། གལ་ཏེ་ཕྱག་རྒྱ་ལ་བརྟེན་པ་མཚུངས་སུ་ཆུག་མོད། ཚོགས་འཁོར་གྱི་ཚེ་ཤ་ཆང་ལ་སོགས་པ་དངོས་སུ་ལོངས་སྤྱོད་དགོས་ན། དེ་ནི་རབ་ཏུ་བྱུང་བ་སྡོམ་བརྩོན་གྱི་སྤང་བྱ་ཡིན་པས་མི་རུང་ངོ་སྙམ་ན། འོ་ན་དབང་གི་ཚེ་མདའ་གཞུ་དང་།
རལ་གྲི་ལ་སོགས་པ་དངོས་སུ་དབང་རྫས་ལ་དགོས་ན། དེ་ནི་རབ་ཏུ་བྱུང་བ་སྡོམ་བརྩོན་གྱི་སྤང་བྱ་ཡིན་པས་མི་རུང་ངོ་ཞེས་བརྗོད་ན་ལན་ཡོད་པ་མ་ཡིན་ཏེ་རྣམ་པ་ཀུན་ཏུ་མཚུངས་སོ། ། ཡང་ཚོགས་འཁོར་བྱ་བའི་དུས་རང་རྒྱུད་ལ་ཡེ་ཤེས་རྒྱས་པའི་ཐབས་སུ་ལྐོག་ཏུ་བྱ་བ་དང་། གདུལ་བྱ་མ་དད་པ་བཟློག་པའི་ཕྱིར་དངོས་སུ་བྱ་བ་གཉིས་ལས་མ་འདས་ཟེར་བ་ནི་མ་བརྟགས་པའི་སྨྲ་བ་སྟེ། འཆི་བའི་ཚེ་འམ་མུ་གེ་འམ། ། ཕས་ཀྱི་འཁོར་ལོའི་གནོད་པ་དང་། ། རབ་གནས་དཀྱིལ་འཁོར་སྦྱིན་སྲེག་དང་། ། ཆགས་མེད་པ་དང་ཞི་བ་དང་། ། སྔགས་དང་བསྒོམ་པར་ལྡན་པ་ཡི། ། གང་ཟག་བདག་ནི་རྟག་རོལ་པ། །
དེ་ཡི་མདུན་ན་ང་འདུག་སྟེ། ། དེ་ནི་རྫུན་དུ་མི་འགྱུར་རོ། ། ཞེས་གསུངས་པའང་མ་མཐོང་བར་ཟད་དོ། ། རབ་ཏུ་བྱུང་བས་ཚོགས་འཁོར་གྱི་ཚེ་དམ་ཚིག་གི་རྫས་མ་བརྟེན་པས་ལྟུང་བ་འབྱུང་ཞེས་བརྗོད་པ་ལ། ཀླུ་སྒྲུབ་ནས་ཆོས་རྗེ་པའི་བར་རྩ་ལྟུང་ཅན་དུ་ཐལ་ཟེར་རོ། ། རྩ་ལྟུང་འཁྲུལ་སྤོང་ལས། ལྟུང་བའི་ངོ་བོ་ཉིད་རྣམ་པར་གཞག་པ་ནི། ཚོགས་ཀྱི་འཁོར་ལོ་ལ་སོགས་པའི་དུས་སུ་བཤེས་གཉེན་མོས་པ་དམ་ཚིག་གི་རྫས་དང་འཕྲད་པའི་ཚེ་སྐྱུག་བྲོ་བའམ། མི་གཙང་བ་ལ་སོགས་པའི་བསམ་པས་སྤངས་སམ། ཡང་རབ་ཏུ་བྱུང་བ་ལ་སོགས་པ་བསླབ་པས་བཅིངས་ནས་ཆང་མི་འཐུང་བ་དང་།
ཕྱི་དྲོའི་ཁ་ཟས་བསྟེན་མི་རུང་བས་ལྟུང་བ་བྱུང་དུ་དོགས་པའི་བསམ་པས་མི་བསྟེན་པའོ། ། ཡང་ཁ་ཅིག་ནི་ཚུལ་འཆོས་པའི་བསམ་པས་མི་བསྟེན་པའང་མཐོང་སྟེ། འདི་ནི་ཆེས་སྨད་པར་བྱ་བའི་གནས་སོ། ། ཞེས་གསུངས་ན། ཁྱེད་ཀྱི་ཀླུ་སྒྲུབ་དང་། ཆོས་རྗེ་པ་སོགས་ཀྱི་སྡོམ་བརྩོན་ཐམས་ཅད་རྩ་ལྟུང་ཅན་དུ་སྒྲུབས་ཤིག ཡང་ན་ཆོས་རྗེ་པས་རྗེ་བཙུན་གྱི་གསུང་དེ་དག་མ་གཟིགས་པའམ། གཟིགས་ཀྱང་ཞལ་གྱིས་མི་བཞེས་པའམ་བཞེས་ཀྱང་རྣལ་འབྱོར་དབང་ཕྱུག་གི་གདམ་ངག་མ་ཡིན་པར་ཁས་ལོངས་ཤིག ཡང་རིགས་སྔགས་མཁན་པོ་ན་རེ། ཚོགས་ཀྱི་འཁོར་ལོ་རྣལ་འབྱོར་པས་བྱ་དགོས་པའི་ལུང་།
རབ་ཏུ་བྱུང་བས་བྱ་མི་རུང་བའི་ལུང་། ཚོགས་རྫས་ཀྱི་ཤ་ཆང་རྒྱུད་སྡེ་ལས་བཤད་པ་དགོས་པའི་ལུང་། དང་པོ་ནི་ཚོགས་ཀྱི་འཁོར་ལོ་བྱེད་པ་ལ་རྣལ་འབྱོར་པ་ནུས་པ་ཅན་དགོས་པར་གང་ལས་ཤེས་ཤེ་ན། དཔལ་དུས་ཀྱི་འཁོར་ལོའི་འགྲེལ་པར། འདིར་བྱིས་པ་རྣམས་ཀྱིས་བརྗོད་པར་བྱ་བ་གང་ཡིན་པ་དེ། དེ་བཞིན་གཤེགས་པས་རྒྱུད་ཀྱི་རྒྱལ་པོ་ཐམས་ཅད་ལས། བདུད་རྩི་ལྔ་ལ་སོགས་པ་རྣམས་བཟའ་བར་གསུངས་པ་དེ་ནི་བདེན་ཏེ། འོན་ཀྱང་རྣལ་འབྱོར་པ་རྣམས་ཀྱི་ཡིན་གྱི། ཐ་མལ་པའི་སེམས་ཅན་རྣམས་ཀྱི་ནི་མ་ཡིན་ནོ། ། གང་དག་གི་སྔགས་ཀྱི་སྟོབས་སམ།
བསམ་གཏན་གྱི་སྟོབས་ཀྱིས་སྦྱངས་པ་བྱས་པ་དང་། རྟོགས་པ་བྱས་པ་དང་། རབ་ཏུ་སྦར་བར་བྱས་པ་དང་། དག་པ་རྣམས་ནི་དུག་མེད་པར་འགྱུར་བ་དང་། ཆང་རྣམས་ནི་འོ་མར་འགྱུར་བ་དང་། ཞེས་འདྲེན་ནོ། ། གཉིས་པ་ནི་སྦྱང་རྟོགས་སྦར་གསུམ་ནུས་པའི་རབ་ཏུ་བྱུང་བ་རྣམས་ཀྱི་ཚོགས་འཁོར་བྱས་པའི་སྐྱོན་དུ་མི་འགྱུར་རམ་སྙམ་ན། མ་ཡིན་ཏེ། བདེ་མཆོག་བསྟོད་འགྲེལ་ལས། གང་གི་ཚེ་དབང་བསྐུར་བ་ལ་སོགས་པའི་ཚེ།
ཉིན་ཞག་ལ་བྱ་བ་ཕྱིའི་དམ་ཚིག་ནི་ཤིན་ཏུ་སྦས་པ་བྱ་ཞིང་ཕྱི་ནས་བླ་མ་རྣམས་ཀྱིས་རིགས་ཀྱི་བུ་རྣམས་ལ་དགག་པར་བྱའོ། ། དགེ་སློང་རྣམས་ལ་ནི་དབང་བསྐུར་བའི་དུས་ཀྱང་སྦྱིན་པར་མི་བྱ་སྟེ། ཆོས་གོས་འཛིན་པ་རྣམས་ལ་བླ་མས་རང་གི་དམ་ཚིག་གིས་ཐམས་ཅད་རབ་ཏུ་བསྟན་པར་བྱ་བའམ། ཞེས་འདྲེན་ནོ། ། དེ་དག་ནི་བརྒྱུད་པའི་མན་ངག་མེད་ཅིང་རྟོག་གེ་ངན་པའི་དུག་ཆུས་བསླད་པས། རྒྱུད་དོན་མ་རྟོགས་པའི་སྨྲ་བ་ཡིན་ཏེ། ལུང་དེ་དག་གི་ཁུངས་བཙལ་ནས་ཁོ་བོས་མ་བལྟས་མོད། ཁྱེད་ཀྱིས་དྲངས་པ་དེ་ཉིད་ཚད་མར་བྱས་ནས་བྱེད་ན། ལུང་དང་པོའི་དོན། འདིར་ཞེས་པ་རྡོ་རྗེ་ཐེག་པའི་དཀྱིལ་འཁོར་ཞེས་སྟོན།
བྱིས་པ་རྣམས་ཀྱི་ཞེས་པ་སོ་སོའི་སྐྱེ་བོ་སྟེ་སྤྱིར་བསྟན་ནས། འོ་ན་སྐྱེ་བོ་ཐམས་ཅད་ཀྱིས་རུང་ངམ་སྙམ་ན། དབང་ཐོབ་ཅིང་དམ་ཚིག་དང་ལྡན་པའི་རྣལ་འབྱོར་པ་རྣམས་ཀྱི་ཡིན་གྱི་ཞེས་སྟོན་གྱི། དབང་མ་ཐོབ་པ་དང་ཐོབ་ཀྱང་ཉམས་པའི་གང་ཟག་ཐ་མལ་པ་རྣམས་ཀྱི་ནི་མ་ཡིན་ནོ་ཞེས་སྟོན་ཏེ། མདོར་ན་དབང་ཐོབ་ཅིང་དམ་ཚིག་དང་ལྡན་པ་ལྷའི་རྣལ་འབྱོར་ལ་གནས་པ་ཞིག་གིས་ཇི་སྐད་བཤད་པ་བཞིན་གྱི་ཚོགས་ཀྱི་འཁོར་ལོའི་རྫས་སྟེན་དུ་རུང་བར་བསྟན། གང་དག་གི་སྔགས་ཀྱིས་སྟོབས་སམ་ཞེས་པ་མན་ཆད་ཀྱིས་བརྟན་པ་ཐོབ་པའི་གང་ཟག་གིས་ཚོགས་འཁོར་བྱ་བའི་ཚུལ། སྦྱང་རྟོགས་སྦར་གསུམ་གྱི་ཚུལ་རྣམས་རྒྱས་པར་བསྟན་པ་ཡིན་ནོ། ། ལུང་ཕྱི་མའི་དོན་ནི། ཚོགས་འཁོར་གྱི་ཚུལ་རྣམས་ཤིན་ཏུ་གསང་ཞིང་སྦས་པར་བྱ་བ་དང་། གསང་སྤྱོད་ཟབ་མོ་བག་ཡེངས་སུ་མི་འགྱུར་བའི་ཕྱིར་གང་ཐོད་དུ་བྱ་བ་བཀག་པ་ཡིན་ཏེ།
དགེ་སློང་རྣམས་ལ་ཞེས་སོགས་ནི་དངོས་སུ་དགོངས་པ་ཡིན་ཏེ། དེ་ལྟར་མ་ཡིན་ན་དགེ་སློང་ནི། སྔགས་ཀྱི་རྣལ་འབྱོར་པ་མཆོག་ཏུ་གསུངས་པ་སོགས་མི་འགྲིག་པ་དུ་མ་ཡོད་པའི་ཕྱིར་རོ། ། དེས་ན་རྣམ་དཔྱོད་ཀྱི་ཤེས་རབ་དང་ལྡན་པའི་ཤེས་པར་ནུས་ཀྱི། གཞན་དག་གི་ལུང་སྦྱོར་མཁས་པའི་བཞད་གད་ཀྱི་གནས་ཡིན་ནོ། ། གཞན་དུ་ན་རྡོ་རྗེ་ཐེག་པའི་དབང་བཞི་བླང་བ་དང་། ལམ་བཞི་བསྒོམ་པ་སོགས། ཁྱོད་རྗེས་འབྲང་དང་བཅས་པ་རྣམས་ཀྱི་ཉམས་ལེན་དུ་མི་རུང་ཞིང་། དགག་བྱ་ཡིན་པར་ཐལ་ཏེ། གསང་བ་ཤེས་རབ་དབང་བསྐུར་ནི། །
ཚངས་པར་སྤྱོད་པས་བླང་མི་བྱ། ། གལ་ཏེ་དབང་བསྐུར་དེ་འཛིན་ན། ། བཀག་པ་སྤྱད་པར་གྱུར་པའི་ཕྱིར། ། དཀའ་ཐུབ་སྡོམ་པ་དེ་ཉམས་ཏེ། ། བརྟུལ་ཞུགས་ཅན་དེ་ཕམ་པ་ཡིན། ། ལྟུང་བ་དག་ནི་བྱུང་གྱུར་ནས། ། དེ་ནི་ངན་སོང་ངེས་ལྟུང་བས། ། གྲུབ་པ་ནམ་ཡང་ཡོད་མ་ཡིན། ། ཞེས་གསུངས་པའི་ཕྱིར། ཁྱོད་ཀྱི་ལུང་སྦྱོར་ཐམས་ཅད་འདི་དང་འདྲ་བས་འཆད་རྩོད་རྩོམ་པའི་ཁུར་འདི་རེ་ཞིག་བཞག་ན་ལེགས་པ་ཡིན་ནོ། །
དེས་ན་བཤད་པར་བྱ་སྟེ། རྗེ་བཙུན་ཆེན་པོའི་ཞལ་ནས། དེ་ལ་སངས་རྒྱས་ཐོབ་པའི་རྒྱུ། ། བསོད་ནམས་ཡེ་ཤེས་ཚོགས་ཡིན་ཏེ། ། ཚོགས་ལས་དངོས་གྲུབ་མཆོག་ཏུ་འགྱུར། ། དེ་ཕྱིར་རྟག་ཏུ་ཚོགས་བསག་བྱ། ། ཡེ་ཤེས་མངོན་པར་རྟོགས་པ་སྟེ། ། བསོད་ནམས་རྣམ་པ་མང་ཡོད་ཀྱང་། ། རང་གི་ལྷའི་རྣལ་འབྱོར་གྱིས། ། འདོད་ཡོན་ལྔ་སྤྱོད་བླ་ན་མེད། །
ཅེས་དང་། དེ་ལ་ཤ་དང་ཆང་དག་དང་། ། འབྲས་ཆན་ལ་དུ་འཁུར་བ་དང་། ། ཞེས་དང་། བླ་མ་ལ་གུས་རྟོག་པ་ཆུང་། ། འཁོན་བཅུག་མེད་ཅིང་རབ་དད་པ། ། ཞེས་དང་། དབང་བསྐུར་ཐོབ་ཅིང་བློ་ལྡན་བཟོད། ། བརྩོན་དང་བརྟན་པ་ལ་སོགས་ལྡན། ། དམ་ཚིག་སྤྱད་བྱ་སྤྱོད་པར་ལྡན། །
རྒན་པའི་རིམ་པ་བཞིན་དུ་སྡོད། ། ཅེས་དང་། དབང་མ་ཐོབ་པ་མི་རིགས་པས། ། དབང་བསྐུར་ཐོབ་པའི་རྒན་རིམ་མོ། ། ཞེས་དང་། གལ་ཏེ་རྣལ་འབྱོར་ལྡན་པ་ཡི། ། ཁ་ཟས་ཟོས་པར་བྱས་གྱུར་ན། ། བསོད་ནམས་རྣམས་ཀྱི་མཐར་ཐུག་པ། ། ཚོགས་ཀྱི་འཁོར་ལོ་ཞེས་བྱ་འོ། ། ཞེས་དང་།
ཡོ་བྱད་ནི་ཅི་འབྱོར་པ་ཡིན་ན་ཡང་། མེད་དུ་མི་རུང་བ་ཤ་དང་ཆང་སྟེ། ཞེས་དང་། ཚོགས་ཀྱི་འཁོར་ལོ་བྱས་ན་འཇིག་རྟེན་དང་འཇིག་རྟེན་ལས་འདས་པའི་དངོས་གྲུབ་ཐམས་ཅད་འགྲུབ་པར་བསྟན་ཏེ། ཞེས་དང་། རིགས་པས་ཀྱང་ཤེས་ཏེ། ཕྱི་རོལ་གྱི་རས་ལ་སོགས་པ་ལ་སངས་རྒྱས་སུ་བྱས་ནས་མཆོད་པས་ཀྱང་འགྲུབ་པར་འདོད་ན། བདག་ཉིད་སངས་རྒྱས་ཐམས་ཅད་ཀྱི་རང་བཞིན་ཡིན་པ་ལ། དེར་བསྐྱེད་ཅིང་ཤེས་པར་བྱས་ནས་མཆོད་ན་འགྲུབ་པ་ལྟ་སྨོས་ཀྱང་ཅི་དགོས། ཆོས་རྗེ་པས།
རབ་ཏུ་བྱུང་བ་ལུས་ངག་གི་ཀུན་སྤྱོད་གཙང་དགོས་པ་ལ་གཙང་བ་དང་མི་གཙང་བ་མཉམ་དགོས་པའི་ཕྱིར་རོ་ཞེ་ན། ཞེས་དང་། རང་ཉིད་མཆོད་པས་སངས་རྒྱས་མཆོད་པར་འགྱུར་བ་མི་འཐད་དེ། ལུས་མི་གཙང་བ་ལས་གྲུབ། སེམས་ཆགས་སྡང་ཡིན་ནོ་ཞེ་ན། ཞེས་ཕྱོགས་སྔ་བརྗོད་ནས། བདག་ཉིད་སངས་རྒྱས་སུ་བསྐྱེད་ནས་མཆོད་པས། སངས་རྒྱས་མཆོད་པའི་བསོད་ནམས་ཐོབ་པར་མདོ་རྒྱུད་གཉིས་ཀ་ནས་གསུངས་ཏེ། ཞེས་སོགས་ལུང་དང་བཅས་ནས་སངས་རྒྱས་པར་གསུངས་སོ། ། གཞན་ཡང་གསང་སྔགས་ཀྱི་ལྟ་བ་དང་།
སྒོམ་པ། སྤྱོད་པ་ཐམས་ཅད་དངོས་པོ་སྟོབས་ཤུགས་ཀྱི་རིགས་པས་གྲུབ་བོ་ཞེས་ཁོ་བོའི་བླ་མ་རྡོ་རྗེ་འཆང་ཆེན་པོས་གསུངས་སོ་ཞེས་དང་། རྗེ་བཙུན་གྱི་ཞལ་ནས། མིང་གི་དོན་ལ་གྲོགས་དང་། མངོན་པར་རྟོགས་པ་ལྷའི་རྣལ་འབྱོར་དང་། དགོས་པས་ཕྱེ་ན་བརྒྱད་ཅེས་དང་། དེ་དག་ཀྱང་མངོན་པར་རྟོགས་པ་གཅིག་ཡིན་པས། སྤྱི་དོན་གཉིས་པ་ཆོ་ག་ལ་དྲུག་སྟེ་ཞེས་དང་། གང་ལྟར་ཡང་རུང་སྟེ། ཚིམ་པ་དྲུག་པར་ནི་ཐམས་ཅད་འདུས་པས་ན།
ཞེས་ལུང་དང་བཅས་ནས་མང་དུ་གསུངས་སོ། ། གལ་ཏེ་དེ་དག་བརྟན་པ་ཐོབ་པས་ཡིན་གྱི། ལས་དང་པོ་པས་མིན་ནོ་སྙམ་ན། སྔར་བཤད་པ་དེ་དག་གི་སྐབས་ལ་དཔྱད་པས་ཤེས་མོད། རྗེ་བཙུན་གྱི་ཞལ་ནས། ལས་དང་པོ་པས་ཇི་ལྟར་བསྲུང་བ། དྲོད་ཆུང་ཐོབ་ནས་ཇི་ལྟར་བསྲུང་བ། ཆེན་པོ་ཐོབ་ནས་ཇི་ལྟར་བསྲུང་བའོ། ། དང་པོ་ལ་སྲུང་ཚུལ་བསྟན་པ་དང་། ཉམས་ན་ཕྱིར་བཅོས་པའི་ཐབས་སོ། །
དང་པོ་སྲུང་བའི་དམ་ཚིག བཟའ་བའི་དམ་ཚིག་ཅེས་དང་། བཟའ་བའི་དམ་ཚིག་ལ་རྒྱུན་དང་། ཞར་གྱི་བཟའ་བའི་དམ་ཚིག ཁྱད་པར་གྱི་བཟའ་བའི་དམ་ཚིག་ནི་ཚོགས་འཁོར་ཏེ། དེ་ལ་གཉིས། མིང་གི་དོན་དང་། ཆོ་གའོ་ཞེས་སོ། ། དེ་ལྟ་བས་ན་ས་སྐྱ་པའི་སྙན་བརྒྱུད་འཛིན་བཞིན་དུ་རང་དགར་སྨྲས་པས་སྙན་བརྒྱུད་མ་སྒྲིབ་པར་གོང་མའི་དགོངས་པ་སྐོང་བ་ལ་བརྩོན་པར་གྱིས་ཤིག ཆོས་ཀྱི་རྒྱལ་པོ་འཕགས་པའི་ཞལ་ནས་ཀྱང་།
འདི་འདྲ་དམན་པ་ཐམས་ཅད་ཀྱི། ། ཡུལ་ལས་ཤིན་ཏུ་འདས་པ་སྟེ། ། བདེ་བས་བྱང་ཆུབ་སྒྲུབ་བྱེད་པ། ། དེ་འདྲ་རྒྱུད་ཀྱི་སྙིང་པོ་ཡིན། ། ཞེས་དང་། དབང་ཐོབ་ཅིང་དམ་ཚིག་སྡོམ་པར་ལྡན་པ་རྣམས་ཚོགས་ལ་ཞེས། རབ་ཏུ་མྱོས་པའི་ཆང་མི་བཏུང་། ཆགས་སྡང་གི་གཏམ་མི་བྱ། ཁ་དྲག་དང་རྩོད་པ་མི་བྱེད་ཅེས་གསུངས་ན། སྦྱང་རྟོགས་སྦར་གསུམ་ནུས་པའི་རྣལ་འབྱོར་པ་ལ།
བསླབ་བྱ་དེ་འདྲ་བ་ཅི་དགོས་ཏེ། ཁྱད་པར་གྱི་དམ་ཚིག་སྣུབ་པར་བྱེད་པའི་ཐན་སྐད་ཡིན་ནོ། ། གཞན་ཡང་ལམ་འདིར་ཞུགས་པའི་རབ་བྱུང་སོགས་ཀྱིས་འདི་ནས་བཤད་པའི་ཚོགས་ཀྱི་འཁོར་ལོ་བྱ་རུང་བ་ཡིན་ཏེ། འདི་ནས་གསུངས་པའི་རྣལ་འབྱོར་པ་ཡིན་པའི་ཕྱིར། སྨྲས་པ། སྙན་བརྒྱུད་ནམ་མཁའི་ནོར་བུ་འདི། ། རང་བཟོའི་སྤྲིན་གྱིས་མ་སྒྲིབ་པར། ། རྣམ་དཔྱོད་བློ་གྲོས་པདྨོའི་ཚལ། ། འོད་ཟེར་རྒྱས་པས་ཕྱེ་ཞིག་ཨང་། ། ཚིག་ཙམ་བཀླགས་པས་མི་འཁྲོལ་ཞིང་།
ཁྲོལ་ཡང་དེ་ཡི་ལག་ལེན་མེད། ། ལག་ལེན་ཤེས་ཀྱང་བརྒྱུད་པས་དབེན། ། བརྒྱུད་ལྡན་བླ་མ་སྟེན་ཅིག་ཨང་། ། གྲུབ་པའི་མཐའ་ལ་ཆགས་སྡང་ཞིང་། ། རང་བཟོའི་ཚིག་གིས་མཁས་རློམ་ནས། ། མངོན་པའི་ང་རྒྱལ་ཆེར་འཛིན་ན། ། བརྒྱུད་པའི་བྱིན་རླབས་མེད་དོ་ཨང་། ། དེ་ལྟར་བརྒལ་ཞིང་བརྟགས་ལ་ཆགས་སྡང་དབང་གིས་ནོངས་པར་གྱུར་སྙམ་བདག་ལ་མེད། ། བླ་མའི་དྲིན་ལས་རང་གི་བློ་གྲོས་ཅུང་ཟད་ཁ་ཕྱེ་རྒྱས་ཕྱིར་འདི་བྲིས་མོད། ། གཟུར་གནས་བློ་ལྡན་སྐྱེ་བོ་མ་མཐོང་དེ་ཕྱིར་གཞན་ལ་ཕན་སྙམ་བདག་ལ་མེད། །
འགལ་འཁྲུལ་མཆིས་དང་ནོངས་པའི་ཚིག་ཤོར་མཁས་དང་ཕྱོགས་སྔ་སྨྲ་ལ་བཟོད་པར་གསོལ། ། ཞེས་པ་འདི་ནི་རྗེ་བཙུན་སྒྱི་ཆུ་བ་ཆེན་པོ་ལྷའི་མཚན་ཅན་དང་། མང་ཐོས་རབ་གསལ་གྱི་ཞབས་ཀྱི་པད་རྡུལ་ལ་ཡན་ལག་མཆོག་གིས་གཏུགས་པའི་ཕྱོགས་ཀྱི་སློབ་མ་རབ་ཏུ་མང་པོའི་ཐ་ཆུང་བུདྡྷ་ཤྲཱིས། རྣལ་འབྱོར་གྱི་དབང་ཕྱུག་གཙང་བྱམས་པ་རྡོ་རྗེ་རྒྱལ་མཚན་སྐུ་འཁྲུངས་ནས་ལོ་བརྒྱ་ཕྲག་གཅིག་དང་བཅུ་ཕྲག་བརྒྱད་འདས་པ། ཤིང་མོ་སྦྲུལ་གྱི་ལོ་སྟོན་ཟླ་ར་བའི་ཉེར་བཞི་ལ་མཁས་གྲུབ་ཀྱི་བསྟི་གནས་གདན་ས་ཆེན་པོ་དཔལ་དགེ་ཆུ་དགེས་པ་རྡོ་རྗེའི་ཆོས་གྲྭ་ཆེན་པོར་མདོར་བསྡུས་པ་འདིས་སེམས་ཅན་ཐམས་ཅད་ཀྱི་མ་རིག་པའི་མུན་པ་སངས་ནས། ཡང་དག་པའི་ཡེ་ཤེས་ཀྱི་སྣང་བ་རྒྱས་ཏེ། འཇིག་རྟེན་དུ་བདེ་སྐྱིད་ཀྱི་དཔལ་ཕུན་སུམ་ཚོགས་པ་འབར་བར་གྱུར་ཅིག ཅེས་པ་དེ་རྣམས་ཀྱིས་རྫོང་ལུགས་ཀྱི་མཁས་པ་དག་གི་ལེགས་བཤད་ལས་འབྱུང་ཚུལ་བསྟན་ཟིན་ཏོ།། །། འདིར་སྨྲས་པ། སེམས་བསྐྱེད་བརྒྱུད་པ་རྗེས་འཛིན་གྲངས་ངེས་སོགས། །
དོན་ཚན་བརྒྱད་ཀྱི་འདྲ་མིན་གྲུབ་མཐའི་སྲོལ། ། མཁས་དབང་སོ་སོའི་ལུང་རིགས་ཀྱིས་བསྒྲུབས་པ། ། འདི་འདྲ་མཐོང་ཚེ་དཔྱོད་ལྡན་ཡིད་རབ་འཕྲོག ། བར་སྐབས་ཀྱི་ཚིགས་སུ་བཅད་པའོ། ། ད་ནི་སྤྱི་དོན་གསུམ་པ་ཚོགས་ཀྱི་འཁོར་ལོའི་མཐའ་དཔྱད་དང་། ཞར་ལས་འོངས་པའི་ལེགས་བཤད་ཀྱི་ཆ་འགའ་ཞིག་བསྟན་པ་ལ་གཉིས་ཏེ། ཚོགས་ཀྱི་འཁོར་ལོའི་མཐའ་དཔྱད་བཤད་པ་དང་། ཞར་ལས་འོངས་བའི་ལེགས་བཤད་ཀྱི་ཆ་འགའ་ཞིག་བསྟན་པའོ། ། དང་པོ་ནི། ཕྱི་རབས་བྱོན་པའི་ས་སྐྱ་པའི་བསྟན་འཛིན་མཁས་པའི་དབང་པོ་བྱམས་པ་རབ་བརྟན་གྱི་གསུང་བཞིན།
རྗེ་བཙུན་དེ་ཉིད་ཀྱི་དངོས་ཀྱི་སློབ་མ་རྣམ་དཔྱོད་ཀྱི་བློ་མིག་རབ་ཏུ་གསལ་བ་གང་གིས་བཀོད་པའི་རྗེ་བཙུན་ས་སྐྱ་པའི་ཚོགས་ཀྱི་འཁོར་ལོའི་དགག་ལན་ལོག་རྟོག་བྲག་རི་འཇོམས་པའི་རྡོ་རྗེ་ཞེས་བྱ་བ་ལས་འདི་ལྟར་འབྱུང་སྟེ། ཨོཾ་སྭསྟི་སིདྡྷཾ། དུས་གསུམ་གྱི་རྒྱལ་བ་ཐམས་ཅད་འདུས་པའི་ངོ་བོ་རྗེ་བཙུན་དཔལ་ལྡན་བླ་མ་དམ་པའི་ཞབས་ལ་གུས་པས་ཕྱག་འཚལ་ཞིང་སྐྱབས་སུ་མཆིའོ། ། བརྩེ་བ་ཆེན་པོས་རྗེས་སུ་གཟུང་དུ་གསོལ། འདིར་རྡོ་རྗེ་གདན་པ་ཆེན་པོ་ཀུན་དགའ་རྣམ་རྒྱལ་བ་དེ་ཉིད་ཀྱི་རང་ཉིད་ལྟ་བ་དང་སྤྱོད་པ་མཐོན་པོར་ཕྱིན་པའི་སྤྱོད་པ་དང་ཕྱག་ལེན་རྣམས་རྗེས་འཇུག་གི་སྐྱེ་བོ་ལས་དང་པོ་པ་རྣམས་ལ་ཡང་དེ་བཞིན་དུ་སྟོན་པར་མཛད་ཅིང་། ཁྱད་པར་དུ་ཡང་ཚོགས་ཀྱི་འཁོར་ལོའི་ཚུལ་ལུང་དང་རིགས་པ་དུ་མའི་སྒོ་ནས་དགག་བསྒྲུབ་ཀྱི་རྣམ་གཞག་མང་དུ་སྟོན་པ་ཚོགས་ཀྱི་འཁོར་ལོའི་རྣམ་གཞག་གྲུབ་པའི་དགའ་སྟོན་ཞེས་བྱ་བ་མཛད་འདུག་པ་ལ་བརྟེན་ནས་རྗེས་འཇུག་གི་སྐྱེ་བོ་རྟོག་སྤྱོད་ཀྱི་བློ་གྲོས་ཀྱིས་རྒྱུད་དབེན་ཞིང་ཕྱོགས་འཛིན་ཕྲག་དོག་གི་དྲི་མས་རྒྱུད་དཀྲུགས་པ་རྣམས་ཀྱིས་ཀྱང་། མཆོག་འཛིན་གྱི་ལྟ་བས་ཀུན་ནས་བླངས་ཏེ་རི་བོང་ཅལ་གྱི་རྗེས་སུ་འབྲང་བ་ལྟར་གཞན་གྱི་གྲུབ་མཐའ་དང་ཕྱག་ལེན་རྣམ་པར་དག་པ་རྣམས་ཁྱད་དུ་བསད་དེ་སྐྱེས་བུ་དམ་པ་རྣམས་ལ་ཞེ་སྡང་བར་བྱེད་པ་ནི་སྡིག་པའི་ཁུར་ལྕི་ཞིང་བསྟན་པ་ལ་གནོད་པར་བསམ་སྟེ། འདིར་གཟུ་བོར་གནས་པའི་བློས་དཔྱད་པའི་སྒོ་ནས་འཐད་པ་དང་མི་འཐད་པའི་ཆ་རང་གི་རྣམ་རྟོག་ལ་ཤར་བ་རགས་རིམ་ཙམ་ཡི་གེར་བྲི་བར་བྱའོ། ། འདི་ལ་དགག་པ་མདོར་བསྟན་གྱི་ལན་བཤད་པ་དང་། དགག་པ་རྒྱས་བཤད་ཀྱི་ལན་བཤད་པ་གཉིས།
དང་པོ་ལ་དགག་པའི་ལུང་དྲངས་པ་དང་། དེའི་ལན་བཤད་པ་གཉིས། དང་པོ་ནི། རྡོ་རྗེ་གདན་པ་ཆེན་པོ་དེ་ཉིད་ཀྱིས་མཛད་པའི་ཚོགས་ཀྱི་འཁོར་ལོའི་རྣམ་གཞག་གྲུབ་པའི་དགའ་སྟོན་ཞེས་བྱ་བ་ལས། ཚོགས་ཀྱི་འཁོར་ལོ་བསྟེན་དགོས་པ། མ་བསྟེན་པའི་ཉེས་དམིགས། བསྟེན་ཚུལ་དངོས་དང་གསུམ་དུ་མཛད་ནས། གསུམ་པ་བསྟེན་ཚུལ་དངོས་ལ། བསྟེན་ཚུལ་ལ་ལོག་པར་རྟོག་པ་དགག་པ། ཡང་དག་པའི་བརྟེན་ཚུལ་བཤད་པ།
དོན་བསྡུས་ཏེ་བསྟན་པ་གསུམ་གྱི། དང་པོ་ལ་མདོར་བསྟན་རྒྱས་བཤད་གཉིས་ཀྱི། དང་པོ་ནི། དིང་སང་གི་དུས་འདིར་རྡོ་རྗེ་སློབ་དཔོན་རྫས་ལ་རྐམ་པ་དང་། ལོངས་སྤྱོད་ལ་ཆགས་པ་འགས། རང་གི་རྙེད་བཀུར་གྱི་ཆེད་དུ་སྣོད་ཀྱི་སྐྱོན་ཡོན་མ་བརྟགས་པ་ཐེག་པ་ཆེས་དམན་པའི་རིགས་ཅན་ལ་དབང་བཞི་བསྐུར་ཏེ། ཟབ་མོའི་གནས་རྣམས་བསྟན་པ་ལས། ཕྱིས་དེ་དག་རང་གི་གོམས་པའི་བློས་བརྟགས་པ་ན་ཉམས་ལེན་དམན་པ་ཉིད་མཆོག་ཏུ་མཐོང་སྟེ། གོང་མ་རྣམས་དེའི་ཕྱོགས་སུ་མ་སྨོན་པར་བྱེད་པ། དཔེར་ན་ཚོགས་ཀྱི་འཁོར་ལོ་བསྟེན་དུ་རུང་མི་རུང་སོ་ཐར་གྱི་འདུལ་བའི་ངོས་ནས་འཇོག་པ་བཞིན་ནོ། །
དེས་ནི་འདོད་ཡོན་བསྟེན་པ་ལམ་དུ་བྱེད་པ་རྡོ་རྗེ་ཐེག་པ་ལས། འདོད་ཡོན་སྤོང་བ་ལམ་དུ་བྱེད་པ་ཐེག་པ་གཞན་ཁྱད་དུ་འཕགས་པ་རང་དོན་གྱི་འདོད་པས་གང་ཟག་དེ་ནི་སྔགས་ལམ་སྤངས་པའི་སྔགས་པ་སྟེ་ནོར་གྱིས་འཕོངས་པའི་ཕྱུག་པོ་བཞིན་ནོ། །

དེས་ན་དེ་ལྟ་བུ་རྗེས་འབྲང་དང་བཅས་པས་ལྟ་བ་ཚོགས་ཀྱི་འཁོར་ལོ་ཉིད་སྔགས་པ་ངན་འགྲོར་འཇུག་པའི་སྒོར་བསམ་པ་ནི། ལྟུང་བ་ཅན་རྣམས་ལྟུང་མེད་དུ་བསྒོམ་ཞིང་། ལྟུང་མེད་རྣམས་ལྟུང་བ་ལ་སྦྱོར་བའི་རྒྱུ་མཐར་ཐུག་པ་ཡིན་ལ། དེས་ན་གོང་གི་ཕན་ཡོན་ཉེས་དམིགས་བཤད་པ་རྣམས་ཀྱིས་བླང་དོར་ཕྱིན་ཅི་ལོག་ཏུ་འགྱུར་བས་ཕྱོགས་དེ་ལ་རིམས་ནད་བཞིན་དུ་འཛེམ་པར་བྱའོ། ། ཞེས་བྱ་བ་བྲིས་སོ། ། གཉིས་པ་དེའི་ལན་བཤད་པ་ནི། འདི་དག་ནི་ཕྱོགས་སྔའི་ནམ་མ་ལང་པར་དགག་པའི་ཉི་མ་ཤར་བ་ཞེས་པའམ། ཕྱོགས་སྔ་གཞི་མེད་ལ་སྨྱོན་གཏམ་གདུང་བའི་ངལ་བ་འབའ་ཞིག་ཏུ་ཟད་དེ། འདི་ལྟར་དེ་ཉིད་དུ་ཚོགས་ཀྱི་འཁོར་ལོ་བསྟེན་དུ་རུང་མི་རུང་སོ་ཐར་གྱི་འདུལ་བའི་ངོས་ནས་འཇོག་པ་བཞིན་ནོ། ། ཞེས་པ་འདི་ཡང་སྨྱོན་གཏམ་དུ་སྣང་སྟེ། ཚོགས་ཀྱི་འཁོར་ལོ་ཙམ་གྱི་རྫས་སུ་བསྟེན་དུ་རུང་མི་རུང་སོ་ཐར་འདུལ་བའི་ངོས་ནས་འཇོག་པར་ཁས་ལེན་པ་མེད་པའི་ཕྱིར།
འོན་ཀྱང་གང་ཟག་གི་རིགས་ལ་ལྟོས་པའི་དབྱེ་བ་ཡོད་དེ། སྡོམ་བརྩོན་རྡོ་རྗེ་འཛིན་རྣམས་ཀྱི་ལུགས་དང་། དེ་ལས་གཞན་པའི་རྣལ་འབྱོར་རྣམས་ཀྱི་ཚོགས་ཀྱི་འཁོར་ལོའི་དབྱེ་བ་རྗེ་བཙུན་ས་པཎ་གྱིས་གསུངས་པ་ལྟར་ངེད་ཀྱི་བླ་མ་རྣམས་ཀྱང་བཞེད་པའི་ཕྱིར། འདི་ཙམ་གྱིས་ཚོགས་ཀྱི་འཁོར་ལོ་ཐམས་ཅད་སོ་ཐར་འདུལ་བའི་ངོས་ནས་འཇོག་གོ་ཞེས་སྙོན་ཀྱང་། ཚོགས་འཁོར་སོ་ཐར་གྱི་བསླབ་བྱ་དང་བསྟུན་ནས་འཇོག་ཅེས་ཁས་ལེན་དགོས་པར་འགྱུར་ཏེ། ཉིད་ཀྱི་ལུང་དེ་ཉིད་དུ་ས་པཎ་གྱི་གསུང་དང་འགལ་བའི་རྩོད་སྤོང་གི་སྐབས་སུ། འདི་ཉིད་ནི་སོ་ཐར་ལ་བསྟུན་པ་ཆེ་ཆུང་གི་སྒོ་ནས་བཞག་སྟེ་ཞེས་བྲིས་པའི་ཕྱིར། གཞན་ཡང་ཁྱེད་རང་རྣམས་རྡོ་རྗེ་ཐེག་པ་བ་ཡིན་པའི་རྒྱུ་མཚན་གྱིས་ཉམས་ཀྱི་བསླབ་པ་དང་བསྟུན་མི་དགོས་ན་ཁྱེད་རྣམས་ཐམས་ཅད་ཧེ་རུ་ཀའི་ཆས་ལ་སོགས་པ་རྡོ་རྗེ་ཐེག་པའི་ཆ་ལུགས་ཉིད་མི་བྱེད་པར་རབ་ཏུ་བྱུང་བའི་ཆ་ལུགས་བཟུང་ནས་ཅི་ཞིག་བགྱིད་ལེགས་པར་སོམས་ཤིག ཡང་ལུགས་དེ་ཉིད་དུ། སྣོད་ཀྱི་སྐྱོན་ཡོན་མ་བརྟགས་པར་ཐེག་པ་ཆེས་དམན་པའི་རིགས་ཅན་ལ་དབང་བཞི་བསྐུར་ཏེ་ཟབ་མོའི་གནས་རྣམས་བསྟན་པ་ལས།
ཞེས་པ་འདི་ཡང་རྡོ་རྗེ་ཐེག་པར་མ་ཟད་དམ་པའི་ཆོས་སྟོན་པ་ཐམས་ཅད་ལ་སྣོད་ཀྱི་སྐྱོན་ཡོན་བརྟག་དགོས་པ་ཤིན་ཏུ་ཡིན་ཀྱང་། ཁྱེད་ཀྱི་ལུགས་ལྟར་ན་གངས་ཁྲོད་ཀྱི་སྐྱེ་བོ་ཐམས་ཅད་རྡོ་རྗེ་ཐེག་པའི་སྣོད་ལྡན་དུ་གཟིགས་པར་སེམས་ཏེ། གསང་སྔགས་ཀྱི་ཐུན་མོང་མ་ཡིན་པའི་ཕྱག་ལེན་དང་། སྔགས་དང་ཕྱག་རྒྱ་དང་། གར་ལ་སོགས་པ་སྣོད་མིན་ལ་གསང་དགོས་པ་རྣམས་སྐྱེ་བོ་ཐམས་ཅད་འདུས་པའི་སར་འཇིག་རྟེན་པའི་གླུ་གར་དང་ཁྱད་མེད་ཀྱི་ཚུལ་དུ་མཛད་པར་སྣང་བས་སོ། ། ཡང་དེ་ཉིད་དུ་དེ་ནི་འདོད་ཡོན་བསྟེན་པ་ལམ་དུ་བྱེད་པ་རྡོ་རྗེ་ཐེག་པ་ལས་འདོད་ཡོན་སྤོང་བ་ལམ་དུ་བྱེད་པ་ཐེག་པ་གཞན་ཁྱད་པར་དུ་འཕགས་པར་ཡང་དོན་གྱིས་འདོད་པས་ཞེས་བྲིས་པ་ཡང་སྨྱོན་གཏམ་ཡིན་ཏེ། གང་ཟག་གི་རིགས་མ་ཕྱེ་བ་སྤྱི་བཏང་ཙམ་ནས་དེ་ལྟར་འདོད་པ་པོ་སུ་ཡང་མེད་པའི་ཕྱིར། གང་ཟག་གི་རིགས་ལ་ལྟོས་ན་རྡོ་རྗེ་ཐེག་པ་ཉིད་ཁྱད་པར་འཕགས་པའི་ངེས་པ་མེད་དེ། ཐེག་པ་དམན་པའི་རིགས་ཅན་རྣམས་ལ་ཐེག་དམན་གྱི་ཆོས་ཁོ་ན་ཟབ་པ་སོགས་རང་རང་གི་སྐལ་བ་དང་འཚམས་པའི་ཆོས་དེ་ཁྱད་པར་དུ་འཕགས་པའི་ཕྱིར། ནད་དང་སྨན་གྱི་དཔེ་དང་མཚུངས་པའི་ཕྱིར་ཏེ།
ཀླུ་སྒྲུབ་ཀྱིས། ཇི་ལྟར་ནད་པ་ན་བ་ལ། ། སྨན་པས་སྨན་ནི་གཏོང་བ་ལྟར། ། དེ་བཞིན་སངས་རྒྱས་སེམས་ཅན་ལ། ། ཇི་ཙམ་བཟོད་པའི་ཆོས་བསྟན་ཏོ། ། ཞེས་གསུངས་པའི་ཕྱིར། དེ་ལ་གཞན་དུ་ན་རྫོགས་པའི་སངས་རྒྱས་ཀྱིས་ཀྱང་ཆོས་ཀྱི་རྣམ་གྲངས་མང་དུ་གསུངས་ནས་ཅི་ཞིག་བྱེད། རྡོ་རྗེ་ཐེག་པ་ཁོ་ན་ཅིའི་ཕྱིར་མི་གསུངས། ཡང་ལུང་དེ་ཉིད་དུ། དེ་ལྟ་བུ་རྗེས་འབྲང་དང་བཅས་པས་ལྟ་བ་ཚོགས་ཀྱི་འཁོར་ལོ་ཉིད་སྔགས་པ་ངན་འགྲོར་འཇུག་པའི་སྒོར་བསམ་པ་ནི་ཞེས་སོགས་ཀྱང་སྔ་མ་དང་མཚུངས་ཏེ།
དེ་ལྟར་འདོད་མཁན་སུ་ཡང་མེད་པའི་ཕྱིར་རོ། ། གལ་ཏེ་ཁོ་ན་རེ། དེ་ལྟར་ངོར་པ་ཁྱོད་ཀྱིས་འདོད་དེ། སྡོམ་བརྩོན་རྣམས་ཀྱི་ཚོགས་འཁོར་གྱི་སྐབས་སུ་ཤ་ཆང་སོགས་ལ་ལོངས་སྤྱོད་པའི་དབང་གིས་ལྟུང་བས་གོས་ཏེ་ངན་སོང་དུ་སྐྱེ་བ་ཡོད་པར་ཁས་བླངས་པས་སོ་ཞེ་ན། འོ་ན་སྔགས་ཀྱི་དབང་བསྐུར་བ་ཡང་སྔགས་པ་ངན་སོང་དུ་སྐྱེ་བའི་སྒོ་ཡིན་པར་ཐལ། དབང་བསྐུར་བ་ལ་བརྟེན་ནས་སྔགས་སྡོམ་ཐོབ་པའི་གང་ཟག་རྩ་ལྟུང་གི་དབང་གིས་ངན་སོང་དུ་སྐྱེ་བ་ཡོད་པའི་ཕྱིར། དེ་སོགས་མཐའ་ཡས་པ་སྤྲོ་བར་བྱའོ། ། དེས་ན་ཚོགས་ཀྱི་འཁོར་ལོ་ལ་སོགས་པའི་སྐབས་རྣམས་སུ་སྤྱོད་པ་ཞིབ་མོར་བྱེད་པ་རྣམས་ལྟུང་བ་ཅན་རྣམས་ལྟུང་མེད་དུ་རློམ་ཞིང་། ལྟུང་མེད་རྣམས་ལྟུང་བ་ལ་སྦྱོར་བའི་རྒྱུ་མཐར་ཐུག་ཡིན་ནམ། གསང་སྔགས་ལ་ཁ་བཏགས་ནས་སྤྱོད་པ་ལ་ཆོལ་པོར་བྱེད་པ་རྣམས།
རྩིང་སྤྱོད་ལ་ཞིབ་སྤྱོད་དུ་རློམ་ཞིང་། ཞིབ་སྤྱོད་དྭང་དུ་ལེན་པ་རྣམས་རྩིང་སྤྱོད་ལ་སྦྱོར་བའི་རྒྱུ་མཐར་ཐུག་པ་ཡིན། ཤེས་ལྡན་གཟུ་བོར་གནས་པ་རྣམས་ཀྱིས་དཔྱད་འཚལ་ལོ། ། གཉིས་པ་རྒྱས་པར་དགག་པའི་ལན་བཤད་པ་ལ། དགག་པའི་ལུང་དྲངས་པ་དང་། དེའི་ལན་བཤད་པ་གཉིས། དང་པོ་ནི། ལུང་དེ་ཉིད་ལས། གཉིས་པ་རྒྱས་པར་དགག་པ་ལ། དངོས་དང་རྩོད་པ་སྤོང་བ་གཉིས།
དང་པོ་ནི། འདིར་གཙོ་བོར་དགག་བྱ་ནི། ངོར་པའི་ངན་རྟོག་སྟེ། འདི་བཀག་པས་གཞན་ཁེགས་པར་འགྱུར་བ་དང་། ས་སྐྱ་པའི་བསྟན་པའི་དྲི་མ་ཡང་བྱང་བར་འགྱུར་བས་སོ། ། འོན་ཀྱང་དེའི་ཡང་རྩ་བར་འགྱུར་ཞིང་། ཁྱད་པར་གྱི་ཆོས་ཀྱང་འདི་སྐད་ཅེས་ཐོས་ཏེ། གདོན་གྱིས་བྱིན་གྱིས་བརླབས་པ་དག་ན་རེ། ཕྱི་དྲོ་ཤ་ཆང་དང་བཅས་པའི་ཚོགས་འཁོར་བྱས་ན་འདུལ་བ་དང་འགལ་བར་འགྱུར་བས་སྔ་དྲོ་བྱའོ་ཟེར་མོད། རབ་ཏུ་བྱུང་བས་གྱ་ཚོམ་དུ་གཏན་བཟར་མི་རུང་བའི་ཤ་དུས་རྟག་ཏུ་བཟར་རུང་བ་ཁྱོད་ཀྱིས་སྒྲུབས་ཤིག
དེ་ལ་སོགས་པ་འགའ་ཚོགས་འཁོར་གྱི་ཚེ་ཕྱི་དྲོ་རུང་བར་ཁོ་བོས་བསྒྲུབ་བོ་ཞེས་ཐུན་མོང་མ་ཡིན་པར་དང་པོར་བཀག་ནས་གཞན་རྣམས་ཐུན་མོང་དུ་འགོག་པར་འགྱུར་རོ། ། དེ་ལ་ཀུན་བཟང་རྣམ་རོལ་ལས་འབྱུང་བ་དང་། གསང་བ་ཀུན་རྒྱལ་ལས་འབྱུང་བ་དགག་པ་གཉིས། དང་པོ་ལ་འདོད་པ་བརྗོད་པ་དང་། དེ་དགག་པ་གཉིས་ཀྱི། དང་པོ་ནི། དེ་ཉིད་དུ། གང་ཟག་མཆོད་པའི་ཡོ་བྱད་ལ་རྣལ་འབྱོར་པ་ནུས་ལྡན་དང་། རབ་ཏུ་བྱུང་བ་མཆོད་པའི་རྫས་གཉིས་ཀྱི། དང་པོ་ནི་ཞེས་པ་ནས་ཐར་པ་དོན་དུ་གཉེར་བའི་སྒྲུབ་པ་པོ་རྣམས་ཀྱིས་ཕྱི་རོལ་པའི་མཆོད་སྦྱིན་དང་ཚུལ་མཚུངས་པར་ཤ་ཆང་ཁོ་ན་ལ་ལོངས་སྤྱོད་པ་འཇིག་རྟེན་པའི་དགའ་སྟོན་ལ་ཚོགས་ཀྱི་འཁོར་ལོར་མིང་གདགས་པར་མི་བྱའོ་ཞེས་ཟེར་རོ་ཞེས་ཕྱོགས་སྔར་བཀོད་ནས།
གཉིས་པ་དེ་དགག་པ་ལ། ལུང་ལ་དཔྱད་དེ་དགག་པ་དང་། རིགས་པས་བརྟགས་ནས་དགག་པ་གཉིས་ཀྱི། དང་པོ་ལ་རྗེ་བཙུན་ཡབ་སྲས་ཀྱི་གཞུང་དང་འགལ་བས་དགག རང་གིས་དྲངས་པའི་ལུང་གི་དོན་མ་ཡིན་པས་དགག རང་ཚིག་ནང་འགལ་བས་དགག་པ་དང་གསུམ་གྱི། དང་པོ་ནི། དེ་སྐད་སྨྲ་བ་པོའི་དོན་གྱི་སྙིང་པོ་ནི། སྤྱིར་འཇིག་རྟེན་པའི་ཟས་ལ་ཚོགས་ཀྱི་འཁོར་ལོར་གདགས་སུ་མི་རུང་ཞིང་། ཁྱད་པར་ཤ་ཆང་རབ་ཏུ་བྱུང་བས་ཚོགས་ཀྱི་འཁོར་ལོར་བསྟེན་པར་གཏན་མི་རིགས་ཞེས་པར་སྣང་བ་ཆེས་ཤིན་ཏུ་མི་འཐད་དེ་ཞེས་པ་ནས།
དེ་བས་ན་ཁྱོད་ལ་ཚོགས་འཁོར་གྱི་རྫས་མེད་པར་འགྱུར་ཏེ། འཇིག་རྟེན་པས་བཟར་རུང་བ་ཤ་ལྔ་དང་བདུད་རྩི་སོགས་ཚོགས་འཁོར་གྱི་རྒྱུར་མི་རུང་ཞིང་། འཇིག་རྟེན་པས་བཟའ་བཏུང་ཡང་མི་རུང་བས་སོ། ། དེ་གཉིས་ནི་ཁས་བླངས་པས་སོ། ། འོན་ཏེ་བུ་རམ་དང་ཞུན་མར་སོགས་ཡོད་དོ་ཞེ་ན། དེ་ཡང་འཇིག་རྟེན་པའི་དགའ་སྟོན་ཡིན་པས་ཚོགས་འཁོར་དུ་མི་རུང་དགོས་ལ། དེ་འདོད་ན་དེ་ཉིད་རང་གི་དེ་དེའི་རྒྱུར་ཁས་བླངས་པ་དང་ཡང་དངོས་སུ་འགལ་ལོ། ། དེར་མ་ཟད་འཇིག་རྟེན་པའི་དགའ་སྟོན་ཚོགས་འཁོར་གྱི་རྒྱུར་མི་རུང་ན། བླ་མེད་པའི་ཁ་ཟས་ཀྱི་རྣལ་འབྱོར་ཐམས་ཅད་འདོར་དགོས་པས་རྨོང་པ་དག་རྡོ་རྗེ་ཐེག་པ་ལ་རྨ་མ་འབྱིན་པར་མི་སྨྲ་བའི་བརྟུལ་ཞུགས་ལོངས་ཤིག་རང་གཞན་ལ་གནོད་པར་མི་འགྱུར་རོ་ཞེས་པའི་བར་དང་། དེ་བས་ན་རྗེ་བཙུན་རིན་པོ་ཆེ་གྲགས་པ་རྒྱལ་མཚན་ཞབས་ཡང་དག་པའི་དགེ་བའི་བཤེས་གཉེན་དུ་བྱེད་ན།
སྨྲ་ངན་འདིའི་འགྲོ་བ་ནི་ཅིར་འགྱུར། གཞན་དུ་དམ་ཚིག་ལས་ཉམས་ན། ། ཉམས་པ་བདུད་ཀྱིས་གཟུང་བར་འགྱུར། ། དེ་བས་སྡུག་བསྔལ་མྱོང་འགྱུར་ཏེ། ། ཐུར་དུ་བལྟས་ཏེ་དམྱལ་བར་འགྲོ། ། ཞེས་པའི་དོན་རྟོགས་པར་བྱའོ། ། ཞེས་པ་ནས། དེ་ལྟར་ས་སྐྱ་པ་དང་རྒྱབ་འགལ་བའི་ཚོགས་འཁོར་འདི་ནི་འབྱུང་པོས་བྱིན་གྱིས་བརླབས་པ་དག་གི་རྗེས་འབྲང་ཡིན་པར་ཡང་ངོ་ཤེས་དགོས་སོ། ། ཞེས་པའི་བར་དང་། དེ་བས་ཀྱང་ཉེས་པ་ཆེར་ཡོད་དེ།
དབང་གསུམ་པའི་དུས་ཀྱི་རིག་མ་སྦྱིན་ནས་ཆགས་པའི་གཏམ་སྨྲ་བ་ཐམས་ཅད་ལས། དགེ་སློང་རྡོ་རྗེ་སློབ་དཔོན་ལ་ལྷག་མར་འགྱུར་ཞིང་། ས་ཆོག་གི་དུས་ཀྱི་ང་རྒྱལ་འཛིན་པ་ན། ང་ནི་སངས་རྒྱས་རྒྱལ་པོ་ཆེ། ། ཞེས་སོགས་དང་། དེ་ལ་ཡུལ་གྱི་ཡན་ལག་མ་ཚང་དུ་ཆུག་ཀྱང་། དམ་ལ་བཞག་པ་ན་ཁྱོད་ཀྱི་རྡོ་རྗེ་འཆང་ང་ཡིན་གྱི། ཞེས་སོགས་དུ་མར་འབྱུང་བ་རྣམས་ལས་ཕམ་པར་འགྱུར་དགོས་ན། ཚོགས་འཁོར་ལས་འཇིགས་པ་དབང་བསྐུར་བ་ཡང་འགག་དགོས་སོ། ། དེ་བས་ཁྱོད་ཀྱི་ལུགས་ལ་དཀྱིལ་འཁོར་གྱི་ཆོ་ག་གཅིག་ལྟ་བུ་ལ་ཡང་རབ་ཏུ་བྱུང་བ་དང་།
ཁྱིམ་པའི་ཕྱོགས་སོ་སོར་འབྱེད་དགོས་ཤིང་མདོར་ན་དིང་སང་གི་སློབ་མ་བླུན་པོ་ཆོས་དང་ཆོས་མ་ཡིན་པ་རྣམ་པར་མི་དཔྱོད་པར། སྤྱིར་གྲགས་པའི་རྗེས་སུ་འབྲངས་ཤིང་ཞེས་པ་ནས། ད་དུང་ཡང་ད་ལྟ་ཀྱཻ་རྡོ་རྗེ་ལ་སོགས་པ་འདི་རྣམས་ཁྱིམ་པའི་ཕྱོགས་ཀྱི་ཡིན་གྱི་རབ་ཏུ་བྱུང་བས་ནི་ཐུབ་པ་ཆེན་པོ་ཉིད་ཉན་ཐོས་ཀྱི་འཁོར་གྱིས་བསྐོར་ནས་ཀུན་དགའ་ར་བ་ན་བཞུགས་པ་ལ་མཆོད་པའི་ཡོ་བྱད་ཀྱང་འབྲས་ཆན་དང་། ལ་དུ་སོགས་དང་། སྣོད་ཀྱང་ལྷུང་བཟེད་དང་། བྱ་མ་བུམ་དང་། རོལ་མོའི་དུས་སུའང་གཎྜི་རྡུང་། ཆས་སུ་འཇུག་པ་ནའང་སྣམ་སྦྱར་འབའ་ཞིག་གྱོན་པ་ལ་སོགས་པ་ཁོ་ན་དགོས་ཀྱི། དེ་ལས་གཞན་གྱིས་མི་རུང་ངོ་ཞེས་གྱིས་ལ་ཆོ་གའི་རྣམ་གཞག་རྩོམས་ཤིག་དང་། ཆོས་ལ་མི་རྟོན་གང་ཟག་ལ་རྟོན་པའི་དུས་འདིར་ཆེས་དད་པས་འདི་བས་ཀྱང་ཕྱོགས་སུ་ལྷུང་བའི་གདུལ་བྱ་ཆེན་པོ་མི་འབྱུང་རེ་སྐན་ཞེས་པའི་བར་ལ་སོགས་པ་སྐུར་འདེབས་དང་དགག་པ་མང་དུ་བྱེད་དོ། །
གཉིས་པ་དེའི་ལན་བཤད་པ་ལ། དགག་པ་དེ་ཐམས་ཅད་ནི་ཕྱོགས་སྔ་གཞི་མེད་ལ་སྨྱོན་གཏམ་གྱི་དགག་པ་དང་སྐུར་པ་བརྗོད་པའི་ངལ་བ་འབའ་ཞིག་ཏུ་ཟད་དེ། འཇིག་རྟེན་པའི་དགའ་སྟོན་དང་། འཇིག་རྟེན་པའི་ཁ་ཟས་ཡིན་ན་ཚོགས་ཀྱི་འཁོར་ལོའི་རྒྱུར་མི་རུང་བས་ཁྱབ་པ་དང་། ཤ་ཆང་རབ་ཏུ་བྱུང་བའི་ཚོགས་འཁོར་གྱི་དུས་སུ་བརྟེན་པར་གཏན་ནས་མི་རིགས་པར་འདོད་པ་མེད་བཞིན་དུ་དེ་ལ་དགག་པ་སྣ་ཚོགས་བརྗོད་པའི་ཕྱིར། གལ་ཏེ་ཁོ་ན་རེ། དེ་ལྟར་ངོར་པ་ཁྱོད་ཀྱིས་འདོད་དེ། ཀུན་བཟང་རྣམ་རོལ་ལས། ཤ་ཆང་ཁོ་ན་ལ་ལོངས་སྤྱོད་པ་འཇིག་རྟེན་པའི་དགའ་སྟོན་ལ་ཚོགས་ཀྱི་འཁོར་ལོའི་མིང་གདགས་པར་མི་བྱའོ། ། ཞེས་པས་དེ་ལྟར་བསྟན་པའི་ཕྱིར།
ཞེ་ན་གཏན་ཚིགས་མ་གྲུབ་སྟེ། ལུང་དེའི་དོན་ནི། ཐར་པ་དོན་གཉེར་རྣམས་ཀྱིས་ཤ་ཆང་ཁོ་ན་ལ་ལོངས་སྤྱོད་པ་འཇིག་རྟེན་པའི་དགའ་སྟོན་དང་ཚུལ་མཚུངས་པའི་ལོངས་སྤྱོད་ལ་ཚོགས་འཁོར་གྱི་མིང་བཏགས་ནས་བག་མེད་དུ་ལོངས་སྤྱད་པར་མི་བྱ་ཞེས་པའི་དོན་ཡིན་གྱི། འཇིག་རྟེན་པའི་ཁ་ཟས་སུ་རུང་བ་ཡིན་ན། ཚོགས་འཁོར་གྱི་རྒྱུར་མི་རུང་བས་ཁྱབ་པའི་དོན་དུ་ཕྱོགས་ཙམ་ཡང་མ་སོང་བའི་ཕྱིར་རོ། ། དེ་ལ་གཞན་དུ་ན་ཁྱེད་ཉིད་ལ་སྐྱོན་དུ་མ་གནས་ཏེ་འདི་ལྟར་བླ་མེད་ཀྱི་ལམ་དུ་ཞུགས་པའི་དགེ་སློང་རྡོ་རྗེ་འཛིན་པ་ཡིན་ན། རང་གི་སྤང་བྱར་གྱུར་པའི་འདོད་པའི་ཡོན་ཏན་མེད་པས་ཁྱབ་པར་ཐལ། དེ་ཡིན་ན་འདོད་པའི་ཡོན་ཏན་ཐམས་ཅད་བསྟེན་བྱར་བྱེད་པས་ཁྱབ་པའི་ཕྱིར་ཏེ། དེ་ཡིན་ན་འདོད་པའི་ཡོན་ཏན་རྣམས་ཀྱི་ནང་ནས་འདི་ལྟ་བུ་ཞིག་བསྟེན་བྱ་ཡིན། འདི་ལྟ་བུ་ཞིག་བསྟེན་བྱ་མིན་ཞེས་པའི་དམིགས་བསལ་མི་འཐད་པས་ཁྱབ་པའི་ཕྱིར།
རྟགས་ཁྱོད་ཀྱིས་ཁས་བླངས་ཏེ། ཁྱེད་ཀྱི་ལུང་དེ་ཉིད་ལས། ཁྱེད་བླ་མེད་པ་ལ་འདོད་པའི་ཡོན་ཏན་ཐམས་ཅད་བསྟེན་བྱར་གསུངས་ན། བཟའ་བཏུང་གི་རྣལ་འབྱོར་ཅིས་བསྟེན་པར་བྱ་བ་མིན་ཏེ། དམིགས་བསལ་འཐད་པ་མིན་པའི་ཕྱིར་རོ་སྙམ་དུ་ཁོང་དུ་ཆུད་པའི་ཆེད་ཡིན་ནོ་ཞེས་ཚོགས་འཁོར་བསྟེན་པའི་དགོས་པའི་གཙོ་བོར་སྨྲས་པའི་ཕྱིར། ལེགས་པར་སོམས་ཤིག གོང་དུ་འདོད་ན། མི་ཚངས་སྤྱོད་མ་བྱིན་ལེན་དང་། མ་དག་པའི་ཁ་ཟས་སོགས་སྤོང་བའི་དགེ་སློང་རྡོ་རྗེ་འཛིན་པ་མེད་པར་ཐལ། འདོད་པའི་ཕྱིར།
དེའང་འདོད་ན་སྙིགས་མའི་དུས་འདིར་དེ་ལྟ་བུའི་གྲུབ་པའི་ཕྱག་ལེན་སྐྱོང་བ་མང་བར་འདུག་པས་ཁྱེད་ཉིད་དགེས་པར་གྱུར་ཅིག གཞན་ཡང་དགེ་སློང་རྡོ་རྗེ་འཛིན་པས་ཕྱི་དྲོའི་ཁ་ཟས་དང་། ཆང་སོགས་སྤོང་བ་མི་རུང་བར་ཐལ། དེ་ཕྱི་དྲོའི་དུས་སུ་འདི་ལྟ་བུ་ཞིག་ལོངས་སྤྱོད་དུ་རུང་འདི་ལྟ་བུ་ཞིག་མི་རུང་ཞེས་པའི་དམིགས་བསལ་མི་འཐད་པའི་ཕྱིར། རྟགས་ཁས། འདོད་ན། འཁྲུལ་སྤོང་ལས། དགོས་པ་མེད་པར་ཕྱི་དྲོའི་ཁ་ཟས་བཟའ་ན་ཉན་ཐོས་ཀྱི་བཅས་པའི་སྟེང་དུ་རྡོ་རྗེ་ཐེག་པའི་ཡང་ཉེས་པའོ་ཞེས་སོགས་དང་། རྒྱུད་ལས། སྡོམ་པ་གཉིས་ཀྱི་བཅས་པ་ལ། །
དགོས་པ་མེད་པར་འདའ་བ་དང་། ། ཞེས་སོགས་གསུངས་པ་རྣམས་མི་འཐད་པར་ཐལ་ལོ། ། ཡེ་ཤེས་ཀྱི་སྤྱན་དང་ལྡན་པ་རྣམས་ཀྱིས་གཟིགས་ཤིག རིག་པའི་རྒྱལ་པོས། ལོག་པའི་ལམ་ལ་མཐའ་མེད་ཕྱིར། ། ཐམས་ཅད་འདི་ནི་སྤྲོ་བྱ་མིན། ། ཞེས་གསུངས་པ་ལྟར་ལོག་པའི་ལམ་མང་དུ་སྨྲས་པ་ལའང་དགོས་པ་མེད་པར་སེམས་སོ། ། རབ་ཏུ་བྱུང་བ་ཐམས་ཅད་ཀྱིས་ཚོགས་འཁོར་གྱི་དུས་སུ་ཤ་ཆང་གཏན་ནས་བསྟེན་མི་རུང་བར་འདོད་པ་ཡང་མ་ཡིན་ཏེ། རིམ་གཉིས་ཀྱི་ཏིང་ངེ་འཛིན་ལ་བརྟན་པ་ཐོབ་པའི་སྡོམ་བརྩོན་རྣམས་ཀྱིས་ནི་ཚོགས་ཀྱི་འཁོར་ལོའི་སྐབས་སུ་ཤ་ཆང་སོགས་ལ་ཁྱིམ་པ་རྡོ་རྗེ་འཛིན་པ་རྣམས་དང་ཁྱད་མེད་དུ་ལོངས་སྤྱད་ཀྱང་དྲན་ཤེས་ཉམས་པ་སོགས་ཀྱི་ཉེས་པར་མི་འགྱུར་ཡང་གཞན་མ་དད་པ་སོགས་ཀྱི་རྒྱུར་སོང་དོགས་ནས་ཅུང་ཟད་ཙམ་ལོངས་སྤྱོད་ཅིང་། དེ་ལས་གཞན་པའི་སྡོམ་བརྩོན་རྣམས་ཀྱིས་ནི་དམ་ཚིག་གི་རྫས་མ་བསྟེན་པའི་ཉེས་པ་སྤོང་བའི་ཕྱིར་ཤ་ཆང་སོགས་ཅུང་ཟད་ཙམ་བསྟེན་པར་གསུངས་ཤིང་།
མང་དུ་བསྟེན་པར་མ་གསུངས་པའི་ཕྱིར། གལ་ཏེ་ཁོ་ན་རེ། དེ་ལྟར་མི་འཐད་དེ། འདུལ་བ་དང་བསྟུན་ན་རབ་ཏུ་བྱུང་བས་ཆང་སོགས་ཅུང་ཟད་ཙམ་ཡང་བསྟེན་པར་མི་རུང་བའི་ཕྱིར་དང་། ཚོགས་འཁོར་གྱི་སྐབས་སུ་རྗེ་བཙུན་ཁུ་དབོན་གྱིས་ཚིམ་པར་ལོངས་སྤྱོད་ཅེས་གསུངས་པ་དང་ཡང་འགལ་བའི་ཕྱིར། ཞེ་ན་སྐྱོན་མེད་དེ། རང་ཉིད་ཀྱི་ལུས་གསོ་བའི་ཆེད་ཙམ་དང་། ཟས་ལ་སྲེད་པའི་སྒོ་ནས་ལོངས་སྤྱོད་པ་མིན་པར། རང་གཞན་གྱི་ཚོགས་རྫོགས་ཤིང་ཉེས་པ་རྣམས་སྦྱང་བའི་ཕྱིར་དུ་ལྷ་མཆོད་པའི་བསམ་པས་ཅུང་ཟད་ལོངས་སྤྱོད་པ་ན་བཅས་འགལ་གྱི་ཉེས་པར་ཡང་མི་འགྱུར་ཞིང་། དམ་ཚིག་གི་རྫས་མ་བསྟེན་པའི་ཉེས་པར་ཡང་མི་འགྱུར་བའི་ཕྱིར་དང་།
རྗེ་བཙུན་ཁུ་དབོན་གྱིས་ཀྱང་སྡོམ་བརྩོན་རྣམས་ལ་ཅུང་ཟད་ཙམ་ཞེས་དང་། བག་ཙམ་ཞེས་དང་། བདུད་རྩི་མྱང་བ་ཙམ་བྱ་ཞེས་དམིགས་བསལ་མཛད་པའི་ཕྱིར་ཏེ། རྗེ་བཙུན་གྱི་འཁྲུལ་སྤོང་ལས། རབ་ཏུ་བྱུང་བ་ལ་ཚོགས་ཀྱི་འཁོར་ལོ་ལ་སོགས་པ་དགོས་པ་རྒྱ་ཆེན་པོ་མཐོང་བའི་ཚེ་ནི་ཕྱི་དྲོའི་ཁ་ཟས་ཀྱི་ཉེས་པ་མེད་ལ། ཞེས་པ་དང་། ཡང་དེ་ཉིད་དུ་ཚོགས་ཀྱི་འཁོར་ལོའི་ཚེ་ཆང་མི་འཐུང་བ་དང་། རབ་ཏུ་བྱུང་བའི་ཕྱོགས་ཀྱིས་ཕྱི་དྲོའི་ཁ་ཟས་མི་བཟའ་བ་དག་ཀྱང་དམ་ཚིག་མི་བསྟེན་པའི་ལྟུང་བ་བཅུ་གསུམ་པས་འཇིགས་ནས་ཅུང་ཟད་ཙམ་འཐུང་ཞིང་། ཁ་ཟས་བག་ཙམ་བསྟེན་པ་ལ། ཞེས་དང་།
ས་པཎ་གྱི་ཚོགས་འཁོར་རྣམ་གཞག་ལས་ཀྱང་། སྡོམ་བརྩོན་རྣམས་ཀྱི་ལྕེ་ལ་བདུད་རྩི་མྱང་བ་ཙམ་བྱ། ཞེས་གསུངས་པའི་ཕྱིར། དེ་ལས་གཞན་དུ་ན། དེ་ལྟ་བུའི་དམིགས་བསལ་མཛད་པ་ལ་དོན་མེད་པར་ཐལ་བའི་ཕྱིར་རོ། ། ཚིམ་པར་ལོངས་སྤྱོད་ཅེས་པའི་དོན་ཡང་རང་ཉིད་ལྷར་གསལ་བ་ལུས་དཀྱིལ་གྱི་ལྷ་དང་བཅས་པ་ཐམས་ཅད་མཉེས་ཤིང་ཚིམ་པར་བསམ་པའི་དོན་ཡིན་གྱི། ཁམས་ཀྱི་ཚུན་ཚད་དུ་ལོངས་སྤྱོད་པའི་དོན་མིན་པའི་ཕྱིར། དེ་ལས་གཞན་དུ་ན་ཁ་ཟས་ཅུང་ཟད་ཙམ་དང་། བདུད་རྩི་མྱང་བ་ཙམ་གྱི་ཚུན་ཚད་དུ་ཅི་ལྟར་འགྱུར་ལེགས་པར་སོམས་ཤིག དེས་ན་ཏིང་ངེ་འཛིན་ལ་བརྟན་པ་མ་ཐོབ་པའི་སྡོམ་བརྩོན་རྣམས་ཀྱིས་ཚོགས་ཀྱི་འཁོར་ལོའི་སྐབས་སུ་ཤ་ཆང་ལ་སོགས་པ་ལ་མང་དུ་ལོངས་སྤྱད་ན་ལྷ་མཆོད་པ་སོགས་ཀྱི་དྲན་པ་དང་།
ཤེས་བཞིན་ཉམས་ནས་ཚོགས་ཀྱི་འཁོར་ལོའི་ཕན་ཡོན་མི་འབྱུང་བའི་ཁར་བཅས་པ་དང་འགལ་བའི་ཉེས་པར་འགྱུར་དུ་དོགས་པ་དང་། ཏིང་ངེ་འཛིན་ལ་བརྟན་པ་ཐོབ་པའི་སྡོམ་བརྩོན་རྣམས་ཀྱིས་ཤ་ཆང་སོགས་མང་དུ་ལོངས་སྤྱད་ན་དྲན་ཤེས་ཉམས་པ་སོགས་སུ་མི་འགྱུར་ཡང་སྐྱེ་བོ་གཞན་གྱིས་སྡོམ་བརྩོན་རྣམས་ཀྱི་སྤྱོད་པ་མི་འོས་པ་འདི་ལྟར་བྱ་བ་སྙམ་པའི་ལོག་ལྟའི་སྡིག་པར་འགྱུར་དུ་དོགས་ནས་རྗེ་བཙུན་གོང་མ་རྣམས་ཀྱིས་ཚོགས་འཁོར་ལུགས་གཉིས་གསུངས་པ་དང་། ཤ་ཆང་སོགས་ལ་བརྟེན་པའི་ཚོགས་འཁོར་བྱེད་ནའང་སྡོམ་བརྩོན་རྣམས་ཀྱི་ལྕེ་ལ་བདུད་རྩི་མྱང་བ་ཙམ་བྱ་ཞེས་གསུངས་པའི་རྗེས་སུ་འབྲང་ནས་ཐར་འདོད་རྣམས་ལ་བླང་དོར་གྱི་གནས་ཚུལ་བཞིན་སྟོན་པའི་བཤེས་གཉེན་དམ་པ་ལ་རང་ཉིད་ཕྲག་དོག་དང་ཆགས་སྡང་སོགས་ཀྱི་ཉོན་མོངས་པས་ཀུན་ནས་བླངས་ཏེ་སྐུར་འདེབས་སོགས་ཀྱི་སྡང་སེམས་འཆང་བ་རྣམས་ཀྱི་སྙིང་ལ་ཅི་ཞིག་ཞུགས། ཡང་དེ་ཉིད་དུ། ཚོགས་ཀྱི་འཁོར་ལོའི་སྐབས་སུ་ཤ་ཆང་བཀག་པ་ལ་ལེགས་པར་བརྟགས་ན་རྩ་ལྟུང་དུ་མི་འགྱུར་བ་མེད་དེ། སྔོན་གྱི་བླ་མ་དམ་པ་བརྙས་ཤིང་ཐུགས་དཀྲུགས་པས་དང་པོ་འབྱུང་ངོ་། ། སྔགས་ཀྱི་བཅས་པ་ལ་རལ་ཆོས་བྱས་པས་གཉིས་པའོ། ། འདི་བསྟེན་པའི་སྔགས་པ་ཀུན་ལ་སྡང་བས་གསུམ་པའོ་ཞེས་སོགས་ལྟུང་བ་བཅུ་བཞིའི་བར་བྱུང་བར་འདྲེན་པར་བྱེད་དོ། ། འདི་དག་ཀྱང་སྐྱེ་བོ་ཐམས་ཅད་ཀྱི་རང་ཉིད་ཁོ་ན་མཆོག་ཏུ་བཟུང་ནས་གཞན་ཐམས་ཅད་དམ་ཚིག་ཉམས་པ་སོགས་ཀྱི་སྒོ་ནས་སྐྱོན་ཅན་ཁོ་ནར་མཐོང་བ་ཞིག་དགོས་པའི་འདོད་པ་ཁོང་འཚངས་ཀྱི་རྟགས་སུ་སྣང་བས་འདིའི་རིགས་ལ་དགག་བསྒྲུབ་བྱ་བར་ག་ལ་ལང་། འོན་ཀྱང་དེ་ལྟར་སྨྲ་བ་པོ་རང་ཉིད་ལ་ཉན་ཐོས་ཀྱི་བསླབ་པ་ལ་ལྟོས་ན་དགེ་འདུན་ལྷག་མའི་ལྟུང་བ་དང་།
རྡོ་རྗེ་ཐེག་པ་ལ་ལྟོས་ཏེ་རྩ་ལྟུང་བཞི་པ་བྱུང་བར་གསལ་ཏེ། གཞན་ལ་རྩ་བའི་ལྟུང་བའི་སྐུར་འདེབས་སྨྲས་པའི་ལྷག་མ་དང་། གཞན་ལ་བྱམས་པའི་སེམས་སྤངས་པའི་རྩ་ལྟུང་ནི་དེ་ཉིད་དུ། དེ་བས་ན་རྗེ་བཙུན་རིན་པོ་ཆེ་གྲགས་པ་རྒྱལ་མཚན་ཞབས་ཡང་དག་པའི་དགེ་བའི་བཤེས་གཉེན་དུ་བྱེད་ན་སྨྲ་ངན་འདིའི་འགྲོ་བ་ནི་ཅིར་འགྱུར། གཞན་དུ་དམ་ཚིག་ལས་ཉམས་ན། ། ཉམས་པ་བདུད་ཀྱིས་གཟུང་བར་འགྱུར། ། དེ་བས་སྡུག་བསྔལ་མྱོང་འགྱུར་ཏེ། ། ཐུར་དུ་བལྟས་ཏེ་དམྱལ་བར་འགྲོ། ། ཞེས་པའི་དོན་རྟོགས་པར་བྱའོ་ཞེས་པ་ནས་ཉེས་པ་འདི་རྣམས་བྱས་པའི་རྗེས་ལ་ནི་དབང་ཡང་གཞན་ལ་མ་ཞུས་པས་ཁྲོན་པར་ལྷུང་བའི་རྡོ་བ་བཞིན་དུ་རིག་པར་བྱ་ཞིང་། དེ་ལྟར་ས་སྐྱ་པ་དང་རྒྱབ་འགལ་བའི་ཚོགས་འཁོར་གྱི་ནི་འབྱུང་པོས་བྱིན་གྱིས་བརླབས་པ་དག་གི་རྗེས་འབྲང་ཡིན་པར་ཡང་ངོ་ཤེས་དགོས་སོ་ཞེས་པའི་བར་བྲིས་པའི་སྒོ་ནས་གཞན་ངན་སོང་དུ་སྐྱེས་ནས་སྡུག་བསྔལ་མྱོང་བ་ལ་དགའ་བ་བསྒོམ་ནས་ཡིད་སྨོན་བཏབ་པས་ན་བྱམས་པའི་སེམས་སྤོང་བར་འགྱུར་བའི་ཕྱིར་རོ། །
ཡང་དབང་གསུམ་པའི་སྐབས་སུ་དགེ་སློང་རྡོ་རྗེ་འཛིན་པས་ཆགས་པའི་གཏམ་སྨྲས་པས་ལྷག་མའི་ལྟུང་བར་འགྱུར་བ་དང་། དམ་བཞག་སོགས་ཀྱི་སྐབས་སུ། ཁྱོད་ཀྱི་རྡོ་རྗེ་འཆང་ང་ཡིན་གྱི་ཞེས་སོགས་ལ་ཕམ་པར་འགྱུར་དགོས་ན། ཚོགས་འཁོར་ལས་འཇིགས་པ་དབང་བསྐུར་བ་ཡང་འགོགས་དགོས་སོ་ཞེས་སོགས་སྨྲ་བ་ཡང་མི་མཚུངས་ཏེ། དབང་གསུམ་པའི་སྐབས་སུ་དེ་ལྟར་སྨྲ་བ་ནི་ཆགས་པ་ལ་སྲེད་པའི་སྒོ་ནས་སྨྲ་བ་མ་ཡིན་པར་དབང་གི་ཡེ་ཤེས་ངོས་ཟིན་པའི་ཆེད་ཡིན་ལ། འཁྲིག་ཚིག་སྨྲས་པའི་ལྷག་མར་འགྱུར་བ་ལ་ཆགས་སེམས་ཀྱིས་ཀུན་ནས་བསླངས་པ་ཞིག་དགོས་པའི་ཕྱིར་རོ། ། གལ་ཏེ་ཁོ་ན་རེ། ཚོགས་འཁོར་གྱི་སྐབས་སུ་ཡང་ཤ་ཆང་སོགས་ལ་སྲེད་པའི་སྒོ་ནས་བཟའ་བ་མ་ཡིན་པར། ལྷ་མཆོད་པའི་བསམ་པས་ཚོགས་རྫོགས་པའི་ཆེད་ཡིན་པའི་ཕྱིར་ན་ཀུན་ཏུ་མཚུངས་སོ་ཞེ་ན། མི་མཚུངས་ཏེ།
ཚོགས་འཁོར་གྱི་སྐབས་སུ་དགེ་སློང་རྡོ་རྗེ་འཛིན་པས་ཤ་ཆང་སོགས་ཅུང་ཟད་ཙམ་ནི་ལོངས་སྤྱོད་པར་ངེད་ཀྱང་འདོད་ལ། མང་དུ་ལོངས་སྤྱད་ན་མྱོས་པ་སོགས་ཀྱི་སྒོ་ནས་དྲན་པ་དང་ཤེས་བཞིན་ཉམས་ནས་བག་མེད་ཀྱི་སྤྱོད་པར་འགྱུར་བ་དང་། གཞན་མ་དད་པ་སོགས་ལོག་ལྟའི་རྒྱུར་སོང་ནས་མང་དུ་ལོངས་སྤྱོད་པ་དེ་བཀག་པ་ཡིན་ལ། དབང་གསུམ་པའི་སྐབས་སུ་ཆགས་པའི་གཏམ་སྨྲས་པ་ཙམ་གྱིས་དྲན་ཤེས་ཉམས་ནས་བག་མེད་ཀྱི་སྤྱོད་པར་མི་འགྱུར་ཞིང་། གཞན་མ་དད་པ་སོགས་སུ་མི་འགྱུར་བའི་ཕྱིར་རོ། ། སྔོན་གྱི་དུས་ཀྱང་དགེ་སློང་དང་དགེ་ཚུལ་རྡོ་རྗེ་འཛིན་པ་རྣམས་ཀྱིས་དབང་གསུམ་པའི་ཉམས་ལེན་བྱ་བར་མི་རུང་ཞེས་པའི་ལོག་རྟོག་སྨྲ་བ་གངས་ཅན་འདིར་བྱུང་བ་ལ་བླ་མ་གོང་མ་རྣམས་ཀྱིས་ལུང་རིགས་ཀྱིས་སུན་ཕྱུང་ཟིན་ནོ། ། དམ་བཞག་གི་སྐབས་སུ་དེ་ལྟར་སྨྲས་པས་རྫུན་སྨྲའི་ཕམ་པར་མི་འགྱུར་ཏེ། ཉན་ཐོས་ལུགས་ཀྱི་རྫུན་སྨྲའི་ཕམ་པར་འགྱུར་བ་ལ། འདུ་ཤེས་གཞན་དུ་བསྒྱུར་བའི་སྒོ་ནས་དྲན་ཤེས་བཞིན་གྱིས་ཟིན་པ་ཞིག་དགོས་ཀྱི། ཤེས་བཞིན་གྱིས་མ་ཟིན་པ་དང་མངོན་པའི་ང་རྒྱལ་གྱིས་དེ་ལྟར་སྨྲས་པ་ལ་ཕམ་པར་མི་འགྱུར་བའི་ཕྱིར་རོ། །
རྡོ་རྗེ་ཐེག་པའི་སྐབས་སུ་ནི་སྦྱོར་དངོས་རྗེས་གསུམ་ཚང་བའི་སྒོ་ནས་རང་ཉིད་སངས་རྒྱས་སུ་བསྐྱེད་པའི་སྒོ་ནས་རང་ཉིད་སངས་རྒྱས་སུ་ཞེན་པའི་ངང་ནས་དེ་ལྟར་སྨྲས་པ་ལ་ཕམ་པར་ག་ལ་འགྱུར་ལེགས་པར་སོམས་ཤིག གཉིས་པ་གསང་བ་ཀུན་རྒྱན་ལས་བྱུང་བ་དགག་པའི་ལན་བཤད་པ་ལ། དགག་པའི་ལུང་དྲངས་པ་དང་། དེའི་ལན་བཤད་པ་གཉིས། དང་པོ་ནི། ཡང་དེ་ཉིད་དུ། གཉིས་པ་གསང་བ་ཀུན་རྒྱན་ལས་འབྱུང་བ་དགག་པ་ལ། འདོད་པ་བརྗོད་པ་དང་། དེ་དགག་པ་གཉིས་ཀྱི། དང་པོ་ནི།
དེ་ཉིད་དུ། འདིར་རབ་ཏུ་བྱུང་བ་སྡོམ་བརྩོན་རྣམས་ཀྱིས་ཚོགས་འཁོར་བྱེད་ན། གོང་འོག་གི་ཆོ་ག་རྣམས་འདྲ་བ་ལས། དམ་ཚིག་བླངས་ཏེ་ལྕེ་ལ་རེག་པ་ཙམ་བྱ། བུ་རམ་དང་། སྦྲང་རྩི་དང་། ཞུན་མར་རྣམས་ཤ་ལྔ་བདུད་རྩི་ལྔར་བྱིན་གྱིས་བརླབས་ལ་ནང་གི་སྦྱིན་སྲེག་གི་ཚུལ་གྱིས་བཟའོ། ། རྣལ་འབྱོར་པ་རྣམས་ཀྱིས་ཀྱང་དམ་ཚིག་གི་རྫས་ལ་རན་པར་ལོངས་སྤྱོད་ཅིང་། ཆང་མྱོས་པར་འཐུང་བ་དང་། ཁ་ཟས་ཧ་ཅང་རྒྱགས་པར་ལོངས་སྤྱོད་པ་ནི་ཚོགས་འཁོར་གྱི་སྐབས་ཀྱི་དགག་བྱ་ཡིན་ལ།
ཁྱད་པར་བསད་ཤ་ལ་ལོངས་སྤྱོད་པ་ནི་ཐེག་པ་ཆེན་པོའི་མདོ་རྒྱུད་ཐམས་ཅད་ལས་བཀག་པས། དགྲ་ནག་དང་། ཨ་ར་ལིའི་རྒྱུད་ལ་སོགས་པ་ནས་བཤད་པ་ལྟར་བ་གླང་སོགས་ཤི་བའི་ཤ་ཁོ་ན་དམ་རྫས་སུ་བཟུང་ངོ་། ། དེ་ལྟར་མཆོད་པ་དང་ལོངས་སྤྱོད་ལ་ཚིམ་པ་ལོངས་སྤྱོད། ཟས་ལ་བཅས་མིང་གདགས་པར་མང་དུ་བཟའ། སྐོམ་ཇི་སྙེད་པ་བཏུང་ཞེས་པ་ནས། རྒྱུད་འགྲེལ་དང་ཚོགས་འཁོར་གྱི་གཞུང་མཐའ་དག་ལ་ནན་ཏན་དུ་བྱ་ཞེས་པའི་བར་ཕྱོགས་སྔར་བཀོད་ནས། གཉིས་པ་དེ་དགག་པ་ནི། སྐྱེས་བུ་གང་དག་གཞན་ལ་ཞེ་སྡང་བཞིན་དུ་ཆང་གིས་མྱོས་པ་ན་སྨྲ་བ་ཐམས་ཅད་ལ་གོ་རིམ་མེད་ཅིང་། རང་གི་ཕྱོགས་བློས་བཏང་ནས་ལྡབ་ལྡིབ་ཏུ་སྨྲ་བར་བྱེད་པ་ལྟར་ཁྱོད་ཀྱང་བླ་བྲང་གི་ཆགས་སྡང་གིས་སྙིགས་དུས་ཀྱི་ཐུབ་པ་རྡོ་རྗེ་འཆང་ཐེག་ཆེན་ཆོས་ཀྱི་རྒྱལ་པོ་ལ་ཞེ་སྡང་བཞིན་དུ་མི་ཤེས་པས་མྱོས་ཏེ།
ལུང་རིགས་དང་བྲལ་ཞིང་རྡོ་རྗེ་ཐེག་པའི་ཉམས་ལེན་ཐམས་ཅད་བློས་བཏང་ནས་ངན་གཡོའི་རྩོམ་པ་འབའ་ཞིག་བྱེད་པར་ཟད་མོད། རིགས་པ་དང་འགལ་བ་ནི་ཅི། དགེ་སློང་རྡོ་རྗེ་འཛིན་པས་སྔགས་ཀྱི་ཉམས་ལེན་བྱེད་པ་ན། གང་འདུལ་བ་དང་མི་མཐུན་པ་དེའི་ཚེ་སྔགས་གཙོ་ཆེ་བ་ཞིག་གམ། འདུལ་བ་གཙོ་ཆེ་བ་ཞིག དང་པོ་ལྟར་ན་ཚོགས་ཀྱི་འཁོར་ལོའི་སྐབས་སུ་འདུལ་བ་དང་མ་མཐུན་ཞེས་སུན་དབྱུང་དུ་ཅི་ཡོད། ཕྱི་མ་ལྟར་ན་དགེ་སློང་རྡོ་རྗེ་འཛིན་པས་འདོད་ཡོན་བསྟེན་བྱར་མི་བྱེད་པར་ཐལ། ཐེག་པ་ཐུན་མོང་བས་འདོད་ཡོན་སྤོང་བ་གང་ཞིག གོང་མ་ལས་འོག་མ་གཙོ་ཆེ་བའི་ཕྱིར། ཕྱི་མ་ཁས།
འདོད་ན། དགེ་སློང་རྡོ་རྗེ་འཛིན་པ་སྔགས་པ་མ་ཡིན་པར་ཐལ། འདོད་པ་དེའི་ཕྱིར། ཁྱབ་པ་ཡོད་དེ། འདོད་ཡོན་བསྟེན་པ་ཐེག་པའི་ཆོས་ཉིད་ཀྱི་ཐོབ་པའི་སྔགས་པའི་དམ་ཚིག་ཡིན་པ་དང་། མདོ་སྔགས་ཀྱི་དབྱེ་བ་ཡང་འདིས་འབྱེད་པར་དཔལ་ས་སྐྱ་པ་ཡབ་སྲས་བཞེད་པའི་ཕྱིར། དེ་ཡང་འདོད་ན། དགེ་སློང་རྡོ་རྗེ་འཛིན་པ་དགེ་སློང་རྡོ་རྗེ་འཛིན་པ་མ་ཡིན་པར་ཐལ། དེ་སྔགས་པ་ཡིན་པའི་ཕྱིར། འདོད་ན།
དགེ་སློང་རྡོ་རྗེ་འཛིན་པ་དགེ་ཚུལ་དགེ་བསྙེན་གསུམ་གྱི་རྡོ་རྗེ་འཛིན་པ་གོ་རིམ་བཞིན་རབ་འབྲིང་ཐ་གསུམ་མ་ཡིན་པར་ཐལ། དགེ་སློང་རྡོ་རྗེ་འཛིན་པ་མེད་པའི་ཕྱིར། གཞན་ཡང་དགེ་སློང་རྡོ་རྗེ་འཛིན་པས་གསང་སྔགས་མི་སྤྱོད་པར་ཐལ། དེས་གསང་སྟེ་སྤྱོད་དགོས་པ་མེད་པའི་ཕྱིར། དེར་ཐལ། འདུལ་བ་ཇི་ལྟ་བ་བཞིན་དུ་སྤྱོད་པའི་ཕྱིར། འདིས་མཚོན་ནས་རིགས་པའི་གནོད་པ་གྲངས་མེད་པ་འགྲོ་སྟེ། རིགས་པ་ཤེས་པ་རྣམས་ཀྱིས་སྤྲོས་ཏེ་དགག་པར་བྱའོ་ཞེས་བྱ་བ་བྲིས་སོ། ། གཉིས་པ་དེའི་ལན་བཤད་པ་ནི། འོ་ན་ཁྱེད་རང་གི་ལུགས་ལ་དགེ་སློང་རྡོ་རྗེ་འཛིན་པས་སྔགས་ཀྱི་ཉམས་ལེན་བྱེད་པ་ན།
གང་འདུལ་བ་དང་མི་མཐུན་པ་དེའི་ཚེ། སྔགས་གཙོ་ཆེ་བ་ཞིག་གམ་འདུལ་བ་གཙོ་ཆེ་བ་ཞིག དང་པོ་ལྟར་ན་དགེ་སློང་རྡོ་རྗེ་འཛིན་པས་སྔགས་ཀྱི་ཉམས་ལེན་བྱེད་པའི་ཚེ། འདུལ་བ་ནས་བཤད་པའི་བསླབ་བྱ་ལ་བསྲུང་སྡོམ་བྱེད་མི་དགོས་པར་ཐལ། དེའི་ཚེ་སྔགས་གཙོ་ཆེ་བའི་ཕྱིར། ཁྱབ་པ་ཁས། འདོད་ན། དགེ་སློང་རྡོ་རྗེ་འཛིན་པས་དུས་རྒྱུན་དུ་འདུལ་བའི་བསླབ་བྱ་ལ་བསྲུང་སྡོམ་བྱེད་མི་དགོས་པར་ཐལ། འདོད་པ་གང་ཞིག དེས་དུས་རྒྱུན་དུ་སྔགས་ཀྱི་ཉམས་ལེན་བྱེད་དགོས་པའི་ཕྱིར།
གཞན་ཡང་རྒྱུད་ལས། ཕྱི་རུ་ཉན་ཐོས་སྤྱོད་པ་བསྲུང་། ། ཞེས་པ་དང་། ཉན་ཐོས་སྤྱོད་པ་སྲུང་བ་པོ། ། ཞེས་པ་རྣམས་ཀྱང་། སྔགས་ཀྱི་ཉམས་ལེན་བྱེད་པ་པོ་མ་ཡིན་པར་འགྱུར་ཞིང་། ཡང་ན་དེ་ཉན་ཐོས་ཀྱི་སྤྱོད་པ་སྲུང་བ་པོ་མིན་པར་འགྱུར་རོ། ། གཞན་ཡང་ཉན་ཐོས་འདུལ་བ་པ་རྣམས་ཀྱི་གསང་སྟེ་སྤྱོད་དགོས་པ་མེད་པར་ཐལ། དེས་འདུལ་བ་ཇི་ལྟ་བ་བཞིན་སྤྱོད་པའི་ཕྱིར། ཁྱབ་པ་ཁས།
འདོད་མི་ནུས་ཏེ། དེས་གསང་སྟེ་བར་ཆད་དྲི་བ་སོགས་གསང་སྟེ་སྤྱོད་དགོས་པ་ཡོད་པའི་ཕྱིར། དེས་ན་ཁྱབ་པ་འདི་འདྲའི་རིགས་པ་གྲངས་མེད་བྱས་ཀྱང་མཁས་པ་རྣམས་བཞད་མོ་གྲངས་མེད་འཆོར་བའི་རྒྱུར་ཟད་དོ། ། རིགས་པ་ཤེས་པ་རྣམས་ཀྱིས་སྤྲོས་ཏེ་དགག་པར་བྱའོ། ། ཞེས་པ་ནི་རིགས་པ་ཤེས་པ་འདི་འདྲ་བའི་ཁྱབ་པ་མི་འཆའ་ལས་ཆེའོ་ལེགས་པར་དགོངས་འཚལ་ལོ། ། ཡང་དེ་ཉིད་དུ། གཞན་སྨྲས་པ་དེ་དག་ནི་ཕལ་ཆེར་སྐྱོན་དང་བཅས་པ་སྟེ། རབ་བྱུང་གི་ཚོགས་འཁོར་བཤད་པའི་རྗེས་སུ་རྣལ་འབྱོར་པ་རྣམས་ཀྱིས་ཀྱང་ཞེས་པ་དེ་ལྟར་ན། རྣལ་འབྱོར་པ་ཡིན་ན་ཁྱིམ་པ་ཡིན་དགོས་པ་དང་། རབ་བྱུང་ཡིན་ན་རྣལ་འབྱོར་པ་མ་ཡིན་དགོས་པའང་ཐ་ཆད་པ་ཡིན་ནོ། །
ཞེས་བྱ་བ་བྲིས་སོ། ། འདི་ཡང་མི་འཐད་དེ། རབ་ཏུ་བྱུང་བ་དང་། རྣལ་འབྱོར་པའི་ཚོགས་འཁོར་སོ་སོར་བཤད་པ་ཙམ་གྱི། རབ་བྱུང་ཡིན་ན་རྣལ་འབྱོར་པ་མིན་པས་ཁྱབ་པར་མི་འགྱུར་བའི་ཕྱིར། གལ་ཏེ་འགྱུར་ན་རྗེ་བཙུན་ས་པཎ་གྱིས་ཀྱང་ཚོགས་འཁོར་ལུགས་གཉིས་སོ་སོར་བཤད་པ་ལ་ཅི་ལྟར་བྱ་ལེགས་པར་སོམས་ཤིག དེ་ལ་ཁོ་ན་རེ། ས་པཎ་གྱིས་དེ་ལྟར་བཤད་པ་དང་། ཁྱེད་ཀྱིས་དེ་ལྟར་བཤད་པ་མི་མཚུངས་ཏེ། ཁྱོད་ཀྱིས་རབ་བྱུང་མཆོག་དང་།
རྣལ་འབྱོར་པ་ཁྱིམ་པའི་དམན་པར་བཟུང་བས་ནོངས་ལ། ས་པཎ་གྱིས་ནི་སོ་ཐར་ལ་བསྟུན་པ་ཆེ་ཆུང་གི་སྒོ་ནས་བཞག་སྟེ་དོན་ལ་ཁྱོད་དང་དམན་མཆོག་གོ་ལོག་པས་སྐྱོན་མེད་དོ། ། ཞེས་ས་པཎ་གྱི་གསུང་དང་འགལ་བའི་རྩོད་སྤོང་གི་སྐབས་སུ་བྲིས་སོ། ། འདི་ཡང་མི་འཐད་དེ། ངེད་ཀྱིས་རྣལ་འབྱོར་པ་ཡིན་ན་རབ་བྱུང་ལས་དམན་པས་ཁྱབ་པ་དང་། ཁྱིམ་པ་ཡིན་པས་ཁྱབ་པར་ཁས་མ་བླངས་པའི་ཕྱིར་རོ། ། གཞན་ཡང་དམན་མཆོག་གོ་ལོག་ཅེས་པ་ཡང་། རབ་བྱུང་ཡིན་ན་རྣལ་འབྱོར་པ་ལས་དམན་པས་ཁྱབ་པར་སྨྲ་བ་ཡང་བཞད་མོའི་རྒྱུ་ཡིན་ཏེ། ཤཱཀྱ་ཐུབ་པ་རབ་བྱུང་མིན་པར་ཁས་ལེན་པའམ། རྣལ་འབྱོར་པ་ལས་དམན་པར་ཁས་ལེན་དགོས་པ་གང་རུང་ལས་མ་འདས་ཤིང་།
རྒྱུད་ལས། རྟེན་ནི་གསུམ་ལ་དགེ་སློང་མཆོག ། འབྲིང་ནི་དགེ་ཚུལ་ཡིན་པར་འདོད། ། ཁྱིམ་ན་གནས་པ་ཐ་མའོ། ། ཞེས་སོགས་གསུངས་པ་རྣམས་མ་མཐོང་བར་ཟད་དོ། ། ཡང་དེ་ཉིད་དུ། བརྒྱ་ལ་ཤ་ཆང་དབེན་པར་བསྟེན་པ་གཞན་གྱིས་ཐོས་ན་མ་དད་ཀྱིས་དོགས་ན་བསྟེན་དུས་མ་བསྟེན་པའི་ཉེས་པར་བྱེད་པ་ནི་དམ་ཚིག་གི་རྫས་རྣམས་མ་བསྟེན་ན་རྡོ་རྗེ་མཁའ་འགྲོ་རྣམས་མི་མཉེས་པར་བྱེད་པའོ། ། ཞེས་རྗེ་བཙུན་གྱི་གསུངས་པས། མཁའ་འགྲོ་མ་མཉེས་པ་དང་། འཇིག་རྟེན་པ་མ་དད་པ་གང་ཉེས་པ་ཆེ་སོམས་ཤིག་ཞེས་དྲིས་སོ། །
འདི་ཡང་ཁྱེད་རང་ལ་མཚུངས་ཏེ། ཁྱེད་རང་གིས་ཡང་དག་པའི་བསྟེན་ཚུལ་བཤད་པའི་རྩོད་སྤོང་གི་སྐབས་སུ། བཤང་གཅི་སོགས་ནི་བདུད་རྩིར་མི་ནུས་བཞིན་དུ་ཟོས་ན་འཇིག་རྟེན་པས་སྨོད་པར་འགྱུར་ཞིང་། དུག་དེ་ལྟར་ཟོས་ན་འཆི་བར་འགྱུར་ལ། བསྟེན་རུང་གི་ཤ་ཆང་གིས་ནི་ལས་དང་པོ་པ་ལའང་དེ་ལྟར་མི་འགྱུར་བས་སོ། ། ཞེས་བྲིས་པ་ལ་ཀུན་ཏུ་མཚུངས་ཏེ། བཤང་གཅི་སོགས་ཟོས་པ་ལ་འཇིག་རྟེན་པ་མ་དད་པ་དང་། མཁའ་འགྲོ་མ་མཉེས་པ་གང་ཉེས་པ་ཆེ་སོམས་ཤིག་ཅེས་བརྗོད་ན་ལན་ཅི་སྨྲ། ཡང་དེ་ཉིད་དུ། གཉིས་པ་རྩོད་པ་སྤོང་བ་ལ་དུས་ཀྱི་འཁོར་ལོ་དང་འགལ་བའི་རྩོད་པ་སྤོང་བ་དང་།
ཆོས་རྗེ་ས་སྐྱ་པཎྜི་ཏ་ཆེན་པོའི་གསུང་དང་འགལ་བའི་རྩོད་པ་སྤོང་བ་གཉིས་ཀྱི། དང་པོ་ནི། འདིར་ཕྱོགས་སྔ་སྨྲ་བ་པོ་ལ་ནི་མང་དུ་སྨྲ་ཅི་དགོས། དུས་འཁོར་གྱི་ཆོས་སྐད་རྣམས་དང་། རྒྱུད་སྡེ་གཞན་རྣམས་མི་མཐུན་པ་མང་བས། ལུགས་ཕན་ཚུན་མི་བསྲེ་བར་ཆོས་སྐད་རང་རྐང་ཚུགས་པ་འདོད་དགོས་ཞེས་སྨྲས་ན་ཅི་ཞིག་སྨྲར་ཡོད། ཅེས་སོགས་བྲིས་སོ། ། འདི་ཡང་མི་འཐད་དེ། དུས་ཀྱི་འཁོར་ལོའི་རང་རྐང་གི་ཉམས་ལེན་བྱེད་པའི་གང་ཟག་དེས་བླ་མེད་སྤྱི་ནས་བཤད་པའི་རྩ་ལྟུང་བཅུ་གསུམ་པ་བསྲུང་མི་དགོས་པར་ཐལ། བླ་མེད་སྤྱི་ལ་ཚོགས་ཀྱི་འཁོར་ལོའི་དུས་ཤ་ཆང་མ་བསྟེན་ན་རྩ་ལྟུང་བཅུ་གསུམ་པ་འབྱུང་བ་གང་ཞིག
དེ་ཤ་ཆང་སོགས་ལ་མ་བསྟེན་པའི་དུས་ཀྱི་འཁོར་ལོ་ལས་གསུངས་པའི་ཚོགས་ཀྱི་འཁོར་ལོ་བྱས་པས་ཚོགས་འཁོར་མཚན་ཉིད་པར་འགྱུར་བའི་ཕྱིར། རྟགས་གཉིས་ཆར་ཁས། འདོད་ན། བདེ་ཀྱཻ་གསང་གསུམ་སོགས་བླ་མེད་ཀྱི་དཀྱིལ་འཁོར་རེ་རེ་ལ་བསྲུང་བྱ་རྩ་ལྟུང་མི་འདྲ་བ་རེ་རེ་ཡོད་པར་ཐལ། འདོད་པའི་ཕྱིར། འདོད་ན། དུས་ཀྱི་འཁོར་ལོའི་དཀྱིལ་འཁོར་དུ་ཐོབ་པའི་སྔགས་སྡོམ་ལ་རྩ་ལྟུང་གིས་མ་གོས་པའི་གང་ཟག་དང་། ཀྱཻ་རྡོ་རྗེའི་དཀྱིལ་འཁོར་དུ་ཐོབ་པའི་སྔགས་སྡོམ་ལ་རྩ་ལྟུང་གིས་གོས་པའི་གང་ཟག་གི་གཞི་མཐུན་ཡོད་པར་ཐལ། འདོད་པའི་ཕྱིར། འདོད་ན།
རྩ་ལྟུང་གིས་ཉམས་པའི་གང་ཟག་དང་། རྩ་ལྟུང་གིས་མ་གོས་པའི་སྔགས་སྡོམ་རྒྱུད་ལྡན་གྱི་གང་ཟག་གཞི་མཐུན་ཡོད་པར་ཐལ་ལོ། ། གཞན་ཡང་དུས་འཁོར་དང་ཀྱཻ་རྡོ་རྗེ་གཉིས་ཆར་གྱི་དཀྱིལ་འཁོར་དུ་དབང་ཐོབ་པའི་རྡོ་རྗེ་འཛིན་པ་དེས་ཚོགས་ཀྱི་འཁོར་ལོ་བྱར་མི་རུང་བར་ཐལ། དེས་ཤ་ཆང་ལ་བསྟེན་པའི་ཀྱཻ་རྡོར་སོགས་ཀྱི་ལུགས་ཀྱི་ཚོགས་འཁོར་བྱས་ན་དུས་ཀྱི་འཁོར་ལོ་དང་འགལ་བས་དེའི་དཀྱིལ་འཁོར་དུ་ཐོབ་པའི་སྔགས་སྡོམ་ལ་ཉེས་པས་གོས་པར་འགྱུར་ཞིང་། དེས་ཤ་ཆང་སོགས་ལ་མ་བསྟེན་པའི་དུས་འཁོར་ལུགས་ཀྱི་ཚོགས་འཁོར་བྱས་ན་གསང་སྔགས་སྤྱི་དང་འགལ་བས་ཀྱཻ་རྡོ་རྗེའི་དཀྱིལ་འཁོར་དུ་ཐོབ་པའི་སྔགས་སྡོམ་ལ་རྩ་ལྟུང་བཅུ་གསུམ་པས་གོས་པར་འགྱུར་བའི་ཕྱིར། རྟགས་གཉིས་ཆར་ཁྱོད་ཀྱིས་ཁས་བླངས་ཏེ། དུས་འཁོར་ལས་ཤ་ཆང་ལ་མ་བསྟེན་པའི་ཚོགས་འཁོར་གསུངས་པའི་རྩོད་སྤོང་དུ། དུས་ཀྱི་འཁོར་ལོའི་ཆོས་སྐད་རྣམས་དང་། རྒྱུད་སྡེ་གཞན་རྣམས་མི་མཐུན་པ་མང་བས་ལུགས་ཕན་ཚུན་མི་བསྲེ་བར་ཆོས་སྐད་རང་རྐང་ཚུགས་པར་སྨྲ་དགོས་སོ་ཞེས་བྲིས་པ་ལ་རྣམ་བཅད་ཡོད་པའི་ཕྱིར། ཡང་དེ་ཉིད་དུ།
གཉིས་པ་ནི་གལ་ཏེ་ཆོས་རྗེ་ས་སྐྱ་པཎྜི་ཏ་ཆེན་པོའི་ཞལ་སྔ་ནས་རབ་བྱུང་དང་རྣལ་འབྱོར་པའི་དབྱེ་བ་གསུངས་པ་ལའང་སྔར་བརྗོད་པའི་སྐྱོན་རྣམས་འཇུག་པར་འགྱུར་བས་ཁྱོད་དེ་དང་ཡང་འགལ་བར་འགྱུར་རོ་ཞེ་ན། དེ་ལ་སྐྱོན་དེ་རྣམས་མི་འཇུག་པ་ནི། ཁྱོད་ཀྱིས་རབ་བྱུང་མཆོག་དང་། རྣལ་འབྱོར་པ་ཁྱིམ་པ་དམན་སར་བཟུང་བས་ནོངས་ལ། འདིར་ནི་སོ་ཐར་ལ་བསྟུན་པ་ཆེ་ཆུང་གི་སྒོ་ནས་བཞག་སྟེ། དོན་ལ་ཁྱེད་དང་དམན་མཆོག་གོ་ལོག་པས་སྐྱོན་མེད་དོ། ། མདོར་ན་དཀར་པོ་རྣམ་གསུམ་དང་མཐུན་པ་ནི་ཉན་ཐོས་ལ་རྩོད་སྤོང་མཛད་པས་ཀྱང་ཤེས་ཏེ། ཁྱོད་ལྟར་ན་ཉན་ཐོས་ཀྱི་རྩོད་པ་འོང་དོན་མེད་པས་སོ། ། དེས་ན་མི་མཐུན་ན་གོང་མ་གཙོ་བོར་བྱེད་ཅེས་རྟག་པར་སྒྱུ་ཐབས་སུ་སྨྲ་བཞིན་དུ་འདིར་མི་མཐུན་པར་བསམས་ནས་འོག་མ་གཙོ་བོར་བྱེད་པ་འདི་ནི་ཆོས་འདི་ལ་སྡང་བའི་རྣམ་ཐར་སྟོན་པ་ཁོ་ནའོ། ། འོན་ཏེ་ཆོས་རྗེས་སྡོམ་བརྩོན་རྣམས་ཀྱིས་བདུད་རྩི་མྱང་བ་ཙམ་ཞེས་སོགས་གསུངས་པ་ཅི་ཞེ་ན།
རབ་བྱུང་དམན་པ་ལ་ཐབས་མཁས་པས་གསུངས་པ་ཡིན་གྱི། དེས་མཆོག་གཞན་མི་འགེགས་པ་ནི་གསང་དབང་གི་སྐབས་སུ་རྣམ་རྟོག་ཤས་ཆེ་བ་ལ་མགྲིན་པར་ཉིན་པར་གྱི་ཐིག་ལེ་བྱ་བར་བཤད་པས། རྟོག་པ་ཆུང་བ་ལ་ལྕེ་ཐོག་ཏུ་སྦྱིན་པ་མི་ཁེགས་པ་བཞིན་ནོ། ། གལ་ཏེ་སློབ་དཔོན་ཀླུ་སྒྲུབ་ཡབ་སྲས། ཐོགས་མེད་སྐུ་མཆེད་ནས་བཟུང་སྟེ། ཇོ་བོ་རྗེ་དང་། ཁོ་བོའི་མཁན་པོ་བསོད་སྙོམས་པ་ཆེན་པོ་ལ་སོགས་པ་རྣམས་ཀྱི་ཚོགས་ཀྱི་འཁོར་ལོའི་ལུགས་འདི་ཡིན་ནོ། ། སྡོམ་བརྩོན་རྣམས་ཀྱི་དབང་བསྐུར་ལ་སོགས་པའི་དུས་སུ་འདི་ལྟར་བྱས་ན་ལེགས་སོ་ཞེས་གསུངས་པས་འགྲུབ་བོ་སྙམ་ན། ཇོ་བོ་དང་མཁན་པོ་སོགས་བོད་རྣམས་སྣོད་མིན་དུ་དོགས་ནས་མཛད་པ་ཡིན་གྱི། དེས་རང་ལུགས་སུ་མ་ངེས་པ་ནི་སེམས་བསྐྱེད་ལ་མཁན་པོ་གཞན་གྱི་ངོ་སྲུང་བས་བོད་རྣམས་ཀྱི་ངོར་མཛད་པ་འདྲ།
རྒྱ་གར་དུའང་ཞེས་པ་ནས། ལྷུང་བཟེད་བྱིན་ལེན་དང་ཕྱི་དྲོ་བུ་རམ་མི་བཟའ་བ་སོགས་ཐམས་ཅད་ཡོད་སྨྲ་བའི་ལག་ལེན་དང་མི་མཐུན་པ་མང་པོ་བྱེད་དགོས་སུ་འོང་གསུང་གིན་གདའ། ཞེས་ཆག་གི་དྲིས་ལན་དུ་གསུངས་པས་ཤེས་ཤིང་། དེ་དེའི་ལུགས་ཡིན་ཡང་། རྣལ་འབྱོར་པའི་ཚོགས་འཁོར་གསུངས་ནས་ཆོས་ཀྱི་རྒྱལ་པོ་དཔལ་ལྡན་ས་སྐྱ་པའི་ཕྱག་ལེན་གྱི་རིམ་པ་བཤད་ཟིན་ཏོ། ། ཞེས་གསུངས་ལ། སྔ་ཕྱི་གཉིས་མི་མཐུན་ན་ཕྱི་མ་རང་ལུགས་སུ་མཛད་ཅེས་བྲིས་སོ། ། དེ་ཡང་དོན་ལ་ཁྱོད་དང་དམན་མཆོག་གོ་ལོག་པས་སྐྱོན་མེད་དོ་ཞེས་པ་འདི་ཡང་རབ་བྱུང་ཡིན་ན། རྣལ་འབྱོར་པ་ལས་དམན་པས་ཁྱབ་པ་དང་། རྣལ་འབྱོར་པ་ཡིན་ན་རབ་བྱུང་ལས་མཆོག་ཡིན་པས་ཁྱབ་པར་སོང་བས།
ཤཱཀྱ་ཐུབ་པ་དེ་རྣལ་འབྱོར་པ་ལས་དམན་པའམ། ཡང་ན་རབ་བྱུང་མ་ཡིན་པར་ཁས་ལེན་དགོས་པ་གང་རུང་ལས་མ་འདས་སོ། ། ཡང་དཀར་པོ་རྣམ་གསུམ་དང་མཐུན་པ་ནི་ཉན་ཐོས་ཀྱི་རྩོད་སྤོང་མཛད་པས་ཀྱང་ཤེས་ཏེ། ཁྱེད་ལྟར་ན་ཉན་ཐོས་ཀྱི་རྩོད་སྤོང་དོན་མེད་པས་སོ་ཞེས་པ་འདི་ཡང་གསུང་རབ་ཀྱི་དགོངས་པ་མ་ཤེས་པའི་དབང་གིས་ཉན་ཐོས་ལུགས་ཀྱི་བསླབ་པ་དང་ལྡན་པ་ཐམས་ཅད་འདིའི་རྩོད་སྤོང་གི་ཡུལ་ཡིན་སྙམ་དུ་འཁྲུལ་པས་ལེན་པ་སྟེ། ཉན་ཐོས་ལུགས་ཀྱི་བསླབ་པ་དང་ལྡན་པའི་གང་ཟག་ལ་འདིའི་སྐབས་ཀྱི་རྩོད་སྤོང་གི་ཡུལ་ཡིན་མིན་གཉིས་སུ་ཡོད་པའི་ཕྱིར། གཞན་དུ་ན་ཉན་ཐོས་ལུགས་ཀྱི་བསླབ་པ་རྒྱུད་ལ་ལྡན་ཞིང་གསང་སྔགས་བླ་མེད་ཀྱིས་རྒྱུད་སྨིན་པའི་དགེ་སློང་རྡོ་རྗེ་འཛིན་པ་མེད་པར་ཐལ། ཉན་ཐོས་ལུགས་ཀྱི་བསླབ་པ་དང་ལྡན་པའི་གང་ཟག་ཡིན་ན། འདིའི་རྩོད་སྤོང་གི་ཡུལ་ཡིན་དགོས་པ་གང་ཞིག བླ་མེད་ཀྱིས་རྒྱུད་སྨིན་པའི་རྡོ་རྗེ་འཛིན་པ་ཡིན་ན། འདིའི་རྩོད་སྤོང་གི་ཡུལ་མ་ཡིན་དགོས་པའི་ཕྱིར།
རྟགས་དང་པོ་ཁྱོད་ཀྱིས་ཁས་བླངས་ཏེ། དཀར་པོ་རྣམ་གསུམ་དང་མཐུན་པ་ནི་ཉན་ཐོས་ཀྱི་རྩོད་སྤོངས་མཛད་པས་ཀྱང་ཤེས་ཏེ་ཞེས་བྲིས་པ་ལ་རྣམ་བཅད་ཡོད་པའི་ཕྱིར། དེས་ན་ཉན་ཐོས་ཀྱི་སྒྲ་འཇུག་པ་ཙམ་ལ་ཉན་ཐོས་ཀྱི་གྲུབ་མཐའ་རང་ལུགས་སུ་སྨྲ་བ་ཉན་ཐོས་སྡེ་གཉིས་ལྟ་བུ་དང་། ཉན་ཐོས་ཀྱི་ལྟ་སྤྱོད་དང་ལྡན་པ་ཉན་ཐོས་རང་རྒྱུད་པ་གཉིས་ལས། ས་པཎ་གྱི་ཚོགས་འཁོར་རྣམ་གཞག་ཏུ་ཉན་ཐོས་ཀྱི་རྩོད་སྤོང་མཛད་པའི་ཉན་ཐོས་ནི་ཉན་ཐོས་ཀྱི་ཐུན་མོང་མིན་པའི་གྲུབ་མཐའ་རང་ལུགས་སུ་སྨྲ་བ་རྣམས་ཡིན་ཏེ། བྱེ་སྨྲ་དང་མདོ་སྡེ་པ་རྣམས་ཀྱིས་རྡོ་རྗེ་ཐེག་པ་བ་ལ་དེ་ལྟར་རྩོད་པའི་ཕྱིར། ཉན་ཐོས་ཀྱི་བསླབ་པ་དང་ལྡན་པ་ལ་འདིའི་རྩོད་སྤོང་གི་ཡུལ་ཡིན་མིན་གཉིས་སུ་ཡོད་དེ། ཉན་ཐོས་ལུགས་ཀྱི་བསླབ་པ་དང་ལྡན་ཞིང་དེའི་ཐུན་མོང་མིན་པའི་གྲུབ་མཐའ་རང་ལུགས་སུ་སྨྲ་བ་རྣམས་འདིའི་རྩོད་སྤོང་གི་ཡུལ་དང་། དེའི་ལུགས་ཀྱི་བསླབ་པ་དང་ལྡན་ཞིང་བླ་མེད་ཀྱི་སྒོར་ཞུགས་པ་རྣམས་ནི་འདིའི་རྩོད་སྤོང་གི་ཡུལ་མིན་པའི་ཕྱིར། དེས་ན་གངས་ཅན་འདིར་ཕྱིའི་སྤྱོད་པ་ཉན་ཐོས་དང་མཐུན་པ།
ནང་གི་ལྟ་བ་ཕ་རོལ་ཏུ་ཕྱིན་པ་དང་མཐུན་པ། གསང་བའི་ཉམས་ལེན་རྡོ་རྗེ་ཐེག་པ་དང་མཐུན་པར་མཛད་པ་ནི་ཁོ་བོ་ཅག་གི་ཡོངས་འཛིན་དམ་པ་བཀའ་དྲིན་ཅན་རྣམས་ཁོ་ནའི་ཁྱད་ཆོས་སུ་སྣང་ངོ་། ། ཡང་དེ་ཉིད་དུ། འོན་ཏེ་ཆོས་རྗེས་ཚོགས་ཀྱི་འཁོར་ལོའི་ཡོ་བྱད་ལ་ལུགས་གཉིས་ལས་རབ་ཏུ་བྱུང་བ་སྡོམ་བརྩོན་གྱི་ལུགས་ནི། མཆོད་པ་དང་གཏོར་མ་ལ་ཤ་ཆང་ལ་སོགས་པ་འབུལ། སྡོམ་བརྩོན་རྣམས་ཀྱི་ལྕེ་ལ་བདུད་རྩི་མྱང་བ་ཙམ་བྱ། གཞན་ཡང་བུ་རམ་དང་ཤིང་ཐོག་ལ་གསང་བ་ལ་སོགས་པ་གཏོར་མ་བྱིན་གྱིས་རློབས་པ་ལྟར་བྱ། ཞེས་སོགས་གསུངས་པ་ཅི་ཞེ་ན། དེ་ནི་རབ་བྱུང་དམན་པ་རྣམས་ལ་ཐབས་མཁས་གསུངས་པ་ཡིན་གྱི། དེས་མཆོག་ལ་གཞན་མི་འགེགས་པ་ནི།
ཞེས་སོགས་བྲིས་སོ། ། འདི་ཡང་དཔྱད་པར་བྱ་སྟེ། འདིའི་རབ་བྱུང་དམན་པ་དེ་རྡོ་རྗེ་ཐེག་པའི་སྒོར་མ་ཞུགས་པའི་རབ་བྱུང་ལ་བྱའམ། དེའི་སྒོར་ཞུགས་ཀྱང་རིམ་གཉིས་ལ་བརྟན་པ་མ་ཐོབ་པའི་རབ་བྱུང་ལ་བྱེད་པ་གང་རུང་ལས་མ་འདས་ཤིང་། དང་པོ་ལྟར་ན་དེ་ལྟ་བུའི་རབ་བྱུང་ཚོགས་ཀྱི་འཁོར་ལོའི་ནང་དུ་ཡོང་བའི་དོན་མེད་པས་སྤྱོད་མི་དགོས་ལ། གཉིས་པ་ལྟར་ན་དེ་ངེད་ཀྱི་རྒྱབ་བརྟེན་དུ་སོང་བས་འདོད་པ་མཐུན་པར་སོང་སྟེ། དིང་སང་ཚོགས་ཀྱི་འཁོར་ལོ་བྱེད་པ་ཕལ་མོ་ཆེ་རྣམས་ནི་རིམ་གཉིས་ཀྱི་ཏིང་ངེ་འཛིན་ལ་བརྟན་པ་མ་ཐོབ་པ་ཤས་ཆེ་བའི་ཕྱིར། འདི་ལ་དགོངས་ནས་རྗེ་བཙུན་ས་པཎ་དང་། ཁོ་བོ་ཅག་གི་ཡོངས་འཛིན་གོང་མ་རྣམས་ཀྱིས་ཚོགས་ཀྱི་འཁོར་ལོ་ལུགས་གཉིས་གསུངས་པ་རྣམས་ཡིད་ཆེས་པའི་གནས་སུ་ཤེས་པར་གྱིས་ཤིག རིམ་གཉིས་ཀྱི་ཏིང་ངེ་འཛིན་ལ་བརྟན་པ་མ་ཐོབ་པ་རྣམས་ཀྱི་ཚོགས་ཀྱི་འཁོར་ལོའི་ལུགས་ལ་དགག་བསྒྲུབ་བྱ་མི་དགོས་ཏེ།
དེ་རྣམས་ཀྱི་སྒོ་གསུམ་གྱི་མཛད་པ་བཟང་ངན་ཐམས་ཅད་ས་ལམ་གྱི་གྲོགས་ཁོ་ནར་འགྱུར་བའི་ཕྱིར་རོ། ། ཡང་དེ་ཉིད་དུ། གལ་ཏེ་ས་པཎ་གྱིས་སློབ་དཔོན་ཀླུ་སྒྲུབ་ཡབ་སྲས། ཐོགས་མེད་སྐུ་མཆེད་ནས་བཟུང་སྟེ། ཇོ་བོ་ཆེན་པོ་རྗེ་དང་། ཁོ་བོའི་མཁན་པོ་བསོད་སྙོམས་པ་ཆེན་པོ་ལ་སོགས་པ་རྣམས་ཀྱི་ཚོགས་ཀྱི་འཁོར་ལོའི་ལུགས་ཡིན་ནོ། ། སྡོམ་བརྩོན་རྣམས་དབང་བསྐུར་བ་ལ་སོགས་པའི་དུས་སུ་འདི་ལྟར་བྱས་ན་ལེགས་སོ། ། ཞེས་གསུངས་པས་འགྲུབ་སྙམ་ན། ཇོ་བོ་དང་མཁན་པོ་སོགས་ཀྱིས་བོད་རྣམས་སྣོད་མིན་དུ་དོགས་ནས་མཛད་པ་ཡིན་གྱི། དེ་རང་ལུགས་སུ་མ་ངེས་ཞེས་བྲིས་སོ། །
འདི་ཡང་འབྲེལ་མེད་བཞད་གད་ཀྱི་གནས་ཡིན་ཏེ། ཇོ་བོ་དང་མཁན་པོས་བོད་རྣམས་སྣོད་མིན་དུ་དོགས་ནས་ཚོགས་འཁོར་དེ་ལྟར་མཛད་པ་ཡིན་ཟེར་ན་ཡང་། ཀླུ་སྒྲུབ་དང་ཐོགས་མེད་སྐུ་མཆེད་སོགས་ཀྱིས་བོད་རྣམས་སྣོད་མིན་དུ་དོགས་ནས་རྒྱ་གར་དུ་ཚོགས་འཁོར་དེ་ལྟར་མཛད་ཅེས་ཟེར་བ་ལ་འབྲེལ་ཅི་འདུག་ལེགས་པར་སོམས་ཤིག གཞན་ཡང་ཇོ་བོ་དང་མཁན་པོ་སོགས་བོད་རྣམས་སྣོད་མིན་དུ་དོགས་ནས་ཚོགས་འཁོར་སྡོམ་བརྩོན་གྱི་ལུགས་དེ་ལྟར་མཛད་པ་ལ་ཁྱེད་ཀྱིས་བོད་རྣམས་སྣོད་ལྡན་དུ་བསམ་ནས་ཤ་ཆང་གི་གཙོ་བོར་སྤྱོད་པའི་ཚོགས་འཁོར་བྱེད་པ་འདི་འགལ་བ་ལྟག་སྤྲོད་དུ་སྣང་བས་གང་རུང་ཞིག་ལོག་ལྟ་ཅན་ལས་མ་འདས་སོ། ། གལ་ཏེ་ཁོ་ན་རེ། ས་པཎ་གྱི་ཚོགས་འཁོར་ལུགས་གཉིས་གསུངས་པའི་སྡོམ་བརྩོན་རྣམས་ཀྱི་ལུགས་དེ་རིམ་གཉིས་ལ་བརྟན་པ་མ་ཐོབ་པའི་དབང་དུ་བྱས་པ་ཡིན་ན། ཀླུ་སྒྲུབ་ཡབ་སྲས་སོགས་ཀྱང་རིམ་གཉིས་ལ་བརྟན་པ་མ་ཐོབ་པར་འགྱུར་རོ་ཞེ་ན། སྐྱོན་མེད་དེ། ཀླུ་སྒྲུབ་ཡབ་སྲས་སོགས་ནི་རང་ཉིད་བཅས་འགལ་གྱི་ཉེས་པས་གོས་ཀྱིས་དོགས་ནས་ཚོགས་འཁོར་གྱི་ལུགས་དེ་ལྟར་མཛད་པ་མ་ཡིན་གྱི། འོན་ཀྱང་རྗེས་འཇུག་གི་གདུལ་བྱ་རིམ་གཉིས་ལ་བརྟན་པ་མ་ཐོབ་པའི་སྡོམ་བརྩོན་རྣམས་ཀྱིས་གསང་སྔགས་ལ་ཁག་བཏགས་ནས་རྩིང་སྤྱོད་དྭང་དུ་བླངས་ན་བསྟན་པ་དང་རང་གཞན་ལ་གནོད་པར་འགྱུར་བ་ལ་དགོངས་ནས་དེ་ལྟར་མཛད་པའི་ཕྱིར།
དཔེར་ན་འོ་སྐོལ་གྱི་སྟོན་པས་གདུལ་བྱ་སྣོད་ལྡན་དབང་པོ་ཡང་རབ་རྣམས་ལ་ཨུ་རྒྱན་ལ་སོགས་པའི་གནས་རྣམས་སུ་ཁ་སྦྱོར་ཡན་ལག་བདུན་ལྡན་གྱི་སྐུ་ལ་སོགས་པ་རྡོ་རྗེ་ཐེག་པའི་སྤྱོད་ཚུལ་བསྟན་ནས། གདུལ་བྱ་ཐུན་མོང་བ་རྣམས་ལ་རྡོ་རྗེ་གདན་ལ་སོགས་པའི་གནས་རྣམས་སུ་ཚངས་པར་སྤྱོད་པའི་སྐུར་ཚུལ་སྟོན་པ་དང་མཚུངས་པའི་ཕྱིར། དེས་ན་སྔོན་གྱི་ཐུབ་པའི་དབང་པོ་དང་། རྒྱན་དྲུག་མཆོག་གཉིས། ཇོ་བོ་ཆེན་པོ་དང་། འཇམ་མགོན་བླ་མ་སོགས་པཎ་གྲུབ་སྡོམ་བརྩོན་རྣམས་ནི་རྗེས་འཇུག་རྣམས་ལ་དགོངས་ནས་ཚོགས་འཁོར་གྱི་སྤྱོད་ཚུལ་དེ་ལྟར་མཛད་པས། ཁོ་བོ་ཅག་རྣམས་ཀྱང་དེ་དག་གི་རྗེས་སུ་འཇུག་ལ། དིང་སང་གི་དུས་དབང་གྲལ་དུ་སྡོད་མྱོང་བ་ཙམ་གྱིས་རྡོ་རྗེ་ཐེག་པ་བ་ཡིན་ཟེར་ནས་གསང་སྔགས་ལ་ཁག་བཏང་ནས་སྤྱོད་ཚུལ་འཆོལ་པོར་བྱེད་པ་རྣམས་སུ་ཞིག་གི་རྗེས་འཇུག་ཡིན་མི་ཤེས་སོ། ། ཡང་དེ་ཉིད་དུ། ས་པཎ་གྱི་ཚོགས་འཁོར་རྣམ་གཞག་ལས།
རྣལ་འབྱོར་པའི་ཚོགས་འཁོར་གསུངས་ནས་ཆོས་ཀྱི་རྒྱལ་པོ་དཔལ་ལྡན་ས་སྐྱ་པའི་ཕྱག་ལེན་གྱི་རིམ་པ་བཤད་ཟིན་ནོ། ། ཞེས་གསུངས་ལ། སྔ་ཕྱི་གཉིས་མི་མཐུན་ན་ཕྱི་མ་རང་ལུགས་སུ་མཛད། ཅེས་བྲིས་པ་ཡང་མི་འཐད་དེ། དེའི་དོན་ལ་བརྟགས་ན་ས་པཎ་གྱི་ཚོགས་འཁོར་ལ་རབ་བྱུང་སྡོམ་བརྩོན་གྱི་ལུགས་དང་། རྣལ་འབྱོར་པའི་ལུགས་གཉིས་གསུངས་པའི་སྔ་མ་ས་སྐྱ་པའི་ཕྱག་ལེན་དང་མི་མཐུན་ཞེས་པའི་དོན་དུ་སོང་འདུག་པ། དེ་ལྟར་ན་ས་སྐྱ་པའི་ཚོགས་འཁོར་གྱི་ཕྱག་ལེན་དེ་སློབ་དཔོན་ཀླུ་སྒྲུབ་ཡབ་སྲས་ནས། མཁན་པོ་བསོད་སྙོམས་པ་ཆེན་པོའི་བར་གྱི་རྒྱ་གར་གྱི་པཎ་གྲུབ་རྣམས་དང་མི་མཐུན་པར་སྨྲ་བ་ནི་ཡ་ང་བའི་གཏམ་ཡིན་ནོ། ། ལུགས་སྔ་ཕྱི་གཉིས་མི་མཐུན་ཞེས་པའང་གང་ཟག་གཅིག་ལ་ལྟོས་པའི་ཕྱག་ལེན་མི་མཐུན་པ་མིན་གྱི། གང་ཟག་སོ་སོ་ལ་ལྟོས་ནས་མི་མཐུན་པ་སྟེ།
སྡོམ་བརྩོན་རྡོ་རྗེ་འཛིན་པ་རྣམས་ཀྱིས་ཚོགས་ཀྱི་འཁོར་ལོ་ལུགས་སྔ་མ་ལྟར་བྱ་ཞིང་། དེ་ལས་གཞན་པའི་རྡོ་རྗེ་འཛིན་པ་རྣམས་ཀྱིས་ལུགས་ཕྱི་མ་ལྟར་བྱའོ། ། ལུགས་དེ་གཉིས་ཆར་ཡང་ཆོས་ཀྱི་རྒྱལ་པོ་དཔལ་ལྡན་ས་སྐྱ་པའི་ཕྱག་ལེན་རྣམ་པར་དག་པ་ཡིན་ནོ་ཞེས་ཁོ་བོ་ཅག་རྣམས་སྨྲ་འོ། ། འོ་ན་སྡོམ་བརྩོན་རྣམས་ཀྱིས་ཚོགས་འཁོར་དེ་ལྟར་བྱེད་པ་དེ། རང་རྒྱུད་ཀྱི་སྡོམ་པ་གོང་མ་ལས་འོག་མ་གཙོ་ཆེ་བས་དེ་དང་བསྟུན་ནས་དེ་ལྟར་བྱེད་པ་ཡིན་ནམ་ཞེ་ན། དེ་ནི་མ་ཡིན་ཏེ། སྡོམ་བརྩོན་རྣམས་ཀྱི་ཚོགས་ཀྱིས་འཁོར་ལོ་རྣལ་འབྱོར་པ་གཞན་དང་ཁྱད་མེད་དུ་ལོངས་སྤྱོད་ན་རང་རྒྱུད་ཀྱི་དྲན་ཤེས་ཉམས་ནས་ཚོགས་འཁོར་གྱི་ཕན་ཡོན་མེད་པའི་ཁར་བཅས་འགལ་གྱི་ཉེས་པར་འགྱུར་བ་དང་། གནས་ཚུལ་གྱི་དོན་མི་ཤེས་པའི་སྐྱེ་བོ་རྣམས་ཀྱིས་ཀྱང་སྡོམ་བརྩོན་རྣམས་ཀྱིས་སྤྱོད་པ་མི་འོས་པ་འདི་ལྟ་བུ་བྱེད་ཅེས་མ་དད་པ་ལོག་པར་ལྟ་བ་སྐྱེ་སྲིད་ཅིང་དེ་ལྟར་སྐྱེས་ན་ཕ་རོལ་པོ་ལ་སྡིག་པའི་ཁུར་ལྕི་བར་འགྱུར་བས། དེ་མི་འབྱུང་བའི་ཕྱིར་དུ་སྡོམ་བརྩོན་རྣམས་ཀྱིས་ཚོགས་ཀྱི་འཁོར་ལོའི་ཚེ་མཆོད་པ་དང་གཏོར་མ་ལ་ཤ་ཆང་སོགས་པ་འབུལ། རང་གི་ལྕེ་ལ་བདུད་རྩི་མྱང་བ་ཙམ་བྱས་ནས་གཞན་ཚོགས་འཁོར་གྱི་རྫས་བུ་རམ།
ཤིང་ཐོག་སོགས་ལ་བྱེད་པ་རྗེ་བཙུན་ས་སྐྱ་པཎྜི་ཏའི་གསུངས་པ་ལྟར་བྱས་པས་རང་ལ་བཅས་འགལ་སོགས་ཀྱི་ཉེས་པས་མི་གོས། སྐྱེ་བོ་གཞན་ལ་མ་དད་པ་ལ་སོགས་པའི་སྡིག་པས་མི་གོས། རང་གཞན་གཉིས་༡་ཚོགས་རྒྱ་ཆེན་པོ་བསོག་པར་འགྱུར་བ་སོགས་དགོས་པ་ཁྱད་པར་ཅན་མང་དུ་ཡོད་པའི་ཕྱིར་ཏེ། ཚོགས་ཀྱི་འཁོར་ལོ་སོགས་ཆོས་སྤྱོད་ཀྱི་བྱ་བ་ཐམས་ཅད་སེམས་ཅན་ལ་ཕན་པའི་ཆེད་ཁོ་ན་ཡིན་པའི་ཕྱིར་ཏེ། མདོར་ན་ཚོགས་འཁོར་གྱི་རྣམ་གཞག་གྲུབ་པའི་དགའ་སྟོན་ལས་དགག་པའི་ངལ་བ་མང་དུ་གསུངས་པ་དེ་ཐམས་ཅད་ཚིག་ཟིན་ཙམ་ལ་བདག་ཅག་རྣམས་ཀྱི་འདྲེན་པ་ཀུན་དགའི་མཚན་ཅན་གྱིས་གནང་བའི་ཚོགས་འཁོར་གྱི་རྣམ་གཞག་གསང་བ་ཀུན་རྒྱན་དང་། ཀུན་བཟང་རྣམ་རོལ་གཉིས་ལ་དགག་པ་བརྗོད་ནས་དོན་ལ་རྗེ་བཙུན་ས་པཎ་གྱི་ཚོགས་འཁོར་རྣམ་གཞག་ཏུ་རབ་བྱུང་སྡོམ་བརྩོན་གྱི་ལུགས་གསུངས་པ་དེ་བཀག་པར་སྣང་སྟེ། དེ་ཡང་ཡིད་ཆེས་པའི་ཆེད་དུ་ས་པཎ་གྱི་གསུང་བཀོད་པ་ནི་ཚོགས་འཁོར་རྣམ་གཞག་ལས། ཚོགས་ཀྱི་ཡོ་བྱད་ལ་ལུགས་གཉིས་ལས། རབ་ཏུ་བྱུང་བ་སྡོམ་བརྩོན་གྱི་ལུགས་ནི་མཆོད་པ་དང་གཏོར་མ་ལ་ཤ་ཆང་ལ་སོགས་པ་འབུལ། སྡོམ་བརྩོན་རྣམས་ཀྱི་ལྕེ་ལ་བདུད་རྩི་མྱང་བ་ཙམ་བྱ།
གཞན་ཡང་བུ་རམ་དང་ཤིང་ཐོག་ལ་གསང་བ་ལ་སོགས་པ་གཏོར་མ་བྱིན་གྱིས་རློབ་པ་ལྟར་བྱ། ཤ་ལྔ་དང་བདུད་རྩི་ལྔར་བསམ་སྟེ་ཟོས་པས་རྩ་ལྟུང་བཅུ་གསུམ་པའི་ཉེས་པ་མི་འབྱུང་། སངས་རྒྱས་བྱང་ཆུབ་སེམས་དཔའ་དང་ཡེ་ཤེས་ཀྱི་མཁའ་འགྲོ་མ་རྣམས་ཀྱིས་བྱིན་གྱིས་རློབ་པར་འགྱུར་ཏེ། གསང་བ་འདུས་པ་ལས། ཤ་རྣམས་འདི་དག་མེད་ན་ཡང་། ། ཐམས་ཅད་བསམ་པས་རྣམ་པར་བརྟག ། རྡོ་རྗེ་སྦྱོར་བས་ཟོས་པ་ཡིས། ། སངས་རྒྱས་ཐམས་ཅད་བྱིན་གྱིས་རློབ། ། ཅེས་གསུངས་པ་དང་། སམྦུ་ཊི་ལས།
ཤ་གང་ཡང་མེད་ན་རྣམ་པར་རྟོག་པ་ཤའི་རང་བཞིན་དུ་བྱས་ལ་འཇིག་རྟེན་པ་གང་བཟའ་བར་བྱའོ་ཞེས་གསུངས་པ་ལྟར་རོ། ། དེས་ན་རྒྱ་གར་གྱི་སློབ་དཔོན་ཀླུ་སྒྲུབ་ཡབ་སྲས། ཐོགས་མེད་སྐུ་མཆེད་ནས་བཟུང་སྟེ་ཇོ་བོ་ཆེན་པོ་རྗེ་དང་། ཁོ་བོའི་མཁན་པོ་བསོད་སྙོམས་པ་ཆེན་པོ་ལ་སོགས་པ་རྣམས་ཀྱི་ཚོགས་ཀྱི་འཁོར་ལོའི་ལུགས་འདི་ཡིན་ནོ། ། སྡོམ་བརྩོན་རྣམས་ཀྱི་དབང་བསྐུར་བ་ལ་སོགས་པའི་དུས་སུ་འདི་ལྟར་བྱས་ན་ལེགས་སོ་ཞེས་ས་སྐྱ་པཎྜི་ཏས་གསུངས་པ་འདི་ནན་བསྐྱེད་པའི་ངལ་བ་ཆེན་པོས་བཀག་པར་སོང་འདུག་གམ་མི་འདུག་གཟུ་བོར་གནས་པའི་བློས་དཔྱད་འཚལ་ལོ། ། དེས་ན་ཐུབ་པའི་དབང་པོས་ཉིད་ཀྱི་གསུང་ལས། དགེ་སློང་དག་གམ་མཁས་རྣམས་ཀྱིས། ། བསྲེག་བཅད་བརྡར་བའི་གསེར་བཞིན་དུ། ། ལེགས་པར་བརྟགས་ལ་ང་ཡི་བཀའ། ། བླང་བར་བྱ་ཡི་གུས་ཕྱིར་མིན། །
ཞེས་གསུངས་པ་ལྟར། སྐལ་བཟང་རྣམ་པར་དཔྱོད་པའི་བློ་གྲོས་དང་ལྡན་པ་རྣམས་ཀྱིས་ཕྱོགས་ཞེན་དང་ཕོ་རུས་སོགས་ཀྱི་གྲུབ་མཐའ་འཛིན་པ་སྤངས་ཏེ་རང་གཞན་གྱི་ལྟ་བ་དང་གྲུབ་མཐའ་ལ་ལུང་དང་རིགས་པས་བརྟགས་ཤིང་དཔྱད་ནས་བླང་དོར་ཚུལ་བཞིན་བྱས་པའི་སྒོ་ནས་རང་གཞན་ཐམས་ཅད་ལ་འཕྲལ་ཡུན་གྱི་ཕན་བདེ་རྒྱ་ཆེན་པོ་འབྱུང་བའི་ཐབས་ལ་བརྩོན་པར་བྱའོ། ། སྔོན་བྱོན་གོང་མ་མཁས་གྲུབ་རྣམས་ཀྱི་དགོངས་བཞེད་རྣམས། ། དོན་ལ་མི་འགལ་གཅིག་ཏུ་གནས་མོད་ཀྱང་། ། ཐ་སྙད་ཙམ་གྱི་སྣང་ངོར་མི་མཐུན་པའི། ། ཚུལ་གྱིས་གྲུབ་མཐའི་དགག་སྒྲུབ་མཛད་པ་ལ། ། བདག་འདྲས་ཡིན་མིན་ཤན་འབྱེད་མི་རིགས་ཀྱང་། ། རྣམ་པར་དཔྱོད་པའི་བློ་ཡི་མེ་ལོང་ནང་། ། གནས་ལུགས་གཟུགས་བརྙན་འཆར་བ་ཆོས་ཉིད་ཡིན། ། ཉེས་པ་མཆིས་གང་འདྲེན་པའི་སྤྱན་སྔར་བཤགས། །
བདག་གི་བླ་མ་རིགས་བརྒྱའི་མགོན་པོ་དེས། ། མཛད་པ་ཇི་བཞིན་ཐེག་པ་གོང་འོག་གི ། ཉམས་ལེན་བླང་དོན་ཚུལ་བཞིན་བསྒྲུབ་བྱས་ན། ། ནམ་ཡང་བསླུ་བར་མི་འགྱུར་སྐལ་ལྡན་རྣམས། ། གཞན་འགའ་མདོ་རྒྱུད་གཞུང་དོན་མི་ཤེས་ཤིང་། ། རིམ་གཉིས་རྟོགས་པ་ཟབ་མོས་དབེན་བཞིན་དུ། ། དཀྱིལ་ཆོག་ཤར་བྱང་རོལ་མོ་མཁས་ཙམ་ལ། ། རྡོ་རྗེ་འཛིན་པར་རློམས་རྣམས་ཨེ་མ་མཚར། ། དེས་ན་རྡོ་རྗེ་ཐེག་པའི་ཉམས་ལེན་ལ། ། བརྟེན་ནས་ཐར་ལམ་བསྒྲུབ་འདོད་སྐལ་ལྡན་རྣམས། །
མན་ངག་ཕྲ་མོའི་ཆོག་ཤེས་རིང་སྤངས་ནས། ། རྒྱུད་དོན་མན་ངག་ཡོངས་ལ་སློབ་པར་རིགས། ། བསླབ་པའི་དོན་མཆོག་རིམ་གཉིས་ཟབ་མོའི་ལམ། ། ཡོངས་འཛིན་བླ་མ་དམ་པའི་གསུང་བཞིན་དུ། ། དབེན་པར་རྩེ་གཅིག་ཉམས་སུ་ལེན་བྱེད་ན། ། འདི་ཕྱི་ཀུན་གྱི་དོན་མཆོག་སྙིང་པོ་ལགས། ། རང་ཉིད་ཟབ་མོའི་ཉམས་ལེན་མཐར་ཕྱིན་ནས། ། བསྡུ་དངོས་རྣམ་བཞིའི་ཐབས་མཁས་ལ་བརྟེན་ནས། ། སྐལ་བཟང་སྣོད་ལྡན་སྨིན་གྲོལ་ལམ་འགོད་པ། ། ཟབ་ལམ་ཉམས་སུ་བླངས་པའི་ཉིང་དགོས་ལགས། །
རང་ཉིད་ཉམས་ལེན་ཟབ་མོས་དབེན་བཞིན་དུ། ། འཁོར་མང་འདུ་འཛིའི་དབུས་སུ་སྨིན་གྲོལ་ལམ། ། ཁེ་རྙེད་གྲགས་པའི་ཆེད་དུ་སྟོན་པ་ནི། ། རང་ཉིད་འཁོར་བར་འཁྱམས་པའི་རྒྱུ་རུ་གསུངས། ། དེ་ཕྱིར་ཐར་འདོད་བློ་གྲོས་ལྡན་རྣམས་ཀྱིས། ། མཛེས་ཆོས་ལྟར་སྣང་ཚུལ་འཆོས་རྒྱང་བསྲིངས་ཏེ། ། བསྟན་འགྲོའི་དོན་ལ་འབད་པར་མཛོད་ཅིག་ཅེས། ། ཐལ་སྦྱར་སྙིང་གི་དཀྱིལ་ནས་གསོལ་བ་འདེབས། ། ཞེས་པ་འདི་ནི་རྡོ་རྗེ་གདན་པ་ཆེན་པོ་ཀུན་དགའ་རྣམ་རྒྱལ་གྱིས་མཛད་པའི་ཚོགས་ཀྱི་འཁོར་ལོའི་རྣམ་གཞག་གྲུབ་པའི་དགའ་སྟོན་ཞེས་པའི་དཔེ་ཙམ་མཐོང་བས་རྐྱེན་བྱས་ཏེ། རྗེ་བཙུན་མཁས་པའི་དབང་པོ་བྱམས་པ་རབ་བརྟན་གྱི་གསུང་བཞིན་ཤིང་ཕོ་སྟག་གི་ལོ་རྡོ་རྗེ་ཐེག་པའི་ཆོས་ཚུལ་ལ་མོས་པའི་དགེ་སློང་སྙོམས་ལས་པ་བསོད་ནམས་རབ་བརྟན་གྱིས་དབེན་གནས་བསམ་གཏན་སྒྲུབ་སྡེར་སུག་བྲིས་བགྱིས་པ་དགེ་ཞིང་བཀྲ་ཤིས།
ཞེས་པ་དེ་རྣམས་ཀྱིས་ཚོགས་ཀྱི་འཁོར་ལོའི་མཐའ་དཔྱད་བཤད་པ་བསྟན་ཟིན་ནས། གཉིས་པ་ཞར་ལས་འོངས་པའི་ལེགས་བཤད་ཀྱི་ཆ་འགའ་ཞིག་བསྟན་པ་ལ་གཉིས་ཏེ། ས་སྐྱ་པའི་བསྟན་འཛིན་རྫོང་ལུགས་པ་རྣམས་ཀྱི་གཙུག་རྒྱན་དམ་པ་མཚུངས་མེད་མུས་སྲད་པ་རྡོ་རྗེ་རྒྱལ་མཚན་གྱིས་མཛད་པའི་བསྒྲུབ་པ་རྣམ་བཞིའི་ནང་ཚན་བཀའ་སྒྲུབ་གསུང་རབ་ལས་འབྱུང་ཚུལ་བཤད་པ་དང་། དེ་ཉིད་ཀྱི་རྩོད་སྤོང་གློ་བོ་མཁན་ཆེན་ཐམས་ཅད་མཁྱེན་པ་བསོད་ནམས་ལྷུན་གྲུབ་ཀྱིས་མཛད་པའི་བསྟན་བཅོས་ལས་འབྱུང་ཚུལ་བཤད་པའོ། ། དང་པོ་ནི། མཁས་པའི་དབང་པོ་མཚུངས་མེད་རྡོ་རྗེ་རྒྱལ་མཚན་གྱིས་མཛད་པའི་བསྒྲུབ་པ་རྣམ་བཞི་ཞེས་བྱ་བ་ལ་བཀའ་བསྒྲུབ་ཀྱི་ལེའུ། འཕགས་པ་བསྒྲུབ་པའི་ལེའུ། བླ་མ་དམ་པ་བསྒྲུབ་པའི་ལེའུ། ཕྱག་ལེན་བསྒྲུབ་པའི་ལེའུ་དང་བཞི་ཡོད་པ་ལས། དེའི་དང་པོ་བཀའ་བསྒྲུབ་ཀྱི་ལེའུ་ཞེས་བྱ་བའི་ལེགས་བཤད་ལས་འདི་ལྟར་འབྱུང་བ་སྟེ།
ཨོཾ་སྭ་སྟི་སིདྡྷིཾ། མཐུ་སྟོབས་དབང་ཕྱུག་གསུང་གི་བང་མཛོད་བརྙེས། ། མདོ་རྒྱུད་དགོངས་དོན་མཐའ་དག་ཐུགས་སུ་ཆུད། ། ཡང་དག་ཇི་བཞིན་འགྲོ་ལ་ལམ་མཆོག་སྟོན། ། ས་སྐྱའི་བླ་ཆེན་རྣམས་ལ་ཕྱག་འཚལ་ལོ། ། རྣམ་དག་དོན་བཟང་ཚིག་གི་བཀོད་ལེགས་གཞུང་ལུགས་ནོར་བུས་ཕྲེང་བ་རྣམས། ། རང་བཟོའི་ཤེལ་ལ་ལུགས་བཟང་མིང་གི་ནོར་བུའི་ཁ་བསྒྱུར་ཕྲེང་བ་དག ། རྣམ་པར་རྒྱས་ཕྱིར་སུན་འབྱིན་ཚིག་གིས་འཆད་པོའི་ཁ་ལ་བལྟ་ཙམ་གྱིས། ། ཉན་པོའི་དབུས་སུ་ཡང་ཡང་བསྒྲགས་པས་ཕྲེང་བ་མཆོག་དེ་འགའ་ཡིས་འདོར། ། དཔྱོད་ལྡན་ཆུ་དང་འཕྲད་གྱུར་ན། །
རང་བཟོའི་ཤེལ་གྱི་རང་མདོག་སྟོན། ། དྲི་མེད་ནོར་བུའི་ཕྲེང་བ་ཡི། ། རང་བཞིན་བཟང་པོ་རྟག་ཏུ་བརྟན། ། འདི་ན་དིང་སང་དཔྱོད་ལྡན་སྐྱེ་བོ་ཉུང་། ། དཔྱོད་འདོད་རྣམས་ཀྱང་ཕལ་ཆེར་ལོག་པར་སྤྱོད། ། དཔྱད་པའི་དོན་ཡང་མི་བསྒྲུབ་ཡལ་བར་འདོར། ། སྙིགས་མའི་དུས་ཀྱི་ངང་ཚུལ་འདི་ལྟར་གྱུར། ། ཁོ་བོས་འདིར་ནི་ལེགས་པར་བཤད་ཀྱང་རྣམ་དཔྱོད་བློ་གྲོས་གྲོགས་སུ་མི་བྱེད་ཁྲོ་བའི་མེ་ཆེན་རབ་ཏུ་སྦོར། ། ཚིག་རྩུབ་དུག་མདའ་རྣམ་པར་འཕེན་ཞིང་རང་དང་གཞན་གྱི་ཀུན་གཞིའི་ཁང་པར་བག་ཆགས་ངན་པའི་ནོར་གསོག་བྱེད། ། དེ་ཕྱིར་འདི་ནི་གཞན་ལ་ཕན་པར་འགྱུར་སྙམ་མེད་ཀྱང་རང་ཉིད་གོང་མའི་གསུང་ལ་དད་པ་བརྟན་ཕྱིར་དུ། །
ཅུང་ཟད་བྲིས་འདིར་བླ་མ་ཡི་དམ་མཁའ་འགྲོ་ཆོས་སྐྱོང་སྲུང་མ་རྣམས་ཀྱིས་ལེགས་པར་དགོངས་ཤིང་དཔང་མཛོད་ཅིག ། ཚེ་འདིའི་བྱ་བ་ཆུང་ངུ་ལས། ། ཉམས་འང་སྐྱོབས་ན་དུས་ཀུན་གྱི། ། བྱ་བ་ཉམས་པར་བྱེད་པ་ཡི། ། ལོག་པར་སྨྲ་ལ་ཇི་ལྟར་དགོངས། ། དེ་ལ་དིང་སང་དཔལ་ལྡན་ས་སྐྱ་པའི་སྲོལ་འཛིན་པར་ཁས་འཆེ་བ་ཁ་ཅིག གདན་གྱི་རྣམ་གཞག་ལ་སོགས་པ་རྗེ་བཙུན་གོང་མའི་གསུང་རབ་ཁྱད་པར་དུ་འཕགས་པ་དག་རྗེ་བཙུན་གོང་མ་རྣམས་རིམ་པར་བརྒྱུད་ཅིང་སློབ་མའི་ཚོགས་བགྲང་བ་ལས་འདས་པ་ལ་ཡང་ལེགས་པར་བསྟན་ཅིང་འཕེལ་བར་མཛད་དེ། ཡིག་རིས་སུ་བྲིས་པ་དག་ཀྱང་བརྒྱ་སྟོང་ཙམ་མ་ཡིན་པར་བགྲང་བ་ལས་འདས་བའི་བར་དུ་འཕེལ་ནས་རིམ་པ་རིམ་པར་བར་ཅུང་ཟད་ཙམ་ཡང་ཆད་པ་མེད་པར་བརྒྱུད་དེ་འོངས་པའི་གསུང་རབ་དག་ལ། རང་གི་བློས་སྦྱར་བའི་གྲུབ་པའི་མཐའ་ཉི་ཚེ་བ་དག་དང་མི་མཐུན་པ་རྒྱུ་མཚན་དུ་བྱས་ནས་ཉི་མའི་དཀྱིལ་འཁོར་ཐལ་མོས་གཡོགས་པ་ལྟར་སུན་འབྱིན་པའི་ཚིག་གིས་འགོག་པར་བྱེད་དོ། ། དེ་ལ་ཐལ་མོའི་གྲིབ་མ་ལ་གནས་པའི་སྐྱེ་བོ་ཕྲ་མོ་འགའ་ཞིག་ཀྱང་དེ་དང་མཐུན་པར་སེམས་པར་བྱེད་མོད་ཀྱི།
དེ་དག་ནི་དེ་ལྟར་མ་ཡིན་ཏེ། དེ་ལ་བཞི། གདན་གྱི་རྣམ་གཞག་ས་ཆེན་གྱི་བཀར་བསྒྲུབ་པ་དང་། གཞལ་ཡས་ཁང་གི་གསལ་བྱེད་སློབ་དཔོན་རིན་པོ་ཆེའི་བཀར་བསྒྲུབ་པ་དང་། དེ་ཁོ་ན་ཉིད་གསུམ་གྱི་མན་ངག་དང་། དབང་པོ་རབ་འབྲིང་གསུམ་གྱིས་དཀྲི་བའི་གཞུང་ཤིང་རྗེ་བཙུན་གྱི་བཀར་བསྒྲུབ་པ་དང་། ཁྲིད་ཀྱི་དཀར་ཆག་ས་པཎ་གྱི་བཀར་བསྒྲུབ་པའོ། ། དང་པོ་ནི། རྗེས་འབྲང་ཁ་ཅིག རང་གིས་བཞག་པའི་ཀྱཻ་རྡོ་རྗེའི་ཞབས་ཀྱི་བཞུགས་ལུགས་དང་གཞུང་འདི་ཉིད་འགལ་བར་མཐོང་སྟེ།
ཧ་ཤང་གིས་དགོངས་པ་ངེས་འགྲེལ་གྱི་མདོ་བལྟས་པ་ལྟར། རྣམ་པར་དག་པ་མ་ཡིན་པར་སྨྲའོ། ། དེ་ནི་ཤིན་ཏུ་མི་རིགས་ཏེ། རྗེ་བཙུན་གྱི་དངོས་སློབ་དཀར་ཤཱཀྱ་གྲགས་ཀྱི་དག་ལྡན་ལས། གཟུགས་ཁམས་ཀྱི་ཚངས་པ་ཕྱེད་ཀྲུང་གིས་མནན་པ་ནི། གཏི་མུག་ལ་ཟུང་འཇུག་ངོ་བོ་ཉིད་ཀྱི་རྒྱ། སྟོང་གསུམ་གྱི་བདག་པོ་དྲག་པོ་དབང་ཕྱུག་ཆེན་པོ་གཡས་བརྐྱངས་པས་མནན་པ་ནི། འདོད་ཆགས་གསལ་བ་ལ་ཞེ་སྡང་སྟོང་པའི་རྒྱ། གཞན་འཕྲུལ་དབང་བྱེད་ཀྱི་བདུད་སྡིག་ཅན་གཡོན་བསྐུམས་པས་མནན་པ་ནི། ཞེ་སྡང་སྟོང་པ་ལ་འདོད་ཆགས་གསལ་བའི་རྒྱ།
སུམ་ཅུ་རྩ་གསུམ་གྱི་དབང་པོ་ཡུམ་གྱི་ཞབས་གཡོན་པས་མནན་པ་ནི། ང་རྒྱལ་དང་འདོད་ཆགས་འབྲས་བུ་ལ་རྒྱུའི་རྒྱའོ། ། ཞེས་གདན་གྱི་རྣམ་དག་ཇི་ལྟ་བ་བཞིན་དུ་བཞག་པས། དེ་ཉིད་རྣམ་དག་ཡིན་པར་གྲུབ་པའི་ཕྱིར་དང་། འཕགས་པ་རིན་པོ་ཆེས་ཀྱང་། ཞབས་མདུན་མ་གཉིས་གཡས་བརྐྱངས་ཤིང་གཡོན་བསྐུམས་པ། རྒྱབ་གཉིས་གར་སྟབས་ཀྱིས་བཞུགས་པ། ཞེས་གསུངས་པའང་གཞུང་འདིའི་དོན་ཡིན་པས་ཚད་མར་མཛད་པར་གྲུབ་པའི་ཕྱིར་དང་། དིང་སང་ཡན་ཆད་ཀྱི་དཔལ་ལྡན་ས་སྐྱ་པ་རྗེས་འབྲང་དང་བཅས་པའི་ཀྱཻ་རྡོ་རྗེ་མན་ངག་ལུགས་ཀྱི་རས་བྲིས་བཞེངས་སྐུ་སོགས་མཐོང་བ་ཀུན་ལ་འདིར་བཤད་པའི་བཞུགས་ཚུལ་ཁོ་ན་ལྟར་སྣང་བས་དེ་དག་ཀུན་ཀྱང་ཡི་གེ་འདི་ཚད་མར་བྱེད་པ་འགྲུབ་པའི་ཕྱིར་དང་། ཁྱད་པར་ཁྱེད་རང་གི་རྩ་བའི་བླ་མ་ཤར་པ་ཡེ་ཤེས་རྒྱལ་མཚན་གྱིས་མཛད་པའི་གུར་རིགས་བསྡུས་ཀྱི་སྒྲུབ་ཐབས་སུ་བཞུགས་ཚུལ་འདི་ཁོ་ན་ལྟར་བཤད་པའི་ཕྱིར་དང་།
གྲུབ་ཆེན་བུདྡྷ་ཤྲཱིས་ཐུགས་དམ་རས་བྲིས་ལ་ཡང་བཞུགས་ཚུལ་འདི་བཞིན་དུ་ཡོད་པར་གྲགས་པས་བླ་མ་དེ་དག་ཀྱང་ཡི་གེ་འདི་ཚད་མར་བྱེད་པ་གསལ་བའི་ཕྱིར་དང་། གང་ཟག་དེ་ཙམ་གྱི་ཚད་མར་བྱས་པས་ཚད་མར་མི་འགྱུར་ན། ཧ་ཅང་ཐལ་བ་ལས་ཀྱང་ཆེས་ཐལ་བ་ཡིན་པའི་ཕྱིར་རོ། ། ཡང་འདི་ལ་རྗེས་འབྲང་ཁ་ཅིག་ན་རེ། སློབ་དཔོན་རིན་པོ་ཆེས་མཚོ་སྐྱེས་འགྲེལ་པར། དེ་དག་ཀྱང་མཉམ་པར་བརྩེགས་པའི་སྙིང་ཁར་ཞབས་གཡས་གཉིས་ཀྱིས་མནན་པའོ། ། རོལ་མོའི་ཚུལ་ནི་སྐྱིལ་ཀྲུང་ཕྱེད་པའོ་ཞེས་དང་། མཚོ་སྐྱེས་དབང་ཆོག་ཏུ། བདུད་བཞི་བརྩེགས་པའི་གདན་ལ་ཞབས་གཡས་གཉིས་བརྐྱངས་གཡོན་གཉིས་བསྐུམ་པའི་གར་སྟབས་ཀྱིས་བཞུགས་པ་ཞེས་གསུངས་པའི་བཞུགས་ཚུལ་འདི་དང་མི་མཐུན་པའི་ཕྱིར་རྣམ་པར་མ་གོ་ཞེས་སྨྲ་བ་གྲག་གོ ། དེ་ནི་ལུགས་སོ་སོར་མ་ཕྱེད་པའི་བབས་བཅོལ་ཡིན་ཏེ།
ལུགས་དེ་དག་མཚོ་སྐྱེས་ཀྱི་དགོངས་འགྲེལ་ཡིན་པའི་ཕྱིར་དང་། གཉིས་ཀའི་ཐུན་མོང་བ་ཡང་ཡོད་མོད་ཀྱི། བཞུགས་ཚུལ་མི་མཐུན་པར་མངོན་རྟོགས་རྒྱས་པའི་ལུང་གིས་གྲུབ་པས། འཕགས་བསྒྲུབ་ཀྱི་སྐབས་སུ་འཆད་པ་ལྟར་ཡིན་པའི་ཕྱིར་རོ། ། ཡང་རྗེས་འབྲང་ཁ་ཅིག་ན་རེ། མངོན་རྟོགས་རྒྱས་པ་མཚོ་སྐྱེས་དང་ཚུལ་མཚུངས་པས་ངེད་ཀྱི་བཞག་པའི་བཞུགས་ཚུལ་འདི་རིགས་པ་ཡིན་ནོ་ཞེས་སྨྲ་བ་གྲག་གོ ། དེ་ལྟར་ན་གདན་གྱི་རྣམ་དག་ལས་བྱུང་བའི་བཞུགས་ཚུལ་འདི་ལྟ་བུ་ཡང་མི་འདོད་བཞིན་དུ་ཁས་ལེན་དགོས་ཏེ། རིན་ཆེན་འབར་བ་ལས། ཉི་མར་ཞབས་གཡས་བརྐྱངས་གཡོན་བསྐུམས། ལྷག་མ་གར་གྱི་ཚུལ་གྱིས་བཞེངས། །
ཞེས་གསུངས་ཤིང་། མངོན་རྟོགས་འབྲིང་པོ་ཌོམྦྷི་བ་དང་མཚུངས་པའི་ཕྱིར་རོ། ། དེ་ལ་གཞན་དག་ན་རེ། ཟླ་ཟེར་ལས། ཨ་བྷྱས་སྐྱིལ་ཀྲུང་ཕྱེད་པ་དང་། གཡོན་བསྐུམས་གཡས་བརྐྱངས་དང་། རིན་ཆེན་འབར་བར་གཡས་བརྐྱངས་གཡོན་བསྐུམས། ལྷག་མ་གར་གྱི་ཚུལ་དུ་བཤད་པའི་དོན་ཡང་མདུན་མ་གཉིས་གཡས་པའི་བརླ་ལ་གཡོན་བསྐུམས་སོར་མོ་སྦྱར་བ་དང་། ལྷག་མ་རྒྱབ་མ་གཉིས་མདུན་མ་ལྟ་བུའི་གར་སྟབས་སོ་ཞེས་འབྲུ་བསྣན་དུ་རུང་ན། སློབ་དཔོན་ཐམས་ཅད་དགོངས་པ་གཅིག་པར་འགྱུར་པས་ཤིན་ཏུ་ལེགས་ཀྱི།
གཞན་དུ་ན་སློབ་དཔོན་འདི་གཉིས་མི་མཁས་པར་ཐལ་བའི་སྐྱོན་ཡོད་དེ། རྒྱུད་དང་མི་མཐུན་པའི་ཕྱིར་རོ་ཞེས་འབྱུང་བས་བཞུགས་ཚུལ་མཐུན་པར་སྦྱོར་བས་སྐྱོན་མེད་དོ་ཞེ་ན། ཤིན་ཏུ་མི་འཐད་དེ། མདུན་རྒྱབ་གཉིས་བཞུགས་སྟབས་མཐུན་པ་ལ་དུམ་བུར་བྱས་ནས་མི་མཐུན་པའི་ཚིག་གིས་བསྟན་པ་ལ་དགོས་པ་ཅི་ཞིག་ཡོད། གཞན་དག་འགོག་པའི་ཚིག་གི་ཟོལ་གྱིས་མི་མཁས་པར་ཐལ་སྐྱོན་འཕངས་ནས་རྗེ་བཙུན་གོང་མ་རྗེས་འབྲང་དང་བཅས་པ་འགོག་པ་ལ་ངལ་བ་དུ་མས་འབད་པར་ཟད་པའི་ཕྱིར་རོ། ། ཡང་ཁ་ཅིག་ན་རེ། འདིའི་ཐད་དུ་དག་ལྡན་ལས། དབང་ཕྱུག་དང་དེ་ལས་ཆེ་བ་གསུམ་དང་བཅས་པ་ཉིད་ཀྱི་གདན་དུ་མཛད། ཞེས་གསུངས་པ་ལ། འདིར་དབང་པོ་དང་།
ཉེ་དབང་གཉིས་དྲག་པོ་ལས་ཆུང་བར་བཤད་པས་དག་ལྡན་དང་འགལ་བའི་ཕྱིར་རྣམ་པར་མ་དག་གོ་ཞེ་ན། དེ་ནི་ཤིན་ཏུ་མི་འཐད་དེ། དག་ལྡན་ཉིད་ལས། བཅོམ་ལྡན་འདས་ཀྱི་གདན་ཚངས་པ་ནི། གཟུགས་ཀྱི་ཁམས་ཀྱི་ཚངས་པའོ། ། དབང་པོ་ནི་སུམ་ཅུ་རྩ་གསུམ་གྱི་བརྒྱ་བྱིན། ཉེ་དབང་གཞན་འཕྲུལ་དབང་བྱེད་ཀྱི་བདུད་སྡིག་ཅན་ནོ། ། དྲག་པོ་ནི་འཇིགས་བྱེད་དོ། ། ཞེས་དབང་པོ་དང་ཉེ་དབང་དྲག་པོ་ལས་ཆུང་བར་བཤད་པའི་ཕྱིར། གཞུང་དེ་ཡང་མི་འཐད་པར་ཐལ་བའི་ཕྱིར་དང་།
འདོད་ན། དག་ལྡན་བཀག་ནས་ས་སྐྱ་པར་ཁས་འཆེས་བ་འགལ་བའི་ཁུར་ཆེན་པོ་ཁྱེར་བ་ཡིན་པའི་ཕྱིར་རོ། ། འོ་ན་རྗེ་བཙུན་གྱི་གསུང་དེ་ཇི་ལྟར་འཆད་ཅེ་ན། དེ་ནི་ལུགས་ཐ་དད་པ་གཉིས་བཀོད་པ་ཡིན་པས། བླ་མའི་མན་ངག་གིས་ཕྱེ་སྟེ་བཤད་དགོས་པ་ཡིན་ནོ། ། གདན་གྱི་རྣམ་གཞག་འདི་བླ་མ་འགའ་ཞིག་གི་རྗེ་བཙུན་གྱིས་མཛད་པར་བཞེད་ལ། དེ་ལྟ་ན་ཡང་འགལ་བ་ཡོད་པ་མ་ཡིན་ནོ། གདན་གྱི་རྣམ་གཞག་བཀར་བསྒྲུབས་པ་བསྟན་ཟིན་ཏོ།། ༈ །།གཉིས་པ་གཞལ་ཡས་ཁང་གི་གསལ་བྱེད་སློབ་དཔོན་རིན་པོ་ཆེའི་བཀར་བསྒྲུབས་པ་ནི། རྗེས་འབྲང་ཁ་ཅིག
རང་གིས་བཞག་པའི་དཀྱིལ་འཁོར་གྱི་ཚད་ཀྱི་རྣམ་པར་གཞག་པ་དང་གཞུང་འདི་ཉིད་འགལ་བར་མཐོང་སྟེ། ཧྭ་ཤང་གི་དགོངས་འགྲེལ་ལྟར་འདིར་ཡང་སྨྲ་བར་བྱེད་དོ། ། དེ་ཡང་ཤིན་ཏུ་མི་འཐད་དེ། ཆོས་རྗེ་བླ་མ་དམ་པས་རྗེ་བཙུན་ཡབ་སྲས་གསུམ་བཀའ་འབུམ་བསྒྲིགས་པའི་སྲོལ་ཐོག་མར་ཕྱེ་བ་དེའི་ནང་དུ་མ་ཆུག་ཀྱང་། ཐེག་ཆེན་ཆོས་རྗེས་ཕྱག་དཔེ་ལ་འདི་ཉིད་ཀྱི་མཇུག་ཏུ། འདི་ལ་ཕྱི་མོ་དུ་མ་སྣང་ན་ཡང་། བཀའ་འབུམ་སྔ་མ་རྣམས་སུ་མ་ཆུག་ཀྱང་། ཕྱིས་སྒོ་རུམ་དཔེ་ཁང་ནས་ཀྱང་བླ་དཔེ་རྙིང་པ་བྱུང་བ་མཐོང་ནས་ཡིད་ཆེས་པར་བྱས་ནས་བཀའ་འབུམ་ཕྱི་མ་རྣམས་སུ་བཞུགས་སུ་གསོལ་བ་ཡིན་ནོ། ། ཞེས་གསུངས་པས་ཚད་མ་ཡིན་པར་ངེས་པའི་ཕྱིར་དང་། ཁྱེད་རང་ལྟར་ན་ཡང་བསྟན་བཅོས་འདི་རྗེ་བཙུན་ཆེན་པོ་དང་ས་པཎ་གྱི་སློབ་མ་ཞང་བྱ་རུ་བས་བྱས་པ་ཡིན་ནོ་ཞེས་སྨྲ་བར་གྲག་ཅིང་།
གོང་མའི་ཡི་གེར་མི་གསལ་བ་རྗེས་འབྲང་གི་ཡི་གེ་རྣམས་སུ་བཤད་པ་ལ་ཚད་མར་བྱེད་དོ་ཞེས་ཀྱང་ཟེར་བ་གྲག་པས། དཀྱིལ་འཁོར་གྱི་ཚད་འཆད་པ་ན་ཡི་གེ་འདི་ཚད་མར་བྱེད་དགོས་པའི་ཕྱིར་དང་། ཚད་མར་མི་བྱེད་ན་གཞན་གསུམ་བརྩེགས་སུ་བྱེད་པའི་ས་སྐྱ་པ་ཡབ་སྲས་རྗེས་འབྲང་སུས་ཀྱང་ཁུངས་ཅུང་ཟད་ཙམ་ཡང་མེད་པའི་ཕྱིར་དང་། ཞང་བྱ་རུ་བས་ཁྲིད་ཀྱི་སྔོན་འགྲོ་མི་བྱེད་པ་ལ་ཚད་མར་བྱེད་ལ། སྐབས་འདི་ལ་ཚད་མར་བྱར་མི་རུང་བའི་དོན་མཐུན་གྱི་རྒྱུ་མཚན་ཅི་ཡང་མེད་པའི་ཕྱིར་རོ། ། ཡང་ཁ་ཅིག་ཡི་གེ་འདིར་བརྩིག་པ་ཐམས་ཅད་རྒྱ་དཔངས་མཉམ་པར་བཤད་པས་ཕ་གུ་སོགས་བརྩེགས། གཞན་ཡང་ཡོད་པའི་ཕྱིར། སྤྱིར་རྒྱ་དཔངས་མཉམ་པ་དེ་ལ་མེད་པས་ཚད་མ་ཡིན་ནོ་ཞེས་སྨྲ་བ་གྲག་གོ ། དེ་ཡང་མ་ཡིན་ཏེ། ཕ་གུ་སོགས་བརྩེགས་དེ་དག་ཕྱི་རོལ་དུ་སྣང་བ་ཡིན་གྱི།
ནང་དུ་དཔངས་ལ་མི་འཕར་བ་གནད་ཁོང་དུ་མ་ཆུད་པའི་སྨྲ་བ་ཡིན་པའི་ཕྱིར་རོ། ། གཞལ་ཡས་ཁང་གི་གསལ་བྱེད་བཀར་བསྒྲུབ་པ་བཤད་ཟིན་ཏོ།། །། གསུམ་པ་དེ་ཁོ་ན་ཉིད་ཀྱི་མན་ངག་དང་། དང་པོ་རབ་འབྲིང་གསུམ་གྱི་དཀྲི་བའི་གཞུང་ཤིང་རྗེ་བཙུན་གྱི་བཀར་བསྒྲུབ་པ་ལ་གཉིས། དབང་པོ་དེ་ཁོ་ན་ཉིད་གསུམ་གྱི་མན་ངག་བཀར་བསྒྲུབ་པ་ནི། རྗེས་འབྲང་ཁ་ཅིག བཟླས་པའི་སྐབས་སུ་འཕགས་པ་རིན་པོ་ཆེས་བཞག་པའི་ཕར་འཁོར་ལ་སོགས་པའི་བཟླས་པའི་མན་ངག་བཀག་པ་ལས། ཡི་གེ་འདི་ཉིད་དུ་ཕར་འཁོར་ཤིན་ཏུ་གསལ་བར་བཤད་པས་རང་གི་སྨྲ་བ་འདི་ཉིད་མ་བརྟན་དོགས་ནས་ཡི་གེ་འདི་ལ་བསྐུར་པ་བཏབ་པ་ཡིན་ནོ། ། དེ་ཡང་ཤིན་ཏུ་མི་འཐད་དེ། རྗེ་བཙུན་གྱིས།
སྨིན་བྱེད་ལྟུང་བའི་རྣམ་གཞག་སྒྲུབ་ཐབས་བཞི། ཞེས་སོགས་ཀྱི་གཞུང་འདི་རྣམས་ཡིག་ཆའི་གྲངས་སྟོན་པའི་གསུང་ཡིན་པའི་ཕྱིར། རྡོ་རྗེ་དྲིལ་བུ་བགྲང་ཕྲེང་དགང་བླུགས་དང་། ཞེས་པ་འདིས་ཀྱང་ལག་ལེན་གྱི་ཡི་གེ་དག་སྟོན་དགོས་པའི་ཕྱིར་དང་། ལག་ཏུ་བླང་བའི་ཆོས་གཞན་རྣམས་ལ་ཡི་གེ་ཡོད་ལ། འདི་ལ་མེད་པ་ལ་རྒྱུ་མཚན་ཅི་ཡང་མེད་པའི་ཕྱིར་དང་། རྒྱུད་འགྲེལ་ན་ཡོད་པས་དེར་ཁ་འཕངས་པ་ཡིན་ན་ཡི་གེ་གཞན་རྣམས་ལའང་མཚུངས་པའི་ཕྱིར་དང་། དེ་དག་བཤད་པ་ཙམ་དང་ལག་ལེན་དུ་སྒྲིག་པའི་ཁྱད་པར་ཡོད་ན་འདི་ལ་ཡང་མཚུངས་པའི་ཕྱིར་དང་། ཡི་གེའི་གྲངས་སྟོན་པ་མ་ཡིན་པར། ལས་དང་པོ་པ་སོགས་ལ་དགོས་པ་སྒྲིགས་ནས་སྟོན་པ་ཙམ་ཡིན་ན།
བྲིས་སྐུ་དང་གླེགས་བམ་ལ་སོགས་པ་ཤིན་ཏུ་མང་བ་འཆད་དགོས་པས་ཉུང་བའི་ཕྱིར་དང་། ཡེ་ཤེས་དང་དམ་ཚིག་གི་རྡོ་རྗེ་དྲིལ་བུ་གོ་ནོར་བས་རྣམ་གཞག་མ་ཡིན་ན། གནད་ཀྱི་གསལ་བྱེད་དུ། ཡང་ན་ཡེ་ཤེས་ནི་རྣམ་པ་ལྔ་སྟེ། རྡོ་རྗེ་འདིས་རྩེ་མོ་ལྔ་པའི་རྣམ་པར་དག་པའང་ཤེས་པར་འགྱུར་རོ། ། ཞེས་བླ་མ་རྣམས་གསུངས་སོ། ། ཞེས་དཔྱད་པའི་འགྲེལ་པ་དེ་ཡང་རྣམ་དག་མ་ཡིན་པར་འགྱུར་བའི་ཕྱིར་དང་། གནད་ཀྱི་གསལ་བྱེད་དུ། ལྷའི་རྣམ་དག་སྦྱར་བ་དང་མི་མཐུན་པས་མ་ཡིན་ན། དབང་ཆུ་ཆེན་མོར།
དེ་ལ་དེ་བཞིན་གཤེགས་པ་ལྔ་དང་། ཡུམ་ལྔ་དང་། བྱང་ཆུབ་སེམས་དཔའ་དང་། ལྷ་མོ་ལ་སོགས་པ་རྡོ་རྗེའི་དེ་ཁོ་ན་ཉིད་ལྟར་ཡོངས་སུ་རྫོགས་པར་མོས་པ་བསྐྱེད་ལ། ཞེས་གསུངས་པས་དབང་ཆུ་དེ་ཡང་རྣམ་དག་མ་ཡིན་པར་འགྱུར་བའི་ཕྱིར་རོ། ། དེའི་ཕྱིར་རྔོག་པའི་རྗེས་འབྲང་དག་གི་ཡི་གེའོ་ཞེས་འཆད་པ་ནི། གཞན་རང་གི་ཚིག་ལ་ཡིད་ཆེས་བསྐྱེད་པར་བྱེད་པའི་ཟོལ་ཙམ་མོ། ། གཉིས་པ་དབང་པོ་རབ་འབྲིང་གསུམ་གྱི་དཀྲི་བའི་གཞུང་ཤིང་བཀར་བསྒྲུབ་པ་ནི། རྗེས་འབྲང་ཁ་ཅིག་གི་དང་པོར་ལམ་འབྲས་ཀྱི་སྔོན་འགྲོའི་ཚིག་བཀག་པས། ཕྱིས་སུ་ཡི་གེ་འདི་ཉིད་དང་འགལ་བར་མཐོང་སྟེ།
རང་གི་གྲུབ་པའི་མཐའ་ལ་མི་གནོད་པར་བྱ་བའི་ཕྱིར། རྗེ་བཙུན་གྱི་གསུང་མ་ཡིན་ཞེས་དགག་པ་བརྗོད་པར་བྱེད་མོད། དེ་ཡང་ཤིན་ཏུ་མི་འཐད་དེ། རྗེ་བཙུན་གྱི་དཀར་ཆག་གི་ཡི་གེ་ལས། འོ་ན་གླེགས་བམ་དང་དཀར་ཆག་འདི་ཅིའི་ཕྱིར་བྲི་ཞེ་ན། གཞན་དོན་འབའ་ཞིག་གི་ཕྱིར་ཏེ། འགའ་ཞིག་ཅི་ཟིན་ཟིན་གྱི་ངན་རྟོག་བྲིས་ཏེ་ཁྱེར་ནས་འོང་པ་ཡང་མཐོང་། འགའ་ཞིག་རྗེ་བླ་མས་མ་མཛད་པར་མཛད་དོ་ཟེར་བ་ཡང་མཐོང་། གླེགས་བམ་འདི་ཉིད་ཀྱི་ནང་དུ་རང་གི་ངན་རྟོག་བཅུག་པའང་མཐོང་ནས་བརྩེ་བའི་ཕྱིར་དཀར་ཆག་ཏུ་བཏབ་པ་འདི་ལས། གླེགས་བམ་འདིར་རང་གི་ངན་རྟོག་གིས་བསླད་པ་གང་ཡང་གཞུག་པར་མི་བྱའོ། །
གལ་ཏེ་རང་དྲན་པ་གསོ་བའི་ཟིན་བྲིས་བྱེད་ན་ཡང་ལོགས་སུ་ཞོག་ཅིག་ཅེས་གསུངས་པས། ཡི་གེ་ལྷག་ཡོད་མེད་རྣམས་ལེགས་པར་ཕྱེ་ནས་རྣམ་པར་གཞག་པ་རྣམས་ཕྱོགས་གཅིག་ཏུ་བསྒྲིགས། མཁས་གྲུབ་ཀྱི་སློབ་མ་རྒྱ་མཚོ་དང་འདྲ་བ་ཤིན་ཏུ་མང་བ་རྣམས་ལ་བཤད་ཅིང་ཚིམས་པར་མཛད། དེ་ནས་དིང་སང་གི་བར་དུ་གང་ཟག་དམ་པ་གཞལ་གྱི་མི་ལང་བ་དང་། ཡི་གེ་རིགས་གཞལ་གྱི་མི་ལང་བར་རིམ་པར་བརྒྱུད་དེ་ཐོས་བསམ་བསྒོམ་པའི་བརྒྱུད་པ་བར་མ་ཆད་པ་ཆེན་པོ་འདིར། ཉིན་མོར་བྱེད་པའི་དཀྱིལ་འཁོར་ཤར་བ་ལྟར་འོང་པ་འདི་ལ་སུ་ཞིག་གིས་སྙོན་འདིངས་པར་ནུས་བློ་དང་ལྡན་པ་དག་གིས་མཐོང་ན་རང་གི་གནས་ལུགས་གོ་བར་བྱེད་པ་ཡིན་པའི་ཕྱིར་དང་། ས་པཎ་གྱི་ཁྲིད་ཀྱི་དཀར་ཆག་ཏུ་ཚད་མར་བཞག་ཅིང་། བླ་མ་དམ་པས་ཀྱང་གཞུང་ཤིང་བཞིའི་ཁྲིད་ཡིག་ཏུ་ཚད་མར་བཞག་པའི་ཕྱིར་དང་། དེ་དག་ཀྱང་ཡི་གེ་ཙམ་མ་ཡིན་པར་ཉམས་ཁྲིད་དུ་ལག་ལེན་བར་མ་ཆད་པར་ཡོད་པའི་ཕྱིར་དང་། དེ་ཙམ་གྱིས་ཀྱང་ཚད་མར་མི་འགྱུར་ན།
གོ་བ་ཉིད་ཀྱིས་ཆོག་པའི་ཕྱིར་རོ། ། དེར་མ་ཟད་རྗེས་འབྲང་དེ་དག་གིས་འདི་འདྲ་བ་ཡང་བྱས་པར་སྣང་། རྗེ་བཙུན་གྱི་དཀར་ཆག་ལས་གཞུང་ཤིང་བཞིའི་ཁྲིད་ཀྱི་ཡི་གེ་ཡོད་པར་བཤད་ཅིང་། སྔར་གྱི་ཡི་གེ་རྙིང་པ་དེ་བཀག་པས། དེའི་ཧོར་སྟོང་བསབ་པའི་དོན་དུ་རང་བློས་སྦྱར་བའི་དབང་པོ་རབ་འབྲིང་གསུམ་གྱི་དཀྲི་བའི་གཞུང་ཤིང་གི་ཡི་གེ་བྱས་ཏེ། འདི་སྐད་དུ། ཐབས་ཀྱི་ཕྱོགས་དང་། ཤེས་རབ་ཀྱི་ཕྱོགས་དང་། ཟུང་འཇུག་གི་རྣལ་འབྱོར་པ་གསུམ་མོ། དང་པོ་ལ་རིགས་གསུམ།
ཐ་མ་ཚོགས་ཙམ་བསོག་པ། འབྲིང་ལས་ཚོགས་བསྒྲུབ་པ། རབ་བསྐྱེད་རིམ་བསྒོམ་པའོ། ། ཤེས་རབ་ཀྱི་ཕྱོགས་ལ་གསུམ། ཐ་མ་ལྟ་བ་ཙམ་ལ་བློ་གནས་པ། འབྲིང་བསྐྱེད་རིམ་ལ་སེམས་འཛིན་པར་འདོད་པ། རབ་རླུང་གི་རྣལ་འབྱོར་བསྒོམ་པའོ། ། གསུམ་པ་གང་ཟག་གི་རྣལ་འབྱོར་པ་ལ་གསུམ། དང་པོ་བཟླས་བརྗོད་དང་སྦྱིན་སྲེག་གིས་རྒྱུད་སྦྱངས། འབྲིང་དེ་ཁོ་ན་ཉིད་ལ་བློ་བཞག་པ།
རབ་མན་ངག་གི་གནད་བཅུ་གཅིག་གི་ལམ་ཁྲིད་ཞེས་བཀོད་ནས་རྣལ་འབྱོར་པ་གྲགས་པ་རྒྱལ་མཚན་གྱིས་སྦྱར་བའོ་ཞེས་བྲིས་ཏེ། སྒོ་རུམ་དཔེ་ཁང་ནས་བརྙེད་དོ་ཞེས་ཟེར་རོ། ། དེ་ནི་ཆེས་ཤིན་ཏུ་མི་འཐད་དེ། དེ་འདྲ་བའི་ཡི་གེ་ཁྱེད་རང་ཡན་ཆད་ཀྱི་མཁས་རྨོངས་ཀྱི་གང་ཟག་སུ་ལ་ཡང་མ་གྲགས་པའི་ཕྱིར་དང་། གྲགས་ན་ལམ་འབྲས་ཇི་ལྟར་དར་བ་ལྟར་ཡི་གེ་དེ་ཡང་དར་ཏེ་རྙིང་པ་མང་དུ་མཐོང་དགོས་པ་ལས་རེ་རེ་ཙམ་ཡང་མ་མཐོང་བའི་ཕྱིར་དང་། དོན་ལ་སྐྱོན་ཆེར་གནས་ཏེ། ཐབས་ཤེས་རབ་ཀྱི་ཕྱོགས་སུ་ལྷུང་བའི་རྣལ་འབྱོར་པས། བླང་བྱ་དེ་དག་ཉམས་སུ་བླངས་པ་ལས། རིམ་གྱིས་ཟུང་འཇུག་ལ་བློ་ཁ་ཕྱོགས་པའི་རྒྱུར་འགྱུར་བ་གཅིག་དགོས་པ་ལས། དོན་དེ་ལ་ཕན་པའི་ལམ་ཅི་ཡང་མི་སྣང་བའི་ཕྱིར་དང་།
ཡང་ན་རང་གང་ལ་མོས་པའི་ལམ་དེ་བསྒོམ་པ་སྟོན་དགོས་པ་ལས་དེ་ཡང་མི་སྣང་བའི་ཕྱིར་དང་། གལ་ཏེ་སྒོ་རུམ་དཔེ་ཁང་ནས་བརྙེད་པ་བདེན་སྲིད་ནའང་། དེ་ལ་ཚིག་དོན་གང་གི་བརྒྱུད་པ་ཡང་མེད་པས་དིང་སང་ལུང་སོགས་འཆད་པ་ཧ་ཅང་བཞད་གད་ཆེན་པོ་ཡིན་པའི་ཕྱིར་རོ། ། འདི་དག་གི་དགག་བསྒྲུབ་ཞིབ་པར་ཁོ་བོས་ལོགས་སུ་བྲིས་ཡོད་པས་དེར་བལྟ་བར་བྱའོ། ། དེ་ཁོ་ན་ཉིད་གསུམ་གྱི་མན་ངག་དང་། དབང་པོ་རབ་འབྲིང་གསུམ་གྱིས་དཀྲི་བའི་གཞུང་ཤིང་བཀར་བསྒྲུབ་པ་བཤད་ཟིན་ཏོ།། །། བཞི་པ་ཁྲིད་ཀྱི་དཀར་ཆག་ས་པཎ་གྱི་བཀར་བསྒྲུབ་པ་ནི། རྗེས་འབྲང་ཁ་ཅིག སྔོན་འགྲོའི་ཁྲིད་བཀག་པ་དང་། ཕོ་བྲང་དྲུག་ཏུ་འདོད་པ་ནི་གཉུག་མ་དྲན་གསལ་གྱི་ལུགས་བསྲེས་པ་ཡིན་ནོ། །
ཞེས་ཕོ་བྲང་དྲུག་པ་འདོད་པ་བཀག་པ་དང་། དབང་པོ་རབ་འབྲིང་གསུམ་གྱིས་དཀྲི་བའི་གཞུང་ཤིང་གི་ཡི་གེ་རྙིང་པ་དག་བཀག་པས། ཡི་གེ་འདིར་དེ་དག་གསལ་བར་བཤད་པའི་ཕྱིར་དང་། རང་གི་གྲུབ་པའི་མཐའ་ལ་གནོད་པར་དོགས་པའི་བསམ་པས་དགག་པ་བརྗོད་པར་བྱེད་མོད། དེ་ཡང་ཆེས་ཤིན་ཏུ་མི་འཐད་དེ། ཡི་གེ་འདི་ཉིད་ཀྱི་གསལ་བྱེད་ཟངས་ཚ་བསོད་ནམས་རྒྱལ་མཚན་གྱི་ཟིན་བྲིས་ཡོད་པའི་ཕྱིར་དང་། བླ་མ་དམ་པས་ཀྱང་གཞུང་ཤིང་བཞིའི་ཡི་གེར་ཐུན་གྲངས་སོགས་ཡི་གེ་འདི་ཚད་མར་བྱས་ནས་བཤད་པའི་ཕྱིར་དང་། ཁྱད་པར་དུ་བརྒྱུད་པའི་རྣམ་ཐར་ངོ་མཚར་སྣང་བར། ཐུན་མོང་མ་ཡིན་པ་ལ་ཁྲིད་ཀྱི་དཀར་ཆག་ཞེས་མཚན་ནས་སྨོས་ནས་ཚད་མར་བཞག་པའི་ཕྱིར་དང་། ཚོགས་བསྒོམ་རིན་པོ་ཆེའི་སློབ་མ་ཉན་ཆེན་པ་དང་།
གཉག་སྙིང་པོ་རྒྱལ་མཚན་གྱིས་མཛད་པའི་གཞུང་ཇི་ལྟ་བ་བཞིན་དཀྲི་བའི་ཁྲིད་ཡིག་ཏུ། ཐོག་མར་ཁྲིད་ཀྱི་སྔོན་འགྲོ་དང་ཐུན་གྱི་སྔོན་འགྲོ་རྣམས་བསྟན་ནས། དེ་མ་ཐག་ཏུ་སྣང་བ་གསུམ་གྱི་ཁྲིད་བསྟན་པས། ཚོགས་བསྒོམ་པ་དཔོན་སློབ་རྣམས་ཀྱང་ཡི་གེ་འདི་ཚད་མར་བྱས་ནས་གསུངས་པ་གྲུབ་པའི་ཕྱིར་དང་། ཆོས་རྗེ་གཟུངས་པས་བླ་མ་ཀླུ་པ་ལ་གནང་བའི་དྲིས་ལན་དུ། ཡི་གེ་འདི་ཚད་མར་བྱས་ཏེ་ལན་མཛད་པས་གང་ཟག་དམ་པ་དེ་ཙམ་ཞིག་གིས་ཚད་མར་མཛད་པས་ཚད་མར་མི་འགྲུབ་ན་ཧ་ཅང་ཐལ་བའི་ཕྱིར་དང་།

ཕོ་བྲང་དྲུག་པ་ནི་རྗེ་བཙུན་གྱི་གདན་སོགས་ཀྱི་ཡི་གེར། ཕོ་བྲང་ལྔའམ་དྲུག་གི་དབུས་མ་དེ་སངས་རྒྱས་དང་རིག་མའི་གདན། ཞེས་གསུངས་པ་མ་མཐོང་བར་ཟད་པའི་ཕྱིར་དང་། དེའི་ཕྱིར་གཉུག་མ་དྲན་གསལ་གྱི་ལུགས་འདྲེས་པར་སྨྲ་བ་ནི་རྗེ་བཙུན་ལ་དགག་པ་བྱེད་པར་སྣང་བའི་ཕྱིར་དང་། རྗེ་བཙུན་བཀག་ནས་ས་སྐྱ་པའི་རྗེས་འབྲང་དུ་རློམ་པ་ནི་གད་མོའི་གནས་ཡིན་པའི་ཕྱིར་དང་། རྗེ་བཙུན་གྱི་གསུང་དེའི་གསལ་བྱེད་དུ་ཡི་གེ་འདི་མེད་ན་ཕོ་བྲང་དྲུག་པའི་གནས་ཚུལ་དང་། བསྒོམ་ཚུལ་གང་ཡང་ཤེས་པ་མ་ཡིན་ཏེ། ཡི་གེ་གཞན་དུ་གསལ་བར་མ་བསྟན་པས་ཁྱེད་ཅག་གིས་མི་ཤེས་པའི་ཕྱིར་དང་། དེའི་ཕྱིར་ཡི་གེ་འདིར་བསྟན་པའི་ཟབ་པའི་གནས་དུ་མ་དག་ལས་རིང་དུ་གྱུར་པ་ཡིན་པའི་ཕྱིར་རོ། ། དེ་ལྟར་ན་ཁྱེད་ཀྱི་སྨྲ་བ་འདི་དག་ལ་ནི། དཔལ་ལྡན་ས་སྐྱ་པཎྜི་ཏས།
འདི་ནི་སངས་རྒྱས་བསྟན་པ་ལ། ། བདུད་ཚིག་ཡིན་པས་རྣ་བ་དགག ། ཞེས་གསུངས་པ་དེ་དྲན་པར་བྱ་བ་འོས་པའོ། ། ཁྲིད་ཀྱི་དཀར་ཆག་བཀར་བསྒྲུབ་པ་བསྟན་ཟིན་ཏོ། ། བསྒྲུབ་པ་རྣམ་པ་བཞི་ལས་བཀའ་བསྒྲུབ་བསྟན་པའི་ལེའུ་སྟེ་དང་པོའོ། ། ཞེས་པ་དེ་རྣམས་ཀྱི་ས་སྐྱ་པའི་བསྟན་འཛིན་རྫོང་ལུགས་པ་རྣམས་ཀྱི་གཙུག་རྒྱན་དམ་པ་མཚུངས་མེད་མུས་སྲད་པ་རྡོ་རྗེ་རྒྱལ་མཚན་གྱིས་མཛད་པའི་བསྒྲུབ་པ་རྣམ་བཞིའི་ནང་ཚན་བཀའ་བསྒྲུབ་གསུང་རབ་ལས་འབྱུང་ཚུལ་བཤད་ཟིན་ནས།། ༈ །།གཉིས་པ་དེ་ཉིད་ཀྱི་རྩོད་སྤོང་གློ་བོ་མཁན་ཆེན་ཐམས་ཅད་མཁྱེན་པ་བསོད་ནམས་ལྷུན་གྲུབ་ཀྱིས་མཛད་པའི་བསྟན་བཅོས་ལས་འབྱུང་ཚུལ་བཤད་པ་ནི། ཆོས་ཀྱི་རྗེ་མཁན་ཆེན་ཐམས་ཅད་མཁྱེན་པ་བསོད་ནམས་ལྷུན་གྲུབ་ལེགས་པའི་འབྱུང་གནས་རྒྱལ་མཚན་དཔལ་བཟང་པོའི་མཛད་པའི་བཀའ་བསྒྲུབ་ཀྱི་རྩོད་སྤོང་གི་ཡི་གེ་ཚིག་དོན་མུན་སེལ་ཞེས་བྱ་བ་ལས་འདི་ལྟར་འབྱུང་སྟེ། ཨོཾ་འགྲུབ་པར་གྱུར་ཅིག ཀུན་བཟང་གསུང་གི་འོད་ཟེར་གྱིས། །
ཆ་ཤས་ཤིན་ཏུ་ཕྲ་མོ་ཡང་། ། ཕྲག་དོག་མིག་གི་མི་བཟོད་པའི། ། འཁྲུལ་པའི་འཆལ་གཏམ་འདི་སྐད་ལོ། ། རྗེས་འབྲང་ཁ་ཅིག རང་གིས་བཞག་པའི་ཀྱཻ་རྡོ་རྗེའི་ཞབས་ཀྱི་བཞུགས་ལུགས་དང་གཞུང་དེ་ཉིད་འགལ་བར་མཐོང་སྟེ། ཧ་ཤང་གི་དགོངས་པ་ངེས་འགྲེལ་གྱི་མདོ་བལྟས་པ་ལྟར་རྣམ་པར་དག་པ་མ་ཡིན་པར་སྨྲ་འོ། ། ཞེས་ཕྱོགས་སྔ་མ་བཀོད་པའི་ལུགས་སུ་བྱས་ནས། དེ་ལ་དཀར་ཤཱཀྱ་གྲགས་ཀྱིས་མཛད་པའི་དག་ལྡན་དང་། འཕགས་པ་རིན་པོ་ཆེས། ཞབས་མདུན་མ་གཉིས་གཡས་བརྐྱངས་ཞིང་གཡོན་བསྐུམ་པ།
རྒྱབ་མ་གཉིས་གར་སྟབས་ཀྱི་བཞུགས་པ་ཞེས་གསུངས་པ་དང་། དིང་སང་ཡན་ཆད་ཀྱི་དཔལ་ལྡན་ས་སྐྱ་པ་རྗེས་འབྲང་དང་བཅས་པའི་ཀྱཻ་རྡོ་རྗེ་མན་ངག་ལུགས་ཀྱི་བྲིས་སྐུ་དང་བཞེངས་སྐུ་སོགས་མཐོང་བ་ཀུན་འདིར་བཤད་པའི་བཞུགས་ཚུལ་ཁོ་ན་ལྟར་སྣང་བས་དེ་དག་ཀུན་ཀྱང་ཡི་གེ་འདི་ཚད་མར་བྱེད་པར་གྲུབ་པའི་ཕྱིར་དང་། ཁྱད་པར་ཁྱེད་རང་གི་རྩ་བའི་བླ་མ་ཤར་པ་ཡེ་ཤེས་རྒྱལ་མཚན་གྱིས་མཛད་པའི་གུར་རིགས་བསྡུས་ཀྱི་སྒྲུབ་ཐབས་སུ་བཞུགས་ཚུལ་འདི་ཁོ་ན་ལྟར་བཤད་པ་དང་། གྲུབ་ཆེན་བུདྡྷ་ཤྲཱིའི་ཐུགས་དམ་རས་བྲིས་ལ་ཡང་བཞུགས་ཚུལ་འདི་བཞིན་དུ་ཡོད་པར་གྲགས་པས་བླ་མ་དེ་དག་ཀྱང་ཡི་གེ་འདི་ཚད་མར་བྱེད་པ་གསལ་བའི་ཕྱིར་དང་། གང་ཟག་དེ་ཙམ་གྱིས་ཚད་མར་བྱས་པས་ཚད་མར་མི་འགྱུར་ན་ཧ་ཅང་ཐལ་བ་ལས་ཀྱང་ཆེས་ཐལ་བ་ཡིན་པའི་ཕྱིར་རོ། ། ཞེས་དང་། རྗེས་འབྲང་ཁ་ཅིག སློབ་དཔོན་རིན་པོ་ཆེས་མཚོ་སྐྱེས་འགྲེལ་པར་དེ་དག་ཀྱང་མཉམ་པར་བརྩེགས་པའི་སྙིང་ཁར་ཞབས་གཡས་པ་གཉིས་ཀྱི་མནན་པའོ། ། རོལ་མོའི་ཚུལ་ནི་སྐྱིལ་ཀྲུང་ཕྱེད་པའོ་ཞེས་དང་། མཚོ་སྐྱེས་དབང་ཆོག་ཏུ།
བདུད་བཞི་བརྩེགས་པའི་གདན་ལ་ཞབས་གཡས་གཉིས་བརྐྱངས། གཡོན་གཉིས་བསྐུམ་པའི་གར་སྟབས་ཀྱིས་བཞུགས་པ་ཞེས་གསུངས་པས། བཞུགས་ཚུལ་འདི་དང་མི་མཐུན་པའི་ཕྱིར་རྣམ་པར་མ་དག་གོ་ཞེས་སྨྲ་བར་གྲག་གོ་ཞེས་མན་ངག་གི་གསལ་བྱེད་ལས་བཤད་པ་དེ་འགོག་པའི་ལུགས་སུ་བྱས་ནས་ལུགས་སོ་སོར་མ་ཕྱེད་པ་ཡིན་ནོ་ཞེས་དང་། རིན་ཆེན་འབར་བར་ལྷག་མ་གར་གྱི་ཚུལ་དུ་བཤད་པའི་དོན་ཡང་། མདུན་མ་གཉིས་གཡས་བརྐྱངས་པའི་བརླ་ལ་གཡོན་བསྐུམ་གྱིས་སོར་མོ་སྦྱར་བ་དང་ལྷག་མ་རྒྱབ་མ་གཉིས་མདུན་མ་་་་་་འདི་ཟླ་ཟེར་ན་མེད་ལྟ་བུའི་གར་སྟབས་སོ་ཞེས་འབྲུ་གནོན་དུ་རུང་ན་སློབ་དཔོན་ཐམས་ཅད་དགོངས་པ་གཅིག་པར་འགྱུར་བས་ཤིན་ཏུ་ལེགས་ཀྱི། གཞན་དུ་ན་སློབ་དཔོན་འདི་གཉིས་མི་མཁས་པར་ཐལ་བའི་སྐྱོན་ཡོད་དེ་རྒྱུད་དང་མི་མཐུན་པའི་ཕྱིར་རོ་ཞེ་ན། ཤིན་ཏུ་མི་འཐད་དེ། མདུན་རྒྱབ་གཉིས་བཞུགས་སྟབས་མཐུན་པ་ལ་དུམ་བུར་བྱས་ནས་མི་མཐུན་པའི་ཚིག་གིས་བསྟན་པ་ལ་དགོས་པ་ཅི་ཞིག་ཡོད་ཅེས་ཟེར་ཞིང་། ཚིག་ངན་གྱི་མེ་རྩེ་ཡང་སྟོན་པར་བྱེད་དོ། ། འདི་དག་ལ་སངས་རྒྱས་ཀྱི་བསྟན་པ་རྣལ་པོར་ཡོད་ཅིང་།
དུས་ངན་པ་མ་ཤར་བའི་སྐབས་སུ་ལན་བྱ་བར་འོས་པ་མ་ཡིན་ཡང་། དིང་སང་རྟོག་དཔྱོད་ཆེ་བར་བྱས་པ་རྣམས་ཀྱིས་སྐྱེས་བུ་དམ་པ་འགོག་པ་ཁོ་ན་ལ་རྣམ་དཔྱོད་ཀྱི་ཤེས་རབ་ཆེ་བར་རློམ་ཞིང་སྐལ་བ་དམན་པའི་གང་ཟག་རྣམས་ཀྱང་ལམ་ཟབ་མོ་ཉམས་སུ་ལེན་པ་ལས་ཕྱིར་ཕྱོགས་ཏེ་འགྲོ་བ་དག་སྣང་བས། གང་ཟག་མཆོག་ལ་སྨད་པའི་ཉེས་དམིགས་བསྟན་པའི་སྒོ་ནས་ལན་གྱི་སྤྲོས་པ་ཅུང་ཟད་བརྗོད་པར་བྱའོ། ། དེ་ཡང་སྐྱེས་བུ་དམ་པ་རྒྱལ་བས་ལུང་བསྟན་པ་འདི་ལྟ་བུ་ལ་ཚུལ་གང་གི་སྒོ་ནས་སྨད་ཀྱང་ཉེས་པ་ཤིན་ཏུ་ཆེ་སྟེ། རྒྱལ་བའི་ཡུམ་ལས། ལུང་བསྟན་མ་ཐོབ་བྱང་ཆུབ་སེམས་དཔའ་གང་ཞིག་གིས། ། ལུང་བསྟན་ཐོབ་ལ་སེམས་ཁྲོ་རྩོད་པ་བརྩོམ་བྱེད་ན། ། ཐ་བ་སྐྱོན་ལྡན་སེམས་ཀྱི་སྐད་ཅིག་ཇི་སྙེད་པ། ། དེ་སྙེད་བསྐལ་པར་བཞིན་ནས་གོ་ཆ་བགོ་དགོས་སོ། ། ཞེས་གསུངས་པ་དེ་གོ་བར་བྱོས་ཤིག
གཉིས་པ་ལན་ལ། གཞི་མེད་ཀྱི་སྐུར་བ་བཏབ་པར་བསྟན་པ་དང་། གདན་དང་བཞུགས་ཚུལ་མ་སྤྲོས་པ་དཔྱད་པའོ། ། དང་པོ་ནི། རྗེ་བཙུན་ཨཱ་ནནྡ་བྷ་དྲ་ཉིད་ཀྱིས་མཛད་པའི་བླ་མ་གོང་མ་གསུམ་གྱི་བཀའ་འབུམ་གྱི་དཀར་ཆག་རིན་པོ་ཆེའི་ལྡེ་མིག་ལས། ས་ཆེན་བཀའ་འབུམ་གྱི་ནང་དུ་ཀྱཻ་རྡོ་རྗེའི་གདན་གྱི་དག་པ་ཞེས་དངོས་སུ་སྨོས་ཤིང་ཀྱཻ་རྡོ་རྗེའི་རྒྱུད་ཀྱི་བྱུང་ཚུལ་འཆད་པའི་རྣམ་པར་ཐར་པ་ངོ་མཚར་རྒྱ་མཚོ་ལས་ཀྱང་། བཅོམ་ལྡན་འདས་ཀྱཻ་རྡོ་རྗེ་ཞལ་བརྒྱད་ཕྱག་བཅུ་དྲུག་པ་དང་། དྲག་པོའི་ཆུང་མ་བརྒྱད་དང་མིང་མཐུན་པའི་གཽ་རཱི་ལ་སོགས་པའི་ལྷ་མོ་བརྒྱད་སྤྲུལ་ནས་དབང་ཕྱུག་རང་དང་། དེ་བས་ཆེ་བ་གསུམ་དང་བཅས་པ་བཅོམ་ལྡན་འདས་ཉིད་ཀྱི་གདན་དུ་མཛད་དེ། དྲེགས་པ་ཅན་བརྒྱད་ནི་ལྷ་མོ་བརྒྱད་ཀྱི་གདན་དུ་བྱས་ཞེས་རྣམ་བཤད་དག་ལྡན་དུ་འབྱུང་ལ།
གདན་གྱི་དག་པ་ལས། དྲག་པོའི་འཁོར་ཆེ་ཤོས་ནི་གཙོ་བོས་མནན། དྲག་པོ་རང་ནི་གྷསྨ་རིས་མནན་ཅེས་ཅུང་ཟད་མི་འདྲ་བའི་ཚིག་གི་ཁྱད་པར་དང་བཅས་ནས་ལུང་དུ་དྲངས་ཤིང་། རྗེ་བཙུན་ཀུན་དགའ་བཟང་པོ་ཉིད་ཀྱིས་མཛད་པའི་གསུང་རབ་གང་གི་ནང་ན་ཡང་འདི་ཚད་ལྡན་མ་ཡིན་པར་སྟོན་པའི་ཚིག་གཅིག་ཀྱང་མེད་ལ། འདི་རང་ལ་འདིས་མཛད་ཀྱི་མཛད་བྱང་དངོས་སུ་སྨོས་པ་མེད་ཀྱང་། བཀའ་འབུམ་རྣམས་ཀྱི་ནང་དུ་ས་ཆེན་གྱི་བཀའ་འབུམ་ནང་དུ་སྒྲིགས་པས། རྗེ་བཙུན་གྱི་བཀའ་འབུམ་དུ་སྒྲིགས་པ་ནི་ཅི་རིགས་པ་འབྱུང་ངོ་། ། ས་སྐྱ་པ་ཆེན་པོས་མཛད་བྱང་དངོས་སུ་མ་སྨོས་པ་ཤས་ཆེ་བ་ཡོང་གིན་འདུག་ཅེས་རྗེ་བཙུན་ཀུན་དགའ་དབང་ཕྱུག་གསུངས་ཤིང་། དེ་ལས་རྗེས་སུ་དཔག་ནས་ཀྱང་ས་ཆེན་བཀའ་འབུམ་དུ་འཇུག་པ་ཉིད་འཐད་དམ་བསམ་མོ། ། ཡང་རྗེ་བཙུན་ཀུན་དགའ་བཟང་པོ་ཉིད་ཀྱི་ཀྱཻ་རྡོ་རྗེའི་མངོན་པར་རྟོགས་པ་བསྡུས་པར་ཡང་།
ཞབས་མདུན་མ་གཉིས་གཡས་བརྐྱངས་གཡོན་བསྐུམ། རྒྱབ་མ་གཉིས་སྐྱིལ་ཀྲུང་ཕྱེད་པའི་གར་སྟབས་ཞེས་དངོས་སུ་བཤད་ཅིང་། རྗེ་ཉིད་ཀྱི་ཐུགས་དམ་བྲིས་སྐུ་ལ་ཡང་ཆོས་རྗེ་དཔལ་ལྡན་ཚུལ་ཁྲིམས་དང་། ཆོས་རྗེ་ཤར་པ་ཡེ་ཤེས་རྒྱལ་མཚན་གྱི་སྐུའི་སྟེང་དུ་བཅོམ་ལྡན་འདས་ཀྱཻ་རྡོ་རྗེའི་སྐུ་བཀྲམ། གདན་གྱི་ཚུལ་གྱིས་བཞུགས་པ་རེ་རེ་རྗེ་ཉིད་ཀྱི་ཞལ་བཀོད་མཛོད་བྲིས་ཡོད་པའི་ཕྱིར། བཀྲམ་གདན་དུ་བྱས་པ་ཐམས་ཅད་མ་དག་གོ་ཞེས་སུ་ཞིག་གིས་སྨྲས། དེ་ལྟར་སྨྲ་བ་མ་དག་ཅེས་གསུངས་སོ་ཟེར་བ་གང་ཟག་སུ་ཞིག་ལས་ཁྱེད་ཀྱིས་ཐོས་ལེགས་པར་སྨྲོས་ཤིག ད་ནི་གཉིས་པ་གདན་དང་བཞུགས་ཚུལ་ལ་སྤྲོས་པ་ཅུང་ཟད་དཔྱད་ན། གདན་གྱི་བདུད་བཞི་ནི། རྒྱ་གཞུང་རྣམས་ནས་མི་འདྲ་བ་མང་དུ་འབྱུང་ཡང་།
རང་རང་གི་བླ་མ་གྲུབ་པ་ཐོབ་པ་རྣམས་ཀྱི་གསུང་བགྲོས་ཡིན་པའི་ཕྱིར། འདི་དག་ཅིང་འདི་མ་དག་གོ་ཞེས་དགག་བསྒྲུབ་བྱ་བར་མི་ནུས་ལ། འཁྲུལ་སྤོང་གི་མཆོད་བརྗོད་ལས། གཙོ་བོའི་གདན་གསུམ་པ་འཇུག་སེལ་ཏེ་ཁྱབ་འཇུག་ལ་གསུངས་པ་ཡང་ཡོད་པས་རྣམ་གྲངས་མི་འདྲ་བ་ཅུང་ཟད་ཡོད་པ་ལ་སྐྱོན་དུ་བཟུང་བར་མི་བྱའོ། ། རྗེ་བཙུན་ས་སྐྱ་པ་རྣམས་ལ་ཀྱཻ་རྡོ་རྗེའི་བཀའ་བབས་བཞི་བྱུང་བའི་མཚོ་སྐྱེས་ལུགས་དང་། མན་ངག་ལུགས་ཀྱི་བཞུགས་ཚུལ་ནི། ཞབས་གཡས་གཡོན་དུ་གཉིས་གཉིས་མདུན་རྒྱབ་ཏུ་སྒྲིགས་པའི་གཡས་གཉིས་བརྐྱངས་བའི་བརླ་ལ་གཡོན་གཉིས་བསྐུམ་པའི་སོར་མོ་གཏད་པའི་སྐྱིལ་ཀྲུང་ཕྱེད་པའི་གར་སྟབས་ཀྱིས་བཞུགས་པ་ཡིན་ཏེ། རྗེ་བཙུན་རྩེ་མོས་མཚོ་སྐྱེས་ལུགས་ཀྱི་དཀྱིལ་ཆོག་ལ་ཚིག་འདི་དངོས་སུ་གསུངས་ཤིང་། མན་ངག་ལུགས་ཀྱི་གཞུང་རྣམས་ལས་ཀྱང་། སྐབས་འགའ་ཞིག་ཏུ་གཡས་བརྐྱངས་ཞེས་པ་ཙམ་དང་།
འགའ་ཞིག་ཏུ་སྐྱིལ་ཀྲུང་ཕྱེད་པ་ཞེས་པ་ཙམ་ལས་མ་གསུངས་ཀྱང་། མཚོ་སྐྱེས་ཀྱི་སྒྲུབ་ཐབས་དང་། མན་ངག་ལུགས་ཀྱི་ཡན་ལག་བཞི་དྲུག་ཅིག་ཅར་དུ་བདུད་བཞི་བརྩེགས་གདན་འབའ་ཞིག་གསུངས་པས་བཞུགས་ཚུལ་འདི་ལས་མ་འདས་པའི་ཕྱིར་རོ། ། གལ་ཏེ་རྗེ་བཙུན་རྩེ་མོས་ཞབས་གཡས་བརྐྱངས་པ་དང་། གཡོན་བསྐུམ་པ་དང་། སྐྱིལ་ཀྲུང་ཕྱེད་པའི་དག་པ་གསུམ་པོ་སོ་སོར་གསུངས་པས། མདུན་མ་གཉིས་གཡས་བརྐྱང་ཞིང་གཡོན་བསྐུམ་པ་དང་། རྒྱབ་མ་གཉིས་སྐྱིལ་ཀྲུང་ཕྱེད་པའི་གར་སྟབས་བསྟན་ནོ་སྙམ་ན། དེ་ནི་མ་ཡིན་ཏེ། སྐྱིལ་ཀྲུང་ཕྱེད་པ་དེ་ཉིད་ལ་གཡས་བརྐྱངས་གཡོན་བསྐུམ་ཚངས་བས་དེའི་དག་པ་སྟོན་པ་ཡིན་པའི་ཕྱིར་ཏེ།
མཚོ་སྐྱེས་ཀྱི་འགྲེལ་པར། དེ་དག་ཀྱང་མཉམ་པར་བརྩེགས་པའི་སྙིང་ཁར་ཞབས་གཡས་པ་གཉིས་ཀྱིས་མནན་པའོ། ། རོལ་མོའི་ཚུལ་ནི་སྐྱིལ་ཀྲུང་ཕྱེད་པའོ། ། དེའི་གཡས་བརྐྱངས་པ་ནི་ཐུགས་རྗེས་སེམས་ཅན་ལ་ཁྱབ་པའོ། ། གཡོན་བསྐུམས་པ་ནི་ཤེས་རབ་ཀྱིས་ཆོས་གང་ཡང་མི་འཛིན་པར་བཏང་བའོ། ། ཞེས་གསལ་བར་གསུངས་པའོ། ། གཞན་དུ་ན་འཁོར་ལོ་བདེ་མཆོག་ལ་རྡོ་རྗེ་དང་དྲིལ་བུ་འཛིན་པའི་ཕྱག་གཉིས་ལས་གཞན་པའི་ཕྱག་གཉིས་ཀྱི་ཡུམ་ལ་འཁྱུད་དགོས་པར་འགྱུར་ཏེ། རྗེ་བཙུན་གྱིས་རྡོ་རྗེ་འཛིན་པ་དང་། དྲིལ་བུ་འཛིན་པ་དང་། ཡུམ་ལ་འཁྱུད་པའི་དག་པ་གསུམ་སོ་སོར་གསུངས་པའི་ཕྱིར་རོ། །
འགྲེལ་པ་ལུགས་ཀྱི་གཞུང་རྣམས་ལས། གཡས་བརྐྱངས་ཞེས་པ་ཙམ་དང་། སྐྱིལ་ཀྲུང་ཕྱེད་པ་ཞེས་པ་ཙམ་ལས་གསལ་ཁ་མི་སྣང་ཡང་། རིན་ཆེན་འབར་བར། ཉི་མར་ཞབས་གཡས་བརྐྱངས་གཡོན་བསྐུམ། ། ལྷག་མ་གར་གྱི་ཚུལ་གྱིས་བཞེངས། ། ཞེས་གསུངས་པའི་དོན་ནི། མདུན་མ་གཉིས་གཡས་བརྐྱངས་གཡོན་བསྐུམ། རྒྱབ་མ་གཉིས་སྐྱིལ་ཀྲུང་ཕྱེད་པའི་གར་སྟབས་ཡིན་པར་མངོན་ཏེ། རྗེ་བཙུན་ཆེན་པོས་མཛད་པའི་གདན་གྱི་རྣམ་དག་ལས།
གཙོ་བོའི་ཞབས་ཕྱེད་ཀྲུང་དུ་བཞུགས་པས་ཚངས་པའི་སྙིང་ཁ་ནས་མནན་པ་དང་། ཞབས་གཡས་བརྐྱངས་བས་དབང་ཕྱུག་ཆེན་པོའི་སྙིང་ཁ་ནས་མནན་པ་དང་། གཡོན་བསྐུམ་པས་གཞན་འཕྲུལ་དབང་བྱེད་བདུད་སྡིག་ཅན་གྱི་སྙིང་ཁ་ནས་མནན་པ་དང་། ཡུམ་གྱི་ཞབས་གཡོན་པས་བརྒྱ་བྱིན་སྙིང་ཁ་ནས་མནན་པར་གསུངས་པ་ཡང་འདི་ལ་དགོངས་པར་སྣང་བས། བདུད་བཞི་བཀྲམ་གདན་གྱི་ཚེ་ཡབ་ཀྱི་ཞབས་བརྐྱངས་པ་གསུམ་དང་། ཡུམ་གྱི་ཞབས་གཡོན་བརྐྱངས་པ་གཅིག་གིས་བདུད་བཞི་སོ་སོར་མནན་ནས། བསྐུམས་པ་གཉིས་ཀྱིས་མནན་རྒྱུ་མེད་པ་ལ་བྱ་དགོས་པར་སྣང་ངོ་། ། མདོར་ན་གསུངས་ཚུལ་སོ་སོར་གསུངས་པ་ཙམ་མ་གཏོགས་སྦྱར་ཚུལ་གང་ལ་སྦྱར་ཡང་དག་པ་རེ་སྦྱར་རྒྱུ་ཡོད་པས་འགལ་བ་མེད་པ་འདྲའོ་ཞེས་མན་ངག་གི་གསལ་བྱེད་ལས་གསུངས་པ་འདི་ཁོ་ནས་ལོག་པར་རྟོག་པ་སེལ་བར་ནུས་ལ། ཀུ་མུ་ཏི་ལས། ཁྲོ་བོའི་ཕྱག་རྒྱ་འཆད་པའི་སྐབས་སུ་ཕྱག་རྒྱ་ཡང་བཤད་པར་བྱ་སྟེ།
གཡས་ཀྱི་ཞབས་ཀྱི་བརླ་སླེབ་ཅིང་། གཡོན་པའི་ཞབས་ཀྱི་རྩེས་མནན་པ། མནན་པའམ་ཞེས་པ་ཡན་ཁྲོ་མོའི་ཕྱག་རྒྱ་ཡིན་ལ། བཟློག་ནས་མནན་པ་ནི་ཁྲོ་བོའི་ཕྱག་རྒྱ་གདན་དུ་བརྗོད་ཞེས་པའི་ཚིག་རྐང་ཕྱེད་དང་གཉིས་པོ་འདིས་ཁྲོ་བོའི་ཕྱག་རྒྱ་དངོས་བསྟན་ཅིང་། དེ་ལྟར་ན། བཟློག་ནས་མནན་ཞེས་པའི་དོན་ཡིན་པས་འདིར་ཡང་། གཡོན་པའི་ཞབས་ཀྱི་བརླ་སླེབ་ཅིང་། ། གཡས་པའི་ཞབས་ཀྱི་རྩེས་མནན་པ། ། ཞེས་སྦྱར་དགོས་པས་ཞབས་གཡས་བརྐྱངས་བའི་བརླ་ལ་གཡོན་པའི་སོར་མོ་སླེབ་ཅིང་། གཡས་པའི་ཞབས་ཀྱི་རྩེས་བདུད་བཞིའི་སྙིང་ཁར་མནན་པ་ཤིན་དུ་གསལ་བར་གསུངས་པ་དང་།
ཡང་རྗེ་བཙུན་ཀུན་བཟང་གིས། ཀྱཻ་རྡོ་རྗེ་བཅུ་བདུན་མའི་མངོན་རྟོགས་སུ། ལུང་འདི་ཡབ་ཡུམ་གཉིས་ཀའི་ཁྲོ་བོའི་ཕྱག་རྒྱ་འདམ་ཁ་ཅན་དུའང་ཞེས་པའི་ཚིག་ལ་བརྟེན་ནས་མཛད་ཅིང་། ཡབ་ལའང་གཡོན་གཉིས་བསྐུམས་པའི་སྐྱིལ་ཀྲུང་ཕྱེད་པ་མཛད་དོ། ། རྗེ་བཙུན་གྱི་འཁྲུལ་སྤོང་དུ་ཡང་། གང་གི་མཚུངས་མེད་བདེ་ཆེན་ཞབས་པདྨོ། ། ཚངས་དབང་འཇུག་སེལ་དྲག་པོའི་གཙུག་གིས་མཆོད། སྲིད་ཞིའི་དགྲར་གྱུར་དེ་ལ་ཕྱག་འཚལ་ལོ། ། ཞེས་གསུངས་པ་འདིས་ཀྱང་བཞུགས་ཚུལ་འདི་ཁོ་ན་ཐོན་ཅིང་། མི་ཐུབ་ཟླ་བ་ཉིད་ཀྱི་ཡན་ལག་དྲུག་པར་ཡང་།
བདུད་བཞིའི་སྙིང་ཁ་ཉམས་དགའི་གནས་སུ་སེམས་ཅན་དོན་མཛད་དགོས། ཞེས་བདུད་བཞི་ཁའི་སྙིང་ཁ་ཞབས་ཀྱིས་མཉམ་པར་མནན་པ་འདི་ལེགས་པར་གྲུབ་པའི་ཕྱིར་རོ། ། སྒྱི་ཆུ་བའི་དཀའ་འགྲེལ་ལས་ཀྱང་། གཞལ་ཡས་ཁང་དེའི་དབུས་སུ་པད་ཉིའི་སྟེང་དུ་གཙོ་བོ་བདུད་བཞི་བརྩེགས་པའི་གདན་ཞེས་གསལ་བར་གསུངས་སོ། ། དེས་ན་མན་ངག་ལུགས་ཀྱི་ཡན་ལག་བཞི་དྲུག་དང་། མཚོ་སྐྱེས་ལུགས་ལ་བརྩེགས་གདན་བཤད་པར་མ་ཟད། འགྲེལ་པ་ལུགས་ཀྱི་ཀུ་མུ་ཏི་དང་། ཡན་ལག་དྲུག་པར་ཡང་བརྩེགས་གདན་དུ་བཤད་པ་ཡོད་པར་ཁས་ལེན་དགོས་ཤིང་། རིན་ཆེན་འབར་བ་ལས། ཉི་མར་ཞབས་གཡས་བརྐྱངས་གཡོན་བསྐུམ། །
ལྷག་མ་གར་གྱི་ཚུལ་དུ་བཞེངས། ། ཞེས་པའི་སྐབས་སུ་ཡང་ཞབས་མདུན་མ་གཡས་བརྐྱངས་གཡོན་བསྐུམ་གྱིས་བཞུགས་ཤིང་། ལྷག་མ་གར་སྟབས་ཀྱིས་བཞེངས་པ་གསལ་བར་གསུངས་པས། རིན་ཆེན་འབར་བ་དང་ཡན་ལག་དྲུག་པ་དང་། ཀུ་མུ་ཏིར་བཤད་པ་ཡང་རྣམ་གྲངས་མི་འདྲ་བའི་ཁྱད་པར་ཅུང་ཟད་ཡོད་པ་ལ་འགལ་བ་ཅི་ཡང་མེད་དོ་སྙམ་དུ་ཁོ་བོ་ཅག་སེམས་ཏེ། སྙིང་པོ་དོན་གསལ་ལས། དེ་སླད་ཁྱོད་ཞབས་ཕྱག་དང་ཕྱག་མཚན་གཞན་དབང་ཁོ་ནར་བདག་གིས་འཚལ། ། ཞེས་བཤད་པའི་ཕྱིར་རོ། ། འོན་ཀྱང་ལུགས་གཅིག་ལ་བརྟེན་པའི་རང་རང་གི་བླ་མ་བརྒྱུད་པ་ཚད་ལྡན་གྱི་ལུང་དང་འགལ་ན། དེ་དང་དེའི་སྐབས་སུ་དགག་པར་ནུས་པ་ཡིན་གྱི།
དགོངས་པ་སོ་སོའི་བཞེད་ཚུལ་གཅིག་གིས་གཅིག་ལ་གནོད་པར་ནུས་པ་ནི་གཏན་མ་ཡིན་ཏེ། མཁས་པ་འཇུག་པའི་སྒོར། གཞལ་བྱ་གསུམ་པ་སྤྱོད་པ་ན། ། རང་རང་ལུང་དང་འགལ་ན་གནོད། ། དཔེར་ན་ཆགས་སོགས་སྡིག་པ་དང་། ། ཆགས་བྲལ་ཆོས་སུ་འཆད་བཞིན་དུ། ། ཁྲུས་ཀྱི་སྡིག་པ་འདག་པ་དང་། ། འཚེ་བ་ཆོས་སུ་སྨྲ་བ་བཞིན། ། ཞེས་གསུངས་པ་ལྟ་བུའོ། ། ཡང་རས་བྲིས་ལ་སོགས་པའི་སྐུ་གཟུགས་རྙིང་པ་རྣམས་ལ་བརྩེགས་གདན་དུ་བྱས་པ་འདི་ལྟ་བུ་མ་མཐོང་ངོ་ཞེས་ཟེར་བ་ཡང་།
རང་ཉིད་ཀྱིས་མ་མཐོང་བ་ལ་ཟེར་ན་ནི་ཤིན་ཏུ་མད་པ་ཡིན་ཀྱང་། སྤྱིར་མ་མཐོང་བ་ནི་ཁེགས་པར་ནུས་པ་མ་ཡིན་ཏེ། ཇོ་བོ་ནཱ་རོ་ཏ་པའི་ཐུགས་དམ་རྒྱ་གར་གྱི་རི་མོ་ངོ་བོ་གུར་རིགས་བསྡུས་པའི་དཀྱིལ་འཁོར་པཎ་ཆེན་ཤཱཀྱ་ཤྲཱིའི་བོད་དུ་བསྣམས་བྱོན་ཏེ་ཐར་པ་ལོ་ཙཱ་བའི་དགོན་པར་བཞུགས་འདུག་པ་བདག་གིས་མངོན་སུམ་དུ་མཐོང་བ་ལ་ཡང་བརྩེགས་གདན་གྱི་བཞུགས་ཚུལ་འདི་པ་བཞེད་པ་ལྟར་ཡོད་པ་དང་། འཕགས་པའི་ཡུལ་གྱི་ཧེ་བཛྲའི་རྡོ་སྐུ་རྙིང་པ་ལ་ཡང་། དུས་ཕྱིས་རྒྱ་གར་དུ་ཕྱིན་པའི་མིས་དངོས་སུ་མཐོང་སྟེ་ངོར་པའི་ལུགས་ཀྱི་ཀྱཻ་རྡོ་རྗེའི་ཞབས་ཀྱི་བཞུགས་ཚུལ་འདི་རྒྱ་གར་ན་ཡང་འདུག་གོ་ཞེས་རྗེས་སུ་སྒྲོག་པའི་ཕྱིར་དང་། རྗེ་བཙུན་ག་ཡ་དྷ་རའི་རྒྱ་དཔེའི་ཐོག་མར་ཡང་འདི་ལྟ་བུ་བྲིས་ཡོད་པར་ས་ལོ་ཙཱ་བ་གཉིས་པ་དག་གིས་གཟིགས་པར་གྲགས་པའི་ཡང་ཕྱིར་རོ། ། དེས་ན་གོང་དུ་བཤད་པའི་དགག་ཡུལ་གཏན་མེད་པའི་དགག་པ་དེ་དག་དང་། དེ་དང་རྗེས་སུ་འབྲེལ་བའི་སྐྱོན་བརྗོད་སྤྱི་བཏོལ་གྱི་ཚིག་དང་བཅས་ཏེ་སྨྲས་འདུག་པ་རྣམས་ཀྱང་ལེགས་པར་མ་རྟོགས་པར་ཡིན་པ་བཤད་ཅིང་། དཔལ་ལྡན་ས་སྐྱ་པཎྜི་ཏས། རང་ཉིད་མུན་ཁུང་ཞུགས་ནས་ནི། །
ཉི་མའི་འོད་ལ་འཁང་བ་ལྟར། ། དེ་བཞིན་སྡིག་པའི་ལུགས་ཞུགས་ནས། ། ཕན་མཛད་ཁྱོད་ལ་འཁང་བར་ཟད། ། ཅེས་གསུངས་པ་ཡང་འདི་འདྲ་བ་ལ་དགོངས་པ་ཡིན་པར་གོ་བར་བྱོས་ཤིག ཡང་གཞལ་ཡས་ཁང་གི་གསལ་བྱེད་ཅེས་བྱ་བའི་ཡི་གེ་བསྡུས་པ་གཅིག་ཡོད་འདི་འབའ་ཞིག་ཏུ་རྗེ་བཙུན་རྩེ་མོས་མཛད་བྱ་བ་དང་། ལ་ལ་རྗེ་བཙུན་གྱིས་མཛད་ཟེར་བ་ཡོང་གིན་འདུག་ཀྱང་། རྗེ་བཙུན་སྐུ་མཆེད་ཀྱིས་མཛད་པར་ངེས་པ་དང་། མཛད་པ་མ་ཡིན་པར་ངེས་པའི་ཤེས་བྱེད་ཁུངས་ཐུབ་པ་ཅི་ཡང་མ་མཐོང་ཞིང་། ཁྱེད་ཀྱི་ཆོས་རྗེ་དཔལ་ལྡན་བླ་མ་དམ་པ་རྗེ་བཙུན་ཡབ་སྲས་གསུམ་གྱི་བཀའ་འབུམ་སྒྲིགས་པའི་སྲོལ་ཐོག་མར་ཕྱེ་བ་དེའི་ནང་དུ་མ་ཆུད་ཀྱང་ཐེག་ཆེན་ཆོས་རྗེའི་ཕྱག་དཔེ་ལ་འདི་ཉིད་ཀྱི་མཇུག་ཏུ། འདི་ལ་ཕྱི་མོ་དུ་མ་སྣང་ན་ཡང་།
བཀའ་འབུམ་སྔ་མ་རྣམས་སུ་མ་བཅུག་ཕྱིས་སྒོ་རུམ་དཔེ་ཁང་ནས་ཀྱང་བླ་དཔེ་རྙིང་པ་བྱུང་བ་མཐོང་བས་ཡིད་ཆེས་པར་བྱས་ནས་བཀའ་འབུམ་ཕྱི་མ་རྣམས་སུ་བཞུགས་སུ་གསོལ་བ་ཡིན་ནོ་ཞེས་གསུངས་པས་ཚད་མ་ཡིན་པར་ངེས་པའི་ཕྱིར་ཡི་གེར་བྲིས་སོ། ། འདི་ཡང་སྒྲུབ་བྱེད་ཚད་ལྡན་མ་ཡིན་ཏེ། སྒོ་རུམ་གྱི་དཔེ་ཁང་ན་བླ་དཔེ་རྙིང་པ་ཡོད་པས་ཀྱང་རྗེ་བཙུན་སྐུ་མཆེད་གང་རུང་གིས་མཛད་པར་བསྒྲུབ་པར་མི་ནུས། ཐེག་ཆེན་ཆོས་རྗེས་བཀའ་འབུམ་ཕྱི་མ་རྣམས་སུ་བཅུག་པས་རྗེ་བཙུན་སྐུ་མཆེད་དྲུང་གིས་མཛད་པར་བསྒྲུབ་མི་ནུས་ཏེ། རྟགས་དེ་དག་ལ་ཁྱབ་པ་ཡེ་མི་འདུག་པའི་ཕྱིར་རོ། ། འོན་ཀྱང་གཞུང་འདི་རྒྱུད་འགྲེལ་མཐའ་དག་གི་ལུང་གི་ལུགས་དང་བཅས་ནས་གཞལ་ཡས་ཁང་གི་གནས་ལུགས་སྤྲོས་པ་དང་བཅས་ཏེ་སྒྲོ་འདོགས་དཔྱོད་པ་རྣམ་བཤད་ཟླ་བའི་འོད་ཟེར་དུ་བཤད་པ་ལྟ་བུ་མི་སྣང་ཡང་། སྒྲུབ་པ་པོའི་བློ་ལ་བསྒོམ་བདེ་ཞིང་། གནད་མ་འཁྲུགས་པ་ཞིག་ནི་ཡིན་ནམ་སྙམ་མོ། ། རྗེ་བཙུན་རྡོ་རྗེ་ཀུན་དགའ་བཟང་པོའི་དངོས་ཀྱི་སློབ་མ་དག་གི་གསུངས་ལས་ཀྱང་། རྗེ་བཙུན་ཆེན་པོ་དང་ས་པཎ་གྱི་སློབ་མ་ཞང་བྱ་རུ་བས་བྱས་པའི་གཞས་ཡས་ཁང་གི་རྣམ་དག་ཀྱང་ཡོད་དེ་ཞེས་གསུང་གིན་འདུག་པ་ཐོས་ཀྱི།
ཡི་གེ་འདི་ཉིད་ཞང་ཕྱ་རུ་བས་བྱས་པ་ཡིན་ནོ་ཞེས་གསུངས་པ་ནི་གཏན་མ་ཐོས་སོ། ། ཞང་བྱ་རུ་བ་ཁྲིད་ཀྱི་སྔོན་འགྲོ་མི་བྱེད་པ་ལ་ཚད་མར་བྱེད་ལ། སྐབས་འདི་ལ་ཚད་མར་བྱར་མི་རུང་བའི་དོན་མཐུན་གྱི་རྒྱུ་མཚན་ཅི་ཡང་མེད་པའི་ཕྱིར་རོ་ཞེས་བྲིས་འདུག་པ་འདི་ནི་ཞང་བྱ་རུ་བས་ཁྲིད་ཀྱི་སྔོན་འགྲོ་མི་བྱེད་པའི་རྒྱུ་མཚན་གསལ་པོ་ཞིག་ཁྱེད་ཀྱིས་གསུངས་ཤིག དེ་ནས་དེའི་ལན་ལྡོན་པར་འགྱུར་རོ།། །། ཡང་གསུམ་པ་དེ་ཁོ་ན་ཉིད་གསུམ་མན་ངག་དང་། དབང་པོ་རབ་འབྲིང་གསུམ་གྱི་དཀྲི་བའི་གཞུང་ཤིང་རྗེ་བཙུན་གྱི་བཀར་བསྒྲུབ་བོ་ཟེར་ནས། སྒྲུབ་བྱེད་ལྟར་སྣང་དུ་མ་འགོད་པ་ནི་ཤིན་ཏུ་མི་རིགས་ཏེ། ད་ལྟ་རྗེ་བཙུན་གྱིས་མཛད་པར་གྲགས་པའི་དེ་ཁོ་ན་ཉིད་གསུམ་གྱི་མན་ངག་ཏུ་གྲགས་པ་འདི་རྗེ་བཙུན་གྱི་དངོས་སློབ་དཔྱིལ་བསྒོམ་ཚུལ་ཁྲིམས་རྒྱལ་མཚན་གྱིས་རྗེ་བཙུན་གྱི་གསུང་བགྲོས་སྐྱོར་བ་ལ་རྗེ་བཙུན་ཆེན་པོའི་ཞལ་ནས། རྡོ་རྗེ་དང་དྲིལ་བུ་དེ་ཁོ་ན་ཉིད་སྟོན་པའི་ཡི་གེ་ཞིག་བྱེད་འདོད་པ་ཡིན་པ་ལ་མ་གྲུབ་ཅེས་གསུངས་པར་དངོས་སུ་བཤད་འདུག་པས་རྗེ་བཙུན་གྱི་དངོས་སློབ་འདི་ཉིད་རྗེ་བཙུན་གྱི་གསུང་རབ་ལ་རྒྱུས་ཆེ་བར་བྱེད་དགོས་སོ། ། དེས་ན་བརྒྱུད་པ་འདི་པ་རྣམས་ནི་སམྦུ་ཊིའི་ཊཱིཀ་ཆེན་གྱི་སྐབས་སུ་དེ་གཞིར་བྱས་ནས།
རྗེ་བཙུན་དང་ས་པཎ་གཉིས་ཀའི་དངོས་སློབ་ཤར་པ་ཤེས་རབ་འབྱུང་གནས་ཀྱི་མཛད་པའི་རྡོ་རྗེ་དྲིལ་བུའི་དེ་ཁོ་ན་ཉིད་ཞིབ་ཏུ་བཤད་པ་དེ་གཙོ་ཆེ་བར་མཛད་དོ། ། ཡང་དབང་པོ་རབ་འབྲིང་གསུམ་གྱི་དཀྲི་བའི་གཞུང་ཤིང་བཀར་བསྒྲུབ་བོ་ཟེར་ནས། ད་ལྟ་འགའ་ཞིག་གི་ཚད་མར་བྱེད་པའི་ཡི་གེ་འདི་རྗེ་བཙུན་གྱིས་མཛད་པའི་བསྒྲུབ་བྱེད་ལྟར་སྣང་དུ་མ་ཞིག་འགོད་པ་ལ་ནི་བླ་མ་ཆོས་རྗེ་རྡོ་རྗེ་འཆང་ཆེན་པོས་དཔྱད་པ་ཅུང་ཟད་ཙམ་མཛད་པའི་ཡི་གེའི་འདི་ལ་ཞིབ་ཏུ་གཟིགས་ལ་ལན་ཡོད་ན་དྲངས་པོར་གསུངས་ཤིག དེ་ཡང་འདི་ལྟར་གསུངས་ཏེ། གང་ཟག་གི་བྱེ་བྲག་གསུམ་དུ་དཀྲི་བའི་གཞུང་ཤིང་ཞེས་པ་འདི་གླེགས་བམ་ཕལ་མོ་ཆེར་མ་ཚང་ལ། ཁ་ཅིག་ཏུ། གང་ཟག་རིགས་ཀྱི་དབྱེ་བས་ལམ་གྱི་ཁྲིད། ། བརྗོད་པས་དྲན་པ་གསོ་ཕྱིར་ཐོ་ཙམ་བྲི། ། ཞེས་པ་ཚིག་ཡོད་པའི་དཔེ་ཆུང་མང་བ་གཅིག་ཡོད་པ་དང་། གླེགས་བམ་ཁ་ཅིག་ཏུ་ཤོག་གཅིག་མ་ཆུང་ངུ་བྲིས་པ་སྟེ།
མི་འདྲ་བ་གཉིས་སྣང་བ་ལས། དང་པོ་དཔེ་ཆུང་མང་བ་འདི་ནི་རྗེས་འབྲང་ཁ་ཅིག་གིས་བྱས་པ་ཡིན་གྱི། རྗེ་བཙུན་ཡབ་སྲས་ཀྱིས་མཛད་པ་མ་ཡིན་ཏེ་ནོར་བའི་ཚོགས་མང་དུ་སྣང་བའི་ཕྱིར་རོ། ། དེའང་དེ་ཉིད་ལས། དང་པོར་མི་མཐུན་དགོས་ཏེ། ཞེས་ཡིག་བརྒྱ་མཎྜལ་འཁོར་བའི་ཉེས་དམིགས་བསམ་པ་གསུམ་སྔོན་དུ་སོང་ནས། ཆོས་བཅུ་གཉིས་ཉམས་སུ་ལེན་པར་བཤད་ལ། ཆོས་བཅུ་གཉིས་ཀྱི་སྔོན་འགྲོ་གསུམ་ནི་གོང་གི་ཡིག་བརྒྱ་ལ་སོགས་པ་གསུམ་པོ་དེ་ཡིན་པའི་ཕྱིར། ཚིག་བསྒྲིག་ལུགས་ཀྱང་མ་ཤེས་པས་ནང་འགལ་ལོ། ། ཡང་དེས་སེམས་སྒྱུ་མར་བསླབ་སྟེ་ཞེས་བཤད་པའང་ཆེས་ནོར་སྟེ།
འཁོར་འདས་དབྱེར་མེད་དུ་རྨི་ལམ་སྣང་བ་སེམས་སུ་བསྒྲུབ་པའི་རྩ་བའི་དཔེ་དང་། མིག་ཡོར་ཡན་ལག་གི་དཔེར་བཤད་ཀྱི། སེམས་སྒྱུ་མར་བསྒྲུབ་པའི་དཔེར་མ་བཤད་ལ། ཡང་དེར་གཟུགས་བརྙན་ལ། ༈ སྟེ་ཅེས་པའི་མེ་ལོང་ཡང་སྒྱུ་མ་དེ་རྟེན་འབྲེལ་དུ་བསྒྲུབ་པའི་དཔེ་ཡིན་གྱི། སེམས་སྒྱུ་མར་བསྒྲུབ་པའི་དཔེ་མ་ཡིན་པས་ཧ་ཅང་ནོར་ཅེས་ཐལ་ལོ། ། ཡང་དེར་བཙོན་པ་ཐ་མ་ལ། ༈ རུང་ཅེས་པའང་ཤིན་ཏུ་མི་འཐད་དེ། ལུས་དཀྱིལ་བསྒོམ་པ་ལ་དེའི་དབང་ཐོབ་དགོས་ཤིང་། ཕྱི་དཀྱིལ་དུ་དབང་རྫོགས་པར་མ་ཐོབ་ན་ལུས་དཀྱིལ་གྱི་དབང་ཙམ་ཡང་བསྐུར་དུ་མི་རུང་བར་བཤད་པས།
སློབ་མའི་དབང་ཐོབ་པ་ཙམ་གྱི་ལུས་དཀྱིལ་བསྒོམ་པ་ཤིན་ཏུ་མི་རུང་བས་ནོར་བའོ། ། ཡང་དེར་བརྩོན་པ་འབྲིང་གིས་ལམ་གྱི་ཐུན་བཞི་ལ་དབང་བཞི་བསྒོམ་པ་དང་། བརྩོན་པ་རབ་ཀྱི་བཟླས་བསྒོམ་ལ་རྟེན་ནས་ལས་ཀྱི་ཚོགས་རབ་འབྱམས་བསྒྲུབ་པར་བཤད་པའང་ནོར་ཏེ། ལམ་དུས་ལེན་པའི་གང་ཟག་དེ་བས་ལས་ཚོགས་བསྒྲུབ་པའི་གང་ཟག་དེ་ཁྱད་པར་འཕགས་པར་འགྱུར་ལ། འདོད་ན་ནི་མཆོག་གི་དངོས་གྲུབ་སྒྲུབ་པའི་གང་ཟག་དེ་བས་ཐུན་མོང་གི་དངོས་གྲུབ་སྒྲུབ་པའི་གང་ཟག་དེ་ཁྱད་པར་འཕགས་པར་འགྱུར་རོ། ། ཡང་ཤེས་རབ་ཀྱི་ཕྱོགས་སུ་ལྷུང་བའི་བརྩོན་པ་རབ་ཀྱིས་མན་ངག་གི་གནད་བཅུ་གཅིག་གིས་འགྲོ་བ་ལ་བཤད་ལ། ༈ གོང་མདོར་བསྟན་ཀྱི་སྐབས་སུ་རབ་རླུང་། ༈ གསུམ་མོ་ཞེས་བཤད་པ་དང་ནང་འགལ་ལོ། ། ཡང་དེར་གང་ཟག་གིས་གསུངས་པའོ་ཞེས་དང་། ཟུང་འཇུག་གི
༈ གསུངས་ཞེས་ཟུང་འཇུག་ལ་རབ་འབྲིང་གསུམ་དུ་དབྱེ་མོད་ཀྱང་། ཟུང་འཇུག་གི་རྣལ་འབྱོར་པའི་ལམ་དཀྲི་ལུགས་གཅིག་ཡོད་པར་བཤད་པ་ལ། འོག་རྒྱས་བཤད་དུ་དེའི་བཤད་པ་གཏན་མི་སྣང་ངོ་། ཞེས་ཐོ་ཡིག་ཆུང་ངུ་འདིར་དཔྱད་པ་མཛད་པར་སྣང་བ་འདིས་དོན་ལ་ལེགས་པར་སོམས་ཤིག ཡང་ཁྱེད་ཀྱིས་ངེད་ཀྱི་ཕྱོགས་ལ་རང་དགར་བྲིས་པ་ཡིན་ནོ་ཞེས་ཟེར་བའི་ཡིག་ཕྲེང་ཕྱེད་གསུམ་ཙམ་བྱས་པའི་ཚིག་རྣམས་ནི་ངེད་རང་གི་ལུགས་ཀྱི་གླེགས་བམ་རྣམས་ཀྱི་ནང་དུ་བྲིས་པ་མེད་ཅིང་། དེ་ལས་ཅུང་ཟད་ཙམ་གྱི་མང་བའི་ཤོག་གཅིག་མ་གཅིག་ཡོད་པ་ལ་ནི་ཐེག་པ་ཐུན་མོང་བ་ལ་བསླབ་པ་དང་། འཁོར་འདས་དབྱེར་མེད་ལ་བསླབ་པ་དང་། གང་ཟག་རིགས་སོ་སོའི་འཇུག་པ་ཅེས་གསུམ་དུ་ཕྱེ་ནས། ཐེག་པ་ཐུན་མོང་བ་ལ་ཉན་ཐོས་དང་ཐུན་མོང་བ། ཐེག་པ་ཆེན་པོ་དང་ཐུན་མོང་བ་གཉིས་ལས།
དང་པོ་ལ་འཁོར་བའི་ཉེས་དམིགས། དལ་འབྱོར་རྙེད་དཀའ། འཆི་བ་མི་རྟག་པ་གསུམ། གཉིས་པ་ལ་བྱམས་པ། སྙིང་རྗེ། བྱང་ཆུབ་ཀྱི་སེམས་བསྒོམ་པ་གསུམ། འཁོར་འདས་དབྱེར་མེད་ལ་ཆོས་ཐམས་ཅད་སེམས། སེམས་སྒྱུ་མར་བསྒྲུབ། དེ་སྤྲོས་བྲལ་དུ་ཐག་བཅད། དེ་ལ་དབུ་མ་དང་མཐུན་པར་དཔེ་བརྒྱད་དམ་བཅུ་གཉིས་ཀྱི་དཀྲི།
ཞེས་འདི་ཡན་གྱི་ཕ་རོལ་དུ་ཕྱིན་པའི་ལམ་གྱི་དཀྲི་ཚུལ་ཐམས་ཅད་ཐབས་ཤེས་རབ་ཀྱི་དཀྲི་ཚུལ་རྫོགས་པར་བསྟན་ནས། ཐེག་པ་ཆེན་པོ་ཐུན་མོང་མ་ཡིན་པ་ལྟར་རྣལ་འབྱོར་ཆེན་པོ་ལ་གང་ཟག་རིགས་གསུམ་སོ་སོའི་འཇུག་པས་དཀྲི་ན། ཐབས་ཀྱི་ཕྱོགས་དང་། ཤེས་རབ་ཀྱི་ཕྱོགས་དང་། བྱང་ཆུབ་ཀྱི་ཟུང་འཇུག་གི་རྣལ་འབྱོར་པ་གསུམ་མོ། ། དང་པོ་ལ་རིགས་གསུམ། ཐ་མ་ཚོགས་ཙམ་བསོག་པ། འབྲིང་ལས་ཚོགས་བསྒྲུབ་པ། རབ་བསྐྱེད་རིམ་བསྒོམ་པའོ། ། གཉིས་པ་ཤེས་རབ་ཀྱི་ཕྱོགས་ལ་གསུམ།
ཐ་མ་ལྟ་བ་ཙམ་ལ་བློ་གནས་པ། འབྲིང་བསྐྱེད་རིམ་ལ་སེམས་འཛིན་པར་འདོད་པ། རབ་རླུང་གི་རྣལ་འབྱོར་བསྒོམ་པའོ། ། གསུམ་པ་ཟུང་འཇུག་གི་རྣལ་འབྱོར་ལ་གསུམ། དང་པོ་བཟླས་བརྗོད་སྦྱིན་སྲེག་གིས་རྒྱུད་སྦྱངས། འབྲིང་དེ་ཁོ་ན་ཉིད་ལ་བློ་བཞག རབ་མན་ངག་གི་གནད་བཅུ་གཅིག་གི་ལམ་ཁྲིད། དེ་ལ་ཐ་མ་བཟླས་བརྗོད་སྦྱིན་སྲེག་གིས་རྒྱུད་སྦྱང་བ་ནི་བསྙེན་པ་ཇི་ཙམ་སོང་བའི་བཅུ་ཆའི་སྦྱིན་སྲེག་བྱེད། འབྲིང་དེ་ཁོ་ན་ཉིད་ལ་བློ་བཞག་པ་ནི། རྒྱུ་དུས་ཀྱི་ལྟ་བའི་དཔེ་སུམ་ཅུ་སོ་བདུན་གྱི་ཁྲིད་བྱེད།
རབ་མན་ངག་གི་གནད་བཅུ་གཅིག་ནི། སྦྱང་བ་ཁྱད་པར་ཅན་ནས་བརྩམས་ཏེ་སེམས་ཀྱི་རྦ་རླབས་ཕན་ཆད་འཇིག་རྟེན་པའི་ལམ་ལ་གནད་དགུ། འདས་པའི་ལམ་ལ་གནད་བཅུ་གཅིག་གི་དཀྲི་བའོ། ། གང་ཟག་དབང་པོ་རབ་འབྲིང་གསུམ་དུ་དཀྲི་བའི་གཞུང་ཤིང་འདི་སློབ་མ་རྣམས་ཀྱི་གསོལ་བ་བཏབ་པའི་ངོར་རྣལ་འབྱོར་པ་གྲགས་པ་རྒྱལ་མཚན་གྱིས་སྦྱར་བའོ། ། ཞེས་བྲིས་པ་འདི་མངའ་རིས་གུང་ཐང་གི་སྒོ་མང་ཆེན་པོའི་ཕྱག་དཔེ་རྙིང་པ་ཞིག་ལ་བྲིས་པ་ཡང་མཐོང་ཞིང་། འདི་ལ་ཐེག་པ་ཐུན་མོང་བའི་དཀྲི་ལུགས་ལ་གཉིས་སུ་བྱས་པའི་ཉན་ཐོས་དང་ཐུན་མོང་བ་ལ་ཡང་གང་ཟག་གསུམ་གྱི་རིམ་པས་འཁོར་བའི་ཉེས་དམིགས་ཙམ་བསྟན་ཏེ་འཁོར་བ་ཐམས་ཅད་སྡུག་བསྔལ་གྱི་རང་བཞིན་དུ་ཤེས་ནས་དེ་སྤོང་འདོད་ཀྱི་བློ་ཙམ་བསྐྱེད་པ་དང་། འཁོར་བ་སྤོང་བ་ལ་ཆོས་བསྒྲུབ་པའི་རྟེན་དལ་འབྱོར་བརྙེད་པར་དཀའ་བར་ཤེས་ནས་བརྟེན་ཏེ། དེ་ལ་ཆོས་བྱེད་འདོད་ཀྱི་བློ་བཅོས་མ་མ་ཡིན་པར་བསྐྱེད་པ་དང་། འཆི་བ་མི་རྟག་པ་བསྒོམ་པས་མྱུར་དུ་བརྩོན་འགྲུས་བསྐྱེད་དེ་འདུས་བྱས་མི་རྟག་པའི་གནས་ཚུལ་བསྒོམ་པ་སྟེ། འདི་གསུམ་ཡང་གང་ཟག་ཐ་མའི་ཁྲིད་ཚུལ་དང་པོའོ། །
གཉིས་པས་གཉིས་པ། གསུམ་པས་གསུམ་པ་སྟེ། གསུམ་པོ་རེ་རེ་ཡང་ཁྲིད་ཚུལ་རེ་རེ་ཡིན་ལ། དེ་ཡང་དང་པོ་གཉིས་ནི་ཐབས་ཀྱི་ཕྱོགས་ཀྱི་ཉམས་ལེན་ཡིན་ལ། གསུམ་པ་ནི་ཉན་ཐོས་ལུགས་ཀྱི་ཤེས་རབ་ཀྱི་ཕྱོགས་ཏེ་བསྒོམ་པ་དེ་མཐར་ཕྱིན་པས་འདུས་བྱས་མི་རྟག་པ་དང་། མྱ་ངན་ལས་འདས་པ་ཞི་བར་རྟོགས་པའི་ཕྱིར་རོ། ཇི་སྐད་དུ། ཀྱེ་མ་འདུས་བྱས་རྣམས་མི་རྟག ། སྐྱེ་ཞིང་འཇིགས་པའི་ཆོས་ཅན་ཡིན། ། སྐྱེས་ནས་འཇིག་པར་འགྱུར་པས་ཏེ། །
དེ་བས་ཉེ་བར་ཞི་བ་བདེ། ། ཞེས་བཤད་པ་ལྟར་རོ། ། འདི་ལམ་འབྲས་དང་འབྲེལ་པ་ཅན་དུ་བསྒོམ་པས་ཡས་བཅལ་ན་ཟུང་འཇུག་གི་རྣལ་འབྱོར་པའོ། ། ཡང་ཐེག་པ་ཆེན་པོ་ཐུན་མོང་བ་ལ་བྱམས་པ་ཙམ་བསྒོམ་པས་གཞན་བདེ་བ་ཙམ་འདོད་པའི་བློ་སྐྱེ། སྙིང་རྗེ་བསྒོམ་པས་སྡུག་བསྔལ་དང་བྲལ་བ། བྱང་སེམས་བསྒོམ་པ་ལ་ཀུན་རྫོབ་བྱང་སེམས་ཀྱི་སྡུག་བསྔལ་ཐམས་ཅད་སྤོང་ཞིང་བདེ་བ་དང་ལྡན་པའི་གནས་སངས་རྒྱས་ཀྱི་གོ་འཕང་ཐོབ་འདོད་ཀྱི་བློ་བཅོས་མིན་སྐྱེ་ཞིང་། འདི་ལ་ཡང་གང་ཟག་གསུམ་གྱི་ཁྲིད་ཚུལ་གསུམ་སྟེ། གསུམ་ཀ་ཡང་ཐབས་ཀྱི་ཕྱོགས་ཀྱི་ཁྲིད་ཚུལ་གཙོ་ཆེའོ། ། གཉིས་པ་འཁོར་འདས་དབྱེར་མེད་ལ་བསླབ་པ་ལ་ཡང་། ཆོས་ཐམས་ཅད་སེམས་སུ་བསྒྲུབ་པས་རྣལ་འབྱོར་སྤྱོད་པའི་དབུ་མ་ཙམ།
དེ་སྒྱུ་མར་བསྒྲུབ་པས་སྒྱུ་མ་ལྟ་བུའི་དབུ་མ་པ། དེ་སྤྲོས་བྲལ་དུ་ཐག་བཅད་པས་རབ་ཏུ་མི་གནས་པའི་དབུ་མ་པའི་ལྟ་བའི་ཁྲིད་ཚུལ་སྟེ། དེ་ལ་དབུ་མ་དང་མཐུན་པར་དཔེ་བརྒྱད་དམ་བཅུ་གཉིས་ཀྱིས་དཀྲི་སྟེ་གསུམ་པོ་རེ་རེ་ཡང་ལྟ་བའི་ཁྲིད་ཚུལ་རེ་རེ་ཡིན་ནོ། ། འདི་ཡན་ཐེག་པ་ཐུན་མོང་བའི་ཁྲིད་ཚུལ་གཉིས་སུ་བྱས་པའི་གཉིས་པོ་རེ་རེ་ལ་ཡང་ལམ་ཡོངས་རྫོགས་ཀྱི་ཁྲིད་ཚུལ་རེ་རེ་ཚང་བར་ཡོད་དོ། ། འདིར་འཁོར་འདས་དབྱེར་མེད་ཀྱི་ཁྲིད་ཚུལ་ནི་དབང་གི་ཡེ་ཤེས་དང་སྦྱར་ནས་སྟོན་པ་མ་ཡིན་གྱི། དབུ་མ་དང་མཐུན་པར་ཐོས་བསམ་གྱི་སྒྲོ་འདོགས་དཔྱོད་པའི་ལྟ་བའི་དཀྲི་ཚུལ་ལོ། ། གསུམ་པ་ཐུན་མོང་མ་ཡིན་པ་རྣལ་འབྱོར་ཆེན་པོ་ལ་གང་ཟག་རིགས་གསུམ་སོ་སོའི་འཇུག་པ་དཀྲི་ན། ཐབས་ཀྱི་ཕྱོགས་དང་། ཤེས་རབ་ཀྱི་ཕྱོགས་དང་། ཟུང་འཇུག་གི་རྣལ་འབྱོར་པ་གསུམ་མོ། །
དང་པོ་ལ་ཡང་ཐ་མ་ཚོགས་ཙམ་བསོག་པ། འབྲིང་ལས་ཚོགས་བསྒྲུབ་པ། རབ་བསྐྱེད་རིམ་བསྒོམ་པའོ། ། གཉིས་པ་ཤེས་རབ་ཀྱི་ཕྱོགས་ལ་གསུམ། ཐ་མ་ལྟ་བ་ཙམ་ལ་བློ་གནས་པ། འབྲིང་བསྐྱེད་རིམ་ལ་སེམས་འཛིན་པར་འདོད་པ། རབ་རླུང་གི་རྣལ་འབྱོར་བསྒོམ་པའོ། ། གསུམ་པ་ཟུང་འཇུག་གི་རྣལ་འབྱོར་པ་ལ་གསུམ། དང་པོ་བཟླས་བརྗོད་དང་སྦྱིན་སྲེག་གི་རྒྱུད་སྦྱངས། འབྲིང་དེ་ཁོ་ན་ཉིད་ལ་བློ་བཞག
རབ་མན་ངག་གི་གནད་བཅུ་གཅིག་གི་ལམ་ཁྲིད། དེ་ལ་ཐ་མ་བཟླས་བརྗོད་སྦྱིན་སྲེག་གི་རྒྱུད་སྦྱང་བ་ནི་བསྙེན་པ་ཇི་ཙམ་སོང་བའི་བཅུ་ཆའི་སྦྱིན་སྲེག་བྱེད། འབྲིང་དེ་ཁོ་ན་ཉིད་ལ་བློ་བཞག་པ་ནི། རྒྱུ་དུས་ཀྱི་ལྟ་བའི་དཔེ་སུམ་ཅུ་སོ་བདུན་གྱི་ཁྲིད་བྱེད། རབ་མན་ངག་གི་གནད་བཅུ་གཅིག་ནི། སྦྱང་བ་ཁྱད་པར་ཅན་ནས་བརྩམས་ཏེ་སེམས་ཀྱི་རྦ་རླབས་ཡན་ཆད་འཇིག་རྟེན་པའི་ལམ་ལ་གནད་དགུ། འདས་པའི་ལམ་ལ་གནད་བཅུ་གཅིག་གི་དཀྲིའོ་ཞེས་གསུངས་པས། ཐུན་མོང་མ་ཡིན་པའི་རྣལ་འབྱོར་ཆེན་པོའི་ལམ་གྱི་དཀྲི་ཚུལ་ལ། གང་ཟག་གསུམ་གྱི་དཀྲི་ཚུལ་དང་པོ་གཉིས་ལ་གསུམ་གསུམ་སྟེ་དྲུག་དང་། གསུམ་པ་ཟུང་འཇུག་གི་རྣལ་འབྱོར་པ་ལ་ཁྲིད་ཚུལ་གསུམ་ཡོད་པའི།
དང་པོ་ནི། གཞུང་ཇི་ལྟ་བ་བཞིན་དཀྲི་བའི་ཁྲིད་ཡིག་ལས། དེ་ཡང་བསྐྱེད་པའི་རིམ་པ་ལ་བརྟེན་ནས་བསྙེན་པ་བཞི་འབུམ་ལ་སོགས་པ་ཅི་འགྲུབ་བཟླ་ཞེས་པ་ནས། སྣང་བ་དཀྱིལ་འཁོར་དུ་གསལ་བར་འདོད་ན་གསལ་བར་གྱུར་བའི་བར་དུ་བསྐྱངས་སོ་ཞེས་པའི་བར་དེ་ཁྲིད་ཚུལ་གཅིག་གོ ། ཡང་འབྲིང་དེ་ཁོ་ན་ཉིད་ལ་བློ་བཞག་པའི་ཁྲིད་ཚུལ་ནི། ཁ་ཅིག་སྣང་བ་གསུམ་གྱི་ཁྲིད་བོར་ཏེ་ལྟ་བ་ནས་སྐྱོང་བ་ཡང་ཡོད་དོ། ། ཞེས་པ་ནས་ལྟ་བ་རང་བྱུང་གི་ཡེ་ཤེས་སྐྱེ་བར་འགྱུར་བས་རྒྱུ་ལ་ནན་ཏན་དུ་བྱའོ། ། ཞེས་པའི་བར་གྱི་ཟུང་འཇུག་གི་རྣལ་འབྱོར་པའི་ཁྲིད་ཚུལ་གཉིས་པའོ། ། གསུམ་པ་ནི། ཡང་གང་ཟག་གི་རིགས་ཁ་ཅིག་སྔར་བསྟན་པའི་ཁྲིད་ཐམས་ཅད་ལོ་གཅིག་ཙམ་གྱི་སྦྱངས་ནས།
ཞེས་པ་ནས། འདི་ནི་བརྩོན་འགྲུས་མཆོག་གི་འཇུག་པ་ཞེས་བྱ་བ་ཡིན་ནོ། ། ཞེས་པའི་བར་དེ་ཟུང་འཇུག་གི་རྣལ་འབྱོར་པ་རབ་ཀྱི་ཁྲིད་ཚུལ་ལོ། ། དེ་ལྟར་ན་གཞུང་ཇི་ལྟ་བ་བཞིན་དུ་དཀྲི་བའི་གཞུང་ཤིང་ཉིད་ཀྱི་ནང་དུ་ཟུང་འཇུག་གི་རྣལ་འབྱོར་པའི་ཁྲིད་ཚུལ་གསུམ་ཀ་བསྟན་ཅིང་། ཉན་ཐོས་དང་ཐུན་མོང་བ་དང་། ཐེག་པ་ཆེན་པོ་ཐུན་མོང་བའི་དཀྲི་ཚུལ་དྲུག་ནི་ཡིག་ཆུང་འདི་ཉིད་དུ་ཐོ་ཡིག་ཙམ་བསྟན་པ་ཡིན་ལ། གང་ཟག་མཆོག་གི་འཇུག་པ་མ་གཏོགས་པ་དཀྲི་ཚུལ་གྱི་ལམ་གཞན་རྣམས་ནི་ལམ་གྱི་ཕྱོགས་རེ་ཙམ་གྱི་དཀྲི་ལུགས་ཡིན་གྱི། ས་བཅུ་གཉིས་པའི་བར་གྱི་ལམ་ཡོངས་རྫོགས་ནི་གནད་བཅུ་གཅིག་གི་དཀྲི་ཚུལ་ལ་མ་ལྟོས་པར་གཞན་གྱིས་དཀྲི་བར་མི་ནུས་སོ། ། ཞེས་པ་ནི་དགོངས་པ་མཐར་ཐུག་པའོ། ། གླེགས་བམ་ཕལ་ཆེ་བར།
འདི་ལ་ཡིག་ཆུང་ལོགས་སུ་མི་འབྱུང་བ་ཡང་གཞུང་ཤིང་དང་པོའི་མཇུག་ཏུ། གང་ཟག་གསུམ་གྱི་ཁྲིད་ཚུལ་གསུམ་ཀ་བསྟན་པ་འདི་ལ་ཡང་དགོངས་པ་ཡིན་ནམ་སྙམ་མོ། ། གང་ལྟར་ཡང་དབང་པོ་རབ་འབྲིང་ཐ་གསུམ་གྱི་ཁྲིད་འདི་ནི་གང་ཟག་གི་བསམ་པ་ཤེས་པའི་རྡོ་རྗེ་སློབ་དཔོན་ཞིག་གི་སློབ་མ་སོ་སོ་ལ་ཁྲིད་ཚུལ་གང་གི་སྒོ་ནས་ཀྱང་ལམ་གྱི་ཕྱོགས་རེ་ལ་དཀྲི་བ་དང་། ཡོངས་རྫོགས་ལ་ཁྲིད་བྱས་པས་ཆོག་གོ་ཞེས་སྟོན་པའོ། ། ཡང་ས་པཎ་གྱིས་མཛད་པའི་ཁྲིད་ཀྱི་དཀར་ཆག་གི་ཡི་གེ་ནི། རྗེ་ཨ་ནནྡའི་གསུང་རབ་གང་གི་ནང་ན་ཡང་ཐེ་ཚོམ་གྱི་དཔྱད་གཞི་མཛད་པ་ཅུང་ཟད་ཙམ་ཡང་མི་སྣང་ཞིང་། ཟིན་བྲིས་འགའ་ཞིག་གི་ནང་དུ་གསུང་བགྲོས་ཡིན་ཟེར་ནས་དཔྱད་གཞི་བྱས་པ་ཡང་ཡོད་སྲིད་ཀྱང་། དེ་དག་ལ་བློ་གཏད་ཐུབ་པ་ཅི་ཡང་མེད་ཅིང་། སྒོ་རུམ་དཔེ་ཁང་ན་བཞུགས་པའི་ས་པཎ་གྱི་བཀའ་འབུམ་རྒྱ་ཤོག་ལ་བྲིས་པའི་གསེར་རྐྱང་མ་རྙིང་པ་གཅིག་ཡོད་པ་དང་། འཕགས་པ་རིན་པོ་ཆེའི་ཐུགས་དམ་བླ་བྲང་བཞི་ཐོག་ན་བཞུགས་པའི་གསེར་མ་ལ་ཡང་འདི་ཉིད་བཞུགས་ལ།
གདུང་བརྒྱུད་རྩེ་གདོང་པ་རྣམས་ཀྱི་བཀའ་འབུམ་གསེར་དངུལ་མ་རྙིང་པ་ལ་ཡང་འདི་ཉིད་བཞུགས་ཤིང་། རྗེ་བཙུན་ཨ་ནནྡས་མཛད་པའི་གསན་ཡིག་ཐོས་པ་རྒྱ་མཚོ་ལས་ཀྱང་། ཁྲིད་ཀྱི་དཀར་ཆག་གི་བརྒྱུད་པ་ནི། ས་སྐྱ་པཎྜི་ཏ། ཤབ་པ་ལུང་ཕུ་བ། ཀྲས་ལུང་པ་་་་་་ནམ་མཁའ་བསོད་ནམས་མཁས་བཙུན། གཞོན་ནུ་གྲུབ། དགའ་ལྡན་པ་ཀུན་བསོད། བྲག་ཕུག་པ། ཆོས་རྗེ་བླ་མ།
དཔལ་ལྡན་ཚུལ་ཁྲིམས། གྲུབ་ཆེན་བུདྡྷ་ཤྲཱི། དེས་རྗེ་བཙུན་ཀུན་དགའ་བཟང་པོ་རྣམས་ལ་བརྒྱུད་པ་དངོས་སུ་ཡང་བཤད་དོ། དེས་ན་བདག་ནི་འགྲེལ་པ་མུ་ཏིག་གི་ཕྲེང་བར། རྒྱལ་བའི་གསུང་ལ་མ་གསུངས་དང་། ། མ་གསུངས་པ་ལ་དེ་གསུངས་སྨྲ། ། འགྲོ་མཆོག་མི་བསླུ་སངས་རྒྱས་ལ། ། གཉིས་ཀའང་གཞོགས་འཆས་བྱེད་དང་མཚུངས། ། ཞེས་བཤད་པའི་དོན་ཡིད་ལ་བྱེད་དོ། ། འདིར་སྨྲས་པ།
གསུང་རབ་རྒྱ་མཚོའི་འཇུག་ངོགས་ལ་ཞུགས་པའི། ། སྔོན་གྱི་མཁས་རྣམས་བཞེད་པའི་ཚུལ་ཆེན་པོ། ། རྫོགས་ལྡན་སྤྲིན་བཞིན་འདོད་དགུའི་འབྱུང་གནས་ལ། ། ངན་རྟོག་རླུང་དམར་གཡོ་བ་ག་ལ་རིགས། ། རྩོད་དུས་ཁེངས་ལྡན་ཆང་གིས་མྱོས་པ་ཡི། ། གླང་ཆེན་འགྲམ་པར་ཆགས་པའི་རྔུལ་དག་གིས། ། ནག་པོར་བྱས་པའི་ངན་རྟོག་རི་མོ་ལའང་། ། ལེགས་བཤད་སྦྲང་རྩིའི་རོ་མཆོག་ག་ལ་ཡོད། ། རྣམ་དག་ཚུལ་ཁྲིམས་བརྟུལ་ཞུགས་མཆོག་དག་གིས། ། མཚན་དཔེའི་རི་མོ་ཅི་ཡང་རབ་གསལ་ཞིང་། །
ཚངས་དབྱངས་སྒྲོག་པ་འཆི་མེད་རྔ་སྒྲའི་གསུང་། ། ཟབ་ཡང་ཐུགས་ཀྱི་ཤེས་བྱ་ཀུན་མཁྱེན་འདི། ། བླ་མའི་བླ་མ་ལས་ཀྱང་ཆེས་མཐོ་བའི། ། ཡོན་ཏན་ཀུན་གྱི་བང་མཛོད་འཛིན་བྱེད་ཅིང་། ། རྒྱལ་བའི་བསྟན་པ་ཡུན་རིང་འཛིན་བྱེད་ན། ། འདི་ལ་ཀླན་ཀའི་ཚོགས་མང་ཅི་ཞིག་བྱ། ། ཡོངས་རྫོགས་བསྟན་པའི་ཁུར་ཆེན་འཛིན་བྱེད་ཅིང་། ། ཉེས་མང་འདམ་བུའི་ཚལ་བརྒྱ་འཇོམས་བྱེད་པ། ། བློ་ལྡན་སྤོས་ཀྱི་གླང་ཆེན་བགྲོད་པའི་ཤུལ། ། གྲོང་པའི་མ་སྐྱེས་གཞོན་ནུས་ག་ལ་བསྙོགས། །
གདོང་ལྔ་ལྡན་པའི་སྨྲ་བའི་སེང་གེ་ཡི། ། ལྟ་ངན་རི་དྭགས་མཐའ་དག་སྐྲག་མཛད་ལ། ། ལུང་རིགས་གད་རྒྱང་ས་གསུམ་འདར་བྱེད་པ། ། འདི་ལ་ཝ་སྐྱེས་གཞོན་ནུས་བརྒལ་ཐབས་ཅི། ། དེ་ལྟར་བླ་མ་དམ་པའི་ཡོན་ཏན་ལ། ། གཞི་མེད་སྐུར་པ་འདེབས་པའི་ལོག་རྟོག་ཚོགས། ། མུན་པར་གྱུར་རྣམས་བདག་གིས་བསལ་བྱས་པས། ། འཆི་བ་མེད་པའི་ལམ་ཀུན་སྣང་བར་ཤོག ། ཅེས་པའི་རབ་ཏུ་བྱེད་པ་ཅུང་ཟད་ཙམ་འདི་འགའ་ཞིག་གིས་རྗེ་བཙུན་གོང་མ་བཀར་བསྒྲུབ་ཀྱི་མིང་བཏགས་ནས་རྒྱལ་བ་གཉིས་པ་ཀུན་དགའ་བཟང་པོའི་གསུང་རབ་ལ་གཞི་མེད་ཀྱི་སྐུར་པ་འདེབས་པ་དུ་མ་བྱས་འདུག་པ་རྣམས་ལ། དུག་ལ་རྨ་བྱའི་ཕྱོགས་བཞིན་ཅུང་ཟད་ཙམ་གསལ་བར་བྱས་པ་འདིའང་།
དགེ་སློང་བསོད་ནམས་ལྷུན་གྲུབ་ལེགས་པའི་འབྱུང་གནས་རྒྱལ་མཚན་དཔལ་བཟང་པོས་ཤེལ་དཀར་གཙུག་རྒྱན་ཞེས་བྱ་བའི་རི་བོའི་རྩེ་མོར་བྲིས་ཏེ། ཕྱོགས་སུ་དྲི་བཞོན་ལ་སྤྲིངས་པའོ། ། གཞན་འཕགས་པ་བཀར་བསྒྲུབ་པ་ལ་སོགས་པ་མང་དུ་ཡོད་པར་གྲགས་ཀྱང་རྣམ་དཔྱོད་ཀྱི་ནུས་པ་དང་ལྡན་པའི་དགེ་བའི་བཤེས་གཉེན་སོ་སོ་རྣམས་ཀྱི་སྐབས་སུ་བབས་པའི་ལན་མཛད་པ་རྣམས་ལས་ཤེས་པར་འགྱུར་བས་འདིར་འདི་ཙམ་ལས་མ་བྲིས་སོ། ། ཞེས་པ་དེ་རྣམས་ཀྱི་ཞར་ལས་འོང་བའི་ལེགས་བཤད་ཀྱི་ཆ་འགའ་ཞིག་བཤད་པ་བསྟན་ཟིན་ནས།། ༈ །།ད་ནི་འཕྲོས་དོན་ཅུང་ཟད་བརྗོད་པར་བྱ་སྟེ། དེ་ཡང་གོང་དུ་བཤད་པའི་དོགས་དཔྱོད་དེ་རྣམས་གཙོ་བོར་གྱུར་པ་ལ་ཉེ་བར་མཁོ་བའི་དྲིས་ལན། གོང་དུ་བཤད་མ་ཐག་པའི་རྩོད་སྤོང་གི་ཡི་གེ་མ་རིག་མུན་སེལ་ཞེས་བྱ་བ་དེ་ཉིད་མཛད་པའི་གོང་རོལ་ཙམ་དུ་མཁན་ཆེན་ཐམས་ཅད་མཁྱེན་པ་བསོད་ནམས་ལྷུན་གྲུབ་ཉིད་ཀྱིས་རབ་འབྱམས་པ་བློ་གྲོས་རབ་གསལ་ལ་དྲི་ལན་དུ་གནང་བའི་གསུང་རབ་ངོ་མཚར་ཅན་ལས་འདི་ལྟར་འབྱུང་སྟེ། ༈ །ན་མོ་གུ་རུ། འཇམ་དབྱངས་བླ་མ་བརྒྱུད་པ་དང་བཅས་པ་རྣམས་ལ་ཕྱག་འཚལ་ལོ། ། གང་གི་མཁྱེན་པ་ཉི་མའི་འོད་ཟེར་གྱིས། །
ཤེས་བྱའི་གནས་ཀུན་གསལ་བར་རབ་སྟོན་ལ། ། ཕྱི་ནང་རྟེན་འབྲེལ་མ་ལུས་ཐུགས་ཆུད་པའི། ། བླ་མ་འཇམ་པའི་དབྱངས་ལ་ཕྱག་འཚལ་ལོ། ། སྐྱེས་བུ་དམ་པ་རྣམས་ཀྱི་མཛད་པ་དང་། ། མཐུན་པར་ཆོས་ཀྱི་གནད་རྣམས་དྲིས་པའི་ལན། ། རང་གི་བློ་ཡིས་ཇི་ལྟར་རྟོགས་པ་ཙམ། ། ཉུང་ཞིང་གོ་སླའི་ངག་གིས་ཅུང་ཟད་འབུལ། ། བཤེས་གཉེན་དམ་པ་ཁྱེད་ཀྱི་དྲིས་པའི་ལན་དང་པོ་ནི། བདེན་པ་གཉིས་ངོ་བོ་གཅིག་ལ་ལྡོག་པ་ཐ་དད་ཡིན་པ་ཐུབ་པ་དགོངས་གསལ་དང་། ལྗོན་ཤིང་སོགས་ལས་གསུངས་པ་ནི།
གཏན་ནས་ཡོད་པ་མ་ཡིན་ཏེ། ཐུབ་པ་དགོངས་གསལ་ལས། ངོ་བོ་གཅིག་ཡིན་ན་དོན་དམ་པ་ལ་ངོ་བོ་གྲུབ་པར་ཐལ་བ་དང་། གཅིག་པ་བཀག་པ་ཡིན་ན་དོན་དམ་དངོས་མེད་དུ་ཐལ་བའི་སྐྱོན་ཡོད་དོ་ཞེས་གསུངས་པ་ནི། ངོ་བོ་གྲུབ་པར་འདོད་པ་དང་། དོན་དམ་དངོས་མེད་དུ་འདོད་ན་སྐྱོན་དེ་ཡོད་མོད་ཀྱི། འབུམ་ལས། མཚན་ཉིད་མེད་པར་མཚན་ཉིད་གཅིག་པའོ། ། ཞེས་གསུངས་པ་དང་། ཤ་རིའི་བུ་སེམས་མེད་པ་ལ་ཡོད་པའམ།
མེད་པ་དམིགས་སུ་ཡོད་དམ་ཞེས་བྱ་བ་དང་། སྡུད་པ་ལས། ཡོད་དང་མེད་པ་འདི་གཉིས་མེད་པའི་ཆོས་ཡིན་ཏེ། ཞེས་གསུངས་པ་དང་། རྣམ་འགྲེས་ལས། དངོས་མེད་ངོ་བོ་ཡོད་མིན་པས། ། ངོ་བོ་མེད་པ་དཔྱད་བྱ་ཉིད། ། མ་ཡིན་སྒྲ་ནི་དེ་དག་ཉིད། ། རྣམ་རྩོད་བརྗོད་པར་བྱེད་པ་གྲུབ། ། ཞེས་གསུངས་པ་འདི་གཞན་སེལ་གྱི་སྒོ་ནས་ལེགས་པར་འཆད་ཤེས་ན་སྐྱོན་མེད་མོད།
མ་ཤེས་ན་སྔར་གྱི་སྐྱོན་དེ་དག་སྤང་བར་མི་ནུས་སོ། ། དེས་ན་རང་གི་ལུགས་ལ། དོན་དམ་པ་དང་། ཐ་སྙད་པའི་རྣམ་གཞག་གཉིས་ལས། དང་པོ་ནི། གཅིག་དང་ཐ་དད་ཀྱི་སྤྲོས་པ་དང་བྲལ་བ་ཡིན་ཏེ། མདོ་དགོངས་པ་ངེས་འགྲེལ་ལས། ཀུན་རྫོབ་ཁམས་དང་དོན་དམ་དེ་བཞིན་ཉིད། ། གཅིག་དང་ཐ་དད་བྲལ་བའི་མཚན་ཉིད་དེ། ། གཅིག་དང་ཐ་དད་ཉིད་དུ་གང་རྟོག་པ། །
དེ་དག་ཚུལ་མིན་ལྟ་ལ་ཞུགས་པ་ཡིན། ། ཞེས་གསུངས་པ་ལྟར་རོ། ། གཉིས་པ་ཐ་སྙད་པའི་རྣམ་གཞག་ནི། གཞན་སེལ་གྱི་ངོར། ངོ་བོ་དབྱེར་མེད་ལྡོག་པ་ཐ་དད་ཅེས་བྱ་པའམ། དེ་ཉིད་དང་གཞན་དུ་བརྗོད་དུ་མེད་པ་ཞེས་བྱ་བ་གསུངས་པ་དེ་ཁོ་ན་ཁས་བླངས་སོ། ། ཞེས་གསུངས་ཤིང་། ལྗོན་ཤིང་ལས། གཅིག་པའི་ཕྱོགས་ཐ་དད་གཏན་མེད་ལའང་བཞི། ཀུན་རྫོབ་བཞིན་དོན་དམ་སྒྲིབ་པའི་དམིགས་པར་ཐལ་བ་དང་།
ཀུན་རྫོབ་ལྟར་དོན་དམ་མཐོང་ཐོས་ལས་བཙལ་དུ་ཡོད་པར་ཐལ་བ་དང་། ཀུན་རྫོབ་མཐོང་བ་ན་དོན་དམ་མཐོང་བར་ཐལ་བ་དང་། དོན་དམ་ལྟར་ཀུན་རྫོབ་ལ་དབྱེ་བ་མེད་པར་ཐལ་བའོ། ། འོག་མ་གཉིས་འདིར་མི་འཇུག་སྟེ། དེ་ཡང་རྒྱུད་ལས། འཁོར་བ་སྤངས་ནས་གཞན་དུ་ནི། ། མྱ་ངན་འདས་པ་རྟོགས་མི་འགྱུར། ། ཞེས་གསུངས་ཏེ། ཡུལ་གཅིག་ཉིད་ལ་བློའི་འཇུག་པ་ཐ་དད་དོ། ། དེའི་དཔེ་དབུ་མ་འཇུག་པ་ལས།
རབ་རིབ་མཐུ་ཡིས་སྐྲ་ཤད་ལ་སོགས་པའི། ། ངོ་བོ་ལོག་པ་གང་ཞིག་རྣམ་རྟོགས་པ། ། དེ་ཉིད་བདག་ཉིད་གང་གི་མིག་དག་པས། ། མཐོང་བ་དེ་ཉིད་དེ་བཞིན་འདིར་ཤེས་གྱིས། ། ཞེས་སོ། ། ཞེས་གསུངས་པ་འདི་ཙམ་ཞིག་ཡོད་ལ། དེའི་དོན་ནི། ཡུལ་གཅིག་གི་ཐོག་ཏུ་སྣང་བའི་ཆ་ནས་ཀུན་རྫོབ་དང་། དེ་ཉིད་རང་བཞིན་མེད་པར་ཤེས་པའི་ཆ་ནས་དོན་དམ་ཞེས་ཐ་སྙད་འདོགས་ཀྱི། ཀུན་རྫོབ་སྣང་བའི་ཆ་དེ་ལས་རང་བཞིན་མེད་པ་ལོགས་སུ་དབྱེར་མེད་པས།
དེ་ཙམ་ལ་ངོ་བོ་དབྱེར་མེད་ཅེས་བྱ་ཞིང་། དེ་ཙམ་ལ་གཅིག་པའི་ཐ་སྙད་བཏགས་པ་ནི་འགལ་བ་ཡང་མེད་དེ། གཅིག་གི་ཆོས་ཉིད་གང་ཡིན་པ། ། དེ་ནི་ཀུན་གྱི་ཆོས་ཉིད་ཡིན། ། ཞེས་དང་། དངོས་གཅིག་དངོས་པོ་ཀུན་གྱི་ངོ་བོ་ཉིད། ། ཅེས་སོགས་དང་། རྒྱུད་ལས། གཅིག་ནི་ལྷན་ཅིག་མེད་པའོ། ། ཞེས་དང་།
གཅིག་པུ་གཉིས་སུ་མེད་པ་དེ། ། མཐའ་མེད་རྣམ་པས་ཡང་དག་གནས། ། ཞེས་པའི་ཚིག་སྦྱོར་བཤད་པ་ལྟ་བུའོ། ། ཆ་དགེ་སོགས་བདེན་གཉིས་ངོ་བོ་གཅིག་ཏུ་བཞེད་པ་ཡིན་གསུངས་ནས། དེ་ལ་མཁས་མཆོག་སྨྲ་སེང་གིས་སྐྱོན་བརྗོད་མཛད་པ་ལ། དགེ་ལྡན་པའི་ལུགས་དེ་ལ་ནི། དོན་གྱི་ཐོག་ནས་དགག་པ་ལེགས་པར་སོང་བ་ཡིན། སློབ་དཔོན་ཆ་པ་ཆེན་པོ་དེ་ལྟར་བཞེད་པའི་ངེས་པ་མེད་དམ་སྙམ་པ། གཅིག་དང་པོ་རྒྱལ་སྲས་འཇུག་ངོགས་མཐོང་བའི་དུས་སུ་བྱུང་བ་ཡིན་ཏེ། ད་ལྟ་དཔེ་མ་བརྙེད་པས་གསལ་བར་ཞུ་རྒྱུ་མ་མཆིས།
སྤྱིར་ངོ་བོ་དང་རང་བཞིན་ལ་སོགས་པ་ཆོས་དེ་དང་དེའི་རང་ལྡོག་ཙམ་ལ་བཤད་པ་ཤིན་ཏུ་མང་པོ་ཞིག་འབྱུང་བས། དངོས་པོ་དང་ཡོད་པའི་སྒྲ་འཇུག་ཚུལ་ལྟར་སྐབས་ཐོབ་ཀྱིས་གང་ལ་གང་འཇུག་ཤེས་པ་གལ་ཆེ་སྟེ། དཔེར་ན། གང་ཕྱིར་དངོས་ཀུན་རང་བཞིན་གྱི། ། རང་རང་ངོ་བོ་ལ་གནས་ཕྱིར། ། མཐུན་དངོས་གཞན་གྱི་དངོས་དག་ལས། ། ལྡོག་པ་ལ་ནི་རྟེན་པ་ཅན། ། ཞེས་དང་། དངོས་པོ་ཀུན་ལ་ཁྱབ་པ་པོ། ། ཞེས་པའི་དངོས་པོ་དང་།
རང་བཞིན་རྣམས་ཤེས་བྱ་མཐའ་དག་ལ་བཤད་དགོས་པ་བཞིན་ནོ། ། བདེན་གཉིས་ཀྱི་གནས་ལུགས་འདི་དག་རྒྱལ་སྲས་ལམ་བཟང་དང་། རིན་པོ་ཆེའི་ལྗོན་ཤིང་ལ་ད་དུང་ཞིབ་ཏུ་གཟིགས་ནས་ཀུན་ཆུབ་པར་ཞིག་མཛད་པ་ཤིན་ཏུ་གལ་ཆེ་ལགས། དྲི་བ་གཉིས་པ་ངོ་བོ་ཉིད་ལ་ངོ་བོ་ཉིད་ཀྱི་རྒྱ་ལ་སོགས་པ་རིགས་འཆོལ་མ་ཡིན་པར་གཞུང་དོན་རབ་གསལ་སོགས་ལས་གསལ་བར་གསུངས་གདའ་ལགས་པས། དེ་ལྟར་ན་འདི་ལ་འདིའི་རྒྱས་བཏབ་ན་རིགས་འཆོལ་དུ་འགྱུར་ཞེས་པའི་གསལ་ཁ་ཅིག་ཅེས་གསུངས་བའི་ལན་ནི། ངོ་བོ་ཉིད་ལ་ངོ་བོ་ཉིད་ཀྱི་རྒྱ་ལ་སོགས་པ་ནི་རྒྱས་བཏབ་མ་འཆོལ་བ་ཡིན་ལ། དེ་དག་ལས་བཟློག་ནས་ངོ་བོ་ཉིད་ལ་ངོ་བོ་ཉིད་ཀྱི་རྒྱས་འདེབས་པའི་སྐབས་སུ། རྒྱུ་ལ་འབྲས་བུའི་རྒྱས་འདེབས་ལྟ་བུ་བྱས་པ་དང་། འབྲས་བུ་ལ་རྒྱུའི་རྒྱས་འདེབས་ཀྱི་སྐབས་སུ་རྒྱུ་ལ་འབྲས་བུའི་རྒྱས་འདེབས་ཚུལ་སོགས་བྱས་ན་འཆོལ་བར་འགྲོ་སྟེ། རྒྱས་འདེབས་པའི་དོན་མ་འཁྲུལ་བར་མཚོན་པར་ནུས་པ་ཞིག་ཡིན་ལ།
དེ་དག་གི་དོན་མཚོན་པར་མི་ནུས་པའི་ཕྱིར་རོ། ། དེའི་དཔེར་བརྗོད་ནི། གཽ་རཱི་དང་པུཀྐ་སི་ལ་འོད་དཔག་མེད་ཀྱི་རྒྱས་གདབ་བྱས་པ་ལྟ་བུའོ། ། དྲི་བ་གསུམ་པ་ས་པཎ་དཀར་ཆག་ཏུ་བྱེད་པ་དང་། དབང་པོ་རབ་འབྲིང་གསུམ་དཀྲི་བའི་ཁྲིད་ཡིག་ཏུ་བྱེད་པའི་དཔེ་སོགས་ཤེས་བྱེད་དུ་བྱས་ནས། དབང་བསྐུར་གྱི་རྗེས་ལ་སྣང་བ་གསུམ་སྟོན་པར་བྱེད་པ་ལ་མི་འཐད་པར་སྒྲུབ་བྱེད་མང་དུ་བྱེད་ཀྱི་གདའ་ལགས་པ། དེ་ལྟར་ན་གཞུང་དང་པོ། ལུང་ཕུ་བས་བྱས་ཟེར་བ་འགའ་ཞིག་གདའ་ལགས་པ། དེ་ཡིན་ན་ལུང་ཕུ་བ་དེ་སུ་ཡིན་ལགས། དེ་མིན་ན་གཞུང་གཉིས་པོ་འདིས་བྱས་གསལ་བ་གཅིག
ཁྲིད་རིམ་དེ་ལ་ཆོས་ཀྱི་གནད་བཅོས་པ་ལྟ་བུའི་ལོག་རྟོག་ཡིན་ན་གང་ཟག་སུས་བྱས། དེ་མན་བརྒྱུད་པ་ཆད་པ་ལྟ་བུར་མི་འགྱུར་ལགས་སམ། གནད་རྣམས་མིན་པའི་ཆོས་གཞན་འགའ། ། ཞེས་པ་ལྟར་ཡིན་ན། གཞུང་གཉིས་གོང་མའི་མིན་ཟེར་བ་དང་། ཤིན་ཏུ་མི་རིགས་ཏེ་ཞེས་པའི་དགག་པ་རྣམས་ཇི་ལྟར་ཡིན་ལགས། ཞེས་གསུངས་པའི་ལན་ལ། ས་པཎ་གྱིས་མཛད་ཟེར་བའི་དཀར་ཆག་གི་ཡི་གེ་འདི། ས་སྐྱའི་བླ་བྲང་བཞི་ཐོག་ན་ཡོད་པའི་ས་པཎ་གྱི་བཀའ་འབུམ་རྒྱ་ཤོག་ལ་བྲིས་པའི་གསེར་མ། ཆོས་ཀྱི་རྒྱལ་པོ་འཕགས་པ་ཙམ་གྱི་དུས་སུ་བྱུང་བ་གཅིག་ཡོད་པ།
དེའི་ནང་དུ་ཡང་བྲིས། གཞན་བཀའ་འབུམ་རྙིང་པ་མང་པོའི་ནང་དུ་བཅུག་ཡོད་ཅིང་། ཆོས་རྗེ་དཔལ་ལྡན་བླ་མ་དམ་པས་ཀྱང་། ས་པཎ་གྱིས་མཛད་པར་གསུངས་འདུག་པ་ལ། རྗེ་བཙུན་རྡོ་རྗེ་འཆང་ཀུན་དགའི་གསུང་ནས། ས་པཎ་གྱིས་མཛད་ངེས་པ་གཅིག་ཡིན་ན། བརྡ་དོན་གསལ་བའི་ཁྲིད་ཀྱི་གསུང་ཐོ་དང་། ལྷོ་པའི་ཟིན་བྲིས་སོགས་དང་མཐུན་པར་དགོས་རྒྱུ་ཡིན་པ་ལ། དེ་དག་དང་མི་མཐུན་པའི་རིམ་པ་འགའ་རེ་འདུག་པས། ཐེ་ཚོམ་གྱི་གཞི་ཡིན་གསུང་བ་དང་།
དེའི་དཔྱད་པ་མཛད་པའི་ཡི་གེ་ཅུང་ཟད་ཅིག་ཀྱང་ཡོད་དེ་དཔེ་མ་བརྙེད། གསུང་བགྲོས་འཛིན་པ་ཕྱི་མ་རྣམས་ཀྱང་དཔྱད་གཞིར་མཛད་པ་དེ་ཀ་ཤས་ཆེ། དེ་ལ་མུས་སྲད་པ་སོགས་ཀྱི་དཀར་ཆག་བཀའ་བསྒྲུབ་པ་ཟེར་བའི་ཡི་གེ་སོགས་བྱས་ནས། ས་པཎ་གྱི་མཛད་ངེས་པ་ཡིན་ཟེར་བའི་ཤེས་བྱེད་མང་པོ་བཀོད་པ་ཡོད་ཚོད་འདུག་ཀྱང་བལྟ་རྟོག་བྱས་ནས་ཇི་ལྟར་ཡིན་ངེས་པ་མ་བྱུང་ཞིང་། འདི་འདྲའི་རིགས་ཅན་ལ་ཡིན་མིན་གྱི་ཤན་འབྱེད་པ་ཤིན་ཏུ་དཀའ་བར་མཆིས། དབང་པོ་རབ་འབྲིང་གསུམ་དཀྲི་བའི་ཁྲི་ཡིག་གླེགས་བམ་འགའ་ཞིག་ནང་དུ་འབྱུང་བའི་ཅུང་ཟད་ཡི་གེ་མང་བ་དེའང་གོང་མས་མ་མཛད་གསུངས་པ། རྡོ་རྗེ་འཆང་གི་མཛད་པའི་དཀར་ཆག་གསལ་བྱེད་ཀྱི་ཡི་གེར་བཤད་ཡོད་ལ། ས་པཎ་གྱི་ཁྲིད་ཡིག་དང་། ཁྲིད་ཡིག་ཕྱི་མ་འདི་གཉིས་ལ་རྟེན་ནས་སྣང་བ་གསུམ་གྱི་སྔོན་དུ་དབང་བསྐུར་བྱེད་པ་རྣམས་ནི། གདུལ་བྱ་ལ་ལྟོས་པའི་ལམ་དཀྲི་ལུགས་ཀྱི་བབས་དང་ཡེ་མི་མཐུན་པས།
རང་རེའི་བླ་མ་གོང་མ་རྣམས་ཀྱི་དགག་པ་མང་དུ་མཛད་པ་དགོངས་པའི་ཡུལ་དུ་སྔར་ནས་གསལ་བར་ཡོད་མཆིས་བས། ད་ལན་རྒྱས་པར་མ་ཞུས། འོན་ཀྱང་ད་ལྟ་སྣང་གསུམ་གྱི་སྔོན་དུ་དབང་བསྐུར་བྱེད་པ་ཡང་དང་པོའི་དུས་ཀྱི་ལམ་འབྲས་པ་རྣམས་ཀྱི་སྔར་དབང་གིས་སྨིན་པ་ཞིག་ལ་ལམ་འབྲས་ཀྱི་ཁྲིད་སྟོན་པའི་ཚེ་དབང་བསྐུར་དེ་ཁྲིད་ཀྱི་སྔོན་འགྲོའི་རྒྱུ་དུས་ཀྱི་དབང་མིན་ཀྱང་། སློབ་དཔོན་རང་ཉིད་ལས་ཀྱཻ་རྡོ་རྗེའི་དབང་བསྐུར་རེ་ཐོབ་པར་བྱས་ནས་དེ་དང་འབྲེལ་བའི་ཁྲིད་སྟོན་པ་ལ་མ་བུ་སྒྲིགས་པའི་ལུགས་སུ་བྱས་ནས། དེ་འདྲའི་གང་ཟག་ལ་རྒྱུད་གསུམ་མན་ཆད་ཀྱིས་དཀྲིས་པས་ཆོག་ཀྱང་། ཁྲིད་ཀྱི་ཁ་ཚང་བའི་ཕྱིར་སྣང་གསུམ་ནས་སྟོན་པ་མང་པོ་ཞིག་བྱུང་ཞིང་། དེ་འདྲའི་སྒོ་ནས་ཁྲིད་བྱེད་པ་ལ་འགལ་བ་ཡོད་པ་མ་ཡིན་ཡང་། སྐལ་དམན་རིམ་གྱིས་པའི་དཀྲི་ཚུལ་ལ་བསམ་ནས་ཚོགས་པ་ཤིན་ཏུ་མང་བ་ལ་དེ་ལྟར་བྱེད་པ་ནི་གང་དང་ཡང་མི་མཐུན་ནམ་སྙམ་ལགས། ཁྲིད་ཡིག་གཉིས་པོ་དེ་སུས་མཛད་པ་དང་། ལུང་ཕུ་པ་དེ་གང་དུ་བྱུང་སོགས་ཀྱི་ཞིབ་ཆ་ནི་འབུལ་རྒྱུ་མ་མཆིས།
དྲི་བ་བཞི་པ་ལམ་སྐོར་ཕྱི་མ་བརྒྱད་ལ་ཁྲིད་སྟོན་པའི་ཚེ། སྔོན་དུ་དབང་མི་བསྐུར་བ་དང་། ལམ་འབྲས་ལ་ངེས་པར་དབང་དགོས་པའི་ཁྱད་པར་ཇི་ལྟར་ཡིན་ལགས། ཕྱི་མ་བརྒྱད་ཀྱི་ཌོམྦྷི་བ། མཚོ་སྐྱེས་ཀྱི་ནག་པོ་་་་་་མཚོ་སྐྱེས་ཀྱི་ནས་གླིང་མ། ནག་པོ་པའི་ནག་པོ་དཀྱིལ་ཆོག་ཅེས་བྲི་དགོས། ལམ་བསློང་རྣམས་མ་ཡིན་པའི་སྨིན་བྱེད་འདི་ཡིན་ཞེས་པའི་ངོས་འཛིན་གསལ་བ་ཅིག གསལ་བ་མེད་ན་སྨིན་བྱེད་དགོས་ཙ་ན་གང་གིས་བྱེད་ལགས། རྒྱུད་ལྟ་བུ་ལ་གང་ཡིན་པའི་དབང་བསྐུར་གཅིག་ཐོབ་ནས་དེའི་རིགས་ཉམས་སུ་ལེན་དུ་རུང་བ་ཡིན་ན། བོ་དོང་བས་རྒྱུད་སྡེ་བཞི་པོ་གང་རུང་གི་སྨིན་བྱེད་རེ་ཐོབ་ནས་དེ་དང་དེའི་རིགས་ཉམས་སུ་ལེན་དུ་རུང་བར་འདོད་པ་ལ།
ཕག་མོ་སྔོན་འབྱུང་སོགས་ཀྱི་ལུང་དྲངས་ནས་དགག་པ་མཛད་པ་ཚུར་མི་ལྡོག་ལགས་སམ། ཞེས་པའི་ལན་ནི། ལམ་བསྐོར་ཕྱི་མ་བརྒྱད་པོ་འདི་ཡང་རྟེན་སའི་རྒྱུད་གང་དང་གང་ཡིན་པ་དེ་དང་དེའི་དབང་གི་སྨིན་པར་བྱས་པ་དགོས་པས། བསམ་མི་ཁྱབ་ལ་སམྦུ་ཊིའི་དབང་ངམ། ཀྱཻ་རྡོ་རྗེ་འགྲེལ་པ་ལུགས་ཀྱི་དབང་གང་རུང་དགོས། ས་པཎ་གྱིས་འགྲེལ་པ་ལུགས་མཛད་པར་བཤད། མཚོ་སྐྱེས་ལ་ནི་དེ་ཉིད་ཀྱི་དབང་། ལྷན་ཅིག་སྐྱེས་གྲུབ་ལ་འགྲེལ་པ་ལུགས། གཏུམ་མོ་ལམ་རྫོགས་དང་ཡོན་པོ་སྲོང་བ་ལ་འཁོར་ལོ་བདེ་མཆོག་དང་གསང་བ་འདུས་པ་གང་རུང་། མཆོད་རྟེན་དྲུང་ཐོབ་ལ་གསང་བ་འདུས་པ།
ཡི་གེ་མེད་པ་ལ་གསང་བ་འདུས་པ་དང་རྡོ་རྗེ་བདག་མེད་མ་གང་རུང་། དབང་ཡོན་ཏན་རིམ་པ་ལ་གསང་བ་འདུས་པ་རྣམས་དང་པོའི་དུས་ཀྱི་ལམ་བསྐོར་བརྒྱད་ཀྱི་སྨིན་བྱེད་ཡིན་ནོ་ཞེས་རྗེ་བཙུན་རྡོ་རྗེ་འཆང་ཀུན་དགའ་དབང་ཕྱུག་གསུང་གིན་འདུག་ལགས། ད་ལྟའི་དུས་ཀྱི་སྟོན་པ་པོ་རྣམས་ཀྱི་ཇི་ལྟར་མཛད་པའི་ཚུལ་ནི་སྤོབས་པར་མི་ནུས་ལགས། དིང་སང་གི་དུས་སུ་ནི་དབང་དེ་དག་ཐོབ་ནས་ཁྲིད་དེ་དག་ཉན་པ་པོ་རྣམས་ལ་ཡང་དབང་དེ་རྣམས་སྨིན་བྱེད་དུ་འགྲོ་བའི་ངེས་པ་མི་སྣང་སྟེ། སྔར་ནས་དབང་བསྐུར་གཞན་གྱིས་སྨིན་པར་བྱས་པ་ལ་ཁྲིད་དེ་དག་སྟོན་པ་ཤས་ཆེ་བའི་ཕྱིར་རོ། ། དྲི་བ་ལྔ་པ་བདེ་གཤེགས་སྙིང་པོ། རང་བཞིན་གནས་རིགས། ཀུན་གཞི་རྒྱུ་རྒྱུད་རྣམས་མིང་གི་རྣམ་གྲངས་ལྟ་བུར་མཁས་མཆོག་སྨྲ་སེང་གིས་གསུངས་གདའ་ལགས་པ། དེ་ལྟར་མ་ཡིན་ན། ལང་གཤེགས་སྟུག་པོ་བཀོད་པ་དང་། །
རྣལ་འབྱོར་དབང་ཕྱུག་མན་ངག་དང་། དཔལ་ལྡན་ཟླ་བའི་ཞབས་སོགས་ཀྱིས། ། ཀུན་གཞིའི་སྒྲ་ཡང་འདི་ལ་བཞེད། ། ཅེས་པའི་གཞུང་གི་དོན་ཇི་ལྟར་ཡིན་ལགས། དེ་གསུམ་མིང་གི་རྣམ་གྲངས་ཡིན་ན། རྒྱུ་རྒྱུད་སྦྱང་གཞི་ཡིན་ཙ་ན་གཉིས་པོའང་སྦྱང་གཞིར་མི་འགྱུར་ལགས་སམ་ཞེས་པའི་ལན་ནི། བདེ་གཤེགས་སྙིང་པོ་དང་། ཀུན་གཞི་རྒྱུ་རྒྱུད་སོགས་ངོ་བོའི་སྒོ་ནས་མི་འདྲ་བའི་དབྱེ་བ་མེད་པས། དེ་ལ་དགོངས་ཏེ་རྗེ་བཙུན་ཆེན་པོས། རང་སེམས་གདོད་ནས་སྤྲོས་བྲལ་རྒྱུ་རྒྱུད་དང་། །
དབང་གི་ཡེ་ཤེས་ལམ་གྱི་ལྟ་བ་དང་། ། ཉམས་མྱོང་སངས་རྒྱས་ས་དང་ངོ་བོ་གཅིག ། ཅེས་གསུངས་པ་དང་། མཁས་མཆོག་སྨྲ་སེང་གིས་གསུངས་པ་དེ་རྣམས་ཁྱད་པར་ཅི་ཡང་མེད་ཅིང་། རང་གི་སེམས་ཡོད་མེད་ཀྱི་སྤྲོས་པའི་མཐའ་ཐམས་ཅད་དང་བྲལ་བ་གཅིག་ཉིད་མ་དག་པའི་དྲི་མས་སྒྲིབ་པའི་གནས་སྐབས་ལ་རྒྱུ་རྒྱུད་དང་། སེམས་སྤྲོས་བྲལ་དེའི་སྤྱིའི་མཚན་ཉིད་ཀྱིས་ཐམས་ཅད་ལ་ཁྱབ་པའི་ཆ་ནས་བདེ་གཤེགས་སྙིང་པོ་དང་། ཆོས་སྐུའི་རྒྱུ་བྱེད་པས་རང་བཞིན་གནས་རིགས་སོགས་སུ་གནས་སྐབས་ལ་ལྟོས་ནས་ཐ་སྙད་སོ་སོར་བཏགས་ཀྱི། རང་གི་ངོ་བོ་ནས་སྦྱང་རྒྱུ་མེད་པས་སྦྱང་གཞིར་ཇི་ལྟར་འགྱུར་ཏེ། མི་འགྱུར་ལ། དེའི་རྒྱུ་མཚན་གྱིས།
བདག་མེད་བསྟོད་འགྲེལ་ལས་ཀྱང་། རང་བཞིན་ལ་ལྟོས་ནས་གནས་གྱུར་མེད་པ་དང་། ཡོན་ཏན་ལ་ལྟོས་ནས་གནས་གྱུར་ཡོད་པ་སོགས་རྗེ་བཙུན་གོང་མ་རྣམས་ཀྱི་རྩ་བའི་གྲུབ་མཐའ་ཡིན་ལ། སྦྱང་གཞི་རྒྱུ་རྒྱུད་སྦྱོང་བྱེད་ཐབས་རྒྱུད། སྦྱང་འབྲས་སངས་རྒྱས་ཞེས་སོགས་དང་། རྒྱུའི་རྒྱུད་སྔོན་དུ་འགྲོ་བ་རྟེན་གྱི་གང་ཟག་ཞེས་པའི་ཚིག་ཙམ་ལ་བརྟེན་ནས། སྒྱུ་མ་མཁན་གྱི་གང་ཟག་གི་ཚིག་གིས་སྤྲུལ་པ་སྣ་ཚོགས་སུ་སྟོན་པ་ལ་ཐུགས་གཏད་པར་མི་མཛད་འཚལ་ལོ། ། མདོར་ན་རྒྱུ་རྒྱུད་ཀྱི་གནས་སྐབས་སྦྱང་གཞིར་འགྱུར་བ་མང་དུ་ཡོད་པས་རྒྱུ་རྒྱུད་སྦྱང་གཞི་ཞེས་དང་། རྒྱུ་རྒྱུད་ཀྱི་གནས་སྐབས་ལ་མ་དག་པའི་སྣང་བ་སྣ་ཚོགས་པ་ཡོད་པས་མ་དག་པའི་སྣང་བ་ལ་རྒྱུ་རྒྱུད་དུ་བཤད་པ་སོགས་མང་དུ་ཡོད་པ་རྣམས་ཀྱི་སྒྲ་ཇི་བཞིན་པ་ལ་ཞེན་པ་དང་། ཕུང་པོ་ལྔའི་ཆོས་ཉིད་སྦྱང་གཞིར་བཤད་པ་ཡང་།
ཆོས་ཉིད་རང་ངོས་ནས་སྦྱང་གཞིར་མི་འགྱུར་ཡང་བློ་སྣང་གི་ཆོས་ཉིད་དེ་ཙམ་ལ་བསམ་ནས། ཕུང་པོ་ལྔའི་ཆོས་ཉིད་མི་དམིགས་ཏེ་ཞེས་སོགས་ཀྱི་ཚིག་སྦྱོར་གསུངས་པ་ཡིན་ལ། ཆོས་ཉིད་བདེན་གྲུབ་དུ་འདོད་པ་རྣམས་ལ་ནི་ཕུང་པོ་ལྔའི་ཆོས་ཉིད་མི་དམིགས་ཏེ་ཞེས་ཟེར་དུ་མི་རུང་བས། ཚིག་གི་སྦྱོར་ཚུར་སྔ་མ་དེ་ནོར་པ་ཡིན་པར་ཁས་ལེན་དགོས་སོ། ། རྒྱས་པར་མཁས་མཆོག་སྨྲ་བའི་སེང་གེའི་གསང་བ་འདུས་པ་འཇམ་པའི་རྡོ་རྗེའི་རྣམ་བཤད་ལ་ཞིབ་ཏུ་གཟིགས་ཤིང་དཔྱོད་པར་ཞུ། དྲི་བ་དྲུག་པ་ལྗོན་ཤིང་ལས་རྡོ་རྗེ་སློབ་དཔོན་ལ་ལས་དང་པོ་པ་དང་། བརྟན་པ་ཐོབ་པ་དང་། བརྟན་པ་ཆེར་ཐོབ་པ་རྣམས། དྲོད་མ་སྐྱེས་པ་དང་། དྲོད་ཆུང་འབྲིང་ཐོབ་པ་དང་།
དྲོད་ཆེན་པོ་ཐོབ་པ་དང་། རིམ་བཞིན་དུ་སྦྱར་བ་ལྟ་བུ་ཞིག་གསུངས་འདུག་པ་དང་། འཁྲུལ་སྤོང་དུ་རྒྱུད་རྒྱ་གཞུང་ནས་གསུངས་པའི་རྡོ་རྗེ་སློབ་དཔོན་གྱི་མཚན་ཉིད་གསུངས་པ་རྣམས་ལས་དང་པོ་པའི་དབང་དུ་བྱས་པ་ཡིན་གསུངས་གདའ་ལགས་པ། མདོར་ན་གང་ཟག་གསུམ་པོ་དེའི་ངོས་འཛིན་གསལ་བ་གཅིག་ཅེས་གསུངས་པའི་ལན་ནི། ལྗོན་ཤིང་ལས། དབང་བསྐུར་ཐོབ་ཅིང་དམ་ཚིག་དང་སྡོམ་པར་ལྡན་པའི་གང་ཟག་སྤྱི་ལྡོག་ནས། ལས་དང་པོ་པ་དང་། བརྟན་པ་ཐོབ་པ་དང་། བརྟན་པ་ཆེར་ཐོབ་པ་དང་གསུམ་དུ་འདུས་པར་གསུངས་ཤིང་། དེ་རྣམས་རིམ་པ་བཞིན་དུ་དྲོད་མ་སྐྱེས་པ་དང་།
དྲོད་ཆུང་འབྲིང་ཐོབ་པ་དང་། དྲོད་ཆེན་པོ་ཐོབ་པ་རྣམས་དང་རིམ་པ་བཞིན་དུ་སྦྱར་བ་ལྟ་བུ་ཞིག་ཡོད་ཀྱང་། རྡོ་རྗེ་སློབ་དཔོན་གྱི་དབང་ཐོབ་ནས་ལམ་ཐམས་ཅད་རྫོགས་པར་ཉམས་སུ་བླང་དུ་བཏུབ་སྟེ། ཞེས་སོགས་བརྗོད་ནས། རྡོ་རྗེ་སློབ་དཔོན་གྱི་མཚན་ཉིད་གུར་ལེའུ་བརྒྱད་པ་ནས་གསུངས་པ་ཐམས་ཅད་ལེགས་པར་བཤད་ཅིང་། མཚན་ཉིད་དེ་རྣམས་ཡོངས་སུ་རྫོགས་པ་རྡོ་རྗེ་སློབ་དཔོན་ས་ཐོབ་པ་རྣམས་ལ་ལྡན་པ་ཤས་ཆེ་ཤིང་། བླ་མ་ལྔ་བཅུ་པ་ནས་གསུངས་པའི་མཚན་ཉིད་རྣམས་ཀྱང་། དིང་སང་གི་རྡོ་རྗེ་སློབ་དཔོན་ལས་དང་པོ་པ་རྣམས་ལ་ཡོངས་རྫོགས་སུ་ཡོད་པ་ནི་ཤིན་ཏུ་དཀའ་ཞིང་། རྩ་ལྟུང་འཁྲུལ་སྤོང་ལས་རྒྱུད་རྒྱ་གཞུང་ནས་གསུངས་པའི་རྡོ་རྗེ་སློབ་དཔོན་གྱི་མཚན་ཉིད་རྣམས་ལས་དང་པོ་པ་ལ་དགོངས་གསུང་བ། འཁྲུལ་སྤོང་ཉིད་ལས།
དབང་བསྐུར་བྱེད་པ་ལ་རྡོ་རྗེ་སློབ་དཔོན་སྤྲུལ་པའི་དཀྱིལ་འཁོར་སྟོན་ནུས་པ་ལ་སོགས་པ་དགོས་ཟེར་བ་ལ། རྒྱུད་སྡེ་རྣམས་ལས་དེ་ལྟ་བུའི་གང་ཟག་ལ་དགོངས་ནས་དབང་བསྐུར་གྱི་མངོན་པར་རྟོགས་པ་སའི་ཆོ་ག་ལ་སོགས་པ་མ་བཤད་པར། ལས་དང་པོ་པའི་སློབ་དཔོན་གྱིས་བྱ་དགོས་པའི་ཆོ་གའི་རིམ་པ་རྒྱས་པ་རྣམས་གསུངས་པས་ན། སྤྲུལ་པའི་དཀྱིལ་འཁོར་དུ་དབང་བསྐུར་བ་སོགས་ཀྱི་ཆོ་ག་མ་གསུངས། ཞེས་པ་ཙམ་མ་གཏོགས། རྡོ་རྗེ་སློབ་དཔོན་གྱི་མཚན་ཉིད་རྣམས་ལས་དང་པོ་པ་ཁོ་ན་ལ་སྦྱར་བ་ནི་མི་སྣང་ངོ་། ། གང་ཟག་གསུམ་གྱི་ངོས་འཛིན་ཏིང་ངེ་འཛིན་བསྒོམ་པའི་སྟོབས་ཀྱིས་མཉམ་གཞག་ཏུ་ཡང་། དེ་ཁོ་ན་ཉིད་ཀྱི་ཉམས་མྱོང་མཚན་ཉིད་པ་མ་སྐྱེས་པའི་བར་ལས་དང་པོ་པ། དེ་ནས་མཉམ་གཞག་ཏུ་དེ་ལྟ་བུའི་ཉམས་ངེས་པར་སྐྱེས་ཤིང་། རྗེས་ཐོབ་དུ་ཡང་སྣང་བ་ཁྲ་བོར་འཆར་བའི་བར་བརྟན་པ་ཐོབ་པ།
ཆུ་བོ་རྒྱུན་གྱི་རྣལ་འབྱོར་སྐྱེས་ནས་བརྟན་པ་ཆེན་པོ་ཐོབ་པར་རྗེ་བཙུན་ས་སྐྱ་པ་གོང་མ་རྣམས་བཞེད་པར་མངོན་ལགས། དྲི་བ་བདུན་པ། གནས་གསུམ་གསལ་བྱེད་ལས། ཡུལ་ཆེན་སུམ་ཅུ་སོ་བདུན་ཚང་བར་འབྱོར་བའི་དབང་པོས་མཛད་པའི་དགའ་བའི་མེ་ཏོག་ཅེས་བྱ་བའི་བསྟན་བཅོས་ལས་གསུངས་པ་སོགས་གསུངས་གདའ་ལགས་པ། འདི་དྲི་མེད་རྒྱན་འགྲེལ་དང་མི་མཐུན་ཙ་ན། ཡུལ་ཆེན་སུམ་ཅུ་སོ་བདུན་དང་། ཞེས་སོགས་ཀྱི་གཞུང་གི་དགོངས་པར་ཇི་ལྟར་འགྲོ་ལགས། གླིང་བཞི་དང་གླིང་བཞི་གཅིག་ཏུ་སྡོམ་པ་དང་ལྔ། ཕྱིའི་ཡུལ་ཡིན་ན་གསུང་རབ་དགོངས་གསལ་ལས་ཡིན་པར་གསུངས་གདའ་ལགས་པ་དང་། སྦས་པའི་རྩ་ལྔའི་ངོས་འཛིན་གསལ་བ་གཅིག་ཀྱང་ཞུ་ཞེས་པའི་ལན་ལ།
སྡོམ་གསུམ་གྱི་དྲི་བའི་ནང་དུ། ཕྱི་རོལ་ཡུལ་ཆེན་སོ་བདུན་ཞེས། ། བྱ་བ་རྒྱུད་གཞུང་གང་ནས་བཤད། ། ཅེས་དྲིས་པའི་ལན་ལ། ཕྱི་རོལ་དུ་ཡུལ་ཆེན་སུམ་ཅུ་སོ་བདུན་རེ་རེ་ནས་དཀྱུས་གཅིག་ལ་བགྲང་པ་གཅིག་གིས་ཁུངས་སྟོན་དགོས་བྱུང་བ་ལ། འབྱོར་པའི་དབང་པོ་དང་། བདེ་མཆོག་སྟོད་འགྲེལ་དང་། འགྲེལ་པ་གྲུ་གཟིངས་སོགས་ལས་གསལ་བར་བཤད་པའི་ཁུངས་དྲངས་ནས་གནས་གསུམ་གསལ་བྱེད་དུ་བཤད་པ་ཡིན་ལ། སྟོད་འགྲེལ་གྱི་ནང་དུ་ཡུལ་སུམ་ཅུ་རྩ་གཉིས་ཕྱི་ནང་དུ་སྦྱོར་ཚུལ་དང་། ཡུལ་སུམ་ཅུ་རྩ་བདུན་བྱང་ཕྱོགས་སོ་བདུན་དང་སྦྱོར་བའི་ཚུལ་ཙམ་སྨོས་ནས།
ཕྱིའི་ཡུལ་ཆེན་སུམ་ཅུ་སོ་བདུན་རེ་རེ་ནས་འདི་ལྟར་ཡིན་བགྲང་པ་མེད་ཅིང་། ཕྱི་རོལ་དུ་རེ་རེ་ནས་འདྲེན་དགོས་པའི་ཚེ་ན། ཨིནྡྲ་བྷུ་ཏི་དང་། རྡོ་རྗེ་གསང་བ་དང་། བདེ་མཆོག་སྟོད་འགྲེལ་དང་། གྲུ་ཟིངས་སོགས་ལས་གསུངས་པ་གང་རུང་ལས། མི་འདའ་ཞེས་བསམ་པ་ཡིན་པས་འགལ་བ་མེད་པར་སེམས་ལགས། གླིང་བཞི་དང་གླིང་བཞི་གཅིག་ཏུ་སྡོམ་པ་དང་ལྔ། ཕྱི་རོལ་གྱི་ཡུལ་ཆེན་དུ་སྤོས་ཁང་པའི་སྡོམ་གསུམ་གྱི་ཊཱིཀྐ་དང་། གསུང་རབ་དགོངས་གསལ་གཉིས་ལས།
དེ་ལྔ་ཕྱི་རོལ་ཡུལ་ཆེན་དུ་གསུངས་འདུག་ཀྱང་། དེ་རྣམས་ངེད་ཁས་མི་ལེན་པ་རྒྱུ་མཚན་དང་བཅས་ནས་གནས་གསུམ་གསལ་བྱེད་རང་དུ་ཞིབ་པར་བཤད་ཡོད་ལགས། སྦས་པའི་རྩ་ལྔ་ནི། སྙིང་ཁའི་དབུས་སུ་རོ་རྐྱང་གཉིས་ལས་མདུན་རྒྱབ་དང་། གཡས་གཡོན་དུ་གྱེས་པའི་རྩ་བཞི་དང་། སམྦུ་ཊི་ལས། དབུ་མའི་གཡོན་ཕྱོགས་སུ་ཆུ་ཤིང་གི་སྙེ་མ་ལྟ་བུ་ཞེས་དབུ་མ་ཉིད་ལས་གྱེས་པའི་རྩ་གཅིག་ཡོད་པར་བཤད་པས་དེ་དང་ལྔ་པོ་ལ་ངོས་འཛིན་ཞེས་རྡོ་རྗེ་འཆང་ཀུན་དགའ་བཟང་པོའི་གསུང་བགྲོས་འཛིན་པའི་བླ་མ་བགྲེས་པོ་རྣམས་གསུང་གིན་མཆིས། རྩ་ལྔ་པོ་དེའི་རྩེ་མོའི་ཆ་ལ་ཡི་གེ་ལྔ་ཡོད་པ་ནི་སྙིང་ཁའི་ནང་བསྐོར་གྱི་རྩ་ཡིན་ཡང་ཡི་གེའི་ལྡོག་པ་ནས་སྦས་པའི་རྩ་ལྔར་ཐ་སྙད་མི་འདོགས་ཞེས་པ་འདི་ཙམ་གཅིག་ཕུལ། འདི་ལ་བརྗོད་པར་བྱ་བ་མང་དུ་ཡོད་ཀྱང་འདི་རྣམས་ནང་གི་ཟབ་དོན་ཡིན་པས་ཡི་གེར་མང་དུ་མ་བྲིས་ཤིང་མཐའ་དཔྱོད་བྱེད་པ་ལ་བླ་མ་གོང་མ་རྣམས་མི་དགྱེས་འདུག་ལགས། དྲི་བ་བརྒྱད་པ།
ཉི་མ་ནུབ་པ་དང་ཞེས་པ་ལ་བརྟེན་ནས། དབང་བསྐུར་ཉི་མ་ནུབ་པ་ནས་ཉི་མ་མ་ཤར་གྱི་བར་དུ་མཛད་པར་གསུངས་པ་ལ། དིང་སང་ཉིན་པར་མཛད་པ་དང་། རྡོ་རྗེ་སློབ་དཔོན་ལ་དབང་སྟེགས་གྲངས་ངེས་དང་བཅས་བྱེད་པར་གསུངས་པ་ལ། དིང་སང་གྲངས་ངེས་མི་མཛད་པ་རྣམས་ཀྱི་ལུང་རིགས་གནང་བ་ཞུ། ཞེས་པའི་ལན་ནི། རྒྱུད་སྡེ་ནས་གསུངས་པའི་དངོས་བསྟན་ལ་ཇི་ལྟར་ཡོད་པའི་ཕྱག་ལེན་དེ་རྣམས་ད་ལྟ་དུས་ཀྱི་སྟོབས་ཀྱིས་ཇི་ལྟ་བ་བཞིན་དུ་མཛད་པ་རྒྱ་བོད་ཀྱི་བླ་མ་ཕྱི་མ་ཕལ་ཆེ་བ་གཅིག་ལ་ཡང་མ་བྱུང་འདུག་ཅིང་། དེ་ལ་ལུང་རིགས་ཀྱི་ཤེས་བྱེད་གཞན་འགོད་རྒྱུ་མེད་ཀྱང་། བསྟན་པ་དར་ནུབ་ཀྱི་བབས་ལ་སོགས་ནས། སྡོམ་པ་གསུམ་ཀའི་ཕྱག་ལེན་གྱི་རིམ་པ་དིང་སང་གི་དུས་སུ་ཆ་མཚུངས་པ་ཙམ་ལ་གཙོ་བོར་བྱེད་དགོས་པ་ཡིན་ནམ་སྙམ་པ་བྱུང་ལགས།
འདི་ཙམ་དུ་མ་ཟད་ཀྱི་དབང་བསྐུར་བྱ་བའི་ཡུལ་དང་། བྱེད་པ་པོ་སློབ་དཔོན་དང་། ཇི་ལྟར་བྱ་བའི་ཆོ་གའི་གནད་ཆེ་ས་ཀུན་ཏུ་ཡང་ལེགས་པར་དཔྱད་ན་དིང་སང་གི་དུས་སུ་ཇི་ལྟར་ཡོད་དགོངས་པར་ཞུ་ཞིང་། དུས་སྐབས་འདི་འདྲ་བ་ལ་དགོངས་ནས། སྡོམ་པ་གསུམ་གྱི་རབ་ཏུ་དབྱེ་བར། དེས་ན་ཉན་ཐོས་བསྟན་པ་ནི། ། ནུབ་ཀྱང་གཟུགས་བརྙན་ཙམ་ཞིག་སྣང་། ། རྡོ་རྗེ་ཐེག་པའི་བསྟན་པ་ནི། ། གཟུགས་བརྙན་ཙམ་ཡང་མི་སྣང་ངོ་། ། ཞེས་གསུངས་པ་ཡིན་པར་གོ་ལགས།
རྡོ་རྗེ་སློབ་དཔོན་གྱི་དབང་ལ་གྲངས་ངེས་མི་མཛད་པ་ཡང་སློབ་མའི་རིགས་སོ་སོར་མི་ངེས་ཤིང་ཐམས་ཅད་ཀྱང་སློབ་དཔོན་གྱི་རིགས་ཡིན་པའི་དབང་དུ་བྱས་ནས་མཛད་པ་ཀ་ཡིན་མཆིས། དྲི་བ་དགུ་པ་རྗེས་འཛིན་བྱས་པའི་སློབ་མ་གཅིག་སྟ་གོན་གྱི་དུས་མ་སླེབ་ན་སྐྱིན་པ་འཇུག་པར་གསུངས་གདའ་བ། དེ་ཁ་ཡར་བའི་ཆེད་ཡིན་ནའང་། གཉིས་མ་ཚང་ན་ལྷག་མ་རྣམས་ལ་དབང་བསྐུར་དུ་རུང་ལགས་སམ། ཡང་ཁ་འཆམ་ལ་དབང་བསྐུར་ན་སྐྱེ་ལ་ཉེས་བྱས་ཀྱི་དབང་དུ་བྱས་ན་རུང་ཟེར་བ་གདའ་ལགས་པ་ཇི་ལྟར་ཡིན། ཞེས་པའི་ལན་ནི། རྗེས་འཛིན་བྱས་པའི་སློབ་མ་ཇི་ཙམ་མ་ཚང་ཡང་ལྷག་མ་རྣམས་ལ་དབང་བསྐུར་བའི་ཚེ། སྟ་གོན་གྱི་སྐབས་སུ་གྲངས་ངེས་ཡོད་པ་རེ་བྱས་ནས་དེ་དག་ལ་དབང་གི་དངོས་གཞི་བསྐུར་བ་ཤིན་ཏུ་ཡང་རུང་ཞིང་། སློབ་མ་རྗེས་འཛིན་གཞན་འོས་པ་ཅི་རིགས་པ་ལ་བསྐྱར་ནས་བྱེད་པའམ། སློབ་མ་རྗེས་འཛིན་མ་བྱས་པ་ལ་ཡང་སྟ་གོན་གྱི་ཆོ་ག་བྱས་ནས་དབང་བསྐུར་བ་བྱར་རུང་ཞིང་།
རྗེས་འཛིན་བྱས་པའི་སློབ་མ་སྟ་གོན་གྱི་དུས་སུ་མེད་པ་ལ་ཡང་། ཡོད་བཞིན་དུ་མ་འཛོམས་པ་དང་། ཤི་ནས་མེད་པ་སོགས་དུ་མ་འབྱུང་བས། ལྷག་མ་རྣམས་ལ་དབང་མ་བསྐུར་བར་ལམ་བསྟན་དུ་རུང་བ་ནི་མ་ཡིན་ནོ། ། ཁ་འཆམ་ལ་དབང་བསྐུར་བྱས་ན་སྐྱེ་ལ་ཉེས་བྱས་ཡིན་ཟེར་བ་ནི། སྐྱེ་ལ་ཉེས་བྱས་དང་ཉེས་མེད་ཀྱི་ཐ་སྙད་རྣམས་འདུལ་བ་ལ་གྲགས་ཀྱི། གསང་སྔགས་ལ་སྦྱར་ན་ལྷམ་དཔེ་ཞྭ་ལ་བཀབ་པ་ལས་མ་འདས་ལགས། དྲི་བ་བཅུ་པ་མཁས་མཆོག་སྨྲ་སེང་གེ་གསུང་ངག་བསྟན་པ་རྒྱས་པའི་ཉི་འོད་ཀྱི་ཁ་སྐོང་ལས། བྱ་རྒྱུད་ནས་འཁོར་ལོ་སྡོམ་པའི་སྣང་བ་གསུམ་དུ་བསྡུས་ནས་ཉམས་སུ་ལེན་པར་གསུངས་ཤིང་། རྒྱུད་དོན་མན་ངག་གིས་ཉམས་སུ་ལེན་པའི་ཚེ།
དོན་ལའང་དགོས་པར་གདའ་ལགས་པ། སྣང་བ་གསུམ་པོ་གང་གི་ནང་དུ། ཇི་ལྟར་འདུ་རྒྱུ་མཚན་ཞིབ་པ་ཅིག་ཅེས་པའི་ལན་ནི། སྣང་བ་གསུམ་པོ་འདི་ལམ་གྱི་གཞི་བཅའ་ལ་སྦྱོར་བ་དང་། ལམ་ཡོངས་རྫོགས་ལ་སྦྱོར་བའི་ཚུལ་གཉིས་ལས། དང་པོ་ལ་ཡང་དབང་པོ་རྟུལ་པོ་ལ་རྒྱུད་ལས་ཇི་ལྟར་གསུངས་པ་བཞིན་གསོ་སྦྱོང་ནས་བདེ་མཆོག་སྒྱུ་མའི་བར་ཐེར་ཆགས་སུ་དཀྲི་བ་དང་། སྣང་བ་དང་པོ་དཀྲི་ཚུལ་ཙམ་སྔོན་དུ་སོང་ནས། བདེ་མཆོག་སྒྱུ་མའི་བར་ལ་ཅི་རིགས་པ་ལ་དཀྲི་བ་དང་། དེ་ལྟ་བུའི་དཀྲི་ཚུལ་རྒྱས་ཤིང་མང་བ་མི་དགོས་པར་སྣང་བ་དང་པོ་གཉིས་ཙམ་གྱི་ནང་དུ་སོ་སོ་ཐར་པ་དང་། བྱང་ཆུབ་སེམས་དཔའི་སྡོམ་པའི་ཉམས་ལེན་ཚང་བ་ལ་བཀོད་ནས།
དེ་རྗེས་ཀྱཻ་རྡོ་རྗེ་བརྩམས་པས་ཆོག་པ་སོགས་དུ་མ་ཡོད་པ་ལས། ལམ་གྱི་གཞི་བཅའ་བའི་སྐབས་འདིར་ནི་སྣང་བ་གསུམ་གྱི་དཀྲི་བ་ཙམ་དུ་བསྡུས་ནས་ཉམས་སུ་བླངས་པས་ཆོག་ཅེས་པའི་དོན་ཡིན་གྱི། གཞི་བཅའི་སྐབས་འདིར། སྒྱུ་མ་བདེ་མཆོག་གི་བར་གྱི་དཀྲི་ཚུལ་ཐམས་ཅད་སྣང་བ་གསུམ་དུ་བསྡུས་ནས་ཉམས་སུ་ལེན་པ་ནི་མ་ཡིན་ཏེ། དེའི་ཚེ་ཕ་རོལ་ཏུ་ཕྱིན་པ་རང་རྐང་ནས་བཤད་པའི་ཉམས་ལེན་གྱི་རིམ་པ་ཡིན་པས། རྒྱུད་སྡེ་བཞིའི་ཉམས་ལེན་གྱི་རིམ་པ་ལ་མ་ཞུགས་པའི་ཕྱིར་རོ། ། ཡང་སྣང་གསུམ་ལམ་རྫོགས་ལ་སྦྱར་བའི་ཚེ་ནི། མ་དག་པའི་སྣང་བ་ནས་དབང་གི་བར་རྒྱུ་རྒྱུད། ཉམས་ཀྱི་སྣང་བ་ཐབས་རྒྱུད། དག་པའི་སྣང་བ་འབྲས་རྒྱུད་དུ་འགྱུར་ཞིང་།
དེའི་ཚེ་མ་དག་པའི་སྣང་བའི་སྐབས་སུ་སྐྱེས་པའི་ལོག་ལྟ་སྤོང་བའི་ཉམས་ནས་བརྩམས་ཏེ། བདེ་མཆོག་སྒྱུ་མའི་བར་གྱི་ཏིང་ངེ་འཛིན་ཐམས་ཅད་ཉམས་སྣང་དང་། འབྲས་བུ་སངས་རྒྱས་ཀྱི་སའི་ཡོན་ཏན་ལ་ཡིད་ཆེས་ཁྱད་པར་ཅན་སྐྱེ་བ་ཡང་། ཉམས་སྣང་ངམ། འབྲས་བུ་རང་གི་ཁོངས་སུ་བསྡུས་ཀྱང་ཆོག་ལ། ཐམས་ཅད་ཀྱང་། འཁོར་བའི་ཉམས་ལ་རྟེན་ནས་ལོག་ལྟ་སྤོང་། ། ལམ་གྱི་ཉམས་ཀྱིས་ཐེག་པ་གཅིག་ཏུ་བསྡུ། ། འབྲས་བུའི་ཉམས་ཀྱིས་སྤྲོ་བ་མཆོག་ཏུ་འགྱུར། ། ཞེས་བཤད་པ་ལྟར།
གཞི་ལམ་འབྲས་གསུམ་གྱི་ཉམས་གསུམ་གྱི་ནང་དུ་བསྡུས་ཤིང་སྒྲོ་འདོགས་ཆོད་པར་བྱས་ནས་ཉམས་སུ་བླང་ཡང་ཆོག་པས་ན། མཁས་མཆོག་སྨྲ་སེང་གིས་བཤད་པ་དེ་རྣམས་དང་། འཁོར་འདས་ཐུན་མོང་བའི་ལམ་ལ་གཞུང་ཚོམ་བུ་བདུན་དུ་བཤད་པ་རེ་རེས་ཀྱང་ལམ་ཡོངས་རྫོགས་རེ་བསྟན་ཅེས་གསུངས་པ་ནི། ཁ་ནང་དུ་ཕྱོགས་ནས་ཉམས་སུ་ལེན་པ་རྣམས་ལ་མན་ངག་གི་དམ་པ་ལགས། དྲི་བ་བཅུ་གཅིག་པ། ལྗོན་ཤིང་ལས། དེ་བས་ན་ཐེག་ཆེན་ཐུན་མོང་མ་ཡིན་པའི་ལྟ་བ་དང་། སྤྱོད་པ་རིམ་པ་ཅན་ལ་བསླབ་པའི་གང་ཟག་དེ་ལ། སྔགས་ཀྱི་རིམ་པ་ཀུན་ཤེས་ནས། ། ཞེས་སྦྱར་ཏེ་ཞེས་པ་ནས།
ཚེ་འདི་ཉིད་ལ་ཐོབ་པར་བྱེད། ། ཅེས་པའི་བར་གྱི་གཞུང་འདིས། བྱ་རྒྱུད་ནས་བདེ་མཆོག་གི་བར་གྱི་སེམས་བསྐྱེད། ཚུལ་ཁྲིམས། དེ་ཁོ་ན་ཉིད། ས་དང་ལམ་གྱི་རིམ་པ། འབྲས་བུ་འགྲུབ་ཚུལ་རྣམས་མྱུར་བུལ་མ་གཏོགས། ཐེག་པ་ཐུན་མོང་བ་དང་ཁྱད་པར་མེད་པ་ལྟ་བུ་གཅིག་གསུངས་གདའ་ལགས་པ། དེ་ལྟར་ཡིན་ནམ་མིན་ལགས་པ། ཡིན་ན་འདི་ལྟར་ཡིན་གྱི་གསལ་ཆ་དང་།
མིན་ན་གཞུང་དེའི་དོན་ཇི་ལྟར་ལགས། ཞེས་གསུངས་པའི་ལན་ནི། རྒྱུད་སྡེ་སྤྱིའི་རྣམ་གཞག་ལས། དོན་གཅིག་ན་ཡང་མ་རྨོང་པ་དང་། ། ཐབས་མང་དཀའ་བ་མེད་པ་དང་། ། དབང་པོ་རྣོན་པོའི་དབང་བྱས་པས། ། སྔགས་ཀྱི་ཐེག་པ་ཁྱད་པར་འཕགས། ། ཞེས་པའི་ལུང་དྲངས་ནས། ཕར་ཕྱིན་དང་གསང་སྔགས་གཉིས་རྟོགས་བྱ་ལྟ་བར་དོན་གཅིག ཐབས་བྱང་ཆུབ་ཀྱི་སེམས་སུ་དོན་གཅིག
འབྲས་བུ་སངས་རྒྱས་སུ་དོན་གཅིག་ཅེས་བཤད་པ་དང་། འདིར་གསུངས་པ་གཉིས་ཚུལ་མཚུངས་པ་ལགས་པས། ལམ་གྱི་སྤྱི་ཚུལ་མཚུངས་ཀྱང་། ནང་ཚན་ལ་ཁྱད་པར་ཡོད་ཅིང་། སྤྱི་འདྲ་བ་ལ་དོན་མཚུངས་པ་ལྟ་བུར་བཤད་པ་ཡིན་པས་ན། ལྗོན་ཤིང་གི་གཞུང་དོན་ནི་དེ་ལྟར་ཡིན་ཞིང་། ནང་ཚན་གྱི་ཁྱད་པར་ནི་མ་རྨོངས་པ་དང་། ཐབས་མང་བ་དང་། དཀའ་བ་མེད་པ་དང་། དབང་པོ་རྣོན་པོའི་དབང་དུ་བྱས་པ་སོགས་སྤྱི་རྣམ་ལས་ཇི་ལྟར་བཤད་པ་བཞིན་དགོངས་པར་ཞུ།
དྲི་བ་བཅུ་གཉིས་པ། རབ་གནས་བཟང་དྲུག་འདི་དོན་གསལ་དང་མི་འདྲ་བའི་ཁྱད་པར་གཅིག་ཡོང་དགོས་པ་གདའ་ལགས་པ། ཁྱད་པར་འདི་ཡིན་ཟེར་བའི་གསལ་ཁ་ཅིག ཅེས་གསུངས་པའི་ལན་ནི། རྗེ་བཙུན་བསོད་ནམས་རྩེ་མོས་ཀྱཻ་རྡོ་རྗེའི་ལམ་གྱི་ཆ་ལག་ཡོངས་སུ་རྫོགས་པ་གཞུང་གཅིག་ཏུ་བཀོད་པ་རིན་ཆེན་འབར་བ་ལྟ་བུ་གཅིག་བརྩོམ་པར་བཞེད་ནས། མངོན་པར་རྟོགས་པ་རྒྱས་པའི་བཤད་པར་དམ་བཅའ་བའི་སྐབས་སུ། སྒྲུབ་ཐབས་དཀྱིལ་འཁོར་སྦྱིན་སྲེག་རབ་གནས་རྣམས། ། བླ་མའི་ཕྱག་ལེན་མཛད་བཞིན་འདིར་བྲི་བྱ། ། ཞེས་གསུངས་ལ། དེའི་ནང་ཚན་གྱི་རབ་གནས་ནི་བཟང་པོ་དྲུག་པ་འདི་ཉིད་ཡིན་ཞིང་།
ཚོགས་འཁོར་གྱི་ཆོ་ག་ནི་དཀྱིལ་འཁོར་གྱི་ཆོ་ག་དང་འབྲེལ་བས་དེའི་ཁོངས་སུ་འདུས་པར་དགོངས་ནས་ལོགས་སུ་མ་མཛད་ཅིང་། འོན་ཀྱང་དེའི་ཕྱག་ལེན་གྱི་རིམ་པ་ནི། རྗེ་བཙུན་ཆེན་པོས་མཛད་པའི་ཚོགས་འཁོར་འབྲིང་པོ་ཉིད་ཡིན་ནོ། རབ་གནས་བཟང་པོ་དྲུག་པ་འདི་ནི་ཀྱཻ་རྡོ་རྗེའི་རྒྱུད་ཀྱི་དངོས་བསྟན་གྱི་རབ་ཏུ་གནས་པ་ཡིན་ལ། རབ་ཏུ་གནས་པའི་རྒྱུད། གཞུང་བདུན་ལོ་ཙཱ་བ་ཆེན་པོ་རིན་ཆེན་བཟང་པོའི་སྡོམ་ཚིག་དང་བཅས་པ་འདི་ནི་རྒྱུད་སྡེ་བཞིར་ཕྱེ་བའི་ཚེ་ན། རྒྱུད་རང་གི་ངོ་བོ་རྣལ་འབྱོར་གྱི་རྒྱུད་དུ་བཞེད་ཅིང་། ཆོ་གའི་ཕྱག་ལེན་གྱི་རིམ་པ་ནི་རྒྱུད་སྡེ་གོང་མ་རྣམས་ལའང་སྦྱར་དུ་རུང་ཞིང་། ཕྱག་ལེན་ལ་ཡང་མཛད་པས་ན་བཟང་པོ་དྲུག་པའི་ལུགས་ལྟར་དུ་ཀྱཻ་རྡོ་རྗེ་ལ་རྟེན་ནས་དོན་གསལ་གྱི་ལུགས་དང་མཐུན་པར་ཆོ་ག་མཛད་པ་འདིའི་ཆོ་ག་རང་ལ་ནི། བཟང་དྲུག་དང་དོན་གྱི་ཐོག་ནས་ཁྱད་པར་ཆེན་པོ་མི་འདྲ་བ་འདི་ཡིན་གྱི་གསལ་ཆ་ནི་འབུལ་རྒྱུ་མ་མཆིས།
དྲི་བ་བཅུ་གསུམ་པ། སྲས་དོན་མ་སོགས་སུ་བསྐྱེད་རྫོགས་བསྒོམ་པ་ལ་རྟེན་ནས་ཏིང་འཛིན་མ་སྐྱེས་ན། ཚོགས་རང་རྐྱང་དུ་ཤོར་བ་ཡིན་པས་ཕ་རོལ་ཏུ་ཕྱིན་པ་དང་ཁྱད་པར་མེད་གསུངས། དེ་གཉིས་བསྒོམ་པ་ལ་རྟེན་ནས་དྲོད་སྐྱེས་ན་རྣལ་འབྱོར་པའི་ལམ་སྣ་འདི་ནས་ཟིན་ཞེས་པ་དང་། དྲི་མེད་རྒྱན་འགྲེལ་ལས། ལུང་སྒོ་བསྟུན་གྱི་དབང་དུ་བྱས་ན། དྲོད་གསུམ་པོ་དེ་ཚོགས་ལམ། སྦྱོར་ལམ། མཐོང་ལམ་གསུམ་ལ་རིམ་པ་བཞིན་དུ་བཞོག་པ་ལྟ་བུར་གསུངས་གདའ་ལགས་པ། དེས་ན་རྣལ་འབྱོར་པའི་ལམ་སྣ་འདི་ནས་ཟིན་ཞེས་པའི་ལམ་དེ་ལམ་ལྔའི་དང་པོ་ལ་འཇོག་པ་ཡིན་ནམ་བསམ་ལགས།
ཇི་ལྟར་ལགས་གསལ་བ་ཅིག ཡང་མན་ངག་ལས། དྲོད་གསུམ་པོ་དེ་ཉམས་བཅོ་ལྔའི་ནང་ཚན་གྱི་དྲོད་གསུམ་ལ་འཇོག་པ་ལྟ་བུར་གསུངས་གདའ་ལགས་པ། དེ་ལྟར་ན་ཉམས་ལྷག་མ་རྣམས་ཀྱང་དྲོད་གསུམ་དུ་འདུས་པ་ལྟ་བུར་མི་འགྱུར་ལགས་སམ། རྒྱུད་ནས་གསུངས་པའི་དྲོད་གསུམ་དང་། མན་ངག་གི་དྲོད་གསུམ་རྒྱུད་དོན་མན་ངག་གི་ཉམས་སུ་ལེན་པའི་ཚེ་འཇིག་རྟེན་པའི་ལམ་དུ་འཇོག་པ་འདི་གོང་མའི་དགོངས་པ་ཡིན་གསུངས་པ་འདྲ་གདའ་ལགས་པ་ཇི་ལྟར་ལགས་གསལ་བ་ཞིག་ཐུགས་རྗེ་ཆེན་པོའི་བཀའ་དྲིན་གྱིས་བསྐྱང་དུ་གསོལ། ཞེས་གསུངས་པའི་ལན་ནི། མན་ངག་ལས་གསུངས་པའི་དྲོད་གསུམ་གྱི་ནང་དུ་དྲོད་ཐམས་ཅད་འདུས་པར་སྲས་དོན་མ་ལས་བཤད་དེ། དེ་ཉིད་ལས་ཁམས་འདུས་པ་གསུམ༡་གྱིས་དྲོད་གསུམ་དུ་བཞག་པ་དང་། སྐྱེ་སླ་བ་དང་།
སྐྱེ་དཀའ་བ་དང་། སྐྱེ་ཤིན་ཏུ་དཀའ་བ་གསུམ་གྱིས་དྲོད་གསུམ༢་དུ་བཞག་པ་དང་། ཡུལ་རྐྱེན་གྱི་གནོད་པ་དང་། ཕན་གནོད་མེད་པ་དང་། ཡུལ་རྐྱེན་གྱིས་རྟོགས་པ་ཡེ་ཤེས་ཀྱི་གྲོགས་བྱེད་པའི་སྒོ་ནས་དྲོད་ཆེ་འབྲིང་ཆུང་གསུམ༣་དུ་བཞག་པ་དང་། ཆོས་བརྒྱད་ཀྱི་རྟོག་པ་རགས་རིམ་འགགས་པ་དང་། ཚར་བཅད་རྗེས་བཟུང་གང་རུང་ནུས་པ་དང་། ཚར་བཅད་རྗེས་བཟུང་གཉིས་ཀ་མཉམ་པར་གྲུབ་པའི་སྒོ་ནས་དྲོད་གསུམ༤་དུ་བཞག་པ་དང་། ཕུང་པོ་ལྔ་དུལ་ཞིང་ཡེ་ཤེས་ཀྱི་འགྲོ་ལྡོག་བྱེད་པ་དང་། རྒྱུ་དུས་ཀྱི་འབྲས་བུ་བཞི་ཐོབ་པ་དང་།
གྲུབ་མཐའ་དང་པོ་ལ་འཆར་བའི་འབྲས་བུ་བཞི་མངོན་དུ་གྱུར་པའི་སྒོ་ནས་དྲོད་གསུམ༥་དུ་བཞག་པ་སྟེ་འཇོག་ཚུལ་ལྔ་གསུངས་ཤིང་། དམར་མའི་མཆན་བུ་དཀར་གྱིས་བཏབ་པ་ལས་ཀྱང་། དེ་ལྟར་དུ་འབྱུང་བས་འདི་རྣམས་ཀྱི་དྲོད་གསུམ་གྱི་འཇོག་ཚུལ་ཕྱི་མ་གཉིས་པོ་དེའི་ནང་དུ་རྒྱུད་ནས་གསུངས་པའི་དྲོད་ཆེ་འབྲིང་ཆུང་གསུམ་ཡང་འདུ་བ་ལགས་ཤིང་། འོན་ཀྱང་མན་ངག་གི་ནང་དུ་དྲོད་གསུམ་པོ་དེ་གཙོ་ཆེ་བར་འཇིག་རྟེན་པའི་ལམ་དང་སྦྱར་ནས་གསུངས་ཤིང་། ཆེ་འབྲིང་ཆུང་གསུམ་ཡང་རིམ་པ་ཡིན་མིན་དུ་སྐྱེ་བར་གསུངས་ལ། རྒྱུད་ཀྱི་སྐབས་སུ་སྤྱོད་པ་དང་མཚམས་སྦྱོར་བའི་སྐབས་ཡིན་པས་ཆུང་འབྲིང་ཆེ་གསུམ་རིམ་ཅན་དུ་སྐྱེ་བར་སྤྱོད་པའི་གོ་རིམ་གྱིས་གསལ་བར་གྲུབ་པ་ལགས། ཡང་རྒྱུད་ཀྱི་ནང་དུ་སྤྱོད་པའི་སྐབས་ཀྱི་དྲོད་ཆུང་འབྲིང་གཉིས་དངོས་སུ་གསུངས་པ་དེའི་ཤུགས་ལ་མན་ངག་ཏུ་གསུངས་པའི་དྲོད་རྣམས་ཀྱང་ཐོན་པས་ན། དངོས་ཤུགས་ཀྱི་སྒོ་ནས་རྒྱུད་ལས་བཤད་པའི་དྲོད་གསུམ་དུ་ཡང་མན་ངག་གི་དྲོད་གསུམ་འདུས་ཤིང་། དེ་ལྟར་མ་ཡིན་ན་ལུང་དང་སྦྱོར་རྒྱུ་མི་ཡོང་ངམ་སྙམ། རྣལ་འབྱོར་པའི་ལམ་སྣ་གང་ནས་ཟིན་པ་ནི།
གཞུང་བཤད་དམར་མ་ལས། མཉམ་གཞག་ལ་ཞི་གནས། ལྷག་མཐོང་དང་ཟུང་འབྲེལ་གྱི་ཉམས་ཐུན་གཅིག་ལ་སོགས་པ་དུས་འདའ་འམ། རྗེས་སྤྱོད་ལ་ཕྱིའི་ཡུལ་རྐྱེན་གྱིས་མི་གནོད་དེ། ཤིན་ཏུ་བརྟན་པ་ནི། ཁམས་འདུས་པ་དང་པོའི་ལམ་སྣ་ཟིན་པ་ཡིན་ཏེ། སྦྱོར་ལམ་དྲོད་ཆུང་ངུའི་ཡེ་ཤེས་སོ་ཞེས་གསུངས་པས།

ཚོགས་དྲོད་འབྱོར་བའི་ཏིང་ངེ་འཛིན་བརྟན་པ་གཅིག་ལ་གསུངས་ཤིང་། འདི་པའི་ལུགས་ཀྱི་ཚོགས་སྦྱོར་སྤེལ་མར་སྐྱེ་བས། ཕ་རོལ་ཏུ་ཕྱིན་པའི་ལུགས་ཀྱི་ཚོགས་ལམ་དང་འཇོག་ལུགས་མི་འདྲ་ཞིང་། རང་ལུགས་ཀྱི་ཚོགས་ལམ་འདིས་ཀྱང་ལམ་ལྔའི་ནང་ཚན་གྱི་ཚོགས་ལམ་གྱི་གོ་ཆོད་པར་ནི་ཁས་བླངས་པས་ཆོག་པའི་རིགས་སུ་མཆིས། ཞེས་ཇི་ལྟར་དྲི་བ་མཛད་པ་རྣམས་ཀྱི་ལན་རང་གིས་གོ་ཚོད་ཙམ་ཕུལ་བ་ཡིན་ཞིང་། བླ་མ་གོང་མ་སངས་རྒྱས་དང་འདྲ་བ་རྣམས་ཀྱི་གསུང་རབ་འདི་རྣམས་ཀྱང་ཚིག་བརླིང་ཞིང་དོན་རྒྱ་ཆེ་ལ་ཡུན་རིང་པོར་དཔྱད་ཅིང་། གསུང་རབ་གནད་ཀྱི་གོ་ཡུལ་ཐམས་ཅད་ནས་བླང་ཞིང་། རང་གི་ཡིད་ལ་ཤར་ཚོད་ཀྱི་གོ་ཡུལ་སྔ་མ་རྣམས་དང་། གྲགས་ཚོད་ཀྱི་ཆོས་སྐད་ཅི་རིགས་པ་རྣམས་དང་ཡང་མ་འདྲེས་པར་བྱས་ནས་དཔྱད་པ་ཤིན་ཏུ་དག་པ་དང་། རྗེ་བཙུན་གོང་མ་དེ་རྣམས་ལ་དད་པ་ཆེན་པོའི་ཀུན་ནས་བླངས་ཏེ་དགོངས་པ་ལེན་དགོས་པར་འདུག་པ་ལ། ལྷག་བསམ་རྣམ་པར་དག་པ་འདི་ལྟ་བུའི་སྒོ་ནས་དྲི་བ་མཛད་པ་ནི་ཤིན་ཏུ་རྗེས་སུ་ཡི་རང་ལགས་ཤིང་།
ད་དུང་ཡང་རྗེ་བཙུན་གོང་མའི་གསུང་རབ་འདི་རྣམས་གཏིང་དཔག་པར་དཀའ་བ་ཡིན་པས་གཞན་ལ་འཆད་པ་དང་། རང་གི་ཉམས་སུ་ལེན་པ་ལ་སོགས་པ་ཐབས་ཚུལ་དུ་མའི་སྒོ་ནས་བསྟན་པའི་འཁུར་བཞེས་སུ་གསོལ། ཞེས་བླ་མ་གོང་མ་རྣམས་ཀྱི་གསུང་རབ་ཀྱི་དོན་ལ་བློ་གྲོས་ཀྱི་སྣང་བ་ཤིན་ཏུ་རྒྱས་ཤིང་། ངེས་དོན་གྱི་ཉམས་ལེན་མཐར་ཕྱིན་པར་མཛད་པའི་ཡོངས་ཀྱི་དགེ་བའི་བཤེས་གཉེན་དམ་པ་བློ་གྲོས་རབ་གསལ་གྱིས་དྲི་བ་མཛད་པའི་ལན། རང་གི་ཅུང་ཟད་ཙམ་གོ་ཡུལ་དུ་ཤར་བ་འདི་ལྟར་ཡིན་ནམ་བསམ་སྟེ་མདོར་བསྡུས་པ་ཙམ་ཕུལ་བ་འདི་ནི། དཔལ་ལྡན་ས་སྐྱ་པའི་བླ་མ་གོང་མ་རྣམས་ཀྱི་གསུང་རབ་ལ་ཡིད་ཆེས་ཅུང་ཟད་ཙམ་བརྙེད་པའི་དགེ་སློང་བསོད་ནམས་ལྷུན་གྲུབ་ལེགས་པའི་འབྱུང་གནས་རྒྱལ་མཚན་དཔལ་བཟང་པོས། དུ་རུ་ཀའི་དམག་གི་འཇིགས་པས་ཉེན་ཏེ། བས་མཐའི་དགོན་པ་ཞིག་ཏུ་གནས་པའི་ཚེ་བྲིས་ཏེ་ཕུལ་བའོ། ། དུས་མཐར་ཆོས་མིན་སྣ་ཚོགས་ཀྱི། ། འཇིག་པས་ཉེན་པའི་གཡང་ས་དང་། །
ལྟ་ངན་མུན་པ་མི་ཟད་པའི། ། ལམ་གྱི་གེགས་ལས་ཐར་བར་ཤོག ། མངྒ་ལཾ་བྷ་ཝནྟུ། ཞེས་པ་དེ་རྣམས་ཀྱི་འཕྲོས་དོན་ཅུང་ཟད་བརྗོད་པ་བཤད་ཟིན་ནས། དེ་དག་གིས་ནི་བསྟན་བཅོས་ཆེན་པོ་ལུགས་གཉིས་གསལ་བའི་ཉིན་བྱེད་མ་ཚང་བ་མེད་པར་བསྟན་ཟིན་ཏོ།། །། འདིར་སྨྲས་པ། རྒྱུད་སྡེ་བྱེ་བའི་གསང་མཛོད་ཀུན་གྱི་བདག ། འཁྲུལ་མེད་ས་སྐྱའི་རྗེ་བཙུན་མཆོག་རྣམས་ཀྱི། ། གསང་སྔགས་ཟབ་མོའི་བསྟན་འཛིན་ངོར་རྫོགས་གཉིས། ། ཞེས་གྲགས་དམ་པའི་སྐྱེས་ཆེན་རྣམས་ལ་འདུད། །
སྔོན་ཚེ་མང་ཐོས་དཔྱོད་ལྡན་བློ་གསལ་རྣམས། ། གོང་མའི་གསུང་རབ་འཆད་ཉན་སྒྲུབ་པས་བྲེལ། ། དེང་སང་དཔྱོད་ལྡན་སྐྱེས་བུར་རློམ་རྣམས་ཀྱང་། ། དོན་མེད་འདིར་སྣང་བྱ་བས་མི་ཚེ་སྐྱེལ། ། དེ་ཕྱིར་བདག་བློ་བརྩོན་པའི་དེད་དཔོན་གྱིས། ། ཡོངས་འཛིན་མཁས་པའི་གྲུ་ལ་རྟེན་བྱས་ཏེ། ། གསུང་རབ་རྒྱ་མཚོ་ཆེན་པོར་ལེགས་ཞུགས་ནས། ། ལེགས་བཤད་རིན་ཆེན་ལེན་ལ་བརྩོན་པར་གྱུར། ། དིང་སང་འདི་ན་ཅོལ་ཆུང་བླུན་པོ་འགའ། ། སངས་རྒྱས་བསྟན་པ་འཛིན་པའི་སྐྱེས་བུ་ལས། །
གང་དྲན་ལག་ལེན་གྲོལ་བར་རློམ་པ་དག ། མཚར་དུ་འཛིན་པའི་རྨོངས་པ་འགའ་མེད་དམ། ། དེ་ལྟ་ན་ཡང་རང་ཉིད་བསྟན་འགྲོའི་དོན། ། རླབས་ཆེན་བསྒྲུབ་ཕྱིར་འདི་ཕྱིའི་དོན་མཐའ་དག ། ཡིད་ལ་རེ་བ་ཇི་བཞིན་ཀུན་འགྲུབ་པར། ། བླ་མར་གསོལ་འདེབས་ཁོ་བོའི་དགེ་སྦྱོར་ལེགས། ། ཚད་ལྡན་ས་སྐྱའི་རྗེ་བཙུན་གྲུབ་མཐའི་སྲོལ། ། ཅུང་ཟད་འདྲ་མིན་རྗེས་འཇུག་མཁས་པ་ཡིས། ། སོ་སོར་བཤད་པའི་ལེགས་བཤད་འདི་ལྟོས་དང་། ། ལུགས་གཉིས་བཞེད་སྲོལ་མཐའ་དག་རྟོགས་པར་འགྱུར། །
འདི་སྦྱར་དགེ་བས་བདག་ཅག་དཔོན་སློབ་རྣམས། ། དུས་འདིར་ཚེ་རིང་ནད་མེད་བསམ་དོན་འགྲུབ། ། བསྟན་པ་ཆེར་རྒྱས་དོན་གཉིས་མཐར་ཕྱིན་ནས། ། ཕྱི་མ་ལྷན་ཅིག་བདེ་བ་ཅན་བགྲོད་ཤོག ། ཅེས་དཔལ་ལྡན་ས་སྐྱ་པའི་སྔགས་ཕྱོགས་ཀྱི་བསྟན་འཛིན་ངོར་རྫོགས་རྣམ་གཉིས་ཀྱི་ཀྱཻ་རྡོ་རྗེ་མན་ངག་ལུགས་ཀྱི་ཕྱག་ལེན་གྱི་རིམ་པ་གཙོ་བོར་གྱུར་པའི་ཟབ་མོའི་གནད་འགའ་ཞིག་ལ་བཞེད་ཚུལ་མི་འདྲ་བའི་གྲུབ་མཐའི་རྣམ་གཞག་མདོ་ཙམ་བཤད་པ་ལུགས་གཉིས་གསལ་བའི་ཉིན་བྱེད་ཅེས་བྱ་བ་འདི་ཡང་། རིགས་ལྡན་ཆོས་ཀྱི་རྒྱལ་པོ་གྲུབ་པའི་འཁོར་ལོ་བསྒྱུར་བ་འཇམ་པའི་དབྱངས་བསོད་ནམས་དབང་པོ་དང་། རྒྱལ་སྲས་སྦས་པའི་སངས་རྒྱས་སྔགས་འཆང་གྲགས་པ་བློ་གྲོས། རིགས་ཐམས་ཅད་དང་དཀྱིལ་འཁོར་ཐམས་ཅད་ཀྱི་ཁྱབ་བདག་དྲུག་པ་རྡོ་རྗེ་འཆང་ཆེན་པོ་ཉིད་གཞན་ངོར་ངུར་སྨྲྀག་གི་བླ་གོས་འཆང་བ་རྒྱལ་བ་མུས་པ་ཆེན་པོ་སངས་རྒྱས་རྒྱལ་མཚན་རྣམས་གཙོ་བོར་སྨོས་པའི་ཡོངས་འཛིན་བསླུ་མེད་དུ་མའི་ཞབས་རྡུལ་སྤྱི་བོས་ལེན་པ་ཤྲཱི་ས་སྐྱ་པ་ཤཱཀྱའི་དགེ་བསྙེན་པཎྜི་ཏ་་་་་་མཁས་པ་སྔགས་འཆང་ངག་དབང་ཀུན་དགའ་བསོད་ནམས་གྲགས་པ་རྒྱལ་མཚན་དཔལ་བཟང་པོས། བོད་ཡུལ་བསྟན་པའི་མངའ་བདག་རྗེ་བཙུན་ས་སྐྱ་པའི་ཡབ་ཆོས་ཀྱཻ་རྡོ་རྗེ་མན་ངག་ལུགས་ཀྱི་ཕྱག་ལེན་གྱི་རིམ་པ་གཙོ་བོར་གྱུར་པའི་ཟབ་མོའི་གནད་འགའ་ཞིག་ལ་མཁས་པའི་དབང་པོ་ངོར་རྫོང་རྣམ་གཉིས་ཀྱི་གྲུབ་མཐའི་བཞེད་སྲོལ་མི་འདྲ་བ་དུ་མ་སྣང་བའི་ལེགས་བཤད་རྣམས་རང་དང་སྐལ་བ་མཉམ་པའི་བློ་གསལ་རྣམས་འཇུག་པ་བདེ་བའི་ཕྱིར་ཕྱོགས་གཅིག་ཏུ་སྡེབས་ཏེ་ས་མོ་སྦྲུལ་གྱི་ལོ་ཟླ་བ་གསུམ་པའི་དམར་ཆའི་ཚེས་ལ་དཔལ་ས་སྐྱའི་བཞི་ཐོག་བླ་བྲང་གི་འོད་གསལ་སྣང་བར་གྲུབ་པར་བགྱིས་པའི་ཡི་གེ་པ་ནི་ཤབ་སྟོད་པ་བཀྲ་ཤིས་དོན་གྲུབ་དང་། ས་སྐྱར་སྐྱེས་པའི་བསམ་འགྲུབ་ཀྱིས་བགྱིས་སོ། །
འདིས་ཀྱང་བསྟན་པ་སྤྱི་དང་། བྱེ་བྲག་ཏུ་གསུང་ངག་རིན་པོ་ཆེའི་བསྟན་པ་ཕྱོགས་ཐམས་ཅད་དུ་དར་ཞིང་རྒྱས་པའི་རྒྱུར་གྱུར་ཅིག། །། མངྒ་ལཾ།། །། ༈ མཁན་ཆེན་ཨ་པད་རིན་པོ་ཆེའི་དགོངས་བཞེད་ལྟར་གུ་རུས་ཞབས་ཞུ་བགྱིས་པའོ། PAGE * MERGEFORMAT 204 ཨ་མྱེས་ཞབས། ངོར་རྫོང་གཉིས་ཀྱི་ཀྱེ་རྡོར་གྱི་གནད་འགའ་ཞིག་ལ་བཞེད་ཚུལ་མི་འདྲ་བའི་རྣམ་གཞག་མདོ་ཙམ་བཤད་པ། PAGE * MERGEFORMAT 1
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
