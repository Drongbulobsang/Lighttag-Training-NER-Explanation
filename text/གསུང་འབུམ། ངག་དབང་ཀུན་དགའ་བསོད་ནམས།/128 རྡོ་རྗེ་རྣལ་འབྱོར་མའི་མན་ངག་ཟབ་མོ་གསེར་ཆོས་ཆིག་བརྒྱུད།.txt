གསུང་འབུམ། ངག་དབང་ཀུན་དགའ་བསོད་ནམས།
པོད ༡༢༨
རྡོ་རྗེ་རྣལ་འབྱོར་མའི་མན་ངག་ཟབ་མོ་གསེར་ཆོས་ཆིག་བརྒྱུད།
༄༅། །རྡོ་རྗེ་རྣལ་འབྱོར་མའི་མན་ངག་ཟབ་མོ་གསེར་ཆོས་ཆིག་བརྒྱུད་བཞུགས་སོ།། ནང་གི་རྣལ་འབྱོར་མ་ནི། སྐྱབས་འགྲོ་སེམས་བསྐྱེད། རྩ་གསུམ་གསལ་བཏབ་པ། ལུས་གདན་སོགས་སྔར་བཞིན་བྱས་པའི་རྩ་དབུ་མའི་མས་སྣ་རུ་ཨོཾ་གྱི་ངོ་བོ་རྡོ་རྗེ་རྣལ་འབྱོར་མ་མཐེ་བོང་གི་ཚད་ཙམ་མངོན་རྟོགས་ཇི་ལྟ་བ་བཞིན་གསལ་བཏབ། དེ་མར་མེ་གཅིག་ལས་གཅིག་ཆད་ཀྱི་ཚུལ་གྱིས་རོ་མའི་ནང་ནས་ཡར་བྱོན། སྣ་བུག་གཡས་ནས་ཐོན། སྣོད་བཅུད་ཐམས་ཅད་སྦྱངས། ཚུར་སྣ་བུག་གཡོན་ནས་རྡོ་རྗེ་རྣལ་འབྱོར་མ་ལ་ཐིམ། ཡང་སྣ་བུག་གཡོན་ནས་སྤྲོ་བསྡུ་སོགས་བྱས།
སྣ་བུག་གཡས་པ་ནས་ཞུགས། སྔར་ལྟར་རྡོ་རྗེ་རྣལ་འབྱོར་མ་ལ་ཐིམ། དེ་འདྲ་བ་ལན་འགའ་རེ་བྱ། དེ་ནས་རོ་མ་ཞབས་གཡས་པ་ལ་ཐིམ། བརྐྱང་མ་ཞབས་གཡོན་པ་ལ་ཐིམ། རྡོ་རྗེ་རྣལ་འབྱོར་མ་དབུ་མའི་ནང་ན་ཡར་བྱོན་པས། རྩ་དབུ་མ་ཡང་ཐུང་དུ་སོང་། སྤྱི་གཙུག་ཚང་སྒོ་རུ་སླེབ། མཐར་ཆོས་ཀྱི་དབྱིངས་སུ་ཡལ། དེའི་ངང་ལ་སེམས་མཉམ་པར་བཞག
རྡོ་རྗེ་ཕག་མོ་འགྲུབ་གྱུར་ནས། ། ཞེས་སོགས་དང་། བསྐྱེད་རིམ་རབ་ཏུ་བརྟན་པ་དང་། ། ཞེས་སོགས་ཤླཽ་ཀ་གཅིག་དང་། རྫོགས་རིམ་རྟགས་རྣམས་མྱུར་གསལ་ཞིང་། ། ཞེས་སོགས་ཤླཽ་ཀ་གཅིག ལྷ་མོ་ཚད་མ་ཞེས་སོགས་ཤླཽ་ཀ་གཅིག སྲིད་པ་གསུམ་འབར་སོགས་ཤླཽ་ཀ་གཅིག བཀྲ་ཤིས་གང་ཞིག་སོགས་ཤླཽ་ཀ་གཅིག དགེ་བའི་རྩ་བ་འདི་དག་གིས། །
ཞེས་སོགས་དང་། ཚམ་ངམ་སྔགས་ཀྱི་བསྲུང་བ་སོགས་མཛད་ཅིང་བླ་མའི་ཕྱག་ལེན་མཐོང་བ་ལའང་ཤེས་པར་བྱའོ། ། གསུང་འདི་རྣམས་བླ་མའི་གསུང་ལས། སྔ་མས་སྟེང་དུ་ལེན་པའི་རྣལ་འབྱོར་པ་ལ་ཕན་པའི་བསམ་པས་ཟུར་ཙམ་བྲིས་པ་དགེའོ། མངྒ་ལཾ།། ། རྡོ་རྗེ་རྣལ་འབྱོར་མའི་མན་ངག་བསམ་མི་ཁྱབ་ཀྱི་སྙིང་པོ་འདི་རྗེ་མུས་ཆེན་ལས་ས་སྐྱ་པ་ངག་དབང་ཀུན་དགའ་བསོད་ནམས་ཀྱིས་ཐོབ་པ་ཡིན།། ༈ །།རྗེ་བཙུན་རྡོ་རྗེ་རྣལ་འབྱོར་མ་ན་རོ་མཁའ་སྤྱོད་ཀྱི་སྒྲུབ་པའི་གསེར་ཆོས་ཆིག་བརྒྱུད་མ་བཞུགས་སོ། ། ༄༅། །ན་མཿགུ་རུ་བཛྲ་ཡོ་གི་ནི་ཡེ། དཔལ་འཁོར་ལོ་བདེ་མཆོག་རྩ་བཤད་ཀྱི་རྒྱུད་རྣམས་སུ། རྗེ་བཙུན་ཡབ་ལ་བརྟེན་ནས་མཁའ་སྤྱོད་སྒྲུབ་པ།
ཡུམ་ལ་བརྟེན་ནས་མཁའ་སྤྱོད་སྒྲུབ་པ། སྐྱེ་བ་བདུན་པའི་ཤ་ལ་བརྟེན་ནས་མཁའ་སྤྱོད་སྒྲུབ་པའི་ཚུལ་དང་གསུམ་གསུངས་པ་ལས། འདི་རྩ་རྒྱུད་ལེའུ་ཞེ་བདུན་པར་རྣལ་འབྱོར་མའི་ཉེ་སྙིང་ལ་བརྟེན་ནས་མཁའ་སྤྱོད་སྒྲུབ་པའི་ཐབས་གསུངས་པའི་མན་ངག་རྣལ་འབྱོར་གསང་མཐའི་དོན་གྱི་བཅུད་ཕྱུང་བ། རྡོ་རྗེ་རྣལ་འབྱོར་མ་ཉིད་ཀྱིས་ཇོ་བོ་ན་རོ་ཏ་པ་ལ་དངོས་སུ་གསུངས། དེས་བལ་པོ་ཕམ་མཐིང་པ་སྐུ་མཆེད་ལས། རྒྱ་བོད་ཀྱི་སློབ་མ་གཞན་སུ་ལ་མ་གནང་བའི་གདམས་པ། རྗེ་བཙུན་ས་སྐྱ་པའི་གསེར་ཆོས་རྣམས་ཀྱི་ནང་ནས་ཆེས་ཟབ་པའི་རྡོ་རྗེ་རྣལ་འབྱོར་མ་ན་རོ་མཁའ་སྤྱོད་དུ་གྲགས་པའི་བསྐྱེད་པའི་རིམ་པ་ལ་བརྟེན་ནས་ཚེ་འདིར་མཁའ་སྤྱོད་སྒྲུབ་པའི་ཐབས་ལ། ཐུན་མོང་དུ་རྣལ་འབྱོར་བཅུ་གཅིག་དང་ལྡན་པའི་སྒོམ་བཟླས་ཀྱི་སྒོ་ནས་ཉམས་སུ་ལེན་ཚུལ་ཞིབ་པར་གསུངས་པ་རྣམས་ཡིན་ལ། ཐུན་མོང་མ་ཡིན་པའི་མཁའ་སྤྱོད་སྒྲུབ་པའི་ཡང་ཟབ་ཀྱི་གདམས་པ་སྙན་ནས་སྙན་དང་། ཞལ་ནས་ཞལ་དུ་བརྒྱུད་པ་ཉམས་སུ་ལེན་པར་འདོད་པས།
རྒྱས་པར་ན་ངག་བཟླས་ཡིད་བཟླས་ཚར་རྗེས། ཐུན་བསྡུས་པའི་ཚེ་བསམ་མི་ཁྱབ་ཀྱི་རྣལ་འབྱོར་ཉམས་སུ་ལེན་པའི་ཚབ་ཏུ། འདི་ཉམས་སུ་ལེན་པ་ཡིན་ལ། བསྡུས་ན་རང་ཉིད་སྐད་ཅིག་གིས་རྡོ་རྗེ་རྣལ་འབྱོར་མར་གསལ་བའི་ལུས་ཀྱི་དབུས་ཀྱི་དྲང་པོར་རྩ་དབུ་མ་པདྨའི་རྣམ་པ་ལྟར་ཕྲ་བ། ཆུ་ཤིང་གི་སྡོང་པོ་ལྟར་དྲང་བ། རྒྱ་སྐྱེགས་ཀྱི་མེ་ཏོག་ལྟར་དམར་བ། ཏིལ་དམར་གྱི་མེ་ལྟར་གསལ་བ་སྟེ་ཆོས་བཞི་དང་ལྡན་པ། ཡར་སྣ་སྤྱི་གཙུག་ཏུ་ཟུག་པར་བསམ། དེའི་གཡས་སུ་རོ་མ་དམར་མོ། གཡོན་དུ་རྐྱང་མ་དཀར་མོ།
དེ་གཉིས་ཀ་སྦོམ་ཕྲ་གྲོ་སོག་འབྲིང་པོ་ཙམ་ཡས་སྣ་སྤྱི་གཙུག་ནས་སྦ་གུག་ལྟར་མདུན་ཕྱོགས་སུ་འཁྱོགས་ནས་སྣ་བུག་གཡས་གཡོན་དུ་ཟུག་པ། རྩ་གསུམ་ཀའང་མས་སྣ་ལྟེ་བར་སླེབས་པ། ལྟེ་བའི་རྩ་གསུམ་འཛོམ་པར་བྃ་ཡིག་དང་རང་སེམས་དབྱེར་མེད་པའི་ངོ་བོ་རྡོ་རྗེ་རྣལ་འབྱོར་མ་མཐེབ་སོར་གྱི་ཚད་ཙམ་སྐུ་མདོག་ཕྱག་མཚན་རྒྱན་ཆ་ལུགས་ཡོངས་སུ་རྫོགས་པ་གཅིག་བསམ། དེ་ལ་སེམས་ཞུགས་པ་བཞིན་གཏད་པས་དེ་ལས་ཆུ་ལས་ཆུ་བུར་རྡོལ་པ་ལྟར་རྣལ་འབྱོར་མ་ཆུང་ངུ་ཞིག་ནར་གྱིས་ཆད། རླུང་ཕྱིར་རྒྱུ་བ་དང་ལྷན་ཅིག་ཏུ་མེ་སྟག་ཡར་བ་ལྟར་རྩ་གཡས་རོ་མའི་ནང་ན་ཡར་དམར་ཁྱུག་གིས་བྱོན། སྣ་བུག་གི་སྒོར་སླེབས་པ་དང་། དེ་ལས་དེ་འདྲ་གྲངས་མེད་བསམ་གྱིས་མི་ཁྱབ་པ་ཉི་ཟེར་གྱི་རྡུལ་ལྟར་འཕྲོས། སྣོད་བཅུད་ཐམས་ཅད་ཁྱབ། སངས་རྒྱས་དང་བྱང་ཆུབ་སེམས་དཔའ་རྣམས་ལ་མཉེས་པའི་མཆོད་པ་ཕུལ་ཞིང་ཐུགས་དམ་གྱི་རྒྱུད་བསྐུལ། དེ་ཐམས་ཅད་རྡོ་རྗེ་རྣལ་འབྱོར་མར་གྱུར་ནས་སྐད་ཅིག་ཉིད་ལ་ཚུར་འདུས།
སྣ་བུག་གཡོན་པའི་བུ་གར་སླེབས་པ་དང་། སྔར་འཕྲོས་པའི་རྣལ་འབྱོར་མ་ཆུང་ངུ་མེ་སྟག་ཙམ་དེ་ལ་ཐམས་ཅད་ཐིམ། དེ་ཉིད་རླུང་ནང་དུ་འཇུག་པ་དང་ལྷན་ཅིག་སྣ་བུག་གཡོན་པ་ནས། རྩ་གཡོན་རྐྱང་མའི་ནང་ནས་མར་དམར་ཁྱུག་གིས་བྱོན། རླུང་ནང་དུ་གནས་པ་དང་། ལྟེ་བའི་རྣལ་འབྱོར་མ་ལ་ཐིམ་པར་བསམ་ཞིང་རླུང་ཅི་ཐུབ་བཟུང་། དེ་ལྟ་བུའི་སྤྲོ་བསྡུ་ལན་བདུན་ནམ་གསུམ་ལ་སོགས་པ་ཅི་རིགས་པས་ལམ་སྦྱངས་པའི་མཐར། ལྟེ་བའི་རྣལ་འབྱོར་མ་ལས་འོད་ཟེར་འཕྲོས། རང་གི་ལུས་ཀྱི་ནང་ཐམས་ཅད་ཁྱབ། ཡན་ལག་རྣམས་འོད་དུ་ཞུ་ནས་ལུས་ཀྱི་རྫ་མ་ལ་ཐིམ།
དེ་ཉིད་ཀྱང་འོད་ཕུང་དམར་པོར་གྱུར། དེ་ཙམ་ན་ལྟེ་བའི་རང་སེམས་རྣལ་འབྱོར་མ་མཁའ་སྤྱོད་ལ་འབྱོན་པར་ཆས་ནས་སྟེང་ཕྱོགས་སུ་ནར་ཙམ་ནར་ཙམ་བྱོན་པས། རྩ་དབུ་མའི་དབུ་གཙུག་ཏུ་ཐིམ་པས་ཇེ་ཐུང་དུ་གྱུར། གཡས་གཡོན་གྱི་རྩ་གཉིས་ཀྱི་མས་སྣེའང་གྱེན་དུ་གུག་པས། རྣལ་འབྱོར་མའི་ཞབས་མཐིལ་གཉིས་ལ་འབྱར་བ་གྱེན་དུ་འཐེན་པས་ཇེ་ཐུང་དུ་གྱུར། དེ་ནས་རིམ་བཞིན་སྙིང་ཁ་དང་། མགྲིན་པའི་ཐད་སོགས་སུ་རྣལ་འབྱོར་མ་བྱོན། རིམ་གྱིས་རྩ་གསུམ་ཡང་དེ་ཙམ་འདུས། ལུས་ཀྱི་ངོ་བོ་འོད་ཀྱི་གོང་བུ་འང་སྨད་ནས་རིམ་བཞིན་ཡལ་ནས་དེར་ཐིམ། རང་སེམས་ཀྱི་ངོ་བོ་རྣལ་འབྱོར་མ་སྤྱི་གཙུག་ཏུ་བྱོན་པ་དང་མཉམ་དུ་རྩ་གསུམ་ལུས་འོད་ཕུང་དང་བཅས་པ་ཐམས་ཅད་རྣལ་འབྱོར་མ་ལ་སིབ་ཀྱིས་ཐིམ།
དེའི་རྐྱེན་གྱིས་རྣལ་འབྱོར་མ་དེ་ཉིད་ཀྱང་ནམ་མཁའ་ལ་མེ་སྟག་ཡར་བའམ། རྩལ་པོ་ཆེས་ནམ་མཁའ་ལ་མདའ་འཕངས་པ་ལྟར། ནམ་མཁའི་དབྱིངས་བློས་མི་འཁྱུད་པ་ཙམ་ན་ཡར་ཡེ་རེ་རེ་བྱོན། མཁའ་སྤྱོད་ཀྱི་གནས་སུ་ཕེབས་པ་དང་ནམ་མཁའ་ལ་འཇའ་ཡལ་བའམ། དུ་བ་ཡལ་བ་ལྟར་ཆོས་སྐུ་སྟོང་ཉིད་ཀྱི་ངང་དུ་ཐིམ་པར་བསམ་ལ། གསལ་སྟོང་ཟུང་འཇུག་གི་ངང་དུ་ཇི་ཙམ་གནས་ཀྱི་བར་ལུས་སེམས་ཁོང་གློད་ནས་མཉམ་པར་འཇོག ། ཡང་མཁའ་དབྱིངས་སུ་རང་སེམས་རྣལ་འབྱོར་མ་མཐེབ་སོར་གྱི་ཚད་ཙམ་པ་དེ་ཉིད་ཐོལ་གྱིས་བྱུང་། བྱ་ཐུར་དུ་བབ་པ་ལྟ་བུ་བྱོན་ནས་རང་གནས་སུ་བྱོན། ཕྱིའི་ལུས་ཀྱང་སྔར་བཞིན་དུ་གྲུབ་པར་བསམ་ལ། སྔར་ཀྱི་དམིགས་པ་དེ་ཉིད་ཚར་ཉེར་གཅིག་གམ་བདུན་གསུམ་ལ་སོགས་པ་སྐབས་དང་བསྟུན་པ་བྱའོ། །
གདམས་པ་འདི་ལ་ཆིག་དྲིལ་དུ་ཉམས་ལེན་བྱས་པས། དུས་རེ་ཞིག་ན་རྡོ་རྗེ་རྣལ་འབྱོར་མ་དངོས་སམ། ཐ་མལ་གྱི་བུད་མེད་ཤ་དང་། མིག་དང་སྐྲ་དམར་སེར་དུ་ཡོད་པ་ཞིག་དང་འཕྲད་ནས། དེས་སྒྲུབ་པ་པོའི་ལག་པའི་འཁྲིག་མ་ནས་བཟུང་སྟེ། དག་པ་མཁའ་སྤྱོད་ཀྱི་གནས་སུ་སྐད་ཅིག་ལ་ཁྲིད་ནས་ལུས་འཇའ་ལུས་སུ་གྱུར། ལོངས་སྤྱོད་ནམ་མཁའི་མཛོད་ལ་དབང་བསྒྱུར། སངས་རྒྱས་ཀྱི་ཞིང་ནས་ཞིང་དུ་རྒྱུ་ཞིང་དཔའ་བོ་དང་། རྣལ་འབྱོར་མ་རྣམས་དང་སྐལ་བ་མཉམ་པར་འགྱུར་རོ། ། གལ་སྲིད་རྣལ་འབྱོར་སྒྲུབ་པ་པོ་བརྩོན་འགྲུས་ཆུང་པ་སོགས་ཀྱིས་ཚེ་འདིར་མཁའ་སྤྱོད་མ་འགྲུབ་ན།
འཆི་ཁར་འདི་ཉིད་འཕོ་བའི་རྣལ་འབྱོར་གྱི་ཚུལ་དུ་ཉམས་སུ་བླངས་པས། བར་དོ་མེད་པར་མཁའ་སྤྱོད་ཀྱི་དངོས་གྲུབ་ཐོབ་པར་འགྱུར་བ་ཡིན་ནོ། ། འདི་ཉིད་ཉམས་ལེན་མཛད་པའི་དཔལ་ལྡན་ས་སྐྱ་པའི་སྔགས་འཆང་མང་པོ་ལུས་མ་སྤངས་པར་མཁའ་སྤྱོད་དུ་བྱོན་པའི་གཏམ་རྒྱུད་ངོ་མཚར་བ་ཇི་སྙེད་ཡོད་པས། ཐེ་ཚོམ་སོམ་ཉི་ཐམས་ཅད་བྲལ་བའི་ལམ་ཟབ་མོ་མཐར་ཐུག་པ་འདི་སྙིང་གི་དཀྱིལ་དུ་གཅེས་པ་བཟུང་ནས་ཉམས་ལེན་ཆིག་དྲིལ་ལ་བརྩོན་པར་བྱའོ། ། འདི་ལ་ངོར་ལུགས་ཀྱི་རྗེས་འབྲངས་རྣམས་རྣལ་འབྱོར་མའི་འཕོ་ཆུང་ཞེས་ཟེར། ས་སྐྱ་རྫོང་ཆུང་པ་རྣམས་ནང་གི་རྣལ་འབྱོར་མ་ཞེས་ཟེར། འདི་པའི་ལུགས་ཀྱི་མཁའ་སྤྱོད་སྒྲུབ་པའི་ཐུན་མོང་མ་ཡིན་པའི་སྙན་བརྒྱུད་ཀྱི་མན་ངག་ཅེས་བརྗོད། འདི་དིང་སང་གི་བར་དུ་གསེར་གྱི་མཎྜལ་ངེས་པ་ཅན་དང་བཅས་ཏེ་གདན་ཐོག་གཅིག་ཏུ་ཆིག་བརྒྱུད་ལས་མང་བ་མི་སྟེར་བའི་བཀའ་རྒྱ་དང་། དམ་དོག་ཤིན་ཏུ་ཆེ་བར་མཛད་པ་ཡིན་ནོ། ། འོན་ཀྱང་གསུང་བགྲོས་ཚད་ལྡན་ཟིན་པའི་ཟིན་བྲིས་ཁ་ཅིག་ཏུ།
བསམ་མི་ཁྱབ་ཀྱི་རྣལ་འབྱོར་བྱས་ནས་འདི་ཉིད་བསྒོམ་པ་དང་། རང་སེམས་རྣལ་འབྱོར་མ་ནམ་མཁར་བྱོན་པ་ལ་འཕོ་བའི་གསོལ་འདེབས་བྱེད་པ་དང་། རང་ལུས་དོར་ནས་འཇོག་པ་སོགས་ནི། གདམས་པ་འདི་ཉིད་བསམ་མི་ཁྱབ་ཀྱི་རྣལ་འབྱོར་ཐུན་མོང་མ་ཡིན་པ་ཡིན་ཚུལ་སོགས་ཀྱི་གནད་ཡེ་མ་གོ་བའི་བབ་ཅོལ་དུ་སྣང་བས་མཆིལ་མའི་ཐལ་བ་ལྟར་རིང་དུ་དོར་བར་བྱའོ། ། ཁ་ཅིག་འདི་ཉིད་ལ་རྒྱུན་གྱི་ཉམས་ལེན་ཆིག་དྲིལ་བྱས་ན། འཕོ་རབ་ཚེ་ཐུང་ཟེར་བས་མི་རུང་སྙམ། འདི་ནི་ལུས་སེམས་ཕྲལ་བའི་འཕོ་ཚུལ་མ་ཡིན། བསམ་མི་ཁྱབ་ཀྱི་རྣལ་འབྱོར་ཅེས་བྱ་བ་བསྐྱེད་རིམ་གྱི་ཉེར་བསྡུའི་རྣལ་འབྱོར་ཡིན་པས་འགལ་བ་ཅུང་ཟད་ཀྱང་མེད་ཅེས་རྗེ་བླ་མའི་གསུང་ལས་ཐོས་སོ། ། རྣལ་འབྱོར་མཁའ་སྤྱོད་སྒྲུབ་པའི་ཉེ་བའི་ལམ། ། སྡིག་ཅན་ཐར་མཆོག་བསྒྲོད་པའི་གསང་ལམ་མཆོག །
ན་རོ་ཏ་པའི་ཆིག་བརྒྱུད་སྙིང་གི་གཏམ། ། ས་སྐྱའི་བླ་ཆེན་བརྒྱུད་པའི་གསེར་ཆོས་འདི། ། སྙན་བརྒྱུད་རྒྱ་མཚོའི་མངའ་བདག་རྡོ་རྗེ་འཆང་། ། ཀུན་སྤངས་ཆོས་རྗེའི་ཞལ་ལས་ཐོས་གྱུར་ནས། ། སྔོན་ཆད་ཡི་གེ་མེད་ཅིང་སྙིང་ལ་བཅང་། ། ཡིད་ཆེས་ཉམས་ལེན་མཆོག་གི་རྗེས་སུ་བསྐྱངས། ། ད་ལན་རིགས་ཀྱི་ཚ་བོ་སྙིང་གི་བུ། ། སྐལ་བཟང་མི་དབང་རྡོ་རྗེ་རིན་ཆེན་ཞེས། ། ཡིད་གཅུགས་གཞོན་ནུ་དེ་ལ་ལྷུག་པར་བསྟན། ། སྙན་བརྒྱུད་ཟབ་མོ་ཡི་གེའི་རིས་སུ་བཀོད། །
མཐོང་ཐོས་ཡིག་རུལ་བསྡུས་པའི་བབ་ཅོལ་མིན། ། མཁས་འདོད་རང་བཟོས་བསླད་པའི་ཟོག་ཆོས་མིན། ། གྲུབ་མཆོག་བརྒྱུད་པ་བར་མ་ཆད་པའི་གསུང་། ། མཁའ་འགྲོའི་ཁ་རླངས་མ་ཉམས་འདི་ཉིད་ཡིན། ། སྙིང་ནས་གཅེས་པའི་ཉམས་ལེན་བརྩོན་པར་མཛོད། ། ནམ་ཞིག་སྒྱུ་མའི་སྐྱེས་ཆེན་འདེགས་པའི་ཚེ། ། རང་སེམས་སྐྱེ་མེད་རྡོ་རྗེ་རྣལ་འབྱོར་མ། ། མཁའ་སྤྱོད་དག་པའི་ཞིང་དུ་ཡུད་ཀྱིས་སྤོར། ། དྲིན་ཅན་བླ་མའི་ཐུགས་ཀར་རྒྱངས་ཀྱིས་འཕོས། ། དེ་སྐད་སྙན་བརྒྱུད་ཡི་གེར་བཀོད་པ་ལ། །
བླ་མ་མཆོག་དང་གནས་གསུམ་མཁའ་འགྲོའི་ཚོགས། ། བརྩེ་བའི་ཐུགས་ཀྱིས་དབྱིངས་ནས་བཟོད་མཛོད་ལ། ། བདག་དང་སྐལ་བཟང་བུ་ལ་གྲུབ་གཉིས་སྩོལ། ། ཅེས་དཔལ་ལྡན་ས་སྐྱ་པའི་སྙན་བརྒྱུད་འཛིན་པའི་བནྡྷེ་བློ་གསལ་གྱིས་འཕན་ཡུལ་བའི་སྨན་ལྗོངས་ཨུ་ཊི་ཡ་ནའི་མིང་ཅན་གྱི་གཞིས་ཀར། མི་དབང་གཞོན་ནུ་རྡོ་རྗེ་རིན་ཆེན་དཔལ་བཟང་པོ་ལ་སྙིང་ནས་གདམས་པའི་ཟབ་ཆོས་གུ་ཧྱ་ས་མཱ་ཡ། ཤུ་བྷྃ། འདིའི་ལུང་སྤྱན་སྔ་རིན་པོ་ཆེའི་དྲུང་དུ་ས་སྐྱ་པ་ངག་དབང་ཀུན་དགའ་བསོད་ནམས་ཀྱིས་ཐོབ། ཡང་རྗེ་ཚར་ཆེན་གྱིས་མཁྱེན་བརྩེ་བ་ལ་གནང་། དེས་རྗེ་བསླབ་གསུམ་རྒྱལ་མཚན་ལ། དེས་གྲུབ་མཆོག་དབང་ཕྱུག་རབ་བརྟན་ལ་གནང་།
དེས་བདག་ས་སྐྱ་པ་ཨཱ་ནནྡ་པུ་ཎྱ་ལ་གནང་བ་ཕྱོགས་དུས་ཀུན་ཏུ་བཀྲ་ཤིས། མན་ངག་གི་དཔེ་འདི་ལ་ཚིག་སྣ་རིང་ཐུང་འགའ་རེ་འདུག་པ་བླ་མའི་ཕྱག་དཔེ་ལ་གཏུགས་ནས་ས་སྐྱ་པ་ངག་དབང་ཀུན་དགའ་བསོད་ནམས་ཀྱིས་ཞུས་དག་བགྱིས་པའོ།། ༈ །།ཤིན་ཏུ་ཟབ་པའི་གདམས་པ་རྡོ་རྗེ་རྣལ་འབྱོར་མའི་འཕོ་བ་ཆིག་བརྒྱུད་མ་བཞུགས་སོ། ། ༄༅། །བླ་མ་དམ་པ་རྣམས་ལ་ཕྱག་འཚལ་ལོ། ། རྡོ་རྗེ་རྣལ་འབྱོར་མ་ལ་བརྟེན་ནས་བཙན་ཐབས་སུ་འཕོ་བའི་མན་ངག་ནི། སློབ་དཔོན་གྱིས་རྡོ་རྗེ་རྣལ་འབྱོར་མའི་བདག་བསྐྱེད་བཟླས་པ་དང་བཅས་སྔོན་དུ་བཏང་ནས། ཡི་དམ་གྱི་ལྷ་ལ་ཚོགས་གཏོར་ཕུལ། སློབ་མ་རྣམས་ཁྲུས་ལེགས་པར་བྱས་ཏེ། སློབ་མའི་སྤྱི་བོར་བླ་མ་དང་ཐ་མི་དད་པའི་རྣལ་འབྱོར་མ་གསལ་བཏབ། གུས་འདུད་དྲག་པོའི་སྒོ་ནས།
བླ་མ་སངས་རྒྱས་རིན་པོ་ཆེ་ལ་གསོལ་བ་འདེབས་སོ། ། བདག་འཛིན་བློ་ཡིས་ཐོང་པར་བྱིན་གྱིས་རློབས། ། དགོས་མེད་རྒྱུད་ལ་སྐྱེ་བར༞ ལམ་མཆོག་འཕོ་བ་འབྱོང་པར༞ འཕྱུག་མེད་མཁའ་སྤྱོད་འགྲུབ་པར༞ ཞེས་གསོལ་བ་བཏབ། སློབ་མའི་ལྟེ་བར་ཆོས་འབྱུང་གྲུ་གསུམ་ཕྱི་དཀར་ལ་ནང་དམར་བ་གཅིག་གསལ་བཏབ། དེའི་ནང་དུ་རང་གི་རྣམ་པར་ཤེས་པ་ཨ་དཀར་པོ་་་་་་འཕིགས་འགྲོ་ལ་ཁད། གཅིག་གསལ་བཏབ། ཨ་དེ་ལས་ཟུག་པའི་རྩ་དབུ་མ་མདའ་སྨྱུག་འབྲིང་པོ་ཙམ་སྤྱི་བོ་ན་ཡར་སོང་། རྡོ་རྗེ་རྣལ་འབྱོར་མའི་གསང་གནས་ལ་ཟུག་པར་བསམ། ཡང་ཕཊ྄་གཅིག་བརྗོད་པས་རང་གི་ཐོད་པ་བོག་སྟེ། མདུན་དུ་དཔྲལ་བ་རང་ལ་བསྟན་པ་ཁ་གྱེན་དུ་བསྟན་ལ་བཞག
ཡང་བརྗོད་པས་ལྟེ་བ་ཡན་ཆད་ཀྱི་ལུས་ཐོད་པའི་ནང་དུ་ལྷུང་བར་བསམ། ཡང་ཕཊ྄་གཅིག་བརྗོད་པས་ཐོད་པའི་རྫས་དེ་ཡེ་ཤེས་ཀྱི་བདུད་རྩིར་བྱིན་གྱིས་བརླབས་པར་བསམ་ནས། རྡོ་རྗེ་རྣལ་འབྱོར་མས་གསོལ་པས། དེ་ནས་རྡོ་རྗེ་རྣལ་འབྱོར་མའི་ཐུགས་ཀའི་བྃ་ཡིག་ལས་འོད་ཀྱི་བ་ཐག་དཀར་པོ་དབུ་མའི་ནང་ད་མར་སྐྱ་ནར་བྱུང་། ལྟེ་བ་ན་གནས་པའི་རྣམ་པར་ཤེས་པའི་ངོ་བོ་ཨ་དཀར་པོ་དེ་ལ་ཟུག རླུང་ཕྱིར་ལྡང་བ་དང་བསྟུན་ཏེ་ངག་ཏུ་ཧིཀ྄་བརྗོད་པས། ཨ་དཀར་པོ་དེའི་འོད་ཀྱི་སྣ་ལ་ཁྱེར་ཏེ་དབུ་མའི་ནང་ནས་སོང་སྟེ། རྣལ་འབྱོར་མའི་ཐུགས་ཀའི་བྃ་ཡིག་ལ་གཉིས་མེད་དུ་འདྲེས། རླུང་ནང་དུ་འཇུག་པ་དང་བསྟུན། ཀ་ཞེས་བརྗོད་པ་དང་བསྟུན་ཏེ།
ཐུགས་ཀའི་བྃ་ཡིག་ལས་འོད་ཀྱི་བ་ཐག་དང་བཅས་པ་བྱུང་སྟེ་ལྟེ་བའི་ཆོས་འབྱུང་གི་ནང་དུ་གནས། དེ་ལྟ་བུའི་འཕོ་བ་འབྱོངས་པའི་རྟགས་མ་བྱུང་གི་བར་དུ་སྦྱངས། དེ་ནས་ལུས་པོ་སྔར་བཞིན་མེད་སོང་བར་བསམ། ལས་ལ་སྦྱོར་དུས་ཡར་སྤར་མར་འབེབས་པ་དེ་མི་བྱེད་དོ། ། དགེ་བ་འདི་སོགས་སྨོན་ལམ་བཏབ། འདིའི་བརྒྱུད་པ་ནི། ཡེ་ཤེས་ཀྱི་མཁའ་འགྲོ་མ། པཎ་ཆེན་ཕྱོགས་ལས་རྣམ་རྒྱལ། རས་ཆེན་དཔལ་འབྱོར་བཟང་པོ། དེས་བདག་སྙོམས་ལས་པ་སངས་རྒྱས་དཔལ་བཟང་ལའོ། །
དགེའོ། ། བཀྲ་ཤིས། བླ་མ་དང་མཁའ་སྤྱོད་མའི་ཐུགས་དང་རང་སེམས་དབྱེར་མེད་དུ་འདྲེས། རྣལ་འབྱོར་མ་མཁའ་སྤྱོད་དུ་བྱོན་པར་བསམ་གསུང་ངོ་།། ༈ །།རྡོ་རྗེ་རྣལ་འབྱོར་མའི་འཕོ་བ་ཆིག་བརྒྱུད་མའི་དྲིས་ལན་དོགས་དཔྱོད་ཟིན་བྲིས་བཞུགས་སོ། ། ༄༅། །རྡོ་རྗེ་རྣལ་འབྱོར་མའི་འཕོ་བ་ཆིག་བརྒྱུད་མ་བསྒོམ་པར་འདོད་པས་རྣལ་འབྱོར་བཅུ་གཅིག་གི་བསམ་གྱིས་མི་ཁྱབ་པའི་རྣལ་འབྱོར་གྱི་མཇུག་བདེ་སྟོང་གི་ངང་ནས་སྐུར་ལང་སྟེ་བསྒོམ་པ་ཡིན་གསུངས་པ། སྤྱིར་དེར་སྐབས་སུ་སྐུ་རྒྱན་དང་ཕྱག་མཚན་མེད་པར་ལང་པར་བཤད་པ་བཞིན། འཕོ་བ་བསྒོམ་པའི་ཚེ་ཡང་སྐུ་རྒྱན་མེད་དུ་ལང་པས་ཆོག་གམ་རྒྱན་བཅས་སུ་ལང་དགོས། དེའི་ཚེ་རང་གི་སྤྱི་བོར་བླ་མ་རྡོ་རྗེ་རྣལ་འབྱོར་མ་བྱམས་པ་ཁྱེལ་བཞུགས་ཀྱི་རྣམ་པར་བསྒོམ་པའི་གསང་གནས་ལ། རང་གི་ཚངས་བུག་ནས་འཐོན་པའི་རྩ་དབུ་མའི་ཡས་སྣ་ཟུག་པར་བསྒོམ་དགོས་པར་གསུངས་པའི་དབུ་མ་དེ་ཁ་དོག་ཇི་ལྟར་དུ་བསྒོམ་དགོས།
རང་གི་རྣམ་ཤེས་ཀྱི་ངོ་བོ་ཨ་བསམ་རྒྱུ་དེ་ཆུང་ཡིག་ཏུ་བསམ་པས་ཆོག་གམ་ཆེ་ཡིག་ཏུ་བསམ་དགོས། ཕཊ྄་གསུམ་དང་ཧིཀ྄་ཀ་རྣམས་ལ་སྐད་ཆེ་ཆུང་ཇི་ལྟར་བྱ། རང་གི་ལུས་ལྟེ་བ་ཡན་ཆད་མཆོད་པར་ཕུལ་བའི་ལྷག་མ་དེ་མི་དམིགས་པ་སྟོང་པའི་ངང་ལས་འཕོ་བ་བསྒོམ་གྲུབ་འཕྲལ་རང་རྡོ་རྗེ་རྣལ་འབྱོར་མའི་སྐུར་ལང་ནས་ཨོཾ་ཧ་ན་མ་ཧི་སོགས་དང་། ཚམ་རྔམ་སྔགས་ཀྱི་བསྲུང་བ་དང་། ཧཱུྃ་གཅིག་བརྗོད་པས་སྐུའི་དགའ་བ། རྐང་བརྒྱད་བརྗོད་པས་གསུང་གི་དགའ་བ། ཡང་ཧཱུྃ་གཅིག་བརྗོད་པས་ཐུགས་ཀྱི་དགའ་བ་དང་། དེ་ནས་བསྔོ་བ་སྨོན་ལམ་རྣམས་བྱེད་པར་གསུངས་པའི། ལས་སྦྱོར་གྱི་སྐབས་མིན་པའི་ད་ལྟ་འཕོ་བ་སྦྱོང་བའི་ཚེ་རྣམས་སུ། རང་གི་སྤྱི་བོར་བསྒོམས་པའི་བླ་མ་རྡོ་རྗེ་རྣལ་འབྱོར་མ་དེ་མི་དམིགས་པར་བསམ་མམ་རང་ལ་ཐིམ་པར་བསམ།
འདི་རྣམས་ལ་ཡིད་གཉིས་ཀྱི་དྲ་བ་གཅད་དུ་གསོལ། ཞེས་པའི་ལན་ནི། བླ་མ་རྣལ་འབྱོར་མ་རྒྱན་ཅན་དུ་བསྒོམ་དགོས་ཤིང་། རང་རྒྱན་ཡོད་མེད་གང་བྱས་ཀྱང་ཆོག་ལ། དབུ་མ་ཕྱི་དཀར་ལ་ནང་དམར་བར་བསྒོམ་ཞིང་། ཕཊ྄་གསུམ་དང་ཧིཀ྄་ཀ་གཉིས་རང་གིས་ཚོར་ཙམ་གྱིས་ཆོག་ལ། རྣམ་ཤེས་ཀྱི་ངོ་བོ་ཨ་བསམ་རྒྱུ་དེ་ཆེ་ཡིག་ཡིན་ཞིང་། འཕོ་བ་སྦྱོང་དུས་ཀྱི་བླ་མ་རྡོ་རྗེ་རྣལ་འབྱོར་མ་རང་ལ་བསྟིམ་རྒྱུ་ཡིན་ལགས། འདིས་རབ་ནི་མཁའ་སྤྱོད་ཆེན་པོ་ཐོབ། དེ་མ་ཐོབ་ན་ཆུང་ངུ་ངེས་པར་ཐོབ།
དེའི་ཡོན་ཏན་ནི། ལྷའི་ལུས་ལོ་བཅུ་དྲུག་ལོན་པའི་ན་ཚོད་ཅན། སྐྲ་སིལ་བུར་གནས་པ། རྫུ་འཕྲུལ་གྱིས་ནམ་མཁའ་ལ་འགྲོ་བ། ཅི་འདོད་པའི་ལོངས་སྤྱོད་ཐམས་ཅད་ནམ་མཁའ་ལས་འབྱུང་བ། ཚེ་ཉི་ཟླ་ནམ་གནས་ཀྱི་བར་དུ་ཐུབ་པ། སྤྲུལ་སྐུ་ལས་ཆོས་ཉན་ནུས་པ། ཚེ་དེ་ལ་སངས་རྒྱ་ངེས་པ་གཅིག་ཡིན། ཞེས་པ་འདི་རྗེ་མུས་ཆེན་འཁོར་ལོ་སྡོམ་པའི་གསུང་ཇི་ལྟ་བ་བཞིན། ས་སྐྱ་པ་ཤཱཀྱའི་དགེ་སློང་ཨཱ་ནནྡས་གླིང་ཁ་བསམ་གཏན་ཕུག་གི་རྗེ་དམ་པའི་གཟིམ་ཕུག་གི་མདོར་རྗེའི་ཞབས་དྲུང་ཉིད་དུ་བྲིས་པའོ།། །།
༅། །རྩ་རོ་མ་ལ་བརྟེན་པའི་ཡི་གེ་བཞི ། རྐྱང་མ་ལ་བརྟེན་པའི་ཡི་གེ་ལྔ། དབུ་མ་ལ་བརྟེན་པའི་ཡི་གེ་བཞི། རྩ་གསུམ་འདུས་མདོའི་ཡི་གེ་འབྲུ་གཅིག་སྟེ་བྷ་གའི་ཡི་གེ་བཅུ་བཞིའོ། ། ལྟེ་བའི་ལྐོག་སོར་བཞི་ནས་དབུ་མའི་རྒྱུན་ཟད་དོ། ། རྩ་རོ་རྐྱང་དབུ་མ། བྷ་གའི་ཡི་གེ་བཅུ་བཞི་རྣམས་ཀྱི་དབྱིབས་ཚུལ་བཀོད་པ་འདི་ནི་སེམས་ལ་གཟུང་འཛིན་གྱི་དབང་གིས་རིགས་དྲུག་གི་བག་ཆགས་བཞག་པ། ལུས་ལ་རྩ་ཡི་གེའི་ཚུལ་དུ་ཡོད་པ་རྣམས་དབྱེ་ཤེས་པའི་ཕྱིར་དུ་དཔེ་རིས་རྙིང་མ་དག་ལས་ཇི་ལྟར་འབྱུང་བ་བཞིན་བཀོད་པ་ཡིན་ལ། རྒྱས་བཤད་ངག་ལས་བཙལ་བར་བྱ་ཞིང་། རྩ་གསུམ་གྱི་མས་སྣེ་འཛོམས་པའི་བྃ་ཡིག་འདི་ནི་རྡོ་རྗེ་རྣལ་འབྱོར་མའི་མཚོན་བྱེད་ཡིན་པས།
རོ་རྐྱང་གཉིས་ཀྱི་མས་སྣ་གུག་པ་དང་། རྩ་དབུ་མའི་ནང་དུ་བྃ་ཡིག་གི་མགོ་བོ་བསྟན་པ་རྣམས་ནི། གོང་གི་མན་ངག་ཟབ་མོའི་བསྒོམ་དོན་གྱི་དཔེ་རིས་ཡིན་པར་ཤེས་དགོས་སོ། ། དགེའོ།། །། དུད་འགྲོ་དུ་སེར་ནག ཟུང་འཇུག་གི་ཧཱུྃ་སྔོན་པོ། དམྱལ་བའི་ཏྲི་ནག་པོ། ཕྱི་དབྱིབས་ཀྱི་ཨ་དཀར་པོ། ལྷའི་ཨ་དཀར་པོ། ལྷ་མིན་གྱི་སུ་སེར་པོ།
བསམ་གཏན་གྱི་ཨོཾ་དཀར་པོ། ཤེས་རབ་ཀྱི་ཨ་དཀར་པོ། མིའི་ཎི་སྔོན་པོ། ཡི་དྭགས་ཀྱི་པྲེ་དམར་པོ། སྙིང་པོའི་ཨ་ཤད་དཀར་པོ། སྟོབས་ཀྱི་ཧཱུྃ་སྔོན་པོ། སྲིན་བུའི་ཀྵ་ལྗང་ཁུ། དྲག་པོའི་ཕཊ྄་དམར་ནག རྩ་གསུམ་གྱི་དཔེ་རིས་ཤིག་འདུག་པས་དེའི་ནང་གི་སྲོག་ཡིག་རྣམས། ། ཨ་ཨོཾ་ཎི།
དུ་ཧཱུྃ་ཏྲི་ཨ། སུ་ཨ་པྲེ། བྃ་ཧཱུྃ་ཀྵ་ཕཊ྄།། ༈ མཁན་ཆེན་ཨ་པད་རིན་པོ་ཆེའི་དགོངས་བཞེད་ལྟར་གུ་རུས་ཞབས་ཞུ་བགྱིས་པའོ།། PAGE * MERGEFORMAT 8 ཨ་མྱེས་ཞབས། རྡོ་རྗེ་རྣལ་འབྱོར་མའི་མན་ངག་ཟབ་མོ་གསེར་ཆོས་ཆིག་བརྒྱུད། PAGE * MERGEFORMAT 7
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
