གསུང་འབུམ། ངག་དབང་ཀུན་དགའ་བསོད་ནམས།
པོད ༡༥༧
དོན་འགྲེལ་ཁོག་ཕུབ་རྣམ་འགྲེལ་མ་ལུས་པ་བདེ་བླག་ཏུ་རྟོགས་པར་བྱེད་པ་བློ་གསལ་ཡིད་བདེ་འབྱུང་བའི་དགའ་ཚལ།
༄༅། །གསུང་ངག་རིན་པོ་ཆེའི་ལམ་འབྲས་བུ་དང་བཅས་པའི་རྩ་བ་རྡོ་རྗེའི་ཚིག་རྐང་གི་དོན་འགྲེལ་ཁོག་ཕུབ་རྣམ་འགྲེལ་མ་ལུས་པ་བདེ་བླག་ཏུ་རྟོགས་པར་བྱེད་པ་བློ་གསལ་ཡིད་བདེ་འབྱུང་བའི་དགའ་ཚལ་ཞེས་བྱ་བ་བཞུགས་སོ།། ན་མོ་གུ་རུ་བུདྡྷ་དྷྭ་ཛ་ཡེ། བླ་མ་དམ་པའི་ཞབས་ལ་གུས་པས་ཕྱག་འཚལ་ལོ། ། རྣལ་འབྱོར་དབང་ཕྱུག་་་་་་དང་དབྱེར་མེད་པའི་རྗེ་བཙུན་བླ་མ་་་་་་འཇམ་དབྱངས་སྐུ་མཆེད་དང་རྒྱལ་བ་མུས་པ་ཆེན་པོ་ལ། ། གུས་པས་བཏུད་དེ་་་་་་གསུང་ངག་རིན་པོ་ཆེ་ལམ་འབྲས་བུ་དང་བཅས་པའི་རྩ་བ་རྡོ་རྗེའི་ཚིག་རྐང་གི ། དོན་འགྲེལ་ཁོག་ཕུབ་་་་་་རྣམ་འགྲེལ་མ་ལུས་པ་བདེ་བླག་ཏུ་རྟོགས་པར་བྱེད་པ་བློ་གསལ་དགའ་ཚལ་འདི། ། འཆད་པར་འགྱུར་གྱིས་མཁའ་འགྲོས་སྐབས་ཕྱེ་ཤིག དེ་ལ་འདིར་རྩ་བ་རྡོ་རྗེའི་ཚིག་རྐང་འདི་ཉིད་འཆད་པ་ལ་དོན་གསུམ་སྟེ། བསྟན་བཅོས་རྩོམ་པ་ལ་འཇུག་པ་ཀླད་ཀྱི་དོན། བརྩམ་པར་བྱ་བ་གཞུང་གི་དོན།
བརྩམ་པ་མཐར་ཕྱིན་པ་མཇུག་གི་དོན་ནོ། ། དང་པོ་ལ་གཉིས་ཏེ། མཆོད་པར་བརྗོད་པ་དང་། བཤད་པར་དམ་བཅའ་བའོ། ། དང་པོ་ནི། བླ་མ་དམ་པའི་ཞབས་པད་བཏུད་དེ་ཞེས་པས་བསྟན། གཉིས་པ་ནི། ལམ་འབྲས་གསུང་མདོ་བྲི་བར་བྱ། ། ཞེས་པས་བསྟན། གཉིས་པ་གཞུང་གི་དོན་ལ་གསུམ་སྟེ།
འཁོར་འདས་ཐུན་མོང་གི་ལམ་བསྟན་པ། འཁོར་ལོ་འཆམས་པ་འཇིག་རྟེན་པའི་ལམ་བསྟན་པ། འཁོར་ལོ་བསྐོར་བ་འཇིག་རྟེན་ལས་འདས་པའི་ལམ་བསྟན་པའོ། ། དང་པོ་ལ་བདུན་ཏེ། སྣང་བ་གསུམ་དུ་བསྟན་པའི་ལམ། རྒྱུད་གསུམ་དུ་བསྟན་པའི་ལམ། ཚད་མ་བཞིར་བསྟན་པའི་ལམ། གདམ་ངག་དྲུག་ཏུ་བསྟན་པའི་ལམ། སྙན་བརྒྱུད་བཞིར་བསྟན་པའི་ལམ། རྟེན་འབྲེལ་ལྔར་བསྟན་པའི་ལམ།
ཐབས་ཤེས་རབ་ཀྱི་ཕྱོགས་སུ་ལྷུང་བའི་རྣལ་འབྱོར་པའི་བསྲུང་བའི་བྱེ་བྲག་བསྟན་པའོ། ། དང་པོ་ལ་གསུམ་སྟེ། མ་དག་པའི་སྣང་བ། ཉམས་ཀྱི་སྣང་བ། དག་པའི་སྣང་བའོ། ། དང་པོ་ལ་གསུམ་སྟེ། རྟེན། རྒྱུ། ངོ་བོའོ། ། དང་པོ་རྟེན་ནི།
སེམས་ཅན་ལ་ཞེས་པས་བསྟན། གཉིས་པ་རྒྱུ་ནི། ཉོན་མོངས་པ་ལ་ཞེས་པས་བསྟན། གསུམ་པ་སྣང་བ་རང་གི་ངོ་བོ་ནི། མ་དག་པའི་སྣང་བ་ཞེས་པས་བསྟན། གཉིས་པ་ཉམས་ཀྱི་སྣང་བ་ལ་ཡང་གསུམ་སྟེ། རྟེན། རྒྱུ། ངོ་བོའོ། ། དང་པོ་རྟེན་ནི།
རྣལ་འབྱོར་པ་ལ་ཞེས་པས་བསྟན། གཉིས་པ་རྒྱུ་ནི། ཏིང་ངེ་འཛིན་ལ་ཞེས་པས་བསྟན། གསུམ་པ་སྣང་བ་རང་གི་ངོ་བོ་ནི། ཉམས་ཀྱི་སྣང་བ་ཞེས་པས་བསྟན། གསུམ་པ་དག་པའི་སྣང་བ་ལ་ཡང་གསུམ་སྟེ། རྟེན། རྒྱུ། ངོ་བོའོ། ། དང་པོ་རྟེན་ནི།
བདེ་བར་གཤེགས་པ་ལ་ཞེས་པ་ནས། འཁོར་ལ་ཞེས་པའི་བར་གྱིས་བསྟན། གཉིས་པ་རྒྱུ་ནི། འདི་ན་མེད་པས་གཞུང་འཁྲུགས་བསྡེབས་ནས། མཇུག་གི་ཕྱི་ནང་རྟེན་འབྲེལ་འགྲོས་བཞི་ཐིམ་པ་རྣམས་ཀྱི་ཞེས་པ་དེ་ཡར་བླངས་ནས་བསྟན་ཏོ། ། གསུམ་པ་སྣང་བ་རང་གི་ངོ་བོ་ནི། དག་པའི་སྣང་བ་ཞེས་པས་བསྟན་ཏོ། ། སྤྱི་དོན་གཉིས་པ་རྒྱུད་གསུམ་དུ་བསྟན་པའི་ལམ་ལ་གསུམ་སྟེ། ཀུན་གཞི་རྒྱུ་རྒྱུད། ལུས་ཐབས་རྒྱུད།
ཕྱག་རྒྱ་ཆེན་པོ་འབྲས་བུའི་རྒྱུད་དོ། ། དང་པོ་ཀུན་གཞི་རྒྱུ་རྒྱུད་ནི། ཀུན་གཞི་ཞེས་པ་ནས། རྩ་རྒྱུད་ཅེས་པའི་བར་གྱིས་བསྟན། གཉིས་པ་ལུས་ཐབས་རྒྱུད་ལ། གཞུང་ཚོམ་བུ་ལྔར་གནས་པ་ཡིན་ཏེ། ཐབས་རྒྱུད་ཀྱི་དང་པོ་རྒྱུའི་དབང་། ལམ་ལ་སོགས་པའི་ཆོས་ཉི་ཤུ། དམ་ཚིག་གི་ཚོགས་བསྟན་པ། ཉམས་ན་ཉམས་ཆག་བསྐང་བ།
ཐབས་རྒྱུད་ཀྱི་གཙོ་བོ་ལམ་དུས་ཀྱི་དབང་བསྟན་པའོ། ། དང་པོ་ནི། ལུས་ཐབས་རྒྱུད་སོགས་ལ་ཞེས་པ་ནས། རྒྱུའི་དབང་ཞེས་པའི་བར་གྱིས་བསྟན། གཉིས་པ་ནི། ལམ་དུ་བསྐྱེད་རིམ་ཞེས་པ་ནས། བཞིས་བསྟན་ཅེས་པའི་བར་གྱི་བསྟན། གསུམ་པ་ནི། མཉམ་གཞག་གི་དམ་ཚིག་གི་སོགས་བསྲུང་ཞེས་པས་བསྟན། བཞི་པ་ནི།
རྡོ་རྗེ་མཁའ་འགྲོ་ཞེས་པ་ནས། ལྔས་མཉེས་པ་སོགས་བྱ་ཞེས་པའི་བར་གྱིས་བསྟན། ལྔ་པ་ནི། ལམ་གྱི་ཐུན་བཞི་ལ་ཞེས་པ་ནས། བཤད་རྒྱུད་ཅེས་པའི་བར་གྱིས་བསྟན། གསུམ་པ་ཕྱག་རྒྱ་ཆེན་པོ་འབྲས་བུའི་རྒྱུད་ནི། ཕྱག་རྒྱ་ཆེན་པོ་ཞེས་པ་ནས། ཐམས་ཅད་མཁྱེན་ཏོ་ཞེས་པའི་བར་གྱིས་བསྟན། སྤྱི་དོན་གསུམ་པ་ཚད་མ་བཞིར་བསྟན་པ་ནི། ཚད་མ་བཞིས་འབྲས་བུ་གཏན་ལ་ཕབ་ནས་ཞེས་པས་བསྟན།
སྤྱི་དོན་བཞི་པ་གདམ་ངག་དྲུག་ཏུ་བསྟན་པ་ལ་བསམ་གཏན་གྱི་དུག་དབྱུང་། བདུད་རྩི་བསྟེན། ལ་དོར། ལྟ་བའི་དུག་དབྱུང་། བདུད་རྩི་བསྟེན། ལ་དོར་བའོ། ། དང་པོ་བསམ་གཏན་གྱི་དུག་དབྱུང་བ་ནི། འགལ་དུས་སྐྱོན་མེད་ཅེས་པ་ནས། དུག་དབྱུང་ཞེས་པའི་བར་གྱིས་བསྟན། གཉིས་པ་བདུད་རྩི་བསྟེན་པ་ལ་གསུམ་སྟེ།
ཏིང་ངེ་འཛིན་མ་སྐྱེས་པ་སྐྱེད་པར་བྱེད་པའི་བདུད་རྩི་ལྔ། སྐྱེས་པ་བོགས་དབྱུང་བར་བྱེད་པའི་བདུད་རྩི་གཅིག སྐྱོན་སེལ་བར་བྱེད་པའི་བདུད་རྩི་གཅིག་གོ ། དང་པོ་ནི། ཟས། སྤྱོད་ལམ་ཞེས་པ་ནས། ཕྱག་རྒྱ་མ་བསྟེན་ཞེས་པའི་བར་གྱིས་བསྟན། གཉིས་པ་ནི། དྭངས་མ་ལྔའི་བདེ་བ་དང་ཞེས་པས་བསྟན། གསུམ་པ་ནི།
དབང་པོ་ལྔ་ཉམས་དང་མ་བྲལ་བའི་བདུད་རྩི་བསྟེན་ཞེས་པས་བསྟན། གསུམ་པ་ལ་དོར་བ་ལ་གཉིས་ཏེ། འཁོར་བའི་རྩ་ལ་ལ་དོར་བ་དང་། མྱ་ངན་ལས་འདས་པའི་རྩ་ལ་ལ་དོར་བའོ། ། དང་པོ་ནི། འཁོར་བའི་རྩ་བཞི་དང་ཞེས་པ་ནས། གཞན་རྣམས་དང་ཞེས་པའི་བར་གྱིས་བསྟན། གཉིས་པ་ནི། ས་ཐོག་མཐའ་ལ་རེ་རེ་ཞེས་པ་ནས། ལ་དོར་ཞེས་པའི་བར་གྱིས་བསྟན།
བཞི་པ་ལྟ་བའི་དུག་དབྱུང་བ་ནི། འཇུག་པ་སེལ་བའི་ལམ་ཞེས་པ་ནས། དུག་དབྱུང་ཞེས་པའི་བར་གྱིས་བསྟན། ལྔ་པ་ལྟ་བའི་བདུད་རྩི་བསྟེན་པ་ནི། རྣམ་ཤེས་ལྔས་ཞེས་པ་ནས། བདུད་རྩི་བསྟེན་ཞེས་པའི་བར་གྱིས་བསྟན། དྲུག་པ་ལྟ་བའི་ལ་དོར་བ་ནི། དག་པའི་ཆོས་རྣམས་ཞེས་པ་ནས། ལ་དོར་ཞེས་པའི་བར་གྱིས་བསྟན། སྤྱི་དོན་ལྔ་པ་སྙན་བརྒྱུད་བཞིར་བསྟན་པ་ནི།
གསང་སྔགས་སྙན་བརྒྱུད་སོགས་བཞི་མ་ཆད་པ། ཞེས་པས་བསྟན། སྤྱི་དོན་དྲུག་པ་རྟེན་འབྲེལ་ལྔར་བསྟན་པའི་ལམ་ལ་བདུན་ཏེ། རྟེན་འབྲེལ་སྒྲིག་པའི་གཞི་གང་ཡིན་པ། རྟེན་འབྲེལ་གྱི་མཐའ་གང་ཡིན་པ། རྟེན་འབྲེལ་ཉིད་གང་ཡིན་པ། ལམ་བཞི་ལས་གང་ཡིན་པ། ཚད་མ་བཞི་གང་ཡིན་པ། རྟེན་ཅིང་འབྲེལ་པར་འབྱུང་བ་དེས་མཚོན་ཅིང་མངོན་དུ་བྱེད་པའི་དོན་གང་ཡིན་པ། རྟེན་ཅིང་འབྲེལ་པར་འབྱུང་བ་དུ་ཞིག་གིས་ལམ་རྫོགས་པར་འགྱུར་བའོ། །
དང་པོ་ནི། ལུས་ཁྱད་པར་ཅན་ལ་བརྟེན་ནས་ཞེས་པས་བསྟན། གཉིས་པ་ནི། དངོས་པོའི་མཐའ་རྟེན་ཅིང་འབྲེལ་པར་འབྱུང་ཞེས་པས་བསྟན། གསུམ་པ་ནི། གཞན་དབང་རྟེན་འབྲེལ་ཞེས་པས་བསྟན། བཞི་པ་ནི། བྱང་ཆུབ་ཆེན་པོའི་ལམ་ཞེས་པས་བསྟན། ལྔ་པ་ནི། ཆོས་ཐམས་ཅད་ཅེས་པ་ནས་ལོ་རྒྱུས་ཀྱི་ཚད་མ་ཞེས་པའི་བར་གྱིས་བསྟན།
དྲུག་པ་ནི། ཀུན་གཞིའི་རྣམ་ཤེས་དག་པས་བྱང་ཆུབ་ཆེན་པོ་ཞེས་པས་བསྟན། བདུན་པ་ནི། རྟེན་ཅིང་འབྲེལ་པར་འབྱུང་བ་ལྔས་ལམ་ཐམས་ཅད་ཡོངས་སུ་རྫོགས་པར་བསྟན་ཏོ། ། ཞེས་པས་བསྟན། སྤྱི་དོན་བདུན་པ་བསྲུང་བ་སུམ་ཅུར་བསྟན་པའི་ལམ་ལ་གསུམ་སྟེ། ཐབས་ཀྱི་ཕྱོགས་སུ་ལྷུང་བའི་རྣལ་འབྱོར་པ་ལ་བར་ཆད་བཞི་ལ་བསྲུང་བ་བརྒྱད། ཤེས་རབ་ཀྱི་ཕྱོགས་སུ་ལྷུང་བའི་རྣལ་འབྱོར་པ་ལ་བར་ཆད་བཞི་ལ་བསྲུང་བ་བརྒྱད། ཐབས་ཤེས་རབ་གཉིས་ཀའི་རྣལ་འབྱོར་པ་ལ་བསྲུང་བ་བཅུ་བཞིའོ། ། དང་པོ་ནི།
དད་པ་བརྟན་པོས་ཞེས་པ་ནས། དེ་ཁོ་ན་ཉིད་རྒྱ་མཚོའི་དོན་དང་མ་བྲལ་བས་བསྲུང་ཞེས་པའི་བར་གྱིས་བསྟན། གཉིས་པ་ནི། ཤེས་རབ་ལ་ཕྱིའི་བདུད་ཅེས་པ་ནས། ཤེས་པས་བསྲུང་ཞེས་པའི་བར་གྱིས་བསྟན། གསུམ་པ་ནི། གྲིབ་དང་སྒྲིབ་པ་ཐིག་ལེ་འཛག་པ་བསྲུང་། ཞེས་པས་བསྟན། དང་པོ་ལ། ཏིང་ངེ་འཛིན་གྱི་རྒྱུ།
ཏིང་ངེ་འཛིན་གྱི་ངོ་བོ། ཏིང་ངེ་འཛིན་གྱི་ཕན་ཡོན། ཏིང་ངེ་འཛིན་སྐྱེ་བའི་ཚུལ། དེ་དྲོད་གསུམ་ཀྱིས་བསྡུས་ཏེ་བསྟན་པ། ཁྲི་ལུགས་གསུམ་གྱིས་རྒྱས་པར་བསྟན་པ་སྟེ་དྲུག ༈ །སྤྱི་དོན་གཉིས་པ་འཁོར་ལོ་འཆམས་པ་འཇིག་རྟེན་པའི་ལམ་ལ་བདུན་ཏེ། ཏིང་ངེ་འཛིན་སྐྱེ་བའི་རྒྱུ་མདོར་བསྟན་པ། མདོར་བསྟན་ནས་རྒྱས་པར་བཤད་པ། རེ་དོགས་དང་བྲལ་བའི་ལམ་བསྟན་པ། སད་པ་བཞི་བསྟན་པ།
དྲན་པ་ཉེར་བཞག་རྒྱུར་བསྟན་པ། ཡང་དག་སྤོང་བཞི་འབྲས་བུར་བསྟན་པ། དེ་དག་གི་མཇུག་བསྡུད་བསྟན་པའོ། ། དང་པོ་ལ་བདུན་ཏེ། ཏིང་ངེ་འཛིན་གྱི་རྒྱུ་ཚོགས་ལམ་ཕན་ཡོན་དང་བཅས་ཏེ་བསྟན་པ། ཁམས་འདུ་ལུགས་གསུམ་བསྟན་པ། སེམས་གནས་ལུགས་གསུམ་བསྟན་པ། ལུང་སྒོ་བསྟུན་ཏེ་བསྟན་པ། དེ་ལ་བརྟེན་ནས་སྐྱེས་པའི་ཏིང་ངེ་འཛིན་མདོར་བསྟན་པ། དེ་དྲོད་གསུམ་དུ་བསྡུས་ཏེ་བསྟན་པ།
ཁྲིད་ལུགས་ཀྱི་སྒོ་ནས་རྒྱས་པར་བསྟན་པའོ། ། དང་པོ་ལ་གཉིས་ཏེ། ཚོགས་ལམ་གྱི་དབྱེ་བ་དང་། གནས་སྐབས་འབྲས་བུའི་དབྱེ་བའོ། ། དང་པོ་ནི། ཚོགས་ལམ་ནས་ཞེས་པས་བསྟན། གཉིས་པ་ནི། ཐ་མལ་ཞེས་པ་ནས། འབྲས་བུ་བཞི་ཐོབ་ནས་ཞེས་པའི་བར་གྱིས་བསྟན། གཉིས་པ་ཁམས་འདུ་ལུགས་གསུམ་ནི།
ཁམས་འདུ་ལུགས་གསུམ་གྱི་ཕྱོགས་མེད་རྣམས་དང་ཞེས་པས་བསྟན། གསུམ་པ་ནི། རླུང་སེམས་བདག་བྱིན་གྱིས་བརླབས་ནས་བྱང་ཆུབ་ཀྱི་ཕྱོགས་་་་་པའི་ཆོས་སུམ་ཅུ་རྩ་བདུན་ལྟར་ལམ་བགྲོད་ན་་་་་་ཞེས་པས་བསྟན། བཞི་པ་ནི། བསྒོམ་པ་མི་འཆོར་བའི་རྫུ་འཕྲུལ་ཞེས་པ་ནས། རྟེན་མཉམ་དུ་འདྲེས་ཞེས་པའི་བར་གྱིས་བསྟན། ལྔ་པ་ནི། དེ་ལ་བརྟེན་ནས་སེམས་ནང་དུ་གནས་ཞེས་པ་ནས། ཡེ་ཤེས་ཀྱི་འགྲོ་ལྡོག་བྱེད་ཅེས་པའི་བར་གྱིས་བསྟན། དྲུག་པ་ནི།
བསྒོམ་པ་མི་འཆོར་བའི་ཞེས་པ་ནས། ཁམས་གསུམ་ཀུན་ཏུ་སྣང་ངོ་ཞེས་པའི་བར་གྱིས་བསྟན། བདུན་པ་ལམ་ཁྲིད་ལུགས་གསུམ་གྱི་སྒོ་ནས་རྒྱས་པར་བསྟན་པ་ལ་གསུམ་སྟེ། རླུང་གི་ལམ་ཁྲིད། ཁམས་བདུད་རྩིའི་ལམ་ཁྲིད། རྩ་ཡི་གེའི་ལམ་ཁྲིད་པའོ། ། དང་པོ་རླུང་གི་ལམ་ཁྲིད་པ་ལ་བཞི་སྟེ། རླུང་ལྔ་རང་གནས་སུ་ཟིན་པའི་ཉམས། འབྱུང་བཞི་སྟོབས་འཕེལ་བའི་ཉམས། འབྱུང་བཞི་ཆ་མཉམ་དུ་ཟིན་པའི་ཉམས།
འབྱུང་ཆུང་བཅུ་དྲུག་ཆ་མཉམ་དུ་ཟིན་པའི་ཉམས་སོ། ། དང་པོ་ནི། ས་ཆུ་ལ་ཐིམ་ན་སྨིག་རྒྱུ་ཞེས་པ་ནས། ནམ་མཁའ་སྤྲིན་མེད་ལྟ་བུ་ཞེས་པའི་བར་གྱིས་བསྟན། གཉིས་པ་ནི། ས་ཆུ་མེ་རླུང་དང་ཞེས་པ་ནས། བྱ་འབྱུང་ཞེས་པའི་བར་དང་། འོག་གི་ནམ་མཁའ་དང་མཉམ་པ་དང་སྤུ་ལུས་བདེ་ཞེས་པ་རྣམས་ཀྱིས་བསྟན། གསུམ་པ་ནི། འབྱུང་བཞིའི་རླུང་མཉམ་རྒྱུ་དང་།
ལྷ་མོ་སྣ་ཚོགས་ཀྱི་གར་མཆོད་ཅེས་པས་བསྟན། བཞི་པ་ནི། འབྱུང་བཞིའི་རླུང་སྣ་ཚོགས་དང་དྲི་རོ་ཞེས་པས་བསྟན། སྤྱི་དོན་གཉིས་པ་ཁམས་བདུད་རྩི་ལམ་ཁྲིད་པ་ལ་གསུམ་སྟེ། བདུད་རྩི་ལྔ་ཆ་མཉམ་དུ་ཟིན་པའི་ཉམས། བདུད་རྩི་སྟོབས་འཕེལ་བའི་ཉམས། ཐིག་ལེ་རྒྱས་པའི་ཉམས་སོ། ། དང་པོ་ནི་བདུད་རྩི་ལྔ་དང་དེ་བཞིན་གཤེགས་པའི་སྐུ་སོགས་ཞེས་པས་བསྟན། གཉིས་པ་ནི། སིཧླ་ཞེས་པ་ནས།
ཟླ་བ་ཞེས་པའི་བར་གྱིས་བསྟན། གསུམ་པ་ནི། རྩ་ཕྲན་རྣམས་སུ་ཐིག་ཕྲན་དང་སྐར་མ་ཞེས་པས་བསྟན། སྤྱི་དོན་གསུམ་པ་རྩ་ཡི་གེའི་ལམ་ཁྲིད་པ་ལ་གསུམ་སྟེ། ཡི་གེ་ཕལ་པའི་ལམ་ཁྲིད། བྷ་གའི་ཡི་གེ་བཅུའི་ལམ་ཁྲིད། ཡི་གེ་བསམ་གྱིས་མི་ཁྱབ་པའི་ལམ་ཁྲིད་པའོ། ། དང་པོ་ནི། རྩ་འཛིན་སོགས་སུ་ཞེས་པ་ནས། གཡལ་དང་མཆི་མ་ཞེས་པའི་བར་གྱིས་བསྟན།
གཉིས་པ་ནི། ལྟེ་བར་དང་པོར་ཆགས་ཞེས་པ་ནས། ཁམས་གསུམ་ཀུན་ཏུ་སྣང་ངོ་ཞེས་པའི་བར་གྱིས་བསྟན། གསུམ་པ་ནི། ཨོཾ་ལས་བསམ་གཏན་ཞེས་པ་ནས། མཐོང་སྣང་བརྟན་ནོ་ཞེས་པའི་བར་གྱིས་བསྟན། སྤྱི་དོན་གཉིས་པ་མདོར་བསྟན་ནས་རྒྱས་པར་བཤད་པ་ནི། མདོར་ན་རཀྵ་སོགས་ཞེས་པ་ནས། ལྔ་བཅུ་ལ་གསང་ཞེས་པའི་བར་གྱིས་བསྟན། སྤྱི་དོན་གསུམ་པ་རེ་དོགས་དང་བྲལ་བའི་ལམ་ནི།
བསྒོམ་པ་མི་འཆོར་བའི་ཞེས་པ་ནས། རོ་་་་་་དྲོང་བྱུང་རྒྱལ་དུ་གཏང་ངོ་བསྐྱངས་ཞེས་པའི་བར་གྱིས་བསྟན། སྤྱི་དོན་བཞི་པ་སད་པ་བཞིར་བསྟན་པ་ནི། ཤེས་རབ་ཀྱི་ཕྱོགས་སུ་ལྷུང་བའི་ཞེས་པ་ནས། སད་པ་བཞིས་བསྲུང་ཞེས་པའི་བར་གྱིས་བསྟན། སྤྱི་དོན་ལྔ་པ་དྲན་པ་ཉེ་བར་བཞག་རྒྱུར་བསྟན་པ་ནི། བསྒོམ་པ་མི་འཆོར་བའི་དྲན་པ་ཉེ་བར་བཞག་པ་བཞི་ནི་ཞེས་པ་ནས། ཏིང་ངེ་འཛིན་ཆ་མཉམ་པས་ཞེས་པའི་བར་གྱིས་བསྟན། སྤྱི་དོན་དྲུག་པ་ཡང་དག་སྤོང་བ་བཞི་འབྲས་བུར་བསྟན་པ་ནི། ཁམས་འདུས་པ་ཐ་མ་ཞེས་པ་ནས།
ཆོས་རྣམས་ཀྱི་ནང་ན་མཆོག་གོ་ཞེས་པའི་བར་གྱི་བསྟན། སྤྱི་དོན་བདུན་པ་དེ་དག་གི་མཇུག་བསྡུད་བསྟན་པ་ནི། དེ་ལྟར་ཉམས་སྐྱོན་ཅན་དང་ཞེས་པ་ནས། ངོ་བོ། རང་བཞིན། མཚན་ཉིད་དོ། ཞེས་པའི་བར་གྱིས་བསྟན། སྤྱི་དོན་གསུམ་པ་འཁོར་ལོ་བསྐོར་བ་འཇིག་རྟེན་ལས་འདས་པའི་ལམ་ལ། གྲུབ་མཐའ་དང་པོ་བུམ་དབང་གི་ས་དྲུག་ལ་གཉིས་ཏེ། མཐོང་ལམ་དང་པོའི་རྣམ་པར་གཞག་པ།
སྒོམ་ལམ་ས་དྲུག་གི་རྣམ་པར་གཞག་པའོ། ། དང་པོ་ལ་བཞི་སྟེ། རྒྱུ་བསྟན་པ། རྟགས་བསྟན་པ། འབྲས་བུ་བསྟན་པ། མཇུག་བསྡུད་བསྟན་པའོ། ། དང་པོ་ལ་གཉིས་ཏེ། ཉེ་རྒྱུ་དང་། རིང་རྒྱུའོ། ། ཉེ་རྒྱུ་ལ་གཉིས།
ཕྱི་རྟེན་འབྲེལ་དང་། ནང་རྟེན་འབྲེལ་ལོ། ། ཕྱི་རྟེན་འབྲེལ་ནི། འཇིག་རྟེན་ལས་འདས་པའི་ལམ་ལ་ཞེས་པ་ནས། འབྲེལ་པར་འབྱུང་བའི་ལམ་ཞེས་པའི་བར་གྱིས་བསྟན། ནང་རྟེན་འབྲེལ་ནི། དེ་ཁོ་ན་ཉིད་ཀྱི་རྟགས། བྱང་ཆུབ་ཀྱི་ཡན་ལག་བདུན་ཞེས་པ་ནས། ལུས་ཀྱི་དཀྱིལ་འཁོར་མཐོང་ནས་རྟོགས་པའི་འགྲོ་ལྡོག་བྱེད། ཅེས་པའི་བར་གྱིས་བསྟན།
རིང་རྒྱུའི་དབང་དང་ལམ་ནི། བསྐྱེད་པའི་རིམ་པའི་ལམ་ནས། ལུས་འདག་པར་བྱེད་པ་བུམ་པའི་དབང་མཐར་ཕྱིན་ཅེས་པས་བསྟན། འབྲས་བུ་བསྟན་པ་ནི། སྤྲུལ་སྐུ་རང་བཞིན་གྱིས་ལྷུན་གྲུབ་ཐོབ་པར་བྱེད་པ་ཞེས་པས་བསྟན། གཉིས་པ་རྟགས་བསྟན་པ་ལ་གསུམ། དེ་ཁོ་ན་ཉིད་ཀྱི་རྟགས་སེམས་ལ་འཆར། ནང་རྟགས་རླུང་ལ་འཆར། ཕྱི་རྟགས་ཐིག་ལེ་ལ་འཆར་བའོ། ། དང་པོ་ལ་བཞི།
ཡོན་ཏན་བརྒྱ་ཕྲག་བདུན་པ། ཁྱད་པར་བ་དང་པོ་མཐོང་བའི་ལམ་དུ་བཞག་པ། ཡོན་ཏན་གྱི་ཁྱད་པར་གཞན་བསྟན་པ། ཟག་མེད་དགའ་བ་བཅུ་དྲུག་ལས་གང་ཡིན་པའོ། ། དང་པོ་ནི། སྤྲུལ་སྐུའི་ཞིང་ཁམས་བརྒྱ་འགུལ་ཞིང་། ཉན་ཞེས་པ་ནས། ཏིང་ངེ་འཛིན་བརྒྱ་ལ་མཉམ་པར་འཇོག་ནུས་ཞེས་པའི་བར་དང་། འོག་གི་རྫུ་འཕྲུལ་སྣ་ཚོགས་སྐད་ཅིག་ལས་འབྱུང་བ་རྣམས་ནང་གི་ཞིང་ཁམས་མཐོང་བས་སོ་ཞེས་པ་རྣམས་ཀྱིས་བསྟན། གཉིས་པ་ནི།
རིགས་དྲུག་གི་རྩར་ཞེས་པ་ནས། ངོ་ཚ་ལ་སྐྱུག་བྲོ་ཞེས་པའི་བར་གྱིས་བསྟན། གསུམ་པ་ནི། སྔོན་བླ་མས་རྒྱུ་དུས་ན་ཞེས་པ་ནས། འདོད་ཡོན་སྣ་ཚོགས་མཐོང་བས་དགོད་བྲོ་ཞེས་པའི་བར་གྱིས་བསྟན། བཞི་པ་ནི། དེ་ཙམ་ན་ལིངྒ་བརྟན་ཞེས་པ་ནས། རང་གཞན་ངོ་མི་ཤེས་ཞེས་པའི་བར་གྱིས་བསྟན། གཉིས་པ་ནང་རྟགས་རླུང་ལ་འཆར་བ་ནི། ནང་རྟགས་སོར་གཅིག་འགག་ཅེས་པས་བསྟན།
གསུམ་པ་ཕྱི་རྟགས་ཐིག་ལེར་འཆར་བ་ནི། གསང་གནས་ཕྱེད་ཐིག་ལེས་བརྟན་ཅེས་པས་བསྟན། བཞི་པ་མཇུག་བསྡུད་ནི། མཐོང་ལམ་ས་དང་པོའོ་ཞེས་པས་བསྟན། གཉིས་པ་སྒོམ་ལམ་ས་ལྔའི་རྣམ་པར་གཞག་པ་ལ་བཞི་སྟེ། རྒྱུ་བསྟན་པ། རྟགས་བསྟན་པ། འབྲས་བུ་བསྟན་པ། མཇུག་བསྡུད་བསྟན་པའོ། ། འབྲས་བུ་བསྟན་པ་ནི་གོང་གི་གཞུང་གིས་བསྟན་ལ།
རྒྱུ་བསྟན་པ་ལ་ཉེ་རྒྱུའི་ཕྱི་རྟེན་འབྲེལ་ནི། ཡང་སྤྲུལ་སྐུ་ལས་དབང་བཞི་བཞི་ཞེས་པས་བསྟན། ཉེ་རྒྱུའི་ནང་རྟེན་འབྲེལ་དང་། རིང་རྒྱུའི་དབང་ལམ་ནི་གོང་གི་གཞུང་གིས་བསྟན་ལ། གཉིས་པ་རྟགས་བསྟན་པ་ལ་གསུམ་སྟེ། དེ་ཁོ་ན་ཉིད་ཀྱི་རྟགས་སེམས་ལ་འཆར། ནང་རྟགས་རླུང་ལ་འཆར། ཕྱི་རྟགས་ཐིག་ལེ་ལ་འཆར་བའོ། ། དང་པོ་ནི། སྒོམ་ལམ་ས་གཉིས་པ་ནས་སྤྲུལ་སྐུའི་ཞིང་ཁམས་སྟོང་ལ་སོགས་པ་འགུལ་བ་ལ་ཞེས་པ་ནས།
འགྲོ་ལྡོག་སོགས་འགག་ཅེས་པའི་བར་གྱིས་བསྟན། གཉིས་པ་ནི། ནང་རྟགས་རླུང་སོར་དྲུག་འགག་ཅེས་པས་བསྟན། གསུམ་པ་ནི། ཕྱི་རྟགས་གསང་གནས་ལྟེ་སྙིང་ཐིག་ལེས་བརྟན་ཞེས་པས་བསྟན། གསུམ་པ་འབྲས་བུ་བསྟན་ནི། གོང་གི་གཞུང་གིས་བསྟན། བཞི་པ་མཇུག་བསྡུད་ནི། བསྒོམ་ལམ་ས་དྲུག་པའོ་ཞེས་པས་བསྟན། གསང་དབང་གི་དབང་བཞི་པ་ལ་ཡང་།
རྒྱུ་བསྟན་པ། རྟགས་བསྟན་པ། འབྲས་བུ་བསྟན་པ། མཇུག་བསྡུད་བསྟན་པའོ། ། རྒྱུ་ལ་གཉིས་ཏེ། རིང་རྒྱུ་དང་། ཉེ་རྒྱུའོ། ། རིང་རྒྱུ་ལ་དབང་དང་། ལམ་གཉིས་ལས། དབང་ནི།
ངག་འདག་པར་བྱེད་པ་གསང་བའི་དབང་མཐར་ཕྱིན་ཞེས་པས་བསྟན། ལམ་ནི། བདག་བྱིན་གྱིས་བརླབས་པའི་རིམ་པའི་ལམ་ནས་ཞེས་པས་བསྟན། ཉེ་རྒྱུ་ལ་ཕྱི་རྟེན་འབྲེལ་དང་། ནང་རྟེན་འབྲེལ་གཉིས་ལས། ཕྱི་རྟེན་འབྲེལ་ནི་བྷ་གའི་དཀྱིལ་འཁོར་དུ་རིགས་དྲུག་གི་ས་བོན་མཐོང་ས་བོན་དྲུག་ལས་མངའ་བརྙེས་ཞེས་པས་བསྟན། འབྲས་བུ་བསྟན་པ་ནི། ལོངས་སྐུ་རང་བཞིན་གྱི་ལྷུན་གྲུབ་ཐོབ་པར་བྱེད་པ་ཞེས་པས་བསྟན། རྟགས་བསྟན་པ་ལ་གསུམ་སྟེ། དེ་ཁོ་ན་ཉིད་ཀྱི་རྟགས་སེམས་ལ་འཆར།
ནང་རྟགས་རླུང་ལ་འཆར། ཕྱི་རྟགས་ཐིག་ལེ་ལ་འཆར་བའོ། ། དང་པོ་ནི། དེ་ཁོ་ན་ཉིད་ཀྱི་རྟགས་ཞེས་པ་ནས། ལྟ་སྟངས་རྣམས་ལ་ཐོགས་པ་མེད་ཅེས་པའི་བར་དང་། སེམས་ཅན་རྣམས་ཀྱི་སྐད་དུ་ཆོས་སྟོན་ཅིང་། ཞེས་པ་ནས། ལོངས་སྐུའི་ཞིང་ཁམས་དུང་ཕྱུར་ལ་སོགས་པ་འགུལ་བ་ལ་སོགས་པ་ནུས་ཞེས་པའི་བར་གྱིས་བསྟན། གཉིས་པ་ནང་རྟགས་རླུང་ལ་འཆར་བ་ནི། ནང་རྟགས་རླུང་སོར་བཅུ་འགག་ཅེས་པས་བསྟན།
གསུམ་པ་ཕྱི་རྟགས་ཐིག་ལེ་ལ་འཆར་བ་ནི། ཕྱི་རྟགས་མགྲིན་སྨིན་ཐིག་ལེས་བརྟན་ཞེས་པས་བསྟན། བཞི་པ་མཇུག་བསྡུད་བསྟན་པ་ནི། སྒོམ་ལམ་ས་བཅུ་པའོ། ། ཞེས་པས་བསྟན། དབང་གསུམ་པའི་ས་གཉིས་ལ་ཡང་བཞི་སྟེ། རྒྱུ་བསྟན་པ། རྟགས་བསྟན་པ། འབྲས་བུ་བསྟན་པ། མཇུག་བསྡུད་བསྟན་པའོ། །
རྒྱུ་ལ་རིང་རྒྱུ་དང་། ཉེ་རྒྱུ་གཉིས་ལས། རིང་རྒྱུ་ལ་དབང་དང་། ལམ་གཉིས་ལས། དབང་ནི། ཡིད་འདག་པར་བྱེད་པ་ཞེས་པ་དང་ཤེས་རབ་ཡེ་ཤེས་ཀྱི་དབང་མཐར་ཕྱིན་ཞེས་པས་བསྟན། ལམ་ནི། དཀྱིལ་འཁོར་འཁོར་ལོ་ཐབས་ཀྱི་ལམ་ནས་ཞེས་པས་བསྟན། ཉེ་རྒྱུ་ལ་ཕྱི་ནང་གཉིས་ལས། ཕྱི་རྟེན་འབྲེལ་ནི།
ཡང་ཆོས་སྐུ་ལས་དབང་བཞི་བཞི་ཞེས་པས་བསྟན། ནང་རྟེན་འབྲེལ་ནི། རྩ་བ་བྱང་ཆུབ་སེམས་ཀྱི་དཀྱིལ་འཁོར་མཐོང་ནས་ཞེས་པས་བསྟན། འབྲས་བུ་ནི། ཆོས་སྐུ་རང་བཞིན་གྱི་ལྷུན་གྲུབ་ཐོབ་པར་བྱེད་པ་ཞེས་པས་བསྟན། རྟགས་བསྟན་པ་ལ་གསུམ་སྟེ། དེ་ཁོ་ན་ཉིད་ཀྱི་རྟགས་སེམས་ལ་འཆར། ནང་རྟགས་རླུང་ལ་འཆར། ཕྱི་རྟགས་ཐིག་ལེ་ལ་འཆར་བའོ། ། དང་པོ་ནི།
དེ་ཁོ་ན་ཉིད་སེམས་ལ་འཆར་བ་ནི། དེ་ཁོ་ན་ཉིད་ཀྱི་རྟགས་སྟོབས་ལྔ་དང་ཞེས་པ་ནས། སྔོན་གྱི་གནས་རྗེས་སུ་དྲན་ཞེས་པའི་བར་གྱིས་བསྟན། གཉིས་པ་ནང་རྟགས་རླུང་ལ་འཆར་བ་ནི། ནང་རྟགས་རླུང་སོར་བཅུ་གཉིས་འགག་ཅེས་པས་བསྟན། གསུམ་པ་ནི། ཕྱི་རྟགས་སྤྱི་གཙུག་ཧྲིལ་ཐིག་ལེས་བརྟན་ཞེས་པས་བསྟན། བཞི་པ་མཇུག་བསྡུད་ནི། ས་བཅུ་གཉིས་པའོ་ཞེས་པས་བསྟན་ཏོ། ། དབང་བཞི་པའི་ས་ཕྱེད་ལ་གཉིས་ཏེ།
འབྲས་བུ་གཉིས་ཀྱི་དབང་དུ་བྱས་ནས་མདོར་བསྟན་པ། འབྲས་བུ་གཅིག་གི་དབང་དུ་བྱས་ནས་རྒྱས་པར་བཤད་པའོ། ། དང་པོ་ལ་བཞི་སྟེ། རྒྱུ་བསྟན་པ། རྟགས་བསྟན་པ། འབྲས་བུ་བསྟན་པ། མཇུག་བསྡུད་བསྟན་པའོ། ། རྒྱུ་ལ་རིང་རྒྱུ་དང་། ཉེ་རྒྱུ་གཉིས། རིང་རྒྱུ་ལ་དབང་དང་།
ལམ་གཉིས་ལས། དབང་ནི། བཞི་པ་ལུས་ངག་ཡིད་ཀྱི་དབང་མཐར་ཕྱིན་ཞེས་པས་བསྟན། ལམ་ནི། རྡོ་རྗེ་རྦ་རླབས་ཀྱི་ལམ་ནས་ཞེས་པས་བསྟན། ཉེ་རྒྱུ་ལ་ཕྱི་ནང་གཉིས་ལས། ཕྱི་རྟེན་འབྲེལ། ཡང་དབང་བཞི་བཞི། མཐར་ཕྱིན་གྱི་ལམ་ནས་ཞེས་པས་བསྟན། ནང་རྟེན་འབྲེལ་ནི།
མཐར་ཐུག་རྟེན་འབྲེལ་གྱི་ཐར་ཐུག་འདག་པར་བྱེད་པ་ཞེས་པ་དང་། སྲིད་པ་རྣམ་པར་དག་པའི་ལམ། ཞེས་པ་རྣམས་ཀྱིས་བསྟན། འབྲས་བུ་ནི། ཕྱག་རྒྱ་ཆེན་པོ་མཆོག་གི་དངོས་གྲུབ། རིག་མའི་སྐྱེས་བུ། ངོ་བོ་ཉིད་ཀྱི་སྐུ་རང་བཞིན་གྱི་ལྷུན་གྲུབ་ཐོབ་པར་བྱེད་པ། ཞེས་པ་རྣམས་ཀྱིས་བསྟན། རྟགས་བསྟན་པ་ལ་གསུམ་སྟེ། དེ་ཁོ་ན་ཉིད་ཀྱི་རྟགས་སེམས་ལ་འཆར།
ནང་རྟགས་རླུང་ལ་འཆར། ཕྱི་རྟགས་ཐིག་ལེ་ལ་འཆར་བའོ། ། དང་པོ་ནི། དེ་ཁོ་ན་ཉིད་ཀྱི་རྟགས་འཕགས་པའི་ལམ་ཞེས་པ་ནས། དབང་ཕྱུག་གི་དོན་བརྒྱད་འཆར་ཞེས་པའི་བར་གྱིས་བསྟན། གཉིས་པ་ནི། ནང་རྟགས་སྲོག་རྩོལ་ཨ་ཝ་དྷུ་ཏིར་འཇུག་ཅེས་པས་བསྟན། གསུམ་པ་ནི། ཕྱི་རྟགས་གཙུག་ཏོར་ཕྱེད་ཐིག་ལེས་བསྟན་ཞེས་པས་བསྟན། བཞི་པ་མཇུག་བསྡུད་ནི།
ས་ཕྱེད་དང་བཅུ་གསུམ་པའོ་ཞེས་པས་བསྟན། གཉིས་པ་འབྲས་བུ་གཅིག་གི་དབང་དུ་བྱས་ཏེ་རྒྱས་པར་བཤད་པ་ལ་བཞི་སྟེ། རྒྱུ་བསྟན་པ། རྟགས་བསྟན་པ། འབྲས་བུ་བསྟན་པ། མཇུག་བསྡུད་བསྟན་པའོ། ། རྒྱུ་ལ་རིང་རྒྱུ་དང་། ཉེ་རྒྱུ་གཉིས། རིང་རྒྱུའི་དབང་། ལམ།
ཉེ་རྒྱུའི་རྟེན་འབྲེལ་རྣམས་ནི། གོང་གི་གཞུང་རྣམས་ཀྱིས་བསྟན་ཏོ། ། ཉེ་རྒྱུའི་ཕྱི་རྟེན་འབྲེལ་ནི། བཞི་པ་ཡིད་ཀྱི་དབང་མཐར་ཕྱིན་ཞེས་པས་བསྟན། འབྲས་བུ་ནི། ངོ་བོ་ཉིད་ཀྱི་སྐུ་ཤིན་ཏུ་རྣམ་པར་དག་པ་ཐོབ་པར་བྱེད་པ་འབྲས་བུ་མཐར་ཕྱིན་ཞེས་པས་བསྟན། རྟགས་བསྟན་པ་ལ་གསུམ་སྟེ། དེ་ཁོ་ན་ཉིད་ཀྱི་རྟགས་སེམས་ལ་འཆར། ནང་རྟགས་རླུང་ལ་འཆར། ཕྱི་རྟགས་ཐིག་ལེ་ལ་འཆར་བའོ། །
དང་པོ་ནི། དེ་ཁོ་ན་ཉིད་ཀྱི་རྟགས་འབྲས་བུ་གཅིག་ཐོབ་སྟེ་ཞེས་པ་ནས། བྷ་གར་དངོས་གྲུབ་ལེན་པའི་རྟེན་འབྲེལ་ཞེས་པའི་བར་དང་། དེ་ཁོ་ན་ཉིད་ཀྱི་རྟགས་འབྲས་བུ་ལོངས་སྐུའི་ཞིང་ཁམས་མ་ལུས་པ་ལ་སོགས་པ་འགུལ་བ་ལ་སོགས་པ་ནུས། ཞེས་པ་རྣམས་ཀྱིས་བསྟན། གཉིས་པ་ནང་རྟགས་ནི། ནང་རྟགས་སྲོག་རྩོལ་ཨ་ཝ་དྷུ་ཏིར་འགག་ཅེས་པས་བསྟན། གསུམ་པ་ཕྱི་རྟགས་ནི། ཕྱི་རྟགས་གཙུག་ཏོར་ཧྲིལ་ཐིག་ལེས་བརྟན། ཞེས་པས་བསྟན།
བཞི་པ་མཇུག་བསྡུད་ནི། ཕྱི་དང་ནང་གི་ཞེས་པ་ནས། ཐམས་ཅད་མཁྱེན་ཏོ་ཞེས་པའི་བར་གྱིས་བསྟན། བཅུ་གསུམ་རྡོ་རྗེ་འཛིན་པའི་སར་ཞེས་པ་ནས། ཡེ་ཤེས་སྣང་བ་དེ་བཞིན་ནོ་ཞེས་པའི་བར་གྱིས་ནི། དེ་དག་གཞུང་ཉེ་བར་བསྡུས་ཏེ་བསྟན་པ་ཡིན་ནོ། ། དེ་རྣམས་ཀྱིས་རྒྱས་འབྲིང་གསུམ་གྱི་རྒྱས་པའི་ས་ཁོང་བཅད་པ་ཡིན་ལ། འབྲིང་པོ་ལ་ནི། གཞུང་གི་སྟེང་དུ་རྟོགས་རྒྱུ་མེད་པས་ལོགས་སུ་ཤེས་པར་བྱའོ། ། བསྡུས་པ་ནི།
ངོ་བོ་རང་བཞིན་མཚན་ཉིད། ཅེས་པས་བསྟན། དེ་དག་གིས་ལམ་རྒྱས་འབྲིང་གསུམ་དུ་བསྟན་པ་སོང་ནས། ལམ་ཟབ་འབྲིང་གསུམ་དུ་བསྟན་པ་ལ་གསུམ་སྟེ། རབ་ལམ་ཟབ་བླ་མའི་ཏིང་ངེ་འཛིན་གྱི་རྒྱུ། ངོ་བོ། ཕན་ཡོན། བར་ཆད་ཀྱི་ཆོས་བསལ་བ། ལམ་གྱི་མཚམས་ཇི་ལྟར་ནོན་པའོ། ། རྣལ་འབྱོར།
འབྲིང་དམ་ཚིག་དང་སྡོམ་པའི་ལམ། ཐ་མ་ལུས་སོ་སོར་བརྟགས་པའི་འགོག་པ་རྟེན་འབྲེལ་ལྔའི་ལམ་མོ། ། དང་པོ་ནི། ལམ་ཟབ་བླ་མ་ཞེས་པས་བསྟན། གཉིས་པ་ནི། དམ་ཚིག་ཅེས་པས་བསྟན། གསུམ་པ་ནི། ལུས་སོ་སོར་བརྟགས་པའི་འགོག་པ་ཞེས་པས་བསྟན་ཏོ། ། སྤྱི་དོན་གསུམ་པ་བརྩམས་པ་མཐར་ཕྱིན་པ་མཇུག་གི་དོན་ནི། ལམ་འབྲས་བུ་དང་བཅས་པའི་གདམ་ངག་དང་མན་ངག་ཏུ་བཅས་པ་རྫོགས་སོ། །
ས་མ་ཡ་པ་ཐ་མི་ཐི་ཞེས་པས་བསྟན་ཏོ། ། དེ་ཡན་ཆད་ཀྱིས་རྩ་བ་རྡོ་རྗེའི་ཚིག་རྐང་གི་དོན་འགྲེལ་ཁོག་ཕུབ་མ་ལུས་པ་བསྟན་ཟིན་ཏོ། ། འདིར་སྨྲས་པ། རྩ་བ་རྡོ་རྗེའི་ཚིག་གི་རྣམ་འགྲེལ་གྱི། ། དོན་འགྲེལ་ཁོག་ཕུབ་བློ་གསལ་དགའ་ཚལ་འདི། ། ཤཱཀྱའི་དགེ་བསྙེན་སྔགས་འཆང་ས་སྐྱ་པ། ། ངག་དབང་ཀུན་དགའ་བསོད་ནམས་ཞེས་བྱས་སྦྱར། ། ཐོག་མར་བརྒྱུད་ལྡན་བླ་མར་མན་ངག་ནོས། ། བར་དུ་ཁོག་ཕུབ་འདི་ལ་ལེགས་པར་སྦྱངས། ། ཐ་མར་རྣམ་འགྲེལ་བཅུ་གཅིག་ལ་བལྟས་ན། །
གསུང་ངག་རིན་ཆེན་དོན་ཀུན་རྟོགས་པར་འགྱུར། ། འདི་སྦྱར་དགེ་བས་ཚེ་རབས་ཐམས་ཅད་དུ། ། དལ་འབྱོར་ལུས་ཐོབ་དཀྱིལ་འཁོར་འཁོར་བཞིས་མཛེས། ། དབང་བཞི་བསྒོམས་པས་ས་ལམ་མཐར་ཕྱིན་ནས། ། སྐུ་བཞིའི་འབྲས་བུ་མྱུར་དུ་ཐོབ་པར་ཤོག ། དྲན་དང་ཡང་དག་སྤོང་བ་རྫུ་འཕྲུལ་དང་། ། དབང་པོ་སྟོབས་དང་བྱང་ཆུབ་ཡན་ལག་བདུན། ། འཕགས་ལམ་ཡན་ལག་བརྒྱད་པོ་མངོན་གྱུར་ནས། ། སྟོབས་བཅུ་མངའ་བའི་གོ་འཕང་མྱུར་ཐོབ་ཤོག ། བྱང་ཆུབ་ཡན་ལག་བདུན་གྱི་མཐོང་བ་དང་། །
འཕགས་ལམ་ཡན་ལག་བརྒྱད་ཀྱི་སྒོམ་པ་དང་། ། སྙོམས་འཇུག་དགུ་ཡི་ཐོད་རྒལ་མཐར་ཕྱིན་ཏེ། ། རྡོ་རྗེ་འཆང་དབང་གོ་འཕང་མྱུར་ཐོབ་ཤོག ། ཅེས་གསུང་ངག་རིན་པོ་ཆེ་ལམ་འབྲས་བུ་དང་བཅས་པའི་རྩ་བ་རྡོ་རྗེའི་ཚིག་རྐང་གི་དོན་འགྲེལ་ཁོག་ཕུབ་རྣམ་འགྲེལ་མ་ལུས་པ་བདེ་བླག་ཏུ་རྟོགས་པར་བྱེད་པ་བློ་གསལ་ཡིད་བདེ་འབྱུང་བའི་དགའ་ཚལ་ཞེས་བྱ་བ་འདི་ནི། ཁམས་གསུམ་ཆོས་ཀྱི་རྒྱལ་པོ་འཇམ་པའི་དབྱངས་བསོད་ནམས་དབང་པོ་དང་། རྒྱལ་སྲས་སྦས་པའི་རྣལ་འབྱོར་སྔགས་འཆང་གྲགས་པ་བློ་གྲོས་དང་། དཀྱིལ་འཁོར་རྒྱ་མཚོའི་རིགས་བདག་དྲུག་པ་རྡོ་རྗེ་འཆང་ཆེན་པོ་རྒྱལ་བ་མུས་པ་ཆེན་པོ་སངས་རྒྱས་རྒྱལ་མཚན། སྤྲུལ་པའི་སྐུ་སྤྱན་སྔ་རིན་པོ་ཆེ་ཀུན་དགའི་མཚན་ཅན་ལ་སོགས་པ་སྟེ། ཡོངས་འཛིན་ཆོས་བཞིན་དུ་སྤྱོད་པ་དུ་མས་རྗེས་སུ་བཟུང་བ། ས་སྐྱ་པ་ཤཱཀྱའི་དགེ་བསྙེན་ཐེག་པ་མཆོག་གི་རྣལ་འབྱོར་པ་ངག་དབང་ཀུན་དགའ་བསོད་ནམས་གྲགས་པ་རྒྱལ་མཚན་དཔལ་བཟང་པོས།
རྗེ་བཙུན་བརྩེ་བ་ཆེན་པོ་ཀུན་དགའ་སྙིང་པོའི་ཞལ་སྔ་ནས་མཛད་པའི་རྣམ་འགྲེལ་བཅུ་གཅིག་རྗེས་འབྲང་དང་བཅས་པའི་གསུང་རབ་རྒྱ་མཚོ་ལྟ་བུ་ལ་ཡུན་རིང་མོ་ནས་འདྲིས་པར་བྱས་ཏེ། རང་ལོ་ཉེར་བདུན་ལོན་པ་ཆུ་མོ་ཕག་གི་ལོ། སྨིན་དྲུག་གི་ཟླ་བའི་དཀར་པོའི་ཕྱོགས་ཀྱི་ཚེས་ལ། དཔལ་ས་སྐྱའི་ལྷ་ཆེན་རིག་འཛིན་ཕོ་བྲང་དུ་སྦྱར་བའི་ཡི་གེ་པ་ནི་ཤབ་སྟོད་པ་བཀྲིས་དོན་གྲུབ་ཀྱིས་དད་གུས་ཆེན་པོའི་སྒོ་ནས་བགྱིས་སོ། ། འདི་བགྱིས་དགེ་བས་བདག་ཅག་དཔོན་སློབ་ཀྱི་འདི་ཕྱིའི་དོན་ཐམས་ཅད་ཡིད་བཞིན་དུ་འགྲུབ་ནས་སེམས་ཅན་མ་ལུས་པ་དག་པའི་ཞིང་དུ་འདྲེན་ནུས་པར་གྱུར་ཅིག ཡང་སྨྲས་པ། དེ་ལྟར་རྡོ་རྗེའི་ཚིག་རྐང་གི ། ཉམས་ལེན་ཐམས་ཅད་མདོར་བསྡུས་ན། ། སྣང་གསུམ་རྒྱུད་གསུམ་གཉིས་སུ་འདུ། ། སྣང་གསུམ་ལམ་གྱི་གཞི་བཅས་ནས། །
ཉམས་ལེན་རྒྱུད་གསུམ་དག་གིས་ཤེས། ། དེའང་སྟན་ཐོག་གཅིག་ཉིད་དུ། ། ཉམས་སུ་ལེན་ན་འདི་ལྟར་ཡིན། ། ཤེས་བྱའི་གནས་ལུགས་ཐམས་ཅད་ཀྱང་། ། རྣལ་འབྱོར་རང་གི་སེམས་སུ་བསྡུ། ། སེམས་ཉིད་སྤྲོས་བྲལ་ངང་ནས་ནི། ། བསྐྱེད་རྫོགས་ཏིང་འཛིན་གསལ་བར་བསྒོམ། ། དྲོད་ཀྱི་ཏིང་འཛིན་སྐྱེས་པ་ན། ། སྤྱོད་པས་བོགས་དབྱུང་ཉེ་རྒྱུ་ཡིས། ། མཚམས་སྦྱར་ས་ལམ་ལེགས་བགྲོད་ནས། །
མཆོག་གི་གོ་འཕང་ཐོབ་པར་འགྱུར། ། ཞེས་ཀྱང་ཤུགས་འབྱུང་དུ་སྨྲས་པའོ།། །། མངྒལཾ།། ༈ མཁན་ཆེན་ཨ་པད་རིན་པོ་ཆེའི་དགོངས་བཞེད་ལྟར་གུ་རུས་ཞབས་ཞུ་བགྱིས་པའོ།། PAGE * MERGEFORMAT 10 ཨ་མྱེས་ཞབས། གསུང་ངག་རིན་པོ་ཆེ་ལམ་འབྲས་རྩ་བ་རྡོ་རྗེའི་ཚིག་རྐང་གི་དོན་འགྲེལ་ཁོག་ཕུབ་རྣམ་འགྲེལ། PAGE * MERGEFORMAT 11
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
