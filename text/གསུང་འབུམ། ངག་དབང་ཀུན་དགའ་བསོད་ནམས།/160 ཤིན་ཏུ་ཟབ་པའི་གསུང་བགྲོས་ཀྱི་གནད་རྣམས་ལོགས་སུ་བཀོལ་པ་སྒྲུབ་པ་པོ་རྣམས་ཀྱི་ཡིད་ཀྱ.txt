གསུང་འབུམ། ངག་དབང་ཀུན་དགའ་བསོད་ནམས།
པོད ༡༦༠
ཤིན་ཏུ་ཟབ་པའི་གསུང་བགྲོས་ཀྱི་གནད་རྣམས་ལོགས་སུ་བཀོལ་པ་སྒྲུབ་པ་པོ་རྣམས་ཀྱི་ཡིད་ཀྱི་འདོད་འཇོ།
༄༅། །ལམ་འབྲས་བུ་དང་བཅས་པའི་གདམས་པ་ཟབ་མོ་འཆད་ཅིང་ཉམས་སུ་ལེན་པ་ལ་ཉེ་བར་མཁོ་བའི་བླ་མ་གོང་མའི་གསུང་བགྲོས་ཟབ་མོ་རྣམས་བསྒྲིགས་པའི་བར་སྟོན་ཟིན་བྲིས་སུ་གྲགས་པའི་གསུང་རབ་ནས་ཤིན་ཏུ་ཟབ་པའི་གསུང་བགྲོས་ཀྱི་གནད་རྣམས་ལོགས་སུ་བཀོལ་པ་སྒྲུབ་པ་པོ་རྣམས་ཀྱི་ཡིད་ཀྱི་འདོད་འཇོ་ཞེས་བྱ་བ་བཞུགས་སོ། ། མངྒ་ལཾ།། ན་མོ་གུ་རུ་བུདྡྷ་དྷྭ་ཛ་ཡེ། རྗེ་བཙུན་བླ་མ་དམ་པ་རྒྱལ་བ་མུས་པ་ཆེན་པོའི་ཞབས་ལ་གུས་པས་ཕྱག་འཚལ་ལོ། ། སྐལ་བཟང་རྣམས་ཀྱིས་མཐོང་ན་ཉམས་རྟོགས་ཀྱི། ། འབྲས་བུ་འབད་མེད་འབྱུང་བར་བྱེད་པ་ཡི། ། གོང་མའི་གསུང་བགྲོས་བདུད་རྩིའི་ཟེགས་མ་རྣམས། ། ཟབ་གནད་བསྡུས་ཏེ་བདག་གིས་འདིར་སྤེལ་ལོ། ། དེང་སང་དུས་ཀྱི་སྐྱེ་བོ་སྐལ་ངན་རྣམས། ། གོང་མའི་གསུང་རབ་བཞི་མདོའི་རྩྭ་བཞིན་འདོར། །
ཚུལ་འདི་མ་བཟོད་ལྷག་བསམ་དག་པ་ཡིས། ། ལེགས་བཤད་འདི་ལ་མཁའ་འགྲོས་གནང་བར་མཛོད། ། ལམ་འབྲས་ཉམས་སུ་ལེན་པའི་སྔགས་འཆང་རྣམས། ། ལམ་འབྲས་གནད་ཀྱི་གསུང་བགྲོས་འདི་ལྟོས་ལ། ། ལམ་འབྲས་ཆོས་ཀྱི་རང་གཞན་དོན་སྒྲུབ་སྟེ། ། ལམ་འབྲས་ཐོས་པ་དོན་ལྡན་བྱ་བར་རིགས། ། ཞེས་གདམས་ནས་དེ་ལ་འདིར་ལམ་འབྲས་བུ་དང་བཅས་པའི་གདམས་པ་ཟབ་མོ་འཆད་ཅིང་ཉམས་སུ་ལེན་པ་ལ་ཉེ་བར་མཁོ་བའི་བླ་མ་གོང་མའི་གསུང་བགྲོས་ཟབ་མོ་རྣམས་བསྒྲིགས་པའི་བར་སྟོན་ཟིན་བྲིས་སུ་གྲགས་པའི་གསུང་རབ་ནས་ཤིན་ཏུ་ཟབ་པའི་གསུང་བགྲོས་ཀྱི་གནད་རྣམས་ལོགས་སུ་བཀོལ་བ་སྒྲུབ་པ་པོ་རྣམས་ཀྱི་ཡིད་ཀྱི་འདོད་འཇོ་ཞེས་བྱ་བ་འདི་བཤད་པར་བྱའོ། ། དེ་ཡང་རྒྱུད་གདམས་ངག་སོགས་ཉན་པའི་དུས་སུ་བླ་མ་ལ་སློབ་མ་སོ་སོས་ཕྱག་གསུམ་བྱས། མེ་ཏོག་བླ་མའི་ཕྱག་ཏུ་ཕུལ། ལུས་འདུད་པ་དང་བཅས་པས་གྲལ་ལ་འཁོད་དེ་མཎྜལ་རྒྱས་པར་ཕུལ།
ཀུན་མཁྱེན་ཡེ་ཤེས་ཕུང་པོ་ཅན། ། སྲིད་པའི་འཁོར་ལོ་རྣམ་སྦྱོང་བ། ། དེ་རིང་བཤད་པའི་རིན་ཆེན་གྱི། ། གཙོ་བོས་བདག་ལ་བཀའ་དྲིན་སྐྱོབས། ། ཁྱོད་ཞབས་པདྨོ་སྤངས་ནས་ནི། ། གཙོ་བོ་གཞན་ལ་སྐྱབས་མ་མཆིས། ། འགྲོ་བའི་དཔའ་བོ་ཐུབ་ཆེན་གྱིས། ། བློ་མཆོག་བདག་ལ་གནང་བར་མཛོད། ། ཅེས་པ་དེ་འདྲ་ལན་གསུམ་བྱའོ། ། དེ་རྣམས་སློབ་མའི་བྱ་བའོ། །
དེ་ནས་བླ་མས་འདི་བཞིན་དུ་བྱ་སྟེ། རྒྱུད་སྡེའམ། གདམས་ངག་ལྟ་བུའི་ཉན་བཤད་ཀྱི་སྔོན་དུ་ཕྱག་དང་གསོལ་བ་འདེབས་པ་འདི་བཞིན་བྱེད་དགོས་པ་དེ་ཡང་། ཆོས་རྗེའི་ཞལ་ནས་སློབ་དཔོན་གྱི་ཆེ་ཐབས་ཚོལ་བ་ལྟ་བུའམ། གོ་བློ་ལྟ་བུ་ཞིག་མིན། སངས་རྒྱས་རང་གིས་རྒྱུད་སྡེ་ནས་བྱ་བར་གསུངས་ཏེ། གུར་ལས། གང་གིས་སློབ་དཔོན་གསོལ་མ་བཏབ། ། འདིར་ནི་རིགས་སུ་སྐྱེས་པ་མེད། ། ཅེས་དང་།
བླ་མ་ལྔ་བཅུ་པར། སྙིམ་པ་མེ་ཏོག་བཅས་ཐལ་མོས། ། ཉན་སོགས་འདོད་པས་གསོལ་གསུམ་གདབ། ། ཅེས་གསུངས་པས། དེའི་ཕྱག་ལེན་བཞིན་བླ་མ་གོང་མ་རྣམས་མཛད་པས་འོ་སྐོལ་ཡང་དེའི་ཕྱག་ལེན་མ་ཉམས་ཙམ་བྱེད་པ་ཡིན་ཞེས་བྱའོ། ། འདི་ཡན་ཆད་དུ་དམིགས་བསལ་མ་བྱུང་པ་རྣམས་ཚོགས་བསྒོམ་པའི་གསུང་བགྲོས་སུ་གོ་བར་བྱ་་་་་་ལམ་འབྲས་བུ་དང་བཅས་པའི་གདམས་ངག་གི་བླ་མ་བཞིའི་སྐབས་སུ། སློབ་མའི་སྦྱང་གཞི་ལུས་རྩ་ལ་ཟེར་ཀྱང་། མ་དག་པ་རྟེན་ཁོག་པའང་། ཕྲ་བ་རྩ་ཕྲན་སྟོང་ཕྲག་བདུན་བཅུ་རྩ་གཉིས་ལ་སོགས་པ་ལ་སྨིན་བྱེད་བུམ་དབང་བསྐུར་ནས་སྤྲུལ་སྐུའི་རྟེན་འབྲེལ་བསྒྲིགས་པ་ལ་ཕྱིའི་བླ་མ་ཟེར་གསུངས། དབང་གོང་མ་གསུམ་ལའང་དེས་འགྲེ །
འདིར་ཆོས་རྗེ་པའི་གསུང་གིས། སྤྱིར་ཆོས་ཀྱི་འདུ་ས་ཆེ་ས་གཅིག་ཏུ་གོ་ན་ཐམས་ཅད་གོ་ཡོང་སྟེ་འདིར་ཡང་བླ་མ་བཞིའི་སྐབས་འདིར་གོ་ན། དེ་མན་ཆད་བཀླགས་པས་ཤེས་གསུངས། ཡང་བླ་མ་བཞིའང་རྟེན་འབྲེལ་ལྔར་འདུ་སྟེ། ཕྱིའི་བླ་མ་ནི་ཕྱི་རྟེན་འབྲེལ་ནས། མཐར་ཐུག་བླ་མ་ནི་མཐར་ཐུག་དང་། དེ་ཁོ་ན་ཉིད་རྟེན་འབྲེལ་ཞེས་པའི་བར་དུ་དང་། གཞན་གདམས་ངག་དྲུག་ལ་སོགས་པ་ལའང་སྦྱར་དུ་ཉན་གསུངས། འོ་ན་ཕྱི་ནང་སོགས་འདི་རྣམས་བླ་མ་ལ་མིང་འདོགས་པའི་རྒྱུ་མཚན་ཅི་ཡིན་ཟེར་ན། དཔེར་ན་ལོ་ཞིང་ཐོག་ནས་ལེགས་ཀྱང་།
ཁྱིམ་བདག་ཆེ་གེ་མོ་ལོ་ལེགས་ཟེར་བ་བཞིན་ནོ། ། དམ་པའི་སྐབས་སུ་སྦྱང་གཞིའི་སྟེང་དུ་སྔར་བཞིན་སྐུ་བཞིའི་རྟེན་འབྲེལ་བསྒྲིག་མཁྱེན་པ་དེ་ཀ་ལ་བླ་མ་ཡང་ཡིན་ལ་དམ་པ་ཡང་ཡིན་པས་གཞི་མཐུན་ནོ། ། བཏུད་དེ་ཞེས་པ་སྔོན་བྱུང་བདག་མེད་མའི་ཞབས་ལ་བིརྺ་པས། ད་ལྟ་འཆད་ཉན་བྱེད་པོས་བཏུད་པའོ། ། བཏུད་ནས་ཅི་བྱེད་ན། དཔེར་ན་ལག་པ་བཀྲུས་ནས་ཅི་བྱེད། ཟན་བྱེད་ཟེར་བ་ལྟར་བྲི་བར་བྱ། གང་འདྲི་ན་ལམ་འབྲས་སོ། ། དེ་ལ་གསུམ། ། ལམ་དང་འབྲས་བུ་ཚོགས་པའམ།
སྡོམ་པའི་དམིགས་དོན་ནོ། ། ཡེ་ཤེས་འཇུག་ལྡོག་སྐབས་སུ། དཔེར་ན་ཆུ་འཁྱགས་པ་འཁྱག་རོམ་དུ་སོང་པ་ལྟར་ཏེ། ཆུ་བྱ་བ་རེག་བྱ་ཤིན་ཏུ་སླ་བ་དེ་དགུན་གྲང་བའི་རེག་བྱ་དང་འཕྲད་པས་ཆབ་རོམ་ཟེར་བ་རྡོ་བ་བས་ཀྱང་སྲ་བ་གཅིག་ཏུ་འགྲོ ། དེ་བཞིན་དུ་སྣང་སྣང་གི་དངོས་པོ་འདི་རྣམས་བདེན་དངོས་སུ་མ་གྲུབ་པ་ཆུ་སླ་བ་དང་འདྲ་བ་སྟེ། འཇིག་རྟེན་པའི་དུས་སུ་གྲང་རེག་ལྟ་བུའི་བདེན་འཛིན་བརྟགས་པས། དགྲ་གཉེན་སོགས་བླང་དོར་སྣ་ཚོགས་ཐ་དད་དུ་འཛིན་པའོ། ། འདས་པའི་དུས་སུ་སོས་ཀ་ཆབ་རོམ་ཞུ་བ་ལྟར་རྣམ་རྟོག་སྐྱེ་བ་ལྟར་བྱེད་ཀྱང་། དེ་མ་ཐག་མི་རྟོག་པའི་ཆུར་འགྲོ་གསུངས། ལམ་འབྲས་བུ་དང་བཅས་པ་ནི།
ལམ་དུས་སུ་འབྲས་བུའི་ཆོས་རྣམས་ཚང་རུང་དུ་བསྒོམ་པ་སྟེ། དཔེར་ན་བསྐྱེད་རིམ་གྱི་མངོན་བྱང་ལྔའི་དང་པོ་མེ་ལོང་ལྟ་བུའི་ཡེ་ཤེས་བསྒོམ་པ་ལ་སོགས་སམ། རྫོགས་རིམ་ལ་རྟེན་དཀྱིལ་འཁོར་བཞི་སྐུ་བཞིར་བསྒོམ་པ་བསམ་པས་ཤེས་གསུངས། སྡེ་སྣོད་གསུམ་གྱི་དེ་ཉིད་ཀྱི་སྐབས་སུ། རྗེ་པའི་གསུང་གིས། སྡེ་སྣོད་ནས་ཀྱང་། ཏིང་ངེ་འཛིན། རྒྱུ། ངོ་བོ། ཕན་ཡོན།
བར་ཆད་བསལ་ལུགས། ས་མཚམས་རྣམས་གསུངས། འདི་ནས་ཀྱང་དེ་རྣམས་སྟོན་པ་ཡིན། རྩ་བ་རྡོ་རྗེའི་ཚིག་ལྟ་བུ་ཡིན་ཏེ། དེའི་དོན་གཞུང་འདི་བླ་མའི་མན་ངག་ཡོད་ན་གོ་ཞིང་འབྲེལ་ཆགས། མན་ངག་མེད་པར་སྤར་ཚོད་ཀྱིས་མི་གོ་ཞིང་མ་འབྲེལ་བ་ལྟ་བུ་སྟེ། དཔེར་ན་དུས་འཁོར་གྱི་མེ་ལག་པ་སོགས་ཀྱི་བརྡ་བཞིན་གསུངས་སོ། ། ནོར་བུ་རིན་པོ་ཆེ་ལྟ་བུའི་དཔེ་སྒྱུས་ན། དོན་རྒྱལ་མཚན་གྱི་རྩེ་མོ་ལྟ་བུའི་རྡོ་རྗེའི་ལུས་སྐྱོན་མེད་ཅིག་ལ། ནོར་བུ་རིན་པོ་ཆེ་ལྟ་བུའི་གདམས་ངག་འདི་བཏགས་ཏེ།
འདོད་འདུན་དྲག་པོས་གསོལ་བ་འདེབས་པ་བཞིན་བརྩོན་འགྲུས་ཆེན་པོས་བསྒྲུབས་ན། གནས་སྐབས་ཀྱི་དགོས་འདོད་འབྱུང་པ་བཞིན། སྐུ་བཞི་ཡེ་ཤེས་ལྔ་ལྡན་གྱི་སངས་རྒྱས་འབྱུང་བས་སོ། ། རྡོ་རྗེ་འཆང་གི་གསུང་ལས་མང་ཉུང་མེད་ན་ཚིག་རྐང་བཀར་ཐལ་བའི་སྐྱོན་ཡོད་པས་གསུང་མདོ་སྡེ་དེ་བྲི་བར་བྱ་བའི་དུས་ཀྱི་ཁྱད་པར་ས་གའི་ཉི་ཤུ་གཉིས་ཀྱི་ནུབ་མོ། ། བྱིན་རླབས་ཀྱི་ཁྱད་པར་སྙན་བརྒྱུད་བཞིའི་བྱིན་གྱིས་རླབས་ནས། རྣལ་འབྱོར་དབང་ཕྱུག་གི་མཉམ་བཞག་ཏུ་ཇི་ལྟར་རྟོགས་པ་དེ་རྗེས་ཐོབ་ཏུ་ཐུགས་རྗེ་ཆེན་པོས་ཀུན་ནས་བསླངས་ནས་གཞན་དོན་དུ་བྲི་བར་བྱ། དེའང་སྔོན་བྱུང་དང་རྗེས་འཇུག་གི་དོན་དུ་གསུང་མདོའི་ཚུལ་དུ་སྟེ། རྒྱུད་སྡེ་རྣམས་ལས་རྒྱ་ཆེར་གསུངས་པས་ན་གསུངས། མདོ་ཞེས་པ་ཚིག་མདོར་བསྡུས་ལ་དོན་རྒྱས་པའི་ཚུལ་གྱིས་བྲི་བར་བྱ་ཞེས་གསུངས་སོ།། ༈ །།རྩ་བ་རྡོ་རྗེའི་ཚིག་ཉིད་འཆད་པ་ལ།
ཆོས་རྗེ་བའི་ཞལ་ནས་གཞུང་ཆེན་མོ་འཆད་པ་བཞིན། དགོས་དོན། བསྡུས་དོན། ཚིག་དོན། མཚམས་སྦྱར། བརྒལ་ལན་དང་། དགོས་འབྲེལ་སོགས་སྦྱར་ཏེ་བཤད་དུ་ཉན་མོད་ཀྱང་། ས་བཅད་བསྡུས་ནས་བྱེད་པ་འདི་མན་ངག་པའི་ལུགས་ཡིན་གསུངས། ལམ་ཟབ་འབྲིང་གསུམ་གྱི་སྐབས་སུ། དབང་པོ་རབ་བླ་མ་ལ་མོས་གུས་གྱིས་ལམ་བགྲོད་པ་ཡིན་ཏེ་འོག་ཏུ་སྟོན།
འབྲིང་དམ་ཚིག་ཉི་ཤུ་ལ་བསྲུང་ཚུལ་ལྔས་བསྲུང་བའང་འོག་ཏུ། ཐ་མ་ལུས་སོ་སོར་བརྟགས་པའི་འགོག་པ་རྟེན་འབྲེལ་ལྔའི་ལམ་བྱ་བ། རྟེན་འབྲེལ་ཡང་ལུས་ལ། སྤང་བྱ་ཡང་ལུས་ཀྱིས་ས་ལམ་ཡང་ལུས་ལ་བགྲོད་པ་ཡིན་ཏེ། གཞུང་འདིའི་བརྗོད་བྱའི་གཙོ་བོ་ཡིན་གསུངས། སྣང་བ་གསུམ་ལ་མ་དག་པའི་སྣང་བ་ནི། ཉོན་མོངས་མེད་ན་མ་ཐ་དམྱལ་བ་དང་། ཡ་ཐ་པཎྜི་ཏའི་བར་གྱི་སྣང་བ་ཐམས་ཅད་མ་དག་པའི་སྣང་བ་ཡིན་གསུངས། ཐོས་བསམ་གྱི་དག་པ་ནི། བཀའ་བསྟན་བཅོས།
རྒྱུད་མན་ངག་སོགས་ཐོས་བསམ་གྱི་མཐའ་ལེགས་པར་ཆོད་པ་ཞིག་གལ་ཆེ། དེའི་སྟེང་དུ་སོར་ཐར་དང་བྱང་སེམས་ཀྱི་སྡོམ་པ་རྣམ་དག་ཅིག་གསང་སྔགས་ཀྱི་ལམ་རྟེན་དུ་དགོས་ཀྱི། སྔགས་ལ་ཞུགས་པས་འོག་མའི་བཅས་པ་གཡེལ་དུ་སོང་ན་གནད་མ་གོ་གསུངས། དབང་གི་དག་པའང་། བཀའ་ཡོད་ལ་ལྷད་མ་ཞུགས་པ་ཞིག་ལ་དབང་བཞི་ལེགས་པར་ཐོབ་དགོས་ཀྱི་ཅི་ཐོད་ཐོད་ཀྱིས་གོ་མི་ཆོད་གསུངས། རྣམ་རྟོག་སྔོན་སོང་གིས་ནི་ཀུན་གཞི་ལ་རྣམ་རྟོག་གི་བཟོ་བྱས་ནས་བག་ཆགས་བཞག་པ་ཞིག་ཡིན་ཏེ། དཔེར་ན་མགོ་ན་རུ་འོང་སྙམ་པའམ། ང་ལ་དཔེ་དཀར་ཞིག་གནོད་དུ་འོང་སྙམ་པ་ཡང་ཡང་བསམས་པས་ན་བ་དང་གནོད་པ་བཞིན་དུ་ང་ལ་ཟུང་འཇུག་གི་ཉམས་བཟང་པོ་ཞིག་ཅིས་ཀྱང་སྐྱེ་འོང་སྙམ་དུ་ཡང་ནས་ཡང་དུ་བསྒོམས་པས་སྐྱེ་བ་ཡིན་གསུངས། རྗེའི་ཞལ་ནས། ཁ་ནང་དུ་ལོག་ནས་སྒོམ་གཅིག་བྱེད་ན།
སྡེ་སྣོད་གསུམ་ཁ་བཏོན་དུ་འདོན་ཤེས་པ་བས་ཀྱང་། ཉམས་བཅོ་ལྔ་པོ་འདི་ཤེས་པ་གདམས་གསུངས་པ་ལ། ཆོས་རྗེ་བ་ན་རེ། དེ་ཤེས་པ་ལ་ཡང་སྡེ་སྣོད་ཤེས་དགོས་པར་གདའ་གསུངས། སྐུའི་གསང་བ་ནི། བྱང་སེམས་ཤུགས་འཆང་གིས། སངས་རྒྱས་ཀྱི་དབུའི་གཙུག་ཏོར་ལྟ་བར་འདོད་ནས། རྒྱལ་ཆེན་རིགས་བཞི་ནས་ཚངས་པའི་ལོ་ཀའི་བར་དུ་ཕྱིན་པས་ཀྱང་མ་མཐོང་པ་བཞིན་ནོ། ། གསུང་གི་གསང་བ་ནི། མཽ་མགལ་བུས་གསུང་གི་མཐའ་བརྟག་པའི་དོན་དུ་སངས་རྒྱས་ཀྱི་འཁོར་རྒྱ་མཚོ་ལྟ་བུའི་མཐར་ཕྱིན་པས་ཀྱང་སྔར་བཞིན་ཐོས།
དེ་ནས་ཕྱི་ལྕགས་རི་ནག་པོའི་སྟེང་དུ་ཕྱིན་པས་ཀྱང་སྔར་བཞིན། དེ་ནས་ནུབ་ཕྱོགས་ཀྱི་འཇིག་རྟེན་གྱི་ཁམས་དཔག་མེད་འདས་པའི་ཕ་རོལ་ཏུ་འོད་ཟེར་ཅན་ཞེས་བྱ་བའི་ཞིང་ན་དེ་བཞིན་གཤེགས་པ་འོད་ཟེར་ཀུན་ནས་འབྱུང་བའི་རྒྱལ་པོ་ཞེས་བྱ་བ་ལ་འཁོར་ཉན་ཐོས་གཟུགས་བྱད་ཕུན་སུམ་ཚོགས་པ་འདུག་པའི་ལྷུང་བཟེད་ཀྱི་ལྕུག་་་་་་འཁོར་ལ་ཟེར་འཁོར་མས་འཛེགས་པས་རི་ཆེན་པོའི་ལྟོས་ལ་འཛེགས་པ་ཙམ་བྱུང་། དེར་ཁོང་རྣམས་ཀྱིས་ལག་ཁུད་དུ་བཞག་ནས་འདི་འདྲ་བའི་ཆུང་པ་ལ་དགེ་སྦྱོང་གི་གཟུགས་ཅན། ཆོས་གོས་ནི་གྱོན་ལྷུང་བཟེད་ནི་ཐོགས་པ་མཛེས་ཟེར་གྱིན་སྲོག་ཆགས་ཕྲ་མོ་ལ་བྱེད་པ་བཞིན་བརྙས་པས་དེ་བཞིན་གཤེགས་པ་ན་རེ། འདི་ནི་མཽ་མགལ་བུ་ཞེས་པ་ཤར་ཕྱོགས་ཀྱི་དེ་བཞིན་གཤེགས་པ་ཤཱཀྱ་ཐུབ་པ་ཞེས་པའི་འཁོར་རྫུ་འཕྲུལ་ཅན་གྱི་མཆོག་ཡིན་ནོ་གསུངས་ནས། ཁྱོད་རང་ལ་ཇི་ལྟར་ཡོད་པའི་རྫུ་འཕྲུལ་ཅིག་སྟོན་གསུངས་པས། འཇིག་རྟེན་གྱི་ཁམས་དེ་སྐྱིལ་དཀྲུང་གཅིག་གིས་ཁེབས་པར་བྱས། དེ་ནས་ཀྱང་གསུང་ཐོས་པ་ལ། དེ་ནས་དེ་ལ་ཐོ་བརྩམས་པའི་ཉེས་པས་དེར་འགྲོ་བར་མ་ནུས་པ་ལ། གསུང་ཉིད་ལ་གསོལ་བ་ཐོབ་གསུངས་ནས་བཏབ་པས་མི་མཇེད་དུ་སླེབས་པ་བཞིན་ནོ། །
གསུང་ཐམས་ཅད་པ་ནི་ལྷའི་སྐད་དུ་ཆོས་སྟོན་པ་ནས། གདུལ་བྱར་གྱུར་ན་འཇག་མའི་སྲིན་བུ་ཡན་ཆད་ལ་རང་རང་གི་སྐད་དུ་ཆོས་སྟོན་པའོ། ། ཐུགས་ཐམས་ཅད་པ་ནི། མདོ་ལས། རྨ་བྱའི་མདོངས་ནི་གཅིག་བུ་ལ། ། རྒྱུ་ཡི་རྣམ་པ་ཇི་སྙེད་པ། ། ཀུན་མཁྱེན་མིན་པའི་ཤེས་བྱ་མིན། ། དེ་མཁྱེན་པ་ནི་ཀུན་མཁྱེན་ཉིད། ། ཅེས་སོ། ། གཞན་ཡང་ཆོས་རྗེ་པ་གསུངས་ཟེར་ནས།
བཅོམ་ལྡན་འདས་ཀྱིས་འཇིག་རྟེན་པའི་ཐུགས་བྱ་བ་ལ་མཉམ་པར་བཞག་ན། ཚོགས་ལམ་ཆེན་པོ་ཡན་ཆད་ཀྱིས་ཏིང་ངེ་འཛིན་འདི་ལ་མཉམ་པར་བཞག་པ་ཤེས། འདས་པའི་ཐུགས་ལ་བཞག་ན། འཇམ་དཔལ། བྱམས་པ་སོགས་ཀྱིས་ཀྱང་མི་མཁྱེན་གསུངས། འདི་ལས་འཕྲོས་ནས་སྣང་བ་གསུམ་ཀྱི་ཁྲིད་ལོགས་ན་སྟེ། སྣང་བ་གསུམ་གྱིས་ལམ་གྱི་གཞི་བཅས་ལ། ། ཞེས་སོ། ། ཆོས་རྗེ་པ་དེར་ཡང་ལམ་འབྲས་ཚར་གཅིག་སོང་གསུངས། ཀུན་གཞིའི་རྟེན་བླ་ཆེན་གྱི་དུས་ན་ཁམས་གསུམ་ཟེར།
རྟེན་དཀྱིལ་འཁོར་བཞི་ཡང་ཡ་གྱལ་ལ་ཡིན་གྲུབ་སྡེ་གཅིག་སྟེ། རྩ་གང་ན་ཡོད་པ་ན་གཞན་གསུམ་པོས་ཁྱབ་སྟེ། རྩ་འཁྱོགས་པ་རྣམས་ཡི་གེའི་དབྱིབས་སུ་ཡོད། དེའི་ནང་ཐམས་ཅད་ཁམས་ཀྱིས་གང་། དེ་ལ་རླུང་གིས་ཁྱབ་བོ། ། མངོན་པ་ནས་ཀུན་གཞིའི་དམིགས་རྣམ་མི་གསལ་བར་བཤད་པ་དང་། འདི་པ་གསལ་བར་འདོད་པ་འགལ་ལོ་སྙམ་ན་མི་འགལ་ཏེ། ཕ་གིར་ཚོགས་དྲུག་བཞིན་མི་གསལ་བ་ལ་དགོངས། འདིར་བེམ་པོ་ལས་ལོག་པར་རིག་པའི་ངོ་བོར་སྐྱེས་པའོ། ། རྟེན་ཚུལ་ནི་གྲུབ་སྡེ་གཅིག་སྟེ་མེ་ཏོག་དང་དྲི་བཞིན་ཟེར་ཀྱང་།
རྫས་གཅིག་ཡིན་ཏེ། ཀུན་གཞི་ལོག་ཀྱང་རྟེན་ཕུང་པོ་ཤུལ་དུ་ལུས་པས་སོ། ། བླ་མ་འུ་ཡུག་པས་འཇིམ་གོང་འདྲ་ཟེར་ཏེ་དོན་གཅིག འདི་ལས་འཕྲོས་ནས་འཁོར་འདས་དབྱེར་མེད་ལོགས་ན་གཞུང་དོན་གྱི་འབྲས་བུ་ནུས་མཐུར་ཚང་ཞེས་པ་ནི། རྐྱེན་གྱིས་གང་བསྐུལ་བའི་འབྲས་བུ་འབྱུང་སྟེ། བདེན་བཞིའི་རྐྱེན་གྱིས་ཉན་ཐོས་དགྲ་བཅོམ། དེ་བཞིན་དུ་རྟེན་འབྲེལ་བཅུ་གཉིས་ཀྱིས་རང་རྒྱལ། ཕར་ཕྱིན་དྲུག་སོགས་ཀྱི་གྲངས་མེད་གསུམ་གྱིས་འབྲས་བུ། རིམ་གཉིས་ཀྱི་རྐྱེན་གྱིས་བསྐུལ་ན་བཅུ་གསུམ་རྡོ་རྗེ་འཛིན་པ་འབྱུང་ངོ་། ། དེར་ཡང་མ་ཟད་ཚེ་འདིར་ཡང་འཕེན་པ་བཏང་པའི་འབྲས་བུ་འབྱུང་སྟེ།
ཐོས་བསམ་བསྒོམ་བསྒྲུབ་བམ། ཟས་ནོར་ལ་སོགས་གང་འཕེན་པ་བཏང་བ་བཞིན་འགྲུབ་གསུངས། ལུས་ཐབས་རྒྱུད་ཀྱི་སྐབས་སུ། ལུས་ལ་གནད་དུ་བསྣུན་པ་འདི་ཟབ་པའི་གནད་ཅིག་ཡིན་ཏེ། རྗེ་པ་ན་རེ། ཕར་ཕྱིན་དང་གཉིས་ཀྱི་ཁྱད། མགོ་ན་རུ་ཡོང་སྙམ་པས་ན་བ་དང་། དབྱུག་པ་བརྒྱབ་པས་ན་བ་བཞིན་གསུངས། ཆོས་རྗེ་པ་འདིས་གནད་སྨན་པས་གོ་གསུངས། བླ་མ་ཁ་ཆེ་བ་དོན་མོ་རིར་བྱོན།
དེར་རོལ་མོ་ཁྲོལ་བསུ་བ་བྱས་པས། རབ་ཏུ་བྱུང་པ་འདི་ལྟར་བྱེད་པ་གསུངས་ནས། དང་པོ་མ་མཉེས། དེར་དུས་བྱིན་གྱིས་བརླབས་ནས་བྱེད་པ་ལགས་བྱས་པས་མཉེས། དེ་ནས་སྟོན་པ་ཅིག་ན་རེ། ལུས་དང་སེམས་ལ་གནད་དུ་བསྣུན་པ་གང་ཟབ་ཞུ་ཡིན་འདུག ཁ་ཆེ་བས་ཁྱོད་ལྟར་ན་གང་ཟབ་གསུངས་པས། ཁོ་བོ་སེམས་ལ་གནད་དུ་བསྣུན་པ་ཟབ་ཟེར། འོ་ན་སངས་རྒྱ་བ་ལ་རྟེན་གཅིག་དགོས་སམ་མི་དགོས། དགོས་ན་རི་ལྟ་བུ་ཙོག་པུ་ཞིག་ལ་རྟེན་ནམ་སོགས་དྲིས་པས།
དེའི་ལན་མི་འདེབས་པར་འབྲེལ་མེད་དུ་ཙ་རི་ཙ་གོང་གནས་ཆེན་ལགས་སམ་མ་ལགས་ཟེར། ཁྱོད་གསང་སྔགས་བསྒོམ་མི་བསྒོམ་གསུངས་པས། ཁོས་མ་གོ་བ་ལ། ཆོས་རྗེ་བས་བརྡ་སྦྱར་བས་གསང་སྔགས་མི་བསྒོམ་ཟེར། འོ་ན་གནས་ཆེན་ཡིན་ནས་ཅི་བྱེད། མིན་ནས་ཅི་བྱེད་གསུངས་པས། དེ་མི་བསྒོམ་སྟེ་ཕྱག་ཆེན་བསྒོམ་ཟེར་བས། རྒྱ་སྐད་དུ་ངན་སྨྲས་མང་བ་ཞིག་བྱུང་། བོད་བ་གླང་སྔགས་མི་བསྒོམ་དེ་བསྒོམ་ཟེར་བ་དེ་ནི་དབང་བཞི་པའི་ལམ་ཡིན་ན། ཁྱེད་བོད་ལ་ཆོས་ནོར་པ་ལས་མི་འདུག་གསུངས་ཏེ།
ད་ལྟ་ཤིན་ཏུ་མང་། དེས་ན་ལུས་ལ་གནད་དུ་བསྣུན་པ་ཟབ་ཅེས་གསུངས། ཐབས་རྒྱུད་ལ་ཐོག་མར་སྤྱི་དོན། དེ་ནས་གཞུང་དོན་མཛད། དང་པོ་ལ་དབང་དང་འབྲེལ་བའི་གདན་སོགས་དང་། ལམ་དང་འབྲེལ་བའོ། ། དང་པོ་ལ་གཉིས། བུམ་དབང་རྒྱ་ཆེ་བ་དང་། མཆོག་དབང་ཟབ་པའི་གདན་སོགས་སོ། ། དང་པོ་ལ་གཉིས།
ལྷའི་གདན་མ་ལུས་པར་ཚང་པ་ལ་གདན་གསུམ་རྩི་བ་དང་། འཇིགས་བྱེད་དཔའ་བོ་གཅིག་པ་ལྟ་བུ་ལ་རྩི་བའོ། ། དང་པོ་ནི། གསང་འདུས་འཕགས་ལུགས་ཀྱི་དཀྱིལ་འཁོར་ལ་དངོས་སུ་ཚང་སྟེ་དབུས་སུ་མི་བསྐྱོད་པ། གཞན་བཞི་ཕྱོགས་སུ་སྟེ་ལྔ་ནི་སངས་རྒྱས་ཀྱི་གདན། དབུས་སུ་རེག་རྡོ་རྗེ་མ། སྤྱན་ལ་སོགས་པ་བཞི་ནི་རིག་མ། སའི་སྙིང་པོ་ལ་སོགས་བརྒྱད་ནི་བྱང་སེམས། གཟུགས་རྡོ་རྗེ་མ་ལ་སོགས་པ་བཞི་ནི་ལྷ་མོ། གཤིན་རྗེ་གཤེད་སོགས་བཅུ་ནི་ཁྲོ་བོ་དང་ཁྲོ་མོའི་གདན་ནོ། །
འོ་ན་འཁོར་ལོ་བདེ་མཆོག་ལ་ཚང་ངམ་སྙམ་ན་ཚང་སྟེ། དབུས་ཀྱི་གཙོ་བོ་ནི་སངས་རྒྱས། རྡོ་རྗེ་ཕག་མོ་དང་སྙིང་པོའི་རྣལ་འབྱོར་མ་བཞི་ནི་རིག་མ། འཁོར་ལོ་གསུམ་གྱི་དཔའ་བོ་ཉེར་བཞི་བྱང་སེམས། དཔའ་མོ་ཉེར་བཞི་ལྷ་མོའི། སྒོ་མཚམས་མ་བརྒྱད་ནི་ཁྲོ་བོ་ཁྲོ་མོའི་གདན་ནོ། ། འོ་ན་བིརྺ་པ་རང་གི་དང་པོ་དབང་ཐོབ་པའི་བདག་མེད་ལྷ་མོ་བཅོ་ལྔ་ལ་ཚང་ངམ་སྙམ་ན་ཚང་སྟེ། དབུས་ཀྱི་བདག་མེད་མ་རྣམ་ཤེས་དག རྡོ་རྗེ་མ་སོགས་བཞི་ནི་གཟུགས་སོགས་དག་པས་སངས་རྒྱས་ཀྱི། པུཀྐ་སཱི་སོགས་བཞི་ནི་འབྱུང་བ་བཞི་དག་པས་རིག་མ།
ཐམས་ཅད་ཀྱི་མིག་ཏུ་གཏི་མུག་རྡོ་རྗེ་སོགས་ནི་བྱང་སེམས། གཽ་རཱི་སོགས་བཞི་དང་སྟེང་འོག་གི་ལྷ་མོ་གཉིས་ནི་ཡུལ་གཟུགས་སོགས་དག་པས་ལྷ་མོ། ཡང་གཽ་རཱི་སོགས་ཀྱི་དགུག་གཞུག་གི་ལས་བྱེད་པས་ཁྲོ་བོ་ཁྲོ་མོའི་གདན་ནོ། ། ཡང་ཁམས་པ་མཛངས་ན་རེ། གཞན་གོང་བཞིན་ལ། གཽ་རཱི་ལ་ཉ། ཙཎྜ་ལི་ལ་འཁོར་ལོ་འབྱུང་བས་མཚོན་ནས་བཀྲ་ཤིས་པའི་ལས་བྱེད་པས་བྱང་སེམས་ཀྱི། བྱང་སེམས་ཟླ་བ་དཀར་པ་སོགས་ཀྱི་མཆོད་པའི་ལས་བྱེད་པས་ལྷ་མོའི་གདན་ནོ་ཞེས་ཟེར། དཔའ་གཅིག་ལ་བརྩིས་པ་དཀྱུས་ནའོ། ། དེས་ན་ལྷ་ཉུང་པ་དཔའ་བོ་གཅིག་པ་ལའང་གསུམ་ཚང་།
མང་བ་དམ་པ་དང་པོ་དུས་འཁོར་ལྷ་སྟོང་དྲུག་བརྒྱ་ལའང་དེ་གསུམ་ལས་མ་འདས་གསུངས། འོ་ན་རྣམ་དག་ལ་བརྩིས་ན་རྡོ་རྗེ་ཕག་མོ་ལའང་ཚང་བས་རྒྱུ་དུས་ཀྱི་དབང་གི་གོ་ཆོད་དོ་ཟེར་ན། བླ་མ་འུ་ཡུག་པ་བཀའ་ཡོད་མེད་དམ། བཤད་མ་བཤད་ལ་རག་ལས་གསུངས་ཏེ། འོན་ཀྱང་དེ་གསུམ་ཚང་ཚད་ལ་དབང་དུ་མི་འདོད། ཁོང་དེ་སྐད་ཟེར་ན་མི་མཚུངས། འདིར་འཇིགས་བྱེད་དཔའ་བོ་གཅིག་པ་ལ། ལ་ལི་ཏའི་བཀའ་བཀོད་པས་སོ། ། གོང་མ་ཟབ་པའི་འོག་ཏུ་ལམ་ལ་བརྩིས་པས་དབང་ལའང་དེ་ལས་མེད་གསུངས། གསང་དབང་རྟེན་ཅན་དུ་བསྐུར་བ་ལྟ་བུའི་ལུང་ལ་རེས་དབང་རྫས་ལ་བློ་རྩེ་གཏད་ན།
ཐིག་ལེ་མུ་ཏིག་གི་རྡོག་མ་ལྟ་བུ་དེ་ལ་བླ་མའི་བདུད་རྩི་ལྔའི་དྭངས་མ་སངས་རྒྱས་ཀྱི། རླུང་ལྔའི་དྭངས་མ་རིག་མ། མིག་སོགས་སྐྱེ་མཆེད་ཀྱིས་བྱང་སེམས། གཟུགས་སོགས་ཀྱིས་ལྷ་མོ། ཚིགས་ཆེན་སོགས་ཀྱི་དྭངས་མ་ཁྲོ་བོ་ཁྲོ་མོའི་གདན་ནོ། ། དབང་གསུམ་པ་རང་དང་ཕྱག་རྒྱའི་དྭངས་མ་ལ་གོང་བཞིན་རྩི། བཞི་པ་ལ་རྟེན་པདྨ་ཅན་གྱི་དྭངས་མ་དང་། དེ་དང་ཚོགས་པ་གཅིག་པའི་རླུང་ལ་རྩིའོ། ། ལམ་དང་འབྲེལ་པ་བསྐྱེད་རྫོགས་གཉིས་དང་རྩི་བ་ལས། དང་པོ་ལ་གཉིས་ལས་ཕྱིའི་བསྐྱེད་རིམ་བུམ་པ་དབང་རྒྱ་ཆེ་བ་དང་འདྲ།
ནང་གི་ཕོ་བྲང་ལྔའི་དབུས་མ་སངས་རྒྱས་ཀྱི་ཞེས་སོགས་དང་། ལུས་དཀྱིལ་ཀྱི་ལྷ་ལ་རྩི་བ་བསམ་པས་ཤེས་སོ། ། གཞུང་དོན་གྱི་གདན་ནི། ལྷ་གང་དུ་བསྐྱེད་པའི་གཞིའམ། གནས་ལ་ཟེར་གསུང་ཡང་། ཆོས་རྗེ་པ་ལྷ་རང་ལ་ཟེར་ཏེ། དཔེར་ན་མི་ཆེ་ཆེ་ལ་གདན་ཕེབས་ཟེར་ཡང་མི་རང་ལ་ཟེར་གྱི་གདན་ལ་མི་ཟེར་བ་བཞིན་གསུངས། སྔགས་ཀྱི་དེ་ཁོ་ན་ཉིད་ཅེས་པའི་སྐབས་སུ། བླ་མ་ཆོས་ཀྱི་རྒྱལ་པོ་ལ། སྔོན་གྱི་དྲང་སྲོང་རྣམས་ཀྱིས་ལུས་ཀྱི་ཡི་གེ་རྣམས་གཟིགས་པས།
ངག་ཐམས་ཅད་དེའི་ནང་ནས་རླུང་རྒྱུས་པ་ལས་བྱུང་པར་ཤེས་ནས། ཕྱི་རོལ་ཏུ་ཡི་གེ་དེ་ཉིད་བྲིས་པ་སྟེ། དེ་ན་སྔར་ཞེས་པ་ཡི་གེ་ལ་ཟེར་བས་སྐབས་འདིར་དེ་ལ་གདན་གསུམ་རྩི་གསུངས། ལྷའི་ནི། བརྟག་གཉིས་ལས། གང་ཕྱིར་ལུས་ལས་བྱུང་བ་སོགས་ཀྱི་དོན་ཏེ། དེའང་ལྷ་ཞེས་པ་ལུས་ལས་སྐྱེས། བདེ་བ་ལ་རོལ། ཁྱད་པར་དུ་འཕགས་པ་དང་གསུམ་ལྡན་ལ་ཟེར་ཏེ། ལུས་ཀྱི་སྟོབས་ཀུན་ནས།
འདོད་གཟུགས་ཀྱི་ལྷ་རྣམས་ཚངས་པའི་ཁུར་ཚོས་སོགས་ནས་བྱུང་པར་བཤད་པས་ལུས་ལས་བྱུང་། འདོད་ལྷ་དཔག་བསམ་གྱི་ཤིང་དང་བདུད་རྩི་ལ་གཟུགས་ཁམས་པ་བསམ་གཏན་གྱི་བདེ་བ་ལ་རོལ། ཡི་དྭགས་འདྲེ་ལ་ལྷ་རུ་བྱེད་པ་ལས་ཁྱད་པར་དུ་འཕགས་པ་དེ་ལ་ལྷ་ཟེར། རྒྱལ་བ་གཟུགས་སྐུ་ལའང་ལྷ་ཟེར་ཏེ། ཚོགས་གཉིས་ཀྱི་ལུས་ལས་སྐྱེས་ཟག་མེད་ཀྱི་བདེ་བ་ལ་རོལ། འདོད་གཟུགས་ཀྱི་ལྷ་ལས་ཁྱད་པར་འཕགས་པའོ། ། སྐབས་དོན་དྭངས་མ་ལ་ལྷ་ཟེར་ཏེ་དང་པོ་ཤེས་པར་ཟད། གཉིས་པ་དབང་གསུམ་པའི་ཉམས་མྱོང་སྟེ་དགའ་བ་བཞིའི་བདེ་བ་ལ། ཐ་མལ་གྱི་སྲེ་པས་བསྡུས་པ་ལས་ཁྱད་པར་དུ་འཕགས་པས་ལྷ་ཞེས་བྱའོ། ། ཡེ་ཤེས་ནི།
རྒྱ་གར་སྐད་དུ། ཛྙཱ་ན། བོད་སྐད་དུ་ཤེས་པ་ཟེར་བ་ཡིན། ཡེ་བོད་ཀྱིས་བསྣན་པ་ཡིན། དེས་ན་ཤེས་པ་དང་རླུང་གཉིས་བཞོན་པ་དང་བཞོན་པའི་ཚུལ་དུ་ཚོགས་པ་གཅིག་ཏུ་གནས་པས་རླུང་ལ་གདན་གསུམ་རྩིས་སོ། ། དེ་གཉིས་ནི་གདོད་མ་ནས་ངོ་བོ་ཉིད་ཀྱིས་གྲུབ་པས་དོན་དམ་གློ་བུར་དྲི་མ་སྦྱོང་བས་ཀུན་རྫོབ་ཡིན་གསུངས། གཞུང་དོན་གྱི་གདན་ནི་ལྷ་གང་དུ་བསྐྱེད་པའི་གཞིའམ། གནས་ལ་ཟེར་གསུང་ཡང་། ཆོས་རྗེ་བ་ལྷ་རང་ལ་ཟེར་ཏེ། དཔེར་ན་དགེ་བཤེས་ཆེ་གེ་མོ་གདན་བཏེག་ཟེར་ཀྱང་།
དེ་རང་ལ་ཟེར་གྱིས་གདན་ལ་མི་ཟེར་བ་བཞིན་གསུངས། དེ་བས་ཉེ་རུ་བྱས་ན་རིགས་ལ་ཟེར་ཏེ། དེའང་འབྲས་མིང་རྒྱུ་ལ་བཏགས་པ་ལ་དཔེར་བརྗོད་ན། རྒྱུ་དུས་ཀྱི་རྟེན་དཀྱིལ་འཁོར་བཞི་པོ་འདི་ཡང་འབྲས་བུ་སངས་རྒྱས་ཀྱི་རིགས་ཡིན་པས་དེ་ལ་གདན་གསུམ་རྩི། དེས་ན་རྒྱུ་གདན་གསུམ་དུ་བྱུང་པས་དབང་དེར་མི་འོང་ཁ་མེད་ཡིན། དེ་བཞིན་དུ་ལམ་ལྟ་བ་གྲུབ་མཐའ། འབྲས་བུ་སངས་རྒྱས་ཀྱི་སའང་རྒྱུའི་རིགས་ཡིན་པས་གདན་གསུམ་ཚང་ངོ་སོགས་དང་པོས་དབང་དང་འབྲེལ་བའི། གཉིས་པས་ལམ་དང་། ཡང་དང་པོས་རྣམ་དག གཉིས་པས་ལས་བྱེད་པའོ་གསུངས།
གདན་གསུམ་ནི་དཀྱིལ་འཁོར་བཞི་ག་ལ་སྦྱར་ཞེས་པ་ནི། སྤྱིར་དབང་བསྐུར་དུ་འགྲོ་བ་ལ་གདན་གྱི་སྒྲོ་འདོགས་ལེགས་པར་ཤེས་པ་ཞིག་དགོས་ཀྱིས། ཚིག་ཙམ་གྱིས་མི་ཕན། དེས་ན་རྡོ་རྗེ་སློབ་དཔོན་གྱི་ལུས། མདུན་བསྐྱེད། བུམ་པའི་ལྷ། ནམ་མཁར་སྤྱན་དྲངས་པའི་ལྷ། སློབ་མ་དང་ཐམས་ཅད་ལ་གདན་གསུམ་ཚང་པར་ཤེས་པ་གལ་ཆེ་གསུངས། དེ་ལྟ་བུའི་དབང་དེ་རྒྱུ་དུས་སུ་བླ་མ་ལས་ལེགས་པར་ཐོབ་དགོས་པ་ལ་འཕྲོས་ནས། རྗེའི་ཞལ་ནས།
ལམ་སྣ་དང་པོ་དབང་ནས་འཛིན་པ་ཡིན་པས། དང་པོ་དབང་བསྐུར་བ་ལ་ཐོབ་པ་གལ་ཆེ། དེ་ཡང་བཀའ་ཡོད་ལ་ལྷད་མེད་པ་མཐོང་བ་བརྒྱུད་པའི་ལག་ལེན་དང་བཅས་པ་ཞིག་ལ་ཐོབ་དགོས་ཏེ། དཔེར་ན་སྣམ་བུ་ལེགས་པོ་འོང་བ་ལ་རྒྱུ་ནས་གཟབ་དགོས། རྒྱུ་རྩིད་པ་ལྟ་བུ་ལ་བྱས་ན་སྣམ་བུ་ལེགས་པ་མི་འོང་། དེ་བཞིན་དུ་རྒྱུ་དུས་སུ་བྱིན་རླབས་ལྟ་བུ་ཞིག་གིས་དབང་གི་གོ་བཅད་ནས། ལམ་རིམ་གཉིས་བསྒོམས་ཀྱང་འབྲས་བུ་རྣལ་མ་མི་འབྱུང་བས་དབང་ལ་ཟབ་པ་གལ་ཆེ། ཉན་ཐོས་ཀྱི་སྡོམ་པ་ལེན་པ་ལའང་མཁན་པོ་མཐོང་ཐོས་དོགས་གསུམ་གྱི་སྐྱོན་མེད་པ་ཞིག་དགོས་ཟེར་ན། དེ་བས་གསང་སྔགས་ངོས་ཕྲ་ཞིབ་ཆེ་གསུངས། དེས་ན་རྗེ་པས་ཆོས་རྗེ་པ་ལ།
ང་ཡན་ཆད་ལེགས་པར་བྱུང་པ་ཡིན། ཁྱོད་ཀྱི་ཚེ་གཞུག་ལ་འོང་གི་ར་ཚང་ཞིག་ཏུ་ཕུག་གོག་ཅིག་གི་སྟེང་དུ་པདྨ་འདབ་བརྒྱད་གཅིག་བྲིས། ལུ་གུ་ཞིག་གི་སྐེ་ལ་བལ་འདོགས་ཞིག་དཀྲིས། དབང་བསྐུར་རམ་བྱ་བ་བྱེད་ཟེར་བ་ཅིག་འོང་གསུངས་དེ་ཆོས་རྗེ་པའི་ཐུགས་ལ་ནན་ལྟར་གཅགས་པར་བྱུང་ནས་ཆོས་ལ་གཅེས་སྤྲས་ཆེར་མཛད། གདམས་ངག་སྟོན་པ་ལའང་ང་རང་གི་དབང་བསྐུར་དགོས་བྱས། དབང་ལའང་ཡོ་བྱད་དགོས་བྱས་ཀྱིན་དམ་དོག་ཆེར་བྱས་པས་ངའི་རིང་ལའང་འོས་པར་བྱུང་གསུངས། རིན་པོ་ཆེ་པ་ལ་སོགས་པའི་འཁོར་རྣམས་ལ། ད་ཁྱོད་ཚོས་ངའི་རྩར་བསྡད་ནས་ཆོས་ཅི་ཐོད་ཐོད་ལ་མ་འཇུག སྡེ་སྣོད་དང་མཐུན་པར་ལག་ལེན་གྱིས། དེ་ལྟར་མ་བྱས་ན་ང་ངོ་ཚ་བ་ཡིན་གསུངས།
ལར་དུས་སྙིགས་པས་ཆོས་ལ་དཀའ་མོད། དཔེར་ན་ལུང་པའི་ཕུར་སེར་བ་ཆེན་པོ་བྱུང་ནས། ཤྭ་བརྒལ་བྱུང་པའི་དུས་སུ། ས་ཕྱོགས་ཐམས་ཅད་ཆུས་འཁྱེར་ནས་ད་བདེ་བའི་ས་རང་མེད་དམ་བསམ་ཙ་ན། རྡོ་བ་གཅིག་ཆགས། དེ་ལ་གཅིག་ལ་གཅིག་ཆགས་ཀྱིན་གླེ་ཁ་བག་ཙམ་འབྱུང་བ་བཞིན་དུ། དུས་སྙིགས་པས་ཆོས་ཐམས་ཅད་མེད་པར། ལྟ་བའི་ཤྭ་རྒལ་བྱུང་ནས་ཆུས་འཁྱེར་བ་དང་འདྲ་བར་རྒྱུ་འབྲས་ཐམས་ཅད་ཁྱད་དུ་བསད། ད་སངས་རྒྱས་ཀྱི་བསྟན་པ་རང་མེད་དམ་བསམ་ཙ་ན། གང་ཟག་བསྟན་པ་དང་མཐུན་པར་བྱེད་པ་ཞིག་བྱུང་།
དེ་ལ་གཅིག་ལ་གཅིག་རྟེན་གྱིས་བསྟན་པའི་གླེ་ཁ་བག་ཙམ་འབྱུང་བ་ཡིན་པས། དེ་ཙམ་རེ་ཁྱེད་ཚོས་ཀྱང་འོང་བ་ཡིན་གྱིས་གསུངས་་་་་་ཚོགས་བསྒོམ་པ་རིན་པོ་ཆེ་པའི་ཞལ་ནས་དེ་ཙམ་རང་ཡང་དཀའ་མོར་འདུག་གསུངས་ཏེ། ཁོང་ལ་མི་དཀའ། ཆོས་རྗེ་བ་ན་རེ། འོན་ཀྱང་ཟེར་བ་སྐད་ཀྱིས་འོང་བ་མི་འོང་། སོ་བྲ་ལྡོང་སྟོན་གྱི་དཔེ་གསུངས། སོ་བྲས་འབྲོག་གསེབ་ཏུ་ཕྱིན། ལྷས་ར་གཅིག་ཏུ་བསྡད། ཀ་ཡེ་ཞོ་སྐྱོལ། མར་སྐྱོལ།
ཤ་སྐྱོལ་བྱས་ནས། དེ་ནས་ས་ལ་བསྡད་ཟེར་བ་སྐད་ཀྱིས། འོང་བ་དར་རླན་ཕོར་གང་ལས་མི་འོང་གི་ཟེར་ལོ། ། དེ་བཞིན་དུ་ངས་ཀྱང་ཞོ་སྐྱོལ་ཟེར་བ་བཞིན་དུ་ཐོག་མར་སྨིན་བྱེད་ཀྱི་དབང་དགོས་བྱས། མར་སྐྱོལ་ཟེར་བ་བཞིན་ལམ་རིམ་གཉིས་པ་འབོད་བྱས། ཤ་སྐྱོལ་ཟེར་བ་བཞིན་ལྟ་བ་ཉམས་མྱོང་དགོས་བྱས་ཀྱང་འོང་བ་དར་རློན་དང་འདྲ་བའི་དབང་ངམ་བྱ་བ་ཡིན་ནམ་ཟེར་ཕག་མོའི་བྱིན་རླབས་ཤིག་བྱས། དཔྲལ་བར་བཙག་ཅིག་བསྐུས། ལམ་སེམས་འཛིན་སྐྱོང་བ་ཞིག་ལ་བྱས། ལྟ་བ་ཡིན་ཟེར་མེད་པར་ལྟ་བ་ལ་ཞེན་ནས་བཙུན་ཚུལ་དོར། རྒྱུ་འབྲས་ཚོ་ཁྱད་དུ་བསད།
བྲང་ལ་མཛུབ་མོ་བཙུགས་ནས་འདི་ཀ་སངས་རྒྱས་ཡིན་པས་ལྷོད་གློད་ལ་ཞོག བཤད་ན་བཤད། ཚད་འཁྲུགས་སོགས་ཟེར་བའི་སློབ་དཔོན་ཞིག་གི་རྩར་འགྲོ་འོང་ཞེས་ཡང་ཡང་གསུངས་པ་ལ། རིན་པོ་ཆེ་པའི་ཐུགས་དགོངས་ལ། ཁོང་པ་ལ་མི་མཁས་ཟེར་བ་ནི་མེད། དེ་འདྲ་ཅི་དགོས་སྙམ་ནས་དང་པོ་ཐུགས་ཚིག་ཟ་བར་བྱུང་སྟེ། དང་པོ་རང་རེས་མ་གོ་བར་འདུག ཕྱིས་བསམས་པས་ཁོང་པ་ཤིན་ཏུ་མད་པར་འདུག་གསུངས། བུམ་དབང་ཐོབ་ནས་དེའི་ལམ་བསྐྱེད་རིམ་བསྒོམ་དགོས་ཞེས་པ་ལ། འགའ་ཞིག་དབང་བྱ་བ་ཆོས་སྒོ་འབྱེད་པ་ལྟ་བུ་ཞིག
ལམ་བསྒོམ་རྒྱུ་ལ་སོགས་པ་ཞིག་ཏུ་གོ་འདུག་སྟེ་མིན། དཔེར་ན་དགེ་སློང་གི་སྡོམ་པའང་ཆོ་ག་ལས་ལོགས་པའི་བསྲུང་རྒྱུ་མེད་པ་བཞིན་ནོ། ། འོ་ན་ཇི་ལྟར་ཡིན་ན། དབང་དུས་སུ་བླ་མས་ཕུང་ཁམས་སྐྱེ་མཆེད་ཐམས་ཅད་ལྷར་བྱིན་གྱིས་བརླབས་པ་དེ་ཀ་ལམ་དུས་སུ་གོམས་པར་བྱེད་པ་ཡིན་ཏེ། དབང་ལམ་གྱི་འཁོར་ལོ་འཁོར་བའོ། ། ལམ་ལ་བུམ་དབང་དང་འབྲེལ་པའི་ཆོས་ལྔ་སྟེ་གསང་དབང་སོགས་ཀྱང་དེས་འདྲེའོ། ། ཕྱིའི་བསྐྱེད་རིམ་ལ་རྒྱས་པ་ནི་བསྙེན་བསྒྲུབ་ཡན་ལག་བཞི་སྟེ་རྒྱུད་རྒྱས་པའི་ལུགས། འབྲིང་ཡན་ལག་དྲུག་སྟེ་གཉིས་པོ་ལོགས་ན་ཡོད་དོ། ། ནང་གི་བསྐྱེད་རིམ་ནི་མངོན་རྟོགས་དང་འབྲེལ་མ་འབྲེལ་གཉིས་ལས་ཕྱག་ལེན་དང་པོ་ལ་མཛད་དོ། ། ངོ་བོ་ཉིད་གསུམ་སྐྱོང་ཚུལ་གྱི་སྐབས་སུ།
ཟུང་འཇུག་མ་སྐྱེས་ན་རློམ་ལའང་བསྒོམ་སྟེ། དཀར་དམར་སོགས་ཚོགས་སུ་སྣང་བ་འདི་སེམས་སུ་ཐག་བཅད་ནས་དེ་ལ་སེམས་འཛིན་པ་དང་པོ། དེ་རང་ན་མེད་པ་ཡིན་སྙམ་པ་གཉིས་པ། ཟུང་འཇུག་ཡིན་སྙམ་པ་དང་གསུམ་ལ་སེམས་འཛིན་ནོ། ། འོ་ན་དེ་ཕར་ཕྱིན་དང་ཁྱད་མེད་དོ་ཟེར་ན་མི་སྐྱོན། དགོས་པ་ནི་ངོ་བོ་ཉིད་གསུམ་མྱུར་དུ་སྐྱེ་ཞིང་། རྗེས་ལ་ལས་མི་བསོག་པ་ཡིན་གསུངས། འགའ་ཞིག་གྲུབ་མཐའ་བསྙོགས་ནས་ཀྱང་འདའ་ཀ་མ་རྩི་སྟེ་གནད་མ་གོ་གསུངས། འཆི་ལྟས་ལ། གནམ་སྟོང་ལ་ཟླ་བ་མཐོང་བ།
སྣའི་རྩེ་མོ་ལ་སྙུང་བུ་བརྒྱབ་པ་ལྟ་བུའི་ཟུག་བྱུང་པ་དང་། གཞན་ཡང་ཚེ་གཟུགས་བརྟག་པ་བྱ་བ། ཉའི་ནུབ་མོ་ལུས་གོས་མེད་པར་བྱས། ལག་པ་གཡས་སུ་ཤིང་འགལ་ཞིག་བཟུང་། གཡོན་ཁུ་ཚུར་སྙིང་ཁར་བཅངས་ཏེ་གྲིབ་མའི་སྙིང་ཁར་དྲག་ཏུ་བལྟས་ལ་ནམ་མཁར་བལྟས་པས་རང་གི་གཟུགས་འདྲ་བའི་སྐྱེ་བོ་ཞིག་འོང་། དེའི་གཟུགས་མ་ཉམས་ན་ཉེས་པ་མེད་དོ། ། ཡན་ལག་ཉམས་ན་ན་ཚ་འོང་། ནག་པོ་ཐུམ་ཐུམ་མགོ་ཐུར་ལ་བལྟས་པ་བྱུང་ན་འཆིའོ། ། ངེས་པའི་འཆི་ལྟས་ཆོས་རྗེའི་སློབ་མ་གཅིག་ལ་བྱུང་། རེད་མདར་བྱུང་ནས་བདག་འདི་ཙམ་ན་འཆི་ཟེར་ནས་དཔེ་རྟེན་འདྲ་ཡོད་པ་ཕུལ་ཏེ་དབང་ཞིག་ཞུ་ཟེར།
དེར་དྲིལ་བུ་བའི་དབང་ཞིག་མཛད། མོ་རང་ཟེར་བ་བདེན་ཏེ་རིང་པོ་མ་ལོན་པར་ཤི རྒྱས་པ་ནི་ཇོ་བོ་རྗེ་དང་། སློབ་དཔོན་ཟང་ཚ་ལ་བྱུང་གསུངས། འདའ་ཀ་མའི་སྐབས་སུ། ཆོས་རྗེ་པ་ལོངས་སྤྱོད་གཏོང་བ་རང་ཡང་གང་མོས་སར་གཏོང་གི དེ་ལྟར་མ་བྱས་ན་བློ་ལ་འཁྲེན་བྱུང་ནས་དེ་མི་ཐེབས་པའི་སྐྱོན་དུ་འགྲོ་གསུངས། དེ་བས་ད་ལྟ་ནས་ལོངས་སྤྱོད་མི་འཛིན་པ་གནད་ཡིན་གསུངས། འཕོ་བ་ཡང་ད་ལྟ་ནས་མ་སྦྱངས་ན་འཆི་ཁར་མི་ཐེབས་ཏེ། ས་འཁྱག་གི་མཁར་ལན་བཞིན་གསུངས།
དེའང་གཉིད་དུ་འགྲོ་ཁར་རང་ལྷར་བསྒོམ་པ་དོར་ལ་སྣང་བ་ཐམས་ཅད་ལྷར་བསྒོམ། དེ་ཡང་ངོ་བོ་ཉིད་གསུམ་དང་སྦྱར་ཞིང་བསྒོམ་སྟེ་དེའི་ངང་ལ་ཉལ་བས་རྨི་ལམ་དུ་ཤར་བྱུང་ན་ཐེབས་པ་ལ་ཐེ་ཚོམ་མེད་གསུངས། འོད་ཀྱི་འཕོ་བ་ལ་སོགས་སྦྱོང་བའི་དུས་སུ། སྟོབས་ཀྱི་ཧཱུྃ་ངམ། ཧིག་གི་ལན་ཅིག་གིས་ཧཱུྃ་དེ་སྔོ་ཧྲི་ལི་ལི་མགྲིན་པའམ་སྤྱི་བོའི་བར་དུ་དྲངས། དེ་ནས་ཡང་ལྟེ་བར་དབབ། དེ་འདྲ་ཡང་ཡང་བྱ། ཐུགས་ཁར་མི་འཕང་། གནད་ཟིན་ན་རིག་པ་ཟི་བིར་བའམ་འཕོ་བ་སྙམ་བྱེད་པ་བྱུང་ན་ཐེབས་པའི་རྟགས་ཡིན། འགའ་ཞིག་ཧིཀ་ཀིས་ཚེ་ཐུང་དུ་འགྲོ་ཟེར་ཏེ་གནད་མ་ཟིན་ན་སྟོང་ཕྲག་བྱས་ཀྱང་རིང་ཐུང་གང་ཡང་མི་བྱེད།
གནད་ཟིན་ན་ལན་གཅིག་ཀྱང་ཟི་བ་སོགས་འབྱུང་སྟེ། ལྷག་མོ་ཆེར་ཆོས་རྗེ་པས་གཞན་ལ་དམིགས་པ་བསྟན་པས་སྐུ་ཁམས་ལོག་ནས་ཆོས་ཆག་གསུངས། ལས་ལ་སྦྱོར་བའི་དུས་སུ་གཞུ་དང་གྱོགས་ཀྱི་དཔེ་ནི་དེ་གཉིས་ཤུལ་དུ་བཞག་ནས་མདའ་རྡོ་གང་འདོད་སར་འཕེན་པ་ལྟར་ལུས་ཤུལ་དུ་བཞག་ནས་རིག་པ་གང་འདོད་སར་འཕེན་པའོ། ། གནད་གསུམ་འདྲེས་པ་ནི་ལག་པས་ལྟག་པ་ནས་སྐྱོར་བ་གཏོང་བ། སྤྱི་བོའི་སྒོ་བསལ་བ། སེམས་ཀྱི་རྟེན་ཧཱུྃ་དེ་ལྷ་དང་བླ་མ་ཐ་མི་དད་ཀྱི་ཐུགས་ཁར་འཕངས་ནས་དེ་རིག་པ་དྲག་ཏུ་གཏོད་པའོ། ། སྒྲས་འཕོ་བ་ལ་འོད་ཀྱི་གོང་བུས་བཀག་ཀྱང་ཆོག་སྟེ་དམིགས་པ་གང་སླ་བ་གཅིག་རང་གནད་ཡིན་གསུངས། ཆོས་རྗེ་བ་སེངྒེ་གངས་རི་གཅིག་ནས་གཅིག་ཏུ་མཆོང་པ་ན། སྔ་མ་ལ་མི་ཆགས་ཤིང་ཕྱི་མིག་ཀྱང་མི་བལྟ་བ་བཞིན། སྔར་གྱི་ཕུང་པོ་ལ་མ་ཆགས་པར་རིག་པ་དཔའ་བསྐྱེད་པའོ་གསུངས།
སྒོ་དབྱེ་བ་འོད་ཀྱི་གོང་བུ་སེལ་བའོ། ། རིག་པ་བརྟན་པ་བཟུང་བ་ནི་བླ་མའི་ཐུགས་ཁའི་ཧཱུྃ་ལ་རང་གི་ཧཱུྃ་ཐིམ་པའི་ངང་ལ་རིགས་དྲག་ཏུ་གཏོད་པའོ། ། སྤྱིར་ཡང་འཕོ་བ་བྱེད་པ་ལ་ཉེར་ལེན་གོམས་པ་ཡོད་པ། མཐུན་རྐྱེན་གསོལ་འདེབས་ཡོད་པ། འགལ་རྐྱེན་རྣམ་གཡེང་མེད་པ་གསུམ་ཤིན་ཏུ་གལ་ཆེ་གསུངས། ཐམས་ཅད་མཁྱེན་པས་བསམ་གྱིས་མི་ཁྱབ་པ་གསུངས་སོ། ། གཏུམ་མོའི་སྐབས་སུ། ཆོས་རྗེ་བ་སློབ་མ་གཅིག་ཚེ་འདི་ལ་མིག་མི་བལྟ་བར་ཞེ་ནས་ཆོས་ཤིག་བྱེད་པས་ཁྱེད་རང་ཤེས་ཟེར་ན། སློབ་དཔོན་ཀུན་གྱིས་ཀྱང་གདམ་ངག་གི་ཁྲིད་ཤེས་པ་དཀའ་མོ་ཡིན་གསུངས། སྔོན་འགྲོའི་ཁྲིད་ཀྱི་མཎྜལ་ཆུས་བྱུགས་པ་སོགས་ཀྱི་རྒྱུ་མཚན་དང་།
འཁོར་ལོས་བསྒྱུར་རྒྱལ་གྱིས་ཀྱང་གླིང་བཞི་ལས་འབུལ་མི་ནུས། དེ་བས་རྣལ་འབྱོར་པས་ཏིང་ངེ་འཛིན་གྱིས་ཕུལ་བས་བཟང་སོགས་བསམ་པས་ཤེས། འདི་ཇི་ཙམ་མང་ཞིང་ཡུན་རིང་ན་དགའ། རྗེའི་སློབ་མ་ཇོ་བོ་ཕུར་པ་འཛིན་གྱི་མཎྜལ་གྱི་མེ་ཏོག་དམན་མ་བསགས་པས་ས་སྐྱ་བྲེ་ཚད་ཀྱི་བརྒྱ་ཙམ་བྱུང་པ་རྗེ་པ་ལ་ཕུལ། ཡན་ལག་ལྔ་སྦྱོང་གིའང་ལག་ལེན་མི་སྟོན་གོར་རུང་རེ་འཆད། གསལ་བ་རང་ས་ནི་ཤེས་པ་གསལ་ཆ་དང་བཅས་པ་སྔར་ཆོས་བརྗེད་པ་ཚོའང་གསལ་འོང་བའོ། ། ལྷུག་པ་ནི་མི་རྟོག་པ་ངང་ཤུགས་ཀྱིས་སྐྱེ་བའོ། ། ངག་སྦྱང་ནི་སྨྲ་བ་མང་པོ་རྟོག་པའི་ལོ་མ་ཡིན་པས་དོར། ཁ་བཏོན་ནར་མ་ཀུན་ཀྱང་སྐད་ཆུང་ངུ་མ་ཆག་ཙམ་བྱ། ཡིད་སྦྱང་ནི་བསམ་རྟོག་གི་ལས་མང་པོ་མི་བྱ།
མི་འགྲུབ་པའི་ཚེ་འདིའི་ཕུན་སུམ་ཚོགས་པའི་བསམ་མནོ་མང་པོ་མི་བྱ། བྱས་ཀྱང་འགྲུབ་པའི་ངེས་མེད། གྲུབ་ཀྱང་སྙིང་པོ་མེད། དེས་ན་བཀའ་གདམས་པ་ཀུན་གསུང་བ་བཞིན། གནག་ལ་འཁྲིད་པའི་ཁྱི་རྒན་གྱིས། ། དམར་ལ་འཁྱུག་པའི་ཝ་གཉིས་མི་ཟིན་ཟེར་བ་བཞིན་ནམ། བྲང་སྤུ་བྲང་དང་རྐྱལ་པ་ཆུ་ཐུབ་མི་འཕྲུགས་པ་བཞིན་ཚེ་འདིའི་རྒྱགས་ཁ་མ་ཉམས་པ་ཞིག་དང་། ཕྱི་མའི་ལམ་སྣ་ཟིན་པ་གཉིས་རྒྱབ་བསྣོལ་ཡིན་པས་ཚེ་འདིའི་བྱ་བ་ཐམས་ཅད་བློས་དོར་ནས་བསྒོམ་བྱེད་དགོས་པ་ཡིན་གསུངས། ཆོས་རྗེ་པ་ཡན་ལག་བཅུ་གཉིས་སུ་མཛད་དེ། རང་ལམ་ཟབ་མོ་བསྒོམ་པ་ལ་དགའ་བ།
གཞན་མ་འཕྲད་པ་ལ་སྙིང་རྗེ། རྗེས་བསྔོ་བའོ། ། རླུང་གི་རྣལ་འབྱོར་གཙོར་བཞེད་པའི་སྐབས་སུ། སྤྱིར་ཏིང་ངེ་འཛིན་རྣལ་མ་ཞིག་སྐྱེ་བར་འདོད་ན། རླུང་བསྒོམ་པ་གནད་དུ་ཆེ། དེ་ནང་དུ་མ་ཟིན་ན་ཡོན་ཏན་རྒྱུད་ལ་སྐྱེ་མི་སྲིད། ཐ་ན་བློ་འཛིན་ཞིག་བྱེད་ན་རླུང་ཟིན་དགོས། དེ་མ་ཟིན་ན་སེམས་མ་ཟིན་ཏེ་ཁོང་གཉིས་བཞོན་པ་དང་བཞོན་པའི་ཚུལ་ཡིན་པས་སོ། ། གཞན་ཕ་བོང་ཆེན་པོ་འདེགས་པའམ། ཁུར་ཆེན་པོ་འཁུར་བ་ལའང་རླུང་མ་ཟིན་ན་ཤུགས་མི་ཐོན་པས་དེས་ན་རླུང་བསྒོམ་པ་ཤིན་ཏུ་གལ་ཆེ་གསུངས།
སྲོག་རྩོལ་འདི་ཡོད་པ་རྒྱལ་བའི་ཡུམ་ནས་རྔན་དགས་སྦྱིན་པ་ཚུལ་ཅད་གསུངས་ཏེ་ཉམས་ལེན་རྣལ་འབྱོར་གྱི་དབང་ཕྱུག་འདིས་གསུངས། འདིའི་ཡོན་ཏན་ནི་དབུས་པའི་སྒོམ་ཆེན་ཞིག་ལ་བྱུང་སྟེ། ཁོང་གིས་སྲོག་རྩོལ་བསྒོམས་ཏེ་ཨ་ཕྱི་འབུམ་པའི་སེར་ཁ་ནས་བལྟས་པས། ནང་ན་མདོ་དཀོན་བརྩེགས་མཆོད་པ་དང་བཅས་པ་མཐོང་། བགྲེས་པོ་ཀུན་ལ་དྲིས་པས་ཡོད་ཟེར། ཡང་བླ་ཆེན་གྱི་སློབ་མ་བསྒོམ་པ་ཞང་ཆུང་པ་བྱ་བ་ཉི་ཕུག་པ་སྟེ། ཁོང་གིས་དང་རང་ཞེད་དུ་སྒོམ་དུ་ཕྱིན་པས་གར་ལོག་འོང་ཟེར་ལོག་སྟེ་ཁོང་རང་གི་སློབ་དཔོན་འདྲེ་ཆེན་པོའི་ཞར་ཆོས་མདོག་པ་བྱང་གྲགས་ཅན་ཕྱིན་པས། ཁོང་སྔགས་པ་ཁོ་ན་ལ་འགྲང་། ཉིན་གཅིག་ཆོས་སྟོན་ཞིག་གསོལ་གྱིན་སྨན་དཔེ་གཅིག་གཟིགས་ཀྱིན་བགྲང་། དེར་ཁོང་གིས་མ་འགྲང་མཛོད།
དེ་གཉིས་རབ་རབ་མཉམ་ཡིན། འབྲིང་འབྲིང་མཉམ་ཡིན། དེའང་སྔགས་པ་གཞན་གྱིས་མི་བདོག་གིས་བྱས་པས། དེ་བས་ཀྱང་ཁྱེད་སྔགས་པ་ལ་ཡོན་ཏན་བྱ་བ་ཡོད་ཀྱི་ཟེར་སླར་འགྲང་། དེར་ཁོང་གིས་འོ་ན་བདག་སྔགས་པའི་ཞན་ཤོས་ཤིག་ལགས་ཏེ། ངས་འདི་ལ་ཡི་གེ་དེ་བཀླག ཉིད་རང་གཟིགས་མཛོད། ཡང་ན་ཉིད་རང་ཀློག ངས་མནན་བྱས་པས། ཁྱོད་ཀྱིས་ཀློགས་ཟེར།
ཁོང་གིས་སྲོག་རྩོལ་ཞིག་བཟུང་བཀླགས་པས་ཇི་ལྟ་བར་བྱུང་། བློ་ལ་ཡོད་པ་ཡིན་བསམ། མ་ཚད་ནས་ཀློག་ཟེར་བཀླགས། ཀྱང་མ་ཚད་ཀྱང་དེ་བཞིན་བྱུང་པས། ཁོང་ཞལ་ཡང་མི་སིལ་བར་ཕྱག་འཚལ་ཞིང་ཁྱེད་གྲུབ་ཐོབ་ཏུ་འདུག་པ་ངས་མ་གོ ད་བཟོད་པ་གྱིས་ཟེར། དེར་གྲུབ་ཐོབ་ཀྱི་ཡོན་ཏན་ཡང་མེད་དེ། ལར་མ་འགྲང་མཛོད་བྱས་པས་དེ་ནས་མི་འགྲང་པ་ཞིག་བྱུང་། གཞན་ཡང་གེགས་སེལ་གྱི་མཆོག་ཀྱང་འདི་ཡིན་ཏེ། བསྒོམ་ཆེན་སླན་མཁར་བ་ལ་གེགས་ཐུ་མོ་གཅིག་བྱུང་།
ཁོ་རང་གི་བླ་མ་འབྲི་ཁུང་པ་ཅན་བྱོན་པས་མ་ཕན། སྟག་ལུང་བཟང་ཟེར་གསང་ནས་ཕྱིན་པས་ཀྱང་མ་ཕན། དེར་ཡང་འོང་བླ་མ་གཞི་མོ་ལུང་བ་རྗེ་པའི་དྲུང་དུ་གཤེགས་པ་དང་འགྲོགས་ཕྱིན་ནས་རྗེ་ལ་ཞུས་པས། ཕན་ནི་ཕན་འོང་དབང་ཞིག་ཞུ་དགོས་ཏེ་ཁྱོད་བསྒོམ་ཆེན་རྟོག་པ་བྱེད་དམ་གསུངས་པས། རྟོག་པ་ག་ལ་བགྱིད་ཤིན་ཏུའང་ཞུ་ཟེར། ཀྱཻ་རྡོ་རྗེའི་དབང་བསྐུར་སྲོག་རྩོལ་བསྟན་ཏེ་སྒོམས་ཤིག་གསུངས། བསྒོམས་པས་ཁོང་རྒོད་བྲོ་ནས་ང་བསྒོམ་ཆེན་ཐོས་ཆུང་ལ་མགོ་བསྐོར་ཡིན་འདི་བས་ཟབ་པ་ཞིག་ཡོད་པས་ཞུ་སྙམ་གཏོར་མ་ཞིག་ཁྱེར་ཕྱིན་པས། རྗེས་མཁྱེན་ནས་ཉིད་ཀྱི་འདི་མིན་ཅིས་ཀྱང་མི་ཕན་ནོ། ། འདི་རྙིང་རུས་སྐྱེད་ལ་སྒོམས་ཤིག་གསུངས་པས། འོ་ན་སྐྱེས་བུ་དམ་པ་ཡིན་པས་མགོ་བསྐོར་མིན་སྙམ་སྟེ་བསྒོམས་པས།
རིང་པོ་མ་ལོན་པར་ཁམས་དྲག་སྟེ། ཕྱིས་ས་སྐྱ་པའི་རིམ་གཉིས་ཐུན་བཞིར་བསྒོམ་པའི་བསྒོམ་ཆེན་བཟང་པོ་ཞིག་བྱུང་། ཕྱིས་གྲོང་ཙ་ན་ངའི་རོ་འདི་ས་སྐྱ་མཐོང་པའི་རི་ཞིག་ལ་སྐྱོལ་ཟེར་ནས་བསྐྱལ་ལོ། ། གཉིས་ཀ་ནས་བཏང་བ་ལ་དམིགས་པ་དགུ་ལས། དང་པོ་སྣའི་འདོམ་སེར་གཞན་དཀྱུས་ནའོ། ། ཁ་ནས་སྒྲ་བཅས་ནི། མགྲིན་པའི་གནས་སུ་ཁམས་སྐྱོན་ཅན་རྣམས་ཇ་སྐོལ་བས་སྦུ་བ་བཞིན་ནག་རུག་རུག་འདུག་པས་སོ་བར་ན་ཕར་ཤར་སོང་བ་ལ་རིག་པ་གཏོད། ནང་དུ་འོང་བ་ལ་རླུང་དང་། ཁྲག་མཁྲིས་ཤས་ཆེ་བ་ལ་རིམ་པ་བཞིན་སི་སྒྲ་མེད་པ་དང་། སྒྲ་བཅས་སུ་འོང་དུ་གཞུག་གསུངས།
སངས་རྒྱས་ཡོན་ཏན་ཁ་སྦྱོར་ལག་ན་འདུག་ཅེས་པས། དེ་ལ་ཡོན་ཏན་བསམ་གྱིས་མི་ཁྱབ་པ་ཡོད་དེ། སྔོན་རྒྱ་གར་དུ་རྒྱལ་བུ་གཅིག་ལ་ཕའི་ཆད་པ་བྱུང་སྟེ་ཡན་ལག་ཚོ་བཅད་པས་ས་ཕྱོགས་ཁྲག་གིས་གང་འདུག་པ། སློབ་དཔོན་མ་ཏང་གི་རྡེ་བས་གཟིགས་པས་སྙིང་རྗེ་སྐྱེས་ནས། ཁྱོད་ཀྱིས་བསྒོམ་ནུས་སམ་བྱས་པས། ང་རྒྱལ་པོའི་བུ་ཡིན་སྙིང་རུས་ཆེ་བས་ནུས་ཟེར། འཚོ་བ་སྦྱོར་བ་འདྲ་ཡོད་དམ་བྱས་པས། ཕོ་ཉས་སྟེར་ན་ཆད་པས་བཅད་གཞན་མེད་ཟེར། དེར་བ་གླང་རྫི་ཞིག་ལ་འདིའི་འཚོ་བ་སྦྱར་ནུས་སམ་བྱས་པས། ང་རང་ཡང་མེད་པས་བྱ་བ་ལ་དམན་པའི་བ་གླང་འཚོ་བ་ཡིན་མི་ནུས་ཟེར།
བག་ཙམ་ནུས་མ་བྱས་པས་འོ་ན་ང་རང་གི་འཚོ་བའི་ཕྱེད་ཕྱེད་ཀྱིས་ཕན་ན་སྦྱར་ཟེར། དེར་ཕན་གྱི་སྦྱོར་ཅིག་བྱས་ཏེ། དབང་བསྐུར། ཁ་སྦྱར་བསྟན་ནས་བསྒོམས་པས་རིང་པོར་མ་ལོན་པར་ཟུག་ཆག དེ་ནས་ཡན་ལག་བཅད་པའི་ཤུལ་ནས་ཤིང་གི་ཡལ་ཁ་སྐྱེ་བ་བཞིན་གསོས་བྱུང་སྟེ་གྲུབ་པ་ནི་ཙོ་རང་གི་པའོ། ། དེར་བ་གླང་རྫིས་གདམས་ངག་ཞུས་པས་མི་སྟེར་ཟེར། བདག་དྲིན་ཆེ་བ་ཡིན་གྱིས་ཞུ་བྱས་པས། དེ་ཙམ་གྱི་དྲིན་ལ་ངའི་གདམས་ངག་བྱིན་པ་མི་འོང་ཟེར། ཡང་ཡང་ཞུས་པས་གནང་སྟེ་བསྒོམས་པས་གྲུབ་པ་ཐོབ་པ་ནི་གྷོ་རཀྵ་པའོ། ། ཁོང་གིས་གླུ་བླངས་པ་ནི།
གྷོ་རཀྵ་ཧ་ངུ་པ་ན་ན་ཨུ་ཙ་ལེ་ཟེར། བོད་སྐད་དུ་གྷོ་རཀྵ་དང་རླུང་མན་པ་ལ་གདམ་ངག་ཏུ་མི་བྱེད་ཅེས་པའོ། ། རིན་པོ་ཆེའི་མཆེད་པོ་འཇམ་དཔལ་བྱ་བ་ལའང་འདིའི་ཡོན་ཏན་བྱུང་སྟེ། རྟ་གསར་མ་བཟང་པོ་བས་མགྱོགས་པ་དང་། བྱས་འགྱུར་གྱི་བྲག་བྱ་བ་མེ་ལོང་འདྲ་བ་ཡོད་པ་ལ་ཐར་བ་བྱུང་པས། ཆོས་རྗེ་པས། ད་ཁྱོད་ལ་ཡོན་ཏན་ཞིག་སྐྱེ་བར་འདུག་པས་ངའི་རྩར་སྡོད་ལ་སྒོམས་གསུངས་པས་མ་ཉན་ཏེ་ཀོང་པོར་ཕྱིན་གྲུབ་ཐོབ་རྩེ་སྙུང་བྱ་བར་བཏགས། ཕྱིས་རླུང་གིས་ཁྱེར། ཁ་སྦྱོར་ལའོ། ། གཏུམ་མོའི་སྐབས་སུ་འདིར་རླུང་གི་དམིགས་པ་རེ་དང་སེམས་ཀྱི་རེ་གཉིས་གཉིས་བསྒོམ་དགོས་པས་སྔར་བས་དྲག་ཏུ་བསྒོམ་པ་གཅིག་ཡིན་གསུངས།
འདི་རྣམས་ནམ་ཟླ་དང་ན་ཚོད་དང་ནད་གཞི་དང་སྦྱར་ཏེ། རླུང་དབྱར། གཏུམ་མོ་དགུན། མི་རྟོག་པ་དཔྱིད། བདེ་བའི་ཉམས་སྐྱེ་བར་འདོད་ན་སྟོན་སྒོམས་གསུངས། ཡང་ན་ཚོད་གཞོན་དུས་རླུང་། དར་ལ་བབས་ན་གཏུམ་མོ། རྒས་ནས་མི་རྟོག་པའོ། ། འདི་རྣམས་ཀྱི་བཤད་པ་མིན་པ་ལུས་གནད་སོགས་ཀྱི་ཕྱག་ལེན་དངོས་སུ་མི་འཆའོ། ཁ་ཟས་ཀྱི་ལྕག་ནི།
སྒོམ་ཆེན་པ་ལ་ཁ་ཟས་བཅུད་ཆེ་ཞིང་ཆ་དབྲི་བ་གནད་ཡིན་ཏེ། དེའང་གཞོན་པ་དང་ཁྲག་མཁྲིས་ཤས་ཆེ་ན་བཅུད་ཆུང་བ། རྒས་པ་དང་རླུང་ཅན་ལ་བཅུད་ཅན་ནོ། ། བདེ་བའི་ཐིག་ལེ་ནི། བལྟས་པ་དྲན་པ་མཐོང་བས་ཀྱང་བདེ་བ་སྙམ་བྱེད་པ་ཉམས་ཐམས་ཅད་བདེ་ཉམས་སུ་སྐྱེ་བར་བསྒོམ་གསུངས། ཉམས་པ་འདྲ་ན། གསང་གནས་ལྟེ་བ་སྙིང་ཁ་སྤྱི་བོའི་བར་དུ་ཐིག་ལེ་སྟོད་ལ་བསྒོམ། སྐྲ་དཀར་ས་བོན་གྱིས་སྤྱི་བོར་ཧཾ་མགོ་ཐུར་བསྟན། མཛོད་སྤུར་གྱེན་བསྟན་དང་། སུཾ་དང་།
ཧཱུྃ་རྣམས་རྩ་དབུ་མས་ཟུང་སྦྲེལ་བར་བསམ། རང་བཞིན་གྱིས་དབབ་པ་ཉེར་ལེན་གྱི་རྒྱུ། བསྒོམས་པས་འཕེལ་བ་ལྷན་ཅིག་བྱེད་པའི་རྐྱེན་ཡིན་པས་ཐོག་མར་མཆིལ་མ་བསྐ་རུ་འགྲོ་བ་སོགས་དཀྱུས་ན། འདིའི་ཕན་ཡོན་ནི། བླ་ཆེན་གྱི་སློབ་མ་དབུས་པའི་དགེ་བཤེས་རྟ་རྒན་ལ་བྱུང་སྟེ། ཁོང་གིས་གནམ་མཚོའི་དོ་ལ་ལོ་གཅིག་གི་རྒྱགས་ཁྱེར་བསྒོམ་དུ་ཕྱིན་པས། ཕྱི་ལོ་དར་ཞིག་རྒྱགས་ཟད་དེ། འདི་བསྒོམས་པས་ཇི་སྐད་བཤད་པའི་ཡོན་ཏན་སྐྱེས། སློབ་མ་ཀུན་གྱིས་གྲོངས་ཡོད་སྙམ་བལྟར་ཕྱིན་པས། སྔར་བས་བཀྲག་མདངས་ཆེར་སོང་འདུག་སྟེ།
ཅི་གསོལ་བྱས་པས་གདམས་ངག་འདྲ་བསྒོམ་ཟེར། ཡང་ལྷོ་པའི་སྟོན་པ་གཅིག་གིས་རྗེ་ལ་ཁྲིད་ཚར་བའི་ལྷག་མ་དགེ་བཤེས་རིག་འཛིན་གྲགས་ལ་བསྐྱངས་ཏེ་བསྒོམས་པས་འདིའི་ཡོན་ཏན་བྱུང་། དེར་འདི་ལྟར་བྱུང་ཞུས་པས། ང་སློབ་དཔོན་ཡིན་པས་བག་ཙམ་དྲག་གོ ། གཞན་ལ་ཡེ་མ་སྨྲ་ཁྱོད་ལ་ཡོན་ཏན་གཅིག་སྐྱེ་བར་འདུག་གི་ཟེར། མཆོད་ཁང་ཞིག་ཏུ་བསྒོམས་པས། ནུབ་ཅིག་ཁམས་པ་ཚན་ཞིག་མཆོད་པ་བྱ་བ་བྱེད་ཟེར། དོ་རེ་སྒོམ་ཆེན་ཡང་གདན་འདྲེན་ནོ་ཟེར་བས་སྙིང་ཧད་པ་ཞིག་བྱུང་། དེར་གཅིག་ན་རེ། མ་འདྲེན་ཁོང་གི་དགེ་སྦྱོར་ཆག་ཟེར།
ཅིག་ན་རེ་བྱོན་ཟེར། མི་འོང་བྱས་ཏེ་མ་ཉན། ཁོས་པང་དུ་ཁྱེར་སྟན་ལ་བཞག་མཆོད་དཔོན་བྱས་པས་བློ་མ་བདེ་གྲིབ་བྱུང་སྟེ་གྲོངས། འཁོར་ལོ་གཉིས་ལ་བརྟེན་པ་ནི། རྒྱུད་ལས། ཧེ་རུ་ཀ་དང་ཕག་མོ་ཞལ་སྦྱོར་ཞེས་པ་ཟབ་པར་གསུངས། སྤྱིར་གོང་འོག་གི་དམིགས་པ་ཀུན་ལ་འབྱུང་ཡང་འདི་ཟབ་པས་རྟགས་ལྔ་དང་། རྟགས་ཀྱི་རྟགས་ལྔ་ཡང་འདིའི་སྐབས་སུ་བཤད། འཇའ་ཚོན་ལ་འཕྲོས་ནས་ཉམས་སྣང་ཡིན་ན་ནམ་ཕྱེད་ན་དཀར་པོར་ཡོང་། མི་ཤེས་པ་ཡིན་ན་སྲོད་ཐོ་རངས་འོང་།
གཞན་ཡང་ས་འོག་བོང་བུའི་སྒྲ་སྒྲོག སྐུ་གཟུགས་མཆི་མ་འཛག་པ། མཁའ་ལ་བུ་ཁ་དོད་པ། གསོན་པོར་རིང་བསྲེལ་འཛག་པ་སོགས་མི་ཤེས་པ་ཡིན་ཏེ་ལྷོ་པའི་དགེ་བཤེས་གཅིག་རྗེ་པ་ལ་མཇལ་དུ་བྱུང་། ཁོང་ཞུ་དོན་ཞིག་བདོག་ཟེར། དེར་ཆོས་ཀྱི་དྲི་གཏུགས་གཅིག་ཡོད་པ་ཡིན་སྙམ་ནས། ཆོས་རྗེ་པས་བཞུགས་པས་ཁོང་མཆན་ནས་དར་གྱི་ཐུམ་བུ་ཞིག་བཏོན་ནས་བདག་ལ་འདི་འདྲ་ཞིག་བྱུང་ཟེར་རིང་བསྲེལ་ཚན་ཞིག་སྟོན་གྱི་འདུག་པས། རྗེ་པ་དབུ་ཕུར་ནས་དེ་ནན་ལྟར་མི་ཤིས་པས་ཕོ་ལ་ཐོང་གསུངས་པས། ཅུང་སྐྱེངས་པ་དང་སྔར་གྲུབ་རྟགས་སུ་བཟུང་བས་མ་རངས་ཏེ་ལགས་ཟེར་མཆན་དུ་སུམ་ཁྱེར་སོང་། ནངས་པར་ཁོང་ཚ་བ་ལ་བོས་ནས་ཁ་སང་གི་དེ་ནན་ལྟར་མི་ཤིས་པས།
བར་ཆད་ཅིག་འོང་པས་མྱུར་དུ་ཐུགས་དམ་མཛོད། འདིར་བཞུགས་ན་མཐུན་རྐྱེན་ནང་ནས་བགྱིད་གསུངས་པས་རེ་ཞིག་ཡར་འགྲོ་ཟེར་སོང་། ཟླ་བ་གཅིག་གཉིས་ན་གྲོངས་ཟེར་འབུལ་བ་བསྐྱེལ་དུ་བྱུང་། འདི་བླ་མ་གྲུབ་ཐོབ་པ་ཁད་བྱུང་སྟེ་གསང་བས་ཐུབ་གསུངས། དེར་ཆོས་རྗེ་པས་ཞུས་པས། འདི་ཡང་ན་ཆོས་ལ། ཡང་ན་ཚེ་ལ་བར་ཆད་འོང་གིན་འདུག་སྟེ་ད་ལན་ཚེ་ལ་བྱུང་འདུག་གསུངས། མན་ངག་སོགས་ལ་རྣལ་འབྱོར་དབང་ཕྱུག་ལུས་གནད་ཙོག་པུ་ཟབ། ཡོན་ཏན་ཐམས་ཅད་འོག་རླུང་ཟིན་པ་ལས་འབྱུང་། དེ་ལ་ཙོག་པུ་གནད་ཡིན་གསུངས།
ནཱ་རོ་པ་སྟེང་རླུང་ཟིན་ན་འོག་རླུང་རང་འགགས་ལ་འགྲོ་སྟེ། རིལ་བ་ཞབས་ཚགས་ཅན་བཞིན་དེ་ལ་སྐྱིལ་དཀྲུང་གནད་ཡིན་གསུངས། མེ་མར་སྐྱ་ནི་རྫ་ཁ་ཕུབ་ཟེར་ཡང་། དར་དཀར་གྱི་རྐྱལ་པ་སྟོང་པ་ལྟ་བུའོ། ། གྲངས་ཅན་གྲངས་མེད་བཅུ་གཉིས་ཟེར་ཡང་ཕྱག་ལེན་ལ་ཉེར་བཞི་གཉིས་ཏེ་ཞེ་བརྒྱད་ལ་མཛད། འདི་མན་ཆད་སྔ་མ་སྔ་མའི་སྟེང་དུ་ཕྱི་མའི་དམིགས་པ་བསྒོམ་པར་མངོན་གསུངས། འཁོར་ལོ་ལ་འཁོར་ལོ། ཡི་གེ་སྲད་བུ་ཐམས་ཅད་མེའི་རང་བཞིན་ཏེ། མདུན་རྒྱབ་སོགས་སུ་མ་རེག་པར་བསྒོམ། རེག་ན་སྒུར་པོ་སོགས་ཀྱི་སྐྱོན་འོང་གསུངས།
མེ་འབར་བ་ནས་ཁ་སྦྱོར་ཉེར་བཞི་ལ་བསྡུས་ཀྱང་ཆོག་གསུངས། ཆེར་འབར་བ་ནི་རང་གི་འདོམ་གང་ཚུན་ཆད་ལའོ། ། འདི་རྣམས་ཀྱང་མེ་ཐུ་ལུ་ལུ་འཚིག་པ་ལྟ་བུར་མི་བསྒོམ་གསུངས། འདི་རྣམས་བསྒོམས་ན་དགུན་ཡིན་ཡང་ལུས་ཆབ་རོམ་གྱི་ནང་དུ་གཞུག་དགོས་པ་སྙམ་བྱེད་པ་འོང་གསུངས། གཏུམ་མོ་བསྒོམ་པ་ཡེ་ཤེས་བསྐྱེད་པའི་རྒྱུར་འགྲོ་དགོས་པའི་སྐབས་སུ། ཆོས་རྗེ་པ་དྲོད་ཙམ་ལ་དམིགས་པ་ནི། བྱ་སྤྱང་རྒན་པོ་དང་འདྲ་སྟེ། གཞོན་དུས་སུ་གཡའ་གོང་དང་གངས་གོང་དུ་ཕྱིན་ནས་ཆོ་མ་རེ་ཙམ་ན། རྒས་ནས་ཉམས་བསྐྱང་རྒྱུ་མེད་པས་གྲོག་ཕུག་འདྲར་སྡོད་གསུངས། དྲོད་རང་འདོད་ན་དེ་བས་ཐུམ་པ་རེ་ཙམ་ཉོ་བ་སླ་གསུངས།
ཆོས་རྗེ་པ་ན་རེ། དྲོད་ཙམ་སྐྱེ་བ་མུ་སྟེགས་པ་རང་མྱུར་ཏེ། ས་སྐྱར་ཨ་ཙ་ར་ཞིག་བྱུང་པས། ཆོས་རྗེ་པས་རིག་པ་ཅི་ཤེས་དྲིས་པས། དྲོད་མྱུར་དུ་འོང་བ་ཞིག་ཤེས་ཟེར། ཟས་འདྲ་བྱིན་ནས་དེ་ང་ལ་ཐོངས་བྱས་པས་ལྟེ་བར་མེ་རྡོག་མར་ཧྲིལ་བསྒོམ་པ་བསླབས་ཏེ་བསྒོམས་པས། དེ་མ་ཐག་དྲོད་བྱུང་སྟེ། རྗེ་ལ་ཞུས་པས། མི་ཚེ་ལ་བཀའ་བཀྱོན་ཡོང་མ་མྱོང་བ་ལ་ད་རེས་བྱུང་། དེ་མུ་སྟེགས་ཀྱི་ཡིན།
ཡོད་ང་ལའང་ཡོད། དེ་གཞན་ལ་བསྟན་ན་སངས་རྒྱས་པའི་གདམས་ངག་ཟབ་མོ་རྣམས་ནུབ་འགྲོ་གསུངས། ལྟ་བའི་སྐབས་སུ། གཞོན་དུས་སུ་ཧེ་ལྡོམ་བསྲེས་པའི་སྒོམ་གཅིག་བྱེད་ན། བདག་བྱིན་བརླབ་བསྒོམ་དགོས། དེའི་སྔོན་དུ་བསྐྱེད་རིམ་མི་འགྲོ་ཁ་མེད་ཡིན་གསུངས། སྤྱིར་འདི་པའི་ལུགས་ཀྱི་མན་ངག་གི་སྐབས་སུ་རྒྱུད་ཀྱི་ལུང་མི་དྲང་། རྒྱུད་དུ་དེའི་གསལ་ཀ་མི་གཏོད་གསུངས་ཀྱང་། ཉོན་མོངས་རང་བྱུང་སོགས་ལོག་རྟོག་ཤས་ཆེ་ཞིང་། ཏིང་ངེ་འཛིན་དུ་ངོ་ཤེས་དཀའ་བས་དྲངས་གསུངས།
དེ་རྣམས་ཏིང་ངེ་འཛིན་དུ་ངོ་མ་ཤེས་ན་ལས་བསོག དེས་སྐྱེ་གནས་དམན་པར་སྦྱོར་བ་ལ་ཐ་མལ་དང་ཁྱད་མེད་གསུངས། ཚིག་གི་མཆོག་གྲུབ་པའང་ཆོས་རྗེ་པ། ཉེར་ལེན་གྱི་རྒྱུ་ཡོད་ལ་སད་བྱེད་ཀྱི་རྐྱེན་མེད་པ་ཅིག་གི་དབང་དུ་བྱས། དེ་མིན་ན་སེམས་ཅན་ཐམས་ཅད་དུས་གཅིག་ལ་སངས་རྒྱ་བར་གྱུར་ཅིག་བྱས་ནའང་། རྒྱའམ་ཏེ་མི་རྒྱ་གསུངས། གཞན་གསུང་གཅིག་གིས་དུ་མའི་བར་གོ་བ་སོགས་ཀྱང་འདིར་ངོ་བོ་ཙམ་ཐོབ་པ་ལ་དགོངས། མཐར་ཐུག་སངས་རྒྱས་མིན་པ་ལ་མེད་གསུངས། འཆི་ཁར་དངོས་གྲུབ་ལེན་དུས་ཡིན་ཏེ། སྔར་གོམས་པ་ཡོད་ན་འཆི་བ་ལ་འཚེར་མི་དགོས།
དཔེར་ན་མི་གཅིག་ཐུག་ཆད་པ་ལ་རྟ་བཟང་པོ་གཅིག་འོང་ནས་འདི་ལ་བཞོན་ཟེར་བའི་ཚོད་ཙམ་ཡིན་གསུངས། སྟོང་གསལ་གྱི་ཉམས་འདི་འཆི་ཁར་ཐ་མལ་པ་ལའང་སྐྱེ་སྟེ་ངོ་མི་ཤེས། ཐ་མལ་ལ་གནད་གཅོད་ཀྱི་སྡུག་བསྔལ་དུ་འོང་། སྔར་སྒོམ་ཉམས་ཡོད་པ་གཅིག་ཡིན་ན་ངོ་ཤེས་ནས་གྲུབ་མཐའ་བསྙོགས་པ་ལ་སོགས་པ་འབྱུང་གསུངས། དབང་གསུམ་པའི་སྐབས་སུ། དབབ་གཟུང་སོགས་ཀྱི་གནད་ཡོད་པས། རླུང་ལ་དབང་ཐོབ་ཅིང་། ཐ་མལ་གྱི་ཆགས་པས་ཀུན་ནས་དཀྲིས་མན། ལམ་མྱུར་དུ་བགྲོད་པ་ཟབ་པའི་གནད་ཅིག་ཡིན། དེ་ལས་ལྡོག་ན་ངན་སོང་གི་རྒྱུ་བྱེད་དེ།
ཕོ་ཉ་རལ་གྲིའི་སོ་འདྲ་བ། ། ཞེན་པར་གྱུར་ན་སྤང་བར་བྱ། ། ཞེས་དང་། བརྟག་གཉིས་ལས། མ་གསང་སྦྲུལ་དང་ཆོམ་རྐུན་དང་། ། ས་སྤྱོད་མེ་ཡི་སྡུག་བསྔལ་བྱེད། ། ཅེས་པའི་དོན་ནི་མ་གསང་བ་ནི་བདེ་བའི་རྒྱུ་ལུས་ལས་ཉམས་ན། ཉེས་པ་འདི་ལྟར་འབྱུང་སྟེ། ཕྱི་ལྟར་ན་སྦྲུལ་ཏེ་མཛེ་ནད་དང་། ཆོམ་རྐུན་ཏེ་ནོར་འཕྲོག་པ།
ས་སྤྱོད་ནི་རྒྱལ་པོའི་གནོད་པ། མེ་སྟེ་བསྲེག་པའི་ཉེས་པ་འབྱུང་། ནང་དུ་སྦྱར་ན། དང་པོ་ནི་ཞེ་སྡང་བདག་རྒྱུད་ལ་སྐྱེས་པས་ངན་སོང་གི་སྡུག་བསྔལ་བསྐྱེད། གཉིས་པ་ཉོན་མོངས་པས་བདག་རྒྱུད་ཀྱི་ཡོན་ཏན་གྱི་ནོར་འཕྲོག གསུམ་པ་ནི་བདག་འཛིན་གྱིས་ས་འོག་ངན་སོང་དུ་འཕེན། བཞི་པས་འདོད་ཆགས་ཀྱི་མེས་བདག་རྒྱུད་ཀྱི་ཡོན་ཏན་རྣམས་བསྲེག་པའོ། ། ཡང་ཇི་ལྟར་བྱེ་བ་སོགས་ནི། རྟེན་བྱེ་བ་དྭངས་མ་ལུས་ལ་ཉམས་པ། དམ་ཚིག་ནི་དབང་མ་ཐོབ་པ་རྟེན་པ།
ཡེ་ཤེས་ནི་ཐ་མལ་གྱི་རྟོག་པའོ། ། དེས་ན་ཁམས་འདུས་པ་ཐ་མ་མན་ཆད་ཀྱི་ཉམས་སུ་བླངས། ལས་ད་ལྟའི་མིན་པས་བཤད་པའང་ཡམ་མེ་ལས་མི་མཛད། མི་ཉམས་པ་བསྲུང་དགོས་ཏེ། དེ་ལུས་ལ་མི་གནས་ན་ཏིང་ངེ་འཛིན་རྣལ་མ་རྒྱུད་ལ་སྐྱེ་མི་སྲིད། བསྐྱེད་རིམ་ལྟ་བུ་གཅིག་ལ་སེམས་གནས་འཕྲོ་ལ་འགྲོས་དྲག་པོ་བྱས་པའམ། ཁུར་ཆེན་པོ་འཁུར་བ་ལྟ་བུས་རྔུལ་འཛག་ནའང་དེའི་ཆ་ནས་ཡིན་པས་སྔར་གྱི་ཏིང་ངེ་འཛིན་མེད་པར་འགྲོ་གསུངས། འདིའི་ལྟ་བ་དགའ་བ་བཞི་པོ་འདི། ཕྱག་རྒྱའི་གཟུགས་ལ་བལྟ་བ་སོགས་ཀྱི་དུས་སུ་བྱང་སེམས་མགྲིན་པར་བྱོན། སྤང་བྱ་རྣམ་རྟོག་རགས་རིམ་འགག
བདེ་བའི་ཉམས་མྱོང་ཆུང་བ་དེ་རྣམས་འཇུག་པ་གཅིག་ཏུ་འོང་། གཞན་དེས་འགྲེ་ཞེས་བླ་མ་སྙག་གསུངས། འདའ་ཀ་མ་འཆི་ཁའི་རླུང་གིས་རྩ་མདུད་གྲོལ་བས་ཐ་མལ་ལ་གནད་གཅོད་དང་། རྣལ་འབྱོར་པ་ལམ་གྱི་གྲོགས་སུ་འགྱུར་བ་སོགས་སྔར་བཞིན་ནོ། ། དབང་བཞི་པའི་ལམ་ལ། ངག་འདྲེན་ཞི་བ་ནི་དལ་བུས་བྱེད། དང་པོ་སྐད་རད་ནས་འགྲོ། བྱང་ནས་གླིང་བུ་ལྟ་བུ་འབྱུང་། དྲག་པོ་ནི་ངར་འདྲེན་ཏེ། རག་དུང་བཞིན་རྒྱང་རིང་པོ་ནས་ཐོས་པ།
ས་སྐྱར་བསྒོམ་པ་ཀྱི་འབར་ལ་བྱུང་། འདི་གསང་སྒྲོགས་སུ་འགྲོ་ཉེན་འདུག་པས་ཕྱིས་ལག་ལེན་བག་ཙམ་ནུབ་གསུངས། འདར་བ་ནི་དཔེར་ན་འཁར་ཕོར་ལ་དབྱུག་གུས་བསྣུན་ན་དེ་འདར། དེ་འདར་བས་ཆུ་འདར་བ་བཞིན་ནོ། ། འདིས་སྔར་རླུང་དང་གཏུམ་མོའི་སྐབས་སུ་རླུང་སེམས་གནད་དུ་མ་སོང་པ་ཐམས་ཅད་གནད་དུ་གཏོང་བ་ཡིན་ཏེ། དཔེར་ན་ཚྭའམ་ནས་རྫ་མ་གང་གསིགས་པས་དམའ་རུ་འགྲོ་བ་བཞིན་གསུངས། བདུད་རྩིའི་བཅུད་ཀྱི་དོན་བདག་རྒྱུད་སྐུ་ལྔ་བསྒྱུར་ནུས་པ་ལ་ཟེར། དང་པོ་བཟུང་བ་ལ་ཡི་གེ་ཧཱུྃ། གཉིས་པ་ཨོཾ། གསུམ་པ་ཨཱ་ལ་དབང་།
སྐྱེས་བུ་བྱེད་པའི་ལྕེ་འཕེལ་སོགས་ནི་མཚན་དཔེའི་ཆ་མཐུན་ཡིན་གསུངས། ལྟེ་བར་བརྟན་ཙ་ན་འགྲོ་བའི་ཡིད་དུ་འོང་བ་ནི་ཨ་ཐུང་ནང་ལྟར་བཤད་པའི་ཕག་མོ་ཡིན་པས། དེ་ལ་མཁའ་འགྲོ་མའི་གྲོང་ཟེར། དེ་དྭངས་མས་གང་བའི་རྟེན་འབྲེལ། རྒྱུ་མཐུན་ལ་དྭངས་མ་ལྟེ་བར་བརྟན་པས་སྐྲ་དཀར་སོགས་མེད་པ། འགྲོ་བའི་སྙིང་དུ་སྡུག་པ་སོགས་སེམས་ཀྱི་ཕན་ཡོན་བདག་རྒྱུད་ལ་བདེ་བས་ཁྱབ་པ་ཙམ་ལས་མེད་པས་ཆུང་ཞེས་པ་གསུམ་འཇུག་པ་ཞིག་ཏུ་འོང་། གཞན་དེས་འགྲེ། མས་བརྟན་ནི། འགའ་ཞིག་རོ་རྐྱང་བརྟན་ཟེར། རིན་པོ་ཆེ་པ་དབུ་མ་ལ་བཞེད་དེ།
ཡོན་ཏན་ཐམས་ཅད་དབུ་མར་འདུས་པ་ལས་འབྱུང་བས་སོ། ། དེ་ལྟར་ན་འདས་པའི་ལམ་དུ་འགྱུར་རོ་སྙམ་ན། མི་འགྱུར་ཏེ། འདིར་ཡངས་སུ་བཏང་བ་ཙམ་ཡིན། འདས་པ་ལ་གྲོལ་དགོས་གསུངས། སྒྲ་ལ་གོམས་པའི་སྐབས་སུ། ཧཱུྃ་ལྟེ་བར་བསྒོམ་པའི་རྒྱུ་མཚན་སོགས་གོང་བཞིན། ཧིཀིས་དྲངས། ཀ་ཧིས་ངལ་བསོ་ཟེར་ཏེ། ཧིཀ་གིའི་ཤུགས་ལ་ཀ་ཧི་འོང་བས་ཐ་དད་མིན།
ཚེ་ཐུང་བའི་རྩོད་སྤོང་སྔར་བཞིན། སྦྱོང་བའི་དུས་སུ་ཧིཀི་གཅིག་གི་འདྲེན་པ་གོང་བཞིན་གནད་ཟིན་ན་ལན་ཅིག་ཙམ་གྱིས་རིག་པ་འཕོ་བ་སྙམ་བྱེད་དེ། དཔེར་ན་རྟ་བཟང་པོ་གྲིབ་གསོས་བྱས་པ་རྐྱེན་བག་ཙམ་གྱིས་འགྲོག་པ་བཞིན་ནོ། ། གཤང་གཅི་གཉིས་དུད་འགྲོ་དམྱལ་བ་གོ་ལོག་སྟེ། སམྦུ་ཊིར། གཅི་ལས་བྱོལ་སོང་དག་ཏུ་འགྱུར། ། དམྱལ་བ་བརྒྱད་པོ་ལྟུང་མིན་ལས། ། ཞེས་སོ། ། གཅི་བ་སྨྲཾཡུར་ཟེར་ཏེ། ཀྵམརཡུཾ་གསུངས།
སྤྱི་གཙུག་ནས་དབང་མེད་འཕོས་ན་གཟུགས་མེད། མིག་ནས་འཕོས་ན་མི་སོགས་གང་འདོད་དུའོ། ། ནང་གི་ནི་ཀ་ལི་དམར་པོ་གྱེན་བསྟན་གཉིས་ཀྱི་བར་དུ། ཨ་ལི་དཀར་པོ་ཐུར་བསྟན་གྱིས་གཡས་དགག གཡོན་ཨ་ལི་དམར་པོ་ཐུར་བསྟན་གཉིས་ཀྱི་བར་དུ་ཨ་ལི་དཀར་པོ་གྱེན་བསྟན་རེ་གསུངས། གྲོང་འཇུག་གི་སྐབས་སུ། རང་ལ་ཡོན་ཏན་ཡོད་ལ་རྒས་ནས་གཞན་དོན་མི་ནུས་ནའོ། ། དེའང་རྒྱལ་པོའི་བུ་སོགས་དགོས་ཀྱི་སྡིག་ཅན་ལྟ་བུ་ལ་བག་ཆགས་དམན་པའི་རྩ་ཡིག་ཡོད་པས་མི་ཉན་གསུངས། གྲོང་འཇུག་ལའང་། རྒྱུད་དམ་ཚིག་དང་ལྡན་པ་དགོས་པས་ནུབ་དང་པོ་སྟ་གོན་གྱི་ཆོ་ག་བྱས་ལ།
རོ་ལ་གུ་གུལ་གྱིས་བདུགས། ཁྲོ་བོའི་སྔགས་བཟླས། གཉིས་པ་ལ་བསྒྲུབ་མཆོད་བྱ་སྟེ་བདག་འཇུག་བླངས་ལ་དེ་ནས་རང་གི་རླུང་དང་ཏིང་ངེ་འཛིན་གྱི་ནུས་པ་དང་བསྟུན་སོགས་དཀྱུས་ན། སེམས་གཅིག་གིས་རྟེན་གཉིས་བཟུང་བས་མུ་སྟེགས་ཀྱི་བདག་གཅིག་པུ་རང་དབང་ཅན་གྱི་ལོག་རྟོག་ཁེགས་ཞེས་ཆོས་རྗེ་བ་གསུངས། འདི་དགོས་པ་ཆེ་སྟེ། ཚེ་འཕོས་ན་མངལ་གྱི་དྲི་མས་སྔར་གྱི་ཡོན་ཏན་རྣམས་བརྗེད་ནས་ཀ་ཁ་ནས་སློབ་དགོས་པས་སོ། ། ཆོས་རྗེ་པ་འདི་དཀའ་མོ་རང་མིན་གསུངས། འདི་དང་པོ་རྒྱ་གར་དུ་མང་དུ་བྱུང་། བོད་དུ་མར་པས་མཛད་ཟེར། ཡང་དབུས་ཀྱི་ཡོལ་སྦུ་སྡེར་ཀོང་ནི་རུ་པ་བྱ་བ་ཞིག་བྱུང་།
ཡུལ་རྒྱ་གར་ཟངས་གླིང་པ་ཡིན། ཁོང་གིས་སྙལ་དུ་ཕྱིན། རྒན་རྒོན་གཉིས་ཀྱི་མཆོད་གནས་མཛད། ལན་ཅིག་ཁོང་གི་བུ་ཞིག་ཡོད་པ་ཤི་ནས་སྡུག་བསྔལ་བ་ལ་ཁོང་གི་བུ་མ་ཤི་བར་ལོག་བྱུང་ན་ཆོས་བྱེད་དུ་འཇུག་གོ ། འཇུག་ན་ངས་བསླངས་ལ་འོང་བྱས་པས། དེ་ད་འཇུག་སྟེ་ཟེར། ཁོང་གིས་རོ་དེ་ཁྱེར་སོང་ནས་ཞག་འགའ་ན་བུ་བྱུང་། ཁོང་མ་བྱུང་པས་གྲོང་འཇུག་བྱས་སམ་ཟེར། བུ་ལ་གང་པ་ཡིན་བྱས་པས་ཟངས་གླིང་པ་ཡིན་ཟེར། ལོ་དུ་ལོན་བྱས་པས་དྲུག་ཅུ་ཟེར་ཏེ།
སེམས་ཀོང་ནི་རུ་པ་ཡིན་པས་སོ། ། དེ་ལ་གཞན་ཀུན་སྙལ་དུ་སྐྱེས་པའི་ཟངས་གླིང་པ། ། དྲུག་ཅུ་ལོན་པའི་གཞོན་ཤ་ཅན། ཟེར། རྗེ་པ་ན་རེ། འདའ་ཀ་མའི་དུས་ལ་སྒོ་དང་དམིགས་པའི་རྟེན་འབྲེལ་གྱིས་སྡིག་ཅན་ཡིན་ཡང་སྐྱེ་གནས་བཟང་པོ་གཅིག་ཏུ་ཅིས་ཀྱང་སྐྱེ་སྟེ། སྔར་གྱི་སྡིག་པ་མི་འཛད་པས་བཤགས་དགོས་གསུངས། འདི་པ་བར་དོ་ཞར་བྱུང་དུ་བྱེད། འགའ་ཞིག་འབྲས་བུ་ལོགས་ན་ཡོད་པས་ལྔའི་ཡ་བོ་བར་དོ་ཡིན་ཟེར་ཏེ་དཔྱད་དུ་རུང་། དེའང་ཚེ་འདིར་གྲུབ་མཐའ་མ་བསྙོགས་ན་འདའ་ཀ་མ་གཅིག་ཐེབས་སམ་བལྟ།
མ་ཐེབས་ན་བར་དོ་སྦྱང་བ་གལ་ཆེ། འདིར་ཅིས་ཀྱང་འབྲི་དགོས་པས་སོ། ། དེ་ལ་སྤྱིར་བར་དོ་ཞེས་པ་ནི་ཚེ་འདིའི་སྣང་བ་འགགས། ཕྱི་མའི་སྣང་བ་མ་ཤར་བ་དེ་ལ་ཟེར། དེ་ལ་འབྱུང་བཞིས་བསྡུས་པའི་ལུས་ཙམ་ཡོད་ཀྱང་རྣམ་སྨིན་ཤ་ཁྲག་གིས་བསྡུས་པའི་ལུས་མེད་པས་རིག་པ་ཤིན་ཏུ་ཅོལ་ཆུང་པ་ཅིག་འོང་། དེའང་དབང་པོ་ཀུན་ཚང་ཞིང་། ཟས་སུ་དྲི་ཁོ་ན་བཟའ། དེའང་ལས་ཀྱི་ཆེ་བ་མའི་མངལ། བྱིན་རླབས་ཀྱི་ཆེ་བ་རྡོ་རྗེ་གདན་ལ་ཐོགས། གཞན་དངོས་པོ་གང་ལའང་ཐོགས་པ་མེད་པ་ཞིག་འོང་།
དེའང་སློབ་དཔོན་ཐོགས་མེད་ཀྱིས་གང་དུ་སྐྱེ་བར་འགྱུར་བ་དེའི་བྱད་གཟུགས་སོ་ཞེས་གསུངས། གསང་འདུས་པས་ཞག་ཕྱེད་དང་བཞི་སྔ་མའི་ཕྱེད་བཞི་ཕྱི་མའི་གཟུགས་སུ་འོང་བར་བཤད། ལུས་མ་ལོང་ན་ཞག་བདུན་ནས་ན་འཆི་སྣང་རེ་ཡོང་བར་བཤད། ལུས་བྱེ་བྲག་ཅན་དང་། བྱེ་བྲག་མེད་པ་ལ་སྲེད་པ། སྔར་གྱི་ཉེ་དུ་རྣམས་ཀྱི་ལད་མོ་བྱེད་པས་བདུན་ཚིགས་བྱས་ན་ཤིན་ཏུ་ཕན། བར་དོའི་རིག་པ་དེ་བསྒྱུར་ཁ་ནི་ཡང་སྟེ་ཆུའི་སྟེང་གི་ཤིང་དང་འདྲ། ཆོས་རྗེ་པ། ནམ་མཁའ་ནས་ཆུ་འབབ་པ་ལ་བར་སྣང་དུ་སྣོད་བཟེད་ན། ལོངས་སྤྱོད་དུ་འོང་ལ།
ས་ལ་བབས་ན་མི་འོང་པ་བཞིན་གསུངས། དེའི་དུས་སུ་འཇིག་པའི་སྒྲ་བཞི་འབྱུང་བ་སོགས་མངོན་པའི་རྒྱས་བཀབ་ནས་རྒྱ་ཆེར་གསུང་ཡང་ཅི་རིགས་པར་སྦྱོར། དེ་ལ་སྔོན་འགྲོ་སྦྱང་བ་དང་། དངོས་གཞི་གཉིས་ལས། དང་པོ་བཞི་པོ་རང་རང་གི་མགོ་ན་ཡོད་ཀྱང་། ཡར་བླངས་ནས་ཐོག་མར་སྦྱང་བ་གསུངས། དེའང་ངེས་པ་ནི་ཟས་ལག་ཏུ་བྱུང་བ་དང་། བླ་མ་སོགས་གསུམ་པོ་དྲན་པར་བྱ། བརྗེད་ན་འདུན་པ་དྲག་པོས་ཡང་ཡང་བྱ། ངེས་མེད་འབྲུག
གློག མེ་ཆུ་སོགས་ཀྱི་སྒྲ། སྔར་མེད་ཀྱི་གཟུགས་མཐོང་པ་སོགས་ལ་དྲན་པར་བྱ་སྟེ། གཙོ་བོ་བུམ་དབང་གིས་སྦྱང་ངོ་། ། དེ་ནས་དངོས་གཞི་ལ་འཆི་བའི་ཚེ་འབྱུང་བཞི་རིམ་གྱིས་ཐིམ་ནས་འཆི་སྟེ། ས་ཆུ་ལ་ཐིམ་དུས་སུ་སའི་ནུས་པ་ཤོར་ནས་ལུས་ཀྱིས་འཁྲང་མི་ཚུགས། དེ་དུས་སུ་དུ་བ་སོགས་ཀྱི་སྣང་བ་འབྱུང་། ཆུ་ཐིམ་པས་ཁ་སྣ་སོགས་སྐམ། མེ་ཐིམ་པས་དྲོད་བསྡུད་དེ་སྟོད་སྨད་ནས་འདོར་ཚུལ་མངོན་པ་བཞིན་ནོ། ། རླུང་ཐིམ་པས་ལུས་བསྒུལ་བསྐྱོད་མི་ནུས།
རྣམ་ཤེས་ཐིམ་དུས་སུ་རེ་ཞིག་རླུང་སེམས་ཐམས་ཅད་དབུ་མར་ཚོགས་པས་སྟོང་གསལ་གྱི་ཉམས་སྐྱེས་ནས་དེའི་ངང་དུ་འགྲོ། དེ་ལ་ཐ་མལ་རྣམས་བརྒྱལ་བ། ལམ་པ་རྣམས་འོད་གསལ་ཟེར། འདི་སྡིག་ཅན་ལའང་འབྱུང་སྟེ། གོམས་པ་མེད་པས་ངོ་མི་ཤེས། དེ་ལས་སད་ནས་བར་དོའི་སྣང་བ་འབྱུང་སྟེ། སྔར་གྱི་འཇིགས་སྣང་སོགས་འབྱུང་བས་སྐྱབས་འཚོལ་བ་འོང་། དེར་དྲི་ཁ་དོག་གི་ཚུལ་དུ་ཟ་བས་དེ་དང་དུས་མཉམ་དུ་བསྣམ་བྱ་ལྔ་ཁ་དོག་ལྔར་འཆར། འོད་དཀར་པོ་ལ་ཟིན་ན་དམྱལ་བ་ཟེར་ཏེ་ནག་པོ། དེར་སྔར་གྱི་གོམས་པ་དང་རྟེན་འབྲེལ་གྱི་ཆེ་བས་བསྣམ་བྱས་རྐྱེན་བྱས་ནས་བླ་མ་སོགས་དྲན་པ་འབྱུང་སྟེ་དཀྱུས་ན།
དམ་ཚིག་འབྲིང་ཟེར་ཏེ། དེ་མེད་ན་འཆི་དང་འཆི་ཁ་སོགས་སུ་དངོས་གྲུབ་མི་ཐོབ་པ་ཀུན་ལ་དགོས། རིལ་བུ་རབ་ཐུན་བཞིའི་མགོ་མཇུག་ལ་རེ་རེ་སྟེ་བརྒྱད། འབྲིང་ཐུན་མགོ་ལ་རེ་རེ་བསྟེན་པ་སོགས་དཀྱུས་ན། ཟས་ཀྱི་རྣལ་འབྱོར་གྱིས་ཀྱང་འདིའི་ཉེས་པ་ཁེགས། འདི་ད་ལྟ་བསྲུང་པར་འགྲོ། ཕྱིས་ཟས་ཀྱི་ཕྱེད་དང་། གཙང་བཙོག་མེད་པ་སོགས་གཉིས་སྤངས་ཀྱི་སྤྱོད་པ་ལ་མྱུར་དུ་འཇུག་པའི་དགོས་པ་ཡོད་གསུངས། འདི་ལ་འཕྲོས་ནས་བདུད་རྩི་རིལ་བུའི་རི་ལུ་བསྒྲུབ་པ་ལོགས་ནའོ། ། རྡོར་དྲིལ་ལ་བརྡ་དོན་གཉིས་ལས།
བརྡའི་ནི་ཕྱག་མཚན་རབ་གནས་སོགས་དང་ལྡན་པ་འཆང་། གཉིས་པ་ནི། བྱང་ཆུབ་སེམས་གང་དེ་རྡོ་རྗེ། ། སོགས་ཀྱི་དོན་དང་མི་འབྲལ་བར་བྱ། སྲིད་པའི་སྡུག་བསྔལ་བསྐྱེད་པའི་དམ་ཚིག་ཉམས་ན་ངན་སོང་དུ་སྡུག་བསྔལ་ཅིས་ཀྱང་མྱོང་དགོས་པས་མི་ཉམས་པར་བསྲུང་ཞིང་ཉམས་ན་བཤགས་པའི་ཕྱིར་བཅོས་པ་གལ་ཆེ། ལེགས་གྲུབ་ཀྱི་ལུང་དཀྱུས་ན།་་་་་ ལེགས་གྲུབ་ལས། མཚན་མོ་བག་མེད་བྱས་པ་དག་སོགས། གཞན་ཡང་སེངྒེ་དཀར་པོ་ཁོ་དགོང་མོའི་དུས་སུ་ཁོའི་གཡུ་རལ་དང་སྡེར་སེན་ལ་གཞན་གྱིས་གནོད་པ་བྱས་མ་བྱས་བལྟས་ནས། མ་བྱས་ན་དགའ་བ།
བྱས་ན་བྱེད་མཁན་ཚར་གཅོད། དེ་བཞིན་དུ་འོ་སྐོལ་ཡང་སྲོད་ལ། ཉིན་མོ་ཉེས་ལྟུང་གིས་གོས་མ་གོས་བལྟ། མ་གོས་ན་དགའ་བ་བསྒོམ། གོས་ན་འགྱོད་པ་དྲག་པོས་དེ་མ་ཐག་བཤགས་པ་བྱེད་དེ། རྒྱ་མཚོ་རོ་དང་ཞག་ཏུ་མི་འགྲོགས་པ་བཞིན་ནོ། ། མཁའ་འགྲོ་ནི་གྱ་གྱུར་འགྲོ་བ་ལ་ཟེར། འདོད་ཡོན་སོགས་ལ་འདོད་ཡོན་ཡིད་ལ་འདོད་བྱ་སོགས་ཕྱིའི་ལྔ་སོགས་དང་པོས་ནང་རིག་མ། གཉིས་པས་མཉེས་པའི་དོན་དུ་སོགས་ཁོངས་སུ་མགུ་བར་བྱ་རེངས་པར་བྱས་ལ། དམ་ཚིག་ཉམས་ན་དབང་ཞུའོ། །
མཉམ་གཞག་ཉམས་ན་ལྟ་བ་ཞེས་པ་ལ་བླ་མ་འུ་ཡུག་པ་སྤྱི་ལུགས་ཀྱི་འབྲས་བུ་ཉམས་ན་རྒྱུ་ལ་ནན་ཏན་བྱེད་དགོས་པ་ལ་འདི་དེ་ལས་ལྡོག་པས་མ་གོ་གསུངས་པ་ལ། ནོར་བའི་དོན་ཏེ། རིན་པོ་ཆེ་པ་ཚད་མའི་བསྐྱེད་བྱ་སྐྱེད་བྱེད་ཀྱི་རྒྱུ་འབྲས་ལྟ་བུ་མི་ཉན་ཡང་སྤྱིར་ཉན་ཏེ། མཉམ་གཞག་གི་ཉམས་པ་ནི། བསྐྱེད་རིམ་ལ་བློ་དྲེད་ནས་སེམས་ཡེ་གནས་སུ་མ་འདོད་ན་བཟོད་དེ་བཞག་ནས་རྒྱུ་དུས་ཀྱི་ལྟ་བ་རྗེས་ཐོབ་སྣ་ཚོགས་ཀྱི་སྣང་བ་འདི་རང་གི་སེམས་སུ་ཐག་བཅད། དེ་སྒྱུ་མ། དེ་རང་བཞིན་མེད་པར་བྱས་ཏེ་བསྒོམས་པས་དམིགས་པ་གང་རུང་ཞིག་ལ་སེམས་ཟིན་འོང་། དེ་ནས་སྔར་གྱི་བསྐྱེད་རིམ་གྱི་སྟེང་དུ་ལོག་སྟེ་བསྒོམས་པས་སེམས་ཟིན་འོང་བ་ལ་དགོངས་གསུངས། ཐབས་རྒྱུད་ཀྱི་གཙོ་བོའི་སྐབས་སུ་འགའ་ཞིག་དབང་བྱས་པས་ཆོས་སྒོ་འབྱེད་པ་ལྟ་བུར་གོ་སྟེ་མིན་སོགས་གོང་བཞིན་གསུངས། ལམ་དུས་ཀྱི་དབང་འདི་རྣམས་བཀླགས།
ལམ་དུས་ཀྱི་དབང་བསྒོམ་པ་བཞིན་ཚིག་ཐམས་ཅད་རྫོགས་པར་བཤད་དོ། ། བསྡུས་པའང་མངོན་རྟོགས་བཞིན་བཤད། མིང་ལ་དབང་རྫས་མེད་པའི་རྒྱུ་མཚན། འཕགས་པས་སྦྱང་གཞི་གཟུགས་ཕུང་རགས་པས་ཟུང་འཇུག་མཚོན་གཞན་ལ་དེ་དགོས་པའང་འགྲེ། ཡེ་ཤེས་འདི་ནི་ཆེས་ཕྲ་ཞིང་། ། ཞེས་པ་ནི་དབང་ལས་སྐྱེས་པའི་ཡེ་ཤེས་དེ་སོ་སོ་རང་གི་རིག་པ་ལས་སྒྲ་དང་རྟགས་སོགས་ཀྱིས་མི་རྟོགས་པའི་རྡོ་རྗེ་ནི་དཔེར་ན་ཕ་ལམ་གྱིས་སྲ་བ་བྲག་སོགས་འཇོམས་ཤིང་ཚུར་མི་ཕྱེད་པ་ལྟར། ཡེ་ཤེས་དེས་ཀྱང་མཚན་འཛིན་འཇོམས་ཤིང་། ཚུར་མི་ཕྱེད་པའོ། ། ནམ་མཁའ་ལ་འགྲོ་འོང་ཐོག་མཐའ་མཐའ་དབུས་སྐྱེ་འཇིག་མེད་པ་བཞིན་ཡེ་ཤེས་ལའང་མེད་དོ། ། རྡུལ་ཉོན་སྒྲིབ་དང་བྲལ།
ཞི་བ་ཤེས་སྒྲིབ་སྤངས། མཐར་ཕྱིན་པ་བཅུ་གསུམ་པའི་ཡེ་ཤེས་མངོན་དུ་བྱེད་པའི་རྟེན་འབྲེལ་སྒྲིག་ཅེས་པའི་དོན་ནོ། ། ཕ་ནི་དབང་བསྐུར་བའི་བླ་མ། དེའང་ཕྱིན་ཆད་ཁྱེད་རང་གིས་ཁྱེད་རང་གི་ཕ་གྱིས་ལ་སྔར་གྱི་ཡེ་ཤེས་སྐྱོངས་ཞིག་པའོ། ། འབྲས་བུའི་ཕྱག་རྒྱ་ནི་ལམ་བཞི་བསྒོམས་པ་ལས་བྱུང་བའི་འབྲས་བུ་ལྟ་བ་བཞི་པོས་རྣམ་རྟོག་ལ་རྒྱས་འདེབས་པ་ལ་བྱ་གསུངས། ཡང་ན་སངས་རྒྱས་ཀྱི་ཡེ་ཤེས་ལ་སྦྱར་ན་རང་ཡང་འགྲིག་གསུངས། རྒྱུད་ཀྱི་སྐུ་གསུམ་རྒྱུན་མི་ཆད་པ་སྟེ། ཆོས་སྐུ་རྟོགས་པ་ཡེ་ཤེས། ལོངས་སྐུ་ཐེག་པ་ཐུན་མོང་མ་ཡིན་པའི་ཆོས་འཁོར། སྤྲུལ་སྐུ་འཕྲིན་ལས་རྒྱུན་མི་འཆད་པའོ། །
འདི་པ་རྟོག་པ་ཁ་འཚོམས་སེམས་འཛིན་བསྐྱང་བ་ལ་ཕྱག་ཆེན་མི་འདོད། དེས་མཐོ་ན་གཟུགས་མེད། དེ་མིན་དུད་འགྲོར་འཕེན་གསུངས། དེས་ན་ལྟ་བ་རྣལ་མ་ཞིག་སྐྱེ་བར་འདོད་ན། ཐོས་བསམ་གྱིས་ཐག་བཅད་དེ། རིམ་གཉིས་བསྒོམས་པ་ལས་བྱུང་པའི་ཉམས་མྱོང་ནང་ནས་སྐྱེས་པ་དེ་རྒྱུད་སྡེ་ནས་བཤད་པའི་ཕྱག་ཆེན་ཡིན་གསུངས། དེ་ཡན་ཆད་རྒྱུད་གསུམ་དུ་བསྟན་པའི་ལམ་སྟེ། དེར་ཡང་ལམ་འབྲས་ཚར་གཅིག་སོང་གསུངས། ཚད་མ་བའམ་རྟོག་གེ་བ་དང་གོ་བ་ལེན་ལུགས་ཅུང་མི་འདྲ། དམིགས་པ་རླུང་གི་འདྲེན་ཚུལ་སོགས་བྱ་སྟེ་བསྒོམ་པས་དཀྱུས་བཞིན།
ཉོན་མོངས་རང་བྱུང་སྐྱེས་པའི་ཚེ་གདམ་ངག་གི་རྒྱུས་མེད་པ་གཅིག་ལ་ང་ལ་འདི་ལྟར་བྱུང་བྱས་ན། གདམ་ངག་ནོར་བ་མིན་ནམ། བསྒོམས་རྟགས་ཉོན་མོངས་ཆུང་པ་ཡིན་ཟེར་ཀྱང་། དེ་ང་རང་ལ་རྒྱུས་ཡོད། ནང་གི་རླུང་སེམས་ཀྱི་རྟེན་འབྲེལ་ལས་བྱུང་པའི་ཉམས་ཐག་ཆོད་ནས་མོས་པ་གཞན་གྱིས་འཕྲོག་པར་མི་ནུས་པ་དེ་ཉམས་མྱོང་ཚད་མ། དེས་འོག་མ་ཚོའང་འགྲེའོ། ། དེ་གཉིས་ཀ་བླ་མའི་ཞལ་ནས། ཁྱོད་ཀྱིས་ད་ལྟ་མ་བསྒོམ་པ་ཡིན། ལན་ཅིག་དཀྱུས་བཅུ་གཅིག་གི་སྒོམས་ཤིག་བྱས་ན་ཆགས་སྡང་ལྔའི་ཡི་གེར་རླུང་སེམས་འདུས་པས་ཉོན་མོངས་རང་དུ་སྐྱེའོ། ། ཞེས་གསུངས་པ་ཐོག་ཏུ་ཕེབས་པས་བླ་མ་ལ་མོས་གུས་ཁྱད་པར་ཅན་སྐྱེ་སྟེ།
ངའི་བླ་མ་འདི་རྗེ་སངས་རྒྱས་སུ་འདུག་པའི་ཉམས་ལ་སྐྱེ་བ་དེ་བླ་མས་སྔོན་དུ་ཐུགས་སུ་ཚུད་འདུག་སྙམ་ནས་མོས་པ་གཞན་གྱིས་འཕྲོག་པར་མི་ནུས་པ་དེ་བླ་མ་དམ་པའི་མན་ངག་ཉམས་ཀྱི་ཚད་མ། འོག་མ་རྣམས་འགྲེ། གསུམ་པ་ཕྱི་ནང་གི་རྟེན་འབྲེལ་ཐམས་ཅད་ཐུགས་ལ་ཆུད་པ་རྣལ་འབྱོར་གྱི་དབང་ཕྱུག་ཏུ་འདུག་སྙམ་པའོ། ། གཞན་དཀྱུས་ན། བཞི་པ་སངས་རྒྱས་ཀྱིས་ཀྱང་རྒྱུད་སྡེ་རིན་པོ་ཆེ་རྣམས་ནས་རྣལ་འབྱོར་པའི་ཉམས་འབའ་ཞིག་གསུངས་འདུག་སྙམ་པའོ། ། འོག་དེས་འགྲེ། རང་གཞན་གྱི་གྲུབ་མཐའ་ནི། ཐ་མ་མུ་སྟེགས་ཀྱིས་ཀྱང་རྣལ་འབྱོར་དབང་ཕྱུག་གི་ལུགས་ཀྱི་ནང་གི་རླུང་སེམས་འདུ་ཚུལ་ལས་བྱུང་པར་བཞེད་དེ། སྔར་འདུ་མ་མྱོང་པའི་ཁང་སྟོང་ལྟ་བུའི་རྩར་འདུས་ན་སྐྱེ་བ་སྔ་མ་མེད་པའི་ཉམས་འབྱུང་། དེ་ནས་འཕོ་མ་ནུས་ན་ཕྱི་མ་མེད་པ་སོགས་ཀྱི་ཉམས་འབྱུང་གསུངས།
ཆོས་སྐུའི་ཉམས་གཞན་ལ་སྨྲས་ན། ཁྱོད་ཀྱི་སྡུག་སྲན་ནམ། ཤེས་རབ་ཀྱི་ཚོད་ཀྱིས་འོང་ཐང་ཡང་ཐང་སྟེ་མཐོང་ལམ་སྐྱེས་པ་མིན་ནམ་ཟེར་ན། སྔར་བཞིན། དེས་ན་ཚད་མ་བཞི་གུང་བསྒྲིག་ཏུ་རུང་བའི་གདམ་ངག་གཅིག་འདུག་ན་ཡིད་བརྟན་རུང་གི འཕྲལ་འཇར་འཇར་འདྲ་ཡང་མི་རུང་གསུངས། དེས་ན་མི་རྟག་པ་བསྒོམ་པའམ། འདུལ་བའི་ལག་ལེན་གཅིག་ཚུན་ལ་དེ་བཞི་ཚང་དགོས་ཏེ་བསམ་པས་ཤེས། དེས་ན་ཆོས་རྗེ་པའི་ཞལ་ནས། ཆོས་འདི་ཤེས་རབ་ཀྱིས་གོ་བསམ་སྟེ།
བསོད་དེས་གོ་བར་འདུག སྡེ་སྣོད་འཛིན་པ་ཀུན་ཀྱང་ཉམས་ལེན་བྱེད་ཙ་ན། སྔར་གྱི་སྡེ་སྣོད་རྒྱབ་ཏུ་དོར་ནས་ཅི་ཡིན་ཆ་མེད་རེ་ལ་འཇུ་ཡིན་འདུག་སྟེ། དཔེར་ན་དབུ་མ་བཞི་བརྒྱ་པ་ནས་སྐྱེས་བུས་རྡོ་བརྡར་ནས་ཆུ་ལ་སྐྱུར་བའི་དཔེ་སོགས་གསུངས། འདི་ལ་འཕྲོས་ནས་ལུང་སྦྱོར་ལོགས་ན་ཡོད། ད་ནི་སྒྲུབ་པ་པོ་ལ་མྱུར་དུ་ཕན་འདོགས་པའི་གདམས་ངག་དྲུག་གསུངས། ཆོས་རྗེ་པ་ཨུ་པ་རྡེ་ཤ་གསུངས། ཞེན་ལྡོག་དཀྱུས་ན། བྱིང་བ་ནི་ཁང་སྟོང་ལྟ་བུར་རླུང་སེམས་འདུས་པས་དྲན་མེད་དུ་སོང་ན། ཐོག་མར་ཏིང་ཤག
དེ་ནས་རྔ་དང་དུང་སོགས་ཀྱིས་སློང་བའོ། ། འཐོར་བསྡུད་དཀྱུས་ན། མ་རིག་པའི་དུག་ནི་དགེ་མི་དགེ་ལ་བླང་དོར་དུ་མི་ཤེས་པའི་བློ་སྦྲམ་ཐེང་བ་གཅིག་ཡིན་གསུངས། ཐོས་བསམ་གྱིས་སྒྲོ་འདོགས་ཆོད་དགོས་པ་ནི། ཆོས་རྗེ་པ་དེ་ཤིན་ཏུ་གལ་ཆེ། ད་ལྟ་འགའ་ཞིག་རི་ལ་ལོ་ཆེ་ཆེ་ཚོད་གཅིག་བསྡད་ཟེར། ཉམས་མྱོང་ཅི་ཡང་མེད་པའི་རིགས་འོང་གིན་འདུག ང་ལ་ཉན་ན་ལོ་བཅུ་ཐོས་པ་བྱས་ནས་བསྒོམས་ན་རྣལ་མ་ཞིག་འོང་སྟེ་གསུངས། ཞེ་འདོད་ཀྱི་ལྟ་བ་ནི་ཆོས་ཐམས་ཅད་སྟོང་པ་ཉིད་ལ་གང་ཟག་གི་བློས་ཕིགས་མ་ནུས་པའི་བྱེ་བྲག་གིས་གོ་ལུགས་ཐ་དད་བྱུང་པ་ཡིན་ཏེ། གཟུང་འཛིན་བདེན་པར་འདོད་པ་ལ་མིང་ཉན་ཐོས་བྱེ་བྲག་ཏུ་སྨྲ་བ།
དེ་བཞིན་དུ་ལྐོག་ན་མོ་བདེན་པར་འདོད་པ་དང་། སྣང་སྣང་སེམས་སུ་བདེན་པར་དང་། ཀུན་རྫོབ་སྒྱུ་མ། དོན་དམ་སྟོང་ཉིད་དུ་འདོད་པ་ལ་རིམ་པ་བཞིན་མིང་མདོ་སྡེ་པ། སེམས་ཙམ་པ། དབུ་མ་པ་ཟེར་ཏེ་དེ་ལ་ཞེན་པའོ། ། རྒྱ་མཚོའི་དོན་སོགས་ནི། དེ་ལ་འདོམ་བཅུ་གཉིས་མན་ཆད་གཡོ་འགུལ་གང་གིས་ཀྱང་མི་ནུས་ཏེ། དེ་ཡན་ཆད་དུ་རྦ་རླབས་འབྱུང་། དེ་བཞིན་དུ་ཐོས་བསམ་གྱིས་མནར་མེད་ནས་སངས་རྒྱས་ཀྱི་བར་རང་བཞིན་མེད་པར་གོ་བ་རྒྱ་མཚོ་མི་གཡོ་བ་དང་འདྲ་ཡང་།
མྱོང་བ་མེད་པས་རྣམ་རྟོག་རྦ་རླབས་འདྲ་བ་ལ་བྱ་གསུངས། རྩོལ་བའི་དུག་ནི་ཉམས་མྱོང་མེད་ན་ཚིག་ལ་མཁས་ཀྱང་རྣམ་རྟོག་སྤོང་མི་ནུས་ཏེ། སློབ་དཔོན་དབྱིག་གཉེན་བཞིན་ཟེར་ཏེ་མ་གྲུབ། རྣམ་རྟོག་རྒྱུན་ཆགས་སྤོང་བ་ལ་ཞི་གནས་དགོས་ཏེ། ཆོས་རྗེ་པ་ན་རེ། ལར་འཆད་པ་པོས་ཀྱང་སྐྱེ་མེད་དུ། ཉན་པ་པོས་ཀྱང་སྐྱེ་མེད་དུ། སྒོམ་པ་པོས་ཀྱང་སྐྱེ་མེད་དུ་བསྒོམ་པ་སོགས་བྱས་ཀྱང་སྐྱེ་བཅས་སུ་ན་རེ་འོང་བ་ནི་ཅིས་ལན་ན། ཉམས་མྱོང་མེད་པས་ལན་ཏེ། དཔེར་ན་ངས་བསམ་ཡས་སུ་ཕྱིན་པའི་རྨི་ལམ་དང་འདྲ་གསུངས་ཏེ།
བརྒྱུད་པའི་རྣམ་ཐར་ན་ཡོད། ཡུམ་གྱི་བདུད་རྩི་ནི། ཆོས་རྗེ་བ། ཐ་མལ་གྱི་འདོད་པ་དང་བསྒོམ་པས་འདོད་པ་གཉིས་འོང་སྟེ་མི་འདྲ། སྔ་མ་སྤྱད་ཅིང་ཐུར་འགྲོ། ཕྱི་མ་ལྟ་བས་ཐག་བཅད་དེ་རྟེན་པས་ཏིང་ངེ་འཛིན་གྱི་གྲོགས་བྱེད་གསུངས། ཡང་ཆང་དད་ཅན་ལ་བཟི་བ་བླུད་པས་ཚིམ་པ་བཞིན་ནོ། ། ཡང་བུ་ཆུང་ངུ་གཅིག་ལ་ཡུལ་ཕྱོགས་ཆེ་ཆེར་ལྟད་མོ་འོང་བྱས་པས། ཁོ་འགྲོ་བ་རིང་ནས་མི་ཉན་པ་ལ། དེར་ཕྱིན་འབག་འཆམས་སོགས་བསྟན་པས་ད་འདོང་ཟེར་ཕྱིན་པས་གཉིད་དུ་འགྲོ་བ་བཞིན་གསུངས།
ཉམས་སྐྱོན་ཅན་བརྒྱད་ཀྱང་ཏིང་ངེ་འཛིན་ཡིན་ཏེ། བླ་མ་ཞང་དགོན་པ་བ་ན་རེ། ལར་སྐྱོན་མེད་སྐྱེ་བ་ལ་སྐྱོན་ཅན་དགོས་ཏེ། དེ་རང་ཡང་དཀའ་མོར་གདའ། དཔེར་ན་ནེ་ལེ་འཛིན་པ་ལ་བྱ་རོག་དགོས་ཏེ། དེ་ཡང་ཟིན་པ་དཀའ་བ་བཞིན་གསུངས། ཁོར་རེ་གོག་པོ་འཁྲུད་པ་ལ་དང་པོ་མི་གཙང་དུ་འགྲོ་བ་དེ་འདག་པའི་རྟགས་ཡིན་པའམ། མེ་དྲོན་པོ་འོང་པ་ལ་དུ་བ་དགོས་པ་བཞིན་ནོ། ། ཕལ་ཆེར་ཐོག་མར་སྐྱོན་ཅན་སྐྱེས་ནས་གདོད་སྐྱོན་མེད་སྐྱེ་སྟེ་བདག་རྒྱུད་ལ་བག་ཆགས་དམན་པ་ཡོད་པ་སྔར་རྐྱེན་གྱིས་སད་མ་ནུས་པ་བསྒོམ་པའི་སྟོབས་ཀྱིས་སད་ནས་དེ་བྱུང་རྒྱལ་གྱིས་བསྐྱངས་པས་སྐྱོན་མེད་ཀྱི་སྣ་འདྲེན་ཡིན་གསུངས། བསྒོམ་ཟད་པ་ནི།
དཔེར་ན་མི་མཁས་འགའ་ཞིག་རྟ་སླུད་ཅིག་ལ་འདི་བཟང་པོ་ཡིན་བྱས་མ་གསོས་པར་སྐོལ་ན་རྟ་གོད་ཡོང་། དེ་བཞིན་དུ་འགའ་ཞིག་དལ་འབྱོར་གྱི་ཤེ་མོ་བཅད་འཚལ་ཟེར་ལུས་དཀའ་ཐུབ་ཀྱིས་གདུང་དྲགས་ན་ཏིང་ངེ་འཛིན་གྱི་བར་ཆད་དུ་འགྲོ་གསུངས། མཁས་པ་དག་རྟ་སླུད་དེ་གསོ་བ་སོགས་གོ་སླ། རྟ་སླུད་དེ་ལྗང་པ་དང་། སླུམ་སོགས་ཀྱིས་གསོས་ཏེ་དལ་བར་བཞག་ན་ཕྱིས་བཅུ་གལ་ཐུབ་པ་བཞིན། དེ་བཞིན་ཁ་ཟས་ཀྱི་བདུད་རྩིས་ལུས་ཟུངས་རྒྱས་ནས་ཏིང་ངེ་འཛིན་སྐྱེ་བས་སོ། ། སྔོ་རིགས་ཀྱི་སོགས་ཁོངས་སུ། ཟྭ། བྲ་འོ། སྲན་མ།
བུ་རམ་ནག་པོ་སོགས་ཀྱིས་ཁམས་ཟད་པར་བྱེད་པས་སོ། ། གཞན་པ་མི་གཞན་པ་རིམས་ནད་མིན་པ་ཆུའམ། མཚོན་གྱིས་ཤི་བའི་ཤ་དེ། རང་ཁྲག་མཁྲིས་ཤས་ཆེ་ན་ལན་གསུམ་ཙམ། རླུང་ཤས་ཆེ་ན་ལན་གཅིག་ཙམ་བཙོས་པ་དེ་བཙིད་པའི་བར་དུ་བཅུག རྡོ་ཚན་སྡེ་གཉིས་ཀྱི་བར་དུ་བསྡམས་ལ་ཆུ་སེར་ཐོན་པ་དང་ཆུ་རྒྱུས་མེད་པར་བྱས་པ་དེ་སྐམས་ལ་ཞིབ་པ་བྱས་པ་དེ། བྱི་བའི་རྐང་རྗེས་ཙམ་རེ་ལྟོ་སྟོང་ལ་བསྟེན་ནས་སྔར་བཞིན་ནོ། ། ཕྱག་རྒྱ་དེ་བདུད་རྩིར་འགྱུར་ཏེ་ཁམས་ཟད་པར་བྱེད་པ་མིན་ནམ་ཟེར་ན། རླུང་གི་གནད་སོགས་མེད་ཟད་བྱེད་ཡིན་ལ། གནད་ཡོད་ན་འཕེལ་བྱེད་ཡིན་ཏེ།
དཔེར་ན་མེས་རྔུལ་འཇུ་བར་བྱེད་ལ། སྐེམ་པར་ཡང་བྱེད་པ་བཞིན་ནོ། ། ལུས་ངག་བྱུང་རྒྱལ་ཡང་། ཐ་མལ་གྱི་བཞིན་གང་བྱུང་བྱུང་དུ་གཏོང་བ་མིན། ལྟ་བའི་རྩིས་ཟིན་པར་བྱས་ནས་བྱེད་པ་ཡིན། ལ་དོར་ཞེས་པ་འདི་བས་ལྷག་པའི་ཐབས་མེད་དེ་འདིའི་མི་སེལ་མི་སྲིད་ཅེས་པའོ། ། མགྲིན་པའི་རྩ་ངན་ཏེ། དེར་གགས་བྱུང་ན་བསལ་དཀའ་བས་ལྐོག་འབྲས་སོགས་འོང་། སྙིང་ཁར་གྲུ་གུ་ལྟ་བུའི་ང་བདག་ཏུ་འཛིན་པ་ཡིན། སྐྲ་ཤད་འཛིངས་པ་ལྟ་བུས་ཚིགས་ལ་རྨ་བྱུང་བ་འཚོ་དཀའ་བ་ཡིན།
ཚིགས་ཆེན་ལ་རྩ་འདབ་སོ་གཉིས་པ་རེ་གནས་ལ། དེ་རེ་རེ་ལ་ནད་འདུ་བ་བཞི་བསྐྱེད་པའི་ཡི་གེ་བཞི་བཞི་སྟེ། རླུང་བསྐྱེད་པའི་ཡའམ་ཧོ། ཁྲག་གི་ར། བད་ཀན་གྱི་ས། འདུས་པ་བསྐྱེད་པའི་ཨེ་གནས་སོ། ། རོ་རྐྱང་གཉིས་ཁ་གྱེན་ཐུར་གྱི་རྒྱུ་མཚན་གྱིས་སྐྱེས་པ་བུད་མེད་ལ་དཀར་མར་འཛག་པའོ། ། མི་གཡོ་བ་ལས་འཕྲོས་ནས་མངལ་གྱི་དུས་ན་ཐིག་ལེ་དཀར་དམར་གཉིས་སྙིང་ཁ་ན་གནས་ཤིང་། རླུང་ཁ་སྦྱར་དུ་ཡོད་པས་ལུས་མི་རུལ་བ་སོགས་ཀྱི་རྟེན་འབྲེལ། བཙའ་བའི་དུས་སུ་ཁ་སྦྱོར་ཞིག་པས་སྙིང་ཧད་པ་ཞིག་འབྱུང་སྟེ་ཁམས་གཉིས་ཡར་མར་དུ་འགྲོ་བའོ། །
སྙན་བརྒྱུད་ཀྱི་གསང་སྔགས་ནི་ཟབ་མོའི་གནད་འདི་ཚངས་པ། བརྒྱ་བྱིན། མུ་སྟེགས་དང་ཉན་རང་སེམས་ཙམ་དབུ་མ། དེར་མ་ཟད་སྔགས་ཀྱིའང་རྣལ་འབྱོར་རྒྱུད་མན་ཆད་ལའང་མ་གྲགས་པས་ན་གསང་བ། སྔགས་ནི་དེ་ཉམས་སུ་བླངས་པས་ཡིད་སྐྱོབ་པའོ། ། སྙན་བརྒྱུད་བཞི་ནི་འོག་ནས། རྒྱུ་དུས་ཀྱི་དབང་གི་ཆུ་བོ་ནི། དཔེར་ན་ཡ་ཐ་སྐྱེ་པ་བྱེ་མ་གཡུ་རུང་མ་ཐ་རྒྱ་མཚོའི་བར་དུ་ཆུ་རྒྱུན་མ་ཆད་པ་བཞིན་ནོ། ། བྱིན་གྱིས་བརླབས་ལ་ཚིག་གི་བྱིན་རླབས་ཀྱི་བརྒྱུད་པ་མ་ཉམས་པ་དང་། དོན།
བརྡའི་དང་གསུམ་ལས། དང་པོ་རྡོ་རྗེ་འཆང་ནས། བླ་མའི་བར་དུ། འདིའི་སྐབས་སུ་འདི་ལྟར་གསུང་གི་ཚིག་མ་བཅོས་པ་ཞིག་དགོས་ཀྱི། འབྱར་འབྱར་འདྲ་མང་པོ་བསྒྲིགས་ཀྱང་ཕྱིས་ཅི་ཡང་མི་བཏུབ། ཟུར་ཤག་འབྱུང་གི་རྒྱབ་སྟེང་པས་མདུན་ཤོར་བ་བཞིན་གསུངས། གཉིས་པ་ནི། སློབ་མ་འཁྲིད་པ། རང་ཉམས་སུ་ལེན་པ། འབྲས་བུའི་དུས་དང་གསུམ་དུ།
རྟེན་འབྲེལ་ལྔའི་ཚུལ་གྱིས་བྱེད་པ་ཞིག་ཡིན་གསུངས། གསུམ་པ་ནི་བར་ཆད་བསྲུང་པའི་དོན་དུ་ལུས་བརྡ་སོགས་ཆིག་བརྒྱུད་དུ་ཐོབ་པ་ཞིག་དགོས་གསུངས། ཉམས་སུ་བླངས་པའི་མཐའ་དབང་དུས་སུ་བླ་མའི་ཞལ་འདིར། སློབ་མ་འདིར། བུམ་པ། རྡོར་དྲིལ། མཆོད་པ་འདི་ལྟར་བཤོམ་སོགས་དང་། ལམ་དུས་སུ་ལུས་ཀྱི་འཁྲུལ་འཁོར། རླུང་གི་འདྲེན་ཚུལ། སེམས་ཀྱི་དམིགས་པ་འདི་ལྟར་བྱེད་སོགས་གོང་མའི་ཕྱག་ལེན་མ་བཅོས་པ་ཞིག་དགོས།
བྱིན་གྱིས་བརླབས་པའི་མཐའ་ལ་མཉེན་ལྕུག་བཞི་ནི། ལུས་ཀྱི་སྤྱོད་པ་མ་གཅིག་གིས་ཉིན་ཞག་མང་པོར་འདུག་ཚུགས་པ་སྐུའི་མཉེན་ལྕུག ཡི་གེ་དབྱིབས་སྣ་ཚོགས་སུ་བསྒྱུར་ནས་གཟུགས་སྣ་ཚོགས་སྟོན་པ་ཡི་གེའི་དྭངས་མ་གང་འདོད་དུ་དྲང་བར་ནུས་པ་བདུད་རྩིའོ། ། རླུང་དབང་པོའི་སྒོ་ཐམས་ཅད་ནས་གཏོང་བར་ནུས་པ་རླུང་གིའོ། །

དེ་ལ་འཕྲོས་ནས་ས་སྐྱར་ཕྱག་རྒྱ་བ་མང་པོ་འབྱུང་བ་ལ། བླ་ཆེན་གྱིས་དྭགས་པོ་ལྷ་རྗེ་ཁམས་བཟང་ངམ་གསུངས་པས་ནན་ལྟར་ངན། ཞབས་དྲག་བྱུང་ནས་དངུལ་ཆུའི་ནང་དུ་བཅུག་ཙ་ན་བག་ཙམ་ཟུག་ཆག དེ་མིན་ཟུག་ཐབས་མེད་པ་འོང་འོང་ཟེར། ཡོན་ཏན་ཅི་ཡོད་དྲིས་པས་ནང་ན་རྟོགས་པ་བཟང་པོ་བདོག ཁྱད་པར་རླུང་གི་ནུས་པས་སོར་མོའི་རྩེ་ན་ཕར་རླུང་བཏང་པས་སྤོས་ཐལ་འབུད་ནུས་ཟེར། བླ་ཆེན་གྱི་ཐུགས་ལ་ཡོན་ཏན་བརྗོད་མི་ཤེས་པ་འདུག དེ་གཉིས་འགལ་དེ་ལྟར་ཡོད་ན་རླུང་གི་མཉེན་ལྕུག་ཡིན་པས་ཐལ་བ་ལས་དྲེག་འབུད་ཐང་བསམ་སྟེ་ཞལ་རོག་བཞུགས་གསུངས། ནང་གི་མཁའ་འགྲོའི་བྱིན་གྱིས་བརླབས་སོགས་དཀྱུས་ན། མོས་གུས་ལ་གསུམ་ལས། དང་པོ་རྒྱུ་དུས་ཀྱི་མོས་གུས་ཀྱིས་བསམ་པ་ཚིམ་པ་ནི།
ཐོག་མར་རྟོག་དཔྱོད་བྱས་ནས་ཡིད་ཆེས་པའི་བླ་མ་ཞིག་ལ་གདམ་ངག་ཞུས་ནས་ཉམས་ལེན་བྱེད་པ་ཅིག་དགོས། དེ་བས་འདི་ཟབ་བམ་སྙམ་པ་སོགས་བློ་སོ་མ་ཟིན་པར་སྣ་ཚོགས་ལ་འཇུག་པ་དེ་ལ་ཡོན་ཏན་སྐྱེ་མི་སྲིད་གསུངས། དེ་ནས་རྗེའི་ཞལ་ནས། འདི་ང་ལ་ཡོད་པ་ཡིན། ང་རང་གི་སྙིང་རུས་ཀྱིས་བྱུང་ན། རྒྱགས་སུ་གསེར་འཁྱེར། འོག་ཏུ་རྟ་བཞོན་ནས་བཙལ་ཡང་འདི་བས་ཟབ་པའི་གདམ་ངག་མེད་པར་ཐག་ཆོད་སྙམ་པ་ཞིག་ང་ལ་ཡོད་གསུངས། གཉིས་པ་ནི་སྒྲོ་འདོགས་ནང་དུ་ཆོད་ནས་ཡིད་ཆེས་སྐྱེས་པ། གསུམ་པ་འབྲས་བུའི་ནི་མཐར་འགྲོས་བཞི་ཐིམ་སྟེ་སྐུ་ལྔ་ལྷུན་གྲུབ་ཏུ་སངས་རྒྱས་པ་དེ་ཡང་རྒྱུ་དུས་སུ་ཡང་དག་གི་གདམས་པ་ཉམས་སུ་བླངས་པ་ལ་བརྟེན་ནས་རྟེན་འབྲེལ་ལྔ་རིམ་གྱིས་འགྲིག་པ་ལས་བྱུང་པ་ཞིག་ཡིན་གསུངས། གཞིའི་གཤམ་དུ་ལུས་རྩ་ལ་བུམ་དབང་བསྐུར་ནས་ལམ་བསྐྱེད་རིམ་སོགས་ཀྱི་སྤྲུལ་སྐུའི་རྟེན་འབྲེལ་འགྲིག
གསུམ་པ་འགྲེ དངོས་པོའི་ཞེས་པ་དངོས་མེད་ལ་མིན་དངོས་པོ་ལ་སྒྲིགས་་་་་་འགྲིག་པས་སོ་ཟེར། པས་སོ། མཐའ་ནི་དང་པོ་དབང་ནས་ས་ཕྱེད་དང་བཅུ་གསུམ་གྱི་བར་རོ། ། གཞན་དབང་ནི་རྣལ་འབྱོར་དབང་ཕྱུག་སེམས་ཙམ་གྱི་པཎྜི་ཏ་ཡིན་པས། ཀུན་བཏགས། ཡོངས་གྲུབ། གཞན་དབང་ངོ་། ། ཟས་སྤྱོད་ལམ་གྱིས་སོགས་སུ་གནས་གྲོགས་སོགས་སོ། ། ལམ་བཞི་ཟེར་ཀྱང་འཇུག་སེལ། ཆགས་སྤྱོད།
བྱང་ཆུབ་ཆེན་པོ་དང་གསུམ་ལས་ཐ་མའོ་གསུངས། ཀུན་གཞིའི་རྣམ་ཤེས་དག་སོགས་ལ། དེ་དག་པ་མེ་ལོང་ལྟ་བུ་དེས་་་་་་སྒོ་ལྔའི་རྣམ་ཤེས་དག་པ་བྱ་གྲུབ། ཡིད་ཀྱི་རྣམ་ཤེས་དག་པ་སོར་རྟོག ཉོན་ཡིད་དག་པ་མཉམ་ཉིད། དེ་ཐམས་ཅད་ཀྱི་སྤྲོས་བྲལ་དུ་རྟོགས་པ་ཆོས་དབྱིངས་ཡེ་ཤེས་སོ། ། མཚོན་ནས་ཚོགས་བརྒྱད་གནས་གྱུར་པའི་ཡེ་ཤེས་ལ་ཟེར་གསུངས་ཏེ། མདོར་ན་འཐོབ་བྱའི་འབྲས་བུ་སྐུ་ལྔ་ཡེ་ཤེས་ལྔ་ལྡན་གྱི་སངས་རྒྱས་ཤིག་ཡིན་ཞེས་པའི་དོན་ཏོ། ། ཕྱི་ཡུལ་གྱི་རྟེན་འབྲེལ་བསམ་གྱིས་མི་ཁྱབ་པ་དཔེར་ན་ཚོང་དུས་སུ་ཟོང་གླང་པོ་ཆེའི་མཆེ་བ་ལ་རིན་དུ་སྦང་མ་མི་འཇལ་བ་རྟེན་འབྲེལ་གྱི་ཆེ་བ་སོགས་རྒྱ་ཆེར་བསམ་པས་ཤེས། གཅིག་གི་གཅིག་མི་བསླུ་བ་ནི་ཕྱི་ཡུལ་གྱི་སྟེང་ན་ཡོད་ཚད་ལུས་ལ་རྩ་ཡིག་ཏུ་ཚང་སོགས་བསམ་པས་ཤེས།
བསྲུང་པའི་དབུར་བླ་ཆེན་ན་རེ། ལས་དང་པོ་པའི་དུས་སུ་བསྒྲུབ་ཕྱོགས་གནད་དུ་ཆེ་སྟེ་སྤྲུལ་སྐུ་ལམ་དུ་བྱེད་པའི་གནད་ཡིན། སེམས་བརྟན་ནས་དགག་ཕྱོགས་གནད་དུ་ཆེ་སྟེ་ཆོས་སྐུ་དང་། སེམས་ཆེར་བརྟན་ནས་བླང་དོར་མེད་པ་གནད་དུ་ཆེ་སྟེ་ལོངས་སྐུ་ལམ་དུ་བྱེད་པའི་གནད་ཡིན་གསུངས། མས་འཇུག་གི་ཐབས་ཕྱོགས་སུ་ལྷུང་བ་ལ། དང་པོ་བུ་ཚ་ཆུང་ངུ་རང་ནས་འོང་སྟེ། གོས་ཟས་རྩེད་ཆ་སོགས་ཀྱང་གཞན་པས་ལྷག་པ། ཆོས་སྒོར་འཇུག་ཀྱང་གྲྭ་ས་མཁན་སློབ་དཔེ་ཆ་སོགས་གཞན་པས་ལྷག་པ་དགོས་པ་ཞིག་འོང་། གང་ཟག་དེ་ལམ་ལ་ཞུགས་པ་ན་འཇིག་རྟེན་ཆོས་ཀྱི་བར་ཆད་འབྱུང་སྟེ། དེ་ཞེ་ནས་ཆོས་གཅིག་བྱ་སྙམ་ཙ་ན་བདུད་ཀྱིས་བློ་བསྒྱུར་ནས་སྔར་འདྲེན་བྱེད་པའི་ཉེ་དུ་ཀུན་ཀྱང་།
ཁྱོད་མེད་ན་རང་མགོ་བོའི་མིག་ཚིལ་འདོན་པ་སྐད་ཟེར་ནས་གྲོས་འདེབས། སྔར་ས་ཁྱེམ་རེ་ཙམ་ལ་འཐབ་པ་དེ། ནོར་ཕངས་མེད་སྟེར་ཞིང་ལྡོག་ན། སྔར་གྱི་དད་བསམ་པ་ལས་མི་འགྱུར་བར་བྱས་ལ་བསྲུང་སྟེ་དཀྱུས་ན། གཞན་རྣམས་ཀྱང་ས་བཅད་མང་པོ་མི་མཛད་པར་འཆད་ལུགས་དེ་བཞིན་ནོ། ། བར་ཆད་དང་པོ་ལས་ཐར་ཏེ་ད་ཆོས་བྱས་ནས་གཞོན་ནུ་དུས་སུ་ཐོས་པ་ཞིག་བྱ་སྙམ་ན། བླ་མ་སོགས་ཀྱི་བྱ་བྱེད་ལ་སྦྱོར་དུ་བྱུང་ནའང་སྔར་བཞིན་བསྲུང་། དེ་ནས་སྒོམས་ཞིག་བྱ་སྙམ་ཙ་ན། བླ་མས་ཀྱང་ཁྱོད་ཕེར་བ་དང་ཟེར་ཕྱེ་འཐོར། གྲོགས་སྔར་འཛུགས་སེ་བྱེད་པ་ཀུན་ཀྱང་།
སྔར་འུ་ཅག་འདྲ་སེ་ཡིན་ཏེ། ད་ཁྱོད་ཤེས་རབ་ཆེ་ཞིང་མི་བྱམས་པར་འདུག་པས་བཤད་པ་གྱིས། དེ་ལྟ་ན་ང་ཡང་ཁྱོད་ཀྱི་འཁོར་འདུས་པ་དང་པོ་རང་བྱེད་པ་སྐད་ཟེར་ནས་འདུ་ཤེས་བསྒྱུར་བའི་ཚུལ་གྱིས་བར་ཆད་བྱེད་ན་བསྲུང་ཚུལ་དཀྱུས་ན། འདི་ཞུ་ཡས་བཞིན་ཏེ། ཁོང་གིས་སློབ་དཔོན་ལ་ས་སྐྱར་འགྲོ་བ་ཡང་ཡང་ཞུས་པས། ལན་ཞིག་ན། ང་མི་རྒན་གཅིག་བཙུན་ཆུང་འདི་ཚོ་ལ་ཁ་ལྟ་དང་། བཤད་པ་བྱེད་པ་ཁྱོད་ཁོ་ནའི་ཆེད་ཡིན་ན་ཟེར་ལན་ཞིག་བཀའ་བཀྱོན་བྱུང་པས། ཞུ་ཡས་ཀྱིས་ཁོང་ལ་བལྟས་ཏེ། འོ་ན་འོ་སྐོལ་རང་གི་ཕར་ཕྱིན་ནས།
བདུད་ལ་ལ་ནི་སློབ་དཔོན་དང་མཁན་པོའི་ཆ་བྱད་དུ་འོང་གསུངས་བའི་ཡ་གཅིག་རང་ཡས་ལགས་སམ་བྱས་པས་ལན་མ་བྱུང་། དེ་ཁར་ས་སྐྱར་འོང་ལམ་འབྲས་གསན་པས་འདིའི་ཐད་ཀར་ཁོང་རྒོད། ཅི་ཡིན་བྱས་པས། བཤད་སྦྱང་བྱེད་དགོས་པར་འདུག་པ་ལ་ངའི་དེ་ཅུང་དྲགས་འདུག་ཟེར། ཕྱིའི་ནི་སྔར་དེ་ཚོས་མ་ཆོད་ན་ཐ་ན་བསོད་ཆུང་སྐྱེད་ནས་ཀྱང་གཅོད་དེ། དབུས་ཆུང་སེར་པོ་བཞིན། ཁོང་གིས་གཡོག་གཅིག་དང་བཅས་ཀོང་པོར་ཕྱིན། ལུང་ཕུག་ཅིག་ཏུ་བསྒོམས་དགེ་སྦྱོར་འཕེལ། དེར་བླ་ཆེན་གྱི་སློབ་མ་ཡིན་ཟེར་གྲགས་པ་བྱུང་། དེར་གནས་བརྟན་སོགས་དབང་ཞུ་ཟེར་ཏེ་མི་ཤེས་བྱས།
གཡོག་གིས་རྒྱགས་བསྒྲུབ་ཏུ་ཕྱིན་པས་ཁྱོད་ཀྱི་སློབ་དཔོན་དེ་ཇོ་བོ་བཟང་སྟེ་མི་ཆོས་མི་ཤེས་འདུག འདིར་བསྡོད་པ་ལ་ངེད་སློབ་མར་གྱུར་པས་མི་ལྟོ། ཁྱད་པར་དུ་ཁྱོད་རང་ལ་རྒྱགས་ཀྱི་འབད་རྩོལ་མི་དགོས་པ་ལ་ཟེར་བས། བདེན་བསམ་སློབ་དཔོན་ལ་བཟླས་པས། ཁོའང་འཚེར་བ་ཡིན་བསམ་ཏེ། དེས་ན་དབང་བསྐུར་བྱ་བ་ལས་མ་ཤེས་གསུངས་པས། ཀླགས་ཤིག་བྱུང་བསམ། ཁོང་ཚོ་ལ་ད་ཁྱོད་རང་དབང་ཞུ་བ་འདྲའོ་བྱས་ཏེ། ཞུས་པས་ཞལ་གྱིས་བཞེས། དེར་ཁོང་གི་སར་ཕྱིན་དབང་བསྐུར་བྱས།
ཁྲེས་ཐུམ་གཡོག་ལ་བཀུར། ཁོང་རང་བློ་སྐྱོག་ཟུར་ཅིག་ན་ཡར་ཐུགས་དམ་བྱེད་ཀྱིན་བྱོན་པས། དགོན་པར་བརྟོལ་ཁ་ན། གྲོག་ནང་ཞིག་ན་མི་འདྲ་བ་ཚན་ཞིག་བཏུང་རྒྱུ་ཞིག་དབུས་ན་བཞག དབུས་ཆུང་འདིར་འོང་ན་མར་བར་ཆད་བྱས་པས་ཡེ་མ་ཆོད། མདང་ཞག་གནས་བརྟན་ཆེ་གེ་མོ་སོགས་བསྐུལ་ནས་དབང་ཞུར་བཅུག་པས་ཞུས། ད་ཁོ་སྲད་མས་ཀྱང་ཁྱེར་འདུག དེ་བས་དགའ་ཅིག་ཟེར། དེར་མི་མ་ཡིན་གྱིས་བར་ཆད་བྱས་འདུག་བསམ། དེར་ཡང་མ་བཞུགས།
མདོ་སྨད་མཚོ་སྙིང་མཧཱ་རྡེའུར་བྱོན། དེར་ཡང་སྔར་གྱི་དགེ་སྦྱོར་འདྲ་མ་བྱུང་སྤྱིར་རང་ལན་ཅིག་བར་དུ་བཅད་ན་དེ་ནས་རྣལ་མ་མི་འོང་གསུངས། ཡང་རྗེའི་སློབ་མ་ལྷོ་པ་ཞིག་ལའང་བྱུང་སྟེ། ལར་རྗེའི་སློབ་མ་ཀུན་མོས་གུས་ཤིན་ཏུ་ཆེ་སྟེ། མེ་ལྕགས་རེ་རེང་དོང་རེ་ཚགས་བྱས་ནས་རྗེ་དང་ནམ་མཇལ་བ་ན། རིང་བུ་བསྲེགས་ཡན་ལག་བདུན་པ་རེ་འབུལ། དེས་ན་རྗེའི་སློབ་མ་ཀུན་ལ་ཕན་ཐོགས་རེ་མ་བྱུང་པ་ཙམ་མེད་གསུངས། ཁོང་གིས་ཀྱང་ཕྱག་ཅིག་ཕབ་ན་བྱིན་རླབས་ཅིག་འཇུག་སྟེ་བསམ། ན་བཟའ་ལ་སྦྲིང་འཇུས་པས་ཕྱག་མ་ཕབ། དེར་ཁོང་གིས་དབུས་སུ་ཕྱིན་རབ་ཆད་རྒན་རྒོན་གཉིས་ཀྱི་མཆོད་གནས་མཛད།
རིན་པོ་ཆེའི་བརྒྱད་སྟོང་པ་ཅིག་འདུག་པ་འབུལ་ཟེར། འོ་ན་བླ་མ་ལ་འབུལ་དུ་འོང་བསམ་སྟེ་དེ་བཞིན་མཛད། དབང་ཞུ་བ་མང་པོ་བྱུང་སྟེ་ཡུན་རིང་མ་བྱས། རེ་ཞིག་ཙ་ན་གྲོང་དུ་ཕྱིན་དབང་བསྐུར་བྱས་ནས་ལོག་འོང་པས། སྤང་གཤོངས་ཤིག་ན་བུད་མེད་མང་པོ་གད་མོ་ཐེག་གེ་འདུག་སྟེ་ཉན་པས། ན་ནིང་ནས་བར་དུ་མ་ཆོད་པས་མདང་ཞག་གྲོང་ན་མར་དབང་བསྐུར་བྱེད་ཁྱི་བཞིན་འཁྱམ་གྱི་འདུག་ཟེར། འོ་ན་བར་ཆད་བྱས་འདུག་བསམ་ས་སྐྱར་འོང་། བསྲུང་བ་དཀྱུས་ན། རྗེ་པ་ད་ལྟ་འདི་ཤིན་ཏུ་ཟབ་པ་ཡིན་གསུངས་ནས་ཁོང་རང་ཡང་སྲུང་སྐུད་འཁོར་ལོ་འདོགས། ཆོས་རྗེ་པ་ན་རེ།
ད་ལྟ་གོ་ལོག་ནས་འདུག་ལས་དང་པོ་པ་ཅི་ཡང་མི་ཤེས་པ་ཀུན་སྟོང་ཉིད་དམ་བྱ་བ་ཡིན་ཟེར་ཆོ་མར་རེ། བར་ཆད་བྱུང་ཙ་ན་བོན་པོ་སོགས་ཀྱི་འདྲེ་བརྡུངས་བྱེད་གསུངས། བདུད་སྟོབས་འཕེལ་བའི་གོང་འཕོ་བ་ནི། ནང་ན་ཏིང་ངེ་འཛིན་གྱི་ཡོན་ཏན་ཆུང་པའི་དུས་སུ་ཡི་དྭགས་ཕྲ་མོ་ལས་ཆེན་པོ་རྣམས་མི་ཡོང་སྟེ། དཔེར་ན་ཆུ་སྨིག་པའི་གོག་གསོས་བཞིན། དེ་སྙོམས་ཆུང་དུས་ན་རང་དང་མཉམ་པོས་གནོད། གོག་ས་ཆེར་སོང་གིན་གནོད་བྱེད་ཆེར་འགྲོ ། མཐར་དཔོན་པོས་ཀྱང་མི་ཐེག་པ་བཞིན། ནང་ནས་ཡོན་ཏན་རྣལ་མ་ཞིག་སྐྱེ་བ་འདྲ་ན་ཁོའི་གོ་ར་ལས་ཐལ་འགྲོ་བས་ཆེན་པོས་བར་དུ་གཅོད། དེས་ན་ཕྱོགས་སྐྱོང་བཅུ་ནི་དགེ་འདུན་དཀོན་མཆོག་གི་ཁོངས་སུ་འདུ་བས་ཕྱག་མཆོད་ཀྱི་གནས་ཡིན་པས་བར་ཆད་མི་བྱེད།
འོ་ན་ཕྱོགས་སྐྱོང་འདི་རྣམས་ཆ་གསུམ་ནས་ཕྱག་མཆོད་ཀྱི་གནས། ས་ཆོག་གི་དུས་སུ་ཕུར་བུས་འདེབས་པར་འདུག་པས་འགལ་ལམ་སྙམ་ན་མ་ཡིན་ཏེ། དེའི་འཁོར་ན་བགེགས་ཞེས་པ་དེ་དང་མི་མཐུན་པ་རེ་ཡོད་པས་དེས་བར་ཆད་བྱེད་པའོ།་་་་་ ཕུར་བུས་འདེབས། ། ཐབས་ཀྱི་བསྲུང་པ་ལའོ། ། ཤེས་རབ་ལ་མོས་འཇུག་གཉིས་ཏེ་སྔ་མ་ལས་ལྡོག གཟུགས་སྟོན་པ་དང་སྒྲ་བརྗོད་པའི་བར་ཆད་ནི། དབུས་པ་ཇོ་གདན་ཞིག་གིས་བླ་ཆེན་གྲོང་པའི་ཁྲལ་སྐྱེལ་བའི། དབུས་པའི་དགེ་བཤེས་ཚན་ཞིག་དང་འགྲོགས་ནས་འོང་། རོང་དུ་སླེབས་པ་དང་ཡོན་བདག་ཅིག་གིས་ནང་མཆོད་ཀྱི་རྒྱུ་ཕུལ།
ཅོང་ཟིའི་ཕུག་ཅིག་ཏུ་མཆོད་པ་བྱས་པས། ཕུག་ནས་འོད་དམར་པོ་ཞིག་བྱུང་། འདྲེ་ཡོད་དམ་བསམ་ཙ་ན་རྣལ་འབྱོར་མ་རང་གི་སྒོམ་པ་འདྲ་བ་ཞིག་བྱུང་། དགའ་སྟེ་ཕྱག་བཙལ་མོས་གུས་བྱས་པས། ཁྱོད་ས་སྐྱར་འགྲོའམ་ཟེར། འགྲོ་ལགས་བྱས་པས། མ་འགྲོ་བར་ཆད་འོང་སྐྱེ་མེད་སྟོན་པའི་བླ་མ་བདེ་ཆེན་ཅན་སོང་ཟེར་ཏེ་མི་སྣང་པར་སོང་། དེར་ནངས་པར་སྔར་བས་སྤྱོད་པ་འགྱུར་གཟི་བརྗིད་ནས་ཁོང་གི་རྟིང་ལ་བྱུང་། མི་སུ་འཕྲད་ལ་དེ་འདྲི། ས་སྐྱར་མི་འགྲོ་ཟེར་ཞིང་།
ཡང་རྟིང་ལ་འོང་། ཁོ་ང་ལ་བཙར་གཏོལ་ཙ་ན། ད་མི་འགྲོ་ན་ས་སྐྱ་ཕ་རྒྱབ་འདི་ཀ་ན་ཡོད་པས་ལོག་ཅིག འགྲོ་ན་བླ་ཆེན་མི་བཞུགས་ཀྱང་། སློབ་དཔོན་ཇོ་སྲས་པ་ངོ་མཚར་བ་བཞུགས་སོ་བྱས་པས། ཡུན་རིང་ཞིག་བསམ་ནས། ལར་འགྲོར་མི་འདོད་པ་ཞིག་ཡོད་དེ་ད་རེས་འགྲོ་བ་ལས་མ་ཤེས་ཟེར་འོང་། ས་སྐྱར་སླེབ་ད་ཉིད་རང་མི་མཇལ་ན་བཞུགས། ཕྱག་རྟེན་མེད་ན་སྦྱིན་བྱས་པས། འདིར་འོང་ནས་མི་མཇལ་བ་ག་ལ་མཆིས།
ཇོ་གདན་གྱི་ཕྱག་རྟེན་འདྲ་བ་སླ་ཟེར་མཇལ་བས། གྲལ་མགོ་ན་རྗེ་པ་བཞུགས་པས་ཁོང་གི་ཀུན་སྤྱོད་ལ་མོས་འདུག དེར་རྗེ་པ་ལ་རྒྱུས་མངའ་ཡེ་བྱས་པས། མེད་ཟེར། དེ་ནས་ཁམས་པ་སྲགས་སྟོན་བྱ་བ་འཛམ་གླིང་སུམ་གཉིས་ཀྱི་མིའི་རྒྱུས་ཡོད་ཟེར་བ་གཅིག་ན་རེ། ང་ལ་རྒྱུས་ཡོད་ཟེར་བས། ཞྭ་ཕུད་ཐལ་མོ་སྦྱར་ནས་ཞུས་པས། དེ་སྤ་ཏྲོ་སྟག་ཚང་སེངྒེ་ཕུག་བྱ་བ་ན་ཡོད་ཟེར་བས་ཐུགས་ལ་བཏགས་ཟེར། འདི་ལ་རྒྱུ་མཚན་ཞིག་འོང་བསམ་རྗེ་པས་ཐུགས་ལ་བཟུང་། དེར་ཁོས་ཕྱིན་པས་དེ་ཤི་ནས་ལོ་མང་པོ་ལོན་ཟེར།
ཤུལ་ན་འདུག་པའི་རྣལ་འབྱོར་པ་འདྲ་ལ་ཆོས་མཉན། ཇོ་གདན་ཞིག ཡུར་ཐོག་འདྲར་ཤམ་ལྷག་འདྲ་འཐུང་། བྲོ་འདྲ་རྩེ། དེ་ནས་རྗེ་ལ་མཇལ་དུ་འོང་། རྗེ་པ་དཀོན་ཁང་བྱ་བ་ན་ཁམས་པས་ཇ་དྲངས་ཡོད་པའི་དུས་སུ་ཇོ་གདན་ཞིག་མཇལ་ཟེར་བས། ཇ་ནི་འདུག་ཡར་བོས་གསུངས་བོས་པས། སྔར་གྱི་དེར་འདུག་སྟེ་སྣམ་སྦྱར་ཕྱི་ན་གྱོན། ཞ་ལ་ཕོ་རོག་གི་སྒྲོ་ཞིག་བཙུགས་བྱུང་། རྗེས་ཇོ་གདན་གྱི་གྲུབ་པ་ཐོབ་བམ་གསུངས་པས།
མ་ཐོབ་བྱ་སྔར་ཁས་བླངས། ཐོབ་བྱ་རུ་མཁས་པའི་དྲུང་དུ་དཀའ་བ་བྱུང་སྟེ་ཆ་ལ་བླ་མ་སངས་རྒྱས་གཅིག་དང་མཇལ་བས་སེམས་ངོ་འཕྲོད་པར་བྱུང་ལགས་ཀྱི་ཟེར། རྗེས་བདག་ཟེར་བ་བཞིན་ཉན་གསུངས་པས། དཀར་ཡོལ་ས་ལ་བཞག་ཐལ་མོ་སྦྱར་ཇི་སྐད་གསུངས་པ་ཉན་ལགས་ཟེར། འོ་ན་གྲུབ་ཐོབ་ལ་ཆེ་བ་སྟོན་པ་ཤཱཀྱ་ཐུབ་པའི་རྗེས་སུ་རང་བསླབ་ན་མི་འཆིའམ། སྒྲོའང་ཇོ་གདན་གྱི་མགོ་ལ་མཛེས་རྒྱུ་མེད། སྣམ་སྦྱར་ཡང་ཁྱེད་རང་ལ་བགོ་བའི་གནས་ཤིག་ཡོད་འདུག་པ་དེར་གོན་པ་འཐད་གསུངས་པས། རྗེ་པ་ཀ་རང་རེ་ལ་མོས་ཕྱོགས་རེ་འོང་གི་གདའ་ཟེར་བར་ཆད་ཀྱིས་ཁྱེར་བ་བཞིན་ནོ། ། ལུས་བརྡའང་གོས་ཀྱི་ཕག་ཏུ་ངག་བརྡའ་ཡིད་ཀྱི་དྲིས་ཏེ། དེ་འདྲེས་ན་གདོན་དང་པོ་ངག་ལ་འཇུག་པས་སོ། །
རྩ་བའི་བརྡའ་བདུད་ཀྱི་་་་་་ཆེན་པོ་ཞིག་རང་བྱུང་ན་མཐུས་བརྗེད་པའང་སྲིད་པས། བརྡ་འདི་རྣམས་སྒྲུབ་པ་པོ་ལ་ཤིན་ཏུ་གཅེས་པས་ནུབ་ཀྱི་དོགས་པ་ལ། ཡན་ལག་འདི་རྣམས་ལྡེ་ཐེབ་ལྟ་བུ་ཡིན་གསུངས། གནས་བརྟན་བསོད་ཤེས། བླ་ཆེན་པ་བར་ཕུག་ཏུ་ཆོས་འཁོར་ལ་བྱོན་དུས་ཕྱིན་ནས་ཁྲིད་ཞུས། སྤེ་གོག་གཅིག་ཏུ་བསྒོམས་པས་ཤཱཀྱ་ཐུབ་པ་བྱུང་། དགའ་སྟེ་འདི་ལྟར་བྱུང་ཞུས་པས། ཕལ་ཆེར་ཤཱཀྱ་ཐུབ་མིན་ལས་ཆེ་བས་བརྡ་འདི་རྣམས་སྟོན་གསུངས་ནས་བསླབས། དེར་སྲོད་ལ་བྱུང་ན་དགའ་སྟེ་བསམ་པས་བྱུང་། དེར་བརྡ་གསུམ་པ་མན་ཆད་བསྟན་པས་ཤེས།
དེར་ཡིན་པ་ལ་ཐེ་ཚོམ་མི་འདུག་སྟེ། བཞི་པའང་སྟོན་སྙམ་བསྟན་པས་སེངྒེ་ཆེན་པོར་བྱས་ཏེ་ཤུལ་རྣམས་བསེ་དྲིས་བཀང་མཐོང་ན་ཡར་སོང་། རྙིང་མ་དགའ་བླ་ཆེན་མིན་ན་ང་བདུད་ཀྱིས་ཁྱེར་ཟིན་ཟེར། ལྟེ་བ་རེག་པའི་སྤེ་དཀར་ཡིན་བསམ་ཡས་ཀྱི་ང་གཅིག་ཟེར། མཚན་ཉིད་པ་ཀུན་ན་རེ། དེ་ལ་ཐལ་འགྱུར་གཅིག་བཏང་བས་ཆོག་ཟེར་ཏེ། དེས་མི་ཐུབ། དགེ་བཤེས་རྔོག་ལ་མཆོད་གནས་མངའ་རིས་པ་ཚ་མི་གསོལ་བྱ་བ་ཇོ་གདན་པ་ཤིན་ཏུ་བཙུན་པ་གཅིག་ཡོད། ཁོང་གིས་བལྟས་པས་རྔོག་ལུང་པའི་ཕུ་ནས་བྱོན་ཙ་ན་སྤེ་དཀར་མདའ་ན་མར་འགྲོ། མདའ་ནས་བྱོན་ཙ་ན་ཁོ་ཕུ་ན་ཡར་འགྲོ།
ཅི་ཡིན་དྲིས་པས། ཁོང་གི་བྱང་ཆུབ་ཀྱི་སེམས་ཀྱི་གཟི་བརྗིད་ལ་མི་བཟོད་པར་འདུག་ཟེར། ཁོང་སྐུ་ཁམས་ངན་པས་ཆང་བག་རེ་གསོལ། དེས་བཟི་ཙ་ན་བྱང་སེམས་བརྗེད་འགྲོ་བས་དེར་ངས་ཕྱིན་ནས་དཔུང་པ་ལ་ཐལ་བཅག་ན་ངེས་པ་གསུམ་གསུམ་བརྒྱབ་ཟེར། ཁོང་དཔུང་པ་སྙུང་། ཚ་མི་གསོལ་གྱི་འདི་ལྟར་འདུག་བྱས་པས། ཁྱེད་མངའ་རིས་པ་ཚ་མི་གསོལ། ང་རྔོག་བློ་ལྡན་ཤེས་རབ་ཙམ་གྱི་བླ་མཆོད་སྤེ་དཀར་གྱི་དབང་དུ་མི་འགྲོ་ཐང་ཟེར། ཁོའང་གམ་ན་ཡོད་པས་ཁྱོད་རྔོག་ཀྱང་ཤམ་པ་ཕོར་གང་གི་དབང་དུ་མི་འགྲོ་ཐང་ཟེར་གྱིན་འདུག་བྱས་པས། ཁོ་བདེན་ཟེར།
དེར་ཚ་མི་གསོལ་གྱིས་ལོ་ཙཱ་བྱས་ཏེ་ཆོས་གཏམ་བྱས་པས། ཕྱི་པའི་གྲུབ་མཐའ་ལ་ཁོ་ཆ་ཆད་ཀྱི་མཁས་པ་འདུག བྱེ་བྲག་པ་དང་། མདོ་སྡེ་པ་ལའང་ཁོ་མཁས། སེམས་ཙམ་ལ་འགྲེས་སེ་ཙམ། དབུ་མ་ལ་བྱས་པས་དེ་ཕན་ཆད་ཆལ་ཆོལ་ཡིན་ཟེར། ཡན་ལག་གི་ནི། བླ་ཆེན་གྱི་སློབ་མ་གཤེན་རེ་ཐུལ་གྱི་བྱང་ཕུགས་སུ། བྲག་ཕུག་ཅིག་ཏུ་བསྒོམས་པས་བྲག་བར་ན་མར་རིགས་གསུམ་མགོན་པོ་ཙ་རེ་ན་རེ་བྱུང་། ཡན་ལག་བརྡ་བསྟན་པས་མ་ཤེས་བར་ཆད་དུ་གོ
དེ་པ་ས་ཕྱོགས་དེའི་ཐེ་རངས་སྤུན་གསུམ་བྱ་བར་འདུག་སྟེ། མིང་སྐྱ་སངས། སྔོ་སྦོབ། གསེར་ཟངས་སུ་བཏགས་ཏེ་ཅི་སྒོ་བ་ཉན་པ་གཅིག་བྱུང་སྟེ་ཤེས་རབ་ཀྱིའོ། ། གྲིབ་ཀྱི་ངེས་ཚིག་ཡོན་ཏན་གོང་མ་ལ་སྒྲིབ་པས་ནའོ། ། གདོན་གྲིབ་ནི་འདྲེ་བརྡུངས་སོགས་ཀྱི་སྐྱོན་ལས་འབྱུང་སྟེ། དེས་ན་དང་པོ་ནས་ཐུབ་ཚོད་མི་བྱེད་པར་སྦྱང་བ་སོགས་བྱེད་པའི་རྒྱུ་མཚན་ཡང་དེ་ཡིན་གསུངས། ལྷ་དང་ལྷ་མིན་གསང་བ་པ་ཞེས་པའི་གསང་བ་ལ་འདྲེ་ཡིན་པས་སོ། ། རྨི་ལམ་གྱི་གོས་རྟགས་ནི། བླ་མ་ཞང་ལ་སྦུར་ཆུང་སྣ་ལེབ།
ཞང་ཆུང་མ་ལ་བྱང་པ་ཚྭ་ཚོང་། རྗེ་པ་ལ་ཤིག་ཏུ་འོང་། སེལ་་་་་་གྲིབ་ཆེན་པོ་ལ་ཚུལ་བླ་མ་ལ་དབང་ཞུ། གཉན་ཨ་ཙ་ར་དཔལ་དབྱངས་ལ། སྤྱི་སྤྱོད་བཞེངས་མཁན་འབྲོ་ཚ་བྱང་ཆུབ་ཀྱིས་ངོ་ཆེན་བྱས་ནས་མོའི་མིང་པོ་འགྲོ་ཀོ་ཤ་བྱ་བའི་སྡིག་ཅན་གཅིག་ལ་དབང་བསྐུར་བྱས་པའི་དམ་ཚིག་གི་གྲིབ་དེར་ཁྱི་ལམ་རྫ་མོ་བྱ་བར་་་་་་ཁོ་རང་གི་ལུགས་ཀྱི་ཚོགས་མཆོད་བརྒྱ་རྩ་བྱས་པས། ཡི་དམ་གྱི་ལྷ་པྲ་མོ་ཧ་བྱ་བའི་ཞལ་མཐོང་། རིགས་ཀྱི་བུ་ཁྱོད་རང་གི་བརྩོན་འགྲུས་ཡིན་ན། རེ་ཞིག་སེམས་ཅན་དམྱལ་བའི་སྡུག་བསྔལ་མྱོང་དགོས་པ་ཡིན་གསུངས། དེས་ན་འབྲིང་ལ་དམ་ཅན་གྱི་གྲོགས་མཆེད་ལ་་་་་་ཆོ་ག་སྦྱོར་དངོས་རྗེས་གསུམ་གྱིས་ཚོགས་འཁོར་བྱ། ཚ་ཚའང་ལྟོ་འཕྱེ་བརྟགས་པ་བླངས།
འཇིམ་པའི་བྱིན་རླབས། བྷི་བྷིའི་སྔགས་དོན་གསལ་བཞིན་ལ་རབ་གནས་བསྡུས་པ་བྱའོ། ། དམ་ཚིག་བཤགས་པ་ནི། རྡོ་རྗེ་འཛིན་པ་དགོངས་སུ་གསལ་ལོ། ། བདག་རྡོ་རྗེ་འཛིན་པ་ཆེ་གེ་ཞེས་བགྱི་བ་ལ་དམ་ཚིག་ཉེས་པ་འདི་ལྟ་བུ་ཞིག་བྱུང་སྟེ་ཉེས་པ་དེ་རྡོ་རྗེ་འཛིན་པའི་དྲུང་དུ་མཐོལ་ལོ་བཤགས་སོ། ། མཐོལ་ཞིང་བཤགས་ན་བདེ་བ་ལ་རེག་པར་གནས་པར་འགྱུར་གྱིས། མ་མཐོལ་མ་བཤགས་ན་ནི་དེ་ལྟར་མི་འགྱུར་བ་ལགས་སོ། ། ཞེས་ལན་གསུམ་བྱས་པའི་མཐོང་སྡོམ་ཡང་དྲི། སྦྱིན་སྲེག་ལ་མེ་བསང་སྦྱང་བྱ། མི་བསྐྱོད་པ་ཁྲོས་པ།
བ་སྤུ་གྱེན་དུ་ལངས་པ། གཞན་དཀྱུས་ན། རང་ལྷར་ཟེར་ཡང་སྡིག་སྦྱོང་ལ་ཐ་མལ་འཐད་ཟེར། རྐང་མཐིལ་གྱི་རླུང་གིས་སུམ་མདོའི་མེ་བསྐུལ་དེས་བརྡས་ནས་སྣ་སྒོར་སྡིག་པ་ར་ཅན་སོགས་སྲོག་ཆགས་ཡིད་དུ་མི་འོང་པའི་རྣམ་པར་གྱུར་ནས་ཏིལ་ལ་ཐིམ་པ་དེ་གཡས་པའི་མཐེབ་སྲིན་གྱིས་རྡོ་རྗེ་མཁའ་འགྲོའི་ཞལ་དུ་ཕུལ་བར་བསམ་ཞིང་གྲངས་མི་བཟུང་ཟེར་ཡང་། ནར་མ་ལ་བཟུང་ཡང་མི་འགལ་ལོ། ། སྔགས་ཤནྟིཾ་ཞི་བ། བྷ་སྨིན་ཐལ་བ་ཡིན་པས་ཕྱི་མ་འཐད། ཡེ་ཤེས་པ་གཤེགས། དམ་ཚིག་པ་བསྡུ། འདི་ལ་འཕྲོས་ནས་སྦྱིན་སྲེག་རྒྱས་པ་ཆོས་བཅོ་བརྒྱད་ཀྱི་ཉམས་སུ་བླང་བ་ལོགས་ན་ཡོད་དོ། །
ཐིག་ལེ་བསྲུང་བ་བར་པ་ལ་ཟེར་ཡང་། དང་པོ་ལའང་ཤིན་ཏུ་གཅེས། མེ་ཏོག་དང་དྲི་བཞིན་དུ་དེ་ལུས་ལ་མི་གནས་ན་ཡོན་ཏན་མི་འབྱུང་བའི་རྒྱུ་མཚན་གོང་དུ་སོང་། འཁོར་འདས་ཐུན་མོང་གི་འཇུག་འདིར། ཆོས་རྗེ་པ་འདི་ལྟར་གསུངས། ངས་སངས་རྒྱས་ཀྱི་བསྟན་པ་ལ་བསམ་ནས་འབད་པ་ཆེན་པོས་ཆོས་ཀྱི་རྣམ་གཞག་བྱས། ཆོས་ལ་རང་བཟོ་ཡེ་མ་བྱས། རྗེའི་གསུང་གིས། གང་བྱེད་ཀྱང་ཆོ་གར་འགྲོ་བ་གཅིག་དགོས་ཡང་ཡང་གསུང་བ་ལ། དང་པོ་མ་གོ
ཕྱིས་བསམས་པས་མད་པར་འདུག དེའང་དང་པོ་སངས་རྒྱས་ཀྱིས་གསུངས། དེའི་དོན་བསྟན་བཅོས་མཁན་པོ་དང་། གྲུབ་པ་ཐོབ་པའི་རྣལ་འབྱོར་པ་རྣམས་ཀྱིས་བཀྲལ། ཕྱག་ལེན་་་་་་དེའི་དོན་བླ་མ་དམ་པའི་ཐུགས་སུ་ཆུད་པའི་བཞིན་བྱེད་པ་ཞིག་འདུག་ན་ཆོ་ག་བྱ་བ་ཡིན། ཡང་རྗེའི་ཞལ་ནས། ང་སྟོང་ཉིད་ལ་ཁ་བསྲི་དགོས་པ་བྱུང་གསུངས། དེ་མེད་ཐབས་དང་བྲལ་བའི་སྟོང་ཉིད་བསྐྱངས་པ་དེས་ཁར་རྗེ་ཆེ་ན་ཉན་རང་། ཆུང་ན་གཟུགས་མེད། ཉེས་ན་དུད་འགྲོའི་རྒྱུ་བྱེད་གསུངས་ངས་ཁྱོད་ཚོ་ལ་ཡང་ཡང་དེ་སྐད་བྱས་ཀྱང་།
ཕྱིས་བྲོ་པའི་རྩི་རྩི་གཏོང་བ་འདྲ་བ་ཞིག་འོང་སྟེ། དང་པོ་སྲུ་མོ་ཞང་། ཚའོ་བརྩེགས་སོ། ཞང་གཡུ་རེག་སོགས་སྣ་ཚོགས་ཤིག་བསྟན་ནས་ལྟད་མོ་ཆེ་སྒང་ལ་ཡུ་དཔོན་པོ་བྱ་བ་ཞིག་གིས་ཕྱག་ནས་ཀོ་རྩེའི་ནང་དུ་ཇ་ལ་བྱོན་ཟེར་ནས་འགྲོ ། དེ་ནས་མགོ་གུག་ལན་གསུམ་བྱས་ནས། སྟིབ་པོ་སྡོད་ཅིག་ལྟད་མོ་ཆེ་པོ་ད་གཟོད་འོང་ཟེར་ཡང་ཅི་ཡང་འོང་རྒྱུ་མེད། དེ་བཞིན་དུ་ངས་ཀྱང་ཁྱེད་ཚོ་ལ་ཉན་རང་། བྱང་སེམས་གསང་སྔགས་ཀྱི་རང་རང་གི་གཞུང་ལུགས་དང་མི་འགལ་བར་ལག་ལེན་གྱི་སྔགས་པ་ཡིན་བྱས་ནས་འོག་མའི་བཅས་པ་ལ་ཁྱད་གསོད་བྱས་ན་མི་འཐད་པས་མེད་པ་གལ་ཆེ། ཆོ་ག་ཟབ་མོའི་དུས་སུ་གནང་བ་ལ་ཐེ་ཚོམ་མེད་པ་དེ་ལས་གཞན་དུ་བཅས་པ་ལ་ཁྱད་གསོད་མེད་པ་གཅིག་དགོས། མདོར་ན་བླང་དོར་གྱི་དམིགས་ལེགས་པོར་ཕྱེད་པ་གཅིག་དགོས་བྱས་ཀྱང་།
ལྟད་མོ་ཆེ་སྒང་ལ་ཆགས་པ་དང་འདྲ་བར། དེ་ཚོ་ཚིག་གི་ན་ཡ་ཡིན། སྟོང་ཉིད་ཀྱི་དོན་གཅིག་རྟོགས་པས་ཆོག་ཟེར་ནས་མེད་པར་ལྟ་བ་རེ་ལ་ཁ་ལྷན་སོང་བ་རེ་འོང་གསུངས། ཁྲིད་ལུགས་ཀྱི་སྐབས་སུ། དཔེར་ན་རྒྱ་མཚོ་ནས་ནོར་བུ་འདོན་པ་ལ་གཟིངས་དང་། དུང་དང་། བྱ་རོག་སོགས་སྣ་ཚོགས་གཅིག་ཡོད་པ་ལ། གཙོ་བོར་དེད་དཔོན་སྨོས་པ་དེ་བཞིན་དུ་སངས་རྒྱ་བ་ལ་ཐབས་སྣ་ཚོགས་ཤིག་ཡོད་ཀྱང་རླུང་སྨོས་སོ། ། ཡི་གེས་ཁྲིད་པ་ནི། འདུས་པ་དང་པོ་ལ་མ་ངེས་པ་འཁྲུལ་སྣང་སོགས་ཐོག་དུ་འགྲོ་བ་བག་རེ་ཕལ་ཆེར་མི་འགྲོ །
བར་པ་ལ་ཕྱེད་འགྲོ་ཕྱེད་མི་འགྲོ ། ཐ་མ་ལ་མི་འགྲོ་བ་མི་སྲིད་ཙམ། ཕལ་ཆེར་འགྲོ ། གསུམ་པོ་འདི་ཡང་ཐོག་མར་རླུང་། དེ་ནས་གཞན་གཉིས་ཀྱིས་ཁྲིད་པ་ལྟ་བུ་མིན། འོ་ན་ཇི་ལྟར་ན་རླུང་གནོད་པ་སྐྱེལ་བ། ཁམས་མ་དྭངས་པ། ཡི་གེ་ཕལ་པ་་་་་་མ་ངེས་པ་འཁྲུལ་སྣང་དུ་འཆར་བའི་ཡི་གེ་ལམ་ཁྲིད་པ་གསུམ་དུས་མཉམ་ཞིང་གནད་གཅིག གཞན་དེས་འགྲེ་སྤྱི་དོན་ནོ། ། ཚོགས་ལམ་ཕན་ཡོན་དང་བཅས་པ་ནི།
སྤྱིར་ཚོགས་སྦྱོར་གཉིས་འགྲེ་ཞིང་སྐྱེ་སྟེ་ལམ་སྔ་མ་སྔ་མ་ཚོགས་ལམ། ཕྱི་མ་ཕྱི་མ་སྦྱོར་ལམ་མོ། ། བསྐྱེད་རིམ་ལྟ་བུ་ལའང་གནས་གྲོགས་ཁ་ཟས་ཡིད་དང་མཐུན་པ་སོགས་ཚོགས་ལམ། དེ་ལ་བརྟེན་བསྐྱེད་རིམ་ལས་སེམས་ཟིན་པ་སྦྱོར་ལམ་མོ། ། འོ་ན་འདས་པ་ལའང་དེ་བཞིན་རུང་ངམ་ཞེ་ན། རུང་མཐུན་བརྩིས་ན་ཉན་ཏེ། ཆོས་སྤྱི་སྐད་བསྟུན་ནས་འཇིག་རྟེན་པ་ལ་རྩི། ཚོགས་ལམ་དང་པོ་ནི་བུམ་དབང་ཐོབ་པའི་རྣལ་འབྱོར་པ་ཅིག་གིས་ཡ་ཐ་ཚོགས་ཞིང་སྤྱན་དྲངས་བ་སོགས་དཀྱུས་ནའོ། ། འབྲས་བུ་བཞིའི་བྲལ་འབྲས་ནི། རྟ་ནག་པ་ནགས་བསྒོམ་བསོད་ནམས་རྒྱལ་མཚན་བྱིས་པའི་དུས་སུ་འཁྱམས།
གུང་ཐང་དུ་ཟངས་གྱང་ཕུ་པ་བྱ་བ་གཤིན་རྗེ་གཤེད་རླན་མཚོ་དམར་པོའི་བྱ་བ་བྱེད་པའི་དགེ་བཤེས་ཤིག་གིས་བ་གླང་འཚོས། དེར་གྱེར་བསྒོམ་གྱིས་ལད་མོ་བྱས་པས། ཅི་ཞིག་ཙ་ན་བ་གླང་རྣམས་གཤིན་རྗེ་གཤེད་དུ་མཐོང་། སྒྲ་ཐམས་ཅད་ཧྲིཿཥིརྚ་ཐོས། འདི་ལྟར་བྱུང་བྱས་པས། ལས་འཕྲོ་ཡོད་པ་ཡིན་ཟེར། ཕྱིས་བླ་ཆེན་ལ་དབང་དང་གདམས་ངག་ཞུས་པས་སྒོམ་ཆེན་བཟང་པོ་ཞིག་བྱུང་སྐད། དེ་བྲལ་འབྲས་ལའོ། ། རྟ་ནག་པ་ནགས་བསྒོམ་བསོད་ནམས་རྒྱལ་མཚན་ལ་བྱུང་པ་ལྟ་བུའོ། ། རྣམ་པར་སྨིན་པའི་འབྲས་བུ་ན།་་་་་་
ཟེར་བའི་རྒྱུ་མཚན་ནི། ཚེ་ཐོག་མེད་ནས་རང་གི་ཀུན་གཞི་ལ་རིགས་དྲུག་གི་བག་ཆགས་ཡོད་པ་དེ་བསྒོམ་པ་སད་ནས། རིགས་དྲུག་གི་སྐད་གོ་བ་དང་སྒྲ་ཤེས་པ་འོང་བས་སོ། ། ཁམས་པ་ལྡན་བུས་བར་ཕུག་ཏུ་བསྒོམས་པས། འཇོལ་མོ་གཅིག་ན་རེ། ལྡན་བུ་འགྲོ་རེ་རན་ཟེར་གྱིན་ཕར་འགྲོ་ཚུར་འགྲོ་བྱེད། དེར་ཕྱིར་བུད་པ་དང་གད་ཕུག་སེར་ཁ་ཤིག་ཤིག་བྱུང་ནས་ཞིག ཡང་བོ་དོང་དུ། རྫ་ཐུལ་དུག་ཅན་གྱི་སློབ་དཔོན་འདར་བསྒོམ་ནག་པོ་བྱ་བ་ཐོས་བསམ་ཙམ་མ་བྱས། རྫའི་བདུད་རྩིའི་ཚིགས་གསུམ་བྱ་བ་མི་རྟོག་པ་གཅིག་བསྒོམས་པས་དུད་འགྲོའི་སྐད་ཤེས་ཏེ།
ཉིན་ཅིག་མཆིལ་པ་གཅིག་ཅི་ཅིག་ཟེར་བས་འཛུམ་བྱེད། ཅི་ལགས་ཞུས་པས། འུ་ཅག་ལ་ཞོ་སྐྱེལ་མི་ཞིག་འོང་ལོ་ཟེར། ཀུ་རེ་མ་ལགས་སམ་བྱས་པས། ཁོ་བོ་ལ་རྫུན་བྱ་དོན་མེད་ཟེར། དར་ཅིག་ནས་ཡོན་བདག་མོ་སྒྲོན་ནེ་བྱ་བས་ཞོ་རྫའུ་གང་བསྐྱལ་སོང་ཡང་ཁོང་ལ་བ་གཅིག་ཡོད་པ་སྐྱེ་བ་སྔ་མའི་མ་ཡིན་པས་དེ་དང་གཏམ་བག་རེ་བྱས། དེ་གཞན་ལ་སྨྲས་པས། བ་ན་རེ། ཁྱོད་གཞན་ལ་སྨྲ་ཡི་འདུག་ཟེར་ནས་སྨྲར་མ་འདོད། རྒྱུ་མཐུན་མང་ཆུང་མ་སྡུག་བསྔལ་གྱི་རྐྱེན་གྱིས་ཀྱང་བདེ་བའི་གྲོགས་བྱེད་པ་ལྟ་བུའོ། །
དྲི་མ་མེད་པའི་འབྲས་བུ་ལ་ཞུ་ཡས་ཀྱིས་སྤྲུལ་པ་བསྟན་པ་སོགས་ཞིབ་ཏུ་གསུངས་ནས་སྐབས་དོན་ཁོང་ཆོས་བརྒྱད་ཀྱི་རྟོག་པ་ཆུང་སྟེ། ཞྭ་ལ་བུད་མེད་ཀྱི་ཤམ་བུའི་དུམ་བུ་རློན་མོ། རིན་པོ་ཆེ་པ་འབྲས་བུ་བཞིའི་ཆ་ད་ལྟ་ནས་འོང་སྟེ། སྐབས་སྐབས་སུ་སྣང་སྣང་ཐམས་ཅད་ལྷ་ཡིན་སྙམ་པ་བྱེད། སྒྲ་ཐམས་ཅད་སྔགས། སེམས་མི་རྟོག་པའི་ངང་དུ་འགྲོ་བ་སྙམ་བྱེད་པ་ནི་བྲལ་འབྲས་ཀྱི་ཆ་མཐུན། དེ་བཞིན་དུ་དེ་རིང་འདི་འདྲ་ཞིག་འོང་སྙམ་ཙ་ན་འབྱུང་བ་ནི་གཉིས་པ། འཇིག་རྟེན་བློས་བཏང་གི་བསྒོམ་ཆེན་ནམ། དེ་བས་སྐྱིད་པ་ཡོད་དེ་སྙམ་པ་ནི་གསུམ་པ། ད་ང་ལ་ཆོས་བརྒྱད་ཀྱི་རྟོག་པ་གང་གིས་ཀྱང་བརྫི་བར་མི་ནུས་སྙམ་པ་ནི་བཞི་པོའི་ཆ་མཐུན་ཡིན་གསུངས།
ལས་འཕྲོ་ནི་སྐྱེ་བ་སྔ་མ་སྒོམ་བྱེད་འཕྲོ་ལ་ཤི་ན། ཚེ་འདིར་རྐྱེན་བག་ཙམ་གྱིས་རང་གི་ངང་གིས་ཁམས་འདུས་ཏེ། སྟོད་མོ་རྡོ་རྗེ་མཚོ་བཞིན་ནོ། ། མོས་གུས་ནི་བསོད་ནམས་བསགས་ན་ངེས་པར་སངས་རྒྱས་རང་དུ་འདུག་སྙམ་པ་སྐྱེས་ན་འདུ་སྟེ་བྲད་མོ་དཀོན་ནེ་བཞིན་ནོ། ། འོ་ཅག་ལ་རབ་ན་དབང་ཞུས་པའི་བླ་མ་ཡིན། མོས་གུས་བྱ་དགོས་སྙམ་པ་ཙམ་འབྱུང་སྟེ་དེས་འདུ་མི་ནུས། བརྩོན་འགྲུས་ནི་ཐུན་བཞི་སོགས་འབད་རྩོལ་དྲག་པོ་དགོས་ཏེ། དེ་ཡང་འཇུག་སེལ་དུ་འགྲོ་བ་ཞིག་དགོས། སེམས་ཡེངས་ན་འདུ་མི་ནུས་གསུངས། ཕྱོགས་མེད་ཀྱི་དོན་ལས་འཕྲོ་མ་ངེས་པར་སད་པ་སྟེ།
རྒལ་བུབ་པ་སོགས་ཀྱིས་ཀྱང་འདུ། དམ་པ་རྒྱ་གར་གྱིས་བསོད་ནམས་བསགས་པའི་མི་ལ་སྒོམ་གཏད་མེད་དུ་སྐྱེ་བར་གདའ་གསུངས། མོས་གུས་ཀྱང་མ་ལོག་ལྟ་ལོག་ཏུ་བྱས་པའམ། བརྩོན་འགྲུས་ཀྱང་ཉིན་མཚན་ངོ་མི་ཤེས་པར་བྱས་པ་ལ་ཟེར། བདུན་གྱི་དང་པོ་རྒྱུ། བར་བ་རྣམས་ངོ་བོ། ཐ་མ་འབྲས་བུ་ཟེར་བ་ལ་རྒྱུར་འགྱུར་བས་དཔྱད། གཞན་ཡུལ་རྐྱེན་སྣ་ཚོགས་ཀྱི་འདུ་བ་ནི། བླ་ཆེན་གྱིས་སྒེར་བུ་ཁ་མོ་ཟ་དུར་དུ་ཆོས་འཁོར་ལ་བྱོན་པའི་དྲུང་དུ། ཞང་པོ་སྟོན་པ་སོགས་ཀྱང་འགྲོ་བར་ཞུ་ཟེར་ཕྱིན།
དེར་ཁོང་བཟི་ནས་ཡོན་བདག་གི་སྒོ་བཅག མར་ལོག་ནས་བླ་མ་ཞང་གི་མ་ཅིག་ན་རེ། ཆོས་འཁོར་བཟང་ངམ། ཡོན་བདག་དད་དམ་ཟེར། ཆོས་འཁོར་བཟང་། ཡོན་བདག་རང་དད་དམ་མ་དད་དམ་ངེད་བཟི་ནས་སྒོ་རག་རུག་ཏུ་བཅག་ཟེར་བས། ཆ་ལ་སེམས་ཅན་སྐྱོན་གྱི་རང་བཞིན་དུ་གདའ་བ་ཟེར་སྒོམ་དུ་སོང་བ་བཞིན་ནོ། ། བྱང་ཆུབ་ཀྱི་ཕྱོགས་འདི་རྣམས་ཕར་ཕྱིན་དང་མིང་མཐུན་ཡང་། དོན་བག་ཙམ་མི་མཐུན། གོ་རིམ་ཡང་མི་འདྲ་སྟེ་ཕར་ཕྱིན་པ་སེམས་ལ་གནད་དུ་བསྣུན་པས་ལམ་བུལ་བས་དྲན་པ་ཉེར་བཞག་ནས།
འདི་པ་ལུས་ལ་གནད་དུ་བསྣུན་པས་མྱུར་ཏེ། རྫུ་འཕྲུལ་གྱི་རྐང་པ་ནས་ཏེ་དཀྱུས་ན། ཁམས་འདུས་པ་དང་པོ་ཞེས་པ་ལ། འདུ་ས་གང་དུ་འདུ་ན། སྣ་ཚོགས་འདུད་རྩོགས་འདིར་སྦྱོར། དེ་མེ་སྦོར་བ་སོགས་བྱ་བ་སྣ་ཚོགས་བྱེད་པས་སོ། ། མདུད་པ་ནི་ལྟེ་བའི་རྩ་འདབ་ཀྱི་ལྟེ་བ་ནམ་མཁའ་སྟོང་པ་ཨེ་གྲུ་གསུམ་གྱི་རྣམ་པར་ཡོད། སྙིང་ཁ་རྟེན་གྱི་ནི་སེམས་ཀྱི་རྟེན་ཧཱུྃ་བྃ་གྱི མགྲིན་པ་ལོངས་སྤྱོད་ནི་རོ་སྣ་ཚོགས་ལ་ལོངས་སྤྱོད་མའི། སྤྱི་བོ་མི་ཤིགས་པའི་ནི་མེ་སྦོར་བ་སོགས་ཀྱིས་མི་ཤིགས་པ་སྟེ་ཡའི་རྣམ་པར་ཡོད་དེ་འདུ་སའོ། ། བཅོས་ཐབས་ཀྱི་ལ་དོར་ལ།
འོ་ན་ཁྱོད་ཀྱི་ལ་དོར་གསུམ་པོ་འདི་སྔར་ཡང་བྱུང་བ་འདི་རྣམས་གསལ་བ་ནུས་སོ་ན། ནུས་ཏེ་ཡུག་ཡུག་མཁན་གྱི་ལག་བཅའ་བཞིན་ནོ། ། ལྷག་པའི་ལྷའི་ནི། འགའ་ཞིག་བླ་མ་བས་ཡི་དམ་ངོས་ལ་མོས་པ་འོང་སྟེ། སློབ་དཔོན་སངས་རྒྱས་ཡེ་ཤེས་ཞབས་ལ་གསང་འདུས་ལ་དཀའ་བའི་གནས་བཅོ་བརྒྱད་བྱུང་། ཁོང་རང་གི་སློབ་དཔོན་བྷ་ལི་ཏ་པ་ལ་དྲིས་ཀྱང་། བླ་མའང་དེ་སྐད་གསུངས་ཟེར་མ་ཤེས། དེར་གླེགས་བམ་མགུལ་བཏགས་བྱས་ཏེ་ལྷོ་ཕྱོགས་སུ་འཚོལ་དུ་བྱོན་པའི་ལམ་ཁ་ན་ཐང་ཆེན་པོ་ཞིག་གིས་དབུས་ན་བུད་མེད་ཅིག་ཐགས་འཐག དེའི་གམ་ན་བན་བཙུན་ཅིག་ཆོས་གོས་ལ་ཐོད་བྱས། ཞིང་རྨོད་ཅིང་འོག་གི་སྲོག་ཆགས་སྟེང་དུ་སྟེང་གི་འོག་ཏུ་སྦེད་པ་ཞིག་འདུག
དེ་ལ་ཆོས་སྟོན་བླངས་པས། བུད་མེད་ལ་ཟོབ་ལ་དྲོངས་ཟེར། དེར་འབྲས་བཙོས་ལབ་ཏི་བྱ་བའི་ཤིང་ལོ་གཅིག་ཁར་བཞག བཅོས་མའི་རྫིང་ནས་ལྕགས་ཀྱུས་ཉ་བཟུང་ནས་བསད་དེའི་ཁར་བཞག ཁྱི་མོ་ཞིག་ལ་སྐྱུགས་ཤིག་གི་བརྡ་བྱས་བསྐྱུགས། དེ་ཚོ་དྲངས་པས། ང་དགེ་སློང་ཡིན། ཉ་དང་ཁྱི་མོའི་སྐྱུགས་པ་མི་ཟ་བྱས་པས། འོ་ན་གཟོད་ཅིག་དྲོངས་ཟེར། དེར་སྣོད་བཀྲུས་གཡོས་ཏེ་དྲངས་པས་གསོལ།
དེར་འགྲོ་བར་ཆས་པ་ལ། དོ་ནུབ་སླེབ་ས་ན་ཡུལ་མེད། གཅན་གཟན་འོང་འདིར་སྡོད་ཟེར་དེར་ཤིང་སྡོང་ཞིག་གི་ཙར་གསང་འདུས་ལ་ཞལ་འདོན་བྱས་པས། བུད་མེད་དེ་དཀའ་བའི་གནད་རེ་ལ་བློ་མི་བདེ་བའི་རྣམ་འགྱུར་བྱེད་ཀྱི་འདུག འདིས་ཤེས་སམ། ཕྱག་བྱས་ཞུས་པས་ངས་མི་ཤེས་ཟེར། ཁྱོད་རྣམ་འགྱུར་དེ་ལྟར་བྱེད་པ་ཅི་ཡིན་བྱས་པས། དེ་ཁྱོད་ཀྱིས་མི་ཤེས་པ་ཙམ་དུ་ངས་ཀྱང་གོ་ཟེར། འོ་ན་སུས་ཤེས་བྱས་པས་བན་བཙུན་དེས་ཟེར། གར་སོང་བྱས་པས་ཉོ་ཆང་ལའོ། །
ནམ་འོང་བྱས་པས་ད་ལྟ་འོང་ཟེར། ཁོང་འཁྱོར་ཡིན་བྱུང་སྟེ་ཞུས་པས། དབང་དགོས་ཟེར། སྔར་བ་ལི་ཏ་པ་ལ་ཞུས་བྱས་པས་ང་རང་གི་དགོས་ཟེར། དེར་དཀྱིལ་འཁོར་གྱི་ཁང་པར་ལྷ་བཅུ་དགུའི་དཀྱིལ་འཁོར་སྤྲུལ་ནས། ད་ང་ལའམ། དཀྱིལ་འཁོར་ལ་ཞུ་གསུངས། སློབ་དཔོན་དང་ད་རུང་མཇལ་ཡོང་སྙམ་ནས་དཀྱིལ་འཁོར་ལ་ཞུ་བྱས་པས་དེས་དབང་བཞི་རྫོགས་པར་བསྐུར་ནས་ནམ་མཁར་འཇའ་ཡལ་བ་བཞིན་ཐལ། སློབ་དཔོན་ལ་དབང་ཡོན་ཕུལ་བས། ཁྱོད་ཀྱིས་དཀྱིལ་འཁོར་ལ་ཞུས་པས་ང་མི་འདོད་གསུངས།
ཉིད་དྲིན་ཆེ་བས་འབུལ་བྱས་པས། འོ་ན་ང་ནམ་མཐོང་ཙ་ན་ཕྱག་གསུམ་གསུམ་ཕུལ་གསུངས་པས། དེ་བཞིན་ཁས་བླངས། ལར་ཁྱོད་ཀྱིས་འཁྲུལ་པ་ཆེན་གཅིག་བྱས། ཁྱི་མོའི་སྐྱུགས་པ་དེ་ཟོས་ན་ཚེ་འདིར་ཕྱག་ཆེན་ཐོབ་པ་ཡིན་པ་ལ། དཀྱིལ་འཁོར་ཡང་ངས་སྤྲུལ་པས་ང་ངོས་བཟང་སྟེ་མ་ཞུས་པས། ཚེ་འདི་ལ་མགོ་ལ་མེ་འབར་བ་གསོད་པའི་བརྩོན་འགྲུས་བྱས་ཀྱང་ཕྱག་ཆེན་མི་ཐོབ། བར་དོར་གསུངས། དེའི་དོན་འཇམ་དཔལ་ཞལ་ལུང་ལས། ཁྱོད་ཀྱང་ཟས་ཀྱི་བྱ་བ་ལ། །
ང་ལའང་ཅུང་ཟད་འཁྲུལ་རྟོག་པས། ། གཟུགས་ཀྱི་ཕུང་པོ་རང་ལུས་འདིས། ། ཚེ་འདིར་དངོས་གྲུབ་མི་ཐོབ་སྟེ། ། ཡིད་ནི་རྡོ་རྗེའི་སྐུར་གྱུར་ནས། ། བར་དོར་ཡང་དག་འགྲུབ་པར་འགྱུར། ། གསུངས་ནས་དཀའ་གནད་ཚོ་དཀྲོལ། ད་ཁྱོད་ཡུལ་དབུས་སུ་སོང་ལ་བཤད་པ་གྱིས་གསུངས་ནས་མི་སྣང་བར་གཤེགས། མེ་ཏོག་དམན་མ་ཐོ་རི་བྱས་འདུག་སྟེ། སློབ་དཔོན་དེ་འཇམ་དཔལ་གྲགས་པ་བྱ་བ་ཡིན། དེ་ནས་སློབ་དཔོན་རྒྱལ་པོ་འཁོར་བཅས་ཀྱི་དབུས་ན་ཆོས་སྟོན་ཅིང་ཡོད་ཙ་ན།
ཡང་སློབ་དཔོན་བྱོན། ཕྱག་འཚལ་རྒྱལ་པོ་འཁོར་བཅས་ཀྱིས་བརྙས་ཀྱི་དོགས་ནས་མ་མཐོང་པ་བཞིན་བྱས། ཆོས་ཐོན་པ་དང་ཁོང་གི་རྗེས་སུ་ཕྱིན་པས། རྒྱ་གར་ན་མཆོད་རྟེན་གྱི་གྲིབ་མ་ལ་སྡོད་པ་ངན་པར་བྱེད་ཀྱང་། ཁོང་གྲིབ་མ་ལ་ཉལ་འདུག ཕྱག་བྱས་པས་ད་ཅི་མི་བྱེད་པ་ཅི་ཡིན་གསུངས། མ་མཐོང་ལགས་བྱས་པས། མཐོང་བཞིན་དེ་སྐད་ཟེར་བ་སའི་སྙིང་པོ་གྷ་ཚ་གསུངས་པས་མིག་གཉིས་ས་ལ་ལྷུང་། དེར་ཡེ་ཤེས་ཀྱི་སྤྱན་གཅིག་སྣང་བས་ཡེ་ཤེས་སྤྱན་ཞེས་གྲགས་སོ། ། མདོ་རྒྱུད་ཟབ་མོའི་ནི།
སྙ་ནམ་པའི་སྟོན་པ་ཞིག་ལ་ཁམས་འདུས་བྱུང་ནས། མི་དགའ་ཞིང་ཡིག་ཡུག་པའི་སྣང་བ་བྱུང་སྟེ་ལྕེབ་བསམ་ནས་བྲག་འཕྲང་ཞིག་ན་ཕར་ཕྱིན་པས་འཇིགས་ཀྱི་འདུག ཅི་ལ་འཇིགས་བསམ་པས། འགྲིལ་ཀྱིས་དོགས། ཅི་ལ་འགྲོ་བསམ་པས་ལྕེབ་ཏུ། དེར་དྲན་པས་ཅུང་ཟད་ཟིན་པས། མདོ་ན་དེ་མ་ཉེས་པ་ཅི་འདུག་བལྟ་བསམ་བལྟས་པས། ཡང་དག་པར་ལྡན་པའི་མདོ། དལ་འབྱོར་རྙེད་དཀའ་སྟོན་པ་ཞིག་དང་མཇལ་སྟེ་ཁམས་དྲག དེ་ལ་ཆོས་རྗེ་པ་ན་རེ།
དཔེར་ན་མི་བོང་བུར་བསྒྱུར་བ་ལ་མཁའ་འགྲོ་མའི་རིགས་སྔགས་འཇིག་པའི་ཙྭ་ཟོས་པས་མིར་འགྱུར་བ་བཞིན་གསུངས། རྟེན་འབྲེལ་ནི་འཕྲིན་ལས་ཀྱི་མི་ཚད་གེགས་སེལ་ཀུན་འདིར་འཇུག་གསུངས། ཡན་ལག་གི་རླུང་རིམ་གྱི་འགག་པ་ནི་རླུང་རང་བཞིན་ལོག་ན་མིག་ལོང་བ་སོགས་ཀྱི་སྐྱོན་འོང་། བསྒོམས་པས་ལོག་ན་ཏིང་ངེ་འཛིན་སྐྱེ། ཐིག་ལེ་འདུས་པས་མཁའ་འགྲོས་བྱིན་གྱིས་བརླབས་པའང་། དྭངས་མ་མི་གནས་ན་ཤ་ཁྲག་གི་གཏོར་མ་སོགས་ཕུལ་ཡང་བྱིན་གྱིས་མི་རློབ། དེ་མ་ཉམས་ན་ཕྱིའི་མཁའ་འགྲོས་བྱིན་གྱིས་རློབ་པ་རྟེན་འབྲེལ་གྱི་ཆེ་བ་ཡིན། སྐུ་མཉེན་ལྕུག་ནི། སྔོན་སངས་རྒྱས་ཀྱིས་ཞབས་གཡས་པའི་མཐེ་བོང་ས་ལ་བཙུགས་ནས་བསྐོར་བ་ཀུན་ཡང་འདི་ལྟ་བུའི་རྟེན་འབྲེལ་བྱུང་གསུངས། ཁམས་གསུམ་ཀུན་ཏུ་སྣང་བ་ནི།
འདུས་པ་གསུམ་ལ་སྦྱར་ཏེ། དང་པོ་ལ་རྣམ་རྟོག་སྔོན་སོང་གི་མཐོང་སྣང་། རྨི་ལམ་ཉམས་གསུམ་སྣང་། གཉིས་པོ་དེས་འགྲེ ། དུ་བ་ནི་བསྒོམ་དུ་མ་ཟད་ནན་ཏན་དྲག་པོ་ལས་ཀྱང་འབྱུང་སྟེ། འཇད་པ་སྟོན་སྐྱབས་ཀྱི་གྲྭ་པ་ཞིག་ལ་དུ་སྣང་བྱུང་། སློབ་དཔོན་ལ་ཞུས་པས་ཆ་མེད་འོག་གདོན་གནོད་པ་མིན་ནམ་ཟེར། དེར་གྲུ་ལ་བསྟན་པས་ཀླུའི་བརླངས་བྱ་བ་ཤིན་ཏུ་ཐུ་བ་ཡིན་ཟེར། བཟླས་པ་ཕོག་ནས་ལོ་གཅིག་བཟླས་སོ། དེ་ནས་བལྟ་ཟེར།
དེ་ལྟར་བྱས་པས་སྨིན་མ་བྱི། གཟེར་མགོ་བྱུང་། དེ་ནས་བསྟན་པས་མི་ཟློགས། དེར་རྗེ་པ་མཁས་ཟེར། དེ་ལ་འཕྲོས་ནས་་་་་་དོན་ཞགས་ལས་ཨ་རཀྵ་མམ་ས་བྷ་ལིཾ་ཏ་ཅེས་པ་ལ་ཁྲག་མེད་པའི་གཏོར་མ་ཤ་དང་བཅས་པ་ཟེར་ཏེ་ནོར། དགག་ཚིག་སྤེལ་མ་ཤེས། ཤ་ཁྲག་མེད་པའི་བྱ་བར་འོང་གསུངས། དེར་རྗེ་ལ་ཞུས་པས། ངེད་ནི་སྒོམ་དུའང་བྱེད། དབང་ཞིག་ཞུས་ན་བསལ་བ་ལ་ཚགས་མེད་གསུངས།
དབང་ཞུས། དམིགས་པ་ཅིག་བསྟན་པས་སངས་དྲག ད་ཉིད་རང་སྔར་གྱི་ཆོས་འཕྲོ་ཉན་ནའང་ཉོན་གསུངས་པས། གོ་བ་བག་ཙམ་ནི་བདོག་སྒོམ་བྱེད་ཟེར་བསྒོམས་པས་བཟང་པོ་ཞིག་བྱུང་། དམིགས་སྒྱུ་བྱུང་ན་ཤིན་ཏུ་སོ་མི་གསོད་པ་ཞིག་འོང་སྟེ། བུམ་པ་ལྟ་བུ་ལ་བལྟས་ན་འདར། དེ་ནས་རི་ཁང་ཁྱིམ་སོགས་གང་ལ་བལྟས་ཀྱང་འདར་བ་འབྱུང་གསུངས། མེ་རླུང་གི་གཞན་ཐམས་ཅད་དབང་བྱས་པ་ནི། ཆོས་རྗེ་པ་དཔེར་ན་ཡོད་པ་ཆུ་ཇ་ཡོད་ཀྱང་ཚྭ་ཆེས་པས་ཇ་ཚྭའི་རང་བཞིན་དུ་འདུག་ཟེར་བ་བཞིན་གསུངས། ཆུའི་ནི་སྤྱན་མངའ་བ་ལ་གཅན་གཟན་གྱི་ལྤགས་པ་གཡོགས།
རྒྱུན་དུ་ཁྲིའི་འོག་ཏུ་སོལ་མེ་བཞག འབོལ་མང་པོ་བརྩེགས་ཀྱང་འཇམ་པ་ལས་མི་འོང་སྟེ། སློབ་མ་ཀུན་ན་རེ། ལྷ་སར་ཀླུ་དམར་གྲོ་གཟི་ཆེན་དང་འཕྲད་པས་ཉེས་ཟེར་འདི་པ་ཁོང་ཐུགས་དམ་རེམ་པས་ཆུ་རླུང་གི་ཉམས་སུ་བྱེད། སའི་ནི་ཁབ་སོར་བཙུན་མ་གཅིག་ལ། དང་པོ་གསེར་གྱི་ས་གཞི་མཐོང་པས་དགའ། དེ་ནས་ལུས་ལྕི་བ། མཐེ་ཆུང་བསྒུལ་བ་དང་རི་རབ་ཁྱད་མེད་སྙམ་པ་བྱུང་ནས་ལུས་འཁྲུགས་སུ་སོང་ནས་ཤི ལྷ་མོ་སྣ་ཚོགས་ནི་ས་རླུང་སོགས་ཟིན་པའི་རྟེན་འབྲེལ་གྱིས། སྤྱན་མ་སོགས་ཀྱིས་གཙོ་བྱས་པའི་ལྷ་སྣ་ཚོགས་ཀྱི་མཆོད་པ་བྱེད་པས།
ཐོས་ཆུང་ང་རྒྱལ་སྐྱེ་སྟེ་འདི་རྣམས་ཀྱང་མཆོད་ན་མི་འདི་རྣམས་ཀྱང་ང་ཆོས་པ་ཙམ་དུ་ཡང་མ་མཐོང་འདུག་སྙམ་པའོ། ། འབྱུང་ཆུང་བཅུ་དྲུག་ཏུ་ཆ་མཉམ་ཞེས་པ་ནི། སྤྱིར་ཉིན་ཞག་གཅིག་ལ་རླུང་ཉི་ཁྲི་ཆིག་སྟོང་དྲུག་བརྒྱ་རྒྱུ། འཕོ་བ་བཅུ་གཉིས་ལྟར་ན། འཕོ་བ་གཅིག་ལ་རླུང་སྟོང་བརྒྱད་བརྒྱ་བ་གཅིག་ཀྱང་ཟེར། དགུ་བརྒྱ་ཕྲག་གཉིས་ཀྱང་ཟེར། འཕོ་བ་གཉིས་ལ་འབྱུང་ཆུང་བཅུ་དྲུག་འོང་། དེའང་ཐོག་མར་རླུང་རགས་པ་ནས་ཟིན་འོང་བས། འགག་རིམ་དང་བསྟུན་ན། གཡས་ནས་ས་རླུང་དང་ཆུ་རླུང་དགུ་བརྒྱ་པ་ཕྲག་རེ་རྒྱུ།
བསྐྱེད་རིམ་དང་བསྟུན་ནས་གཡོན་ནས་རླུང་གི་དང་མེའི་དེ་ཙམ་རེ་རྒྱུ་སྟེ་མགོན་པོའི་རླུང་ངོ་། ། དེ་ལ་ནང་པས་ལྷ་མོའི་ཉིས་བརྒྱ་པ་ཉེར་ལྔ་པ་བཞི་བཞི་སྟེ། འབྱུང་ཆུང་བཅུ་དྲུག་གོ ། དྲི་རོ་ནི། ནང་དུ་ཆུའི་རླུང་ཟིན་པའི་རྟེན་འབྲེལ་ཏེ། མུ་སྟེགས་ཀྱིས་དྲི་ས་རོ་ཆུའི་ཡོན་ཏན་ཞེས་པའི་དོན་ནོ། ། བདུད་རྩི་ལྔ་རབ་འབྲིང་ཐ་མར་ཆ་མཉམ་པ་ནི། རབ་དྭངས་པ། ཐ་མ་མ་དྭངས་པ། འབྲིང་ཅུང་ཟད་དྭངས་པའོ། །
དེའི་ཉམས་ལའང་གདུལ་བྱ་དང་མཐུན་པའི་སྣང་བ་འབྱུང་སྟེ། ཀྱཻ་རྡོ་རྗེའི་གདུལ་བྱ་ལ་ཞལ་བརྒྱད་ཕྱག་བཅུ་དྲུག་པ། དེ་བཞིན་དུ་བདེ་མཆོག་ལ་སོགས་པ་ལའང་འགྲེ ། འབྲིང་དེའི་རིགས་མི་བསྐྱོད་པ་ལ། ཕྱག་རྡོར་གཙུག་ཏོར་འཁོར་ལོ་བསྒྱུར་སོགས། རྣམ་སྣང་ལ་གཤིན་རྗེ་གཤེད་སོགས། རིན་འབྱུང་ལ་ནམ་མཁའི་སྙིང་སོགས། འོད་དཔག་མེད་ལ་སྤྱན་རས་གཟིགས་སོགས། དོན་གྲུབ་ལ་སྒྲིབ་པ་རྣམ་སེལ་སོགས་འབྱུང་ངོ་། ། ཐིག་ཕྲན་ནི་མང་གྱུར་བསྒོམ་པ་ཇོ་ལྕགས་ཀྱིས་བྱང་དུ་བསྒོམ་དུ་ཕྱིན་པས་ཕུག་ནས་སྐར་མ་བྱུང་།
འདྲེ་ཡིན་སྙམ་སྟེ་གཞན་དུ་ཕྱིན་ཡང་བྱུང་། འབྲོག་གསེབ་ཏུ་ཕྱིན་པས་སྦྲའི་ཚུགས་ཤིང་ལས་ཀྱང་བྱུང་། དེས་ས་སྐྱར་འོང་བླ་ཆེན་ལ་ཞུས་པས། ཁྱོད་རང་བསྒོམ་གྱི་བྱེ་བྲག་ཡིན་གསུངས། ཡང་རྗེའི་སློབ་མ་ཞིག་གིས་ལྷ་མཚོ་སྲིན་མཚོའི་འགྲམ་དུ་བསྒོམས་པས། མཚོ་ནས་སྐར་མ་བྱུང་། དེ་གཉན་པས་འདྲེ་ཡིན་བསམ། རྗེ་ལ་ཞུས་པས་སྔར་བཞིན། རྩ་འཛིན་ནི་གསུང་ལ་རོ་རྐྱང་ལ་རྩ་བྲན་གཞན་གྱིས་དང་། དབུ་མ་ལ་དེ་གཉིས་ཀྱིས་གཅེར་བའོ། །
འདི་དགེ་བཤེས་སྙག་ལ་བྱུང་། ཇི་བྱས་ཀྱང་མ་ཕན། དེར་མ་འོངས་པ་ནི་རྡོ་རྗེའི་ལུས་སྐྱོན་མེད་གཅིག་ལ་སྨོན་ལམ་གདབ་པ་ལས་འོས་མེད་ཟེར་སྒོམ་བཤོལ། ཨཾ་ཡིག་ལས་སེར་སྣ་ནི་རྒ་ལོ་ལ་བྱུང་སྟེ། ཁོང་ཁམས་པ་ཨ་ཚངས་པ་བྱ་བ་སྐྱེ་ས་ཅན་ཡིན། དེར་དལ་འབྱོར་དོན་ཡོད་པར་བྱ་བསམ་སྟེ་དབུས་གཙང་ན་བསྟན་པ་ཡོད་ཟེར་འོང་བས། དེ་དུས་ན་ཤ་ར་བ་གྲགས་པ་ཆེ་བས་གདམ་ངག་ཞུས་པ་མི་རྟག་པ་བསྟན། དེ་གོ་ནས་ཆོས་བྱེད་པ་ཡིན། དེ་བས་ཟབ་པ་མེད་དམ་བྱས་པས་མེད་ཟེར། ཆོས་རྗེ་པ་ན་རེ།
བཤད་པ་བྱེད་ཙ་ན་ཤེས་རབ་ཅན་སྒྲོག་ཏུ་མི་གཞུག དད་པ་ཅན་གཡང་ལ་མི་སྐྱུར་བའི་འུད་ཡོད་དེ། སྒ་ལོ་ལ་བདག་གཞན་བརྗེ་བའི་བདག་མེད་བསྒོམ་པ་ལྟ་བུ་སྟོན་ཐང་གསུངས། དེར་གཙང་པའི་གང་དྲག་པ་ཀུན་ཡང་འདི་ན་འདུག་པས། དེ་ནའང་མེད་ངེས་སྙམ་རྒྱ་གར་དུ་ཕྱིན་ཉང་སྟོད་པ་ཙཱ་མི་ལོ་ཙ་བ་དང་མཇལ། ཁོང་ཡང་བོད་བྱུང་པས་མཉེས་འདིར་སྡོད་ངས་ཆོས་དང་འཚོ་བ་གཉིས་ཀ་བྱ་ཟེར། བོད་མཉམ་པོ་ལ་ཉན་པ་མི་འོང་སྙམ་པཎྜི་ཏ་གཅིག་ལ་བསམ་ཕྱིན་པས། རྒྱ་གར་ན་སུ་མཁས་དྲིས་པས། ཨ་བྷྱ་མཁས་ཟེར། དེར་འགྲོ་བསམ་པས་པཎྜི་ཏ་གཅིག་འདོ་ལི་ལ་བཏེག་བྱུང་།
སུ་ཡིན་དྲིས་པས་ཨ་བྷྱ་ཟེར། གར་བཞུད་དྲིས་པས། རྩ་མི་ལ་ཆོས་ཉན་དུ་ཟེར། དེར་མི་ཕན་འདུག་བསམ་དབང་ཞུས་དུས་འཁོར་ཚར་གཅིག་གསན། རྡོ་རྗེ་གདན་གྱི་ལྕོང་ཁང་དུ་སྦྱོར་དྲུག་བསྒོམས་ཏེ། མཚན་མོའི་རྣལ་འབྱོར་རྫོགས། མཐོང་ལམ་སྐྱེ་ལ་ཁད་སོང་བ་དང་། འཇིམ་ལོས་ཀྱལ་ཀ་བྱས་སྒ་ཆུང་པ་བྱས་པས་སྐད་མ་བྱུང་། ཁྱོད་དེ་སྐད་མི་སྟེར་འདུག་སྟེ་མ་ག་དྷ་ཐམས་ཅད་དུ་རུ་གས་ཁེངས། དེ་ཐམས་ཅད་འབྲོས་ཀྱིན་ཡོད་དོ་བྱས་པས།
སྙིང་སྔངས་ཏེ་ང་འབྲོ་སྒོ་ཕྱེ་ཟེར་བས་ཀུ་རེ་ཡིན་བྱས་ཀྱང་མ་ལོ། རྩ་མིས་ཁྱོད་རང་ཁ་འགྲས་པའི་ཀུ་རེ་ཡིན། འཇིགས་ན་ངེད་ཀྱིས་ཀྱང་ཆོས་འདིར་བཤད་ཀྱི་བར་ཆད་ཡིན་སྡོད་བྱས་པས། བར་དུ་བཅད་ཟིན་ངའི་སྙིང་འགས་པར་འདུག་སྒོ་ཕྱེ་ཟེར་སྒོ་བརྡུངས། དེར་སྨྱོ་ནས་རྩ་མི་དཔོན་པོ་མི་སོད་ལ་བཀོད། དགོང་ཞིག་བྲོས་བདས་པས་མ་ཟིན། ནངས་པར་བཙལ་ལྷ་ཁང་ཞིག་ན་དབང་ཕྱུག་གི་རྟེན་གྱི་ཕྲག་གོང་ན་སྒོམ་དུ་སོང་འདུག ཅི་ཡིན་བྱས་པས་མདང་འདིར་འོང་འདུག འཇིགས་པ་སྙམ་བྱེད། དེར་འཇིགས་རྒྱུ་མེད།
འཇིག་རྟེན་ན་ཆེ་བ་དབང་ཕྱུག་ཡིན་ཏེ་ངའི་ཡི་དམ་དུས་འཁོར་གྱི་གདན་ན་ཡོད་པ་ཡིན་སྙམ་འཛེགས་པས་འདིར་ཐར། སྒོམ་དུ་སོང་འདུག་ཟེར། དེ་ནས་རྒྱ་གར་ན་གདམ་ངག་སུ་ཆེ་ཟེར་བ་ལ་དྲིས་ཀྱང་མ་ཕན། རྩ་མི་ན་རེ། ད་ཁྱོད་ཀྱི་འདི་ལ་རྒྱ་གར་ན་ནི་ཕན་པ་མི་འདུག བོད་ན་བླ་མ་ས་སྐྱ་པ་བྱ་བ་རྣལ་འབྱོར་དབང་ཕྱུག་གི་གདམ་ངག་ལ་མཁས་པ་ཞིག་ཡོད་པར་འདུག་པས་སོང་ཟེར་བས། དེར་ཁམས་འདུས་པར་སོང་བས་རྒྱགས་དང་གོ་ལག་ཅི་ཡང་མེད་པར་ད་ཁ་ལ་ཟངས་ཡོང་། སྐྱིད་གྲོང་སླེབ་སླེབ་གྲང་བ་ཡང་མ་ཚོར། དེར་བོད་རིམས་ནད་ཀྱིས་ཤི་བའི་ར་ལྕོག་ཅིག་གྱོན་ནས་ན་ལ་རྩེར་བླ་ཆེན་དང་མཇལ་ཟེར། ད་ལྟ་སྐུ་མཚམས་ལ་བཞུགས་མི་མཇལ་བྱས་པས།
གཞན་དང་མི་མཇལ་ཡང་ང་དང་མཇལ་བ་ཞིག་ཡིན་གྱིས་ཟེར། སྒོ་སྲུང་བརྡུངས་ནང་དུ་ཤོར་ཏེ་སྒོ་ནང་ནས་མནན་ནས། ཁྱོད་བླ་མ་ས་སྐྱ་པ་ཆེན་པོ་ཡིན་ནམ་བྱས་པས་ཡིན་གསུངས་པས། དེར་དང་པོ་ཆོས་ལ་འོང་ལུགས། རྒྱ་གར་དུ་ཕྱིན་པ། ཁམས་འདུས་བྱུང་ཚུལ་སོགས་བཤད་ནས་གེགས་སེལ་ཞུ་བྱས་པས། དབང་ནི་རྩ་མིས་བསྐུར། དེ་མ་ཐག་གདམ་ངག་བསྒོམས་པས། སྔར་གྱི་སྒོམ་གྱི་རླན་ཡོད་པ་དང་སྙིང་རུས་ཆེ་བས་དམིགས་པ་ལན་གཅིག་གཉིས་རང་གིས་སངས་དྲག དེར་བརྒྱད་སྟོང་པ་ཞིག་སྤྱི་བོར་བཞག་ནས་མ་དགག་པའི་མནའ་ཞིག་བསྐྱལ།
རྒྱ་བོད་གཉིས་ན་ཁྱོད་ལས་གདམ་ངག་ཆེ་བ་ཡོད་རེ་ཟེར། ད་ཁྱོད་ལ་ཡོན་ཏན་ཞིག་སྐྱེ་བས་རྩ་མི་ཅན་སོང་ལ་སྒོམས་གསུངས་པས། དེ་ཙ་ན་སོས་ཀ་ཡིན་པས་ཚད་པ་བྱུང་གིས་དོགས་ནས་དགུན་འགྲོ་སྙམ་ཙ་ན། གྲུབ་ཐོབ་ཀྱི་གྲགས་པ་ཆེན་པོ་བྱུང་། ཆག་སྟོད་དང་འབྲོག་པས་སྤྱན་དྲངས་པས། དེར་རྒྱུད་ནས་དབུས་ཀྱི་བྱང་རྒྱབ་ཏུ་ལྷན་སོང་། ཤ་ར་བ་དང་མཇལ་བས་བཀའ་བཀྱོན་བྱུང་། དཀར་ཡོལ་ས་ལ་བརྡབས་པས་གྲལ་གང་གི་ཇ་ཕོར་ས་ལ་ལྷུངས། དེ་ནས་ཁམས་སུ་བྱོན་ལོངས་སྤྱོད་ཆེན་པོ་བྱུང་ཡང་། ཇ་མདོག་འགྱུར་ཙམ་གྲངས་ན།
འདིས་མཛོ་སྐེད་བཅག་བཅག་པ་ཡིན་འདི་འདྲ་མ་བྱེད་ཟེར་བཀའ་བཀྱོན་བྱུང་ངོ་། ། གསོལ་ཡང་མི་ནུས། སྟེར་ཡང་མི་ནུས། གཡོག་པོ་མཛོད་དུ་འགྲོ་ན་གོས་མེད་པར་གཏོང་སྟེ། འགའ་ཞིག་བསྒོམས་པས་ཐུར་སོང་ཟེར། འགའ་ཞིག་རྟེན་འབྲེལ་ཡོད་པ་ཡིན་ཟེར་ཏེ། གཉིས་ཀ་མིན། ཨྃ་ཡིག་ཏུ་འདུས་པའི་རྟེན་འབྲེལ་ལོ། ། ཉམ་ང་ནི་ཤ་ར་བ་ལ་བྱུང་སྟེ་འཁོར་མང་པོས་བསྐོར་ཡང་གཅིག་ལངས་པའི་དོད་དུ་གཅིག་མ་བཞག་ན་ཅིག་ཟིང་འོང་པ་སྙམ་བྱེད་པ་འབྱུང་སྟེ་འགའ་ཞིག་གསང་འདུས་ཀྱི་འགྱུར་བཅོས་པས་ལན་ཟེར། དེ་བཞིན་གཤེགས་པའི་ཚོགས་སད་ན།
དངོས་གྲུབ་རབ་མཆོག་ཐོབ་པར་འགྱུར། ། ཞེས་པ་ལ་དེ་བཞིན་གཤེགས་ལ་ཚོགས་བསགས་སུ་བསྒྱུར་བས་ལན་ཟེར། ཁ་ཅིག་ཤོར་པོ་སྟ་རི་ཟེར་བའི་བཙན་གཅིག་དང་ཐུག་པས་ལན་ཟེར། ཁ་ཅིག་སྒ་ལོ་དང་དམ་ཚིག་གི་སེལ་བྱུང་པས་ཟེར་ཏེ། དེ་ཚོ་མིན་ཉམས་ངའི་རྩར་འདུས་པའི་ཉམས་སྣང་ངོ་། ། ཡང་སྒོམ་ཆེན་ཞིག་གིས་བུམ་པ་གཅིག་གི་ནང་དུ་ཉལ་བས་ནམ་ཕྱེད་ན་སེངྒེ་ལྔ་བྱུང་། རྡོ་ཐོ་གཅིག་གིས་བརྡུངས་པས་སོང་། ནངས་པར་རིགས་ལྔ་སྐུ་བརྡུངས་འདུག ཡི་གེ་ལྔར་འདུས་ན་ཉམས་ང་འོང་ཞེས་པ་ལའོ། ། མྱ་ངན་ནི་ཁབ་སོར་མ་ཇོ་ཅིག
མི་ཤི་ཚད་ཀྱི་མིང་ནས་འབོད་ཅིང་ངུ་སྟེ། དབུས་སུ་ཇོ་བོ་ལྷ་ཆེན་ནམ་བྱ་བ་ཤི་ཟེར་བས། ཇོ་བོ་ལྷ་ཆེན་ཟེར་ནས་ངུ་། འདྲེ་སྣང་ནི་ར་སར་བོན་པོ་གཅིག་ལ་བྱུང་སྟེ། ཨག་ཁྲོ་བསྙེན་པ་སོགས་བྱས་ཀྱང་མ་ཕན། རྗེ་པ་ལ་རྣམ་རྒྱལ་སྒང་དུ་མཇལ་འདི་ལྟར་བྱུང་བྱས་པས། ལར་ཉིད་ཅག་རང་སྔགས་པ་ཆེན་པོ་ཡིན་ཏེ། བཀའ་ཐ་དད་ཡིན་པས་དབང་ཞིག་ནི་ཞུ་འཚལ་ཕན་ནི་ཕན་མཆིས་གསུངས་པས། གཏམ་ཟེར་འཕྲོ་ལ་རྗེ་པ་འདྲེ་བྱུང་ངོ་ཟེར། ཨཥྚ་ཟློས་ཤིག
ཛམ་ཛམ་ཁ་ལད་ལད་བྱེད། དེ་ནས་ཉལ་སོང་། ཇི་ལྟར་བྱུང་བྱས་པས། འདྲེ་མཐེབ་རྡོག་ཙམ་གོ་བཀད་དུ་བྱུང་ནས་གོས་ལ་འཛེགས། སྤྱི་བརྟོལ་ཆེ་བ་ཀུན་གྱིས་འཁུར་བ་ཕུག་ནས་ལྕེ་ཐོག་ཏུ་བྲོ་འཁྲབ། དེ་སླད་པ་ལགས་ཟེར། རྗེ་པས་གསན་པས་ཆུ་སྒྲ་ཤྭ་ཟེར། ཆོས་རྗེ་པ་ད་ལྟར་གྱི་སྣང་པ་ཐམས་ཅད་འདི་དང་འདྲ་ཟེར། རྗེ་པས་ད་མྱུར་དུ་བྱོན་ལུས་འཁྲུགས་སུ་འགྲོ་ཉེན་ཡོད་གསུངས་པས། སློབ་མ་ཀུན་ན་རེ།
དེ་བས་རང་རེ་འདྲ་བརྡུངས་དང་མཚམས་བཅད་དྲག་ཟེར་བྱས་ཏེ་མི་ཕན་ཤི་གསུངས། ཡང་མང་མཁར་ཇོ་སྲས་འོད་འབར་་་་་་འཇང་པ་སྟོན་སྐྱབས་ཀྱི་ཤེས་རབ་ཅན་ཞིག་ཡིན་ཏེ་ལ་ལ་འདྲེ་སྣང་བྱུང་། ཞུ་དོན་མོ་རི་པ་ཅན་ཕྱིན་ཞུས་པས། སྔར་ཅི་བྱས་ཟེར། འདྲེ་བརྡུངས་འདྲ་བྱས་ཞུས་པས། ཁོང་སེམས་ཅན་ཐམས་ཅད་མ་ཡིན་པ་ལ་དགོངས་ནས་ཨཻ་མ་བྱུང་འདུག་པས་ཁམས་འདུས་པའི་སྟོབས་ཀྱིས། ཆོ་མ་ཅིག་ཉེས་བསམ་ཏེ་ཁམས་འདུས། དེར་ཡི་གེ་དྲུག་མའི་སྒོམ་ཞིག་ཕོག་ནས་མ་ཎི་བགྲོང་བྱས་པས། མ་ཟིན། ནངས་པར་ཁམས་དྲིས་པ་ཐུར་སོང་ཟེར།
མདང་གི་དེ་བསྒོམས་སམ་བྱས་པས་མ་ཟིན་ཟེར། ཤེས་རབ་ཅན་གྱིས་མི་ཟིན་པ་མི་སྲིད། ཡིད་མ་ཆེས་པ་ཡིན་བསམ་སྟེ། དེ་གཉིས་ལ་ཁྱེད་མེད་བསྒོམ་བཟླས་མཛོད་བྱས་པས། ཁྱེད་མེད་དམ་ཟེར། མེད་བྱས་པས། འོ་ན་མི་ཤེས་པའི་ཡི་གེ་དྲུག་མ་དང་མ་ཎི་བས་ཤེས་པའི་ཧེ་རུ་ཀ་དང་། རུ་ལུ་བཟླ་ཟེར་དེར་ཉིད་རང་སོང་ལ་ཕན། དེ་ལ་འདྲེ་སྣང་ནི། མང་མཁར་གྱི་མདའ་ན་ཡར་འཚུབ་མའི་གསེབ་ན་བུད་མེད་ནག་མོ་དྲེའུ་ལ་བཞོན་པ་པང་ན་སྤྲེའུ་ཐོགས་པ་ཞིག་ཁང་རྩར་འོངས་ནས་སྤྲེའུ་ཁང་ཐོག་ཏུ་བསྐྱུར་དེ་སྐས་ལ་བབས་ཁོའི་ཕྲག་གོང་དུ་བཞོན་ནས་བྱད་ལ་བལྟར་འོང་།
ནམ་ལངས་པ་དང་པང་དུ་མཆོངས་ཏེ་མདའ་ན་མར་འགྲོ། དེར་ལུས་འཁྲུགས་སུ་སོང་། བྷ་གའི་ཡི་གེའི་གནས་སོགས་ནི། རྣ་རྩ་ཕྱི་ཤུན་སོགས་གསུང་ལ་ནི་བྱོན། འོ་ན་ཇི་ལྟ་ན་ལྟེ་བ་མན་ཆད་རྩ་གསུམ་སོ་སོར་གྱེས་པའི་གཡས་ལ་ཡས་རིམ་གྱིས་གསུམ། གཡོན་ལ་བཞི་སྟེ་ལུས་ཀྱི་གཡོན་གཉན་པའང་ཡི་གེ་མང་བས་སོ། ། དབུ་མ་ལ་བདུན། ཕྱི་ཤུན་སོགས་མི་འཐད་དེ། རྩ་ཡིག་གཉིས་ཐ་དད་མིན་པས་སོ། ། ཅི་སྟེ་ན་རྩ་འཁྱོགས་པ་ཉིད་ཡི་གེའི་རྣམ་པར་ཡོད་པས་སོ་གསུངས།
གནས་བརྟན་བསོད་ཤེས་ལྷར་སྐྱེས་པ་སྙམ་བྱེད་པས། གཞན་ལ་དབུ་རྒྱན་འདུག ཁོང་ལ་མི་འདུག་པས་ངོ་ཚ་ནས། རྒད་པོ་གཅིག་ལ་དྲིས་པས། ཁྱོད་བཙུན་ཆུང་ཙ་ན་རྩ་བརྒྱད་ཀྱི་དབུ་ལ་འགོམས་པས་ཉེས་ཟེར་བསམས་པས་དེ་བཞིན་བྱས་འདུག ཕྱིས་རྒྱུ་འབྲས་ལ་ཤིན་ཏུ་འཛེམ་པ་ཞིག་བྱུང་སྟེ། འཁོར་བའི་ཉམས་ལ་བརྟེན་ནས་ལོག་ལྟ་སྤོངས་ཞེས་པའི་དོན་ནོ། ། ཡི་དྭགས་ནི། ས་སྐྱར་ཇོ་བོ་ཞིག་ལ་ནོར་མང་པོ་ཡོད་ཀྱང་ཟ་མི་ནུས། ཟས་སྐོམ་ཁོ་ནའི་གཏམ་ཟེར།
བཟའ་རྒྱུ་ནི་འདུག་ཟོ་བྱས་པས། དེ་བདག་ཡི་དྭགས་མཆུ་བཅིངས་བྱ་བ་ཡིན་ཟེར། དུད་འགྲོའི་ནི། བསྒོམ་པ་འོད་གྲགས་ཀྱི་ས་སྐྱའི་འཕྲེང་ལམ་དུ་བསྒོམས་པས། བྱང་ཁ་རྩ་ཤོར་པོ་སྐྱེ་བའི་ཐང་ལ་ལུག་ཁྱུ་ཡོད་པའི་ལུ་གུ་ཞིག་ཏུ་སྐྱེས། དེར་མའི་ཕྱི་ལ་འགྲོ་ཡིས་ཡོད་ཙ་ན། ཆར་བྱུང་རྒྱབ་བངས་པས་མ་བདེ། དེར་རྟ་པ་གཅིག་ལུག་རྫི་དང་གྲོས་བྱས། ལུག་ཁྱུ་ཕར་དེད་ཚུར་དེད་བྱས་ཁོ་བཟུང་སྦྲ་ཞིག་ན་ནད་མ་ཞིག་འདུག་པའི་སར་ཁྱེར། བོན་པོ་ཞིག་གི་སྤུ་གཏོགས་འཕྱར་འཕྱར་གཅིག་བྱས་མའི་རྩར་བསྐྱལ།
ཡང་ཞག་འགའ་ན་རྟ་པ་རེ་བྱུང་། ང་འཛིན་དུ་འོང་སྙམ་འཇིགས་ཏེ་བྲོས་ཀྱང་མ་ཐར་སྔར་ཀྱི་སར་ཁྱེར། ནད་མ་རྔུམ་ཞུམ་བྱས་ཐུར་སོང་འདུག དེར་ལུ་གུ་ཡས་རྟགས་སུ་བཏགས། གསུས་པ་ལ་གྲི་སོབ་བརྒྱབ་པས་ང་བསད་སྙམ་པ་ཞིག་བྱུང་པ་དང་སྒོམ་སད། རྒྱབ་མི་བདེ་བ་དེ་ས་ལ་འགྱེལ་བས་སོ། ། ཡང་གཡག་ལུང་དུ་ཇོ་མོ་ཞིག་སྔ་མོར་ལངས་ཏེ། གྱང་ཁར་ཕར་འགྲོ་ཚུར་འགྲོ་བྱེད་ཅིང་ཁྱི་སྐད་འདོན། དེ་འདྲ་མ་བྱེད་བྱས་པས། དེ་ང་ཇོ་མོ་འ་འུ་བྱ་བ་ཡིན་ཟེར།
གཞན་ཡང་མང་ཆུང་མ་ཀོ་ཀོ་གཡག་ཏུ་སྐྱེས་པ་སོགས་གསུངས་ངོ་། ། དམྱལ་བའི་ནི། བླ་ཆེན་གུང་ཐང་ན་བཞུགས་པའི་དུས་སུ། དབུས་པའི་ཇོ་གདན་དབལ་ངན་གཅིག་བྱུང་། ནད་གཞི་ཡོད་དེ། ཡོད་ན་ངས་སྨན་དཔྱད་བྱས་གསུངས་པས། དྲུང་གི་མི་རྣམས་བསྐྲད་ནས། བདག་བསོད་ནམས་མ་བསགས་པ་གཅིག་ལགས་ཟེར། མ་བསགས་རྒྱུ་ཡོད་དེ། དལ་འབྱོར་ནི་ཐོབ་ཆོས་དང་འཕྲད།
དེ་ནས་ཀྱང་ཇོ་གདན་དུ་གདའ་བ་གསུངས་པས། དེ་བདག་ལ་དམྱལ་བའི་སྡུག་བསྔལ་ཆེན་པོ་ཡོད་ཟེར། ཇི་ལྟར་འོང་གསུངས་པས། མདུན་འདིར་བུ་ག་ནང་སང་བ་ཞིག་འོང་། དེ་ན་མར་བལྟས་པས་ལྕགས་བསྲེགས་ཀྱི་ས་གཞི་དམར་རྗེན་རྗེན་མཐོང་། མ་ལྷུངས་ན་དགའ་སྟེ་བསམ་ཙ་ན་སྤྱི་གཙུག་ཏུ་ལྷུང་ནས་སྡུག་བསྔལ་ཆེན་པོ་འོང་། དེ་མང་ན་ཉིན་རེ་ལ་ལན་གསུམ། ཇི་ལྟར་ཡང་ལན་རེ་འོང་། དེ་རྡོ་རྗེ་གདན་ལ་ཕྱིན་ལ་བསྐོར་བ་འདྲ་བྱས་ན་བསམ། བླ་ཆེན་གྱིས་ངེད་ནི་དེ་ལ་སྒོམ་དུའང་བྱེད།
དབང་གཅིག་ཞུས་ན་བསལ་བ་ལ་ཚེགས་མེད་གསུངས་པས། འོ་ན་ཞུ། རྒྱ་གར་དུའང་ཐབས་ཆག་ནས་འགྲོ་བ་ལགས་ཞུས་པས། དབང་བསྐུར་ནས་དེ་རེ་ཞིག་སྐྱེ་རུ་ཀ་ཆུག་གསུངས་པས། ཐབས་བདོག་ན་འདི་སྐད་རང་ཞུ་ཟེར། དམིགས་པ་བསྟན་་་་་་དགོས་ཀྱི་ཡི་གེ་རང་ས་ནས་སྟོན་པ་བསྒོམས་པས་དེ་སེལ་ནས་བསྒོམ་ཆེན་བཟང་པོ་གཅིག་བྱུང་། གཞན་ཡང་བསྒོམ་པ་འོད་གྲགས་ཀྱིས་བསྒོམས་པས་མཚོར་ལྷུང་པའི་གཏམ་རྒྱུད་གསུང་ངོ་། ནོར་ཡོད་ཀྱང་བཟའ་མི་ནུས། སྟེར་མི་ནུས་པས་དེ་ཡི་དྭགས་ཀྱི་དོན་མེད་ཀྱི་སྡུག་བསྔལ་མང་པོ་བྱེད་པ་འོང་སྟེ་དམྱལ་བའི་འོ། ། དེས་གཞན་ཡང་འགྲེ །
གནས་སྦྱོང་འདི་རྣམས་མ་ཚོར་བར་འོང་གི་འདུག་གོ ། རྟོག་སྤྱོད་ནི་ཚེར་མ་རྣོ་བ་སྲན་མ་ཟླུམ་པ་སོགས་ཀྱི་བསམ་མནོ་བྱེད་པའོ། ། ཡུམ་ཤེས་ཕྱིན་ཀྱི་སོགས་ཁོངས་སུ། ཀྱཻ་རྡོ་རྗེའི་ལྟར་ན་བདག་མེད་མ་དེ་བཞིན་དུ་ཕག་མོ། རེག་བྱ་རྡོ་རྗེ་མ་སོགས་མང་པོ་བསྡུའོ། ། བསམ་གཏན་དང་པོའི་ཉམས་སྐྱེས་བསྒོམ་ཆེན་དེ་རྟོག་སྤྱོད་ཤིན་ཏུ་རེམ་པ་ཞིག་འོང་སྟེ། སྔར་འདུས་པ་དང་པོ་ལ་ཡི་གེ་ཕལ་པ་སོགས་ཀྱི་ལམ་ཁྲིད་པ་རིམ་པ་ལྟར་སྦྱར་བ་དང་། འདིར་དང་པོ་ལ་ཡི་གེ་བཅུ་བཞི་བྱུང་བས། ས་བཅད་བག་འགྲིག་པར་སྣང་གསུངས། མདོར་བསྡུས་རྒྱས་བཤད་ནི།
སྤྱིར་ཕྱི་རོལ་ཏུ་ཅི་སྣང་བ་ཐམས་ཅད་ཀུན་གཞི་ལ་བག་ཆགས་སུ་ཡོད། དེའི་རྟེན་ལུས་ལ་རྩ་ཡིག་ཏུ་ཡོད། དེར་རླུང་སེམས་འདུས་པའི་རྟེན་འབྲེལ་གྱིས་སྣང་བ་འབྱུང་སྟེ། དཔེར་ན་ང་ལྟ་བུ་ཆོས་བཤད་སོགས་ཡང་དེའི་རྟེན་འབྲེལ་དུ་གོ་དགོས་གསུངས། རཀྵ་སོགས་བསམ་གྱིས་མི་ཁྱབ་ལ་་་་་་ཡི་གེ་བསམ་གྱིས་མི་ཁྱབ་པས་ལམ་ཁྲིད་པ་ལ་སྦྱོར་གསུངས། བཤད་ཀྱིས་མི་ལང་བ་མདོར་བསྡུས་ནས་རྒྱས་བཤད་ལ་སྦྱར་ན་ལེགས་གསུངས། བཤད་ཀྱིས་མི་ལང་དེ་དཔེར་ན་ལུང་པ་བཟང་པ་གཅིག་ན་རྩྭ་སྣ་ཚོགས་ཡོད་པ་ལ་རེ་རེ་ནས་བགྲང་གིས་མི་ལང་བ་ལ་རྩྭ་བསམ་གྱིས་མི་ཁྱབ་པ་འདུག་ཟེར་བ་བཞིན། ཡི་གེ་བསམ་གྱིས་མི་ཁྱབ་པར་རླུང་སེམས་འདུས་པས་ཉམས་བསམ་གྱིས་མི་ཁྱབ་པར་འབྱུང་བའི་དོན་ནོ་གསུངས། ལྔ་ནི་ལམ་ལྔ་ལ་གནས་པའི་ཉན་རང་དང་བཅུ་ནི་ས་བཅུའི་བྱང་ཆུབ་སེམས་དཔའ་བྱམས་པ་ལྟ་བུ་ལའང་གསང་གསུངས། བྱང་ཆུབ་ཆེན་པོའི་རྟེན་འབྲེལ་ནི།
གནས་སྐབས་ཀྱི་འབྲས་བུ་ཉམས་སྐྱོན་མེད་གསུམ་ལའང་སྦྱར་དུ་ཉན། ཤེས་ཤིང་ནི་ཐོས་ཆུང་གིས། ཤེས་པ་ནི་བསམ་བྱུང་། བསྒོམ་བྱུང་གི་གསུངས། གོ་ལུགས་ལ་ཕྱི་རོལ་ལ་རེ་རྩོལ་མི་དགོས་པར་གོ་ཡང་། ལས་དང་པོ་པས་རེ་དོགས། དཔེར་ན་དཔལ་མགོར་བཙན་ལ་གྲོགས་པོ་ནེ་ཙོ་གཅིག་ཡོད་པ་ཁྲས་ཁྱེར་བས། ཁོ་ན་རེ་བསོད་དེ་ཟེར་བས་དེ་ལ་མ་རེ་བ་སྤྲད་སྤྲད་གྱིས་ཟེར། དེ་བཞིན་དུ་དོན་ལ་སྦྱར་བས་ཤེས། དོགས་པ་དང་བྲལ་བ་ནི།
རྡོ་རྗེ་གདན་དུ་འགྲོ་བ་ལ་དཔལ་ཐང་སོགས་མིག་བཙུམས་པས་ཆོག་པ་ཡོད་དེ། དེར་ཡང་འཇིགས་ཟོན་དགོས། ཀ་ནེ་འགོ་དང་། བསེ་ཟུར་བྱ་བ་མི་བདེ་ཡང་ཟབ་སྟེ་ཕྱིན་པས་ཐར་བས་ལམ་ཡིན་གྱི་གཞན་ནས་འགྲོ་ས་མེད། དེ་བཞིན་དུ་རྡོ་རྗེ་འཛིན་པའི་སར་འགྲོ་བ་ལ། སྐྱོན་ཅན་བརྒྱད་སོགས་ཀྱང་ལམ་སྐྱོན་མེད་ཀྱང་ལམ་ཡིན་ཏེ། དང་པོ་ལའང་འཇིགས་མི་དགོས་གེགས་བསལ་ཚུལ་ཡོད། གཉིས་པ་ལ་ང་རྒྱལ་མི་དགོས། དེའི་འཕྲོ་ལ་སྐྱོན་ཅན་སྐྱེ་སྲིད་པས་ཐམས་ཅད་བྱུང་རྒྱལ་དུ་བསྐྱངས་པས་སངས་རྒྱས་གསུངས། སྟོང་པ་དང་པོ་འདི་བྱུང་ན་ཤིན་ཏུ་འཇིགས་པ་ཞིག་འོང་སྟེ།
བར་སྡིངས་སུ་སྐུ་གཉེར་ཞིག་སྤོས་འདེབས་འཕྲོ་ལ་ང་གདན་འདུག་གོ་ཟེར། དེ་ལྟ་བུའི་ཉམས་བྱུང་ན་བླ་མ་ལ་ཕྱག་བརྗེད་འགྲོ་བས། དེ་དྲན་པ་ལ་སྤྱི་བོར་འཁོར་ལོ་སོགས་ཀྱི་དོན་བསམས། རྩའི་མཚན་ཉིད་ཆོས་རྗེ་བ་ཉམས་མྱོང་ལ་སྦྱོར་ཏེ། ཕྲ་བ་ནི་དབང་ལས་སྐྱེས་པའི་ཡེ་ཤེས། སྒྲ་དང་རྟགས་སོགས་ཀྱིས་མི་རྟོགས་པ། དེས་ཐ་མལ་གྱི་སྲེད་པ་དང་རྣམ་རྟོག་འབིགས་ཤིང་གཅོད་པས་རྣོ་ཞིང་གཅོད་པ། བདག་རྒྱུད་ལ་ཟག་མེད་ཀྱི་ཡེ་ཤེས་བསྐྱེད་པས་འཇམ་ཞེས་སོ། ། ལུས་ངག་ཡིད་རྡོ་རྗེ་སྐྱིལ་དཀྲུང་ནི་ནང་གི་སྐྱིལ་ཀྲུང་སྟེ། རྡོ་རྗེའི་སྐྱིལ་ཀྲུང་རྫོགས་སངས་རྒྱས། །
ཞེས་པའི་དོན་ནོ། ། ཆོག་ཤེས་པའི་སོགས་ཁོངས་སུ་ཐོས་བསམ་གྱིས་ཆོག་པའམ། ཡང་ན་ཆོག་མི་ཤེས་པའང་བསྡུ་སྟེ་དེ་བས་ཀྱང་ཟབ་པ་འདོད་པ་སོགས་མང་པོ་ཉན། དབུ་མར་ལོག་པ་ལ། གང་དུ་གང་ཚུལ་ཇི་ལྟར་ལོག་གསུམ། དང་པོ་ནི་དབུ་མར། གཉིས་པ་ནི་ཀུན་གཞི། གསུམ་པ་རྟོག་མེད་དུ་འཕོས་པའི་ཚུལ་གྱིས་ལོག་གསུངས། ངོ་བོ་རང་བཞིན། མཚན་ཉིད་ལ་ཡི་གེ་ལོག་ནའོ། །
འཇིག་རྟེན་པའི་ལམ་མོ། ། དེ་ལས་འདས་པ་ལ་རྟེན་དང་། བརྟེན་པ་གཉིས། དང་པོ་ལ་བཞི་ལས། རྩ་འཇིག་རྟེན་ལས་འདས་པ་ནི་དབུ་མའི་མདུད་པ་དང་པོ་གྲོལ་བ། ཡི་གེ་ཨ་ལི་བཅུ་གཉིས་ལས་ཨ་ཐུང་གི་སྟོབས་གྲུབ། ཁམས་དྭངས་མས་གསང་གནས་ཀྱི་ཕྱེད་མན་ཆད་བརྟན། རླུང་འདས་པ་ནི། ལས་རླུང་སྟོང་བརྒྱད་བརྒྱ་བ་ཞིག་དབུ་མར་ཐིམ་སྟེ་ཟག་མེད་ཀྱིའོ། ། བརྟེན་པ་འདས་པ་ནི་ཟག་མེད་ཀྱི་བདེ་སྟོང་མཐོང་ལམ་མོ། །
གཞན་དེས་འགྲེ ། འདི་མན་ཆད་ཀྱི་གཞུང་དོན་ལ་རྒྱུ་བསྟན་པ་སོགས་བཞིའི་གོ་རིམ་དང་མཐུན་པར་གཞུང་དཀྲུགས་ནས་མཛད་དོ། ། རྒྱུ་ལ་ཐོག་མར་རིང་རྒྱུ། དེའང་ལུས་འདག་པ་བུམ་དབང་ཟེར་ཡང་མཚོན་པ་ཙམ་ཡིན་གྱི་གཅིག་པུས་སྤྲུལ་སྐུ་ཐོབ་མི་ནུས་བཞི་ཀ་དགོས། ཉེ་རྒྱུའི་སྤྲུལ་སྐུ་ལས་དབང་བཞི་བཞི་ཟེར་བ་ནི་ཁུག་པ་བཅུ་དྲུག་ལེན་པ་སྟེ། དེའི་དོན་བུམ་དབང་གཙོར་ལུས་ལ་བསྐུར། དེས་ཡི་གེ་་་་་་དངོས་སུ་ལུས་ལ་གནད་དུ་འགྲོ། དེ་ལ་བུམ་དབང་གི་བུམ་དབང་ངོ་། ། ཤུགས་ལ་ཡི་གེ་ལ་གནད་དུ་འགྲོ་སྟེ། དེ་ལ་བུམ་དབང་གི་གསང་དབང་ཟེར།
དེས་འགྲེའོ། ། ཁམས། རླུང་ལའང་དོན་གྱིས་བསྐུར་བར་འགྲོ་སྟེ། དེ་རྣམས་ཚོགས་པ་ཚར་གཅིག་ན་ཡོད་པས་སོ། ། དེས་གོང་མ་གསུམ་འགྲེའོ། ། མཐོང་ལམ་གྱི་མཚན་ཉིད་དེ་ཡིན་བྱས་ན། གཞན་ཀུན་དེའི་འཁོས་ཀའམ་ཟེར་འོང་སྟེ། ངེས་དོན་ཡིན་ཆོས་རྗེ་པ་གསུངས། གཡང་ཟ་བ་ནི། དཔེར་ན་མི་གཅིག་བྲག་འཕྲོད་མི་བདེ་བ་ཅིག་ན་ཕར་ཕྱིན་ནས།
ཕྱིར་མིག་བལྟས་པས་ད་འགྲིལ་མི་འགྲོ་ཡང་སྔར་གྱི་དེ་དྲན་པས་འཇིགས་པ་བཞིན་ནོ། ། རྒོད་བྲོ་བ་ནི། འདོད་ཡོན་ལ་ཆགས་པའི་སེམས་ཅན་ལ་བལྟས་པས། ད་ལྟར་གྱི་འབུ་སྦྲང་ཁྱི་ལུད་ལ་ཆགས་པ་བཞིན་མཐོང་སྟེ་ཐུགས་ཀྱི་བས་པ་ལྟ་བུའོ། ། རང་གཞན་ངོ་མི་ཤེས་པའང་དྲན་མེད་མིན་ཏེ། རང་འཛིན་རྟོག་གཞན་གཟུང་རྟོག ངོ་མི་ཤེས་པ་ནི་དེ་གཉིས་ཀྱི་སྟོང་བའོ། ། ལྷན་ཅིག་སྐྱེས་པར་ཐིག་ལེ་གནས་པའི་དཔེ་དེ་འཇིག་རྟེན་པ་ཡིན་པས་མཐོང་ལམ་གྱི་དཔེར་འཐད་དམ་ཅེ་ན། འཐད་དེ། དཔེར་ན་ཁྱི་བཟང་པོ་སེངྒེ་འདྲ་ཟེར་བ་བཞིན།
དེ་བས་ལྷག་པའི་དཔེ་མ་རྙེད་པས་སོ། ། དྭངས་མས་བརྟན་ཞེས་པའང་སོག་སྦུབས་ཆུས་གང་བ་བཞིན་མིན། དྭངས་མ་ལ་དབང་ཐོབ་པ་ཟེར། ལུང་སྒོ་བསྟུན་གྱི་དབང་དུ་བྱས་ན། ས་དང་པོ་རབ་ཏུ་དགའ་བ། ཐུན་མོང་མིན་པ་ལྟར་ན་གནས་ཟེར། སྤང་བྱ་མཐོང་སྤང་འགགས་ཤིང་། རྟེན་འབྲེལ་བཅུ་གཉིས་ལས་རྒ་ཤི་འགག ། ས་དང་པོའོ། ། འཇིག་རྟེན་པའི་དུས་སུ་སྤྲུལ་སྐུས་བསུ་ནས་ཞལ་མཐོང་།
ས་དྲུག་པ་མན་ཆད་དུ་ལོངས་སྐུས་བསུ་ནས་ཞལ་མཐོང་ལུང་སྒོ་བསྟུན་དཀྱུས་ན། ཐུན་མོང་མིན་པའི་ཉེ་བའི་གནས། ཞིང་དང་། ཉེ་ཞིང་། ཚནྡྷོ་དང་ཉེ་བའི་ཚནྡྷོ་ཟེར། ཡི་གེ་ཨུ་མན་ཆད་ཀྱི་སྟོབས་གྲུབ། བུམ་དབང་གིའོ། ། གསང་དབང་གི་རིང་རྒྱུའི་དབང་དང་ལམ་གཉིས་ཐོག་མར་བླ་མ་ལས་ཐོབ་ཅིང་། ལམ་དུས་སུ་རང་གི་བསྒོམ་པ་སྟེ། འོག་མའང་དེས་འགྲེ །
ཡང་ལོངས་སྐུ་ལས་དབང་བཞི་བཞི་ཞེས་པ་ནི། ཟློས་པའི་སྒྲའི་སྦྱོར་བ་སྟེ། གསང་དབང་གིས་གཙོ་བྱས་པའི་བཅུ་དྲུག་ལེན་པའོ། ། གཞན་དེས་འགྲེ ། ཆོས་སྤྱི་སོགས་ནི། ཡང་ན་སྤྱི་ཕར་ཕྱིན། རང་རྡོ་ཐིག་གོ ། ལྟེ་བར་ཡི་གེའི་ཕྱི་མོ་སོགས་ནི། ལུས་ཆགས་ཚུལ་གྱི་དབང་བྱས་ན། རླུང་གནས་པ་ལ་བརྟེན་ནས་ལྟེ་བའི་ཨ་ཐུང་ཆགས།
དེ་ལས་ནང་བསྐོར་བརྒྱད། དེ་ལས་ཕྱི་བསྐོར་རོ། ། དེའང་ཨ་ལས་ཨ་ལི་ཀ་ལས་ཀ་ལི་སོགས་འབྱུང་སྟེ་བསམ་པས་ཤེས། གསུང་རབ་བཅུ་གཉིས་ལ་ཐོགས་པ་མེད་སོགས་ཀྱང་འདིར་ངོ་བོ་ཙམ་ལ་ཡང་དགོངས་ཀྱི་མཐར་ཐུག་སངས་རྒྱས་ཀྱི་ས་ནའོ། ། བདུད་རྩི་ལྔ་ནི་བྷི་མུ་ཤུ་མ་རའོ། ། རོ་དྲུག་ནི། ཁ་བ་བསྐ་བ་སོགས་སོ། ། ཆོས་རྗེ་པ་ཨ་ལི་ཡིག་འབྲུ་སོགས་ནི། སྙིང་པོའི་ཨའི་ཆེ་བ་བརྗོད་པའམ་ཡང་ན་ཨ་ཡི་གེ་ཀུན་གྱི་སྲོག་ཏུ་གནས་པའམ། ཡང་ལུས་ཆགས་ཚུལ་དང་བསྟུན་ན་ལྟེ་བའི་ཨ་ཐུང་ལས་ཡི་གེ་གཞན་རྣམས་བསྐྱེད་པས་ཀུན་གྱི་མཆོག་ཅེས་སོ། །
ཨ་ལིས་སྟོང་པ། ཀ་ལིས་སྣང་བ་མཚོན་པས་དོན་དམ་སྐྱེ་མེད་ལས་སྟོན་པས་དོན་ཆེན་ཡི་གེ་དམ་པའོ། ། ཁོང་ན་ཞེས་པ་ཨ་ཡི་གེ་ཀུན་གྱི་སྲོག་ཏུ་གནས་པ་ལྟར། སྣ་ཚོགས་ཀྱི་སྣང་བ་འདི་རྣམས་རང་གི་ངོ་བོ་སྟོང་ཉིད་དུ་གནས་པའོ། ། ཚིག་ཏུ་བརྗོད་པ་ཞེས་པ་ནི། ཨས་དོན་གྱི་རྣམ་དབྱེ་གང་མི་སྟོན་ཡང་བརྗོད་པ་ཀུན་གྱི་རྒྱུ་བྱེད། དེ་ལྟར་སྟོང་པས་དོན་གྱི་རྣམ་དབྱེ་མི་སྟོན་ཡང་སྣང་བའི་གོང་འབྱེད་པ་བཞིན་ནོ། ། འཁོར་བཞིའི་རྒྱ་ནི། རྒྱ་གར་སྐད་དུ་ཙ་ཏུར་མཎྜལ་ལ་མུ་ཏྲ། བོད་སྐད་དུ།
འཁོར་བཞིའི་རྒྱ་ཡིན་གསུངས་ཏེ། འཁོར་གསུམ་ཡོངས་སུ་དག་པ་ལ་ཏྲཻ་མཎྜལ་ལ་པ་རི་ཤུདྡྷ་ཟེར་བ་བཞིན་ནོ། ། དེས་ན་འཁོར་བཞིའི་རྒྱ་ནི། དོན་ལ་དཀྱིལ་འཁོར་བཞིའི་རྒྱ་ཡིན་གསུངས་ཏེ། མ་དག་པ་རྒྱུ་རྒྱུད་སོགས་ཀྱུས་ན། དགེ་བཤེས་དམར་གྱིས་འཁོར་ལོ་ཕྱེད་དང་བདུན་དང་། མདུད་པ་ཕྱེད་དང་གསུམ་དང་། མདུད་པ་གོང་མའི་ཆ་གྲོལ་བ་སོགས་མི་འཐད་དེ། ཚིག་རྐང་དང་འགལ་བའི་ཕྱིར་རོ་གསུངས། དེས་ན་འཁོར་ལོ་དྲུག་ཡིན།
ཞིང་ཁམས་རྩི་བ་དཀྱུས་དང་། ངོ་བོ་ཉིད་ཀྱི་སྐུའི་ནི་མདུད་པ་ལ་རྩི་བ་དང་། གཉིས་ཀ་ལ་གཙུག་ཏོར་མཆོག་གྲུབ་པ་རྩིའོ། ། དག་པ་ཡེ་ཤེས་ཀྱི་སྣང་བ་ནི། ཆོས་རྗེ་པ། ཞིང་ཁམས་ཀྱི་ཚད་ཅིག་བྱུང་ཕྱིན་ཆད་གཟུགས་སྐུ་གཉིས་ལ་རྩིའོ། ། གཞན་གཉིས་ལ་མི་རྩི་གསུངས། ས་དགུ་པ་ལ་ཐེར་འབུམ། བཅུ་པ་ལ་ཐེར་འབུམ་ཆེན་པོ་ཟེར། ཡི་གེ་ཨོ་མན་ཆད་ཀྱི་སྟོབས་གྲུབ།
ལུང་སྒོ་བསྟུན་དཀྱུས་ན། ཐུན་མོང་མ་ཡིན་པ་ནི། འདུ་བ་དང་། ཉེ་བའི་འདུ་བ། དུར་ཁྲོད་དང་ཉེ་བའི་དུར་ཁྲོད། གསང་དབང་གིའོ། ། ཆོས་སྐུ་ལས་དབང་བཞི་བཞི་ཟེར་ཡང་། དབང་བཞི་སོགས་ཀྱི་གོ་རིམ་མི་འཁྲུགས་པའི་ཕྱིར་ཡིན་གྱི། ངོ་བོ་ཆོས་སྐུ་ལ་རྣམ་པ་ལོངས་སྐུ་ལས་ཐ་དད་མེད་གསུངས། སྐུ་གསུམ་གྱི་དབང་གི་སྐབས་སུ།
དང་པོ་གོལ་ན་འདོད་ཁམས་སོགས་རིམ་པ་བཞིན་ནོ། ། བཞི་པ་ལ་གོལ་ས་མེད་གསུངས། སོ་སོར་རྟོག་པ་ནི་བརྟེན་པ་ལ་བརྩིས་ན་ཀུན་རྫོབ་རྒྱུ་འབྲས་ཀྱི་ཆ་སོ་སོར་མ་འདྲེས་པར་རྟོགས་པ་ལ་སྦྱོར། གདུལ་བྱའི་དོན་འབད་མེད་དུ་གྲུབ་པས་བྱ་གྲུབ་བོ། ། གཞན་གོ་སླ། ཡིད་ཆོས་ཉིད་ཀྱི་ཧེ་རུ་ཀ་ཟེར། ཨཾ་ཨཱ་ཞེས་པའི་སྟོབས་གྲུབ། སྒོམ་ལམ་ས་བཅུ་གཉིས་པའོ་ཟེར་ཏེ། ལུང་སྒོ་བསྟུན་རྒྱུ་མེད་པས་ས་བཅུ་གཉིས་ཀྱིས་ཆོག་གསུངས། ཐུན་མོང་མིན་པའི་འཐུང་གཅོད།
ཉེ་བའི་འཐུང་གཅོད་དོ། ། ཤེས་རབ་ཡེ་ཤེས་ཀྱིའོ། ། དབང་བླངས་པའི་ཡུལ་སྐུ་གསུམ་ཐ་མི་དད་ཟེར་ཡང་རྣམ་པ་ལོངས་སྐུ། ཚོགས་བརྒྱད་གནས་གྱུར་པ་ཡེ་ཤེས་ལྔ་ཡིན་པ་ནི་བརྟེན་པ་སེམས་ལ་རྩི། རྟེན་ལ་རྩི་ན་ཡེ་ཤེས་ལྔ་སོགས་ཀྱང་སྐུ་བཞི་ཡིན་ཏེ། དེའང་སྙིང་ཁ་ན་སྦས་པའི་རྩ་ལྔ་ཡོད་དེ་གནས་གྱུར་སྤྲུལ་སྐུ། དེ་བཞིན་དུ་བྷྲུྃ་སོགས་ཡི་གེ་ལྔ་ལོངས་སྐུ། དེ་རྣམས་ཀྱི་ནང་གི་དྭངས་མ་ཆོས་སྐུ། དེ་རྣམས་དང་ཚོགས་པ་གཅིག་པའི་འབྱུང་བ་ལྔའི་རླུང་གནས་གྱུར་པ་ངོ་བོ་ཉིད་ཀྱི་སྐུའོ། ། ས་ཆེན་སོགས་ནི་ཐུན་མོང་གི་ཐེག་པ་ལས་དཔེ་གསུངས་ཏེ།
སྔོན་བཅོམ་ལྡན་འདས་རྡོ་རྗེ་གདན་དུ་སངས་རྒྱ་བ་ན། དགའ་རབ་དབང་ཕྱུག་སོགས་ཀྱིས་དམག་དྲངས་པ་ན། ཁོ་ན་རེ། ཁྱོད་སངས་རྒྱ་བའི་རྒྱུ་ཅི་ཡིན་ཟེར། དེར་ཁྱོད་མཆོད་སྦྱིན་བག་ཙམ་བྱས་པའང་ལྷར་སྐྱེ་ན། ངས་གྲངས་མེད་གསུམ་དུ་ཚོགས་བསགས་པས་ཅིའི་ཕྱིར་མི་རྒྱ་གསུངས་པས། ངའི་དཔང་པོ་ཁྱོད་ཀྱིས་འོང་སྟེ། ཁྱོད་ལ་སུ་ཡོད་ཟེར། དེར་ཕྱག་གཡས་པ་གསེར་གྱི་མདོག་ཅན་ས་ལ་བཞག་ནས། ས་འདི་རྒྱུ་དང་མི་རྒྱུ་ཀུན་གྱི་རྟེན་ཡིན་པས། །
དེ་ཕྱིར་བརྟན་མ་དེ་རིང་བདག་གི་དཔང་མཛོད་ཅིག ། གསུངས་པ་དཔང་བྱས་ལུགས་དཀྱུས་ན། མཁའ་འགྲོས་བྱིན་གྱིས་རློབ་པ་ནི། ཆོས་རྗེ་པ་རྟེན་འབྲེལ་གྱི་ཆེ་བར་འདུག དེ་མིན་ན་སྐད་ཅིག་གཉིས་པ་ལ་སངས་རྒྱ་བ་ལ་བྱིན་གྱིས་བརློབ་མི་དགོས་ཏེ་བརློབ། ད་ལྟ་དགོས་ཏེ་མི་འོང་གསུངས། ཧ་རི་མ་སོགས་ནི་དབང་ཕྱུག་གི་དོན་ལྡོག་བརྒྱད་དང་མིང་བསྟུན། ཡང་ན་སངས་རྒྱས་ཀྱི་རྣམ་གྲངས་ཡིན་གསུངས། བདུད་བཞི་ལས་རྒྱལ་ཞེས་པ་ནི། ཕར་ཕྱིན་པ་བདུད་བཞི་རིམ་གྱིས་སྤོངས།
འདི་པ་ཅིག་ཅར་སྤོང་སྟེ། འགྲོས་བཞི་གཅིག་ཆར་ཐིམ་པས་སོ། ། དེའང་བདུད་བཞིས་དཀྱིལ་འཁོར་བཞི་ལ་བར་དུ་གཅོད་དེ། ཕུང་པོའི་བདུད་ཀྱིས་ལུས་རྩ་་་་་་བར་དུ་གཅོད་དེ་ཕུང་པོའི་ཉིང་མཚམས་སྦྱོར་བ་ཡིན། ལ། ལྷའི་བུས་ཡི་གེ་་་་་་ཡོན་ཏན་སྐྱེར་མི་སྟེར་བའོ། ། ལ། ཉོན་མོངས་པས་བདུད་རྩི་ལ། འཆི་བདག་གིས་རླུང་ལ་བར་དུ་གཅོད་དོ། ། དེས་ན་རྩའི་འགྲོས་ཐིམ་པས་ཕུང་པོའི་བདུད་ལས་གྲོལ།
གཞན་དེས་འགྲེ ། མཇུག་བསྡུ་ཅུང་སྔས་་་་་་འབྲས་བུ་གཅིག་གི་དབང་དུ་བྱས་ཏེ་རབ་ཏུ་རྒྱས་བཤད་ཚོ་ལེ་ཚར་བས་སོ། ། གསུངས། དགེ་བཤེས་དམར་གྱིས་ས་བརྒྱད་པ་ནས་ཉེར་རྒྱུ་བསྒོམ་ཟེར་བ་དེ། དེ་ནས་བསྒོམ་དུ་རུང་མོད། འདིར་ས་བཅུ་གཉིས་པའི་སྐབས་ཡིན་པས་གཞུང་དང་འགལ་བླ་ཆེན་པ་གསུངས་ཟེར་ཏེ། ཁོང་ལ་ས་དང་པོ་ནས་ཉེ་རྒྱུ་བསྒོམ་པའི་ལོག་རྟོག་མི་མངའ། ས་དང་པོ་བ་ཡིན་ན་རྟེན་ཡང་ས་དང་པོ་གསུངས་མོད་ལམ་དུས་སུ་བསྒོམ་པའི་རྟེན་ལ་དགོངས་ཞེས་བླ་མ་སྙག་གསུངས། འཁོར་ཚོམ་བུ་ནི་ཆོས་སྤྱི་སྐད་དང་བསྟུན་ན། ལས་མ་བྱས་པ་དང་འཕྲད་པའི་སྐྱོན་འོང་ཟེར་ཏེ།
འདིར་རྣལ་འབྱོར་དབང་ཕྱུག་གིས་ནང་གི་རྟེན་འབྲེལ་ཐུགས་སུ་ཆུད་པས་ངེས་དོན་ཡིན་གསུངས། དེའང་གསོལ་འདེབས་ཡུལ་བླ་མ་མང་པོ་དང་། བདག་ལ་འདེབས་པའི་སློབ་མ་མང་པོ། བར་ཆད་བསྲུང་བའི་ཆོས་སྐྱོང་ཡང་ལྷན་ཅིག་སྐྱེས་པའི་ལྷ་སྟེ། ཉུང་ན་རེ་རེ་བསོད་ནམས་ཅན་ལ་མང་པོའང་ཡོད་པས་དེ་རྣམས་དང་། བདག་གི་གྲོགས་བྱེད་པའི་རྟེན་ཅིག དེ་རྣམས་སངས་རྒྱ། འདི་ལ་མཚམས་བཟུང་བ་ཡིན་གསུངས། རྟོགས་ནས་རྟགས་སོགས་ནི། བསྐྱེད་རིམ་ལ་སྦྱར་ན་རྟོགས་པ་རྟགས་ནི་ལྷའི་ཞལ་ཕྱག་སོགས་སྣ་ཚོགས་ལ་སེམས་འཛིན་པ།
རྟོག་མེད་ནི་སྣང་སྟོང་ཟུང་འཇུག་ལྟ་བུ་སྐྱེ་བའོ། ། རྫོགས་རིམ་ལ་སྦྱར་ན་དང་པོས་ལུས་ཀྱི་འཁྲུལ་འཁོར། རླུང་གི་འདྲེན་ཚུལ། སེམས་ཀྱི་དམིགས་པ་འབར་འཛག་ལ་སོགས་ལ་སེམས་འཛིན་པའོ། ། གཉིས་པ་ནི་གསལ་སྟོང་གི་ཉམས་སྐྱེ་བ་ལ་བྱ་སྟེ། དཔེར་ན་ཆུ་འདོད་པ་ལ་ས་བརྐོས་པས་འོང་བའམ། གྱང་བརྐོས་པས་ནམ་མཁའ་འོང་བ་དང་འདྲ་སྟེ། འདིར་ལས་འབྲས་ཀྱི་གནད་ཐམས་ཅད་བསྡུས་ནས་བསྟན་པ་ལྟ་བུ་གཅིག་ཡིན་གསུངས། ལམ་ཟབ་བླ་མའི་སྐབས་སུ། བླ་མའི་རྣལ་འབྱོར་ཐུན་མོང་བའང་འདིར་སྟོན།
དཔེར་ན་དཔལ་ལྡན་འབྲས་སྤུངས་པ་བཞིན་ཏེ། ཁོང་གིས་བསྒོམས། ཉེ་གནས་གཅིག་གིས་འཚོ་བ་སྦྱངས་པས། རྒྱ་གར་དུ་ལོ་གཅིག་གཉིས་སུ་ཆར་མ་བྱུང་། མུ་གེ་ཆེན་པོ་བྱུང་སྟེ། དེའི་སྟོབས་ཀྱིས་ཉེ་གནས་བླ་མའི་དྲུང་དུ་འགྱེལ། ཅི་ཡིན་བྱས་པས། སྔར་བླ་མའི་ཐུགས་དམ་ལ་གནོད་སྙམ་གསང་པ་ལགས། ཆར་མེད་པས་མུ་གེ་བྱུང་། དེའི་རྒྱུ་མཚན་ལགས་བྱས་པས།
འོ་ན་སྔ་མོ་མི་ཟེར་བ་ཐབས་ཡོད་པས་གསུངས། ད་བླ་མས་འབྲས་ཀྱི་ཆར་འབེབས་པ་ཡོད་པས་ཅི་འདྲ་དགོས་ཞེས་དྲི་སྒྲོགས་གསུངས་ནས་བསྒྲགས་པས། བློ་ཆུང་པ་འགའ་ཞིག་འབྲས་བཙོས་པའི་ཟེར། འགའ་ཞིག་དེ་རུལ་འགྲོ་བས་བྲུས་པའི་ཟེར། དེའང་རུལ་འགྲོ་བས་སོ་བའི་ཕོབ་ཟེར། ཕབ་པས་གྱང་རིམ་བདུན་བདུན་ཙམ་བབས་ཏེ། མུ་གེ་ལས་གྲོལ་བར་བྱས། དེ་ལྟ་བུའི་ནུས་པ་མངའ་བའི་བླ་མ་བས་ཀྱང་། ཉེ་གནས་ཀྱིས་ཞབས་ཏོག་བྱས་པས་མ་བསྒོམས་ཀྱང་ཉེ་གནས་དེས་བླ་མ་བས་ལོ་བཅུ་གཉིས་ཀྱིས་གྲུབ་པ་ཐོབ་པ་སྔ་བར་བྱུང་གསུངས། འབྲིང་དམ་ཚིག་ཟེར་ཡང་གསུམ་ཀ་གཅེས་སོ་ཞེས་གསུངས་སོ། །
དེ་ཡན་གྱིས་གསུང་བགྲོས་ཟབ་མོ་རྣམས་ཞིབ་ཏུ་བསྟན་ཟིན་ཏོ། ། འདིར་སྨྲས་པ། འདི་སྦྱར་དགེ་བའི་བསོད་ནམས་དཔག་མེད་ཀྱིས། ། བདག་ནི་སྐྱེ་ཞིང་སྐྱེ་བ་ཐམས་ཅད་དུ། ། རིམ་གཉིས་ཟབ་མོའི་དོན་ལ་རབ་ཞུགས་ཏེ། ། སྐུ་བཞིའི་རང་བཞིན་སངས་རྒྱས་ཐོབ་ནས་ཀྱང་། ། གང་ལ་གང་འདུལ་སྤྲུལ་པ་དུ་མ་ཡི། ། ཐབས་ལ་མཁས་པའི་འཕྲིན་ལས་བསམ་ཡས་ཀྱིས། ། མཁའ་མཉམ་འགྲོ་བ་རིགས་དྲུག་མ་ལུས་ཀུན། ། རྡོ་རྗེ་འཛིན་པ་ཉིད་ལ་འགོད་པར་ཤོག
ཅེས་ལམ་འབྲས་བུ་དང་བཅས་པའི་གདམ་ངག་ཟབ་མོ་འཆད་ཅིང་ཉམས་སུ་ལེན་པ་ལ་ཉེ་བར་མཁོ་བའི་བླ་མ་གོང་མའི་གསུང་བགྲོས་ཟབ་མོ་རྣམས་བསྒྲིགས་པའི་བར་སྟོན་ཟིན་བྲིས་སུ་གྲགས་པའི་གསུང་རབ་ནས་ཤིན་ཏུ་ཟབ་པའི་གསུང་བགྲོས་ཀྱི་གནད་རྣམས་ལོགས་སུ་བཀོལ་བ་སྒྲུབ་པ་པོ་རྣམས་ཀྱི་ཡིད་ཀྱི་འདོད་འཇོ་ཞེས་བྱ་བ་འདི་ནི་སྔ་མོ་ནས་རྩོམ་པའི་འདུན་པས་ཕལ་ཆེར་རྫོགས་པར་གྲུབ་ཀྱང་། མཇུག་ཅུང་ཟད་མ་རྫོགས་པ་རྣམས་དུས་ཕྱིས་བསྐུལ་བ་སོགས་རྐྱེན་འགའ་ཞིག་ལ་བརྟེན་ནས། ཁམས་གསུམ་ཆོས་ཀྱི་རྒྱལ་པོ་འཇམ་པའི་དབྱངས་དབང་པོའི་མཚན་ཅན་དང་། རྒྱལ་སྲས་སྦས་པའི་རྣལ་འབྱོར་དཔལ་ས་སྐྱ་པ་ཆེན་པོ་སྔགས་འཆང་གྲགས་པ་བློ་གྲོས་རྒྱལ་མཚན་དང་། ཁྱབ་བདག་འཁོར་ལོའི་མགོན་པོ་རྒྱལ་བ་མུས་པ་ཆེན་རྡོ་རྗེ་འཆང་སངས་རྒྱས་རྒྱལ་མཚན་ཏེ་ཡོངས་འཛིན་འགྲན་ཟླ་དང་བྲལ་བ་དུ་མས་ཐུགས་རྗེའི་སྤྱན་རས་ཀྱིས་འཚོ་ཞིང་། སྟོབས་ཀྱི་མགོན་པོ་དཔལ་བི་རུ་པས་རྗེས་སུ་བཟུང་བའི་ཐེག་པ་མཆོག་གི་རྣལ་འབྱོར་པ་ངག་དབང་ཀུན་དགའ་བསོད་ནམས་ཀྱིས་གསུང་ངག་ལམ་འབྲས་བུ་དང་བཅས་པའི་གདམ་ངག་ཉམས་ལེན་པ་རྣམས་ལ་ཕན་པའི་བསམ་པ་རྣམ་པར་དག་པའི་ཀུན་ནས་བསླངས་ཏེ། དཔལ་ས་སྐྱའི་ཆོས་གྲྭ་ཆེན་པོར་སྦྱར་བ་འདི་རེ་ཞིག་རྫོགས་སོ། ། འདིས་བསྟན་པ་དང་སེམས་ཅན་ལ་ཕན་བདེ་རྒྱ་ཆེན་པོ་འབྱུང་བར་གྱུར་ཅིག ། སརྦ་མངྒལཾ།། ༈ མཁན་ཆེན་ཨ་པད་རིན་པོ་ཆེའི་དགོངས་བཞེད་ལྟར་གུ་རུས་ཞབས་ཞུ་བགྱིས་པའོ།།
PAGE * MERGEFORMAT 56 ཨ་མྱེས་ཞབས། ལམ་འབྲས་ལ་ཉེ་བར་མཁོ་བའི་གསུང་བགྲོས་ཟབ་མོ་རྣམས་བསྒྲིགས་པའི་བར་སྟོན་ཟིན་བྲིས། PAGE * MERGEFORMAT 57
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
