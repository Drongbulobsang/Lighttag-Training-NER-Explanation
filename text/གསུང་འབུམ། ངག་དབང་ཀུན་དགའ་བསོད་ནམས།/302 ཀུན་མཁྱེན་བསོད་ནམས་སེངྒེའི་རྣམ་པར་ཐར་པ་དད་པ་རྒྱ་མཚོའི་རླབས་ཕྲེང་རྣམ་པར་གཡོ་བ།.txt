གསུང་འབུམ། ངག་དབང་ཀུན་དགའ་བསོད་ནམས།
པོད ༣༠༢
ཀུན་མཁྱེན་བསོད་ནམས་སེངྒེའི་རྣམ་པར་ཐར་པ་དད་པ་རྒྱ་མཚོའི་རླབས་ཕྲེང་རྣམ་པར་གཡོ་བ།
༄༅། །ཀུན་མཁྱེན་བསོད་ནམས་སེངྒེའི་རྣམ་པར་ཐར་པ་དད་པ་རྒྱ་མཚོའི་རླབས་ཕྲེང་རྣམ་པར་གཡོ་བ་ཞེས་བྱ་བ་བཞུགས།། ན་མོ་གུ་རུ་པུ་ཎྱ་སིངྷ་ཡ། ཀུན་མཁྱེན་པའི་དབང་པོ་བསོད་ནམས་སེངྒེའི་རྣམ་པར་ཐར་པ་དད་པ་རྒྱ་མཚོའི་རླབས་ཕྲེང་རྣམ་པར་གཡོ་བ་ཞེས་བྱ་བ། རྗེ་བཙུན་ངག་གི་དབང་ཕྱུག་ལ་ཕྱག་འཚལ་ལོ། ། བསོད་ནམས་ཡེ་ཤེས་ཚོགས་གཉིས་མཐར་ཕྱིན་པའི། ། བཅོམ་ལྡན་ཤཱཀྱ་སེངྒེའི་བསྟན་པ་ཉིད། ། འཕེལ་ཞིང་རྒྱས་པར་མཛད་པའི་འཕྲིན་ལས་ཅན། ། ཀུན་མཁྱེན་ཆོས་ཀྱི་རྒྱལ་པོའི་ཞབས་ལ་འདུད། ། ཅེས་མཆོད་པར་བརྗོད་ནས། འདིར་ཁམས་གསུམ་འགྲོ་བའི་བླ་མ།
དུས་གསུམ་སངས་རྒྱས་ཐམས་ཅད་འདུས་པའི་ངོ་བོ། སྲིད་པ་གསུམ་གྱི་འདྲེན་མཆོག་དམ་པ་རྩོད་དུས་ཀྱི་རྡོ་རྗེ་འཆང་ཆེན་པོ། སྙིགས་དུས་ཀྱི་འཇམ་པའི་དབྱངས་དཔལ་ས་སྐྱ་པ་ཆེན་པོ་གྲགས་པ་རྒྱལ་མཚན་ཉིད་རྗེ་བཙུན་ས་སྐྱ་པའི་རིང་ལུགས་ཕྱོགས་བརྒྱར་སྤེལ་བ་ལ་བསམ་བཞིན་དུ་སྐུའི་སྐྱེ་བ་བཞེས་པ། མདོ་སྔགས་བསྟན་པའི་བདག་པོ་གོ་རམ་བསྟན་པའི་ཉི་མ་ཀུན་མཁྱེན་བསོད་ནམས་སེངྒེ་ཞེས་མཚན་ཉི་ཟླ་ལྟར་གྲགས་པ་དེའི་ངོ་མཚར་བའི་རྣམ་པར་ཐར་པའི་ཆ་རྣམས་རྗེ་དེ་ཉིད་ཀྱི་སྐུ་དངོས་ཀྱི་སློབ་མའི་མཆོག་ཏུ་གྱུར་པ་རྣམས་ཀྱི་རང་རང་གི་སྐལ་བ་དང་འཚམས་པར་རྣམ་ཐར་སྤེལ་བར་མཛད་པ་ལས། འདིར་དེ་དག་གི་དོན་རགས་རིམས་རྣམས་འཐོར་བ་བསྡུས་པའི་ཚུལ་གྱི་ཕྱོགས་གཅིག་ཏུ་བསྡེབས་སྟེ་ལུང་རྒྱུན་མི་ཆད་པའི་ཕྱིར་བྲི་བར་བྱའོ། ། དེ་ལ་དོན་བདུན་ཏེ། འཇམ་དབྱངས་སངས་རྒྱས་རིན་ཆེན་གྱི་མཛད་པའི་རྣམ་ཐར་ནས་འབྱུང་ཚུལ་བཤད་པ། གློ་བོ་མཁན་ཆེན་བསོད་ནམས་ལྷུན་གྲུབ་ལེགས་པའི་འབྱུང་གནས་རྒྱལ་མཚན་དཔལ་བཟང་པོས་མཛད་པའི་རྣམ་ཐར་ལས་འབྱུང་ཚུལ་བཤད་པ། རཱ་སྟོན་ཡོན་ཏན་འབྱུང་གནས་ཀྱི་མཛད་པའི་རྣམ་ཐར་རྩ་བ་བསྡུས་པའི་རྣམ་ཐར་བཤད་པ་བྱིན་རླབས་རྒྱ་མཚོ་ལས་འབྱུང་ཚུལ་བཤད་པ། རྗེ་དེ་ཉིད་ཀྱི་ཡིག་མཁན་ཨའུ་གཞོན་ནུ་བཟང་པོས་མཛད་པའི་རྣམ་ཐར་ལས་འབྱུང་ཚུལ་བཤད་པ།
དགའ་གདོང་པ་རིན་ཆེན་དཔལ་བཟང་གི་མཛད་པའི་རྣམ་ཐར་ངོ་མཚར་དགོས་འདོད་ཀུན་འབྱུང་ནས་འབྱུང་ཚུལ་བཤད་པ། གསང་ཕུ་བ་དོན་གྲུབ་ལེགས་བཟང་གི་མཛད་པའི་རྣམ་ཐར་ལས་འབྱུང་ཚུལ་བཤད་པ། བྱ་བཏང་ཀུན་དགའ་མཆོག་ལྡན་གྱི་མཛད་པའི་རྣམ་ཐར་བསྟོད་ཚིག་བྱིན་བརླབས་ཀྱི་འདོད་འཇོ་དད་པ་བསྐྱེད་བྱེད་ལས་འབྱུང་ཚུལ་བཤད་པའོ།་་་་་ རྣམ་ཐར་འདི་རྣམས་ཀྱི་ཐོག་མཐའ་བར་གསུམ་གྱི་བརྗོད་དོན་འདྲ་བ་རྣམས་དོར་ནས། རྣམ་བཞག་མི་འདྲ་བ་རྣམས་ཕྱོགས་གཅིག་ཏུ་བསྡུས་ན་གླེགས་བམ་བཞུགས་ཆུང་བར་འགྱུར་བར་སྣང་ཡང་། ཀུན་མཁྱེན་ཆེན་པོའི་དངོས་ཀྱི་སློབ་མ་བརྒྱུད་པ་དང་བཅས་པ་དེ་དག་ལ་བདག་ཅིག་ཏུ་དད་པས་ན། སྐྱེས་ཆེན་དམ་པ་དེ་དག་གི་གསུང་གི་འཕྲིན་ལས་མི་ཉམས་པའི་ཕྱིར་རྣམ་ཐར་སོ་སོའི་ཐོག་མའི་མཆོད་བརྗོད་དང་། མཇུག་གི་སྦྱར་བྱང་རྣམས་བཞག་པའི་གཞན་རྣམ་ཐར་སོ་སོའི་ལུས་ཡོངས་རྫོགས་བྲིས་པ་ཡིན་པས་བློ་གསལ་དཔྱོད་ལྡན་རྣམས་ཀྱི་དགོངས་པར་མཛད་འཚལ། དང་པོ་ནི། རྗེ་བཙུན་འཇམ་པའི་དབྱངས་རྒྱལ་བ་མུས་པ་ཆེན་པོ་སངས་རྒྱས་རིན་ཆེན་གྱིས་མཛད་པའི་རྣམ་པར་ཐར་པ་ལས་འདི་ལྟར་འབྱུང་སྟེ།
འདིར་བདག་ཅག་རྣམས་ཀྱི་འདྲེན་པ་དམ་པ་ཆོས་ཀྱི་རྒྱལ་པོ་རིན་པོ་ཆེ་ཀུན་མཁྱེན་གོ་བོ་རབ་འབྱམས་པ་བསོད་ནམས་སེངྒེ་ཞེས་མཚན་ཡོངས་སུ་གྲགས་པ་དེ་ཉིད་ངེས་པའི་དོན་དུ་བསྐལ་པ་དཔག་ཏུ་མེད་པའི་སྔོན་རོལ་དུ་ཚོགས་གཉིས་རྫོགས་ནས་འབྲས་བུ་མངོན་དུ་བྱས་ཟིན་པ་ཡིན་ཀྱང་། ཞིང་འདིར་གདུལ་བྱའི་དོན་དུ་སྐྱེ་བ་བཞེས་པའི་རྣམ་ཐར་ཅུང་ཟད་ཙམ་བརྗོད་ན། འཇམ་བུ་གླིང་གི་སའི་ཆ། བོད་ཁ་བ་ཅན་གྱི་རིགས་མདོ་ཁམས་འབོམ་གྱི་ཡུལ་དུ་ས་མོ་བྱའི་ལོ་ཡབ་ཞང་སྐྱབས་དང་། ཡུམ་རྒྱལ་བ་སྨན་གཉིས་ཀྱི་སྲས་སུ་འཁྲུངས་པའི་མཚན་མི་ཉག་དཔལ་ཞེས་བཏགས། སྐྱེས་བུ་དམ་པ་འདི་ཉིད་བྱིས་པའི་སྤྱོད་པ་ལས་འདས་པ། དམ་པ་ཆོས་ཀྱི་རིགས་སད་པས་དགུང་ལོ་ལྔ་དྲུག་བཞེས་པའི་དུས་སུ་ཆབ་ཀློག་ལ་སོགས་པ་བརྡ་བསྟན་པ་ཙམ་གྱི་མཁྱེན་ཅིང་། སྒོ་གསུམ་གྱི་རྣམ་འགྱུར་ཐམས་ཅད་ཐུགས་དང་མཐུན་པར་མཛད་པས་སྐྱེ་བོ་ཐམས་ཅད་ཁ་མཐུན་པར་སྐྱེས་བུ་དམ་པ་གཅིག་ཡོང་བར་བསྒྲག་གོ ། དགུང་ལོ་བརྒྱད་བཞེས་པ་ན། མཁན་པོ་བསོད་ནམས་འོད་ཟེར་དང་།
སློབ་དཔོན་ཀུན་དགའ་འབུམ་པ་ལས་རབ་ཏུ་བྱུང་སྟེ། མཚན་བསོད་ནམས་སེངྒེ་ཞེས་གསོལ། མཁན་སློབ་གཉིས་ལ་དགེ་ཚུལ་གྱི་བསླབ་བྱ་རགས་རིམས་ཀྱང་གསན། དེ་ནས་གོ་བོ་རབ་འབྱམས་པ་ཤེས་རབ་དཔལ་བའི་དྲུང་དུ་མཇལ་བས། རེ་ཞིག་འདིར་བསྡོད་ལ་སློབ་གཉེར་གྱིས་གསུངས་ནས། ཀ་ཆེན་བཞི། དབུ་མ་རྩ་འཇུག་ལ་སོགས་པའི་གཞུང་རབ་ཏུ་མང་པོ་བཟུང་། རོང་ཊཱིཀ་གི་བཤད་ལུང་གནང་། ཐུགས་ལ་བཟང་བས་ཤིན་ཏུ་དགེས་ནས་ང་རང་དང་འདྲ་བ་ཅིག་འོང་བ་འདུག གོ་བོ་རབ་འབྱམས་པ་ཞེས་མཚན་གསོལ།
གཞན་ཡང་དབང་རྗེས་གནང་། སེམས་བསྐྱེད་ལ་སོགས་པ་མང་དུ་གསན། སྐབས་ཅིག་ཏུ། འཇམ་དབྱངས་ཀྱི་བསྙེན་པ་མཛད་པས། མནལ་ལམ་དུ་རལ་གྲི་གཅིག་ཕྱག་ཏུ་བྱུང་པ་རལ་གྲི་ཤུབ་ནས་ཕྱུང་པ་ནམ་མཁའ་ལ་འཕྱར་བས། དབུས་གཙང་ཁམས་གསུམ་ཐམས་ཅད་ཁྱབ་པའི་སྣང་བ་བྱུང་བ། ཤེས་རབ་དཔལ་བ་ལ་ཞུས་པས་འཕྲིན་ལས་བསམ་གྱིས་མི་ཁྱབ་པ་འབྱུང་བའི་རྟགས་ཡིན་གསུངས། གཞན་ཡང་བཀའ་བཅུ་པ་སྦྱིན་བཟང་པ་ཞེས་བྱ་བ་ལ་ཆོས་ཀྱི་རྣམ་གྲངས་འགའ་ཞིག་དང་། བླ་མ་རྒྱལ་མཚན་འོད་ཟེར་ལས་ཀྱཻ་རྡོ་རྗེའི་དབང་བསྐུར་དང་། ར་ས་མདོའི་ཆོས་རྗེ་རིན་བློ་བ་ལ་གྲུབ་ཐོབ་བརྒྱད་ཅུའི་རྗེས་གནང་ལ་སོགས་པའི་ཆོས་བསྐོར་འགའ་ཞིག་གསན།
དེ་ནས་དགུང་ལོ་ཉི་ཤུ་བཞེས་པའི་དུས་གོ་བོ་རབ་འབྱམས་པ་ཤེས་རབ་དཔལ་བས། ད་ཁྱོད་དབུས་གཙང་ལ་འགྲོ་དགོས་གསུངས་ནས་གནང་སྦྱིན་རྫོང་ལྟར། རོང་སྟོན་ཐམས་ཅད་མཁྱེན་པའི་དྲུང་དུ་ཞུ་ཞིག འབུལ་བ་བརྒྱ་ཚན་མང་པོའི། གྲྭ་པ་བརྒྱའི་དོད་ལ་རྗེ་ཉིད་ལ་བསྟོད་བཀུར་བསྔགས་པ་དང་བཅས་བྱོན་པས། འབྲུག་ལོ་དཔལ་ན་ལེནྡྲར་ཕྱགས་ཕེབས། རོང་སྟོན་ཆོས་རྗེའི་དྲུང་དུ་མཇལ་བས་ཤིན་ཏུ་དགྱེས་ཏེ། རྗེ་བཙུན་མི་གཡོ་བའི་རྗེས་གནང་མཛད་དུས། མི་གཡོ་བ་ནི་ཁམས་པ་བརྒྱའི་དོད་པོ་ལ་ཐིམ་སོང་གསུངས། མི་གཡོ་བས་རྗེས་སུ་འཛིན་པའི་ལུང་བསྟན་ཀྱང་མཛད།
དབྱར་ཆོས་དེའི་ཆོས་ཁྲིའི་སྟེང་ནས་གསུངས་པའི་ཆོས་ཐམས་ཅད་གསན་གསུངས། དེ་ནས་གླིང་སྨད་ཤེས་རབ་དཔལ་བའི་དྲུང་དུ་མཚན་བརྗོད་ཀྱི་ལུང་། ཆོས་རྒྱལ་མའི་འདོན་ཐབས་ཐུན་མོང་མ་ཡིན་པའི་ལུང་དང་བཅས་པ་གསན། དེ་ནས་རྗེ་ཉིད་ཀྱི་དགོངས་པ་ལ་གཞུང་ལུགས་རབ་འབྱམས་ཉན་ཆོག་པའི་བཤེས་གཉེན་གཅིག་བསྟེན་ནས་སློབ་གཉེར་མཐར་ཕྱིན་པར་བྱ་དགོས་ལ། རོང་སྟོང་ཆོས་རྗེ་ནི་མི་བཞུགས། གཞན་སུ་དྲག་སྙམ་པ་ལས། སྔར་རོང་སྟོན་ཆོས་རྗེའི་ཞལ་ནས། ངེད་རང་གི་གྲྭ་པ་བྱམས་ཆེན་རབ་འབྱམས་པས་ཁ་རག་བོན་དྲུག་ཏུ་འབྲུག་ལོ་བཤད་ཉན་འབྲུག་ལྟར་བཙུགས་ནས་ཡོད། དེར་སློབ་གཉེར་བྱེད་དགོས་གསུངས་བ་ལ་རྟེན་ནས། སྦྲུལ་ལོ་དགུང་ལོ་ཉེར་གཅིག་པ་ལ་འབྲས་ཡུལ་སྐྱིད་མོས་ཚལ་དུ་ཡོངས་རྫོགས་བསྟན་པའི་མངའ་བདག་ཀུན་མཁྱེན་ཆོས་ཀྱི་རྒྱལ་པོ་སངས་རྒྱས་འཕེལ་བའི་དྲུང་དུ་བྱོན་ནས།
བྱམས་པའི་ཆོས་ལྔ་རང་རང་གི་འགྲེལ་པ་དང་བཅས་པ། ཚདྨ་མདོ། རྣམ་འགྲེལ། རིག་གཏེར། གཏན་ཚིགས་ཐིགས་པ་ལ་སོགས་པ་རང་རང་གི་འགྲེལ་པ་དང་བཅས་པ། འདུལ་བ་ལ་སོ་སོར་ཐར་པའི་མདོ། མདོ་རྩ། རྒྱ་ཆེར་འགྲེལ། མེ་ཏོག་ཕྲེང་རྒྱུད་ལ་སོགས་པ་དང་། མངོན་པ་ཀུན་ལས་བཏུས།
མཛོད་འགྲེལ་པ་དང་བཅས་པ་ལ་སོགས་དུ་མ་དང་། དབུ་མ་ལ་རྩ་འཇུག་བཞི་གསུམ། རིགས་ཚོགས། གཏམ་ཚོགས། བསྟོད་ཚོགས་ལ་སོགས་པ་དུ་མ་དང་། གཞན་ཡང་སྤྱོད་འཇུག འཇམ་བསྡུད་བཟང་གསུམ་ལ་སོགས་པའི་བཤད་ལུང་དུ་མ་གསན་ཅིང་། ཐོས་པ་དེ་དག་ཀྱང་མིང་ཙམ་མ་ཡིན་པར་ཐོས་བྱུང་གི་བློ་ལས་བླངས། བསམ་བྱུང་གི་མི་བརྗེད་པར་བཟུང་། བསྒོམ་བྱུང་གི་ཚུལ་བཞིན་དུ་ཡིད་ལ་བྱས་ཏེ་ཐོས་བསམ་མཐར་ཕྱིན་པར་མཛད་པས་ཚོགས་པ་ཐམས་ཅད་ངོ་མཚར་ཏེ།
འདི་ནི་དོན་གྱི་རབ་འབྱམས་པར་འདུག་ཞེས་གྲགས་པ་དང་། ཀུན་མཁྱེན་ཆོས་ཀྱི་རྒྱལ་པོས་ཀྱང་། ཁམས་པ་མགོ་བོ་ཆེ་ཤེས་རབ་ཆེ་ཞེས་བསྟོད་བཀུར་བསྔགས་གསུམ་ཡང་ཡང་མཛད་དེ། ཐུགས་དགེས་པ་ཆེན་པོས་རྗེས་སུ་བཟུང་བ་ཡིན་ཅིང་། བསྟན་པའི་སྦྱིན་བདག་ཆེན་པོ་དྲུང་ཆེན་ནོར་བཟང་པ་ལ་བདག་གི་གྲྭ་སློབ་ཁམས་པ་ཤེས་རབ་ཅན་ཅིག་ཡོད་པ་འདི། མ་འོངས་པ་ན་བསྟན་པ་ལ་ཕན་པའི་དགེ་བཤེས་གཅིག་ཡོང་དུ་རེ་བ་ཡིན་པས་འདི་ལ་མཐུན་རྐྱེན་སྐུ་དྲིན་གྱིས་སྐྱོང་དགོས་ཞུས་པས། དཔོན་ས་ནས་ཀྱང་ཞལ་གྱི་བཞེས་ཏེ། ར་ལྔ་གཉེར་ཆེན་ར་ལོད་རྡོ་རྗེ་ལ། ཁྱེད་ཀྱི་གོ་བོ་རབ་འབྱམས་པའི་ཆས་གོས་ཀྱི་མཐུན་རྐྱེན་རེལ་མ་ཤོར་བ་གྱིས་ཞེས་བཀའ་ལུང་གནང་ནས། ཁོང་གིས་ཀྱང་ཞབས་ཏོག་ཚུལ་བཞིན་དུ་བསྒྲུབ་སྟེ།
ཕྱིས་སུའང་ན་བཟའ་ལ་སོགས་པ་རྒྱུན་མར་འབུལ་བར་འདུག་གོ ། དགུང་ལོ་ཉེར་ལྔ་བཞེས་པའི་དུས་ཆོས་རྗེ་དགེ་བ་རྒྱལ་མཚན་པའི་དྲུང་དུ་རྟ་མགྲིན་ལྕགས་རལ་ཅན་ལ་སོགས་པའི་ཆོས་བསྐོར་འགའ་ཞིག་ཞུས་སོ། ། དེ་ནས་ལོ་དེ་ཉིད་ཀྱི་སྟོན་རྒྱུད་གསུམ་མན་ངག་དང་བཅས་པ་ལ་ཐུགས་གཉེར་འདུན་པ་དྲག་པོ་དང་། རྗེ་རྡོ་རྗེ་འཆང་ཡབ་སྲས་ལ་མི་ཕྱེད་པའི་དད་པ་དྲག་པོས་ཐུགས་རྒྱུད་བསྐུལ་ཏེ། དཔལ་ཨེ་ཝཾ་ཆོས་ལྡན་དུ་ཕེབས། རྡོ་རྗེ་འཆང་ཆེན་པོའི་དྲུང་དུ་ཐོག་མར་དཔལ་ཀྱེ་རྡོ་རྗེ་འགྲེལ་པ་ལུགས་དང་། སམྦུ་ཊི་རྡོར་དབྱིངས་ཀྱི་དབང་གསན། རྗེས་གནང་གི་དུས་དུང་བསྐྱར་ནས་བུས་གསུངས་ལན་གསུམ་བུས་པས་སྐད་ཆེ་བར་བྱུང་། གྲགས་པ་དང་མཐུན་པར་བསྟན་པ་ལ་ཕན་ཐོགས་ཡོང་བར་འདུག་གསུངས། དེ་ནས་རྗེ་རིན་པོ་ཆེའི་དྲུང་དུ་གསུང་ངག་རིན་པོ་ཆེ་ཚར་གཉིས་ལ་སོགས་པའི་ཟབ་པ་དང་རྒྱ་ཆེ་བའི་དབང་།
བྱིན་རླབས། རྗེས་གནང་། རྒྱུད། རྒྱ་གཞུང་གི་བཤད་པ། གཞན་ཡང་ལུང་ལ་སོགས་པ་མང་དུ་གསན། དེ་ནས་དགུང་ལོ་ཉི་ཤུ་རྩ་དྲུག་པ་ཤིང་ཕོ་ཁྱིའི་ལོ་ལ་རྗེ་རྡོ་རྗེ་འཆང་ཀུན་དགའ་བཟང་པོས་མཁན་པོ། སེམས་དཔའ་ཆེན་པོ་དཀོན་མཆོག་རྒྱལ་མཚན་དང་། མཁན་ཆེན་ཁ་འཕྱར་བས་ལས་གསང་སློབ་དཔོན་མཛད་དེ། ཁ་སྐོང་གི་དགེ་འདུན་དང་བཅས་པའི་དབུས་སུ་བསྙེན་པར་རྫོགས་པ་དང་དགེ་སློང་གི་སྡོམ་པ་རྣམ་པར་དག་པ་ནོས་ཏེ། ཉེས་ལྟུང་ཕྲ་མོ་ཚུན་ཆད་ཀྱིས་ཀྱང་མ་གོས་པ་མཛད་པ་ཡིན་ནོ། །
དེ་ནས་རྗེ་སེམས་དཔའ་ཆེན་པོའི་དྲུང་དུ་ལམ་འབྲས་ཀྱི་ཁྲིད་ཚར་ལྔ། དེའི་སྐབས་སུ་བརྒྱུད་པ་གཉིས་ནས་འབྱུང་བའི་སེམས་བསྐྱེད་ཀྱི་ཆོ་ག རྒྱུ་ལམ་གྱི་དབང་། བདག་མེད་མའི་དབང་། བྱིན་རླབས། ཁྲིད། གཞུང་བཤད་ལ་སོགས་པ་གླེགས་བམ་དཀར་ཆག་ཏུ་ཐེབ་པ་རྣམས་དང་། གཞན་ཡང་གཞུང་བཤད་སྲས་དོན་མ། དམར་མ། པོད་ནག་མ་དང་བཅས་པ་དང་།
རྣལ་འབྱོར་དབང་ཕྱུག་གི་རྗེ་ས་ཆེན་ལ་དངོས་སུ་གནང་བའི་ལྕགས་རི་ཁོང་མི་འདའ་བའི་ཟབ་ཆོས་བཞི་ལ་སོགས་པ། པོད་དམར་མ་རྗེ་རྡོ་རྗེ་འཆང་གི་དཀར་ཆག་ཏུ་ཐེབ་པའི་ནང་བཞིན་གྱི་བྱིན་རླབས་ཁྲིད། ལུང་དང་བཅས་པ་ཐམས་ཅད་དང་། གཞན་ཡང་བླ་མའི་རྣམ་ཐར་ཐོར་བུ་བ་རྣམས་དང་། བླ་མ་སྤྱིའི་རྣམ་ཐར་ངོ་མཚར་སྣང་བ། ཞིབ་མོ་རྡོ་རྗེ་དང་བཅས་པ། བར་སྟོན་གྱི་ཟིན་བྲིས་ལ་སོགས་པ་སྟེ་ལམ་འབྲས་བུ་དང་བཅས་པའི་གདམས་ངག་ཐམས་ཅད་བསྒྲུབ་པ་ལུང་སྦྱིན་གྱི་བར་དུ་ཚང་བར་གསན། གཞན་ཡང་ལམ་བསྐོར་ཕྱི་མ་བརྒྱད་ཀྱང་གསན། གཞན་ཡང་ཀྱཻ་རྡོ་རྗེ་འགྲེལ་པ་ལུགས་ཀྱི་དབང་། མཚོ་སྐྱེས་ལུགས་ཀྱི་དབང་།
རྩ་རྒྱུད་བརྟག་པ་གཉིས་པ། འགྲེལ་པ་དང་ལྡན་དང་བཅས་པ། ཐུན་མོང་མ་ཡིན་པའི་བཤད་རྒྱུད་རྡོ་རྗེ་གུར། འགྲེལ་པ་གུར་རྒྱན་དང་བཅས་པ། ཐུན་མོང་གི་བཤད་རྒྱུད་སམྦུ་ཊི། འགྲེལ་པ་གནད་ཀྱི་གསལ་བྱེད་དང་བཅས་པ་རྫོགས་པར་གསན། དེ་རྣམས་ཀྱི་སྔོན་དུ་འགྲོ་བ་རྒྱུད་སྡེ་སྤྱི་རྣམ་དང་། མངོན་རྟོགས་ལྗོན་ཤིང་རྣམས་ཀྱང་གསན། ཀྱཻ་རྡོ་རྗེའི་བཀའ་བབས་བཞི་དང་འབྲེལ་བའི་རྒྱ་གཞུང་། བོད་གཞུང་རྣམས་ཚང་མ་གསན།
བདེ་མཆོག་ལཱུ་ནག་དྲིལ་གསུམ་གི་དབང་། ནཱ་རོ་མཁའ་སྤྱོད་ཀྱི་བྱིན་རླབས། དེ་དག་གི་བསྐྱེད་རིམས་ཀྱི་བཤད་པ། རྫོགས་རིམས་ནག་པོ་རིམས་བཞི་དང་། རྩ་དབུ་མ། དྲིལ་བུ་རིམས་ལྔ། བདེ་མཆོག་དཀར་པོའི་བྱིན་རླབས་ཁྲིད་དང་བཅས་པ་གསན། རྩ་རྒྱུད། འགྲེལ་པ་མུ་ཏིག་ཕྲེང་བ་དང་བཅས་པ། ཀུན་སྤྱོད་རྗེ་བཙུན་གྱི་འགྲེལ་པ་དང་བཅས་པ་ལ་སོགས་པ་དང་།
དེ་དང་འབྲེལ་བའི་འཁོར་ལོ་བདེ་མཆོག་གི་རྒྱ་གཞུང་། བོད་གཞུང་རྣམས་ཚང་མ་གསན། བདེ་མཆོག་སྙན་བརྒྱུད་ཀྱང་གསན། གཤེད་དམར་ལྷ་ལྔའི་དབང་། རྫོགས་རིམས་ཤིན་ཏུ་སྤྲོས་མེད། གློ་བོ་ལོ་ཙཱ་བས་ཁྲིད་ཡིག་ཐོར་བུ་བ་དང་བཅས་པ། སྤྲོས་མེད་མཛེས་རྒྱན། བིརྺ་པས་མཛད་པའི་རྒྱ་གཞུང་རྣམས་དང་བཅས་པ་ཚང་བར་གསན། གཞན་ཡང་འཇིགས་བྱེད་ས་ལུགས་ཀྱི་དབང་། སྒྲོལ་མ་བླ་མེད་མའི་དབང་རྣམས་ཀྱང་གསན།
གསང་འདུས་མི་བསྐྱོད་པའི་དབང་། དེའི་བསྐྱེད་རིམས་ཀྱི་བཤད་པ། རྫོགས་རིམས་རིམ་ལྔའི་ཁྲིད། རྩ་རྒྱུད་ཀྱི་བཤད་པ་འགྲེལ་པ་སྒྲོན་གསལ། མཐའ་དྲུག་རབ་གསལ་དང་བཅས་པ་དང་། ཀླུ་སྒྲུབ་ཡབ་སྲས་ཀྱིས་མཛད་པའི་རྒྱ་གཞུང་། འགོས་ཀྱི་ཤོག་རིལ་གསུམ། འགོས་ཀྱི་སྟོང་ཐུན་ཆེན་མོ་རྣམས་ཀྱང་གསན། གཞན་ཡང་ཀུན་རིག འཆི་འཇོམས།
ཚེ་དཔག་མེད་རྣམས་ཀྱི་དབང་སྦྱོང་རྒྱུད་ཀྱི་བཤད་པ་དང་བཅས་པ་གསན། གཞན་ཡང་མགོན་པོའི་རྗེས་གནང་ཐུང་བ་དང་། ཐུན་མོང་མ་ཡིན་པ་དང་། སྒྲུབ་ཐབས་བརྒྱ་རྩ། རྣམ་རྒྱལ་འཇོམས། ཨ་ར་པ་ཙ་ན། དོན་ཞགས་དང་བཅས་པའི་རྗེས་གནང་། སྐྱེར་སྒང་པ་ནས་བརྒྱུད་པའི་ཐུགས་རྗེ་ཆེན་པོའི་རིགས་གཏད་རྣམས་གསན། གཞན་ཡང་རྒྱུད་འབུམ། འདུལ་བ་ལུང་།
སོ་ཐར། རྗེ་བཙུན་གོང་མ་ལྔའི་བཀའ་འབུམ། རྒྱལ་སྲས་བཀའ་འབུམ། སེམས་དཔའ་ཆེན་པོ་ཉིད་ཀྱི་བཀའ་འབུམ་རྣམས་ཀྱི་ལུང་ཚང་མ་གསན། གཞན་ཡང་དབུ་མ་ལུགས་ཀྱི་སེམས་བསྐྱེད། ཇོ་བོ་རྗེ་ནས་བརྒྱུད་པའི་བློ་སྦྱོང་གི་བསྐོར་ཚང་མ། དོ་པ་ནས་བརྒྱུད་པའི་གཅོད་བསྐོར་གསུམ་ཚང་མ། བཀའ་གདམས་གཞུང་དྲུག རྗེ་རོང་ཆེན་གྱི་མཛད་པའི་ཕར་ཕྱིན་གྱི་ཁྲིད་ཡིག་རྣམས་ཀྱང་གསན། མཁན་ཆེན་ཁ་འཕྱར་བ་བསོད་ནམས་རྒྱལ་མཚན་པའི་དྲུང་དུ།
གུར་རིགས་བསྡུས་ཀྱི་དབང་། རྟ་མགྲིན་ལྕགས་རལ་ཅན་དང་། ཨུ་ཙའི་རྗེས་གནང་གསན། བདག་ཆེན་ཞ་ལུ་བ་དང་། ཆུ་མིག་པའི་དྲུང་དུ་ཆོས་སྐྱོང་གི་རྗེས་གནང་གསན། ཆོས་རྗེ་ཀུན་དགའ་དབང་ཕྱུག་པའི་དྲུང་དུ། ཀྱཻ་རྡོར་མན་ངག་ལུགས་ཀྱི་དབང་། ནག་པོ་ལུགས་ཀྱི་ཧེ་རུ་ཀ་བཞིའི་དབང་། གསང་འདུས་འཇམ་པའི་རྡོ་རྗེའི་དབང་། གསང་འདུས་སྤྱན་རས་གཟིགས་ཀྱི་དབང་།
དོན་ཞགས་གཙོ་རྐྱང་གི་རྗེས་གནང་། བཅུ་གཅིག་ཞལ་གྱི་རྗེས་གནང་། མི་གཡོ་བ་སྔོན་པོའི་རྗེས་གནང་ཆུ་བསྲུང་དང་བཅས་པ། མགོན་པོ་གདོང་བཞི་པའི་རྗེས་གནང་། ག་ཡ་དྷ་ར་ནས་བརྒྱུད་པའི་མགོན་པོ་དཔའ་གཅིག་གི་རྗེས་གནང་རྣམས་གསན། ཆོས་རྗེ་གུང་རུ་ཤེས་རབ་བཟང་པོའི་དྲུང་དུ་མཁའ་འགྲོ་རྒྱ་མཚོའི་དབང་། ཚོགས་བདག་གི་རྗེས་གནང་། སྡོམ་གསུམ་རབ་དབྱེའི་བཤད་པ་ལ་སོགས་པ་གསན་པའི་རྣམ་གྲངས་འདི་དག་ཀྱང་རགས་པ་ཙམ་ཡིན་གྱི། འདི་དག་ཏུ་མ་ཐོབ་པའི་ཆོས་རྣམས་གསན་པ་ཡང་བསམ་གྱི་མི་ཁྱབ་པར་ཤེས་པར་བྱའོ། ། དེ་ལྟར་ཐོས་པ་མཐར་ཕྱིན་ནས།
ཉམས་ལེན་བསྒྲུབ་པ་མཛད་པའི་ཚུལ་ནི། འབྲས་ཡུལ་སྐྱེད་མོས་ཚལ་དུ་ཀྱཻ་རྡོ་རྗེའི་གཞི་བསྙེན་ཡོངས་སུ་རྫོགས་པ་མཛད་པ་དང་། དབེན་གནས་བསམ་གཏན་ཕུག་ཏུ་ལོ་གཅིག་གི་བར་དུ་བཞུགས་ནས་གཤེད་དམར་ལ་སོགས་པའི་ཡི་དམ་གྱི་བསྙེན་པ་དང་། ཀྱཻ་རྡོ་རྗེ་རྒྱུད་གསུམ་མན་ངག་དང་བཅས་པ་ལ་གཟིགས་རྟོགས་མཐར་ཕྱིན་པར་མཛད་པ་དང་། བྱམས་ཆེན་གསེར་ཁ་སྡིང་དུ་བདེ་མཆོག་གི་བསྙེན་པ་དང་། བླ་མ་རིན་འབྱུང་གི་བསྒྲུབ་པ་མཚན་མ་བརྙེས་པའི་བར་དུ་མཛད་པ་དང་། བཤད་ཉན་ལ་སོགས་པ་མཛད་པའི་བར་སྐབས་རྣམས་སུ་ཡང་གཤེད་དམར་གྱི་བསྙེན་པ་སྦྱིན་སྲེག་དང་བཅས་པ། ཀྱཻ་རྡོ་རྗེའི་བསྙེན་པ་ཁ་གསོ་སྦྱིན་སྲེག་དང་བཅས་པ་དང་། བླ་མ་རིན་འབྱུང་གི་བསྒྲུབ་པ་དང་། མགོན་པོའི་བསྙེན་པ་ལ་སོགས་པ་ཡང་ནས་ཡང་དུ་མཛད་པར་གནང་ལ།
ཁྱད་པར་དཔལ་ལྡན་ས་སྐྱ་པའི་ཉམས་ལེན་གྱི་གཙོ་བོ་ཆག་མེད་བཞི། བདེ་མཆོག་དྲིལ་བུ་པ། གཤེད་དམར་ལྷ་ལྔ། མགོན་པོའི་བསྲུང་འཁོར་ལ་སོགས་པ་ཡི་དམ་མང་པོའི་བསྒོམ་བཟླས་ཐུན་བཞི་དང་། གསུམ་དང་། གཉིས་ལ་སོགས་པའི་སྒོ་ནས་བར་མ་ཆད་པར་མཛད་ལ། ཡི་དམ་ཆོས་སྐྱོང་གི་གཏོར་བསྒྲུབ་བསྐང་གསོ་ལ་ཡང་ཤིན་ཏུ་བརྩོན་པར་མཛད་དོ། ། དེ་དག་ལ་རྟེན་ནས་བླ་མ་ཡི་དམ་གྱི་བྱིན་གྱིས་རླབས་ཤིང་ལུང་བསྟན་པ་དང་། མཁའ་འགྲོ་ཆོས་སྐྱོང་གི་འཕྲིན་ལས་བསྒྲུབ་པའི་ཚུལ་ནི། གོ་བོ་རབ་འབྱམས་པ་ཤེས་རབ་དཔལ་བས།
ང་དང་འདྲ་བའི་མཁས་པ་གཅིག་ཡོངས་བའི་རྟེན་འབྲེལ་འདུག་གསུངས་པ་དང་། འཇམ་དབྱངས་ཀྱི་བསྙེན་པ་མཛད་པའི་སྐབས་སུ་རལ་གྲི་ནམ་མཁའ་ལ་འཕྱར་བས་དབུས་གཙང་ཁམས་གསུམ་ཁྱབ་པའི་སྣང་བ་བྱུང་བ། འཇམ་པའི་དབྱངས་ཀྱི་རྗེས་སུ་བཟུང་བའི་མཚན་མར་འདུག་པ་དང་། རོང་སྟོན་ཐམས་ཅད་མཁྱེན་པས་མི་གཡོ་བའི་རྗེས་གནང་མཛད་པས་མི་གཡོ་བ་ཁམས་པ་འདི་ལ་ཐིམ་སོང་གསུངས་པ་རྗེ་བཙུན་མི་གཡོ་བས་བྱིན་གྱིས་བརླབས་པ་ཡིན་པ་དང་། རོང་ཆུང་གི་ལམ་འཕྲང་ལ་པོ་ཏི་གཅིག་བསྣམས་ནས་བྱོན་པས། གད་པ་ཆད་ནས་རྗེ་ཉིད་གཙང་པོའི་ནང་དུ་ལྷུང་ནས་ཆུའི་འཁོར་ལ་ཐོགས་པས། ས་སྐྱ་པཎྜི་ཏ་སྤྱི་བོར་བསྒོམ་ནས་ཆོས་རྒྱལ་མ་ཉི་ཤུ་རྩ་བཞི་འཐོན་པའི་བར་བཞུགས་པ་ལ། ལམ་ལ་འགྲུལ་པས་རིག་ནས་བདེ་བར་བཏོན་པ་ལྟ་བུ་ས་སྐྱ་པཎྜི་ཏའི་བྱིན་རླབས་ཞུགས་ངེས་སུ་འདུག་པ་དང་། རྡོ་རྗེ་འཆང་ཀུན་དགའ་བཟང་པོས་དབང་བསྐུར་གྱི་རྗེས་གནང་གི་སྐབས་སུ་གྲགས་པ་ཆེན་པོ་ཡོང་བར་ལུང་བསྟན་པ་དང་། སང་ཉིན་དེའི་དྲུང་དུ་ཀུ་རུ་ཀུལླེའི་རྗེས་གནང་གསན་པའི་དོ་ནུབ་རྗེ་རང་ཉིད་ཀྱི་མནལ་ལམ་དུ་བུད་མེད་གོས་ཆེན་དམར་སྨུག་གྱོན་པ་ཅིག་གི་ཤིང་ཏོག་རློན་པ་ཐུ་བ་གང་གཏད་ནས་འདི་ཟོ་ཟེར་བ་དང་།
རྔ་དམར་པོ་གཅིག་གཏད་ནས་བརྡུངས་གསུངས་པ་མཁའ་འགྲོས་བྱིན་གྱིས་བརླབས་པར་འདུག་པ་དང་། འབྲས་ཡུལ་དུ་བཞུགས་དུས་སྙུང་གཞི་དྲག་པོ་ཅིག་ཡོད་པ་ལ། སྔགས་འཆང་ཆེན་པོ་རིན་ཆེན་རྣམ་རྒྱལ་བའི་མནལ་ལམ་དུ་རྒྱལ་པོ་ཅིག་གི་བར་ཆད་ཡིན་པར་འདུག་སྟེ། དེ་ལ་དམིགས་པའི་ཐུགས་དམ་མཛོད་ཞུས་པ་ལ་རྟེན་པའི་སྟོང་ལེན་བྱང་ཆུབ་ཀྱི་སེམས་དང་། ལྟ་བ་འཁོར་འདས་དབྱེར་མེད་ཟླ་ཕྱེད་ཙམ་བསྒོམ་པའི་མནལ་ལམ་དུ་རྗེ་སེམས་དཔའ་ཆེན་པོའི་ཀྱཻ་རྡོ་རྗེའི་བུམ་དབང་ཡན་རྫོགས་པར་བསྐུར་ནས་ལུས་ཀྱི་དྲི་མ་དག་ཞེས་གསུངས་པའི་སྐབས་སུ་མནལ་གསད། དེ་ནས་སྐུ་ལུས་སྙུང་གཞི་ལས་གྲོལ་བ་དང་། གླིང་དགའ་བདེ་བ་ཅན་དུ་རྗེ་སེམས་དཔའ་ཆེན་པོས་གཞུང་བཤད་དམར་མ་སང་ཉིན་གསུངས་པའི་དོ་ནུབ་རྗེ་རང་གི་སྐུ་ལུས་ལ་སྙུང་ཟུག་བཟོད་ཀླག་མེད་པ་ཅིག་བྱུང་བ། རྗེ་སེམས་དཔའ་ཆེན་པོ་མཁྱེན་སྙམ་དུ་གཟིམ་པའི་མནལ་ལམ་དུ་རྗེ་སེམས་དཔའ་ཆེན་པོ་ཕེབས་ནས། སྐུ་ལུས་ལ་ལྗགས་མཆིན་བཏབ་པས་མནལ་གསད་པ་དང་། སྙུང་ཟུག་སྤྲིན་དེངས་པ་བཞིན་དུ་སོང་བ་བྱུང་བ་དང་།
ནུབ་ཅིག་མནལ་ལམ་ན་ནེ་གསེང་གི་ཐོག་ན་གྲྭ་པ་མང་པོ་ཆོས་ཁྲི་ཅིག་བརྩིག་གི་འདུག་པ་སུས་ཡིན་དྲིས་པས། རྗེ་མུས་པ་ཆེན་པོ་སྦྱོངས་རྒྱུད་གསུངས་པའི་ཁྲི་ཡིན་ཟེར། བླ་མས་ཀྱང་ལས་རོགས་མཛད་པས། མུས་ཆེན་ཁྲི་ཐོག་ཏུ་ཕེབས་ནས་ཞལ་ཕོད་མང་པོ་དང་བཅས་ནས་སྦྱོངས་རྒྱུད་གསུངས་པས། ལེགས་པར་གསན་པས་ཚིག་རིགས་ཤོག་ལྡེ་གཅིག་ཐུགས་ལ་བཟུང་བ་ཇི་ལྟ་བ་བཞིན། ཀུན་རིག་རྩོད་སྤོངས་དུ་འདྲི་བར་མཛད་པ་དང་། རྗེ་སེམས་དཔའ་ཆེན་པོའི་དྲུང་དུ་ཁམས་ལ་འབྱོན་པའི་བརྟག་པ་ཞུས་པས། བརྟག་པ་མི་དགོས་ཁམས་ལ་ཕྱིན་པས་ལོངས་སྤྱོད་ཅུང་ཟད་ཡོང་ཀྱང་ཚེ་རིང་པོ་མི་ཡོང་ཤིང་འགྲོ་ཕན་ཀྱང་ཆུང་། དབུས་གཙང་དུ་བསྡད་ན་ཚེ་ཡང་ཅུང་རིང་ཞིང་། འགྲོ་ཕན་རྒྱ་ཆེན་པོ་ཡོང་གསུངས་པ་དང་།
བཤད་ཉན་འཛུགས་སུ་འབྱོན་ཁར་བྱིན་རླབས་བཀའ་བསྒོ་ཞུས་པས་ཞབས་སྤྱི་ཐོག་ཏུ་བཞག བླ་མ་བརྒྱུད་པའི་བྱིན་རླབས་དང་། ། ཆོས་སྐྱོང་གི་བཀའ་བསྒོ་ཡང་དག་པ་མཛད། བདུད་རྩི་རིལ་བུ་བརྒྱ་རྡོ་གཅིག་གི་ཐོག་དྲངས་བརྒྱ་ཕྲག་གཅིག་གི་གནང་སྦྱིན་དང་བཅས་པའི་སྒོ་ནས། རྗེ་སེམས་དཔའ་ཆེན་པོ་དཀོན་མཆོག་རྒྱལ་མཚན་གྱི་རྗེས་སུ་བཟུང་ཞིང་བྱིན་གྱི་བརླབས་ནས་བསྟན་པའི་བདག་པོར་མངའ་གསོལ་བ་ཡིན་ནོ། ། ཆོས་ཀྱི་རྗེ་ཀུན་དགའ་དབང་ཕྱུག་པ་མངའ་རིས་ལ་ཕེབས་དུས། རྟ་ནག་རི་ཁུད་ནས་ཆུ་ཁའི་བར་སྐྱེལ་མ་མཛད། འགྲོ་མགོན་འཕགས་པའི་བདུད་རྩི་རིལ་བུ་གཅིག་གནང་ནས་དགོན་གནས་ཕ་གི་ལ་ཡང་སྤྱན་རྒྱང་གཟིགས་ཤིག ཅེས་མ་འོང་པ་ན་ཁྲི་ཐོག་ཏུ་འབྱོན་པའི་རྟེན་འབྲེལ་མཛད་པ་དང་རྒྱུ་དུས་ཀྱི་དབང་ཅིག་བསྐུར་བའི་མནལ་ལམ་དུ། མི་ཅིག་གི་ཁྱེད་གཞན་དོན་རྒྱ་ཆེ་བའི་རྟེན་འབྲེལ་བྱེད་པ་ཡིན་ཟེར་ནས།
རྗེ་བཙུན་གྲགས་པའི་བུམ་ཆུ་ཡིན་ཟེར་བ་ཅིག་སྐུ་ལ་བྲན་བྱུང་བས། ཚེ་དཔག་མེད་ཀྱི་གཟུགས་སུ་གྱུར་པའི་སྣང་བ་བྱུང་གསུངས་བ་ལ་སོགས་པ་དངོས་དང་མཚན་མའི་སྒོ་ནས་བླ་མ་ཡི་དམ་གྱི་བྱིན་གྱིས་བརླབས་ཤིང་། ལུང་བསྟན་ཡང་བསམ་གྱི་མི་ཁྱབ་པ་མངའ་བ་ཡིན་ནོ། ། ཆོས་སྐྱོང་བའི་བསྲུང་མ་རྣམས་ཀྱི་འཕྲིན་ལས་བསྒྲུབ་པའི་ཚུལ་ཡང་། རྟ་ནག་གསེར་གླིང་དུ་བཞུགས་པའི་ནུབ་ཅིག་ཆོས་ཁྲིམས་པས་ཞལ་ལྟ་ཅིག་ཞུ་རུ་ཕྱིན་པས། ཁྱོད་ཡོང་པ་སྔས་བྱུང་། མི་ནག་པོ་དུང་ལོང་བཏགས་པ་པུ་ཏྲ་ཡིན་ནམ་སྙམ་པ་ཅིག་དངོས་སུ་བྱུང་ནས་ལབ་ལབ་འགའ་བྱེད་གྲབ་ཡོད་པས་ད་ཡལ་སོང་གསུངས་བ་དང་། ཁའུར་གཏོར་བསྒྲུབ་བསྐང་གསོ་ཅིག་མཛད་པའི་ཚེ། གདོང་བཞི་པའི་གཏོར་མའི་བ་དན་དེ་ཉིད་རྗེའི་ཕྱོགས་སུ་མགོ་དུད་ནས་འདུག་པ་དང་། ཐུབ་བསྟན་དུ་བཞུགས་པའི་དུས་ནུབ་ཅིག་མནལ་ལམ་དུ་མོན་པ་ཕྲུ་གུ་གཉིས་སྐྱེད་ལྷས་ཀྱི་བྲག་ཕུག་ཡིན་སྙམ་པ་ཅིག་ན་འདུག་པ།
སྐུ་འཁོར་ལ་ཡོད་པ་འདྲ་ལ་འདི་ཚེ་གདོང་བཞི་པའི་སྤྲུལ་པ་བྲམ་ཟེའི་གཟུགས་ཅན་ཡིན་ཚོད་དུ་འདུག་གསུངས་པས། མོན་པ་གཉིས་པོ་དེ་མགོ་གུག་གུག་ཁ་འཛུམ་འཛུམ་བྱེད། འོ་ན་ཁྱེད་ཡེ་ཤེས་ཀྱི་མགོན་པོ་ཡིན་པས་མངོན་ཤེས་ལ་ཐོགས་པ་མེད་ཙ་ན། ཚེ་མཇུག་ལ་བསྒྲུབ་པ་རྩེ་གཅིག་བྱས་པ་དགའ་འམ། བཤད་པ་བྱས་ན་དགའ་གསུངས་པས། དེ་གཉིས་བསྒྲུབ་པ་བསྒྲུབ་པ་ཞེས་བརྗོད་ནས་མགོ་རིལ་རིལ། ཁ་འཛུམ་འཛུམ་སོང་བ་རྨིས་གསུངས། ཚད་མའི་སྤྱི་དོན་བརྩམས་པའི་ཚེ་མནལ་ལམ་དུ། བླ་མ་བློ་རིན་པ་དང་གཉིས་ཀྱི་བསྟོད་པ་མི་རྟོག་མ་ལ་དབྱངས་དང་བཅས་འཐེན་པས། ལུང་པའི་ཕུ་ནས་རོལ་མོ་དང་འོད་ཟེར་གྱི་ཚོགས་དུ་མ་དང་།
དམག་དཔུང་དུ་མ་ཡོང་བའི་སྣང་བ་བྱུང་། ཅི་ཡིན་དྲིས་པས། དཔལ་མགོན་གདོང་བཞི་པའི་ད་དུང་གི་ཚོགས་ཡིན་ཟེར། བལྟས་པས་ཞབས་ཀྱི་པུས་མོ་མན་ཆད་ཀྱི་དཔང་ལ་ཐོག་གསུམ་རྩི་འདུག འཁོར་རྣམས་གོ་ཆའི་འོད་ལྷག་ལྷག ལྷམ་གྱི་འབུར་རྣམས་ནི་ཁྲོམ་ཁྲོམ་འདུག ཁྱོད་ཀྱི་བསྟན་བཅོས་འདིའི་བདག་པོ་ངེད་ཚོས་བྱེད་དོ་གསུངས་བ་བྱུང་བ་དང་། ཀུན་མཁྱེན་ནམ་བསོད་ཆེན་པོའི་མནལ་ལམ་དུ། ས་སྐྱའི་གུར་མགོན་ཕུར་མོ་ཆོས་རྫོང་དུ་གོམས་པ་ཅིག་བཞག་ནས་བྲག་སྦ་བ་ལ་སྒར་རྒྱབ་བྱུང་ཅི་ཡིན་དགོངས་པས། ཕྱིད་མོ་རྗེ་འདི་ཉིད་ཀྱི་རྟ་ནག་གསེར་གླིང་དུ་གྲྭ་ཚང་བཙུགས་པ་དེ་ལ་ལྟ་བར་འདུག་པས།
ས་སྐྱ་པའི་བསྟན་པ་དར་བར་ཡོང་བ་འདུག་གསུངས་པ་དང་། སྐབས་སྐབས་སུ་བར་ཆད་ཀྱི་རྣམ་པ་ཅུང་ཟད་བྱུང་པ་ལ། ཆོས་སྐྱོང་གི་བསྐང་གསོ་གཏོར་བསྒྲུབ་ཞག་སྦྲེལ་ཙམ་རེ་མཛད་པས་བར་ཆད་ལས་གྲོལ་བ་མངོན་སུམ་གྱི་གྲུབ་པས་སོ། ། དེ་ནས་གཞན་དོན་འཕྲིན་ལས་མཛད་པའི་ཚུལ་ནི། རྗེ་འདི་ཉིད་དགུང་ལོ་སུམ་ཅུ་སོ་གཉིས་བཞེས་པས་འབྲུག་ལོ་ཤར་བ་དང་། གཅེན་པོ་ཡེ་ཤེས་རྒྱལ་མཚན་པས་བསྐུལ་ནས་ཁམས་ཕྱོགས་ལ་ཐེགས་པའི་ལུགས་སུ་འབྲས་ཡུལ་སྐྱེད་མོས་ཚལ་དུ་ཕེབས་ནས་ཀུན་ཆོས་ཀྱི་རྒྱལ་པོ་ལ་ཞུས་པས་གྲོལ་ཆ་མ་གནང་། བསྐྱར་ནས་ནན་ཞུས་འཕུལ་བས། ངེད་རང་གི་ཞུ་ས་རྗེ་སེམས་དཔའ་ཆེན་པོ་ཡིན་པས་ཞུ་རུ་སོང་གསུངས་བྱུང་། ཡེ་ཤེས་རྒྱལ་མཚན་པས་སེམས་དཔའ་ཆེན་པོའི་དྲུང་དུ་ཕྱིན་ནས་ཞུས་པས། གོང་ལྟར་དབུས་གཙང་དུ་བསྡད་ན་འགྲོ་ཕན་རྒྱ་ཆེ་བའི་ཞལ་ལྟ་བྱུང་།
དེ་ནས་ཁམས་ལ་མི་འབྱོན་པའི་ཐུགས་ཐག་བཅད། སྐྱེད་མོས་ཚལ་དུ་བཞུགས་ནས་མདོ་ཕྱོགས་ཀྱི་བཤད་ཉན་ཅིས་ཕྱིན་པ་མཛད་པའི་ངང་ནས། ཀུན་མཁྱེན་སངས་རྒྱས་འཕེལ་བའི་ཞལ་ལྟ་ལ། ངས་མུས་སུ་སེམས་དཔའ་ཆེན་པོའི་དྲུང་དུ་ཆོས་འཕྲོ་རྣམས་ཞུ་རུ་འགྲོ་ལ། དེའི་རིང་ལ་ངའི་ཚབ་གོ་བོ་རབ་འབྱམས་པས་གྱིས་ལ་ཆོས་ཤོད། གྲྭ་པ་རྣམས་ཀྱིས་ཀྱང་ཕྱག་འབུལ་གྱིས་གསུངས། གཞན་ཡང་བསླབ་བྱ་དགོས་པ་ཚོ་ཞིབ་རྒྱས་སུ་མཛད་ནས་མུས་སུ་ཐེགས། རྗེ་ཉིད་ཀྱིས་ཀྱང་ཞལ་ལྟའི་ལུགས་བཞིན་ཕར་ཚད་འདུལ་མངོན་ལ་སོགས་པའི་སྡེ་སྣོད་ཀྱི་ཆོས་བསམ་གྱི་མི་ཁྱབ་པ་དང་། བཅོམ་ལྡན་འདས་གཤིན་རྗེ་གཤེད་དམར་པོ་ལྷ་ལྔའི་དཀྱིལ་འཁོར་དུ་དབང་བསྐུར་བ་ལ་སོགས་པ་གསང་སྔགས་ཀྱི་ཆོས་བསམ་གྱི་མི་ཁྱབ་པ་དང་བཅས་པའི་སྒོ་ནས་གདུལ་བྱ་རྣམས་ཡིད་ཚིམ་པར་མཛད། དེ་ནས་ཀུན་མཁྱེན་སངས་རྒྱས་འཕེལ་མུས་ནས་སྐྱེད་མོས་ཚལ་དུ་ཕེབས་འཕྲལ།
རྗེ་ཉིད་དགུང་ལོ་སུམ་ཅུ་སོ་བདུན་པ་བྱ་ལོ་ལ་མུས་སུ་རྗེ་སེམས་དཔའ་ཆེན་པོའི་དྲུང་དུ་ཕེབས། དེའི་ལོ་བྱམས་ཆེན་ཆོས་རྗེ་བསོད་ནམས་ཆོས་ཀྱི་ཀུན་དགའ་བཀྲིས་ཡང་མུས་སུ་ཕེབས་དཔོན་སློབ་རྣམས་ཀྱི་རྗེ་སེམས་དཔའ་ཆེན་པོའི་དྲུང་དུ་གསུང་ངག་ལ་སོགས་པའི་ཟབ་པ་དང་རྒྱ་ཆེ་བའི་ཆོས་མང་པོ་གསན། རྗེ་ཉིད་ཀྱང་ཁམས་ཚང་གི་གྲྭ་པ་མང་པོ་ལ་ས་སྐྱ་བཀའ་འབུམ་ལ་སོགས་པ་ཆོས་ཀྱི་རྣམ་གྲངས་མཐའ་ཡས་པ་གསུངས། དེ་དག་གི་སྐབས་སུ་བྱམས་ཆེན་ཆོས་རྗེ་དང་བཤད་ཉན་འཛུགས་པའི་གླེང་བགྲོས་ཡང་ཡང་བྱུང་པ། སང་ཉིན་རྗེ་སེམས་དཔའ་ཆེན་པོའི་དྲུང་དུ་བཀའ་བགྲོས་ཞུ་བར་ཐག་བཅད་པའི། དེ་ནུབ་བྱམས་ཆེན་ཆོས་རྗེའི་མནལ་ལམ་དུ་ཆོས་ཁྲི་ཆེན་པོ་གཅིག་བརྩིག་གིན་འདུག་པ་སུས་ཡིན་དྲིས་པས། རྗེ་བཙུན་གྲགས་པ་རྒྱལ་མཚན་གྱི་ཡིན་ཟེར་བ་རྨིས། སང་དཔོན་སློབ་གསུམ་ཞལ་འཛོམས་དུས། བྱམས་ཆེན་ཆོས་རྗེའི་རྨི་ལམ་རྨིས་ཚུལ་དང་། བཤད་ཉན་གྱི་བདག་རྐྱེན་བྱེད་པའི་ཞལ་ལྟ་ཞུས་པས།
རྗེ་བཙུན་སེམས་དཔའ་ཆེན་པོ་ཐུགས་དགེས་ཏེ་རྟེན་འབྲེལ་བཟང་གསུངས། བཤད་ཉན་འཛུགས་པ་ལ་ཐག་བཅད། བྱམས་ཆེན་ཆོས་རྗེ་ཤར་ཕྱོགས་ལ་ཐེགས། སྟོན་ཟླ་བ་གཉིས་ཙམ་རྗེ་སེམས་དཔའ་ཆེན་པོས་བསམ་གཏན་ཕུག་ཏུ་སྐུ་འཚམས་མཛད། སྐུ་འཚམས་གྲོལ་ཁར་རྗེ་འདི་ཉིད་ཀྱི་ཞུས་ནས་འཇིགས་བྱེད་ས་ལུགས་ཀྱི་དབང་། རྗེ་ཉིད་དང་གྲུབ་པའི་དབང་ཕྱུག་དཀོན་མཆོག་བློ་གྲོས་སྐུ་མཆེད་པའི་ཐོག་དྲངས་བདག་ཅག་དཔོན་སློབ་ཉི་ཤུ་རྩ་གཅིག་གིས་ཐོབ། དེར་རྗེས་ཁྱི་ལོ་སྟོན་རྗེ་སེམས་དཔའ་ཆེན་པོ་ངམ་རིང་ཆོས་སྡེས་གདན་དྲངས། ཚོགས་པ་བརྒྱད་བརྒྱ་ཙམ་ལ་གསུང་ངག་ལམ་འབྲས་ལ་སོགས་པ་དང་། བློ་སྦྱོངས་ལ་སོགས་པའི་ཆོས་འཁོར་རྒྱ་ཆེན་པོ་བསྐོར་བར་མཛད། རྗེ་ཉིད་ཀྱིས་ཀྱང་སེམས་དཔའ་ཆེན་པོའི་ཕྱག་ཕྱིར་བྱོན་ནས་ངམ་རིང་ཆོས་སྡེའི་སློབ་དཔོན་རྣམས་ཀྱི་ཐོག་དྲངས།
ཁམས་གཙང་གི་གྲྭ་པ་མང་པོ་དང་བཅས་པ་ལ་རྒྱུད་གསུམ་གྱི་བཤད་པ་དཔྱིས་ཕྱིན་པར་གནང་། དེར་རྗེས་ཁྱི་ལོའི་དབྱར་བཤད་ཉན་འཛུགས་པའི་བཀའ་བགྲོས་ལ་རྟེན་པའི་རྗེ་ཉིད་ཀྱི་བྱམས་ཆེན་ཆོས་རྗེའི་དྲུང་དུ་བྱོན། གསེར་ཁ་སྡིངས་སུ་སྐུ་འཚམས་ཟླ་བ་གཅིག་གཉིས་མཛད། སྟོན་བྱམས་ཆེན་ཆོས་རྗེ་དང་དཔོན་སློབ་རྣམས་ཀྱི་བཤད་ཉན་འཛུགས་པའི་ཕྱིར་བསམ་འགྲུབ་རྩེར་ཕེབས། གསེར་གླིང་དུ་བྱོན་པའི་ལམ་ཁར་གཎྜི་ཁུར་ནས་འཚོང་པ་ཡིན་ཟེར་མི་ཅིག་དང་ཐུག རྟེན་འབྲེལ་ཤིན་ཏུ་བཟང་གསུངས། གཎྜི་དེ་ཉན་ཐོས་ནས་ཡར་བསྣམས་པ་ཡིན་ནོ། ། དེ་ནས་གསེར་གླིང་དུ་ཕེབས་ཏེ་མེ་ཕོ་ཁྱི་ལོ་རྒྱལ་གྱི་ཟླ་བ་ལ་སློབ་གཉེར་བ་བཞི་བཅུ་ཙམ་དང་བཅས་ཏེ་དཔོན་སློབ་རྣམས་ཀྱི་གྲ་ཚངས་བཙུགས་ཏེ་བསྟན་པ་རྒྱས་པའི་རྩ་བ་ཚུགས་པ་ཡིན་ནོ། ། དེ་ཐད་དུ་བྱམས་ཆེན་ཆོས་རྗེས་ནས་ཁལ་སྟོང་ར་མ་ལ་སོགས་པའི་བདག་རྐྱེན་གནང་བ་དང་། ནང་སོ་གཙང་ཆེན་དོན་གྲུབ་རྡོ་རྗེ་བས།
རྗེ་དཔོན་སློབ་གང་བཞུགས་རྣམས་ཀྱི་གསོལ་ཆས་རྒྱུན་མ་དང་། བྱིན་ལ་ཡང་དབྱར་ཕོགས་དགུན་ཕོགས་ཀྱི་རྒྱུན་འཛུགས་པར་མཛད། དཔོན་དྲུང་གཡུང་པ་ཚེ་དབང་བཀྲ་ཤིས་པས་ཀྱང་མདོ་ཁར་ནས་ཕོགས་རྒྱུན་མ་འབུལ་བར་མཛད་དོ། ། དེ་ནས་དཔོན་སློབ་རྣམས་བཤད་ཉན་མཛད་པའི་ཚུལ་ལ། རྗེ་ཉིད་ཀྱི་མཛད་པའི་བཅའ་ཡིག་ཏུ། རང་རེའི་འཆད་ཉན་བརྡ་ཆད་འདི་རྗེ་བཙུན་རྡོ་རྗེ་འཆང་ཀུན་དགའ་བཟང་པོའི་ཞལ་སྔ་ནས་སྡེ་སྣོད་ཀྱི་བཤད་ཉན་ལ་ཐུགས་ཤིན་ཏུ་དགེས་པར་ཡོད་པ་བློ་ལ་བཞག སེམས་དཔའ་ཆེན་པོ་མུས་པའི་ཞལ་སྔ་ནས་མདོ་སྔགས་ཀྱི་བཤད་ཉན་རྐང་ཚུགས་གྱིས་ཞེས་དངོས་སུ་བཀའ་ལུང་གནང་བ་ལ་རྟེན། ཆོས་རྗེ་བསོད་ནམས་ཆོས་ཀྱི་ཀུན་དགའ་བཀྲ་ཤིས་རྒྱལ་མཚན་དཔལ་བཟང་པོས་བདག་རྐྱེན་སྦྱར་ཏེ། མེ་ཕོ་ཁྱི་ལོ་སྐར་མ་རྒྱལ་གྱི་ཉ་བའི་ཚེས་བཅོ་ལྔ་ལ་རྟ་ནག་གསེར་གླིང་གི་དགོན་པ་བཙུགས་པ་འདི། སྤྱིར་སངས་རྒྱས་ཀྱི་བསྟན་པ་དར་བའི་ཕྱིར་དང་།
ཁྱད་པར་གྲུབ་མཐའ་བཟང་པོའི་གནད་མི་ནུབ་པ་བྱ་བའི་ཕྱིར་དང་། རང་ཉིད་ཀྱང་གསུང་རབ་ཀྱི་ཚིག་དོན་ལ་གོམས་པ་ལྷུར་ལེན་པའི་ཆེད་དུ་ཡིན་གྱི། དེ་ལས་གཞན་པའི་ཀུན་སློང་གི་གཙོ་བོ་མི་དགེ་བ་དང་། ལུང་མ་བསྟན་གྱི་བསམ་པ་མེད། དེའི་རྒྱུ་མཚན་ཡང་སྔོན་ཆད་ལོ་བརྒྱད་སོང་བའི་བར་དུ་ཡང་ཆོས་མཐུན་གྱི་བཤད་ཉན་གོང་འཕེལ་དུ་སོང་བ་འདིས་ཀྱང་ཤེས་པར་ནུས། དེ་ནས་བཟུང་སྟེ་ཇི་སྲིད་བཤད་ཉན་འདིའི་རྒྱུན་གནས་ཀྱི་བར་དུ་འདིར་བཞུགས་པའི་དགེ་འདུན་རྣམས་ཀྱི་མཛད་སྤྱོད་ཀྱི་ཚུལ་མདོ་ཙམ་བཀོད་ན། སྤྱིར་བྱིན་རླབས་ཀྱི་བཀའ་བབས། དོན་དམ་གྱི་ལྟ་བ། ཀུན་རྫོབ་ཀྱི་གྲུབ་མཐའ། གསུང་རབ་ཀྱི་འགྲེལ་ཚུལ།
བཤད་བསྒྲུབ་ཀྱི་ཕྱག་ལེན་ཐམས་ཅད་གངས་ཅན་བསྟན་པའི་བདག་པོ་རྗེ་བཙུན་ས་སྐྱ་པ་ཡབ་སྲས་ཀྱི་བཀའ་སྲོལ་གྱི་རྗེས་སུ་འབྲངས་དགོས། ཁྱད་པར་སྡེ་སྣོད་ཀྱི་བཤད་ཉན་བརྩོན་པས་བསྒྲུབ་པ་དང་། དེའི་ཕྱག་ལེན་གྱི་ཚུལ་རྣམས་མཁས་པའི་དབང་པོ་གཡག་རོང་རྣམ་གཉིས། མཁྱེན་རབ་དབང་ཕྱུག་གྲགས་པ་བཟང་པོ། དེའི་སྲས་ཀྱི་མཐུ་བོ་བདག་གི་བླ་མ་སྨྲ་བའི་དབང་པོ་སངས་རྒྱས་འཕེལ་གྱི་ཇི་ལྟར་མཛད་པའི་ཕྱག་ལེན་ལ་རྟེན་དགོས་གསུངས་པ་དང་མཐུན་པར། རྗེ་རང་ཉིད་བླ་མ་གོང་མ་ནས་བརྒྱུད་པའི་བསྐྱེད་རྫོགས་ཀྱི་ཉམས་ལེན་ཟབ་མོ་རྣལ་འབྱོར་དགུའི་ཚུལ་དང་མཐུན་པར་མཛད་པའི་ངང་ནས་སྡེ་སྣོད་ཀྱི་གཞུང་འཆད་པའི་རྣམ་གྲངས་ལ། ཡོན་ཏན་རིན་པོ་ཆེའི་བསྡུད་པའི་ཚིགས་སུ་བཅད་པ། མངོན་པར་རྟོགས་པའི་རྒྱན། འགྲེལ་པ་དོན་གསལ་ལ་སོགས་པ་བྱམས་ཆོས་ལྔ། མངོན་པ་གོང་འོག
དབུ་མ་རྩ་ཤེས། འཇུག་པ། བཞི་བརྒྱ་པ། སྤྱོད་འཇུག འདུལ་བ་མདོ་རྩ། ཚད་མ་རྣམ་འགྲེལ། རིག་གཏེར། སྡོམ་གསུམ་རབ་དབྱེ་ལ་སོགས་པ་རྣམས་ཀྱི་ཊཱིཀྐ། སྤྱི་དོན་དཀའ་འགྲེལ་ལ་སོགས་པའི་སྒོ་ནས་བརྡར་ཤ་ཆོད་པར་གསུངས། སྔགས་ཀྱི་རྒྱུད་མན་ངག་དབང་བསྐུར་ལ་སོགས་པ་གསུངས་པའི་རྣམ་གྲངས་ནི།
རྩ་རྒྱུད་བརྟག་པ་གཉིས་པ་དག་ལྡན་དང་བཅས་པ། གུར་གུར་རྒྱན་དང་བཅས་པ། སམྦུ་ཊི་གནད་ཀྱི་གསལ་བྱེད་ཀྱི་དང་བཅས་པ། བདེ་མཆོག་རྩ་རྒྱུད་མུ་ཏིག་ཕྲེང་བའི་སྟེང་ནས། ཀུན་སྤྱོད་རྗེ་བཙུན་གྱི་ཊཱིཀྐའི་སྟེང་ནས། གསང་འདུས་རྩ་རྒྱུད། འགྲེལ་པ་སྒྲོན་གསལ་མཐའ་དྲུག་རབ་གསལ་དང་བཅས་པའི་སྟེང་ནས། སྦྱོངས་རྒྱུད་རྗེ་རང་ཉིད་ཀྱི་མཛད་པའི་ཊཱིཀྐའི་སྟེང་ནས་བཤད་པ་མཛད་དོ། ། མན་ངག་ལ་ལམ་འབྲས་བུ་དང་བཅས་པ་ཆ་ལག་ཡོངས་སུ་རྫོགས་པ་དང་། དྲིལ་བུ་རིམ་ལྔ།
རྩ་དབུ་མ། ནག་པོ་རིམས་བཞི། བདེ་མཆོག་དཀར་པོའི་ཁྲིད་ལ་སོགས་པ་དང་། གཤེད་དམར་སྤྲོས་མེད། གསང་འདུས་རིམ་ལྔ་ལ་སོགས་པ་གནང་བར་མཛད་དོ། ། དབང་བསྐུར་མཛད་པའི་རྣམ་གྲངས་ནི། ། ཀྱཻ་རྡོ་རྗེ་མན་ངག་ལུགས་ཀྱི་རྒྱུ་ལམ། བཀའ་བབས་གཞན་གསུམ་གྱི་དབང་། བདག་མེད་ལྷ་མོ་བཅོ་ལྔའི་དབང་བྱིན་རླབས་དང་བཅས་པ། གུར་སམ་གཉིས།
གསང་འདུས་རིགས་གསུམ། བདེ་མཆོག་ལཱུ་དྲིལ་གཉིས། མཁའ་འགྲོ་རྒྱ་མཚོ། སངས་རྒྱས་ཐོད་པ། འཇིགས་བྱེད་ས་ལུགས། གཤེད་དམར་ལྷ་ལྔ། སྒྲོལ་མ་བཅུ་བདུན་མ། ཀུན་རིག་འཆི་འཇོམས། ཨ་ར་པ་ཙ་ན་ལྷ་ལྔ། ཚེ་དཔག་མེད།
རིགས་གསུམ་སྤྱི་དབང་ལ་སོགས་པའི་དབང་བསྐུར་མཛད་དོ། ། དེ་ལྟ་བུའི་རྒྱུད་མན་ངག་དབང་བསྐུར་བ་རྣམས་ཀྱི་རྒྱབ་རྟེན་གྱི་རྒྱ་གཞུང་དང་བོད་གཞུང་རྣམས་ཀྱི་བཤད་པ་དང་། ལུང་ཡང་གནང་བར་མཛད་དོ། ། རྗེས་གནང་ལ། སྒྲུབ་ཐབས་བརྒྱ་རྩ། རྒྱ་མཚོ། རྣམ་རྒྱལ་འཇོམས། ཨ་ར་པ་ཙ་ན། རྟ་མགྲིན་ལྕགས་རལ་ཅན། ཨུ་ཙ།
འབྱུང་འདུལ། སྒྲོལ་མ་དཀར་སྔོན། མི་གཡོ་བ་དཀར་སྔོན། དོན་ཞགས། ཐུགས་རྗེ་ཆེན་པོའི་རིགས་གཏད། རྣམ་འཇོམས་བིར་ལུགས། དམར་པོ་བསྐོར་གསུམ། ཆོས་སྐྱོང་ཆེ་ཆུང་རྣམས་ཀྱི་རྗེས་གནང་ལ་སོགས་པ་བསམ་གྱིས་མི་ཁྱབ་པ་གནང་བར་མཛད་དོ། ། གཞན་ཡང་དབུ་མ་ལུགས་ཀྱི་སེམས་བསྐྱེད། ཞེན་པ་བཞི་བྲལ།
གཅོད་ཁྲིད། བློ་སྦྱོངས་དོན་བདུན་མའི་ཁྲིད་རྣམས་ཀྱང་གསུངས་སོ། ། ལུང་ལ་གོང་མ་ལྔ། རྗེ་ཡབ་སྲས་གཉིས། རྗེ་རང་ཉིད་དང་བཅས་པའི་གསུང་འབུམ་ལ་སོགས་པ་བསམ་གྱི་མི་ཁྱབ་པ་གསུངས་པར་མཛད་དོ། ། དེ་ལྟ་བུའི་སྒོ་ནས་སངས་རྒྱས་ཀྱི་བསྟན་པ་ནམ་ལང་པ་ལ་ཉི་མ་ཤར་བ་ལྟར་མཛད་པའི་སྐབས་སུ། བསྟན་པའི་སྦྱིན་བདག་གཙང་ཆེན་དོན་གྲུབ་རྡོ་རྗེ་བ་དཔོན་བློན་པས་རིན་ཆེན་རྩེར་ཐུབ་བསྟན་རྣམ་པར་རྒྱལ་བའི་དགོན་གནས་ཕུལ། དེར་ཆུ་མོ་སྦྲུལ་གྱི་ལོ་བཞི་བཅུ་ཞེ་ལྔ་བཞེས་པའི་ཚེ་དཔོན་སློབ་རྣམས་དེར་ཕེབས་བླ་བྲང་འདུ་ཁང་ལ་སོགས་པའི་འཛིན་གྲས། སྤྱི་ཁང་སྒོས་ཁང་ལ་སོགས་པའི་བདག་རྐྱེན་ཡང་དག་པ་མཛད། དེར་ཐུགས་ཕབ་སྟེ་དགེ་འདུན་བརྒྱ་ཕྲག་དུ་མ་འདུས་པ་ལ་མདོ་སྔགས་ཀྱི་བཤད་ཉན་སྔར་བས་ཀྱང་དར་ཞིང་རྒྱས་པར་མཛད་དོ། །
དེ་ལྟ་བུའི་སྐབས་མཚམས་ནས་ཨེ་ཝཾ་ཆོས་ལྡན་དུ་ཆོས་རྗེ་ཀུན་དགའ་དབང་ཕྱུག་པ་ལ་བཀའ་ལུང་མན་ངག་གསན་པ་དང་། དེར་བཞུགས་ཀྱི་དགེ་འདུན་རྣམས་ལ་རྗེ་རང་ཉིད་ཀྱི་གདམས་པ་ཟབ་མོ་གནང་བ་ལ་ལན་འགའ་ཡར་ཕེབས་ཤིང་། ཁྱད་པར་ཆོས་རྗེ་དཔལ་ལྡན་རྡོ་རྗེ་བས་གདན་ས་བཞག རྗེ་རང་ཉིད་ཀྱི་ཁྲི་ཐོག་ཏུ་མ་ཕེབས་པའི་གོང་དུ་དགུན་ཐོག་གཉིས་ཀྱི་བར་དུ་གསུང་ངག་ལ་སོགས་པའི་སྦྱིན་པ་རྒྱ་ཆེན་པོས་གདུལ་བྱ་ཚིམ་པར་མཛད་པ་དང་། འབྲས་ཡུལ། དགའ་བ་གདོང་སོགས་སུ་ཀུན་མཁྱེན་ཆོས་ཀྱི་རྒྱལ་པོ་ལ་མཇལ་བ་ལའང་ལན་འགའ་ཡར་བྱོན། ཁྱད་པར་གྲྭ་ཚང་ཚུགས་ནས་ལོ་གསུམ་པ་བྱི་བའི་ལོ། རྗེ་བཙུན་སེམས་དཔའ་ཆེན་པོ་དཀོན་མཆོག་རྒྱལ་མཚན་པའི་དྲུང་དུ་སླེབ་ལུང་ཆོས་སྡེར་དཔོན་སློབ་ཉི་ཤུ་ཙམ་གྱིས་ཕེབས། ཀྱཻ་རྡོ་རྗེའི་དབང་དང་གདམས་ངག་གི་ཟབ་དོན་འགའ་ཞིག་ཀྱང་གནང་། མདོ་སྔགས་གཉིས་ཆར་གྱི་སྒོ་ནས་བསྟན་པ་སྤེལ་བའི་བཀའ་བགྲོས་མཛད་དེ།
དཔོན་སློབ་རྣམས་ཕྱིར་ཕེབས་སོ། ། གནས་གཞན་དུ་དཔོན་སློབ་དང་བཅས་ཏེ་ཆོས་དབར་མཛད་པ་ཡིན་ནོ། ། དགའ་བ་ཚལ། མདོ་མཁར། གདན་ས་ཆེན་པོ་དཔལ་ལྡན་ས་སྐྱ། ཁྲོ་ཕུ། བོ་དོང་། བཞད་རྣམས་སུ་ཆོས་ཐོག་འགའ་ཡར་ཕེབས་ལ། གསང་སྔགས་དོན་དུ་གཉེར་བའི་སློབ་མ་མང་པོ་དང་བཅས་ཏེ་འཆུམ་བདེ་ཆེན་དུ་གསུང་ངག་ཚར་གཅིག་གསུངས་པ་ལ་ཕེབས་སོ། ། གོང་ཨེ་ཝཾ་དུ་གསུང་ངག་ཚར་གཅིག་གསུངས་པའི་མུ་ནས།
ངོར་པའི་སློབ་དཔོན། ལན་ཚན་གྱི་གྲྭ་པ་དང་བཅས་པ་རྣམས་ཀྱིས་གདན་ས་མཛད་དགོས་པའི་ཞུ་བ་ནན་ཆེས་པ་དང་། རྗེ་བླ་མ་ཡབ་སྲས་ཀྱི་དགོངས་པ་རྫོགས་པའི་ཐབས་ལ་དགོངས་ནས། ཡོས་ལོ་ཧོར་ཟླ་དང་པོའི་ཚེས་ལྔ་ལ་ཁྲི་ཐོག་ཏུ་མངའ་གསོལ་ནས། ཡོས་འབྲུག་སྦྲུལ་རྟ་བཞི་ལ་རྒྱུད་གསུམ་མན་ངག་དང་བཅས་པ་ལ་སོགས་པ་ཆོས་ཚུལ་དུ་མའི་སྒོ་ནས་གདུལ་བྱ་དཔག་ཏུ་མེད་པ་སྨིན་གྲོལ་ལ་འགོད་པར་མཛད་དོ། ། དེ་དག་གི་སྐབས་སུ་ཐུབ་བསྟན་དུ་སློབ་གཉེར་བ་རྣམས་ལ་སློབ་དཔོན་རིན་པོ་ཆེ་བསོད་ནམས་འོད་ཟེར་བ། ཆོས་རྗེ་ཐུགས་རྗེ་དཔལ་བཟང་པ། ཆོས་རྗེ་དབང་ཕྱུག་གྲུབ་པ་གསུམ་གྱི་བཤད་ཉན་རྐང་ལ་བླངས་པ་མཛད་པ་ལ་རྟེན་ནས་བསྟན་པ་ལ་འཕེལ་རྒྱས་སྔར་ལས་ལྷོད་པ་མེད་པར་གྱུར་པ་ཡིན། དེ་ནས་རྟ་ལོ་ས་ག་ཟླ་བའི་ཉེར་ལྔའི་དུས་ཆེན་སྟེང་སུ་རྡོ་རྗེ་འཆང་ཡབ་སྲས་ཀྱི་ལུང་བསྟན་ཅིང་། རྗེ་རང་ཉིད་ཀྱི་ཐུགས་ཀྱི་སྲས་སུ་གྱུར་པ་རིམ་གཉིས་ལ་ཐུགས་བརྟན་ཞིང་།
རྒྱུད་གསུམ་མན་ངག་དང་བཅས་པ་ལ་སོགས་པ་གསང་སྔགས་རྒྱ་མཚོའི་དོན་ལ་དབང་འབྱོར་པའི་བདག་ཉིད་ཆོས་རྗེ་རིན་པོ་ཆེ་དཀོན་མཆོག་འཕེལ་བ་ཨེ་ཝཾ་ཆོས་ལྡན་གྱི་གདན་སར་མངའ་གསོལ་ཏེ། གནང་སྦྱིན་དང་བསྟན་པ་ལ་བྱ་བ་རྒྱ་ཆེན་བྱེད་དགོས་པའི་ཞལ་བཀོད་མཛད་ནས་ཐུགས་དགྱེས་སྤྲོ་ཆེན་པོ་དང་བཅས་ཏེ་ཐུབ་བསྟན་རྣམ་རྒྱལ་དུ་ཕེབས་ནས་སྔར་བཞིན་དུ་མདོ་སྔགས་ཀྱི་ཆོས་བསམ་གྱི་མི་ཁྱབ་པ་གསུངས་བར་མཛད་དོ། ། རྩོད་པའི་སྒོ་ནས་བསྟན་པ་སྤེལ་བ་ནི། འབྲས་ཡུལ་སྐྱེད་མོས་ཚལ་དུ་རྩེས་ཐང་རབ་འབྱམས་པ་སངས་ལྷུན་པས་ཞལ་ཕོད་དང་བཅས་དམ་བཅའ་བཞག་པ་ལ། རྗེ་འདིས་དངོས་སྟོབས་ཀྱི་རིག་པས་སུན་ཕྱུང་སྟེ། སྟོབས་མཚུངས་འཁོར་གསུམ་མཛད་པས་ཀུན་མཁྱེན་ཆོས་ཀྱི་རྒྱལ་པོས་ཀྱང་བསྟོད་བཀུར་བསྔགས་གསུམ་གནང་། དེར་བཞུགས་པའི་སྡེ་སྣོད་འཛིན་པ་ཐམས་ཅད་ཀྱིས་ཀྱང་རྗེ་འདི་ཉིད་ཀྱི་རིགས་ལུང་མ་མཛད་ནས་དེ་ཙམ་སོང་བ་ལ་རིག་པ་འདི་བཞིན་ཡོང་བ། བསྒོམ་བྱུང་གི་ཤེས་རབ་སྐྱེས་པར་ཐག་བཅད། དེས་མཚོན་རྒྱས་པ་ནི་དེ་ཉིད་ཀྱི་དགྱེས་རྡོར། གསང་འདུས།
ཀུན་རིག་གསུམ་གྱི་རྩོད་སྤོངས། སྡོམ་གསུམ་དྲིས་ལན་ལ་སོགས་པ་རྣམས་ཀྱི་སྒོ་ནས་ཤེས་པར་བྱའོ། ། རྩོམ་པ་མཛད་པའི་སྒོ་ནས་བསྟན་པ་སྤེལ་ཚུལ་ནི། རྗེ་རྡོ་རྗེ་འཆང་ཡབ་སྲས་ལ་བསྟོད་པ། རྗེ་སེམས་དཔའ་ཆེན་པོའི་རྣམ་པར་བསྟོད་པ་འགྲེལ་པ་དང་བཅས་པ། བླ་མ་རིན་འབྱུང་ལ་གསོལ་བ་འདེབས་པ། གོ་བོ་རབ་འབྱམས་པ་ཤེས་རབ་དཔལ་བ། ཀུན་མཁྱེན་སངས་རྒྱས་འཕེལ། བདག་ཆེན་བློ་གྲོས་དབང་ཕྱུག་པ་རྣམས་ལ་བསྟོད་པ། ཁྲོ་ཕུའི་བྱམས་ཆེན་ལ་བསྟོད་པ།
ཕག་མོ་དཀར་མོའི་བསྟོད་པ། གུར་ལྷ་བརྒྱད་ཀྱི་བསྟོད་པ། ཀྱཻ་རྡོ་རྗེའི་བླ་མ་མཆོད་ཆོག ཕར་ཚད་བླ་མ་བརྒྱུད་པའི་གསོལ་འདེབས་རྣམས་མཛད། ཀྱཻ་རྡོ་རྗེའི་བསྐོར་ལ། ལམ་འབྲས་ཆོས་འབྱུང་། ཀྱཻ་རྡོར་མན་ངག་ལུགས་ཀྱི་རྣམ་བཤད། མངོན་རྟོགས་ཚུལ་བཅུ་བཞི་པའི་ངག་འདོན། དབང་ཆུའི་རྣམ་བཤད། ས་ཆོག
མཆོད་གཏོར་གྱི་རྣལ་འབྱོར། ལུས་དཀྱིལ་བཤད་པ། ལམ་དུས་ཀྱི་དབང་བསྐུར་ཚུལ། སྣང་བ་གསུམ་གྱི་སྐབས་སུ་མཁོ་བའི་ཟིན་བྲིས། ཨ་སེང་མའི་འགྲེལ་པ། ལམ་འབྲས་ཀྱི་ལམ་རིམས་དང་མཐུན་པའི་སྨོན་ལམ། རིགས་སུ་སྐྱེས་དང་དམ་ཚིག་ཅན་གྱི་བཤད་པ། བིར་བསྲུང་ཐུན་མོང་མ་ཡིན་པ་དང་། རྣམ་འཇོམས་བིར་ལུགས་ཀྱི་བྱིན་རླབས་བྱ་ཚུལ། བདག་མེད་མའི་སྒྲུབ་ཐབས་དབང་གི་ཐོ་ཡིག་དང་བཅས་པ།
ཟབ་དོན་བདུད་རྩི་སྙིང་ཁུ་རྩ་འགྲེལ། ཀྱཻ་རྡོ་རྗེའི་སྒོ་ནས་རྟེན་ལ་རབ་གནས་བྱ་ཚུལ། ཀྱཻ་རྡོར་རྩོད་སྤོངས། ག་ཡ་དྷ་ར་ནས་བརྒྱུད་པའི་མགོན་པོ་དཔའ་གཅིག་གི་རྗེས་གནང་བྱ་ཚུལ་རྣམས་སོ། ། བདེ་མཆོག་གི་བསྐོར་ལ། ཆོས་འབྱུང་། བདེ་མཆོག་རྣམ་བཤད། ལཱུ་ནག་གི་སྒྲུབ་ཐབས། ནག་པོ་རིམས་བཞིའི་ཁྲིད་ཡིག རྣལ་འབྱོར་མའི་བསྒྲུབ་བསྐོར་དང་བཅས་པའོ། །
གསང་འདུས་ལ། མདོར་བྱས་ཀྱི་ཊཱིཀྐ་རྩོམ་འཕྲོ། གསང་འདུས་རིམས་ལྔའི་ཁྲིད་ཡིག་ཁ་སྐོང་། གསང་འདུས་རྩོད་སྤོངས། གསང་འདུས་འཇམ་པའི་རྡོ་རྗེའི་སྒྲུབ་ཐབས། གཏོར་ཆོག དཀྱིལ་ཆོག་མཆོད་ཕྲེང་དང་བཅས་པ། འཇིག་རྟེན་དབང་ཕྱུག་གི་ཐུན་མོང་མ་ཡིན་པའི་མངོན་རྟོགས་ཀྱི་ཟུར་བཀོལ། འཇམ་པའི་རྡོ་རྗེའི་རྣམ་བཤད་རྣམས་སོ། ། གཤིན་རྗེའི་བསྐོར་ལ།
འཇིགས་བྱེད་ས་ལུགས་ཀྱི་མངོན་དཀྱིལ། གཤེད་དམར་སྤྲོས་མེད་རྒྱུན་གྱི་རྣལ་འབྱོར་དང་བཅས་པ། གཞན་ཡང་སྦྱོངས་རྒྱུད་ཀྱི་ཊཱིཀྐ། ཀུན་རིག་གི་སྦྱིན་བསྲེག ཀུན་རིག་རྩོད་སྤོངས། ཨརྒའི་ཆོ་ག་རྣམས་མཛད། རྟགས་འཇུག་གི་ཊཱིཀྐ་བརྡ་གྲོལ་ངེས་པའི་དཔལ་སྟེར། ཞེན་པ་བཞི་བྲལ་གྱི་ཁྲིད་ཡིག བདེ་བ་ཅན་གྱི་སྨོན་ལམ། གཞན་ཡང་ཞུ་བ་པོ་སོ་སོའི་ངོར།
ཀརྨ་པ་ཆོས་གྲགས་རྒྱ་མཚོ། བྱམས་ཆེན་སྐྱེས་པ། མི་ཉག་གྲགས་རྡོར་བ། ཆུ་འདུས་མཁས་བཙུན་པ། འཆུམ་བདེ་ཆེན་གྱི་མཁན་པོ་རྣམས་ལ་བསྟོད་པ་རེ་མཛད། དྲིས་ལན་གྱི་བསྐོར་ལ། ཆོས་རྗེ་རྒྱལ་མཚན། ཆོས་རྗེ་ཉི་ཟླ་སེངྒེ། མདོ་ཁམས་པ་དབང་ཕྱུག་རྒྱལ་མཚན། ག་ཟི་རིན་ཆེན་དཔལ་ལ་སོགས་པ་ལ་གནང་བའི་བཅུ་བསྐོར་རོ། །
གཞན་ཡང་དགོན་པའི་བླ་མ་དང་། ། མི་དཔོན་སོ་སོ་ལ་གདམས་པ། བསྔོ་བ་སྨོན་ལམ། བཀྲ་ཤིས་ཀྱི་མཐའ་རྟེན་དང་བཅས་པ་རྣམ་གྲངས་མང་བར་མཛད་དོ། ། སྡེ་སྣོད་ཀྱི་བསྐོར་ལ། ཕར་ཕྱིན་དཀའ་འགྲེལ། སྦྱོར་ཊཱིཀ ཡན་ལག་རྒྱས་བཤད། དགེ་འདུན་ཉི་ཤུའི་རྣམ་གཞག སྟོན་པ་སྐྱེས་བུ་མཆོག་གི་གསལ་བྱེད།
བསམ་གཟུགས། འགོག་སྙོམས། ཐོད་རྒལ་རྣམས། སྟོན་པ་སྙོམས་འཇུག་གསལ། རྟེན་འབྲེལ་གྱི་སྤྱི་དོན་འཁོར་འདས་རབ་གསལ། རྒྱུད་བླ་མའི་འགྲེལ་པ་རྩོམས་འཕྲོ། རྣམ་འགྲེལ་གྱི་ཊཱིཀྐ་རྒྱས་པ་ཀུན་བཟང་དང་། སྦྱོར་ཊཱིཀ སྤྱི་དོན་ཆེན་མོ། རིག་གཏེར་གསལ་བྱེད།
འདུལ་བ་མདོ་རྩའི་ས་བཅད། བསླབ་བྱ་མཛོད་ཀྱི་འགྲེལ་པ་ངོ་མཚར་གསུམ་ལྡན་རྩོམས་འཕྲོ། ཕུང་ཁམས་སྐྱེ་མཆེད་ཀྱི་རྣམ་གཞག དབུ་མ་རྩ་བའི་རབ་བྱེད་ཉེར་བཞི་པ་ཡན་གྱི་ཊཱིཀྐ། འཇུག་པའི་དཀའ་འགྲེལ། དབུ་མའི་སྟོང་ཐུན་ཆེ་ཆུང་གཉིས། རིན་ཆེན་ཕྲེང་བ་དང་རིགས་ཚོགས་ཕྱི་མ་བཞིའི་བསྡུས་དོན་གཙང་ནགས་ཕུག་པའི་མཛད་པ་ལ་མི་འདྲ་བའི་ཁྱད་པར་སྦྱར་བ། སྡོམ་གསུམ་སྤྱི་དོན། ཊཱིཀྐ། དྲིས་ལན།
ཁ་སྐོངས་རྣམས་མཛད་དོ། ། དེ་དག་ལ་སོགས་པའི་སྐབས་སུ་ནང་དུ་ཏིང་ངེ་འཛིན་དང་རྟོགས་པ་མངའ་བའི་སྟོབས་ཀྱི། དངོས་དང་མཚན་མའི་ཚུལ་དུ་བླ་མ་ཡི་དམ། སངས་རྒྱས་བྱང་སེམས། མཁའ་འགྲོ་ཆོས་སྐྱོང་བསམ་གྱི་མི་ཁྱབ་པ་གཟིགས་པ་དང་། མངོན་མཁྱེན་ཀྱང་ཕྱིས་སུ་འདི་འདྲ་འབྱུང་གསུངས་བ་ཐོག་ཏུ་བབ་པར་སྣང་ངོ་། ། དེ་ལྟར་མཁས་པའི་བྱ་བ་གསུམ་གྱི་བསྟན་པ་ཆེས་ཆེར་གསལ་བར་མཛད་ནས། འཕྲིན་ལས་ཀྱི་འབྲས་བུ་བསྟན་འཛིན་བསྐྲུན་ཚུལ་ཡང་། ས་སྐྱའི་ཁྲི་ཐོག་ཏུ་ཕེབས་པ་མགོན་པོ་འཇམ་པའི་དབྱངས་ཀྱི་རྣམ་འཕྲུལ་བདག་ཆེན་བསོད་ནམས་རྒྱལ་མཚན་པ་སྐུ་མཆེད་རྣམས་དང་། ཨེ་ཝཾ་ཆོས་ལྡན་གྱི་ཁྲི་ཐོག་ཏུ་བཞུགས་པ།
མཁྱེན་བརྩེ་ནུས་གསུམ་མངའ་བའི་བདག་ཉིད། འདྲེན་མཆོག་ཆོས་ཀྱི་རྗེ་རིན་པོ་ཆེ་དཀོན་མཆོག་འཕེལ་བའི་གཙོ་མཛད། ཡ་གི་མངའ་རིས། མ་གི་མདོ་ཁམས། བར་དབུས་གཙང་གི་ཆོས་སྡེའི་མཁན་པོ། དགོན་པའི་བླ་མ། གྲྭ་པའི་སློབ་དཔོན། ཉིད་ཀྱི་དངོས་ཀྱི་སློབ་མ་བསམ་གྱི་མི་ཁྱབ་ཅིང་། དེ་དག་གི་དངོས་ཀྱི་སློབ་མ། དེའི་ཡང་སློབ་མ་ལ་སོགས་པ་རྣམས་ཀྱི་རྗེ་ཉིད་ཀྱི་གསུང་ཐུབ་པའི་གསུང་ལྟར་བཟུང་ནས།
སངས་རྒྱས་ཀྱི་བསྟན་པ་ཆུ་བོའི་རྒྱུན་ལྟར་དུ་གནས་པར་མཛད་དོ། ། དེ་ལྟར་རྗེ་ཉིད་ཀྱི་ས་སྐྱར་ཆོས་དབར་ལན་གཉིས་ཕེབས་པའི་དང་པོ་རྗེ་ཉིད་དགུང་ལོ་ལྔ་བཅུ་བཞེས་པ་ཁྱི་ལོའི་མཇུག་ལ་ས་སྐྱར་ཕེབས། ཕག་ལོ་ཧོར་ཟླ་གསུམ་པ་ཡན་ཙམ་བཞུགས། དེའི་བར་ལ་ས་སྐྱའི་དགེ་བའི་བཤེས་གཉེན་རྣམས་ལ་ཀྱཻ་རྡོར་མཚོ་སྐྱེས་ལུགས་ལ་སོགས་པའི་དབང་རྗེས་གནང་དང་། རྒྱུད་སྡེ་སྤྱི་རྣམ། རྩ་རྒྱུད་བརྟག་པ་གཉིས་པ་ལ་སོགས་པའི་སྔགས་ཀྱི་བཤད་སྲོལ་དུ་མ་དང་། དགེ་འདུན་སྤྱི་ལ་ཡང་སྡོམ་གསུམ་རབ་དབྱེ་ལ་སོགས་པའི་སྡེ་སྣོད་ཀྱི་ཆོས་བསམ་གྱི་མི་ཁྱབ་པ་དང་། སྐྱེ་བོའི་ཚོགས་རྣམས་ལ་ཞེན་པ་བཞི་བྲལ་ལ་སོགས་པའི་ཆོས་སྦྱིན་བསམ་གྱི་མི་ཁྱབ་པ་གནང་། དཀོན་མཆོག་གི་རྟེན་གྱི་དྲུང་དུ་ཡང་དཀར་མེ། སྙན་དར་མཐའ་ཡས་པ་དང་།
མགོན་ཁང་རྣམས་སུ་མཆོད་གཏོར་རྒྱ་ཆེ་བར་ཕུལ་ཏེ། སངས་རྒྱས་ཀྱི་བསྟན་པ་དར་བ་དང་། སེམས་ཅན་ཐམས་ཅད་བདེ་ཞིང་སྐྱིད་པའི་སྨོན་ལམ་དང་འཕྲིན་ལས་ཞུ་བར་མཛད། དགེ་འདུན་ཚོགས་པ་ལ་ཡང་མང་ཇ་འགྱེད་དང་བཅས་པ་ལན་གྲངས་དུ་མར་བསྒྲུབ། དཔོན་སློབ་རྣམས་ལ་ཡང་གདན་སའི་བླ་མ་སློབ་དཔོན། གྲྭ་པ། དཔོན་ཆེན་ལ་སོགས་པ་ཡོན་བདག་རྣམས་ཀྱི་བརྙེད་བཀུར་གྱ་ནོམ་ལ་ཕུལ་ཏེ། སྟག་ཐོག་ཕྱོགས་ལ་དཔོན་སློབ་རྣམས་ཆོས་དབར་བཏེག་ཏེ། མང་མཁར་རྗེ་འབྲོག་མི་ལོ་ཙཱ་བ་ཆེན་པོའི་གནས་མུ་གུ་ལུང་། རྗེ་ག་ཡ་དྷ་རའི་ལྷ་རྩེའི་བསྒྲུབ་ཁང་།
ཞང་དགོན་པ་བའི་སག་ཐང་སྡིང་རྣམས་སུ་གནས་མཇལ་དང་། སྨོན་ལམ་ཐུགས་བཞེད་མཐར་ཕྱིན་པ་བསྒྲུབ་ནས་ཐུབ་བསྟན་རྣམ་རྒྱལ་དུ་ཕེབས། ལན་རྗེས་མ་ཉིད་དགུང་ལོ་དྲུག་ཅུ་བཞེས་པ་སྤྲེའུའི་ལོ་ས་སྐྱར་ཕེབས་ནས། ལོ་དེ་མ་རྫོགས་བར་ལ་གདན་སར་བཞུགས་ཏེ་དཀོན་མཆོག་གི་སྤྱན་སྔར་མཆོད་པ། དགེ་འདུན་ཚོགས་པ་ལ་མང་ཇ། གསེར་སྟོབས་ཆེ་བའི་གནང་སྦྱིན་དང་བཅས་པ། དགེ་འདུན་སྐྱེ་བའི་ཚོགས་དང་བཅས་པ་ལ་གང་ལ་གང་འོས་ཀྱི་སྦྱིན་པ་རྒྱ་ཆེན་པོ་གནང་བར་མཛད་དོ། ། བྱ་ལོ་ཧོར་ཟླ་དང་པོ་ལ་ཆོས་དབར་ཚུར་ཕེབས་ལམ་སྔོན་མོ་རྫོང་དུ་ཆོས་ཞག་འགའ་ཡར་ཅིག་མཛད་པའི་ངང་ནས་སྐུ་གྲིབ་ལ་རྟེན་པའི་སྙུང་གཞི་ཅིག་གི་རྐྱེན་བྱས། ཞིང་འདིར་མཛད་པ་རེ་ཞིག་དེ་ཙམ་དུ་དགོངས་ནས་དགུང་ལོ་དྲུག་བཅུ་རེ་གཅིག་བཞེས་པ་ཧོར་ཟླ་དང་པོའི་ཉེར་གཅིག་ལ་གཟུགས་ཀྱི་སྐུ་ཆོས་དབྱིངས་སུ་བསྡུ་བར་མཛད་དོ། ། དེ་ལ་སྔར་འཕྲོས་ཀྱི་ཚུལ་དུ་གསུངས་པ་ལ།
ངེད་ལོ་ཉི་ཤུ་རྩ་ལྔ་པ་ལ་ངོར་དུ་སླེབས་ནས་རྡོ་རྗེ་འཆང་གི་དྲུང་དུ་འགྲེལ་པ་ལུགས་ལ་སོགས་པའི་དབང་ལུང་མང་པོ་ཐོབ། སུམ་ཅུ་སོ་བདུན་པ་ལ་མུས་སུ་རྗེ་སེམས་དཔའ་ཆེན་པོའི་དྲུང་དུ་ལམ་འབྲས་དང་འབྲེལ་བའི་རྒྱུ་ལམ་ལ་སོགས་པ་མང་པོ་ཐོབ། བཞི་བཅུ་ཞེ་དགུ་པ་ལ་ཆེད་དུ་གཏད་ནས་ཆོས་རྗེ་ཀུན་དགའ་དབང་ཕྱུག་པ་ལ་རྒྱུ་དབང་ཞུ་རུ་ཕྱིན། ད་བཟོད་དྲུག་བཅུ་རེ་གཅིག་པ་འདི་ལ་བསམ་གཏན་ཕུག་ཏུ་ལོ་འཚམས་ཅིག་བྱེད་རྒྱུ་བྱུང་ན་དོག་ཆ་སེལ་ཏེ། དེ་མིན་ཅི་འདྲ་ཡོང་ངམ་གསུངས་པའི་མ་འོངས་པ་ལུང་བསྟན་པའི་ཐོག་ཏུ་གནས་པར་མཛད་དོ། ། དེ་ནས་སྐུ་གདུང་ཐུབ་བསྟན་དུ་གདན་དྲངས། ཆོས་རྗེ་ཚུལ་ཁྲིམས་བཟང་པོ་དང་། སེམས་དཔའ་ཆེན་པོ་གཞོན་ནུ་རྒྱལ་མཆོག་པའི་སྐུ་སྐྱེས་པ་ལ་སོགས་པ་རྡོ་རྗེ་འཛིན་པ་བཞི་སྡེ་གཅིག་གི་བསྒྲུབ་མཆོད་ནར་མར་ཕུལ། དགེ་འདུན་ཚོགས་པས་ཐུགས་དགོངས་རྫོགས་པའི་ཐབས་བརྩམས་ཏེ། གཙོ་བོར་བླ་བྲང་ནས་གཞི་བཟུང་།
གྲྭ་པ་ཡོན་བདག་དང་བཅས་པས་རང་རང་གི་འབྱོར་པའི་བྱེ་བྲག་གི་ཟླ་བ་གཉིས་ཀྱི་བར་དུ་མང་ཇ། གདན་ནོན་མ་ཆག་པར་ཞུས་ནས་གསོལ་འདེབས་བསྒྲུབ། དེའི་དབྱར་མཚུངས་མེད་ཆོས་ཀྱི་རྗེ་རིན་པོ་ཆེ་དཀོན་མཆོག་འཕེལ་བ་ཐུབ་བསྟན་རྣམ་རྒྱལ་དུ་ཕེབས་ནས་ནང་རྟེན་གཙུག་ལག་ཁང་བཞེངས་པ་ལ་སོགས་བཀའ་ཞལ། དགེ་འདུན་རྣམས་ལ་གསུང་ཆོས་ལ་སོགས་པ་བཀའ་དྲིན་གྱི་བསྐྱངས་ནས་ཧོར་ཟླ་བརྒྱད་པའི་ཉེར་གཅིག་ལ་སྐུ་གདུང་ལ་བཞུ་ཕུལ་ཏེ། སྦྱིན་སྲེག་མཛད་ཞི་བར་གཤེགས་ནས་སྐུ་གདུང་མ་བཞུའི་བར་ཐམས་ཅད་དུ་ནམ་མཁའ་ལ་འཇའ་འོད་དང་། མེ་ཏོག་གི་ཆར་ལ་སོགས་པ་རྒྱུན་མི་ཆད་པར་བབས་པར་སྣང་ངོ་། ། གནམ་གང་ལ་གདུང་ཁང་ཞལ་ཕྱེ་བ་ན་དབུ་རིལ་བུར་བྱོན་ཞིང་། གདུང་རུས་དང་གདུང་ཐལ་ལ་རིང་བསྲེལ་གྲངས་མེད་པ་བྱུང་། དེ་ལ་དབུ་ཐོད་ནི་ནང་རྟེན་གྱི་ཐུགས་ཁར་བཞུགས། གདུང་རུས་ཐོག་ཅིག་ཚ་ཚར་བཏབ་ནས་སྐུ་འདྲ་དང་ནང་རྟེན་གྱི་ནང་དུ་བཞུགས་སུ་གསོལ། །
ཐོག་ཅིག་འཇམ་དབྱངས་ཀྱི་སྐུར་བཏབ་ནས་ན་བཟའ་གསེར་ཕུལ་ནས་ཕྱོགས་ཕྱོགས་སུ་བྱིན་རླབས་ཀྱི་རྟེན་དུ་ཕུལ་ཏེ། ཧོར་ཟླ་དགུ་པའི་ཡར་ཚེས་ལ་ཆོས་རྗེ་ངོར་པས་གཙོ་མཛད་དཔོན་སློབ་རྣམས་ཀྱི་ནང་རྟེན་དང་སྐུ་འདྲའི་གཟུངས་གཞུག་དང་། རབ་གནས་རྒྱུད་སྡེ་དང་མཐུན་པར་མཛད་དེ་བྱིན་རླབས་ཀྱི་གཟི་འོད་འབར་བར་བཞུགས་སོ། ། ཀུན་མཁྱེན་བསོད་ནམས་སེངྒེའི་རྣམ་པར་ཐར་པ་དད་པ་རྒྱ་མཚོའི་རླབས་ཕྲེང་རྣམ་པར་གཡོ་བ་ཞེས་བྱ་བ་ལས། རྗེ་བཙུན་སངས་རྒྱས་རིན་ཆེན་གྱིས་མཛད་པའི་རྣམ་ཐར་ནས་བྱུང་བ་བཤད་པའི་སྐབས་སྟེ་དང་པོའོ།། །། ས་མོ་བྱ་ལ་མདོ་ཁམས་ཕྱོགས་སུ་བལྟམས། ། གཞོན་ནུ་ཉིད་ནས་དམ་པའི་མགོན་གྱི་བཟུང་། ། ཤེས་བྱའི་གནས་ཀུན་འབད་པ་ཆུང་ངུས་མཁྱེན། ། ཀུན་མཁྱེན་ཆོས་ཀྱི་རྒྱལ་པོའི་ཞབས་ལ་འདུད། ། ཅེས་མཆོད་པར་བརྗོད་ནས།།
༈ །།སྤྱི་དོན་གཉིས་པ་གློ་བོ་མཁན་ཆེན་བསོད་ནམས་ལྷུན་གྲུབ་ལེགས་པའི་འབྱུང་གནས་རྒྱལ་མཚན་དཔལ་བཟང་པོས་མཛད་པའི་རྣམ་ཐར་ལས་བྱུང་ཚུལ་བཤད་པ་ནི། ཀུན་མཁྱེན་རིན་པོ་ཆེ་བསོད་ནམས་སེངྒེའི་རྣམ་པར་ཐར་པ་གློ་བོ་མཁན་ཆེན་པས་མཛད་པ་ལས་འདི་ལྟར་འབྱུང་སྟེ། བླ་མ་དམ་པ་འདིའི་རྣམ་པར་ཐར་པ་དབང་དུ་བྱས་ན་གཉིས་ཏེ། མཛད་པའི་རྒྱུ་དང་། མཛད་པའི་ཚུལ་དངོས་སོ། ། དང་པོ་ནི། ཐབས་དང་ཤེས་རབ་དབྱེར་མི་ཕྱེད་པའི་ལྷུན་གྱི་གྲུབ་པའི་སྐུ་གསུམ་བརྙེས་པ་ཉིད་དེ། ཇི་སྐད་དུ་སངས་རྒྱས་ཐམས་ཅད་མཉམ་པར་སྦྱོར་བའི་རྒྱུད་ལས་འབྱུང་བའི་རྡོ་རྗེ་འཛིན་དབྱངས་ཞེས་བྱ་བའི་བསྟོད་པ་ལས། རྟག་ཏུ་དྲི་མ་མེད་པ་ཐུགས་རྗེའི་ཤུགས་ལས་བྱུང་། ། སྨོན་ལམ་གྲུབ་པ་འགག་པ་མེད་པའི་ཆོས་ཉིད་ཅན། །
འགྲོ་བའི་དོན་བསྒྲུབ་རབ་ཏུ་བརྩོན་པ་མཐའ་ཡས་པ། ། ཐུགས་རྗེ་ཆེན་པོའི་བདག་ཉིད་རྟག་ཏུ་རྣམ་པར་སྣང་། ། ཞེས་བཤད་པ་ལྟར་རོ། ། གཉིས་པ་ལ་གཉིས་ཏེ། ཐོག་མར་སྡོམ་གྱི་མདོར་བསྟན་པ་དང་། དེ་ཉིད་ཚིག་ལྷུག་པས་རྒྱས་པར་བཤད་པའོ། ། དང་པོ་ནི། འདུས་བྱས་ངང་ཚུལ་དགོངས་ཤིང་ཆོས་ཀྱི་དོན་རྣམས་རིག ། འདོད་ལྷའི་མཚན་མ་བརྙེས་དང་འཕྲིན་ལས་ལུང་བསྟན་ཐོབ། ། དམ་པའི་བྱིན་རླབས་ཞུགས་ཤིང་འཇམ་དབྱངས་བླ་མས་བསྐྱངས། །
དབང་དུས་བསྟན་པ་གཏད་ཅིང་མཁའ་འགྲོས་དངོས་གྲུབ་བྱིན། ། བླ་མས་བར་ཆད་བསལ་ཞིང་བསྟན་ལ་ཕན་པར་གནང་། ། ཕྱི་ནང་བར་ཆད་བཟློག་ཅིང་གཞན་ཕན་མཚན་ལྟས་བརྙེད། ། མནལ་ཚེ་ལྟས་བཟང་མཐོང་ནས་འདྲེན་པས་རྗེས་སུ་གདམས། ། འཁྲུལ་མེད་ངོ་མཚར་སྐྱེ་བའི་ལྟས་བཟང་བཅུ་གསུམ་མོ། ། བསྟན་བསྲུང་དངོས་སུ་གཟིགས་ཤིང་ལྷ་མིའི་མཆོད་པ་ཐོབ། ། དམ་ཆོས་གཎྜི་སྒྲོགས་དང་རྗེ་བཙུན་དབང་རྒྱུན་གསོལ། ། ས་ལམ་སྤངས་རྟོགས་རྫོགས་དང་འགྲོ་དོན་རྩོམས་མེད་པའི། ། གྲུབ་པའི་དབང་ཕྱུག་མཆོག་གི་མཚན་ལྟས་རྣམ་བཞི་ཡིན། ། མདོ་སྔགས་རྣམ་བཤད་མཛད་དང་ངན་རྟོག་ལྟ་བ་བཟློག །
འགྲོ་དོན་བསྟན་འཛིན་བསྐྲུན་ཞིང་བརྩེ་ཆེན་བླ་མ་གཟིགས། ། གཞན་ཕན་སྨོན་ལམ་མཛད་དང་མ་འོངས་རྟེན་འབྲེལ་བསྒྲིགས། ། གཞན་ལས་ཕུལ་དུ་བྱུང་བའི་མཛད་པ་རྣམ་དྲུག་གོ ། ཞེས་ཏེ། དེ་ལྟར་ན་ངོ་མཚར་བའི་ལྟས་བཅུ་གསུམ། གྲུབ་པའི་མཚན་མ། ཕུལ་དུ་བྱུང་བའི་མཛད་པ་དྲུག་སྟེ་ཁྱད་པར་དུ་འཕགས་པའི་རྣམ་པར་ཐར་པ་ཉི་ཤུ་རྩ་གསུམ་པ་འདི་ནི་གང་བཤད་པར་བྱ་བའི་གཞིའོ། ། གཉིས་པ་སྟེ། འདུས་བྱས་ངང་ཚུལ་དགོངས་ཤིང་། ། ཞེས་པ་སྟེ།
བླ་མ་འདི་དགུང་ལོ་དྲུག་བཞེས་པའི་ཚེ་བཟང་པོ་སྤྱོད་པའི་དཔེ་ལ་ཀློག་དར་མཛད་པས། དེའི་ནང་གི བདག་ནི་འཆི་བའི་དུས་བྱེད་གྱུར་པ་ན། ། ཞེས་པའི་ཚིག་གཟིགས་པ་ཙམ་གྱི་འདུས་བྱས་མི་རྟག་པའི་གནས་ལུགས་ཐུགས་སུ་ཆུད་ཅིང་སེམས་བཅོས་མ་མ་ཡིན་པ་ཐུགས་ལ་འཁྲུངས་ཏེ། སྐྱེས་བུ་དམ་པ་མཐའ་དག་གང་དུ་སྐྱེ་བ་བཞེས་པའི་ཐོག་མ་ཉིད་ནས་བྱང་ཆུབ་ཀྱི་སེམས་འབྱུང་བ་ཉིད་ནི་ཆོས་ཉིད་དོ། ། ཆོས་ཀྱི་དོན་རྣམས་རིག ཅེས་པ་ནི། དེ་ཉིད་ཀྱི་ཚེ་གསུང་རབ་་་་་་གླིང་དགའ་བདེ་བ་ཅན་དུ་དབྱར་ཅིག་འཁོར་འདས་དབྱེར་མེད་འདི་བསྒོམ་པས་རྟོགས་པ་བཟང་པོ་ཅིག་སྐྱེས་གསུངས། ཀྱི་དོན་རྣམས་མེ་ལོང་ལ་གཟུགས་བརྙན་འཆར་བ་བཞིན་གསལ་བར་གྱུར་ཏོ། ། ཞེས་ཐོས་ཏེ།
ཕ་རོལ་ཏུ་ཕྱིན་པ་དྲུག་ལས་ཤེས་རབ་ཀྱི་ཕ་རོལ་དུ་ཕྱིན་པའི་རིགས་ཀྱི་ནུས་པ་ཡོངས་སུ་གསད་པ་ནི་འདི་ལྟ་བུའོ། ། འདོད་ལྷའི་མཚན་མ་བརྙེས་པ་དང་ཞེས་པ་ནི། དགུང་ལོ་བརྒྱད་པ་ལ་རོང་སྟོན་ཐམས་ཅད་མཁྱེན་པའི་དངོས་ཀྱི་སློབ་མ་སློབ་དཔོན་ཀུན་དགའ་འབུམ་དང་། སློབ་དཔོན་བསོད་ནམས་འོད་ཟེར་ཞེས་བྱ་བ་གཉིས་བཞུགས་པའི་སར་དགེ་བསྙེན་གྱི་སྡོམ་པ་ནོས་ཤིང་དེའི་ཚེ་མཚན་དང་པོ་མི་ཉག་དཔལ་ཞེས་བྱ་བ་ཡིན་པ་ལས། བསོད་ནམས་སེངྒེ་ཞེས་བྱ་བར་བཏགས་ལ། དབུ་མ་རྩ་འཇུག བྱམས་ཆོས་ལྔ། སྡོམ་རིག་གཉིས། རྣམ་འགྲེལ་ལ་སོགས་པ་གཞུང་ལུགས་ཆེན་པོ་བཅུ་བཞི་ཙམ་དང་། གཡག་ཊཱིཀ་རིན་ཆེན་ཕྲེང་བའི་མཁྱེན་གསུམ་ཡན་དང་།
རོང་ཊཱིཀ་རྣམས་ཐུགས་ལ་བྱང་བར་མཛད་ཅིང་། གཞན་ཡང་ཆོས་ཀྱི་རྣམ་གྲངས་མང་དུ་ཞུ་བ་དང་། གཟིགས་པར་མཛད་ནས་དེའི་སྐབས་ཅིག་ཏུ་འཇམ་པའི་དབྱངས་ཀྱི་བསྙེན་པ་མཛད་པས་མནལ་ལམ་དུ་རལ་གྲི་ཤུབ་དང་བཅས་པ་ཅིག་ཕྱག་ཏུ་འབྱུང་བ་རྨི།་་་་་ དགུང་ལོ་བཅུ་བདུན་པ་ལ་དབུས་གཙང་དུ་ཕེབས་པར་བཞེད་པའི་ཚེ། འབོམ་ལུང་ནས་ཉིན་ལམ་ཅིག་པའི་མཚན་དུས་སུ་བྱུང་གསུངས། དེ་ཤུབ་ནས་བཏོན་པས་ལུང་པ་ཅིག་གི་བར་སྣང་ཁེབ་པ་བྱུང་བའི་མཚན་མ་ཤར་རོ། ། འདི་ལྟ་བུ་ནི་འདོད་པའི་ལྷའི་རྗེས་སུ་བཟུང་བའི་མཚན་མ་ཡང་དག་པ་སྟེ། འཇམ་དཔལ་རྩ་བའི་རྒྱུད་ལ་སོགས་པ་རྒྱུད་སྡེ་མང་པོ་ཞིག་ནས་འདི་ལྟ་བུ་ངེས་པ་ཅན་གྱི་རྟགས་སུ་བཤད་དོ། ། འཕྲིན་ལས་ལུང་བསྟན་ཐོབ་ཅེས་པ་ནི། གོ་བོ་རབ་འབྱམས་པ་ཆེན་པོ་ཤེས་རབ་དཔལ་བས་མཚན་ལྟས་བརྟག་པ་ན་ཁྱོད་ལ་རྒྱབ་རི་ཁ་ལྷོའམ།
ཤར་དུ་བསྟན་པའི་དགོན་པ་ཞིག་ཏུ་འཕྲིན་ལས་རྒྱ་ཆེ་བ་ཡོང་བར་འདུག་གོ་ཞེས་ལུང་བསྟན་མཛད་པ་དེ་ཁོ་ན་བཞིན་དུ་མངོན་དུ་གྱུར་པའོ། ། དམ་པའི་བྱིན་རླབས་ཞུགས་ཤིང་ཞེས་པ་ནི། ། བླ་མ་དེ་ཉིད་ཀྱི་རོང་སྟོན་ཆེན་པོའི་དྲུང་དུ་འབུལ་བ་དང་བཅས་ཏེ་བརྫངས་པའི་དུས་སུ་རོང་སྟོན་ལ་མི་གཡོ་བ་དཀར་པོའི་རྗེས་གནང་གསན་པའི་ཚེ། བཅོམ་ལྡན་འདི་ལ་རྩལ་ལགས་ཀྱི། ། འདི་ལ་འགོ་བར་མཛད་དུ་གསོལ། ། ཞེས་པའི་དུས་སུ་རོང་སྟོན་གྱི་ཞལ་ནས་མི་གཡོ་བ་འདི་ལ་ཐིམ་སོང་ངོ་ཞེས་གསུངས་པ་ཡིན་ཏེ། འདི་ནི་རྨད་དུ་བྱུང་བའི་སྤྱོད་ཡུལ་ལོ། ། འཇམ་་་་་་ས་སྐྱ་པཎྜི་ཏ་སྐྱེ་བ་མང་པོར་རྗེས་སུ་བཟུང་བ་ཅིག་ཡིན་པ་འདྲ་སྟེ། འདིས་གསུང་རབ་ལ་ཤིན་ཏུ་མོས་ཤིང་བློ་ལ་འཇིམ་པ་དང་། རྟོགས་དཀའ་ཞིང་ཐེ་ཚོམ་དུ་གྱུར་པ་རྣམས་དེ་ཉིད་ཀྱི་དྲུང་དུ་མར་མེ་ལ་སོགས་པ་ཕུལ་ཞིང་གསོལ་བ་བཏབ་པས་རྟོགས་པ་དང་གདོན་གྱི་ཉེན་པ་ལ་སོགས་པའི་བར་ཆད་རྣམས་ལ་ཡང་གསོལ་བ་བཏབ་པས་ཞི་བ་ཅིག་བྱུང་གསུངས།
དབྱངས་བླ་མས་བསྐྱངས་ཞེས་བྱ་བའི་དོན་ནི། དམ་པ་འདི་ཉིད་གསང་ཕུའི་གླིང་སྨད་གདན་ས་པ་ཤེས་རབ་དཔལ་ལྡན་ཞེས་བྱ་བ་ལ་ས་སྐྱ་པཎྜི་ཏའི་བསྐྱེད་རིམས་བསྒོམ་པ་ལ་རྟེན་ཏེ་ཆོས་རྒྱལ་མ་དང་། ཨ་ར་པ་ཙ་ན་ཅི་གྲུབ་འདོད་པའི་བསྒོམ་བཟླས་བླ་མཆོད་གོང་མ་རྟོག་ནས་བརྒྱུད་པ་ཞིག་ཡོད་པ་དེ་ཞུས་ནས་ཐུགས་དམ་དུ་མཛད་པའི་སྐབས་ཅིག་ཏུ་རྫོང་དཀར་དུ་བྱོན་པས། རོང་ཆུང་གི་སྦུབ་ཀྱི་འཕྲང་ཤིན་ཏུ་དོག་པ་ཞིག་ལ་བྲག་ལམ་ཆད་ནས་གཙང་པོའི་འཁོར་ཆེན་པོའི་ནང་དུ་ལྷུང་། དེ་མ་ཐག་ས་སྐྱ་པཎྜི་ཏ་མཁྱེན་ཞེས་པ་དང་། ཆུ་ནང་དེར་ཆོས་རྒྱལ་མ་ཚར་ཉི་ཤུ་རྩ་གཅིག་འདོན་ཞིང་ལུས། དེ་ནས་མི་མང་པོ་ལམ་དུ་བྱུང་པས་དབུ་ཞྭ་མཐོང་བས་མི་རྣམས་ཀྱི་རིག་ནས་ཐག་པ་བཏང་སྟེ་དྲངས་པས་འཐོན་པ་ཡིན་ནོ་ཞེས་གསུངས་ཏེ། འདི་ལྟ་བུ་འཇམ་པའི་དབྱངས་དང་དབྱེར་མ་མཆིས་པའི་ཆོས་རྗེས་རྒྱུན་དུ་བསྐྱངས་པའི་མཚན་མ་ཡང་དག་པ་གོར་མ་ཆག་ལ་འདིས་མཚོན་ནས། གང་དག་འཇམ་དབྱངས་བླ་མ་བརྒྱུད་པ་དང་བཅས་པའི་མཚན་ནས་བརྗོད་ཅིང་སྐྱབས་སུ་འགྲོ་བ་དེ་དག་ཀྱང་འདི་ལྟ་བུའི་བྱིན་རླབས་ཀྱི་གཏེར་བརྙེད་པར་འགྱུར་རོ། ། ཞེས་རྗེས་སུ་རིག་པར་བྱའོ། །
དབང་དུས་བསྟན་པ་གཏད་ཅིང་ཞེས་པ་ནི། དེ་ནས་དགུང་ལོ་ཉེར་ལྔ་བཞེས་པའི་ཚེ། ། དཔལ་ཨེ་ཝཾ་ཆོས་ལྡན་དུ་རྡོ་རྗེ་འཆང་ཀུན་དགའ་བཟང་པོའི་དྲུང་དུ་ཕེབས་པའི་སར་ཆོས་ལ་འགྲེལ་པ་ལུགས་ཀྱི་དབང་གསན། སླར་སམྦུ་ཊི་རྡོར་དབྱིངས་ཀྱི་དཀྱིལ་འཁོར་དུ་དབང་གསན་པའི་ཚེ་མཐའ་རྟེན་གྱི་དབང་རྫས་ཀྱི་དུང་བསྐྱར་ནས་གནང་སྟེ་བུས་གསུངས་པས། ལན་གསུམ་དུ་བུས་པས་སྐད་ཀྱང་ཤིན་ཏུ་ཆེ་བ་བྱུང་ངོ་། ། འདི་ནི་མ་འོངས་པ་ན་དམ་པའི་ཆོས་ཀྱི་དུང་བུས་ནས་བསྟན་པའི་བདག་པོར་མངའ་གསོལ་བའི་རྟེན་འབྲེལ་བསྒྲིག་པའོ། ། དེ་ནས་ཀྱཻ་རྡོ་རྗེ་མན་ངག་ལུགས་ཀྱི་དབང་དང་། འདོད་རྒྱལ་གྱི་རྗེས་གནང་ལ་སོགས་པ་མང་དུ་གསན། མཁའ་འགྲོས་དངོས་བྱིན་ཞེས་པ་ནི། ། དེའི་དུས་སུ་ཀུ་རུ་ཀུལླེའི་རྗེས་གནང་སང་ཉིན་གསན་རྒྱུའི་དོ་ནུབ་ཀྱི་མནལ་ལམ་དུ་གོས་ཆེན་དམར་པོ་གྱོན་པའི་བུད་མེད་ཅིག་གི་ཤིང་ཐོག་རློན་པ་ཐུ་བ་གང་སྤྲད་ནས་འདི་ཟོ་ཞེས་པ་དང་།
རྔ་དམར་པོ་ཅིག་ཕྱག་ཏུ་གཏད་ནས་བརྡུངས་ཤིག་པའི་བརྡ་མཛད། བླ་མས་རྔ་དེ་བརྡུངས་པས་སྐད་ཀྱི་སྟོང་གསུམ་ཁྱབ་སྙམ་པ་བྱུང་ཞེས་གསུངས་པ་སྟེ། སྣོད་དུ་གྱུར་པའི་སྐྱེས་བུ་དམ་པ་རྣམས་ལ་མཁའ་འགྲོ་མ་རྣམས་ཀྱི་བྱིན་གྱིས་རློབས་པ་དེ་ཡང་ངེས་པ་ཁོ་ནའོ། ། དེ་ནས་བླ་མ་འདིས་དགུང་ལོ་ཉི་ཤུ་རྩ་བདུན་བཞེས་པའི་དུས་སུ་བླ་མ་རྡོ་རྗེ་འཆང་ཆེན་པོ་ལ་མཁན་པོ། རྒྱལ་བ་མུས་པ་ཆེན་པོ་ལ་ལས་ཀྱི་སློབ་དཔོན།་་་་་ རྣམ་ཐར་འགའ་ཞིག་ལས་ལས་སློབ་མཁན་ཆེན་ཁ་འཕྱར་བས་མཛད་ཟེར་བ་འདུག མཁན་ཆེན་བྱང་ཆུབ་སེམས་དཔའ་ཁ་འཕྱར་བས་ལ་གསང་སྟེ་སྟོན་པའི་སློབ་དཔོན་ཞུས་ནས་བསྙེན་པར་རྫོགས་པ་དགེ་སློང་གི་སྡོམ་པ་རྣམ་པར་དག་པ་ནོད་ཅིང་ལྷག་པ་ཚུལ་ཁྲིམས་ཀྱི་ཕུང་པོ་མིག་གི་འབྲས་བུ་ལྟར་གཅེས་སྤྲས་སུ་མཛད་དེ། སྔོན་དགེ་སློང་རྣམས་ཚུར་ཤོག་གི་བསྙེན་པར་རྫོགས་ནས་ལོ་བརྒྱ་ལོན་པ་ལྟ་བུའི་ཀུན་སྤྱོད་དང་ལྡན་པར་གྱུར་ཏོ། ། ཞེས་གསུངས་པ་ལྟ་བུའི་ངང་ཚུལ་ལ་མཉེན་པར་མཛད་དོ། ། དེ་ནས་མུས་ཀྱི་གླིང་དགའ་བདེ་བ་ཅན་དང་།
ཨེ་ཝཾ་གཉིས་སུ་རེ་མོས་ཀྱི་བཞུགས་ཤིང་། རྗེ་མུས་པ་ཆེན་པོའི་དྲུང་དུ་གསུང་ངག་རིན་པོ་ཆེ་ལམ་འབྲས་བུ་དང་བཅས་པ་ཚར་ལྔ་དང་། ལམ་བསྐོར་ཞར་བྱུང་འཕྲོས་དང་བཅས་པ་ཡོངས་སུ་རྫོགས་པ་རྣམས་དང་། ཤིན་ཏུ་ཟབ་པ་རྣལ་འབྱོར་གསང་མཐའི་བསྐོར་རྣམས་དཔྱིས་ཕྱིན་ཞིང་ལྷག་མ་མ་ལུས་པ་གསན་ལ། གཞན་ཡང་ཆོས་ཀྱི་བཀའ་དྲིན་བསམ་གྱི་མི་ཁྱབ་པ་རྗེས་སུ་གསན་ནོ། ། ཡང་དུས་དེ་ཙམ་གྱི་སྐབས་སུ་དམ་པ་གཞན་ལས་ཆོས་གསན་པ་ནི། མཁན་ཆེན་བྱང་ཆུབ་སེམས་དཔའ་ལ་སྦྱོངས་རྒྱུད་དཀྱིལ་འཁོར་བཅུ་གཉིས་དང་། གུར་རིགས་བསྡུས་ཀྱི་དབང་། རྟ་མགྲིན་ནག་པོའི་རྗེས་གནང་ལ་སོགས་པ་གསན་ཞིང་། གུང་རུ་ཤེས་རབ་བཟང་པོ་དང་།
བདག་ཆེན་ཞ་ལུ་བ་དང་། བདག་ཆེན་ཆུ་མིག་པ་རྣམས་ལས་ཀྱང་སྡོམ་པ་གསུམ་གྱི་རབ་ཏུ་དབྱེ་བ་དང་། གདོང་བཞི་པའི་རྗེས་གནང་དང་། འབྲོག་མི་ལུགས་ཀྱི་མགོན་རྐྱང་གི་རྗེས་གནང་ལ་སོགས་པ་གསན་ཞིང་། གཞན་ཡང་དབང་ལུང་མན་ངག་ལག་ལེན་ཕྲ་མོ་ཚུན་ཆད་ནས་མཐའ་ཆོད་ཅིང་གསན་པ་རྒྱ་ཤིན་ཏུ་ཆེ་བ་ཞུས་སོ། ། བླ་མས་བར་ཆད་བསལ་ཞིང་ཞེས་པ་ནི། ། གླིང་དགའ་ན་བཞུགས་པའི་དུས་སུ་གཞུང་བཤད་དམར་མ་ཅིག་གསན་གྱིན་ཡོད་པ་ན། གློ་བུར་དུ་སྙུང་བ་ཐུ་མོ་ཉིན་གང་པ་ཅིག་བྱུང་། དེའི་དགོང་མོ་མུས་ཆེན་གྱི་གཟིམ་ཁང་ལ་དབུ་གཏད་ནས་བཞུགས་པས་མནལ་གྱི་ཟ་ཟི་ཅིག་ལ་གཟིམ་ཁང་དེའི་ནང་དྲི་བཟང་གི་གང་ནས་མུས་ཆེན་ཕེབས་ཏེ་ཞལ་ཆབ་མང་པོ་དུ་བཏབ་པའི་སྣང་བ་བྱུང་བས། དེའི་མོད་ལ་སྙུང་ནད་གློ་བུར་བ་དེ་ནམ་མཁའ་ལ་སྤྲིན་དེངས་པ་བཞིན་དུ་སོང་གསུངས་སོ། །
འདི་ལྟ་བུ་ནི་ལམ་གྱི་དྲོད་རྟགས་བླ་ན་མེད་པ་ཡང་ཡིན་ཞིང་། ཆོས་རྗེ་ས་སྐྱ་པཎྜི་ཏས་སྐུ་ཚེའི་འདུ་བྱེད་སྟོང་བའི་ཚེ། ། མགོན་པོ་ཁྱོད་ཀྱི་གསུང་རབ་མཆོག ། ནན་ཏན་གྱིས་ནི་ལེགས་བསྒྲུབ་པས། ། བར་དུ་གཅོད་པའི་ཆོས་དེ་གྲོལ། ། ཞེས་ལམ་ཟབ་མོ་བླ་མའི་རྣལ་འབྱོར་གྱི་གྲོལ་བར་བཤད་པའི་ཚུལ་དང་ཇི་ལྟ་བ་བཞིན་དུ་མཐུན་པར་སྣང་ངོ་། ། བསྟན་ལ་ཕན་པར་སྣང་ཞེས་པ་ནི། དགུང་ལོ་སོ་གཅིག་པ་ལ་སྐུ་མཆེད་རྣམ་གཉིས་མདོ་ཁམས་སུ་འབྱོན་པར་བརྩམས་ཏེ། ཞར་ལ་ཨེ་ཝཾ་དུ་ཕེབས་དུས་བསྟན་པའི་བདག་པོ་བྱམས་ཆེན་རབ་འབྱམས་པས། རོང་སྟོན་ཆེན་པོའི་ལུང་བསྟན་གྱི་ཞལ་ཏ་ཡོད་པ་སོགས་ཀྱི་རྒྱུ་མཚན་དང་བཅས་ནས།
བསྟན་པའི་སྦྱིན་བདག་རིན་སྤུངས་ནོར་བུ་བཟང་པོ་ལ་དཀྲི་ཐབས་ཀྱི་ཞུ་ཡིག་ཕུལ། ཁོང་གི་ཀྱང་ཁྱེད་དབུས་གཙང་དུ་བཞུགས་ནས་འཆད་ཉན་མཛད་པ་མ་གཏོགས་ཁམས་ལ་བྱོན་པས་མི་ཆོག འོན་ཀྱང་རྫོང་དཀར་དུ་བྱོན་སློབ་དཔོན་རབ་འབྱམས་པས་ཀྱང་ཁྱེད་ཁམས་ལ་གཏོང་བ་ཅིག་མི་འཆར་ལ་ཆེ་གསུངས། དེ་ནས་རྫོང་དཀར་དུ་ཕེབས། ཆོས་རྗེ་རྫོང་དཀར་བ་ལ་ཡང་ཁམས་སུ་འབྱོན་པའི་ཞུ་བ་ཕུལ་བས། བླ་མས་ཀྱང་གདན་སའི་དགོངས་པ་གཏད་པའི་སྟོབས་ཀྱི་ཐག་གཅོད་མ་མཛད་པར། གཅེན་པོ་ཡེ་ཤེས་རྒྱལ་མཚན་པ་མུས་ཆེན་ལ་བརྟག་པ་ཞུ་བ་ལ་བརྫངས། དེའི་ཚེ་མུས་ཆེན་གྱི་ཞལ་ནས་བརྟག་པ་བྱེད་མི་དགོས་ཁམས་སུ་ཕྱིན་ན་ཚེ་རིང་རྒྱུ་མེད། བསྟན་པ་ལ་ཕན་ཐོགས་ཆུང་། ལོངས་སྤྱོད་ཆེ་བ་འོང་།
དབུས་གཙང་དུ་བསྡོད་ལོངས་སྤྱོད་ཆུང་ཀྱང་བསྟན་པ་ལ་ཕན་ཐོགས་ཆེ། ཚེའང་ཅུང་ཟད་རིང་བ་འོང་གསུངས། དེ་ནས་སྐུ་མཆེད་གཉིས་ཀྱི་མུས་ཆེན་གྱི་དགོངས་པ་དང་བསྟུན་ནས། བླ་མ་ཡེ་ཤེས་རྒྱལ་མཚན་པ་ཁམས་སུ་བྱོན། བདག་ཉིད་ཆེན་པོ་འདིའི་དབུས་གཙང་དུ་བཞུགས་ཏེ་བསྟན་པའི་བྱ་བ་རྒྱ་ཆེན་པོ་མཛད་པ་ལ་ཐུགས་མངོན་དུ་ཕྱོགས་པར་མཛད། དེ་བཞིན་དུ་འཆད་ཉན་འཛུགས་པའི་དུས་སུ་ཆོས་རྗེ་སྐུ་སྐྱེས་པ་དང་། ཆོས་རྗེ་འདི་གཉིས་ཀ་མུས་པ་ཆེན་པོའི་དྲུང་དུ་བཀའ་གྲོས་ཞུ་བ་ལ་སང་འཛོམས་རྒྱུ་ཡིན་པའི་དོ་ནུབ་སྐུ་སྐྱེས་པའི་མནལ་ལམ་དུ། ཆོས་ཁྲི་ཆེན་པོ་གཅིག་བརྩིག་གིན་འདུག་པ་སུས་ཡིན་བྱས་པས། རྗེ་བཙུན་གྲགས་པའི་ཆོས་ཁྲི་ཡིན་ཟེར་བ་བྱུང་། སང་དཔོན་སློབ་གསུམ་ཀ་འཛོམས་པར་སྐུ་སྐྱེས་པས་རྨི་ལམ་འདི་བཞིན་བྱུང་བའི་རྒྱུ་མཚན་ཞུས་པས།
དེ་ལ་མུས་ཆེན་གྱི་ཞལ་ནས་དེ་རྟེན་འབྲེལ་ཤིན་ཏུ་བཟང་གསུངས་ནས་ཐུགས་དགེས་པའི་རྣམ་པ་མཛད་ཅིང་། བཤད་ཉན་འཛུགས་པ་ལ་ཐུགས་ཐག་བཅད། ཁྱི་ལོའི་སོས་ཁ་སྐུ་སྐྱེས་པས་གདན་འདྲེན་བྱུང་ནས་འཆད་ཉན་ལ་ཕེབས་པའི་ཚེ། རྒྱལ་བ་མུས་པ་ཆེན་པོས་ཞབས་ཀྱི་པདྨོ་སྤྱི་བོས་བཟུང་ནས་སྨོན་ལམ་མཛད་པའི་ཚེ། བླ་མ་དེས་ཀྱང་རྩ་བརྒྱུད་ཀྱི་བླ་མ་དང་མཁའ་འགྲོ་ཆོས་སྐྱོང་ལ་བདེན་པ་བརྡར་ནས། སྤྱིར་སངས་རྒྱས་ཀྱི་བསྟན་པ་དང་། ཁྱད་པར་དཔལ་ལྡན་ས་སྐྱ་པའི་བསྟན་པ་ལ་བསམ་ནས་མདོ་སྔགས་ཀྱི་བཤད་ཉན་བྱེད་པ་ཡིན་པས་བར་ཆད་བསྲུང་། མཐུན་རྐྱེན་བསྒྲུབས་གསུངས་བའི་བཀའ་བསྒོ་མཛད་ཅིང་། སྐུ་ལ་འཕར་གཡོ་སོགས་ལུས་ཉམས་ཀྱང་དཔག་ཏུ་མེད་པ་མཛད། བདུད་རྩི་རིལ་བུ་བརྒྱ་ཕྲག་དང་སྟོང་རྡོ་སོགས་ཀྱི་གནང་སྦྱིན་དུ་མ་མཛད་ནས་རྒྱལ་བའི་བསྟན་པ་འཛིན་པའི་ཆོས་ཀྱི་རྒྱལ་ཚབ་དམ་པར་བཀའ་བསྒོ་བར་མཛད་དེ།
ཇི་སྐད་་་་་་ཆོས་རྗེ་ས་སྐྱ་པཎྜི་ཏས་མཛད་པའི་ཐུབ་པའི་བསྟོད་པ་ལས། དུ། ཁྱོད་ཀྱི་སྲས་ནི་འཇམ་པའི་དབྱངས། ། སློབ་མ་ཤ་ར་དྭ་ཏིའི་བུ། ། བྱམས་པ་རྒྱལ་ཚབ་དམ་པར་བསྐོས། ། སེམས་ཤེས་སུ་ཞིག་ཐེ་ཚོམ་ཟ། ། ཞེས་བཤད་པ་དང་ཚུལ་མཚུངས་པར་རྗེས་སུ་གནང་བའི་དོན་མ་ལུས་པ་མངོན་དུ་གྱུར་པ་ཡིན་ནོ། ། ཕྱི་ནང་བར་ཆད་བཟློག་ཅིང་ཞེས་པ་ནི། སྤྱིར་སྐྱེས་བུ་དམ་པ་འདི་ལ་སྣང་བའི་དངོས་པོ་མ་ལུས་པ་མིག་འཁྲུལ་ལྟ་བུ་དང་། རང་བཞིན་ལྷན་ཅིག་སྐྱེས་པ་དབྱེར་མེད་པའི་དོན་མངོན་དུ་གྱུར་པའི་ཕྱིར།
གང་ཡང་ཉམས་ཀྱི་སྣང་བ་མཁྱེན་བགྱིས་ན། ། བདུད་དང་གོལ་ས་རང་གྲོལ་དག་ཏུ་འགྱུར། ། ཞེས་གསུངས་པ་ལྟར་བར་ཆད་ཀྱི་ཆོས་རང་གྲོལ་བ་ཡིན་མོད་ཀྱིས། འོན་ཀྱང་དམན་པ་རྣམས་ལམ་བརྩོན་པ་བསྐྱེད་པ་དང་། ཕྱི་ནང་གི་བར་ཆད་ཀྱི་དམིགས་ཕྱེད་པར་བྱ་བའི་ཕྱིར། གཞན་ངོ་ཙམ་དུ་སྣང་བར་མཛད་པ་ལ་འགལ་བ་མེད་དོ། ། དེ་ཡང་བདག་ཉིད་ཆེན་པོ་འདི་སྦྲུལ་ལོ་རྫོང་དཀར་ན་བཞུགས་པའི་དུས་སྙུང་བ་ཤིན་ཏུ་ཐུ་བ་ཅིག་བྱུང་། དེའི་ཚེ་སྔགས་འཆང་རིན་ཆེན་རྣམ་རྒྱལ་བ་ཕྱག་ཕྱི་ལ་བཞུགས་པས། ཁོང་གི་མནལ་ལམ་དུ། བླ་མ་འདི་ལ་བར་ཆད་བརྩོམས་པའི་རྒྱལ་པོ་ཅིག་འདུག
དེ་ལ་ཁོང་གི་ཁྱོད་འདི་ལ་བར་ཆད་བྱེད་པའི་རྒྱུ་ཅི་ཡིན། ཁྱོད་གང་ནས་འོང་པ་ཡིན་ཞེས་དྲིས་པས། དེ་ན་རེ། ང་གུ་གེའི་རྒྱལ་པོ་ཡིན། ངེད་གུ་གེའི་ནོར་སྟོབས་ཆེ་བ་ངོར་ན་ཡོད། དེ་དོན་གྱི་འདི་མ་འོང་པ་ངོར་པའི་བསྟན་པ་འཛིན་པ་ལ་དྲག་ཤོས་ཅིག་འོང་བ་འདུག་པས་བར་ཆད་བརྩོམས་པ་ཡིན་ཟེར་བ་བྱུང་ནས། འདི་ལ་དམིགས་པའི་ཐུགས་དམ་མཛོད་ཟེར། སྔགས་འཆང་རིན་ཆེན་རྣམ་རྒྱལ་བ་དེ་ཡང་བསླབ་གསུམ་རྣམ་པར་དག་པ་ཐུགས་དམ་ལ་བརྩོན་ཞིང་ནུས་པ་ཆེ། མནལ་ལམ་དང་གཟིགས་སྣང་ལ་སོགས་པ་ཡང་དག་པ་འཆར་བ་ཞིག་ཡིན་པས་དེ་ཡང་ཐུགས་དམ་ལ་བཞག ཐོག་མར་ཞག་ཉེར་གཅིག་གི་རིང་ལ་ཐུགས་དམ་ཆག་མེད་ཡོད་པའི་སྟེང་དུ།
ལྟ་བ་འཁོར་འདས་དབྱེར་མེད་ལ་ཐུན་བཞིར་བཅད་པའི་ཐུགས་དམ་ལ་གཙོ་བོར་མཛད་པས། ཞག་བདུན་སོང་བའི་སྲོད་ལ་སྔར་ཁོང་ཟེར་བའི་རྒྱལ་པོ་དེའི་ཆོས་འཕྲུལ་ཤར་བྱུང་། དེའི་ཚེ་ལུས་སྦྱིན་པར་གཏོང་བའི་དམིགས་པ་མཛད་ཅིང་ལྟ་བ་ལ་མཉམ་པར་གཞག་པས་བགེགས་ཀྱི་སྣང་བ་འཇའ་ཡལ་བ་བཞིན་དུ་སོང་ནས། དེ་མན་ཆད་ཀྱི་ཞག་རེ་རེ་ཞིང་སྐུ་ཁམས་ཤིན་ཏུ་བདེ་ཞིང་སྐུ་གཟུགས་ཀྱང་སྟོབས་བརྙེད་པར་བྱུང་ནས། ཀྱཻ་རྡོ་རྗེའི་གཞི་བསྙེན་ཡང་ཡོངས་སུ་རྫོགས་པར་མཛད་ཅིང་། དེ་དག་གི་སྐབས་སུ་ཡང་མཚན་མ་ཁྱད་པར་ཅན་དུ་མ་ཞིག་ཡོད་པར་གསལ་ལོ། ། འདི་ལྟ་བུའི་ཡང་དག་པའི་ལྟ་བ་དང་སྙིང་རྗེ་ཆེན་པོ་ཟུང་དུ་འབྲེལ་བས་ནི་བདུད་ཀྱི་སྡེ་མ་ལུས་པ་ཕམ་པར་ནུས་པ་སྔོན་གྱི་གླེང་གཞིས་ཤེས་ཏེ། མདོ་ལས།་་་་་ རྒྱ་ཆེ་རོལ་པ། ཤཱཀྱའི་རྒྱལ་པོས་རྟེན་ཅིང་འབྲེལ་བའི་ཆོས། །
དངོས་མེད་ངོ་བོ་མེད་པས་རབ་མཁྱེན་པ། ། ནམ་མཁའ་ལྟ་བུའི་སེམས་དང་རབ་ལྡན་པས། ། གཡོན་ཅན་དཔུང་ཚོགས་མཐོང་ནས་གཡོ་བ་མེད། ། ཅེས་གང་གསུངས་པ་ལྟ་བུའོ། ། ཡང་རྗེ་བཙུན་ས་སྐྱ་པའི་བསྲུང་མ་ཁྱད་པར་ཅན་རྣམས་ལ་ཇི་ལྟར་བཀའ་བསྒོ་བ་བཞིན་དུ་འཕྲིན་ལས་བསྒྲུབ་པའི་སྟོབས་ཀྱི་ཀྱང་ཕྱི་ནང་གི་བར་ཆད་རྣམས་བཟློག་པར་ནུས་པ་ཡིན་ཏེ། ས་སྐྱར་ལན་སྔ་མ་ཕེབས་དུས་སྐྱེད་ལྷས་སུ་གཏོར་བསྒྲུབ་མཛད་པའི་ཚེ་གཉན་ལོས་རྒྱ་གར་ནས་གདན་དྲངས་པའི་འོད་མའི་ཐུགས་དམ། བླ་མ་འདིའི་སྐུ་མདུན་ཕྱོགས་ལ་མགོ་དུད་ནས་འདུག་པ་མངོན་སུམ་དུ་དབོན་པོ་ནམ་མཁའ་སྙིང་པོས་མཐོང་བ་དང་། ཐུབ་བསྟན་དུ་བཞུགས་པའི་ཚེ་དུས་ཅིག་གི་མནལ་ལམ་དུ། མོན་པ་ཕྲུ་གུ་གཉིས་སྐྱེད་ལྷས་ཀྱི་བྲག་ཕུག་ཡིན་སྙམ་པ་ཞིག་ན་འདུག་པས། ཕྱག་ཕྱིར་ཡོད་པའི་གྲྭ་པ་འདྲ་ལ་འདི་ཚོ་གདོང་བཞི་པའི་སྤྲུལ་པ་བྲམ་ཟེའི་གཟུགས་ཅན་ཚོ་ཡིན་ཚོད་དུ་འདུག་གསུངས་པས།
མོན་པ་དེ་གཉིས་མགོ་གུག་གུག་པ་དང་ཁ་འཛུམ་འཛུམ་བྱེད། འོ་ན་ཁྱེད་ཡེ་ཤེས་ཀྱི་མགོན་པོ་ཡིན་པས་མངོན་ཤེས་ལ་ཐོགས་པ་མེད། ངས་ཚེ་མཇུག་ལ་བསྒྲུབ་པ་རྩེ་ཅིག་བྱས་པ་དགའ་འམ། བཤད་པ་བྱས་ན་དགའ་གསུངས་པས། དེ་གཉིས་བསྒྲུབ་པ་ཞེས་པའི་ཚིག་གཅིག་ཁོ་ན་བརྗོད། དེ་ནས་མགོ་རིལ་རིལ་ཁ་འཛུམ་འཛུམ་མཛད་སོང་བ་རྨིས་གསུངས། འདི་ལྟ་བུ་ཡང་ཡེ་ཤེས་ཀྱི་མགོན་པོ་རྣམས་ཀྱི་དགེས་པའི་རྣམ་འཕྲུལ་བསྟན་པ་ཡིན་ལ། ཡང་སྐབས་འགར་སྙུང་བའི་ཚུལ་བསྟན་པ་བག་རེ་བྱུང་བ་ལ་ཡང་ཞག་བདུན་བདུན་ཙམ་གྱི་གཏོར་བསྒྲུབ་དང་། ཐུགས་དམ་མཛད་པས་ཚེགས་མེད་པར་བར་ཆད་ཀྱི་ཕྱོགས་ལས་གྲོལ་བར་མངོན་སུམ་གྱིས་གྲུབ་པ་དང་། མདོ་དང་སྡེ་བདུན་རིགས་པའི་གཏེར་དང་བཅས་པའི་སྤྱི་དོན་ཉི་མའི་མེ་ལོང་རྔ་སྒྲ་ཞེས་བྱ་བ་རྩོམ་པ་མཛད་པའི་ཚེ།
མནལ་ལམ་དུ་དགེ་སློང་རིན་བློ་པ་དང་གཉིས་ཀྱི་བསྟོད་པ་མི་རྟོག་མ་དབྱངས་དང་བཅས་པ་ཅིག་འཐེན་པས་ལུང་པའི་ཕུ་ནས་རོལ་མོའི་སྒྲ་དང་འོད་ཟེར་གྱི་ཚོགས་དུ་མ་དང་། དམག་གི་དཔུང་དུ་མ་ཡོངས་པའི་མཐོང་སྣང་བྱུང་། ཅི་ཡིན་དྲིས་པས། དཔལ་མགོན་ཞལ་བཞི་པའི་དམག་དཔུང་གི་ཚོགས་རྣམས་ཡིན་ཟེར། བལྟས་པས་ཞབས་ཀྱི་པུས་མོ་མན་ཆད་ལ་ནི་ཐོག་གསུམ་ཙམ་འདུག འཁོར་རྣམས་ཀྱི་གོ་ཆའི་འོད་ལྷག་ལྷག ལྷམ་གྱི་འབུར་རྣམས་ནི་ཁྲོམ་ཁྲོམ་འདུག་ནས། ཁྱོད་ཀྱི་བསྟན་བཅོས་འདིའི་བདག་པོ་ངེད་ཚོས་བྱེད་དོ་ཞེས་གསུངས་བ་བྱུང་སྟེ། དེ་ནས་བསྟན་བཅོས་ཀྱི་ལུས་ཡོངས་སུ་རྫོགས་པར་མཛད་དོ། ། འདི་དང་ཆོས་རྗེ་ནམ་མཁའ་བསོད་ནམས་ཀྱི་མནལ་ལམ་དུ་བྱུང་པ་ཡང་མཐུན་པར་འདུག་སྟེ།
དེ་ཉིད་ཀྱི་ཞལ་ནས་གྲྭ་ཚང་དེ་འགྲན་ཟླ་དང་བྲལ་བ་ཅིག་ཚུགས་ངེས་སུ་འདུག ན་ནིང་ངའི་རྨི་ལམ་དུ་རྟ་ནག་རི་ཁུད་ཀྱི་རྩེ་དེར་སྒར་ཆེན་པོ་གཅིག་འདུག འདི་གང་གི་སྒར་ཡིན་བྱས་པས། ས་སྐྱའི་གུར་མགོན་གྱི་སྒར་ཡིན་ཟེར་བ་ཅིག་རྨི། ད་རྟ་ནག་འདིར་ས་སྐྱ་པའི་བསྟན་པ་ཅིག་ཡོང་ཚོད་དུ་འདུག་ཤིན་ཏུ་ལེགས་ཞེས་གསུངས་པར་གྲགས་པ་ཡང་བདེན་པའི་ངག་ལས་ཐོས་སོ། ། དེ་ལྟར་ན་གཞན་སྣང་དུ་ཡང་ཕྱི་ནང་བར་ཆད་གང་གི་ཡང་བརྫི་བར་མི་ནུས་པ་མངོན་སུམ་གྱིས་གྲུབ་བོ། ། དེ་ལ་འདི་སྐད་ཅེས། བློ་ངན་མཚན་མོར་བརྗོད་པའི་གྱ་གྱུ་ཡང་། ། ཡེ་ཤེས་ཉི་མ་བཞིན་དུ་གསལ་བའི་དྲུང་། ། སྲོག་བྲལ་ཤིང་རྟའི་འཁྲུལ་འཁོར་ཇི་བཞིན་དུ། །
དོན་མེད་ངལ་བའི་ཁུར་གྱིས་དུབ་པ་བས། ། ཀླུ་དབང་གཙུག་གི་ནོར་བུའི་ཅོན་པན་དང་། ། གྲགས་པའི་ཞབས་ཟུང་མཛེས་པའི་རིགས་སྔགས་ཀྱིས། ། ཀུན་བསྲུང་གོ་ཆ་ལྡན་པའི་གཉིས་སྐྱེས་དེའི། ། འགྲན་ཟླར་འོས་པའི་དབང་བྱེད་གཞན་སུ་ཡོད། ། ཅེས་ཆེད་དུ་བརྗོད་པའོ། ། གཞན་ཕན་མཚན་ལྟས་བརྙེས་ཞེས་པ་ནི། དུས་ཅིག་གི་ཚེ་མནལ་ལམ་དུ་གསེར་གྱིས་བྲིས་པའི་པོ་ཏི་ཤིན་ཏུ་མང་བ་ཅིག་འདུག དེ་དག་ཐམས་ཅད་ལ་བལྟས་པས་ཚིག་བཅོམ་ལྡན་འདས་མ་ཧེའི་དབང་པོ་ལ་ཕྱག་འཚལ་ལོ།་་་་་ ས་ཕོ་ཁྱིའི་ལོ་ལ་བཤད་ཉན་འཛུགས་པར་བརྩམས་ནས།
ཆོས་རྗེས་སྐུ་སྐྱེས་པ་དང་ཡོན་མཆོད་གཉིས་འགྲོགས་ཏེ་གསེར་གླིང་དུ་བྱོན་པའི་བར་ལམ་དུ་མི་ཅིག་གི་གཎྜི་ཕུལ་བ་དང་། ཡང་དུས་ཅིག་གི་ཚེ་ས་སྐྱའི་རྒྱབ་རི་ཡིན་སྙམ་པ་ཅིག་གི་ཁོག་པ་གཞོམ་སྟེ་སྟོང་པར་འདུག་པ་ན། འདི་གསོ་དགོས་ཞེས་རྩོལ་བ་ཆེར་མཛད་པས་གྲོགས་མང་པོ་ཤིག་ཀྱང་འཇུག་སྟེ། གསོས་པས་གསོ་ཐུབ་པའི་སྣང་བ་ཅིག་བྱུང་སྟེ། ས་སྐྱ་པའི་བསྟན་པ་འདི་ལ་ཕན་ཅུང་ཟད་ཐོགས་པ་འདྲ་གསུངས། ཡང་དུས་ཅིག་གི་ཚེ། ད་ནས་ལོ་ཉི་ཤུ་རྩ་ལྔའི་བར་དགེ་ལྡན་པའི་བསྟན་པ་འདི་ནུབ་འགྲོ་བ་ཡོད་དོ་ཞེས་མི་ཅིག་ཟེར་བའི་སྣང་བ་བྱུང་སྟེ་ག་ལ་ལྟའམ་གསུངས། ཞེས་པ་ཁོ་ན་འདུག་པ་དེ་ང་རང་གིས་འཇིགས་བྱེད་ས་ལུགས་ཀྱི་མངོན་དཀྱིལ་འདི་བརྩམས་པ་དང་། འདི་ལ་དར་རྒྱས་ཡང་ཆེ་བར་འདུག་པ་ལ་ལྟ་བ་འདྲ་གསུངས་ལ།

འོན་ཀྱང་འདི་ནི་ལྷས་རྗེས་སུ་བཟུང་བའམ་མཚན་མ་ཡང་དག་པ་ཡིན་ཏེ། གསང་བ་སྤྱི་རྒྱུད་ལས། རྨི་ལམ་སངས་རྒྱས་མཐོང་ན་ནི། ། ཡོན་ཏན་རྒྱ་མཚོ་མངོན་སུམ་བཞིན། ། མཆོད་རྟེན་དག་དང་དམ་ཆོས་དང་། ། དེ་ལ་བསྐོར་བ་བྱེད་པ་དང་། ། མདོ་སྡེ་དག་ནི་ཀློག་པ་དང་། ། ཞེས་བཤད་པ་དང་ཤིན་ཏུ་མཐུན་པས་སོ་བསམ་མོ། ། གཞན་ཡང་ལུག་ལོ་ནས་སྤྲེལ་ལོའི་བར་རྫོང་དཀར་དུ་མདོ་ཕྱོགས་ཀྱི་འཆད་ཉན་ཤིན་ཏུ་སྨར་བར་མཛད་ཅིང་། སྡོམ་གསུམ་གྱི་སྤྱི་དོན་དང་། ཊཱིཀྐ་ལ་སོགས་པ་མཛད།
དེའི་དུས་སུ་ཟླ་བ་གཟས་ཟིན་གྱིས་ནུབ་ཅིག་མནལ་ལམ་དུ་མི་དཀར་པོ་ཅིག་གི་དུང་དཀར་ཤིན་ཏུ་ཆེ་བ་གཅིག་པང་དུ་བཞག་བྱུང་བ་དེས་སྐྱིལ་ཀྲུང་མཛད་དེ་བཞུགས་པའི་ཁྱོན་ཐམས་ཅད་གང་ནས་འདུག་པ་རྨི། འདི་ལ་དཔག་ན་ང་ལ་འཕྲིན་ལས་དགའ་མོ་ཞིག་ཡོང་ཚོད་དུ་འདུག་གསུངས། འདི་ལྟ་བུ་ཡང་དག་པའི་རྟགས་ཁྱད་པར་ཅན་ཡིན་ཏེ། སྔ་མ་བཞིན་དུ་མདོ་རྒྱུད་དུ་མ་ལས་བསྟན་ཏོ། ། མནལ་ཚེ་ལྟས་བཟང་མཐོང་ནས་འདྲེན་པས་རྗེས་སུ་གདམས། ། ཞེས་པ་ནི། བླ་མ་འདི་ཀུན་རིག་གི་རྩོད་སྤོང་རྩོམ་ཤིང་བཞུགས་པའི་ཚེ། ནུབ་ཅིག་གི་མནལ་ལམ་དུ་ནེ་གསེང་ཅིག་གི་ཐང་ཆེན་པོ་ཅིག་ན་གྲྭ་པ་མང་པོ་ཆོས་ཁྲི་གཅིག་བརྩིག་གིན་འདུག་པ། སུའི་ཁྲི་ཡིན་དྲིས་པས། རྗེ་མུས་པ་ཆེན་པོ་སྦྱོང་རྒྱུད་གསུངས་པའི་ཁྲི་ཡིན་ཟེར།
བླ་མས་ཀྱང་ཁྲི་བརྩིག་པའི་ལས་དཀའ་མཛད་པས་མུས་ཆེན་ཁྲི་ཐོག་ཏུ་ཕེབས་ནས་ཞལ་ཕོད་མང་པོ་དང་བཅས་ནས་འདུག་པ་རྨིས་གསུངས། སྦྱོངས་རྒྱུད་གསུངས་བ་བརྩོམས་པ་འདི་བྱེད་པ་ལ་ཕན་དགོངས་ཏེ་ལེགས་པར་གསན་པ་བརྩམས་པ་ལ་ཕན་པའི་ཚིག་རིགས་ཤོག་ལྡེ་གཅིག་ཙམ་ཐུགས་ལ་བཟུང་བ། ཇི་ལྟ་བ་བཞིན་དུ་ཀུན་རིག་རྩོད་སྤོངས་གི་ནང་དུ་བྲིས་ཤིང་། བརྩོམས་པ་ཉིད་ཀྱི་མཇུག་ཏུ། རྨི་ལམ་རི་རྩེར་རྟགས་ཀྱི་མཚན་མ་མཐོང་། ། ཞེས་པ་ཡང་བྲིས་སོ། ། དེ་ལྟར་ན་དེ་ཡན་ཆད་ཀྱི་རྣམ་པར་ཐར་པ་རྣམས་ནི་རང་ཉིད་ཀྱི་ཡོན་ཏན་ཇི་ལྟར་གནས་པ་བཞིན་དུ་རང་རིག་པའི་ཚད་མས་གྲུབ་ཅིང་། གཞན་གྱིས་མཐོང་ཞིང་ཐོས་པ་ན་ཡང་ངོ་མཚར་བའི་ཡིད་ཀྱི་ཤེས་ལྡན་གྱི་སྐྱེ་བོ་ཕྱོགས་འཛིན་གྱི་ཡིད་ཀྱིས་མ་དཀྲུགས་པ་རྣམས་དྭང་བ་སྐྱེ་བའི་ཕྱིར། འཁྲུལ་མེད་ངོ་མཚར་སྐྱེ་བའི་ལྟས་བཟང་བཅུ་གསུམ་མོ། ། ཞེས་སྨོས།
ད་ནི་གྲུབ་པའི་མཚན་མ་བཞི་ལས། དང་པོ། བསྟན་བསྲུང་དངོས་སུ་གཟིགས་ཤིང་ཞེས་པ་ནི། ། རྟ་ནག་གསེར་གླིང་དུ་ནུབ་ཅིག་གི་ཚེ་བསམ་འགྲུབ་རྩེ་པའི་གྲྭ་པ་བཀའ་བཅུ་པ་བསྟན་པ་རབ་གསལ་བྱ་བ་ཆོས་ཁྲིམས་ལ་ཡོད་པ་ཁོང་གི་སྐུ་དྲུང་དུ་ཞལ་ཏ་ཞིག་ཞུ་བ་ལ་མུན་སྲོས་ནས་ཕྱིན་བཀའ་བཀྱོན་མཛད། ཁྱོད་དེར་འོང་པ་སྔས་བྱུང་བས་ཡལ་སོང་བ་མ་གཏོགས། པུ་ཏྲ་ཡིན་སྙམ་པའི་ཨ་ཙ་ར་རྣ་བ་ལ་དུང་ལོང་ཡོད་པ་ཞིག་བྱུང་། ལབ་ལབ་འགའ་རེ་བྱེད་གྲབ་ཅིག་ཡོད་པ་ཡིན་ཏེ། ད་འགགས་སོང་ཞེས་དངོས་སུ་གསུངས་བ་ཡིན་པ་འདུག་ཅིང་། གཞན་ཡང་གནས་སྐབས་འགར་ཞབས་དྲུང་ན་མི་སུ་ཡང་མེད་ཀྱང་ཚིག་བརྗོད་དུ་མེད་པའི་ཞབས་རྒྱ་མཛད་པའི་ཟླའོ་རེ་ཡོད་པ་ལྟ་བུའི་སྐད་དིར་རེ་བ་མི་གཉིས་གསུམ་པ་རེ་ཡོད་པ་འདྲ་བ་ཅིག་ཡོང་གིན་འདུག་པ་ནི། ཨའུ་གཞོན་ནུ་བཟང་པོ་ལ་སོགས་པ་ཞབས་དྲུང་དུ་རྒྱུན་དུ་བསྡོད་པ་འགའ་ཡར་གྱིས་ཀྱང་ཚོར་འདུག་གོ །
ལྷ་མིའི་མཆོད་པ་ཐོབ་ཅེས་པ་ནི། བོ་དོང་ཨེར་དཔོན་སློབ་རྣམས་ཆོས་དབར་ལ་ཕེབས་ནས་བཞུགས་པའི་ཚེ། བྱ་རྒོད་གཤོངས་སུ་སྤྱན་རས་གཟིགས་རང་བྱོན་ལ་གཟིགས་སུ་བྱོན་པས་སྐབས་སུ་མེ་ཏོག་གི་ཆར་ཤིན་ཏུ་ཆེ་བ་བབས་པ་ལ་ཀུན་ངོ་མཚར་དུ་འཛིན་པ་བྱུང་སྟེ། འདི་ནི་སྔོན་གྱི་དུས་སུ་བཅོམ་ལྡན་འདས་ཀྱི་ཤེས་རབ་ཀྱི་ཕ་རོལ་དུ་ཕྱིན་པ་ལ་སོགས་པའི་མདོ་སྡེ་ཟབ་མོ་གསུངས་པའི་ཚེ། ལྷ་རྣམས་ཀྱི་མེ་ཏོག་མནྡྷ་ར་བ་ཆེན་པོ་ལ་སོགས་པ་རྣམས་ཀྱི་མཆོད་པ་བཤད་པ་དང་། བྱང་ཕྱོགས་ཀྱི་རྒྱུད་འདི་ཉིད་དུ་ཆོས་རྗེ་དཔལ་ལྡན་ས་སྐྱ་པཎྜི་ཏ་ཆེན་པོ་དང་། མཁས་པའི་དབང་པོ་གཡག་ཕྲུག་སངས་རྒྱས་དཔལ་དང་། བདག་ཅག་གི་འདྲེན་པ་རྗེ་བཙུན་ཀུན་དགའ་དབང་ཕྱུག་པ་ལ་སོགས་པ་སྐྱེས་བུ་དམ་པ་དུ་མ་ཞིག་ལ་ཡང་དམ་པའི་ཆོས་ཀྱི་དགའ་སྟོན་འགྱེད་པའི་ཚེ་མེ་ཏོག་གི་ཆར་ཆེན་པོ་བབས་པས་བསྟན་པ་ལ་དགའ་བའི་ལྷ་རྣམས་ཀྱི་མཆོད་པ་ཡིན་པར་གདོན་མི་ཟའོ། ། ཇི་ལྟར་ལྷ་རྣམས་ཀྱི་མཆོད་པ་དེ་བཞིན་དུ་ནང་གི་ཡོན་ཏན་གྱི་ཁྱད་པར་ཅན་བྱང་ཆུབ་ཀྱི་སེམས་རིན་པོ་ཆེ་རྣམ་པ་གཉིས་ཀྱི་འགྲོ་བ་མཐའ་དག་རྗེས་སུ་བཟུང་བའི་ཕྱིར། རང་དང་དུས་མཚུངས་པའི་དགེ་བའི་བཤེས་གཉེན་གྲངས་མེད་པ་རྣམས་དང་།
དམ་པའི་ཆོས་སྐྱོང་ཞིང་མཐའ་བཞིའི་རྒྱལ་ཁམས་ལ་དབང་བསྒྱུར་བའི་འཛིན་མའི་དབང་ཕྱུག་ཆེན་པོ་རྣམས་དང་། བློ་གསལ་ཞིང་དོན་དུ་གཉེར་བའི་གདུལ་བྱ་གྲངས་མེད་པ་རྣམས་དང་། སྐྱེ་བོ་ཕལ་པ་བསོད་ནམས་དང་རྗེས་སུ་མཐུན་པའི་དགེ་བའི་རྩ་བ་ཅུང་ཟད་ཙམ་ལ་གནས་པ་ཚུན་ཆད་ཀྱང་། སྐྱེས་བུ་དམ་པ་འདི་ལས་དམ་པའི་ཆོས་ཀྱི་འབྲེལ་པ་ལྟ་ཞོག སྐུ་མཐོང་བ་དང་། ཡོན་ཏན་གྱི་ཆོས་འགའ་ཙམ་ཐོས་པ་དང་། མཚན་ཙམ་དྲན་པས་ཀྱང་ཡིད་ལ་དྭངས་བའི་ཚོགས་ཆེས་ཆེར་འཕེལ་ཞིང་ངོ་མཚར་བ་དང་། ཡིད་ལ་ཚིམ་པ་སྟེར་བ་དང་། ལུས་ཀྱི་བ་སྤུ་གཡོ་བ་ལ་སོགས་པ་ཚུལ་དུ་མའི་སྒོ་ནས་མཆོད་ཅིང་སྐྱབས་སུ་འཛིན་པ་ཤ་སྟག་ཏུ་གྱུར་པ་ཡིན་ཏེ། གང་ཡང་སེམས་ཅན་སྐལ་བ་དམན་པ་དང་།
སྡིག་པའི་གྲོགས་པོའི་དབང་དུ་སོང་ཞིང་གདོན་གྱི་བློ་གྲོས་མཐུ་ཉམས་ཤིང་། ཡང་དག་པའི་དོན་ལ་ལྟ་བའི་འདྲེན་བྱེད་ཀྱིས་དབེན་པའི་ཆུ་སྐྱར་གྱི་སྒྱུ་མ་འཛིན་པ་དེ་དག་ནི་མ་གཏོགས་སོ། ། དམ་ཆོས་གཎྜི་སྒྲོག་པ་དང་ཞེས་པ་ནི། གླང་ལོའི་དབྱར་ཨེ་ཝཾ་ཆོས་ལྡན་ནས་ལས་ཚན་གྱི་མི་སྣ་ཆོས་ཁྲིམས་དང་བཅས་པ་ཐུབ་བསྟན་དུ་བྱོན་ནས། བླ་མ་འདི་ལ་ཨེ་ཝཾ་དུ་གདན་སའི་འཁུར་བཞེས་དགོས་པའི་རྒྱུ་མཚན་ཕུལ་བས། སྔར་མནལ་ལམ་ཅིག་ཏུ་ཨེ་ཝཾ་ཆོས་ལྡན་ནས་གྲྭ་པ་མང་པོ་འབོག་ཁྲེས་འཁུར་ནས་ལ་ཆུང་ལ་ཁ་ཕྱོགས་སུ་འགྲོ་ཡིས་འདུག་པས། བླ་མ་འདིས་ངོར་འདུ་ཁང་སྟེང་ནས་གཎྜི་ཞིག་བརྡུངས་པས་གྲྭ་པ་དེ་ཚོ་ལོག་བྱུང་སྟེ། དེ་རྣམས་ལ་ཆོས་ཞིག་བཤད་པའི་སྣང་བ་བྱུང་བ་དང་། རྗེ་རྡོ་རྗེ་འཆང་གི་སམྦུ་ཊིའི་དབང་བསྐུར་བའི་དུས་ཀྱི་རྟེན་འབྲེལ་བསྒྲིགས་པ་དེ་ཡང་ཐུགས་ལ་དྲན་པ་དང་། རྗེ་བཙུན་རྡོ་རྗེ་འཆང་ཀུན་དགའ་དབང་ཕྱུག་པ་མངའ་རིས་ལ་ཕེབས་པའི་ལམ་ཁར་གསུང་ངག་གི་ཐ་མ་རང་ལ་ལྟ་གྲུབ་དང་།
གནས་དགོན་ལ་མིག་རྒྱང་དང་བརྩོན་པ་བསྲིངས་དགོས་སོ་གསུངས་པ་ཡང་ཐུགས་ལ་བཞག་ནས། འདི་ཙམ་ཡང་དུས་ལ་བབས་པ་ཡིན་སྙམ་དུ་དགོངས་ཏེ་ཞལ་བཞེས་གནང་། གླང་གི་ལོའི་སེར་མཆོད་ལ་ཨེ་ཝཾ་དུ་ཕེབས། གསུང་ཆོས་མང་དུ་གསུངས། དེ་ནས་ཐུབ་བསྟན་གྱི་དགུན་ཆོས་དང་པོ་ལ་ཕེབས་ནས་གྲྭ་ཚང་གི་ཆོས་འཆད་པའི་ཁུར་སློབ་དཔོན་རྣམ་གསུམ་དང་། ཆོས་རྗེ་སྤྱན་ཚབ་པ་ཚུལ་ཁྲིམས་བཟང་པོ་པ་དང་བཞིས་མཛད་པ་དང་། གྲྭ་ཚང་གི་བསྒྲིགས་རྣམ་གཞག་གང་དང་གང་དགོས་པའི་ཞལ་བཀོད་རྣམས་ལེགས་པར་མཛད། སླར་ཡང་སྟག་གི་ལོ་ལ་ཨེ་ཝཾ་ཆོས་ལྡན་དུ་ཕེབས་ནས་ཁྲི་ཐོག་ཏུ་མ་བཞུགས་པར་གསུང་ངག་ལ་སོགས་པ་ཆོས་རྣམས་ཀྱི་རྣམ་གྲངས་ཅི་རིགས་པར་གསུངས། དེ་ནས་ཡོས་ལོ་ཧོར་ཟླ་དང་པོའི་དུས་ཚོད་དང་ཚེས་གྲངས་ཤིན་ཏུ་བཟང་པོ་ཡར་ཚེས་ལྔའི་དུས་ལ་བབས་པའི་ཚེ། རིགས་དྲུག་གི་བདག་ཉིད་རྒྱལ་བ་རྡོ་རྗེ་འཆང་ཀུན་དགའ་བཟང་པོའི་དམ་པའི་ཆོས་ཀྱི་སེངྒེའི་ཁྲི་ག་ལ་བ་དེར་བཞུགས་སུ་གསོལ་ནས་ལྷ་དང་མིའི་བཀྲ་ཤིས་ཀྱི་ཚིགས་སུ་བཅད་པ་དུ་མ་དང་།
མེ་ཏོག་སིལ་མ་ཆར་དུ་ཕབ་ནས་རྒྱལ་ཚབ་ཆེན་པོར་མངོན་པར་དབང་བསྐུར་ཞིང་། དེའི་ཚེ་ཕྱོགས་མཐའ་ཡས་པའི་བསྟན་པའི་སྦྱིན་བདག་ཆེན་པོ་རྣམས་དང་། ཆོས་གྲྭ་སོ་སོའི་དགེ་བའི་བཤེས་གཉེན་འཁོར་དང་བཅས་པ་རྣམས་དང་། ཨེ་ཝཾ་འདི་ཉིད་ཀྱི་ལས་ཚན་ཐ་དད་ཀྱི་དགེ་འདུན་འདུས་པ་རྒྱ་མཚོའི་ཚོགས་ཀྱི་བཀྲ་ཤིས་པའི་དགའ་སྟོན་ཕུལ་ཞིང་། སྐལ་བ་དང་ལྡན་པའི་གདུལ་བྱའི་ཚོགས་རྒྱ་མཚོའི་རྡུལ་དང་མཉམ་པ་རྣམས་ཀྱི་རིན་པོ་ཆེ་དབང་གི་རྒྱལ་པོའི་ཅོད་པན་ལྟར་སྤྱི་བོའི་གཙུག་ཏུ་བསྐུར་རོ། ། དེའི་ཚེ་དུས་དེ་ཉིད་ནས་བཟུང་ལོ་བཞིའི་བར་དུ་རྒྱུད་སྡེ་སོ་སོ་དང་འབྲེལ་བའི་དབང་དང་། གྲོལ་ལམ་བསྐྱེད་པའི་རིམ་པ་དང་། རྫོགས་པའི་རིམ་པ་བཀའ་ཡོད་ཅིང་ལྷད་མེད་པ་རང་རང་གི་ཆ་ལག་དང་བཅས་པ་དང་། རྒྱུད་སྡེ་སོ་སོ་ནས་འབྱུང་བའི་བྱིན་རླབས་དང་། ཁྲིད་ཀྱི་རིམ་པ་ཟབ་དགུ་རྣམས་དང་།
ཁྱད་པར་དུ་ཡང་རྣལ་འབྱོར་དབང་ཕྱུག་ཆེན་པོ་བིརྺ་པའི་གསུང་ངག་གི་བདུད་རྩི་རྗེ་བཙུན་ས་སྐྱ་པ་བརྒྱུད་པ་དང་བཅས་པ་རྣམས་ཀྱི་གསན་པའི་སྙིམ་པས་ལེགས་པར་གསོལ་བ་གསུང་ངག་རིན་པོ་ཆེ་ལམ་འབྲས་བུ་དང་བཅས་པ་ཞར་བྱུང་གི་འཕྲོས་ཚུན་ཆད་ཡོངས་སུ་རྫོགས་པ་དང་། དེ་དག་གི་རྒྱབ་རྟེན་དུ་རྩ་བའི་རྒྱུད་བརྟག་པ་གཉིས་པ། ཐུན་མོང་མ་ཡིན་པའི་བཤད་རྒྱུད་རྡོ་རྗེ་གུར། ཐུན་མོང་གི་བཤད་པའི་རྒྱུད་དཔལ་ཡང་དག་པར་སྦྱོར་བ་སྟེ་རྒྱུད་གསུམ་གྱི་བཤད་བཀའ་ཟབ་ཅིང་རྒྱ་ཆེ་ལ་མཐའ་ཆོད་པའི་ཚུལ་གྱི་ལེགས་པར་བཤད་ནས་དུས་སྐབས་ཀུན་དུ་གདུལ་བྱ་རྣམས་ཡང་དག་པའི་ལམ་ལ་སྦྱོར་བར་མཛད་དོ། ། དེ་ལྟ་བུའི་རྒྱུན་མི་ཆད་པ་གཞན་གྱི་དོན་ལ་རྩེ་གཅིག་ཏུ་མཛད་པའི་ཚེ་སྐབས་ཤིག་ཏུ་མཚན་མ་ཤར་བ་ནི། རྗེ་བཙུན་དབང་རྒྱུན་གསོལ་ཞེས་པ་སྟེ། རྒྱུ་དུས་ཀྱི་དབང་ཅིག་མཛད་པའི་ཐོ་རང་ཁ་མནལ་ལམ་དུ། མི་ཅིག་གི་ཁྱོད་གཞན་དོན་རྒྱ་ཆེ་བའི་རྟེན་འབྲེལ་བྱེད་ཟེར་ནས། རྗེ་བཙུན་གྲགས་པས་བུམ་ཆུ་ཡིན་ཟེར་བ་ཅིག་སྐུ་ལ་བྲན་བྱུང་བས་ཚེ་དཔག་མེད་ཀྱི་གཟུགས་སུ་སོང་བའི་སྣང་བ་བྱུང་གསུངས་བ་དང་། མཁས་པ་ཀུན་བློ་བའི་མནལ་ལམ་དུ་ཡང་།
བདག་ཉིད་ཆེན་པོ་འདི་ལ་ཨེ་ཝཾ་གྱི་ཁྲི་ཐོག་ན་འདུག་པའི་སྟེང་གི་བར་སྣང་ན་རྗེ་བཙུན་གྲགས་པ་རྒྱལ་མཚན་བཞུགས་པས་འདི་གཞན་དོན་རྒྱུན་རིང་བའི་ཐབས་བྱེད་ཟེར་བ་སྙམ་པ་ཅིག་ནས། རྗེ་བཙུན་ཆེན་པོ་ཚེ་དཔག་མེད་ཀྱི་སྐུ་གཅིག་ཏུ་འགྱུར་སོང་བའི་སྣང་བ་བྱུང་ཟེར་ཏེ་འདི་ཡང་སྔ་མ་དང་མཐུན་པར་སྣང་ངོ་། ། དེ་ལྟ་བུའི་རྣམ་པར་ཐར་པ་བཞི་པོ་དེ་ནི་རང་གི་རྒྱུད་ཡོངས་སུ་སྨིན་ཅིང་གདུལ་བྱ་གཞན་ཡང་འབད་པ་མེད་པར་རྗེས་སུ་འཛིན་ནུས་པའི་རྟགས་ཁྱད་པར་ཅན་ཡིན་ལ། དེ་ཡང་འཕགས་པ་ས་ལ་གནས་པ་རྣམས་ཀྱི་སྤྱོད་ཡུལ་ཡིན་པར་ཤས་ཆེར་འབྱུང་བའི་ཕྱིར། ས་ལམ་སྤངས་རྟོགས་རྫོགས་དང་འགྲོ་དོན་རྩོལ་མེད་པའི། ། གྲུབ་པའི་དབང་ཕྱུག་མཆོག་གི་མཚན་ལྟས་རྣམ་བཞི་ཡིན། ། ཞེས་སྨོས་སོ། ། ད་ནི་ཕུལ་དུ་བྱུང་བའི་མཛད་པ་དྲུག་ལས། ཐོག་མར་མདོ་སྔགས་རྣམ་བཤད་མཛད། ། ཅེས་པ་ནི།
སྤྱིར་ཡོངས་སུ་རྫོགས་པའི་མཁས་པ་ཆེན་པོ་རྣམས་ཀྱི་བསྟན་པའི་བྱ་བ་འཆད་རྩོད་རྩོམ་གསུམ་གྱི་སྒོ་ནས་མཛད་པ་ཤས་ཆེ་བ་ཡིན་ལ། དེ་ལ་དགོངས་ནས་བདག་ཉིད་ཆེན་པོ་འདིས་ཀྱང་བདེ་བར་གཤེགས་པའི་བསྟན་པའི་ཚུལ་འཆད་པ་དང་། རྩོད་པ་དང་། བརྩམས་པ་གསུམ་གྱི་དར་བར་མཛད་དོ། ། དེ་ལ་བརྩམས་པ་ཇི་ལྟར་མཛད་པའི་ཚུལ་ནི། སྤྱིར་སྐྱེས་བུ་དམ་པ་རྣམས་འཕགས་པའི་ལམ་ལ་ཞུགས་ནས་རྒྱལ་བའི་དགོངས་པ་འགྲེལ་བྱེད་གཞན་ལ་མ་ལྟོས་པར་རང་དབང་དུ་ཡང་འཆད་ནུས་པ་ཡིན་པས། འདི་ཡང་དེ་ལྟ་བུའི་ཚུལ་དང་མཚུངས་པར་གསུང་རབ་ཀྱི་དགོངས་པ་ལ་དབང་བ་ཡིན་དུ་ཟིན་མོད་ཀྱིས། འོན་ཀྱང་དེང་སང་གི་གདུལ་བྱ་རྣམས་ཀྱི་ཐུབ་པའི་བཀའ་ལ་ཡིད་ཆེས་བསྐྱེད་པའི་ཕྱིར་མདོ་སྔགས་ཀྱི་གཞུང་རྣམས་ཀྱི་དགོངས་པ་འགྲེལ་བའི་ཚུལ་དུ་བསྟན་བཅོས་རྣམས་མཛད་དོ། ། དེ་ཡང་ཐུན་མོང་དུ་གྲགས་པ་ཕ་རོལ་དུ་ཕྱིན་པའི་གཞུང་ལུགས་ཀྱི་བསྐོར་དང་། ཐུན་མོང་མ་ཡིན་པ་རྡོ་རྗེ་ཐེག་པའི་བསྐོར་དང་།
མདོ་སྔགས་གཉིས་ཆར་གྱི་དོན་ཐུན་མོང་དུ་སྟོན་པ་དྲིས་ལན་དང་། བསྟོད་ཚོགས་ཀྱི་བསྐོར་ལ་སོགས་པ་མང་དུ་སྣང་མོད། མཚན་རྣམས་ནི་དཀར་ཆག་ཏུ་གསལ་བས་འདིར་མ་བྲིས་ལ། བསྟན་བཅོས་རང་རང་གི་ངོས་ནས་ནི་བརྩམས་པ་གང་མཛད་ཀྱང་ཚིག་བརླིང་ཞིང་བརྗོད་བྱའི་དོན་རྒྱ་ཆེ་ལ་བཀའ་བའི་གནས་རྣམས་དཔྱིས་ཕྱིན་པར་བཤད་ཅིང་། མི་དགོས་པའི་སར་ཚིག་གི་ངལ་བ་ལྟ་བུར་མི་ལེན་པར། རྣམ་དཔྱོད་ཀྱི་ཇི་ཙམ་དུ་བརྟགས་ཤིང་དཔྱད་པ་དེ་ཙམ་དུ་མྱུར་ཐུག་པ་མེད་པའི་བརྗོད་བྱའི་དོན་ལ་ངེས་པ་ཤ་སྟག་ཏུ་སྣང་ཏེ། རྗེ་བཙུན་བསོད་ནམས་རྩེ་མོས་སློབ་དཔོན་ཆ་པའི་བསྟོད་པ་མཛད་པ་ལས། བསམ་པའི་དོན་ལ་དཔྱོད་བློས་རབ་ཏུ་གཞིགས་གྱུར་ན། ། དུས་མཐའ་གཏུམ་མཐར་ཐུག་མེད་གཟིགས་པའི་སྤྱན་དམར་བ། ། ཞེས་གསུངས་པའི་དོན་དེ་འདི་ལ་ཇི་ལྟ་བ་བཞིན་དུ་ཚང་བར་མཐོང་ངོ་། །
བརྗོད་བྱ་རྒྱ་ཆེ་བ་ཡང་སྡོམ་གསུམ་འཁྲུལ་སྤོངས་ལས། དཔལ་ལྡན་རང་བཞིན་བདེ་བའི་གོ་སྐབས་གཞོམ་མེད་ནང་གི་བདག་ཉིད་ཧཱུྃ་གི་དངོས། ། བདེ་བའི་ཐབས་མཆོག་སྨིན་བྱེད་དབང་གི་བཛྲ་གསུམ་གྱི་བསྲུང་བ་བླ་མེད་བསྒྲུབ། ། མི་འགྱུར་བའི་ཕཊ྄་ཀྱི་མཚན་རྟོག་འགས་པའི་སྦུབ་ལས་སྙིང་པོ་གསལ་འཐོན་པ། ། རྒྱུད་གསུམ་ངོ་བོ་དབྱེར་མེད་མངོན་གྱུར་འཇམ་དབྱངས་བླ་མའི་ཞབས་ཀྱི་པདྨོར་འདུད། ཅེས་པའི་ཤླཽ་ཀ་གཅིག་པོ་དེ་ཉིད་ཀྱི་ནང་དུ་བསྟན་བཅོས་རྩོམ་པ་པོ་སངས་རྒྱས་ཀྱི་ཡོན་ཏན། དེས་བརྩམས་པའི་བསྟན་བཅོས་ཀྱི་བརྗོད་བྱའི་གཙོ་བོ་མ་ལུས་པ་ཕན་ཡོན་དང་བཅས་པ། དེ་ལ་ལོག་པར་རྟོགས་པ་རྣམས་འཁྲུལ་ཞིང་ཚར་བཅད་དགོས་པ་རྒྱུ་མཚན་དང་བཅས་པ་ལེགས་པར་བཤད་པ་ལྟར་རོ། ། ངན་རྟོག་ལྟ་བ་བཟློག་ཅེས་པ་ནི། རྩོད་པའི་སྒོ་ནས་སངས་རྒྱས་ཀྱི་བསྟན་པ་གསལ་བར་མཛད་པའི་ཚུལ་ཏེ།
དེ་ཡང་ཁ་བ་ཅན་གྱི་ལྗོངས་འདིར་སངས་རྒྱས་ཀྱི་བསྟན་པ་ལ་ལོག་པར་སྨྲ་བ་མང་དུ་བྱུང་ཡང་། དཔལ་ལྡན་ས་སྐྱ་པཎྜི་ཏ་ཆེན་པོ་བྱོན་ཏེ་བསྟན་པའི་དྲི་མ་ཤས་ཆེར་གསལ་བའི་ཚུལ་ཡན་ཆད་ནི་སྡོམ་པ་གསུམ་གྱི་རབ་ཏུ་དབྱེ་བར་གསལ་ཞིང་། དེ་ནས་ཀྱང་ཕྱིས་བྱོན་པའི་སྐྱེས་བུ་དམ་པ་གཞན་དང་གཞན་གྱིས་ཀྱང་ཅུང་ཟད་ཙམ་གསལ་བར་བྱས་སོ། ། དུས་ཕྱིས་རིགས་དྲུག་གི་བདག་ཉིད་རྒྱལ་བ་རྡོ་རྗེ་འཆང་ཆེན་པོ་ཀུན་དགའ་བཟང་པོ་ཞེས་བྱ་བ་འཕགས་པའི་ཡུལ་གྱི་པཎྜི་ཏ་བཅུ་བཞི་ཙམ་གྱི་སྐུའི་སྐྱེ་བ་དྲན་པ་དེ་ཉིད་ཀྱིས་སྤྱིར་སངས་རྒྱས་ཀྱིས་བསྟན་པ་མཐའ་དག་དང་། ཁྱད་པར་དུ་རྗེ་བཙུན་ས་སྐྱ་པ་གོང་མ་རྣམས་ཀྱི་ལྟ་གྲུབ་ཕྱིན་ཅི་མ་ལོག་པར་དར་རྒྱས་སུ་མཛད་ཅིང་། རྒྱལ་བའི་གསུང་རབ་རྣམས་ནམ་ལང་པ་ལ་ཉི་མ་ཤར་བ་ལྟར་གསལ་བར་མཛད་པའི་རྗེས་སུ། འཁོར་བ་ཐོག་མ་མེད་པ་ནས་ངན་རྟོག་གི་བག་ཆགས་གོམས་པ་དང་། སྐྱེ་བ་འདིར་ཡང་གསང་སྔགས་རྡོ་རྗེ་ཐེག་པ་ལ་སྦྱངས་ཤུགས་ཆུང་པའི་བཤེས་གཉེན་འགའ་ཞིག་གི་ཤིན་ཏུ་ཟབ་མོའི་གནད་སྦྱང་གཞི་དང་སྦྱོང་བྱེད་ཀྱི་ཐབས་ལ་ཕྱིན་ཅི་ལོག་ཏུ་འཆད་པ་རྣམས་བདག་ཉིད་ཆེན་པོ་འདིས་ལུང་རིགས་དུ་མའི་སྒོ་ནས་སུན་ཕྱུང་སྟེ། འཐད་པ་དང་བཅས་པའི་བླ་མ་གོང་མ་རྣམས་ཀྱི་གྲུབ་པའི་མཐའ་གསལ་བར་བྱེད་པ་གྲུབ་མཐའ་གཤན་འབྱེད་ལ་སོགས་པ་དུ་མ་ཞིག་མཛད། ཡང་འགའ་ཞིག་གིས་ཡི་དམ་གྱི་ལྷས་ལུང་བསྟན་པ་ཡིན་ནོ་ཞེས་དེ་ཁོ་ན་ཉིད་འདུས་པའི་རྒྱ་མཚོ་ཞེས་བྱ་བའི་གཞུང་བརྩམས་པའི་ངལ་བ་ལྟ་བུར་བླངས་ནས་གནད་ཀྱི་དོན་རྣམས་ལ།
རྗེ་བཙུན་གྲགས་པའི་གསུང་རབ་ལ་སུན་འབྱིན་དུ་རྒོལ་བ་དག་བྱུང་བ་ཡང་། བློ་གྲོས་ཆེན་པོ་འདི་ཉིད་ཀྱི་ལེགས་པར་སུན་ཕྱུང་སྟེ་ལུང་རིགས་ཀྱི་རྣམ་གཞག་ཞིབ་ཏུ་བཤད་པའི་བསྟན་བཅོས་མཛད་དོ། ། ཡང་འགའ་ཞིག་གིས་རྣམ་བཤད་ཟླ་ཟེར་གྱི་ཚིག་དོན་ལ་བརྒལ་བརྟག་གི་སྒོ་ནས་རྩོད་པར་སྨྲ་བ་དུ་མ་བྱས་པ་ཡང་ལུང་རིགས་ཀྱིས་ཚར་བཅད་ནས་འདྲེན་པ་མཆོག་གི་དགོངས་པ་གཞུང་བསྲངས་བར་བྱེད་པའི་བསྟན་བཅོས་མཛད་དེ། ཡང་དུས་ཕྱིས་ཞིག་ནས་དཔལ་ལྡན་ས་སྐྱ་པཎྜི་ཏའི་གསུང་རབ་མཐའ་དག་དང་། ཁྱད་པར་དུ་སྡོམ་པ་གསུམ་གྱི་རབ་ཏུ་དབྱེ་བ་ཞེས་བྱ་བའི་གཞུང་གི་ཚིག་དོན་ལ་གཏིང་ནས་འཁུ་བ་འགའ་ཞིག་གིས་མདོ་རྒྱུད་ཀྱི་ལྟ་བའི་མཐར་ཐུག་རྣམ་རིག་ཏུ་འགྲེལ་བ་དང་། སྡོམ་གསུམ་གྱི་ཚིག་དོན་ཤས་ཆེར་ལོག་པར་འགྲེལ་བ་དག་བྱུང་ལ། དེ་དག་ཀྱང་སྨྲ་བའི་དབང་ཕྱུག་འདིས་འདོད་ཚུལ་རེ་རེ་ནས་སུན་ཕྱུང་སྟེ། ཇི་ལྟར་གནས་པའི་དོན་ཤིན་ཏུ་གསལ་བར་བྱེད་པ་སྡོམ་གསུམ་འཁྲུལ་སྤོངས་ཞེས་བྱ་བ་དང་། སྡོམ་གསུམ་ཁ་སྐོང་ཞེས་བྱ་བ་དང་། ལྟ་བའི་གནད་ལ་འཁྲུལ་པ་བྱེ་བྲག་ཏུ་འགོག་པ།
བསྒྲུབ་པའི་ཐབས་ཀུན་དུ་བཟང་པོའི་ཉི་འོད་ཀྱི་དོན་འགྲེལ་ལམ་བཟང་གསལ་བའི་སྣང་བ་ཞེས་པ་མཛད་དེ། གཞུང་འདིའི་ནང་དུ་ལྟ་བའི་ཚུལ་ལ་ལོག་རྟོག་གློ་བུར་བ་དེ་དག་འགོག་པ་ལ། སེམས་ཅན་ཐམས་ཅད་འབད་མེད་དུ་གྲོལ་བར་ཐལ་བ། གྲུབ་མཐའ་བཞིའི་རྣམ་བཞག་མི་རུང་བ། སེམས་ཙམ་གྱི་གྲུབ་མཐའ་དང་དེ་སྨྲ་བའི་གང་ཟག་གི་མི་རུང་བ། མཐར་ཐུག་གི་ལྟ་བ་ངེས་བཟུང་མི་རུང་བ། དབུ་མའི་དོན་མི་རུང་བ། འཁོར་འདས་ཀྱི་བྱ་བྱེད་མི་རུང་བ། ཞེན་པ་འགོག་ཚུལ་རྒྱ་ནག་གི་ལྟ་བར་འགྱུར་བ། རྗེས་ཀྱི་ཚིག་སྦྱོར་མི་རུང་བ།
གོང་འོག་དང་ཟུང་འཇུག་མི་རུང་བ་སྟེ། མི་རུང་བ་དགུ་ཐོག་ཏུ་འབབ་པར་འགྱུར་རོ་ཞེས་རྒྱས་པར་བཀག་ཡོད་དོ། ། དེ་ལྟར་རང་གཞན་གྱི་རྒོལ་བ་མཐའ་དག་བསྒྲུབ་པ་དང་། སུན་འབྱིན་པའི་རྩོད་པའི་ཚུལ་གྱི་ཟིལ་གྱིས་གནོན་ནུས་པར་ཡིན་པ་གོར་མ་ཆག་གོ ། འགྲོ་དོན་བསྟན་འཛིན་བསྐྲུན་ཞེས་པ་ནི། འཆད་པ་ཉི་མའི་དོན་གྱི་ཐུབ་པའི་བསྟན་པ་རྒྱ་ཆེར་སྤེལ་བའི་ཚུལ་ཏེ། དེ་ཡང་དང་པོ་མདོ་ཕྱོགས་ཀྱི་འཆད་ཉན་མཛད་པ་ནས་བརྩམས་སྟེ། ཕྱིས་མདོ་སྔགས་གཉིས་ཆར་གྱི་བཤད་པ་ཁོར་ཡུག་ཏུ་མཛད་པའི་བར་ལ་བསྟན་འཛིན་གྱི་སྐྱེས་བུ་མཐའ་ཡས་པ་བསྐྲུན་ཞིང་། ཁྱད་པར་དུ་ཡང་ནང་གི་ཡོན་ཏན་གསུམ་ལ་གནས་ནས་མཐའ་ཡས་པའི་གདུལ་བྱ་རྣམས་རྗེས་སུ་འཛིན་པར་ནུས་པའི་སྲས་ཀྱི་ཐུ་བོ་དམ་པ་ཡང་མང་དུ་བསྐྲུན་ཏེ། དཔལ་ས་སྐྱའི་བདག་ཆེན་བཞི་ཐོག་པ་བསོད་ནམས་རྒྱལ་མཚན་དཔལ་བཟང་པོ་དང་།
རྒྱལ་བ་རྡོ་རྗེ་འཆང་གི་རྒྱལ་ཚབ་དམ་པ་ཆོས་ཀྱི་རྗེ་དཀོན་མཆོག་འཕེལ་བ་དང་། རྒྱལ་བ་མུས་པ་ཆེན་པོའི་རྒྱལ་ཚབ་དམ་པ་ཆོས་རྗེ་སངས་རྒྱས་རིན་ཆེན་པ་ལ་སོགས་པ་བླ་མ་གོང་མའི་རྒྱལ་ཚབ་རྣམས་དང་དུས་མཚུངས་པའི་ལུང་རིགས་ཀྱི་དབང་ཕྱུག་ཕལ་ཆེ་བ་ཡང་སློབ་མར་མ་གྱུར་པ་མེད་དེ། མཚན་རྣམས་ནི་མང་པས་བྲི་མ་ནུས་སོ། ། ཁྱད་པར་དུ་རྟའི་ལོ་ཧོར་ཟླ་བཞི་པའི་ཉེར་ལྔའི་དུས་ཆེན་གྱི་སྟེང་དུ་རྒྱལ་ཚབ་དམ་པ་དཀོན་མཆོག་འཕེལ་བ་ཆོས་ཀྱི་ཁྲི་ཆེན་པོའི་སྟེང་དུ་མངོན་པར་དབང་བསྐུར་བ་ཡིན་ཏེ། དེ་ཡང་རྒྱལ་ཚབ་དམ་པ་འདི་ཉིད་ལ་རྒྱལ་བ་རྡོ་རྗེ་འཆང་ཆེན་པོས་མ་འོངས་པ་ཕན་ཐོགས་པ་ཡོང་གསུངས་པའི་ལུང་བསྟན་ཡོད་པ་དང་། རྒྱལ་བ་མུས་པ་ཆེན་པོས་ཀྱང་རྗེ་བཙུན་དམ་པ་ཀུན་དགའ་དབང་ཕྱུག་ལ་ཆོས་རྗེ་དཀོན་མཆོག་འཕེལ་བ་རྟ་ནག་ཏུ་སློབ་གཉེར་ལ་ཐོང་གསུངས་པའི་ཞལ་ཏ་ཡོད་པ་རྣམས་ཐུགས་ལ་བཞག་ནས་རྗེ་བཙུན་རྡོ་རྗེ་འཆང་ཆེན་པོའི་བསྟན་པ་སློབ་མའི་ཚོགས་དང་བཅས་པ་རྣམས་དང་། བསྟན་བསྲུང་གི་བར་དུ་ལེགས་པར་གཏད་ནས་བཀའ་བསྒོས་ཤིང་ཆོས་ཀྱི་བདག་པོར་ལུང་བསྟན་པ་ཡིན་ནོ། ། བརྩེ་ཆེན་བླ་མ་གཟིགས་ཞེས་པ་ནི། ཤིང་ཕོ་འབྲུག་གི་ལོ་གསུང་ངག་གི་སྨིན་བྱེད་ཚོགས་པ་སྟོང་ར་ཆེན་ཙམ་ལ་མཛད་དགོས་བྱུང་ནས། དགེ་འདུན་ནམ་ཟླ་གྲང་བའི་སྟོབས་ཀྱི་སྐུ་ཅུང་ཟད་བསྙེལ་བར་བྱུང་ནས།
ཉིན་མོ་ཡུད་ཙམ་གཟིམ་པས་མཚན་ལམ་དུ་རྗེ་བཙུན་ས་སྐྱ་པ་ཆེན་པོ་བྱུང་ནས། སེམས་ཅན་གྱི་དོན་ལ་གཡེལ་བར་མ་བྱེད་ཅེས་གསུངས་པའི་སྣང་བ་བྱུང་། དེའི་དུས་སུ། རིགས་དྲུག་ཀུན་གྱི་བདག་པོ་རྡོ་རྗེ་འཆང་། ། རྒྱལ་བ་ཀུན་གྱི་མཁྱེན་པ་འཇམ་པའི་དབྱངས། ། སངས་རྒྱས་ཀུན་གྱི་མཐུ་སྟོབས་བིརྺ་པ། ། དབྱེར་མེད་བླ་མ་ཁྱེད་ལ་བདག་སྐྱབས་མཆི། ། ཞེས་པའི་སྐྱབས་འགྲོ་ཡང་མཛད་དོ་ཞེས་རྣམ་པར་ཐར་པ་འགའ་ཞིག་ལས་ཐོས་སོ། ། དེ་ལྟར་ན་བླ་མ་འདི་ནི་ནང་དུ་ཏིང་ངེ་འཛིན་གྱི་རྟོགས་པ་ཁྱད་པར་ཅན་མངའ་བའི་སྟོབས་ཀྱིས། ཕྱི་རོལ་དུའང་དངོས་དང་ཉམས་སྣང་དང་།
མཚན་མོ་ལ་སོགས་པ་ལ་སངས་རྒྱས་དང་བྱང་ཆུབ་སེམས་དཔའ་དུ་མ་གཟིགས་པ་དང་། སངས་རྒྱས་ཀྱི་ཞིང་ཁམས་དུ་མ་བགྲོད་པ་ལ་སོགས་པ་དག་པའི་སྣང་བ་དུ་མ་འཆར་བ་ཞིག་གོ ། གཞན་ཕན་སྨོན་ལམ་མཛད་དང་ཅེས་་་་་་གདན་ས་ཆེན་པོར་ལན་གཉིས་ཕེབས་པའི་སྔ་ཕྱི་གཉིས་ཆར་ལ་རྟ་ཟླའི་ཚེས་གཅིག་ནས་བཅོ་ལྔའི་བར་ལ་གཙུག་ལག་ཁང་སོ་སོར་ཡང་མར་མེའི་ཕྲེང་བ་རྒྱ་ཆེན་པོ་དང་། བྱེ་བྲག་འཇམ་པའི་དབྱངས་ཀྱི་དྲུང་དུ་མར་མེའི་ཕྲེང་བ་བརྒྱ་རྩ་གཅིག་རྒྱུན་མི་འཆད་པར་ཕུལ་ནས། བསྟན་པ་དང་སེམས་ཅན་གྱི་ཆེད་དུ་སྨོན་ལམ་མཛད་པ་ན། སྔ་མ་ཕེབས་པའི་དུས་སུ་དགུན་ཤིན་ཏུ་གྲང་བའི་སྐབས་ཡིན་ཀྱང་ཆུ་བོ་དང་ཆུ་ཕྲན་ལ་སོགས་པ་ཐམས་ཅད་བཞུ་སྟེ་སོས་ཀ་ལྟ་བུར་གྱུར་ནས། ཁའུ་གཙང་པོ་དང་། སྟག་བྱང་ཆུབ་སེམས་དཔའི་བསྒྲུབ་ཆུ་ལ་སོགས་པ་རྡོལ་ཞིང་རྒྱས་པ་དང་། བླ་མ་རྗེ་བཙུན་ཆེན་པོས་མཛད་པའི་བརྡའི་ཚིག་རྣམས་ཀྱི་དོན་རང་ལུགས་སུ་རྟོགས་པ་དང་། ད་ནས་ལོ་གསུམ་ཙམ་བར་ས་སྐྱའི་ཉིན་ལམ་གྲུ་བཞི་འདི་ལ་ས་གཙང་བ།
ལོ་ལེགས་པ། དུས་གཟིངས་མེད་པ་འོང་ཞེས་ལུང་བསྟན་པ་ཐོག་ཏུ་བབས་པ་དང་། གྲྭ་ཚང་འདི་ཡང་དུས་དེ་ནས་བཟུང་སྟེ་ཇེ་རྒྱས་སོང་ཞིང་། ངེད་རང་ལ་ཡང་ན་ཚ་ལ་སོགས་པའི་བར་ཆད་ཤིན་ཏུ་དཀོན་པ་ཞིག་བྱུང་གསུངས་སོ། ། ཕྱི་ལ་ཕེབས་པའི་ཚེ། ཕེབས་སྟབས་བདེ་མི་བདེའི་བར་ཆད་ཀྱི་མཚན་མ་ཅུང་ཟད་བྱུང་བ་ན། ད་ལན་ས་སྐྱར་མ་སླེབ་ན་སྐྱེ་བ་འདི་ལ་ས་སྐྱར་སླེབ་པ་མེད་ཅེས་གསུངས་ནས། ས་སྐྱ་པཎྜི་ཏ་ལ་བསྟོད་པ་ཆོས་ཀྱི་རྒྱལ་པོའི་སྒོ་ནས་གསོལ་བ་བཏབ་པས། དུས་གཅིག་གི་ཚེ་བདུད་ཆེན་པོ་ཞིག་གི་བར་ཆད་དུ་འདུག ད་ནི་བདེ་དོག་མེད་པར་འགྲོ་རྒྱུ་ཡོང་པ་ཡོད་པས་ཁྱེད་རང་རྣམས་ཀྱང་འགྲོ་བའི་གྲབ་གྱིས་ཞེས་ཚོགས་པ་རྣམས་ལ་བརྡའ་མཛད།
ཇི་ལྟར་གསུངས་པ་བཞིན་ཐུགས་ཀྱི་དགོངས་པ་གྲུབ་སྟེ། སྐབས་ཅིག་གི་ཚེ། ཚོགས་ཁང་སྟེང་ཤོད་ཅིག་གི་སྟེང་ན་ངེད་རང་འདུག འོག་ན་ངེད་རང་གི་ཚོགས་པ་འདི་ཀ་ཡིན་པ་ལ། དབུ་མཛད་གཞན་ཞིག་གི་ཆོས་སྤྱོད་ཀྱི་རིམ་པ་རྣམས་དཀྲུག་གིན་འདུག་པ་ལ། ངེད་རང་གི་རྩོལ་བ་ཆེར་བྱས་པས་ཕྱིས་སྒྲིག་ཐུབ་པའི་སྣང་བ་བྱུང་སྟེ། འོ་ཅག་གི་རྗེས་འདི་ལ་བསྟན་པ་བྱེ་ཞིག་ཅུང་ཟད་ཡོང་བ་འདྲ། དེར་རྗེས་དགའ་མོ་ཞིག་ཡོང་ཚོད་དུ་འདུག་གསུངས། དེ་ནས་ས་སྐྱ་ནས་དགོངས་པ་རྫོགས་ཏེ་ན་བཟའ་བྲག་ཕུག་ཏུ་ཕེབས་པའི་ཚེ། ཉི་མ་དགོང་མྱུར་བ་ན་རྟ་ཁྱོད་ཀྱིས་ཀྱང་བེད་མང་དུ་བྱིན།
ཕྱི་མ་རྗེས་སུ་འཛིན་པ་ཡིན་ནོ་གསུངས། པ་ནི། དུས་དང་གནས་སྐབས་ཐམས་ཅད་དུ་ཡང་བསྟན་པ་དང་སེམས་ཅན་གྱི་དོན་ལ་དམིགས་པའི་སྨོན་ལམ་ཡང་དག་པ་ལ་བརྩོན་པ་ཡིན་མོད་ཀྱི། ཁྱད་པར་དུ་ཡང་གོང་མ་སངས་རྒྱས་དང་འདྲ་བ་རྣམས་ཀྱི་གནས་ཁྱད་པར་ཅན་དུ་སྨོན་ལམ་སྟོབས་འགྱུར་ཁྱད་ཆེ་བར་དགོངས་ནས་སྤྲེལ་ལོ་ཧོར་ཟླ་བཅུ་པའི་ཚེས་བརྒྱད་ལ་ལྷ་ཁང་ཆེན་མོ་པ་དང་། ལྷ་སའི་དཔོན་ཆེན་རྣམ་པ་གཉིས་ཀྱི་གདན་དྲངས་ཏེ། གདན་ས་ཆེན་པོ་དཔལ་ལྡན་ས་སྐྱར་དཔོན་སློབ་དྲུག་བརྒྱ་ཙམ་ཕྱག་ཕེབས། ཆོས་རྗེ་ས་སྐྱ་པཎྜི་ཏའི་དུས་ཆེན་ལ་སྡེ་ཆེན་པོ་དེ་ཉིད་དུ་ཚོགས་པའི་གཞི་བྱེས་ཀྱི་དགེ་འདུན་ཉིས་སྟོང་ལྷག་ཙམ་ལ་མང་ཇ་ཤིན་ཏུ་བཟང་བ་ལན་གཉིས་ཀྱི་བར་དུ་བསྒྲུབ་ཤིང་། གསེར་ཞོ་བརྒྱ་དང་བཅུ་བཞིའི་གྲལ་འགྱེད་དང་བཅས་པའི་རྣམ་གཞག་རྒྱ་ཆེན་པོ་མཛད་ཅིང་། གཞན་ཡང་ཕྱག་ན་ཡོད་པའི་དངོས་པོ་རྣམས་ཀྱི་སྟེང་ནས་གཙུག་ལག་ཁང་སོ་སོ་ལ་མར་མེའི་ཕྲེང་བ་རྒྱ་ཆེན་པོ་བཤམ་ཞིང་མཆོད་པའི་ཁྱད་པར་བསམ་གྱིས་མི་ཁྱབ་པ། གཞན་ཡང་གཙུག་ལག་ཁང་རྣམས་ཀྱི་ཞིག་བཟོས་ཀྱི་རྒྱུ་དང་།
གོང་མ་རྣམས་ཀྱི་དུས་མཆོད་ལ་སོགས་པ་མཐའ་ཡས་པའི་སྒོ་ནས་འགྲོ་བ་རྣམས་ཚིམ་པར་མཛད་དོ། ། དེ་ན་གནས་པའི་སྐྱེ་བོ་མཐའ་དག་ཀྱང་། ། བླ་མ་དམ་པ་འདི་ནི་རྗེ་བཙུན་རིན་པོ་ཆེ་གྲགས་པ་རྒྱལ་མཚན་གྱི་སྤྲུལ་པ་ཡིན་ཡང་དག་པ་ཞིག་གོ ། ཞེས་ཚད་མའི་གནས་སུ་འཛིན་ཏོ། ། དེ་དག་གི་ཚེ་ཡང་རྗེ་བཙུན་ས་སྐྱ་པ་ཆེན་པོ་མནལ་ལམ་དུ་བྱུང་གསུངས་པ་དང་། ཆོས་སྐྱོང་འདི་ཚོ་ཡང་གཏོར་བསྒྲུབ་དང་སྔགས་བགྲང་བ་ཙམ་གྱིས་མི་ཆོག་པར་དབྱངས་དང་ཚོགས་འཁོར་ལ་དགའ་བ་ཅིག་འདུག་གསུངས་ངོ་ཞེས་ཐོས་སོ། ། དེ་ལྟར་ན་གཞན་གྱི་དོན་དུ་རང་གི་དགེ་བ་ཅུང་ཟད་ཙམ་ཡང་མ་ལུས་པ་བསྔོ་བའི་རྒྱས་བཏབ་ནས་བྱང་ཆུབ་སེམས་དཔའ་ཀུན་དུ་བཟང་པོའི་སྤྱོད་པ་དང་རྗེས་སུ་མཐུན་པར་མཛད་པ་འདི་ཡང་ས་ལ་གནས་པའི་འཕགས་པ་རྣམས་ཀྱི་རྣམ་པར་ཐར་པ་ཡིན་ཡང་དག་པའོ། ། དེ་ནས་གདུལ་བྱ་གཞན་གྱི་དོན་རྒྱ་ཆེ་བ་ལ་དགོངས་ནས་དག་པའི་སྣང་བ་རབ་འབྱམས་བསྟན་ནས་ཞི་བར་གཤེགས་པའི་ཚུལ་བསྟན་པ་དང་། དེ་དག་གི་གནས་སྐབས་སུ་ཡང་ཐུན་མོང་དང་ཐུན་མོང་མ་ཡིན་པའི་རྣམ་པར་ཐར་པའི་ཚུལ་མང་པོ་ཞིག་འདུག་མོད་ཀྱི་འདིར་མི་འབྲི་ལ། དོན་དུ་གཉེར་བ་རྣམས་ཀྱི་ཞབས་དྲུང་དུ་ཡུན་རིང་པོ་བསྟེན་ཞིང་བརྫུན་མི་ཟེར་བའི་ངག་ལས་བཙལ་བར་བྱའོ། །
ད་ནི་དོན་ཚན་དྲུག་པ་མ་འོངས་རྟེན་འབྲེལ་སྒྲིགས་པ་ཞེས་སྨོས་ཏེ། གདན་ས་ཆེན་པོ་དེ་ཉིད་དུ་བཞུགས་རིང་གྱི་གནས་སྐབས་ཀུན་ཏུ་འཕྲུལ་པའི་བསེ་མགོན་གྱི་དྲུང་དུ་བསྐང་གསོ་ཚར་བདུན་བདུན་དང་། ལྔ་ལྔ་དང་། དཀྱུས་མ་ལ་ཡང་ཚར་གསུམ་རེ་མ་ཆག་པ་ཚོགས་འཁོར་དང་བཅས་པ་མཛད་ནས་མཇུག་ཏུ་སྤྱིར་བསྟན་པ་དང་སེམས་ཅན་ལ་དམིགས་པའི་སྨོན་ལམ་དང་། བྱེ་བྲག་ཏུ་ཐུབ་བསྟན་དུ་སྟོན་པའི་གསེར་སྐུ་བཞེངས་པ་ལ་བར་ཆད་མེད་ཅིང་། འགྲོ་བ་རྣམས་ཀྱིས་མཐོང་བ་དང་། ཐོས་པ་དང་། ཡིད་ལ་དྲན་པ་ཙམ་གྱིས་སེམས་ཅན་ལ་ཕན་པ་འབྱུང་བའི་སྨོན་ལམ་མཛད་ཅིང་། ཁྱད་པར་དུ་ཡང་མ་འོངས་ན་རྗེ་བཙུན་ས་སྐྱ་པའི་བསྟན་པ་དར་རྒྱས་ཀྱི་རྟེན་འབྲེལ་ལ་དགོངས་ནས་བསེ་མགོན་དེ་ཉིད་ཀྱི་དྲུང་དུ་རྟེན་གཏོར་ཕྱག་དམ་འབྱར་བ་ཞིག་ཀྱང་བཞུགས་སུ་གསོལ། ། དེ་ལྟར་ན་དུས་གསུམ་དུ་སངས་རྒྱས་ཀྱི་བསྟན་པ་འབའ་ཞིག་ལ་འཆད་རྩོད་རྩོམ་གསུམ་དང་།
ཐོས་བསམ་བསྒོམ་གསུམ་གྱིས་གདུལ་བྱའི་དོན་མཛད་པ་ནི། གཞན་ཉན་ཐོས་དང་རང་སངས་རྒྱས་ལ་སོགས་པ་ཐེག་པ་དམན་པའི་གང་ཟག་རྣམས་ཀྱི་སྤྱོད་ཡུལ་མ་ཡིན་ཞིང་། དེ་དག་ལས་ཕུལ་དུ་བྱུང་བའི་ཕྱིར་གཞན་ལས་ཕུལ་དུ་བྱུང་བའི་མཛད་པ་རྣམས་དྲུག་གོ ། ཞེས་སྨོས་ཏེ། དེ་ལྟར་ན་རྣམ་པར་ཐར་པ་ཉི་ཤུ་རྩ་གསུམ་པ་ཆེ་ལོང་ནས་བཤད་ཟིན་ཏོ། ། ཉི་ཤུ་རྩ་གསུམ་པ་འདིས་གོ་རིམ་ལ་དུས་རིམ་པ་ཅན་དུ་བྱུང་བའི་སྟེང་ནས་བཤད་པ་མེད་ཅིང་། ངོ་མཚར་བ་དང་གྲུབ་པ་ཐོབ་པ་དང་། ཕུལ་དུ་བྱུང་བ་སོགས་ཀྱི་ཁྱད་པར་གྱི་གོ་རིམ་རྣམ་པར་བཞག་པ་ཡིན་ནོ། ། ཡང་འདིའི་ནང་དུ་འཕྲོས་དོན་གྱི་རྣམ་པར་ཐར་པ་འགའ་ཞིག་དང་། ཐུན་མོང་མ་ཡིན་པའི་ཚུལ་མ་བསྟན་པ་རྣམས་ཀྱང་འདིར་དོན་གྱི་ཆུད་པ་གོ་བར་བྱས་ནས་ཞིབ་ཏུ་གཞན་དུ་བཙལ་ལོ།་་་་་
ལོགས་སུ་ཆོས་རྫོང་གཏིང་ཁེབ་པས་བསྒྲིགས་པ། ར་དབོན་གྱི་བསྒྲིགས་པ། ཨའུ་གཞོན་ནུ་བཟང་པོའི་བསྒྲིགས་པ་རྣམས་ཡོད་ཅིང་། འདི་ནི་ཨའུས་བསྒྲིགས་པ་ལས་གཞི་བྱས་པ་ཡིན་ནོ། ། ཞེས་པ་དེ་རྣམས་ཀྱི་ཀུན་མཁྱེན་བསོད་ནམས་སེངྒེའི་རྣམ་པར་ཐར་པ་དད་པ་རྒྱ་མཚོའི་རླབས་ཕྲེང་རྣམ་པར་གཡོ་བ་ཞེས་བྱ་བ་ལས། གློ་བོ་མཁན་ཆེན་བསོད་ནམས་ལྷུན་གྲུབ་ལེགས་པའི་འབྱུང་གནས་རྒྱལ་མཚན་དཔལ་བཟང་པོས་མཛད་པའི་རྣམ་ཐར་ལས་བྱུང་བ་བཤད་པའི་སྐབས་སྟེ་གཉིས་པའོ།། ༈ །།འགྲོ་ཀུན་དགའ་མཛད་འདྲེན་པ་བཟང་པོ་དང་། ། དཀོན་མཆོག་བསྟན་པའི་རྒྱལ་མཚན་འཛིན་མཛད་པའི། ། རྗེས་བཟུང་ཡོངས་རྫོགས་བསྟན་པའི་བདག་པོར་གྱུར། ། ཀུན་མཁྱེན་ཆོས་ཀྱི་རྒྱལ་པོའི་ཞབས་ལ་འདུད། །
ཅེས་མཆོད་པར་བརྗོད་ནས། སྤྱི་དོན་གསུམ་པ་ར་དབོན་ཡོན་ཏན་འབྱུང་གནས་ཀྱི་མཛད་པའི་རྣམ་ཐར་རྩ་བ་བསྡུས་པའི་རྣམ་པར་བཤད་པ་བྱིན་རླབས་ཀྱི་རྒྱ་མཚོ་ལས་འབྱུང་ཚུལ་བཤད་པ་ནི། མངའ་རིས་དོལ་བུའི་ཆར་འཁྲུངས་པ་ར་སྟོན་ཡོན་ཏན་འབྱུང་གནས་ཀྱིས་མཛད་པའི་ཀུན་མཁྱེན་བླ་མའི་རྣམ་ཐར་ལས་འདི་ལྟར་འབྱུང་སྟེ། འདི་ལ་གསུམ་སྟེ། བརྩམ་པ་ལ་འཇུག་པ་ཀླད་ཀྱི་དོན། བརྩམ་བྱ་རྣམ་ཐར་གྱི་རང་བཞིན། བརྩམས་པའི་མཇུག་གི་དོན་ནོ། ། དང་པོ་ལ་མཆོད་པར་བརྗོད་པ། བརྩམ་པར་དམ་བཅའ་བ། རྒྱུ་མཚན་གྱིས་བཟོད་པར་གསོལ་བ་གསུམ་ལས།
དང་པོ་ནི། བླ་མ་དམ་པ་ལ་ཕྱག་འཚལ་ལོ། ། ཞེས་སྟེ། བླ་མ་ནི་གོང་ན་བཞུགས་པའི་ཡོན་ཏན་གྱིས་ལྕི་བའོ། ། དམ་པ་ནི་སྐུ་བཞིའི་ངོ་བོར་གྲུབ་པའོ། ། གཉིས་པ་ནི། སྔོན་བསགས་བསོད་ནམས་ཤར་གྱི་རི་བོའི་རྩེར། ། མཐོ་རིས་ཡོན་ཏན་རྟ་བདུན་གྱིས་དྲངས་པའི། ། དལ་འབྱོར་འོད་སྟོང་ལྡན་པ་ཐོབ་དུས་འདིར། ། དཔལ་ལྡན་བླ་མའི་རྣམ་ཐར་འདི་བརྩམ་མོ། །
ཞེས་སྟེ། མཐོ་རིས་ཀྱི་ཡོན་ཏན་བདུན་ནི། རིགས་གཟུགས་འབྱོར་པ་དང་ལྡན་པ། ། ཤེས་རབ་དབང་ཕྱུག་ཕུན་ཚོགས་པ། ། ནད་མེད་ཚེ་དང་ལྡན་པའོ། ། གསུམ་པ་ནི། སྐལ་ལྡན་གདུལ་བྱའི་བུང་བ་བསྡུ་ཕྱིར་དང་། ། སྐལ་དམན་བློ་ཡི་མུན་པ་གསལ་བའི་ཕྱིར། ། དད་པའི་ཡིད་ཀྱི་ཅུང་ཟད་བརྗོད་པ་ལ། ། མཁས་པ་རྣམས་ཀྱིས་བཟོད་པར་མཛད་དུ་གསོལ། །
ཅེས་སྟེ། ཉི་མའི་དཀྱིལ་འཁོར་གྱི་རྣམ་ཐར་གྱི་པདྨོ་ཁ་ཕྱེ་བ་ནི། སྐལ་ལྡན་གྱི་བུང་བ་དད་པ་ཆེན་པོ་བསྡུད་པ་དང་། སྐལ་དམན་གྱི་ལོག་བློའི་མུན་པ་གསལ་བའི་ཕྱིར་ཡིན་གྱི། མཁས་པ་རྣམས་ལ་འགྲན་སེམས་ཀྱི་མིན་པའི་ཕྱིར། དེ་དག་གིས་ཀྱང་བཟོད་པར་མཛད་རིགས་སོ། ། ཞེས་པའོ། ། གཉིས་པ་བརྩམས་བྱ་རྣམ་ཐར་གྱི་རང་བཞིན་ལ། བརྩམས་གཞིའི་མཚན་དོན་བཤད་པ། བརྩམས་བྱ་རྣམ་ཐར་དངོས།
ཇི་ལྟར་བཙམས་པའི་ཚུལ་སྟེ་གསུམ་ལས། དང་པོ་སྲིད་ཞིའི་བསོད་ནམས་ཉིད་ཀྱི་ལེགས་བསྡུས་ནས། ། སྐྱོན་རྣམས་མ་ལུས་གཞན་ལ་གཏད་དོ་ཞེས། ། ད་ལྟར་བློ་གྲོས་ལྡན་པ་ཇི་སྙེད་པ། ། དེ་ཉིད་བརྗོད་པའི་མི་ཡི་སེངྒེ་ཁྱེད། ། ཅེས་སྟེ། བསོད་ནམས་ནི་མཐོ་རིས་དང་། དེ་ལ་སྲིད་པ་དང་ཞི་བའི་བྱེ་བྲག་སྟེ་དེ་དག་གི་ཕུན་ཚོགས་ཐམས་ཅད་བསྡུས་ནས་འཁོར་འདས་ཀྱི་སྐྱོན་ཐམས་ཅད་གཞན་ལ་གཏད་དེ། དེ་ལྟའི་སྐྱོན་ཀུན་སྤངས་ཤིང་ཡོན་ཏན་ཐམས་ཅད་དང་ལྡན་པ་ནི་མིའི་སེངྒེ་ཁྱོད་ཉིད་ཡིན་ནོ། ། ཞེས་གཟུ་བོའི་བློ་གྲོས་དང་ལྡན་པ་ཐམས་ཅད་ཀྱིས་བརྗོད་པ་སྟེ།
མདོར་ན་བསོད་ནམས་སེངྒེ་ཞེས་བྱ་བའི་མཚན་གྱི་དོན་ནོ། ། གཉིས་པ་ལ་བལྟམས་པ་དང་། མཁས་བཙུན་བཟང་གསུམ་གྱི་རྣམ་ཐར་རོ། ། དང་པོ་ནི། ཡུམ་གྱི་ལྷུམས་སུ་ཞུགས་ཚེ་ལྟས་དང་བཅས། ། ངོ་མཚར་ཡིད་ལ་ཐེ་ཚོམ་སྐྱེས་པར་གྱུར། ། ཤཱཀྱ་སེངྒེ་ཡུམ་ལ་བལྟམས་པའི་ཚེ། ། ཚངས་དང་ལྷ་དབང་སྐུ་ཡི་བཀོད་པ་ལ། ། ལེགས་པར་བལྟ་དང་བཟུང་བ་ལ་སླེབས་ན། ། ཁྱོད་ཉིད་བལྟམས་ཚེ་དེ་དག་ཤི་བའམ། །
གཉིད་ལ་སོང་བའམ་ཡང་ན་མེད་པ་ཅི། ། ཞེས་ཏེ། སྙིགས་དུས་ཀྱི་མདོ་སྔགས་བསྟན་པའི་མངའ་བདག མཚན་བརྗོད་པར་དཀའ་བ་འདི་ནི་ངེས་པའི་དོན་དུ་རྗེ་བཙུན་འཇམ་དབྱངས་དང་ཐ་མི་དད་པ་ས་སྐྱ་པ་གོང་མ་ཞིག་གི་ངོ་བོར་བཞུགས་པ་ཡིན་མོད་ཀྱིས། དྲང་བའི་དོན་དུ་ལྟ་གྲུབ་རྣམ་པར་དག་པ་སྤེལ་བའི་ཕྱིར། མདོ་ཁམས་སྨར་ཁམས་སྒང་གི་རྒྱུད་འབོམ་བྱ་བའི་སའི་ཐིག་ལེ་གོ་བོ་ལ་སྟེང་གི་ཡུལ་དུ་ཡབ་ཞང་སྐྱབས་ཞེས་བྱ་བ་དང་། ཡུམ་རྒྱལ་བ་དམན་ཞེས་བྱ་བ་ལས། ས་མོ་བྱའི་ལོ་སྟོན་ཟླ་བརྒྱད་པ་སྐར་མ་ལྷ་འཚམས་ལ་བབས་པའི་དུས། ཡུམ་ལ་བདེ་བ་དང་ལྡན་ཞིང་། ཡབ་ཀྱང་ཉི་ཟླ་ཤར་བ་ལ་སོགས་པའི་མཚན་མས་བརྒྱན་ཏེ་འཁྲུངས་པ་ནི་སྟོན་པ་ཉིད་ལྟ་བུ་ཡིན་པ་ལ།
ཚངས་པ་དང་བརྒྱ་བྱིན་གྱི་སྟོན་པ་འཁྲུངས་པའི་ཚེ། སྐུའི་བཀོད་པ་ལ་བལྟ་བ་དང་། ཁྲུས་གསོལ་བ་དང་། བྱང་ཆུབ་ཀྱི་རིགས་སུ་ངེས་པར་ལ་སོགས་པ་བཤད་ན། ཁྱོད་ཉིད་བལྟམས་པའི་ཚེ། དེ་དག་མ་བྱུང་བས་ཁོ་བོ་ཐེ་ཚོམ་སྐྱེས་པ་སྟེ། ཡང་ན་སྐབས་དེ་ཉིད་དུ་དེ་དག་ཡོད་ཀྱང་ཤི་བའམ། གཉིད་ལ་སོང་པའམ། ཡང་ན་སྔོན་ཡང་དེ་དག་མེད་པ་ཡིན་ནམ་མ་ཤེས་ཞེས་པའི་དོན་ནོ། ། གཉིས་པ་ལ།
བཙུན་པ་སྡོམ་པ་གསུམ་གྱི་རྒྱུད་སྨིན་པའི་དང་། མཁས་པ་མདོ་སྔགས་ཀྱི་གཞུང་ལ་སྦྱངས་པའི་དང་། བཟང་བ་ཕྱི་ནང་གི་ཡོངས་འཛིན་གྱི་ཟིན་པའི་རྣམ་ཐར་དང་གསུམ་ལས། དང་པོ་ནི། གཞོན་ནུ་ཉིད་ནས་གཞོན་ནུའི་ས་ལ་དད། ། ཆོས་ལ་གོམས་པས་ཆོས་ཀྱི་འདུ་ཤེས་དང་། ། དགེ་བའི་བློ་ཡི་དགེ་སློང་ཐོས་དང་ལྡན། ། གང་ཡིན་རྣམས་ལ་གང་ཡིད་གུས་པས་བསྟེན། ། གྲུབ་ཐོབ་བརྒྱད་ཅུའི་རྣལ་འབྱོར་བསྒོམ་པའི་ཚེ། ། མཁའ་ལ་ཉི་ཟླ་བཟུང་བའི་མཚན་མ་བྱུང་། །
གྲགས་པའི་བ་དན་ཕྱོགས་བཅུར་གཡོ་བ་ཡི། ། མཚན་མ་མངོན་དུ་གྱུར་ལ་ཕྱག་འཚལ་ལོ། ། ཞེས་ཏེ། དེ་ཡང་དགུང་ལོ་བརྒྱད་པ་ལ་ཀློག་མཐར་ཕྱིན་ནས། དགུ་པ་ལ་སློབ་དཔོན་ཀུན་དགའ་འབུམ་ཞེས་བྱ་བའི་དྲུང་དུ་བསྙེན་ཏེ། ཕར་ཕྱིན་གྱི་གཞུང་དང་། དབུ་མ་ལ་འཇུག་པ་དང་། འདུལ་བ་སུམ་བརྒྱ་པ་རྣམས་ཐུགས་ལ་ཟིན་ནས། དགུང་ལོ་བཅུ་པའི་ཚེ་གོ་བོ་རབ་འབྱམས་པ་ཆེན་པོ་ཤེས་རབ་དཔལ་ལྡན་པ་ལ་མཁན་པོ་དང་། སློབ་དཔོན་ཀུན་དགའ་འབུམ་པས་ལས་སློབ་མཛད་དེ་རབ་ཏུ་བྱུང་བ་དགེ་ཚུལ་གྱི་སྡོམ་པ་ཡང་དག་པར་ནོས་ནས།
སློབ་དཔོན་སྦྱིན་པ་བཟང་པོ་པ་ལས། ཀ་རི་ཀ་ལྔ་བཅུ་པ། ཀ་ཤའི་འགྲེལ་པ་དོན་བརྒྱད་མ་དང་བཅས་པ། སུམ་བརྒྱ་པ་འོད་ལྡན་རང་འགྲེལ་དང་བཅས་པ། མདོ་རྩ་བ་རྣམས་གསན་ཏེ་ཉན་ཐོས་འདུལ་བའི་གཞུང་ལུགས་ལ་ལེགས་པར་སྦྱངས་ཤིང་། ཉེས་ལྟུང་གི་དྲི་མ་ཕྲ་མོས་ཀྱང་མ་གོས་པར་གྱུར་ཏོ། ། བཅུ་གཅིག་པ་ལ་གོ་བོ་རབ་འབྱམས་པ་ཆེན་པོ་ལས་དབུ་མ་ལུགས་ཀྱི་སེམས་བསྐྱེད་གསན་ཏེ། དེ་ཉིད་ལས་སྤྱོད་འཇུག་དང་། སེམས་བསྐྱེད་ཆེན་མོ་དང་། སྡོམ་པ་ཉི་ཤུ་པའི་འགྲེལ་པ་ཞི་བ་འཚོས་མཛད་པ་དང་།
བྱང་སའི་ཚུལ་ཁྲིམས་ལེའུ་གསན་ཏེ་སེམས་དཔའ་ཆེན་པོའི་བརྟུལ་ཞུགས་བཟུང་བར་གྱུར་ཏོ། ། བཅུ་གསུམ་པ་ལ་ཝ་པ་ཆོས་རྗེ་རྒྱལ་མཚན་དཔལ་བཟང་པོ་ལས་ཀྱཻ་རྡོ་རྗེའི་མན་ངག་ལུགས་ཀྱི་དབང་བཞི་རྫོགས་པར་ཞུས་ནས། སྟ་གོན་གྱི་མནལ་ལམ་དུ། བླ་མ་ཀུན་དགའ་བཟང་པོས་བཏང་བ་ཡིན་ཟེར་བའི་བུད་མེད་སྨ་ར་སེ་ཁྱུག་གེ་བ་གཅིག་གི་རྔ་འདི་བརྡུངས་དང་ཟེར་ནས་རྔ་ཅིག་གཏད་བྱུང་བ་དེ་བརྡུངས་པས། སྲིད་པ་གསུམ་གཡོ་བར་ནུས་པ་ཙམ་གྱི་སྒྲ་བྱུང་ངོ་། ། ཡང་འདི་ཉ་ར་གྱིས་ཟེར་ཤིང་གི་འབྲས་བུ་རློན་པ་ཐུ་བ་གང་བྱིན་པ་རྨིས་གསུངས་ཏེ་རྟེན་འབྲེལ་ཐམས་ཅད་རང་འགྲིག་ཏུ་གྱུར་པའི་དོན་ནོ། ། དེ་ནས་ར་བ་མདོར་ཆོས་རྗེ་རིན་བློ་བ་ཞེས་བྱ་བ་ལ་གྲུབ་ཆེན་བརྒྱད་ཅུ་རྩ་བཞིའི་བྱིན་རླབས་དང་། རྡོ་རྗེ་གདན་པའི་བསྟོད་པའི་ལུང་ཞུས་ནས་ཡུལ་དུ་ཕེབས་ཏེ། བསྟོད་པ་ཞིང་ཚིགས་ཞིག་ཏུ་འདོན་གྱིས་བཞུགས་པས། དེའི་ངང་ལ་མནལ་དུ་སོང་བ་དང་མནལ་ལམ་དུ་རལ་གྲི་ཤུབ་དང་བཅས་པ་ཅིག་བརྙེད་ནས།
དེ་ཤུབ་ནས་ཕྱུང་བས་རྫོགས་པའི་དུས་མེད་པར་སྔོ་ནར་བྱུང་། དབུས་གཙང་ལ་ཕེབས་དགོངས་པའི་བག་ཆགས་ཀྱི་དབང་གི་རལ་གྲི་འདི་དབུས་གཙང་དུ་ཡང་སླེབ་པ་འདྲ་དགོངས་པ་དང་། རལ་གྲི་མ་ལུས་པ་འཐོན་ཏེ་དབུས་གཙང་གི་གཞུང་མཐའ་དག་ཀྱང་ཁྱབ་ཏེ། རལ་གྲིའི་རྩེ་མོ་གཉིས་ལ་ཕན་ཚུན་ཉི་ཟླ་གཉིས་འཆང་ཞིང་། གཞུང་ནག་སྐྲང་ངེ་གས་པ་ཅིག་འདུག་པ་རྨིས། དེ་ཡང་རལ་གྲི་ནི་ཤེས་རབ་མུ་མཐའ་མེད་པ། རྩེ་མོ་ལ་ཉི་ཟླ་འཆང་བ་གྲགས་པ་ཆེན་པོ་འབྱུང་བ་དང་། ལོགས་གཉིས་ཤིན་ཏུ་བཀྲག་པ་ནི་སྐུ་ཚེའི་སྟོད་ཐུགས་གཉེར་སྨར་བ་དང་། ཚེ་སྨད་འཕྲིན་ལས་ཆེ་བ། གཞུང་གས་པ་ནི་བར་སྐབས་བར་ཆད་མང་པོ་འོང་བའི་ལྟས་སུ་འདུག་གསུངས་ཏེ།
མདོར་ན་གསང་སྔགས་ཀྱི་ཆོས་ལ་དབང་འབྱོར་པ་ཡིན་ནོ། ། དེ་ལྟར་ན་སྡོམ་པ་གསུམ་གྱི་རྒྱུད་ལེགས་པར་བལྟམས་ནས་སོ་སོའི་ཉེས་ལྟུང་གི་དྲི་མ་དང་། རྩ་བ་དང་ཡན་ལག་གི་ལྟུང་བས་མ་གོས་པར་གྱུར་ཏོ། ། གཉིས་པ་མཁས་པ་མདོ་སྔགས་ལ་སྦྱངས་པའི་རྣམ་ཐར་ལ། དང་པོར་ལུང་བསྟན་བརྙེས་པ། ཕ་རོལ་དུ་ཕྱིན་པའི་གཞུང་ལུགས་ལ་སྦྱངས་ཏེ་མཁས་པར་གྱུར་པའི་ཚུལ། རྡོ་རྗེ་ཐེག་པའི་རྒྱུད་གྲོལ་ཏེ་མཁས་པར་གྱུར་པ་སྟེ་གསུམ་ལས། དང་པོ་ནི། ཉིད་ཀྱི་མཚན་ལྡན་ཆེན་པོས་ལུང་བསྟན་ནས། ། ཐུབ་དབང་གཉིས་པ་ཤཱཀྱ་རྒྱལ་མཚན་ཞབས། །
བརྒྱ་ཚན་དུ་མའི་མགོན་དུ་ལེགས་ཕུལ་བའི། ། ཕུལ་བྱུང་ལུང་བསྟན་བརྙེས་ལ་ཕྱག་འཚལ་ལོ། ། ཞེས་ཏེ། དེ་ཡང་གོ་བོ་རབ་འབྱམས་པ་ཆེན་མོ་དང་། སློབ་དཔོན་ཀུན་དགའ་འབུམ་པའི་དྲུང་དུ། དགུང་ལོ་བཅུ་དགུ་བཞེས་ཀྱི་བར་ཕར་ཕྱིན་དང་། ། དབུ་མ་འཇུག་པ། མངོན་པ་མཛོད། འདུལ་བའི་གཞུང་ཕྲན་རྣམས་ལ་ཐུགས་སྦྱོང་མཛད་ཅིང་། ཐུགས་རྩོལ་ཤིན་ཏུ་ཆེ་བའི་སྟོབས་ཀྱི།
གྲྭ་རོགས་འགའ་ཞིག་སློབ་དཔོན་གྱི་སློབ་གཉེར་ལ་བསྐུལ་སྔས་པ་དང་ཚིག་པ་ཟ་ནས་རྗེ་ཉིད་གཞོན་ནུར་གནས་པས། འཁྱིག་བརྡུངས་གྲོགས་མཆེད་རྣམས་ཀྱི་བྱས་པ་དང་། གསུང་སྐད་མ་བཏོན་པར་དབུ་ཕུར་ཏེ་ནམ་ཕྱེད་ཕྱེད་ཙམ་ནས་ཤར་སྦྱངས་མཛད་པས་ཐུགས་རྫོགས་ཤིན་ཏུ་ཆེ་བར་གྱུར་ཏེ། སློབ་དཔོན་པས་འདི་ཡང་གོ་བོ་རབ་འབྱམས་པ་ཡིན་ནོ་ཞེས་མཚན་གསོལ་ཏོ། ། དེ་ནས་དབུས་གཙང་ལ་ཕྱགས་ཕེབས་པར་དགོངས་ཏེ། གོ་བོ་རབ་འབྱམས་པ་ཆེན་མོ་ལ་བཀའ་གནང་ཞུས་པ་དང་། ཁོང་གི་ཞལ་སྔ་ནས། ང་ཡང་ཆོས་རྗེ་ཐམས་ཅད་མཁྱེན་པ་ལ་འབུལ་བ་ཅིག་བྱེད་ཅིང་། གྲྭ་པ་འགའ་ཡར་ཀྱང་ཞབས་དྲུང་དུ་རྫོང་དགོས་པ་འདུག་པས། རི་བོ་ཆེ་ཐུབ་ང་རང་ཡང་འགྲོ།
དེ་དང་དུས་མཉམ་དུ་འདི་ནས་གྲྭ་པ་རྣམས་འགྲོ་གྲབ་གྱིས་གསུངས་པའི་བཀའ་གནང་ཕེབས་ཏེ། དགུང་ལོ་བཅུ་དགུ་པ་ཡོས་བུའི་ལོ་རི་བོ་ཆེར་དཔོན་སློབ་རྣམས་ཕེབས། ཆོས་རྗེ་རབ་འབྱམས་པ་འཕྲིན་ལས་ཤིན་ཏུ་ཆེ་བས་རི་བོ་ཆེའི་ཁྲི་ཐོག་ཏུ་ཕེབས་ནས། སྐྱེ་བོ་མང་པོ་ལ་ཆོས་གསུངས་པ་དང་གཞན་དོན་རྒྱ་ཆེ་བ་མཛད། དེ་དུས་དབུས་གཙང་དུ་འགྲོ་བའི་གྲྭ་པ་དྲུག་བཅུ་རེ་འདྲེན་ཙམ་ཡོད་པ་རྫོང་བའི་གྲབ་གནང་བ་དང་། ཕ་མཉམ་གྱི་བུར་སོང་བས། གཅིག་རང་ཆོས་རྗེ་རོང་ཆེན་གྱི་ཞབས་དྲུང་དུ་འབུལ་བའི་ཞུ་ཞིག་གི་མགོར་འདེབས་སུ་མ་འདོད་པ་དང་། གོ་བོ་རབ་འབྱམས་ཀྱི་ཞལ་ནས། སང་ང་ཆོས་འཆད་དུ་འགྲོ་བའི་ཚེ་ཁྱེད་རང་གྲྭ་པ་རྣམས་ཀྱི་ནང་ནས། ང་དང་དུས་མཉམ་དུ་ཁྲི་སྟེང་དུ་སླེབ་པ་དེ་མིང་མགོར་བཏབ་གཏོང་བ་ཡིན་གསུངས་པ་དང་།
གྲྭ་པ་རྣམས་ཀྱང་རང་སར་གྱེས། ། དེ་ལུགས་སུ་བྱས་པས། རྗེ་འདིའི་མནལ་ལམ་དུ་རི་ཁ་ལྷོ་བསྟན་གཅིག་ན་ཆོས་ཁྲི་ས་དཀར་གསོལ་བ་ཐོག་མང་རབ་འདུག་པ། འདི་རྣམས་སུའི་ཆོས་ཁྲི་ཡིན་བྱས་པས། ཁྱོད་ཀྱི་ཡིན་ཟེར་བ་རྨིས། མནལ་གསད་པ་དང་སང་ང་ཡི་ཁྲི་ཐོག་ཏུ་སླེབ་པ་ཡིན་ནམ། ཕལ་ཆེར་རང་གཤེད་ཆུང་བས་མི་སླེབ་ལས་ཆེ། འོན་ཀྱང་ལན་གཅིག་སླེབ་ཏུ་རེ་ལ་འགྲོ་དགོས་དགོངས་ནས། སང་ཕྱག་ཕེབས་པ་དང་། ཆོས་རྗེ་རབ་འབྱམས་པ་ཡང་ཁྲོམ་མང་པོའི་སིབ་ན་བེར་ཐུལ་གསུམ་ཙམ་བཞེས་ནས་ཁྲི་ཁར་འབྱོན་གྱིན་འདུག་པས།
ཁྲོམ་སིབ་ཏུ་ཕྱིན་ཙ་ན་ཆོས་རྗེས་བེར་ཐུལ་གྱི་ཐུ་བ་ཅིག་ནས་ཟིན་བྱུང་། དེ་མ་ཤོར་བ་བྱས་བྱོན་པས། ཆོས་རྗེ་དང་དུས་མཉམ་དུ་ཁྲི་ཐོག་ཏུ་སླེབ་པས། ཆོས་རྗེ་ཡང་ཤིན་ཏུ་དགེས། དེ་ནས་ཆོས་རྗེ་རབ་འབྱམས་པས། རྗེ་རོང་ཆེན་གྱི་ཞབས་དྲུང་དུ་འདི་ལྟ་བུའི་ཞུ་ཞིག་མཛད་དེ། སྟོན་པ་གཉིས། མཆོག་གསུམ་པ། སངས་རྒྱས་བཞི་པ། སྒོ་བསྲུང་ལྔ་པ།
གནས་དྲུག་པ། རྒྱན་བདུན་པ། ཆོས་ཀྱི་རྒྱལ་པོ་ཐམས་ཅད་མཁྱེན་པའི་ཞབས་དྲུང་དུ་ཞེས་སོགས་ཀྱི་མགོ་རྒྱང་དང་། སྐབས་དོན་འབུལ་བའི་རྣམ་གྲངས། གོ་རབ་ལ་སོགས་པ་གྲྭ་པ་བརྒྱ། ཧམ་ཆུང་ལ་སོགས་པ་ཇ་སིགས་བརྒྱ། འགྱིང་དཀར་ལ་སོགས་པ་མཛོ་ཕོ་བརྒྱ། ཞེས་སོགས་འབུལ་བའི་རྣམ་གྲངས་དང་བཅས་ཏེ་རོང་སྟོན་ཐམས་ཅད་མཁྱེན་པའི་ཞབས་དྲུང་དུ། དགུང་ལོ་ཉི་ཤུ་པ་འབྲུག་གི་ལོ་ལ་ཕྱགས་ཕེབས། གསར་ཆོས་ལ་མི་གཡོ་བ་དཀར་པོའི་རྗེས་གནང་གནང་།
དེའི་ཚེ་རྗེ་རོང་སྟོན་གྱི་ཞལ་ནས། མི་གཡོ་བ་ནི་སྦུག་གི་ཁམས་ཆུང་མགོ་བོ་ཆེ་འདི་ལ་ཐིམ་སོང་གསུངས་སོ། ། གཉིས་པ་ནི། ཐོས་པའི་བང་མཛོད་ལྟ་བའི་ནོར་དང་ལྡན། ། གསུང་རབ་ཁང་བཟང་ཕ་རོལ་ཕྱིན་པའི་གཞུང་། ། ཡོངས་འཛིན་མཁས་པ་རྣམ་མང་ཉེར་བསྟེན་ནས། ། འཛམ་གླིང་མཁས་པར་གྱུར་ལ་ཕྱག་འཚལ་ལོ། ། ཞེས་ཏེ། དེ་ཡང་རོང་སྟོན་ཐམས་ཅད་མཁྱེན་པའི་དྲུང་དུ་ཕར་ཕྱིན་གྱི་མཁྱེན་གསུམ་ཡན། དམར་སྟོན་རྒྱ་མཚོ་རིན་ཆེན་པ་ལ་འདུལ་བའི་སྤྱིར་བསྟན་རྣམས་ལེགས་པར་གསན་ནས།
དགུང་ལོ་ཉེར་གཅིག་པ་སྦྲུལ་གྱི་ལོ་ལ་སྨྲ་བའི་དབང་པོ་བྱམས་ཆེན་རབ་འབྱམས་པའི་དྲུང་དུ་ཕར་ཕྱིན། མདོ་སྡེ་བརྒྱན་སོགས་བྱམས་པའི་ཆོས་རྣམས་དང་། དབུ་མ་རྩ་བ་ལ་སོགས་པ་ཐལ་རང་གཞུང་ཕྱི་མའི་གཞུང་ལུགས་མཐའ་དག་དང་། མངོན་པ་མཛོད་རང་འགྲེལ་དང་བཅས་པ། ཀུན་ལས་བཏུས་རྒྱལ་སྲས་མ་དང་བཅས་པ། ། ཚད་མ་མདོ་སྡེ་བདུན་དང་བཅས་པ། འདུལ་བ་མདོ་རྩ་རྒྱ་ཆེར་འགྲེལ་དང་བཅས་པ་རྣམས་དགུང་ལོ་ཉེར་གསུམ་པའི་བར་དུ་ཐུགས་སྦྱངས་ཕ་རོལ་དུ་ཕྱིན་པའི་ཐེག་པ་ལ་མཛད་དེ། འཛམ་གླིང་ན་མཁས་པའི་གྲགས་པ་ཐོབ་པར་གྱུར་ཏོ། ། གསུམ་པ་ནི། ཟབ་ལམ་རྡོ་རྗེའི་ཐེག་པ་བླ་མེད་པ། །
སྙིགས་དུས་དྲུག་པ་ཀུན་དགའ་བཟང་པོའི་ཞབས། ། ཡུན་རིང་བསྟེན་ནས་ཐུགས་ཀྱི་སྲས་མཆོག་ཏུ། ། ལེགས་པར་གྱུར་པ་དེ་ལ་ཕྱག་འཚལ་ལོ། ། ཞེས་ཏེ། ཉེར་གསུམ་པའི་དུས་ཨེ་ཝཾ་དུ་ཆོས་ཀྱི་རྗེ་རྡོ་རྗེ་འཆང་གི་དྲུང་དུ་ཕྱག་ཕེབས། གསར་ཆོས་ལ་ཀྱཻ་རྡོ་རྗེའི་འགྲེལ་པ་ལུགས་ཀྱི་དབང་གནང་། དེ་ནས་སྔོན་བག་ཆགས་ཀྱི་སྟོབས་ཀྱི་རྗེ་བཙུན་ས་སྐྱ་པའི་མདོ་སྔགས་ཀྱི་ལྟ་གྲུབ་རྣམ་པར་དག་ཅིང་། ཆོས་ཀྱི་དྲོད་མ་ཡལ་བ་བླ་མ་ཀུན་དགའ་བཟང་པོ་ཡབ་སྲས་དང་མཇལ་བ་འདི་ཡང་སྔོན་བསོད་ནམས་བསགས་པ་ཡིན། ད་ནི་བླ་མ་འདི་དག་གི་གསུང་གི་བདུད་རྩི་འཐུང་ངོ་སྙམ་དུ་དགོངས་ནས། ཆོས་རྗེ་རྡོ་རྗེ་འཆང་གི་དྲུང་དུ་བསྙེན་པར་རྫོགས་པ་ཞུས་པས།
ཆོས་རྗེའི་ཞལ་ནས། མ་འོངས་པ་ན་ཁྱོད་ལ་དཔལ་ལྡན་ས་སྐྱ་པའི་བསྟན་འཛིན་ཅིག་རེ། ངའི་སྡོམ་རྒྱུན་འདི་ས་སྐྱ་པཎྜི་ཏ་ནས་བརྒྱུད་པ་མ་ཡིན། ཆོས་ཀྱི་རྗེ་ས་སྐྱ་པཎྜི་ཏ་ནས་བརྒྱུད་པའི་སྡོམ་རྒྱུན་ཆོས་རྗེ་ཁ་འཕྱར་བ་ལ་འདུག་པས། ཁོང་ལ་མཁན་པོ་ཞུས། ལས་སློབ་ངེད་ཀྱི་བྱེད་གསུངས། དེ་ནས་ཆོས་རྗེ་དཔོན་སློབ་གཉིས་ཀས་ཆོས་རྗེ་ཁ་འཕྱར་བ་ལ་གསོལ་བ་བཏབ་ཀྱང་། ཆོས་རྗེ་ཁ་འཕྱར་བའི་གསུང་ལས། ཆོས་རྗེ་ལྟ་བུའི་མཁན་པོ་བཞུགས་བཞིན་དུ་ངས་བྱེད་པ་མི་འོང་། ལས་སློབ་ཀྱང་ང་མི་བྱེད།
ཆོས་རྗེ་བྱ་བྲལ་བ་ལ་གསོལ་བ་ཐོབ་གསུངས། དེ་ནས་མཁན་པོ་མཛད་དུ་མ་གསན་པས། ཆོས་རྗེ་རྡོ་རྗེ་འཆང་གི་མཁན་པོ། ཆོས་རྗེ་ཁ་འཕྱར་བ་བསོད་ནམས་རྒྱལ་མཚན་གྱི་ལས་སློབ། ཆོས་རྗེ་བྱ་བྲལ་བ་དཀོན་མཆོག་རྒྱལ་མཚན་གྱི་གསང་སྟེ་སྟོན་པ། བླ་མ་སངས་རྒྱས་དཔལ་གྲུབ་པས་གྲིབ་ཚོད་པ་མཛད་དེ་བསྙེན་པར་རྫོགས་པ་མཛད་དོ། ། དེ་ནས་ཆོས་ཀྱི་རྗེ་རྡོ་རྗེ་འཆང་གི་དྲུང་དུ་ཀྱཻ་རྡོ་རྗེའི་རྒྱུད་གསུམ་དང་། ངན་སོང་སྦྱོང་བའི་རྒྱུད་དང་། བདེ་མཆོག་རྩ་བའི་རྒྱུད། བཤད་པའི་རྒྱུད།
རྣལ་འབྱོར་མ་ཀུན་སྤྱོད་ཀྱི་བཤད་བཀའ་རྣམས་རྗེ་བཙུན་ས་སྐྱ་པའི་བཀའ་སྲོལ་བཞིན་རྫོགས་པར་གསན། ཀྱཻ་རྡོ་རྗེ་ལ་སོགས་པ་གཉིས་མེད་ཀྱི་དབང་བཀའ་དང་། བདེ་མཆོག་ལཱུ་དྲིལ། མཁའ་འགྲོ་རྒྱ་མཚོ་ལ་སོགས་པ་མ་རྒྱུད་ཀྱི་དབང་བཀའ་དང་། གསང་འདུས་འཕགས་ལུགས། གཤེད་དམར་ལྷ་ལྔ། རྡོ་རྗེ་འཇིགས་བྱེད་ས་ལུགས་ལ་སོགས་པ་ཕ་རྒྱུད་ཀྱི་དབང་བཀའ་སྟེ་བླ་མེད་ཀྱི་དབང་བཀའ་རྣམས་དང་། ཀུན་རིག་རྩ་བའི་དཀྱིལ་འཁོར་སྦྱོངས་དཀྱིལ་བཅུ་གཉིས་དང་བཅས་པ་ལ་སོགས་པ་རྣལ་འབྱོར་གྱི་དབང་བཀའ་རྣམས་དང་། ཨ་ར་པ་ཙ་ལྷ་ལྔའི་དབང་བཀའ་སོགས་སྤྱོད་རྒྱུད་ཀྱི་དབང་བཀའ་རྣམས་དང་། རིགས་གསུམ་སྤྱི་དབང་ལ་སོགས་པ་བྱ་རྒྱུད་ཀྱི་དབང་བཀའ་སྟེ་རྒྱུད་སྡེ་བཞིའི་དབང་བཀའ་འགའ་ཞིག་དང་།
སྒྲུབ་ཐབས་རྒྱ་མཚོ། བརྒྱ་རྩ་སྟེ་རྗེས་གནང་དང་སྒྲུབ་ཐབས་གཅིག་ཏུ་བསྡུས་པ་ཨ་བྷྱ་དང་། རྡོ་རྗེ་གདན་པ་ལས་བརྒྱུད་པ་སོགས་དང་། ཐུགས་རྗེ་ཆེན་པོ་སྐྱེར་ཁང་ལུགས་དང་། དཔལ་མོ་ལུགས་ལ་སོགས་པ་ཞི་བའི་ལས་བསྒྲུབ་པའི་ཚོགས་དང་། མི་གཡོ་བ་སྔོ་དཀར་ལ་སོགས་པ་ཤེས་རབ་རྒྱས་པའི་ལྷ་རྣམས་དང་། སྟེང་ཕྱོགས་ཚེ་དཔག་མེད། སྒྲོལ་མ་དཀར་མོ་ལ་སོགས་པ་ཚེ་རྒྱས་པའི་ལྷ་རྣམས་དང་། རྡོ་རྗེ་རྣམ་འཇོམས། ཤ་ཝ་རི་ལ་སོགས་པ་ནད་གདོན་བསྲུང་བའི་ལྷ་རྣམས་དང་།
ཀུ་རུ་ཀུལླེ། འདོད་པའི་རྒྱལ་པོ་སོགས་དབང་དུ་བྱེད་པའི་ལྷ་རྣམས་དང་། རྡོ་རྗེ་ནག་པོ་ཆེན་པོ་སོགས་མི་མཐུན་ཕྱོགས་ཚར་གཅོད་པའི་ལྷ་རྣམས་ཀྱི་རྗེས་སུ་གནང་བ་དང་། ཞེན་པ་བཞི་བྲལ། གསུང་ངག་རིན་པོ་ཆེ། དྲིལ་བུ་རིམ་ལྔ། བདེ་མཆོག་དཀར་པོའི་ཁྲིད། ཤིན་ཏུ་སྤྲོས་མེད་ལ་སོགས་པ་ཁྲིད་བཀའ་ཟབ་མོ་རྣམས་དང་། ཆིམ་གྱི་ས་བཅད་དང་བཅས་པའི་མདོ་སིལ་བུ་བཅུ་བདུན། འཕགས་པའི་ས་བཅད་དང་བཅས་པའི་ཟབ་མོ་མདོ་ལྔ།
བརྒྱད་སྟོང་པ། གཞན་ཡང་དབུ་མ་རིན་ཆེན་ཕྲེང་བ། བཤེས་སྤྲིངས་ལ་སོགས་པའི་ལུང་བསམ་གྱི་མི་ཁྱབ་པ་གསན། ཆོས་རྗེ་ཁ་འཕྱར་བའི་དྲུང་དུ། གུར་རིགས་བསྡུས་ཀྱི་དབང་། རྟ་མགྲིན་ལྕགས་རལ་ཅན། སྤྱན་རས་གཟིགས་སེངྒེ་སྒྲ། འཇམ་དབྱངས་དམར་སེར། གཉན་སྒྲོལ་སོགས་གསན། རྗེ་བླ་མ་མུས་པ་ཆེན་པོའི་དྲུང་དུ།
ཀ་རཱི་ཀ་ལྔ་བཅུ་པ། སུམ་བརྒྱ་པ་འོད་ལྡན་དང་བཅས་པ། དུལ་བའི་ལྷའི་སྡེ་པ་ཐ་དད་བཀླགས་པའི་འཁོར་ལོ། ཡོན་ཏན་འོད་ཀྱི་མདོ་རྩ། གསེར་གླིང་པའི་རྒྱ་ཆེན་འགྲེལ་པ་དང་བཅས་པ། ལས་བརྒྱ་རྩ་གཅིག་པ། དགེ་ཚུལ་གྱི་ལོ་དྲི་བ། སོ་སོ་ཐར་པའི་མདོའི་འགྲེལ་པ། འདུལ་བ་རྣམ་འབྱེད་ཀྱི་འགྲེལ་པ་ཚུལ་ཁྲིམས་བསྐྱང་གི་མཛད་པ། རྩ་བའི་ལུང་སོ་སོ་ཐར་པ།
བཤད་པའི་ལུང་བཞི། རྣམ་འབྱེད། ཞུ་བ། ཕྲན་ཚེགས་ཏེ་གཞི་ཐམས་ཅད་ཡོད་པར་སྨྲ་བའི་འདུལ་བ་ལུང་གི་སྡེ་ཚང་བར་གསན། དམར་ཁྲིད། ཞེན་པ་བཞི་བྲལ། ཇོ་བོའི་བློ་སྦྱོང་དོན་བདུན་མའི་ཉམས་ཁྲིད། བློ་སྦྱོང་ཐོར་བུ་བ་གཅིག་ཏུ་སྡོམ་པ། མཚོན་ཆ་འཁོར་ལོ། རྨ་བྱ་དུག་འཇོམས།
སེམས་དཔའི་རིམ་པ། བྱང་ཆུབ་སེམས་དཔའ་ཀུན་དུ་བཟང་པོའི་བློ་སྦྱོང་། བིརྺ་པའི་བློ་སྦྱོང་། སུམ་པ་ལོ་རྩ་བའི་བློ་སྦྱོང་། སྐྱིད་སྡུག་ལམ་ཁྱེར་གྱི་བློ་སྦྱོང་། རྟེན་འབྲེལ་སྙིང་པོའི་བློ་སྦྱོང་། ཟས་ལ་སོགས་པ་སྤྱོད་ལམ་ལ་རྟེན་པའི་བློ་སྦྱོང་། ཕུང་པོ་ཟན་དུ་སྐྱུར་པ། ཀུ་ས་ལའི་ཚོགས་གསོག གླང་རི་ཐང་པའི་ཚིག་སྐང་བརྒྱད་མ།
གྱེར་བསྒོམ་རྡོ་རྗེའི་གླུ། སངས་རྒྱས་བསྒོམ་པའི་ཉམས་ལེན། ཇོ་བོའི་ལམ་ཡིག་ཆུང་བ་དང་བཅས་པ་དང་། རྒྱལ་སྲས་བཀའ་འབུམ། འགྲོ་མགོན་དཔལ་ལྡན་ཡེ་ཤེས་ཀྱི་མཛད་པའི་རྒྱལ་སྲས་པའི་རྣམ་ཐར། བློ་སྦྱོང་ཟིན་བྲིས་མ། ཆོས་རྗེ་རྒྱལ་མཆོག་པའི་བློ་སྦྱོང་། ཀུན་སྡོམ་ཆེན་མོ་ལ་སོགས་པ་བློ་སྦྱོང་མན་ངག་གི་རིགས་སུ་གཏོགས་པ་རྣམས་དང་། བསྒོམ་རིམས་གསུམ་དང་། རྒྱ་ཆེན་སྤྱོད་པ་སྟོན་པ།
བྱང་ས་དང་། མདོ་སྡེ་བརྒྱན། ངོ་མཚར་སྤྱོད་པ་སྟོན་པ་དཔའ་བོའི་སྐྱེས་རབས། འཆོས་སྐྱོབས་ཀྱི་ཆེད་དུ་བརྗོད་པའི་ཚོམ། ལྟ་སྤྱོད་ཟུང་འཇུག་སྟོན་པ་ཞི་བ་ལྷའི་བསླབ་སྤྱོད་གཉིས་ཏེ་བཀའ་གདམས་གཞུང་དྲུག་ཏུ་གྲགས་པ་དང་། དབུ་མ་རིན་ཆེན་ཕྲེང་བ། བཤེས་སྤྲིངས། ས་ལུ་ལྗང་པའི་མདོ་འགྲེལ། ཡེ་ཤེས་སྙིང་པོ་ཀུན་ལས་བཏུས་པ། ཇོ་བོའི་ཆོས་ཆུང་བརྒྱ་རྩ་ལ་སོགས་པ་བློ་སྦྱོང་གཞུང་པའི་ཆོས་སུ་གྲགས་པ་རྣམས་དང་།
གཅོད་བསྐོར་གསུམ་གྱི་དམིགས་ཁྲིད། གཅོད་བཀའ་རྙིང་མ་ཤིན་ཏུ་དག་ཅིང་། བྲམ་ཟེ་ཨརྻ་དེ་ཝའི་གཞུང་གསུམ་དང་བཅས་པ་རྣམས་དང་། ཐུགས་རྗེ་ཆེན་པོ་གཙོ་འཁོར་གསུམ་གྱི་རིགས་གཏད། དོན་ཡོད་ཞགས་པའི་རིགས་གཏད། དཔལ་མོའི་གཞུང་བཞི་ལ་སོགས་པ་ཐུགས་རྗེ་ཆེན་པོའི་བསྐོར་དང་། འཇམ་དབྱངས་དམར་སེར་ས་སྐྱ་པཎྜི་ཏའི་ཡིག་བསྐོར་དང་བཅས་པ། ཕྱག་ན་རྡོ་རྗེ་ཨུ་ཙ། གོས་སྔོན་ཅན། འབྱུང་པོ་འདུལ་བྱེད།
རྨེ་བ་བརྩེགས་པ། རྣམ་འཇོམས་བིར་ལུགས། བ་རིའི་ལུགས། གཉན་སྒྲོལ་ཡན་ལག་དྲུག་པ་དང་བཅས་པ། མགོན་པོ་ལྕམ་དྲལ། ལྷ་བརྒྱད། དམར་པོ་བསྐོར་གསུམ་ལ་སོགས་པའི་རྗེས་སུ་གནང་བ་དང་། ཀྱཻ་རྡོ་རྗེའི་རྒྱུད་གསུམ། བདེ་མཆོག་རྩ་རྒྱུད། གསང་འདུས་རྩ་རྒྱུད།
ངན་སོང་སྦྱོངས་རྒྱུད་ཀྱི་བཤད་བཀའ་དང་། ཀྱཻ་རྡོ་རྗེ་འགྲེལ་པ་ལུགས་ཀྱི་རྒྱུད་འགྲེལ་ཀུ་མུ་ཏི། སྒྲུབ་ཐབས་ཡན་ལག་དྲུག་པ། དཀྱིལ་ཆོག་བཟང་པོ་ཡོངས་བཟུང་། རིན་ཆེན་འབར་བ་ལ་སོགས་པའི་གཞུང་ཕྲན་རྣམས་དང་། ཀྱཻ་རྡོ་རྗེ་མཚོ་སྐྱེས་ཀྱི་རྒྱུད་འགྲེལ་པདྨ་ཅན། སྒྲུབ་ཐབས་མཚོ་སྐྱེས། དཀྱིལ་མཆོག་ནས་གླིང་མ་ལ་སོགས་པའི་གཞུང་ཕྲན་རྣམས་དང་། ཀྱཻ་རྡོ་རྗེ་ནག་པོ་ལུགས་ཀྱི་དཀྱིལ་ཆོག སྒྲུབ་ཐབས་སོགས་གཞུང་ཕྲན་རྣམས་དང་།
ཀྱཻ་རྡོ་རྗེ་མན་ངག་ལུགས་ཀྱི་རྒྱ་གཞུང་རྡོ་རྗེའི་ཚིག་རྐང་། ཐུན་མོང་བའི་ཡིག་སྣ་བཅུ་བཞི། གསུང་ངག་གི་ཡིག་སྣ་བཅུ་དྲུག རྒྱུད་འཆད་ཐབས་ཀྱི་ཆོས་སྣ་བཅུ་བཞི་ལ་སོགས་པ་རྗེ་བཙུན་ས་སྐྱ་པའི་གསུང་རབ་རྣམས་དང་། བདེ་མཆོག་ནག་པོ་གཞུང་དྲུག ལཱུ་ཧི་པ་སྨད་ལྔ། དྲིལ་བུ་པ་བསྐོར་གསུམ། མཁའ་འགྲོ་རྒྱ་མཚོའི་རིན་ཆེན་སྣ་བདུན། སངས་རྒྱས་ཐོད་པའི་སྒྲུབ་ཐབས། དཀྱིལ་ཆོག
གསང་འདུས་འཕགས་ལུགས་ཀྱི་འགྲེལ་ཆེན་སྒྲོན་མ་གསལ་བ། སྒྲུབ་ཐབས་མདོར་བྱས། མདོ་སྲེ། སྤྱོད་བསྡུས་སྒྲོན་མེ། རིམ་ལྔ། སྦྱིན་སྲེག དཀྱིལ་མཆོག་ཉི་ཤུ་པ། ཟླ་གྲགས་ཀྱི་ཕྱི་རོལ་མཆོད་པའི་ཆོ་ག་ལ་སོགས་པ་གཞུང་ཕྲན་མཐའ་དག་དང་། འགོས་ཀྱི་སྟོང་ཐུན། རྔོག་གི་སྟོང་ཐུན།
བུ་སྟོན་གྱི་མཐའ་དྲུག་རབ་གསལ། གསུང་ངག་རིན་པོ་ཆེའི་ཁྲིད། ལམ་སྦས་བཤད་ཀྱི་ཁྲིད། ནག་པོ་རིམས་བཞིའི་ཁྲིད། དྲིལ་བུ་རིམས་ལྔའི་ཁྲིད། གསང་འདུས་རིམ་ལྔའི་ཁྲིད། ཤིན་ཏུ་སྤྲོས་མེད་ཀྱི་ཁྲིད། གཞན་ཡང་ཐུན་མོང་མ་ཡིན་པའི་ཟབ་ཆོས། ལམ་ཟབ་བླ་མ། བིར་བསྲུང་ཐུན་མོང་མ་ཡིན་པ།
རྣལ་འབྱོར་མའི་འཕོ་ཆུང་། རྗེ་བཙུན་གོང་མ་གསུམ་གྱི་གསུང་འབུམ། ས་སྐྱ་པཎྜི་ཏའི་སྡོམ་གསུམ། རིག་གཏེར་རང་འགྲེལ། ཐུབ་པ་དགོངས་གསལ། སངས་རྒྱས་ཀྱི་ཞུ་འཕྲིན། དྲིས་ལན་གྱི་ཚོགས་འགའ་ཞིག རྡོ་རྗེ་འཆང་གི་གསུང་འབུམ། རྗེ་མུས་པ་ཉིད་ཀྱི་གསུང་འབུམ་ལ་སོགས་པ་གསན། ཆོས་རྗེ་ཀུན་དགའ་དབང་ཕྱུག་པས་དྲུང་དུ།
མགོན་པོ་ཆེ་ཆུང་གི་རྗེས་གནང་། རྗེ་དེ་ཉིད་ཀྱི་བསྒྲིགས་པའི་ཡིག་བསྐོར་དང་བཅས་པ། དམར་པོ་བསྐོར་གསུམ། དེ་ཉིད་ཀྱི་བསྒྲིགས་པའི་ཡིག་ཆ་དང་བཅས་པ། གསང་འདུས་འཇམ་རྡོར་ས་ལུགས། སྒྲུབ་ཐབས་ཀུན་དུ་བཟང་པོ་ཆེ་ཆུང་། དཀྱིལ་ཆོག་བཞི་བརྒྱ་ལྔ་བཅུ་པ། ། དེའི་འགྲེལ་པ་ཤནྟི་པས་མཛད་པ། འཇམ་དཔལ་ཞལ་ལུང་། རྩི་ལུ་པའི་འགྲེལ་པ།
དམན་ཞབས་ཀྱི་འགྲེལ་པ། ཤནྟི་པའི་འགྲེལ་པ། ཐག་ག་པའི་འགྲེལ་པ། རིན་པོ་ཆེ་རྡོ་རྗེའི་འགྲེལ་པ། ངག་གི་དབང་ཕྱུག་གྲགས་པའི་ཡན་ལག་བདུན་པ་རྩ་འགྲེལ། གྲོལ་བའི་ཐིག་ལེ། བདག་གྲུབ་པ་ལ་སོགས་པ་འཇམ་རྡོར་གྱི་རྒྱ་གཞུང་མཐའ་དག་དང་། ཀྱཻ་རྡོ་རྗེ་ནག་པོ་ལུགས། ཨ་ར་པ་ཙ་ལྷ་ལྔ། རིགས་གསུམ་སྤྱི་དབང་རྣམས་ཀྱང་གསན།
གསང་འདུས་སྤྱན་རས་གཟིགས་ཀྱི་དབང་། ། དེའི་སྒྲུབ་ཐབས་ཇོ་བོས་མཛད་པ་དང་བཅས་པ་རྣམས་གསན། ཆོས་རྗེ་གུང་རུ་བ་ལ། ཚོགས་བདག་དམར་ཆེན་གྱི་རྗེས་གནང་། སྡོམ་གསུམ་གྱི་བཤད་པ། ཀུན་རིག་གཞན་ཕན་འོད་ཟེར། ཤྲརྡྷའི་ཐིག་རྩ་རྩ་འགྲེལ། ཨ་བྷ་ཡའི་ཐིག་སྐུད་འདེབས་ཚུལ་མན་ངག་དང་བཅས་པ། གཞན་ཡང་ཕྱག་ལེན་ཕྲ་མོ་བསམ་གྱི་མི་ཁྱབ་པ་གསན་ཏེ་མདོ་སྔགས་ཀྱི་གཞུང་ལུགས་མཐའ་དག་ལ་དཀའ་སྤྱད་བཟོད་པར་བྱས་ནས། ཡོངས་འཛིན་དམ་པ་རྣམས་ཀྱི་ཞབས་པད་ཡུན་རིང་དུ་བསྟེན་པས་ན་མཁས་པའི་གཙུག་རྒྱན་དུ་བཞུགས་པ་ཡིན་ནོ། །
གསུམ་པ་བཟང་བ་ཕྱི་ནང་གི་ཡོངས་འཛིན་གྱི་ཟིན་པའི་རྣམ་ཐར་ལ། ཕྱིའི་ཡོངས་འཛིན་དགེ་བའི་བཤེས་གཉེན་གྱི་ཟིན་པ་དང་། ནང་གི་ཡོངས་འཛིན་མཁའ་འགྲོ་ངང་གི་འདུ་བའི་རྣམ་ཐར་དང་གཉིས་ལས། དང་པོ་ནི། ས་སྐྱའི་འཇམ་དབྱངས་ཧོར་ལ་ཕེབས་པའི་ལམ། ། ཁྱི་སྤྱང་ཅིག་གི་འབྲེལ་པས་སྐུ་ཚེ་འདིར། ། དཀོན་མཆོག་མཆོད་པའི་རྒྱལ་མཚན་འཛིན་པ་དེའི། ། རྨད་བྱུང་ལུང་བསྟན་བརྙེས་ལ་ཕྱག་འཚལ་ལོ། ། ལུགས་དེའི་བསྟན་ལ་ལྷག་པར་དད་གྱུར་པའི། ། སྐུ་སྐྱེའི་མཚན་ལྡན་གང་དེའི་ཁྱོད་ཉིད་ལ། །
རྣམ་དྲག་གུས་པས་བསྟན་འདི་དར་བྱའི་ཕྱིར། ། གསོལ་བཏབ་ལུང་བསྟན་བརྙེས་ལ་ཕྱག་འཚལ་ལོ། ། ཞེས་ཏེ། དེ་ཡང་དགུང་ལོ་ཉེར་དྲུག་བཞེས་པའི་ཚེ་ཁམས་སུ་ཕེབས་པར་དགོངས་ཏེ། སྐྱིད་ཚལ་དུ་ཕྱགས་ཕེབས་པ་དང་། སྨྲ་བའི་དབང་པོ་བྱམས་ཆེན་རབ་འབྱམས་པས་ཁམས་སུ་བྱོན་ན་མི་འོང་། སྦྱིན་བདག་ང་ཡི་སྦྱར་རོ། ། ཆོས་རྗེ་མུས་པ་ཆེན་པོ་ལ་ཡང་བཀའ་གནང་ཞུ་དགོས་གསུངས་ནས་མ་བཏང་། དེ་ནས་ཆོས་རྗེས་གཞིས་དགའ་རིན་སྤུངས་པའི་ནང་སོ་ནོར་བུ་བཟང་པོ་ལ་སྦྱོར་གཏོང་མཛད། མུས་ཆེན་གྱི་དྲུང་དུ་ཁམས་སུ་མི་གཏོང་བ་ཞུ་ཟེར་བའི་ཞུ་ཞིག་ཕུལ།
རྗེ་འདི་ཉིད་ཀྱི་ཞུ་ཡིག་དང་བཅས་ནས་མུས་སུ་བྱོན། རྗེ་མུས་པ་ཆེན་པོའི་ཞལ་ནས། ཁྱེད་ཁམས་སུ་འགྲོ་བ་ག་ལ་འོས། ནད་གཞིའང་ཐུ་མོ་ཅིག་བྱུང་འདུག འདི་སངས་ན་བུ་སྟོན་ཁ་ཆེ་ལྟ་བུ་ལ་འགྲན་བཟོད་པའི་འཕྲིན་ལས་ཀྱང་འོང་ཆེ་ཡོད་གསུངས་ནས། རེ་ཞིག་ངོར་དུ་བསྡོད། ནད་འདི་དྲག་ན་རྫོང་དཀར་དུ་སོང་གསུངས་བ་བཞིན་དང་དུ་བླངས་ཏེ་ངོར་དུ་ཕེབས། འཚོ་ཤས་ཤིན་ཏུ་དཀོན་པར་ཡོད་ཀྱང་དབྱར་ཁ་ལོ་མ་དང་། དགུན་ཉུང་མ་ལ་རྟེན། ན་བཟའ་འཕྱིང་པ་རུལ་པོ་ཅིག་དང་བཅས་ནས་ཐུགས་གཉེར་གྱི་འདུན་པ་མ་བཤོལ་བར།
དགོང་མོ་ཆག་མེད་རྣམས་གྲུབ་རྗེས། རིག་གཏེར་རང་འགྲེལ་དང་། སམྦུ་ཊིའི་འགྲེལ་པ་གནད་ཀྱི་གསལ་བྱེད་དང་བཅས་པ་དང་། བརྟག་གཉིས་དག་ལྡན་ཁ་སྐོང་ཤར་པས་མཛད་པ་དང་བཅས་པ་དང་། གུར་གུར་བརྒྱན་དང་བཅས་པ་དང་། ཚུལ་བཞིའི་སྟོན་བྱེད། རྒྱུད་སྡེ་སྤྱི་རྣམ་མངོན་རྟོགས་ལྗོན་ཤིང་དང་བཅས་པ། བདག་མེད་སྟོད་འགྲེལ། རྩ་ལྟུང་འཁྲུལ་སྤོངས། སྡོམ་གསུམ་རབ་དབྱེ་ལ་སོགས་པ་ལ་ཉིན་རེ་བཞིན་ཞལ་འདོན་གནང་།
དུས་དུས་སུ་དཀའ་གནས་ལ་ཐུགས་ཞུགས་པས་ནམ་ལང་པ་ཡང་མ་གསན་པ་བྱུང་གསུངས། དེ་དུས་སྐུ་ལ་སྙུང་གཞི་དམ་ཡང་། སྒྲོ་འདོགས་ཀྱི་འཁྲིལ་ཤིང་ཐམས་ཅད་བཅད། རྡོ་རྗེ་འཆང་གི་ན་བཟའ་རས་བེམ་ཅིག་གནང་བ་བཞེས་མ་ནུས། དཀོན་གཉེར་རྒྱལ་རིན་གྱི་ཕུལ་བའི་ཁ་ཐུལ་ཅིག་བཞེས། དེ་ནས་ངའི་ནང་འདི་ལ་ཕན་པའི་ཆོས་ཞིག་ཞུ་ཞུས་པས། ཆོས་རྗེ་ངོར་པའི་ཞལ་ནས། ནད་ནད་ཀྱི་གྲོལ་དགོས་པ་ཡིན། བཟུང་སོ་ངན་པ་འདུག་པས་མར་ཁུ་ཡོག་ཚད་འཐུང་གསུངས་བྱུང་བས། དེ་དུས་ཆོས་མི་གནང་མར་ཁུ་འཐུང་རྒྱུ་མི་འདུག་དགོངས་པ་བྱུང་གསུངས།
དེ་ནས་རེ་ཞིག་ན་ད་ཆོས་མི་གནང་བ་འདུག་པས་མུས་སུ་འགྲོ་དགོས་པ་འདུག ཞབས་དྲུང་དུ་ཕྱག་འབུལ་ལ་འགྲོ་དགོངས་ནས། དགོང་མོ་ཞིག་ཀ་དྲུག་མར་ཕྱག་འབུལ་དུ་བྱོན་ནས་རྒྱུ་མཚན་ཕུལ་བས། སང་བསྡོད་དེ་ནས་ཕྱིན་པས་ཆོག་གསུངས་བའི་བཀའ་ལུང་བྱུང་པས། སང་བསྡད་པས་གསལ་ཆ་ནི་གང་ཡང་མ་བྱུང་པར་ལས་པ་ན། ད་སང་ངེས་པར་འགྲོ་དགོས་དགོངས་ནས་དེ་ནུབ་གཟིམ་པས་མནལ་ལམ་དུ། སྐྱེས་པ་གོས་དཀར་པོ་གྱོན་པ་ཅིག་ན་རེ། ལུས་འདི་བཀྲུ་དགོས་པར་འདུག་པ་ཁྲུས་ཤིག་བྱས་པ་དྲག་ཟེར་བ་བྱུང་། གང་གི་བཀྲུ་བྱས་པས་བུམ་ཆུ་འདིས་ཁྲུས་ཟེར་ནས་བུམ་པ་ཁ་དོག་མི་འདྲ་བ་བཞི་ཆུ་མི་འདྲ་བ་བཞིའི་བཀང་ནས། མི་དམར་པོ་ཞིག་གི་ཐོད་པ་ཅིག་ཆང་བཟང་པོ་ཞིག་གི་བཀང་ནས་སྔོན་ལ་འདི་འཐུང་ལས།
དེ་ནས་ཁྲུས་གྱིས་ཟེར་ནས་ཆང་དེ་གསོལ་རྗེས། མི་མི་འདྲ་བ་བཞིས་བུམ་པ་རེ་རེ་བཟུང་ནས་ཁྲུས་བྱས་པ་རྨིས། མནལ་སད་པ་དང་། ད་མུས་སུ་ཕྱིན་ན་དགེ་སྦྱོར་འཕེལ་བ་འདུག་དགོངས་ནས་སྔ་མོ་བཞེངས། ཁྲེས་པོ་ཅུང་ཟད་ཙམ་དང་བཅས་ནས་བྱོན་པས། ཉ་ཆུ་མིག་ཏུ་ཕེབས་པ་དང་། ནང་སྐོར་ཅིག་བྱུང་ནས་ཆོས་རྗེའི་བཀའ་ཡོད་ཟེར་ནས་ལོག་བྱོན། དེའི་ཉིན་གཤེད་དམར་ལྷ་ལྔའི་སྟ་གོན་གནང་། དེ་ཉིན་བཤད་དུ་མི་བཏུབ་པའི་རྨི་ལམ་མང་པོ་བྱུང་གསུངས་སོ། ། དེ་ནས་དབང་དེ་རྫོགས་པ་དང་སྐྱབས་འགྲོ་གཞན་མ་བྱས་པར་ནད་དེ་ཡང་ངང་གི་འཐོན།
རྗེ་བླ་མ་ལ་ཡང་ཐུན་མོང་མ་ཡིན་པའི་དད་པ་སྐྱེས་སོ་ཞེས་གསུངས་སོ། ། ཉེར་བརྒྱད་པ་ལ་སྐྱིད་ཚལ་དུ་ཕེབས་བཤད་ཉན་གྱི་དབུ་བཙུགས། སོ་གཉིས་པ་དང་། སོ་གསུམ་པ་ལ་སྡོམ་གསུམ་གྱི་སྤྱི་དོན་དང་། ཊཱིཀ་ཆེན་སོགས་བརྩམས། རིན་སྤུངས་ནོར་བུ་བཟང་པོ་དང་། བྱམས་ཆེན་སྐུ་སྐྱེས་ཀུན་དགའ་བཀྲ་ཤིས་པ་གཉིས་ཀྱི་བདག་རྐྱེན་གྱི་གཙོ་བོ་མཛད་དོ། ། གཉིས་པ་ནི། མཁས་གྲུབ་ཆེན་པོ་ནམ་མཁའ་བསོད་ནམས་ལ། ། བྲག་ལ་མགོན་པོའི་སྒར་ཆེན་ལེགས་བཏབ་ནས། །
མི་མཐུན་ཕྱོགས་རྣམས་ཚར་གཅོད་བྱེད་པ་ཡིས། ། མཚན་མ་མངོན་དུ་གྱུར་ལ་ཕྱག་འཚལ་ལོ། ། ཞེས་ཏེ། སྐྱིད་ཚལ་དུ་རྗེ་ཉིད་བཤད་ཉན་ཀྱི་དབུ་འཛུགས་པའི་དུས་དང་མཚུངས་པར་ཆོས་རྗེ་ནམ་བསོད་ཆེན་མོའི་མནལ་ལམ་དུ། རྟ་ནག་མདའི་བྲག་ལྦ་བ་ལ་གུར་མགོན་གྱི་སྒར་བཏབ་ནས་མི་མཐུན་ཕྱོགས་མ་ལུས་པ་འཇོམས་པ་ཅིག་བྱུང་། དེ་དང་པོ་ཡིན་ན་ཆོས་རྗེ་སྐུ་སྐྱེས་རི་ཁུད་འཛིན་པའི་ལྟས་སུ་འདུག་སྙམ་ནའང་། ཕྱིས་གོ་བོ་རབ་འབྱམས་པས་བཤད་ཉན་གསར་པ་འཛུགས་པའི་ལྟས་སུ་འདུག་གསུངས་སོ། ། འདི་ནི་མཁའ་འགྲོ་ངང་གི་འདུ་བའི་ལྟས་ཏེ། དམ་ཚིག་རྣམ་པར་དག་པ་ཉིད་ཀྱི་ཕྱིར་རོ། ། གཉིས་པ་གསུང་སྦྱངས་པ་འཆད་རྩོད་རྩོམ་གསུམ་གྱི་རྣམ་ཐར་ལ།
རྩོད་པ་གནམ་ལྕགས་ཀྱི་རྡོ་རྗེ་ལོག་ལྟའི་རི་བོ་བསྙིལ་པའི་ཚུལ། འཆད་པ་ལྷའི་རྔ་པོ་ཆེས་མི་ཤེས་པའི་གཉིད་ལས་བླངས་པའི་ཚུལ། རྩོམ་པ་ལེགས་བཤད་ཀྱི་ཉི་མས་ཐུབ་བསྟན་གྱི་གླིང་བཞི་གསལ་བའི་ཚུལ། དང་པོ་ལ་མཁས་པའི་གཙོ་བོ་ཕམ་པར་བྱས་ཚུལ། ཕུང་ཆེན་གྱི་བར་ཆད་གསལ་བར་བྱས་ཚུལ་གཉིས་ལས། དང་པོ་ནི། གནས་ལུགས་ནང་ནས་དགོངས་པའི་མཐུ་སྟོབས་ཀྱིས། ། ངག་གི་དབང་པོས་རྗེས་བཟུང་མཁས་པའི་གཙོ། ། རིག་པའི་རྩལ་གྱི་ལེགས་པར་ཕམ་བྱས་ནས། ། གྲགས་པའི་རྒྱལ་མཚན་ཐོབ་ལ་ཕྱག་འཚལ་ལོ། །
ཞེས་ཏེ། ངོར་ནས་བྱོན་དུས་སྐྱིད་ཚལ་ན་རྗེ་བཙུན་འཇམ་དབྱངས་དཀར་པོས་བྱིན་གྱི་རླབས་པ། གནས་ལྔ་རིག་པའི་མཁས་པ་ཆེན་པོ་སངས་རྒྱས་ལྷུན་གྲུབ་ཅེས་བྱ་བ་ཁེང་པའི་རི་བོ་ནི་ཤིན་ཏུ་མཐོ། གྲགས་པའི་བ་དན་གྱི་ཕྱོགས་བཅུར་གསལ། སློབ་མའི་དཔུང་ནི་སྐར་ཚོགས་བཞིན་རྒྱས། རྩོད་འཆད་ཀྱི་ནམ་མཁའ་ནི་ཀུན་དུ་ཁྱབ་པ་ཞིག་ཡོད་ནའང་། ཉིན་ཅིག་མང་ཇ་བྱུང་ནས་སྨྲ་བའི་དབང་པོ་བྱམས་ཆེན་རབ་འབྱམས་པས། ངེད་རང་གི་གྲྭ་པ་ན་དགེ་བཤེས་བསམ་གྱི་མི་ཁྱབ་པ་ཡོད་པའི་དུས་འདིར་དགེ་བཤེས་རྣམས་ཀྱི་འབྲེལ་གཏམ་བྱེད་དགོས་པས། བསྟན་གསལ་གྱི་ཚད་མ་ལ་དམ་བཅའ་ཞོག གོ་བོ་རབ་འབྱམས་པས་སྡོམ་གསུམ་དང་།
སངས་རྒྱས་ལྷུན་གྲུབ་པས་མངོན་པ་ལ་ཞོག་ལས། གྲྭ་གསར་བློ་གསལ་བ་རྣམས་ཀྱི་སྒྲོག་གླེང་ཐོང་གསུངས། དེ་དུས་བསྟན་གསལ་དང་། རྗེ་འདི་གཉིས་ཀས་དམ་བཅའ་མ་བཞག་པར། རབ་འབྱམས་པ་སངས་རྒྱས་ལྷུན་གྲུབ་ཀྱི་མངོན་པ་གོང་འོག་གི་བཤད་པ། འགྲེལ་པ་འགྲེལ་བཤད། བོད་སྔ་མ་རྣམས་ཀྱི་བགྲོས། དེང་སང་གི་དགེ་བཤེས་རྣམས་ཀྱི་བཞེད་ཚུལ་ཞལ་པོའི་ཁྲ་ཚོགས་དང་བཅས་པ། ཞལ་ནས་ནི་ཆུ་ལྟར་དུ་འཁྲུག ཕྱག་ནི་མཎྜལ་གྱི་ཚོམ་བུ་བཀོད་པ་བཞིན་མཛད་ཀྱིན་འདུག་པ་ལ།
བྱམས་ཆེན་རབ་འབྱམས་པས་བཤད་པ་མྱག་ཉོག་ལ་དོན་མེད། དམ་བཅའ་ཧྲིལ་བ་ཅིག་ཞོག་གསུངས་པ་དང་། དཔང་ལོ་ཆེན་པོའི་བཞེད་པ་བཀག་ནས། མདོ་སྡེ་པ་ཡན་ལ་ཡང་སེམས་སེམས་བྱུང་། རྫས་ཐ་དད་པ་ཡིན་ཞེས་གསུངས་སོ། ། དེ་ནས་གྲྭ་ཤར་བློ་གསལ་རྣམས་ཀྱི་ཕྱོགས་ཕྱོགས་ནས་སྒྲོག་གླེང་གི་འགྲོ་འདེད་མང་པོ་བྱས་པས་ཀྱང་། ལ་ལ་ལ་ཆམ་སྐྱུར། ལ་ལ་ལ་འུར་འཇོམས། ལ་ལ་ལ་རྩོད་གཡོ་བྱས་ནས་ཀླག་བརྙེད་པར་མ་ནུས་སོ། ། མཇུག་ཏུ་རྗེ་ཉིད་ཀྱི་ངས་སྒྲོག་གླེང་ཅིག་གཏོང་བས་གསན་ཅིག་གསུངས་པ་དང་།
ཁོང་གི་དགོངས་པ་ལ་སློབ་གཉེར་དང་པོ་ཡང་ཧལ་ལེ་བ་ལས་མེད། བར་སྐབས་སུ་ངོར་དུ་བསྡོད་ཡུན་རིང་པས་ངག་རྡིབ་ཡོད། འོན་ཀྱང་འདི་མཁས་གྲགས་ཅན་ཡིན་པས། དེ་རིང་སྒྲོག་གླེང་འགྲོ་བ་ཅིག་བྱས་ནས་ཁམས་གསུམ་དུ་གྲགས་པ་ཞིག་བྱེད་དགོས་བསམ་ནས་ཤིན་ཏུ་དགའ་སྟེ། གཏོང་བྱས་མས་འཕྲོ་ལ་ཧོབ་ལང་ཞྭ་ཕུད། ཚོགས་པ་ལ་ངེད་ལ་གོ་བོ་རབ་འབྱམས་པས་སྒྲོག་གླེང་གནང་བ་ཡོད་གསན་ཅིག་གསུངས་སོ། ། དེ་རྗེས་ཐལ་འགྱུར་གྱི་འགྲོ་འདེད་འགའ་ཡར་སོང་རྗེས། ཁྱབ་པ་རེ་དམ་ཅིག་ཕུད་ནས། ཁོང་ན་རེ། ཤིང་སྡོང་འདིའི་རྩར་འདི་གོ་བ་ང་མིན་པ་མ་བྱུང་ཟེར་ཏེ་ཤམ་ཤམ་མང་པོ་བྱེད་དོ། །
དེ་ནས་སྔར་གྱི་གྲུབ་མཐའ་དང་སྒོ་བསྟུན་ནས། གཙོ་སེམས་ཅིག་གི་འཁོར་དུ་བྱུང་བའི་སེམས་བྱུང་དེ། ། གཙོ་བོར་སེམས་དེ་ལ་ལྟོས་པའི་གཙོ་བོར་འགྱུར་བ་མེད་པར་ཐལ། གཙོ་བོ་སེམས་དང་འཁོར་སེམས་བྱུང་རྫས་ཐ་དད་ཡིན་པའི་ཕྱིར། ཞེས་གསུངས་པས། འདོད་གསུངས་པས། འོ་ན་ཆོས་མངོན་པའི་གཙོ་བོ་སེམས་བྱུང་ཤེས་རབ་ཡིན་པར་ཐལ། ཆོས་མངོན་ཤེས་རབ་དྲི་མེད་རྗེས་འབྲངས་བཅས། ། ཞེས་གསུངས་པའི་ཕྱིར་བྱས་པས། འདོད་ཟེར།
འོ་ན་ཆོས་མངོན་པའི་སྐབས་སུ་གཙོ་བོ་ཡིན་ན། རང་འཁོར་དང་ལྡན་པའི་གཙོ་སེམས་དེ་ལ་ལྟོས་པའི་གཙོ་བོ་ཡིན་དགོས་པར་ཐལ། ཟག་མེད་ཀྱི་ཤེས་རབ་དེ་ཆོས་མངོན་པའི་གཙོ་བོ་ཡིན་པའི་ཕྱིར་བྱས་པས། འདོད་ཟེར་རོ། ། འོ་ན་གཙོ་བོ་སེམས་དང་མཚུངས་པར་ལྡན་པའི་ཟག་མེད་ཀྱི་ཤེས་རབ་ཆོས་ཅན། ཁྱོད་རང་འཁོར་དུ་ལྡན་པའི་གཙོ་བོ་སེམས་ལ་ལྟོས་ཏེ་གཙོ་བོ་ཡིན་པར་ཐལ། ཁྱོད་ཆོས་མངོན་པའི་སྐབས་སུ་གཙོ་བོ་ཡིན་པའི་ཕྱིར། འཁོར་གསུམ་མོ་གསུངས་པས། བྱམས་ཆེན་རབ་འབྱམས་པའི་ཞལ་ནས། སྒྲོག་གླེང་ལ་བདག་རྐྱེན་ཅིག་གྱིས་གསུངས་སོ། །
དེ་ནས་བཞེངས་ནས་སྐུ་གཟན་ཤིང་སྡོང་ལ་གཟར་ནས། རུང་ཁང་བར་སྲང་རྒྱུགས་བྱས། ཁོང་གི་ཞལ་པོ་རྣམས་ཐུགས་ཀྱི་དྲན་ནས། བླ་མ་ལ་བརྙས་པ་མ་བཟོད་དེ། རྒྱུག་ཤར་མང་རབ་མཛད། ཞལ་པོ་ཡང་མང་དུ་བཏོན། ཁོང་གི་གདོང་ལ་གཟིགས་པས་རྔུལ་ནག་ཤར་རེ་འདུག་གསུངས་སོ། ། དེ་ནས་བྱམས་ཆེན་རབ་འབྱམས་པ་ཐུགས་ཤིན་ཏུ་མཉེས་ཏེ་སྐུ་བསྟོད་དཔག་ཏུ་མེད་པ་དེ་ཁར་གནང་། སྐུ་གཟན་བཞེས་པ་དེ་ཁ་ཕུད་ནས་གནང་། ད་ནས་བཤད་ཉན་རྐང་ཚུགས་ལ་གྱིས་གསུངས་བའི་བཀའ་ལུང་ནན་ཆེ་བ་གནང་ངོ་། །
དེ་ཡང་ངོར་པའི་བླ་མ་ཡབ་སྲས་དང་། མཁའ་འགྲོ་ཆོས་སྐྱོང་རྣམས་ཀྱི་བྱིན་རླབས་ཡིན་པར་འདུག་གསུངས་ཏེ། དེ་ནས་མཁས་པའི་གྲགས་པ་ཐོབ་པ་ཡིན་ནོ། ། གཉིས་པ་ནི། ཕུང་ཆེན་བར་ཆད་བརྩམས་ཕྱིར་གྲྭ་པ་རྣམས། ། ནད་ཆེན་གྱིས་བཏབ་དེ་ཚེ་མགོན་ཁྱོད་ཀྱིས། ། མཐུ་ཆེན་གྲགས་པའི་བསྟོད་པ་ལེགས་བཙུགས་ནས། ། བདེ་ཆེན་རྣལ་དུ་བཀོད་ལ་ཕྱག་འཚལ་ལོ། ། ཞེས་ཏེ། དེ་ཡང་སྐྱིད་མོས་ཚལ་དུ་ཉིན་ཅིག་བུད་མེད་ཤིན་ཏུ་གདོང་དམར་བ་མ་མད་གཉིས་བྱུང་ནས་མང་ཇ་ཞུ་ཟེར་རོ། །
དེ་ནས་ཇ་སྐོལ་བས་ཇ་སུན་གཉིས་པ་ཡན་ཆད་བསྟོད་པ་འགའ་བཟུང་བྱས་ནས། ཇ་བསང་བྱས་པ་དང་། མང་ཇ་སྐོལ་མཁན་གྱི་བུད་མེད་གཉིས་པོ་ནི་མེད་ཅིང་། ཁོག་པའི་ནང་། རྐྱེན་ལ་སོགས་པ་ནི་ཁྲག་གི་གང་ནས་འདུག་གོ ། དེ་ནས་གྲྭ་པ་རྣམས་ལ་ཤོལ་རིམས་ཀྱི་ནད་གདུག་པ་ཅན་བྱུང་སྟེ། རིམ་འགྲོ་དཀར་ཆོས་འདོན་པ་ལ་སོགས་པ་གང་གིས་ཀྱང་བཟློག་མ་ཉན་པ་ལ། རྗེ་འདིའི་རྗེ་བཙུན་གྲགས་པའི་བསྟོད་ཐུང་ཚོགས་སུ་འུར་འདོན་དུ་བཙུགས་ཤིང་། ནད་པ་རྣམས་ལ་ཡང་དེ་ཁ་བརྒྱ་རྩ་རེ་བགྲངས་པའི་སྔགས་ཆུ་སྦྱིན་པས། ནད་ཐམས་ཅད་གསོས་པར་གྱུར་ཏེ་བདེ་བ་ཆེན་པོ་ལ་བཀོད་པར་བྱས་སོ། །
ཞེས་པའི་དོན་ཏོ། ། གཉིས་པ་འཆད་པ་ལྷའི་རྔ་བོ་ཆེས་མི་ཤེས་པའི་གཉིད་ལས་བསླང་བའི་ཚུལ་ལ། ཟུར་འཆད་ཀྱི་གྲྭ་པ་བསྐྱངས་ཚུལ། གསར་འཛུགས་ཀྱི་བཤད་གྲྭ་བཙུགས་ཚུལ། རྒྱལ་ཚབ་དམ་པར་དབང་བསྐུར་བའི་ཚུལ་ལོ། ། དང་པོ་ལ་ཕ་རོལ་དུ་ཕྱིན་པའི་ཟུར་འཆད་མཛད་ཚུལ། རྡོ་རྗེ་ཐེག་པའི་ཟུར་འཆད་མཛད་ཚུལ་ལོ། ། དང་པོ་ནི། བསྟན་པའི་པད་ཚལ་རྒྱས་པའི་ཚལ་མཆོག་ཏུ། ། བསྟན་པའི་གཙོ་ཁྱོད་བསྟན་འཛིན་མགོན་དུ་བཀོད། །
བསྟན་པའི་བྱ་བ་འཆད་རྩོད་རྩོམ་གསུམ་གྱི། ། བསྟན་པ་དག་པར་སྤེལ་ལ་ཕྱག་འཚལ་ལོ། ། ཞེས་ཏེ། ཡང་སྐྱིད་ཚལ་དུ་བྱམས་ཆེན་རབ་འབྱམས་པ་ཐུགས་ཤིན་ཏུ་མཉེས་ནས། ཟུར་འཆད་ཀྱི་དབང་པོར་བསྐོས་དུས་བསྙེན་རྫོགས་བྱེད་པའི་བསྒྲུབ་བྱ་འགའ་ཡར་གློ་བུར་དུ་བྱུང་ནས། དགོང་མ་གཅིག་ཆོས་རྗེའི་ཞལ་ནས། ཁྱོད་ཀྱི་ལས་སློབ་བྱེད་དགོས་པས། ལས་དེ་རྣམས་ལ་བློ་ལ་འོང་བ་ཅིག་ཅིས་ཀྱང་གྱིས་གསུངས། དོ་ནུབ་ཀོང་བུ་སྦར་ནས་གཟིགས་པས་ནམ་གསུམ་ཆ་ཡན་ལ་གདམས་ངག་བརྗོད་པ་ལ་སོགས་པ་ལས་སློབ་ལ་དགོས་པ་ཐམས་ཅད་ཐུགས་སུ་ཆུད། སང་བསྒྲུབ་བྱ་རྣམས་ཀྱི་སློབ་དཔོན་མཛད།
གདམས་ངག་ཀྱང་ཐུགས་ནས་གསུངས་པས་ཐུགས་རབ་མུ་མཐའ་མེད་པར་དགོངས་ཏེ། གདན་ས་གཏོད་པའི་བཀའ་ལུང་བྱུང་ངོ་། ། དེ་མཚམས་བྱམས་ཆེན་རབ་འབྱམས་པ་མུས་སུ་སེམས་དཔའ་ཆེན་པོའི་དྲུང་དུ་གསུང་ངག་གསན་དུ་ཕེབས། སྐྱིད་ཚལ་གྱི་གྲྭ་བུ་སློབ་རྣམས་རྗེ་ཉིད་ལ་གཏད་དེ། ཉིད་ཀྱིས་ཀྱང་བསྟན་པ་དང་བླ་མའི་དགོངས་པ་ལ་དགོངས་ནས་བཤད་ཉན་ཕུལ་དུ་ཕྱིན་པ་གནང་། གྲུབ་མཐའ་རྣམ་པར་དག་པའི་སྲོལ་གཏོད་པ་དང་། འགའ་ཞིག་གི་བློ་ལ་དེ་མ་བཟོད་པ། དཔོན་སློབ་ཀྱི་བར་དུ་དབྱེན་བྱས། དེ་ནས་ཆོས་རྗེ་རབ་འབྱམས་པ་སྐྱིད་ཚལ་དུ་ཕེབས། ཉིད་ལ་སེམས་དཔའ་ཆེན་པོའི་ཞལ་ཏ་ལ་ཅིས་ཀྱང་མུས་སུ་ཤོག་གསུངས་བའི་བཀའ་གནང་བ་ལ་རྟེན།
གྲྭ་པ་གཅིག་ཀྱང་མ་ཁྲིད་པར་རྗེ་མུས་པའི་དྲུང་དུ་བྱོན་ཏོ། ། གཉིས་པ་ནི། སེམས་དཔའ་ཆེན་པོས་བསྟན་པ་རྒྱས་པའི་ཕྱིར། ། ངམ་རིང་ཆོས་སྡེར་རྒྱུད་གསུམ་སྨྲ་བའི་རྗེས། ། རིག་པའི་དབང་ཕྱུག་སྟོང་ཕྲག་ཚོགས་པའི་སར། ། ལེགས་བཀོད་གསང་ཆེན་སྤེལ་ལ་ཕྱག་འཚལ་ལོ། ། དེ་ཚེ་ཕས་རྒོལ་ལོག་ལྟའི་བསྟན་བཅོས་ཆེ། ། ལེགས་ལམ་གསལ་ཕྱིར་བསྟན་པ་སྤེལ་བ་དང་། ། དེ་དོན་དགོངས་པའི་མོད་ལ་བླ་མ་ཡིས། ། མངོན་སུམ་འདོམ་པར་མཛད་ལ་ཕྱག་འཚལ་ལོ། །
ཞེས་ཏེ། དེ་ནས་སེམས་དཔའ་ཆེན་པོ། མིའི་དབང་པོ་རྣམ་རྒྱལ་གྲགས་པ་ཡབ་སྲས་ཀྱི་ངམ་རིང་ཆོས་སྡེར་གསུང་ངག་གནང་བ་ལ་གདན་དྲངས། དེ་དང་མཉམ་དུ་རྗེ་ཉིད་ཀྱིས་ཀྱང་ཕེབས་ནས། རྗེ་མུས་པའི་ཞལ་ནས། གསུང་ངག་སོགས་ཁྲིད་རྣམས་ངས་སྐྱོང་། རྒྱུད་གསུམ་ལ་སོགས་པའི་དགག་བསྒྲུབ་ཀྱི་བཤད་པ་རྒྱ་ཆེན་རྣམས་གོ་བོ་རབ་འབྱམས་པས་གྱིས་གསུངས་པ་ཡིན་དུས། རྗེ་མུས་པ་ལ་གསུང་ངག་གསན་མཁན་སྟོང་ར་ཅན་ཙམ་བྱུང་། འདི་ཉིད་ལ་རྒྱུད་གསུམ་གསན་མཁན་སངས་རྒྱས་རྣམ་གསུམ་སོགས་སྡེ་སྣོད་ཀྱི་ཕ་རོལ་དུ་ཕྱིན་པ་ཕྱེད་དང་བཞི་བརྒྱ་ཙམ་བྱུང་། དེ་དུས་དཔལ་དུས་ཀྱི་འཁོར་ལོས་རྗེས་སུ་བཟུང་བ་ས་སྐྱོང་རྣམ་རྒྱལ་གྲགས་པ་དང་།
ས་ཇོ་བའི་གྲུབ་མཐའ་ལ་དགག་བསྒྲུབ་མང་དུ་མཛད། ཁྱད་པར་ལུས་ཀྱི་དཀྱིལ་འཁོར་དོན་དམ་བདེན་པར་འདོད་པའི་ལོག་རྟོག་བཀག་ཀྱང་དེ་ན་བོ་དོང་པའི་རྒྱུད་དོན་གསལ་བ་ཞེས་བྱ་བའི་ཀུན་རིག་དར་ཏེ། བོ་དོང་པ་ཉིད་ཀྱི་མཛད་པ་དེ་རྒྱུད་ཀྱི་དགོངས་པར་བསྒྲུབ་ཅིང་། གཞན་ཕན་འོད་ཟེར་ལ་སོགས་པ་སྔ་རབས་པའི་ལུགས་རྣམས་འགོག་པ། ལུང་རྣམ་ངེས་དང་རིག་པ་རྣམ་པར་ངེས་པ་ཞེས་བྱ་བའི་བསྟན་བཅོས་ལ་བཤད་ཉན་ཤིན་ཏུ་མང་བ་ཡོད་པ་དེ་དག་གི་ལོག་རྟོག་ལྡོག་པའི་བསྟན་བཅོས་ཞིག་བརྩམ་དགོས་པར་འདུག་དགོངས་པས། དེའི་ནུབ་མོ་མནལ་ལམ། མཐའ་ནེའུ་གསེང་མེ་ཏོག་སྣ་ཚོགས་ཀྱི་བརྒྱན་ཅིང་ཉམས་དགའ་བའི་དབུས་སུ་ཆོས་ཁྲི་དཀར་ལ་མཐོ་བའི་སྟེང་ན་རྗེ་མུས་པ་སྐུ་ཉམས་དང་ལྡན་པར་བཞུགས་ནས། དེང་སང་བོད་ན་ངན་སོང་སྦྱོངས་རྒྱུད་ལ་ང་བས་མཁས་པ་མེད་ཉན་མཁན་ཡོད་ན་ཤོག་གསུངས། གནང་བ་ཞུ་ཞུས་པས། ངན་སོང་སྦྱོང་རྒྱུད་ཤིན་ཏུ་ཞིབ་པ་དགག་བསྒྲུབ་ཀྱི་མཐའ་གཅོད་དང་བཅས་པ་ཚར་གཅིག་གསན།
མནལ་གསད་པ་དང་དོན་ཕལ་ཆེར་ཐུགས་ལ་འདུག དཀའ་གནས་ཀྱི་གནད་མང་པོ་ཡང་དེ་དུས་གོ ། དེ་ནས་གཞན་ཕན་འཁྲུལ་འཇོམས་ཞེས་བྱ་བའི་ཀུན་རིག་གི་རྩོད་སྤོང་མཛད་དེ། ལོག་རྟོག་ལོག་ནས་གཞན་ཕན་མཐའ་ཡས་ཀྱི་ཕྱག་ལེན་རྣམ་པར་དག་པ་དར་བར་མཛད་དེ། དོན་འདི་ལ་དགོངས་ནས་རྩོད་སྤོང་གི་མཇུག་ལས། རྨི་ལམ་རི་རྩེར་རྟགས་ཀྱི་མཚན་མ་མཐོང་། ། ཞེས་སོགས་གསུངས་སོ། ། གཉིས་པ་གསར་ཚུགས་ཀྱི་བཤད་གྲྭ་ཚུགས་པའི་ཚུལ་ལ། དང་པོར་བཙུགས་པའི་ཚུལ། མཐར་གནས་དགོན་བཏབ་པའི་ཚུལ་ལོ། །
དང་པོ་ནི། གང་ཞིག་ཆགས་སྡང་རྨོངས་པའི་དབང་གི ། རབ་དཀྲུགས་བསྟན་པ་བསམ་པར་མེད་པ་ནི། ། བསྟན་འཛིན་ཁྱོད་ལ་མཐུ་ཡི་རབ་བསྡིགས་ཀྱང་། ། བསྟན་བསྲུང་རྒྱ་མཚོས་བསྲུང་ལ་ཕྱག་འཚལ་ལོ། ། ཞེས་ཏེ། ས་བརྒྱད་བཞེས་པ་མེ་ཕོ་ཁྱིའི་དཔྱིད་མུས་སུ་བྱམས་ཆེན་སྐུ་སྐྱེས་དང་མཇལ་བཤད་གྲྭ་གསར་འཛུགས་ཀྱི་བཀའ་བགྲོས་ཀྱི་གཞི་གནང་། དེའི་དབྱར་བསམ་འགྲུབ་རྩེའི་བྲག་དམར་ཆོས་སྡེར་ཆོས་རྗེ་སྐུ་སྐྱེས་གདན་དྲངས་དུས། ཁྱུང་ཚང་ཤར་གྱི་བཤད་གྲྭའི་གཙོ་བོ་བྱམས་མགོན་དོན་ཡོད་དཔལ་ཕྱགས་ཕེབས། ང་ཡི་གདན་ས་བྱེད་དགོས།
ཆོས་རྗེ་སྐུ་སྐྱེས་ལ་ཡང་ཞལ་ལྟ་ཞུས་གསུངས་དུས། གདན་ས་ཞལ་གྱི་མ་བཞེས། གྲྭ་པ་རྣམས་ལ་སྡོམ་གསུམ། རིག་གཏེར། ཕར་ཕྱིན། རྣམ་འགྲེལ་རྣམས་གསུངས། སྟོན་མུས་སུ་བྱོན་ནས་སེམས་དཔའ་ཆེན་པོ་ལ་སྔར་གྱི་རྒྱུ་མཚན་རྣམས་ཞུས་པས། མདོ་སྔགས་གཉིས་ཀའི་བཤད་གྲྭ་རྐང་ཚུགས་པ་ཅིག་ལོགས་སུ་ཚུགས། རིན་སྤུངས་པའི་ས་སྐྱོང་རྣམས་ཀྱིས་ཀྱང་སྦྱིན་བདག་ལོས་བྱེད་ཡིན། ངེད་ཀྱིས་ཀྱང་ནུས་གང་ཐོན་གྱི་མཐུན་རྐྱེན་བྱེད་གསུངས་བ་ལ་བརྟེན།
ཆོས་རྗེ་སྐུ་སྐྱེས་ལའང་དེ་མཐུན་གྱི་ཕྱག་དམ་གནང་ནས། ཆོས་རྗེ་སྐུ་སྐྱེའི་གསུང་གིས། ནང་སོ་བདེ་གཤེགས་ཆེན་མོ་ནོར་བུ་བཟང་པོའི་ཐུགས་ཀྱི་དགོངས་པ་རྫོགས་ཐབས་ལ། སྐུའི་རྟེན་བྱམས་ཆེན་ཁྲོ་ཕུ་བས་ལྷག་པ་ཅིག་བཞེངས། གསུང་གི་རྟེན་ལ་གྲྭ་པ་གསར་པ་འདི་འཛུགས། ཐུགས་ཀྱི་རྟེན་ལ་བྱང་ཆུབ་ཆེན་པོའི་མཆོད་རྟེན་ཤིན་ཏུ་ཆེ་བ་ཅིག་བཞེངས་པས། དཔོན་བློན་རྣམས་དང་བཀའ་བགྲོས་འཛུགས་དམིགས་སུ་བཙུད་དེ། ལོ་འདི་ལ་ཚུགས་པ་བྱེད་དོ་གསུངས་ནས། ཆོས་རྗེ་སྐུ་སྐྱེས་བསྟན་པའི་སྦྱིན་བདག་འགྲོ་བ་ཀུན་ལ་བུ་ལྟར་བརྩེ་བའི་ཐུགས་དང་ལྡན་པ། ས་སྐྱོང་དོན་གྲུབ་རྡོ་རྗེ་དཔལ་བཟང་པོ་དཔོན་བློན་རྣམས་ཀྱི་བགྲོས་ནས་རྟ་ནག་གསེར་གླིང་གི་དགོན་པ་མེ་ཕོ་ཁྱིའི་ལོ་སྐར་མ་རྒྱལ་ལ་བབས་པའི་དུས་ཁྱད་པར་ཅན་ལ་བཤད་གྲྭ་གྲྭ་པ་དྲུག་ལ་བཙུགས་ཏེ།
སངས་རྒྱས་ཉི་མ་འཇིག་རྟེན་ཀུན་གྱི་བརྒྱན། ། ཅེས་སོགས་དཀོན་མཆོག་གསུམ་དང་། བླ་མ་ལ་མཆོད་པར་བརྗོད་པའི་བཅའ་ཡིག་གནང་། དེ་ནས་བཟུང་སྟེ་ཐུབ་བསྟན་རྣམ་རྒྱལ་ཕྱག་ཏུ་མ་བྱུང་གི་བར་ལ་གསེར་གླིང་དུ་གཞི་མཛད། ལྡོང་མཁར། དགའ་བ་ཚལ། བྱམས་ཆེན་རྣམས་སུ་ཆོས་བར་ལ་ཐེགས་བཞུད་གནང་ནས་བཤད་ཉན་ཤིན་ཏུ་སྨར་ཞིང་། རྩོམ་པའི་ཕྲེང་བ་ཡང་དཔག་ཏུ་མེད་པ་མཛད། དུས་ཅིག་ན་དགའ་བ་ཚལ་དུ་གྲྭ་པ་རྣམས་ལ་བར་ཆད་ཀྱི་མཚན་མ་བྱུང་བ་ན། རྗེ་བཙུན་གྲགས་པའི་བསྟོད་རིང་བཙུགས་པས་བར་ཆད་ཀྱི་གཡུལ་ལས་རྒྱལ།
གསེར་གླིང་དུ་རྗེ་ཉིད་ལ་གཞན་གྱི་མཐུ་གཏད་བྱས་ནས་ཅུང་ཟད་སྙུང་བ་ན།

རྗེ་སེམས་དཔའ་ཆེན་པོས་གྲོང་བསླུས་གྱིས་ཤིག་གསུངས་པའི་ལུང་བསྟན་ལ་རྟེན་ནས་དེ་བཞིན་མཛད། མགོན་པོའི་བསྲུང་འཁོར་གཙོ་བོར་བསྒོམ། ། བཀའ་སྟོད་ཆོས་སྐྱོང་རྣམས་ཀྱི་ཞལ་མངོན་སུམ་དུ་བསྟན། བསྟོད་པ་རྣམ་པར་རྒྱལ་བའི་རྔ་ཆེན་ཞེས་བྱ་བ་མཛད་ནས། ཕས་རྒོལ་ཕྱེ་མར་བརླག བཤད་བསྒྲུབ་ཀྱི་རྐང་ཚུགས། རྟེན་འབྲེལ་ཐམས་ཅད་དེ་ནས་རང་འགྲིག་ཏུ་གྱུར་ཏོ། ། གཉིས་པ་ནི། ས་གཞི་བྱིན་རླབས་རྣམ་པར་རྒྱལ་བའི་ཞིང་། ། མཁའ་འགྲོ་ཆོས་སྐྱོང་རྣམས་ཀྱི་ལེགས་ཕུལ་ནས། ། འཕྲལ་རྐྱེན་བསྟན་པའི་སྦྱིན་བདག་ཆེན་པོ་ཡིས། །
གུས་ཕུལ་གནས་དགོན་མཛད་ལ་ཕྱག་འཚལ་ལོ། ། ཞེས་ཏེ། དགུང་ལོ་ཞེ་བཞི་པ་འབྲུག་གི་ལོ་ལ་བསྟན་པའི་སྦྱིན་བདག་ས་སྐྱོང་དོན་གྲུབ་རྡོ་རྗེ་དཔོན་བློན་གྱི་རྟ་ནག་ཚང་མ་ཆབ་འོག་ཏུ་ཚུད་དེ། རིན་ཆེན་རྩེའི་ཆོས་སྡེ་ལ་བོར་ཟེགས་བྱུང་བ་རྣམས་ཀྱི་འཛིན་སྤྲས་དང་། སྐུ་དབང་ཐོབ་པའི་གནས་དགོན་ཅིག་དགོས་པར་དགོངས་ཏེ། དཔོན་དྲུང་གཡུང་པས་དགའ་བདེ་ནང་པ་བཀའ་བགྲོས་ཞུ་བ་ལ་བརྫངས། རྗེ་ཉིད་འཇིག་རྟེན་གྱི་འཕྲི་བ་ཆོད་པ་ཞིག་ཡིན་པས་མི་ཤེས་སམ་དགོངས་ནས། བླ་བྲང་དང་གཙུག་ལག་ཁང་དེ་འཕྲོ་ལ་གསོས། ཆོས་སྡེའི་བོད་རུ་རྣམས་ཀྱི་ཡོངས་སྒོ་སྔར་ལུགས་བཞིན་སྦྱར་ནས། རྗེ་ཉིད་ཀྱིས་ཀྱང་སྔོན་མནལ་ལྟས་ཁྱད་པར་ཅན་བྱུང་བ་བཞིན་བཞེས་ཏེ།
ཐུབ་བསྟན་རྣམ་པར་རྒྱལ་བའི་ཆོས་གྲྭ་ཆེན་པོ་བཏབ་ནས་མདོ་སྔགས་ཀྱི་བཤད་ཉན་རྩལ་ཐོན་པ་གནང་བར་སྐབས་ཞིག་ཐུགས་སྐྱོ་ནས། ད་ལྟ་ལྷ་རྩེ་བའི་སྤྱི་ཁང་གི་གཞི་འདིར་གཟིམ་ཁང་ཟུར་པ་ཅིག་བཅོས། དེར་ཐུགས་དམ་མཛད་ཀྱིན་བཞུགས་དགོངས་པ་དང་། ནང་སོ་དཔོན་བློན་རིན་ཆེན་རྩེར་ཕེབས་པ་དང་འཛོམས་པས། དཔོན་དྲུང་ལ་ད་སྔར་འཆད་ཉན་ལོ་བཅུ་བཞི་ཙམ་བྱེད་པར་དམ་བཅས་པ་ཡང་སོང་། སྐྱབས་འགྲོ་ཞིག་བྱེད་རྩིས་ཡིན་པ། ། དགོན་པ་འདི་ང་ལ་གནང་མཁན་ཁྱེད་དཔོན་བློན་གཉིས་ཡིན། ད་འབུལ་ཡང་ཁྱོད་རང་གཉིས་ལ་འབུལ་བས་རྩིས་བཞེས་པ་ཞུ་གསུངས་པའི་བཀའ་ལུང་གནང་དུས། དཔོན་དྲུང་གི་ཕྱག་ཕུལ་ཏེ། ངེད་མི་ནག་པ་རྣམས་ཀྱི་ཆེན་པོ་མི་ཤེས་ནའང་།
སྔོན་བུ་སྟོན་ཐམས་ཅད་མཁྱེན་པས་བླ་མ་དམ་པ་བསོད་ནམས་རྒྱལ་མཚན། རྒྱལ་སྲས་ཐོགས་མེད་པ་གསུམ་མཁས་མཉམ་ཡིན་ཚོད་འདུག བུ་སྟོན་དང་། བླ་མ་དམ་པས་བཤད་གྲྭ་བསྐྱངས། རྒྱལ་སྲས་པས་བསྒོམ་མཛད་ཚོད་དུ་འདུག དིང་སང་བུ་དང་བླ་མ་དམ་པའི་འཕྲིན་ལས་འདི་ཡིན་ཞེས་པའི་འཛིན་སྐྱོང་བྱེད་མཁན་མང་པོ་འདུག་སྟེ། རྒྱལ་སྲས་པས་བློ་སྦྱོང་རེ་ཙམ་བསྒོམ་མཁན་མ་གཏོགས་འཕྲིན་ལས་ཆེན་པོ་མི་འདུག རྒྱལ་སྲས་པ་ཡང་བསྒོམ་མཛད་པས་གྲོལ་བ་ཡིན་མཆིས་ཏེ། ཁོང་གཉིས་པོ་ཡང་བཤད་ཉན་མཛད་པས་ངན་སོང་དུ་རང་མ་གཤེགས་ལགས་སམ། གསུངས་བའི་ཞུ་བ་ཕུལ་བ་ཐུགས་ཀྱི་དཀྱིལ་དུ་ཟེར་ནས་བཤད་ཉན་གྱི་རྐང་ཚུགས་པ་ཡིན་གསུངས།
གསུམ་པ་རྒྱལ་ཚབ་དམ་པར་དབང་བསྐུར་ཚུལ་ལ། གསོལ་བ་བཏབ་ཚེ་ངོ་མཚར་བའི་ལྟས་བྱུང་ཚུལ། ཕེབས་དུས་རྟེན་འབྲེལ་ངང་གི་འགྲིག་པའི་ཚུལ། ཕེབས་ནས་གཞན་དོན་མཛད་ཚུལ་དང་གསུམ་ལས། དང་པོ་ནི། ཨེ་ཝཾ་གདན་སར་བརྒྱུད་པས་ལེགས་བཀོད་ནས། ། དམ་པའི་བྱིན་རླབས་ལེགས་པར་ཞུགས་པ་དང་། ། འོས་མེད་ལྷ་མི་ཀུན་གྱི་བསྔགས་པའི་ཚེ། ། མེ་ཏོག་སིལ་མ་བབས་ལ་ཕྱག་འཚལ་ལོ། ། ཞེས་ཏེ།
དགུང་ལོ་ང་གསུམ་པ་གླང་གི་ལོ་ཨེ་ཝཾ་ཆོས་ལྡན་གྱི་གདན་སར་མི་སྣ་ཆོས་ཁྲིམས་དང་བཅས་པ་གདན་འདྲེན་ལ་བྱུང་དུས། ངས་ལོ་གཅིག་གཉིས་ཟུར་འཆད་བྱེད། གློ་བོ་བ་ངོར་པའི་སྦྱིན་བདག་གི་གཙོ་བོ་ཡིན་པས་བཀའ་བགྲོས་ཞུ་བ་ལ་འགྲོ་དགོས་གསུངས། དོན་གྱི་ཞལ་ལེན་དེ་འཕྲོ་ལ་མཛད་པ་ནི། སྔར་བྱོན་པའི་ངོར་པའི་གདན་རབ་ཐམས་ཅད་ཀྱི་ལུང་བསྟན་པ་ཐུགས་ལ་བཞག་སྟེ། དེ་ཡང་རྗེ་རྡོ་རྗེ་འཆང་ལ་ཆུ་འདུས་མཁས་བཙུན་ཡོན་ཏན་རྒྱ་མཚོ་བ་དང་ལྷན་ཅིག་ཏུ་སམྦུ་ཊིའི་དབང་ཞུས་པས། དབང་ཁང་གི་ཕུག་དེ་ན་རྗེ་འདི་བཞུགས་པ་དང་། རྗེ་རྡོ་རྗེ་འཆང་གི་མཐའ་རྟེན་གྱི་དབང་རྫས་ཐམས་ཅད་རྗེ་ཉིད་ལ་གནང་། ཁྱད་པར་རྗེས་གནང་གི་དུང་། འཁོར་ལོ།
པོ་ཏི་གསུམ་གནང་དུས། དུང་དེ་བུས་དང་གསུངས་ནས་བུས་པས་ཤིན་ཏུ་ཕེར་བ་གཉིས། གཞོལ་ལེ་བ་གཅིག་སྟེ་གསུམ་བུས་པས་འཛུམ་མཛད་ནས་འོང་བ་འདུག་གིན་གསུངས་ཏེ་དེ་དུས་རྟེན་འབྲེལ་སྒྲིགས་སོ། ། རྗེ་སེམས་དཔའ་ཆེན་པོ་མུས་སུ་བཞུགས་དུས། ཆོས་རྗེ་ཀུན་དགའ་དབང་ཕྱུག་པ་མངའ་རིས་སུ་ཕྱགས་ཕེབས་ནས། མར་ལམ་མུས་སུ་མཇལ་དུ་བྱོན། དེའི་ཕྱག་ཕྱི་ལ་ཆོས་རྗེ་ངོར་པ་གདན་ས་པ་དཀོན་མཆོག་འཕེལ་སྐུ་ན་གཞོན་ནུར་ཡོད་པས། སེམས་དཔའ་ཆེན་པོའི་ཞལ་ནས། ཆོས་རྗེ་ཀུན་དགའ་དབང་ཕྱུག་པ་ལ། ཁྱོད་ཀྱི་དབོན་པོ་འདི་མ་འོངས་པ་ན་མི་གོ་ཆོད་པ་ཅིག་འོང་དུ་རེ་བས།
སློབ་གཉེར་ཅིག་ལ་སྦྱོར་དགོས། དེ་ཡང་མདོ་ཕྱོགས་ཀྱི་སློབ་གཉེར་ཅིག་སྔོན་ལ་བྱེད་དགོས་པས། དེ་ལ་ལྟ་གྲུབ་གཙང་ཞིང་རྗེ་བཙུན་ས་སྐྱ་པའི་གཞུང་ལུགས་རྐང་ཚུགས་པ། རྗེ་བཙུན་རིན་པོ་ཆེ་ལ་ཡང་མི་ཕྱེད་པའི་དད་པ་ཡོད་པ་གོ་བོ་རབ་འབྱམས་པ་ཡིན་པས། ད་ལྟ་གྲྭ་ཉུང་སེ་ལས་མེད་དེ་ཁོང་གི་གྲྭ་ཚང་དུ་ཐོངས། ངེད་ཀྱི་དབོན་པོ་གཉིས་ཀྱང་གཏོང་བར་ཡོད། མ་འོངས་པ་ན་དཔོན་སློབ་ཀུན་ལ་ཁྱད་ཆེ་བ་ཡིན་གསུངས་པའི་བཀའ་གནང་བ་ལ་རྟེན། ཆོས་རྗེ་ཀུན་དགའ་དབང་ཕྱུག་པས་ཀྱང་དེ་བཞིན་མཛད། མུས་ནས་ཀྱང་ཆོས་རྗེ་སངས་རིན་པ་དང་། དབོན་པོ་ཆོས་སྐྱོང་བཟང་པོ་བ་གཉིས་རྫོང་ལྟར་གནང་སྟེ།
བཀའ་གནང་དེའི་ཁོངས་ན་དོན་ཆེན་པོ་ཡོད་དོ། ། ཆོས་རྗེ་འཇམ་དབྱངས་པས་ནི་གཟིམ་ཁང་འོག་ཏུ་མཇལ་བ་ལ་བྱོན་དུས། ཀ་དན་དཀར་པོ་ཡུག་གསུམ་དང་། ཛ་ཏི་སྡེར་མ་གང་གནང་ནས་མ་ཞུས་བཞིན་དུ་རྗེ་རྡོ་རྗེ་འཆང་གི་བསྟོད་པ་ཁོ་རང་གི་མཛད་པའི་དད་པའི་རྦ་རླབས་མའི་ལུང་གནང་། མ་འོངས་པ་ན་ལུང་གི་རྒྱུན་འདི་དགོས་པ་ཡིན་གསུངས་ཞལ་སྐུར་མང་རབ་མཛད་ཀྱིས་འདུག་གསུངས་ཏེ་འདི་ལ་གནད་ཅིག་ཡོད་དོ། ། ཆོས་རྗེ་ཀུན་དགའ་དབང་ཕྱུག་པ་མངའ་རིས་ལ་ལན་རྗེས་མ་ཕེབས་དུས་རི་ཁུད་དུ་མཇལ་དུ་བྱོན་པའི་མདའི་ཆུ་ཁ་ཐུབ་བསྐྱེལ་མ་གནང་། དེ་དུས་བདུད་རྩི་རིལ་བུ་ཐུམ་བུ་གཅིག་གནང་། བཤད་ཉན་ལ་བརྩོན་པ་བསྐྱེད་ཡར་ལོག་འགྲོ་ན་གྲྭ་པ་གཟུགས་ཆེ་བ་རྣམས་དབུས་སུ་ཆུག ཆུང་བ་རྣམས་ཀྱི་མཐའ་བསྐོར་གདུགས་ཕུབ་པ་བཞིན་བྱོན་གསུང་གིན་འདུག དེ་དུས་ཆུང་བ་དབུས་སུ་བཅུག
ཆེ་བ་ཚོས་མཐའ་བསྐོར་ན་མཛེས་པ་འོང་ལགས་ཞུས་པས། དེ་བཞིན་བྱས་པས་ཀྱང་འོང་། བླ་མ་གོང་མའི་ལྟ་གྲུབ་དང་། གནས་དགོན་ལ་བརྩོན་པ་ཆེན་པོས་བསྲིངས་དགོས་སོ་གསུངས་ནས་ཆུ་ལ་ཕེབས་སོང་གསུངས་ཏེ། འདི་ལ་ཡང་དགོས་པ་ཞིག་ཡོད་དོ། ། ཆོས་དཔལ་ལྡན་རྡོ་རྗེ་བས་གདན་ས་བཞག ས་སྐྱ་ལ་ཕེབས་དུས་གདན་ས་སུ་དྲག་ཞུས་པས། གཡས་གཡོན་སྤོ་ས་མང་པོ་མེད། གོ་བོ་རབ་འབྱམས་པ་ལ་གསོལ་བ་འདེབས་དགོས་ཞེས་དངོས་སུ་ཕུད་དོ། ། དེ་ལྟར་བླ་མ་བརྒྱུད་པ་ཐམས་ཅད་ཀྱི་བསྐོས་ཤིང་མཁའ་འགྲོ་ཆོས་སྐྱོང་རྣམས་ཀྱི་བྱིན་རླབས་ལེགས་པར་ཞུགས་པའི་སྟོབས་ཀྱིས་གདན་འདྲེན་པ་བྱུང་དུས།
ཆོས་གྲྭ་ཐུབ་བསྟན་རྣམ་པར་རྒྱལ་བར་མེ་ཏོག་སིལ་མ་བབས་པ་ནི་མངོན་སུམ་དུ་གྱུར་པ་ཡིན་ནོ། ། དེ་དུས་འགའ་ཞིག་གི་ཨེ་ཝཾ་དུ་ཕྱགས་ཕེབས་པའི་ཞལ་བཞེས་སྔས། ད་དུང་འཐད་བཀོད་ཀྱི་ན་མ་འདྲ་བླངས་པ་དྲག་ཞུས་དུས། རྗེའི་ཞལ་ནས། ད་སུ་ལ་ཡུས་བྱེད་པ་ཡིན། ངོར་པ་ཡང་ཤིན་ཏུ་དཀའ་བའི་དུས་སུ་འདུག དེང་སང་གླང་ཚན་དེ་ངས་མ་བླངས་ན་མི་འོང་། དེ་ལ་སུ་ལ་ཡང་ཡུས་མི་འགྲོ ། གལ་ཏེ་འགྲོ་ན་རྗེ་ཡབ་སྲས་ལ་བྱེད་དགོས་ཏེ། དེ་དག་གི་བཀའ་དྲིན་ཇི་ལྟར་བྱས་ཀྱང་འཁོར་བའི་དུས་མི་འདུག་གསུངས་ཏེ་ཞལ་བཞེས་འཕྲལ་ལ་གནང་བ་ནི་དམ་པ་ཁོ་ནའི་རིང་ལུགས་འཛིན་པར་མངོན་ནོ། །
གཉིས་པ་ནི། ཨེ་ཝཾ་གདན་སར་སང་དུས་ཕེབས་པའི་ཚེ། ། རྒྱ་གར་པཎ་ཆེན་བཞི་ཡི་ལེགས་བསྟོད་ནས། ། མདོ་སྔགས་བསྟན་པ་རྒྱས་པའི་འཕྲིན་ལས་ནི། ། ཅིག་ཆར་མངོན་སུམ་གྱུར་ལ་ཕྱག་འཚལ་ལོ། ། ཞེས་ཏེ། དེ་ཡང་མདོ་ཕྱོགས་ཀྱི་གྲྭ་བུ་སློབ་རྣམས་ལ་བཀའ་ལུང་གི་ཁྱབ་པ་མཛད། ཁྱད་པར་ཆོས་ཀྱི་ཚོ་འཛིན་གྲོགས་ལྡན་པ་གསུམ་ལ་བཀའ་གནང་། འཇིག་རྟེན་གྱི་སྐྱོང་དར་གསོལ་དཔོན་ལ་གྱིས་གསུངས་ཏེ། སང་དུས་ཕེབས་རྒྱུ་ཡིན་པའི་དོ་ནུབ་མནལ་ལམ་དུ། །
ཆོས་ཁྲི་ཞིག་གི་སྟེང་དུ་བཞུགས་ནས་མང་པོ་ལ་གསུང་ཆོས་གསུང་གིས་འདུག་པ་དང་། ཆོས་ཁྲི་དེའི་ཕྱོགས་བཞི་ནས་རྒྱ་གར་གྱི་པཎྜི་ཏ་ཀླུ་སྒྲུབ། འཕགས་པ་ལྷ། དབྱིག་གཉེན། ཕྱོགས་གླང་དང་བཞི་ཡིས་རིམ་པ་བཞིན། གདམས་པའི་རིན་ཆེན་ལྷུན་བརྩེགས་མཆོག ། བསོད་ནམས་རྒྱ་མཚོའི་དབུས་གནས་ཤིང་། ། ལེགས་བཤད་སེངྒེའི་བསྟི་གནས་པ། ། ཡོན་ཏན་རི་དབང་ལ་ཕྱག་འཚལ། ། ཞེས་གསུངས་པ་རྨིས་པས་རྟེན་འབྲེལ་ཁྱད་པར་ཅན་འགྲིག་པར་དགོངས་ཏེ་ཚོགས་སུ་བཙུགས།
རྗེ་ཉིད་ཀྱང་ཤིན་ཏུ་མཉེས་ཏེ་ངོ་མཚར་བའི་ལྟས་དུ་མ་དང་བཅས་བྱོན་ཏོ། ། གསུམ་པ་ལ་ཆོས་ཀྱི་སྦྱིན་པས་གདུལ་བྱ་སྨིན་གྲོལ་གྱི་ལམ་ལ་བཀོད་ཚུལ། དུས་མཆོད་ཀྱི་ཕྲེང་བས་བླ་མེད་ལྷག་པའི་ལྷ་མཉེས་ཚུལ། ཆོས་དབར་གྱི་སར་ངོ་མཚར་བའི་ལྟས་ཁྱད་པར་ཅན་བྱུང་ཚུལ། བུ་ཆེན་གྱི་མཆོག་རྣམས་ཀྱི་བསྟན་པའི་རྒྱལ་མཚན་བཟུང་ཚུལ་ལོ། ། དང་པོ་ནི། གསུང་ངག་སྨིན་བྱེད་རིམ་པར་བསྐུར་བའི་ཚེ། ། ཅུང་ཟད་བསྙེལ་ནས་གདན་ལ་གཟིམ་པ་དང་། ། རབ་དཀར་ས་ཡི་མགོན་པོ་ཀུན་སྙིང་པོས། ། སེམས་ཅན་དོན་ལ་བསྐུལ་ལ་ཕྱག་འཚལ་ལོ། །
ཞེས་ཏེ། དེ་ཡང་གླང་ལོ་དང་སྟག་ལོ་གཉིས་ཨེ་ཝཾ་གྱི་ཆོས་འཆད་གནང་། ཡོས་བུའི་ལོ་གཞིས་དགའ་བས་དཀོན་ཇ་དང་བཅས་གདན་པའི་ཁུར་བསྣམས། འབྲུག་སྦྲུལ་རྟའི་ལོའི་སྟོད་རྣམས་གདན་ས་མཛད་དེ། དེའི་བར་ལ་དགུན་དཔྱིད་ཟླ་བ་དྲུག་ཨེ་ཝཾ་དུ་རྒྱུད་སྡེ་བཞིའི་བཤད་གྲྭ་ལ་གཡེལ་བ་མེད་པར་བཞུགས། དབྱར་སྟོན་ཟླ་བ་དྲུག་ཐུབ་བསྟན་དུ་སྡེ་སྣོད་གསུམ་གྱི་བཤད་གྲྭ་ལ་གཡེལ་བ་མེད་པར་བཞུགས་ཏེ། གྲགས་པའི་འབྲུག་སྒྲ་ནི་ཤིན་ཏུ་ཆེ། འཕྲིན་ལས་ཀྱི་ཉི་འོད་ནི་ཕྱོགས་བཅུར་གསལ། བུ་སློབ་ཀྱི་ལྗོན་པ་ནི་འཛིན་མའི་ཁྱོན་ཀུན་དུ་ཁྱབ་པའི་ཚེ། ཤིང་ཕོ་འབྲུག་གི་ལོ་གསུང་ངག་གི་སྨིན་བྱེད་ཚོགས་པ་སྟོང་ར་ཅན་ཙམ་མཛད་དགོས་བྱུང་ནས།
དགུན་ནམ་ཟླ་གྲང་བའི་སྟོབས་ཀྱིས་སེར་མ་ཅུང་ཟད་གཡོས། དབང་ཁང་དུ་གདན་སྟེང་ལ་ཉིན་མོ་ཅུང་ཟད་ཅིག་མནལ་ལམ་དུ་སོང་བ་དང་། དབང་ཁང་གི་མཐོང་ཁའི་ཐད་དུ་རྗེ་ས་སྐྱ་པ་ཆེན་པོ་ཀུན་དགའ་རྙིང་པོ་འོད་དང་གཟི་མདངས་དང་བཅས་ཕྱག་གཡས་པས་སེ་གོལ་བརྡབ་ཏེ། རིགས་ཀྱི་བུ་སེམས་ཅན་གྱི་དོན་ལ་གཡེལ་བ་མ་བྱེད་གསུངས་བའི་སྣང་བ་བྱུང་། དེ་དུས། རིགས་དྲུག་ཀུན་གྱི་བདག་པོ་རྡོ་རྗེ་འཆང་། ། རྒྱལ་བ་ཀུན་གྱི་མཁྱེན་པ་འཇམ་པའི་དབྱངས། ། སངས་རྒྱས་ཀུན་གྱི་མཐུ་སྟོབས་བིརྺ་པ། ། དབྱེར་མེད་བླ་མ་ཁྱེད་ལ་བདག་སྐྱབས་མཆིས། ། ཞེས་པའི་སྐྱབས་འགྲོ་ཤོར་བས་དེ་ཁ་ཙམ་ཐོངས་གསུངས་ནས་མི་སྣང་ངོ་། །
དེའི་ལོ་ས་སྐྱ་པ་ཆེན་པོའི་བྲིས་སྐུ་གངས་ཅན་ན་ཆེ་ཞིང་མཚར་བ་བྱིན་རླབས་ཀྱི་དཔལ་མངའ་བ་དེ་བཞེངས་སོ། ། དེ་ལྟར་མདོ་སྔགས་ཀྱི་བཤད་གྲྭ་བསམ་གྱི་མི་ཁྱབ་པ་གྲྭ་དགོན་གཉིས་སུ་སྤྱི་རུ་བསྐྱངས་ཏེ། ཕན་ཚུན་གནོད་པ་མེད་པ་དར་རྒྱས་ཀྱི་སྒོ་ནས་དཔལ་ལྡན་ས་སྐྱ་པའི་བཤད་སྒྲུབ་དྲི་མ་མེད་པ་གསལ་བར་མཛད་པ་འདི་ནི་དུས་གསུམ་དུ་མ་བྱུང་བ་ལྟ་བུར་སྣང་ངོ་། ། གཉིས་པ་ནི། གོང་མའི་མཆོད་པ་རྣམ་དག་འཛིན་བྱའི་ཕྱིར། ། སྐོར་གསུམ་བསྲུང་མའི་ཚོགས་ལ་བཀའ་བསྒོས་ནས། ། བར་ཆད་མེད་པར་གང་འདོད་འགྲུབ་གྱུར་པའི། ། འཕྲིན་ལས་དབང་ཕྱུག་ཁྱོད་ལ་ཕྱག་འཚལ་ལོ། ། ཞེས་ཏེ། དེ་ཡང་རྗེ་རྡོ་རྗེ་འཆང་གི་རྗེ་བཙུན་གོང་མའི་དུས་ཆེན་བཙུགས།
རྗེ་སེམས་དཔའ་ཆེན་པོས་རྡོ་རྗེ་འཆང་གི་ཟླ་མཆོད་ཐུགས་དགོངས་རྫོགས་ཐབས་ས་གའི་ཟླ་བ་ལ་དཀྱིལ་འཁོར་ལྔའི་བསྒྲུབ་མཆོད་བཙུགས། ཆོས་རྗེ་ཀུན་དགའ་དབང་ཕྱུག་པའི་ཟླ་མཆོད་ཀྱང་མ་ཆག་པ་ཡོད་པས། བླ་བྲང་དུ་སྟོད་སྨད་ཀྱི་འབུལ་བ་སྟོབས་ཆེ་ཡང་ལོ་རེ་ལ་མང་ཇ་བླ་མཆོད་ལ་ཟླ་མཆོད་ཉི་ཤུ་ཙམ། དུས་ཆེན་བཞི་དང་རྩ་བརྒྱད། བསྒྲུབ་མཆོད་ལ་ཉི་མ་དྲུག་བདུན་རེ་ལ་སྔ་ཇ་ཕྱི་ཇ་གཉིས་གཉིས་འདྲེན་པས་མང་ཇ་བཞི་བཅུ་ཙམ་རེ་བླ་བྲང་རང་ནས་གནང་དགོས་པ་དང་། གཙུག་ལག་ཁང་སོགས་རྟེན་གསུམ་རྣམས་ཀྱི་དྲུང་དུ་ཉིན་མཚན་ཁོར་ཡུག་གི་དཀར་མེ་སྟོབས་ཆེ་བ་འབུལ་དགོས་པས་དཀའ་གནས་ཤིན་ཏུ་ཆེ་བར་གཟིགས་ནས་བཀའ་བཅུ་པ་སངས་རྒྱས་རྒྱལ་མཚན་དཔོན་སློབ་མདོ་ཁམས་སུ་ཡོས་ལོ་ལ། གསུང་རབ་ཀུན་གྱི་རྒྱ་མཚོར་གནས་བཅས་ནས། ། དགའ་བཞིའི་ནོར་བུས་རིམས་གཉིས་སྤྱི་བོར་མཛེས། ། འཕྲིན་ལས་བཟང་པོས་ནོར་ལ་དབང་འབྱོར་པ། ། རྗེ་བཙུན་བླ་མ་གདེང་ཅན་དབང་པོ་རྒྱལ། །
ཞེས་སོགས་བླ་མ་དང་དཀོན་མཆོག་གསུམ་ལ་མཆོད་པར་བརྗོད་པ་སྔོན་དུ་བཏང་བའི་འབུལ་ཡིག་གི་མཇུག་ཏུ། ཟླ་གམ་དབང་གི་དཀྱིལ་འཁོར་དབུས་གནས་ཤིང་། ། ཡན་ལག་རབ་རྒྱས་རིན་ཆེན་རྒྱན་ཕྲེང་ལྡན། ། ཁམས་གསུམ་འདོད་པ་ཀུན་ལ་དབང་བསྒྱུར་བ། ། འདོད་པའི་རྒྱལ་པོས་དོན་འདི་དགེ་ལེགས་མཛོད། ། འོད་ཟེར་དམར་པོའི་ཕྲེང་བས་སྲིད་གསུམ་གསལ། ། ཨུཏྤལ་དམར་པོའི་མདའ་གཞུའི་ཁམས་གསུམ་དགུག ། ཁྲོ་ཆགས་བཞད་པའི་སྤྱན་ཟུར་གཡོ་བ་ཅན། ། རིག་བྱེད་ལྷ་མོ་དེ་ཡི་དགེ་ལེགས་མཛོད། ། གླང་ཆེན་ཞལ་ལྡན་འཛུམ་ཁྲོའི་མཆེ་བ་གཙིགས། །
གཞོན་ནུ་ལང་ཚོ་དར་དམར་ཅོད་པན་བཅིངས། ། བཅུ་གཉིས་ཕྱག་ཅན་ཞབས་གཉིས་འགྱིང་བག་ཅན། ། ཁྲོ་རྒྱལ་དེ་ཡི་དོན་འདི་དགེ་ལེགས་མཛོད། ། རྗེ་བཙུན་བརྒྱུད་པར་བཅས་པ་ཐམས་ཅད་ཀྱི། ། བསྟན་པ་བསྟན་འཛིན་བསྲུང་བར་བཀའ་བསྒོས་པའི། ། བསྲུང་མའི་དབང་པོ་བགྲངས་ཡས་ཐམས་ཅད་ཀྱི། ། འགལ་རྐྱེན་གསལ་ཞིང་མཐུན་རྐྱེན་བསྒྲུབ་པར་མཛད། ། ཅེས་པའི་དམར་པོ་བསྐོར་གསུམ་དང་བསྲུང་མ་རྣམས་ལ་བཅོལ་དམ་གནང་སྟེ་བརྫངས་པས། རྟ་ལོའི་དགུན་ཨེ་ཝཾ་ཆོས་ལྡན་དུ་ཕེབས། དེ་དུས་ཇ་སིགས་ཕྱེད་དང་སུམ་བརྒྱ་དང་།
གཡུ་ཀ་ཏོ་ར་གང་། རྟ་དྲེས་ཉི་ཤུ་རྩ་ལྔ། གོས་དར་བཙེམ་མ་བཙེམ་དུ་མ། གུ་གུ་ཤས་གཙོ་བྱས་པའི་མཎྜལ་དུ་མ། གཞན་ཡང་དུང་རྭ་ཅན་ལ་སོགས་པ་མཆོད་རྫས་དཔག་ཏུ་མེད་པ་ཐ་ན་རྒྱ་ཁབ། མེ་ལྕགས། སྐུད་པ་ཁྲེས་དོ་མང་པོ་དང་བཅས་ཏེ། དངོས་གཙང་ཞིང་རྣམ་པར་དག་པ་རེ་རེ་ནས་ཡིག་ནང་དུ་ཐེབ་པ་མཛད་ནས་བྱུང་བ་ཡང་རྗེ་ཉིད་ཀྱི་མཛད་འཕྲིན་ཁོ་ན་ཡིན་ཞིང་། དེ་དུས་གདན་ས་ཕོག་ཚར་བས། ཁོང་རྣམས་ཀྱི་སྔོན་མོ་རྫོང་དུ་གདན་འདྲེན་ལ་བྱོན།
རྗེས་ཀྱང་དེ་འཕྲལ་ལ་ཕེབས་ནས་རྩིས་བཞེས་གནང་། ཇ་འབྲུ་གཅིག་ཀྱང་མཆོད་པ་མ་གཏོགས་གང་ལ་ཡང་སྔ་སྐྱིན་སོགས་མི་བྱེད་པའི་བཅའ་བ་མཛད། ཇ་སུན་ལྔ་རུ་སྤར། དད་ཆུ་མ། ཁྱོད་ཉིད་དམ་པ་མ། རྗེ་ཉིད་ཀྱི་མཛད་པའི་བདེ་བ་ཅན་གྱི་སྨོན་ལམ་ལ་སོགས་པ་གསར་དུ་འཛུགས་པའི་བཀའ་བགྲོས་ཀྱི་གཞི་མཛད། ལུག་ལོའི་སྟོན་ཡང་འབུལ་བསྡུད་ཀྱི་ལྷག་ཇ་སིགས་ལྔ་བཅུ་ལྷག་ཙམ་བྱུང་སྟེ། རྩིས་པས་ལོ་ཉི་ཤུ་རྩ་བདུན་གྱི་བར་གྱི་མཆོད་པའི་ཇ་མདང་བར་མཛད་པ་ནི་ཀུན་ལ་མངོན་སུམ་དུ་གྱུར་ཅིང་། འབུལ་བསྡུད་རང་གི་ངོ་ཐག་དུས་གསུམ་ཁེགས་པར་ཀུན་མཐུན་སྣང་དུ་གྲུབ་པ་ལ་རྩོད་པ་མེད་དོ། ། གསུམ་པ་ཆོས་དབར་སར་ངོ་མཚར་བའི་ལྟས་ཁྱད་པར་ཅན་བྱུང་ཚུལ་ལ།
ས་སྐྱར་བྱུང་ཚུལ། བོ་དོང་ཨེར་བྱུང་ཚུལ། འཇད་དབེན་ཚང་དུ་བྱུང་ཚུལ་གསུམ་ལས། དང་པོ་ནི། གདན་སར་ཕྱགས་ཕེབས་བསྟན་དང་སེམས་ཅན་དོན། ། གྲངས་མེད་མཛད་དེ་ཚེ་འདིར་བསྒྲུབ་སྙམ་པའི། ། དགོངས་པ་ཤར་ཚེ་ནག་པོ་ཆེན་པོའི་འཁོར། ། པུ་ཏྲས་ལུང་བསྟན་མཛད་ལ་ཕྱག་འཚལ་ལོ། ། ཞེས་ཏེ། ས་སྐྱར་ལན་སྔ་མ་ཕེབས་པའི་ཚེ།
བླ་བྲང་ཤར་དུ་བཞུགས་ནས་སྐྱེ་བོ་ལ་སྦྱིན་གཏོང་དང་། རྟེན་གསུམ་རྣམས་ལ་དཀར་མེ་སོགས་བསམ་གྱི་མི་ཁྱབ་པའི་སེམས་ཅན་གྱི་དོན་མཛད་དེ། ནུབ་ཅིག་དང་ཚེ་ཡང་ལྷག་མ་ཙམ་དུ་འདུག འདི་ལ་བསྒྲུབ་པ་ཅིག་བྱས་པ་དྲག་གམ་ད་དུང་བཤད་ཉན་གྱི་རྒྱུན་འདི་ཁ་བསྐྱངས་ན་སེམས་ཅན་ལ་ཕན་ཆེ་བ་ཡིན་དགོངས་པ་དང་དུས་མཉམ་དུ་པུ་ཏྲ་དུང་ལོང་དང་བཅས་པ་འཛུམ་བཞིན་དུ་འོང་ནས། ད་དུང་སེམས་ཅན་གྱི་དོན་ཁ་བྱས་པ་དགའ་ཟེར་རོ། ། གཞན་ཡང་བདག་ཉིད་ཆེན་པོ་འདི་ལ་དཔལ་ས་སྐྱ་པའི་བཀའ་བསྲུང་ཐམས་ཅད་ངང་གི་འདུ་བ་ཡིན་ཏེ། དེ་དུས་ཁའུབ་ཏུ་ཕེབས་དུས། དཀོན་གཉེར་གྱི་རྨི་ལམ་དུ་སྲིང་མོ་བཞིས་ཟམ་པའི་བར་དུ་བསུ་བ་བྱེད་པ་རྨིས་པ་དང་། སྒོ་རུམ་གྱི་དཀོན་གཉེར་གྱི་མི་སུ་ཡང་མེད་པ་ལ་བསེ་མགོན་དང་ཞབས་རྒྱ་བྱེད་པ་ཐོས་པ་དང་། གསེར་གླིང་དུ་ཆོས་ཁྲིམས་པ་འགའ་ཞིག་ལ་ད་ཀྱི་ནས་པུ་ཏྲ་བྱུང་གསུངས་བ་ན་འཇིགས་པའི་སྣང་བ་བྱུང་བ་དང་།
སྐུ་དྲུང་དུ་སུ་ཡང་མེད་དུས་ན་འཁོར་རྣམས་ཀྱིས་ཉན་རྣ་བྱས་པས་ཞབས་རྒྱ་མང་པོ་བྱེད་མཁན་འདུག་ཅིང་། དེ་ཁ་ལ་དྲུང་དུ་ཕྱིན་པ་དང་། འུར་སྒྲ་དང་བཅས་ཏེ་མི་སྣང་བར་འགྲོ་བ་ལ་སོགས་པ་བྱུང་འདུག་པས་སོ། ། གཉིས་པ་ནི། ཨེ་ཡི་ཆོས་སྡེར་ལེགས་པར་ཕེབས་པའི་ཚེ། ། ལོག་རྟོག་ཅན་འགའི་ལོག་རྟོག་བཟློག་པའི་ཕྱིར། ། བློ་སྦྱོང་དཔལ་ཡེའི་ལུང་མཛད་གུས་པ་འཕེལ། ། ལྷ་རྫས་མེ་ཏོག་འཐོར་ལ་ཕྱག་འཚལ་ལོ། ། ཞེས་ཏེ། དེ་ཡང་ཤིང་ཕོ་འབྲུག་གི་ལོ་བོ་དོང་ཨེར་ཆོས་བར་ལ་ཕེབས།
དེ་དུས་བོ་དོང་པ་རྣམས་དགག་བསྒྲུབ་ཀྱི་དབང་གི་ཕལ་ཆེར་མི་དད་ཅིང་། ནད་ཡམས་ཀྱང་ཆོས་བར་བ་སྔ་མ་གཞན་རྣམས་ལ་བྱུང་བའི་གཞུག་པའི་སྟོབས་ཀྱིས་ཕྱག་ལ་སོགས་པ་ལྟ་ཅི་མཆིས། ལྡང་བ་ཙམ་ཡང་མི་བྱེད་པ་ལ། སྤྱི་ཆོས་ལ་བློ་སྦྱོང་དཔལ་ཡེ་མའི་ལུང་མཛད་པས། མེ་ཏོག་བསམ་གྱི་མི་ཁྱབ་པ་བབས་ཏེ་ཐམས་ཅད་དད་ནས་ཆོས་ཉན་པ་མང་པོ་མི་ཐོབ་པ་ལྟ་བུ་དང་། ཁྱད་པར་དེ་དུས་སྐུ་རིམ་དྲག་པོའི་སྟོབས་ཀྱི་གྲྭ་བུ་སློབ་གཅིག་ལ་ཡང་ན་ཚ་མ་བྱུང་བ་དང་། བྱ་རྒོད་གཤོངས་སུ་རྣམ་སྲས་མདུང་དམར་ཅན་ལ་གཏོར་མ་འབུལ་དུ་བྱོན་པས། དེ་ཉིད་ཀྱི་མདའ་དར་དམར་པོ་གནང་སྟེ། བུ་སྟོན་ཁ་ཆེ་ལ་ཡང་འདི་ལྟ་བུ་བྱུང་འདུག་གསུངས་བ་དང་། ནང་བསྐོར་རྣམས་ཀྱི་ཉམས་མེད་པར་དྲེས་ཁལ་ཨ་ཙི་མའི་མདུན་དུ་དེད་པ་ལ་སོགས་པ་ཡང་བར་ཆད་ཀྱི་མཚན་མ་ཅི་ཡང་མ་བྱུང་བ་སོགས་ངོ་མཚར་བའི་གནས་དཔག་ཏུ་མེད་དོ། །
གསུམ་པ་ནི། དབེན་ཚང་དམ་པའི་གནས་སུ་ལེགས་བཞུགས་ཚེ། ། ཡེ་ཤེས་མགོན་པོ་ལག་པ་བཞི་པའི་འཁོར། ། བྱ་རོག་གདོང་གི་ཅུང་ཟད་བཙེས་པ་དང་། ། སྙིང་ཆུ་བསྲེས་ནས་བསྒོ་བ་ཕྱག་འཚལ་ལོ། ། ཞེས་ཏེ། དབེན་ཚང་དུ་ལན་སྔ་མ་ཕེབས་དུས། མུས་སུ་དཀར་མེ་འབུལ་བ་སོགས་རྗེས་བྱོན། དེ་མཚམས་གྲྭ་པ་འགའ་བཟུང་གི་མི་འོས་པའི་སྤྱོད་པ། དེ་ན་ཕྱག་བཞི་པའི་སྐུ་འདྲ་ཤིན་ཏུ་གཉན་ཅིང་བྱིན་རླབས་ཆེ་བ་ཅིག་འདུག་པས།
དེའི་འཁོར་འདས་པ་གདོང་བརྒྱད། འཇིག་རྟེན་པ་གདོང་བརྒྱད། རྩ་མི་སངས་རྒྱས་གྲགས་ཀྱི་ཕུལ་བ་བཞིན་ཡོད་པ། ནང་ཚན་བྱ་རོག་གདོང་གི་ས་འབྲིའི་འཁྲུག་གཞི་ཆེན་པོ་བྱུང་དུས། ས་སྐྱ་པ་དང་འགྲས་པ་ཞེ་ལ་བཞག་ནས་བྱེད་དུ་བཅུག་པ་ལ། རྗེ་ཉིད་ཀྱི་མན་ངག་ཁྱད་པར་ཅན་འབྱུང་བ་བཞིན། སྙིང་ཆུ་བསྲེས་ཏེ་བཀའ་བསྒོས་པས། ། ལན་རྗེས་མ་གཉིས་ཕེབས་དུས་ཅུང་ཟད་འཚུབ་པ་ཙམ་མ་གཏོགས། དམ་ལས་འདའ་བར་མ་ནུས་སོ་ཞེས་པའི་དོན་ཏོ། ། བཞི་པ་བུ་ཆེན་གྱི་མཆོག་རྣམས་ཀྱི་བསྟན་པའི་རྒྱལ་མཚན་བཟུང་བའི་ཚུལ་ནི།
ཨེ་ཝཾ་ལ་སོགས་གདན་སར་བུ་ཆེན་རྣམས། ། ལེགས་འཁོད་རྟ་ཡི་ལོ་ལ་གྲུབ་པའི་ཚེ། ། ད་ནི་བསྟན་པའི་བྱ་བའང་དེ་ཙམ་ཞེས། ། གཞན་དོན་ཕེབས་པར་དགོངས་ལ་ཕྱག་འཚལ་ལོ། ། ཞེས་ཏེ། དེ་ཡང་དགུང་ལོ་ང་བརྒྱད་ཞེས་པ་རྟའི་ལོ་ཨེ་ཝཾ་ཐུ་ཐུགས་ཀྱི་སྲས་མཆོག་ཆོས་རྗེ་དཀོན་མཆོག་འཕེལ་བ་གདན་སར་བསྐོ་བཞག་གནང་། ། དེའི་ལོ་ཁ་མུས་སུ་ཆོས་རྗེ་སངས་རིན་པས་མུས་ཀྱི་གདན་ས་མཛད། བདག་ཆེན་བསོད་ནམས་རྒྱལ་མཚན་པས་དཔལ་ལྡན་ས་སྐྱའི་གདན་ས་མཛད་ནས་བུ་ཆེན་གོ་ས་ཆེ་བ་རྣམས་རང་རང་གི་མཛད་འཕྲིན་མཛད་པ་ལ་ཐུགས་ཤིན་ཏུ་མཉེས། གཞན་ཡང་བཤད་སྒྲུབ་ཀྱི་རྒྱལ་མཚན་འཛིན་པའི་བུ་ཆེན་གྱི་མཆོག མངའ་རིས་ན་བྱ་ཚང་མཁན་པོ།
སྟེང་ཆེན་མཁན་པོ། ནམ་གླིང་མཁན་པོ་ལ་སོགས་པ་བཤད་གྲྭ་འཛིན་པ་དང་། ལ་སྟོད་བྱང་བུ་ཞེ་དགོན་གྱི་གདན་ས་ཉི་ཟླ་སེངྒེ། སེ་མཁར་ཆུང་གི་གདན་ས་ཆོས་རྗེ་སྤྱན་ཚབ་པ། བཤད་པའི་སྲོལ་འཛིན་ཆོས་རྗེ་ཐུགས་རྗེ་དཔལ་བཟང་པ། བྱ་རྒོད་གཤོང་ན་འབུམ་རབ་འབྱམས་པ། ཐུབ་བསྟན་ན་སྐུ་དངོས་ཀྱི་གདན་ས་གནས་ལྔ་རིག་པའི་པཎྜི་ཏ་དབང་ཕྱུག་གྲུབ་པ། ཨེ་ཝཾ་དུ་ངོར་པའི་སློབ་དཔོན་ཆོས་རྗེ་སངས་རྒྱས་རྒྱལ་མཚན་པ། སྐྱིད་ཚལ་ན་འཇམ་དབྱངས་ཀུན་དགའ་ཆོས་བཟང་། མདོ་ཁམས་ན་ཆོས་རྗེ་ཀུན་དགའ་ཟླ་བ།
ཆོས་རྗེ་ཤཱཀྱ་བློ་གྲོས་ལ་སོགས་པ་བཤད་གྲྭ་ཆེན་པོ་འཛིན་པའི་མཁས་པ་བསམ་གྱི་མི་ཁྱབ་པ་དང་། མངའ་རིས་ན་དགེ་སློང་ཤེས་རབ་རིན་ཆེན། དགེ་སློང་ཤཱཀྱ་རྒྱལ་མཚན། ས་སྐྱ་ན་རབ་འབྱམས་པ་མགོན་པོ་དབང་ཕྱུག རྟིང་ཁེབ་ན་ཆོས་རྗེ་ཀུན་དགའ་མཆོག་ལྡན། ཉང་སྟོད་ན་བཀའ་བཅུ་པ་ཆོས་སྐྱོང་བཟང་པོ། མདོ་ཁམས་ན་དགེ་སློང་ཚུལ་ཁྲིམས་འོད་ཟེར་ལ་སོགས་པ་ཚེ་དང་བསྒྲུབ་པ་མཉམ་པ་བསྒྲུབ་རྒྱུད་ཀྱི་བསྟན་འཛིན་བསམ་གྱི་མི་ཁྱབ་པ་ད་ལྟ་མངོན་སུམ་དུ་བཞུགས་པ་རྣམས་དང་། རྡོ་རྗེ་འཛིན་པ་སངས་རྒྱས་དཔལ་གྲུབ། སེམས་དཔའ་ཆེན་པོ་བསོད་ནམས་རྒྱ་མཚོ་ལ་སོགས་པ་མདོ་སྔགས་ཀྱི་བསྟན་པ་ལ་བྱ་བ་བྱས་པའི་བཤེས་གཉེན་བསམ་གྱི་མི་ཁྱབ་པ་བསྐྲུན་པར་མཛད་དེ། བསྟན་པ་ཉི་མའི་འོད་བཞིན་གསལ་བར་མཛད་པ་ནི་ཐམས་ཅད་ཀྱི་མངོན་སུམ་དུ་གྱུར་པ་ཡིན་ནོ། །
དེ་ལྟར་བུ་ཆེན་གྱི་མཆོག་རྣམས་ཀྱི་གདན་ས་ཟིན་ནས། རྗེ་ཉིད་ཀྱང་ཤིན་ཏུ་ཐུགས་རངས་ཏེ། སྔར་བཤད་ཉན་ཡང་འཕེལ་པོ་བྱུང་། སློབ་མ་རྣམས་ཀྱིས་ཀྱང་རེ་ཆེ་ས་ནས་མ་བསླུས། ད་ཁ་ཡང་རྒས། རྗེ་བླ་མ་ཡབ་སྲས་ཀྱི་ཐུགས་ཀྱི་དགོངས་པ་ཡང་ཅི་རིགས་པ་བསྒྲུབ་པས་ན། སྨོན་ལམ་རྣམ་པར་དག་པས་འཚམས་སྦྱོར་དགོས་གསུངས་ཏེ། བདེ་བ་ཅན་གྱི་སྨོན་ལམ་མཛད་དེ་ནས། ང་དགུ་བཞེས་པ་ལུག་གི་ལོ་ལ་བདེ་བ་ཅན་གྱི་ཞིང་བཀོད་ཀྱི་བྲིས་སྐུ་དེ་དང་མཐུན་པར་བཞེངས། བསྟན་པ་སྤྱིའི་སྦྱིན་བདག་དོན་གྲུབ་རྡོ་རྗེ།
ནམ་མཁའ་རྡོ་རྗེ། བཀྲ་ཤིས་མགོན་ལ་སོགས་པ་དང་། བུ་ཆེན་རྣམས་དང་ཚུལ་མཚུངས་པ་ཤར་མི་ཉག་གི་པཎྜི་ཏ་གྲགས་པ་རྡོ་རྗེ། རྗེ་བཙུན་ས་སྐྱ་པའི་ལུང་རིགས་མན་ངག་གི་རྒྱུད་བལྟམས་པ་ཆོས་རྗེ་བསོད་ནམས་ལྷུན་གྲུབ་ལ་སོགས་པ་རྣམས་ལ་སོ་སོར་བྱ་བ་གྲུབ་ཟིན་པ་ལྟ་བུའི་ཕྱག་དམ་གནང་སྟེ་གཞན་དོན་ལ་ཕེབས་པར་དགོངས་སོ། ། གསུམ་པ་འཆད་པ་ལེགས་བཤད་ཀྱི་ཉི་མས་ཐུབ་བསྟན་གྱི་གླིང་བཞི་གསལ་བའི་ཚུལ་ལ། ཕ་རོལ་དུ་ཕྱིན་པའི་ཚུལ་གསལ་བར་བྱས་ཚུལ་དང་། རྡོ་རྗེ་ཐེག་པའི་ཚུལ་གསལ་བར་བྱས་ཚུལ་ལོ། ། དང་པོ་ལ་ཤར་ཕྱོགས་ཀྱི་ཆོས་ལ་དབང་འབྱོར་ཚུལ། སྡོམ་གསུམ་གྱི་བདག་པོ་ཡིན་ཚུལ། འགལ་འབྲེལ་གྱི་དོན་གཏན་ལ་ཕབ་ཚུལ་ལོ། །
དང་པོ་ནི། དགའ་ལྡན་ཁྲོ་ཕུར་ཕྱགས་ཕེབས་བསྟོད་པའི་ཚེ། ། ཡ་མཚན་བྱམས་པས་མངོན་སུམ་ལེགས་སོ་བྱིན། ། བྱམས་དང་སྙིང་རྗེས་སེམས་ལ་དབང་འབྱོར་པ། ། སེམས་དཔའ་ཆེན་པོར་གྱུར་ལ་ཕྱག་འཚལ་ལོ། ། ཞེས་ཏེ། དེ་ཡང་ཁྲོ་ཕུར་ལན་སྔ་མ་ཕེབས་དུས་བྱམས་པ་ལ་བསྟོད་པ་བྱམས་པའི་དཀྱིལ་འཁོར་མ་མཛད་ནས། དགོང་ཅིག་ཞལ་རས་ལྷ་ཁང་དུ་རྗེ་ཉིད་ཀྱི་ཞལ་འདོན་དུ་ཚར་བཅུ་གཅིག་ཙམ་མཛད། རྩོམ་སྔ་མ་ལ། ཕ་རོལ་ཕྱིན་དྲུག་རྩོད་པས་གོ་བགོས་ནས། །
ཞེས་སོགས་ཚིག་བཅད་དེའི་མཇུག་ཏུ། གནས་སྐབས་ཀུན་དུ་མགོན་པོ་ཁྱེད་ཉིད་ཀྱི། ། ཞེས་སོགས་ཀྱི་ཚིག་བཅད་དེར་སླེབས་པ་ཡོད་པས་མནལ་དུ་ཅུང་ཟད་ཅིག་སོང་བའི་སྣང་བ་བྱུང་བས། རྗེ་བཙུན་གྱི་ཞལ་མངོན་སུམ་དུ་བསྟན་ཏེ། ལམ་བཞིའི་རིམས་པ་དེ་འགྲིག་ལ་དོན་བཟང་བ་ཅིག་འདུག་སྟེ། འབྲས་བུ་ཆད་འདུག་པ་གསུངས། ལམ་བཞིའི་རིམས་གང་ལགས་ཞུས་པས། རྗེ་བཙུན་གྱི་ཞལ་ནས། ཕ་རོལ་ཕྱིན་དྲུག་སྤྱོད་པས་གོ་བགོས་ནས། ། ཞེས་པ་འདི་ཚོགས་ལམ།
ཡང་དག་ལྟ་བའི་ཉམས་མྱོང་གསལ་བ་ཡི། ། ཞེས་པ་འདི་སྦྱོར་ལམ། རང་བཞིན་དག་པའི་གནས་ལུགས་མངོན་གྱུར་ནས། ། ཞེས་པ་འདི་མཐོང་ལམ། བག་ཆགས་སྤོང་ཕྱིར་བསྒོམ་པར་བྱིན་གྱིས་རློབས། ། ཞེས་པ་འདིས་བསྒོམ་ལམ་བསྟན་འདུག་པ་གསུངས། ཕྱིས་དེའི་མཇུག་ཏུ་འབྲས་བུ་སྟོན་པ། སྒྲིབ་གཉིས་སྤྲིན་བྲལ་ཆོས་དབྱིངས་ནམ་མཁའ་ལ། ཞེས་སོགས་ཀྱི་ཚིག་བཅད་དེ་བསྣན་གསུངས་སོ། ། དེ་ལྟར་ན་མགོན་པོ་བྱམས་པས་དངོས་སུ་བྱིན་གྱིས་བརླབས་པས་ཤེར་ཕྱིན་ལ་དབང་འབྱོར་ཏེ།
དགོངས་འགྲེལ་གྱི་བསྟན་བཅོས་ཕར་ཕྱིན་གྱི་སྤྱི་དོན་ཡན་ལག་རྒྱས་བཤད། དཀའ་འགྲེལ། སྦྱོར་ཊཱིཀ སྐྱེས་བུ་མཆོག་གི་གསལ་བྱེད། སྙོམས་འཇུག་རབ་གསལ། འཁོར་འདས་རབ་གསལ། དབུ་མ་རྩ་བའི་ཊཱིཀྐ་བརྩམས་འཕྲོ། འཇུག་པའི་དཀའ་འགྲེལ། དབུ་མའི་སྤྱི་དོན་ཆེན་མོ། ལྟ་བ་ཤན་འབྱེད།
རིགས་ཚོགས་ཕྱི་མ། ཡེ་ཤེས་སྙིང་པོ་ཀུན་ལས་བཏུས། ། ས་ལུ་ལྗང་པའི་མདོ་འགྲེལ། བྱང་ཆུབ་སེམས་འགྲེལ། རིན་ཆེན་ཕྲེང་བ། བཞི་བརྒྱ་པ་སོགས་ལ་བསྡུས་དོན་རེ་རེ་མཛད་པ་ནི་ཤིན་ཏུ་ངོ་མཚར་ཞིང་། མཁས་པས་མཐོང་ན་ཡིད་འཕྲོག་པར་གྱུར་ཏོ། ། གཉིས་པ་ནི། སྡོམ་གསུམ་ཁ་སྐོང་བསྟན་བཅོས་ཆེ་མཛད་ནས། ། ཡུན་རིང་ལས་ཚེ་བསྟན་པའི་བྱི་དོར་ལ། །
གཡེལ་བ་མ་བྱེད་ཅེས་པའི་ལུང་བསྟན་དང་། ། བསྟན་པ་རྣམ་པར་དག་མཛད་ཕྱག་འཚལ་ལོ། ། ཞེས་ཏེ། དེ་ཡང་གསེར་གླིང་དུ་སྡོམ་གསུམ་ཁ་སྐོང་མཛད་ནས་རྩོམ་འཕྲོ་ལ་ཡུན་རིང་པོ་ཞིག་ལས་པའི་ཚེ། ནུབ་ཅིག་མནལ་ལམ་དུ་སེམས་དཔའ་ཆེན་པོ་བྱོན་ནས། བསྟན་པའི་བྱི་དོར་ལ་གཡེལ་བ་མ་བྱེད་ཅེས་གསུངས་པ་དང་། གདོང་བཞི་པ་མི་དགའ་བའི་ཚུལ་བསྟན་ནས་འདུག་པ་ལ་ཅི་ཡིན་གསུངས་པས། བསྟན་བཅོས་འདིས་འཕྲོ་མི་རྩོམ་པ་གསུངས། དེ་ལྟར་ན་རྗེ་འདི་ཉིད་ནི་སྡོམ་གསུམ་རབ་དབྱེའི་བདག་པོ་ལྟ་བུར་གྱུར་པས། སྡོམ་གསུམ་གྱི་ཕྱོགས་ལ་སྤྱི་དོན།
ཊཱིཀ་ཆེན། ས་བཅད། ཟབ་དོན་བདུད་རྩི་ཉིང་ཁུ་རྩ་འགྲེལ། དྲིས་ལན་ཁ་སྐོང་རང་། དེའི་ས་བཅད་དང་ཕྱོགས་སྔ་ངོས་འཛིན། གཞན་ཡང་དེའི་ཕྱོགས་ལ་གཏོགས་པ། ཉི་ཟླ་སེངྒེའི་དྲིས་ལན། མུས་སྲད་པ་རྡོ་རྗེ་རྒྱལ་མཚན་གྱི་དྲིས་ལན། ཆོས་རྗེ་སྤྱན་ཚབ་པའི་དྲིས་ལན། ལྡན་མ་ཤེས་རབ་སེངྒེའི་དྲིས་ལན་ལ་སོགས་པ།
མདོར་ན་ས་སྐྱ་པཎྜི་ཏའི་བཀའ་བསྡུ་བ་པོ་ལྟ་བུར་གྱུར་པ་ནི་བློ་གཟུ་བོར་གནས་པ་ཀུན་གྱི་མཐོང་བ་འདི་ཡིན་ནོ། ། གསུམ་པ་ནི། རིགས་ལམ་གསལ་བའི་རིགས་པའི་བསྟན་བཅོས་ཆོག རིགས་པའི་གཙུག་རྒྱན་དགོངས་བཞིན་རིགས་བཤད་པ། ། རིགས་གཏེར་དགོངས་འགྲེལ་རིགས་གནས་བརྩམས་པ་དང་། ། རིགས་མགོན་གདོང་བཞིས་རིགས་པས་སྐྱོང་ཕྱག་འཚལ། ། ཞེས་ཏེ། གསེར་གླིང་དུ་བཞུགས་དུས་སྡེ་བདུན་མདོ་དང་བཅས་པའི་དགོངས་པ་ཚུལ་བཞིན་དུ་འགྲེལ་བ་ཚད་མ་རིགས་པའི་གཏེར་གཞིར་བཞག་པའི་ཚད་མའི་སྤྱི་དོན་ཆེན་མོ་ཉི་མ་མེ་ལོང་རྔ་སྒྲ་ཞེས་བྱ་བ་རྩོམ་པ་མཛད་པའི་ཚེ། ནུབ་ཅིག་མནལ་ལམ་དུ། དགེ་སློང་བློ་རིན་པ་དང་གཉིས་ཀྱི་མི་རྟོག་མ་དབྱངས་དང་བཅས་པ་འཐེན་པས།
དཔལ་མགོན་གདོང་བཞི་པ་འཁོར་དང་བཅས་པ་བྱོན་ཏེ་གཟིགས་མི་ནུས་པ་ཙམ། ཞབས་ཀྱི་པུས་མོ་མན་ཆད་ལ་ནི་ཐེག་གསུམ་ཙམ་འདུག འཁོར་རྣམས་ནི་མཚོན་ཆའི་འོད་ལྷག་ལྷག ཞབས་ལྷམ་གྱི་འབུར་རྣམས་ནི་འོད་ཁྲོམ་ཁྲོམ་འདུག་ནས། ཁྱོད་ཀྱི་བསྟན་བཅོས་འདིས་བདག་ངེད་ཚོས་བྱེད་ཅེས་གསུངས་སོ། ། དེ་ལྟར་ན་དོན་གྱི་འགལ་འགྲེལ་གཅོད་པར་བྱེད་པ་ནི་རྟོག་གེ་དང་། མངོན་པ་ཡིན་ལ། དེའི་ཚུལ་གསལ་བར་མཛད་པའི་བསྟན་བཅོས་ནི། རྣམ་འགྲེལ་གྱི་དོན། རིག་གཏེར་གསལ་བྱེད།
ཊཱིཀ་ཆེན། སྦྱོར་ཊཱིཀ མངོན་པ་འོག་མའི་ངོ་མཚར་གསུམ་ལྡན་རྩོམ་འཕྲོ། གོང་མའི་ཇི་སྙེད་ཤེས་བྱའི་སྒོ་འབྱེད། འདུལ་བའི་བསླབ་བྱ། མདོ་རྩའི་ས་བཅད་ལ་སོགས་པ་སྔོན་གཞན་གྱི་སྤྱོད་ཡུལ་དུ་མ་གྱུར་ཅིང་། ལེགས་པར་བཤད་པའི་ཆུ་བོ་འདུས་པ་དགོས་འདོད་ཀྱི་ནོར་བུ་འབྱུང་བའི་གནས་ནི་དེ་དག་གོ ། གཉིས་པ་རྡོ་རྗེ་ཐེག་པའི་ཚུལ་གསལ་བར་བྱས་ཚུལ་ལ། ཕ་རྒྱུད་ཀྱི་ཕྱོགས་གསལ་ཚུལ། རྒྱུད་སྡེ་གཞན་གསལ་བར་མཛད་ཚུལ་ལོ། །
དང་པོ་ནི། རྡོ་རྗེ་འཆང་དངོས་འདའ་བར་དགོངས་པའི་ཚེ། ། ཡེ་ཤེས་ཞབས་ལུགས་འཛིན་པའི་སྲས་མཆོག་ཏུ། ། ལུང་བསྟན་སེམས་དཔའ་ཆེ་ལ་དབང་ཞུས་ཚེ། ། ཟངས་དཀར་ཐུགས་དམ་གནང་ལ་ཕྱག་འཚལ་ལོ། ། ཞེས་ཏེ། རྗེ་རྡོ་རྗེ་འཆང་སྐུ་མྱ་ངན་ལ་འདའ་ཁ་རུ་རྗེ་བཙུན་རིན་པོ་ཆེའི་སྐུ་གཅིག་བུབ་འདུག་པ་བསླངས་པ་དང་། འཇམ་རྡོར་གྱི་སྐུ་ཤིན་ཏུ་མཚར་བ་ཅིག་ཏུ་སོང་། ཞབས་ཀྱི་མཐོ་བོང་གཅིག་མ་ཚང་འདུག ཞལ་འགྱུར་བ་དེ་ངེད་རང་ལ་མི་དགའ་སྟེ།
མ་འོངས་པ་ངའི་བརྒྱུད་འཛིན་ཅིག་གི་འཇམ་རྡོར་གྱི་སྲོལ་འབྱེད་པར་འདུག་ཅེས་ལུང་བསྟན་པ་དེ་རྗེ་འདི་ཉིད་ཡིན་ཞིང་། ཁྱད་པར་རྗེ་སེམས་དཔའ་ཆེན་པོས་ས་སྐྱ་པ་ཆེན་པོ་ཞལ་མངོན་སུམ་དུ་གཟིགས་ནས། ཐོག་མར་འཇམ་རྡོར་གྱི་དབང་ཞུས་གསུངས་བ་དེ་རྗེ་འདི་ཉིད་ལ་བཀས་གནང་། དེ་དུས་གསང་འདུས་འཇམ་རྡོར་གྱི་དབང་གནང་བ་ཞུ་ཞུས་པས། ད་རེས་སྟབས་མི་འགྲིག་པ་འདུག འདི་ལ་རྫོང་བ་གྱིས་གསུངས་ནས་ཟངས་དཀར་ལོ་ཙཱ་བའི་ཐུགས་དམ་འཇམ་རྡོར་གྱི་རག་སྐུ་ཤིན་ཏུ་ཐུགས་རྩིས་ཆེ་བ་དེ་གནང་ནས། འཇམ་རྡོར་གྱི་བདག་པོར་དབང་བསྐུར་བ་ཡིན་ཞེས་རྗེ་ཉིད་ཀྱི་རབ་འབྱམས་པ་སངས་རྒྱས་འཕེལ་ལ་སོགས་པ་ལ་འཇམ་རྡོར་གྱི་དབང་བསྐུར་བའི་ཚེ་གསུངས་པས་ན། ཕ་རྒྱུད་མཐའ་དག་གི་བདག་པོར་གྱུར་པས་ན། དེའི་གསལ་བྱེད། འཇམ་རྡོར་གྱི་བསྒྲུབ་དཀྱིལ།
གཏོར་ཆོག མཎྜལ། མཆོད་ཆོག རྣམ་བཤད། སྤྱན་རས་གཟིགས་ཀྱི་མི་འདྲ་བའི་ཁྱད་པར། རིམ་ལྔའི་ཁྲིད་ཡིག གསང་འདུས་རྩོད་སྤོང་། འཇིགས་བྱེད་ཀྱི་མངོན་དཀྱིལ། སྤྲོས་མེད་རྒྱུན་གྱི་ཉམས་ལེན་ལ་སོགས་པ་སོ་སོའི་བཤད་སྲོལ་དང་མི་འགལ་ཞིང་། གདམས་པའི་གནད་མ་འཕྱུགས་པར་གྱུར་པ་ནི་མངོན་སུམ་དུ་གྱུར་པའོ། །
གཉིས་པ་ནི། རྒྱུད་ཀྱི་བརྒྱུད་པའི་བརྡ་འགྲོལ་ངེས་པ་ཡིས། ། དཔལ་སྟེར་དཔལ་ལ་དབང་འབྱོར་ཉིད་ལ་ནི། ། གཤིན་རྗེ་གྲགས་ཀྱི་གྲགས་པའི་སྐུ་འདྲ་ཡིས། ། ཡེ་ཤེས་པ་དེས་གདམས་ལ་ཕྱག་འཚལ་ལོ། ། ཞེས་སྟེ། དེ་ཡང་ས་སྐྱར་ལན་སྔ་མ་ཕེབས་དུས། སྟོང་ཐུན་ས་བཅད་ཀྱི་མཇུག་ན། བླ་མེད་ཕྱོགས་ནི་རིས་བསྒྱུར་མིག་བཅས་པ། ། ཞེས་སོགས་ཚིག་བཅད་བརྡས་བཅིངས་པ་གསུམ་བཞི་ཡོད་པ་ལ།
ཚིག་བཅད་དང་པོའི་དོན་འགྲེལ་པ་ཡང་མང་དུ་ཡོད་ཅིང་། གཉིས་པ་མན་ཆད་ཀྱི་དོན་འགྲོལ་མཁན་མེད་པར་གྱུར་པ་ན། བདག་ཆེན་བློ་གྲོས་པས་འདི་དག་གི་དོན་གང་ཡིན་གསུངས་དྲི་བ་མཛད་པ་དང་། རྒྱུ་མཚན་འབུལ་རྒྱུ་མ་བྱུང་པ་ལས། དེའི་ནུབ་ནས་བླ་བྲང་ཤར་ན་བཞུགས་པའི་རྗེ་བཙུན་རིན་པོ་ཆེའི་དངོས་སློབ་སྣ་རོ་བནྡེ་གཤིན་རྗེ་གྲགས་ཀྱི་བཞེངས་པའི་རྗེ་བཙུན་གྱི་སྐུ་འདྲ་བྱིན་རླབས་ཅན་དེའི་དྲུང་དུ་མཆོད་པ་བཤམ་ནས་གསོལ་བ་དྲག་ཏུ་བཏབ་པས། ཉིན་ཅིག་ཐུགས་ལ་རང་དགར་དེ་དག་གི་དོན་ཤར་ཏེ། ཚིགས་སུ་བཅད་པ་དེ་དག་གི་དོན་འགྲོལ་པ་བརྡ་འགྲོལ་ངེས་པའི་དཔལ་སྟེར་ཞེས་བྱ་བའི་བསྟན་བཅོས་བརྩམས། དེས་མཚོན་ནས་རྗེ་བཙུན་གོང་མ་རྣམས་ཀྱི་གསུང་རབ་ཀྱི་དགོངས་པ་གང་འགྲེལ་ཀྱང་། དེ་དག་གི་མངོན་སུམ་དུ་གདམས་པར་མཛད་པའི་བསྟན་བཅོས་སོ། ། ལམ་འབྲས་ཆོས་འབྱུང་གི་ཁ་སྐོང་།
སྣང་བ་གསུམ་གྱི་དོགས་གཅོད་གཉིས། ཨ་སེང་མའི་བཤད་པ། ལུས་དཀྱིལ་གྱི་བཤད་པ། རྡོ་རྗེའི་ཚིག་རྐང་གི་ས་བཅད་རྩོམ་འཕྲོ། ལམ་དུས་ཀྱི་དབང་གསོ་བ་དང་བསྐུར་ཚུལ། བིར་བསྲུང་ཐུན་མོང་མ་ཡིན་པའི་བྱིན་རླབས་བྱ་ཚུལ་སོགས་གསུང་ངག་གི་ཐུན་མོང་མ་ཡིན་པ་རྣམས་དང་། མངོན་རྟོགས་ཚུལ་བཅུ་བཞིའི་ངག་འདོན་མཎྜལ་མཆོད་ཆོག བདག་མེད་མའི་བསྒྲུབ་དཀྱིལ། ཀྱཻ་རྡོར་རྣམ་བཤད། སྨོན་ལམ་དབང་བཞི་མ།
མཚོ་སྐྱེས་ཕྲ་མིག སམྦུ་ཊཱིའི་གསལ་བྱེད། དབང་ཆུའི་ས་ཆོག་དང་རྣམ་བཤད། གུར་རིགས་བསྡུས་ཀྱི་བསྒྲུབ་དཀྱིལ། སམྦུ་ཊཱིའི་དཀའ་གནད་ཀྱི་ས་བཅད་ལ་སོགས་པ། ཀྱཻ་རྡོ་རྗེའི་རྒྱུད་གསུམ་དང་འབྲེལ་བའི་ཡིག་བསྐོར་རྣམས་དང་། བདེ་མཆོག་ལཱུ་ནག་གི་མངོན་རྟོགས། ནག་པོ་རིམ་བཞི། རྣལ་འབྱོར་མའི་ཡིག་བསྐོར། ལཱུ་ཧི་པའི་རྣམ་བཤད།
བདེ་མཆོག་ཆོས་འབྱུང་ལ་སོགས་པ་བདེ་མཆོག་གི་ཆོས་བསྐོར་རྣམས་དང་། ངན་སོང་སྦྱོང་རྒྱུད་ཀྱི་ཊཱིཀྐ། ཀུན་རིག་རྩོད་སྤོང་། སྦྱིན་སྲེག་ལ་སོགས་པ་རྣལ་འབྱོར་རྒྱུད་ཀྱི་ཆོས་བསྐོར་རྣམས་དང་། ཨརྒའི་ཆོ་ག ཐུགས་རྗེ་ཆེན་པོའི་གཞུང་བཞི་ཉམས་སུ་ལེན་ཚུལ་ལ་སོགས་པ་སྤྱོད་རྒྱུད་དང་། བྱ་རྒྱུད་ཀྱི་ཕྱོགས་སུ་གཏོགས་པ་སྟེ་མདོར་ན་རྒྱུད་སྡེ་བཞི་དང་འབྲེལ་བའི་བསྟན་བཅོས་ཇི་སྙེད་མཛད་པ་ནི། རྒྱུད་ཀྱི་རྩ་བ་བཤད་པའི་ཡལ་གས་མཛེས་ཤིང་། མན་ངག་གི་མེ་ཏོག་རབ་ཏུ་རྒྱས་པ་སྐལ་ལྡན་གྱི་གདུལ་བྱ་འབྲས་བུ་ལ་སྤྱོད་པའི་དཔག་བསམ་གྱི་ཤིང་ལྟ་བུའི་རྗེ་བཙུན་ས་སྐྱ་པ་རྣམས་ཀྱི་བསྟན་པའི་འཛིན་མ་ཀུན་དུ་ཁྱབ་པར་མཛད་དོ། ། གསུམ་པ་ཐུགས་དག་པ་མཁྱེན་བརྩེ་ནུས་གསུམ་གྱི་རྣམ་ཐར་ལ།
ནུས་པའི་སྟོབས་ཀྱི་བདུད་རྣམས་བཅོམ་ཚུལ། མཁྱེན་པའི་སྟོབས་ཀྱི་སྟོན་པར་གྱུར་ཚུལ། བརྩེ་བའི་སྟོབས་ཀྱི་གཞན་དོན་མཛད་ཚུལ་ལོ། ། དང་པོ་ལ་གདུག་པ་ཅན་བཏུལ་ཚུལ། བདུད་བཞི་བཅོམ་ཚུལ། བར་ཆད་ལས་གྲོལ་ཚུལ་ལོ། ། དང་པོ་ལ་ཁྲོ་ཕུར་བཏུལ་ཚུལ། སྡེ་ཆེན་དུ་བཏུལ་ཚུལ་ལོ། ། དང་པོ་ནི། ཁྲོ་ཕུར་གཡུ་འབར་ཚ་གསུམ་དམ་ལ་བཏགས། །
རིག་པའི་དབང་ཕྱུག་སྔོན་གྱི་མཁས་རྣམས་ལས། ། ནུས་པ་ཆེ་བའི་གྲགས་པ་ལེགས་ཐོབ་པའི། ། ཕུལ་བྱུང་མཐུ་སྟོབས་ལྡན་ལ་ཕྱག་འཚལ་ལོ། ། ཞེས་ཏེ། ཁྲོ་ཕུར་སྔོན་མཁན་ཆེན་གཡག་པ་དང་། མཁྱེན་རབ་དབང་ཕྱུག་ལ་སོགས་པས་ཆོས་བར་མཛད་དུས་བར་ཆད་ཀྱི་མཚན་མ་མང་དུ་བྱུང་བ་ལ། རྗེ་འདིས་ཆོས་བར་གང་མཛད་ཀྱང་། རྒྱལ་པོ་གཡུ་ཕྲེང་བ་འབར་ར་བ། ཚ་ཚི་མ་གསུམ་དམ་ལ་བཏགས་ནས་འབྱོན་པའི་ཚེ་བསྐྱེལ་བསུ་དང་། བཞུགས་དུས་མཐུན་རྐྱེན་འབའ་ཞིག་བྱེད་པས་ན་ཐམས་ཅད་ཀྱི་ནུས་པ་ཕུལ་དུ་ཕྱིན་པར་རྟོགས་སོ། །
གཉིས་པ་ནི། སྡེ་ཆེན་འཆུམ་གྱི་ཆོས་སྡེར་ཕེབས་པའི་ཚེ། ། གལ་སྤྱང་བསུ་བས་ལེགས་བསྡུ་མནལ་ལམ་དུ། ། བར་ཆད་མེད་པའི་དམ་བཅའ་ནོད་གྱུར་ཏེ། ། སྡེ་བརྒྱད་བྲན་དུ་བཀོལ་ལ་ཕྱག་འཚལ་ལོ། ། ཞེས་ཏེ། འཆུམ་སྡེ་ཆེན་དུ་ལམ་འབྲས་གསུང་དུ་འབྱོན་དུས། རྟ་ནག་ཕུའི་ཆུ་ཚན་ཁར་ནུབ་ཅིག་མནལ་ལམ་དུ། གལ་སྤྱང་གི་བསུ་བ་བྱས། ཕྱག་ཕུལ།
རས་ཡུག་དཀར་པོ་ཁ་ཚར་གཉིས་མ་ཚང་བ་ཞིག་ཕྱག་རྟེན་ལ་ཕུལ་ཏེ་བར་ཆད་མི་བྱེད་པའི་དམ་བཅའ་བྱས་པས་སྡེ་བརྒྱད་ལ་དབང་འབྱོར་པ་ཡིན་ནོ། ། གཉིས་པ་བདུད་བཅོམ་པའི་ཚུལ་ལ་བཞི་ལས། དང་པོ་ཕུང་པོའི་བདུད་བཅོམ་པའི་ཚུལ་ལ། ། ཕུང་པོའི་བདུད་ངོ་མཛེ་ཡི་བཏབ་པའི་ཚེ། ། བླ་མ་ལྷག་པའི་ལྷ་ཡི་བྱིན་རླབས་དང་། ། ཉིད་ཀྱི་རྩོད་པས་དེ་ཉིད་བཟློག་བྱས་ནས། ། ནུས་པའི་གྲགས་པ་ཐོབ་ལ་ཕྱག་འཚལ་ལོ། ། ཞེས་ཏེ། ཕུང་པོའི་བདུད་ནི། སྔོན་གྱི་ལས་ཉོན་གྱི་འཕངས་པའི་ཟག་བཅས་ཉེར་ལེན་གྱི་ཕུང་པོ་ཡིན་ལ།
དེ་ཡི་ངོ་བོ་མཛེ་ཡི་བཏབ་པའི་ཚེ། ། བླ་མ་དང་ལྷག་པའི་ལྷ་གཤིན་རྗེ་གཤེད་ཀྱི་དབང་བསྐུར་བའི་བྱིན་རླབས་དང་། རྗེ་ཉིད་ཀྱི་ཞལ་འདོན་གྱི་སྟོབས་ཀྱི་གྲོལ་བ་ནི་གོང་དུ་བཤད་ཟིན་ཏོ། ། གཉིས་པ་ཉོན་མོངས་པའི་བདུད་བཅོམ་པའི་ཚུལ་ནི། ཉོན་མོངས་བདུད་ངོ་གློ་རྣག་གི་བཙེས་ཚེ། ། དབྱེར་མེད་ཟུང་འཇུག་རྒྱ་ཡི་སངས་རྒྱས་ནས། ། ཉམས་མྱོང་ཚད་མས་རང་རྒྱུད་གྲོལ་མཛད་པའི། ། མན་ངག་ཚད་དུ་གྱུར་ལ་ཕྱག་འཚལ་ལོ། ། ཞེས་ཏེ། དེ་ཡང་སྐྱིད་ཚལ་དུ་ཉོན་མོངས་པའི་བདུད་ནི།
སེམས་རྒྱུད་རབ་ཏུ་མ་ཞི་བར་བྱེད་པའི་ནུས་པ་སྟེ། རྩ་བ་དུག་གསུམ་ལས་བྱུང་བ་ཡིན་ལ། དེ་ཡང་གཏི་མུག་ལས་ཀླུ་གདོན་གྱི་རྩ་བ་གློ་རྣག་འབྱུང་ཞིང་། དེའི་གཉེན་པོ་ཟུང་འཇུག་ལ་ཟུང་འཇུག་གིས་རྒྱས་བཏབ་ནས་འཁོར་འདས་དབྱེར་མེད་བཞིན་བསྒོམ་པས་གྲོལ་ནས་ཚད་མ་བཞིའི་གོ་རིམ་གྱི་ནང་ནས་ཚད་མར་སོང་བའི་གོ་རིམ་གྱི་ཐོག་མ་ཉམས་མྱོང་ཚད་མ་རྒྱུད་ལ་སྐྱེས་ཏེ། ཚད་མ་གཞན་གསུམ་ཡང་ཚད་མར་སོང་བ་ཞེས་བྱ་བའི་དོན་ཏོ། ། གསུམ་པ་འཆི་བདག་གི་བདུད་བཅོམ་པའི་ཚུལ་ནི། འཆི་བདུད་ཆུ་ཡི་ངོགས་སུ་ཞུགས་པའི་ཚེ། ། ས་སྐྱའི་འཇམ་དབྱངས་བླ་མའི་གསུང་རབ་དང་། ། བསྟོད་པ་གུས་པའི་སྒོ་ནས་ལེགས་བཏོན་པས། ། མོད་ལ་བཟློག་པར་གྱུར་ལ་ཕྱག་འཚལ་ལོ། །
ཞེས་ཏེ། དེ་ཡང་ཆོས་རྗེ་དགེ་བ་རྒྱལ་མཚན་པའི་དྲུང་དུ་འཇིགས་བྱེད་རྟོག་བདུན་གྱི་བཤད་བཀའ། མན་ངག་གི་གནད་འགའ་ཞིག་དབུས་སུ་གསན་ནས་སྐྱེད་ཚལ་དུ་འབྱོན་ལམ་རོང་ཆུང་གི་འཕྲང་ལས་ཆུ་གཙང་པོ་ཆེན་པོ་ལ་ལྷུང་ནས་དེའི་ཚེ་འབོག་ཁྲེས་ཀྱི་སྟེང་དུ་རིགས་གཏེར་དང་། རང་འགྲེལ་པོད་ཁྲེས་ཞིག་བསྣམས་ཡོད་པས་དེས་བཏེག་ནས་ཆུ་ནང་དུ་འཁོར་གྱིན་ལུས་ཅིག་ལུས་པའི་ཚེ། བསྟོད་པ་ཆོས་ཀྱི་རྒྱལ་པོ་གུས་པའི་སྒོ་ནས་ཞལ་འདོན་གནང་བས། དུམ་ཅིག་ནས་ཟླའོ་རྣམས་བྱུང་སྟེ་ཐག་པ་བཏང་ནས་འཐོན་ནོ། ། དེ་ལྟར་འཆི་བདག་གི་བདུད་ནི་རང་དབང་མེད་པར་སྲོག་འགག་པར་བྱེད་པ་ཡིན་ལ། དེ་འདིས་མཚོན་ནས་བཅོམ་མོ། ། བཞི་པ་ལྷའི་བུའི་བདུད་བཅོམ་ཚུལ་ནི། ལྷའི་བུའི་བདུད་ངོ་བྱད་ཁའི་འདྲེས་བཙེས་ཚེ།
འཇམ་དབྱངས་བླ་མས་བསྟོད་པས་བཟློག་བྱས་ནས། ། མི་མཐུན་ཕྱོགས་ཀུན་ཉེ་བར་ཞི་མཛད་པ། ། འདོད་པའི་འཆིངས་ལས་གྲོལ་ལ་ཕྱག་འཚལ་ལོ། ། ཞེས་ཏེ། དེ་ཡང་སྐྱིད་ཚལ་དུ་ཀྱཻ་རྡོ་རྗེའི་གཞི་བསྙེན་མཛད་པས། ཉིན་གཅིག་མི་ནག་པོ་ཤིན་ཏུ་ཆེ་བ་གཅིག་གི་སྐྱིད་ཚལ་གྱི་ལྷོ་རི་ལ་བཏེགས་བྱས་ནས། རྗེ་འདི་པང་དུ་འུབ་བསྡུས་ཏེ་ཐམ་ཐམ་སོང་བ་དང་། བསྟོད་པ་ཆོས་ཀྱི་རྒྱལ་པོ་ལ་ཞལ་འདོན་གནང་ཞིང་། ཐུགས་ཀྱི་ད་ཁྱོད་ཀྱི་ང་ཟ་ནུས་པ་གྱིས་ཤིག་དགོངས་ནས་ཡུག་ཅིག་སོང་བ་དང་། ལྷོད་ལྷོད་བཏང་བྱུང་།
དེ་ནས་ཁྱོད་གང་ནས་ཡིན་བྱས་པས། ང་གུ་གེ་ནས་འོང་ཟེར། ཅི་ལ་འོང་གསུངས་པས། མ་འོངས་པ་ན་ཁྱོད་ལ་ངོར་པའི་བསྟན་འཛིན་ཅིག་འོང་པ་འདུག གུ་གེའི་ནོར་དྲག་ཚད་གློ་བོས་ཁྱེར། དེ་རྣམས་ངོར་པ་ཀུན་དགའ་བཟང་པོ་ལ་ཕུལ། ཁོང་ལ་ནི་བརླགས་བལྟ་མ་ནུས། ཁྱོད་ལ་བར་ཆད་ཅིག་བྱེད་ནུས་སམ་བསམ་ནས་འོང་ཏེ། ཁྱོད་ནི་འཇིགས་སོ་ཟེར་ནས་མི་མངོན་པར་སོང་། དེ་ནས་ལྟ་བ་ལ་མཉམ་པར་བཞག་གསུངས་སོ། །
ལྷའི་བུའི་བདུད་ནི། བདུད་གཞན་གསུམ་ལས་འདའ་བ་ལ་བར་དུ་གཅོད་བྱེད་ཡིན་ལ། དེ་ནི་འདི་ཁོ་ནས་བཅོམ་མོ། ། གསུམ་པ་བར་ཆད་ལས་གྲོལ་བའི་ཚུལ་ནི། ཕྱི་རོལ་འབྱུང་པོའི་བདུད་ཀྱི་གཙེས་པའི་ཚེ། ། དེ་ཉིད་བཟློག་ཕྱིར་ཐུགས་དམ་ལ་བཞུགས་པས། ། འཕྲིན་ལས་ལྷ་མོས་གྲོལ་བའི་མཚན་མ་དག ། མནལ་ལམ་ངང་དུ་བསྟན་ལ་ཕྱག་འཚལ་ལོ། ། ཞེས་ཏེ། དེ་ཡང་དགུང་ལོ་ང་དགུ་བཞེས་པའི་ཚེ།
འབྱུང་པོ་ཆེན་པོས་བར་ཆད་རྩོམ་པར་ཆས་པ་ན། དེ་བཟློག་པའི་ཕྱིར་ཐུགས་དམ་མཛད་པས། ནུབ་ཅིག་མནལ་ལམ་དུ་ཡུམ་ཡིན་སྙམ་པའི་བུད་མེད་གཅིག་བྱུང་ནས། སྒྲོལ་མ་ཐོན་ཟེར་རོ། ། དེ་ལ་ཐུགས་མ་ཆེས་པ་སླར་ཡང་ཐུགས་དམ་གྱི་བརྩོན་པ་མཛད་པས། རྗེ་ཉིད་རང་གི་མཛད་པའི་སྒྲོལ་མའི་བསྟོད་པ་དངོས་གྲུབ་རྒྱ་མཚོ་ནམ་མཁའ་འུར་འུར་འདུག་གོ ། དེ་ལ་ཡང་ཐུགས་མ་ཆེས་པ་བརྩོན་པ་བསྐྱེད་པས། མནལ་ལམ་དུ་རྗེ་བཙུན་མ་འཕགས་མ་སྒྲོལ་མ་ལྗང་ཁུ། གཡས་ན་རྗེ་བཙུན་གྲགས་པ་རྒྱལ་མཚན་དང་། གཡོན་ན་གཉན་ཕུལ་བྱུང་པ་གཙུག་ཏོར་རྒྱལ་པོ་བཞུགས་པ་དང་བཅས་པས་སྒྲོལ་མ་འཐོན།
ད་ལན་གྱི་བར་ཆད་འདིས་སེལ། ལོ་འཁོར་མ་གཅིག་གི་ཁག་ཐག་པ་བྱེད་དོ་གསུངས་གིན་འདུག་པ་ན། སྔར་ཡང་ཞལ་བཞི་པ་ཡིན་ཟེར་བ་ཅིག་ལ་འཁྲུལ་བྱུང་བས་ཅི་འདྲ་ཡིན་ནམ་དགོངས་ནས། མན་ངག་ཐུན་མོང་མ་ཡིན་པ་ལས་བྱུང་བའི་བརྡ་དང་བརྡའི་ལན་མཛད་པས་ཡང་དག་མ་ཁོ་ན་ཡིན་པ་འདུག་གསུངས་སོ། ། གཉིས་པ་མཁྱེན་པའི་སྟོབས་ཀྱི་སྟོན་པར་གྱུར་པའི་ཚུལ་ནི། དེ་ལྟར་ཕྱི་ནང་གསང་བའི་བདུད་དཔུང་རྣམས། ། ལེགས་བཅོམ་ཡོན་ཏན་ཀུན་གྱི་མཛོད་ལྡན་པས། ། གྲགས་ཆེན་སངས་རྒྱས་གཉིས་པར་ལེགས་གྲགས་ནས། ། སྟོན་པ་གཉིས་པར་གྱུར་ལ་ཕྱག་འཚལ་ལོ། ། ཞེས་ཏེ།
དེ་ལྟར་ན་ཕྱི་ནང་གསང་གསུམ་གྱི་བདུད་དཔུང་རྣམས་བཅོམ་པས་སྤངས་ཕུན་ཚོགས་དང་། བསྟན་པའི་འཛིན་སྐྱོང་གོང་དུ་སྨོས་པ་བཞིན་མཛད་པས་ཡེ་ཤེས་ཕུན་ཚོགས་དང་ལྡན་པའི་ཕྱིར། གྲགས་ཆེན་གྱི་སངས་རྒྱས་གཉིས་པར་འཛམ་གླིང་ཡོངས་ལ་གྲགས་ཏེ། བདག་རྣམས་ལ་ནི་སྟོན་པ་གཉིས་པ་ལྟ་བུར་གྱུར་ཏོ། ། ཞེས་པའི་དོན་ཏོ། ། གསུམ་པ་བརྩེ་བའི་སྟོབས་ཀྱི་གཞན་དོན་མཛད་པའི་ཚུལ་ལ། འཕྲིན་ལས་ཀྱི་ལྷག་མཛད་ཚུལ། ཞིང་གཞན་དུ་འཕྲིན་ལས་ཆེ་བར་དགོངས་ཚུལ། ཞིང་འདིའི་འཕྲིན་ལས་རྒྱུན་མི་ཆད་པའི་རྟེན་འབྲེལ་བསྒྲིགས་ཚུལ། དེ་དག་གི་དོན་བསྡུ་བ་དང་བཞི་ལས།
དང་པོ་ལ་ཆོས་ཀྱི་ལྷག་རྣམས་རྫོགས་པར་མཛད་ཚུལ། སྨོན་ལམ་རྣམ་པར་དག་པས་འཚམས་སྦྱར་ཚུལ། གཞན་དོན་ཁོ་ནའི་དབང་གི་གཤེགས་པར་བྱོན་ཚུལ། ངོ་མཚར་གྱི་བལྟས་བསྟན་ཚུལ། ཞིང་གཞན་དུ་གཤེགས་པའི་མགོ་བརྩམས་ཚུལ་ལོ། ། དང་པོ་ནི། ཉིད་ཀྱིས་གཞན་གྱི་དོན་ལ་བཞུད་དགོངས་ནས། ཆོས་ཀྱི་ལྷག་རྣམས་བུ་ཆེན་སོ་སོ་ལ། ། ལེགས་གནང་འཇིག་རྟེན་བདེ་བར་བྱ་བའི་ཕྱིར། ། སྨོན་ལམ་འདེབས་པར་བཞེད་ལ་ཕྱག་འཚལ་ལོ། །
ཞེས་ཏེ། དེ་ཡང་དྲུག་ཅུ་བཞེས་པ་སྤྲེའུ་ཡི་ལོ་ལ་ཆོས་ཀྱི་ལྷག་མ་རྣམས་རྫོགས་པར་བྱ་བའི་ཕྱིར། ཐུབ་བསྟན་དུ་ཐུགས་ཀྱི་སྲས་རྣམས་ལ་གསུང་ངག་དབང་གོང་མའི་ཁྲིད་དང་བཅས་པ། གཞུང་བཤད་སྲས་དོན་མ་རྣམས་གནང་། རྒྱ་མཁར་དུ་ཕེབས་ཆོས་རྗེ་སངས་རྒྱས་རིན་ཆེན་པ་ལ་ཆོས་ཀྱི་ལྷག་མ་རྣམས་རྫོགས་པར་གནང་། སྟོན་ཨེ་ཝཾ་དུ་ཕེབས་ཆོས་རྗེ་དཀོན་མཆོག་འཕེལ་བ་ལ་ཆོས་ཀྱི་ལྷག་མ་རྣམས་དང་། ཁྱད་པར་མགོན་པོ་གདོང་བཞི་པའི་རྗེས་གནང་ཆིག་བརྒྱུད་མ་གནང་བའི་དུས་ཚེས་བརྒྱད་ཡིན་པ་ལ། གནང་གྲབ་མཛད་པས་ཅུང་ཟད་འཚུབ་ནས། ཚེས་བཅུ་བཞིའི་བར་བསྐང་བ་མཛད་ནས་དེའི་ཉིན་ཡོངས་སུ་རྫོགས་པ་གནང་སྟེ་ཆོས་བདག་པོ་ལ་འཕྲོད་པ་ལྟ་བུ་མཛད། དགུན་ས་སྐྱར་ཕེབས་བདག་ཆེན་བསོད་ནམས་རྒྱལ་མཚན་པ་དང་།
རབ་འབྱམས་པ་མགོན་པོ་དབང་ཕྱུག་པ་ལ་སོགས་པ་བུ་ཆེན་རྣམས་ལ་ཆོས་ཀྱི་འཕྲོ་རྣམས་རང་རང་སར་རྫོགས་པར་མཛད་ཅིང་། འཇིག་རྟེན་གྱི་འཁྲུག་ལོང་རྣམས་ཉེ་བར་ཞི་བར་བྱ་བའི་ཕྱིར། སྨོན་ལམ་འདེབས་པར་དགོངས་ཏེ་གདན་སར་ཕྱགས་ཕེབས་པར་བཞེད་དོ། ། གཉིས་པ་ལ། དེ་ལ་བར་ཆད་ཅུང་ཟད་བྱུང་ཚུལ། བར་ཆད་ལ་གྲོལ་ཏེ་ཐུགས་དགོངས་བཞིན་གྲུབ་པའི་ཚུལ་ལོ། ། དང་པོ་ནི། བཤེས་གཉེན་འགའ་ཡི་སྙིང་ལ་མི་བཟོད་ཕྱིར། ། དེ་འགོག་སྦྱོར་བ་དཔག་ཡས་བྱས་གྱུར་ཀྱང་། ། མཁའ་འགྲོ་ཆོས་སྐྱོང་རྣམས་ཀྱི་ལེགས་བསུ་སྟེ། །
སློབ་མའི་ཚོགས་བཅས་བྱོན་ལ་ཕྱག་འཚལ་ལོ། ། ཞེས་ཏེ། དེ་ཡང་སྔར་རྗེ་ཉིད་དཔོན་སློབ་འགའ་ཟུང་ཅིག་གདན་སར་ཕེབས་ནས་དཀར་མེ་དང་། གཏོར་མ་འབུལ་བ་ལ་སོགས་པ་མཛད་དགོངས་པ་ན། ས་སྐྱ་ནས་དཔོན་ཆེན་བཀའ་བགྲོས་པ་དང་བཅས་པས་གདན་འདྲེན་ཏུ་དཔོན་སློབ་ཚང་མ་ཕེབས་དགོས་ཟེར་བ་བྱུང་དུས། བསྟན་འཛིན་དུ་རློམས་པ་འགའ་ཞིག་གི་སྙིང་ལ་མ་བཟོད་པར་ནས་དེ་འགོག་པའི་སྦྱོར་བ་སྡེ་བདག་ཆེན་པོ་རྣམས་བཅུ་བདུན་པ་ལ་སོགས་པའི་ཐབས་དཔག་ཏུ་མེད་པ་བྱས་ཀྱང་། མཁའ་འགྲོ་ཆོས་སྐྱོང་རྣམས་ཀྱི་ལེགས་པར་བསུས་ཏེ། ཧོར་ཟླ་བཅུ་གཅིག་པའི་ཚེས་བཅུ་གཅིག་ལ་གདན་སར་ཕེབས་སོ། ། གཉིས་པ་ལ་སྨོན་ལམ་མཛད་ཚུལ། འཕྲིན་ལས་བསྒོས་ཚུལ་གཉིས་ལས།
དང་པོ་ནི། འཇམ་དབྱངས་ངོ་བོའི་དྲུང་གི་གཙོ་མཛད་སར། ། རྣམ་དག་དཀར་མེའི་ཕྲེང་བ་བགྲང་ཡས་པར། ། འཕགས་པའི་དགེ་འདུན་སྟོང་ཕྲག་གཉིས་ལྷག་ལ། ། རིན་ཆེན་གསེར་གྱི་མཆོད་ལ་ཕྱག་འཚལ་ལོ། ། ཞེས་ཏེ། དེ་ཡང་ས་སྐྱ་པཎྜི་ཏའི་དུས་ཆེན་བཅུ་བཞིའི་ཉིན་ས་སྐྱའི་འཇམ་དབྱངས་གཟི་འོད་འབར་གྱི་གཙོ་མཛད་པའི་རྟེན་གསུམ་རྣམས་ལ་བླ་བྲང་སོ་སོར་དཀར་མེའི་ཕྲེང་བ་བགྲངས་བ་ལས་འདས་པ་སྦར་ནས། དབུ་རྩེ་རྙིང་མར་གཞི་བྱེས་ཀྱི་དགེ་འདུན་སྟོང་ཕྲག་གཉིས་ལྷག་ཙམ་ལ་མང་ཇ། བརྒྱད་བར་དུ་གསེར་ངོ་བོ་སྒོར་མོ་ཞོ་རེའི་འགྱེད་བཅས། བདག་ཆེན་པ་ལ་འབུལ་བ་ཤིན་ཏུ་ཆེ་བ་དང་།
སྡུག་འཕོངས་རྣམས་ལ་ཡང་སྦྱིན་གཏོང་དཔག་ཏུ་མེད་པ་མཛད་དེ་སྨོན་ལམ་རྣམ་པར་དག་པ་དང་། ཁྱད་པར་འཇམ་དབྱངས་ཀྱི་དྲུང་དུ་ཟླ་བ་གཉིས་ཀྱི་བར་ལ་དཀར་མེ་ཉི་ཤུ་ལྷག་ཙམ་འཁོར་ཡུག་ཏུ་ཕུལ་ཞིང་། བླ་བྲང་སོ་སོར་ཡང་དེ་ལྟར་མཛད་ནས། ཐུགས་སྐབས་དང་སྨོན་ལམ་བྱོན། འཇིག་རྟེན་བདེ་ཞིང་ལོ་ལེགས་དང་། ། ཞེས་སོགས་འཇིག་རྟེན་གྱི་ཁམས་འདི་ལ་དགོངས་པའི་སྨོན་ལམ་དང་། བསྟན་པའི་སྦྱིན་བདག་ནང་སོ་ནོར་བུ་བཟང་པོ། དཔོན་དྲུང་གཡུང་པ། རྒྱལ་མཁར་ནང་སོ་ནམ་མཁའ་ཚེ་རྒྱལ། མུས་པ་ནང་སོ་ནམ་མཁའ་རྒྱལ་མཚན།
རིན་ཆེན་རྩེ་པའི་ནང་པ་གསོལ་དཔོན་སྐུ་མཆེད་ལ་སོགས་པ་སྐུ་གཤེགས་པ་རྣམས་ལ་དགོངས་པའི་སྨོན་ལམ་མཛད། ས་སྐྱོང་དོན་གྲུབ་རྡོ་རྗེ་དཔོན་བློན། མི་དབང་ནམ་མཁའ་རྡོ་རྗེ་དཔོན་བློན་དང་། ། ཆོས་ཀྱི་རྒྱལ་པོ་ཨ་སེང་རྡོ་རྗེ་བརྟན་པ་སྐུ་མཆེད། དཔལ་ས་སྐྱའི་གདུང་བརྒྱུད་དྲི་མ་མེད་པ་རྩེ་གདོང་ནས་བདག་པོ་ཆེན་པོ་ནམ་མཁའ་བཀྲ་ཤིས་རྒྱལ་མཚན་དཔལ་བཟང་པོ་ལ་སོགས་པ་དཔལ་ལྡན་ས་སྐྱ་པའི་བསྟན་པ་སྟོབས་ཀྱི་འཛིན་པའི་མིའི་དབང་པོ་རྣམས་ཀྱི་སྐུ་ཚེ་དང་ཆབ་སྲིད་འཇམ་དར་ཆེ་བའི་སྨོན་ལམ་དང་། ཁྱད་པར་དུས་ཀྱི་འཁྲུག་པ་ཞི་བའི་སྨོན་ལམ་དཔག་ཏུ་མེད་པ་གནང་ངོ་། ། གཉིས་པ་ནི། རྗེས་འཇུག་བར་ཆད་གཡུལ་ལས་རྒྱལ་ཕྱིར་དང་། ། དགོངས་པའི་ལྷག་མའི་རྟེན་གསུམ་གྲུབ་ཕྱིར་དང་། ། གོང་མའི་རྣམ་ཐར་འཛིན་པར་བྱ་བའི་ཕྱིར། །
གཏོར་བསྒྲུབ་དུས་སུ་མཛད་ལ་ཕྱག་འཚལ་ལོ། ། ཞེས་ཏེ། དེ་ཡང་ལྷ་ས་དང་། ཁའུར་ཕྱགས་ཕེབས་དུས་མ་གཏོགས། གཞན་གང་བཞུགས་ཀྱི་བར་ལ་བསེ་འབག་གི་དྲུང་དུ་གཏོར་མ་ཐེང་བཅུ་གཅིག་མ། ཤིང་མགོན་གྱི་དྲུང་དུ་གསུམ་མ། གཞན་བཞི་ཐོག་གི་གསང་བའི་མགོན་ཁང་། འཆམ་སྐུ་ཆེན་མོ་དང་རྟ་ཐོག་མ་གཉིས། འཕགས་པའི་མགོན་ཁང་། པུ་ཏྲ།
གུང་གི་མགོན་ཁང་། རིན་ཆེན་སྒང་གི་མགོན་ཁང་། ཟུར་ཁང་། བླ་བྲང་ཤར། རྫོང་ཆུང་ལ་སོགས་པའི་མགོན་པོ་རྣམས་ལ་གནང་ཆགས་ཀྱི་གཏོར་མ་ཕུལ་ཏེ་བཀའ་བསྒོས་པའི་ཚུལ་ནི། རྗེས་འཇུག་རྣམས་བར་ཆད་ཀྱི་གཡུལ་ལས་རྒྱལ་བའི་དང་། སྤྱིར་རྗེ་ཉིད་ཀྱི་རྗེ་རྡོ་རྗེ་འཆང་ཡབ་སྲས་ཀྱི་ཐུགས་དགོངས་རྫོགས་པར་བྱ་བའི་ཕྱིར། གསུང་ངག་བརྒྱུད་པའི་བྲིས་སྐུ་ཐོག་ཚད་མ་བཅུ་ཙམ་དང་། གཞན་ཡང་ཐུབ་པའི་གོས་ཐང་། མགོན་པོའི་གོས་ཐང་།
བྱམས་པ་དང་བདེ་བ་ཅན་གྱི་ཞིང་བཀོད། གྲུབ་ཆེན་བརྒྱད་ཅུ་རྩ་བཞི་ལ་སོགས་པ་བྲིས་སྐུའི་ཚོགས་རབ་ཏུ་མང་པོ་དང་། ས་སྐྱ་བཀའ་འབུམ། རྗེ་རྡོ་རྗེ་འཆང་དང་སེམས་དཔའ་ཆེན་པོའི་བཀའ་འབུམ་སོགས་གསུང་གི་རྟེན་རབ་ཏུ་མང་པོ་དང་། ཁྱད་པར་བསྟན་པའི་སྦྱིན་བདག་ཨ་སེང་རྡོ་རྗེ་བརྟན་པས་ཕུལ་བའི་གསུང་ངག་བརྒྱུད་པའི་གསེར་སྐུ་མགོན་པོ་དང་བཅས་པ་ལ་ཉི་ཤུ་རྩ་ལྔ། བསྟན་པའི་སྦྱིན་བདག་དོན་གྲུབ་རྡོ་རྗེས་ཕུལ་བའི་རྡོ་རྗེ་ཕྲེང་བ། ཀྲྀ་ཡའི་དཀྱིལ་འཁོར་གསུམ་མགོན་དང་བཅས་པས་བྲིས་སྐུ་བཞི་བཅུ་ཞེ་དྲུག་ལ་སོགས་པ་རྣམས་ལ་ཞལ་ཁེབ། གོང་གཤམ། ལག སོ་སོས་བཞུགས་གདན་ནམ་བཟའ་དང་བཅས་པ་འབུལ་བར་མཛད་དེ།
དགོངས་པའི་གཙོ་བོའི་རྟེན་གསུམ་རྣམས་གྲུབ་མོད་ཀྱི། དགོངས་པའི་ལྷག་བསྟན་པའི་གཙོ་བོའི་འོད་དཔག་མེད་ཀྱི་གསེར་སྐུ་གང་རུང་ཅིག་གྲུབ་པའི་ཕྱིར་དང་། གྲུབ་ཆེན་བུདྡྷ་ལ་སོགས་པས་ཀྱང་སྐུ་མྱ་ངན་ལས་འདའ་ཁར་གཏོར་བསྒྲུབ་དུས་གཅིག་ཆར་དུ་མང་པོ་འབུལ་བར་མཛད་པས་ན། བླ་མ་གོང་མའི་རྣམ་ཐར་འཛིན་པའི་ཕྱིར་གཏོར་བསྒྲུབ་དང་བཀའ་བསྒོ་དེ་ལྟར་མཛད་པ་ཡིན་ནོ། ། གསུམ་པ་གཞན་དོན་ཁོ་ནའི་དབང་གི་གཤེགས་པར་འབྱོན་པའི་ཚུལ་ནི། དེ་ནས་གཞན་དོན་དགོངས་པའི་དབང་གི་ནི། ། ལྷ་རྒྱལ་རྫོང་དུ་སློབ་མའི་ཚོགས་ཕེབས་ནས། ། དམ་ཆོས་བདུད་རྩི་དཔལ་ལ་རོལ་པའི་ཚེ། ། གདན་འདྲེན་མཚན་མ་བྱུང་ལ་ཕྱག་འཚལ་ལོ། ། ཞེས་ཏེ།
དེ་ལ་ཧོར་ཟླ་བཅུ་པ་ལ་ཁྲོ་ཕུར་ཕྱགས་ཕེབས་ཏེ་ཟླ་ཕོགས་གཅིག་བཞེས་ནས་ཟླ་ཕྱེད་བཞུགས། ཧོར་ཟླ་བཅུ་གཅིག་པ་ལ་གདན་སར་ཕེབས། བྱ་ལོ་ཟླ་བ་དང་པོའི་ཚེས་བཅུ་དགུ་ཡན་བཞུགས་ནས། ཟླ་མཇུག་ལ་ཁྲོ་ཕུར་ཕེབས་ཏེ་སྨོན་ལམ་གནང་ནས། ཐུབ་བསྟན་དུ་སྐུ་གཤེགས་པའི་ཐུགས་དགོངས་གཏད་འདུག་ཀྱང་། བསྟན་པའི་སྦྱིན་བདག་བོ་དོང་ནང་སོས་གདན་འདྲེན་ནན་ཆེས་པ་ལ་རྟེན་ནས། གཞན་དོན་ཁོ་ནའི་དབང་གི་ཟླ་བ་དང་པོའི་ཚེས་བཅུ་གཅིག་ལ་ལྷ་རྒྱལ་རྫོང་དུ་ཕེབས། བཅུ་གསུམ་ནས་གསུང་ཆོས་ཚུགས་ཏེ། གསུང་ཆོས་རྒྱུན་མར་གསུང་པའི་ཚེ། ཞིང་གཞན་དུ་གདན་འདྲེན་པའི་མཚན་མ་ཡོད་ཚོད་འདུག་པས།
རྟ་སོ་པ་འོང་གིན་འདུག་བལྟོས་དང་གསུངས་སྤྱན་ནམ་མཁའ་ལ་ཧུར་ཧུར་ཡང་ཡང་དུ་གཟིགས་པ་མཛད་དོ། ། བཞི་པ་ངོ་མཚར་བའི་ལྟས་བསྟན་ཚུལ་ལ། ཕྱི་རོལ་དུ་བསྟན་ཚུལ་དང་། གསུང་གི་བསྟན་ཚུལ་གཉིས་ལས། དང་པོ་ནི། དེ་ཚེ་འཇའ་འོད་གུར་དང་ཉི་མའི་འོད། ། སྐྱེ་དགུའི་སྙིང་གི་དཔལ་བསྐྱེད་བྱུང་བ་དང་། ། འདའ་བའི་ཚུལ་སྟོན་དགོངས་པ་ལ་བཞག་ནས། ། དོན་གྱི་ཞལ་གྱི་བཞེས་ལ་ཕྱག་འཚལ་ལོ། ། ཞེས་ཏེ།
དེ་ཡང་ཚེས་བཅོ་བརྒྱད་དང་བཅུ་དགུ་གཉིས་ལ་འཇའ་རིས་ཀྱི་ཚོགས་སྔོན་མ་མཐོང་བ་བསམ་གྱི་མི་ཁྱབ་པ་དང་། ཉི་མའི་འོད་ཤིན་ཏུ་དྲོ་ཞིང་གཞུང་གི་འཁྱག་པ་ལ་སོགས་པ་རྣམས་ཀྱང་བཞུ་ཏེ་དཔྱིད་ཚ་བའི་དུས་ལྟ་བུར་གྱུར་པ་ན། སྤྱན་ནམ་མཁའ་ལ་གཟིགས་ནས་དཔལ་ལྡན་ས་སྐྱ་པའི་བསྟན་འཛིན་ངོར་པ་ཡིན་པ་ཞིག་སྐུ་གཤེགས་པའི་ལྟས་སུ་འདུག་གསུངས། ཨ་ཏ་ཀུ་རེ་ཡིན་གཞན་འདྲ་འཆི་བ་ཡིན་ལས་ཆེ་ཞེས་སོགས་དང་། མ་འོངས་པའི་ལུང་བསྟན་བརྗོད་ཀྱི་མི་ལང་བ་གསུང་ཆོས་གསུངས་བ་བོར་ནས་གསུངས་ཏེ་མཇུག་ཏུ་ཤེས་ན་བདེ་བར་གཤེགས་པའི་བསླབ་བྱ་ཚར་གཅིག་ཡིན་ཞེས་གསུངས་ནས་ནང་དུ་ཐེགས་སོ། ། གཉིས་པ་ཆོས་ཀྱི་སྡོམ་བཞི་བསྟན་ཚུལ། ཞིང་འདིའི་མཛད་པ་ཚར་ཚུལ་གཉིས་ལས། དང་པོ་ནི། ཆོས་ཀྱི་སྡོམ་བཞི་ཉེ་བར་བསྟན་པའི་མཐུས། ། དངོས་འཛིན་མ་ལུས་བཤིག་པར་དགོངས་ནས་ནི། །
དེ་དོན་རྟོགས་ཕྱིར་མངོན་པ་ཕར་ཕྱིན་དང་། ། དཀའ་འགྲེལ་ཚིག་འཚམས་བཞག་ལ་ཕྱག་འཚལ་ལོ། ། ཞེས་ཏེ། ཆོས་ཀྱི་སྡོམ་བཞི་ནི། འདུས་བྱས་མི་རྟག་པ། ཟག་བཅས་སྡུག་བསྔལ་བ། ཆོས་ཐམས་ཅད་བདག་མེད་པ། མྱ་ངན་ལས་འདས་པ་ཞི་བ་ཡིན་ལ། དེས་དངོས་འཛིན་མ་ལུས་པ་བཤིག་པའི་ཚུལ་ནི། ཆོས་དབྱིངས་བསྟོད་པར།
མི་རྟག་སྡུག་བསྔལ་སྟོང་པ་ཞེས། ། བྱ་བ་གསུམ་པོས་སེམས་སྦྱོང་བྱེད། ། མཆོག་ཏུ་སེམས་ནི་སྦྱོང་བྱེད་པའི། ། ཆོས་ནི་རང་བཞིན་མེད་པ་ཡིན། ། ཞེས་གསུངས་པས། དེའི་དོན་བསྟན་པའི་ཕྱིར་མངོན་པ་ཀུན་བཏུས་ཀྱི་མཚན་ཉིད་ཀུན་ལས་བཏུས་པ་འདུས་བྱས་མི་རྟག་པར་བཤད་པ་དང་། རྣམ་ཤེས་ཀུན་འདུས་སུ་ཟག་བཅས་སྡུག་བསྔལ་བར་བཤད་པའི་སྐབས་སུ་ཚིག་མཚམས་མཛད། ཕར་ཕྱིན་དུ་སྐབས་ལྔ་པར། འགོག་པ་མེད་པའི་རང་བཞིན་ལ། ། ཞེས་སོགས་སུ་ཚིག་མཚམས་མཛད།
དཀའ་འགྲེལ་དུ་སྐབས་གཉིས་པ་གཏན་ལ་དབབ་པ་བསྡུ་བའི་ལུགས་ཀྱི་མཐོང་ལམ་འཆད་པར་ཚིག་མཚམས་མཛད་པ་ཡིན་ནོ། ། གཉིས་པ་ནི། ཞིང་འདིའི་གདུལ་བྱའི་དོན་ཀུན་རྫོགས་པ་དང་། ། ཞིང་གཞན་གདུལ་བྱའི་རེ་བ་བསྐངས་བ་དང་། ། སྐལ་དམན་མིག་གི་ལམ་དུ་མི་སྣང་བར། ། བསྟན་ཕྱིར་ཚད་མའི་ཚིག་མཚམས་བསྟན་ཕྱག་འཚལ། ། ཞེས་ཏེ། རྣམ་འགྲེལ་གྱི་ཡིད་སྔོན་འཆད་པའི། ། དེ་ཕྱིར་ལོང་བས་མཐོང་བ་མིན། ། ཞེས་དང་།
ཕྱི་དྲོའི་གཞུང་འཚམས། གསལ་བའི་རྣམ་པས་དབྱེན་ཕྱིར་རོ། ། ཞེས་པར་གཞུང་མཚམས་མཛད་པའི་དགོངས་པ་ནི་རྩ་བ་རྟོགས་ནུས་སོ། ། ལྔ་པ་ཞིང་གཞན་དུ་གཤེགས་པའི་མགོ་བརྩམས་ཚུལ་ནི། དེ་ནས་སྙུང་བའི་ཚུལ་བསྟན་འདའ་བར་དགོངས། ། བདེ་བ་ཅན་དུ་གཤེགས་པར་ཞལ་བཞེས་ཏེ། ། བདག་འཛིན་བཤིག་ཕྱིར་གཟིམ་མལ་དུ་བཞུགས་ནས། ། དཔག་ཡས་མཚན་མ་བསྟན་ལ་ཕྱག་འཚལ་ལོ། ། ཞེས་ཏེ། ཉི་ཤུའི་སྔ་དྲོ་སྙུང་བའི་ཚུལ་བསྟན་ནས་ཕྱི་དྲོ་གཟིམ་མལ་དུ་བཞུགས་པ་ན།
ག་ཟི་ཀུན་དགའ་ཡེ་ཤེས་ཕྱག་རྩ་བལྟས་པས་སེར་མ་གཡོགས་འདུག་ཞུས་པས། ནད་འདི་ལས་མི་ཐར། རང་ལོ་རེའི་སྟེང་དུ་ཀྱཻ་རྡོར་མན་ངག་ལུགས་ཀྱི་དབང་རེ་ཐོབ། ལོ་བཅུ་གསུམ་པ་ལ་ཆོས་རྗེ་རྒྱལ་མཚན་བཟང་པོ་པས་གནང་། ཉེར་ལྔ་པ་ལ་རྗེ་རྡོ་རྗེ་འཆང་གི་གནང་། སོ་བདུན་པ་ལ་རྗེ་སེམས་དཔའ་ཆེན་པོ་གནང་། ཞེ་དགུ་པ་ལ་ཆོས་རྗེ་ཀུན་དགའ་དབང་ཕྱུག་པ་ལ་ཞུས། ད་ལོ་ཡང་དྲུག་ཅུ་རེ་གཅིག་འགྲོ་སྟེ། དབང་ཞུ་བའི་ཡུལ་མི་ཡུལ་ན་མི་འདུག བདེ་བ་ཅན་ན་རྗེ་བླ་མ་ཡབ་སྲས་བཞུགས།
དེའི་དྲུང་དུ་ཨེ་སྐྱེ་ཡིན་གསུངས། དེའི་སྲོད་ཐུགས་དམ་གཏོར་བསྔོ་ལ་སོགས་པ་རྫོགས་པར་མཛད་རྗེས། དགེ་རྒན་ཤེས་རབ་རྒྱལ་མཚན་ལ་སང་ཚེས་གྲངས་དུ་ཡིན་གསུངས། ཉེར་ཅིག་ལགས་ཞུས་པས། ཆོས་རྗེ་ཀུན་དགའ་དབང་ཕྱུག་པ་ཡང་གསུངས། དེ་ནས་མནལ་ལ་ཅུང་ཟད་ཅིག་སོང་བ་དང་། རྨི་ལམ་ཡ་མཚན། རྟ་སྒ་གཏད་གཅིག་དང་། རྟ་པ་གསུམ་འདུག གཅིག་ས་སྐྱ་ནས་འོང་པའི་མགོན་པོ་ཆེ་བ།
གཅིག་ཁའུ་ནས་འོང་པའི་མགོན་པོ་གདོང་བཞི་པ། གཅིག་བྱ་རྒོད་གཤོང་ནས་འོང་པའི་རྣམ་སྲས་མདུང་དམར་ཅན་ཡིན་ཟེར། དེའི་ཞོར་ལ་རྩེ་གདོང་ནས་བཏང་པའི་མི་གསུམ་གྱི་བསྲུང་མདུད་མང་རབ་ཞུས་སོང་གསུངས་སོ། ། གཉིས་པ་ཞིང་གཞན་དུ་འཕྲིན་ལས་རྒྱ་ཆེ་བར་དགོངས་ཚུལ་ལ། ཇི་ལྟར་གཤེགས་པའི་ཚུལ། ངོ་མཚར་བའི་མཚན་མས་སྤྲས་པའི་ཚུལ་གཉིས་ལས། དང་པོ་ནི། ཆོ་འཕྲུལ་ཟླ་བའི་ཉེར་གཅིག་ཉི་ཤར་དུས། ། མགོན་ཁྱོད་མགོན་པོ་མྱ་ངན་འདས་གཟིམ་ལྟར། ། འདོད་པའི་ཕྱོགས་སུ་ཡན་ལག་མཆོག་བསྟན་ནས། །
བདེ་བ་ཅན་དུ་གཤེགས་ལ་ཕྱག་འཚལ་ལོ། ། དེ་ཚེ་ཞལ་རས་པདྨ་ར་ག་ཡིས། ། ལྷུན་པོ་ལྟར་བརྗིད་ཉེས་པའི་རྡུལ་དང་བྲལ། ། བྱམས་དང་སྙིང་རྗེས་སྤྱན་རས་ཉི་ཟླའི་མཛེས། ། འཛུམ་མདངས་དགེ་འོད་འཕྲོ་ལ་ཕྱག་འཚལ་ལོ། ། ཞེས་ཏེ། དེ་ཡང་ཉི་ཤུ་གཅིག་གི་སྔ་དྲོའི་ཕྱིའི་ཐུགས་དམ་གཞན་རྣམས་དང་། གཏོར་མ་འབུལ་བའི་བར་དུ་མཛད། རྣལ་འབྱོར་མའི་ཐུགས་དམ་མ་མཛད་པར་ཉི་མ་ཤར་རྒྱང་ཙམ་དུ་སོང་སོང་བཞུགས། དེ་ནས་ཤེས་རབ་རྒྱལ་མཚན་གྱི་པང་དུ་དབུ་བཅུག་མགོན་པོ་མྱ་ངན་འདས་གཟིམ་ལྟར་དུ་མཛད་དེ་རྣལ་འབྱོར་མའི་འཕོ་བ་མཛད་ནས་བདེ་བ་ཅན་དུ་གཤེགས་སོ། །
འདི་ལ་ནི་རྗེ་ཉིད་དབང་འབྱོར་པ་ཡིན་ཏེ། རྗེ་སེམས་དཔའ་ཆེན་པོའི་སྐུ་སྡེར་ཅིག་བཞེངས་ནས་གཟུངས་བཞུགས་མཛད་པ་ན། གདུང་ཚ་སྤྱན་རས་གཟིགས་དངུལ་མ་ཅིག་བཞུགས་སུ་ཨ་ནུས་གསོལ་བས། དབུའི་ཐད་དུ་རྡོལ་བ་དང་འཇིགས་པ་ན། མི་ལྟོ་མ་འོངས་པ་ན་འཕོ་བ་ཐེབ་པའི་སྔ་ལྟས་ཡིན་གསུངས་བ་དང་། ནུབ་གཅིག་འཕོ་བ་སྦྱོངས་བར་མཛད་པ་ན། རླུང་སྐུ་སྟོད་དུ་བརྫེས་ནས་འཕོ་ལ་ཁད་དུ་གྱུར་པ་ན། རྗེ་ཉིད་ཀྱི་དམིགས་པ་གློད་ཀྱང་རླུང་མ་ཕེབས་པར་ཞལ་འགྲུལ་པ་ལ་སོགས་པ་བྱེད་དགོས་བྱུང་འདུག་པས་སོ། ། དེ་ལྟར་སྐུ་གཤེགས་པའི་ཚེ་ཞལ་རས་ཤིན་ཏུ་དམར་ཞིང་། རླུང་ལ་སོགས་པ་མ་གོས་པར། །
སྤྱན་གཉིས་ནི་དཀར་ནག་ཤིན་ཏུ་འབྱེ་ཤིང་འཛུམ་ལ། ཞལ་མཆུའི་སྒྲོས་དང་བཅས་པ་ནི་ལྷག་པར་འཛུམ་སྟེ། འོད་དང་འོད་ཟེར་རབ་ཏུ་འཕྲོ་བའི་སྒོ་ནས་བཞུགས་པ་ནི་དྲུང་ན་ཡོད་པ་ཐམས་ཅད་ཀྱི་མངོན་སུམ་དུ་གྱུར་པ་དེ་ཡིན་ནོ། ། གཉིས་པ་ནི། དེ་ནས་བཟུང་སྟེ་སྤུར་སྦྱངས་མ་ཚར་བར། ། རིན་ཆེན་མེ་ཏོག་མཁའ་ལ་འཇའ་རིས་དང་། ། བསྟན་བསྲུང་རྒྱ་མཚོས་བསྲུང་བའི་མཚན་མ་དང་། ། ངོ་མཚར་བདུན་ལྡན་ཁྱོད་ལ་ཕྱག་འཚལ་ལོ། ། ཞེས་ཏེ། དེ་ནས་ཉེར་གཉིས་ཀྱི་སྔ་དྲོ་སྤུར་རྟགས་བྱུང་ནས།
ཉེར་གསུམ་གྱི་ནུབ་སྤུར་སྤྱན་དྲངས་ཏེ་ཉེར་ལྔའི་ཐོ་རང་ཐུབ་བསྟན་དུ་ཕེབས། དེའི་ཉིན་བཞུ་འབུལ་བའི་གྲབ་བྱས་པས། དུས་ལ་མ་བབས་པ་དང་། རྗེ་ངོར་པ་ཡང་ཕྱགས་མ་ཕེབས་པ་ལ་བརྟེན། བླ་བྲང་ནང་གི་མགོན་པོའི་སྐུ་འདྲ་རྣམས་ཀྱི་མི་དགྱེས་པའི་མཚན་མ་བྱུང་ནས་ཐེ་ཚོམ་ཟོས་ཏེ་སྦྱོང་བར་མ་ནུས། ཧོར་ཟླ་བརྒྱད་པའི་བར་དུ་བཞུགས་སུ་གསོལ། དེའི་བར་ལ་གསོལ་འདེབས་ཀྱི་མཛད་འཕྲིན་དང་། རྗེ་ཉིད་ཀྱི་དགོངས་པ་དང་མཐུན་པར་སྟོན་པའི་གསེར་སྐུ་རྒྱ་མཐོ་བཅུ་བདུན་ཡོད་པ་ནང་རྟེན་དུ་དམིགས་ནས་བཞེངས་པ་དང་། ཐང་སྐུ་རྗེ་ཉིད་ཀྱི་སྐུ་འདྲ་གཙུག་ལག་ཁང་གི་ཐོག་ཚད་མ་དང་། གཟིམ་མལ་གསེར་སྐུ་དང་།
དེ་དག་བཞུགས་པའི་གཙུག་ལག་ཁང་དང་བཅས་པ་གྲུབ་སྟེ་ཐམས་ཅད་བར་ཆད་མེད་པར་རྗེ་ངོར་པས་ཞལ་བཀོད་དང་གཟུངས་བཞུགས་རབ་གནས་ལ་སོགས་པ་གང་དགོས་ཀྱི་མཐུན་རྐྱེན་ཐམས་ཅད་ཚང་བར་མཛད་པས་བྱིན་རླབས་ཀྱི་དཔལ་འབར་བར་ཡིན་ལ། དེའི་བར་ལ་གང་གི་མཛད་འཕྲིན་རྣམས་ཀྱང་བསྟན་བསྲུང་རྣམས་ཀྱི་ལེགས་པར་མཛད་པ་དང་། སྐུ་གདུང་དྲུང་དུའང་བསྲུང་བའི་མཚན་མ་དང་། ནམ་མཁའ་ལ་སྔོན་མ་མཐོང་བའི་འཇའ་རིས་བབས་ལེགས་དང་། གདུགས་དང་། རྒྱལ་མཚན་འདྲ་བ་བསམ་གྱི་མི་ཁྱབ་པའི་བཀོད་པ་དང་། ལྷ་རྣམས་ཀྱི་མེ་ཏོག་སིལ་མའི་ཆར་སྣ་ཚོགས་པ་རྒྱུན་མི་ཆད་འབེབས་པ་དང་། གང་དགོས་ཀྱི་བཟོ་རིས་པ་དང་མཐུན་རྐྱེན་རྣམས་ཀྱང་དུས་མཉམ་དུ་འབད་རྩོལ་མི་དགོས་པར་ངང་གི་འདུ་བ་དང་། སྔར་མ་དད་པ་རྣམས་ཀྱང་དད་གུས་ཐུན་མོང་མ་ཡིན་པ་བརྙེད་པ་སོགས་ཀྱི་མངོན་དུ་གྱུར་པ་དེ་ཡིན་ནོ། ། གཉིས་པ་ནི།
ཡེ་ཤེས་མེ་ཡི་བཞུ་ལ་ཕུལ་བའི་ཚེ། ། གདབ་བྱ་དངོས་བྱོན་འདེབས་བྱེད་དུ་མས་གང་། ། བསྟན་པ་སྤེལ་ཕྱིར་ཐུབ་པའི་ཐུགས་ཁར་བཞུགས། ། འཕྲིན་ལས་རྒྱུན་མི་ཆད་ལ་ཕྱག་འཚལ་ལོ། ། ཞེས་ཏེ། ཧོར་ཟླ་བརྒྱད་པའི་ཉེར་གཅིག་གི་ཐོ་རངས་ཀྱི་ཆ་ལ་རྗེ་ངོར་པས་སྤུར་བཞུ་ཕུལ་ཏེ། དེ་དུས་སྟོན་སད་བྱུང་གིས་དོགས་ནས་གྲོང་པ་རྣམས་འཇིགས་པ་ན། དེའི་ཉིན་ནས་ནམ་མཁའ་འཁོར་ཞིང་ཆར་གཟིམ་བུ་ཤིན་ཏུ་ཉམས་དགའ་བ་བབས་ཏེ་ངོ་མཚར་བར་གྱུར་ཅིང་། རིགས་ཀྱི་བདག་པོ་གདབ་པར་བྱ་བ་དབུ་རིལ་པོར་བྱོན་ནས། དེའི་ནང་དུ་འདིས་འདེབས་པར་བྱེད་པའི་རིགས་བདག་བཅོམ་ལྡན་འདས་གཤིན་རྗེ་གཤེད་དང་།
རྣལ་འབྱོར་མ་དངོས་སུ་བྱོན་པའི་ལྷ་ཚོགས་ཀྱི་གང་བར་གྱུར་པ་ནང་རྟེན་སྟོན་པའི་ཐུགས་ཁར་བསྟན་པ་རིན་པོ་ཆེ་སྤེལ་བའི་སླད་དུ་བཞུགས་སུ་གསོལ། གཞན་ཡང་སྐུ་གདུང་རྣམས་རིང་བསྲེལ་དང་། གདུང་ལོག་དང་། ཡིག་འབྲུའི་ཚོགས་དཔག་ཏུ་མེད་པ་བྱོན་ཞིང་། བྱིན་ཆེ་བ་རྗེ་ངོར་པས་མི་ཡར་བར་བྱ་བའི་ཕྱིར་དང་། བླ་མ་གོང་མ་རྣམས་ཀྱི་ཕྱག་བཞེས་བཞིན་དུ་དད་ལྡན་སོ་སོ་ལ་དད་པའི་རྟེན་དུ་བསོད་ནམས་སྤེལ་བའི་ཕྱིར་རྗེ་བཙུན་འཇམ་དབྱངས་ཀྱི་སྐུ་བཏབ་པ་ཁྲི་ཚོ་བཞི་ལྷག་ཙམ་དང་། ནང་རྟེན་གྱི་གཟུངས་བཞུགས་ཚུལ་དུ་གདུང་ཚ་ཁྲི་ཚོ་ལྷག་ཙམ་དང་བཅས་པ་གསེར་གྱི་ལེགས་པར་བརྒྱན་ཏེ་གྲུབ་པར་མཛད་པ་དང་། ལྷག་མ་རྣམས་ཀྱང་ཡར་གྱི་དོགས་ནས་ཕྱེ་མར་བཏང་སྟེ་རིལ་བུ་བཟོས་ནས་རྟེན་སྒམ་གྱི་ནང་དུ་བཞུགས་སུ་གསོལ་བས། ཕྱག་བཞེས་རྣམ་པར་དག་པའི་སྒོ་ནས་རྗེ་བླ་མའི་དགོངས་པ་རྫོགས་པར་མཛད་པ་ནི་མཐུན་སྣང་དུ་གྲུབ་པ་དེ་ཡིན་ནོ། ། ནང་རྟེན་གྱི་གཟུངས་བཞུགས་ཇི་ལྟར་ཡོད་པའི་རིམ་པ་ནི།
ཞིབ་པར་གཞན་དུ་བཀོད་པ་ལྟར་ཡིན་ཞིང་། རགས་རིགས་ཙམ་སྨོས་ན། གཙུག་ཏོར་ནང་དུ་གདུང་ཚ་བྱིན་རླབས་ཅན་ཤིན་ཏུ་མང་བ་དང་། དབུ་ནང་རིགས་ལྔའི་ལི་སྐུ་ལྔ། ། རྗེ་ཡབ་སྲས་ཀྱི་སྐུ་ལྡེར་གཉིས་ལ་སོགས་པ་དང་། མཆུ་སྐོར་ལ་ས་པཎ་གྱི་ཕྱག་ཕྲེང་ལུང་ཐང་དང་། ཐུགས་ཁར་རྗེ་རྡོ་རྗེ་འཆང་གི་ན་བཟའ། རྗེ་སེམས་དཔའ་ཆེན་པོའི་ན་བཟའ། རྗེ་ཀུན་དགའ་དབང་ཕྱུག་པའི་ན་བཟའ། རྗེ་ཉིད་ཀྱི་སྐུ་ཆར།
དེའི་མཐའ་བསྐོར་དུ་ཟངས་དཀར་ལོ་ཙཱ་བའི་ཐུགས་དམ། རྒྱལ་སྲས་ཐོགས་མེད་ཀྱི་ཐུགས་དམ་སོགས་གསེར་སྐུ་བྱིན་རླབས་ཅན་མང་པོ་དང་། གཞན་ཡང་རྗེ་ཉིད་ཀྱི་གདུང་ཚྭ་དང་། གཟུངས་རྒྱུད་སྡེ་བཞི་དང་མཐུན་པ་ལ་སོགས་པས་ལེགས་པར་གང་བར་མཛད་དེ། ཧོར་ཟླ་དགུ་པའི་ཚེས་བཅུ་ལ་རབ་གནས་ལ་སོགས་པའི་སྒོ་ནས་མཐར་ཕྱིན་པར་མཛད་དོ། ། བཞི་པ་དོན་བསྡུ་བ་ནི། མདོར་ན་མང་དུ་སྨོས་པ་ཅི་དགོས་ཏེ། ། ཁྱོད་ཀྱི་མཚན་ཙམ་ཡིད་ལ་དྲན་པས་ཀྱང་། ། གནས་སྐབས་མཐར་ཐུག་འདོད་པའི་དོན་སྩོལ་བའི། ། ཡིད་བཞིན་ནོར་བུ་ཁྱོད་ལ་ཕྱག་འཚལ་ལོ། །
ཞེས་ཏེ། དེ་ལྟར་རྣམ་པར་ཐར་པ་མང་དུ་བརྗོད་པ་སྨོས་ཅི་དགོས། ཁྱེད་ཀྱིས་མཚན་ཙམ་ཐེ་ཚོམ་སྒོ་ནས་ཡིད་ལ་དྲན་པས་ཀྱང་ཇི་ལྟར་འདོད་པའི་དོན་ཐམས་ཅད་གྲུབ་པ་ཡིན་ཏེ། སྙིང་ནས་དད་དམ་ཇི་ལྟར་དགའ་བ་ཡི། ། ཐེ་ཚོམ་གྱིས་སམ་གཞན་གྱི་ངོར་ཡང་རུང་། ། གང་ཞིག་ཐུབ་དབང་ཟླ་བ་དེར་ཕྱག་འཚལ། ། དེས་ནི་ལྷ་ཡི་བདེ་བ་ཕུན་ཚོགས་ཐོབ། ། ཅེས་པ་དང་མཚུངས་པའི་ཕྱིར་རོ། ། གསུམ་པ་ཇི་ལྟར་བརྩམས་པའི་ཚུལ་ལ། ཡིད་འབྱུང་གི་སེམས་གདུང་པ།
དད་པས་ངལ་བསོ་ཐོབ་པ། ཤུགས་འབྱུང་གི་སྨོན་ལམ་གདབ་པ། རྒྱས་པར་བརྗོད་མི་ནུས་པ། མདོར་བསྡུས་སྒྲོ་བསྐུར་དང་བྲལ་བའི་ཚུལ་ལོ། ། དང་པོ་ལ་ཡིད་འབྱུང་བའི་རྒྱུ། ཇི་ལྟར་འབྱུང་བའི་ཚུལ་ལོ། ། དང་པོ་ནི། ཀྱེ་ཧུད་བསྟན་པའི་ཉི་མ་ནུབ་པ་དང་། ། ལྟ་ངན་འབྱུང་བྱའི་མགོ་བོ་བཏེག་པ་དང་། ། རྣམ་འབྱེད་བློ་གྲོས་མུན་པར་གྱུར་པ་དང་། །
སྐལ་ངན་མུན་པའི་དམག་རུམ་འཐིབ་པ་དང་། ། སྒྲོས་ངན་བྱང་བུས་དགུང་ཚིགས་གསལ་བ་དང་། ། བློ་ངན་སྐར་མའི་དཔུང་ཚོགས་རྒྱས་པ་དང་། ། རབ་འབྱམས་གཞུང་གི་པདྨོ་ཟུམ་པ་དང་། ། དད་ལྡན་སློབ་མའི་རྐང་འཐུང་སྐམ་པ་དང་། ། རབ་དཀར་ལས་འབྲས་ཟད་པ་མཉམ་དུ་མཛད། ། ཅེས་སྨོས་ཏེ། རྗེ་ཉིད་སྐུ་གཤེགས་ཀྱང་བདེ་བར་གཤེགས་པའི་བསྟན་པ་ལྔ་བརྒྱ་པ་ཕྲག་ཕྱེད་དང་གཉིས་ཙམ་གནས་པའི་ཕྱིར་དེ་ལྟ་བུའི་ཚུལ་མི་རིགས་སོ་སྙམ་ན། དེ་ཉིད་རྗེ་བཙུན་རིན་པོ་ཆེ་སྐུ་གཤེགས་པ་ན། རྗེ་ས་སྐྱ་པཎྜི་ཏས།
འགྲོ་བའི་སྒྲོན་མ་མགོན་པོ་ཆོས་ཀྱི་རྗེ། ། ལྷར་བཅས་སྐྱེ་བོ་ཀུན་གྱི་མིག་གཅིག་པོ། ། འཇིག་ཚོགས་ལྟ་བའི་རི་བོ་རབ་བསྙིལ་ནས། ། མྱ་ངན་འདས་པ་དམ་པའི་དབྱིངས་སུ་ཞི། ། དོན་མཐུན་དགེ་ལེགས་ནོར་བུ་རིན་ཆེན་གླིང་། ། སེམས་པས་འཇུག་པ་དག་པའི་ལམ་བསྟན་ཏེ། ། དེད་དཔོན་རྒྱལ་པོ་གྲུ་ཆེན་འཛིན་པའི་གཙོ། ། དེད་དཔོན་དམ་པ་ཞི་བ་གླིང་དུ་གཤེགས། ། ཐབས་ཚོགས་ཆུ་འཛིན་ཤེས་རབ་གློག་འགྱུ་བ། ། དགོངས་པ་དག་པའི་མཁའ་ལ་ཉེར་འདུས་ནས། །
གདུལ་བྱའི་ལོ་ཐོག་རྒྱས་མཛད་ཆར་སྤྲིན་དེ། ། མྱ་ངན་འདས་ཤིང་ནམ་མཁའི་དབྱིངས་སུ་དེང་། ། མཁྱེན་བརྩེའི་འོད་ཟེར་ཕྱོགས་ཀུན་གསལ་མཛད་པ། ། དམ་པ་ཉི་མ་འགྲན་ཟླ་མེད་པའི་འོད། ། བདག་ཏུ་བལྟ་བའི་རབ་རིབ་ཀུན་བསལ་ཏེ། ། གདུལ་བྱའི་རི་ལ་ཉེ་བར་ནུབ་པ་བསྟན། ། ཡེ་ཤེས་ཉི་མ་ཆེན་པོ་དེ། ། ནུབ་པས་འགྲོ་བའི་མིག་ལོང་སྟེ། ། སངས་རྒྱས་འགྲོ་ལ་ཐུགས་རྗེ་ཡི། ། བསྟན་པ་དག་ཀྱང་ནུབ་པར་ཕྱོགས། །
ཤིན་ཏུ་བདག་ལ་ཆགས་པ་ཡི། ། སྐྱེ་བོ་རང་བཟོ་སྤྱོད་རྣམས་ཀྱི། ། སྐྱོབས་པ་ཤཱཀྱ་སེངྒེ་ཡི། ། གསང་སྔགས་རྒྱ་མཚོ་རྣམ་པར་དཀྲུགས། ། སྨིན་པ་དང་ནི་གྲོལ་བ་དང་། ། འཕྲིན་ལས་དང་ནི་འབྲས་བུ་དང་། ། ཕྱི་དང་ནང་གི་རྟེན་འབྲེལ་ཡང་། ། ངན་སྤྱོད་རྣམས་ཀྱི་ལོག་པར་སྤྱད། ། ཟང་ཟིང་བསྙེན་པ་གཙོར་འཛིན་པ། ། འཁོར་དང་གྲགས་པ་བསྒྲུབ་རྣམས་ཀྱི། །
རྡོ་རྗེ་ཐེག་པའི་འཇུག་ངོགས་ཀྱང་། ། ཐུབ་པའི་གསུང་ལས་ལོག་ཏེ་འཇུག ། དེ་ལྟ་བས་ན་མཁས་རྣམས་ཀྱི། ། ཤེས་པར་བྱོས་ལ་བརྩོན་པར་གྱིས། ། བདེ་བར་གཤེགས་པའི་བསྟན་པ་ཡང་། ། བུད་ཤིང་ཟད་པའི་མེ་ལྟར་སྣང་། ། ཀྱི་ཧུད་བདེ་བར་གནས་པ་སུ། ། ཀྱེ་ཧུད་མྱ་ངན་སུ་མི་བྱེད། ། ཀྱེ་ཧུད་ལོག་པར་ལྷུང་བ་མཚར། ། ཐུབ་པ་ཐུགས་རྗེ་ཅི་ཞིག་ཀྱེ། །
བདག་ཏུ་འཛིན་པའི་འཁྲུལ་འཁོར་གྱི། ། འཕངས་པའི་རྣམ་སྨིན་ངེས་པར་མྱོང་། ། སངས་རྒྱས་བསྟན་པ་འགྲོ་བའི་མིག ། ཟུམ་པ་ད་ལྟ་མངོན་དུ་གྱུར། ། འདི་ལ་གྲོགས་དག་ཇི་ལྟར་བསྒྲུབ། ། བསྒྲུབ་པར་བྱ་བའི་འཕྲིན་ལས་གང་། ། མིག་མེད་གྲོགས་ཀྱི་རྣམ་པར་སྤངས། ། ལམ་ཡང་རབ་ཏུ་འཁྱམས་པར་གྱུར། ། ཐེ་ཚོམ་དྲ་བ་རབ་ཏུ་དམ། ། སྲིད་པའི་ཆུ་ཀླུང་གཏིང་མཐའ་མེད། །
བདག་ཏུ་འཛིན་པའི་གཡང་ས་མང་། ། ལོག་ལྟའི་རི་བོ་བགྲོད་པར་དཀའ། ། སུ་ཞིག་བདག་ཅག་རྣམས་ཀྱིས་སྐྱབས། ། ཕྱོགས་རྣམས་མུན་པར་མ་གྱུར་ཏམ། ། སྙིང་རྗེས་ནོན་པའི་སྨྲེ་བསྔགས་འདི། ། ཐུགས་རྗེ་མངའ་བས་གསན་པར་རིགས། ། སུ་ཞིག་སྐྱོབས་པ་མེད་པའི་སྐྱབས། ། སུ་ཞིག་དཔུང་གཉེན་མེད་པའི་གཉེན། ། སུ་ཞིག་དམན་ལ་ཐུགས་རྗེ་མངའ། ། དེ་ལྟ་བུ་ཡི་དགོངས་པར་རིགས། །
དེ་ལྟར་བདེ་བར་གཤེགས་པའི་བསྟན་པ་ཡང་། ། སྟོན་ཀའི་ཆུ་བཞིན་མྱུར་དུ་བྲི་བ་དང་། ། སྡེ་སྣོད་འཛིན་པ་འགྲོ་བའི་མིག་གྱུར་པ། ། དམ་པ་སྐྱེ་བོ་ཕལ་ཆེར་འདས་པ་ན། ། བདག་ཅག་རྣམས་ཀྱི་བགྱི་བ་གང་ཡིན་པ། ། སེམས་དང་ལྡན་པ་རྣམས་ཀྱི་དཔྱོད་ཅིག་དང་། ། མི་ཉིད་ཐོབ་པའང་ཤིན་ཏུ་རྙེད་དཀའ་བས། ། ཉམས་པ་མེད་པའི་ལམ་དུ་འཇུག་པར་བྱ། ། ཞེས་པ་དང་ཚུལ་མཚུངས་སོ། ། གཉིས་པ་ཇི་ལྟར་འབྱུང་བའི་ཚུལ་ནི།
ཀྱེ་ཧུད་ཁྱེད་ནི་ཐུགས་རྗེ་ཆེ་ལྡན་ན། ། མྱ་ངན་ཁུང་དུ་སྡུག་བསྔལ་ཟས་དང་ནི། ། མཆི་མའི་བཏུང་བས་འཚོ་བ་བདག་སོགས་ལ། ། བརྩེ་བ་མེད་པར་གཤེགས་པ་འདི་ཅི་ལགས། ། ཀྱི་ཧུད་དེ་ཚེ་བདག་གི་ལུས་སེམས་རྣམས། ། ས་ལ་ཐིམ་པའི་མཁའ་ལ་ཡལ་བྱེད་པའི། ། ཐབས་དག་ཁྱེད་ཀྱི་དངོས་སུ་མི་འདོམས་པར། ། འདི་འདྲའི་བྱ་བ་མཐོང་བར་མཛད་ཅི་ལགས། ། ཀྱི་ཧུད་སེམས་ཀྱི་གླང་པོ་ཡན་པ་འདི། ། དེ་ཚེ་ཉིད་ཀྱི་གསོད་པར་མི་མཛད་པར། །
ལུས་ལ་སྙིང་པོ་མེད་པའི་གནས་འདི་རུ། ། ད་དུང་སྣང་བའི་ཟས་ལ་འགོད་ཅི་ལགས། ། ཞེས་ཏེ། ཚིགས་བཅད་དང་པོས་ལུས་ཀྱི་རྣམ་འགྱུར། གཉིས་པས་ལུས་སེམས་གཉིས་ཀ གསུམ་པས་ལུས་སེམས་ལྷན་ཅིག་པའི་དབང་དུ་བྱས་ཏེ་བཤད་པ་སྟེ་རྟོགས་སླའོ། ། གཉིས་པ་དད་པས་ངལ་བསོ་ཐོབ་པའི་ཚུལ་ནི། དེ་ལྟར་ན་ཡང་ཁྱོད་ཞབས་བསྟེན་པ་དང་། ། ཉིད་སྐུའི་དཀྱིལ་འཁོར་སངས་རྒྱས་གཅིག་བསྡུས་པའི། ། ངོ་བོར་བསྒོམ་བྱེད་ཟབ་ལ་བསྟན་པའི་མཐུའི། །
ཡིད་ཀྱི་ངལ་བསོ་ཐོབ་པར་གྱུར་པ་ལགས། ། ཞེས་སོ། ། གསུམ་པ་ཤུགས་འབྱུང་དུ་སྨོན་ལམ་ནི། ད་དུང་ཁྱེད་ཀྱི་ཐུགས་རྗེ་དྲི་མ་མེད། ། ཉེས་བྲལ་དབྱིངས་ཀྱི་མཁའ་ལ་ལེགས་བཞུགས་པས། ། དཀའ་བའི་ཚིག་དང་དོན་རྣམས་མ་ལུས་པ། ། རྨི་ལམ་དུ་ཡང་སྟོན་པར་མཛད་གྱུར་ཅིག ། ཅེས་སོ། ། བཞི་པ་རྒྱས་པར་བརྗོད་མི་ནུས་པ་ནི། གང་ཁྱོད་རྣམ་པར་ཐར་པ་མ་ལུས་པ། །
ཤེས་བྱ་མ་ལུས་ཤོག་བུར་གྱུར་ནས་ནི། ། ཀུན་མཁྱེན་མཁྱེན་པའི་པིར་གྱི་ལེགས་བྲིས་ཀྱང་། ། སྐལ་པ་གྲངས་མེད་གསུམ་དུའང་ཆ་ཙམ་ཡིན། ། ཞེས་པའོ། ། ལྔ་པ་མདོར་བསྡུས་ཏེ་སྒྲོ་བཀུར་དང་བྲལ་བའི་ཚུལ་ནི། འདིར་བརྗོད་འདི་ནི་རྒྱས་པར་བརྗོད་མིན་ཡང་། ། རང་བློ་ལ་སྣང་རང་གི་ཐོས་པའི་ཚུལ། ། དད་པས་མྱུར་བླང་དད་པས་སྨྲས་འདི་ལ། ། བརྫུན་ཚིག་བརྫུན་དུ་གྱུར་པ་ཉིད་དཔང་ལགས། ། ཞེས་པའོ། །
གསུམ་པ་རྩོམ་པ་མཐར་ཕྱིན་པ་མཇུག་གི་དོན་ལ། བརྩམས་པའི་དགེ་བ་བསྔོ་བ། བྱེད་པ་པོའི་ཁྱད་པར་བསྟན་པའོ། ། དང་པོ་ལ་བསྟན་པ་ལ་བྱ་བ་བྱེད་པར་བསྔོ་བ། ལེགས་བཤད་ཚུལ་བཞིན་དུ་སྟོན་པར་བསྔོ་བ། འདི་ཕྱི་གཉིས་ཀྱི་ཡོན་ཏན་དང་ལྡན་པར་བསྔོ་བའོ། ། དང་པོ་ནི། དེ་སྐད་བསྟོད་པའི་བསོད་ནམས་འདི་ཡི་ནི། ། ཡང་དག་བླ་མ་དམ་པས་རྗེས་བཟུང་སྟེ། ། རྒྱལ་བའི་བསྟན་ལ་བྱ་བ་བྱེད་པ་དང་། །
སྙན་བརྒྱུད་གདམས་པའི་མཛོད་དང་ལྡན་པར་ཤོག ། ཅེས་པའོ། ། གཉིས་པ་ནི། གནས་སྐབས་ཀུན་དུ་ཁྱེད་ཀྱི་ལེགས་བཤད་ཚོགས། ། སྐལ་ལྡན་འགྲོ་ལ་ཚུལ་བཞིན་སྟོན་པ་དང་། ། དྲི་མ་མེད་པའི་གཞུང་ལུགས་མཐའ་དག་ལ། ། ཐོགས་མེད་བློ་གྲོས་ལེགས་པར་རྒྱས་པར་ཤོག ། ཅེས་སོ། ། གསུམ་པ་ནི། ཚེ་འདིར་རྣམ་དག་ཚུལ་ཁྲིམས་ཀྱིས་མཛེས་ཤིང་། །
ཐོས་བསམ་བསྒོམ་པས་བྱ་བས་རྒྱུད་གྲོལ་ཏེ། ། ཚེ་འདིའི་སྣང་བ་ནུབ་པར་གྱུར་མ་ཐག ། ཁྱེད་ཞབས་པདྨོ་གུས་པས་ལེན་པར་ཤོག ། ཅེས་སོ། ། གཉིས་པ་བྱེད་པ་པོའི་ཁྱད་པར་ནི། ཞེས་པ་འདི་ནི་རྗེ་འདི་ཉིད་ལ་མི་ཕྱེད་པའི་དད་པ་དང་ལྡན་པ་མངའ་རིས་དོལ་པོའི་ཆར་སྐྱེས་པའི་བཙུན་པ་ཡོན་ཏན་འབྱུང་གནས་ཞེས་བྱ་བས་བྲིས་ཏེ། སྐལ་ལྡན་དད་པའི་བློ་གྲོས་དང་ལྡན་པ་རྣམས་ལ་དཔྱིས་ཕྱིན་པར་བྱས་ནས་འབུལ་ལོ་ཞེས་པའོ། ། ཞེས་པ་དེ་རྣམས་ཀྱི་ཀུན་མཁྱེན་བསོད་ནམས་སེངྒེའི་རྣམ་པར་ཐར་པ་དད་པ་རྒྱ་མཚོའི་རླབས་ཕྲེང་རྣམ་པར་གཡོ་བ་ཞེས་བྱ་བ་ལས་ར་སྟོན་ཡོན་ཏན་འབྱུང་གནས་ཀྱི་མཛད་པའི་རྣམ་ཐར་ལས་འབྱུང་ཚུལ་བཤད་པའི་སྐབས་སྟེ་གསུམ་པའོ།། ༈ །།བོད་ཡུལ་བསྟན་པའི་མངའ་བདག་ས་སྐྱ་པའི། ། བཞེད་གཞུང་སྐྱོང་མཛད་མཁས་གྲུབ་མང་བྱོན་ཡང་། །
ཐུན་མོང་མིན་པའི་དགོངས་པ་འགྲེལ་མཁས་པའི། ། ཀུན་མཁྱེན་ཆོས་ཀྱི་རྒྱལ་པོའི་ཞབས་ལ་འདུད། ། ཅེས་མཆོད་པར་བརྗོད་ནས། སྤྱི་དོན་བཞི་པ་རྗེ་དེ་ཉིད་ཀྱི་ཡིག་མཁན་ཨའུ་གཞོན་ནུ་བཟང་པོས་མཛད་པའི་རྣམ་ཐར་ལས་འབྱུང་ཚུལ་བཤད་པ་ནི། ཀུན་མཁྱེན་བླ་མ་མཁས་པའི་དབང་པོ་དེ་ཉིད་ཀྱི་དྲུང་དུ་ལོ་བཅུ་ཕྲག་གཅིག་དང་བདུན་གྱི་བར་དུ་རྩོམ་ཡིག་རྣམས་ཀྱི་ཕྱག་ཕྱི་ཞུས་པ་ཨའུ་གཞོན་ནུ་བཟང་པོས་མཛད་པ་ལས་འདི་ལྟར་འབྱུང་སྟེ། དམ་པ་དེའི་ངོ་མཚར་བའི་རྣམ་པར་ཐར་པ་རགས་རིམ་ཙམ་ཞིག་སྒྲོ་བཏགས་ཀྱི་དྲི་མ་རིང་དུ་སྤངས་ཏེ། ལོ་བཅུ་བདུན་ཙམ་གྱི་བར་དུ་ཕྱག་ཕྱིར་འབྲངས་སྟེ་ཞལ་ནས་ཐོས་པ་དང་། ཡིད་ཆེས་པའི་གང་ཟག་གཞན་ལ་ཡང་དྲིས་ཏེ། ངེས་པར་འབྱུང་བ་རྣམས་རྗེས་འཇུག་གི་གདུལ་བྱ་བློ་གསལ་བ་འགའ་ཞིག་གི་རྣམ་པར་ཐར་པ་རྩོམ་པའི་རྒྱུར་འགྲོ་བའི་ཆེད་དུ་བདག་གི་འདི་བཞིན་བཀོད་པས། འདི་དག་ལ་ཡིད་ཆེས་ཀྱི་གནས་སུ་མཛད་དུ་གསོལ།
དེ་ལ་འདིར་ལེའུ་གསུམ་སྟེ། མདོ་ཁམས་ན་བཞུགས་རིང་གི་རྣམ་ཐར། དབུས་གཙང་དུ་ཕེབས་ནས་གསན་སྦྱོང་མཛད་ཚུལ། བསྟན་པའི་བྱི་དོར་བཤད་ཉན་མཛད་ཚུལ་དང་གསུམ། དང་པོ་ནི། བདག་ཅག་རྣམས་ཀྱི་འདྲེན་པ་དམ་པ་མདོ་སྔགས་བསྟན་པའི་མངའ་བདག་དཔལ་ལྡན་བླ་མ་དམ་པ་འདི་ཉིད་མདོ་ཁམས་ཀྱི་སའི་ཆ། ཡུལ་གྱི་དགེ་བརྒྱད་དང་ལྡན་པ་འབོམ་ཡུལ་ལ་ཆེ་ཆུང་གཉིས་སུ་ཡོད་པའི་འབོམ་ཆུང་ཞེས་བྱ་བར། གདུང་རུས་རུས་ཚ་སྟོད་སྨད་གཉིས་ཀྱི་སྟོད་པ། མེས་པོ་ལ་དཀོན་མཆོག་སྐྱབས་ཞེས་བྱ་བ་སྒྲོལ་མ་ལ་ཐུགས་དམ་མཛད་པ། ཡབ་ཞིང་སྐྱབས་སྟག་ལོ་པ།
མཚན་བརྗོད། ཡི་གེ་དྲུག་པ། འཕགས་མ་སྒྲོལ་མ་སོགས་ཀྱི་ཐུགས་དམ་ལ་ཤིན་ཏུ་བརྩོན་པ། ཡུམ་རུས་འབོར་ཚ། མཚན་རྒྱལ་བ་དམན་བྱ་བ་ལ་ཡབ་ཞང་སྐྱབས་ཀྱི་ཁྱིམ་སོར་མ་སླེབ་གོང་དུ་འཁྲུངས་པའི་གཅེན་བླ་མ་ཡེ་ཤེས་རྒྱལ་མཚན། ཡབ་ཡུམ་གཉིས་ཀ་གཅིག་པ་ལ་གཅེན་ལྷ་བཟོ་པ་བརྩོན་འགྲུས་འབུམ་རྣམ་དཔྱོད་ཀྱི་ཤེས་རབ་ཕུལ་དུ་ཕྱིན་པ། དེ་འོག་བླ་མ་འདི་ཉིད་དགུང་རྟ་ས་མོ་བྱ། གཅུང་དགེ་མ། ལེགས་པ་རྒྱལ་མཚན་པ། དེ་འོག་ནམ་འབྲུག་སྟེ་མཆོད་ལྔ་བྱོན་པའི།
བླ་མ་འདི་ཉིད་དགུང་ལོ་དྲུག་པ་ལ་ཀློག་བསླབ། དེའི་ཚེ་ཀློག་དར་གྱི་ཡི་གེ་རྣམས་ཀྱི་རྣམ་པ་མེ་ལོང་ལ་གཟུགས་བརྙན་འཆར་བ་བཞིན་བྱུང་། བསླབ་པའི་དཔེ་བཟང་པོ་སྤྱོད་པའི། བདག་ནི་འཆི་བའི་དུས་བྱེད་གྱུར་པ་ན། ། ཞེས་པའི་ཚིག་དེ་གཟིགས་མ་ཐག བྱམས་སྙིང་རྗེ་བསམ་གྱི་མི་ཁྱབ་པ་འཁྲུངས་ཤིང་། འདུས་བྱས་མི་རྟག་པའི་དོན་ཐུགས་ལ་འཁྲུངས་པས་སྤྱན་ཆབ་ཀྱི་ཆུ་རྒྱུན་བསམ་གྱི་མི་ཁྱབ་པ་གཡོས་པ་ཡུམ་གྱི་དགོངས་ཏེ་ངོ་མཚར་བར་འཛིན་པ་དང་།

དགུང་ལོ་བརྒྱད་པ་ལ་སློབ་དཔོན་ཀུན་དགའ་འབུམ་པ་ལ་དགེ་ཚུལ་གྱི་སྡོམ་པ་ནོད། དེ་ནས་དབུ་མ་རྩ་འཇུག བྱམས་ཆོས་ལྔ། སྡོམ་རིག རྣམ་འགྲེལ་སོགས་གཞུང་ལུགས་ཆེན་པོ་བཅུ་བཞི་ཙམ་དང་། གཡག་ཊཱིཀ་ཆེན་མོའི་མཁྱེན་གསུམ་ཡན་ཆད། རོང་ཊཱིཀ་རྣམས་ཐུགས་ལ་བྱང་བར་མཛད། དབུས་པ་རིན་བློ་བ་ལ་གྲུབ་ཐོབ་བརྒྱད་ཅུའི་རྗེས་གནང་སོགས་ཆོས་ཁ་ཡར་གསན། དེའི་ཚེ་འཇམ་དབྱངས་ཀྱི་བསྙེན་པ་ཅིག་མཛད་པས་མནལ་ལམ་དུ། རལ་གྲི་ཤུབ་བཅས་ཅིག་ཕྱག་ཏུ་འདུག་པ་ཤུབ་ནས་ཕྱུང་བས་ལུང་པ་ཅིག་གི་ཁ་ཞང་དང་མཉམ་པ་གཅིག་བྱུང་། རལ་གྲི་དེའི་རྩེ་ལ་རི་མོ་ནག་ཁྱུག་པ་ཅིག་འདུག་པ་སྙམ་བྱེད་དོ། །
ད་ལྟའི་གཞི་ནད་འདི་ཡོང་བ་ལ་ལྟ་བ་འདྲ། རལ་གྲི་དེ་ལ་དཔགས་ན་ད་ལྟའི་འདི་བས་ཀྱང་ཆེ་བ་ཅིག་ཡོངས་ཐང་གསུངས། དགུང་ལོ་བཅུ་གསུམ་པའི་སྟེང་དུ་ཉག་རེ་རྒྱལ་མཚན་འོད་ཟེར་བ་ལ་ཀྱཻ་རྡོར་མན་ངག་ལུགས་ཀྱི་དབང་གསན། དབུས་གཙང་ལ་ཕེབས་ཁར་གླིང་སྤ་སྤོང་གི་ཡུལ་དུ་གོ་བོ་རབ་འབྱམས་པ་ཤེས་རབ་དཔལ་བའི་ཕྱག་ཕྱིར་བླ་མ་འདི་དང་བླ་མ་སློབ་དཔོན་གཞན་ཡང་ཁ་ཡར་ཡོད་པ་ཁོང་ལ་བྱིན་རླབས་ཞུ་བའི་མི་སྐྱ་སེར་མང་དུ་འཚོགས། ཁོང་ཁྲི་ཐོག་ཏུ་འབྱོན་དུས་བླ་མ་འདི་དང་། སློབ་དཔོན་གཞན་ཚོ་ལ་ཁྱེད་རང་ཚོ་ང་ཁྲི་ཐོག་ཏུ་འགྲོ་དུས་ངའི་བེར་ཐུལ་ལ་འཇུས་ཁྲི་ཐོག་ཏུ་ང་དང་མཉམ་པོར་སུ་སླེབ་པ་ལ་ང་དང་མཉམ་པ་ཡོང་བ་ཡིན་གསུངས། བླ་མ་འདི་དང་སློབ་དཔོན་གཞན་ཚོས་འཇུས་ཁྲོམས་ཀྱི་དཀྱིལ་ལ་བྱོན་པས་ཁོང་དང་མཉམ་དུ་ཁྲི་ཐོག་ཏུ་བླ་མ་འདི་མིན་པ། སློབ་དཔོན་གཞན་ཚོ་མ་སླེབས། དེ་ནས་ཁོང་པས་བླ་མ་འདི་ལ་ཇི་ལྟར་ཡོང་གི་མནལ་ལམ་བཞག་པས། རྒྱབ་རི་ཁ་ལྷོ་བསྟན་ནམ་ཤར་བསྟན་ལྟ་བུ་ཡོད་པའི་སར་བླ་མ་འདི་ལ་འཕྲིན་ལས་རྒྱ་ཆེན་པོ་ཡོང་བའི་མནལ་ལམ་བྱུང་ཟེར་ཁོང་གི་ལུང་བསྟན་མཛད།
སློབ་དཔོན་བསམ་བཟང་པ་དང་། སྦྱིན་བཟང་པ་གཉིས་ལ་ཡང་མདོ་ཕྱོགས་ཀྱི་ཆོས་འབྲེལ་ཚོན་རེ་ཡོད་གསུངས། མདོ་ཁམས་སུ་གསེར་ཆོས་ཀྱི་པོ་ཏི་མང་པོ་ལ་གཟིགས་པའི་མནལ་ལམ་ཡང་ཡང་བྱུང་། དེ་དག་ལ་བལྟས་པའི་ཚིག བཅོམ་ལྡན་འདས་མ་ཧེའི་དབང་པོ་ལ་ཕྱག་འཚལ་ལོ། ། ཟེར་བ་འབའ་ཞིག་འདུག་སྟེ། ད་ལྟ་ང་རང་གི་འཇིགས་བྱེད་མངོན་དཀྱིལ་རྩོམ་པ་འདི་ལ་ལྟ་བ་འདྲ་གསུངས་པ་དང་། གཞན་ཁམས་སུ་བསྡོད་རིང་ལ་རྨི་ལམ་ཡང་བཟང་པོ་ཀྱང་མང་པོ་རྨིས་བ་ཅིག་ཡོད་ནའང་། དུས་ཕྱིས་དེ་ཙམ་གྱི་རྨི་ལམ་བཟང་པོ་མང་དུ་མི་ཡོང་བ་འདུག་གསུངས། དེ་ནས་གོ་བོ་རབ་འབྱམས་པ་ཤེས་རབ་དཔལ་བཟང་པོས་རོང་སྟོན་ཆོས་རྗེའི་དྲུང་དུ་ཞུ་ཡིག་དང་།
འབུལ་བའི་རྣམ་གྲངས་ལ་བླ་མ་འདི་ལ་རབ་འབྱམས་ཀྱི་མཚན་གསོལ་ཏེ། བླ་མ་འདི་ཉིད་ཀྱི་ཐོག་དྲངས་གྲྭ་པ། ཇ་སིགས། རིན་པོ་ཆེ། དུང་ཤིན་ཏུ་ཆེ་བ། དཀར་ཡོལ། གོས་རྟ་དྲེ་སོགས་ཕུལ་ཏེ། བར་ཆད་མེད་པར་གྲུབ་སྟེ་དཔལ་ན་ལེནྡྲ་ཐུབ་དབང་གཉིས་པ་རོང་སྟོན་ཆོས་རྗེའི་དྲུང་དུ་དགུང་ལོ་བཅུ་དགུ་པ་མེ་མོ་ཡོས་ལ་ཕྱགས་ཕེབས། ལེའུ་གཉིས་པ་དབུས་གཙང་དུ་ཕྱགས་ཕེབས་ནས་གསན་སྦྱོང་མཛད་པའི་རྣམ་ཐར་ལ། ཐོག་མར་རོང་སྟོན་ཆེན་པོའི་དྲུང་དུ་བཅོམ་ལྡན་འདས་མི་གཡོ་བའི་རྗེས་གནང་དང་།
ཕར་ཕྱིན་མཁྱེན་གསུམ་ཡན་ཆད་ཀྱི་གཞུང་ཆོས་གསན། དེ་ནས་རོང་སྟོན་ཆེན་པོས་སྨྲ་བའི་དབང་པོ་བྱམས་ཆེན་རབ་འབྱམས་པ་ལ་ལུང་བསྟན་གྱི་ཞལ་ཏ་བླ་མ་འདི་ལ་ལུགས་གཉིས་ཀྱི་སྒོ་ནས་བདག་རྐྱེན་གྱི་བསྟན་པ་ལ་ཕན་པའི་དགེ་བཤེས་ཡོང་གསུངས་བའི་ཞལ་ཏ་དང་བཅས་རྫོང་དཀར་དུ་ཕེབས། ལོ་གསུམ་ཙམ་གྱི་བར་དུ་ལུང་རིགས་ལ་སྦྱངས། དངོས་སྟོབས་ཀྱི་རིགས་པའི་དབང་ཕྱུག་ཆེན་པོར་གྱུར། ཆོས་རྗེ་རྫོང་དཀར་བ་སོགས་དཔོན་སློབ་ཀུན་གྱི་རྣམ་དཔྱོད་ཀྱི་ཤེས་རབ་ཟབ་པ་དང་རླབས་ཆེ་བར་མཐུན་སྣང་དུ་གྲུབ། དེ་ནས་གཅེན་པོ་ཡེ་ཤེས་རྒྱལ་མཚན་པ་ཁམས་ནས་ན་ལེནྡྲར་ཕེབས། བླ་མ་འདིས་ཀྱང་ན་ལེནྡྲར་བྱོན། རིག་པའི་དབང་ཕྱུག་དགེ་བ་རྒྱལ་མཚན་པ་དང་མཇལ་གསང་སྔགས་ཀྱི་ཆོས་འབྲེལ་ཁ་ཡར་ཞུས། གསུང་རབ་ཀྱི་འབྲེལ་གཏམ་ཁ་ཡར་མཛད་པས། དམ་པ་དེས་རིག་པ་བཟང་བའི་ཐག་བཅད།
ཆོས་རྗེ་ཤེས་རབ་དཔལ་ལྡན་པ་ལ་ས་སྐྱ་པཎྜི་ཏའི་བསྒོམ་བཟླས་གསན། སློབ་དཔོན་ནམ་སྙིང་པ་ལ་མདོ་ཕྱོགས་ཀྱི་ཟིན་ཐུན་མཚོན་ཙམ་གསན། དེ་ནས་སྐུ་མཆེད་གཉིས་རྫོང་དཀར་དུ་འབྱོན་ཁར། དྭགས་པོ་པཎྜི་ཏ་བཀྲ་ཤིས་རྣམ་རྒྱལ་བ་ལ་རྗེས་གནང་ཁ་ཡར་དང་། སྡོམ་གསུམ་གྱི་གསུང་ཆོས་མཚོན་ཙམ་གསན། ཁོང་གི་བསྣམས་འཕྲོའི་དབུ་ཞྭ་གཅིག་གནང་། འདི་གོན་ཡར་ལམ་གྱི་ལམ་དུ་བར་ཆད་ཞི་བ་ཡིན་གསུངས་བ་དང་། གཞན་ཡང་ཐུགས་དགེས་པའི་ཞལ་ཏ་ཁ་ཡར་གནང་། དེ་ནས་ཡར་བྱོན་པའི་རོང་ཆུང་གི་སྦུག་ཏུ་བྲག་ལམ་ཞིག་གཙང་པོའི་འཁོར་ཆེན་པོའི་དཀྱིལ་དུ་བླ་མ་འདི་ལྷུང་། དེ་འཕྲལ་དུ་ས་སྐྱ་པཎྜི་ཏ་ཆེན་པོ་མཁྱེན་ཅེས་པ་ཞལ་ནས་བརྗོད།
ཆུ་ནང་དུ་ཆོས་རྒྱལ་མ་ཚར་ཉེར་བཞི་ཐོན་པའི་བར་དུ་ལུས། དེ་ནས་ལམ་ལ་མི་འགྲོ་བ་གསན་ནས་ཆོས་རྗེ་དྭགས་པོའི་དབུ་ཞྭ་དེ་གྱེན་ལ་འཕངས་པས་མིས་མཐོང་། དེ་ནས་ཐག་པ་བརྐྱངས་ཏེ་བྱོན་པས་ཉེས་མེད་དུ་འཐོན། རྫོང་དཀར་དུ་ཕེབས་དགུང་ལོ་ཉེར་ལྔ་པ་ཆུ་མོ་བྱའི་བར་དུ་མདོ་ཕྱོགས་ཀྱི་གསན་སྦྱངས་མཛད་པས། བསྟན་པ་ཡོངས་སུ་རྫོགས་པའི་བཤེས་གཉེན་ཆེན་པོར་གྱུར། དེ་ནས་ཨེ་ཝཾ་ཆོས་ལྡན་དུ་ཕེབས། སྙིགས་དུས་ཀྱི་རྡོ་རྗེ་འཆང་ཆེན་པོ་ཀུན་དགའ་བཟང་པོ་པའི་དྲུང་དུ་གསར་ཆོས་ལ་འགྲེལ་པ་ལུགས་ཀྱི་དབང་གསན། ཆུ་འདུས་མཁས་བཙུན་པ་དང་མཉམ་དུ་སམྦུ་ཊི་རྡོར་དབྱིངས་ཀྱི་དབང་གསན་པའི་དུས། དབང་གི་མཐའ་བརྟེན་གྱི་དུང་དབང་གྲལ་བ་ཀུན་ལ་འགྲིམ་ཚར་ནས་དུང་ཕྱག་ཏུ་བསྣམས་ནས་བླ་མ་འདིའི་མདུན་དུ་བྱོན་ནས་དུང་འདི་བུས་གསུངས་བ་ལན་གསུམ་བུས་པས་སྐད་ཆེ་བར་བྱུང་། དེ་ནས་རྡོ་རྗེ་འཆང་ཆེན་པོས་དུང་དེ་ཕྱག་ཏུ་བཞེས་དཀྱིལ་འཁོར་གྱི་དྲུང་དུ་ཕེབས་ནས་ཞལ་ཏའི་རིགས་ནི་གང་ཡང་མི་གསུངས།
མཁའ་འགྲོ་རྒྱ་མཚོའི་དབང་། ཀུ་རུ་ཀུལླེ་དང་འདོད་རྒྱལ་གྱི་རྗེས་གནང་གསན། གསུང་ངག་ཚར་གཉིས་གསན་པ་སོགས་ཆོས་ཀྱི་བཀའ་དྲིན་མང་དུ་གསན། དེའི་སྔ་ནུབ་མནལ་ལམ་དུ་བུད་མེད་གཞོན་ནུ་དམར་མོ་གོས་ཆེན་དམར་པོ་གྱོན་པ་གཅིག་ན་རེ། འདི་ཟོ་ཟེར་ཤིང་ཐོག་རློན་པ་ཐུ་བ་གང་སྤྲད། དེ་ནས་རྔ་དམར་པོ་གཅིག་གཏད་ནས་བརྡུངས་ཟེར་ནས་བརྡུངས་པས་སྐད་ཀྱི་སྟོང་གསུམ་ཁྱབ་པ་བྱུང་གསུངས། དེ་ནས་དགུང་ལོ་སོ་གཉིས་པའི་བར་དུ་ཨེ་ཝཾ་དང་། མུས་ཀྱི་གླིང་དགའ་བདེ་བ་ཅན་གྱི་བར་དུ་ཡར་འབྱོན་མར་འབྱོན་མཛད་དེ། རྗེ་བཙུན་མུས་པ་ཆེན་པོ་ལ་གསུང་ངག་ཚར་ལྔའི་ཐོག་དྲངས་རྣལ་འབྱོར་གསང་མཐའི་ཆོས་བསྐོར་ཡོངས་སུ་རྫོགས་པ་དང་། གཞན་ཡང་ཆོས་ཀྱི་བཀའ་དྲིན་མང་དུ་གསན།
ཡང་གླིང་དགའ་ན་གཞུང་བཤད་དམར་མའི་བཤད་པ་གཅིག་གསན་དུས་དགོངས་དུས་གཅིག་གློ་བུར་དུ་དབུགས་སྟོད་ལ་འཚངས་འགྲོ་ལ་ཁད་བྱུང་བ། མུས་ཆེན་གྱི་གཟིམ་ཁང་ལ་དབུ་གཏད་ནས་ཟ་ཟི་ཅིག་ལ་མུས་ཆེན་བྱོན་ཞལ་ནང་དུ་ཞལ་ཆབ་མང་པོ་བཏབ་པས། དེས་འཕྲལ་དུ་སྙུང་བ་དེ་དྲག ཁྱིམ་དྲི་བཟང་གི་ཁེངས་པ་ཡང་བྱུང་གསུངས། དགུང་ལོ་ཉེར་བདུན་པ་ལ་རྗེ་རྡོ་རྗེ་འཆང་མཁན་པོ། མུས་ཆེན་ལས་སློབ། ཁ་འཕྱར་བ་གསང་སྟོན་ལས་བསྙེན་པར་རྫོགས་པར་མཛད། མཁན་ཆེན་ཁ་འཕྱར་བས་སྦྱོང་དཀྱིལ་བཅུ་གཉིས། གུར་རིགས་བསྡུས་ཀྱི་དབང་། རྟ་མགྲིན་ནག་པོའི་རྗེས་གནང་དང་བཅས་པ་གསན།
ཆོས་རྗེ་གུང་རུ་ལ་སྡོམ་གསུམ་རབ་དབྱེའི་བཤད་པ་དང་། ཚོགས་བདག་གི་རྗེས་གནང་གསན། བདག་ཆེན་ཞྭ་ལུ་བ་ལ་གདོང་བཞི་པའི་རྗེས་གནང་གསན། བདག་ཆེན་ཆུ་མིག་པ་ལ་མགོན་པོ་དཔའ་གཅིག་གི་རྗེས་གནང་གསན། ས་སྐྱར་ཆོས་དབར་སྔ་མ་ཕེབས་དུས་འཁོན་བློ་གྲོས་རྒྱལ་མཚན་པ་ལ་དཀར་མོ་ཉི་ཟླའི་རྗེས་གནང་གསན། དེ་དག་གི་སྐབས་སུ་སྙུང་ནད་གཞི་མ་ལ་དམིགས་ཏེ་གཤེད་དམར་གྱི་བསྙེན་པ་མཛད་པས་ཕན་པ་བྱུང་། དེ་ལྟར་གོང་དུ་བཤད་པའི་བླ་མ་རྣམས་ལ་རྡོ་རྗེ་ཐེག་པའི་ཆོས་བསྐོར་རྣམས་གསན་ནས་དགུང་ལོ་སོ་གཅིག་པ་ཡོས་ཀྱི་ལོ་ལ་ཁམས་ཕྱོགས་སུ་འབྱོན་པར་དགོངས་ཏེ་རྫོང་དཀར་དུ་ཕེབས་པའི་ལམ་ཞོར་ལ་སྔར་ཨེ་ཝཾ་དུ་ཕེབས་དུས་ཆོས་རྗེ་རྫོང་དཀར་བས་བསྟན་པའི་སྦྱིན་བདག་རིན་སྤུངས་ནོར་བུ་བཟང་པོ་ལ་གཙང་ཕྱོགས་སུ་བཞུགས་རིང་འཕྲལ་ཆས་ཀྱི་ཞབས་ཏོག་དགོས་པའི་ཞལ་ཏ་མཛད། དེས་ཀྱང་ཟླ་བ་ངོ་མ་སྟོང་བའི་གསོལ་ཆས་ཀྱི་མཐུན་རྐྱེན་སྦྱར་བ་ལ་བརྟེན་ཁོང་ལ་མཇལ་དུ་སྐུ་མཆེད་གཉིས་ཀྱི་བྱོན་པས། ཁོང་ན་རེ། སྔར་ངས་ཞབས་ཏོག་ཆེར་མ་གྲུབ་ནའང་རྒྱུན་མ་ཆད་ཙམ་བསྒྲུབ།
ད་དུང་ཞབས་ཏོག་བསྒྲུབ་པས་ངེད་ཀྱི་ས་ཆར་བཞུགས་འཆད་ཉན་མཛད་པ་མ་གཏོགས་ཁམས་ལ་བྱོན་པས་མི་ཡོང་གསུངས། དེ་ནས་རྫོང་དཀར་དུ་ཕེབས་ཆོས་རྗེའི་དྲུང་དུ་ཁམས་ལ་འབྱོན་པའི་རྒྱུ་མཚན་ཞུས་ནའང་། ཆོས་རྗེ་རྫོང་དཀར་བ་རང་གི་གདན་སའི་དགོངས་པ་གཏད། ཡོས་ལ་དབྱར་གྱི་རིང་ལ་འབྱོན་བཞུད་ཐག་མ་ཆོད། དེ་ནས་ཡོས་ལོའི་དགུན་སྟོད་དབུས་གཙང་དུ་བཞུགས་པ་དང་། ཁམས་ལ་འབྱོན་པ་གང་ལེགས་ཀྱི་བརྟག་པ་ཞུ་བ་ལ་མུས་ཆེན་གྱི་དྲུང་དུ་གཅེན་པོ་ཡེ་ཤེས་རྒྱལ་མཚན་པས་བྱོན་པས། བླ་མ་དེའི་ཞལ་ནས། བརྟག་པ་བྱེད་མི་དགོས། ཁམས་སུ་ཕྱིན་ན་བསྟན་པ་ལ་ཕན་ཐོགས་མི་ཡོང་། ཚེའི་བར་ཆད་ཆེ།
དབུས་གཙང་དུ་བསྡད་ན་བསྟན་པ་ལ་ཕན་ཐོགས་ཆེ། ཚེའི་བར་ཆད་ཆུང་། ལོངས་སྤྱོད་དཀོན་པས་འདམ་ཁ་གྱིས་གསུངས། དེ་ནས་དབུས་གཙང་དུ་བཞུགས་པ་དགོངས་པ་ཡིན་པ་སྐུ་མཆེད་གཉིས་ཀྱི་ཐག་བཅད། བླ་མ་ཡེ་ཤེས་རྒྱལ་མཚན་པ་ཁམས་སུ་བྱོན། བླ་མ་འདི་རྫོང་དཀར་དུ་བཞུགས་འཆད་ཉན་མགོ་བཙུགས། རྫོང་དཀར་གྱི་གྲྭ་པ་ཐམས་ཅད་བླ་མ་འདི་ལ་ཤིན་ཏུ་གུས་པ་བྱུང་ནའང་། འབྲུག་ལོ་དང་། སྦྲུལ་ལོ་ལ་སྐབས་སྐབས་སུ་གསུང་ཆོས་རེ་ཙམ་གསུངས་བ་མ་གཏོགས་སྙུང་ནད་གཞི་མ་དེ་ལང་ནས་འཆད་ཉན་སྨར་པོ་རང་མ་བྱུང་། སྦྲུལ་ལོ་དབྱར་ཆོས་རྗེ་རྫོང་དཀར་བ་དཔོན་སློབ་དབུས་ཕྱོགས་སུ་ཟླ་བ་བདུན་ཙམ་གྱི་རིང་ཆོས་དབར་ལ་ཐེགས།
དེའི་རིང་ལ་བླ་མ་འདི་རྫོང་དཀར་དུ་བཞུགས། ཐོག་མར་སྙུང་ནད་གཞི་མ་དེ་ལ་དམིགས་ནས་ལྟ་བ་འཁོར་འདས་དབྱེར་མེད་ལ་ཐུན་བཞིར་བཅད་པའི་ཐུགས་དམ་རྩལ་འདོན་མཛད་པའི་ཞག་ཁ་ཡར་སོང་ནས་སྲོད་ཐུན་ལ་བབས་པའི་སྐབས་སུ་ཉམས་སྣང་ལ། རྫོང་དཀར་གྱི་ལྷོ་རི་དེ་དང་མཐོ་དམའ་མཉམ་པའི་རྒྱལ་པོའི་གཟུགས་ཅིག་ཤར། དེ་ལ་ལུས་སྦྱིན་པར་གཏོང་བའི་དམིགས་པ་མཛད། དེའི་ངང་ལ་མཉམ་པར་གཞག་པས་ཁོ་འཇའ་ཡལ་བ་བཞིན་སོང་། དེའི་སང་ནས་སྐུ་ཁམས་ཤིན་ཏུ་དྭངས་པའི་ངང་ལ་ཞག་ཉེར་གཅིག་ཐུགས་དམ་དེའི་རྒྱུན་བསྐྱངས། དེ་ནས་སྐུ་ཁམས་ཀྱང་ཤིན་ཏུ་བདེ་བས་ཀྱཻ་རྡོ་རྗེའི་གཞི་བསྙེན་ཀྱི་སྐུ་མཚམས་དམ་པར་བཞུགས། སྐུ་མཚམས་གྲོལ་ནས་ཕར་ཕྱིན་བརྒྱུད་པའི་གསོལ་འདེབས་སོགས་རྩོམ་པ་ཕྲན་ཚེགས་འདྲ་མཛད། སྐུ་མཚམས་ཀྱི་རིང་ལ་མནལ་ལམ་ཁྱད་པར་ཅན་ཁ་ཡར་བྱུང་གསུངས། འདི་བྱུང་གི་གསལ་ཁ་མི་གསུངས།
དེ་ནས་རྟ་ལོ་ཧོར་ཟླ་གཉིས་པ་ལ་ཆོས་བར་ཀྱང་ཕེབས་ནའང་། དེའི་ལོ་རྫོང་དཀར་བ་ལ་ཆགས་སྒོའི་སྟབས་ཀྱི་རྒྱ་ནད་དེ་ཞུགས། ལོ་དེའི་རིང་ལ་བཤད་ཉན་སྨར་པོ་མ་བྱུང་། ནད་པ་ཁ་ཡར་ལ་གདོན་གྱི་སྐྱོན་ཆེ་བ་བྱུང་བ་ལ། བླ་མ་འདིའི་ཕྱག་མདུད་དང་གསང་ཆབ་བྱིན་པ་ཙམ་གྱི་ཕན་པ་དང་། ནད་པ་འགའ་རེ་ལ་རྗེས་གནང་མཛད་པས་ནད་གསོས་པ་དང་། ནད་པ་མ་ཡིན་པ་གཉིས་ལ་རྣམ་རྒྱལ་གྱི་རྗེས་གནང་མཛད་དུས་ཀྱི་ནུབ་མོ་གཅིག་གི་མནལ་ལམ་དུ། ཆོས་རྗེ་མུས་ཆེན་པ་བྱོན་ནས་ཁྱོད་ཀྱི་མི་དེ་ཚོ་ལ་ཕན་ཐོགས་ཆེན་པོ་བྱས་གསུངས་ནས་ཐུགས་དགེས་པའི་རྣམ་པ་མཛད་པ་བྱུང་གསུངས། དེའི་ཚེ་བླ་མ་འདི་ཉིད་ཀྱི་དགེ་ཚུལ་གཅིག་གི་རྨི་ལམ་དུ་ཆོས་རྗེ་རྫོང་དཀར་བ་དང་། བླ་མ་འདི་གཉིས་ཀྱི་གྲྭ་པ་ཐམས་ཅད་མེའི་རྭ་བས་བསྐོར་བ་ལ།
དྲུག་བདུན་ཙམ་ཕྱིར་བྲོས་པའི་རྨི་ལམ་བྱུང་ཟེར། དེ་ནས་ལུག་ལོ་ལ་ཆོས་རྗེ་རྫོང་དཀར་བ་མུས་ཆེན་གྱི་དྲུང་དུ་གསུང་ངག་གསན་པ་ལ་ཐེགས། བླ་མ་འདིའི་རྫོང་དཀར་དུ་བཞུགས། ལུག་ལོ་ནས་སྤྲེལ་ལོའི་བར་དུ་འཆད་ཉན་ཤིན་ཏུ་སྨར། དེ་དག་གི་སྐབས་སུ་སྡོམ་གསུམ་གྱི་སྤྱི་དོན་དང་། སྡོམ་གསུམ་གྱི་ཊཱིཀྐ། ཕར་ཕྱིན་གྱི་སྤྱི་དོན་རྣམས་ཀྱི་རྩོམ་པ་ཡང་གྲུབ་སྤྲེལ་ལོའི་སོས་ཀ་ཆོས་རྗེ་རྫོང་དཀར་བ་སྐྱིད་ཚལ་དུ་ཕེབས། དེ་ནས་མཁའ་འགྲོ་ཆོས་སྐྱོང་གི་ནུས་པ་དང་། ཐུབ་བསྟན་གྱི་གྲྭ་པ་ཚུགས་པའི་གཞན་ཕན་རྒྱ་ཆེ་བའི་རྟེན་འབྲེལ་གྱི་ཤུགས་ཀྱི་རྫོང་དཀར་དུ་མ་བཞུགས་པར་མུས་ཆེན་གྱི་དྲུང་དུ་སྤྲེལ་ལོའི་སྟོན་ཕེབས་ནས། ཁྱི་ལོའི་སོས་ཀ་བར་བཞུགས།
དེའི་རིང་ལ་སྐབས་སྐབས་སུ་གྲྭ་པ་ལ་ཆོས་གསུངས་བ་དང་། མུས་ཆེན་གྱི་རྣམ་ཐར་སོགས་རྩོམ་ཕྲན་ཚེགས་ཁ་ཡར་ཀྱང་མཛད། མུས་ཆེན་གྱི་དྲུང་དུ་བྱམས་ཆེན་སྐུ་སྐྱེས་པ་ཕེབས། ལོ་གཅིག་ཙམ་བཞུགས། ཁོང་གི་ལྐོག་ཏུ་བླ་མ་འདི་ལ་གཙང་ཕྱོགས་སུ་བཤད་ཉན་འཛུགས་དགོས་དགོངས་ངས་བདག་རྐྱེན་རྐང་ཚུགས་པ་བྱེད་གསུངས་པའི་གསུང་གླེང་ཡང་ཡང་མཛད། སྐབས་ཅིག་མུས་ཆེན་པའི་དྲུང་དུ་བླ་མ་འདི་དང་སྐུ་སྐྱེས་པ་དེ་མཐུན་གྱི་བཀའ་བགྲོས་ལ་འཚོགས་པས། སྐུ་སྐྱེས་ཀྱི་མདང་ངའི་རྨི་ལམ་དུ་མི་མང་པོ་ཆོས་ཁྲི་གཅིག་བརྩིག་གིན་འདུག སུའི་ཆོས་ཁྲི་ཡིན་བྱས་པས། རྗེ་བཙུན་གྲགས་པའི་ཆོས་ཁྲི་ཡིན་ཟེར། སྐུ་སྐྱེས་པས་དེའི་བརྩིག་གྲོགས་མཛད་གསུངས།
དེ་ལ་མུས་ཆེན་ཐུགས་དགེས་པའི་རྣམ་པ་མཛད། ད་སྐུ་སྐྱེས་ཀྱི་སྦྱིན་བདག་མཛད་དོ། ། གོ་བོ་རབ་འབྱམས་པས་བྱ་བྲལ་བཤད་ཉན་ཚུགས་བསྟན་པ་ལ་ཕན་ཐོགས་རྒྱ་ཆེན་པོ་ཡོང་གསུངས། དེ་ནས་བཀའ་གྲོས་དེ་ལ་ཐག་བཅད། སྐུ་སྐྱེས་པ་བྱམས་ཆེན་དུ་བྱོན། མུས་ཆེན་ངམ་རིང་དུ་གསུང་ངག་གི་ཆོས་འཁོར་བསྐོར་བ་ལ་ཕེབས་པའི་ཕྱག་ཕྱིར་བླ་མ་འདིས་བྱོན། དེའི་དུས་མུས་ཆེན་གྱིས། གུར་གྱི་རྒྱུད་ཀྱི་བཤད་པ་གྱིས་གསུངས། ངམ་རིང་གི་དགེ་བཤེས་ལྔ་བརྒྱ་ཙམ་ལ་གུར་དང་། སྡོམ་གསུམ་སོགས་ཀྱི་བཤད་པ་མཛད།
ཀུན་གྱིས་བླ་མ་འདི་མདོ་སྔགས་རྒྱ་མཚོའི་ཕ་རོལ་དུ་གསོན་པར་ཐག་བཅད། དེའི་དུས་ཀྱཻ་རྡོར་རྩོད་སྤོང་། གསང་འདུས་རྩོད་སྤོང་། ཀུན་རིག་རྩོད་སྤོང་རྣམས་མཛད། ནུབ་ཅིག་མནལ་ལམ་དུ། ནེ་ཐང་ཆེན་པོ་གཅིག་གི་སྟེང་ན་གྲྭ་པ་མང་པོས་ཁྲི་བརྩིག་གིན་འདུག་པ། སུས་ཡིན་བྱས་པས་མུས་ཆེན་སྦྱོང་རྒྱུད་གསུངས་པའི་ཁྲི་ཡིན་ཟེར། བླ་མ་འདིས་ཀྱང་དེའི་རོགས་བྱས། ཁྲིད་ཚར་ནས་ཁྲི་དེའི་སྟེང་དུ་མུས་ཆེན་ཕེབས། སྦྱོང་རྒྱུད་གསུངས།
ཞལ་ཕོད་ཡང་ཆེར་མཛད། གསུང་རིགས་ཤོག་བུ་ལྔ་དྲུག་ཙམ་ཐུགས་ལ་བཟུང་ནའང་། མནལ་སད་པ་དང་ཤོག་བུ་ཅིག་ཙམ་མ་གཏོགས་བསྙེལ་འདུག ཐུགས་ལ་གང་ཡོད་དེ་ཀུན་རིག་རྩོད་སྤོང་གི་ནང་དུ་བྲིས། དེའི་རྒྱུ་མཚན་ཀུན་རིག་རྩོད་སྤོང་དུ། རྨི་ལམ་རི་རྩེར་རྟགས་ཀྱི་མཚན་མ་མཐོང་། ། ཅེས་པའི་ཚིག་འདི་ཡིན་པར་མངོན། ། དེའི་སྐབས་སུ་ངམ་རིང་མཁན་པོ་སྤོ་ར་བཀའ་བཞི་པ་དང་གསུང་རབ་ཀྱི་འབྲེལ་གཏམ་མཛད། རིག་པ་བཟང་བའི་གྲགས་པ་ཐོབ། དེ་ནས་ཁྱི་ལོའི་སོས་ཀ་སྔར་གྱི་བཀའ་བགྲོས་གཞིར་བཞག
སྐུ་སྐྱེས་པས་བླ་མ་འདི་ངམ་རིང་དུ་གདན་འདྲེན་པ་བཏང་། བླ་མ་འདིས་བྱམས་ཆེན་དུ་ཕེབས་ཁར། མུས་ཆེན་ལ་ཞབས་དབང་ཞུས་པས། ཞབས་སྤྱི་བོར་བཞག་རྩ་བརྒྱུད་ཀྱི་བླ་མ་དང་བསྲུང་མ་དམ་ཚིག་ཅན་རྣམས་ལ་བཀའ་བསྒོས། འདི་མདོ་སྔགས་ཀྱི་བཤད་ཉན་འཛུགས་པ་ལ་མཐུན་རྐྱེན་བསྒྲུབ། འགལ་རྐྱེན་སྤོངས་གསུངས་བ་མཛད། དེ་ནས་ཐོག་མར་རྫོང་དཀར་དུ་སྨྲ་བའི་དབང་ཕྱུག་བྱམས་ཆེན་རབ་འབྱམས་པ་ལ་མཇལ་དུ་བྱོན། ཐུགས་བཞེད་བསྟུན་པའི་ཞལ་ལྟ་ཞུས་པས་ཐུགས་དགེས་པའི་ཞལ་ལྟ་གནང་། དེ་ནས་བྱམས་ཆེན་དུ་ཕེབས་དབྱར་ཟླ་བ་གསུམ་གྱི་བར་དུ་སྐུ་སྐྱེས་པའི་དབེན་གནས་གསེར་ཁང་སྡིང་དུ་རབ་འབྱམས་པ་ལེགས་དང་། གོ་བོ་དབོན་པོ་འཇམ་དབྱངས་དཔལ་ཕྱག་ཕྱིར་འབྲངས་ཏེ་སྐུ་མཚམས་ལ་བཞུགས།
ཐུགས་དམ་ཆག་མེད་ཀྱི་སྟེང་དུ་སྔར་མུས་ཆེན་གྱི་ཞལ་ཏ་སྙུང་ནད་གཞི་མ་ལ་དམིགས་པའི་དགེ་སྦྱོར་གྱིས་གསུངས་པ་ལ་དགོངས། བླ་མ་རིན་ཆེན་འབྱུང་ལྡན་གྱི་རྣལ་འབྱོར་ལ་གཙོ་བོར་རྩལ་འདོན་མཛད། དེའི་དུས་བླ་མ་རིན་འབྱུང་གི་གསོལ་འདེབས་ཀྱང་བརྩམས། དེ་ནས་ཁྱི་ལོའི་མཇུག་ཏུ་བྱ་བྲལ་བཤད་ཉན་འཛུགས་པ་ལ་གཙང་ལ་བྱོན། ཐོག་མར་མཁས་པའི་དབང་པོ་དོན་ཡོད་དཔལ་བས་རྗེས་སུ་བཟུང་ནས་མཁས་པ་དེ་དང་ཕྱོགས་གཅིག་པ་ཞིག་མཛད་དགོངས་པ་སྐུ་སྐྱེས་པ་དང་གཉིས་ཀ་ལ་ཡོད་ནའང་། རྟེན་འབྲེལ་གྱི་ཤུགས་དང་མཁའ་འགྲོ་ཆོས་སྐྱོང་གི་བྱིན་རླབས་ལ་རྟེན་ནས་བཤད་ཉན་རང་རྐང་ཚུགས་པ་ཅིག་མཛད་པ་ཤར།། །། ལེའུ་གསུམ་པ་བསྟན་པའི་བྱི་དོར་འཆད་ཉན་མཛད་པའི་ཚུལ་ལ། སྐུ་ཚེ་སྔ་མའི་རྟེན་འབྲེལ་གྱི་ཤུགས་ཀྱིས་བླ་མ་འདི་མདོ་ཁམས་སུ་སྐུ་འཁྲུངས་པ་དང་། ཨེ་ཝཾ་གྱི་དགོན་པ་གཞི་འདིང་པ་དང་། བླ་མ་འདི་དབུས་གཙང་ལ་འབྱོན་པ་དང་།
བསྟན་པའི་སྦྱིན་བདག་ཆེད་དོན་གྲུབ་རྡོ་རྗེ་སྐུ་འཁྲུངས་པ་དང་། བླ་མ་འདི་ཐུབ་བསྟན་གྱི་བྱ་བྲལ་བཤད་ཉན་འཛུགས་པ་དང་། ནང་སོ་དོན་གྲུབ་རྡོ་རྗེ་བ་ཆབ་སྲིད་ལ་དབང་བསྒྱུར་བ་རྣམས་དུས་མཚུངས་ཤིང་། ཐོག་མར་རྒྱལ་པོའི་ཕོ་བྲང་བསམ་འགྲུབ་རྩེར་འཆད་ཉན་བཙུགས། དེ་ནས་རྟ་ནག་གསེར་གླིང་དུ་ཕྱགས་ཕེབས། སྐུ་སྐྱེ་པས་གྲྭ་པ་སྦྱོར་བ་དང་། གྲྭ་ཚང་གི་གྲལ་དུ་དགོས་པའི་ཡོ་བྱད་གང་ལ་གང་དགོས་ཀྱི་མཐུན་རྐྱེན་རྣམས་ལེགས་པར་སྦྱར། ཐོག་མར་དོན་གཉེར་བ་རེ་རེ་གཉིས་གཉིས་བྱུང་ནས་རྒྱུད་ཚར་རེ་ཙམ་དང་། རྗེས་གནང་རེ་ཙམ་མཛད་པ་མ་གཏོགས་སྔགས་ཆོས་ཆེར་མ་གསུངས། མདོ་ཕྱོགས་ཀྱི་འཆད་ཉན་ལ་རྩལ་འདོན་མཛད།
ལོ་བཞི་ལྔ་ཙམ་ལ་གྲྭ་པ་བརྒྱ་དང་བརྒྱད་ཅུ་ཙམ་སྐོར་དང་བཅས་པ་འཆད་ཉན་ཤིན་ཏུ་སྨར་ཞིང་། གསེར་གླིང་དུ་ཕེབས་དུས་མཁྱེན་རབ་ཀྱི་དབང་ཕྱུག་ནམ་མཁའ་བསོད་ནམས་པའི་དྲུང་དུ་གྲྭ་པ་ཅིག་གི་གསེར་གླིང་ན་གོ་བོ་རབ་འབྱམས་པའི་བྱ་བྲལ་བཤད་ཉན་བཙུགས། དེའི་མཐུན་རྐྱེན་གང་དགོས་ཐོག་མར་བྱམས་ཆེན་སྐུ་སྐྱེས་པས་མཛད་པར་འདུག་ཞུས་པས། བླ་མ་དེའི་ཞལ་ནས་ན་ནིང་ངེད་ཀྱི་རྨི་ལམ་དུ་སྒར་ཆེན་པོ་བྲག་ལྦ་བའི་ནང་ཁུགས་དེར་འདུག གང་གི་སྒར་ཡིན་དྲིས་པས། ས་སྐྱའི་གུར་མགོན་གྱི་སྒར་ཡིན་ཟེར་རྟ་ནག་འདིར་ས་སྐྱ་པའི་བསྟན་པ་ཅིག་དར་ཡོང་ཚོད་དུ་འདུག གྲྭ་ཚང་དེ་ཚུགས་ངེས་གསུངས། འདི་ལྟ་བུ་དང་། བླ་མ་འདི་ལ་སྐབས་སྐབས་སུ་གཞན་གྱི་བྱད་ཁ་ལ་རྟེན་པའི་སྙུང་བ་ཐུ་མོ་རེ་ཡོང་དུས། ཞག་ཁ་ཡར་ཤཱ་ས་ན་གསུངས་མ་ཆག་གི་རྒྱུན་བཙུགས་པས་མྱུར་དུ་བཟློག་པའི་མཚན་མ་རེ་ངེས་པར་ཡོང་གིན་འདུག་པ་འདི་ནི་བསྟན་པའི་འཕྲིན་ལས་གུར་གྱི་མགོན་པོ་འཁོར་བཅས་འདིའི་དུས་རྟག་ཏུ་མཐུན་རྐྱེན་བསྒྲུབ་ཅིང་བར་ཆད་སེལ་བར་གདོན་མི་ཟའོ། །
དེ་དག་གི་སྐབས་སུ་ལེགས་བཤད་ཀྱི་རྩོམ་པ་རྣམས་ཕལ་ཆེར་མཛད་ཅིང་། རྩོམ་པའི་རྣམ་གྲངས་སྐབས་འདིར་བརྗོད་ན། ཐོག་མར་རྡོ་རྗེ་ཐེག་པའི་སྐོར་རྣམས་བརྗོད་པར་བྱ་སྟེ། དེ་ཡང་བསྟོད་ཚོགས་ལ་བླ་མ་རིན་འབྱུང་གསོལ་འདེབས། རྡོ་རྗེ་འཆང་ལ་བསྟོད་པ་གཉིས། ། མུས་ཆེན་ལ་བསྟོད་པ་དང་། རྣམ་ཐར་གྱི་རྩ་བ་གཉིས། ཆོས་རྗེ་རྫོང་དཀར་བ་ལ་བསྟོད་པ་གཉིས། གུང་རུ་ཤེས་རབ་བཟང་པོ་ལ་བསྟོད་པ། ཆོས་རྗེ་ཀུན་དགའ་དབང་ཕྱུག་ལ་བསྟོད་པ།
ཀྱཻ་རྡོར་འགྲེལ་པ་ལུགས་དང་། བདེ་མཆོག་བརྒྱུད་འདེབས་ཀྱི་ཁ་སྐོངས། བདག་ཆེན་ཆུ་མིག་པ། བློ་གྲོས་པ། གོ་བོ་རབ་འབྱམས་པ་ཤེས་རབ་དཔལ་རྣམས་ལ་བསྟོད་པ། གཞན་ཆོས་འབྲེལ་ཡོད་པའི་བླ་མ་ཁ་ཡར་ལ་བསྟོད་པ་ཤླཽ་ཀ་རེ་རེ་བ་འགའ། པཎྜི་ཏ་ཤེས་རབ་དཔལ་ལྡན་ལ་བསྟོད་པ། ཆོས་འབྲེལ་མེད་ཀྱང་ཞུ་བ་པོའི་ངོར་བླ་མའི་བསྟོད་པ་མཛད་པ་ནི། ཀརྨ་པ། པཎྜི་ཏ་གྲགས་པ་རྡོ་རྗེ།
ཆུ་འདུས་མཁས་བཙུན་པ། འཆུམ་པ་མཁན་པོ་ནམ་མཁའ་དཔལ་སྐྱོང་བ་ལ་བསྟོད་པ། ཆོས་འབྲེལ་མེད་པའི་བླ་མ་ཁ་ཡར་ལ་ཤླཽ་ཀ་རེ་རེ་བ་ཡང་འགའ་ཞིག་མཛད། ཡི་དམ་གྱི་བསྟོད་པ་ལ། ཁྲོ་ཕུའི་བྱམས་པ་ལ་བསྟོད་པ། དེའི་དྲུང་ན་བཞུགས་པའི་ཕག་མོ་དཀར་མོ་ལ་བསྟོད་པ་ཤླཽ་ཀ་གཅིག དེ་མཛད་དུས་ཕག་མོའི་ཀ་པཱ་ལར་ཆང་གཅིག་བླུག་ནས་ནང་མཆོད་བྱིན་རླབས་ཅིག་མཛད་གིན་འདུག་པ་ཞག་ལྔའི་བར་དུ་ཆང་དེ་རོ་བཅུད་མ་ཡལ་ཞིང་། ཁ་དམའ་ཙམ་ཡང་མ་སོང་བ་འདུག་གོ ། རྗེ་བཙུན་མ་སྒྲོལ་མ་ལ་བསྟོད་པ། ཆོས་སྐྱོང་གི་བསྟོད་པ་ལ།
ལྷ་བརྒྱད་གདོང་བཞི་པ་དང་བཅས་པ་ལ་བསྟོད་པ། ནོར་ལྷའི་བསྟོད་པ་ལ། དམར་པོ་བསྐོར་གསུམ་ལ་བསྟོད་པ་ཤླཽ་ཀ་གཉིས་རེ། སྨོན་ལམ་དབང་བཞི་མ། གསུང་ངག་གི་གོ་བབས་ཀྱི་སྨོན་ལམ། ཕར་ཚད་ཀྱི་མཆོད་ཡལ། མུས་ཆེན་གྱི་རྣམ་ཐར་སྔ་རྟིང་རྩ་འགྲེལ་དང་བཅས་པ། གསུང་ངག་གི་བླ་མ་མཆོད་ཆོག བརྡ་འགྲེལ་ངེས་པའི་དཔལ་སྟེར། ཟབ་དོན་བདུད་རྩིའི་ཉིང་ཁུ་རྩ་འགྲེལ།
ཨ་སེང་མའི་འགྲེལ་པ། ལམ་འབྲས་ཆོས་འབྱུང་། སྣང་བ་གསུམ་དང་གཞུང་ཇི་ལྟ་བ་བཞིན་དཀྲི་བའི་སྐབས་ཀྱི་ཡིག་སྣ་གཉིས། ཀྱཻ་རྡོར་ལུས་དཀྱིལ་གྱི་བཤད་པ། བདག་མེད་མའི་སྒྲུབ་ཐབས་དང་དབང་གི་ཐོ་ཡིག ལམ་དུས་ཀྱི་དབང་བསྐུར་གསོ། བིར་བསྲུང་ཐུན་མོང་མ་ཡིན་པའི་བྱིན་རླབས་བྱ་ཚུལ། མངོན་རྟོགས་ཚུལ་བཞིའི་ངག་འདོན། མཎྜལ་མཆོད་ཆོག གཞལ་ཡས་ཁང་གི་ཕྱག་ཚད་སྒོ་སྦྲག་སོགས་ཀྱི་ཁྱད་པར།
ཀྱཻ་རྡོར་རྩོད་སྤོང་། རྒྱུད་ཀྱི་ཚིག་དོན་ལ་དོགས་གཅོད། ཀྱཻ་རྡོར་རབ་གནས། དབང་ཆུའི་ས་ཆོག དབང་ཆུའི་བཤད་པ། གུར་རིགས་བསྡུས་ཀྱི་སྒྲུབ་ཐབས། དེའི་དཀྱིལ་ཆོག སམྦུ་ཊིའི་བསྡུས་དོན་ཚིགས་བཅད་མ། རྣམ་འཇོམས་བིར་ལུགས་ཀྱི་བྱིན་བརླབས་བྱ་ཚུལ། བདེ་མཆོག་ཆོས་འབྱུང་།
བདེ་མཆོག་མངོན་རྟོགས། བདེ་མཆོག་རྣམ་བཤད། ནག་པོ་རིམ་བཞིའི་ཁྲིད་ཡིག གསང་འདུས་རྩོད་སྤོངས། རིམས་ལྔའི་ཁྲིད་ཡིག འཇམ་རྡོར་བསྒྲུབ་དཀྱིལ། དེའི་གཏོར་མཆོག མཆོད་ཕྲེང་འཇམ་རྡོར་དང་སྤྱན་རས་གཟིགས་མི་འདྲ་བའི་ཁྱད་པར། འཇམ་རྡོར་རྣམ་བཤད། འཇིགས་བྱེད་བསྒྲུབ་དཀྱིལ།
སྤྲོས་མེད་རྒྱུན་གྱི་རྣལ་འབྱོར། མངོན་པར་བྱང་ཆུབ་པའི་ཚུལ་ལ་གྲངས་ངེས་ཕྱེ་བ། ཀུན་རིག་རྩོད་སྤོང་། ཀུན་རིག་སྦྱིན་སྲེག སྦྱོང་རྒྱུད་ཊཱིཀྐ། ཐུགས་རྗེ་ཆེན་པོའི་གཞུང་བཞི་ཉམས་སུ་ལེན་ཚུལ། ཨརྒའི་ཆོ་ག སྡོམ་གསུམ་ཁ་སྐོང་། དེའི་ས་བཅད། ཕྱོགས་སྔ་ངོས་འཛིན་དྲིས་ལན་ཅུང་ཟད་དང་བཅས་པ།
སོག་པོ་བཀའ་བཅུ་པ། གོ་བོ་སངས་རྒྱས་རྒྱལ་མཚན། དྲུང་ཆེན་ཀུན་སྤངས་པ། དཔོན་དྲུང་གཡུང་པ། བསྟན་པའི་སྦྱིན་བདག་ར་ལོད་རྡོ་རྗེ། ལྡན་མ་ཚེ་རྒྱལ་སྐྱབས་རྣམས་ལ་གདམས་པ་རེ་རེ། ཉི་ཟླ་སེངྒེ། དབང་ཕྱུག་རྒྱལ་མཚན། ག་ཟི་རཏྣ་ཤྲཱི། མུས་སྲད་པ་རྡོ་རྗེ་རྒྱལ་མཚན།
བསྒྲུབ་པ་བ་ཚུལ་ཁྲིམས་བཟང་པོ། ལྡན་མ་ཤེས་རབ་སེངྒེ། བཀའ་བཅུ་པ་རིན་ཆེན་བྱང་ཆུབ་རྣམས་ཀྱི་དྲིས་ལན་རེ་རེ། རྟགས་འཇུག་གི་ཊཱིཀྐ། སྨོན་ལམ་ཆེན་པོ་བཅུའི་ཚིགས་བཅད་བསྔོ་བ་མདོར་བསྡུས། ཨེ་ཝཾ་དུ་ས་ཆེན་གྱི་བྲིས་སྐུ་ཆེན་མོ་བཞེངས་པའི་བཀོད་པ་བསྔོ་བ་མདོར་བསྡུས་དང་བཅས་པ། ཨེ་ཝཾ་ནས་མདོ་ཁམས་སུ་འབུལ་སྡུད་བརྫངས་དུས་ཀྱི་ཡི་གེ བསྟན་པའི་སྦྱིན་བདག་ཨ་སེང་རྡོ་རྗེ་བརྟན་པས་གསུང་ངག་བརྒྱུད་པའི་གསེར་སྐུ་འབུལ་དུས་ཀྱི་གཏང་རག་གི་ཕྱག་རྟགས། ཐུབ་བསྟན་དུ་བླ་མ་ཉིད་ཀྱི་གསུང་ངག་གི་བྲིས་སྐུ་བཞེངས་དུས་ཀྱི་གསོལ་འདེབས་བཀོད་པ། བདེ་བ་ཅན་གྱི་ཞིང་བཀོད་བཞེངས་དུས་མཛད་པའི་སྨོན་ལམ་རྣམས་བཞུགས་ཤིང་།
བཀའ་འབུམ་གྱི་དཀྱུས་སུ་མི་བཞུགས་པ་ལ། མཚོ་སྐྱེས་ཕྲ་མིག སམྦུ་ཊིའི་ཆོ་གའི་གསལ་བྱེད། མཁའ་སྤྱོད་སྒོ་འབྱེད། མགོན་པོའི་བསྲུང་འཁོར། མགོན་རྐྱང་གི་རྗེས་གནང་། རྡོ་རྗེའི་ཚིག་རྐང་གི་ས་བཅད་རྩོམ་འཕྲོ། མདོར་བྱས་ཀྱི་ཊཱིཀྐ་རྩོམ་འཕྲོ། ཞེན་པ་བཞི་བྲལ་གྱི་རྩོམ་འཕྲོ་རྣམས་སོ། ། མདོ་སྔགས་ཐུན་མོང་དུ་སྡོམ་གསུམ་ཊཱིཀྐ།
སྡོམ་གསུམ་སྤྱི་དོན། དེའི་ས་བཅད། སྡོམ་གསུམ་དྲིས་ལན་དང་བཅས་པ། ཤེར་ཕྱིན་ཕྱོགས་ལ། མངོན་པར་རྟོགས་པ་ཉི་ཁྲི་སྣང་བ་དང་སྦྱར་ནས་རང་ལུགས་སུ་བཤད་པ་ཕར་ཕྱིན་དཀའ་འགྲེལ། ཡོངས་གྲགས་དང་མཐུན་པར་བཤད་པ་ཕར་ཕྱིན་སྤྱི་དོན། སྦྱོར་ཊཱིཀ ཡན་ལག་རྒྱས་བཤད། དགེ་འདུན་ཉི་ཤུ། སེམས་སེམས་བྱུང་།
རྟེན་འབྲེལ། བསམ་གཏན་གཟུགས་མེད། འགོག་སྙོམས། ཐོད་རྒལ་རྣམས་དང་། དབུ་མའི་བསྐོར་ལ། འཇུག་པའི་དཀའ་འགྲེལ། དབུ་མའི་སྟོང་ཐུན་ཆེན་པོ། དབུ་མའི་ལྟ་བ་ཤན་འབྱེད། དབུ་མ་རྩ་ཤེའི་རབ་བྱེད་ཉེར་གསུམ་ཡན་ཆད་ཀྱི་ཊཱིཀྐ། རྩ་འཇུག་གཉིས།
རིགས་ཚོགས་ཕྱི་མ། མདོ་བསྡུད་པ། ས་ལུ་ལྗང་པའི་མདོ། བརྒྱད་སྟོང་དོན་བསྡུས་དང་བཅས་པའི་གཞུང་རང་རང་གི་ངོས་ལ་མཆན་བུ་བཏབ་པའི་ས་བཅད། འདུལ་བ་ལ་དགེ་སློང་གི་བསླབ་བྱ་གཙོ་བོར་སྟོན་པ་འདུལ་བ་སྙིང་པོ། མདོ་རྩའི་ས་བཅད་དོ། ། ཚད་མ་ལ་རྣམ་འགྲེལ་ཊཱིཀྐ་ཆེན་པོ། རྣམ་འགྲེལ་སྦྱོར་ཊཱིཀ རྣམ་འགྲེལ་གྱི་སྤྱི་དོན་ཆེ་ཆུང་གཉིས། རྣམ་འགྲེལ་གྱི་ས་བཅད།
རྒྱུད་བླའི་དཀའ་འགྲེལ་རྩོམ་འཕྲོ། མངོན་པ་མཛོད་ཀྱི་སྤྱི་བཤད། ས་བཅད། སྤྱི་དོན་གསུམ་ཕྱོགས་གཅིག་ཏུ་རྩོམ་པའི་འཕྲོ་རྣམས་ཏེ་མདོ་སྔགས་ཀྱི་ལེགས་བཤད་འདི་རྣམས་སྐལ་བ་དང་ལྡན་པ། རྣམ་དཔྱོད་ཀྱི་ཤེས་རབ་ཡོད་པ། བློ་གཟུ་བོར་གནས་པའི་སྐྱེས་བུ་ཞིག་གི་བལྟས་ན་རྒྱ་བོད་ཀྱི་གསུང་རབ་དྲི་མ་མེད་པ་རྣམས་ཀྱི་དགོངས་པ་བླ་མ་འདིའི་རྣམ་དཔྱོད་ཀྱི་མེ་ལོང་ལ་ཆ་ཤས་ཡོངས་སུ་རྫོགས་པར་འཆར་ངེས་པའི་རྒྱུར་གདོན་མི་ཟ་ལགས་སོ། ། ཡོངས་འཛིན་གང་དང་གང་ལ་ཆོས་གསན་པའི་ཚུལ་རྣམས་ཞིབ་པར་འདྲི་དགོས་ནའང་། གསན་ཡིག་གཅིག་རྩོམ་མ་གྲུབ་པས་གོང་དུ་ཤར་བའི་དམིགས་གསལ་དེ་ཙམ་ལས་འདྲི་བར་མ་ནུས་སོ། ། དམ་པའི་ཆོས་འཆད་པའི་ཚུལ་ལ། གྲྭ་ཚང་ཚུགས་པ་ནས་འབྲུག་གི་ལོ་ཡན་ཆད་དུ་མདོ་ཕྱོགས་གཙོ་བོར་གསུངས་ཤིང་།
འབྲུག་ལོ་ལ་རྟ་ནག་གསེར་གླིང་དུ་གསུང་ངག་ཚར་གཅིག་མགོ་བཙུགས་པ་ནས་ཁྱི་ལོའི་བར་དུ་ལོ་རེ་རེ་ལ་ཚོགས་སུ་ཚར་རེ། ཟུར་དུ་གསུང་ངག་ལོ་བསྐོར་མ་ཚར་བཞི་ད་བཅས་པས་གསུང་ངག་ཚར་ཉེར་གཉིས། ཀྱཻ་རྡོར་རྒྱུད་གསུམ། སྦྱོང་རྒྱུད། བདེ་མཆོག་རྩ་རྒྱུད་སོགས་རྒྱུད་ཀྱི་བཤད་པ་ནར་མ། དབང་རྗེས་གནང་ཁྲིད་ལུང་སོགས་དང་། མདོ་ཕྱོགས་ཀྱི་བཤད་པ་ཉི་མ་རེ་ལ་ཆོས་ཐུན་བཅུ་ལྷག་དང་བཅས་པས་འཁོར་ཡུག་ཏུ་གྲྭ་པ་བདུན་བརྒྱ་བསྐོར་གྱི་བསམ་པ་ཚིམ་པ་མཛད། སྦྲུལ་གྱི་ལོ་ལ་བསྟན་པའི་སྦྱིན་བདག་ཆེན་པོ་རིན་སྤུངས་པས་ཐུབ་བསྟན་གྱི་དགོན་གཞིས་ཕུལ་བ་ནས་བརྩམས་དེར་བཞུགས། སྐབས་སྐབས་སུ་སྦྱིན་བདག་གི་སྟབས་ཀྱི་ཆོས་དབར་ལ་བྱོན་པ་ལ། སྦྲུལ་ལོ་ལ་ཁྲོ་ཕུར་ཕེབས་ནས་ཆོས་དབར་མཛད་པ་ལ།
སྔར་ཆོས་དབར་ཡོངས་ནས་རིགས་ལུང་འཛུགས་པ་སོགས་མི་ནུས་པར་ཡོད་པ་འདུག་ནའང་། བླ་མ་འདིའི་རིམ་གཉིས་ཀྱི་རྟོགས་པ་བཟང་ཞིང་བྱང་ཆུབ་ཀྱི་སེམས་སྟོབས་ཆེ་བའི་ཤུགས་ཀྱི་ས་ཆ་དེའི་གཞི་བདག་སོགས་ཀྱིས་ཀྱང་བར་ཆད་མི་བྱེད་པའི་སྟེང་དུ་ཆོས་བསྒྲུབ་པའི་གྲོགས་བྱེད་ཀྱི་སྨར་བར་བྱུང་། དེ་ནས་བཟུང་སྟེ་ས་མོ་བྱའི་བར་དུ་ཁྲོ་ཕུར་ལོ་རེ་བཞིན་ཆོས་དབར་ལ་ཕེབས། དེ་བར་བླ་བྲང་། སྤྱི་ས། གྲྭ་པ་སོ་སོ་དང་བཅས་པས་ཇ་དཀར་མེ་སོགས་མཆོད་པའི་ཡོ་བྱད་བཟང་བར་འཁྱེར་ཏེ། ཡེ་ཤེས་པ་དངོས་སུ་བཞུགས་ངེས་ཀྱི་བྱམས་ཆེན་དེའི་དྲུང་དུ་བསྟན་པ་དང་སེམས་ཅན་འབའ་ཞིག་ལ་དགོངས་པའི་སྨོན་ལམ་རྣམ་དག་རྒྱ་ཆེར་འདེབས་པ་མཛད། དེ་ནས་ཕག་གི་ལོ་ལ་གདན་ས་ཆེན་པོ་དཔལ་ལྡན་ས་སྐྱར་དཔོན་ཆེན་རྣམ་པ་གཉིས་ཀྱིས་གདན་དྲངས། དཔོན་སློབ་བདུན་བརྒྱ་ཙམ་གྱི་ཆོས་དབར་ལ་ཕེབས། དེར་ཡང་སྡེ་དེར་བཞུགས་པའི་རྟེན་གསུམ་ཁྱད་པར་ཅན་རྣམས་ཀྱི་དྲུང་དུ་མཆོད་པའི་ཡོ་བྱད་མར་མེའི་ཕྲེང་བ་སྟོབས་ཆེ་ལ་རྒྱུན་རིང་བར་འབུལ་བ་དང་།
ཕྱག་ཏུ་གང་བྱུང་གི་དངོས་པོ་རྣམས་གཞི་བྱེས་ཀྱི་ཚོགས་པ་ལ་མང་ཇ་འགྱེད་ལ་སོགས་པ་བསྒྲུབ་པ་དང་། བསྟན་པ་དང་སེམས་ཅན་ལ་དགོངས་པའི་སྨོན་ལམ་རྒྱ་ཆེན་པོ་དང་། བསྟན་པའི་བསྲུང་མ་ཆེན་པོ་དཔལ་གུར་གྱི་མགོན་པོའི་དྲུང་དུ་ཡང་མཆོད་གཏོར་གྲངས་མང་ལ་རྣམ་པར་དག་པ་ཕུལ་ཏེ། བསྟན་པ་དར་རྒྱས་ཀྱི་འཕྲིན་ལས་འཆོལ་བ་ཡང་མང་དུ་མཛད། དེའི་དུས་སུ་བསྟན་པའི་སྦྱིན་བདག་ཆུ་འདུས་པས་གདན་དྲངས། ལོངས་སྤྱོད་ཀྱི་དངོས་པོ་བརྒྱ་འབུལ་གྲངས་མེད་བར་མཛད། དེ་དག་ཀྱང་གདན་ས་ཆེན་པོར་དགེ་འདུན་ལ་ཕུལ། སྨོན་ལམ་རྣམ་དག་མཛད། སྔར་ཐུབ་བསྟན་དུ་ཕེབས་ཆོས་ཀྱི་འཁོར་ལོ་རྒྱུན་མི་འཆད་པ་བསྐོར་བའི་སྐབས་སུ། གླང་ལོ་ལ་ཨེ་ཝཾ་ཆོས་ལྡན་གྱི་མི་སྣ་ཆོས་ཁྲིམས་དང་བཅས་པ་བྱོན།
ཨེ་ཝཾ་གྱི་གདན་ས་པ་ལ་ཕེབས་དགོས་པའི་ཞུ་བ་ཕུལ་བས། སྔར་མནལ་ལམ་གཅིག་ཏུ་ངོར་ནས་གྲྭ་པ་མང་པོ་འབོག་ཁྲེས་འཁུར་ནས་ལ་ཆུང་ཁར་འགྲོ་ཡིན་འདུག་པ་ལ་བླ་མ་འདིའི་ཨེ་ཝཾ་གི་འདུ་ཁང་གི་སྟེང་ནས་གཎྜེ་གཅིག་བརྡུངས་པས་གྲྭ་པ་དེ་རྣམས་ལོག་བྱུང་ནས་ཆོས་བཤད་པ་ཅིག་རྨི་གསུངས་ནས་དེ་ཐོག་ཏུ་འཁེལ་ཞིང་དུས་ལ་བབས་པར་དགོངས་ནས། ཨེ་ཝཾ་དུ་གླང་ལོའི་སེར་མཆོད་ལ་ཕེབས། སྟག་ལོ་ལམ་འབྲས་གསུངས། དེ་ནས་བཟུང་སྟེ་རྟ་ལོའི་བར་དུ་དགུན་ཨེ་ཝཾ་དུ་རྡོ་རྗེ་ཐེག་པའི་ཆོས་ཀྱི་འཁོར་ལོ་བསྐོར། དབྱར་ཐུབ་བསྟན་དུ་མདོ་ཕྱོགས་གཙོ་ཆེ་བའི་ཆོས་ཀྱི་འཁོར་ལོ་བསྐོར་ཅིང་། དེའི་རིང་ལ་ཐུབ་བསྟན་དུ་རྗེ་མུས་པ་ཆེན་པོའི་སྤྱན་ཚབ་པ་ཆོས་རྗེ་ཚུལ་ཁྲིམས་བཟང་པོ་པས་དབང་། རྗེས་གནང་། ལུང་། ཁྲིད།
ཕྱག་ལེན་རྣམ་པར་དག་པའི་སྒོ་ནས་དོན་གཉེར་བ་རྣམས་ཀྱི་བསམ་པ་ཚིམ་པས་བླ་མ་འདིས་རྡོ་རྗེ་ཐེག་པའི་བསྟན་པ་འདེགས་པའི་ཀ་ཆེན་དུ་གྱུར། བཀའ་བཅུ་འཛིན་པ་བསོད་ནམས་རྒྱ་མཚོ་བས་རྗེ་ཉིད་ཀྱི་གསུང་བགྲོས་ཚིག་རིགས་མ་འཕྱུགས་པར་འཆད་པས་བླ་མ་འདིའི་མདོ་ཕྱོགས་ཀྱི་བསྟན་པ་འདེགས་པའི་ཀ་ཆེན་དུ་གྱུར། གཞུང་ལུགས་རབ་འབྱམས་སྨྲ་བ་ཐུགས་རྗེ་དཔལ་བཟང་པས་ཚད་མ་གཙོ་བོར་འཆད་པའི་ངོས་ནས་བླ་མ་འདིའི་བསྟན་པ་འདེགས་པའི་ཀ་ཆེན་དུ་གྱུར། སྒྲ་དང་སྙན་ངག་ལ་སོགས་པ་ཐ་སྙད་ཀྱི་གཙུག་ལག་དུ་མས་གཞུང་ལུགས་རབ་འབྱམས་ཀྱི་ཁ་བརྒྱན་པ་ཀོང་སྟོན་དབང་ཕྱུག་གྲུབ་པས་ལེགས་བཤད་སྣ་ཚོགས་འཆད་པའི་ངོས་ནས་བླ་མ་འདིའི་བསྟན་པ་འདེགས་པའི་ཀ་ཆེན་དུ་གྱུར། དེ་རྣམས་རང་རང་དོན་གཉེར་བུ་སློབ་ཀྱི་ཚོགས་རབ་ཏུ་མང་པོའི་ཞབས་ཏོག་དང་། གྲྭ་ཚང་སྤྱིའི་འཁུར་སྦྱིན་བདག་གི་སྐྱོང་ཚུལ་ལ་སོགས་པ་བླ་མ་ཉིད་ཀྱི་དགོངས་པ་ཇི་ལྟ་བ་བཞིན་བསྒྲུབ་སྟེ་གནས་དགེ་འདུན་བཟང་པོ་བ་དང་བཅས་པས་བླ་མ་ཉིད་ཨེ་ཝཾ་དུ་བཞུགས་རིང་ཐུབ་བསྟན་གྱིས་གྲྭ་ཚང་གི་ལུགས་གཉིས་ཀྱི་མཛད་པ་གོང་འཕེལ་དུ་བསྒྲུབ། བླ་མ་ཉིད་ཨེ་ཝཾ་དུ་བཞུགས་རིང་ལ་ནུབ་གཅིག་གི་མནལ་ལམ་དུ། མི་གཅིག་གི་རྗེ་བཙུན་གྲགས་པའི་བུམ་ཆུ་ཡིན་ཟེར་ནས་བླ་མ་ཉིད་ཀྱི་དབུ་ལ་བུམ་ཆུ་དེ་བླུག་པས་ཚེ་དཔག་མེད་ཀྱི་གཟུངས་ཀྱི་ཕྲེང་བར་བྱུང་བ་བླ་མ་ཉིད་ཀྱི་སྐུ་ལ་ཐིམ་པའི་རྣམ་པ་བྱུང་། མི་དེ་ན་རེ། ཁྱེད་གཞན་དོན་རྒྱ་ཆེན་པོ་ཡོང་བའི་རྟེན་འབྲེལ་ཡིན་ཟེར།
ཨེ་ཝཾ་གདན་སར་བཞུགས་རིང་ལ་བསྟན་པའི་སྦྱིན་བདག་ཆེན་པོ་ཨ་སེང་རྡོ་རྗེ་བརྟན་པས་བླ་མ་འདི་གློ་བོར་གདན་འདྲེན་པའི་ཐུགས་རྩོལ་ཆེ་བར་མཛད་ནའང་། རྟེན་འབྲེལ་གྱི་ཤུགས་ཀྱི་ཕེབས་པ་ཅིག་མ་བྱུང་བ་ལ་བསྟན་པའི་སྦྱིན་བདག་ཆེན་པོ་དེས་གསུང་ངག་བརྒྱུད་པའི་གསེར་སྐུ་ཉི་ཤུ་རྩ་བཞི་མཐར་བརྟེན་བསྟན་བསྲུང་གྱི་སྐུ་དང་བཅས་པ་དུས་མྱུར་དུ་གྲུབ་པར་བྱས་ཏེ། དེ་དག་གི་གཟུངས་རྫོང་ཐོབ་ཚུལ་སོགས་ཀྱང་རྗེ་རྡོ་རྗེ་འཆང་ཆེན་པོའི་དངོས་སློབ་མཁས་པ་ཆེན་པོ་གྲགས་པ་རྒྱལ་མཚན་གྱི་གནད་མ་འཕྱུགས་པར་མཛད། རབ་གནས་མདོར་བསྡུས་དང་བཅས་པ་མཛད་དེ་ཡོན་མཆོད་གཉིས་ཀྱི་མཚམས་སྦྱོར་བ་འབར་ར་བ་རྒྱལ་མཚན་དཔལ་གྱི་གདན་དྲངས་ཏེ་ཐུབ་བསྟན་རྣམ་པར་རྒྱལ་བའི་དགོན་པར་ཕེབས་ནས། སླར་ཡང་བླ་མ་འདི་ཉིད་ཀྱི་རབ་གནས་ཕུན་སུམ་ཚོགས་པར་མཛད་པ་ད་ལྟ་ཐུབ་བསྟན་གྱི་བླ་བྲང་ན་བཞུགས་སོ། ། བསྟན་པའི་སྦྱིན་བདག་དཔོན་དྲུང་གཡུང་པ་ལ་མ་འོངས་པ་ན་ཅི་འགྱུར་གྱི་མཚན་མ་དོད་པའི་མནལ་ལམ་ཡང་བྱུང་འདུག གཞན་ཡང་མནལ་ལམ་ངོ་མཚར་བ་འགའ་ཡར་ཡོད་ཚོད་འདུག་ནའང་གསལ་པོར་མི་གསུངས། གཞན་གྱི་བགྲོས་འདྲ་འདུག་ན་ཡང་ཡིད་མི་ཆེས་པས་འདིར་མ་བྲིས། ཡོས་ལོ་ལ་ཨེ་ཝཾ་གི་ཁྲི་ཐོག་ཏུ་བཞུགས། ཆོས་རྗེ་སྒར་པ་དཔོན་སློབ་མདོ་ཁམས་སུ་འབུལ་སྡུད་ལ་བརྫངས།
རྟ་ལོ་ལ་རྗེ་རྡོ་རྗེ་འཆང་གི་ཁྲི་ཐོག་ཏུ་ཀུན་གྱི་རྩོད་པ་མེད་ཅིང་མཐུན་ནང་དུ་གྲུབ་པར་ཆོས་ཀྱི་རྗེ་དཀོན་མཆོག་འཕེལ་བ་རྒྱལ་ཚབ་ཏུ་བསྐོས། འདིས་ཨེ་ཝཾ་དུ་གདུལ་བྱ་འཕྲིན་ལས་བསམ་གྱི་མི་ཁྱབ་པ་དང་བཅས་ཏེ་ཨེ་ཝཾ་གི་བསྟན་པ་དར་རྒྱས་ཡོང་བའི་ཡིད་ཆེས་ཆོས་རྗེ་དཀོན་མཆོག་འཕེལ་བའི་མཆེད་མ་གཅིག་རྡོ་རྗེ་འཆང་གི་དྲུང་དུ་རབ་བྱུང་བྱེད་རྩིས་ཡིན་པ་ལ། རྗེ་རྡོ་རྗེ་འཆང་གི་དྲུང་དུ་སྔ་ནས་རབ་བྱུང་བྱེད་ཕྱིན་ཆད་འདིར་རབ་བྱུང་བྱེད་ཆུག མ་འོངས་པ་ན་ཕན་ཐོགས་ཡོང་བའི་རིགས་ཅིག་འདུག་གསུངས་བ་དང་། རྗེ་བཙུན་ཀུན་དགའ་དབང་ཕྱུག་པ་སྔ་རིས་ལ་ལན་སྔ་མ་ཕེབས་ནས་ཨེ་ཝཾ་དུ་འབྱོན་པའི་ཞོར་ལ་མུས་ཆེན་པའི་དྲུང་དུ་མཇལ་དུ་བྱོན་པའི་ཕྱག་ཕྱིར་ཆོས་རྗེ་དཀོན་མཆོག་འཕེལ་བ་ཡོད་པ་ལ། མུས་ཆེན་གྱི་ཆོས་རྗེ་ཀུན་དགའ་དབང་ཕྱུག་པ་ལ་འདི་ཁྱེད་ཚོའི་གཡོག་ཀྱང་ལ་མ་ཁྲིད། རྟ་ནག་ན་གོ་བོ་རབ་འབྱམས་པའི་རྩར་སློབ་གཉེར་ལ་ཐོང་། མ་འོངས་པ་ན་མི་རེས་པུས་མོ་ལ་རེ་བའི་དུས་ཡོང་གསུངས་བའི་ལུང་བསྟན་འདྲ་ཡོད་པ་ཡང་ཡང་གསུངས། དེ་ནས་ལུག་གི་ལོ་དཔྱིད་ཀ་འཆུམ་སྡེ་ཆེན་གྱི་མཁན་པོ་གནས་བརྟན་འདུལ་བ་འཛིན་པ་མཁས་བཙུན་བཟང་གསུམ་འཛོམས་པ་ནམ་མཁའ་དཔལ་སྐྱོང་བས་བླ་མ་འདི་གདན་དྲངས་གསུང་ངག་ཚར་གཅིག དབང་རྗེས་གནང་སོགས་ཀྱི་ཤངས་ཕྱོགས་ཀྱི་སྐལ་ལྡན་རྣམས་ཟབ་ལམ་ལ་བཀོད།
དེ་དག་གི་སྐབས་སུ་རིགས་ལྡན་གྱི་སྤྲུལ་པ་རྟའི་བསེ་རུ་རྣམ་རྒྱལ་གྲགས་པའི་སྲས་ཆོས་རྒྱལ་ནམ་མཁའ་རྡོ་རྗེ་བས་ཞབས་ཏོག་དཔོན་སློབ་བདུན་བརྒྱ་སྐོར་ཆོས་དབར་ལ་ལན་ཁ་ཡར་བྱོན། ཡང་སྐབས་སྐབས་སུ་གཟིམ་མལ་ཞུས་ཚར་ནས་ནམ་ཕྱི་མོར་སོང་ནས་དྲུང་ན་མི་མེད་ཀྱང་ཚིག་འདི་ཡིན་བརྗོད་མི་ཤེས་པའི་གསུང་གླེང་མཛད་པའི་ཟླའོ་གཅིག་ཡང་ཡང་ཡོང་བ་ཅིག་གདའོ། ། དེ་དག་དང་མཐུན་པར་བསྟན་པའི་སྦྱིན་བདག་ཆེན་པོ་དང་བཀྲ་ཤིས་སྒང་པ་ནང་སོ་བསོད་ནམས་རྒྱལ་པོ་བས་ལོ་ཁ་ཡར་ཕོགས་ཀྱི་ཞབས་ཏོག་བསྒྲུབ་ནས་བོ་དོང་ཨེར་དཔོན་སློབ་བདུན་བརྒྱ་བསྐོར་ཕེབས། དེའི་ཚེ་སྤྱི་ཆོས་ལ་བློ་སྦྱོང་གསུངས་པ་དང་། བྱ་རྒོད་གཤོང་དུ་བཅུ་གཅིག་ཞལ་ལ་མཇལ་དུ་ཕེབས་དུས་སུ་མེ་ཏོག་གི་ཆར་བསམ་གྱི་མི་ཁྱབ་པ་བབས་པ་ཀུན་གྱི་མཐུན་སྣང་དུ་གྲུབ་བོ། ། དང་པོ་གསེར་གླིང་དུ་བཞུགས་དུས་ནས་བསྟན་པའི་སྦྱིན་བདག་འཇིག་རྟེན་གྱི་མེས་པོ་དཔོན་དྲུང་གཡུང་པས་ལྡོང་མཁར་དུ་ལོ་རེ་བཞིན་དཔོན་སློབ་རྣམས་ལ་ཕོགས་ཀྱི་ཞབས་ཏོག་རྒྱ་ཆེན་པོ་ཕུལ། ཆོས་ཀྱི་འཁོར་ལོ་རྒྱ་ཆེན་པོ་བསྐོར་བར་མཛད། གསེར་གླིང་དུ་བཞུགས་པའི་སྐབས་སུ་སྐུ་ཚེ་སྔ་མ་ནས་ལས་དང་སྨོན་ལམ་གྱི་འབྲེལ་པའི་སྦྱིན་བདག་དགའ་བདེའི་སྤྱོད་པར་གྲགས་པས་ཀྱང་ཆོས་དབར་གྱི་མཐུན་རྐྱེན་གང་འགྲུབ་དང་བཅས་དབེན་གནས་དགའ་ཚལ་དུ་ཆོས་དབར་ལ་ལན་གཉིས་ཕེབས་ཅིང་། ཕྱིས་སུ་ཁོང་གི་གྲྭ་ཚང་གི་ཞབས་ཏོག་ལ་དམིགས་ནས་བྱ་རུའི་ཁྲོད་དུ་དགེ་བསྐུལ་མཛད། བསྒོམ་སྡེའི་འབྲོག་བཙུགས་པའི་རྒྱུན་བཟང་པོ་ད་ལྟ་ཡང་ཡོད།
ཡང་མཐུ་སྟོབས་ཀྱི་མངའ་བདག་ཆོས་རྗེ་སྒྲོལ་མ་བ་བརྒྱུད་པ་ཆད་ལ་ཁད་ལ་ཉེ་བའི་དུས། བླ་མ་འདི་ལ་ཡབ་ཡུམ་གཉིས་ཆར་གྱི་ཚེ་དཔག་མེད་ཀྱི་དབང་ཞུས་པས་རིགས་སྲས་འཁྲུངས་པ་དང་། བྱ་རུའི་ཁྲོད་དུ་འབྲོག་པ་བུ་ཚ་མ་བྱུང་བ་གཟའ་མི་གཉིས་ཀྱི་ཐུབ་བསྟན་དུ་དགེ་འདུན་ལ་མང་ཇ་བླ་མ་འདིའི་དྲུང་དུ་འབུལ་བ་ཡང་དག་ཕུལ། རྟ་མགྲིན་གྱི་རྗེས་གནང་ཞུས་པས་བུ་བྱུང་བ་སོགས་བྱིན་རླབས་ཀྱི་མ་རྩལ་ཕུལ་དུ་ཕྱིན་པ་ཡང་མངོན་དུ་གྱུར་པ་ལགས་སོ། ། ཡང་གསེར་གླིང་དུ་བཞུགས་དུས་སྐབས་སྐབས་སུ་ཨེ་ཝཾ་དུ་ཕེབས། རྗེ་བཙུན་དམ་པ་ཀུན་དགའ་དབང་ཕྱུག་པ་ལ་གུར་གྱི་མགོན་པོའི་ལས་ཚོགས་རབ་ཏུ་མང་པོའི་ལུང་། དཔལ་མགོན་ཞལ་བཞི་པའི་རྗེས་གནང་། དེའི་ལས་ཚོགས་ཀྱི་ལུང་། འཇམ་རྡོར། སྤྱན་རས་གཟིགས།
རིགས་གསུམ་སྤྱི་དབང་། ཨ་ར་པ་ཙ་ན་ལྷ་ལྔ་ལ་སོགས་པའི་དབང་། དོན་ཞགས། བཅུ་གཅིག་ཞལ་ལ་སོགས་པའི་རྗེས་སུ་གནང་བ་རྣམས་ཞུས་ཤིང་། ཨེ་ཝཾ་པ་རྣམས་ལ་དབང་། རྗེས་གནང་། བཤད་པ་ལ་སོགས་པ་ཡང་མང་དུ་མཛད་དོ། ། ལུག་གི་ལོ་ཧོར་ཟླ་དང་པོའི་ནང་དུ་འབུལ་སྡུད་པ་དཔོན་སློབ་ནོར་རྫས་བསམ་གྱི་མི་ཁྱབ་པ་དང་བཅས་ཨེ་ཝཾ་དུ་བར་ཆད་མེད་པར་ཕེབས་པ་དང་། ཆོས་ཀྱི་རྗེ་དཀོན་མཆོག་འཕེལ་བས་ཙནྡན་དམར་པོ་ལས་གྲུབ་པའི་དམར་པོ་བསྐོར་གསུམ་བཞེངས་པ་དང་། འབུལ་སྡུད་པ་འགྲོ་དུས་ཀྱི་ཕྱག་རྟགས་ཀྱི་མཇུག་ཏུ་འདོད་དོན་ལ་དམིགས་པའི་བསྟོད་པ་དམར་པོ་སྐོར་གསུམ་ལ་ཕུལ་བ་རྣམས་ཀྱང་དུས་གསུམ་དུ་རྟེན་འབྲེལ་མ་འཕྱུགས་པར་མཁྱེན་པའི་མངོན་ཤེས་མངའ་བ་གདོན་མི་ཟའོ། །
འབུལ་སྡུད་པ་ཕེབས་གདོང་ཨེ་ཝཾ་དུ་ལེན་གཅིག་ཕེབས། རྒྱལ་ཚབ་དམ་པ་དཀོན་མཆོག་འཕེལ་བས་གསེར་ཞོ་བཅུ་གསུམ་ལ་སོགས་པའི་འབུལ་བ་མང་པོ་དང་། འབུལ་སྡུད་པས་དུང་དཀར། ཇ་སིགས། རྟ། དྲེའུ་ལ་སོགས་པའི་འབུལ་བ་མང་དུ་མཛད། དེ་དག་དང་དུས་མཚུངས་པར་བླ་མ་འདིའི་སློབ་མའི་མཆོག་གཅིག་ཨེ་ཝཾ་དུ་ཁྲི་ཐོག་ཏུ་རྒྱལ་ཚབ་ལ་བསྐོས། གླིང་དགའ་བདེ་བ་ཅན་གྱི་གདན་ས་ལ་ཆོས་རྗེ་སངས་རིན་པ་འཁོད། གདན་ས་ཆེན་པོའི་ཁྲི་ཐོག་ཏུ་ཐེག་ཆེན་ཆོས་རྗེའི་དབོན་པོ་བདག་ཆེན་བསོད་ནམས་རྒྱལ་མཚན་པ་འཁོད་པ་རྣམས་དུས་མཉམ་དུ་ལོ་ཐོག་གཅིག་ལ་གྲུབ། གཞན་ཡང་མདོ་སྔགས་རྒྱ་མཚོའི་ཕ་རོལ་དུ་སོན་པའི་སློབ་མ་ཤིན་ཏུ་མང་ན་ཡང་འདིར་ཐམས་ཅད་བརྗོད་མ་ནུས།
དེ་ནས་སྤྲེལ་ལོ་ཧོར་ཟླ་དགུ་པ་ལ་ཆོས་རྗེ་དཀོན་མཆོག་འཕེལ་བ་ལ་བསྟན་པ་ཡོངས་སུ་རྫོགས་པ་གཏད་པའི་ཆེད་དུ་སླར་ཡང་ཨེ་ཝཾ་དུ་ལན་གཅིག་བྱོན། རྒྱལ་ཚབ་དམ་པ་དེ་ལ་དཔལ་ལྡན་ས་སྐྱ་པའི་ཆག་མེད་བཞི། དཔལ་གདོང་བཞི་པའི་རྗེས་གནང་། ལས་ཚོགས་ཀྱི་ལུང་ལ་སོགས་པ་ཆོས་ཀྱི་ལྷག་མ་ལུས་པ་གནང་། འབུལ་བ་ཡང་གསེར་ཞོ་བཅུ་གསུམ་གྱི་ཐོག་དྲངས་བསམ་གྱི་མི་ཁྱབ་པ་ཕུལ། ཆོས་རྗེ་སྒར་པ་དང་། བཞི་སྡེ་བ་སྐུ་མཆེད་ཀྱི་ཐོག་དྲངས་མི་ཉེར་ལྔ་ལ་མཁའ་འགྲོ་རྒྱ་མཚོའི་དབང་བསྐུར་ཀྱང་མཛད། དེའི་ཚེ་ཞལ་བཞི་པའི་རྗེས་གནང་མཛད་པའི་སང་ཉིན་ཨེ་ཝཾ་གི་མཆོད་རྟེན་རྣམས་ལ་ཞབས་བསྐོར་མཛད་ཅིང་ཡོད་པ་དེའི་ཚེ། དེའི་ཤིང་སྡོང་རྣམས་ལ་གཟིགས་ནས་མདང་ནུབ་རྨི་ལམ་དུ་ས་སྐྱ་ནས་འོང་པ་ཡིན་ཟེར་བའི་ཤིང་སྡོང་འདི་ཚོ་ལས་རིང་བ་ལ་དར་ཤིང་བྱས། དར་ནག་པོ་ཞེ་ཅིག་འཕྱར་བས་ཉི་མ་འགྲིབ་པ་ཙམ་བྱུང་།
ངེད་རང་ད་ལོ་ས་སྐྱར་འགྲོ་བ་འདི་ལ་ལྟའམ། ཆོས་སྐྱོང་གི་རྣམ་འཕྲུལ་ཡིན་པས་སྐྱོན་མེད་པ་སྲིད་དམ། དེ་མིན་དར་ནག་པོ་ཞེ་ཅིག་འདུག་པ་དེ་ཨེ་དགའ་ཡང་མི་ཤེས་གསུངས། དེ་ནས་ལོ་དེའི་ནང་དུ་མདོ་ཁམས་ནས་བུ་སློབ་ཀྱི་མཆོག་ག་ཟི་ཤཱཀྱ་བློ་གྲོས་པས་དྲེའུ་བཅུ་གསུམ། ཇ་སིགས་སུམ་ཅུའི་ཐོག་དྲངས་བརྒྱ་འབུལ་སླེབས་པ་དང་། མངའ་རིས་ནས་བྱ་ཚང་མཁན་པོས་གསེར་ཞོ་སུམ་ཅུ་སོ་བདུན་གྱི་གཙོ་བྱས་པའི་འབུལ་བ་བསམ་གྱི་མི་ཁྱབ་པ་དང་། མདོ་སྨད་ནས་གསེར་ཞོ་སུམ་ཅུ་ཙམ་དང་། འབྲི་གཡག་བརྒྱད་ཅུ་ཙམ་གྱི་ཐོག་དྲངས་འབུལ་བ་བསམ་གྱི་མི་ཁྱབ་པ་བྱུང་བ་སོགས་ལ་རྟེན། གདན་ས་ཆེན་པོར་སྤྲེལ་ལོ་ཧོར་ཟླ་བཅུ་གཅིག་པའི་ཚེས་བརྒྱད་ལ་ཁྲོ་ཕུ་ནས་ས་སྐྱར་དཔོན་སློབ་བདུན་བརྒྱ་ཙམ་བཏེག ཟླ་བ་དེའི་ཚེས་བཅུ་བཞི་ས་སྐྱ་པཎྜི་ཏའི་དུས་ཆེན་ལ་གདན་ས་ཆེན་པོར་གཞི་བྱེས་ཀྱི་དགེ་འདུན་ཉིས་སྟོང་ཟིན་ཙམ་ལ་གསེར་ཞོ་བརྒྱད་ཅུའི་གཙོ་བྱས།
གོས་དར། བྱུ་རུ། གཡུ། གླ་རྩི་ལ་སོགས་པའི་འགྱེད་མང་ཇ་བཟང་པོ་དང་བཅས་པ་དང་། དེར་ཟླ་བ་གཉིས་བཞུགས་རིང་རྟེན་གསུམ་རྣམས་ཀྱི་དྲུང་དུ་མར་མེ་སྟོབས་ཆེ་བ་དང་། བསྟན་པའི་བྱ་ར་བ་རྡོ་རྗེ་ནག་པོ་ཆེན་པོའི་དྲུང་དུ་གཏོར་བསྔོ་ཚར་གསུམ་མ་མ་ཆག་པ་དང་། ལོང་སྐབས་ཡོད་དུས་ནུབ་རེ་ལ་བསྐང་གསོ་ཚར་བདུན་མ་དང་། ལྔ་མ་དང་། ཚོགས་ཀྱི་འཁོར་ལོ་ཟབ་པ་དང་བཅས་པ་ཡང་ལན་མང་དུ་མཛད། དེ་དག་གི་ནུབ་དེའི་གཏོར་བསྔོའི་མཇུག་ཏུ།
ཐུབ་བསྟན་གྱི་གསེར་སྐུ་ཆེན་མོ་བཞེངས་པ་ལ་བར་དུ་གཅོད་པ་མི་འབྱུང་ཞིང་། རབ་གནས་ཕུན་སུམ་ཚོགས་པ་ཆགས་ཏེ། རྟེན་དེ་མཐོང་བ་དང་། ཐོས་པ་དང་། ཡིད་ལ་བསམ་པ་ཙམ་གྱི་འགྲོ་བའི་དོན་རྒྱ་ཆེན་པོ་འབྱུང་བའི་སྨོན་ལམ་ཚར་རེ་མཛད། གཞན་དེའི་སྐབས་སུ་དགེ་འདུན་གྱི་ཚོགས་དབུས་དང་། ཟུར་པ་གང་དུའང་བསྟན་པ་དང་སེམས་ཅན་སྤྱི་ལ་དགོངས་པའི་སྨོན་ལམ་རྒྱ་ཆེན་པོ་མཛད། དཔོན་ཆེན་རྣམ་པ་གཉིས་ཀྱི་དཔོན་སློབ་རྣམས་ལ་གསོལ་ཕོགས་རྣམ་པ་གཉིས་དང་། གདན་ས་ཆེན་པོའི་མི་མང་གི་ཁྲོད་ནས་ཀྱང་འཕྲལ་གྱི་ཞབས་ཏོག་འབུལ་བ་རྣམ་དག་ལ་སོགས་པ་སྐལ་པ་བཟང་པོའི་དུས་སུ་སངས་རྒྱས་འཁོར་དང་བཅས་པ་ལ་མཆོད་པ་ཙམ་བསྒྲུབ། སྐལ་ལྡན་མང་པོ་ལ་དབང་བསྐུར།
རྗེས་གནང་། ལུང་། བཤད་པ་ལ་སོགས་པས་གདུལ་བྱ་རྣམས་ཀྱི་རེ་འདོད་ཡོངས་སུ་རྫོགས་པར་མཛད། དེའི་ཚེ་ཡང་ངོ་མཚར་བའི་མནལ་ལམ་དུ་མ་བྱུང་གསུངས་བ་དང་། ཆོས་སྐྱོང་འདི་ཚོ་ལ་ཡང་གཏོར་བསྒྲུབ་དང་སྔགས་ཟློས་པ་ཙམ་གྱི་མི་ཆོག་པར། ཚོགས་འཁོར་དང་དབྱངས་ལ་དགའ་བའི་རྨི་ལམ་བྱུང་གསུངས་བ་དང་། སྔར་ཡིན་ན་འཇམ་དབྱངས་ཀྱི་གསེར་སྐུ་འདི་དང་། བླ་བྲང་ཤར་གྱི་རྗེ་བཙུན་གྱི་སྐུ་འདི་གཉིས་གཞོན་ནུ་མའི་ཉམས་འབའ་ཞིག་ཏུ་འཆར་བ་ཞིག་ཡོད་ནའང་། ད་ལོ་འདི་གཉིས་བགྲེས་ཉམས་ཆེ་བའི་རྣམ་པ་གཅིག་ཀ་ཤར་གསུངས། མགོན་པོའི་སྐུ་འདི་ལ་མཐོང་ཚུལ་སྔར་དང་ཁྱད་མི་འདུག་གསུངས།
དེ་ནས་ཆོས་དབར་འབྱོན་ཁར། ནས་ས་བྲེའི་ཁལ་བརྒྱད་ཅུ་གྱ་གཉིས། རས། སྣམ་བུ་སོགས་ཀྱི་དོས་ཆེན་པོ་གཉིས། ཟངས་ཆེ་ཆུང་གཉིས་ལ་སོགས་པ་གདན་ས་ཆེན་པོའི་གཙུག་ལག་ཁང་གི་ཞིག་བཟོས་ཀྱི་ཆས་ལ་ཕུལ་བ་སོགས་ཀྱི་མཛད་ཚུལ་རྣམ་པར་དག་པ་ལ་དཔག་ན། བླ་མའི་རྟེན་གསུམ་དང་། དེ་དག་བཞུགས་པའི་གཙུག་ལག་ཁང་ལ་སོགས་པ་ལ་ཞིག་རལ་བྱུང་བ་ལ་ཐུགས་ཡུལ་དུ་རང་གི་སྐུ་ལུས་ཀྱི་ཤ་བཅད་པ་ལས་ཆེས་ཐུ་བའི་ཐུགས་ཆེན་པོ་ཡོད་ཚོད་དུ་འདུག་ཅིང་། དེ་བས་ཀྱང་བླ་མ་གོང་མའི་གསུང་རབ་ཀྱི་གྲུབ་མཐའ་ཉམས་ཀྱི་དོགས་པ་སོགས་བརྩེ་བ་ཆེན་པོའི་ལྷག་བསམ་བསྟན་པ་སྤྱི་ཁྱབ་ལ་བསམ་གྱི་མི་ཁྱབ་པ་མངའ་བ་ལགས་སོ། ། གདན་ས་ཆེན་པོར་ཆོས་དབར་སྔ་མ་ལ་ཕེབས་དུས་སྔར་མེད་པའི་ཆུ་མིག་གསར་པ་རྡོལ་བ་ལ་ས་སྐྱ་པའི་མི་དམངས་ཀྱི་འདི་ཆོས་རྗེ་གོ་བོ་རབ་འབྱམས་པས་བསྒྲུབ་ཆུ་ཡིན་ཟེར་ནས་ཆུ་དེ་འཐུང་པ་དང་། ཁྲུས་བྱེད་པ་ཡང་བྱུང་འདུག
ཡང་ས་སྐྱར་སྔར་རེས་བྱོན་ནས་ཐུབ་བསྟན་དུ་ཕེབས་པའི་ནུབ་གཅིག་མནལ་ལམ་དུ། སྐྱེད་ལྷས་ཀྱི་བྲག་ཁུང་ཡིན་སྙམ་པ་ཞིག་ན། བླ་མ་འདི་གྲྭ་པ་ཁ་ཡར་དང་མཉམ་དུ་བཞུགས་འདུག་པ་ལ། མོན་པ་ཕྲུ་གུ་གསུམ་བྱུང་། བླ་མ་འདིས་གྲྭ་པ་དེ་ཚོ་ལ་གདོང་བཞི་པའི་སྤྲུལ་པ་བྲམ་ཟེའི་གཟུགས་ཅན་དེ་ཡིན་པ་འདྲ་གསུངས་པས། མོན་པ་ཕྲུ་གུ་གསུམ་པོ་དེ་འཛུམ་ཞིང་མགོ་གུག་གུག་བྱེད་པར་འདུག བླ་མས་འོ་ན་ཁྱེད་ཡེ་ཤེས་ཀྱི་མགོན་པོ་ཡིན་པས་མངོན་ཤེས་ཐོགས་མེད་དུ་མངའ་བས། བདག་ཚེ་མཇུག་ལ་བསྒྲུབ་པ་བྱས་ན་ཇི་ལྟར་ཡོང་དྲིས་པས། བསྒྲུབ་པ་ཞེས་པའི་ཚིག་གཅིག་བརྗོད་ནས་མགོ་རིལ་རིལ་བྱེད་པ་འདུག དེ་ནུབ་གདོང་བཞི་པའི་བསྐངས་གསོ་ཟབ་པ་ཅིག་བྱེད་གསུངས་དེ་བཞིན་མཛད།
ཡང་ས་སྐྱར་སྔར་རེས་ཕེབས་དུས་སྐྱེད་ལྷས་དཔོན་སློབ་ཁ་ཡར་གྱི་གཏོར་བསྒྲུབ་ལ་བྱོན་པས། མཆོད་གྲལ་དུ་གདོང་བཞི་པའི་རྟེན་རྩེ་གསུམ་དང་། རལ་གྲི་ལ་སོགས་པ་བསྒྲེངས་ནས་གྱང་ལ་བསྙེལ་ནས་བཞག་པ། རྩེ་གསུམ་དེ་མིས་རེག་མཁན་མེད་པར་བླ་མ་འདིའི་ཕྱོགས་སུ་གུག་པ་རྒྱ་མོ་རོང་པ་དབོན་པོ་ནམ་མཁའ་སྙིང་པོས་མཐོང་ཞེས་ཐོས་སོ། ། དེ་ནས་གདན་ས་ཆེན་པོར་བསྒྲུབ་དགོས་རྣམས་ལེགས་པར་གྲུབ་ནས། ས་མོ་བྱ་ལོ་ཧོར་ཟླ་དང་པོའི་ཚེས་བརྒྱད་ལ་ཆོས་དབར་བཏེག ཚེས་དགུ་ལ་སྔོན་མོ་རྫོང་དུ་ཕེབས། བཅུ་ལ་བོ་དོང་པས་ཕོགས་ཕུལ། བཅུའི་དགོངས་མོ་ནས་ཆོས་འཛུགས་པའི་རིམ་འགྲོ་བཙུགས། ཚེས་བཅུ་དགུའི་བར་དུ་མདོ་ཕྱོགས་ཀྱི་ཆོས་གསུངས།
དེའི་རིང་ལ་ཆོས་རར་གྲྭ་པ་རྣམས་ལ་ཞལ་ཏའི་རིགས་མང་དུ་གནང་བ་ཚོ་བསམ་ན་ཕྱིས་མ་འོངས་པ་མཁྱེན་པའི་མངོན་ཤེས་མངའ་བའི་ཚོད་འབའ་ཞིག་དང་། དག་པའི་སྣང་བ་མང་དུ་འཆར་བ་ཞིག་ཡོད་ཚོད་མཆིས་ཏེ། དེ་ཡང་ཞིབ་པར་བརྗོད་ན། སྐབས་སུ་གདན་ས་ཆེན་པོར་གསང་ཕུའི་བགྲོས་གསར་རྙིང་ལ་སོགས་པའི་ཟར་ཟིར་བྱུང་ཚུལ། མཁྱེན་རབ་དབང་ཕྱུག་གི་གྲྭ་ཚང་དུ་ཟར་ཟིར་བྱུང་ཚུལ། རྫོང་དཀར་གྱི་གྲྭ་ཚང་དུ་ཆགས་སྒོ་བྱུང་ཚུལ་སོགས་བརྗོད་པ་དང་། གསུམ་གྲོས་བྱས་གཅིག་ཁྲི་ཐོག་ཏུ་འདོན་ཟེར་ཏེ། དེ་དོན་ལ་མི་ཉག་གྲོས་བྱེད་མཁན་གསུམ་པོ་དེ་གཉིས་སུ་འགྲོ། མཐར་གཉིས་པོ་དེ་གཅིག་ཏུ་འགྲོ། གཅིག་རྗེས་མེད་ལ་འགྲོ་གསུངས།
འདི་དང་ཨེ་ཝཾ་གདན་ས་མཛད་དུས་ཨེ་ཝཾ་དུ་ནུབ་ཅིག་མནལ་ལམ་དུ། བླ་མ་ཉིད་བདེ་བར་གཤེགས་པའི་ངང་ནས་ཐུབ་བསྟན་གྲྭ་ཚང་བ་རྣམས་ཅི་བྱེད་གཟིགས་པ་ལ་བྱོན་པས། གྲྭ་ཚང་བ་རྣམས་དུམ་བུ་དུམ་བུར་གྲོས་བྱེད་མིས་ཁེངས་འདུག སྐབས་ཅིག་བཀའ་བཅུ་པ་བསོད་རྒྱམ་གདན་ས་ལ་བཀོད་ཟེར་ནས་གྲྭ་པ་རྣམས་འཐོར་སོང་། ཚོ་གཅིག་བསྡད་འདུག་པ་དེ། དགའ་མོ་གཅིག་ནི་མི་ཡོང་བར་འདུག དེར་རྟིང་ཆེན་པོ་ཤཱཀ་མཆོག་པ་གདན་ས་བསྐོས་ཐོངས་ཟེར་བ་རྨིས་གསུངས། མནལ་ལམ་འདི་དང་གོང་གི་ཞལ་ལྟ་དེ་ཚོ་དིང་སང་གི་ཐུབ་བསྟན་གྱི་སློབ་དཔོན་རྣམས་ཀྱི་མཛད་ཚུལ་ལ་ལྟ་བར་ཐག་ཆོད། ཡང་དེའི་ཆོས་རར་སྤྱན་བར་སྣང་ལ་གཟིགས། འཇའ་སྤྲིན་ཤིན་ཏུ་ལེགས།
དེང་སང་སྐྱེས་བུ་དམ་པ་ཅིག་འཁྲུངས་སམ་གཤེགས་གང་ལྟར་ཀྱང་སྐད་ཆ་ཅིག་ཡོང་གསུངས་བ་དང་། སྔོན་མོ་རྫོང་གི་མདུན་གྱི་ཐང་ཆེན་དེ་ལ་གཟིགས། ཁྱེད་གྲྭ་པ་ཚོ་བལྟས་མོ་བལྟ་ན་མང་དུ་འདུག རྟ་སོ་བ་ཤིན་ཏུ་མང་ཀྱང་ཞག་གཅིག་གཉིས་སྔོན་མོ་རྫོང་འཆོར་བ་མེད་གསུངས་བ་སོགས་ཞིབ་པར་མྱང་ན་མ་འོངས་པ་ལུང་བསྟན་པར་སྣང་ངོ་། ། ཚེས་དགུའི་ཉིན་ལས་དང་སྨོན་གྱི་འབྲེལ་བའི་སྦྱིན་བདག་ཁྲོ་མདའ་བ་ནང་སོ་ལྷ་དབང་རྒྱལ་མཚན་པ་ལ་ཇ་སྦྱོར་གསུམ་གྱི་བར་དུ་ཞལ་ལྟ་མང་དུ་གནང་བ་ལ་ཡ་མཚན་པ་འདྲ་ཡོད་པ་འདྲ་ཟེར་ནང་། ཁོང་རང་ལས་དངོས་སུ་མ་ཐོས་པས་ཡིད་ཆེས་མ་བྱས། དེ་ནས་བཅུ་དགུའི་ཐོ་རངས་ནས་སེར་མ་ཤས་ཆེ་བའི་སྙུང་བ་གཅིག་གི་ཟིན། ཞལ་ལྟ་བྱུང་ནས་སྐུ་དྲུང་དུ་གསོལ་དཔོན་གྱིས་ཕྱིན་པས། སྔར་ཡོང་མ་མྱོང་བའི་རྨི་ལམ་དུ་ཁྱི་ཆེན་པོ་སུས་ཀྱང་མི་ཐུབ་པ་ལྕགས་ཐག་གིས་བཏགས་པ་ཅིག་འདུག དེ་བཏང་ན་རྒྱལ་ཁམས་ཀུན་དུ་ལྕགས་ཐག་གིས་བསྙོགས་པ་ཅིག་འདུག
དེ་ངས་མིན་པ་སུས་ཀྱང་མི་ཐུབ་པ་གཅིག་བྱུང་གསུངས། ཁྱི་དེ་ངས་བཀའ་ཐུབ་པ་ཞིག་བྱུང་བས་ཅུང་ཨེ་དགའ། གཞན་རང་ད་རེས་ཅི་ཡོང་མི་ཤེས་གསུངས། དེ་ནས་ཉི་ཤུའི་དགོངས་མོའི་བར་དུ་ཞལ་སྐོམ་དད་ཆེ། སྐུ་སྟོད་དང་དབུ་ལ་སྙུང་ཟུག་ཅུང་ཟད་བྱུང་། དགོང་མོ་ནས་སྐོམ་དད་ཆེ་བ་ཙམ་མ་གཏོགས་སྙུང་ཟུག་གི་རིགས་ཅི་ཡང་མེད། ཉི་ཤུའི་ཚ་ཐོན་ལ་བདག་དང་ག་ཟི་ལྷ་རྗེ་གཉིས་དྲུང་ན་ཡོད་པ་ལ་སྤྱན་གྱིས་ཆེར་བ་ཅིག་གཟིགས། བར་སྣང་ལ་ཡང་གཟིགས། ཁྱེད་རྣམས་ད་དུང་བསྡད་རྒྱུ་ཡིན། ང་ནི་བདེ་བ་ཅན་དུ་འགྲོ་གསུངས།
དེ་ནས་དུམ་ཅིག་ནས་ཆོས་ཀྱི་རྒྱལ་པོ་ཆེན་པོ་དེ་ལ་གཅིག་བྱེད་རྒྱུར་འདུག་ནའང་། ངེད་རང་ཚོ་ཡིད་ལ་དྲན་པ་ཙམ་ཡང་མ་བྱུང་འདུག་གསུངས། དེ་དང་དུས་མཚུངས་པར་ལྷ་ཁང་ཆེན་མོ་རུ་ལྷ་ཆེན་པའི་སྲས་མོ་ལོ་ལྔ་དྲུག་ཙམ་ལོན་པ་གཅིག་ན་རེ། ལྷ་ཆེན་ནང་སོ་ལ་ཆོས་རྗེ་གོ་བོ་བ་སེམས་ཅན་ངོ་མི་ཤེས་པ་ཞིག་ལ་ཆིབས་ནས་འུ་ཅག་གི་གཟིམ་ཁང་ཀ་གཉིས་མ་ན་ཕེབས་འདུག་གཟིགས་སུ་བྱོན་ཟེར། ནང་སོས་བྱོན་པས་མ་མཐོང་། ད་འདུག་གམ་གསུངས་པས། ད་ཚོད་འདུག་སྟེ་ད་མི་འདུག་ཟེར་བ་དང་། དབུ་རྩེ་རྙིང་མའི་དཀོན་གཉེར་བཙུན་ཆུང་གཅིག་ཡོད་པ་དེས་ཀྱང་བླ་མ་འདི་ཁ་སིང་ནས་འཇམ་དབྱངས་ཀྱི་དྲུང་དུ་འབྱོན་པ་ཇི་ལྟ་བ་བཞིན་ཚེས་ཉི་ཤུའི་དུས་མཐོང་བ་ཁོང་རང་གཉིས་ཀྱི་ངག་ལས་ཐོས་སོ། ། དེ་ལ་དཔག་ན་ཚེས་ཉི་ཤུའི་ཉིན་གང་སྐུའི་བཀོད་པ་ཡང་བསྟན་པར་གདོན་མི་ཟ་བ་ལེགས་སོ། ། དེ་ནས་ཉི་ཤུའི་ཉིན་དང་མཚན་གྱི་བར་ལ་དགེ་འདུན་རྣམས་ལ་ན་བཟའ།
སྐུ་ཆས། གསེར་ཞོ་ཉི་ཤུ་རྩ་གཅིག་རྣམས་སྐུ་རིམས་ཆོས་རྒྱལ་མ་འུར་འདོན། ཤཱ་ས་ན་གསུང་མི་ཆག་སོགས་དུས་ཐུང་ངུ་ལ་དཔག་པའི་སྐུ་རིམས་སྟོབས་ཆེ་བ་དང་། ལྷ་རྗེ་བཞི་ཙམ་གྱི་བློ་བསྡུར་བའི་གསོལ་སྨན་ཞུ་བ་སོགས་འགྱོད་མེད་ཀྱི་ཞབས་ཏོག་བསྒྲུབ་ནའང་། ཞིང་འདིའི་གདུལ་བྱའི་བསོད་ནམས་དང་། བསྟན་པ་སྤྱི་སྒོས་ཀྱི་སྐུ་ཆགས་དང་། ནག་ཕྱོགས་ཀྱི་འབྱུང་པོ་གདུག་པ་ཅན་རྣམས་ཁ་རྒྱལ་བ་དང་། ཞིང་གཞན་དུ་འཕྲིན་ལས་ཆེ་བ་ལ་དགོངས་ནས་ཉི་ཤུའི་སྐྱ་རེང་ཤར་ནས་ཐུགས་དམ་རིམ་པ་ཆུང་ངུ་ཚོ་སྔོན་ལ་མཛད། དེར་རྗེས་ལམ་དུས་རྒྱས་པ་ཐུགས་འཇུར་ཞིང་རིག་པ་ཧུར་ཕྱུང་སྟེ་དཀྱིལ་འཁོར་བསྡུ་བའི་བར་དུ་མཛད། ས་སྐྱ་ནས་རྟ་སྒ་སྦྲན་པ་གཉིས་ཀྱང་བྱུང་།
བསྡད་ཀྱང་ཡུན་རིང་ན་འབྱུང་པོའི་བར་ཆད་དུ་ཡང་འགྲོ་ཉན་འདུག་གསུངས། ཉེར་གཅིག་གི་ཉི་མ་དྲོས་ལ་ཕྱི་བཞག་གི་ཞལ་ཏ་སོགས་ཅི་ཡང་མི་གནང་བ་སེམས་དཔའི་སྐྱིལ་ཀྲུང་བཅས་ཏེ་སྐུའི་བཀོད་པ་ཆོས་ཀྱི་དབྱིངས་སུ་ཐིམ་མོ། ། དེ་ནས་གསོལ་དཔོན་དགེ་འདུན་བཟང་པོ་ཤེས་པ་ལ་དབང་ཐོབ་པ་རང་མི་འདུག་ནའང་། བོ་དོང་ཨེར་ཚ་ར་མང་ཇ། བྱེས་ཆས་ཀྱི་ཕྱག་རྫས་སྟེང་ནས་འགྱེད་དང་བཅས་པ་དང་། བྱ་རྒོད་གཤོང་དུ་ཡང་དེ་མཐུན། གྲྭ་ཚང་བ་སྔོན་མོ་རྫོང་གཞོལ་པ་མི་དམངས་དང་བཅས་པ་ལ་དགོངས་རྫོགས་སྔོན་འགྲོས་ཨེ་དང་མཐུན་པར་བསྒྲུབ། དེ་ནས་ཐུགས་རྗེའི་དབང་གི་སྐུ་གདུང་ཐུབ་བསྟན་དུ་འདྲེན་པ་ལ་ཉེར་གཅིག་གི་དགོངས་ཐུགས་དམ་ཟབ་མོ་གྲོལ་བའི་རྟགས་ཤངས་བུག་གཉིས་ནས་བྱང་སེམས་དཀར་དམར་གྱི་རྒྱུན་བབས། དེ་བར་སྐུ་ལུས་ལ་གཉེར་མ་མེད་ཅིང་གཞོན་ཤའི་རྣམ་པ་མདངས་གཟི་བརྗིད་ཕུན་སུམ་ཚོགས་པར་བཞུགས། ཐུགས་དམ་གྲོལ་བའི་རྟགས་དེ་ཤར་ནས་སྔར་གཞན་དོན་ལ་ཐེགས་ཁའི་གཟི་མདངས་ཙམ་དུ་གྱུར་འདུག
དེ་ནས་ཉི་ཤུ་གཉིས་ཀྱི་ཉིན་མཚན་ལ་གདུང་བཞུགས་པའི་ཤིང་གི་སྒྲོམ་བུ་བཅོས། ཉེར་གསུམ་གྱི་ཉི་དྲོས་ལ་སྐུ་གདུང་ལ་དྲི་བཟང་གི་བྱུགས་པ་དང་། དར་ཡུག་དང་རས་ཡུག་གི་དྲིལ་ཏེ་སྒྲོམ་བུར་བཞུགས་སུ་གསོལ། ཉེར་གསུམ་གྱི་ས་སྲོས་ནས་དད་ལྡན་གྱི་གྲྭ་པ་སུམ་ཅུ་བསྐོར་གྱི་གདན་དྲངས། ཉེར་བཞིའི་ནམ་ལང་ལ་ཁད་ལ་ཐུབ་བསྟན་དུ་ཕེབས། དེ་ནས་ཉེར་ལྔ་ལ་སྐུ་གདུང་བཞུ་བར་བརྩམས་ནའང་། མཁའ་འགྲོ་ཆོས་སྐྱོང་གི་རྣམ་འཕྲུལ་ལ་རྟེན་ནས་རེ་ཞིག་སྐུ་གདུང་བཞུ་མི་ཉན་པའི་མཚན་མ་བྱུང་བ་ལ་རྟེན་སྐུ་གདུང་མཆོད་རྟེན་གྱི་ནང་དུ་བཞུགས་སུ་གསོལ་བའི་དྲུང་དུ་དགེ་འདུན་བཞི་ཡི་ཀྱཻ་རྡོ་རྗེའི་བསྒྲུབ་མཆོད་རྒྱུན་མ་ཆད་པ་དང་། གཞན་ཡང་མཆོད་རྫས་དཔག་ཏུ་མེད་པའི་མཆོད་པ་དང་བཅས་པ་ནར་མ་ཆད་པ་ཕུལ། དེ་ནས་ཉི་ཤུ་ལྔ་ནས་བརྩམས་ཏེ་བྱ་ལོ་ཧོར་ཟླ་གཉིས་པའི་གནམ་གང་གི་བར་དུ་གཙོ་ཆེར་བླ་མ་ཉིད་ཀྱི་ཕྱག་རྫས་ཀྱི་སྟེང་ནས་ཉིན་རེ་བཞིན་ཚ་གྲོ་གཉིས་ཟབ་མ་མང་ཇ་བཟང་པོ་རེ་རེ་དང་བཅས་པ་དང་། གཞན་ཡང་གྲྭ་བུ་སློབ་སྦྱིན་བདག་སོགས་ཀྱི་དགོངས་རྫོགས་དགེ་འདུན་བརྒྱད་བརྒྱ་བསྐོར་ལ་བསྒྲུབ།
རིན་ཆེན་རྩེའི་བོད་འབྲོག་གི་མི་དམངས་ལ་ཡང་ནས་འགྱེད་དང་། སྐམ་ཟོག་གི་འགྱེད་དང་བཅས་པ་དང་། རྟ་ནག་རི་ཁུད། གསེར་གླིང་། ཨེ་ཝཾ། གླིང་དགའ་བདེ་བ་ཅན། རྫོང་དཀར་དང་བཅས་པར་ཡང་ཚ་ར་མང་ཇ་འགྱེད་དང་བཅས་པ་བློ་གཟུ་བོར་གནས་ཤིང་ལས་འབྲས་ཀྱི་གནམ་ཐིག་དྲངས་པོར་འདེབས་པའི་མིས་མ་ཁྲེལ་བའི་དགོངས་རྫོགས་རྣམ་པར་དག་པ་རྒྱ་ཆེ་ལ་དཔང་མཐོ་བ་ཉེ་གནས་དགེ་འདུན་བཟང་པོ་པས་བསྒྲུབ། དེ་ནས་བྱ་ལོ་ཧོར་ཟླ་ལྔ་པའི་ཉེར་དྲུག་ལ་ཨེ་ཝཾ་ནས་རྒྱལ་ཚབ་དམ་པ་ཆོས་ཀྱི་རྗེ་དཀོན་མཆོག་འཕེལ་བ་གྲྭ་ཚང་གི་འཚོ་འཛིན་དང་། ནང་རྟེན་བཞེངས་པའི་མགོན་དུ་ཕེབས་པ་དང་། ནང་རྟེན་གྱི་ལྷ་བཟོ་བ་དཔོན་མོ་ཆེ་སཀ་ཏི་དཔལ་གྲོགས་མཆེད་ལྔ་སླེབས་པ་དུས་མཚུངས་པས་རྟེན་འབྲེལ་འགྲིག
དེ་ནས་རྒྱལ་ཚབ་དམ་པ་ཨེ་ཝཾ་ཆོས་རྗེ་པས་གང་དང་སྤྱིའི་ཞལ་བཀོད་དང་། མ་ལྕོགས་པའི་རྒྱུ་ཆ་རྐྱེན་འདོན་པ་མཛད། གྲྭ་པ་མི་དམངས་ཀྱི་ནང་རྟེན་དང་གཙང་ཁང་བཞེངས་པའི་ལས་ཀ་དང་། རྒྱུ་ཆ་རྐྱེན་འདོན་པ་སོགས་བླ་མ་དང་ལས་འབྲས་ལ་བསམ་པ་མཛད། གསོལ་དཔོན་དགེ་འདུན་བཟང་པོ་པས་གང་དང་སྤྱིའི་འཁུར་གྱི་གཞུང་བཟུང་ནས་བྱ་ལོ་ཧོར་ཟླ་དྲུག་པའི་ཚེས་གསུམ་ནས་གཙང་ཁང་བཞེངས་པ་དང་། ནང་རྟེན་བཞེངས་པའི་མགོ་བཙུགས་པ་ལ། ཧོར་ཟླ་དགུ་པའི་ཚེས་བདུན་ཚུན་ལ་ནང་རྟེན་ཟངས་ཁལ་ཕྱེད་དང་ཉིས་བརྒྱ། སྐུད་གསེར་ཞོ་དགུ་བཅུ་གོ་གཉིས་ཀྱི་གཙོ་བྱས་པའི་རྒྱུ་ཆ་རྐྱེན་ལས་གྲུབ་པའི་སྟོན་པའི་གསེར་སྐུ་རྒྱབ་མཐོ་བཅུ་གསུམ་ཡོད་པ་དང་། གཙང་ཁང་ཀ་བཞི་མའི་ནང་གི་གོང་ལྟར་ལ་ས་བིར་ཞལ་སྤྲོད་དང་། སངས་རྒྱས་སུམ་ཅུ་སོ་ལྔ།
སྒོ་གོང་གི་དབུས་སུ་འཇམ་དབྱངས་གཙོ་འཁོར་གསུམ་པ། ལྡེབས་རིས་ཀྱི་སྐྱེད་ལ་ཕྱོགས་བཅུའི་སངས་རྒྱས་ལ་སྤང་སྐོང་ཕྱག་རྒྱ་པ་ནས་བཤད་པའི་བྱང་སེམས་སྡོམ་པ་དང་བཅས་པ། སྒོའི་གཡོན་གྱི་ནང་ཁུགས་སུ་གུར་གྱི་མགོན་པོ། གཡས་ཀྱི་ནང་ཁུགས་སུ་ནོར་ལྷ་གནོད་སྦྱིན་དང་བཅས་པ་གྲུབ་པར་བྱས། དེ་ནས་ཧོར་ཟླ་བརྒྱད་པའི་ཚེ་ཨེ་ཝཾ་རྒྱལ་ཚབ་དམ་པ་དེས་ཞི་བའི་སྦྱིན་སྲེག་གི་སྒོ་ནས་སྐུ་གདུང་ལ་བཞུ་ཕུལ་བ་ཇ་སུན་གསུམ་གྱི་རིང་ལ་གདུང་བཞུ་བ་མེ་ཐག་ཆོད་པ། ནམ་ལངས་པ་དུས་མཉམ་དུ་བྱུང་། དེ་ཐད་དུ་ཨེ་ཝཾ་ནས་མང་ཇ། ཚ་ར་འགྱེད་ལ་སོགས་པ་གྱ་ནོམས་པར་མཛད། དེ་ནས་གནམ་གང་གི་བར་དུ་གདུང་ཁང་ཞལ་མ་ཕྱེ་བར་བླ་མ་མཆོད་ཆོག་གི་ཆོ་གའི་སྒོ་ནས་གསོལ་བ་བཏབ། མཆོད་པ་བཟང་བར་བཤམ།
གནམ་གང་ལ་གདུང་ཁང་ཞལ་ཕྱེ། ཕྱོགས་སུ་འགྱེད་རྒྱུའི་འཇམ་དབྱངས་དད་ལྡན་ལ་བྱིན་རླབས་ཀྱི་རྟེན་དུ་གདུང་ཚ་འཇམ་དབྱངས་སྐུ་རྒྱབ་ལ་མཚན་གྱི་ཡི་གེ་འབྱར་བ་ན་བཟའ་གསེར་དང་མཚལ་གསོལ་བ་ཕྱོགས་མཐའ་དག་ཏུ་བཀྱེ་ལ། རང་རང་གི་ལག་ཏུ་སླེབས་ནས་རིང་བསྲེལ་འཁྲུངས་པ་ཡང་ཤིན་ཏུ་མང་བར་འདུག་གསུངས། གདུང་ཞུ་བའི་དུས་མེ་ཏོག་གི་ཆར་དང་། འཇའ་སྤྲིན་ངོ་མཚར་བ་རབ་ཏུ་མང་པོ་ཡང་བྱུང་། གདུང་རུས་ནས་ཙམ་ཡང་མ་འཁྱར་བ་ཕལ་ཆེ་བ་གདུང་ཚར་བཏབ། གདུང་ཚ་ཆེ་བ་བརྒྱད་བརྒྱ་བཏབ་པ་ལ་རིགས་ལྔའི་ཁ་དོག་གི་ཚོན་རྩི་གསོལ་བ་ལ་དར་གྱི་ན་བཟའ་གསོལ་བ་དང་། དབུ་ཐོད་ཆག་གྲུམ་མེད་པར་བྱོན་པའི་ནང་དུ་འབྲུ་སྣ། རིན་པོ་ཆེ་སྣ་ཚང་། སྨན་བཟང་དྲུག་སྣ་ཚང་།
བྱིན་རླབས་ཀྱི་རྟེན་མང་པོ་དང་བཅས་པས་བཀང་། གོས་དར་གྱི་ན་བཟའ་མང་པོས་དྲིལ་བ་དང་། རྟེན་གྱི་སྟོད་སྨད་བར་གསུམ་དུ་བཞུགས་པར་འོས་པའི་གཟུངས་སྣ་ཚང་གསེར་གྱི་བྲིས་པ། སྤར་བཏབ་པ་རྣམས་དྲི་བཟང་གི་བྱུགས་པ། ཟངས་ལེབ་ལ་གནོད་སྦྱིན་འཁོར་ལོ་གསེར་གྱི་བྲིས་པ་དང་བཅས་པ་དང་། གཞན་ཡང་འབྲུ་སྣ་ཚོགས། སྨན་སྣ་ཚོགས། རིན་པོ་ཆེ་སྣ་ཚོགས་དང་བཅས་པ་དང་། བླ་མ་ཉིད་ཀྱི་ཕྱག་ཏུ་བྱུང་བའི་རྟེན་གསུམ་ཁུང་བཙུན་ལ་བྱིན་རླབས་ཀྱི་དཔལ་འབར་བར་ཤིན་ཏུ་ཐུགས་རྩིས་ཆེ་བ་རྣམས་དང་། ས་སྐྱ་དགའ་ལྡན་གྱི་འཕེལ་གདུང་ནས་ཆད་པའི་སྲས་ཀྱི་རིང་བསྲེལ་དང་།
བླ་མ་གོང་མའི་རིང་བསྲེལ་དང་། དབུ་ལོ། ན་བཟའི་དུམ་བུ། ཐུགས་དམ་བདུད་རྩི་རིལ་བུ། རྗེ་རྡོ་རྗེ་འཆང་གི་ན་བཟའ། སྐུ་ཐབས་གཅིག མུས་ཆེན་གྱི་སྐུ་ཆོས། སྐུ་བེམ་སྐྱེར་ཁ་གཅིག བླ་མ་ཉིད་ཀྱི་སྣམ་སྦྱར་ལ་སོགས་པ་གཟུངས་རྫོང་གི་ཆས་ཕུན་སུམ་ཚོགས་པ་རྣམས་ཚང་བར་བཤམ་སྟེ། ཧོར་ཟླ་དགུ་པའི་ཚེས་བདུན་གྱི་ཉིན་ལྷ་བཟོ་བས་པདྨ་ནས་བསྒྲིགས་པ་ཚར་རིམས་ཀྱི་སྟོད་སྨད་ཐད་ཐད་ཀྱི་གཟུངས་རྫོང་བཞུགས་ལུགས་གནད་མ་འཕྱུགས་པར་རྒྱུད་སྡེ་ནས་གསུངས་པ་བཞིན་རྒྱལ་ཚབ་དམ་པ་ཁོ་ནས་འཇུག་པར་མཛད་པའི་རིམ་པ་ལ།
པདྨའི་ནང་དུ་གནོད་སྦྱིན་འཁོར་ལོའི་གཙོ་བྱས་པད་གཟུངས་དང་། རིན་པོ་ཆེ་སྣ་ཚོགས། འབྲུ་སྣ་ཚང་། སྨན་སྣ་ཚང་། ནས་མི་རྒྱབ་བཅུ་གསུམ་ཙམ་དང་བཅས་པ། གཞན་ཡང་ཞབས་མགོ་ཕྱག་མགོ་སོགས་ཕྱག་ཞབས་རྣམས་ལ་ཡང་རང་རང་གི་ཐོབ་ཚུལ་གྱི་གཟུངས། འབྲུ་སྣ། སྨན་སྣ་ལ་སོགས་པ་བཞུགས། སྐྱིལ་ཀྲུང་མཛད་པའི་སྐུ་སྨད་ཀྱི་ཆ་ལ་གོང་དུ་སྨོས་པའི་ན་བཟའ་རྣམས་དང་། ཐོབ་ཚུལ་གྱི་གཟུངས་རྣམས་དང་།
འབྲུ་སྣ། སྨན་སྣ་ལ་སོགས་པ་བཞུགས། དེ་ནས་སྐུའི་སྐེད་པ་ནས་མགྲིན་པའི་བར་དུ་རང་རང་ཐོབ་ཚུལ་གྱི་གཟུངས་དང་། ཐུགས་ཁའི་དབུས་སུ་དབུ་ཐོད། དེའི་གཡས་སུ་རྡོ་རྗེ་འཆང་གི་གནང་བའི་འཇམ་རྡོར་གྱི་སྐུ་ལི་མ་ཟངས་དཀར་ལོ་ཙ་བའི་ཐུགས་དམ་ཡིན་ངེས། དབུ་ཐོད་ཀྱི་གཡོན་དུ་མུས་ཆེན་གྱི་ཐུགས་དམ་རྡོ་རྗེ་རྣལ་འབྱོར་མའི་གསེར་སྐུ། དབུ་ཐོད་ཀྱི་རྒྱབ་ཏུ་རྡོ་རྗེ་འཆང་གི་ཕྱག་ནས་བཞུགས་པའི་སངས་རྒྱས་རྡོ་རྗེ་འཆང་གི་གསེར་སྐུ། དབུ་ཐོད་ཀྱི་མདུན་དུ་རྒྱལ་སྲས་ཐོགས་མེད་པའི་ཡི་དམ་སྟོན་པའི་གསེར་སྐུ། རང་རང་ཐོབ་ཚུལ་གྱི་གཟུངས་སྣ་ཚང་། འབྲུ་སྨན།
བླ་མ་ཉིད་ཀྱི་གདུང་ཚྭ་བརྒྱད་བརྒྱ་པོ་ཕལ་ཆེ་བ་རྣམས་བཞུགས། དབུའི་ནང་དུ་བླ་མ་ཉིད་ཀྱི་བཞེངས་ཤིང་རབ་གནས་མཛད་པའི་རིགས་ལྔ་རྣམ་སྣང་དངུལ། གཞན་རྣམས་ལི་མ་ཡིན་པ་རྣམས་དང་། ཐོབ་ཚུལ་གྱི་གཟུངས། བླ་མ་གོང་མ། བླ་མ་ཉིད་དང་བཅས་པའི་གདུང་ཚ། གཞན་ཡང་བྱིན་རླབས་ཀྱི་རྟེན་རབ་ཏུ་མང་པོ་རྣམས་བཞུགས། གཙུག་ཏོར་འོག་མའི་ནང་དུ་བླ་མ་ཉིད་ཀྱི་བཞེངས་ཤིང་རབ་གནས་མཛད་པའི་ཙནྡན་དམར་པོ་དང་། རྡོ་གཉན་ལས་གྲུབ་པའི་ས་བིར་གཉིས་དང་། གཟུངས་དང་།
གདུང་ཚ་ལ་སོགས་པའི་བྱིན་རླབས་ཀྱི་རྟེན་རབ་ཏུ་མང་པོ་བཞུགས། གཙུག་ཏོར་གོང་མར་གོང་དུ་བརྗོད་པའི་རིང་བསྲེལ་ལ་སོགས་པ་དང་། གཟུངས་སོགས་བྱིན་རླབས་ཀྱི་རྟེན་ཤིན་ཏུ་ཐུགས་རྩིས་ཆེ་བ་རྣམས་བཞུགས། དེ་ནས་རྒྱལ་ཚབ་དམ་པ་དེས་ཚེས་བརྒྱད་ལ་རབ་གནས་ཀྱི་སྟ་གོན་རྣམས་མཛད་ནས་ཚེས་དགུ་ལ་དངོས་གཞི་སྟེ། ཀྱཻ་རྡོ་རྗེའི་དཀྱིལ་འཁོར་བསྒྲུབ་མཆོད་དང་འབྲེལ་བའི་རབ་གནས་ཕུན་སུམ་ཚོགས་པ་མཛད། དེ་དག་གི་སྐབས་སུ་མེ་ཏོག་གི་ཆར་རྒྱུན་མི་ཆད་པ་དང་། དུས་མཆོད་ཀྱི་སྐབས་སུ་འཇའ་སྤྲིན་ངོ་མཚར་བ་རྒྱུན་དུ་བྱུང་བ་ཡང་ཀུན་གྱི་མཐུན་སྣང་དུ་གྲུབ། དེ་ནས་ལྷ་བཟོ་བ་རྣམས་ལ་ཡང་ཡོན་རྫོང་གསེར་ཞོ་བདུན་ཅུ་དོན་དྲུག་གི་མགོ་བྱས། རྔ་མ་དཀར་ནག གོས་དར།
འཕྲལ་ཆས། སྟོན་མོ། སྟོན་རྒྱབ་སོགས་མདོར་ན་རྟེན་བཞེངས་པའི་ཆ་ལག་ཕུན་སུམ་ཚོགས་པ་ཐམས་ཅད་ཉེ་གནས་དགེ་འདུན་བཟང་པོས་བླ་མ་ཉིད་ཀྱི་སྐུ་དྲིན་འཁོར་མེད་བསམ་ནས་བློ་གཟུར་གནས་ཀྱི་མིས་སྙེད་གདགས་པ་མེད་པའི་མཛད་པ་ཕུན་སུམ་ཚོགས་པ་མཐར་ཕྱིན་པ་ལགས་ཤིང་། རབ་གནས་གྲུབ་པ་ནས་བཟུང་སྟེ་རྟེན་དེའི་དྲུང་དུ་མཆོད་པ་བཟང་བར་རྒྱུན་མི་ཆད་དུ་བཤམ་པའི་ཚེ་ངོ་མཚར་བའི་ལྟས་དགུན་གྲང་སྒང་ལ་ཡོན་ཆབ་ལ་འཁྱགས་པ་མི་ཆགས་པ་དང་། རྟེན་གྱི་པདྨའི་འོག་ཏུ་རབ་གནས་ཀྱི་མེ་ཏོག་གཏོར་བའི་ནས་ལ་དགུན་ཡང་མྱུ་གུ་སྔོ་ལྗང་སོར་བཞི་ལྷག་པ་སྐྱེས་པ་རྣམས་མངོན་སུམ་དུ་གྱུར་པ་དང་། གཞན་ཡང་རྟེན་དེའི་ཞལ་གྱི་དཀྱིལ་འཁོར་ལ་འོད་ཟེར་ཕུན་སུམ་ཚོགས་པ་དང་། དེའི་དྲུང་དུ་བསྡད་པ་ལ་ཡིད་རབ་སྤྲོ་བ་དང་། བློ་སེམས་བདེ་བ་ལ་སོགས་པ་ཡོད་པས། ཕྱོགས་ལྷུང་མེད་པའི་མིས་ད་དུང་གཟིགས་པས་ཡིད་ཆེས་པར་བདོག་གོ ། ཅེས་པ་དེ་རྣམས་ཀྱི་ཀུན་མཁྱེན་བསོད་ནམས་སེངྒེའི་རྣམ་པར་ཐར་པ་དད་པ་རྒྱ་མཚོའི་རླབས་ཕྲེང་རྣམ་པར་གཡོ་བ་ཞེས་བྱ་བ་ལས།
ཨའུ་གཞོན་ནུ་བཟང་པོས་མཛད་པའི་རྣམ་ཐར་ལས་འབྱུང་ཚུལ་བཤད་པའི་སྐབས་སྟེ་བཞི་པའོ།། །། བསྟན་པའི་བྱ་བ་རྣམ་གསུམ་མཐར་ཕྱིན་ནས། ། མཁས་པའི་བྱ་བ་གསུམ་ལ་རབ་བརྩོན་ཞིང་། ། བསླབ་གསུམ་ལྡན་པའི་ཆོས་གྲྭ་སྤེལ་མཛད་པའི། ། ཀུན་མཁྱེན་ཆོས་ཀྱི་རྒྱལ་པོའི་ཞབས་ལ་འདུད། ། ཅེས་མཆོད་པར་བརྗོད་ནས།། ༈ །།སྤྱི་དོན་ལྔ་པ་དགའ་གདུང་པ་རིན་ཆེན་དཔལ་བཟང་གི་མཛད་པའི་རྣམ་ཐར་དགོས་འདོད་ཀུན་འབྱུང་ལས་འབྱུང་ཚུལ་བཤད་པ་ནི། ཀུན་མཁྱེན་བླ་མ་དེ་ཉིད་སྐུ་དངོས་ཀྱི་སློབ་མ་ཤཱཀྱའི་དགེ་སློང་རབ་འབྱམས་པ་རིན་ཆེན་དཔལ་བཟང་གི་མཛད་པའི་རྣམ་པར་ཐར་པ་ལས་འདི་ལྟར་འབྱུང་སྟེ། འདིར་ཁམས་གསུམ་ཆོས་ཀྱི་རྒྱལ་པོ། ཡོན་ཏན་རིན་པོ་ཆེ་མ་ལུས་པའི་བང་མཛོད།
སྐུ་བལྟ་བས་ཆོག་མི་ཤེས་པའི་བསོད་ནམས་ཀྱི་ལྗོན་པ། བླང་དོར་གྱི་གནས་མ་ལུས་པ་གསལ་བར་བྱེད་པའི་ཡེ་ཤེས་ཀྱི་ཉི་མ། ཕས་ཀྱི་རྒོལ་བ་ངན་པ་ཟིལ་གྱི་གནོན་པའི་སེངྒེ། དགོས་འདོད་ཡིད་བཞིན་དུ་སྩོལ་བར་མཛད་པའི་དེད་དཔོན་དམ་པ། མདོ་སྔགས་བསྟན་པའི་མངའ་བདག་གོ་བོ་རབ་འབྱམས་པ་བསྟན་པའི་ཉི་མ་ཞེས་མཚན་ཡོངས་སུ་གྲགས་པ་དེ་ཉིད་ཀྱི་རྣམ་པར་ཐར་པ་ངོ་མཚར་དགོས་འདོད་ཀུན་འབྱུང་ཞེས་བྱ་བ་འདི་ལ་དོན་བཅུ་སྟེ། སྔོན་བསགས་བསོད་ནམས་ལས་སྐུ་སྐྱེ་བ་བཞེས་པའི་ཚུལ། ། ངེས་འབྱུང་བསམ་པས་བསྐུལ་ཏེ་བསྟན་པའི་སྒོར་ཞུགས་པའི་ཚུལ། ། ཞུགས་ནས་སྡོམ་གསུམ་གྱི་ཐུགས་རྒྱུད་སྨིན་པར་མཛད་པའི་ཚུལ། ། ཐོས་བསམ་བསྒོམ་པ་གསུམ་གྱི་གྲོལ་བ་བརྙེས་པའི་ཚུལ། ། འཆད་རྩོད་རྩོམ་གསུམ་གྱི་བསྟན་པ་སྤེལ་བའི་ཚུལ། །
མཁན་བཙུན་བཟང་བ་གསུམ་གྱི་ཡོན་ཏན་མངའ་བའི་ཚུལ། ། བླ་མ་ཡི་དམ་མཁའ་འགྲོས་རྗེས་སུ་བཟུང་བའི་ཚུལ། ། ཆགས་ཐོགས་མེད་པས་མངོན་ཤེས་མངའ་བའི་ཚུལ། ། རྨད་བྱུང་ཡོན་ཏན་བསམ་ལས་འདས་པའི་ཚུལ། ། བསྟན་པའི་གསལ་བྱེད་སློབ་མ་བསྐྲུན་པའི་ཚུལ་ལོ། ། དང་པོ་ནི། འདི་ལྟར་བཅོམ་ལྡན་འདས་ཡེ་ཤེས་རྣམ་པར་སྣང་མཛད་ཀྱི་སྔོན་གྱི་རྒྱུ་མཐུན་པའི་སྨོན་ལམ་གྱི་བསྐྲུན་པའི་ཞིང་གི་བྱེ་བྲག ཤཱཀྱའི་རྒྱལ་པོས་གདུལ་བར་བྱ་བའི་གནས། མི་མཇེད་ཀྱི་འཇིག་རྟེན་ཞེས་གྲགས་པ་གླིང་ཆེན་པོ་བཞི་ལས། འཇམ་བུའི་གླིང་ཞེས་སྒྲོག་པའི་དབུས་འགྱུར་གྱི་ཚལ་རྡོ་རྗེའི་གདན།
དེའི་བྱང་ཕྱོགས་གངས་རི་དཔལ་དང་ལྡན་པའི་ཁྲོད་འདིར། བསྟན་པ་སྔ་དར་དང་། ཕྱི་དར་གཉིས་ཀྱི། ཕྱི་མ་ལ་ཡང་དར་ཚུལ་གཉིས་ལས། རྗེ་འདི་ཉིད་བསྟན་པའི་མེ་རོ་མདོ་ཁམས་ནས་ཡར་དར་བ་དང་ཚུལ་མཚུངས་པ་ལ་དགོངས། མདོ་ཁམས་སྒང་གསུམ་གྱི་ནང་ནས་ཟལ་མོ་སྒང་། སྨར་ཁམས་ཀྱི་སའི་ཆ་འབོམ་པ་ཞེས་བྱ་བའི་ཡུལ་དུ་ཡབ་ཞ་སྐྱབས། ཡུམ་རྒྱལ་བ་དམན་ཞེས་བྱ་བའི་སྲས་སུ་ས་མོ་བྱའི་ལོ་ལ་ངོ་མཚར་གྱི་ལྟས་ཁྱད་པར་ཅན་དུ་མ་དང་བཅས། དཔལ་ཆེན་གོ་བོ་བྱ་བའི་རིགས་སུ་སྐུ་འཁྲུངས་ཏེ་མཚན་མི་ཉག་དཔལ་ཞེས་བཏགས། དེ་དང་སྐུ་མཆེད་བཞི་འཁྲུངས་པའི་གཅེན་པོ་ལྷ་བཟོ་བ་བརྩོན་འགྲུས་འབུམ་ཞེས་བྱ་བ་བཟོ་རིག་པའི་གནས་ལ་མཁས་པ།
གཅུང་པོ་བླ་མ་ལེགས་པ་རྒྱལ་མཚན་དང་། གནམ་འབྲུག་ཞེས་བྱ་བ་བཞིའི་ནང་ནས། རྗེ་འདི་ཉིད་ནི་བྱིས་པའི་སྤྱོད་པ་ལས་འདས་ཏེ། དམ་པ་ཆོས་ཀྱི་རིགས་སད་པའི་རྟགས་ཆོས་ཀྱི་ཁྲི་བརྩིག་པ། ཆོས་བཤད་ཉན་གྱི་རྣམ་འགྱུར་གྱི་ཚུལ་སྟོན་པ་དང་། ཀློག་ཀྱང་སློབ་པར་རྩོམ་པ་ཙམ་གྱི་ཚེགས་ཆུང་ངུས་མཁྱེན་པ་ལ་རྟེན་ནས་ཤེས་ལྡན་རྣམས་ཀྱི་འདི་ལ་ཆོས་པ་རབ་གཅིག་འོང་པ་འདུག་ཞེས་མཐུན་པར་སྒྲོག་པ་དང་། ཡབ་ཡུམ་གཉིས་ཀྱི་ཀྱང་ཆོས་སྒོར་བཅུག་དགོས་པར་འདུག་གསུངས་པ་ལ་དགའ་སྤྲོ་ཆེན་པོ་སྐྱེས་གསུངས་སོ། ། གཉིས་པ་ངེས་འབྱུང་བསམ་པས་བསྟན་པའི་སྒོར་ཞུགས་པའི་ཚུལ་ནི། དགུང་ལོ་དྲུག་པ་ལ་བཟང་པོ་སྤྱོད་པའི་སྨོན་ལམ་ཡང་ཡང་གཟིགས་པས། དེའི་ཚིག་དོན་མེ་ལོང་ལ་གཟུགས་བརྙན་ཤར་བ་བཞིན་གསལ་བར་དགོངས་པས་ངེས་པར་འབྱུང་བའི་བསམ་པ་ཁྱད་པར་ཅན་འཁྲུངས་ཏེ།
དགུང་ལོ་བརྒྱད་པ་ལ་མཁན་ཆེན་བསོད་ནམས་འོད་ཟེར་དང་། སློབ་དཔོན་ཀུན་དགའ་འབུམ་པ་ལ་རབ་ཏུ་བྱུང་སྟེ་མཚན་བསོད་ནམས་སེངྒེ་ཞེས་བྱ་བར་གསོལ་ཏོ། ། བསླབ་བྱ་རགས་རིམ་ཀྱང་གསན། དེར་རྗེས་གོ་བོ་རབ་འབྱམས་པ་ཆེན་པོ་ཤེས་རབ་དཔལ་ཞེས་གྲགས་པའི་དྲུང་དུ་མཇལ་བས། ཁྱོད་ཀྱི་བསྟན་པ་ལ་ཕན་པ་རྒྱ་ཆེན་པོ་ཞིག་འོང་བའི་ལྟས་ཁྱད་པར་ཅན་བྱུང་བས་རེ་ཞིག་འདིར་འདུག་ལ་སློབ་གཉེར་གྱིས་གསུངས་ཏེ། ཀུན་མཁྱེན་རོང་པོའི་ཚིག་དོན་རབ་གསལ་གྱི་བཤད་ལུང་གནང་། ཐུགས་ལ་བཟུང་བས་ཤིན་ཏུ་དགེས་ཏེ། ང་རང་དང་འདྲ་བ་ཅིག་འོང་བར་འདུག་གསུངས་བས། ཀུན་གྱི་གོ་བོ་རབ་འབྱམས་པ་མཚན་གསོལ་ལོ། ། དེ་ནས་བཀའ་ཆེན་བཞི།
དབུ་མ་རྩ་འཇུག་ལ་སོགས་པའི་གཞུང་རབ་ཏུ་མང་པོ་ཐུགས་སུ་ཆུད། དབང་རྗེས་གནང་སེམས་བསྐྱེད་སོགས་མང་དུ་གསན་ཞིང་། ཁྱད་པར་འཇམ་དབྱངས་ཨ་ར་པ་ཙ་ནའི་བསྙེན་པ་མཛད་དུས་མནལ་ལམ་དུ། རལ་གྲི་གཅིག་ཤུབ་ནས་ཕྱུང་ནམ་མཁའ་ལ་འཕྱར་དགོས་སྙམ་པ་ན། རལ་གྲི་དེས་དབུས་གཙང་ཁམས་གསུམ་དུ་ཁྱབ། ཚུར་བསྡུས་པ་རང་གི་ལྕེར་སོང་ཏེ་སོ་བར་ནས་སྙུག་ཙམ་ན་གཉིད་གསད་པ་དང་། ལོ་རྒྱུས་གོ་རམ་ཆེན་མོ་ལ་ཞུས་པས། ལྟས་བཟང་པོ་ངེད་ལ་བྱུང་པ་དང་མཐུན་པར་འདུག འཕྲིན་ལས་བསམ་གྱི་མི་ཁྱབ་པ་འབྱུང་བའི་རྟགས་ཡིན། ངེད་ཀྱིས་ཀྱང་དབུས་གཙང་དུ་ཕྱིན།
མཁས་པའི་དབང་པོ་གཡག་རོང་སོགས་བླ་མ་དམ་པ་མང་པོའི་དྲུང་དུ་ཆོས་ཟབ་ལ་རྒྱ་ཆེ་བ་མང་དུ་ཞུས། ཆོས་སྡེ་ཆེན་པོ་རྩེས་ཐང་དུ་པོ་ཏི་བརྒྱ་ཙམ་གྱི་གྲྭ་བསྐོར་བསྟན་པ་ལ་ཕན་པ་བྱས་པ་ཡིན། ཁྱེད་ཀྱང་དབུས་གཙང་དུ་འགྲོ་དགོས་གསུངས་ནས་གནང་སྦྱིན་རྫོང་ལྟར་མཛད། རོང་སྟོན་ཐམས་ཅད་མཁྱེན་པའི་དྲུང་དུ་འབུལ་བ་མང་པོ་དང་བཅས་འབྲུག་ལོ་ལ་དཔལ་ན་ལེནྡྲའི་ཆོས་གྲྭ་ཆེན་པོར་ཕྱགས་ཕེབས། དགེ་འདུན་ཚོགས་པ་ལ་མང་ཇ་ཞུ་ཡིག་དང་འབུལ་བ་བརྒྱ་ཚན་མང་པོའི་ནང་ནས། སློབ་གཉེར་བ་བརྒྱའི་དོད་ལ་རྗེ་ཉིད་ལ་ཆེ་བསྟོད་བསྔགས་པ་དང་བཅས་པ་ཕུལ་བས། མངོན་པར་མཁྱེན་པས་དགོངས་ཏེ། སྤྱིར་བསྟན་པ་རིན་པོ་ཆེ། ཁྱད་པར་དཔལ་ལྡན་ས་སྐྱ་པའི་བསྟན་པ་ལ་ཕན་པའི་བཤད་ཉན་འབུལ་ཡིག་ནང་བཞིན་འབྲུག་ལྡིར་ལྡིར་འོང་བ་འདུག་གསུངས་པའི་ལུང་བསྟན་དང་། རྗེ་བཙུན་མི་གཡོ་བས་རྗེས་སུ་གནང་བ་མཛད་དུས་རྗེ་ཉིད་ལ་ཉམས་ཁྱད་པར་ཅན་དུ་མ་འཁྲུངས།
རོང་སྟོན་ཆེན་པོའི་ཞལ་ནས་མི་གཡོ་བ་ནི་གྲྭ་པ་བརྒྱའི་དོད་པོ་བསྟན་པ་ཡར་ཁུར་འདི་ལ་ཐིམ་སོང་གསུངས་པས། སངས་རྒྱས་དངོས་ཀྱི་འདུ་ཤེས་སྐྱེས། ཕྱིས་སྐུ་དྲུང་དུ་སློབ་གཉེར་བྱ་ལུགས་དང་། གསུང་ཆོས་ཀྱི་ཞུ་གནང་ཕུལ་བ། ངེད་རང་གི་དགེ་བཤེས་བྱམས་ཆེན་རབ་འབྱམས་པས། ལོ་འབྲུག་ལོ། གནས་བོད་འབྲུག་དགོན་པར་བཤད་ཉན་བཙུགས་པའི་རྟེན་འབྲེལ་ལ་བརྟག་པས། བོད་གངས་ཅན་འདིར་བཤད་ཉན་འབྲུག་ལྡིར་ལྡིར་འོང་བའི་ལྟས་ཀྱང་བཟང་། སློབ་གཉེར་ཀྱང་ཤིན་ཏུ་འཕེལ་བས་དེར་ཕྱིན་པར་ལེགས་པའི་ལུང་བསྟན་བཟང་པོ་གསུངས་སོ། ། གསུམ་པ་སྡོམ་པ་གསུམ་གྱི་ཐུགས་རྒྱུད་སྨིན་པར་མཛད་ཚུལ་ནི།
ཁམས་སུ་དགེ་ཚུལ་ལ་སོགས་སྡོམ་པ་གསུམ་ལྡན་དུ་མཛད། ཕྱིས་དགུང་ལོ་ཉི་ཤུ་རྩ་བདུན་པ་ལ་ཨེ་ཝཾ་ཆོས་ལྡན་དུ་རྗེ་བཙུན་རྡོ་རྗེ་འཆང་ཆེན་པོས་མཁན་པོ། མཁན་ཆེན་ཁ་འཕྱར་བ་བསོད་ནམས་རྒྱལ་མཚན་དཔལ་བཟང་པོས་ལས་སློབ། རྗེ་སེམས་དཔའ་ཆེན་པོས་གསང་སྟེ་སྟོན་པའི་སློབ་དཔོན། མཁས་གྲུབ་གུང་སྟོན་ཤེས་རབ་བཟང་པོས་གྲིབ་ཚོད་མཛད། དགེ་འདུན་གྲངས་ཚང་བས་ལས་ཀྱི་ཁ་སྐོང་མཛད་དེ་བསྙེན་པར་རྫོགས་པའི་སྡོམ་པ་རྣམ་པར་དག་པ་ནོད་ནས་ཉེས་བྱས་ཕྲ་ཞིང་ཕྲ་བས་ཀྱང་མ་གོས་པར་བསྙེན་པར་རྫོགས་པའི་ལོ་བརྒྱ་ལོན་པའི་དགེ་སློང་དང་ཚུལ་མཚུངས་པར་བསྲུང་སྡོམ་མཛད་པ་ཞིག་གོ ། བྱང་སེམས་ཀྱི་སྡོམ་པ་ནི། རྗེ་རྡོ་རྗེ་འཆང་ལ་དབུ་མ་སེམས་ཙམ་ལུགས་གཉིས། དབང་གི་སྔོན་འགྲོའི་སེམས་བསྐྱེད་ཀྱི་ཆོ་ག རྗེ་བཙུན་སེམས་དཔའ་ཆེན་པོའི་དྲུང་དུ་དབུ་མ་ལུགས་ཀྱི་སེམས་བསྐྱེད་ཆེན་མོ་ཚར་གཉིས་དང་།
མཎྜལ་ཚོམ་བུ་ལྔ་པ་ལ་བརྟེན་པའི་བརྒྱུད་པ་གཉིས་ལྡན་གྱི་ནང་གི་བིརྺ་པ་ནས་བརྒྱུད་པའི་སེམས་བསྐྱེད་ཚར་བཞི། དབང་གི་སྔོན་འགྲོའི་སེམས་བསྐྱེད་ཚར་ལྔའི་སྒོ་ནས་རྣམ་པར་དག་པ་ནོད་ཅིང་། དེ་དག་སོ་སོའི་བསླབ་བྱ་ཡང་ཞིབ་ཏུ་གསན། རྩ་བ་བྱམས་སྙིང་རྗེའི་ཉམས་ལེན་ཚུལ་བཞིན་དུ་མཛད་པས་ས་ལ་གནས་པའི་སེམས་དཔའ་ཆེན་པོ་རྣམས་དང་ཚུལ་མཚུངས་པ་ཞིག་གོ ། རིག་པ་འཛིན་པའི་སྡོམ་པ་ནི། རྗེ་རྡོ་རྗེ་འཆང་ཡབ་སྲས་ཀྱི་དྲུང་དུ་སྨིན་པར་བྱེད་པའི་དབང་བསྐུར་བ་མང་དུ་ཞུས་ཏེ། དམ་ཚིག་ཉི་ཤུ་སོགས་ཚུལ་བཞིན་དུ་བསྲུང་ཞིང་བསྐྱེད་རྫོགས་གཉིས་ཀྱི་ཉམས་ལེན་རྒྱུད་སྡེ་སོ་སོ་དང་མཐུན་པར་མཛད་པས། གསུམ་ལྡན་རྡོ་རྗེ་འཛིན་པ་ཆེན་པོར་གྱུར་པ་ཡིན་ནོ། ། དེ་དག་གི་སྐབས་སུ་རྒྱུད་ཀྱང་སྨིན་པར་མཛད་པ་ཡིན་ཏེ། དང་པོ་རབ་ཏུ་བྱུང་དུས་ཆོས་ཀྱི་སྡོམ་བཞིའི་དོན་ལ་གསལ་སྣང་ཅན་གྱི་ཡེ་ཤེས་ཁྱད་པར་ཅན་འཁྲུངས་པ་དང་།
དབང་གི་ཡེ་ཤེས་དབང་པའི་དུས་སུ་ཐ་མལ་སྣང་ཞེན་འགགས་ནས་མཚོན་བྱེད་དཔེའི་ཡེ་ཤེས་ཁྱད་པར་ཅན་ཐུགས་རྒྱུད་ལ་འཁྲུངས་པའི་ཕྱིར་རོ། ། དེ་ཡང་མདོ་སྡེ་རྒྱན་ལས། ཇི་ལྟར་རྨ་དང་ཟས་ལ་དེ་དག་གི ། ཟག་དང་སྤྱད་དུ་རུང་བ་སྨིན་འདོད་ལྟར། ། དེ་བཞིན་རྟེན་འདིར་ཕྱོགས་གཉིས་ཞི་བ་དང་། ། ཡོངས་སུ་སྤྱད་པ་ཉིད་དུ་སྨིན་པར་བསྟན། ། ཞེས་གསུངས་པ་དང་མཐུན་ནོ། ། བཞི་པ་ཐོས་བསམ་བསྒོམ་པ་གསུམ་གྱི་གྲོལ་བ་བརྙེས་པའི་ཚུལ་ནི། རྗེ་ཉིད་སྐུ་ཚེ་དཔག་ཏུ་མེད་པ་ནས་བསོད་ནམས་ཀྱི་ཚོགས་བགྲངས་བ་ལས་འདས་པ་བསགས་པའི་སྟོབས་ཀྱི་ཕ་རོལ་དུ་ཕྱིན་པ་དང་། རྡོ་རྗེ་ཐེག་པའི་གཞུང་ལུགས་ལ་ལེགས་པར་སྦྱངས་ཤིང་།
མན་ངག་རིན་པོ་ཆེ་དུ་མས་ཐུགས་རྒྱུད་བལྟམས་པ་ལ་བརྟེན་ནས་སྐུ་ཚེ་འདིར་ཡང་ཟབ་པ་དང་རྒྱ་ཆེ་བའི་གཞུང་ལུགས་འགའ་ཞིག་འབད་རྩོལ་མེད་པར་ཐུགས་ལ་གསལ་བར་བྱོན་པ་དང་། འགའ་ཞིག་དམ་པའི་ཞལ་ནས་ལན་རེ་ཟུང་རེ་ཐོས་པ་ཙམ་གྱི་གཞུང་ལུགས་ཀྱི་ཚིག་དོན་མ་ལུས་པ་མཁྱེན་པའི་མངའ་བདག་དམ་པར་གྱུར་པ་ཞིག་གོ ། དེ་ཡང་། ཚུལ་གནས་ཐོས་དང་བསམ་གཏན་པས། ། བསྒོམ་པ་ལ་ནི་རབ་ཏུ་སྦྱོར། ། ཞེས་གསུངས་པ་ལྟར། ཐོག་མར་རབ་བྱུང་གི་མཁན་སློབ་གཉིས་ལ་དགེ་ཚུལ་གྱི་བསླབ་བྱ་སྟོན་པ་ཀ་རི་ཀ་ལྔ་བཅུ་པ་སོགས་དུ་མ་གསན་ཞིང་། གོ་བོ་རབ་འབྱམས་པ་ཆེན་པོ་ལ་ཚིག་དོན་རབ་གསལ་གྱི་ཐོག་དྲངས་མདོ་ཕྱོགས་རབ་ཏུ་མང་པོ་དང་དབང་རྗེས་གནང་མན་ངག་གི་གནད་སོགས་མཐའ་ཡས་པ་གསན་གསུངས། བར་དུ་ཀུན་མཁྱེན་རོང་སྟོན་ཆེན་པོའི་དྲུང་དུ་ཚིག་དོན་རབ་གསལ་སོགས་ཞབས་དྲུང་དུ་བཞུགས་རིང་གང་གསུངས་གསན་གསུངས། དེ་ནས་ལུང་བསྟན་ལྟར་འབྲས་ཡུལ་སྐྱིད་ཚལ་ཆོས་ཀྱི་ཕོ་བྲང་དུ་ཕེབས་ཏེ།
ཡོངས་རྫོགས་བསྟན་པའི་མངའ་བདག་ཀུན་མཁྱེན་ཆོས་ཀྱི་རྒྱལ་པོའི་དྲུང་དུ། བྱམས་པའི་ཆོས་ལྔ་རང་རང་གི་འགྲེལ་པ་དང་བཅས་པ་ཚད་མའི་མདོ་རང་འགྲེལ་འགྲེལ་བཤད་དང་བཅས་པ་གསན་ཅིང་བསྐྱོར་མགོ་ཡང་མཛད་གསུངས།

ཚད་མ་རྣམ་འགྲེལ་འགྲེལ་ཆེན་བརྒྱད་དང་སྦྱར་བའི་བཤད་པ། རིགས་གཏེར་རྩ་འགྲེལ། གཏན་ཚིགས་ཐིག་པ་ལ་སོགས་པ་རིགས་པའི་གཞུང་ལུགས་དུ་མ་གསན། འདུལ་བ་ལ་རྩ་བའི་མདོ་སོ་སོ་ཐར་པ། དེའི་འགྲེལ་པ་བམ་པོ་ལྔ་བཅུ་པ་དྲི་མེད་བཤེས་གཉེན་གྱི་མཛད་པ། མདོ་རྩ་བ་རྒྱ་ཆེར་འགྲེལ་པ་དང་བཅས་པ། མེ་ཏོག་ཕྲེང་རྒྱུད་སོགས་འདུལ་བའི་གཞུང་ལུགས་དུ་མ་གསན། མངོན་པ་ལ་ཀུན་ལས་བཏུས་འགྲེལ་པ་རྒྱལ་སྲས་མ་དང་སྦྱར་བ། མཛོད་རྩ་འགྲེལ། འགྲེལ་བཤད་རྒྱལ་པོ་སྲས། གང་བ་སྤེལ།
གཞན་ཡང་སའི་དངོས་གཞི་སོགས་ས་སྡེ་ལྔ། དབྱིག་གཉེན་གྱི་པྲ་ཀཱ་ར་ཎ་སྡེ་བརྒྱད་སོགས་བྱམས་པ་དང་འབྲེལ་བའི་ཆོས་ཕལ་ཆེ་བ་གསན་ཅིང་ཐུགས་སུ་ཆུད་པར་མཛད་དོ། ། དབུ་མ་ལ་རྩ་འཇུག་བཞི་བརྒྱ་པ་དང་གསུམ། སྤྱོད་པ་ལ་འཇུག་པ། རིགས་ཚོགས་ཕྱི་མ་བཞི། གཏམ་གྱི་ཚོགས་ལ་རིན་ཆེན་ཕྲེང་བ་དང་། བཤེས་སྤྲིངས་སོགས། ཤེས་རབ་ཀྱི་ཕ་རོལ་དུ་ཕྱིན་མ་ལ་བསྟོད་པ་སོགས་བསྟོད་ཚོགས་ཕལ་ཆེར་གསན། གཞན་ཡང་འཇམ་བསྡུད་སྨོན་ལམ་གསུམ་གྱི་བཤད་ལུང་སོགས་མང་དུ་གསན་ཅིང་། ཐོས་པ་དེ་དག་ཐམས་ཅད་ཀྱང་།
མིང་རྐྱང་ཙམ་དུ་མ་བཞག་གོ ། ཞེས་གསུངས་པ་ལྟར། རྗེ་ཉིད་ཀྱི་ཞལ་ནས། དད་ལྡན་འགའ་ཞིག་ལ་ངེད་འདིར་སླེབས་དུས་ཀུན་མཁྱེན་རོང་པོ་ལ་མངོན་མཁྱེན་མངའ་བར་འདུག རབ་བྱམས་ཆོས་ཀྱི་རྗེ་ནི་ཤཱཀྱ་ཐུབ་པ། འཁོར་རྣམས་ཀུན་དགའ་བོ་ལ་སོགས་པའི་རྣམ་འཕྲུལ། སྐྱེད་མོས་ཚལ་བྱ་རྒོད་ཕུང་པོའི་རི་དང་ཚུལ་མཚུངས་སམ་སྙམ་གུས་འདུན་དྲག་པོ་སྐྱེས་ཏེ། ཇ་གང་ཡོད་པ་ལ་མང་ཇ་འབུལ་བ་སོགས་བྱས། ཕོགས་རྐྱང་པ་ལ་རྟེན་ཉིན་མཚན་འཁོར་ཡུག་ཏུ་སློབ་གཉེར་ལ་འབུངས་པས་ཐོས་བྱུང་གི་ཤེས་རབ་ཀྱི་གཞུང་ལུགས་དེ་དག་གི་ཚིག་བློ་ལ་བླངས། བསམ་བྱུང་གི་ཤེས་རབ་ཀྱི་དོན་མི་བརྗེད་པར་བཟུང་།
བསྒོམ་བྱུང་གི་ཤེས་རབ་ཀྱི་དེ་དག་གི་དོན་ཚུལ་བཞིན་དུ་ཡིད་ལ་བྱས་སྟེ། རིགས་གྲྭ་ལུང་གྲྭ་ས་དང་། ཚོགས་པ་རྒྱ་མཚོ་ལྟ་བུའི་དབུས་སུ་ཆོས་ཀྱི་བསྐྱེལ་ཕུལ་བས་ཐམས་ཅད་ངོ་མཚར་ཏེ། འདི་ནི་དོན་གྱི་རབ་འབྱམས་པ་རང་དུ་འདུག གཞན་འདི་ཙམ་གྱི་བློ་སྐྱེད་ག་ལ་འོང་ཞེས་ཀུན་དུ་སྒྲོག་པ་དང་། ཀུན་མཁྱེན་ཆོས་ཀྱི་རྒྱལ་པོས་ཀྱང་བསྟོད་བཀུར་བསྔགས་གསུམ་ཡང་དང་ཡང་དུ་མཛད་དེ། ཐུགས་དགྱེས་པ་ཆེན་པོས་རྗེས་སུ་བཟུང་བ་ཡིན། ཁྱེད་རང་རྣམས་ཀྱང་བླ་མ་ལ་གུས་པ་དང་སློབ་གཉེར་ལ་འབུངས་གསུངས་པའི་དོན་ལ་བསམ་ན། སངས་རྒྱས་རྣམས་ལ་ལྷག་པར་བྱས། ། དེ་ལ་དགེ་བའི་རྩ་བ་བསྐྲུན། །
དགེ་བའི་བཤེས་ཀྱི་མགོན་བཅས་པས། ། འདི་ནི་ཉན་པའི་སྣོད་ཡིན་ནོ། ། སངས་རྒྱས་རྟེན་དང་ཀུན་འདྲི་དང་། ། སྦྱིན་དང་ཚུལ་ཁྲིམས་སོགས་སྤྱོད་པ། ། ལེན་དང་འཛིན་པ་ལ་སོགས་པའི། ། སྣོད་དུ་དམ་པ་རྣམས་བཞེད་དོ། ། ཅེས་གསུངས་པའི་ཡོན་ཏན་ཐམས་ཅད་མངའ་བའི་བདག་ཉིད་ཆེན་པོ་ཡིན་པར་གདོན་མི་ཟའོ། ། སྐབས་ཅིག་ཏུ་གསང་སྔགས་ཟབ་མོའི་ཆོས་ཀྱི་སློང་ཚད་ལྟ་བུའི་སྙུང་གཞི་དྲག་པོ་ཞིག་བྱུང་བ་ལ་ཕན་པའི་ཆེད་དང་། རྒྱུད་གསུམ་མན་ངག་དང་བཅས་པ་ལ་ཐུགས་གཉེར་གྱི་འདུན་པ་དྲག་པོ་དང་། རྗེ་རྡོ་རྗེ་འཆང་ཡབ་སྲས་ལ་མི་ཕྱེད་པའི་དད་པ་ཆེན་པོས་ཐུགས་རྒྱུད་བསྐུལ་ཏེ།
རབ་འབྱམས་ཆོས་རྗེའི་དྲུང་དུ་ཨེ་ཝཾ་ཆོས་ལྡན་དུ་འགྲོ་བའི་ཞུ་གནང་ཕུལ་བས། སྔར་ཕ་རོལ་དུ་ཕྱིན་པའི་ཡོན་ཏན་རྒྱ་དཔང་ཆེ་བའི་སྟེང་དུ་གསང་སྔགས་རྡོ་རྗེ་ཐེག་པ་ལ་མཁས་པ་ཅིག་བྱུང་ན་བསྟན་པ་སྤྱི་དགོས་ལ་ཕན་པ་ཡོངས་གསུངས་ཏེ་གྲོལ་ཆ་གནང་། དབོན་ས་མིའི་དབང་པོ་ནོར་བུ་བཟང་པོ་ལ་རབ་འབྱམས་པ་འདི་ཕ་རོལ་དུ་ཕྱིན་པའི་ཡོན་ཏན་བསམ་གྱི་མི་ཁྱབ་ཤེས། རྡོ་རྗེ་ཐེག་པའི་སློབ་གཉེར་ལ་ཨེ་ཝཾ་ཆོས་ལྡན་དུ་སོང་ཡོད་པ་ཆས་ཁའི་མཐུན་རྐྱེན་མགོ་འདོན་བདག་རྐྱེན་དགོས་པའི་ཞུ་ཡིག་དང་། རྗེ་རྡོ་རྗེ་འཆང་ཆེན་པོའི་དྲུང་དུའང་གོ་བོ་རབ་འབྱམས་པ་འདི་པ་སློབ་བཤད་ཀྱི་ཡུལ་དུ་གྱུར་པའི་སྣོད་ལྡན་ཡིན་ལགས་པ། གསུང་ངག་རིན་པོ་ཆེའི་ཐོག་དྲངས་དཔལ་ལྡན་ས་སྐྱ་པའི་ཟབ་ཆོས་རྣམས་དང་། གཞན་ཡང་རྒྱུད། འགྲེལ་པ། རྒྱ་གཞུང་། དབང་།
རྗེས་གནང་། མན་ངག་གི་གནད་སོགས་མགོ་འདོན་བདག་རྐྱེན་དུ་གང་འགྲོ་སྐུ་དྲིན་གྱི་བསྐྱངས་དགོས་པའི་ཞུ་ཡིག་རྟེན་བཅས་ཀྱང་མཛད། ཁྱེད་ཀྱི་འདིར་སློབ་གཉེར་ལ་བརྩོན་འགྲུས་བྱས་པ་བཞིན་སྔར་གྱི་ཚིག་དོན་རྣམས་མ་བརྗེད་པ་དང་། གསང་སྔགས་ཟབ་མོ་ལ་དེ་བས་ཀྱང་བརྩོན་འགྲུས་ཆེ་བར་དགོས་པའི་ཞལ་གདམས་མཛད། དགུང་ལོ་ཉེར་ལྔ་པ་ལ་ཨེ་ཝཾ་ཆོས་ལྡན་དུ་དབྱར་ཆོས་ལ་ཕེབས། རྟེན་འབྲེལ་ཀྱང་ཤིན་ཏུ་འགྲིག ཀྱཻ་རྡོར་འགྲེལ་པ་ལུགས་དང་། སམྦུ་ཊིའི་རྡོར་དབྱིངས་ཀྱི་དབང་གསན། རྗེས་ཀྱི་དུས་སུ་དུང་བསྐྱར་ཏེ་གནང་བུས་གསུངས། རྗེ་ཉིད་ཀྱི་ལན་གསུམ་བུས་པས་སྐད་ཤིན་ཏུ་ཆེ་བ་བྱུང་བ་ལ་ཐུགས་དགེས།
གྲགས་པ་དོན་དང་མཐུན་པ་བསྟན་ལ་ཕན་པ་འོང་བར་འདུག་གསུངས། དེར་རྗེས་གསུང་ངག་རིན་པོ་ཆེ་ཚར་གཉིས། ཟབ་པ་དང་རྒྱ་ཆེ་བའི་དབང་བྱིན་རླབས། ལུང་རྗེས་གནང་། རྒྱུད་རྒྱ་གཞུང་གི་བཤད་ལུང་སོགས་མང་དུ་གསན། རྗེ་སེམས་དཔའ་ཆེན་པོའི་དྲུང་དུ་གསུང་ངག་ཚར་ལྔ། ལམ་བསྐོར་ཕྱི་མ་ཞར་བྱུང་འཕྲོས་དང་བཅས་པ། བདེ་མཆོག་ལཱུ་ནག་དྲིལ་གསུམ་གྱི་དབང་བྱིན་རླབས། དྲིལ་བུ་རིམ་ལྔ། ནག་པོ་རིམ་བཞི།
ནཱ་རོ་མཁའ་སྤྱོད་སོགས་མཁའ་སྤྱོད་མའི་བསྐོར། རྫོགས་རིམ་རྩ་དབུ་མ་ལ་སོགས་ཏེ་རྣལ་འབྱོར་གསང་མཐའི་བསྐོར་རྣམས་མ་ལུས་པ། གསང་བ་འདུས་པ་འཕགས་ལུགས་ཀྱི་དབང་། ། རིམ་པ་ལྔའི་ཁྲིད། རྩ་རྒྱུད་རྒྱུད་ཕྱི་མ་དང་བཅས་པ། བཤད་རྒྱུད་དགོངས་པ་ལུང་སྟོན། རྡོ་རྗེ་ཕྲེང་བ། ལྷ་མོ་བཞིས་ཞུས། ཡེ་ཤེས་རྡོ་རྗེ་ཀུན་ལས་བཏུས་པ། རྡོ་རྗེ་སྙིང་པོ་རྒྱན་གྱི་རྒྱུད།
མདོར་བྱས་མདོ་བསྲེས་སོགས་དུ་མ་དང་། ཡེ་ཤེས་ཞབས་ཀྱི་བསྐོར་མ་ལུས་པ། གཤིན་རྗེ་གཤེད་དམར་ནག་འཇིགས་གསུམ་གྱི་བསྐོར་དང་། ཁྱད་པར་རྣལ་འབྱོར་དབང་ཕྱུག་གི་གཤིན་རྗེ་གཤེད་དམར་པོ་ལྷ་ལྔའི་རྒྱུད་རྒྱས་པ་དང་སྦྱར་བའི་གཞུང་བརྒྱད། ཤིན་ཏུ་སྤྲོས་མེད་ཀྱི་ཁྲིད་སོགས་དང་། ཀྱཻ་རྡོ་རྗེའི་བཀའ་བབས་རྣམ་པ་བཞི། རྒྱུད་གསུམ་མན་ངག་དང་བཅས་པ་སྟེ་མདོར་ན་རྗེ་རྡོ་རྗེ་འཆང་ཡབ་སྲས་ལ་རྣལ་འབྱོར་བླ་མེད་ཀྱི་རྒྱུད་སྡེ་ཆེན་པོ་རྣམས་དང་། དེ་དག་སོ་སོའི་དགོངས་པ་འགྲེལ་བ་བྱེད་པའི་རྣམ་འགྲེལ་དུ་མ་དང་། སོ་སོའི་དགོངས་པ་དང་མཐུན་པའི་དཀྱིལ་འཁོར་གྱི་ཆོ་ག་དང་། སོ་སོའི་སྒྲུབ་ཐབས་དང་།
ཟབ་མོར་གྱུར་པའི་མན་ངག་གི་གནད་དང་། རྗེས་སུ་གདམས་པ་དང་བཅས་པ། རྣལ་འབྱོར་རྒྱུད་ལ་སྦྱོང་རྒྱུད་དགོངས་འགྲེལ་ལག་ལེན་གྱི་རིམ་པ་དང་བཅས་པའི་བཤད་ལུང་། སྤྱོད་རྒྱུད་ལ་ཨ་ར་པ་ཙ་ན་ལྷ་ལྔ་སོགས་དང་། བྱ་རྒྱུད་ལ་ཚེ་དཔག་མེད་ལྷ་དགུ་སོགས་ཏེ་རྒྱུད་སྡེ་བཞིའི་བསྐོར་དང་། ས་སྐྱ་བཀའ་འབུམ། རྗེ་ཡབ་སྲས་ཀྱི་བཀའ་འབུམ་སྟེ། ལུང་མན་ངག་རྣམས་བུམ་པ་གང་བྱོའི་ཚུལ་དུ་གནང་ཞིང་ལེགས་པར་ཐུགས་སུ་ཆུད་པ་ཡིན་ནོ། ། ཐུགས་ཀྱི་སྲས་མཆོག་དམ་པ་རྡོ་རྗེ་འཆང་ཀུན་དགའ་དབང་ཕྱུག་པ་ལ་མགོན་པོའི་རྗེས་སུ་གནང་བ་སོགས་གསན་ཞིང་ལུང་བསྟན་པ་དག་ཀྱང་བྱུང་གསུངས། མཁན་ཆེན་ཁ་འཕྱར་བ་ལ་གུར་རིགས་བསྡུས།
སྦྱོང་རྒྱུད་དཀྱིལ་འཁོར་བཅུ་གཉིས། རྟ་མགྲིན་ལྕགས་རལ་གྱི་རྗེས་གནང་སོགས་གསན། མཁས་གྲུབ་དམ་པ་གུར་སྟོན་ཤེས་རབ་བཟང་པོ་ལ་སྡོམ་གསུམ་རབ་དབྱེ། གསང་འདུས། བདེ་མཆོག འཇིགས་བྱེད་སོགས་ཀྱི་བཤད་པ་རྒྱས་པ། དཀྱིལ་འཁོར་སོ་སོའི་ལག་ཏུ་བླངས་བའི་རིམས་པ་ཕྲ་ཞིང་ཕྲ་བ་དོགས་གཅོད་ཀྱི་ཚུལ་གྱི་ཟབ་དོན་གྱི་གནད་མང་པོ་ལ་ཡང་ཕན་པར་བྱུང་བས་བཀའ་དྲིན་ཅན་ཡིན་གསུངས། བདག་ཆེན་ཞ་ལུ་བ་དང་། ཆུ་མིག་པ་ལ་ཆོས་སྐྱོང་བསྐོར་གྱི་རྗེས་སུ་གནང་བ་ལས་ཚོགས་དང་བཅས་པ་གསན། གླིང་སྨད་པ་རིན་པོ་ཆེ་ཤེས་རབ་དཔལ་ལྡན་པ་ལ་མཁན་ཆེན་གཡག་པ་ནས་བརྒྱུད་དེ་འོང་པ་རྗེ་བཙུན་ས་པཎ་དང་འཇམ་དབྱངས་དབྱེར་མེད་དུ་བསྒྲུབ་པའི་རྗེས་སུ་གནང་བ་གསན།
གཞན་ཡང་ཟབ་པ་དང་རྒྱ་ཆེ་བའི་ཆོས་ཀྱི་གཏེར་མཛོད་དམ་པར་བཞུགས་པ་སོ་སོའི་གསན་ཡིག་ཏུ་ཤེས་པར་བྱའོ། ། དེ་ལ་འདི་སྐད་ཅེས་བརྗོད་དེ། གང་ཞིག་སྲིད་ན་མཁས་པའི་མཆོག་གྱུར་དམ་པ་རྣམས་ཀྱི་གསུང་གི་བདུད་རྩི་ལེགས་འཐུང་ཞིང་། ། ཤེས་བྱའི་གནས་རྣམས་མ་ལུས་ཤེས་ཀྱང་ང་རྒྱལ་མེད་ཅིང་མང་དུ་ཐོས་པས་མི་ངོམ་པ། ། བསམ་བྱུང་རིགས་པས་ཚུལ་བཞིན་རྣམ་དཔྱོད་བསྒོམ་བྱུང་རྣལ་འབྱོར་རྒྱུན་དུ་བསྒོམ་པས་གྲོལ་བ་རྙེད། ། རང་གཞན་གྲུབ་མཐའ་རྒྱ་མཚོའི་མཐར་སོན་གོ་རམ་བསྟན་པའི་བདག་པོ་ཀུན་མཁྱེན་བླ་མ་རྒྱལ། ། ཞེས་པའི་དམ་པ་དེ་ཉིད་ཐོས་བསམ་བསྒོམ་གསུམ་མཐར་ཕྱིན་པས་རྣམ་གྲོལ་གྱི་འབྲས་བུ་བརྙེས་པ་ཡིན་ཏེ། འབྲས་ཡུལ་དུ་བཞུགས་དུས་སྙུང་གཞི་ཐུ་མོ་ཞིག་བྱུང་བའི་ཚེ། མཐུ་སྟོབས་ཀྱི་དབང་ཕྱུག་ཆོས་རྗེའི་དྲུང་དུ་བཙུན་པ་སྐུ་རིམ་ལ་བཞུགས་པའི་མནལ་ལམ་དུ། རྗེ་ཉིད་ལ་བར་ཆད་རྩོམ་པའི་རྒྱལ་པོ་ཞིག་འདུག་སྟེ།
དེ་ལ་ཁྱེད་བླ་མ་འདི་ལ་བར་ཆད་བརྩམ་པ་ཅི་ཡིན། གང་ནས་འོང་དྲིས་པས། ང་གུ་གེའི་རྒྱལ་པོ་ཡིན། ངེད་གུ་གེའི་ནོར་རྫས་སྟོབས་ཆེ་བ་ངོར་ན་ཡོད། བླ་མ་འདིའི་མ་འོངས་པ་ན་ངོར་པའི་བསྟན་པ་འཛིན་པར་འདུག་པས་བར་ཆད་བྱེད་པ་ཡིན་ཟེར་བ་རྨིས་བས། རྒྱལ་པོ་འདི་ལ་དམིགས་པའི་ཐུགས་དམ་མཛོད་གསུངས་བ་ཐུགས་ལ་བཞག ལྟ་བ་འཁོར་འདས་དབྱེར་མེད་གཙོ་བོར་བསྒོམ་པའི་གནས་སྐབས་སུ་རྒྱལ་པོ་དེའི་ཆོ་འཁྲུལ་བྱུང་བའི་ཚེ། བདག་གཞན་བརྗེ་བའི་བྱང་ཆུབ་ཀྱི་སེམས་རིན་པོ་ཆེ་དང་ལྟ་བ་རྩེ་གཅིག་པ་མཛད་པས་རྒྱལ་པོ་འཇའ་ཡལ་བ་ལྟར་སོང་སྟེ། བར་དུ་གཅོད་པ་དང་བདུད་ཀྱི་ཚོགས་ཐམས་ཅད་ལས་གྲོལ་ཞིང་། ཁྱད་པར་བདེ་ཀྱེ་གཉིས་ཀྱི་གཞི་བསྙེན་མཛད་དུས་གྲོལ་བྱེད་ལམ་གྱི་རྟོག་པ་ཁྱད་པར་ཅན་འཁྲུངས་ཚུལ་དུ་མ་ཞིག་གསང་བར་གདམས་པས་བྲི་བར་མ་ནུས་སོ། །
ལྔ་པ་འཆད་རྩོད་རྩོམ་པས་བསྟན་པ་སྤེལ་བའི་ཚུལ་ལ། འཆད་པའི་ཡོན་ཏན་ནི། དེ་ལྟར་གྲོལ་ལམ་ལ་མངའ་བརྙེས་པས་གསུང་རབ་རབ་འབྱམས་ལ་མི་འཇིགས་པའི་སྤོབས་པ་ཐོབ་སྟེ། གདུལ་བྱ་སོ་སོའི་བློ་དང་འཚམས་པར་རྗོད་བྱེད་ཀྱི་ཚིག་རྣམས་གོ་བདེ་ཞིང་འབྲེལ་ཆགས་པ། བརྗོད་བྱ་དོན་དང་ལྡན་པ། བྱེད་ལས་ཐར་པ་ཐོབ་པ་དང་རྗེས་སུ་མཐུན་པར་ཟབ་པ་དང་རྒྱ་ཆེ་བའི་ཆོས་སྟོན་པ་ཞིག་སྟེ། དེ་ཡང་མདོ་འཆད་ན་ཕུན་སུམ་ཚོགས་པ་ལྔ། རྒྱུད་འཆད་པ་ན་མཐའ་དྲུག་ཚུལ་བཞི་སོགས་དང་། བསྟན་བཅོས་འཆད་པ་ན་དགོས་དོན། བསྡུས་དོན།
ཚིག་དོན། མཚམས་སྦྱར། བརྒལ་ལན་གྱི་གཏན་ལ་ཕབ་པ་ལྔའི་སྒོ་ནས་ལེགས་པར་འཆད་ཅིང་། དེ་ཡང་ཞིབ་པར་ནི། དགུང་ལོ་སུམ་ཅུ་སོ་གཅིག་པ་ལ་བླ་མ་ཡེ་ཤེས་རྒྱལ་མཚན་པ་དང་སྐུ་མཆེད་གཉིས་ཁམས་སུ་འབྱོན་པའི་ཞུ་གནང་ཀུན་མཁྱེན་ཆོས་ཀྱི་རྒྱལ་པོའི་དྲུང་དུ་ཕུལ་བས། ཁྱེད་རང་གི་བླ་མ་གོང་མ་རྣམས་ཀྱི་ལུང་བསྟན་བྱུང་ཚུལ་དང་། དཔོན་ས་ཆོས་རྒྱལ་ནོར་བུ་བཟང་པོས་བསྒོར་ན་ལེགས་པའི་ཕྱག་དམ་ཀྱང་ཕེབས། གང་ས་ནས་གཙང་ཕྱོགས་ལ་བཞུགས་ན་ལེགས་པའི་བཀའ་ལུང་ཞིབ་རྒྱས་གནང་། རྗེ་ཉིད་ཀྱི་བསྐྱར་ཞུས་འབུལ་མ་ནུས། ཡེ་ཤེས་རྒྱལ་མཚན་པས་ནན་ཞུས་ཕུལ་བ་ལ།
འོ་ན་ཁྱེད་རང་རྗེ་སེམས་དཔའ་ཆེན་པོའི་དྲུང་དུ་བརྟག་པ་ཞུས་ན་ལེགས་གསུངས་པ་ལྟར་ཁོང་གི་བརྟག་པ་ཞུར་བྱོན་པས། སེམས་དཔའ་ཆེན་པོའི་ཞལ་ནས། བརྟག་པ་བྱེད་མི་དགོས། ཁམས་སུ་ཕྱིན་ན་ལོངས་སྤྱོད་ཆེ་བ་ནི་འོང་། ཚེ་རིང་རྒྱུ་མེད། བསྟན་པ་ལ་ཕན་ཐོགས་ཀྱང་ཆུང་། གོ་བོ་རབ་འབྱམས་པ་རང་གཙང་ཕྱོགས་སུ་བསྡད་ན་ཚེ་ཡང་ཅུང་ཞིག་རིང་བ་དང་། བསྟན་པ་ལ་ཕན་ཐོགས་རྒྱ་ཆེན་པོ་འོང་གསུངས་བའི་ལུང་བསྟན་དང་བསྟུན། ཡེ་ཤེས་རྒྱལ་མཚན་པས་ཁམས་སུ་བྱོན། རྗེ་ཉིད་ཀྱི་འབྲས་ཡུལ་དུ་བཞུགས།
ཐོག་མར་སྐལ་ལྡན་འགའ་ཞིག་ལ་ཟུར་ཆེས་པ་མཛད། དེར་རྗེས་ཀུན་མཁྱེན་ཆོས་ཀྱི་རྒྱལ་པོས་རྒྱལ་ཚབ་ལྟ་བུར་དབང་བསྐུར་ཏེ། དགེ་བའི་བཤེས་གཉེན་རབ་ཏུ་མང་པོ་ལ་སྡོམ་པ་གསུམ་གྱི་རབ་ཏུ་དབྱེ་བའི་བཤད་པ་རྒྱ་ཆེར་མཛད་དེ། ཀུན་མཁྱེན་ཆོས་ཀྱི་རྒྱལ་པོའི་འཁོར་ཉུང་རགས་དང་བཅས་ཏེ་རྗེ་བཙུན་སེམས་དཔའ་ཆེན་པོའི་དྲུང་དུ་ཕྱགས་ཕེབས། དེའི་རིང་རྟ་ལུག་སྤྲེལ་གསུམ་ལ་དམ་པ་ཆོས་ཀྱི་ཆར་ཆེན་པོ་ཕབ། བཀའ་ཆེན་བཞི། སྡོམ་རིག་གཉིས། དབུ་མ་རྩ་འཇུག་བཞི་གསུམ། བྱམས་ཆོས་ཕྱི་མ། མངོན་པ་མཛོད་སོགས་གཞུང་ལུགས་རབ་འབྱམས་ཀྱི་བཤད་པ་རྒྱས་པ་དང་།
བཅོམ་ལྡན་འདས་གཤིན་རྗེ་གཤེད་དམར་པོ་ལྷ་ལྔའི་དཀྱིལ་འཁོར་དུ་སྨིན་པར་བྱེད་པའི་དབང་བསྐུར་བ་མཛད་ནས། སྔགས་སྡོམ་གྱི་བཤད་པ་ཤིན་ཏུ་རྒྱས་པ་དང་། རྗེས་སུ་གནང་བ་དང་། མན་ངག་ཟབ་མོ་འགའ་ཞིག་གི་སྒོ་ནས་སྐལ་ལྡན་མང་པོ་ཞིག་སྨིན་གྲོལ་ལ་འགོད་པར་མཛད་པ་སོགས་ཀུན་མཁྱེན་ཆེན་པོ་བཞུགས་པ་དང་ཚུལ་མཚུངས་པའི་སྙན་པའི་གྲགས་པས་ས་སྟེང་མ་ལུས་པར་ཁྱབ་པ་མུས་སུ་གསན་པས་ཐུགས་ལ་དགེས་པ་ཆེན་པོ་འཁྲུངས། ཀུན་མཁྱེན་ཆོས་ཀྱི་རྒྱལ་པོས། རྗེ་བཙུན་སེམས་དཔའ་ཆེན་པོའི་དྲུང་དུ། མཁས་པ་གོ་བོ་རབ་འབྱམས་པ་གདན་སར་བསྐོས། ང་རང་དང་ཆོས་བཤད་ཉན་གྲྭ་པའི་འཛིན་སྐྱོང་སྤེལ་གསུམ་ཁྱད་མེད་པ་ཡོང་པའི་སྙན་པས་ཁྱབ་པ་བཞིན། དོན་ལ་ཡང་གནས་པ་བློ་ཡུལ་དུ་བཞག མང་དུ་ཐོས་པ་ནགས་ཀྱི་ཚལ་དག་ཏུ། །
ལང་འཚོ་ཡོལ་བ་རྣམས་ཀྱི་གནས་པ་བདེ། ། ཞེས་གསུངས་པ་དང་མཐུན་པར་བདག་རང་བསྒྲུབ་པ་རྩེ་གཅིག་ཏུ་བྱེད་པའི་བློ་འདུན་ལགས་པ། དབེན་གནས་དང་ཉམས་ལེན་ཟབ་མོ་བྱ་ཚུལ་སོགས་ཐུགས་བརྩེ་བས་བསྐྱངས་དགོས་པའི་ཞུ་གནང་ཕུལ་བས། ཁྱེད་ལྟ་བུ་ཚེ་འདིར་བསྒྲུབ་པ་རང་ལ་ལྟོས་མི་དགོས། མཁས་གྲུབ་དུ་མའི་སྐྱེ་བ་བརྒྱུད་མར་བཞེས་པ་འདུག་པས། བཤད་ཉན་ཀྱི་རྒྱུན་མཐུད་ན་གཞན་དོན་རྒྱ་ཆེན་པོ་འོང་། གནས་དབེན་པ་བསྟེན་པ་བས་འབྲས་ཡུལ་དུ་བྱོན་པ་ལེགས། ངེད་ཀྱི་འདིར་གསུང་ངག་རིན་པོ་ཆེ་ཆ་ལག་ཟབ་མོ་བསྒྲུབ་པ་ལུང་སྦྱིན་པའི་མཐའ་རྟེན་དང་བཅས་པ་བུམ་པ་གང་བྱོའི་ཚུལ་དུ་ཕུལ། དཔལ་གསང་བ་འདུས་པ་འདི་བཤད་པའི་གཞི་ཆེ་བས། རྒྱུད་འགྲེལ་པ་འགྲེལ་བཤད།
རྒྱ་གཞུང་དབང་ཁྲིད། ལུང་མན་ངག་དང་བཅས་པ་རྣམས་དང་། གཞན་བདེ་མཆོག་བསྐོར་སོགས་དགོངས་བཞེད་གང་ཡོད་པ་རྣམས་བསྒྲུབ་གསུངས་བའི་བཀའ་ལུང་ཕེབས་པ་ལ། གོང་བཞིན་བསྐྱར་ཏེ་ཞུ་གནང་ནན་གྱིས་ཕུལ་ཀྱང་། གོ་བོ་རབ་འབྱམས་པ་འདིར་བདེ་མཆོག་གི་ཆོས་ཀྱི་འཕྲོ་མ་འདྲ་དགོས་པ་ཡོད་པ་དང་། གཙང་ཕྱོགས་སུ་དཔལ་ལྡན་ས་སྐྱ་པའི་བསྟན་པ་ལ་ཕན་པའི་བཤད་ཉན་ཅིག་ཚུགས་སུ་རེ་བས། ངེད་ཀྱི་ཡི་གེ་འདི་ཁོང་པ་ལ་སྤྲོད་ལ་དྲུང་པ་ཕེབས་འཕྲལ་རྫོང་བའི་དོ་དམ་མཛད་དགོས་གསུངས་བའི་བཀའ་ལུང་ཕེབས་པ་བཞིན་དགོངས་པ་དང་སྦྱར། ཕྱག་ཕེབས་འཕྲལ་དུ་རྗེ་སེམས་དཔའ་ཆེན་པོའི་བཀའ་ཤོག་བཀའ་ལུང་ཞིབ་ཏུ་ཕེབས་ཚུལ་ནི་འདི་ལྟར་ཡིན། ངེད་ཀྱི་བསམ་པ་ལ་ནི་ཁྱེད་ཀྱི་འདི་ཁར་བཤད་ཉན་གྱི་འཕྲོ་མཐུད་ན་གྲྭ་པ་རྣམས་ལའང་ཕན་ཐོགས་ཆེ་ཞིང་། ངེད་ཀྱི་བསྙེན་པ་དང་དགེ་སྦྱོར་ལ་གཙོ་བོར་བསྒྲིལ།
སྔགས་ཀྱི་བཤད་པ་བྱས་ན་ཐབས་ཤེས་ཟུང་འཇུག་ཏུ་འགྲོ་བ་འདུག་པས། སེམས་དཔའ་ཆེན་པོའི་དྲུང་དུ་དགོངས་ཁྲེལ་མི་འཇུག་པའི་ཞུ་ཡིག་རེ་ཕུལ་ན་གྲོལ་ཆ་གནང་བསམ་པ་ནི་ཤར། གང་ལེགས་གསུངས་པ་ལ། རྗེ་ཉིད་ཀྱི་སེམས་དཔའ་ཆེན་པོའི་དྲུང་དུ་བདེ་མཆོག་ནག་པོ་པའི་ཆོས་རྣམས་མི་ཞུ་ཁ་མེད་ཡོད་པ་དང་། གཞན་ཡང་ཟབ་ཆོས་འདྲ་ཞུ་འདོད་ཡོད་པས་འབྱོན་པའི་ཞུ་གནང་ཕུལ་བས་གྲོལ་ཆ་གནང་། ན་བཟའ། ཆིབས་པ། གསོལ་ཇ། དཀར་ཡོལ། གོས་དར་སོགས་ཀྱི་གནང་སྦྱིན་རྒྱ་ཆེན་པོ།
ཁལ་མ་ལམ་ཆས་སོགས་གང་དགོས་དང་བཅས་རྗེ་ཉིད་ཕྱག་ཕྱི་བ་ཉུང་རགས་དང་བཅས་ཏེ། བྱ་ལོ་ཟླ་བ་དང་པོ་ལ་མུས་སུ་རྗེ་སེམས་དཔའ་ཆེན་པོའི་དྲུང་དུ་ཕེབས། ཐུགས་དགེས་པ་ཆེན་པོའི་སྒོ་ནས་བདེ་མཆོག་ནག་པོ་པའི་དབང་བཀའ། ནག་པོ་རིམ་བཞིའི་ཁྲིད། གཞན་ཡང་མན་ངག་གི་གནད་དུ་མ་ཞིག་གནང་། ཆོས་དོན་དུ་གཉེར་བའི་དད་ལྡན་སུ་བྱུང་ལ་བཤད་ཉན་གྱིས་གསུངས་པ་ལྟར། དབང་རྗེས་གནང་། རྒྱུད་རྒྱ་གཞུང་གི་བཤད་པ་སོགས་མང་དུ་མཛད། ཁྱི་ལོ་ལ་སེམས་དཔའ་ཆེན་པོ་བྱང་ངམ་རིང་དུ་ཕེབས། ཚོགས་པ་སྟོང་ལྷག་ཙམ་ལ་གསུང་ངག་རིན་པོ་ཆེ་གསུངས་པའི་ཕྱག་ཕྱིར་རྗེ་ཉིད་ཀྱིས་ཀྱང་རྒྱུད་གསུམ་གྱི་བཤད་པ་དང་།
གཞན་ཡང་གང་ལ་གང་འོས་ཀྱི་ཆོས་ཀྱི་ཆར་ཆེན་པོ་ཕབ། དེ་རྗེས་མུས་སུ་ཕེབས། བྱམས་ཆེན་ཆོས་རྗེ་སྐུ་སྐྱེས་པ་སོགས་སྐུ་ཆེན་མང་པོ་ཡང་མཇལ་བ་ལ་ཕེབས། དེ་དུས་རྗེ་ཉིད་ལ་ཁྱེད་ཀྱི་གཙང་ཕྱོགས་སུ་བཤད་ཉན་ཅིག་འཛུགས་དགོས། ད་ལྟ་མཁས་གྲུབ་ཆེན་པོ་ཆོས་རྗེ་དོན་ཡོད་དཔལ་བ་བཞུགས་པ་ཡིན་ཏེ། སྐུ་ནས་ཀྱང་བགྲེས། རྗེས་སུ་ཅི་ཡོང་ཡང་མི་ཤེས་པ་འདུག སྔར་ཆོས་རྗེ་མཁྱེན་རབ་དབང་ཕྱུག་དང་། དེའི་གདན་སར་ནམ་མཁའ་བསོད་ནམས་ཆེན་པོ་ལྟ་བུ་བཞུགས་ཀྱང་། དེའི་རྗེས་སུ་ཡང་ཅི་འོང་མི་ཤེས་པ་འདུག་པས་གཙང་སྟོད་འདིར་དཔལ་ལྡན་ས་སྐྱ་པའི་བསྟན་པ་ལ་ཕན་པའི་བཤད་ཉན་ལྟ་གྲུབ་གཙང་བ་ཞིག་འཛུགས་དགོས་གསུངས་པའི་བཀའ་ལུང་ཡང་དང་ཡང་དུ་ཕེབས་པ་ལས།
གང་ས་ནས་ཚུགས་པ་ཅིག་མི་འོང་ལགས་སམ་ཞུས་པས། བྱམས་ཆེན་སྐུ་སྐྱེས་པ་དང་བགྲོས་ཏེ་སང་ཉིན་རྟེན་འབྲེལ་སྒྲིག་གསུངས་པའི་བཀའ་ལུང་ཕེབས་པའི་ནུབ་མོ་སྐུ་སྐྱེས་པའི་མནལ་ལམ་དུ། ཆོས་ཀྱི་ཁྲི་ཆེན་པོ་ཞིག་བརྩིག་གིན་འདུག་པ་ལ། སུས་ཡིན་དྲིས་པས་རྗེ་བཙུན་གྲགས་པའི་ཡིན་ཟེར་བ་རྨིས་བས། སང་དཔོན་སློབ་གསུམ་ཞལ་འཛོམས་དུས་སྐུ་སྐྱེས་བས་རྨི་ལམ་རྨིས་ཚུལ་དང་། བཤད་ཉན་གྱི་བདག་རྐྱེན་གང་དགོས་བྱེད་པའི་ཞལ་ལྟ་ཞུས་པས། རྗེ་བཙུན་སེམས་དཔའ་ཆེན་པོ་ཐུགས་ཤིན་ཏུ་དགེས་ཏེ་རྟེན་འབྲེལ་བཟང་གསུངས། བཤད་ཉན་འཛུགས་པ་ལ་ཐུགས་ཐག་བཅད། ཕྱིས་སྐུ་སྐྱེས་པས་གདན་འདྲེན་བྱུང་བས། འབྱོན་ཁར་སེམས་དཔའ་ཆེན་པོའི་ཞབས་སྤྱི་བོར་བླངས་སྨོན་ལམ་མཛད་པའི་ཚེ།
སེམས་དཔའ་ཆེན་པོས་དབང་བརྒྱུད་ཀྱི་བླ་མ་རྣམས་དང་མཁའ་འགྲོ་ཆོས་སྐྱོང་ལ་བདེན་བརྡར་མཛད། འདིས་བསྟན་པ་སྤྱི་དང་བྱེ་བྲག་བཤད་ཉན་ཚུལ་བཞིན་དུ་བྱེད་པ་ཡོད་པས། བླ་མ་དམ་པ་རྣམས་ཀྱི་ཐུགས་རྗེ་དང་བྱིན་རླབས་མ་ལུས་པ་འཇུག་པར་གྱུར་ཅིག ཆོས་སྐྱོང་བའི་བསྲུང་མ་རྣམས་ཀྱིས་ཀྱང་འགལ་རྐྱེན་བར་ཆད་བསྲུང་ཞིང་། མཐུན་རྐྱེན་ཆོས་བཞིན་དུ་བསྒྲུབ་པའི་འཕྲིན་ལས་མཛོད་ཅིག་པའི་བཀའ་བསྒོ་མཛད་པའི་ཚེ་སྐུ་ལ་འཕར་གཡོ་སོགས་ཉམས་ཁྱད་པར་ཅན་འཁྲུངས། དེའི་ཚེ་བྱིན་རླབས་ཀྱི་རྟེན། ན་བཟའ། བདུད་རྩི་རིལ་བུ་བརྒྱ་ཕྲག་དང་། སྟོང་རྡོ་སོགས་གནང་སྦྱིན་རྒྱ་ཆེན་པོ་མཛད་ནས་བྱམས་ཆེན་དུ་ཕེབས། སྐུ་སྐྱེ་བ་དང་གསུང་གླེང་ཞིབ་པར་མཛད།
ཀུན་མཁྱེན་ཆོས་ཀྱི་རྒྱལ་པོའི་དྲུང་དུའང་མཇལ། སྔར་བཀའ་ལུང་ཕེབས་པ་བཞིན་གཙང་སྟོད་དུ་བཤད་ཉན་འཛུགས་དགོས་པའི་སེམས་དཔའ་ཆེན་པོའི་བཀའ་ལུང་ཡང་ཡང་ཕེབས་ཚུལ་སོགས་ཞིབ་པར་ཞུས་པ་ན་ཤིན་ཏུ་ལེགས་གསུངས་ཏེ། སྔར་གྲྭ་པ་མང་ཉུང་། མཐུན་རྐྱེན་འཛོམས་མི་འཛོམས་ཇི་ལྟར་བྱུང་ཀྱང་དཀའ་བ་སྤྱད་དགོས། ངེད་ཀྱིས་ཀྱང་བོད་འབྲུག་དགོན་པར་བཤད་ཉན་བཙུགས་ཚུལ་སོགས་ཁྱེད་རང་གི་ཐུགས་ལ་མངའ། ཕུགས་སུ་སེམས་དཔའ་ཆེན་པོ་ཐུགས་མཁྱེན་མངའ་ཞིང་། སྐུ་སྐྱེ་བས་ཀྱང་བདག་རྐྱེན་ལེགས་པར་མཛད་ན་བསྟན་པ་ལ་ཕན་པའི་འཕྲིན་ལས་ཆེན་པོ་ཡོང་གསུངས་པའི་བཀའ་ལུང་བཟང་པོ་ཡང་ཕེབས། དེའི་དབྱར་གསེར་ཁ་སྡིང་དུ་བདེ་མཆོག་གི་བསྙེན་པ་སོགས་ཐུགས་དམ་རྩེ་གཅིག་ཏུ་མཛད། སྟོན་གཙང་སྟོད་དུ་ཕེབས། ཐོག་མར་དགའ་བ་ཚལ་དུ་སྔར་གྱི་གྲྭ་པ་དད་གུས་ཅན་འགའ་ཞིག་དང་།
གསར་དུ་ལྷགས་པ་ཐོག་གཅིག་ལ་བཤད་ཉན་བཙུགས། དེ་ནས་རྟ་ནག་རི་ཁུད་དང་གསེར་གླིང་སོགས་སུ་ཆོས་དབར་མཛད། དེའི་སྐབས་ནས་བྱམས་ཆེན་དབྱར་ཆོས་ལ་ཕེབས་པ་དང་། ཀུན་མཁྱེན་ཆོས་ཀྱི་རྒྱལ་པོ་ཆོས་སྡེ་དགའ་བ་གདོང་གི་ཁྲི་ཐོག་ཏུ་ཕེབས་པ་དང་དུས་མཚུངས། དགེ་འཕེལ་རྣམ་སྲས་གླིང་གི་མཚམས་སུ་མཇལ། བཤད་ཉན་ཚུགས་པ་ཤིན་ཏུ་ལེགས་གསུངས་ཏེ་སྲབ་ཆེན་གྱི་སྐུ་ཆོས་ཤིན་ཏུ་ལེགས་པ་གཅིག་ཡོད་པ་གནང་སྦྱིན་མཛད། ད་དུང་རྒྱུན་བསྲིངས་དགོས་འཕྲིན་ལས་ཆེན་པོ་འོང་གསུངས། དེར་རྗེས་སྟག་ལོ་ལ་དགའ་བ་གདོང་དུ་མཇལ་བ་ལ་ཕེབས། གསོལ་ཇ་མང་པོའི་འབུལ་བ་མཛད། ན་བཟའ་སྐུ་བེམ་གཅིག་གི་ཐོག་དྲངས་པའི་གནང་སྦྱིན་དང་།
དཔོན་སློབ་གཉིས་ཀ་ལ་ཐུགས་དགེས་སྤྲོ་ཆེན་པོའི་མཇལ་ཁ་ལེགས་པ་རང་བྱུང་གསུངས། དེ་ནས་ཨེ་ཝཾ་ཆོས་ལྡན་དུ་ཕེབས། གསང་སྔགས་ཀྱི་ཆོས་ཀྱི་འཁོར་ལོ་མང་པོ་བསྐོར། དེར་རྗེས་དཔོན་ས་ཆོས་རྒྱལ་ཆེན་པོ་གཙང་ཆེན་སྐུ་མཆེད། དཔོན་དྲུང་གཡུང་པ་དཔོན་བློན་རྣམས་ཀྱི་རིན་ཆེན་རྩེ་ཕུལ། ཐུབ་བསྟན་རྣམ་པར་རྒྱལ་བའི་ཆོས་སྡེ་བཏབ། བཤད་ཉན་ཤིན་ཏུ་འཕེལ་བའི་སྟོབས་ཀྱི་གྲྭ་ཚོགས་ཀྱང་ཤིན་ཏུ་ཆེ་བའི་སྐབས་ནས་གླང་ལོའི་སྟོན་ཨེ་ཝཾ་ཆོས་ལྡན་ནས་མི་སྣ་ཆོས་ཁྲིམས་དང་བཅས་པ་ཐུབ་བསྟན་དུ་བྱོན། གདན་སའི་འཁུར་བཞེས་དགོངས་པའི་ཞུ་གནང་ཕུལ་བས། དེ་དུས་དགོངས་པ་ལ་རྨི་ལམ་ཅིག་ལ་ཨེ་ཝཾ་ནས་གྲྭ་པ་མང་པོ་ཕྱོགས་སུ་འགྲོ་ཡི་འདུག་པ་ལ། འདུ་ཁང་སྟེང་ནས་གཎྜི་གཅིག་བརྡུངས་པས་གྲྭ་པ་དེ་རྣམས་ལོག་བྱུང་སྟེ།
ཆོས་གཅིག་བཤད་པ་རྨིས་བ་དང་། རྗེ་རྡོ་རྗེ་འཆང་ཡབ་སྲས་ཀྱི་ལུང་བསྟན་རྣམས་དང་། རྡོ་རྗེ་འཆང་ཀུན་དགའ་དབང་ཕྱུག་པ་མངའ་རིས་སུ་རྗེས་མ་ཕེབས་པའི་ཚེ། རྟ་ནག་ཕུའི་ཆུ་ཁར་བསྐྱེལ་ཐུང་ལ་བྱོན་པས་གསུང་གི་མཐའ་མ་རང་ལ། བླ་མ་གོང་མའི་ལྟ་གྲུབ་དང་། གནས་དགོན་ལ་མིག་རྒྱང་དང་བརྩོན་པ་བསྲིངས་དགོས་སོ་གསུངས་སྟེ་བདུད་རྩི་རིལ་བུ་ཁྱོར་གང་གནང་བ་རྣམས་ཐུགས་ལ་དྲན་ཏེ་དུས་ལ་བབས་པ་ཡིན་སྙམ་དུ་དགོངས་ཏེ་ཞལ་བཞེས་གནང་། སེར་མཆོད་ལ་ཕྱགས་ཕེབས་གསུང་ཆོས་མང་དུ་གསུངས། དེ་ནས་ཐུབ་བསྟན་གྱི་དགུན་ཆོས་དང་པོ་འཛུགས་པ་དང་བསྟུན་བཤད་ཉན་གྱི་འཁུར་སློབ་དཔོན་གསུམ་དང་། སྤྱན་ཚབ་པ་བཞིའི་མཛད་དགོས་པའི་བཀའ་ལུང་གནང་། ཚོགས་པ་ལ་ཡང་སྒྲིགས་རྣམ་དག་སོགས་གང་དང་སྤྱི་སྔར་བས་མ་གཡོས་པ་སོ་སོ་ནས་འཁུར་ལེན་དགེས་པའི་ཞལ་ལྟ་ནན་ཆེ་བ་གནང་།
ཨེ་ཝཾ་དུ་ཕེབས་སྟག་ལོའི་གསུང་ངག་ཁྲི་ཐོག་ཏུ་མ་བཞུགས་པ་གནང་། ཡོས་ལོ་ཧོར་ཟླ་དང་པོའི་གཟའ་ཚེས་རྟེན་འབྲེལ་འཛོམས་པ་ལ་རྒྱལ་ཚབ་བྱམས་པ་དང་ཚུལ་མཚུངས་པར། རྗེ་གོང་མ་རྣམས་ཀྱི་རྒྱལ་ཚབ་དམ་པར་དབང་བསྐུར་ཏེ་ཁྲི་ཐོག་ཏུ་སྐུ་བལྟ་བས་ཆོག་མི་ཤེས་ཤིང་ཉི་མ་འབུམ་གྱི་གཟི་བརྗིད་ཅན། གསུང་ཚངས་པའི་དབྱངས་དང་ལྡན་ཞིང་། ཐུགས་མཁྱེན་པའི་དཔལ་གྱི་མངོན་པར་མཐོ་བར་བཞུགས། དེའི་དྲུང་དུ་དཔོན་ས་ཆོས་ཀྱི་རྒྱལ་པོ་གཙང་ཆེན་གྱི་ཐོག་དྲངས་བསྟན་པ་རིན་པོ་ཆེའི་སྦྱིན་བདག་རྣམས་དང་། ཆོས་སྡེ་སོ་སོའི་བླ་མ་སློབ་དཔོན། ལས་ཚན། ཁམས་ཚན། དད་ལྡན་སོ་སོ་ནས་དགའ་སྟོན་གྱི་འབུལ་བ་རྒྱ་ཆེན་པོ་ཕུལ་ཏེ།
ཚོགས་པ་རྣམས་ཀྱི་རབ་ཏུ་གནས་པའི་བཀྲ་ཤིས་ཀྱི་དབྱངས་དང་། མེ་ཏོག་གི་ཆར་ཆེན་པོ་ཕུལ། དཀར་ཕྱོགས་ལ་མངོན་པར་དགའ་བའི་ལྷ་རྣམས་ཀྱིས་ཀྱང་མེ་ཏོག་གི་བསྐྱེལ་ཕུལ་བ་སོགས་ངོ་མཚར་གྱི་ལྟས་དུ་མ་དང་བཅས་ཏེ། ལྷར་བཅས་འགྲོ་བ་ཀུན་གྱི་གཙུག་བརྒྱན་དམ་པར་བཞུགས་ཏེ། ལོ་བཞིའི་རིང་ལ་གསུང་ངག་རིན་པོ་ཆེས་ཐོག་དྲངས་རྒྱུད་སྡེ་བཞི་དང་འབྲེལ་བའི་དབང་བྱིན་རླབས། ལུང་རྗེས་གནང་མན་ངག་སོགས་ཆོས་ཀྱི་འཁོར་ལོ་རྒྱ་ཆེན་པོ་བསྐོར་བར་མཛད་དེ། རྟ་ལོ་ས་ག་ཟླ་བའི་ཉེར་ལྔའི་དུས་ཆེན་སྟེང་དུ་རྗེ་རྡོ་རྗེ་འཆང་ཡབ་སྲས་ཀྱི་ལུང་བསྟན། རྗེ་ཉིད་ཀྱི་ཐུགས་དམ་བརྟག་པའི་རྟེན་འབྲེལ་བཟང་པོ་དང་བསྟུན་འདུལ་བ་འབུམ་སྡེའི་གཞུང་ལུགས་ལ་དབང་འབྱོར་ཞིང་། བསླབ་པ་རིན་པོ་ཆེ་རྣམ་པ་གསུམ་མིག་གི་འབྲས་བུ་ལྟར་གཅེས་པར་འཛིན་པ། དྲན་ཤེས་བཞིན་བག་ཡོད་པ་གསུམ་གྱི་དབང་པོའི་སྒོ་བསྡམས་པ།
ངུར་སྨྲིག་འཛིན་པ་རྣམས་ཀྱི་གཙུག་ན་རྒྱལ་མཚན་གྱི་ཏོག་ལྟར་མངོན་པར་མཐོ་བ་དགྲ་བཅོམ་པ་ཉེ་བ་འཁོར་ལྟ་བུ། བྱང་ཆུབ་སེམས་དཔའི་སྡེ་སྣོད་རྒྱ་མཚོ་ལྟ་བུའི་ཕ་རོལ་ཏུ་སོན་པ། བྱང་ཆུབ་ཀྱི་སེམས་གཉིས་ཐུགས་ལ་འཁྲུངས་ཏེ་བདག་པས་གཞན་གཅེས་པའི་བྱང་ཆུབ་སེམས་ཀྱི་རྦ་ཀློང་གཡོས་པས་རྣམ་པ་ཐམས་ཅད་དུ་གཞན་དོན་དུ་མཛད་པ་རླབས་པོ་ཆེ་ལ་གཡེལ་བ་མི་མངའ་བ་བྱང་ཆུབ་སེམས་དཔའ་ཀུན་ཏུ་བཟང་པོ་ལྟ་བུ། རིག་པ་འཛིན་པའི་རྒྱུད་སྡེ་རྒྱ་མཚོ་ལྟ་བུ་ལ་མངའ་བརྙེས་ཤིང་། རིམ་གཉིས་ཟབ་མོའི་ཏིང་ངེ་འཛིན་གྱི་རྟོགས་པ་བརྟན་པས་ཐ་མལ་སྣང་ཞེན་གྱི་འཆིང་བ་ལས་གྲོལ་ཏེ། རྣམ་པར་གྲོལ་བའི་འབྲས་བུ་ཕྱག་རྒྱ་ཆེན་པོ་མཆོག་གི་དངོས་གྲུབ་བརྙེས་པ་རྣལ་འབྱོར་གྱི་དབང་ཕྱུག་ཆེན་པོ་བིརྺ་པ་ལྟ་བུ་སྟེ། མདོར་ན་དུས་གསུམ་སངས་རྒྱས་ཐམས་ཅད་ཀྱི་ངོ་བོ། སྲིད་པ་གསུམ་གྱི་འདྲེན་མཆོག་དམ་པར་གྱུར་པ་མཚུངས་མེད་ཆོས་ཀྱི་རྗེ་རིན་པོ་ཆེ་དཀོན་མཆོག་འཕེལ་བའི་མཚན་ཅན་རྒྱལ་ཚབ་དམ་པར་དབང་བཀུར་ཏེ། ན་བཟའ་གོས་བེམ་དམར་སྨུག་ལེགས་པ་གཅིག་གི་ཐོག་དྲངས་གནང་སྦྱིན་ཡང་དག་པ་ཡོངས་ཀྱི་དགེ་བའི་བཤེས་གཉེན་འདུས་པ་རྒྱ་མཚོ་ལ་ཆོས་དང་མཐུན་པའི་དགའ་སྟོན་རྒྱ་ཆེན་པོ་བཀའ་ལུང་ཇི་ལྟར་གནང་བའི་ལུགས་བཞིན་ཕྱག་ལེན་བཟང་པོ་ལ་ཐེབས་པར་མཛད་དེ། རྗེ་ཉིད་ཀྱི་དགེ་ལེགས་རྒྱ་མཚོའི་ཤིས་བརྗོད།
ཚོགས་པ་རྣམས་ཀྱི་ཀྱང་རབ་ཏུ་གནས་པའི་བཀྲ་ཤིས་ཀྱི་དབྱངས་དང་མེ་ཏོག་གི་ཆར་ཆེན་པོ་ཕབ། རྗེ་ཉིད་ཁྲི་ཐོག་ཏུ་ཕེབས་པའི་ལུགས་བཞིན་དགའ་སྟོན་གྱི་འབུལ་བ་རྒྱ་ཆེན་པོ་ཕུལ། ཕྱི་ཉིན་བླ་བྲང་ནང་ནས་ཀྱང་དགའ་སྟོན་གྱི་མང་ཇ། གདན་ནོན། རྗེ་རིན་པོ་ཆེའི་དྲུང་དུ་འབུལ་བ། གང་ལ་གང་འོས་ཀྱི་རྣམ་གཞག དགེ་འདུན་སོ་སོ་ལ་ཀ་དན་ཟུང་འབྲེལ་གྱི་གནང་སྦྱིན་ཕུན་སུམ་ཚོགས་པ་དང་བཅས་ཏེ་བསྔོ་བ་སྨོན་ལམ་གྱིས་རྒྱས་བཏབ། ཤིས་བརྗོད་ཀྱི་རབ་ཏུ་གནས་པ་ལེགས་པར་གྲུབ་རྗེས། ཀུན་མཁྱེན་ཆེན་པོའི་ཞལ་ནས། ད་ནི་འདོད་པ་ལེགས་པར་གྲུབ་པ་ཡིན།
ཁྱེད་འགའ་ཞིག་གི་ཆོས་འཕྲོ་རྣམས་མྱུར་དུ་བསྒྲུབ་ཟླ་བ་དཀར་ནས་ཐུབ་བསྟན་དུ་འགྲོ་གསུངས་ཏེ་ཕྱགས་ཕེབས་ཆོས་ཀྱི་འཁོར་ལོ་རྒྱུན་མི་ཆད་པ་བསྐོར་བ་ཡིན་ནོ། ། རྩོད་པའི་སྒོ་ནས་བསྟན་པ་སྤེལ་ཚུལ་ནི། འབྲས་ཡུལ་དུ་རིགས་ལུང་གི་སར། གཞན་གྱི་མ་རྟོག་པ་དང་། ལོག་པར་རྟོག་པ་དང་། ཐེ་ཚོམ་གྱི་དྲ་བ་རྣམས་ཚར་བཅད་པ་དང་། ཚོགས་སུ་ཡང་ཆོས་རྗེ་རྩེས་ཐང་རབ་འབྱམས་པས་ཞལ་ཕོད་ཆེན་པོ་དང་བཅས་ཏེ་དམ་བཅའ་བཞག་པ་ལ། རྗེ་འདིས་དངོས་སྟོབས་ཀྱི་ཤུགས་ཀྱི་རིགས་པས་སུན་ཕྱུང་བ་ལ། ཀུན་མཁྱེན་ཆོས་ཀྱི་རྒྱལ་པོས་ཀྱང་བསྟོད་བསྐུར་བསྔགས་གསུམ་མཛད་དེ་རྩོད་པའི་འགྲན་ཟླ་ཐམས་ཅད་དང་བྲལ་བ་ཡིན་ནོ། ། རྒྱས་པར་ནི་སྤྱིར་སངས་རྒྱས་ཀྱི་བསྟན་པ།
ཁྱད་པར་དཔལ་ལྡན་ས་སྐྱ་པའི་བསྟན་པ་དྲི་མ་མེད་པ་ལ་མ་རྟོག་ལོག་རྟོག་ཐེ་ཚོམ་གྱི་དྲི་མ་འཐུག་པོས་སྒྲིབ་པ་རྣམས་སུན་དབྱུང་བའི་ཕྱིར་དུ་དབུ་མའི་ལྟ་བ་ཤན་འབྱེད། སྟོང་ཐུན་ཆེན་མོ། ཀྱཻ་རྡོར། གསང་འདུས། ཀུན་རིག་གསུམ་གྱི་རྩོད་སྤོང་། སྡོམ་གསུམ་དྲིས་ལན་སོགས་ཀྱི་གསལ་བར་བསྟན་པ་ཡིན་ནོ། ། རྩོམ་པས་བསྟན་པ་སྤེལ་ཚུལ་ལ་གསུམ་སྟེ། བསྟོད་ཚོགས། རིགས་གནས་མཆོག་གི་ཚོགས། བསྔོ་བ་སྨོན་ལམ་གྱི་ཚོགས་སོ། །
དང་པོ་ལ་བླ་མ་རིན་འབྱུང་གི་བསྟོད་པ། རྗེ་རྡོ་རྗེ་འཆང་ཡབ་སྲས། ཀུན་མཁྱེན་ཆོས་ཀྱི་རྒྱལ་པོ། གོ་རམ་ཆེན་མོ། གུང་སྟོན་ཤེས་རབ་བཟང་པོ། པཎ་ཆེན་གྲགས་པ་རྡོ་རྗེ། རྗེ་བཙུན་སྐརྨ་པ། བྱམས་ཆེན་ཆོས་རྗེ་སྐུ་སྐྱེ་བ། ཆུ་འདུས་མཁས་བཙུན་པ། འཆུམ་སྡེ་ཆེན་མཁན་པོ།
ཁྲོ་ཕུའི་བྱམས་ཆེན། ཕག་མོ་དཀར་མོ། རྗེ་བཙུན་སྒྲོལ་མ། བདག་ཆེན་བློ་གྲོས་པ། གུར་ལྷ་བརྒྱད་ཀྱི་བསྟོད་པ་རྣམས་དང་། ས་སྐྱ་པཎྜི་ཏ་ཆེན་པོའི་རྣམ་ཐར། སེམས་དཔའ་ཆེན་པོའི་རྣམ་ཐར་སྔ་རྟིང་རྩ་འགྲེལ། གསུང་ངག་བརྒྱུད་པའི་བླ་མ་མཆོད་ཆོག ཕར་ཚད་བརྒྱུད་པའི་གསོལ་འདེབས་དང་མཆོད་ཡལ་སོགས་མཛད། གཉིས་པ་ལ་སྒྲ་རིག་པ་རྟགས་འཇུག་གི་ཊཱིཀྐ།
བརྡ་འགྲོལ་ངེས་པའི་དཔལ་སྟེར་སོགས་མཛད། ཚད་མ་རིགས་པ་ལ་རྣམ་འགྲེལ་གྱི་ཊཱིཀ་ཆེན། དེའི་སྦྱོར་ཊཱིཀ སྤྱི་དོན་ཆེན་མོ། རིགས་གཏེར་གསལ་བྱེད་སོགས་མཛད། ནང་དོན་རིག་པ་ལ་ཕར་ཕྱིན་ཐེག་པའི་བསྐོར། ཕར་ཕྱིན་དཀའ་འགྲེལ་ཆེན་མོ། དེའི་སྤྱི་དོན། སྦྱོར་ཊཱིཀ ཡན་ལག་རྒྱས་བཤད།
དགེ་འདུན་ཉི་ཤུ། སྙོམས་འཇུག་རབ་གསལ། འདུལ་བའི་བསླབ་བྱ། མདོ་རྩའི་ས་བཅད། མངོན་པ་མཛོད་ཀྱི་ངོ་མཚར་གསུམ་ལྡན། དབུ་མའི་སྟོང་ཐུན་ཆེན་མོ། ལྟ་བ་ཤན་འབྱེད། རྩ་ཤེའི་ཊཱིཀྐ། འཇུག་པའི་དཀའ་འགྲེལ། སྤྱི་དོན།
རིགས་ཚོགས་ཕྱི་མ་རྣམས་ཀྱི་བསྡུས་དོན་སོགས་མཛད། རྡོ་རྗེ་ཐེག་པའི་བསྐོར་ལ། ཀྱཻ་རྡོ་རྗེ་མན་ངག་ལུགས་ཀྱི་རྣམ་བཤད། དབང་ཆུའི་ས་ཆོག་གི་གསལ་བྱེད། རྗེ་བཙུན་བདག་མེད་མའི་དབང་བསྐུར་དང་བྱིན་རླབས་བྱ་ཚུལ། མངོན་པར་རྟོགས་པ་ཚུལ་བཅུ་བཞིའི་བཤད་པ། མན་ངག་གི་གནད། ཀྱཻ་རྡོར་རྩོད་སྤོང་། ལམ་འབྲས་ཆོས་འབྱུང་། ལུས་དཀྱིལ་རྣམ་བཤད།
ལམ་དུས་ཀྱི་དབང་དང་། ཆག་གསོ་བྱེད་ཚུལ། བིར་བསྲུང་ཐུན་མོང་མ་ཡིན་པའི་བྱིན་བརླབས་བྱ་ཚུལ། རྣམ་འཇོམས་བིར་ལུགས་ཀྱི་གསལ་བྱེད། སྣང་བ་གསུམ་གྱི་སྐབས་སུ་ཉེ་བར་མཁོ་བའི་ཟིན་བྲིས། ལམ་རྒྱས་འབྲིང་དང་ཟབ་འབྲིང་དུ་བསྟན་པ། ཚད་མའི་གསལ་བྱེད། རྩ་རྒྱུད་ཀྱི་ཚིག་དོན་ལ་དོགས་གཅོད། སམྦུ་ཊྀའི་བསྡུས་དོན། ཆོ་གའི་ཟུར་འདེབས།
མཚོ་སྐྱེས་ཀྱི་ཕྲ་མིག གུར་རིགས་བསྡུས་ཀྱི་མངོན་དཀྱིལ། ལམ་འབྲས་ཨ་སེང་མའི་ཊཱིཀྐ། ཟབ་དོན་བདུད་རྩིའི་ཉིང་ཁུ། བདེ་མཆོག་ཆོས་འབྱུང་དང་རྣམ་བཤད། ལཱུ་ནག་གི་མངོན་རྟོགས། ནག་པོ་རིམ་བཞིའི་ཁྲིད་ཡིག ཕ་རྒྱུད་ལ་འཇིགས་བྱེད་ས་ལུགས་ཀྱི་མངོན་དཀྱིལ། སྤྲོས་མེད་རྒྱུན་གྱི་རྣལ་འབྱོར། གསང་འདུས་འཇམ་རྡོར་གྱི་མངོན་དཀྱིལ།
གཏོར་ཆོག མཆོད་ཕྲེང་། རྣམ་བཤད། གསང་འདུས་རྩོད་སྤོང་སོགས་མཛད། རྣལ་འབྱོར་རྒྱུད་ལ་སྦྱོངས་རྒྱུད་ཊཱིཀྐ། ཀུན་རིག་རྩོད་སྤོང་དང་སྦྱིན་སྲེག བྱ་རྒྱུད་ལ་དགེ་སློང་མ་དཔལ་མོའི་གཞུང་བཞི་ཉམས་སུ་ལེན་ཚུལ་སོགས་མཛད། ཆོས་སྐྱོང་ལ་མགོན་རྐྱང་གི་རྗེས་གནང་དང་བསྲུང་འཁོར་བསྒོམ་ཚུལ་སོགས་མཛད། མདོ་སྔགས་ཐུན་མོང་དུ་ཞེན་པ་བཞི་བྲལ་གྱི་ཁྲིད། སྡོམ་གསུམ་རབ་དབྱེའི་ཊཱིཀྐ།
སྤྱི་དོན། སྡོམ་གསུམ་ཁ་སྐོང་། དེའི་ས་བཅད། ཕྱོགས་སྔ་ངོས་འཛིན། དྲིས་ལན། གཞན་ཡང་དྲིས་ལན་ཐོར་བུ་བཅུ་ལྷག་ཙམ་མཛད་པ་ཡི་གོ་མང་དུ་དོགས་པས་བཀའ་འབུམ་དཀར་ཆག་ཏུ་གསལ་ལོ། ། གསུམ་པ་ལམ་འབྲས་སྨོན་ལམ། བདེ་བ་ཅན་གྱི་སྨོན་ལམ་སོགས་མཛད་དེ། མདོར་ན་ཟབ་པ་དང་རྒྱ་ཆེ་བའི་རྩོམ་པ་མཛད་པ་དེ་དག་ཀྱང་ཚིག་བཟང་པོ། དོན་བཟང་པོ་མཁས་པ་རྣམས་ཀྱི་ཡིད་འཕྲོག་པ་ཞིག་སྟེ།
ཐོས་ན་ལྷའི་དབྱངས་ལྟར་ཡིད་འཕྲོག་ཅིང་། ། བསམ་པས་མྱང་ན་བདུད་རྩི་ལྟར་ཚིམ་ལ། ། བསྒོམ་པས་འཆི་མེད་བཅུད་ལེན་ཐོབ་འགྱུར་བའི། ། དཔེ་གསུམ་ལྡན་པ་འདི་ནི་ཁྱོད་ལ་སྦྱིན། ། ཞེས་པ་དང་ཚུལ་མཚུངས་པའོ། ། དྲུག་པ་མཁས་བཙུན་བཟང་གསུམ་གྱི་ཡོན་ཏན་མངའ་བའི་ཚུལ་ནི། དེ་ལྟར་མཁས་པའི་བྱ་བ་གསུམ་གྱི་བསྟན་པ་རིན་པོ་ཆེ་ཆེས་གསལ་བར་མཛད་པས་མཁས་པའི་གྲགས་པས་ས་སྟེང་མ་ལུས་པ་ཁྱབ་སྟེ། གངས་ཅན་མཁས་པ་ཀུན་གྱི་གཙུག་གི་རྒྱན་དམ་པར་གྱུར་ཏོ། ། དེ་ཡང་བསྙེན་པར་རྫོགས་ནས་ལྔ་ཕྲུགས་ཀྱི་ཡོན་ཏན་ཉེར་གཅིག་ལ་མཁས་པའི་སྒོ་ནས་འདུལ་བ་འབུམ་ཕྲག་གི་བདག་པོ་ཉེ་བ་འཁོར་ལྟ་བུ། བྱང་ཆུབ་མཆོག་ཏུ་སེམས་བསྐྱེད་ནས། །
བརྟག་པར་དགེ་བའི་བཤེས་གཉེན་ནི། ། ཐེག་ཆེན་དོན་ལ་མཁས་པ་དང་། ། ཅེས་པ་ལྟར་མདོ་སྡེ་ཟབ་མོའི་ཚིག་དོན་མ་ལུས་པ་ལ་མཁས་པར་གྱུར་པས། མདོ་སྡེ་འབུམ་ཕྲག་གི་བདག་པོ་ཀུན་དགའ་བོ་ལྟ་བུ། རྡོ་རྗེ་འཛིན་པ་ཆེན་པོར་གྱུར་ན་ཟབ་དོན་མཐའ་དག་ལ་མཁས་པའི་སྒོ་ནས་རྒྱུད་འབུམ་ཕྲག་གི་བདག་པོ་ཕྱག་ན་རྡོ་རྗེ་ལྟ་བུ་སྟེ། མདོར་ན་མདོ་རྒྱུད་མན་ངག་གི་གནད་མཐའ་དག་ལ་མཁས་པའི་སྒོ་ནས་གྲུབ་པའི་མཐའ་བཞི། སྡེ་སྣོད་གསུམ། རྒྱུད་སྡེ་བཞིའི་དོན་ལ་ཐུན་མོང་བ་རྣམས་མི་འགལ་ཞིང་། ཐུན་མོང་མིན་པ་རྣམས་སོ་སོར་འབྱེད་པ་ལ་མཁས་པའི་མཁས་པ་ཆེན་པོ་རྒྱན་དྲུག་དང་མཚུངས་པའོ། ། བཙུན་པའི་ཡོན་ཏན་ནི།
བསླབ་པ་རིན་པོ་ཆེ་ལ་མིག་འབྲས་བཞིན་གཅེས་པར་མཛད་པས་ཉེས་ལྟུང་གི་དྲི་མ་ཕྲ་ཞིང་ཕྲ་བས་མ་གོས་ཤིང་། དྲན་ཤེས་བཞིན་བག་ཡོད་པ་གསུམ་གྱི་དབང་པོའི་སྒོ་སྡོམ་པ་ཀུན་སྤྱོད་འདུལ་བ་དང་མཐུན་པའི་སྒོ་ནས་གཙང་བ་གསུམ་གྱི་བརྒྱན་པ། ངུར་སྨྲིག་འཛིན་པ་རྣམས་ཀྱི་གཙུག་གི་ནོར་བུར་གྱུར་པ་སྟེ། མུས་སུ་རྗེ་ཉིད་དང་སྤྲེ་བ་སྙ་སྒུར་བྱ་རོང་པ་ཀུན་དགའ་འབུམ་མཉམ་དུ་བཞུགས་པའི་དུས་སུ་ཆས་ཁ་ཤིན་ཏུ་དཀོན་པ་རྗེ་སེམས་དཔའ་ཆེན་པོས་དགོངས་ཏེ། སྣ་བ་གཅིག་གི་ཤ་འབུལ་མི་བྱུང་བ་ཤ་འདི་ཚང་མ་དགེ་སློང་གསུམ་ལ་སྐྱོལ་གསུངས་ཉི་ཕྱེད་ཡོལ་ནས་གནང་བྱུང་པ། སྤྲེ་བོས་འཚོད་གྲབ་དང་བཟའ་རྩིས་བྱས་པ་ལ། རྗེ་ཉིད་ཀྱི་ངེད་རང་གསུམ་དགེ་སློང་ཡིན་སང་སྔ་དྲོ་བཙོས་པས་ཆོག་གསུངས་པས། སྤྲེ་བོ་དགེ་སློང་གསུམ་མ་ཤི་ན་དང་ཚུགས་བྱེད་ལོང་འོང་ཟེར་ཡང་། སེམས་དཔའ་ཆེན་པོས་དགོངས་ཁྲེལ་འོང་གསུངས་ནས་མཐའ་བཀག་པ་སོགས་བཅས་པ་ཕྲ་ཞིང་ཕྲ་བ་ཡང་གཞན་དབང་དུ་མ་སོང་བ་བསྲུང་བ་དང་། སློབ་དཔོན་སེངྒེ་བཟང་པོས།
རྟག་ཏུ་མཉམ་པར་གཞག་པ་ཉིད་ཀྱི་དྲན་པ་དང་ཤེས་བཞིན་དང་ལྡན་པ་དང་། གཙང་སྦྲ་ཀུན་དུ་སྤྱོད་པ་ཉིད་ཀྱི་གོས་ལ་སོགས་པ་ཡོངས་སུ་སྤྱོད་པ་གཙང་བ། ཞེས་པའི་རྟགས་དང་མཐུན་པ་སྟེ། བཙུན་པའི་མཆོག་ཡོན་ཤཱཀ་གཉིས་དང་ཚུལ་མཚུངས་པའོ། ། བཟང་བའི་ཡོན་ཏན་ནི། རྗེ་ཉིད་ཀྱི་ཞལ་ནས་ངེད་གསང་སྔགས་ཀྱི་ཆོས་རྣམས་ཞུ་དུས་ཆས་ཁ་ཤིན་ཏུ་དཀོན་པ་བྱུང་ཡང་བསོད་སྙོམས་སོགས་ལྟོ་གོས་ཀྱི་རྩོལ་བ་མ་བྱས་པར། ཆོས་དོན་དུ་གཉེར་བ་ལ་གཙོ་བོར་བྱས། འོན་ཀྱང་བླ་མ་ཡབ་སྲས་ལ་སངས་རྒྱས་དངོས་ཀྱི་འདུ་ཤེས་སྐྱེས། ཉི་ཤུ་ལྔ་མཆོད་སོགས་ཟླ་མཆོད་མ་ཆག་ཙམ་དང་། ཟབ་ཆོས་རྣམས་ཞུ་དུས་རབ་གསེར་དངུལ།
ཐ་ན་ཡང་ཞོ་རེ་རེ་བའི་དངོས་པོ་རེ་རྩོལ་བ་ཆེན་པོ་བྱས་ནས་ཕུལ། དེའི་བྱིན་རླབས་དང་ཐུགས་རྗེས་ད་ནི་ལོངས་སྤྱོད་ཆེས་པ་ཙམ་བྱུང་སྟེ་དགའ་ཚོར་མེད་ཚེ་ལ་གནོད་བསམ་པ་བྱུང་གསུངས་བ་དང་། གཞན་ཡང་ཕན་བཏགས་ལན་དུ་གནོད་པ་སྐྱེལ་བ་སོགས་འཁོར་བའི་ཉེས་དམིགས་གཟིགས་པས་གཞན་དོན་ལ་ཡོངས་སུ་སྐྱོ་བ་མེད་པའི་སྒོ་ནས་གཞན་གྱི་ཕན་པ་ཆུང་ངུ་བྱས་པ་ཡང་ཐུགས་ལ་དྲན་ཞིང་དྲིན་དུ་བཟོ་བ་དང་། གཞན་གྱི་གནོད་པ་ཆེན་པོ་བྱས་པ་ལ་ཡང་། གནོད་པ་ལ་ཇི་མི་སྙམ་པའི་བཟོད་ཆེན་པོ་བསྒོམ་ཏེ། གནོད་ལན་དུ་ཕན་པ་བསྒྲུབ་པ་ལ་སོགས་བྱང་ཆུབ་ཀྱི་སེམས་རིན་ཆེན་ཐུགས་རྒྱུད་མ་བལྟམས་པའི་སྒོ་ནས་བྱང་ཆུབ་སེམས་དཔའ་ཀུན་དུ་བཟང་པོ་དང་ཚུལ་མཚུངས་པའོ། ། བདུན་པ་ལ་གཉིས་ཏེ། བླ་མ་ཡི་དམ་ལྷས་རྗེས་སུ་བཟུང་བའི་ཚུལ་དང་། མཁའ་འགྲོ་ཆོས་སྐྱོང་གི་རྗེས་སུ་བཟུང་བའི་ཚུལ་ལོ། ། དང་པོ་ནི་གོ་བོ་རབ་འབྱམས་པ་ཆེན་པོས་རྗེས་སུ་བཟུང་སྟེ།
མ་འོངས་པ་ན་རྒྱབ་རི་ཁ་ལྷོ་བསྟན་ཞིག་ཏུ་འགྲོ་དོན་རྒྱ་ཆེན་པོ་འབྱུང་ཞེས་ལུང་བསྟན་པ་ནི། འབྲས་ཡུལ། ཐུབ་བསྟན་རྣམ་རྒྱལ། ཨེ་ཝཾ་རྣམས་སུ་གཞན་དོན་འབྱུང་བ་ལ་ལྟ་བ་འདྲ་ཞིང་། དེ་དུས་འཇམ་དབྱངས་ཀྱི་རྗེས་སུ་བཟུང་བའི་མནལ་ལྟས་བཟང་པོ་ཡང་བྱུང་གསུངས། ཀུན་མཁྱེན་རོང་པོས་རྗེས་སུ་བཟུང་སྟེ་རྗེ་བཙུན་མི་གཡོ་བའི་བྱིན་རླབས་ཞུགས་པ་སོགས་ཀྱི་ལུང་བསྟན་བཟང་པོ་མཛད། ཀུན་མཁྱེན་ཆོས་ཀྱི་རྒྱལ་པོས་རྗེས་སུ་བཟུང་སྟེ། མདོ་ཁམས་མ་འབྱོན་རྩིས་དབུས་གཙང་དུ་བཞུགས་ན་འཕྲིན་ལས་ཆེ་བའི་ལུང་བསྟན་མཛད་དེ། ཆོས་ཀྱི་རྒྱལ་ཚབ་དམ་པར་ཡང་དབང་བསྐུར་མཛད་པ་འཕྲིན་ལས་ཀྱི་སྒོ་ཕྱེ་སྟེ། ཕྱི་ནང་གསང་གསུམ་གྱི་རྟེན་འབྲེལ་སྒྲིག་པར་མཛད།
རྗེ་བཙུན་ས་སྐྱ་པ་ཆེན་པོས་རྗེས་སུ་བཟུང་བའི་ཚུལ། ཤིང་ཕོ་འབྲུག་གི་ལོ་གསུང་ངག་པ་ཤིན་ཏུ་མང་བ་ཞིག་གི་རྒྱུ་དུས་ཀྱི་སྐབས་སུ་སྐུ་བསྙེལ་ཏེ། མནལ་ཟ་ཟི་ཙམ་གཅིག་གི་དུས་སུ་ས་སྐྱ་པ་ཆེན་པོ་བྱོན་ཏེ། སེམས་ཅན་གྱི་དོན་ལ་གཡེལ་བ་མ་བྱེད་གསུངས་བའི་སྣང་བ་བྱུང་དུས། རིགས་དྲུག་ཀུན་གྱི་བདག་པོ་རྡོ་རྗེ་འཆང་། ། རྒྱལ་བ་ཀུན་གྱི་མཁྱེན་པ་འཇམ་པའི་དབྱངས། ། སངས་རྒྱས་ཀུན་གྱི་མཐུ་སྟོབས་བིརྺ་པ། ། དབྱེར་མེད་བླ་མ་ཁྱེད་ལ་བདག་སྐྱབས་མཆི། ། ཞེས་པའི་བསྟོད་པ་ཡང་མཛད་གསུངས། ། རྗེ་བཙུན་ཆེན་པོས་རྗེས་སུ་བཟུང་སྟེ།
རྒྱུ་དུས་ཀྱི་དབང་གཅིག་གི་སྐབས་སུ་མནལ་ལམ་དུམ་གཅིག་གིས་ཁྱེད་གཞན་དོན་རྒྱ་ཆེ་བའི་རྟེན་འབྲེལ་བྱེད་པ་ཡིན་ཟེར་ནས། རྗེ་བཙུན་གྲགས་པའི་བུམ་ཆུ་ཡིན་ཟེར་བ་གཅིག་ལུས་ལ་བྲན། ཁར་ཡང་བླུག་བྱུང་བ་མཐར་ཚེ་དཔག་མེད་ཀྱི་གཟུངས་དུ་སོང་བའི་སྣང་བ་བྱུང་གསུངས། དེ་དང་མཐུན་པར་མཁས་པ་ཀུན་བློའི་མནལ་ལམ་དུ། བླ་མ་འདི་ཨེ་ཝཾ་གི་ཁྲི་ཐོག་ན་འདུག་པའི་སྟེང་གི་བར་སྣང་ན་རྗེ་བཙུན་གྲགས་པ་བཞུགས་ནས་འདི་གཞན་དོན་རྒྱུན་རིང་བའི་ཐབས་བྱེད་གསུངས་བ་སྙམ་པ་ཞིག་ལ་རྗེ་བཙུན་ཆེན་པོ་ཚེ་དཔག་མེད་གཅིག་ཏུ་སོང་བའི་སྣང་བ་བྱུང་གསུངས་བའང་ཐོས་སོ། ། ས་སྐྱ་པཎྜི་ཏ་ཆེན་པོས་རྗེས་སུ་བཟུང་སྟེ། རོང་ཆུང་གི་འཕྲང་དོག་པ་གཙང་པོའི་འཁོར་གཅིག་ལ་རྗེ་ཉིད་ལྷུང་བའི་ཚེ། འཇམ་དབྱངས་བླ་མ་ས་པཎ་ལ་མོས་གུས་དྲག་པོའི་སྒོ་ནས་ཆོས་རྒྱལ་མ་ཚར་མང་པོ་བཏོན་པས་ལམ་འགྲུལ་པ་ཐོག་ཅིག་བྱུང་སྟེ་ཐག་པ་དང་། སྐེ་རགས་སོགས་མང་དུ་མཐུད་དེ་བཏང་བྱུང་པ་ལ་བླ་མ་མཁྱེན་སྙམ་དུ་འཇུས་པས་ཉེས་མེད་དུ་བདེ་བར་ཕེབས་གསུངས་བའི་དོན་ལ་བརྟག་ན་འཁོར་བ་སྡུག་བསྔལ་གྱི་རྒྱ་མཚོ་ཆེན་པོ་ལས་བསྒྲལ་ཏེ། བདེ་བ་ཆེན་པོའི་གྲོང་ཁྱེར་དུ་འཇམ་དབྱངས་བླ་མ་དང་མཇལ་བ་དང་།
ལམ་འགྲུལ་པ་དེ་རྣམས་ཀྱང་རྣམ་པར་སྤྲུལ་པ་ཞིག་ཡིན་ནམ་སྙམ་མོ། ། རྗེ་རྡོ་རྗེ་འཆང་ཆེན་པོས་རྗེས་སུ་བཟུང་སྟེ། ཀུ་རུ་ཀུལླེའི་རྗེས་གནང་ཞུས་དུས། གོས་ཆེན་དམར་སྨུག་གྱོན་པའི་བུད་མེད་ཞིག་གི་ཤིང་ཏོག་རློན་པ་ཐུ་བ་གང་སྤྲད་ནས་འདི་ཟོ་ཞེས་པ་དང་། རྔ་དམར་པོ་གཅིག་གཏད་དེ་བརྡུངས་ཤིག་པའི་བརྡ་མཛད། དེ་བརྡུངས་པས་ཀྱང་སྐད་ཆེན་པོ་བྱུང་། མནལ་སད་པ་དང་ཐུགས་ལ་བདེ་ཉམས་ཆེན་པོ་སྐྱེས་གསུངས། རྗེ་བཙུན་སེམས་དཔའ་ཆེན་པོའི་རྗེས་སུ་བཟུང་སྟེ། མུས་གླིང་དགར་བཞུགས་པའི་དུས་ཞིག་གི་ཚེ་གཞུང་བཤད་དམར་མ་གསན་པའི་སྐབས་སུ། གློ་བུར་གྱི་སྙུང་ནད་དྲག་པོ་ཞིག་བྱུང་བ་ལ་སེམས་དཔའ་ཆེན་པོ་མཁྱེན་སྙམ་དུ་གཟིམ་ཁང་ལ་དབུ་གཏད་དེ་གཟིམ་པའི་ཚེ།
མནལ་གྱི་ཟ་ཟིར་ཅིག་ལ་ཁང་པའི་ནང་དྲི་བཟང་གི་གང་། སེམས་དཔའ་ཆེན་པོས་ཞལ་ཆབ་མང་པོ་བཏབ་པའི་སྣང་བ་བྱུང་། དེའི་མོད་ལ་མནལ་གསད་དེ་ནད་ཐམས་ཅད་སྤྲིན་དེངས་པ་བཞིན་སོང་གསུངས། ཡང་ངམ་རིང་དུ་ཀུན་རིག་རྩོད་སྤོང་བརྩམས་དུས་ཀྱི་མནལ་ལམ་དུ། ནེ་གསེང་གི་ཐང་ཆེན་པོ་ཞིག་ན་གྲྭ་པ་མང་པོས་ཁྲི་ཆེན་པོ་ཞིག་བརྩིག་གིན་འདུག་པ་ལ། སུའི་ཁྲི་བྱེད་པ་ཡིན་དྲིས་པས་སེམས་དཔའ་ཆེན་པོ་སྦྱོང་རྒྱུད་གསུངས་པའི་ཁྲི་ཡིན་ཟེར། རྗེ་ཉིད་ཀྱི་ཀྱང་རོགས་མཛད་དེ་ཁྲི་གྲུབ་པའི་སྟེང་དུ་སེམས་དཔའ་ཆེན་པོ་ཕེབས། ཞལ་ཕོད་ཆེན་པོ་དང་བཅས་སྦྱོང་རྒྱུད་གསུངས་བ་ཉན་པས་ཕལ་ཆེར་ཐུགས་ལ་ཟིན། ཁྱད་པར་ལེགས་བཤད་ཤོག་བུ་གཅིག་ཙམ་ཐུགས་ལ་ཟིན་པ་མནལ་སད་པ་དང་། ཀུན་རིག་རྩོད་སྤོངས་དུ་ཚིག་རིས་བྲིས།
དེའི་མཇུག་ཏུ། མནལ་ལམ་རི་རྩེར་རྟགས་ཀྱི་མཚན་མ་མཐོང་། ། ཞེས་པ་ཡང་མཛད་དོ། ། ཡང་ཁམས་སུ་མནལ་ལམ་ལ་གསེར་གྱི་བྲིས་པའི་པོ་ཏི་མང་པོ་གཟིགས་པས། བཅོམ་ལྡན་འདས་མ་ཧེའི་དབང་པོ་ལ་ཕྱག་འཚལ་ལོ། ། ཟེར་བ་མང་པོ་བྱུང་པ་དེ་འཇིགས་བྱེད་ས་ལུགས་ཀྱི་མངོན་དཀྱིལ་བརྩམས་པ་ལ་འགྲོ་དོན་ཡོང་བ་འདི་ལ་ལྟ་བ་འདྲ་གསུངས། ཡང་ཟླ་བ་གཟའ་ཟིན་ཞིག་གི་ནུབ་མོ་རྗེ་བཙུན་འཇམ་དབྱངས་ཀྱི་བསྙེན་པ་མཛད་པའི་དུས་མནལ་ལམ་དུ། མི་གཅིག་གི་དུང་དཀར་ཤིན་ཏུ་ཆེ་བ་གཅིག་པང་དུ་བཞག་པ་རྨིས། དེ་དབང་རྫས་ཀྱི་དུང་བསྐྱར་ཏེ་འབུད་པ་ལ་ལྟ་བ་འདྲ་གསུངས། བོ་དོང་ཨེར་ཆོས་དབར་མཛད་དུས།
བྱ་རྒོད་གཤོང་དུ་སྤྱན་རས་གཟིགས་རང་བྱོན་ལ་མཇལ་དུ་བྱོན་པས། མེ་ཏོག་གི་ཆར་ཆེན་པོ་བབས་པ་སོགས་ཡི་དམ་ལྷས་རྗེས་སུ་བཟུང་བའི་རྣམ་པར་ཐར་པ་བརྗོད་ཀྱི་མི་ལང་པ་འདུག་ན་ཡང་། གསང་བར་གདམས་པ་མདོ་ཙམ་ཞིག་བཀོད་པ་ཡིན་ནོ། ། གཉིས་པ་མཁའ་འགྲོ་ཆོས་སྐྱོང་གི་རྗེས་སུ་བཟུང་བའི་ཚུལ་ནི། ས་སྐྱར་ཆོས་དབར་སྔ་མ་ལ་ཕེབས་དུས། ཁའུབ་སྐྱེད་ལྷས་ཀྱི་མགོན་ཁང་དུ་གཏོར་བསྒྲུབ་མཛད་པས། གཉན་ལོས་རྒྱ་གར་ནས་གདན་དྲངས་པའི་འོད་མའི་ཐུག་ཅིག་ཡོད་པ་རྗེ་ཉིད་ཀྱི་ཕྱོགས་སུ་མགོ་དུད་དུད་བྱེད་པ་བྱུང་པ་དང་། ཐུབ་བསྟན་དུ་མནལ་ལམ་གཅིག་ལ་སྐྱེད་ལྷས་ཀྱི་བྲག་ཕུག་ཡིན་སྙམ་པ་ཅིག་ན་དཔོན་སློབ་འགའ་བཞུགས་པ་ལ། མོན་པ་ཕྲུ་གུ་གཉིས་འདུག་པ། རྗེས་ཕྱག་ཕྱི་བ་རྣམས་ལ་གདོང་བཞི་པའི་སྤྲུལ་པ་བྲམ་ཟེའི་གཟུགས་ཅན་ཡིན་པར་འདུག་གསུངས་པས།
མོན་པ་ཕྲུ་གུ་གཉིས་འཛུམ་འཛུམ་བྱེད། ཁྱེད་ཡེ་ཤེས་ཀྱི་མགོན་པོ་ཡིན་པས་མངོན་པར་ཤེས་པ་ཐོགས་མེད་དུ་མངའ། ངས་ཚེ་མཇུག་ལ་བསྒྲུབ་པ་བྱས་ན་ལེགས་སམ། བཤད་པ་བྱས་ན་དགའ་གསུངས་པས། མོན་ཕྲུག་གཉིས་ཀྱི་བསྒྲུབ་པ་བསྒྲུབ་པ་ཞེས་བརྗོད་ཀྱིན་མགོ་རིལ་རིལ་བྱེད་གསུངས། ཚད་མའི་སྤྱི་དོན་བརྩམས་དུས་ཀྱི་མནལ་ལམ་དུ། ཆོས་ཀྱི་རྗེ་དགེ་སློང་བློ་རིན་པ་དང་། རྗེ་ཉིད་ཀྱི་མི་རྟོག་མའི་དབྱངས་མཛད་པས། ལུང་པའི་ཕུ་ན་མར་རོལ་མོའི་སྒྲ་དང་། འོད་ཟེར་གྱི་ཚོགས་དང་།
དམག་གི་དཔུང་ཚོགས་དུ་མ་ཞིག་འོང་བའི་སྣང་བ་བྱུང་པས་ཅི་ཡིན་དྲིས་པས། དཔལ་མགོན་གདོང་བཞི་པའི་དཔུང་ཚོགས་རྣམས་ཡིན་ཟེར། བལྟས་པས་ཞབས་ཀྱི་པུས་མོ་མན་ཆད་ལ་ཐོག་གསུམ་རེ་ཙམ་འདུག ཞབས་ལས་འོད་ཟེར་ཁྲོམ་ཁྲོམ་འཕྲོས་ནས། ཁྱོད་ཀྱི་བསྟན་བཅོས་ཀྱི་ཆ་ཤས་ཡོངས་སུ་རྫོགས་པ་རྩོམས་ཞིག བདག་པོ་ངེད་རྣམས་ཀྱི་བྱེད་པ་ཡིན་ཟེར་བ་དང་། རྟ་ནག་གསེར་གླིང་དུ་ནུབ་གཅིག་གི་ཚེ། བསམ་གྲུབ་རྩེས་བསྟན་པ་རབ་གསལ་ཞེས་པ་ཆོས་ཁྲིམས་ལ་ཡོད་པ་ཞལ་ཏ་ཞུར་ཕྱིན་པས། ཁྱོད་ཅུང་ཞིག་ཡོང་བ་སྔས། པུ་ཏྲ་ཡིན་ཟེར་བའི་ཨ་ཙ་ར་དུང་ལོང་ཅན་གཅིག་ངའི་གམ་དུ་བྱུང་ལབ་ལབ་འགའ་ཟེར་གྲབ་ཡོད་པ་ཡིན་ཏེ་ད་ཡལ་ནས་སོང་གསུངས།
དེ་དག་ནི་ཆོས་རྗེ་ནམ་བསོད་ཆེན་མོའི་མནལ་ལམ་དུ་རྟ་ནག་བསྐོར་ན། ས་སྐྱ་པའི་གུར་མགོན་གྱི་སྒར་ཡིན་ཟེར་བ་རྨིས་པས། མ་འོངས་པ་ན་རྟ་ནག་འདིར་ས་སྐྱ་པའི་བསྟན་པ་ཅིག་འོང་བར་འདུག་གསུངས་པ་དང་མཐུན་པར་འདུག་གོ ། གཞན་ཡང་ཨའུ་གཞོན་ནུ་བ་སོགས་དྲུང་ན་འཁོད་པའི་སྐལ་ལྡན་འགས་ཀྱང་། སྐབས་སྐབས་སུ་དྲུང་ན་མི་མེད་ཀྱང་ཞབས་རྒྱ་དི་རི་རི་མཛད་པའི་ཟླའོ་རེ་འོང་བ་ལན་མང་དུ་བྱུང་གསུངས་བ་སོགས་མདོར་ན་དཔལ་ནག་པོ་ཆེན་པོ་ལྕམ་དྲལ་དང་། ཞིང་སྐྱོང་དབང་ཕྱུག་གདོང་བཞི་པ་འཁོར་བཅས། ལས་ཀྱི་མགོན་པོ་གནོད་སྦྱིན་ཡབ་ཡུམ་པུ་ཏྲ་ལྕམ་སྲིང་རྣམས་བྲན་དུ་བཀའ་ཉན་ཞིང་། ཞི་རྒྱས་དབང་དྲག་གི་འཕྲིན་ལས་ཐོགས་མེད་དུ་བསྒྲུབ་པ་ཞིག་གོ ། བརྒྱད་པ་ཆགས་ཐོགས་མེད་པའི་མངོན་ཤེས་མངའ་བའི་ཚུལ་ནི། དགུང་ལོ་གསུམ་བཞིའི་དུས་སྔོན་གནས་རྗེས་སུ་དྲན་པ་བྱུང་ཚུལ་ཐུགས་ལའང་ཅུང་ཞིག་དྲན་ཞིང་།
ཡབ་ཡུམ་གཉིས་གསལ་བར་ཡང་གསུངས་སྐད་དོ། ། འབྲས་ཡུལ་དུ་སྐལ་ལྡན་གྱི་གྲྭ་པ་འགའ་ལ་བར་དུ་གཅོད་པའི་རྣམ་པ་འདྲ་བྱུང་བས་སེལ་བའི་མན་ངག་ཇི་ལྟར་གནང་བ་བཞིན་བར་ཆད་ལས་གྲོལ་རྗེས། འདི་འདྲ་བའི་རིགས་ཅན་རྣམས་བསམ་ན་ཤེས་པར་འདུག་སྟེ། མིག་མཐོང་བ་སོགས་ཀྱི་མཐོང་བྱེད་ཉན་ཡོད་པས་གཞན་ལ་གསང་ཞིག་གསུངས་པ་དང་། གཉེར་ཆེན་ར་ལོད་རྡོ་རྗེས་ཚེ་རིང་ཐུང་དང་། ཚེ་མཇུག་ལ་ཇི་ལྟར་བྱས་ན་སོགས་ཀྱི་ལུང་བསྟན་ཞུས་པ་ན། འཇིག་རྟེན་གྱི་བྱ་བ་ལ་སྙིང་པོ་ཆེར་མེད། གཉེར་ལས་ཕུལ། བསྟན་པ་རིན་པོ་ཆེ་དང་དགེ་འདུན་གྱི་ཞབས་ཏོག་ལ་བརྩོན་པ་དང་། དགེ་སྦྱོར་གང་འཕེལ་མཛོད་ཚེ་རིང་པོ་འོང་གསུངས་པ་ལྟར་ཁོང་གིས་ཀྱང་བསྒོས་པ་བཞིན་བསྒྲུབ་པས་ལུང་བསྟན་དང་མཐུན་པའི་སྐུ་ཚེ་རིང་བ་སོགས་བྱུང་བས།
རྗེ་ཉིད་ལ་མངོན་མཁྱེན་མངའ་བ་འདུག་ཅེས་གསུངས་པའང་ཐོས་སོ། ། དཔོན་དྲུང་གཡུང་པ་ལའང་ལུང་བསྟན་སྙན་བསྐུལ་ཕུལ་ཚུལ་སོགས་དང་། གཞན་ཡང་གྲྭ་པ་སྣོད་ལྡན་འགའ་ལ་ལུང་བསྟན་པ་ཐོག་ཏུ་བབས་པ་རྣམས་ཀྱི་དོན་ལ་བརྟག་ན་མངོན་མཁྱེན་མངའ་བར་ངེས་ཤིང་། གནས་ལྔ་རིག་པའི་པཎ་ཆེན་གྲགས་པ་རྡོ་རྗེ་དགའ་བ་གདོང་དུ་ལམ་འབྲས་འཛུགས་རྩིས་ལ་ཅུང་ཟད་བསྙེལ་བ་སོགས་རྩུབ་འགྱུར་གྱི་རྣམ་པ་བྱུང་བ་ལ་འཐེན་དགོས་པ་འདྲ། ནུབ་མོ་མནལ་ལམ་དུ་རྗེ་ཉིད་སྐུ་བལྟ་བས་ཆོག་མི་ཤེས་པ་ཉི་མ་འབུམ་གྱི་གཟི་བརྗིད་ཅན་གྱི་རྣམ་པར་བྱོན། རྣལ་འབྱོར་དབང་ཕྱུག་གི་བསྟན་པའི་རྒྱུན་ལ་ཕན་ཚམ་ཚོམ་མེད་པར་གསུང་ངག་བཙུགས་ན་ལེགས་གསུངས་བའི་ལུང་བསྟན་ཕེབས་པ་ལྟར་བར་ཆད་མེད་པར་གྲུབ་པ་དང་། ཆོས་སྐྱོང་གི་འཕྱར་དར་ཆེན་མོ་བཞེངས་པའི་ཚེ་མནལ་ལམ་དུ་བྱོན་ནས་ལུང་བསྟན་མཛད་པ་རྣམས་ཇི་ལྟ་བ་བཞིན་བྱུང་པ་ལ་བརྟེན་ནས་མངོན་མཁྱེན་མངའ་བར་ཐེ་ཚོམ་མི་གདའོ། ། ཞེས་གསུངས་པ་དང་། ཁྱད་པར་ཚེ་འཇུག་འདི་ལ་བསྒྲུབ་པ་རྩེ་གཅིག་བྱས་ན་ཚེ་རིང་བར་འདུག་སྟེ། ག་ཟི་ཤཱཀྱ་བློ་གྲོས་སོགས་ཁམས་མངའ་རིས་ཀྱི་འབུལ་བ་འདི་རྣམས་སྟོབས་ཆེས་པས་ཚེ་ལོངས་སྤྱོད་དུ་གྱུར།
དྲུག་ཅུ་རེ་གཅིག་པ་འདི་ལ་ཅི་འོང་མི་ཤེས་པ་འདུག་སྟེ། རྗེ་བཙུན་ས་སྐྱ་པ་ཡབ་སྲས་ཀྱི་རྗེས་སུ་འཛིན་ནམ་སྙམ་པ་ཡོད་གསུངས་པ་ལྟར། ཕྱིས་མཛད་པ་མཐའ་མ་སྟོན་ཚུལ། དེ་དུས་ཐུབ་བསྟན་དུ་མི་གསུམ་གྲོས་བྱས་པ་གཅིག་གདན་སར་བསྐོ་རྩིས་མི་འོང་། སོ་སོར་འགྲོ། གཅིག་ལ་རྗེས་མི་འོང་། གཉིས་པ་ལ་ལེགས་པོ་འོང་། མཐར་གཅིག་ཏུ་འགྲོ་ཡང་སྲིད་གསུངས་བ་སོགས་དྲུང་ན་འཁོད་པ་རྣམས་ལས་གསལ་བར་ཐོས་པ་རྣམས་ཀྱི་དོན་ལེགས་པར་བསམ་ནས་མངོན་མཁྱེན་མངའ་བར་འདུག་ཀྱང་། སྣོད་མིན་ལ་གསལ་བར་མི་གསུངས་པས་ཀུན་མཁྱེན་ཆེན་པོར་གྲུབ་སྟེ། རིན་ཆེན་ཕྲེང་བ་ལས།
གང་ཕྱིར་དེ་ལྟར་ཟབ་པའི་ཆོས། ། སྣོད་མིན་འགྲོ་ལ་མི་གསུངས་བ། ། དེ་ཡི་ཕྱིར་ན་མཁས་རྣམས་ཀྱི། ། ཀུན་མཁྱེན་ཐམས་ཅད་མཁྱེན་པར་ཐོས། ། ཞེས་གསུངས་པས་སོ། ། དགུ་པ་རྨད་དུ་བྱུང་བའི་ལུང་བསྟན་བསམ་ལས་འདས་ཚུལ་ནི། སྐུ་ཚེ་དཔག་ཏུ་མེད་པ་ནས་ཡི་དམ་གྱི་ལྷས་རྗེས་སུ་བཟུང་ཞིང་། མཁས་པ་མཁས་པ་ཞེས་བྱ་བའི་གྲངས་སུ་རྟོགས་ཏེ། ཆོས་ཀྱི་འཁོར་ལོ་རྒྱ་ཆེན་པོ་བསྐོར་བས། ཞིང་འདི་ཡི་མཛད་པ་རྣམས་མཐར་ཕྱིན།
རང་དོན་ཆོས་ཀྱི་སྐུ་མངོན་དུ་མཛད་དེ། གཞན་དོན་འབད་མེད་ལྷུན་གྲུབ་ཀྱི་ཚུལ་དུ་རྒྱུན་མི་ཆད་པའི་ཕྱིར། ཞིང་གཞན་འགྲོ་དོན་རྒྱ་ཆེ་བ་ལ་དགོངས་ཏེ། ཞིང་འདིར་མཛད་པ་མཐའ་མའི་ཚུལ་སྟོན་པར་བཞེད་ནས། ས་ཕོ་སྤྲེའུའི་ཧོར་ཟླ་དགུ་པའི་ནང་དུ་དཔལ་ཨེ་ཝཾ་ཆོས་ལྡན་དུ་ཕེབས། རྡོ་རྗེ་ཐེག་པའི་བསྟན་པ་ཡུན་རིང་དུ་གནས་པའི་མཛད་འཕྲིན་རྒྱ་ཆེ་བའི་རྟེན་འབྲེལ་ལ་དགོངས། འདྲེན་མཆོག་ཆོས་ཀྱི་རྗེ་རིན་པོ་ཆེ་ལ་དཔལ་མགོན་གདོང་བཞི་པའི་རྗེས་སུ་གནང་བ་བཀའ་བསྒོ་ལུང་དང་བཅས་པ་དང་། ཆག་མེད་བཞིའི་བྱིན་རླབས་ཀྱང་བསྐྱར་ནས་གནང་བ་ཡང་རྗེ་ཉིད་ཀྱི་མཛད་པའི། དཀོན་མཆོག་གསུམ་དངོས་བླ་མ་ཉེར་བསྟེན་ནས། ། རྨད་བྱུང་ཡོན་ཏན་ཀུན་གྱི་གཏེར་མངའ་ཞིང་། །
གསང་ཆེན་བསྟན་པ་འཕེལ་བའི་འཕྲིན་ལས་ཅན། ། འདྲེན་མཆོག་ཆོས་ཀྱི་རྗེ་ལ་ཕྱག་འཚལ་ལོ། ། ཞེས་བསྟོད་པ་དང་མཐུན་པར་མཛད་རྗེས་ཐུབ་བསྟན་ནས་གདན་ས་ཆེན་པོར་ཆོས་དབར་བཏེག འཇམ་དབྱངས་བླ་མ་ས་སྐྱ་པཎྜྀ་ཏའི་དུས་ཆེན་ལ་གཞི་བྱེས་ཀྱི་ཚོགས་པ་ཉིས་སྟོང་ལྷག་ཙམ་ལ་ཆོས་དང་མཐུན་པའི་སྣུམ་བག་གི་བསྙེན་ཅིང་བཀུར་བ་གསེར་ཞོ་བརྒྱའི་ཐོག་དྲངས། གཡུ་མུ་ཏིག བྱུ་རུ་སྤོས་ཤེལ། ཇ་གོས་དར། གླ་རྩི་སོགས་སྨན་དོས། གཞན་ཡང་ཟང་ཟིང་གི་དངོས་པོ་སྟོབས་ཆེ་བའི་འགྱེད་ཆེན་དང་། ཆེ་མགོ་སོ་སོ་ལ་འབུལ་བ།
གནང་སྦྱིན། མགོན་ཁང་དང་བླ་བྲང་ཐ་དད་ཀྱི་མཆོད་ཁང་རྣམས་སུ་ཐུག དར་ལྕོག ཟླ་བ་གཉིས་ཀྱི་བར་དཀར་མེ་རྒྱུན་མི་ཆད་པ་སྟོབས་ཆེ་བ་དང་། གཙུག་ལག་ཁང་གི་ཞིག་བཟོས་སོགས་ལ་ཕན་པའི་དགེ་རྒྱུན་མང་དུ་སྦྱར། ཟབ་པ་དང་རྒྱ་ཆེ་བའི་ཆོས་ཀྱི་འཁོར་ལོ་ཡང་བསྐོར་ཏེ་ཆོས་དང་ཟང་ཟིང་གི་གཞན་ཕན་རྒྱ་ཆེན་པོ་མཛད། ཁྱད་པར་བསེ་མགོན་དྲུང་དུ་གཏོར་བསྔོ་ཚར་བཞི་ལྔ་རེ་མ་ཆག་པ་དང་། སྐབས་སྐབས་སུ་དཔོན་སློབ་བདུན་བརྒྱད་རེས་བསྐངས་གསོ་བསྟོད་དབྱངས། ཚོགས་འཁོར་སོགས་མཁའ་འགྲོ་མཉེས་པའི་ཆོ་ག་རྣམ་པར་དག་པ་མཛད་པའི་འཇུག་ཏུ། རྗེ་བཙུན་གོང་མ་རྣམས་ཀྱི་ཐུགས་ཀྱི་དགོངས་པ་རྫོགས་པ་དང་།
བསྟན་པ་རིན་པོ་ཆེ་དར་ཞིང་རྒྱས་པ་དང་། ཐུབ་བསྟན་དུ་སྟོན་པའི་གསེར་སྐུ་ཆེན་མོ་གཅིག་བཞེངས་པ་ལ་བར་ཆད་མེད་ཅིང་མཐུན་རྐྱེན་ཕུན་སུམ་ཚོགས་པ་དང་། རབ་གནས་ལེགས་པར་གྲུབ་པའི་བཀའ་བསྒོ་དང་བཅས་པ་གྲུབ་པའི་སྒོ་ནས། ཐུབ་བསྟན་གྱི་བཤད་ཉན་རྒྱུན་བསྲིངས་བའི་སྨོན་ལམ་ཡང་འདེབས་པ་མཛད་པ་དང་མཐུན་པར། ཐུབ་བསྟན་དུ་སྐུ་གདུང་བཞུ་འབུལ་རྟེན་བཞེངས་སོགས་གྲུབ་ན་ལེགས་པ་ལ་དགོངས་ཏེ་གདན་ས་ཆེན་པོ་ནས་ས་མོ་བྱའི་ཧོར་ཟླ་དང་པོའི་ཚེས་བདུན་བརྒྱད་ལ་ཕེབས་ལམ་དུ་བོ་དོང་པས་གསོལ་ཕོགས་ཕུལ། མ་ཐ་ནའང་ཆོས་དབར་ཟླ་གཅིག་ཙམ་བཞུགས་ཞུ་བ་ནན་གྱི་ཕུལ་བ་ལ། ད་ལན་ཤིན་ཏུ་རིང་བས་བསྡད་སྐབས་མེད་གསུངས་པའི་བཀའ་ལུང་ཐག་གཅོད་གནང་ཀྱང་། དྲུང་ན་འཁོད་པ་འགའ་ཞིག་ཞུ་ངོ་ལ་སྦྲན། ཁོང་རྣམས་ཀྱིས་ཀྱང་གྲྭ་པ་ལ་ཕན་པས་གསོལ་ཕོགས་བཞེས་ན་ལེགས་ཟེར། ཕྱེད་ཕོགས་གཅིག་བླངས་ཚེས་བཅུ་ལ་ཆོས་ཚུགས།
ཆོས་གསུངས་པའི་སྐབས་སུ་རྗེ་བཙུན་གོང་མ་རྣམས་ཀྱི་མཛད་པ་མཐའ་མ་བསྟན་ཚུལ། གཉལ་ཞིག་སོགས་བླ་མས་གྲུབ་རྟགས་སྟོན་རྩིས་ལ་སློབ་མས་གོ་མ་ཆོད་བྱས་ཚུལ། བསྟན་པའི་འཕེལ་འགྲིབ་བྱུང་ཚུལ་གྱི་ལོ་རྒྱུས་དུ་མ་ཞིག་གསུངས་གཟིམ་ཁང་དུ་ཕེབས། སྤྱན་ནམ་མཁའ་ལ་ཧྲིག་ཧྲིག་བཞད་མོ་དང་བཅས་ཏེ། བལྟས་མོ་ཤིན་ཏུ་ཆེ་ཁྱེད་རྣམས་ཀྱི་མཐོང་ངེ་གསུངས་བ་སོགས་དག་པའི་གཟིགས་སྣང་ཁྱད་པར་ཅན་དུ་མ་ཞིག་བྱུང་བའི་བརྡ་མཛད། ཚེས་བཅུ་དགུའི་ཐོ་རང་ནས་སྙུང་བའི་ཚུལ་བསྟན། ཉི་ཤུའི་ཉིན་མཚན་གཉིས་ལ་སྐུ་རིམ་སྟོབས་ཆེ་བ་བསྒྲུབ་ཀྱང་། ད་ལན་ངེད་རང་གི་བསམ་པ་བཞིན་ཐུབ་བསྟན་དུ་སླེབས་ན་གང་ས་ནས་གཡེང་བ་ཆུང་ཞིང་བསམ་པ་རྫོགས་པ་ཅིག་ཡོང་བ་ཡིན་ཏེ། འགའ་ཞིག་གི་གེགས་བྱས། འོན་ཀྱང་གདན་ས་ཆེན་པོ་དང་ཁད་ཉེ་བས་བསམ་པ་བདེ།
ད་ཁྱེད་རང་རྣམས་འཇིག་རྟེན་གྱི་བྱ་བ་ལ་སྙིང་པོ་མེད། ཚེ་འདི་བློས་ཐོང་། ཆག་མེད་བཞི་སོགས་དགེ་སྦྱོར་ལ་འབུངས་གསུངས་བ་ལ། དྲུང་ན་འཁོད་པ་རྣམས་ཀྱི་འཚོ་བྱེད་གདན་འདྲེན་ཀྱང་སོང་། སྐུ་རིམ་སྟོབས་ཆེ་བ་ཡང་བསྒྲུབ་ཀྱིན་ཡོད་པས་སྐུ་ཁམས་བདེ་སྐྱེད་ཆེ་བ་ནས་ཐུབ་བསྟན་དུ་མྱུར་དུ་ཕེབས་པ་འོང་ལགས་སམ་ཞུས་པས། ཞལ་འཛུམ་འཛུམ་མཛད་འབོད་མི་གཅིག་བྱུང་གདན་སར་བསྐོར་ཅིག་འགྲོ་དགོས་པ་འདྲ་གསུངས། ད་ངེད་དགེ་སྦྱོར་ལ་འཇོག་པས་སུ་ཡང་མ་བཏང་། ཟར་ཟིར་གྱི་ལབ་ལབ་མང་པོ་མ་བྱེད་གསུངས་ནས་ཐུགས་དམ་རྩེ་ཅིག་ཏུ་བཞུགས་པའི་ངང་ནས་ཉེར་གཅིག་གི་ཉི་མ་རྩེ་ཤར་ལ་ཐུགས་དམ་འཕོ་བ་ཟབ་ཁྱད་ཅན་མཛད་དེ། ཟུང་འཇུག་བདེ་བ་ཆེན་པོའི་དབྱིངས་སུ་རྨད་དུ་བྱུང་བའི་ངོ་མཚར་གྱི་ལྟས་དུ་མ་དང་བཅས་ཏེ་གཤེགས་པའི་ཚུལ་བསྟན་ཏོ། ། དེ་ཡང་འདི་ལྟར་ཏེ།
ཆོས་སྐུ་བདེ་བ་ཆེན་པོ་མངོན་དུ་མཛད་པའི་བརྡར་འོད་གསལ་གྱི་ལྟ་སྟངས་དང་། ཉི་མ་ཤར་འཕྲལ་གཉིས་དུས་མཚུངས་ནམ་མཁའ་གཡའ་དག་པ་སོགས་དང་། གཞན་དོན་གཟུགས་ཀྱི་སྐུར་བཞེངས་པའི་བརྡར་གདན་སར་སྐོར་ཅིག་འགྲོ་གསུངས་པ་དང་མཐུན་པར། ས་སྐྱ་ལྷ་ཁང་ཆེན་མོ་བའི་སྲས་མོ་ལོ་དྲུག་བདུན་ཙམ་ལོན་པ་གཅིག་གི་རྗེ་ཉིད་ཆིབས་པ་ངོ་མཚར་རྨད་དུ་བྱུང་བ་ཞིག་ལ་ཆིབས་ཏེ་ཐེག་ཆེན་ཆོས་ཀྱི་རྒྱལ་པོའི་གཟིམ་ཁང་ཀ་གཉིས་མར་ཕེབས་པ་མཐོང་ཟེར་བ་དང་། དབུ་རྩེ་རྙིང་མའི་དཀོན་གཉེར་གྱི་ཚའུ་བཙུན་ཆུང་གཅིག་གིས་ཀྱང་རྗེ་ཉིད་རྗེ་བཙུན་འཇམ་པའི་དབྱངས་ཀྱི་དྲུང་དུ་བྱོན་སོང་ཟེར་བ་རྣམས་དང་། རྗེ་ཉིད་ཀྱི་བཀའ་ལུང་སྔ་ཕྱི་རྟེན་འབྲེལ་བསྒྲིགས་ཚུལ་རྣམས་ཀྱི་དོན་ལེགས་པར་བརྟག་ན། རྗེ་བཙུན་གོང་མ་རྣམས་དང་། ཁྱད་པར་རྗེ་བཙུན་ས་སྐྱ་པཎྜི་ཏ་ཆེན་པོས་རྗེས་སུ་བཟུང་བར་མངོན་ནོ། ། དེ་ནས་ཐུབ་བསྟན་རྣམ་པར་རྒྱལ་བའི་བསྟན་པ་ཡུན་རིང་དུ་གནས་པར་བྱ་བ་དང་། སྐལ་ལྡན་རྣམས་ཀྱི་གསོལ་བ་བཏབ་པ་ན་དགོས་འདོད་ཡིད་བཞིན་དུ་སྩོལ་བའི་བྱིན་རླབས་ཀྱི་ཆུ་རྒྱུན་འཇུག་པར་བྱ་བའི་རྟེན་དུ་སྐུ་གདུང་རིན་པོ་ཆེ་ཉེར་བཞིའི་ཐོ་རངས་ཐུབ་བསྟན་དུ་གདན་དྲངས།
ཉེར་ལྔ་ལ་ཆོས་ཀྱི་རྗེ་སྤྱན་ཚབ་པས་བཞུ་འབུལ་རྩིས་མཛད་པ་ན་ཡང་། ཆོས་སྐྱོང་བསྲུང་མ་རྣམས་དང་། དཀར་ཕྱོགས་ལ་མངོན་པར་དགའ་བའི་ལྷ་རྣམས་ཀྱི་རེ་ཞིག་བཞུགས་ན་ལེགས་པ་ལ་དགོངས་རིན་པོ་ཆེའི་ཆར་འབེབས་པ་ལ་སོགས་ཀྱི་སློང་ཚད་ཆེ་བ་ནས་བཞུ་འབུལ་བ་ཐེན། སྐུ་གདུང་རིན་པོ་ཆེ་ཨ་ཀ་རུ་དང་ཙནྡན་དཀར་དམར་ག་པུར་ཁ་ཕྱེ་སོགས་དྲི་བཟང་གི་བྱུགས། ལྷ་རྫས་ཀྱི་ན་བཟའ་སྣ་ལྔས་ཀླུབ་སྟེ་མཆོད་པའི་བྱེ་བྲག་དུ་མ་དང་བཅས་ཟ་མ་ཏོག་གི་ནང་དུ་སྤྱན་དྲངས། ཕྱི་མཆོད་རྟེན་གྱི་རྣམ་པ་ལ་བླ་བྲེ། སྐུ་སྦྱར་སོགས་དར་གྱི་ན་བཟའ་སྣ་ཚོགས་པས་སྤྲས་ཏེ་མཆོད་པའི་སྤྲིན་ཕུང་ཆེན་པོའི་དབུས་ན་བྱིན་རླབས་ཀྱི་གཟི་འོད་ཕུན་སུམ་ཚོགས་པ་ལྷམ་མེ་ལྷན་ནེ་ལྷང་ངེར་བཞུགས་པའི་དྲུང་དུ། ཆོས་ཀྱི་རྒྱལ་ཚབ་ཐུགས་ཀྱི་སྲས་མཆོག་ངུར་སྨྲྀག་འཛིན་པ་རྣམས་ཀྱི་གཙུག་རྒྱན། བསྟན་པ་རིན་པོ་ཆེའི་གསལ་བྱེད་དམ་པ་གསུམ་གྱི་གཙོ་མཛད། གཞུང་ལུགས་རབ་འབྱམས་སྨྲ་བའི་མཁས་པ་སྡེ་སྣོད་འཛིན་པ།
རིག་གྲོལ་གྱི་ཡོན་ཏན་གཉིས་དང་ལྡན་པའི་ཡང་དག་པ་ཡོངས་ཀྱི་དགེ་བའི་བཤེས་གཉེན་འདུས་པ་རྒྱ་མཚོས་རང་རང་གི་འབྱོར་པ་དང་བསྟུན། སྐུ་གདུང་རིན་པོ་ཆེའི་དྲུང་དུ་ཀུན་དུ་བཟང་པོའི་མཆོད་པའི་སྤྲིན་ཕུང་བསམ་ལས་འདས་པ་དང་། མང་ཇ་སོགས་བསྙེན་ཅིང་བཀུར་བ་ཕུན་སུམ་ཚོགས་པ་༼འདིར་རྩ་བའི་མ་དཔེ་ལས་རྒྱབ་ཤོག་ཤོག་ལྷེ་ཆད་འདུག་པའི་དགོངས་འཇག་འཚལ།༽ དང་བར་སྣང་ཐམས་ཅད་གང་ཞིང་། དུ་བ་འཇའ་གུར་སྤུངས་པའི་སྤྲིན་གྱི་རྩེ་མོར་རྡོ་རྗེ་དང་། རལ་གྲི་དང་། རིན་པོ་ཆེ་ལ་སོགས་པ་རི་མོ་སྣ་ཚོགས་ཀྱི་རྣམ་པར་ཀུན་ནས་བཀྲ་བའི་ལྟས་ཁྱད་པར་ཅན་དུ་མ་དང་དྲུང་ན་འཁོད་པ་འགའ་ཞིག་ལ་ཡང་སྔོན་མེད་པའི་རོ་དྲོ་བའི་མཆོག་དང་ལྡན་པའི་བདུད་རྩི་མྱོང་བ་སྙམ་བྱེད་ཅིང་། ཉམས་ཁྱད་པར་ཅན་གྱི་ཏིང་ངེ་འཛིན་བཟང་པོ་ཡང་བྱུང་སྐད་དོ། ། དེ་ནས་གདུང་ཁང་ཞལ་ཕྱེ་བའི་ཚེ་རྟེན་རིང་བསྲེལ་མང་པོ་དང་། དབུ་ཐོད་རིལ་པོར་བྱོན་པའི་ནང་དུ་བདུད་རྩི་རིལ་བུ།
རིན་པོ་ཆེ་སྣ་ཚང་། སྨན་བཟང་དྲུག འབྲུ་སྣ་ཚང་མ། ཇ་སོགས་འདོད་ཡོན་ལྔས་གང་བར་བྱས་ཏེ་ལྷ་རྫས་ཀྱི་ན་བཟའ་དྲི་བཟང་དང་བཅས་རྟེན་གྱི་ཐུགས་ཁར་བཞུགས། རིང་བསྲེལ་རྣམས་དབུའི་ཆ་ལ་བཞུགས། གདུང་རུས་རྣམས་རིན་པོ་ཆེའི་སྣོད་དུ་སྤྱན་དྲངས། ཕལ་ཆེར་ལ་གདུང་ཚ་ཆེ་བ་བརྒྱད་བརྒྱ་ཙམ་བཏབ་པ་ལ་ཁ་དོག་སྣ་ལྔའི་ཚོན་གྱི་བཀྲ་བར་བྱས། གོས་དར་གྱི་ན་བཟའ་དྲི་བཟང་པོ་དང་བཅས་པ་རྣམས་དང་། ཕྱག་ན་ཡོད་པའི་རྟེན་བྱིན་བརླབས་ཅན་རྣམས་དང་། དེ་བཞིན་གཤེགས་པའི་རིང་བསྲེལ།
རྗེ་བཙུན་གོང་མའི་རིང་བསྲེལ། གདུང་ཚ་སོགས་སྟོབས་ཆེ་བ་དང་། གསུང་རབ་རབ་ཏུ་མང་བ་དང་། གནོད་སྦྱིན་གྱི་འཁོར་ལོ་སོགས་རྒྱུད་སྡེ་ནས་གསུངས་པའི་གཟུངས་གཞུག་རྣམས་རྗེ་བཙུན་གོང་མ་རྣམས་ཀྱི་ཇི་ལྟར་གསུངས་པ་དང་། གང་ལ་གང་འོས་གོ་རིམ་མ་ནོར་བར་ལྷག་ཆད་འཁྲུགས་འདིར་རྩ་བའི་མ་དཔེ་ལས་རྒྱབ་ཤོག་ཤོག་ལྷེ་ཆད་འདུག་པའི་དགོངས་འཇག་འཚལ། འཇའི་རྣམ་པ་ལ། ཕྱག་མཚན་རྡོ་རྗེ་དང་། གྲི་གུག་དང་། རིན་པོ་ཆེ་དང་། པདྨ་དང་།
རལ་གྲི་དང་། འཁོར་ལོ་དང་། ཨུཏྤལ་དང་། སྣ་ཚོགས་རྡོ་རྗེ་དང་། བུམ་པ་བཟང་པོ་དང་། དགའ་བ་འཁྱིལ་པའི་གཟུགས་ཀྱི་བཀོད་པ་ཡ་མཚན་པ་མང་པོ་དང་མཆོད་པའི་ཡོ་བྱད་ལྷའི་མེ་ཏོག་ཁ་དོག་སྣ་ཚོགས་པ་ཁ་བ་བུ་ཡུག་འཚུབ་པ་ལྟར་བབས་པས་རྡོ་རྗེ་མེ་ཏོག་གི་མཆོད་པ་དང་། ལྷ་རྫས་ཀྱི་སྤོས་ཀྱི་ངད་པ་དྲི་ཞིམ་པོས་ཕྱོགས་ཀུན་དུ་ཁྱབ་པ་རྡོ་རྗེ་སྤོས་ཀྱི་མཆོད་པ་དང་། ཉིན་མོ་ཉི་མའི་དཀྱིལ་འཁོར་གཞན་པས་བཀྲག་མདངས་བཟང་ཞིང་། མཚན་མོ་ཟླ་བའི་དཀྱིལ་འཁོར་གསལ་ལ་ཚེར་བའི་སྣང་བས་མུན་པའི་གོ་སྐབས་བཅོམ་སྟེ། ཡང་དག་པའི་ཡེ་ཤེས་ཀྱི་སྣང་བ་རྒྱས་པའི་རྒྱུར་གྱུར་པ་རྡོ་རྗེ་སྣང་གསལ་གྱི་མཆོད་པ་དང་།
ཆར་གྱི་རྒྱུན་བབས་པ་རྣམས་ལ་ཧ་རི་ཙནྡན་དང་། གུར་གུམ་དང་། ཨུཏྤ་ལ་སོགས་པའི་དྲི་བཟང་དང་ལྡན་པས་ཁམས་རབ་ཏུ་དྭངས་པར་བྱེད་པའི་རྡོ་རྗེ་དྲི་ཆབ་ཀྱི་མཆོད་པ་དང་། གསོལ་བ་འདེབས་པའི་བསམ་གཏན་པ་དད་ཤུགས་ཅན་འགའ་ཞིག་ལ་ཏིང་ངེ་འཛིན་སྐྱེ་བའི་རྒྱུར་རོ་དྲོ་བའི་མཆོག་དང་ལྡན་པ་རྡོ་རྗེ་ཞལ་ཟས་ཀྱི་མཆོད་པ་དང་། ལྷ་རྫས་ཀྱི་རོལ་མོའི་སྒྲ་ཡིད་དུ་འོང་བ་དད་ལྡན་རྣམས་ཀྱི་རྣ་བར་ལྷུང་བ་ན་མོས་དགེ་བླ་ན་མེད་པ་སྐྱེ་བའི་རྒྱུར་གྱུར་པ་རྡོ་རྗེ་སིལ་སྙན་གྱི་མཆོད་པ་སོགས་མི་ལས་འདས་པའི་ལྷ་རྫས་ཀྱི་མཆོད་པ་དཔག་ཏུ་མེད་འདིར་རྩ་བའི་མ་དཔེ་ལས་རྒྱབ་ཤོག་ཤོག་ལྷེ་ཆད་འདུག་པའི་དགོངས་འཇག་འཚལ། ཅན། ཀུན་མཁྱེན་ཆོས་ཀྱི་རྒྱལ་པོའི་རྒྱལ་ཚབ་དམ་པ་ཆོས་རྗེ་འཇམ་པའི་དབྱངས་ཀུན་དགའ་ཆོས་བཟང་གི་མཚན་ཅན། རྗེ་ཉིད་ཀྱི་བསྟན་པ་ཆེས་ཆེར་གསལ་བར་མཛད་པ། ཐུབ་བསྟན་རྣམ་པར་རྒྱལ་བ་དང་། ཐུབ་བསྟན་ཡངས་པ་ཅན་གྱི་ཆོས་རྗེ་རྣམ་གཉིས་ལ་སོགས་པ་དབུས་གཙང་མངའ་རིས་ལྷོ་བྱང་གསུམ་གྱི་ཆོས་སྡེ་སོ་སོའི་མཁན་པོ།
གྲྭ་ཚང་དང་དགོན་སོ་སོའི་བླ་མ་སློབ་དཔོན་མདོ་ཁམས་སུ་རྗེ་ཉིད་ཀྱི་བསྟན་པ་སྤེལ་བར་མཛད་པ་ཆོས་ཀྱི་རྗེ་ཀུན་དགའ་ཟླ་བ། ཆོས་རྗེ་རིན་ཆེན་ཤཱཀྱ་བློ་གྲོས། སྐྱོ་མདའི་ཆོས་རྗེ་གདན་ས་པ། སྨ་ཁམས་བསྟན་པ་གསལ་བར་བྱེད་པའི་བཀའ་བཅུ་འཛིན་པ་ཆེན་པོ་ཚུལ་ཁྲིམས་འོད་ཟེར་ལ་སོགས་པ་ཆོས་སྡེ་སོ་སོའི་བླ་མ་སློབ་དཔོན་དང་། གཞན་ཡང་གཞུང་ལུགས་རབ་འབྱམས་སྨྲ་བའི་བསྟན་འཛིན་གྱི་སྐྱེས་བུ་བགྲངས་བ་ལས་འདས་ཤིང་། བཀའ་བཅུ་འཛིན་པ་སོགས་སྐལ་ལྡན་གྱི་གདུལ་བྱའི་ཚོགས་དཔག་ཏུ་མེད་པ་ཞིག་བསྡུ་བའི་དངོས་པོ་བཞིའི་སྒོ་ནས་སྨིན་ཅིང་གྲོལ་བར་མཛད་པ་ཡིན་ནོ། ། གཉིས་པ་ནི། ཐོག་མར་དཔོན་ས་མིའི་དབང་པོ་ས་སྐྱོང་ཆེན་པོ་ནོར་བུ་བཟང་པོ་སྐུ་མཆེད་དང་། ཁྱད་པར་ཆོས་ཀྱི་རྒྱལ་པོ་གཙང་ཆེན་སྐུ་མཆེད་ཀྱི་ཞབས་ཀྱི་པདྨོ་དྲི་མ་མེད་པ་ལ་གཏུགས་ཏེ་བཀའ་ལུང་གུས་པས་ཚུལ་བཞིན་དུ་བསྒྲུབ་ཤིང་། གཞན་ཡང་གློ་བོ་རྒྱལ་པོ་སོགས་ཆོས་ཀྱི་རྒྱལ་བློན་བསོད་ནམས་ཆེན་འདིར་རྩ་བའི་མ་དཔེ་ལས་རྒྱབ་ཤོག་ཤོག་ལྷེ་ཆད་འདུག་པའི་དགོངས་འཇག་འཚལ།
འཆད་ལ་ང་མཁས་ཞེས། ། ཆེར་རློམས་མང་ཡང་ཀུན་གྱི་འགྲན་བྲལ་བའི། ། བསོད་ནམས་གཏེར་ཆེན་སྨྲ་བའི་སེངྒེ་མཆོག ། ཀུན་མཁྱེན་ཆོས་ཀྱི་རྒྱལ་པོའི་ཞབས་ལ་འདུད། ། ཅེས་མཆོད་པར་བརྗོད་ནས། ༈ །སྤྱི་དོན་དྲུག་པ་གསང་ཕུ་བ་དོན་གྲུབ་ལེགས་བཟང་གི་མཛད་པའི་རྣམ་ཐར་ལས་འབྱུང་ཚུལ་བཤད་པ་ནི། དཔལ་གསང་ཕུ་ནེའུ་ཐོག་གི་མཁས་པ་ཆེན་པོ་དོན་གྲུབ་ལེགས་བཟང་གི་མཛད་པ་ལས་འདི་ལྟར་འབྱུང་སྟེ། ཡི་དམ་ཀུན་གྱི་སྙིང་པོ་ཀྱཻ་རྡོ་རྗེ། ། གྲུབ་ཐོབ་ཀུན་གྱི་དབང་ཕྱུག་བིརྺ་པ། ། སྐལ་ལྡན་ཀུན་གྱི་འདྲེན་པ་ས་སྐྱ་པ། །
བརྒྱུད་པར་བཅས་ལ་གུས་པས་ཕྱག་འཚལ་ལོ། ། རིག་གནས་མངའ་བདག་རྒྱལ་བ་རྡོ་རྗེ་འཆང་། ། གང་གི་མཚན་ཙམ་ཐོས་དང་དྲན་པས་ཀྱང་། ། མཆོག་དང་ཐུན་མོང་དངོས་གྲུབ་མཆོག་སྩོལ་བའི། ། ཀུན་མཁྱེན་བླ་མ་དམ་པའི་ཞབས་ལ་འདུད། ། གང་དེའི་མཛད་པ་སངས་རྒྱས་འཕྲིན་ལས་དང་། ། དབྱེར་མེད་བདག་བློས་མ་ལུས་བརྗོད་དཀའ་ན། ། དད་པའི་བློ་ཡི་དམ་པ་ཁྱོད་ཉིད་ཀྱི། ། རྣམ་དཀར་མཛད་པ་མདོར་བསྡུས་བརྗོད་པར་བྱ། ། ཁྱོད་སྔོན་རང་དོན་ཆོས་སྐུ་མངོན་གྱུར་ཀྱང་། །
གཞན་དོན་མཛད་པས་སྐལ་ལྡན་སྨིན་པའི་ཕྱིར། ། རྡོ་རྗེ་འཆང་ཆེན་གྲགས་པའི་མཚན་ཅན་སོགས། ། སྣ་ཚོགས་སྤྲུལ་པས་འགྲོ་དོན་མཛད་ལ་འདུད། ། སླར་ཡང་རྡོ་རྗེ་འཛིན་པ་འདི་ཉིད་ཀྱི། ། མི་མཇེད་ཞིང་གི་མཆོག་གྱུར་འབོམ་གྱི་སར། ། སྙིགས་དུས་རྒྱལ་བ་གཉིས་པ་ཞང་སྐྱབས་བལྟས། ། རྒྱལ་བ་དམན་གྱི་ལྷུམས་སུ་ཞུགས་པའི་ཚེ། ། མ་ལུས་བདེ་བས་ཁྱབ་པར་མཛད་ལ་འདུད། ། ས་མོ་བྱ་ལ་ཁྱོད་སྐུ་བལྟམས་པའི་ཚེ། ། ཟས་གཙང་སྲས་པོ་བལྟམས་པའི་ལྟས་བཟང་ལྟར། །
བསྟན་ལ་རབ་དགའ་ལྷ་ཡི་གླུ་གར་སོགས། ། ངོ་མཚར་དཔག་མེད་སྟོན་པར་མཛད་ལ་འདུད། ། དེ་ནས་བཟུང་སྟེ་ཁྱོད་སྔོན་གོམས་པའི་མཐུས། ། བྱིས་པའི་སྤྱོད་སྤངས་དམ་པའི་ངང་ཚུལ་ཅན། ། ཀློག་བྲིས་ལ་སོགས་སྦྱངས་ཚུལ་བསྟན་པ་ན། ། དགུང་བརྒྱད་པ་ལ་མཐར་ཕྱིན་མཛད་ལ་འདུད། ། བཅུ་ཕྲག་གཅིག་ཚེ་ཀུན་དགའ་འབུམ་པ་ལ། ། ཡོངས་རྫོགས་དགེ་བསྙེན་སྡོམ་པ་ནོས་པ་ནས། ། བྱམས་པའི་ཆོས་སོགས་བཀའ་ཆེན་བཅུ་བཞི་ཡི། ། ཚིག་དོན་ཐུགས་སུ་ཆུད་པར་མཛད་ལ་འདུད། །
བཅུ་གཉིས་བཞེས་ཚེ་དགེས་པ་རྡོ་རྗེ་ཡིས། ། དཀྱིལ་འཁོར་ཆེན་པོར་སྨིན་བྱེད་གསན་པ་དང་། ། ལྷ་མཆོག་འཇམ་དབྱངས་བསྒྲུབ་པ་མཛད་པའི་ཚེ། ། གྲུབ་པའི་མཚན་མ་གཟིགས་པར་མཛད་ལ་འདུད། ། དབུས་གཙང་དག་པར་འབྱོན་པ་དགོངས་པ་ན། ། ནགས་ཁྲོད་དབེན་པར་གྲུབ་ཆེན་བརྒྱད་ཅུ་ཡི། ། རྣམ་ཐར་བསྟོད་པ་ཞལ་འདོན་མཛད་གྱུར་པ། ། དེ་ཚེ་ཅུང་ཟད་མནལ་བའི་མཚན་ལམ་དུ། ། ཤུབ་བཅས་རལ་གྲི་ཤིན་ཏུ་རིང་བ་སྣང་། ། ཨེ་མ་འདི་འདྲའི་རལ་གྲི་ངོ་མཚར་ཅན། །
བརྐྱང་ན་དབུས་གཙང་བར་དུ་ཁྱབ་པར་འདུག ། སྙམ་དུ་དགོངས་ཏེ་གྱེན་དུ་གཟེངས་པའི་ཚེ། ། གཡས་གཡོན་དར་ཐག་རྩེ་ལ་ཉི་ཟླ་གཉིས། ། ཤར་བས་འོད་ཀྱི་འཇིག་རྟེན་ཁྱབ་གྱུར་པ། ། ཁྱོད་ཀྱི་མདོ་སྔགས་བསྟན་པས་འཇིག་རྟེན་ཀུན། ། ཁྱབ་པའི་མཚན་མ་བསྟན་པར་མཛད་ལ་འདུད། ། བཅུ་དགུ་བཞེས་ཚེ་གོ་རམ་ཆེན་མོའི་དྲུང་། ། དབུས་གཙང་འབྱོན་པར་ཞུས་ཚེ་དེ་ཉིད་ཀྱི། ། ཐུབ་དབང་ཤཱཀྱ་རྒྱལ་མཚན་ཞབས་དྲུང་དུ། ། འབུལ་ཞེས་གནང་བ་ཐོབ་པ་མཛད་ལ་འདུད། །
དེ་ཚེ་དེ་ཡི་ཁྱུང་དཀར་མཛོ་བརྒྱ་དང་། ། ཡུང་དམར་ཇ་བརྒྱ་རྟེན་བཅས་ཞུ་འཕྲིན་གནང་། ། གོ་རམ་བསོད་ནམས་སེངྒེར་མཚན་གསོལ་ནས། ། རོང་སྟོན་ཞབས་དྲུང་ཕེབས་པར་མཛད་ལ་འདུད། ། དེ་ལ་ཟབ་དོན་མང་ཐོས་ཁྱད་པར་ཡང་། ། གཏུམ་པོ་དཀར་པོའི་རྗེས་སུ་གནང་བའི་ཚེ། ། ལྷ་མཆོག་དེ་ཉིད་ཁྱོད་ཀྱི་དབུ་གཙུག་ལ། ། དངོས་སུ་ཐིམ་སོགས་ལུང་བསྟན་མཛད་ལ་འདུད། ། གཙང་གི་རོང་ཆུང་བསེ་རུ་བྲག་ཁུང་གི ། བྲག་ལམ་ཆད་ནས་གཡས་རུ་གཙང་པོ་ཡི། །
རྦ་དཀྱིལ་ལྷུང་ཀྱང་སྐྱོན་མེད་བྲག་སྟེང་དུ། ། བླ་མ་མཁའ་འགྲོས་སྤྱན་དྲངས་མཛད་ལ་འདུད། ། ཀུན་མཁྱེན་གཉིས་པ་སངས་རྒྱས་འཕེལ་བའི་དྲུང་། ། ཐེག་གསུམ་སྡེ་སྣོད་དགོངས་འགྲེལ་དང་བཅས་པ། ། ལོ་བདུན་བར་དུ་གསན་སྦྱོངས་ཚུལ་བསྟན་པས། ། ཐོས་པ་རྒྱ་མཚོའི་མངའ་བདག་གྱུར་ལ་འདུད། ། ཉེར་ལྔ་བཞེས་ཚེ་ཨེ་ཝཾ་ཆོས་ལྡན་དུ། ། རྡོ་རྗེ་འཆང་དངོས་ཀུན་དགའ་བཟང་པོ་ལ། ། རྒྱུད་བཞི་དགོངས་འགྲེལ་དང་བཅས་ལེགས་གསན་ཏེ། ། གསང་སྔགས་ཐོས་པའི་མཆོག་གྱུར་དེ་ལ་འདུད། །
ཁྱད་པར་གསུང་ངག་གདམས་པ་གསན་པའི་ཆེ། ། ཡི་དམ་ལྷ་དང་བླ་མ་དམ་པ་ཡིས། ། མ་འོངས་འཇམ་དཔལ་རྡོ་རྗེའི་སྲོལ་འབྱེད་དུ། ། ལུང་བསྟན་དངོས་གྲུབ་ཐོབ་པར་མཛད་ལ་འདུད། ། དགུང་ལོ་བཅུ་ཕྲག་གཉིས་དང་བདུན་པའི་ཚེ། ། ཐམས་ཅད་མཁྱེན་པ་ཀུན་དགའ་བཟང་པོ་དང་། ། སེམས་དཔའ་ཆེན་པོ་དཀོན་མཆོག་རྒྱལ་མཚན་གྱི། ། མཁན་སློབ་ཁ་སྐོང་དང་བཅས་དགེ་འདུན་ལས། ། ཉེས་མེད་ཕུན་ཚོགས་བསྙེན་པར་རྫོགས་ལ་འདུད། ། སེམས་དཔའ་ཆེན་པོ་དཀོན་མཆོག་རྒྱལ་མཚན་དྲུང་། །
གསུང་ངག་ལམ་འབྲས་གཞུང་བཤད་གསན་པའི་ཚེ། ། སྐུ་ཡི་བཀོད་པ་གཉིས་བསྟན་ཁྱོད་ཉིད་ཀྱི། ། མི་མཐུན་སྐྱེན་རྣམས་གསལ་བར་མཛད་ལ་འདུད། ། བཅུ་ཕྲག་གསུམ་ཚེ་སེམས་དཔའ་ཆེན་པོ་ལ། ། ཁམས་ལ་འགྲོ་ཞེས་གནང་བ་ཞུས་པའི་ཚེ། ། སྙིགས་དུས་བསྟན་པའི་བདག་པོར་ཁྱོད་འགྱུར་བས། ། བཞུགས་ཞེས་ལུང་བསྟན་གསལ་བར་མཛད་ལ་འདུད། ། སླར་ཡང་འབྲས་ཡུལ་བླ་མའི་གནས་ཆེན་དུ། ། ཐོས་བསམ་གཙོ་བོར་ཅུང་ཟད་བཤད་པའི་ཚེ། ། ཚ་བ་ཆེར་རྒྱས་སྐུ་ཁམས་སྙུང་དུས་སུ། །
ཟབ་ལམ་བསྒོམ་པས་གྲོལ་བར་མཛད་ལ་འདུད། ། དེ་ཚེ་འཁོར་འདས་དབྱེར་མེད་ཐུན་བཞི་རུ། ། བསྒོམ་པའི་མོད་ལས་སྲིད་ཞི་མཉམ་པ་ཉིད། ། ཐུགས་ལ་འཁྲུངས་པས་གདོན་གྱི་སྨྲ་བསྐྱོད་སོགས། ། མི་མཐུན་ཕྱོགས་ལས་རྒྱལ་བར་མཛད་ལ་འདུད། ། དེ་ཡི་རྒྱུན་ལ་དགེས་པ་རྡོ་རྗེ་ཡི། ། དུས་ཀྱི་བསྙེན་པ་ཟླ་བ་དྲུག་མཛད་པས། ། ཡི་དམ་ལྷ་དང་མཁའ་འགྲོ་ཆོས་སྐྱོང་གི ། ལུང་བསྟན་དངོས་གྲུབ་བརྙེས་པར་མཛད་ལ་འདུད། ། དུས་དེར་གྲྭ་མང་རྒྱ་ནད་ཐེབ་པའི་ཚེ། །
ཉིད་ཀྱི་གསང་ཆབ་ལྗགས་མདུད་ཙམ་གྱིས་ཀྱང་། ། ནད་ཞི་གདོན་རྣམས་སྐྲག་པར་མཛད་པ་ཡིས། ། མཐུ་སྟོབས་དབང་ཕྱུག་གྲགས་པར་གྱུར་ལ་འདུད། ། བསྟན་པའི་བདག་པོ་ཀུན་མཁྱེན་བླ་མ་དེས། ། མཁས་པ་བསྟན་གསལ་སྡེ་བདུན་མདོ་ལ་མཁས། ། རྩེ་ཐང་རབ་འབྱམས་མངོན་པ་ལ་མཁས་ཤིང་། ། གོ་བོ་རབ་འབྱམས་སྡོམ་གསུམ་ལ་མཁས་ཞེས། ། མཁས་མང་དབུས་སུ་བསྔགས་པ་མཛད་ལ་འདུད། ། དེ་ཚེ་མཁས་པ་སངས་རྒྱས་ལྷུན་གྲུབ་ཀྱི། ། སེམས་དང་སེམས་བྱུང་རྫས་གཞན་ཁས་བླངས་ཤིང་། །
དེང་སང་དུས་ན་ང་མིན་མཁས་པ་སུ། ། ཞེས་སོགས་བླ་མའང་ཁྱད་སོད་མཛད་དུས་སུ། ། དངོས་སྟོབས་རིགས་པ་སྤྲིན་ཕུང་རབ་བསྡུས་ནས། ། ཐལ་འགྱུར་ཐེག་ཆེན་ཆར་ལྟར་རབ་ཕབ་སྟེ། ། ཕ་རོལ་ལོག་རྟོག་ཐལ་བར་བརླག་རྗེས་སུ། ། བཀས་བཅད་ང་རོ་འབྲུག་ལྟར་སྒྲོགས་ལ་འདུད། ། དེ་ཚེ་ཁྱོད་ལ་ཀུན་མཁྱེན་བླ་མ་དེས། ། སྒྲོག་གླེང་སོང་ཞེས་མཁས་པའི་མདུན་ས་རུ། ། རབ་བསྔགས་འདུས་པ་ཀུན་གྱི་ཡིད་འཕྲོག་པའི། ། མཚུངས་མེད་མཁས་པའི་གཙུག་རྒྱན་གྱུར་ལ་འདུད། །
ཀུན་མཁྱེན་བླ་མ་དེ་ཉིད་མུས་ཆེན་དྲུང་། ། གསུང་ངག་ལམ་འབྲས་གསན་རིང་འབྲས་ཡུལ་དུ། ། མཁན་ཚབ་དམ་པར་བསྐོས་ནས་ལུང་རིག་ཉིད། ། བཤད་པས་བསྟན་པ་གསལ་བར་མཛད་ལ་འདུད། ། བྱང་ཕྱོགས་ངམ་རིང་ཆོས་གྲྭ་ཆེན་པོ་རུ། ། ལུང་རིག་སྨྲ་བ་བརྒྱ་ཕྲག་ལྔ་ཙམ་ལ། ། རྡོ་རྗེ་གུར་དང་ངན་སོང་སྦྱོང་རྒྱུད་སོགས། ། བཤད་པས་འཁྲུལ་ཟད་མཁས་པར་གྲགས་ལ་འདུད། ། བཅུ་ཕྲག་གསུམ་དང་དགུང་བརྒྱད་བཞེས་པའི་ཚེ། ། བསྟན་དང་སྙིགས་དུས་འགྲོ་ལ་རབ་དགོངས་ནས། །
བཤད་གྲྭ་གངྒའི་ཆུ་བོ་ལྟ་བུའི་རྒྱུན། ། དམ་པའི་བཀའ་བཞིན་འཛུགས་པར་མཛད་ལ་འདུད། ། དེ་ཚེ་གཞན་གྱི་གྲུབ་མཐའ་སྨྲ་བ་པོ། ། ལྷ་དང་བཅས་པ་ཡིད་མ་བདེར་གྱུར་ནས། ། མཐུ་གཏད་ངན་སྔགས་སྣ་ཚོགས་ཐེབས་བཙལ་བས། ། མི་རྫི་ཕྱོགས་ལས་རྣམ་རྒྱལ་ཁྱོད་ལ་འདུད། ། གང་ཟག་དམ་པ་བྱམས་ཆེན་སྐུ་སྐྱེ་ཡི། ། ཁྱོད་ཀྱི་འཕྲིན་ལས་གུར་གྱི་མགོན་པོ་ཡི། ། བསྒྲུབ་པའི་མཚན་མ་མཐོང་བ་ཇི་ལྟ་བར། ། རྣམ་དཀར་སྲིད་གསུམ་ཁྱབ་པར་མཛད་ལ་འདུད། །
དེ་ནས་ཐུབ་བསྟན་རྣམ་རྒྱལ་ཆོས་གྲྭ་ཆེར། ། མདོ་སྔགས་འཆད་རྩོད་རྩོམ་པའི་ཆར་ཆེན་ལས། ། གདུལ་བྱའི་ལོ་ཐོག་སྨིན་པའི་མཛད་པ་ཡི། ། ཀུན་མཁྱེན་བསོད་ནམས་སེངྒེར་གྲགས་ལ་འདུད། ། དགུང་ལོ་བཅུ་ཕྲག་ལྔ་དང་གཅིག་བཞེས་ཚེ། ། ས་སྐྱར་རྟེན་མཇལ་སྨོན་ལམ་མཛད་པའི་དུས། ། མགོན་པོའི་རྟེན་གྱི་དམ་པ་ཁྱོད་ཉིད་ལ། ། གུས་འདུད་མཛད་པར་གྲགས་པར་ཁྱོད་ལ་འདུད། ། དེ་དུས་ཆོས་སྐྱོང་འདི་རྣམས་ཚོགས་འཁོར་དང་། ། དབྱངས་ལ་དགྱེས་པ་འདུག་པས་ཞེས་གསུངས་ནས། །
ཚོགས་མཆོད་རྒྱས་པར་ཕུལ་ནས་རྣམ་དཀར་གྱི། ། འཕྲིན་ལས་རྒྱས་པའི་བཀའ་བསྒོ་མཛད་ལ་འདུད། ། བཅུ་ཕྲག་ལྔ་དང་དགུང་གསུམ་བཞེས་པའི་ཚེ། ། ཨེ་ཝཾ་གདན་སར་གསོལ་བཏབ་མཚན་ལམ་དུ། ། རྒྱ་གར་པཎ་ཆེན་བཞི་ཡི་ཕྱོགས་བཞི་ནས། ། ཚིག་བཞིའི་མངོན་པར་བསྟོད་པ་ཁྱོད་ལ་འདུད། ། དེ་ནས་བླ་མ་དམ་པས་ལུང་བསྟན་བཞིན། ། ཨེ་ཝཾ་གདན་སར་ལོ་ལྔ་བར་དུ་ནི། ། དབང་ལུང་མན་ངག་རྒྱུད་གཞུང་ལེགས་བཤད་པས། ། གསང་སྔགས་བསྟན་པ་གསལ་བར་མཛད་ལ་འདུད། །
དེ་ཚེ་རྒྱུ་དུས་དབང་བསྐུར་ཅིག་གི་སྐབས། ། ཅུང་ཟད་བསྙེལ་ཏེ་ཡུད་ཙམ་མནལ་བ་ན། ། རྗེ་བཙུན་གྲགས་པས་བུམ་ཆུ་དབུར་བླུག་ནས། ། རིགས་ཀྱི་བུ་ཁྱོད་བརྩོན་འགྲུས་རྩོམས་ཞེས་གསུངས། ། སླར་ཡང་ཐུབ་བསྟན་རྣམ་རྒྱལ་ཆོས་གྲྭ་དེར། ། རིམ་གཉིས་ཟབ་མོའི་ངང་ལས་མ་གཡོས་པར། ། འཆད་རྩོད་རྩོམ་པའི་བྱ་བས་དུས་འདའ་བའི། ། བསྟན་པའི་རྩ་ལག་དམ་པ་དེ་ལ་འདུད། ། དེ་ལྟར་བཤད་པའི་ཆོས་གྲྭའི་སྐབས་དག་ཏུ། ། ད་ལྟའི་ལུས་འདི་རྒས་ཤིང་གོག་འདུག་པས། །
བདེ་བ་ཅན་དུ་འོད་དཔག་མེད་པའི་དྲུང་། ། པདྨའི་སྦུབས་སུ་སྐྱེ་ཞེས་གསུངས་ལ་འདུད། ། མ་འོངས་སྐུ་ཡི་སྐྱེ་བའང་འབྱུང་སྲིད་དེ། ། ཡང་ན་བློ་གསལ་གཞོན་ནུ་མེ་སྟག་འདྲ། ། ཅིག་ཏུ་སྐྱེས་ནས་སླར་ཡང་སངས་རྒྱས་ཀྱི། ། བསྟན་པ་གསལ་བར་མཛད་ཞེས་གསུངས་ལ་འདུད། ། གཞན་ཡང་བདག་གི་ཐོས་པའི་དུས་ཅིག་ན། ། ད་ནི་ཁོ་བོ་ས་སྐྱར་སྨོན་ལམ་ཙམ། ། མ་གཏོགས་བྱ་བ་ལྷག་མ་གཞན་མེད་པས། ། ཁྱེད་དང་གད་མོ་བྱ་ལོང་མེད་ཅེས་གསུངས། །
ཁྲོ་ཕུའི་དགའ་ལྡན་གནས་སུ་མི་ཕམ་མགོན། ། བསྟོད་པས་མནལ་ལམ་དག་ཏུ་མགོན་པོ་དེས། ། འབྲས་བུའི་རྣམ་གཞག་མ་ཚང་ཚང་ན་ནི། ། བསྟོད་པ་ལེགས་ཞེས་དགེས་པ་དེ་ལ་འདུད། ། སེམས་དཔའ་ཆེ་ལ་མགོན་པོ་ལྷ་བརྒྱད་ཀྱ། ི ། རྗེས་གནང་ཞུས་ཚེ་བསྲུང་མ་རྒྱ་མཚོ་རྣམས། ། དམ་གཞག་བཞིན་དུ་དམ་པ་ཁྱོད་ཉིད་ཀྱི། ། ཞི་དྲག་བཀའ་ལུང་གུས་པས་ལེན་ལ་འདུད། ། གཞན་ཡང་ཤངས་སུ་གལ་སྤྱང་མཆེད་གསུམ་དང་། །
ཤབ་ཏུ་གཡུ་འབར་ཚ་གསུམ་དམ་བཏགས་པས། ། ཁྱོད་ཀྱི་མཚན་མཆོག་ཐོས་པས་མི་མ་ཡིན། ། མ་ལུས་སྐྲག་པར་མཛད་པ་དེ་ལ་འདུད། ། མདོར་ན་འཆད་རྩོད་རྩོམ་པའི་འོད་ཟེར་གྱི། ། ཐུབ་བསྟན་པད་ཚལ་ཕྱོགས་མཐར་རབ་རྒྱས་ཤིང་། ། ཕ་རོལ་ལྟ་ངན་ཀུ་མུད་ཟུམ་མཛད་པའི། ། ཀུན་མཁྱེན་བསྟན་པའི་ཉི་མ་དེ་ལ་འདུད། ། འཆད་པས་གདུལ་བྱ་མཆོག་ཏུ་གྱུར་པ་ཡང་། ། གངས་ཅན་མཁས་པའི་གཙུག་རྒྱན་མཆོག་རྣམས་དང་། ། མི་དབང་ས་བདག་དོན་གྲུབ་རྡོ་རྗེ་སོགས། །
འཇིག་རྟེན་ཆེ་དགུའི་བླ་མར་གྱུར་ལ་འདུད། ། ས་སྐྱའི་འཇམ་དབྱངས་གདུང་བརྒྱུད་མཆེད་གཉིས་དང་། ། ཨེ་ཝཾ་བླ་མའི་རྒྱལ་ཚབ་དཀོན་མཆོག་འཕེལ། ། གནས་ལྔ་རིག་པའི་པཎ་ཆེན་ཀོང་པོ་སྟེ། ། འཇམ་དབྱངས་བླ་མའི་བླ་མར་གྱུར་ལ་འདུད། ། གསང་ཕུའི་རྒྱལ་ཚབ་འཇམ་དབྱངས་ཀུན་དགའི་མཚན། ། རྒྱལ་ཚབ་དམ་པ་རྒྱལ་བ་འོད་ཟེར་དང་། ། རོང་སྟོན་རྒྱལ་ཚབ་བུདྡྷའི་མཚན་ཅན་སོགས། ། ཁྱོད་ཀྱི་ཞབས་རྡུལ་སྤྱི་བོས་ལེན་ལ་འདུད། ། བཙུན་པ་བསོད་རྒྱལ་ཀུན་མཁྱེན་མུས་པ་དང་། །
རྡོ་རྗེ་འཆང་དངོས་མགོན་པོ་དབང་ཕྱུག་དང་། ། མདོ་ཁམས་ཤཱཀ་བློ་མངའ་རིས་མགོན་སེང་སོགས། །

གྲགས་པ་མཁས་པའི་བླ་མར་གྱུར་ལ་འདུད། ། རྩོམ་པའི་ཚུལ་ལ་ངོ་མཚར་གསུམ་ལྡན་དང་། ། འདུལ་བ་སྙིང་པོ་མདོ་རྩའི་བསྡུས་དོན་དང་། ། རྣམ་འགྲོལ་སྤྱི་ཊཱིཀ་ཆེ་ཆུང་གཉིས་གཉིས་ཏེ། ། ཉན་ཐོས་ལུགས་ཀྱི་ཤིང་རྟའི་སྲོལ་འབྱེད་ཡིན། ། ཕར་ཕྱིན་དཀའ་འགྲེལ་སྤྱི་དོན་ཆེ་ཆུང་གཉིས། ། སྦྱོར་ཊཱིཀ་ཟུར་སྐོལ་ཡོངས་རྫོགས་དབུ་མ་ཡིས། ། སྟོང་ཐུན་རྩ་ཊཱིཀ་དཀའ་འགྲེལ་གྲུབ་མཐའ་འབྱེད། ། ཐེག་ཆེན་ཕ་རོལ་ཕྱིན་པའི་སྲོལ་འབྱེད་ཡིན། ། སྡོམ་གསུམ་སྤྱི་ཊཱིཀ་ཁ་སྐོང་དྲིས་ལན་དང་། ། བདུད་རྩི་སྙིང་པོ་སྦྱོང་རྒྱུད་ཊཱིཀྐ་དང་། །
ཀུན་རིག་རྩོད་སྤོང་ཞི་བའི་སྦྱིན་བསྲེག་དང་། ། གུར་དང་གསང་འདུས་མངོན་དཀྱིལ་གཉིས་གཉིས་དང་། ། འཇམ་རྡོར་རྣམ་བཤད་གསང་འདུས་རྩོད་སྤོང་དང་། ། འཇིགས་བྱེད་མངོན་དཀྱིལ་བདེ་མཆོག་ཆོས་འབྱུང་དང་། ། རྣམ་བཤད་ལཱུ་ནག་མངོན་རྟོགས་རིགས་་་་་་རིམ་བཞི་ཡིན་སྙམ་ལྔའི་ཁྲིད། ། སམྦུ་ཊིའི་བསྡུས་དོན་དོགས་དཔྱོད་དོ། ། དབང་ཆུ་ཆེན་མོ་ཀྱཻ་རྡོར་རྣམ་བཤད་དང་། ། ལམ་འབྲས་ཆོས་འབྱུང་སྣང་གསུམ་ཨ་སེང་འགྲེལ། ། ཀྱཻ་རྡོར་ལུས་དཀྱིལ་རྩོད་སྤོང་ལམ་དུས་དབང་། ། བདག་མེད་མངོན་རྟོགས་རབ་གནས་ཆོ་གའོ། །
སྒྲུབ་ཐབས་མདོར་བྱས་རྟགས་འཇུག་ཊཱིཀྐ་དང་། ། མུས་སྲད་དྲིས་ལན་ལ་སོགས་དྲིས་ལན་བཅུ། ། སྨོན་ལམ་བཅུ་འགྲེལ་མཎྜལ་མཆོད་ཆོག་དང་། ། མུས་ཆེན་བླ་མའི་རྣམ་ཐར་ཞེན་བྲལ་ཁྲིད། ། གཞན་ཡང་བླ་མ་ལྷ་དང་མཁའ་འགྲོ་ལ། ། བསྟན་དང་འགྲོ་ལ་བརྩེ་བས་ཉེར་དགོངས་ནས། ། བསྟོད་ཚོགས་བསམ་མི་ཁྱབ་པ་མཛད་པ་ཡིས། ། ཀུན་མཁྱེན་ངག་དབང་དབང་ཕྱུག་དེ་ལ་འདུད། ། བཅུ་ཕྲག་དྲུག་ཚེ་དཔལ་ལྡན་ས་སྐྱ་རུ། ། ཁམས་གསུམ་འགྲོ་བས་སྐུ་གསུམ་ཐོབ་བྱའི་ཕྱིར། །
སྒོ་གསུམ་ལོངས་སྤྱོད་དུས་གསུམ་དགེ་བ་རྣམས། ། འཁོར་གསུམ་མི་དམིགས་སྦྱིན་དང་བསྔོ་བ་མཛད། ། དེ་ཚེ་གཞན་དོན་ལ་གཤེགས་དགོངས་གྱུར་ནས། ། མ་འོངས་རྒྱལ་ཚབ་པཎ་ཆེན་ཀོང་པོ་ལ། ། མགོན་པོའི་དྲུང་དུ་བཀའ་བསྒོ་མཛད་གྱུར་པ། ། ཀུན་མཁྱེན་དུས་གསུམ་མཁྱེན་པ་དེ་ལ་འདུད། ། དུས་དེར་སྒོ་རུམ་དཀོན་གཉེར་ལ་སོགས་ཀྱི། ། སྐུ་རིམ་དྲག་པོ་དགོས་ཞེས་ཞུས་པའི་ཚེ། ། ད་ནི་སྐུ་རིམ་ཇི་ཙམ་བྱས་ན་ཡང་། ། ཁོ་བོ་ཐུབ་པ་མེད་ཅེས་གསུངས་ལ་འདུད། །
རེ་གཅིག་བཞེས་ཚེ་ས་མོ་བྱ་ལོ་ཡི། ། རྟ་ཟླའི་ཚེས་བཅུ་ཆོས་དབར་འདེགས་པའི་ཚེ། ། ད་ནི་བསམ་པ་ཐམས་ཅད་ཡོངས་རྫོགས་པས། ། དགོན་པར་མྱུར་དུ་མྱུར་དུ་འགྲོ་ཞེས་གསུངས། ། དེ་ཚེ་ཡོན་བདག་བོ་དོང་བསོད་རྒྱལ་གྱི། ། སྔོན་མོ་རྫོང་དུ་ཆོས་དབར་བཞུགས་དགོས་ཟེར། ། ནན་གྱི་ཞུས་པས་དེ་ཀ་བྱས་པས་ཆོག ། དེ་རུ་སྐབས་སུ་བབས་པ་ཡིན་ཞེས་གསུངས། ། སྔོན་མོ་རྫོང་དུ་ཕེབས་ཚེ་གཟིམ་ཁང་གི ། མཐོང་ཁར་རླུང་བུའི་སྒྲ་གཅིག་བྱུང་པའི་ཚེ། །
ད་ནི་ཤུགས་ཐོན་ཟེར་བའི་བརྡར་འདུག་ནའང་། ། འདི་རུ་བསྡོད་པའི་ཁས་ལེན་ཚར་ཞེས་གསུངས། ། དེ་ནས་བཟུང་སྟེ་ཚེས་གྲངས་བཅོ་བརྒྱད་བར། ། བཤད་པ་རྒྱ་ཆེར་མཛད་ཅིང་སྐབས་དག་ཏུ། ། སྔོན་གྱི་བྱུང་ཚུལ་མ་འོངས་གྲྭ་ཚང་སོགས། ། ཕྱག་མཛུབ་གསུམ་གྱི་དཔེ་བྱས་འདིས་འཛིན་གསུངས། ། སྐབས་སུ་མདུན་གྱི་ནམ་མཁར་སྤྱན་གཟིགས་ནས། ། ད་ནི་སྐད་ཆ་མྱུར་དུ་འོང་པ་འདུག ། ནན་ཞུས་བྱས་པའི་གདུལ་བྱ་འགའ་ཞིག་ལ། ། ཟབ་ལམ་བླ་མའི་སྔོན་འགྲོ་གནང་བའི་ཚེ། །
སྔོན་འགྲོ་གནང་ནས་ས་པཎ་གཤེགས་པ་ལྟར། ། དངོས་གཞི་ང་ལ་བྱེད་ལོང་མེད་དོ་གསུངས། ། རྟ་སོ་བ་སོགས་ཡང་ཡང་འོང་བ་འདི། ། གྲྭ་པ་ཁྱེད་ཀྱི་མཐོང་གིན་འདུག་གེ་གསུངས། ། བཅུ་དགུའི་ཉིན་བར་སླར་ཡང་འཁོར་ཚོགས་ལ། ། ཆོས་ཐུན་བསླབ་བྱ་རྒྱས་པར་མཛད་པའི་སྐབས། ། ཁྲོ་མདའ་ནང་སོས་ཕྱག་དབང་ཞུས་པའི་ཚེ། ། ལེགས་སོ་ཕྱི་མ་མཇལ་བར་བགྱིད་ཅེས་གསུངས། ། བཅུ་དགུའི་ཕྱི་དྲོ་སེར་མ་ལ་རྟེན་ནས། ། སྙུང་ཚུལ་བསྟན་པ་དབུ་ལ་གཟེར་ལང་ནས། །
བདེ་བ་ཅན་དུ་པདྨའི་སྦུག་དག་ཏུ། ། ཟིལ་པ་ཁྲོམ་མེ་བརྫུས་ཏེ་སྐྱེ་ཞེས་གསུངས། ། ཉི་ཤུའི་སྔ་དྲོ་སྐུ་དྲུང་མི་རྣམས་ལ། ། སྤྱན་གྱིས་གཟིགས་ནས་ཁྱེད་རྣམས་འདིར་བསྡོད་མོད། ། ཁོ་བོ་བདེ་བ་ཅན་དུ་འགྲོ་ཞེས་གསུངས། ། དེ་ཚེ་སྐུ་ཡི་བཀོད་པ་གསུམ་བསྟན་པ། ། གཉིས་ནི་ས་སྐྱར་གདུལ་བྱ་དག་པ་ཡི། ། དངོས་སུ་མཐོང་ཞེས་དད་ལྡན་ཀུན་ལ་གྲགས། ། གཞན་ཡང་གདུལ་བྱ་དག་པ་འགའ་ཞིག་གི ། སྐུ་ཡི་སྤྲུལ་པ་དུ་མ་མཐོང་བར་གྲགས། །
ཉེར་ཅིག་སྔ་དྲོ་ཐུགས་དམ་གཞན་གྲོལ་ནས། ། ལམ་དུས་རྒྱས་པ་རྫོགས་རིམ་དང་བཅས་པ། ། བསྒོམ་ནས་དཀྱིལ་འཁོར་བསྡུས་པའི་སྐད་ཅིག་ལ། ། ཆོས་ཀྱི་དབྱིངས་སུ་བཞུགས་པར་གྱུར་ལ་འདུད། ། དེ་ཚེ་སྐུ་ཡི་དཀྱིལ་འཁོར་རབ་རྒྱས་ནས། ། ཡིད་འཕྲོག་གཞོན་ཤ་དམར་སེར་མདངས་ལྡན་ཞིང་། ། ཞལ་མདངས་འོད་ཟེར་དུ་མ་འཕྲོ་བ་ཡི། ། བལྟ་བས་མི་ངོམ་སྐུ་ལ་ཕྱག་འཚལ་ལོ། ། ཉེར་གཅིག་དགོང་མོ་ཐུགས་དམ་གྲོལ་བའི་རྟགས། ། ཤངས་བུག་གཉིས་ནས་བྱང་སེམས་དཀར་པོའི་རྒྱུན། །
མང་བར་བབས་ནས་ལུང་བསྟན་མཛད་པ་བཞིན། ། བདེ་བ་ཅན་དུ་གཤེགས་པར་མཛད་ལ་འདུད། ། དེ་ནས་ཞག་གྲངས་བཞི་བཅུ་རྩ་དགུའི་བར། ། ནམ་མཁར་འཇའ་འོད་ཁ་དོག་སྣ་ལྔ་དང་། ། བསྟན་ལ་རབ་དགའི་ལྷ་ཡི་ཚོགས་རྣམས་ཀྱི། ། མེ་ཏོག་ཆར་ཆེན་འབེབས་པར་མཛད་ལ་འདུད། ། ཉེར་བཞིའི་ཉིན་བར་སྐུ་གདུང་སྤྱན་དྲངས་ཚེ། ། མཧཱ་ཀཱ་ལས་དབྱར་ཆབ་གཙང་པོའི་སྟེང་། ། རྣམ་འཕྲུལ་གཎྜིའི་སྟེང་ལ་སྤྱན་དྲངས་པར། ། སྐལ་ལྡན་འགའ་ཡི་མཐོང་བར་གྲགས་ལ་འདུད། །
ཉེར་ལྔའི་ཉིན་བར་ཐུབ་བསྟན་རྣམ་རྒྱལ་དུ། ། སྐུ་གདུང་བཞུ་ལ་འབུལ་བར་བརྩམས་པ་ན། ། མ་འོངས་རྟེན་འབྲེལ་སྒྲིག་ཕྱིར་མཁའ་འགྲོ་ཡི། ། ཆོ་འཕྲུལ་སྣ་ཚོགས་སྟོན་པར་མཛད་ལ་འདུད། ། དེ་ཡང་དཔལ་ལྡན་མཧཱ་ཀཱ་ལའི་སྐུ། ། དངོས་སུ་ཤར་ཕྱོགས་མདའ་གང་ཙམ་འཕགས་པ། ། སྐུ་གདུང་རིལ་བུར་བཞུགས་པར་བརྩམས་པའི་ཚེ། ། རང་བཞིན་གནས་སུ་བཞུགས་པར་མཛད་ལ་འདུད། ། དེ་ནས་དེའི་སྐུའི་དཀྱིལ་འཁོར་མཆོག ། དཔལ་ལྡན་ཀྱཻ་རྡོ་རྗེའི་དཀྱིལ་འཁོར་དུ། །
བསྒྲུབ་ཅིང་ཕྱི་ནང་གསང་བས་མཆོད་པ་ཡི། ། ཟླ་བརྒྱད་བར་དུ་མཆོད་པར་མཛད་ལ་འདུད། ། ཁྲུམ་ཟླའི་ཉེར་གཅིག་སྐུ་གདུང་བཞུགས་ཕུལ་ཚེ། ། ནམ་མཁར་འཇའ་འོད་རྣམ་པ་སྣ་ཚོགས་དང་། ། བསྟན་ལ་རབ་དགའི་ལྷ་ཡི་ཚོགས་རྣམས་ཀྱི། ། མེ་ཏོག་ཆར་ཆེན་འབེབས་པར་མཛད་ལ་འདུད། ། ཉེར་ལྔའི་ཉིན་བར་གདུང་ཁང་ཕྱེ་བའི་ཚེ། ། དབུ་ཐོད་རིལ་པོར་དབུས་དང་ཕྱོགས་བཞི་པོ། ། ཁ་དོག་སྣ་ལྔ་རིགས་ལྔའི་རང་བཞིན་དུ། ། སྐུ་ཡི་རྟེན་དུ་སྤྲུལ་པར་མཛད་ལ་འདུད། །
དབུ་ཐོད་རིལ་པོ་དེ་ཡི་ལྟག་ཁུང་ངོས། ། ཁ་དོག་སྣ་ལྔའི་རིང་བསྲེལ་བགྲངས་ཡས་དང་། ། གཞན་ཡང་རིང་བསྲེལ་ལ་སོགས་སྤུར་རྟགས་མཆོག ། གདུལ་བྱའི་བློ་དང་འཚམས་པར་བྱོན་ལ་འདུད། ། དབུ་ཐོད་ཡིད་བཞིན་ནོར་བུ་སྐུ་ཡི་རྟེན། ། བསྟན་པའི་གཙོ་བོའི་ཐུགས་ཁར་བཞུགས་གསོལ་བ། ། སྙིགས་དུས་སྐལ་ལྡན་གདུལ་བྱའི་ཚོགས་རྣམས་ལ། ། དཔལ་འབྱོར་འདོད་དགུ་འབྱོན་པར་མཛད་ལ་འདུད། ། ཡི་དམ་མཁའ་འགྲོ་དངོས་སུ་གཟིགས་པ་དང་། ། སྐལ་ལྡན་ལུང་བསྟན་མཁའ་འགྲོས་བསྐུལ་བ་སོགས། །
གསང་བའི་རྣམ་ཐར་བསམ་གྱི་མི་ཁྱབ་མོད། ། ཕྱོགས་འཛིན་བསྐུར་དོགས་རེ་ཞིག་འདིར་མ་བྲིས། ། ཞེས་འབྱུང་ངོ་། ། ཀུན་མཁྱེན་བསོད་ནམས་སེངྒེའི་རྣམ་པར་ཐར་པ་དད་པ་རྒྱ་མཚོའི་རླབས་ཕྲེང་རྣམ་པར་གཡོ་བ་ཞེས་བྱ་བ་ལས། གསང་ཕུ་བ་དོན་གྲུབ་ལེགས་བཟང་གི་མཛད་པའི་རྣམ་ཐར་ལས་འབྱུང་ཚུལ་རྣམས་བཤད་པའི་སྐབས་སྟེ་དྲུག་པའོ།། ༈ །།གཟུགས་སྐུ་བསྡུ་ཚེ་བརྩེ་ཆེན་བླ་མ་བཞིན། ། སྐལ་ལྡན་འགའ་ལ་སྐུ་ཡི་བཀོད་པའི་ཚོགས། ། དུ་མ་བསྟན་ནས་བདེ་བ་ཅན་དུ་གཤེགས། ། ཀུན་མཁྱེན་ཆོས་ཀྱི་རྒྱལ་པོའི་ཞབས་ལ་འདུད། ། ཅེས་མཆོད་པར་བརྗོད་ནས།
སྤྱི་དོན་བདུན་པ་བྱ་བཏང་ཀུན་དགའ་མཆོག་ལྡན་གྱི་མཛད་པའི་རྣམ་ཐར་བསྟོད་ཚིག་བྱིན་རླབས་ཀྱི་འདོད་འཇོ་དད་པ་བསྐྱེད་བྱེད་ཅེས་བྱ་བ་ལས་འབྱུང་ཚུལ་བཤད་པ་ནི། འབྲིང་མཚམས་ཀྱི་བཙུན་པ་རི་པ་ཀུན་དགའ་མཆོག་ལྡན་གྱི་མཛད་པ་ལས་འདི་ལྟར་འབྱུང་སྟེ། ཁྱོད་སྔོན་བྱང་ཆུབ་དམ་པ་བརྙེས་ཀྱང་། ། སྙིགས་དུས་བདག་སོགས་གདུལ་བྱའི་དོན་ཕྱིར། ། མཁས་བཙུན་བཟང་གསུམ་ལྡན་པའི་དགེ་སློང་། ། ངུར་སྨྲིག་འཛིན་པའི་སྐུར་བསྟན་ཕྱག་འཚལ། ། ཁྱོད་ཉིད་མདོ་ཁམས་འབོམ་གྱི་ས་ཆར། ། ཡབ་ཉིད་ཞང་སྐྱབས་རྒྱལ་བ་དམན་གྱི། ། ལྷུམས་སུ་འཇུག་ཚེ་ཡུམ་ལ་བཟང་པོའི། ། ལྟས་བཟང་སྟོན་པར་མཛད་ལ་ཕྱག་འཚལ། །
ས་མོ་བྱ་ལ་ཁྱོད་སྐུ་བལྟམས་ཚེ། ། ངོ་མཚར་ལྟས་སྟོན་གོམ་པའི་དབང་གི ། ཀློག་ཡིག་ལ་སོགས་བརྡ་ཙམ་བསྟན་པའི། ། མཁྱེན་ཚུལ་སྟོན་པར་མཛད་ལ་ཕྱག་འཚལ། ། དགུང་ལོ་ལྔ་དྲུག་བཞེས་པའི་དུས་ན། ། བཟང་སྤྱོད་སྨོན་ལམ་གཟིགས་པར་གྱུར་པས། ། དད་དང་ངེས་འབྱུང་སྙིང་རྗེ་འཁྲུངས་ཏེ། ། སྤྱན་ཆབ་ཆུ་རྒྱུན་འབེབས་ལ་ཕྱག་འཚལ། ། དགུ་བརྒྱད་བཞེས་ཚེ་ཀུན་དགའ་འབུམ་ལས། ། ཡོངས་རྫོགས་དགེ་བསྙེན་སྡོམ་པ་ནོད་དེ། །
རྣམ་དག་ཁྲིམས་ལྡན་གསུང་རབ་རྒྱ་མཚོའི། ། ཚོགས་ལ་ཐོས་བསམ་མཛད་ལ་ཕྱག་འཚལ། ། དེ་ཚེ་བྱམས་ཆོས་ལྔ་སོགས་གཞུང་ལུགས། ། ཆེན་པོ་བཅུ་བཞི་རོང་ཊཱིཀ་ཡོངས་རྫོགས། ། གཡག་ཊཱིཀ་ཆེན་མོའི་མཁྱེན་གསུམ་ཡན་ཆད། ། ཐུགས་ལས་གསུངས་པར་མཛད་ལ་ཕྱག་འཚལ། ། དེ་ནས་འཇམ་དབྱངས་བསྙེན་པ་མཛད་པས། ། ཡི་དམ་ལྷ་ཡི་རྗེས་སུ་བཟུང་བའི། ། མཚན་མ་མཐོང་སོགས་ཡོན་ཏན་དུ་མ། ། བརྙེས་པར་མཛད་པ་ཁྱོད་ལ་ཕྱག་འཚལ། །
བཅུ་གསུམ་བཞེས་ཚེ་ཀྱཻ་རྡོ་རྗེའི། ། དཀྱིལ་འཁོར་ཆེན་པོར་དབང་བཞི་གསན་ནས། ། རྡོ་རྗེ་འཛིན་པའི་མཆོག་ཏུ་གྱུར་ཏེ། ། དམ་པ་དུ་མས་བསྟོད་ལ་ཕྱག་འཚལ། ། བླ་མ་དམ་པས་་་་་་ཤེས་རབ་དཔལ་བས། མ་འོངས་འཕྲིན་ལས། ། འདི་ལྟར་འབྱུང་ཞེས་ལུང་བསྟན་བྱུང་ནས། ། བཅུ་དགུ་བཞེས་ཚེ་དབུས་གཙང་ཕེབས་ཏེ། ། མཁས་གྲུབ་དུ་མ་བསྟེན་ལ་ཕྱག་འཚལ། ། ན་ལེནྡྲར།
ཐུབ་དབང་རོང་སྟོན་ཆོས་རྗེ་ཉིད་ལ། ། གཏུམ་པོ་དཀར་པོའི་རྗེས་གནང་ལ་སོགས། ། ཟབ་དོན་གསུང་རབ་མང་དུ་གསན་ཏེ། ། ངོ་མཚར་ལུང་བསྟན་ཐོབ་ལ་ཕྱག་འཚལ། ། ཉེར་ལྔ་བཞེས་ཚེ་ཨེ་ཝཾ་དགོན་པར། ། འཇམ་དབྱངས་ཀུན་དགའ་བཟང་པོའི་དྲུང་དུ།་་་་་ ལོ་གསུམ་གྱི་བར་དུ་བཞུགས་ནས། ། རྒྱུད་སྡེ་བཞི་སོགས་དམ་ཆོས་བགྲངས་ཡས། ། ལན་གྲངས་དུ་མར་གསན་ལ་ཕྱག་འཚལ། ། ཁྱད་པར་དབང་དང་གདམས་ངག་གསན་ཚེ། །
བླ་མ་ཡི་དམ་མཁའ་འགྲོ་དངོས་དང་། ། མནལ་ལམ་དག་ཏུ་ལུང་བསྟན་དངོས་གྲུབ། ། དུ་མ་གནང་བ་ཁྱེད་ལ་ཕྱག་འཚལ། ། ཉེར་བདུན་བཞེས་ཚེ་ཀུན་དགའ་བཟང་པོས། ། མཁན་པོ་མུས་ཆེན་ཁ་འཕྱར་སོགས་ཀྱི། ། ལས་སློབ་གསང་སྟོན་ལས་གྲལ་མཛད་ནས། ། བསྙེན་རྫོགས་སྡོམ་པ་ནོས་ལ་ཕྱག་འཚལ། ། གཞན་ཡང་དབུ་མའི་སྨོན་འཇུག་སེམས་བསྐྱེད། ། ལ་སོགས་ཐེག་ཆེན་དམ་ཆོས་དུ་མ། ། གསན་དེ་རང་དོན་ཡལ་བར་དོར་ནས། །
གཞན་དོན་འབའ་ཞིག་བསྒྲུབ་ལ་ཕྱག་འཚལ། ། སེམས་དཔའ་དཀོན་མཆོག་རྒྱལ་མཚན་དྲུང་དུ། ། ལམ་འབྲས་གཞུང་བཤད་གསན་པའི་དུས་ན། ། སྐུ་ཡི་བཀོད་པ་གཉིས་སུ་བསྟན་ནས། ། ཁྱོད་ཀྱི་མི་མཐུན་བསལ་ལ་ཕྱག་འཚལ། ། རོང་ཆུང་སྦུག་དུ་བྲག་ལམ་ཞིག་སྟེ། ། མི་ཟད་གཡང་འདྲིལ་གཡས་རུ་གཙང་པོའི། ། རྦ་དཀྱིལ་ལྷུང་ཚེ་ས་པཎ་བསྒོམ་ནས།་་་་་ ཆོས་རྒྱལ་མ་ཉེར་བཞི་བཏོན་ཏེ། ། གསོལ་བ་འདེབས་པར་མཛད་ལ་ཕྱག་འཚལ། །
དེ་ཡི་མོད་ལ་བྲག་དང་ཆུ་ཡི། ། ནམ་ཡང་སྐུ་ལ་གནོད་པ་མེད་པར། ། ཆུ་ཁའི་བྲག་སྟེང་ཕེབས་པར་མཛད་སོགས། ། ངོ་མཚར་རྫུ་འཕྲུལ་སྟོན་ལ་ཕྱག་འཚལ། ། དམ་པའི་ཆོས་བྱེད་གང་ཟག་རྣམས་དང་། ། དེ་ཡི་བཞུགས་གནས་དགོན་པ་སོགས་ལ། ། དངོས་སམ་ལྐོག་ཏུ་ཕྱག་འཚལ་དུ་མ། ། དད་པ་དྲག་པོས་མཛད་ལ་ཕྱག་འཚལ། ། ཡོངས་འཛིན་བཅུ་ཕྲག་གཅིག་དང་བརྒྱད་ལ། ། དམ་ཆོས་རྒྱ་མཚོའི་ཚོགས་རྣམས་གསན་པས། །
མདོ་སྔགས་རྒྱ་མཚོའི་ཕ་རོལ་སོན་ཏེ། ། མཁས་མང་གཙུག་རྒྱན་གྱུར་ལ་ཕྱག་འཚལ། ། སོ་གཅིག་བཞེས་ཚེ་ཁམས་ལ་འབྱོན་དགོངས། ། མུས་ཆེན་བླ་མས་དབུས་གཙང་བཞུགས་ནས། ། སྙིགས་དུས་འགྲོ་བའི་སྐྱབས་མགོན་མཛོད་སོགས། ། ལུང་བསྟན་དུ་མ་མཛད་ལ་ཕྱག་འཚལ། ། སོ་གསུམ་དུས་ན་སྐུ་ཁམས་ཅུང་ཟད། ། མ་སྙོམས་དུས་ན་འཁོར་འདས་དབྱེར་མེད། ། ཐུན་བཞིར་བཅད་ནས་ཐུགས་དམ་རྩལ་འདོན། ། ཞག་གྲངས་ཁ་ཡར་མཛད་ལ་ཕྱག་འཚལ། །
དེ་ཚེ་གདོན་གྱི་ཆོ་འཕྲུལ་སྣ་ཚོགས། ། བྱུང་ནས་ཐུགས་རྗེ་དཔག་མེད་འཁྲུངས་ཏེ། ། སྐུ་ལུས་སྦྱིན་གཏོང་དམིགས་པ་མཛད་དེ། ། སྲིད་ཞི་མཉམ་ཉིད་རྟོགས་ལ་ཕྱག་འཚལ། ། དེ་དུས་ཞག་གྲངས་ཉེར་གཅིག་བར་དུ། ། ཏིང་འཛིན་དེ་ཡི་རྒྱུན་ཉིད་བསྐྱངས་ཏེ། ། དེ་ནས་ཡི་དམ་དགེས་པ་རྡོ་རྗེའི། ། བསྙེན་པ་ཟླ་དྲུག་མཛད་ལ་ཕྱག་འཚལ། ། སྐུ་འཚམས་རིང་ལ་ལྷ་དང་མཁའ་འགྲོའི། ། ལུང་བསྟན་བྱིན་རླབས་དངོས་གྲུབ་གནང་བའི། །
མཚན་ལམ་བྱུང་ཞིང་ཉམས་རྟོགས་དུ་མས། ། ཐུགས་རྒྱུད་བལྟམས་པར་མཛད་ལ་ཕྱག་འཚལ། ། རྫོང་དཀར་གྲྭ་ཚང་རྒྱ་ནད་ཞུགས་ཚེ། ། ཁྱོད་ཀྱི་གསང་ཆབ་ལྗགས་མདུད་ཙམ་གྱི། ། ནད་ཞི་གདོན་རྣམས་སྐྲག་པར་མཛད་པའི། ། བྱིན་རླབས་རྫུ་འཕྲུལ་བསྟན་ལ་ཕྱག་འཚལ། ། དེ་ཚེ་མནལ་ལམ་དག་ཏུ་རྗེ་བཙུན། ། མུས་ཆེན་བྱོན་ནས་ཁྱོད་ཀྱི་སེམས་ཅན། ། དུ་མ་ཉིད་ལ་ཕན་ཐོགས་བྱས་ཞེས། ། ལེགས་སོ་སྦྱིན་པ་ཁྱོད་ལ་ཕྱག་འཚལ། །
གང་ཟག་དམ་པ་བྱམས་ཆེན་སྐུ་སྐྱེའི། ། ཁྱོད་ཉིད་རྗེ་བཙུན་གྲགས་པའི་སྤྲུལ་པར། ། མནལ་ལམ་དག་ཏུ་གསལ་བར་གཟིགས་ཏེ། ། མཁས་པའི་མདུན་དུ་བསྟོད་ལ་ཕྱག་འཚལ། ། དེ་ནས་དམ་པ་དེ་ཡི་ཁྱོད་ལ། ། བཤད་ཉན་མཛད་པའི་བདག་རྐྱེན་གང་དགོས། ། བྱེད་པས་ཆོས་ཀྱི་འཁོར་ལོ་བསྐོར་ཞེས། ། གསོལ་བ་དྲག་ཏུ་བཏབ་ལ་ཕྱག་འཚལ། ། ངམ་རིང་གནས་སུ་བླ་མའི་བཀའ་བཞིན། ། ལུང་རིགས་སྨྲ་བ་ལྔ་བརྒྱ་ཙམ་ལ། །
གུར་དང་སྡོམ་གསུམ་ལ་སོགས་བཤད་པས། ། འཁྲུལ་ཟད་མཁས་པར་གྲགས་ལ་ཕྱག་འཚལ། ། ཀུན་རིག་ཀྱཻ་རྡོར་གསང་འདུས་རྣམས་ལ། ། ལོག་སྨྲས་བསྟན་བཅོས་རྗེས་འབྲངས་དང་བཅས། ། ཡང་དག་ལུང་དང་དངོས་སྟོབས་རིག་པས། ། བཅོམ་ནས་མ་ནོར་ལམ་སྟོན་ཕྱག་འཚལ། ། གསེར་ཁ་སྡིང་དུ་བླ་མའི་བཀའ་བཞིན། ། ཟླ་གསུམ་བར་དུ་བླ་མ་རིན་འབྱུང་། ། ཉིད་ལ་ཐུགས་དམ་རྩལ་འདོན་མཛད་པས། ། དངོས་གྲུབ་དུ་མ་བརྙེས་ལ་ཕྱག་འཚལ། །
སོ་བརྒྱད་བཞེས་ཚེ་བྱམས་ཆེན་སྐུ་སྐྱེས། ། སླར་ཡང་གསོལ་བཏབ་བླ་མ་དམ་པའི། ། བཀའ་ཉིད་བྱུང་ནས་གཙང་གི་ཕྱོགས་སུ། ། བྱ་བྲལ་བཤད་ཉན་བཙུགས་ལ་ཕྱག་འཚལ། ། དེ་ཚེ་སྐྱེས་ཆེན་མཚུངས་མེད་དག་གི ། ཁྱོད་ཀྱི་འཕྲིན་ལས་གུར་གྱི་མགོན་པོ། ། འཁོར་བཅས་རྣམས་ཀྱི་བསྒྲུབ་པ་གཟིགས་ནས། ། བཤད་ཉན་ཚུགས་ངེས་ལུང་བསྟན་ཕྱག་འཚལ། ། དེ་ནས་ལོ་ནི་ཉེར་བཞིའི་བར་དུ། ། བློ་གསལ་གྲྭ་ཚོགས་རྒྱ་མཚོའི་དབུས་སུ། །
མདོ་ཕྱོགས་བཤད་པ་ཉི་མ་རེ་ལ། ། ཆོས་ཐུན་བཅུ་ཙམ་གསུངས་ལ་ཕྱག་འཚལ། ། སྐལ་ལྡན་གདུལ་བྱ་འདུས་པའི་དབུས་སུ། ། གསུང་ངག་ལམ་འབྲས་ཉེར་གཉིས་ཙམ་དང་། ། རྒྱུད་བཤད་དབང་ལུང་ཁྲིད་བཀའ་ལ་སོགས། ། རྒྱུན་ཆད་མེད་པར་གསུངས་ལ་ཕྱག་འཚལ། ། མདོ་དང་སྔགས་ཀྱི་ཟབ་དོན་གནད་རྣམས། ། ཕྱིན་ཅི་ལོག་བསྒྱུར་རྒོལ་ངན་བྱུང་དུས། ། ཡང་དག་ལུང་དང་དངོས་སྟོབས་རིག་པས། ། མི་སྨྲའི་བརྟུལ་ཞུགས་བཀོད་ལ་ཕྱག་འཚལ། །
རྩོམ་པའི་ཚུལ་ཡང་མདོ་སྔགས་དགོངས་འགྲེལ། ། བསྡེབས་ལེགས་དོན་ལྡན་ཡིད་འཕྲོག་བསྟན་བཅོས། ། འཁྲུལ་མེད་གསུང་རབ་བགྲངས་ཡས་བརྩམས་ནས། ། ཐུབ་བསྟན་རྒྱས་པར་མཛད་ལ་ཕྱག་འཚལ། ། དམ་པ་ཁྱོད་ཀྱི་ཞབས་རྡུལ་གངས་ཅན། ། ཆེ་དགུའི་སྤྱི་གཙུག་བླངས་ཏེ་མཆོད་ཅིང་། ། རྒྱུན་པར་ཕྱག་ཕྱིར་བློ་གསལ་གྲྭ་ཚོགས། ། བདུན་བརྒྱ་བརྒྱད་བརྒྱས་བསྐོར་ལ་ཕྱག་འཚལ། ། ང་གཅིག་བཞེས་ཚེ་ས་སྐྱར་ཕེབས་ནས། ། དེར་བཞུགས་རྟེན་དང་དགེ་འདུན་རྣམས་ལ། །
མཆོད་པ་བསྙེན་བཀུར་རྒྱ་ཆེན་ཕུལ་ནས། ། སྨོན་ལམ་གྲངས་མེད་མཛད་ལ་ཕྱག་འཚལ། ། དེ་ཚེ་ཁའུར་གཏོར་བསྒྲུབ་མཛད་དུས། ། མགོན་པོའི་རྟེན་གྱི་དམ་པ་ཁྱོད་ལ། ། གུས་འདུད་མཛད་པ་དད་པ་ཅན་གྱི། ། མངོན་སུམ་མཐོང་བ་ཁྱོད་ལ་ཕྱག་འཚལ། ། ང་གསུམ་བཞེས་ཚེ་ལུང་བསྟན་ཡོད་བཞིན། ། ཨེ་ཝཾ་ཆོས་ལྡན་ལོ་ལྔ་བཞུགས་ནས། ། རྒྱུད་སྡེའི་ཟབ་དོན་འཁྲུལ་མེད་འཆད་པའི། ། རྣལ་འབྱོར་དབང་ཕྱུག་ཁྱོད་ལ་ཕྱག་འཚལ། །
ཁྲོ་ཕུའི་བྱམས་ཆེན་དྲུང་དུ་ལོ་ནི། ། བཅུ་བདུན་རྟ་ཟླ་ཤར་ཚེས་བཞིན་དུ། ། མཆོད་པ་རྒྱ་ཆེར་ཕུལ་ཏེ་དཔོན་སློབ། ། དུ་མས་སྨོན་ལམ་མཛད་ལ་ཕྱག་འཚལ། ། བོ་དོང་ཨེ་རུ་བློ་སྦྱོང་གསུངས་དང་། ། བྱ་རྒོད་གཤོང་དུ་བཅུ་གཅིག་ཞལ་ལ། ། མཇལ་དུ་བྱོན་དུས་མེ་ཏོག་ཆར་པ། ། ཁ་བ་ལྟར་དུ་བབས་ལ་ཕྱག་འཚལ། ། ཨེ་ཝཾ་གདན་ས་མཛད་པའི་དུས་སུ། ། རྗེ་བཙུན་གྲགས་པའི་བུམ་ཆུ་དབུ་གཙུག །
བླུག་པས་ཚེ་གཟུངས་རྣམ་པར་གྱུར་ནས། ། སྐུ་ལུས་ལ་ཐིམ་གཟིགས་ལ་ཕྱག་འཚལ། ། མདོར་ན་བླ་མ་ཡིད་དམ་མཁའ་འགྲོས། ། དངོས་དང་མནལ་ལམ་དག་ཏུ་ཐེ་ཚོམ། ། དྲ་བ་མ་ལུས་གཅོད་པར་མཛད་ཅིང་། ། མངོན་ཤེས་དུ་མའང་གསུངས་ལ་ཕྱག་འཚལ། ། ང་བརྒྱད་བཞེས་ཚེ་ཨེ་ཝཾ་ཁྲི་ཐོག ། རྒྱལ་ཚབ་དཀོན་མཆོག་འཕེལ་བ་བསྐོས་ནས། ། སྙིགས་དུས་འགྲོ་བའི་སྐྱབས་མགོན་མཛོད་ཅེས། ། བསྟན་པ་ཡོངས་རྫོགས་གཏད་ལ་ཕྱག་འཚལ། །
དེ་ནས་ཐུབ་བསྟན་རྣམ་རྒྱལ་དགོན་པར། ། ཕེབས་ནས་མཐའ་ཡས་སློབ་གྲྭའི་ཚོགས་ལ། ། རྒྱ་ཆེན་ཆོས་ཀྱིས་འཁོར་ལོ་བསྐོར་ནས། ། གདུལ་བྱ་སྨིན་གྲོལ་མཛད་ལ་ཕྱག་འཚལ། ། དེ་ཚེ་ཆོས་གྲྭར་རྒས་པས་སྐྱོ་བས། ། ལ་མོར་བདེ་བ་ཅན་དུ་ཕྱིན་ཏེ། ། པདྨོའི་དབུས་སུ་གཞོན་ནུའི་ལུས་ལེན། ། སྐབས་སྐབས་དག་ཏུ་གསུངས་ལ་ཕྱག་འཚལ། ། དྲུག་ཅུ་བཞེས་པ་ས་སྤྲེལ་ཐ་སྐར། ། ཨེ་ཝཾ་ཕེབས་ནས་རྒྱལ་ཚབ་དམ་པར། །
ཆོས་འཕྲོ་མ་ལུས་གནང་བར་མཛད་སོགས། ། མ་འོངས་དུས་མཁྱེན་ཁྱོད་ལ་ཕྱག་འཚལ། ། ལོ་དེའི་སྨལ་ཟླའི་ཚེས་དགུའི་ཉིན་བར། ། ས་སྐྱར་ཕེབས་ནས་དེར་བཞུགས་རྟེན་ལ། ། མཆོད་སྤྲིན་རྒྱ་མཚོའི་བགྲངས་ཡས་ཕུལ་ནས། ། གྲངས་མེད་སྨོན་ལམ་མཛད་ལ་ཕྱག་འཚལ། ། ཁྱད་པར་ས་པཎ་དུས་ཆེན་དུས་སུ། ། དགེ་འདུན་ཉིས་སྟོང་སྐྱེ་བོའི་ཚོགས་ལ། ། གསེར་སོགས་ཕྱག་རྫས་དངོས་པོ་ཕལ་ཆེར། ། འགྱེད་སོགས་སྦྱིན་གཏོང་མཛད་ལ་ཕྱག་འཚལ། །
དེ་ཚེ་ཆོས་སྐྱོང་འདི་ཚོ་དབྱངས་དང་། ། ཚོགས་མཆོད་དག་ལ་མཉེས་པར་འདུག་པས། ། ཚོགས་མཆོད་ལ་སོགས་རྒྱ་ཆེར་ཤོམས་ཞེས། ། གསུངས་ནས་དེ་ལྟར་མཛད་ལ་ཕྱག་འཚལ། ། གཞན་ཡང་ལྐོག་ཏུ་དབང་བསྐུར་མཛད་རྗེས། ། དེ་ནི་དབང་གི་རྗེས་མ་ཡིན་གསུངས། ། འབུལ་བའི་དངོས་པོ་གང་བྱུང་ཐམས་ཅད། ། སྡེ་ཡི་ཞིག་གསོས་ཕུལ་ལ་ཕྱག་འཚལ། ། རེ་གཅིག་བཞེས་པ་ས་མོ་བྱ་ལོ། ། རྟ་ཟླའི་ཚེས་བརྒྱད་ཆོས་དབར་བཏེག་ཚེ། །
ད་ནི་བསམ་པ་ཐམས་ཅད་རྫོགས་པས། ། དགོན་པར་མྱུར་དུ་འབྱོན་གསུངས་ཕྱག་འཚལ། ། དེ་ཚེ་སྦྱིན་བདག་གྲྭ་པ་སོགས་ཀྱི། ། སྔོན་མོ་རྫོང་དུ་ཕེབས་དགོས་ཞུས་པས། ། ཁྱེད་ཚོ་ཅིས་ཀྱང་མི་ཉན་འདུག་པས། ། འདིར་བསྡོད་དགོས་པ་ཡིན་གསུངས་ཕྱག་འཚལ། ། དེ་ནས་ཚེས་བཅུ་ཆོས་རིམ་ཚུགས་ནས། ། བཅུ་དགུའི་བར་དུ་ཕར་ཚད་ལ་སོགས། ། མདོ་ཕྱོགས་གཞུང་ལུགས་དུ་མ་ཉིད་ལ། ། བཤད་པ་རྒྱ་ཆེར་མཛད་ལ་ཕྱག་འཚལ། །
དེ་ཚེ་ཆོས་གྲྭར་སྔོན་གྱི་བྱུང་ཚུལ། ། བགྲོས་ལ་རྟེན་ནས་མ་འོངས་དུས་སུ། ། གྲྭ་ཚང་སོགས་སུ་འདི་ལྟར་འབྱུང་ཞེས། ། ལུང་བསྟན་གསལ་པོར་གསུངས་ལ་ཕྱག་འཚལ། ། བླ་མ་གཤེགས་ཚུལ་རྣམ་ཐར་བགྲོས་ལ། ། བརྟེན་ནས་དུས་མཆོད་ལ་སོགས་སླ་ཕྱིར། ། ཁོ་བོ་ཉི་ཤུ་གཅིག་ལ་འགྲོ་ཞེས། ། ངོ་མཚར་དུ་མ་གསུངས་ལ་ཕྱག་འཚལ། ། དེ་དུས་འཇའ་སྤྲིན་སྣ་ཚོགས་དག་དང་། ། མེ་ཏོག་ཆར་སོགས་བྱུང་བའི་དུས་སུ། །
ད་ནི་སྐད་ཆ་མྱུར་དུ་མྱུར་དུ། ། འོང་བར་འདུག་གོ་གསུངས་ལ་ཕྱག་འཚལ། ། བར་སྣང་སྤྱན་གཟིགས་གྲྭ་པ་ཁྱེད་ཚོས། ། མཐོང་བར་འདུག་གེ་བལྟས་མོ་བལྟ་ན། ། རྟ་སོ་བ་སོགས་ངོ་མཚར་དུ་མ། ། མང་དུ་འདུག་གོ་གསུངས་ལ་ཕྱག་འཚལ། ། ནན་ཞུས་ཕྱིར་དུ་ལམ་ཟབ་བླ་མ། ། གསུང་ཚེ་ས་པཎ་གཞན་དོན་གཤེགས་བཞིན། ། སྔོན་འགྲོ་ཁོ་བོས་བྱེད་མོད་དངོས་གཞི། ། བྱེད་ལོང་མེད་དོ་གསུངས་ལ་ཕྱག་འཚལ། །
བཅུ་དགུའི་སྔ་དྲོ་སེར་མ་ལ་བརྟེན། ། ཅུང་ཟད་སྙུང་བའི་ཚུལ་ཉིད་བསྟན་ནས། ། དགོང་མོ་སྐྱེམས་དད་ཆེ་ཙམ་མ་གཏོགས། ། སྙུང་མེད་ཐུགས་དམ་མཛད་ལ་ཕྱག་འཚལ། ། ཉི་ཤུའི་སྔ་དྲོ་སྐུ་དྲུང་མི་ལ། ། སྤྱན་གྱི་གཟིགས་ནས་ཁྱེད་རྣམས་འདིར་ནི། ། བསྡད་རྒྱུ་ཡིན་མོད་ཁོ་བོ་བདེ་བ། ། ཅན་དུ་འགྲོ་འོ་གསུངས་ལ་ཕྱག་འཚལ། ། ཉི་ཤུའི་ཚ་རྗེས་སྐུ་ཡི་བཀོད་པ། ། གསུམ་དུ་བསྟན་པའི་གཉིས་ནི་ས་སྐྱར། །
གདུལ་བྱ་དག་པའི་མངོན་སུམ་མཐོང་སོགས། ། བསམ་ཡས་རྫུ་འཕྲུལ་བསྟན་ལ་ཕྱག་འཚལ། ། ཉེར་གཅིག་སྔ་དྲོ་ཐུགས་དམ་གཞན་རྣམས། ། གྲོལ་རྗེས་ཀྱཻ་རྡོར་ལམ་དུས་རྒྱས་པ། ། ཤིན་ཏུ་སྤྲོ་བའི་ཚུལ་གྱི་མཛད་ནས། ། རྫོགས་རིམ་ཡུན་རིང་བསྒོམ་ལ་ཕྱག་འཚལ། ། དེ་ནས་བདག་བསྐྱེད་དཀྱིལ་འཁོར་རིམ་གྱིས། ། བསྡུས་ནས་གཞན་གྱི་བར་མ་ཆོད་པར། ། སྐད་ཅིག་དེ་ལ་སྐུ་ཡི་བཀོད་པ། ། ཆོས་ཀྱི་དབྱིངས་སུ་ཐིམ་ལ་ཕྱག་འཚལ། །
དེ་ནས་སྐུ་ཡི་གཟི་མདངས་རྒྱས་ཏེ། ། ཡིད་འཕྲོག་གཞོན་ཤ་ཅན་དུ་གྱུར་ནས། ། འོད་དང་འོད་ཟེར་དུ་མ་འཕྲོ་བའི། ། བལྟ་བས་མི་ངོམ་ཁྱེད་ལ་ཕྱག་འཚལ། ། ཉེར་གཅིག་དགོང་མོ་ཐུགས་དམ་གྲོལ་རྟགས། ། ཤངས་བུག་གཉིས་ནས་བྱང་སེམས་དཀར་པོའི། ། རྒྱུན་ཉིད་ཤིན་ཏུ་མང་བར་བབས་ནས། ། བདེ་བ་ཅན་དུ་གཤེགས་ལ་ཕྱག་འཚལ། ། ཉེར་བཞིའི་ནམ་ལངས་ཐུབ་བསྟན་དགོན་པར། ། སྐུ་གདུང་ཕེབས་ཏེ་མཆོད་སྤྲིན་རྒྱ་མཚོའི། །
དབུས་སུ་ཟླ་བརྒྱད་བར་དུ་བཞུགས་ནས། ། དད་ཅན་བསོད་ནམས་སྤེལ་ལ་ཕྱག་འཚལ། ། ལོ་དེ་ཉིད་ཀྱི་ཁྲུམ་ཟླའི་ཉི་ཤུ། ། གཅིག་ལ་སྐུ་གདུང་ཞུགས་ལ་ཕུལ་ཚེ། ། དབང་པོའི་གཞུ་དང་མེ་ཏོག་ཆར་སོགས། ། ངོ་མཚར་དུ་མ་བསྟན་ལ་ཕྱག་འཚལ། ། དད་ལྡན་གདུལ་བྱའི་དགེ་ཚོགས་སྤེལ་ཕྱིར། ། དབུ་ཐོད་གས་ཆག་མེད་པར་བྱོན་ཞིང་། ། དད་ལྡན་སོ་སོའི་ལག་ཏུ་རིང་བསྲེལ། ། དུ་མར་འཁྲུངས་པར་མཛད་ལ་ཕྱག་འཚལ། །
མདོར་ན་ཁྱོད་ཉིད་བསོད་ནམས་ཡེ་ཤེས། ། མཐར་ཕྱིན་ཤཱཀྱ་སེངྒེའི་སྤྲུལ་པ། ། ཁྱོད་ལ་རྩེ་གཅིག་གསོལ་བ་འདེབས་ཀྱིས། ། ད་ལྟ་ཉིད་དུ་བྱིན་གྱིས་རློབས་ཤིག ། སྒྲིབ་གཉིས་སྤངས་ཤིང་ཚོགས་གཉིས་རྫོགས་ནས། ། རང་གཞན་དོན་གཉིས་ཕུན་སུམ་ཚོགས་པའི། ། ཀུན་མཁྱེན་བསོད་ནམས་སེངྒེ་ཁྱོད་ལྟར། ། མིར་གྱུར་ཟག་མེད་བདེ་ཆེན་ངང་སྟེ། ། ཕན་བཏགས་མར་གྱུར་འགྲོ་དྲུག་སེམས་ཅན། ། རབ་འཇིགས་ཁམས་གསུམ་འཁོར་བར་གནས་ནས། །
བཟོད་མེད་སྡུག་བསྔལ་གསུམ་གྱི་གདུང་ལ། ། ཀུན་མཁྱེན་བླ་མས་ཐུགས་རྗེས་གཟིགས་དང་། ། ཁྱད་པར་ཁྱོད་ལྟའི་མགོན་དང་བྲལ་ནས། ། མགོན་སྐྱབས་མེད་པའི་བླུན་རྨོངས་སྡིག་ཅན། ། ཆོས་མེད་ཀུན་དགའ་མཆོག་ལྡན་བདག་ལ། ། མྱུར་འགྱོགས་ཐུགས་རྗེས་གཟིགས་ཤིག་བླ་མ། ། དོན་མེད་ཚེ་འདིའི་བྱ་བ་བཏང་ནས། ། འཁོར་བའི་ཕུན་ཚོགས་བསྒྲུབ་བློ་མེད་པར། ། བདག་པས་གཞན་གཅེས་བྱང་སེམས་སྐྱེས་ནས། ། བརྗོད་བྲལ་ལྟ་བ་རྟོགས་པར་སྩོལ་ཅིག །
ཁྱད་པར་གཉིས་ཕུང་བློས་ཆུང་སྤངས་ནས། ། གནས་དང་འཁོར་ལ་ང་བདག་མེད་པར། ། དབེན་གནས་རི་ཁྲོད་ཕྱོགས་མེད་འགྲིམས་ཏེ། ། གང་བྱུང་ཆོག་ཤེས་ནོར་ལྡན་སྩོལ་ཅིག ། དབེན་པའི་གནས་དེར་དམ་པ་ཁྱོད་ལས། ། ཐོབ་པའི་རིམ་གཉིས་གདམས་པ་ལ་སོགས། ། རང་དོན་འཕྲི་མེད་སེམས་ཅན་དོན་ཕྱིར། ། གཅིག་ཏུ་ཉམས་སུ་ལེན་པར་སྩོལ་ཅིག ། དེ་ལྟར་རྩེ་གཅིག་བསྒྲུབ་པ་བྱེད་པའི། ། འགལ་རྐྱེན་མི་མཐུན་བར་ཆད་མཐའ་དག །
ད་ལྟ་ཉིད་དུ་ཞི་བར་གྱུར་ནས། ། མཐུན་རྐྱེན་འབད་མེད་ལྷུན་གྲུབ་སྩོལ་ཅིག ། དེ་ནས་ཅིར་སྣང་སྣང་སྟོང་ལྷ་དང་། ། གང་གྲག་གྲག་སྟོང་སྔགས་ཀྱི་སྒྲ་དབྱངས། ། གང་ཤར་སེམས་ཀྱི་ཆོས་འཕྲུལ་བདེ་སྟོང་། ། ཟུང་འཇུག་འཆར་བའི་ཉམས་རྟོགས་སྩོལ་ཅིག ། རང་གི་བརྟན་པོ་ཟིན་པར་གྱུར་ནས། ། དམ་པ་ཁྱོད་ལྟར་ལུས་དང་སྲོག་ལ། ། ལྟོས་པ་མེད་པར་ཟབ་མོའི་དམ་ཆོས། ། རྒྱུན་དུ་འགྲོ་ལ་སྟོན་པ་སྩོལ་ཅིག །
དེང་ནས་བྱང་ཆུབ་མ་ཐོབ་བར་དུ། ། དམ་པ་ཁྱོད་ཀྱི་རྗེས་སུ་བཟུང་ནས། ། ཁྱོད་གསུངས་དམ་ཆོས་རྒྱུན་གྱི་བསྐྱངས་ཏེ། ། རྫོགས་པའི་སངས་རྒྱས་མྱུར་ཐོབ་སྩོལ་ཅིག ། བསྟོད་པ་འདི་ཀུན་ལན་གཅིག་ཙམ་ཞིག ། དད་གུས་དགའ་སྤྲོས་བསྟོད་པར་བྱེད་ལའང་། ། མཆོག་དང་ཐུན་མོང་དངོས་གྲུབ་སྩལ་ནས། ། དཔལ་ལྡན་བླ་མས་བྱིན་གྱིས་རློབས་ཤིག ། དེ་ལྟར་བསྟོད་ཅིང་གསོལ་བའི་དགེ་བས། ། བདག་དང་མཁའ་མཉམ་སེམས་ཅན་ཀུན་གྱི། །
སྒྲིབ་གཉིས་སྤངས་ཤིང་ཚོགས་གཉིས་རྫོགས་ནས། ། མྱུར་དུ་སངས་རྒྱས་ཐོབ་པར་གྱུར་ཅིག ། ཅེས་པ་དེ་རྣམས་ཀྱི་ཀུན་མཁྱེན་བསོད་ནམས་སེངྒེའི་རྣམ་པར་ཐར་པ་དད་པ་རྒྱ་མཚོའི་རླབས་ཕྲེང་རྣམ་པར་གཡོ་བ་ཞེས་བྱ་བ་ལས། ཆོས་རྗེ་ཀུན་དགའ་མཆོག་ལྡན་གྱི་མཛད་པའི་རྣམ་ཐར་ལས་འབྱུང་ཚུལ་བཤད་པའི་སྐབས་སྟེ་བདུན་པའོ།། །། དེ་ལྟར་རྣམ་པ་ཀུན་མཁྱེན་ཆོས་ཀྱི་རྗེའི། ། ངོ་མཚར་རྣམ་ཐར་འདི་བརྩམས་དགེ་བ་ཡིས། ། ས་སྐྱའི་རྗེ་བཙུན་དགོངས་དོན་ཟབ་མོ་ལ། ། ཁྱེད་ལྟར་འཇིགས་མེད་སྨྲ་བའི་སེངྒེར་ཤོག ། དུས་ངན་སྐྱེ་བོའི་སྤྱོད་པས་ཡིད་དུབ་བདག ། བདེ་གཤེགས་བསྟན་པའི་འཁུར་ཆེན་ཁྱེར་བ་ལ། །
དམ་ཅན་མཁའ་འགྲོའི་ཚོགས་ཀྱི་ཉེར་བསྐྱངས་ཏེ། ། སྔར་བཞིན་ཡིད་ལ་རེ་བ་ཀུན་འགྲུབ་ཤོག ། མདོར་ན་བདག་དང་གདུལ་བྱར་བཅས་པ་རྣམས། ། དུས་འདིར་ཚེ་རིང་ནད་མེད་བསྟན་པ་རྒྱས། ། ནམ་ཞིག་ཚེ་འདིའི་སྣང་བ་ནུབ་མ་ཐག ། ཞིང་མཆོག་བདེ་བ་ཅན་དུ་སྐྱེ་བར་ཤོག ། ཕྱི་ཡི་བླ་མ་གང་འདུལ་སྣ་ཚོགས་སྐུ། ། ནང་གི་བླ་མ་རང་སེམས་གསལ་རིག་དངོས། ། གསང་བའི་བླ་མ་ལྷན་སྐྱེས་ཡེ་ཤེས་ཆེ། ། གནས་ལུགས་རོ་གཅིག་རྟོགས་པ་མཐར་ཕྱིན་ཤོག །
སྐྱེས་ཆེན་མཆོག་གི་ངོ་མཚར་རྣམ་ཐར་འདི། ། རྗེས་འཇུག་སྐལ་བཟང་རྣམས་ཀྱི་ལེགས་བལྟོས་ལ། ། རང་གཞན་འདི་ཕྱིའི་དོན་རྣམས་བསྒྲུབ་འདོད་པས། ། རྣམ་ཐར་ཚུལ་འདིའི་རྗེས་སུ་འཇུག་པར་རིགས། ། ཞེས་ཀུན་མཁྱེན་ཆོས་ཀྱི་རྒྱལ་པོ་བསོད་ནམས་སེངྒེ་ཞེས་མཚན་ཡོངས་སུ་གྲགས་པའི་བསྟན་པའི་ཉི་མ་དེ་ཉིད་ཀྱི་རྣམ་པར་ཐར་པ་ཕལ་ཆེ་བ་རྣམས་ཕྱོགས་ཅིག་ཏུ་བསྡེབས་པ་དད་པ་རྒྱ་མཚོའི་རླབས་ཕྲེང་རྣམ་པར་གཡོ་བ་ཞེས་བྱ་བ་འདི་ཡང་། འཇམ་མགོན་གྲུབ་པའི་དཔའ་བོ་པདྨའི་རྣམ་སྤྲུལ་བསོད་ནམས་དབང་པོ་དང་བྱང་ཆུབ་སེམས་དཔའ་ཞི་བ་འཚོའི་རྣམ་སྤྲུལ་རྒྱལ་སྲས་སྦས་པའི་རྣལ་འབྱོར་སྔགས་འཆང་གྲགས་པ་བློ་གྲོས་དང་། དཀྱིལ་འཁོར་རྒྱ་མཚོའི་ཁྱབ་བདག་དྲུག་པ་རྡོ་རྗེ་འཆང་ཆེན་པོ་ཉིད་གཞན་ངོར་ངུར་སྨྲིག་གི་བླ་གོས་འཆང་བ་རྒྱལ་བ་མུས་པ་ཆེན་པོ་རྡོ་རྗེ་འཆང་སངས་རྒྱས་རྒྱལ་མཚན་རྣམས་གཙོ་བོར་སྨོས་པའི་ཡོངས་འཛིན་དམ་པ་ཆོས་བཞིན་དུ་སྤྱོད་པ་དུ་མའི་ཞབས་རྡུལ་སྤྱི་བོས་ལེན་པ། དཔལ་ས་སྐྱ་པ་ཤཱཀྱའི་དགེ་བསྙེན་ཐེག་པ་མཆོག་གི་རྣལ་འབྱོར་པ་སྔགས་འཆང་ངག་དབང་ཀུན་དགའ་བསོད་ནམས་གྲགས་པ་རྒྱལ་མཚན་དཔལ་བཟང་པོས། ཀུན་མཁྱེན་ཆོས་ཀྱི་རྒྱལ་པོ་འདི་ཉིད་ཀྱི་གསུང་རབ་རྣམས་ལ་ཡུན་རིང་པོ་ནས་འདྲིས་པར་བྱས་པས། རྡོ་རྗེ་འཆང་གཉིས་པ་རྗེ་བཙུན་ས་སྐྱ་པ་གོང་མ་རྣམས་ཀྱི་ལྟ་གྲུབ་གཙང་མར་འགྲེལ་བ་ལ་མཁས་པ་གཞན་གྱི་འགྲན་ཟླ་དང་བྲལ་བའི་ངེས་ཤེས་ཁྱད་པར་ཅན་བརྙེད་ནས་དད་པའི་སྤུ་ལོང་ཆེས་ཆེར་གཡོས་ཤིང་།
གཞན་ཡང་ཀུན་མཁྱེན་ཆོས་ཀྱི་རྗེ་འདི་ཉིད་ཀྱི་འཕེལ་གདུང་བྱ་བཏང་རྗེའི་ཕྱག་ཏུ་བྱུང་བ་ད་ལྟ་གླིང་དགའ་བདེ་བ་ཅན་གྱི་དགོན་པ་ན་བཞུགས་པ་ལ་རིང་བསྲེལ་འཕེལ་བཞིན་པར། བར་སྐབས་སུ་རྐྱེན་འགའ་ཞིག་གི་འགྲིབ་པ་ལ་དུས་ཕྱིས་ངེད་རང་གི་གསོལ་བ་འདེབས་པ་བརྩམས་པ་ཙམ་གྱི་རིང་བསྲེལ་བཅུ་གཅིག་ཙམ་འཕེལ་བ་སོགས་ལ་རྟེན་ནས། སླར་ཡང་དད་པའི་དབང་པོ་རབ་ཏུ་རྒྱས་ཏེ་གསོལ་བ་འདེབས་པའི་ཚིགས་སུ་བཅད་པ་ཞིག་ཀྱང་བརྩམས་ཤིང་། ངོ་མཚར་བའི་རྣམ་ཐར་རྣམས་ཀྱང་ཕྱོགས་གཅིག་ཏུ་བསྡེབས་པར་འདོད་པའི་འདུན་པ་སྔ་མོ་ནས་ཡོད་ཀྱང་ལེ་ལོའི་དབང་གིས་འགྱང་པ་ལ། དེང་དུས་ཉེ་བའི་ཆར་ཀུན་མཁྱེན་རིན་པོ་ཆེའི་གྲུབ་མཐའི་སྲོལ་འཛིན་རྣམས་ཀྱི་རྒྱན་དམ་པར་གྱུར་པ། བསྟན་པ་རིན་པོ་ཆེའི་འཁུར་གྱི་མི་ངལ་ཞིང་། མདོ་སྔགས་རྒྱ་མཚོའི་དོན་ལ་དབང་འབྱོར་པའི་བཤེས་གཉེན་དམ་པ། བོད་ཀྱི་རྡོ་རྗེ་གདན་དཔལ་ས་སྐྱའི་ཆོས་གྲྭ་ཆེན་པོ་ཐུབ་བསྟན་ལྷ་ཆེན་གྱི་གདན་ས་བཅུ་པ་མཁན་ཆེན་རིན་ཆེན་རྒྱལ་མཚན་གྱི་བཀས་ཡང་ཡང་བསྐུལ་བའི་རྐྱེན་བྱས་ནས། ཤིང་མོ་གླང་གི་ལོ་གྲོ་བཞིན་གྱི་ཟླ་བའི་དཀར་པོའི་ཕྱོགས་ཀྱི་ཚེས་ལ་དཔལ་ས་སྐྱའི་ལྷ་ཆེན་རིགས་འཛིན་ཕོ་བྲང་དུ་སྦྱར་བའི་ཡི་གེ་པ་ནི་གདན་ས་དན་ཁྲོད་པ་ནོར་བུ་ལྷ་སྦྱིན་གྱིས་བགྱིས་སོ། ། འདི་སྦྱར་དགེ་བས་བདག་ཅག་དཔོན་སློབ་རྣམས། །
དུས་འདིར་ཚེ་རིང་ནད་མེད་བསམ་དོན་འགྲུབ། ། བསྟན་པ་ཆེར་རྒྱས་དོན་གཉིས་མཐར་ཕྱིན་ནས། ། ཕྱི་མ་ཐོགས་མེད་བདེ་བ་ཅན་འགྲོར་ཤོག། །། སརྦ་མངྒ་ལཾ།། །། ༈ མཁན་ཆེན་ཨ་པད་རིན་པོ་ཆེའི་དགོངས་བཞེད་ལྟར་གུ་རུས་ཞབས་ཞུ་བགྱིས་པའོ།། PAGE * MERGEFORMAT 4 ཕྱོགས་བསྒྲིགས་པ་ཨ་མྱེས་ཞབས། ཀུན་མཁྱེན་བསོད་ནམས་སེངྒེའི་རྣམ་པར་ཐར་སྣ་ཚོགས། PAGE * MERGEFORMAT 159
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
