གསུང་འབུམ། ངག་དབང་ཀུན་དགའ་བསོད་ནམས།
པོད ༡༤༨
རྒྱུད་སྡེ་སྤྱིའི་རྣམ་པར་བཞག་པའི་བསྡུས་དོན་ཚུལ་གསུམ་གསལ་རྒྱན་ཞེས་བྱ་བའི་ཁོག་ཕུབ་དོན་འགྲེལ།
༄༅། །རྒྱུད་སྡེ་སྤྱིའི་རྣམ་པར་བཞག་པའི་བསྡུས་དོན་ཚུལ་གསུམ་གསལ་རྒྱན་ཞེས་བྱ་བའི་ཁོག་ཕུབ་དོན་འགྲེལ་པད་དཀར་འཕྲེང་མཛེས་ཞེས་བྱ་བ་བཞུགས་སོ།། ན་མོ་གུ་རུ་བུདྡྷ་དྷྭ་ཛ་ཡེ། ། ཇི་སྙེད་ཆོས་ཀུན་གཟིགས་པའི་མཁྱེན་པ་ལས། ། ནམ་ཡང་གཡོ་མེད་ཇི་ལྟའི་དངོས་གཅིག་པུར། ། མཉམ་པར་བཞག་ནས་ཟུང་འཇུག་སྟོན་མཁས་པ། ། འཁོར་ལོའི་མགོན་པོ་རྗེ་བཙུན་བླ་མ་རྒྱལ། ། དཔལ་ལྡན་རྩེ་མོ་ཞབས་ཀྱི་གསུང་རབ་མཆོག ། རྒྱུད་སྡེ་སྤྱི་ཡི་རྣམ་པར་བཞག་པ་ཡི། ། བསྡུས་དོན་ཚུལ་གསུམ་གསལ་རྒྱན་ཞེས་བྱ་བའི། ། དོན་འགྲེལ་པད་དཀར་ཕྲེང་མཛེས་འདིར་སྤེལ་ལོ། །
དེ་ལ་འདིར་འཇམ་པའི་དབྱངས་མིའི་སྐུ་གཟུགས་ཅན་སློབ་དཔོན་རིན་པོ་ཆེ་དཔལ་ལྡན་རྩེ་མོ་ཞབས་ཀྱིས་མཛད་པའི་རྒྱུད་སྡེ་སྤྱི་རྣམ་ཆེན་མོའི་དོན་བསྡུས་ཚུལ་གསུམ་གསལ་རྒྱན་ཞེས་བྱ་བ་ཡོངས་འཛིན་ཨེ་ཝཾ་པ་དཀོན་མཆོག་ལྷུན་གྲུབ་ཀྱིས་མཛད་པའི་བསྟན་བཅོས་དེ་ཉིད་འཆད་པ་ལ། དོན་གསུམ་སྟེ། ཀླད་ཀྱི་དོན། གཞུང་གི་དོན། མཇུག་གི་དོན་དང་གསུམ། དང་པོ་ལ་མཆོད་པར་བརྗོད་པ་དང་བཤད་པ་དམ་བཅའ་བ་གཉིས། དང་པོ་ལ་འབྲས་བུ་སྐུ་བཞི་ཡོན་ཏན་གྱི་སྒོ་ནས་བླ་མ་དང་ཡི་དམ་དབྱེར་མེད་པ་ལ་མཆོད་པར་བརྗོད་པ། སྲོལ་འབྱེད་ཀྱི་གཙོ་བོ་ལ་མཆོད་པར་བརྗོད་པ། སྲོལ་འཛིན་གྱི་གཙོ་བོ་ལ་མཆོད་པར་བརྗོད་པ། བརྒྱུད་འཛིན་གྱི་གཙོ་བོ་ལ་མཆོད་པར་བརྗོད་པ་དང་བཞི།
དང་པོ་ནི། ན་མཿཤྲཱི་ཙཀྲ་ནཱ་ཐ་རཏྣ་ཝརྡྷཱ་ཡ། ། སྲིད་གསུམ་རོ་གཅིག་རྡོ་རྗེ་སེམས་དཔའི་སྐུ། ། ཞེས་སོགས་ཚིག་རྐང་བཞིས་བསྟན། གཉིས་པ་ནི། བདག་མེད་ཞལ་གྱི་བདུད་རྩི་མཐོ་རིས་ཀླུང་། ། ཞེས་སོགས་ཚིག་རྐང་བཞིས་བསྟན། གསུམ་པ་ནི། དེ་ལས་འོང་བའི་ཚུལ་ཆེན་དལ་འགྲོའི་རྒྱུན། ། ཞེས་སོགས་ཚིག་རྐང་བཞིས་བསྟན།
བཞི་པ་ནི། གང་དེའི་ཡོངས་རྫོགས་ཆོས་ཀྱི་རྒྱལ་སྲིད་ལ། ། ཞེས་སོགས་ཚིག་རྐང་བཞིས་བསྟན། གཉིས་པ་བཤད་པར་དམ་བཅའ་བ་ནི། ཟབ་རྒྱས་རྒྱུད་སྡེ་ཀུན་གྱི་གསང་བའི་མཛོད། ། ཅེས་སོགས་ཚིག་རྐང་བཞིས་བསྟན། གཉིས་པ་གཞུང་གི་དོན་ལ། ཚུལ་བཞིའི་རྣམ་གཞག་སྤྱིར་བསྟན་པ་དང་། ཚུལ་དང་པོ་གསུམ་བྱེ་བྲག་ཏུ་བཤད་པ་གཉིས། དང་པོ་ནི།
རྣམ་གཞག་མཚན་གྱི་དོན་དང་བཤད་ཐབས་དང་། ། ཞེས་སོགས་ཚིག་རྐང་གཉིས་ཀྱིས་བསྟན། གཉིས་པ་ལ་སྤྱིའི་རྣམ་གཞག མཚན་གྱི་དོན། བཤད་ཐབས་ཀྱི་མན་ངག་དང་གསུམ། དང་པོ་ལ་མདོར་བསྟན། རྒྱས་བཤད། མཇུག་བསྡུ། སྐབས་ཀྱི་མཚན་སྨོས་པ་དང་བཞི། དང་པོ་ནི།
དང་པོ་ལ་ནི་འཐོབ་བྱ་ཐོབ་བྱེད་གཉིས། ། ཞེས་པས་བསྟན། གཉིས་པ་ལ་དམིགས་པར་བྱ་བའི་ཡུལ་ལམ་འཐོབ་པར་བྱ་བ་འབྲས་བུའི་རྣམ་པར་གཞག་པ་དང་། དེ་ཐོབ་པར་བྱེད་པས་ལམ་གྱི་རྣམ་པར་གཞག་པ་གཉིས། དང་པོ་ལ་མཐར་ཐུག་གི་འབྲས་བུའི་མཚན་ཉིད་དང་། དེ་གཅིག་ཁོ་ནར་བསྒྲུབ་པ་གཉིས། དང་པོ་ནི། འཐོབ་བྱ་སྤངས་རྟོགས་མཐར་ཐུག་རྡོ་རྗེའི་ས། ། ཞེས་པས་བསྟན། གཉིས་པ་ནི།
ཐེག་པ་ཀུན་གྱི་གོང་མ་དེ་ཁོ་ན། ། ཞེས་སོགས་ཚིག་རྐང་བརྒྱད་ཀྱིས་བསྟན། གཉིས་པ་དེ་ཐོབ་པར་བྱེད་པ་ས་ལམ་གྱི་རྣམ་གཞག་ལ། ལམ་རང་གི་ངོ་བོ། དེའི་རབ་ཏུ་དབྱེ་བ། དབྱེ་བ་སོ་སོའི་རང་བཞིན། ཕ་རོལ་ཏུ་ཕྱིན་པའི་ཐེག་པ་ལས་གསང་སྔགས་ཀྱི་ཐེག་པ་ཁྱད་པར་དུ་འཕགས་ཚུལ། ཁྱད་པར་དུ་འཕགས་པའི་གསང་སྔགས་ཀྱི་ཐེག་པ་ཉིད་བྱེ་བྲག་ཏུ་བཤད་པ་དང་ལྔ། དང་པོ་ལ། ལམ་སྤྱིའི་མཚན་ཉིད་དང་།
དབྱེ་བ་གཉིས། དང་པོ་ནི། རང་རང་འཐོབ་བྱའི་འབྲས་བུ་ལ་དམིགས་ནས། ། ཞེས་སོགས་ཚིག་རྐང་གཉིས་ཀྱིས་བསྟན། གཉིས་པ་ལ་མདོར་བསྟན་པ་དང་། རྒྱས་པར་བཤད་པ་གཉིས། དང་པོ་ནི། དེ་ལ་མཚན་རྟགས་དབྱེ་བ་མང་ཡོད་ཀྱང་། ། ཞེས་སོགས་ཚིག་རྐང་གཉིས་ཀྱིས་བསྟན། གཉིས་པ་ལ།
ཐུན་མོང་བའི་ལམ་དང་། ཐུན་མོང་མ་ཡིན་པའི་ལམ་གཉིས། དང་པོ་ནི། ཐུན་མོངས་ངན་འགྲོ་བདེ་འགྲོ་ཐར་པ་ཙམ། ། ཞེས་སོགས་ཚིག་རྐང་དྲུག་གིས་བསྟན། གཉིས་པ་ལ་ལམ་ཐུན་མོང་བ་བསྟན་པའི་དགོས་པ་དང་། ཐུན་མོང་མ་ཡིན་པའི་ལམ་གྱི་རང་བཞིན་གཉིས། དང་པོ་ནི། སྣ་ཚོགས་གདུལ་བྱ་རྗེས་སུ་དཀྲི་བ་དང་། ། ཞེས་སོགས་ཚིག་རྐང་གསུམ་གྱིས་བསྟན།
གཉིས་པ་ལ་ཐུན་མོང་མ་ཡིན་པའི་ལམ་གྱི་མཚན་ཉིད། དེ་ལམ་ཐུན་མོང་བ་ལས་ཁྱད་པར་དུ་འཕགས་ཚུལ། ཁྱད་པར་དུ་འཕགས་པ་དེའི་དབྱེ་བ་དང་གསུམ། དང་པོ་ནི། ཀུན་མཁྱེན་མ་དམིགས་ཐེག་ཆེན་འཇུག་ངོགས་ནི། ། ཞེས་པས་བསྟན། གཉིས་པ་ལ། ལམ་འོག་མ་འོག་མ་ལས་གོང་མ་གོང་མ་ཁྱད་པར་དུ་འཕགས་ཚུལ་སྤྱིར་བསྟན་པ་དང་། ཐེག་དམན་ལས་ཐེག་ཆེན་ཁྱད་པར་དུ་འཕགས་ཚུལ་བྱེ་བྲག་ཏུ་བཤད་པ་གཉིས། དང་པོ་ནི།
སྡུག་བསྔལ་སྤོང་དང་སྲིད་ལ་མ་ཞེན་དང་། ། ཞེས་སོགས་ཚིག་རྐང་གཉིས་ཀྱིས་བསྟན། གཉིས་པ་ནི། ཆོས་ལྔ་རང་བཞིན་གསུམ་དང་རྣམ་ཤེས་བརྒྱད། ། ཅེས་སོགས་ཚིག་རྐང་གཉིས་ཀྱིས་བསྟན། གསུམ་པ་ནི། ཐེག་པ་ཆེ་ལ་ལམ་གསུམ་ལམ་གཅིག་ལས། ། ཞེས་སོགས་ཚིག་རྐང་དྲུག་གིས་བསྟན། ། གཉིས་པ་དེའི་རབ་ཏུ་དབྱེ་བ་ལ། དབྱེ་གཞི།
དབྱེ་བའི་དོན། གྲངས་ངེས་པ། མིང་གི་དོན། ཞར་བྱུང་རྩོད་སྤངས་དང་ལྔ། དང་པོ་ནི། གཞན་ལས་ཕུལ་བྱུང་ཐེག་པ་ཆེན་པོ་ལ། ། ཞེས་པས་བསྟན། གཉིས་པ་ནི། དབྱེ་ན་ཕ་རོལ་ཕྱིན་དང་གསང་སྔགས་གཉིས། ། ཞེས་པས་བསྟན།
གསུམ་པ་ནི། དེ་གཉིས་གདུལ་བྱ་དབང་པོ་རྣོ་རྟུལ་ཕྱིར། ། ཞེས་སོགས་ཚིག་རྐང་གསུམ་གྱིས་བསྟན། བཞི་པ་ནི། དེ་ཕྱིར་ཐེག་ཆེན་སྤྱི་དང་སྔགས་ཞེས་གྲགས། ། ཞེས་པས་བསྟན། ལྔ་པ་ནི། འདི་དང་མཐར་ཐུག་གཅིག་ཏུ་བཤད་པ་གཉིས། ། ཞེས་སོགས་ཚིག་རྐང་བདུན་གྱིས་བསྟན། གསུམ་པ་དབྱེ་བ་སོ་སོའི་རང་བཞིན་ལ།
མདོར་བསྟན། རྒྱས་བཤད་གཉིས། དང་པོ་ནི། ཐེག་ཆེན་རྣམ་གཉིས་བཞི་སྤོང་མི་སྤོང་བྱེད། ། ཅེས་པས་བསྟན། གཉིས་པ་ལ་ཕ་རོལ་ཏུ་ཕྱིན་པའི་ཐེག་པའི་ལམ་གྱི་རྣམ་གཞག་དང་། རྡོ་རྗེ་ཐེག་པའི་ལམ་གྱི་རྣམ་གཞག་གཉིས། དང་པོ་ལ་འཁོར་འདས་ཐུན་མོང་བའི་གཞི་གཏན་ལ་དབབ་པ། གཞི་སྤོང་བ་ལམ་དུ་བྱེད་པའི་ཚུལ། ཕར་ཕྱིན་ཐེག་པའི་ལམ་གྱི་རྣམ་གཞག
ལམ་དེས་འབྲས་བུ་འགྲུབ་པའི་དུས་བསྟན་པ་དང་བཞི། དང་པོ་ལ། གཞིའི་མཚན་ཉིད། གཞི་དེ་འཁོར་འདས་ཐུན་མོང་བའི་རྒྱུར་འགྱུར་བའི་ཚུལ་དང་གཉིས། དང་པོ་ནི། གཞི་སྒྲ་རྒྱུ་རྐྱེན་གནས་དང་ཀུན་སྦྱོར་དང་། ། ཞེས་སོགས་ཚིག་རྐང་གསུམ་གྱིས་བསྟན། གཉིས་པ་ལ་མདོར་བསྟན་པ་དང་། རྒྱས་པར་བཤད་པ་གཉིས། དང་པོ་ནི།
དེ་ཉིད་ཐབས་ཀྱིས་དབྱེ་བས་འཁོར་བ་དང་། ། ཞེས་སོགས་ཚིག་རྐང་གཉིས་ཀྱིས་བསྟན། གཉིས་པ་ལ་ཡུལ་གྱི་རང་བཞིན་མ་ཤེས་པས་འཁོར་བའི་རྒྱུར་གྱུར་ཚུལ། དེའི་རང་བཞིན་ཤེས་པས་མྱ་ངན་ལས་འདས་པའི་རྒྱུར་འགྱུར་ཚུལ། དེས་ན་ཡུལ་ཉིད་ཀྱི་འཆིང་གྲོལ་གྱི་ནུས་པ་མེད་པར་བསྟན་པ་དང་གསུམ། དང་པོ་ནི། དང་པོར་ཡུལ་མྱོང་དེ་ལ་མངོན་ཞེན་སྐྱེ། ། ཞེས་སོགས་ཚིག་རྐང་བཅུ་གཉིས་ཀྱིས་བསྟན། གཉིས་པ་ནི། ཐོག་མར་ཡུལ་མྱོང་དེ་ཡིས་རང་བཞིན་ཤེས། །
ཞེས་སོགས་ཚིག་རྐང་བཞིས་བསྟན། གསུམ་པ་ནི། དེ་ཕྱིར་ཡུལ་གྱི་སྟེང་ན་འཆིང་གྲོལ་རྒྱུ། ། ཞེས་སོགས་ཚིག་རྐང་གསུམ་གྱིས་བསྟན། གཉིས་པ་གཞི་སྤོང་བ་ལམ་དུ་བྱེད་པའི་ཚུལ་ལ། ཡུལ་ལ་མི་མཐུན་པ་བལྟ་བ་དང་། དེ་སྤོང་བའི་ཚུལ་གཉིས། དང་པོ་ནི། འཁོར་བའི་སྡུག་བསྔལ་ལས་དང་ཉོན་མོངས་ལས། ། ཞེས་སོགས་ཚིག་རྐང་བཞིས་བསྟན།
གཉིས་པ་ནི། ཚུལ་མིན་ཡིད་བྱེད་སྡོམ་པའི་ཚུལ་ཁྲིམས་དང་། ། ཞེས་སོགས་ཚིག་རྐང་ལྔས་བསྟན། གསུམ་པ་ཕར་ཕྱིན་ཐེག་པའི་ལམ་གྱི་རྣམ་གཞག་ལ། ལམ་རང་གི་ངོ་བོའི་རྣམ་གཞག་དང་། ལམ་དེའི་མངོན་པར་རྟོགས་པ་སྐྱེ་ཚུལ་གཉིས། དང་པོ་ནི། འགྲོ་ལ་སྙིང་རྗེ་ཆེན་པོས་ཀུན་བསླངས་ནས། ། ཞེས་སོགས་ཚིག་རྐང་གཉིས་ཀྱིས་བསྟན། གཉིས་པ་ནི།
ཐེག་ཆེན་རིགས་དང་ལྡན་པའི་གང་ཟག་གིས། ། ཞེས་སོགས་ཚིག་རྐང་བཅུ་གཉིས་ཀྱིས་བསྟན། ། བཞི་པ་འབྲས་བུ་འགྲུབ་པའི་དུས་ནི། དེ་ཉིད་ལ་རྟེན་བརྩོན་པ་རབ་ཀྱིས་ཀྱང་། ། ཞེས་སོགས་ཚིག་རྐང་གཉིས་ཀྱིས་བསྟན། གཉིས་པ་རྡོ་རྗེ་ཐེག་པའི་ལམ་གྱི་རྣམ་གཞག་ལ། གཞི་མི་སྤོང་བའི་ཚུལ། གསང་སྔགས་ཀྱི་སྤྱོད་པའི་རྣམ་གཞག རྡོ་རྗེ་ཐེག་པའི་རྣམ་གཞག དེས་འབྲས་བུ་འགྲུབ་པའི་དུས་བསྟན་པ་དང་བཞི།
དང་པོ་ལ་གཞི་མི་སྤོང་བའི་འཐད་པ། མི་སྤོང་པའི་ཚུལ་དངོས། དེས་གྲོལ་བའི་ཚུལ་དང་གསུམ། དང་པོ་ནི། ཆགས་ཅན་ཐབས་དང་ལྡན་པའི་གང་ཟག་ལ། ། ཞེས་སོགས་ཚིག་རྐང་གསུམ་གྱིས་བསྟན། གཉིས་པ་ནི། ཡུལ་ཉིད་འཆིང་བར་བྱེད་པ་མ་ཡིན་ཀྱང་། ། ཞེས་སོགས་ཚིག་རྐང་བཞིས་བསྟན། གསུམ་པ་ནི།
སྤང་བྱ་རིམ་གྱིས་སྤོང་ཞིང་སླར་གྲོགས་བྱེད། ། ཅེས་པས་བསྟན། གཉིས་པ་ནི། མཚན་རྟོག་སྐྱོབ་ཕྱིར་དེ་ལ་སྔགས་ཞེས་བྱ། ། ཞེས་པས་བསྟན། གསུམ་པ་ནི། སྒོ་གསུམ་རྡོ་རྗེ་གསུམ་དུ་བྱིན་བརླབས་ནས། ། ཞེས་སོགས་ཚིག་རྐང་གཉིས་ཀྱིས་བསྟན། བཞི་པ་དེའི་འབྲས་བུ་འགྲུབ་པའི་དུས་ནི། འབྲས་བུའི་རྣམ་པ་བསྒོམ་དང་འབྲས་བུ་ལ། །
ཞེས་སོགས་ཚིག་རྐང་གཉིས་ཀྱིས་བསྟན། བཞི་པ་ཕ་རོལ་ཏུ་ཕྱིན་པའི་ཐེག་པ་ལས་གསང་སྔགས་ཀྱི་ཐེག་པ་ཁྱད་པར་དུ་འཕགས་ཚུལ་ལ། རྟོགས་བྱ་དེ་ཁོ་ན་ཉིད་ཅིག་པར་བསྟན་པ། རྟོགས་བྱེད་ཀྱི་ཐབས་ཁྱད་པར་དུ་འཕགས་པའི་ཚུལ། དེ་ལ་རྩོད་པ་སྤང་བ་དང་གསུམ། དང་པོ་ནི། མདོ་སྔགས་རྣམ་གཉིས་རྟོགས་བྱ་ཆོས་ཀྱི་དབྱིངས། ། ཞེས་སོགས་ཚིག་རྐང་བཞིས་བསྟན། གཉིས་པ་ལ། དེ་ཁོ་ན་ཉིད་རྟོགས་པའི་ཐབས་མ་རྨོངས་པ་དང་།
འབྲས་བུ་འགྲུབ་པའི་ཐབས་མང་བ་དང་། དཀའ་བ་མེད་པར་བདེ་བས་བྱང་ཆུབ་སྒྲུབ་པ་དང་། ། འབྲས་བུ་མྱུར་དུ་འགྲུབ་པའི་ཕྱིར་དབང་པོ་རྣོ་བ་དང་བཞི། དང་པོ་ནི། ཕར་ཕྱིན་ལམ་གྱི་སོ་སྐྱེའི་གནས་སྐབས་སུ། ། ཞེས་སོགས་ཚིག་རྐང་དགུས་བསྟན། གཉིས་པ་ནི། ཐུན་མོང་ལམ་གྱི་ཐབས་མཁས་ཇི་སྙེད་པ། ། ཞེས་སོགས་ཚིག་རྐང་བཞིས་བསྟན། གསུམ་པ་ནི།
ཕར་ཕྱིན་ནས་བཤད་སྒྲུབ་དཀའི་དཀའ་སྤྱད་དང་། ། ཞེས་སོགས་ཚིག་རྐང་གསུམ་གྱིས་བསྟན། བཞི་པ་ནི། སྐྱོན་མེད་སྔགས་ཀྱི་ཐབས་མཁས་ལ་བརྟེན་པའི། ། ཞེས་སོགས་ཚིག་རྐང་བཞིས་བསྟན། གསུམ་པ་རྩོད་སྤངས་ནི། འདི་ལ་སྔོན་དུ་གཞན་གྱིས་བརྒལ་བའི་ཚུལ། ། ཞེས་སོགས་ཚིག་རྐང་གསུམ་གྱིས་བསྟན། ལྔ་པ་ཁྱད་པར་དུ་འཕགས་པའི་གསང་སྔགས་ཀྱི་ཐེག་པ་ཉིད་བྱེ་བྲག་ཏུ་བཤད་པ་ལ། རྒྱུད་སྡེའི་རབ་ཏུ་དབྱེ་བ་དང་།
གསང་སྔགས་ཐེག་པའི་བྱུང་ཚུལ་གཉིས། དང་པོ་ལ་གསང་སྔགས་མཐའ་དག་རྒྱུད་སྡེ་བཞིར་དབྱེ་བ། བྱེ་བྲག་ཏུ་རྣལ་འབྱོར་བླ་མེད་ཀྱི་རྒྱུད་གཏན་ལ་དབབ་པ། རྒྱུད་སྡེ་རྣམས་ཀྱི་ཚད་བསྟན་པ་དང་གསུམ། དང་པོ་ལ་རྒྱུད་སྡེ་བཞིར་གྲངས་ངེས་པ། གོ་རིམ་ངེས་པ། མིང་གི་དོན། རྩོད་པ་སྤང་བ་དང་བཞི། དང་པོ་ལ། ཕྱི་རོལ་མུ་སྟེགས་བྱེད་ལ་ལོག་པའི་སྤྱོད་པ་བཞི་ཡོད་པའི་དེ་དག་རྗེས་སུ་གཟུང་བའི་ཕྱིར་རྒྱུད་སྡེ་བཞིར་དབྱེ་པ།
སངས་རྒྱས་པའི་མཚན་ཉིད་ཀྱི་ཐེག་པ་ལ་གྲུབ་མཐའ་མི་འདྲ་བ་བཞི་ཡོད་པས་དེ་དང་ལུང་སྒོ་བསྟུན་གྱི་དབང་དུ་བྱས་ཏེ་ལྷའི་སྐྱེད་ཆོག་མི་འདྲ་བ་བཞིས་རྒྱུད་སྡེ་བཞིར་གྲངས་ངེས་པ། འདོད་ཁམས་ཀྱི་སེམས་ཅན་ལ་ཆགས་པ་ཆེ་འབྲིང་བཞི་ཡོད་པས་དེ་དག་མ་སྤངས་ཀྱང་བྱང་ཆུབ་ཀྱི་ལམ་ཡོད་པར་བསྟན་པའི་ཕྱིར་རྒྱུད་སྡེ་བཞིར་དབྱེ་བ་དང་གསུམ། དང་པོ་ནི། རིག་བྱེད་ཚད་མར་འདོད་པའི་མུ་སྟེགས་བྱེད། ། ཅེས་སོགས་ཚིག་རྐང་བཞིས་བསྟན། གཉིས་པ་ནི། རང་བདེ་གནས་མ་བུ་རྣམས་ཕུང་པོ་ལས། ། ཞེས་སོགས་ཚིག་རྐང་བཅོ་ལྔས་བསྟན། གསུམ་པ་ནི། ལྟ་རྒོད་འཁྱུད་དང་གཉིས་ཀྱིས་གཉིས་སྤྲད་པས། །
ཞེས་སོགས་ཚིག་རྐང་བཞིས་བསྟན། གཉིས་པ་གོ་རིམ་ངེས་པ་ནི། དམན་འབྲིང་མཆོག་དང་ཆེས་མཆོག་གདུལ་བྱ་བཞིས། ། ཞེས་སོགས་ཚིག་རྐང་གཉིས་ཀྱིས་བསྟན། གསུམ་པ་མིང་དོན་ནི། ལུས་ངག་བྱ་དང་གཉིས་ཀ་ཆ་མཉམ་སྤྱོད། ། ཅེས་སོགས་ཚིག་རྐང་གསུམ་གྱིས་བསྟན། བཞི་པ་རྩོད་སྤངས་ལ། རྒྱུད་སྡེ་གསུམ་དང་ལྔ་དང་དྲུག་ཏུ་བཤད་པ་དང་མི་འགལ་བར་བསྟན་པ་དང་། བཞིར་ངེས་པའི་འཐད་པ་གཉིས།
དང་པོ་ནི། བླ་མེད་ཡོ་གར་བསྡུས་ནས་རྒྱུད་གསུམ་དུ། ། ཞེས་སོགས་ཚིག་རྐང་དྲུག་གིས་བསྟན། གཉིས་པ་ནི། གང་ཟག་དབང་དང་ལམ་བཞིའི་གཏན་ཚིགས་ཀྱིས། ། ཞེས་སོགས་ཚིག་རྐང་གཉིས་ཀྱིས་བསྟན། གཉིས་པ་བྱེ་བྲག་ཏུ་རྣལ་འབྱོར་བླ་མེད་ཀྱི་རྒྱུད་གཏན་ལ་དབབ་པ་ལ། ཐབས་ཤེས་གཉིས་མེད་གསུམ་དུ་དབྱེ་བ། དེ་གསུམ་གྱི་ཁྱད་པར། ཁྱད་པར་དེ་དང་ལྡན་པའི་རྒྱུད་ཀྱི་རྣམ་གཞག་དང་གསུམ།
དང་པོ་ནི། རྣལ་འབྱོར་ཆེ་ལ་ཐབས་ཤེས་གཉིས་མེད་གསུམ། ། ཞེས་པས་བསྟན། གཉིས་པ་ནི། དེ་ཡི་ཁྱད་པར་གླེང་གཞིའི་ཡི་གེ་དང་། ། ཞེས་སོགས་ཚིག་རྐང་བཅུ་གཅིག་གིས་བསྟན། གསུམ་པ་ལ་རྒྱུད་སྤྱིའི་ངེས་ཚུལ། བྱེ་བྲག་ཀྱཻ་རྡོ་རྗེའི་རྒྱུད་གཏན་ལ་དབབ་པ་གཉིས། དང་པོ་ལ་རྩ་བཤད། བཞུགས་ཚུལ།
མདོ་རྒྱས། གཞུང་ཚད་བསྟན་པ་དང་བཞི། དང་པོ་ནི། རྒྱུད་གང་སྔོན་བྱུང་བཤད་གཞི་རྩ་རྒྱུད་དེ། ། ཞེས་སོགས་ཚིག་རྐང་དགུས་བསྟན། གཉིས་པ་ནི། རྒྱུད་ཀུན་གཞི་ལམ་འབྲས་གསུམ་བསྐྱེད་རིམ་དང་། ། ཞེས་སོགས་ཚིག་རྐང་བཞིས་བསྟན། གསུམ་པ་ནི། མདོ་རྒྱས་ཚིག་དང་དོན་གྱི་རྣམ་པ་གཉིས། །
ཞེས་པས་བསྟན། བཞི་པ་ནི། སྡེབ་སྦྱོར་ཚིགས་བཅད་རྐང་བཞི་པར་ངེས་ཀྱང་། ། ཞེས་སོགས་ཚིག་རྐང་དྲུག་གིས་བསྟན། གཉིས་པ་བྱེ་བྲག་ཏུ་ཀྱཻ་རྡོ་རྗེའི་རྒྱུད་གཏན་ལ་དབབ་པ་ལ། རྩ་བཤད། བཞུགས་ཚུལ། མདོ་རྒྱས། གཞུང་ཚད་བསྟན་པ་དང་བཞི། དང་པོ་ལ།
རྩ་རྒྱུད་དང་། བཤད་རྒྱུད་གཉིས། དང་པོ་ནི། དགེས་རྡོར་རྩ་རྒྱུད་རྒྱས་པ་འབུམ་ལྔ་སྟེ། ། ཞེས་སོགས་ཚིག་རྐང་བཅུ་གཉིས་ཀྱིས་བསྟན། གཉིས་པ་ལ་ཐུན་མོང་མ་ཡིན་པའི་བཤད་རྒྱུད་དང་། ཐུན་མོང་བའི་བཤད་རྒྱུད་གཉིས། དང་པོ་ནི། ཐུན་མོང་མིན་པའི་བཤད་རྒྱུད་རྡོ་རྗེ་གུར། ། ཞེས་སོགས་ཚིག་རྐང་གཉིས་ཀྱིས་བསྟན།
གཉིས་པ་ནི། གཞན་ཡང་ཐུན་མོང་བཤད་རྒྱུད་སཾ་པུ་ཊ། ། ཞེས་སོགས་ཚིག་རྐང་བཅུ་བཞིས་བསྟན། གཉིས་པ་བཞུགས་ཚུལ་ནི། རྩ་བཤད་རྣམ་གསུམ་གང་ཟག་བཞུགས་རིམ་དང་། ། ཞེས་སོགས་ཚིག་རྐང་གཉིས་ཀྱིས་བསྟན། ། གསུམ་པ་མདོ་རྒྱས་ནི། རྩ་རྒྱུད་གླེང་གཞིའི་མདོར་བསྟན་དང་པོས་རྒྱས། ། ཞེས་སོགས་ཚིག་རྐང་བརྒྱད་ཀྱིས་བསྟན། བཞི་པ་གཞུང་ཚད་ནི།
རྩ་རྒྱུད་ཚིགས་བཅད་བདུན་བརྒྱ་ལྔ་བཅུ་སྟེ། ། ཞེས་སོགས་ཚིག་རྐང་དྲུག་གིས་བསྟན། གསུམ་པ་རྒྱུད་སྡེ་རྣམས་ཀྱི་ཚད་བསྟན་པ་ནི། ཚུལ་ཆེན་སྔགས་ཀྱི་ཐེག་པ་བསམ་ཡས་ཀྱང་། ། ཞེས་སོགས་ཚིག་རྐང་བཅུ་གསུམ་གྱིས་བསྟན། གཉིས་པ་གསང་སྔགས་ཐེག་པའི་བྱུང་ཚུལ་ལ། གཞན་ལུགས་དགག་པ་དང་། རང་ལུགས་ཐེག་ཆེན་ཐུན་མོང་མ་ཡིན་པའི་འདོད་པ་བཤད་པ་གཉིས་ལས། དང་པོ་ནི། རྫོགས་སངས་རྒྱས་ཀྱི་མཛད་པ་ཇི་སྙེད་པ། །
ཞེས་སོགས་ཚིག་རྐང་ལྔས་བསྟན། གཉིས་པ་ཐེག་ཆེན་ཐུན་མོང་མ་ཡིན་པའི་འདོད་པ་བཤད་པ་ལ། སྟོན་པ་སངས་རྒྱས་པའི་དུས། སངས་རྒྱས་པའི་གནས། ཇི་ལྟར་སངས་རྒྱས་པའི་ཚུལ། མཛད་པའི་གཙོ་བོ་ཆོས་འཁོར་བསྐོར་ཚུལ། སྤྱིར་སངས་རྒྱས་ཀྱི་མཛད་པ་མཐའ་ཡས་པའི་ཚུལ། བྱེ་བྲག་མི་མཇེད་འཇིག་རྟེན་གྱི་ཁམས་སུ་སྤྲུལ་པའི་སངས་རྒྱས་བྱོན་པའི་དུས་སོགས་བསྟན་པ་དང་དྲུག དང་པོ་ནི། སྐྱོན་མེད་བླ་མ་རྣམས་ཀྱི་བཞེད་སྲོལ་ནི། །
ཞེས་སོགས་ཚིག་རྐང་གཉིས་ཀྱིས་བསྟན། གཉིས་པ་གནས་ནི། དེ་ཡི་གནས་ནི་སྟུག་པོ་བཀོད་པ་སྟེ། ། ཞེས་སོགས་ཚིག་རྐང་བཅུ་དགུས་བསྟན། ། གསུམ་པ་ཇི་ལྟར་སངས་རྒྱས་པའི་ཚུལ་ལ། ཕྱིའི་མངོན་བྱང་ལྟར་བགྲོད་པ་དང་། ནང་གི་མངོན་བྱང་ལྟར་བགྲོད་པ་གཉིས། དང་པོ་ལ། སྟོན་པ་སངས་རྒྱས་པའི་ཚུལ་དངོས་དང་། དེས་སྐུ་གསུམ་དབྱེར་མེད་དུ་གྲུབ་པའི་ཚུལ་གཉིས།
དང་པོ་ནི། གནས་དེར་རྒྱལ་སྲས་མི་གཡོའི་བསམ་གཏན་ལ། ། ཞེས་སོགས་ཚིག་རྐང་བཅུ་གསུམ་གྱིས་བསྟན། གཉིས་པ་ནི། དེ་ལྟར་མངོན་བྱང་ཐོག་མཐའ་ཆོས་སྐུ་དང་། ། ཞེས་སོགས་ཚིག་རྐང་བཅུ་བདུན་གྱིས་བསྟན། གཉིས་པ་ནང་གི་མངོན་བྱང་ལྟར་བགྲོད་པ་ནི། ཕྱི་ཡི་མངོན་བྱང་བགྲོད་དང་ལྷན་ཅིག་ཏུ། ། ཞེས་སོགས་ཚིག་རྐང་དྲུག་གིས་བསྟན། བཞི་པ་མཛད་པའི་གཙོ་བོ་ཆོས་འཁོར་བསྐོར་ཚུལ་ལ། །
ངེས་དོན་མི་འགྱུར་བའི་ཆོས་འཁོར་བསྐོར་ཚུལ་དང་། སོ་སོའི་གནས་སུ་སོ་སོའི་གདུལ་བྱ་ལ་སྤྲུལ་པ་མཆོག་གིས་ཆོས་འཁོར་བསྐོར་ཚུལ་གཉིས། དང་པོ་ནི། འོག་མིན་གནས་དེར་སྟོན་པ་རྫོགས་སངས་རྒྱས། ། ཞེས་སོགས་ཚིག་རྐང་ལྔས་བསྟན། གཉིས་པ་ནི། ལོངས་སྐུ་འོག་མིན་གནས་ལས་མི་བསྐྱོད་ཀྱང་། ། ཞེས་སོགས་ཚིག་རྐང་ལྔས་བསྟན། ལྔ་པ་སྤྱིར་སངས་རྒྱས་ཀྱི་མཛད་པ་མཐའ་ཡས་པའི་ཚུལ་ནི། དེ་ལྟར་སྟོན་པ་ལོངས་སྐུ་གཅིག་པུ་དེའི། །
ཞེས་སོགས་ཚིག་རྐང་དྲུག་གིས་བསྟན། དྲུག་པ་བྱེ་བྲག་ཏུ་མི་མཇེད་འཇིག་རྟེན་གྱི་ཁམས་སུ་སྤྲུལ་པའི་སངས་རྒྱས་བྱོན་པའི་དུས་སུ་བསྟན་པ་ལ། སྤྲུལ་སྐུ་ཇི་ལྟར་བྱོན་ཚུལ། དེ་ལ་འཁོར་ཇི་ལྟར་བྱུང་ཚུལ། ཆོས་ཀྱི་འཁོར་ལོ་ཇི་ལྟར་བསྐོར་ཚུལ། བཀའ་ཇི་ལྟར་བསྡུས་ཚུལ། མི་རྣམས་ལ་ཇི་ལྟར་འཕེལ་ཚུལ་དང་ལྔ། དང་པོ་ནི། ཁྱད་པར་སྤྲུལ་པའི་སངས་རྒྱས་ཟས་གཙང་སྲས། ། ཞེས་སོགས་ཚིག་རྐང་བཞིས་བསྟན།
གཉིས་པ་ལ་སྐལ་ལྡན་གྱི་འཁོར་ཇི་ལྟར་བྱུང་ཚུལ་དང་། འཁོར་གྱི་གཙོ་བོ་སྡུད་པ་པོ་ཇི་ལྟར་བྱུང་ཚུལ་གཉིས། དང་པོ་ནི། དེ་ཡི་འཁོར་དུ་གནས་པའི་རིགས་ཅན་གསུམ། ། ཞེས་སོགས་ཚིག་རྐང་གཉིས་ཀྱིས་བསྟན། གཉིས་པ་ནི། ཁྱད་པར་འཁོར་གྱི་གཙོ་བོ་སྡུད་པ་པོ། ། ཞེས་སོགས་ཚིག་རྐང་བདུན་གྱི་བསྟན། གསུམ་པ་ཆོས་འཁོར་ཇི་ལྟར་བསྐོར་ཚུལ་ལ། ཐུན་མོང་ཀྱི་ཆོས་འཁོར་བསྐོར་ཚུལ་དང་།
ཐུན་མོང་མ་ཡིན་པའི་རྡོ་རྗེ་ཐེག་པ་བསྐོར་ཚུལ་གཉིས། དང་པོ་ལ། གཞན་གྱི་ལོག་རྟོག་དགག་པ་དང་། རང་གི་འདོད་པ་བརྗོད་པ་གཉིས། དང་པོ་ནི། རིགས་ཅན་གསུམ་ལ་ཆོས་འཁོར་རིམ་པ་གསུམ། ། ཞེས་སོགས་ཚིག་རྐང་གཉིས་ཀྱིས་བསྟན། གཉིས་པ་ནི། སྐུ་གསུང་ཐུགས་ཀྱི་བཀོད་པ་བསམ་ཡས་ཀྱིས། ། ཞེས་སོགས་ཚིག་རྐང་བདུན་གྱིས་བསྟན།
གཉིས་པ་ཐུན་མོང་མ་ཡིན་པའི་རྡོ་རྗེ་ཐེག་པ་བསྐོར་ཚུལ་ལ། བསྐོར་ཚུལ་དངོས་དང་། དེ་ལ་འགལ་བ་སྤང་བ་གཉིས། དང་པོ་ནི། གསང་རྒྱུད་མཐའ་དག་གྲུབ་པའི་གདུལ་བྱ་ལ། ། ཞེས་སོགས་ཚིག་རྐང་ལྔས་བསྟན། གཉིས་པ་ལ། དུས་ལ་འགལ་བ་སྤང་བ་དང་། སྟོན་པ་ལ་འགལ་བ་སྤང་བ་གཉིས། དང་པོ་ནི།
གལ་ཏེ་ཐུབ་པའི་གོང་དུ་སྔགས་ཀྱི་ལམ། ། ཞེས་སོགས་ཚིག་རྐང་ལྔས་བསྟན། གཉིས་པ་ནི། འོན་ཀྱང་སྟོན་པའི་ཡེ་ཤེས་གཅིག་ཡིན་ཕྱིར། ། ཞེས་སོགས་ཚིག་རྐང་གཉིས་ཀྱིས་བསྟན། བཞི་པ་བཀའ་ཇི་ལྟར་བསྡུ་ཚུལ་ལ། ཞར་བྱུང་ཉན་ཐོས་ཀྱི་བཀའ་བསྡུ་ཚུལ། ཐེག་པ་ཆེན་པོ་ཕ་རོལ་ཏུ་ཕྱིན་པའི་བཀའ་ཇི་ལྟར་བསྡུས་ཚུལ། གསང་སྔགས་ཀྱི་བཀའ་ཇི་ལྟར་བསྡུས་ཚུལ་དང་གསུམ། དང་པོ་ནི།
རྒྱལ་བའི་བསྟན་ལ་བསྡུ་བ་རྣམ་གསུམ་ལས། ། ཞེས་སོགས་ཚིག་རྐང་ལྔས་བསྟན། གཉིས་པ་ནི། དེ་བཞིན་ཐེག་པ་ཆེན་པོའི་མདོ་རྣམས་ཀྱང་། ། ཞེས་སོགས་ཚིག་རྐང་དྲུག་གིས་བསྟན། གསུམ་པ་ལ། གཞན་གྱི་ལོག་རྟོག་དགག་པ་དང་། རང་གི་འདོད་པ་བརྗོད་པ་གཉིས་ལས། དང་པོ་ནི། ཁྱད་པར་སྔགས་ཀྱི་ཚུལ་རྣམས་བསྡུས་པའི་ཚུལ། །
ཞེས་སོགས་ཚིག་རྐང་གཉིས་ཀྱིས་བསྟན། གཉིས་པ་ནི། སྐྱོན་མེད་བཀའ་དང་བསྟན་བཅོས་དགོངས་པ་ནི། ། ཞེས་སོགས་ཚིག་རྐང་བཅུ་གསུམ་གྱིས་བསྟན། ལྔ་པ་མི་རྣམས་ལ་ཇི་ལྟར་འཕེལ་ཚུལ་ནི། དེ་རྗེས་ཀླུ་ལས་གྱུར་བའི་དཔའ་བོ་དང་། ། ཞེས་སོགས་ཚིག་རྐང་ལྔས་བསྟན། གསུམ་པ་མཇུག་བསྡུས་ནི། འདིར་སྨྲས་པ། རྣམ་གཞག་གོང་མའི་བཞེད་གཞུང་ཇི་བཞིན་དུ། །
ཞེས་སོགས་ཚིག་རྐང་བཞིས་བསྟན། བཞི་པ་སྐབས་ཀྱི་མཚན་སྨོས་པ་ནི། རྒྱུད་སྡེ་སྤྱིའི་རྣམ་པར་གཞག་པའི་དོན་བསྡུས་པ་སྟེ་རིམ་པར་ཕྱེ་བ་དང་པོའོ། ། ཞེས་པས་བསྟན། གཉིས་པ་མཚན་གྱི་དོན་ལ། མཆོད་པར་བརྗོད་ཅིང་བཤད་པར་དམ་བཅའ་བ། དོན་དངོས། དགེ་བ་བསྔོ་བ། སྐབས་ཀྱི་མཚན་སྨོས་པ་དང་བཞི། དང་པོ་ནི།
མཚན་དཔེ་རྒྱན་གྱི་མངའ་མདངས་རབ་གསལ་བའི། ། ཞེས་སོགས་ཚིག་རྐང་བཞིས་བསྟན། གཉིས་པ་ལ་བརྗོད་བྱ་དོན་གྱི་རྒྱུད་དང་། རྗོད་བྱེད་ཚིག་གི་རྒྱུད་གཉིས། དང་པོ་ལ། སྤྱིར་རྒྱུད་ཅེས་བྱ་བ་གང་ཡིན་པ་དང་། དེ་ལ་གསུམ་དུ་དབྱེ་བ། གསུམ་པོ་སོ་སོའི་ངེས་ཚིག གསུམ་པོ་ཐབས་དང་ཤེས་རབ་ལ་སོགས་པར་བཞག་པ། རྒྱལ་པོ་ལ་སོགས་པར་བཞག་པ་དང་ལྔ།
དང་པོ་ནི། རང་སེམས་གཉིས་སུ་མེད་པའི་ཡེ་ཤེས་མཆོག ། ཅེས་སོགས་ཚིག་རྐང་བདུན་གྱིས་བསྟན། གཉིས་པ་ནི། གཞི་ལམ་འབྲས་གསུམ་ངོ་བོ་དབྱེར་མེད་ཀྱང་། ། ཞེས་སོགས་ཚིག་རྐང་གཉིས་ཀྱིས་བསྟན། གསུམ་པ་ལ་རྒྱུ་རྒྱུད་ཀྱི་ངེས་ཚིག ཐབས་རྒྱུད་ཀྱི་ངེས་ཚིག འབྲས་རྒྱུད་ཀྱི་ངེས་ཚིག་དང་གསུམ། དང་པོ་ནི།
གདོད་ནས་སྤྲོས་བྲལ་དྲི་བཅས་རང་གི་སེམས། ། ཞེས་སོགས་ཚིག་རྐང་གཉིས་ཀྱིས་བསྟན། གཉིས་པ་ནི། རྒྱུ་དེ་འབྲས་བུར་འབྱིན་བྱེད་རྐྱེན་གྱི་ཆོས། ། ཞེས་སོགས་ཚིག་རྐང་གཉིས་ཀྱིས་བསྟན། གསུམ་པ་ནི། ཐབས་དེས་གློ་བུར་དྲི་མ་ཀུན་སྦྱངས་ནས། ། ཞེས་སོགས་ཚིག་རྐང་གཉིས་ཀྱིས་བསྟན། བཞི་པ་གསུམ་པོ་ཐབས་ཤེས་སོགས་སུ་བཞག་པ་ལ། སྤྱིར་བསྟན་པ་དང་།
བྱེ་བྲག་ཏུ་ཀྱཻ་རྡོ་རྗེའི་མཚན་དོན་གཉིས། དང་པོ་ནི། བྱེ་བྲག་སོ་སོའི་རྒྱུད་ཀྱི་མཚན་རྣམས་ཀུན། ། ཞེས་སོགས་ཚིག་རྐང་བདུན་གྱིས་བསྟན། གཉིས་པ་ནི། ཁྱད་པར་དགེས་པ་རྡོ་རྗེའི་རྒྱུད་རྣམས་ནི། ། ཞེས་སོགས་ཚིག་རྐང་དགུས་བསྟན། ལྔ་པ་རྒྱལ་པོ་སོགས་སུ་བཞག་པ་ལ། དངོས་དང་། དེ་བཞིན་བཤད་རྒྱུད་གཉིས་ལ་སྦྱར་བ་གཉིས།
དང་པོ་ནི། རྒྱུ་རྒྱུད་རང་བཞིན་རྟོག་པས་མི་རྫི་ཞིང་། ། ཞེས་སོགས་ཚིག་རྐང་བཞིས་བསྟན། གཉིས་པ་ནི། དེ་བཞིན་ཡང་དག་སྦྱོར་བའང་འབྲས་བུའི་མཚན། ། ཞེས་སོགས་ཚིག་རྐང་དགུས་བསྟན། གཉིས་པ་རྗོད་བྱེད་ཚིག་གི་རྒྱུད་ལ་དངོས་དང་། དེ་ལས་བྱུང་བའི་དགོས་འགྲེལ་གཉིས། དང་པོ་ལ། ཐུན་མོང་ལ་གྲགས་པ་དང་།
ཐུན་མོང་མ་ཡིན་པ་ལ་གྲགས་པ་གཉིས། དང་པོ་ལ་རྗོད་བྱེད་མཚན་ཉིད་པ་དང་། བཏགས་པ་བ་དང་། དེ་ལ་རྩོད་པ་སྤང་བ་གསུམ། དང་པོ་ནི། བརྗོད་བྱ་རྒྱུད་གསུམ་སྟོན་པའི་རྗོད་བྱེད་ཀྱི། ། ཞེས་སོགས་ཚིག་རྐང་བཞིས་བསྟན། གཉིས་པ་ནི། སྒྲ་རྒྱུད་བློ་ལ་གནས་པའི་འབྲས་བུ་དང་། ། ཞེས་སོགས་ཚིག་རྐང་བཞིས་བསྟན།
གསུམ་པ་ནི། མིང་ཚིག་ཡི་གེ་གཟུགས་སམ་འདུ་བྱེད་དུ། ། ཞེས་སོགས་ཚིག་རྐང་བདུན་གྱིས་བསྟན། གཉིས་པ་ཐུན་མོང་མ་ཡིན་པ་ལ་གྲགས་པ་ནི། ལོངས་སྤྱོད་རྫོགས་སྐུའི་འཁོར་གྱི་བྱང་སེམས་ཀྱི། ། ཞེས་སོགས་ཚིག་རྐང་བཞིས་བསྟན། གཉིས་པ་དེ་ལས་བྱུང་བའི་དགོས་འགྲེལ་ནི། བརྗོད་བྱ་གཉིས་མེད་ཡེ་ཤེས་དོན་གྱི་རྒྱུད། ། ཅེས་སོགས་ཚིག་རྐང་བཞིས་བསྟན། གསུམ་པ་དགེ་བ་བསྔོ་བ་ནི།
འདིར་སྨྲས་པ། རྒྱུ་རྒྱུད་ཐོས་བསམ་བསྒོམ་པའི་ཡུལ་གྱི་མཆོག ། ཅེས་སོགས་ཚིག་རྐང་བཞིས་བསྟན། བཞི་པ་སྐབས་ཀྱི་མིང་སྨོས་པ་ནི། རྒྱུད་ཀྱི་མཚན་དོན་བཤད་པའི་སྐབས་ཀྱི་དོན་བསྡུས་པ་སྟེ་རིམ་པར་ཕྱེ་བ་གཉིས་པའོ། ། ཞེས་པས་བསྟན། གསུམ་པ་རྒྱུད་བཤད་ཐབས་ཀྱི་མན་ངག་ལ། མཆོད་པར་བརྗོད་ཅིང་བཤད་པར་དམ་བཅའ་བ། དོན་དངོས། མཇུག་དགེ་བ་བསྔོ་བ།
སྐབས་ཀྱི་མིང་སྨོས་པ་དང་བཞི། དང་པོ་ནི། གསང་གསུམ་དབྱེར་མེད་མགོན་ལ་ཕྱག་བགྱིས་ཏེ། ། ཞེས་སོགས་ཚིག་རྐང་བཞིས་བསྟན། གཉིས་པ་ལ། བཤད་ཐབས་ཀྱི་རྣམ་གྲངས་དང་། དེ་ལ་རྩོད་པ་སྤང་བ་གཉིས། དང་པོ་ལ། འཆད་པ་པོ་འཆད་སླ་ཞིང་ཉན་པ་པོ་རྟོགས་སླ་བའི་ཕྱིར་གདམས་ངག་དྲུག་གི་བཤད་པ། སེམས་ཀྱི་རྒྱུད་རྒྱུན་ཆགས་གཅིག་གཏན་ལ་དབབ་པ་ལ་དགོངས་ནས་རྒྱུད་གསུམ་གྱི་བཤད་པ་དང་།
དབང་ལམ་དུ་བྱ་བའི་ཕྱིར་བདག་ཉིད་ཅན་གསུམ་གྱི་བཤད་པ། འབྲས་བུ་སྐུ་བཞི་ལམ་དུ་བྱ་བའི་ཕྱིར་གནས་པ་བཞིའི་བཤད་པ། སྤང་བྱ་མི་མཐུན་ཕྱོགས་སྤོང་བ་ལ་དགོངས་ནས་དག་པ་གསུམ་གྱི་བཤད་པ། སྣོད་མ་ཡིན་པ་ལ་གབ་ཅིང་གསང་བའི་དོན་དུ་གསང་བ་བདུན་གྱི་བཤད་པ་དང་དྲུག དང་པོ་ལ་མདོར་བསྟན་པ་དང་། རྒྱས་པར་བཤད་པ་གཉིས། དང་པོ་ནི། བཤད་བྱ་སྤྱི་དང་སྦས་པ་མཐར་ཐུག་གསུམ། ། ཞེས་སོགས་ཚིག་རྐང་བཞིས་བསྟན། གཉིས་པ་ལ་བཤད་ཐབས་དངོས་དང་།
དེས་རྒྱུད་ཇི་ལྟར་འཆད་པའི་ཚུལ་གཉིས། དང་པོ་ལ་བཤད་བྱའི་ཡན་ལག་དང་། འཆད་བྱེད་ཀྱི་ཡན་ལག་གཉིས། དང་པོ་ལ་སྤྱི་དོན་བཤད་པ། སྦས་དོན་དུ་བཤད་པ། མཐར་ཐུག་གི་དོན་དུ་བཤད་པ་དང་གསུམ། དང་པོ་ལ་ཕ་རོལ་ཏུ་ཕྱིན་པ་དང་སྤྱི་དོན་དུ་བཤད་པ་དང་། བསྐྱེད་པའི་རིམ་པ་དང་སྤྱི་དོན་དུ་བཤད་པ་གཉིས། དང་པོ་ནི། སྤྱི་ཞེས་བྱ་བ་གཉིས་ཀའི་ཐུན་མོང་སྟེ། །
ཞེས་སོགས་ཚིག་རྐང་བཞིས་བསྟན། གཉིས་པ་ནི། སྨིན་བྱེད་བུམ་པའི་དབང་དང་རྗེས་འབྲེལ་བའི། ། ཞེས་སོགས་ཚིག་རྐང་བཞིས་བསྟན། གཉིས་པ་སྦས་དོན་དུ་བཤད་པ་ལ། རང་བྱིན་རླབས་དང་། དཀྱིལ་འཁོར་འཁོར་ལོ་གཉིས། དང་པོ་ནི། སྦས་པ་ཞེས་བྱ་དེ་ལ་མ་གྲགས་པ། ། ཞེས་སོགས་ཚིག་རྐང་ལྔས་བསྟན།
གཉིས་པ་ནི། ཐབས་དང་ཤེས་རབ་རྡོ་རྗེ་པདྨ་དང་། ། ཞེས་སོགས་ཚིག་རྐང་བདུན་གྱིས་བསྟན། གསུམ་པ་མཐར་ཐུག་གི་དོན་དུ་བཤད་པ་ནི། མཐར་ཐུག་ཅེས་པ་ལམ་དེའི་འབྲས་བུ་སྟེ། ། ཞེས་སོགས་ཚིག་རྐང་བཅུས་བསྟན། གཉིས་པ་འཆད་བྱེད་ཀྱི་ཡན་ལག་ལ། དངོས་དང་བཤད་ཐབས་ཀྱི་རྣམ་གྲངས་གཉིས། དང་པོ་ལ། ཡན་ལག་གི་དོན་གྱི་བཤད་པ།
ཡི་གེའི་དོན་གྱི་བཤད། མན་ངག་གི་དོན་གྱི་བཤད་པ་དང་གསུམ། དང་པོ་ནི། དངོས་བསྟན་མིང་དང་ཚིག་གི་རྗེས་འབྲང་ནས། ། ཞེས་སོགས་ཚིག་རྐང་ཉེར་དྲུག་གིས་བསྟན། གཉིས་པ་ནི། དེ་ལྟར་བཤད་ཀྱང་གཞུང་དོན་མི་རྙེད་པ། ། ཞེས་སོགས་ཚིག་རྐང་བཅོ་བརྒྱད་ཀྱིས་བསྟན། གསུམ་པ་ནི། ཡན་ལག་ཡི་གེ་གཉིས་ཀས་རྟོགས་མིན་པའི། །
ཞེས་སོགས་ཚིག་རྐང་དྲུག་གིས་བསྟན། གཉིས་པ་བཤད་ཐབས་ཀྱི་རྣམ་གྲངས་ནི། སྤྱི་སྦས་མཐར་ཐུག་རིམ་བཞིན་ཡན་ལག་གི ། ཞེས་སོགས་ཚིག་རྐང་བཅུ་གཉིས་ཀྱིས་བསྟན། གཉིས་པ་དེས་རྒྱུད་ཇི་ལྟར་འཆད་པའི་ཚུལ་ལ། སོ་སོར་བཤད་པ་དང་། ལྡན་པར་བཤད་པ་གཉིས། དང་པོ་ནི། བརྗོད་བྱ་སྤྱི་སྦས་མཐར་ཐུག་རྣམ་པ་གསུམ། ། ཞེས་སོགས་ཚིག་རྐང་ལྔས་བསྟན།
གཉིས་པ་ནི། ཟབ་ཅིང་རྒྱ་ཆེ་སྟོན་པའི་གཞུང་ཚིག་འགའ། ། ཞེས་སོགས་ཚིག་རྐང་ལྔས་བསྟན། གཉིས་པ་རྒྱུད་གསུམ་གྱི་བཤད་པ་ལ། བཤད་ཐབས་དངོས་དང་། དེས་རྒྱུད་ཇི་ལྟར་འཆད་པའི་ཚུལ་གཉིས། དང་པོ་ནི། རང་བཞིན་རྣམ་དག་ཕུང་ཁམས་སྐྱེ་མཆེད་རྣམས། ། ཞེས་སོགས་ཚིག་རྐང་བརྒྱད་ཀྱིས་བསྟན། གཉིས་པ་ནི།
བཤད་ཐབས་འདིས་ཀྱང་ཁྲེ་འུར་འཆད་པ་དང་། ། ཞེས་སོགས་ཚིག་རྐང་གསུམ་གྱིས་བསྟན། གསུམ་པ་བདག་ཉིད་ཅན་གསུམ་གྱི་བཤད་པ་ལ། བཤད་ཐབས་དངོས་དང་། དེས་རྒྱུད་ཇི་ལྟར་འཆད་པའི་ཚུལ་གཉིས། དང་པོ་ནི། ལུས་དང་བུམ་དབང་སྤྲུལ་སྐུ་དབྱིབས་བདག་ཉིད། ཞེས་སོགས་ཚིག་རྐང་བདུན་གྱིས་བསྟན། གཉིས་པ་ནི། འདིར་ཡང་བདག་ཉིད་ཅན་གསུམ་ཁྲེ་འུ་དང་། །
ཞེས་སོགས་ཚིག་རྐང་བཞིས་བསྟན། བཞི་པ་གནས་པ་བཞིའི་བཤད་པ་ལ། བཤད་ཐབས་དངོས་དང་། དེས་རྒྱུད་ཇི་ལྟར་འཆད་པའི་ཚུལ་གཉིས། དང་པོ་ནི། འབྲས་བུ་ལོངས་སྐུ་སྦྱང་གཞི་ཉིང་མཚམས་སྦྱོར། ། ཞེས་སོགས་ཚིག་རྐང་བཅུ་གཅིག་གིས་བསྟན། གཉིས་པ་ནི། འཆད་ཚུལ་འདི་ལའང་གནས་པ་རྣམ་པ་བཞི། ། ཞེས་སོགས་ཚིག་རྐང་དྲུག་གིས་བསྟན།
ལྔ་པ་དག་པ་གསུམ་གྱི་བཤད་པ་ལ། བཤད་ཐབས་དངོས་དང་། དེས་རྒྱུད་ཇི་ལྟར་འཆད་པའི་ཚུལ་གཉིས། དང་པོ་ནི། ཆོས་ཀུན་གདོད་ནས་མ་སྐྱེས་དེ་བཞིན་ཉིད། ། ཅེས་སོགས་ཚིག་རྐང་བཅུ་གཉིས་ཀྱིས་བསྟན། གཉིས་པ་ནི། འདིར་ཡང་དག་པ་རྣམ་གསུམ་གཞུང་གི་ཚིག ། ཅེས་སོགས་ཚིག་རྐང་དྲུག་གིས་བསྟན། དྲུག་པ་གསང་བ་བདུན་གྱི་བཤད་པ་ལ།
བཤད་ཐབས་དངོས་དང་། དེས་རྒྱུད་ཇི་ལྟར་འཆད་པའི་ཚུལ་གཉིས། དང་པོ་ནི། གསང་བ་མི་གསལ་དེ་ཉིད་མདོར་བསྟན་དང་། ། ཞེས་སོགས་ཚིག་རྐང་བཅུ་གཅིག་གིས་བསྟན། གཉིས་པ་ནི། འདིར་ནི་གཞུང་ཀུན་ཁྲེ་འུར་འཆད་པ་ལས། ། ཞེས་སོགས་ཚིག་རྐང་བདུན་གྱིས་བསྟན། གཉིས་པ་རྩོད་པ་སྤང་བ་ལ། བཤད་ཐབས་མང་པོ་དོན་མེད་དུ་ཐལ་བ་སྤང་བ།
བཤད་ཡམས་གཅིག་ཏུ་བཤད་པས་ཚོགས་པ་ལ་བཤད་པར་ཐལ་བ་སྤང་བ། བཤད་ཐབས་མང་པོ་གཞན་གྱི་བཤད་ཚུལ་དུ་ཐལ་བ་སྤང་བ་དང་གསུམ། དང་པོ་ནི། གཞུང་ཚིག་གཅིག་ལ་སྤྱི་སྦས་མཐར་ཐུག་སོགས། ། ཞེས་སོགས་ཚིག་རྐང་ལྔས་བསྟན། གཉིས་པ་ནི། གཞུང་ཚིག་ཁྲི་འུར་བཤད་པའི་འཆད་ཚུལ་དེས། ། ཞེས་སོགས་ཚིག་རྐང་ལྔས་བསྟན། གསུམ་པ་ནི། འཕགས་སྐོར་ལ་གྲགས་རྒྱན་བདུན་ཞེས་བཤད་པ། །
ཞེས་སོགས་ཚིག་རྐང་བདུན་གྱིས་བསྟན། གསུམ་པ་དགེ་བ་བསྔོ་བ་ནི། འདིར་སྨྲས་པ། འཆད་བྱ་འཆད་བྱེད་ཕྱོགས་རེས་མ་ཁེངས་པར། ། ཞེས་སོགས་ཚིག་རྐང་བཞིས་བསྟན། བཞི་པ་སྐབས་ཀྱི་མིང་སྨོས་པ་ནི། རྒྱུད་ཀྱི་བཤད་ཐབས་ཀྱི་མན་ངག་གི་སྐབས་ཀྱི་དོན་བསྡུས་པ་སྟེ་རིམ་པར་ཕྱེ་བ་གསུམ་པའོ། ། ཞེས་པས་བསྟན། གསུམ་པ་མཇུག་གི་དོན་ནི། སྭསྟི་པྲ་ཛཱ་བྷྱཿརྒྱུད་སྡེའི་རྣམ་གཞག་མཚན་དོན་བཤད་ཐབས་རྣམས། །
ཞེས་པ་ནས། ཕན་བདེའི་སྣང་བ་ཡུན་དུ་རྒྱས་པ་ལེགས། ། ཞེས་པའི་བར་གྱིས་བསྟན། དེ་དག་གིས་ནི་སྤྱིར་གཞུང་དོན་འཆད་པའི་ཚུལ་ལ། དགོས་དོན། བསྡུས་དོན། ཚིག་དོན། མཚམས་སྦྱར། བརྒལ་ལན་དང་ལྔ་ཡོད་པའི་ནང་ནས། བསྡུས་དོན་གྱི་སྒོ་ནས་གཞུང་འཆད་ཚུལ་བསྟན་པ་ཡིན་ལ།
དེ་ལ་ཡང་གཞུང་སྤྱིའི་བསྡུས་དོན་དང་། གཞུང་སོ་སོའི་བསྡུས་དོན་གཉིས་ལས། འདིར་བཤད་པ་ནི་ཕྱི་མ་ཡིན་ཏེ། གཞུང་གི་དབུ་ཞབས་མ་ལུས་པའི་དོན་བསྡུས་པའི་སྒོ་ནས་ཁོག་ཕུབ་པ་ནི་གཞུང་སོ་སོའི་བསྡུས་དོན་དང་། གཞུང་སྤྱིའི་ལུགས་རྣམ་པར་བཞག་པ་ཙམ་ནི་གཞུང་སྤྱིའི་བསྡུས་དོན་ཡིན་པས་སོ། ། དེ་སྐད་དུ་ཆོས་རྗེ་ས་པཎ་གྱིས། མཁས་པ་འཇུག་པའི་སྒོ་ལས། བསྡུས་པའི་དོན་ལ་རྣམ་གཉིས་ཏེ། ། ངག་དོན་བསྡུས་ཏེ་བསྟན་པ་དང་། ། གཞུང་དོན་སོ་སོའི་བསྡུས་དོན་ནི། །
དོན་འདུས་ཚིག་གསལ་བརྗོད་པ་བདེ། ། ངག་ཉུང་ཚིག་སྙོམ་གཟུང་བ་སླ། ། བསྡུས་དོན་ཉིད་ཀྱིས་གཞུང་གོ་བ། ། དེ་འདྲ་གང་གིས་ཤེས་དེ་མཁས། ། ཞེས་གསུངས་པས་སོ། ། འདིར་སྨྲས་པ། རྒྱུད་སྡེའི་རྣམ་གཞག་མཚན་དོན་བཤད་ཐབས་རྣམས། ། ལེགས་པར་བཤད་པའི་བསྟན་བཅོས་ཆེན་པོ་ཡི། ། བསྡུས་དོན་འཆད་བྱེད་ཁོག་ཕུབ་དོན་འགྲེལ་འདི། ། བློ་གསལ་དགའ་བྱེད་པད་དཀར་ཕྲེང་མཛེས་ཡིན།
༡ ། འདི་ནི་སྐྱེས་སྦྱངས་བློ་ཡི་མིག་གསལ་ཞིང་། ། ཡོངས་འཛིན་འབྲེལ་ཚད་དོན་ལྡན་གྱིས་བསྐྱངས་པས། ། དུས་མཐར་སྐྱེས་ཀྱང་སྔོན་གྱི་དམ་པ་ཡི། ། རྣམ་ཐར་འཛིན་པ་གང་དེས་ལེགས་པར་སྦྱར། ༢ ། དེང་དུས་ཁོ་བོའི་རྗེས་འཇུག་བློ་གསལ་རྣམས། ། ལྟོ་ཆོས་ཕྲ་མོས་སྔགས་པར་མ་རློམ་པར། ། བསྡུས་དོན་དོན་འགྲེལ་གྲུ་ཆེན་འདི་བསྟེན་ནས། ། གོང་མའི་གསུང་རབ་རྒྱ་མཚོར་འཇུག་པར་རིགས།
༣ ། དང་པོར་བསྡུས་དོན་ཉིད་ལ་ལེགས་པར་སྦྱངས། ། བར་དུ་ཁོག་ཕུབ་དོན་འགྲེལ་འདི་བསླབས་ནས། ། ཐ་མར་གོང་མའི་གསུང་རབ་ལེགས་བལྟས་ན། ། རྣམ་གཞག་མཚན་དོན་བཤད་ཐབས་ཀུན་ཤེས་འགྱུར། ༤ ། འདི་བརྩམས་དགེ་བས་བདག་ཅག་དཔོན་སློབ་རྣམས། ། དུས་འདིར་ཚེ་རིང་ནད་མེད་བསམ་དོན་འགྲུབ། ། བསྟན་པ་ཆེར་རྒྱས་དོན་གཉིས་མཐར་ཕྱིན་ཏེ། ། ཕྱི་མ་བདེ་བ་ཅན་དུ་སྐྱེ་བར་ཤོག །
ཅེས་སློབ་དཔོན་རིན་པོ་ཆེ་དཔལ་ལྡན་རྩེ་མོ་ཞབས་ཀྱི་གསུང་རབ་རྒྱུད་སྡེ་སྤྱི་རྣམ་ཆེན་མོའི་བསྡུས་དོན་ཚུལ་གསུམ་གསལ་བར་བྱེད་པའི་རྒྱན་གྱི་ཁོབ་ཕུབ་དོན་འགྲེལ་པད་དཀར་ཕྲེང་མཛེས་ཞེས་བྱ་བ་འདི་ནི་གྲུབ་པའི་དབང་ཕྱུག་འཇམ་པའི་དབྱངས་བསོད་ནམས་དབང་པོ་དང་། རྒྱལ་སྲས་སྦས་པའི་རྣལ་འབྱོར་སྔགས་འཆང་གྲགས་པ་བློ་གྲོས། ཁྱབ་བདག་རྡོ་རྗེ་སེམས་དཔའ་དང་དབྱེར་མ་མཆིས་པ་རྒྱལ་བ་མུས་པ་ཆེན་པོ་སངས་རྒྱས་རྒྱལ་མཚན། སྤྲུལ་པའི་སྐུ་སྤྱན་སྔ་རིན་པོ་ཆེ་ཀུན་དགའི་མཚན་ཅན་རྣམས་ཀྱི་ཞབས་སེན་དབང་གི་རྒྱལ་པོ་སྤྱི་བོའི་རྒྱན་དུ་བཀོད་པ་ཤྲཱི་ས་སྐྱ་པ་ཤཱཀྱའི་དགེ་བསྙེན་ཐེག་པ་མཆོག་གི་རྣལ་འབྱོར་པ་སྔགས་འཆང་ངག་དབང་ཀུན་དགའ་བསོད་ནམས་གྲགས་པ་རྒྱལ་མཚན་དཔལ་བཟང་པོས། རྗེ་བཙུན་གོང་མའི་གསུང་རབ་རྣམས་ལ་ཡུན་རིང་མོ་ནས་འདྲིས་པར་བྱས་ཤིང་། ལྷག་པར་རྒྱུད་སྡེ་སྤྱི་རྣམ་དགོངས་འགྲེལ་དང་བཅས་པ་ལ་ཞིབ་ཏུ་དཔྱད་ཅིང་། ཚུལ་གསུམ་གསལ་རྒྱན་ཉིད་ལ་རྗེ་དཀོན་མཆོག་ལྷུན་གྲུབ་ཀྱིས་བཤད་པ་གནང་བའི་ཟིན་བྲིས་ཐོར་བུ་འདུག་པ་རྣམས་ལ་གཞི་བྱས་ཏེ་རང་གི་སློབ་མ་རྣམ་དཔྱོད་དང་ལྡན་ཞིང་། རྗེ་བཙུན་གོང་མའི་གསུང་རབ་ལ་བློ་ཁ་ཕྱོགས་པ་རྣམས་ལ་ཕན་པའི་བསམ་པ་ཁོ་ནས། རྒྱ་གར་ལུགས་ལ། ཏུ་ཏི་རོརྒཱ་རི་ཞེས་གྲགས་ཤིང་།
རྒྱ་ནག་ལུགས་ལ་ཆུ་མོ་ཕག་གི་ལོ། བྷ་ཏྲོ་ཞེས་པའི་ཟླ་བའི་དམར་ཆ་རྫོགས་པ་གསུམ་པའི་ཚེས་ལ། བོད་ཀྱི་རྡོ་རྗེ་གདན་དཔལ་ས་སྐྱའི་ལྷ་ཆེན་རིག་འཛིན་ཕོ་བྲང་གི་ཉི་འོད་འཁྱིལ་པར་སྦྱར་བའི་ཡི་གེ་པ་ནི་ཤབས་སྟོད་པ་བཀྲ་ཤིས་དོན་འགྲུབ་ཀྱིས་བགྱིས་པ་འདི་ལ་ཉེས་པའི་ཚོགས་མཆིས་ན་བླ་མ་དང་མཁའ་འགྲོས་བཟོད་པར་མཛད་ནས་བསྟན་པ་དང་སེམས་ཅན་ལ་ཕན་པ་རྒྱ་ཆེན་པོ་འབྱུང་བར་བྱིན་གྱིས་བརླབ་ཏུ་གསོལ། ། སརྦ་མངྒ་ལཾ།། རྒྱུད་ཀྱི་སྔོན་འགྲོ་ཚུལ་གསུམ་གསལ་བའི་རྒྱན། ། འཆད་ཉན་བྱ་ཚུལ་ལེགས་བཤད་ཐུར་མ་འདི། ། བཟུང་བས་ཀུན་ལ་སྤྱན་དབྱེའི་ཆོ་ག་གྲུབ། ། འཇམ་དབྱངས་གཞོན་ནུ་མངོན་སུམ་འདིར་བྱོན་བཞིན། ། ཞེས་པ་ཝ་གི་ཤྭ་ར་དྷརྨཱ་ཀིརྟི་རྗེས་སུ་ཡི་རང་ཞིང་བསྔགས་པ་དང་བཅས་པའི་གཏམ་མོ།། །། ༈ མཁན་ཆེན་ཨ་པད་རིན་པོ་ཆེའི་དགོངས་བཞེད་ལྟར་གུ་རུས་ཞབས་ཞུ་བགྱིས་པའོ།།
PAGE * MERGEFORMAT 14 ཨ་མྱེས་ཞབས། རྒྱུད་སྡེ་སྤྱིའི་རྣམ་པར་བཞག་པའི་བསྡུས་དོན་ཚུལ་གསུམ་གསལ་རྒྱན་ཞེས་བྱ་བའི་ཁོག་ཕུབ་དོན་འགྲེལ། PAGE * MERGEFORMAT 13
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
