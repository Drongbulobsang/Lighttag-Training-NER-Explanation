གསུང་འབུམ། ངག་དབང་ཀུན་དགའ་བསོད་ནམས།
པོད ༡༠༦
གཤིན་རྗེ་གཤེད་དམར་པོ་ལྷ་ལྔའི་སྒྲུབ་ཐབས་ཀྱི་རྣམ་བཤད་བདུད་རྩིའི་རྒྱ་མཚོ་ལེགས་བཤད་འཆི་བ་མེད་པའི་གཏེར།
༄༅། །གཤིན་རྗེ་གཤེད་དམར་པོ་ལྷ་ལྔའི་སྒྲུབ་ཐབས་ཀྱི་རྣམ་བཤད་བདུད་རྩིའི་རྒྱ་མཚོ་ལེགས་བཤད་འཆི་བ་མེད་པའི་གཏེར་ཞེས་བྱ་བ་བཞུགས།། རྒྱ་གར་སྐད་དུ། ཤྲཱི་ཝན་གུ་རུ་བཛྲ་དྷ་ར་ཙ་མཉྫུ་གྷོ་ཥ་ཡེ་ན་མ། བོད་སྐད་དུ། དཔལ་ལྡན་བླ་མ་རྡོ་རྗེ་འཛིན་པ་དང་། ། འཇམ་པའི་དབྱངས་ལ་ཕྱག་འཚལ་ལོ། ། ཐར་ལམ་སྟོན་མཛད་རྩ་རྒྱུད་བླ་མ་དང་། ། དབྱེར་མེད་ཡི་དམ་ཞི་ཁྲོ་རབ་འབྱམས་ཚོགས། ། ཁྱད་པར་འཇམ་དཔལ་གཤིན་རྗེ་གཤེད་དམར་ལ། ། བཏུད་དེ་སྒྲུབ་ཐབས་རྣམ་བཤད་འཆད་ལ་སྤྲོ། །
ཟབ་དང་རྒྱ་ཆེའི་མན་ངག་བདུད་རྩིའི་མཚོའི། ། ལེགས་བཤད་སྲིད་མཐའི་བར་དུ་མི་ནུབ་པའི། ། འཆི་མེད་དཔལ་སྟེར་ཞེས་བྱའི་བསྟན་བཅོས་འདི། ། སྐལ་བཟང་དོན་གཉེར་ཚོགས་ལ་བཤད་ཀྱི་ཉོན། ། འདིར་རྩོད་མེད་ཀྱི་གྲུབ་ཐོབ་ཆེན་པོ་དཔལ་བི་རུ་པས་གདུལ་བྱ་སྐལ་བ་དམན་པ་རྣམས་རིམ་གྱིས་འཇུག་པ་རྣམས་བཀྲི་བའི་ཐབས་སྟོན་པ་གསུང་ངག་རིན་པོ་ཆེ་ལམ་འབྲས་བུ་དང་བཅས་པ་ཟབ་པ་ལས་ཆེས་ཟབ་པའི་མན་ངག་དང་། གདུལ་བྱ་སྐལ་བ་དང་ལྡན་པ་ཅིག་ཅར་དུ་འཇུག་པ་རྣམས་བཀྲི་བའི་ཐབས་སྟོན་པ་ཤིན་ཏུ་སྤྲོས་པ་མེད་པའི་མན་ངག་གི་དེ་ཁོ་ན་ཉིད་དེ་གཉིས་གསུངས་པ་ལས། འདིར་ཕྱི་མའི་སྒོ་ནས་ཁྲིད་པར་བྱེད་པ་ལ་གཉིས་ཏེ། ཉམས་སུ་བླང་བྱའི་ཆོས་ངོས་བཟུང་བ་དང་། ཉམས་ལེན་དངོས་བཤད་པའོ། ། དང་པོ་ནི།
བཅོམ་ལྡན་འདས་ཀྱི་ཆོས་ཀྱི་ཕུང་པོ་ཇི་སྙེད་གསུངས་པ་མདོ་རྒྱུད་གཉིས་སུ་འདུ། དེ་ལ་འདིར་རྡོ་རྗེ་ཐེག་པ་ཡིན། དེ་ལའང་། རྒྱུད་སྡེ་བཞི་ལས་རྣལ་འབྱོར་བླ་ན་མེད་པའི་རྒྱུད་ཡིན། དེ་ལ་ཕ་རྒྱུད་མ་རྒྱུད་སོགས་དུ་མ་ཡོད་པའི་ནང་ནས་ཕ་རྒྱུད་ཡིན་ལ། དེ་ལའང་འདོད་ཆགས་ཅན་རྗེས་སུ་གཟུང་བའི་ཕྱིར་དུ་གསང་བ་འདུས་པ། ཞེ་སྡང་ཅན་རྗེས་སུ་གཟུང་བའི་ཕྱིར་དུ། གཤིན་རྗེ་གཤེད་ཀྱི་རྒྱུད། གཏི་མུག་ཅན་རྗེས་སུ་གཟུང་བའི་ཕྱིར་དུ་རྣམ་སྣང་སྒྱུ་འཕྲུལ་དྲ་བའི་རྒྱུད་གསུམ་གསུངས་པ་ལས། བར་པ་ཡིན།
དེ་ལའང་། དམར་ནག་འཇིགས་གསུམ་ཡོད་པ་ལས། ། གཤིན་རྗེ་གཤེད་དམར་པོའི་རྒྱུད་རྒྱས་པ་འབུམ་ཕྲག་གསུམ་པ་དང་། དེའི་དགོངས་འགྲེལ་དུ་གྱུར་པའི་བི་རུ་པའི་གཞུང་བརྒྱད་དོ། ། འོ་ན་བི་རུ་གང་། གཞུང་བརྒྱད་པོ་ཇི་ལྟ་བུ། རྒྱུད་གང་ལ་བརྟེན། བླ་མ་གང་གི་རྗེས་སུ་འབྲངས་ནས་འཆད་ཟེར་ན། དང་པོ་ནི། ལམ་འབྲས་གསུངས་བ་པོ་མཐུ་སྟོབས་དབང་ཕྱུག་ཉིད་ཡིན་ཏེ།
ལམ་འབྲས་བུ་ཤིན་ཏུ་སྤྲོས་མེད་གཉིས་པོ་གདམ་ངག་གི་གནད་ཤིན་ཏུ་མཐུན་པའི་ཕྱིར་དང་། ཤིན་ཏུ་སྤྲོས་མེད་ཀྱི་གཞུང་ལས། སློབ་དཔོན་དཔལ་ལྡན་མཐུ་སྟོབས་ཀྱི་མགོན་པོ་ཐུགས་སྤྲོས་པ་མེད་པའི་དབྱིངས་ལས་མ་གཡོས་བཞིན་དུ། སྐུའི་སྤྲོས་པ་དཔག་ཏུ་མེད་པས་གདུག་པ་ཅན་ཚར་གཅོད་ཅིང་། བཅོམ་ལྡན་འདས་ཀྱི་དངོས་སུ་བྱིན་གྱིས་བརླབས་པའི་རྣལ་འབྱོར་གྱི་དབང་ཕྱུག་ཆེན་པོ་བིརྺ་པས་མཛད་པ་ཞེས་མཐུ་སྟོབས་དབང་ཕྱུག་ཏུ་གསལ་བར་བཤད་པའི་ཕྱིར་རོ། ། དེས་ན་གྲུབ་ཆེན་བརྒྱད་ཅུ་པའི་བསྟོད་པའི་ནང་ན། ཆུ་བོ་ཆེན་པོ་གྱེན་ལ་བཟློག ། ཆང་ལ་ཉི་མ་གཏེང་པར་བཅུག ། བིརྺ་པ་ཞེས་བྱ་བ་ཡི། ། བླ་མ་དེ་ལ་ཕྱག་འཚལ་ལོ། །
ཞེས་བཤད་པ་དང་། ལམ་འབྲས་སྤྲོས་མེད་ཅིག་ལས་འབྱུང་བའི་རྣམ་ཐར་དང་མཐུན་པར་སྣང་བས། རྗེ་བཙུན་ཌོཾ་བྷི་ཧེ་རུ་ཀའི་བླ་མ་དཔལ་བིརྺ་པ་ཉིད་ཡིན་པས། རྒྱལ་རིགས་དམན་པའི་སྤྱོད་པ་མཛད། ། དུར་ཁྲོད་རྒྱུ་ཞིང་ཤ་ཆེན་གསོལ། ། བིརྺ་པ་ཞེས་བྱ་བ་ཡི། ། བླ་མ་དེ་ལ་ཕྱག་འཚལ་ལོ། ། ཞེས་པ་དང་འཁྲུལ་བར་མི་བྱའོ། ། གཉིས་པ་ནི། ལྷ་ལྔའི་མངོན་རྟོགས་ལས་ཚོགས་དང་བཅས་པ་སྟོན་པ་སྒྲུབ་ཐབས་ཆེ་བ་དང་།
གཙོ་རྐྱང་པའི་མངོན་རྟོགས་ཙམ་ཞིག་སྟོན་པ་སྒྲུབ་ཐབས་ཆུང་བ། གཏོར་མའི་ཆོ་ག་སྟེ། བསྐྱེད་རིམ་སྟོན་པའི་གཞུང་གསུམ་དང་། ། ཤིན་ཏུ་སྤྲོས་པ་མེད་པའི་དེ་ཁོ་ན་ཉིད་ཀྱི་མན་ངག འོད་གསལ་འཆར་བའི་བྱིན་རླབས་ཀྱི་ཆོ་ག བདུད་རྩི་བྱིན་རླབས་ཀྱི་ཆོ་ག་སྟེ། རྫོགས་རིམ་གྱི་གཞུང་གསུམ་དང་། འཁྲུལ་འཁོར་གྱི་ཕྲེང་བ་ཞེས་བྱ་བ་དང་། དེར་མི་གསལ་བའི་སྔགས་བཏུ་བ་དང་། ལས་སོ་སོའི་སྔགས་གསལ་བར་སྟོན་པ་གཤིན་རྗེ་གཤེད་སྒྲུབ་ཐབས་ཀྱི་ཆོ་ག་ཞེས་བྱ་བ་སྟེ།
ལས་ཀྱི་གཞུང་གཉིས་སྟེ། དེས་ན་གཤིན་རྗེ་གཤེད་ལ་གཞུང་བརྒྱད་མཛད་ཅིང་། གཞན་ཡང་གསུང་ངག་རིན་པོ་ཆེ་ལམ་འབྲས་བུ་དང་བཅས་པའི་གདམ་ངག་དང་། དོ་ཧ་སེངྒེ་ལ་སོགས་པ་མཛད་དོ། ། གསུམ་པ་ནི། ད་ལྟ་བོད་ན་བཞུགས་པའི་གཤིན་རྗེ་གཤེད་དམར་པོའི་རྒྱུད་ལེའུ་བཅུ་དགུ་པ། དགྲ་ནག་གི་རྒྱུད་དང་ཆ་མཐུན་པར་གྱུར་པ་དེ་ལ་བརྟེན་ནས་མཛད་པ་ནི་མ་ཡིན་ཏེ། རྒྱུད་དེར་ཡེ་ཤེས་ཚོགས་བསག་གི་སྔགས་གཅིག་ལས་མ་གསུངས་ཤིང་། སློབ་དཔོན་གྱི་སྔགས་གསུམ་གསུངས་པའི་ཕྱིར་དང་། རྒྱུད་དེར།
འབྱུང་བཞི་རོ་གཅིག་ཏུ་འདྲེས་པ་ལས་གཞལ་ཡས་ཁང་བསྒོམ་པར་བཤད་ལ། གཞུང་དུ། འབྱུང་བ་བཞི་ལྷུན་པོ་དང་བཅས་པའི་སྟེང་དུ་གཞལ་ཡས་ཁང་བསྒོམ་པར་བཤད་པའི་ཕྱིར་དང་། རྒྱུད་དེར། པདྨའི་ལྟེ་བར་སྣ་ཚོགས་རྡོ་རྗེ་དབྱུག་པ་དང་བཅས་པ་བསམ་ནས། དེ་ཡོངས་སུ་གྱུར་པ་ལས་ལྷར་བསྐྱེད་པར་བཤད་ལ། གཞུང་དུ། སྣ་ཚོགས་རྡོ་རྗེ་ཡོངས་སུ་གྱུར་པ་ལས་དབྱུག་པ། དེ་ཡོངས་སུ་གྱུར་པ་ལས་ལྷར་བསྐྱེད་པར་བཤད་པའི་ཕྱིར་དང་། རྒྱུད་དེར།
ཐོད་པའི་ས་བོན་ཨར་བཤད་ལ། ། གཞུང་དུ། ཧཱུྃ་ལས་བྱུང་བའི་ཐོད་པ་བཤད་པ་སོགས། བསྐྱེད་རིམ་གྱི་སྐབས་ནའང་མི་འདྲ་བ་མང་དུ་སྣང་ཞིང་། ལས་ཚོགས་དང་། འཁྲུལ་འཁོར་སྐབས་སུ་མི་འདྲ་བ་དུ་མ་ཞིག་སྣང་བའི་ཕྱིར་རོ། ། མཁས་པ་དག་གིས། རྣལ་འབྱོར་དབང་ཕྱུག་གི་གཞུང་གཞིར་བྱས་པའི་སྒྲུབ་ཐབས་ལ་རྒྱུད་འདི་ནས་བཤད་པའི་ཆོ་གའི་ཡན་ལག་རྣམས་ཀྱིས་ཁ་བསྐོང་བར་མཛད་པ་ཡང་མ་དགོངས་པར་ཟད་དོ། ། རྒྱུད་ལེའུ་ཉི་ཤུ་རྩ་གཉིས་པ་ལ་བསྟེན་ནས་མཛད་པ་ཡང་མ་ཡིན་ཏེ། རྒྱུད་དེར་མངོན་བྱང་ལྔ་ལས་ཁུ་བའི་གཟུགས་སུ་ཞུ་བ་དེ་ཉིད་གླུས་བསྐུལ་ཏེ།
འབྲས་བུ་རྡོ་རྗེ་འཛིན་པར་བཞེངས་པ། དེའི་སྦྱོར་མཚམས་ནས་འཁོར་གྱི་ལྷ་སྤྲོ་བ་སོགས། རྣལ་འབྱོར་བའི་རིམ་པ་གསལ་བར་བཤད་ལ། གཞུང་འདི་རྣམས་སུ་རྣལ་འབྱོར་བཞིའི་རིམ་པའི་མིང་ཙམ་ཡང་མི་འབྱུང་བའི་ཕྱིར་རོ། ། རྒྱུད་འདིའི་ལུགས་ཀྱི་སྒྲུབ་ཐབས་སྒོམ་པ་ལ་མོས་ན། སློབ་དཔོན་བློ་གྲོས་བཟང་པོས་མཛད་པའི་སྒྲུབ་ཐབས་ལྟར་བྱའི། གཞུང་འདི་དང་ཕན་ཚུན་བསྲེ་བར་མི་བྱའོ། ། འོ་ན་གང་ལ་བརྟེན་ནས་མཛད་སྙམ་ན། དཔལ་བི་རུ་པའི་འཁྲུལ་འཁོར་གྱི་ཕྲེང་བར། རྒྱུད་འབུམ་ཕྲག་གསུམ་པ་ལས་བྱུང་བ་ཞེས་གསུངས་པས་འཕགས་པའི་ཡུལ་རྒྱུད་རྒྱས་པ་འབུམ་ཕྲག་གསུམ་པ་ཞིག་བཞུགས་ཡོད་པར་སྣང་བས།
དེ་ལ་བརྟེན་ནས་སློབ་དཔོན་གྱིས་གཞུང་འདི་མཛད་པའོ། ། རྒྱུད་གཞུང་སོ་སོའི་དགོངས་པ་མ་འདྲེས་པར་ཆོས་སྐད་རྐང་ཚུགས་པ་སྨྲ་དགོས་སོ། ། གྲུབ་ཆེན་མཚན་ལྡན་རྣམས་ཀྱིས་བཀྲལ་བའི་གཞུང་རྣམས་ཀྱི་གནས་སྐབས་མི་འདྲ་བ་མང་ཡང་། མཐར་ཐུག་ཐམས་ཅད་སངས་རྒྱས་ཀྱི་དགོངས་པ་ཡིན་པར། དགོངས་པ་ལུང་བསྟན་པའི་རྒྱུད་ལས་བཤད་དོ། ། བཞི་པ་ནི། བླ་མ་ཆག་ལོ་ཙཱ་བས་མཛད་པའི་སྒྲུབ་ཐབས་དང་། གློ་བོ་ལོ་ཙཱ་བས་མཛད་པའི་རྫོགས་རིམ་གྱི་ཁྲིད་ཡིག་ལ་ཚད་མར་འཛིན་པའི་སྒོ་ནས། ལྷ་ལྔའི་སྒྲུབ་ཐབས་བདུད་རྩིའི་བུམ་པ། ལུང་སྦྱོར་བདུད་རྩིའི་རོལ་མཚོ།
ཁྲིད་ཡིག་མཛེས་རྒྱན། དབང་ཆོག་བདུད་རྩིའི་ཆུ་རྒྱུན་སོགས་མཛད་པ་པོ་རྡོ་རྗེ་འཆང་ཀུན་དགའ་བཟང་པོའི་ཞབས་ཀྱི་རྗེས་སུ་འབྲངས་ནས་སོ། ། གཉིས་པ་ཉམས་ལེན་དངོས་ལ་གཉིས་ཏེ། སྨིན་པར་བྱེད་པའི་དབང་། གྲོལ་བར་བྱེད་པའི་ལམ་མོ། ། དང་པོ་ནི། དཔལ་གཤིན་རྗེ་གཤེད་དམར་པོ་ལྷ་ལྔའི་བདག་ཉིད་ཅན་གྱི་རྡུལ་ཚོན་གྱི་དཀྱིལ་འཁོར་དང་། རས་བྲིས་ཀྱི་དཀྱིལ་འཁོར་གང་རུང་དུ་ཕྱིན་ཅི་མ་ལོག་པར་དབང་བསྐུར་བའོ། ། གཉིས་པ་ལ་གཉིས། བསྐྱེད་པའི་རིམ་པ་དང་།
རྫོགས་པའི་རིམ་པའོ། ། དང་པོ་ལ་གཉིས། མཉམ་པར་གཞག་པའི་རྣལ་འབྱོར་དང་། མཉམ་པར་མ་བཞག་པའི་རྣལ་འབྱོར་རོ། ། དང་པོ་ལ་གཉིས། སྔོན་འགྲོ་དང་། དངོས་གཞིའོ། ། དང་པོ་ལ་གཉིས། ཐུན་མོང་གི་སྔོན་འགྲོ་དང་། ཐུན་མོང་མ་ཡིན་པའི་སྔོན་འགྲོའོ། །
དང་པོ་ལ་གསུམ། སོ་ཐར་གྱི་སྡོམ་པ་ཡར་ལྡན་དུ་བྱེད་པའི་ཕྱིར་དུ་སྐྱབས་འགྲོའི་ཁྲིད། བྱང་སེམས་ཀྱི་སྡོམ་པ་འཕེལ་བའི་ཕྱིར་དུ་སེམས་བསྐྱེད་ཀྱི་ཁྲིད། རིག་འཛིན་གྱི་སྡོམ་པའི་ཡན་ལག་གི་ལྟུང་བ་འཁྲུད་པའི་ཕྱིར་རྡོ་རྗེ་སེམས་དཔའི་རྣལ་འབྱོར་རོ། ། དང་པོ་ནི་ཁྱད་ཆོས་ལྔ་ལྡན་བཞི་ལྡན་གང་རུང་སྟེ། རྒྱུ་གང་གིས་སྒོ་ནས། གང་ཟག་གང་། ཡུལ་གང་ལ། དུས་ནམ་གྱི་ཚེ། དགོས་པ་ཅིའི་ཕྱིར་སྐྱབས་སུ་འགྲོ་བའོ། །
དང་པོ་ནི། དད་པ་དང་སྙིང་རྗེ་སྔོན་དུ་སོང་བའི་སྒོ་ནས་སོ། ། གཉིས་པ་ནི། བདག་དང་སེམས་ཅན་ཐམས་ཅད་དོ། ། གསུམ་པ་ནི། བླ་མ་དང་དཀོན་མཆོག་གསུམ་མོ། ། བླ་མ་ནི། དཀྱིལ་འཁོར་འདི་ཉིད་དུ་དབང་རྫོགས་པར་བསྐུར་བའི་རྡོ་རྗེ་སློབ་དཔོན། སངས་རྒྱས་དཀོན་མཆོག་ནི་བླ་མ་དང་ཐ་མི་དད་པའི་དཀྱིལ་འཁོར་གྱི་གཙོ་བོའོ། ། དེ་དག་གི་ཐུགས་རྒྱུད་ལ་ཞུགས་པའི་རིམ་པ་གཉིས་ཀྱི་ཏིང་ངེ་འཛིན་ནམ་སྤངས་རྟོགས་ཀྱི་ཡོན་ཏན་རྣམས་ནི་ཆོས་དཀོན་མཆོག་གོ །
རང་ལས་རྒན་པའི་རིག་པ་འཛིན་པ་དང་། དཀྱིལ་འཁོར་ལ་བཀོད་པའི་འཁོར་གྱི་ལྷ་རྣམས་ནི་དགེ་འདུན་དཀོན་མཆོག་གོ ། བཞི་པ་ནི། བླ་ན་མེད་པའི་བྱང་ཆུབ་མ་ཐོབ་བར་དུའོ། ། ལྔ་པ་ནི། སེམས་ཅན་ཐམས་ཅད་ཀྱི་དོན་དུ་རང་ཉིད་གཤིན་རྗེ་གཤེད་ཀྱི་གོ་འཕང་ཐོབ་པའི་ཕྱིར་དུའོ། ། དེའང་ཉམས་སུ་ལེན་པའི་ཚུལ་ནི། མདུན་གྱི་ལྷ་ལྔའི་དཀྱིལ་འཁོར་གསལ་བར་དམིགས་ལ། གཙོ་བོའི་རྒྱབ། ལྷ་མོའི་མདུན་དུ་རིན་པོ་ཆེའི་ཁྲིའི་སྟེང་དུ།
ཆོས་པོ་ཏི་བྲག་རི་བརྩེགས་པ་ལྟ་བུ་འགོག་ལམ་གྱིས་བསྡུས་པའི་དམ་ཆོས་ཡོད་པར་བསམ་སྟེ། བླ་མ་ལ་སྐྱབས་སུ་མཆིའོ་ཞེས་པའི་ཚེ་དཀྱིལ་འཁོར་གྱི་གཙོ་བོ་དང་ཐ་མི་དད་པའི་རྡོ་རྗེ་སློབ་དཔོན་ལ་དམིགས་པ་གཏད། སངས་རྒྱས་ལ་སྐྱབས་སུ་མཆིའོ་ཞེས་པའི་ཚེ་བླ་མ་དང་ཐ་མི་དད་པའི་དཀྱིལ་འཁོར་གྱི་གཙོ་བོ་ལ་དམིགས་པ་གཏད། དམ་པའི་ཆོས་ལ་སྐྱབས་སུ་མཆིའོ་ཞེས་པའི་ཚེ་རྒྱབ་ཀྱི་ཆོས་པོ་ཏི་ལ་དམིགས་པ་གཏད། འཕགས་པའི་དགེ་འདུན་རྣམས་ལ་སྐྱབས་སུ་མཆིའོ་ཞེས་པའི་ཚེ་འཁོར་གྱི་ལྷ་རྣམས་ལ་དམིགས་པ་གཏད་དེ། ངག་ཏུ་བདག་དང་འགྲོ་བ་ནམ་མཁའ་དང་མཉམ་པའི་སེམས་ཅན་ཐམས་ཅད་ཅེས་སོགས་ཀྱིས་སྐྱབས་འགྲོ་ཅི་ནུས་བྱའོ། ། གཉིས་པ་སེམས་བསྐྱེད་ལ་སྨོན་པ་སེམས་བསྐྱེད་དང་། འཇུག་པ་སེམས་བསྐྱེད་གཉིས། ཉམས་སུ་ལེན་ཚུལ་ནི། མདུན་གྱི་ནམ་མཁར།
བླ་མ་དང་དཀྱིལ་འཁོར་གྱི་གཙོ་བོ་ཐ་མི་དད་པའི་ལྷ་ཚོགས་ལ་སངས་རྒྱས་བྱང་སེམས་ཀྱིས་བསྐོར་བ་སྤྱན་དྲངས་ལ། བདག་གིས་སེམས་ཅན་ཐམས་ཅད་ཀྱི་དོན་དུ་གཤིན་རྗེ་གཤེད་ཀྱི་གོ་འཕངས་ཐོབ་པར་བྱ། དེའི་ཆེད་དུ་ལམ་རིམ་པ་གཉིས་ཉམས་སུ་བླང་བར་བྱའོ་སྙམ་དུ་སེམས་བསྐྱེད་པར་བྱེད། ཡང་ན་འགྲོ་རྣམས་ཅེས་སོགས་བྱ་སྟེ། འགྲོ་རྣམས་བསྒྲལ་འདོད་ཅེས་པས་རྒྱུ་བསྟན། སངས་རྒྱས་ཆོས་དང་དགེ་འདུན་ལ། ། ཞེས་པས་ཡུལ་བསྟན། བྱང་ཆུབ་སྙིང་པོར་མཆིས་ཀྱི་བར། ། རྟག་པར་ཅེས་པས་དུས་བསྟན། བདག་ནི་ཞེས་པས་བྱེད་པ་པོའི་གང་ཟག་བསྟན།
སྐྱབས་སུ་མཆི་ཞེས་པས་སྐྱབས་འགྲོའི་ངོ་བོ་བསྟན་ཏེ། དེ་ཡན་གྱིས་སྐྱབས་འགྲོ་བསྟན། སངས་རྒྱས་མདུན་དུ་གནས་བྱས་ཏེ། ། རྫོགས་པའི་བྱང་ཆུབ་སེམས་བསྐྱེད་བགྱི། ། ཞེས་པས་དགོངས་པ་བསྟན་ཏེ། ཤླཽ་ཀ་འདིས་སེམས་བསྐྱེད་བསྟན། གསུམ་པ་རྡོ་རྗེ་སེམས་དཔའི་རྣལ་འབྱོར་ལ་གསུམ་སྟེ། ལྷ་བསྒོམ་པ། སྔགས་བཟླ་བ། གསོལ་བ་བཏབ་ཅིང་འདོད་དོན་ཞུ་བའོ། །
དང་པོ་ནི་བདག་གི་སྤྱི་བོར་པདྨ་དང་ཟླ་བའི་སྟེང་དུ། སྐད་ཅིག་གིས་རྡོ་རྗེ་སེམས་དཔའ་སྐུ་མདོག་དཀར་པོ་ཞལ་གཅིག་ཕྱག་གཉིས་རྡོ་རྗེ་དང་དྲིལ་བུ་འཛིན་པས་ཡུམ་ལ་འཁྱུད་པ། རིན་པོ་ཆེའི་རྒྱན་ཐམས་ཅད་ཀྱིས་བརྒྱན་པ། དབུ་སྐྲ་རལ་པའི་ཐོར་ཅོག་ཅན། ཞི་ཞིང་སྒེག་པའི་ཉམས་དང་ལྡན་པ། ཞབས་སེམས་དཔའི་སྐྱིལ་ཀྲུང་གིས་བཞུགས་པ། དེའི་པང་དུ་ཡུམ་རྡོ་རྗེ་སྙེམས་མ་སྐུ་མདོག་དཀར་མོ། རྡོ་རྗེ་དང་དྲིལ་བུ་འཛིན་པས་ཡབ་ལ་འཁྱུད་པ། ཡབ་ཀྱི་ཐུགས་ཀར་ཟླ་བའི་སྟེང་དུ་ཧཱུྃ་དཀར་པོ་དེ་ལས་འོད་འཕྲོས། སངས་རྒྱས་དང་བྱང་ཆུབ་སེམས་དཔའ་ཐམས་ཅད་ཀྱི་ཐུགས་ཀ་ནས་ཡེ་ཤེས་ཀྱི་བདུད་རྩི་སྤྱན་དྲངས།
ཐུགས་ཀའི་ཧཱུྃ་ལ་ཐིམ། བཅོམ་ལྡན་འདས་བདག་དང་སེམས་ཅན་ཐམས་ཅད་ཀྱི་འཁོར་བ་ཐོག་མ་མེད་པ་ནས་བསགས་པའི་ཉེས་ལྟུང་དྲི་མའི་ཚོགས་ཐམས་ཅད་བྱང་ཞིང་དག་པར་མཛད་དུ་གསོལ་ཞེས་གསོལ་བ་བཏབ་པས། ཧཱུྃ་ལས་བདུད་རྩི་བབས་ནས། རྡོ་རྗེ་སེམས་དཔའི་སྐུ་གང་། དབྱིབས་བརྒྱུད་རྡོ་རྗེའི་ལམ་ནས་ཡུམ་གྱི་བྷ་གར་ཞུགས། ཡབ་ཡུམ་གྱི་སྦྱོར་མཚམས་ནས་བདུད་རྩི་བབས་ནས་བདག་གི་སྤྱི་བོར་ཞུགས་པས། ནད་གདོན་སྡིག་སྒྲིབ་ཐམས་ཅད་དུད་ཁུའམ་རྣག་ཁྲག་གི་རྣམ་པས་བཤང་གཅི་གཉིས་དང་། རྐང་མཐིལ་གཉིས་ནས་འཐོན་ནས། ཤུལ་ཐམས་ཅད་བདུད་རྩིས་གང་བར་བསམ། གཉིས་པ་ནི།
རྡོ་རྗེ་སེམས་དཔའི་ཡིག་བརྒྱ་ཙམ་བཟླའོ། ། གསུམ་པ་ནི། ཕྱག་འཚལ་བསྟོད་ཅིང་ཕྱག་འཚལ་བསྟོད། ། ཕྱག་འཚལ་བསྟོད་དེ་ཕྱག་འཚལ་འདུད། ། གུས་པས་གུས་ལ་བདག་གསོལ་འདེབས། ། རྡོ་རྗེ་སེམས་དཔར་བདག་སྒྲུབ་ཤིག ། ཅེས་དང་། སྐུ་གསུང་ཐུགས་རྩ་བ་དང་ཡན་ལག་གི་དམ་ཚིག་ཉམས་པ་མཐོལ་ལོ་བཤགས་སོ། ། སྡིག་པ་དང་སྒྲིབ་པ། ཉེས་པ་དང་ལྟུང་བ་དྲི་མའི་ཚོགས་ཐམས་ཅད་བྱང་ཞིང་དག་པར་མཛད་དུ་གསོལ་ཞེས་བརྗོད།
དེའི་དོན་ཡང་། དམ་ཚིག་ཐམས་ཅད་བསྡུ་ན། སྐུ་གསུང་ཐུགས་ཀྱི་དམ་ཚིག་གསུམ་མམ། རྩ་བ་དང་ཡན་ལག་གི་དམ་ཚིག་གཉིས་སུ་འདུས་པས། དམ་ཚིག་ཉམ་ཆགས་བཤགས་པའི་དོན་ཡིན་པས། སྡིག་པ་ནི་ཉོན་མོངས་པའི་སྡིག་པ། སྒྲིབ་པ་ནི་ཤེས་བྱའི་སྒྲིབ་པ། ཉེས་པ་ནི་རང་བཞིན་གྱི་ཉེས་པ། ལྟུང་བ་ནི་བཅས་པའི་ལྟུང་བ། དྲི་མ་ནི་གནས་ཀྱི་དྲི་མ་ལ་སོགས་པ་དྲི་མ་དྲུག་སྟེ།
བྱང་ཞིང་དག་པར་མཛད་དུ་གསོལ་ཞེས་པའི་དོན་ཏོ། ། མཐར་རྡོ་རྗེ་སེམས་དཔའ་དང་རང་ཉིད་དབྱེར་མེད་དུ་བསམ། གཉིས་པ་ཐུན་མོང་མ་ཡིན་པའི་སྔོན་འགྲོ་ལ་གཉིས་ཏེ། བསོད་ནམས་ཀྱི་ཚོགས་བསོག་པ་དང་། ཡེ་ཤེས་ཀྱི་ཚོགས་བསོག་པའོ། ། དང་པོ་ལ་གཉིས་ཏེ། ཡུལ་དག་པ་ལ་བརྟེན་ནས་ཚོགས་བསོག་པ་དང་། མ་དག་པ་ལ་བརྟེན་ནས་ཚོགས་བསོག་པའོ། ། དང་པོ་ལ་གསུམ་སྟེ། ཚོགས་ཞིང་སྤྱན་དྲངས་པ།
ཚོགས་བསོག་ཚུལ་དངོས། ཚོགས་ཤིང་གཤེགས་སུ་གསོལ་བའོ། ། དང་པོ་ནི། རང་སྐད་ཅིག་གིས་ཅེས་པ་ནས། བཛྲ་ས་མཱ་ཡ་ཛཿཞེས་པའི་བར་གྱིས་བསྟན། གཉིས་པ་ལ་གསུམ་སྟེ། ཕྱག་འཚལ་བ། མཆོད་པ་འབུལ་བ། ཡན་ལག་བདུན་ལ་བྱ་བའོ། ། དང་པོ་ལ་གཉིས་ཏེ།
བླ་མ་དང་ཡི་དམ་ལའོ། ། དང་པོ་ནི། ན་མོ་གུ་རུ་བྷྱཿཞེས་པས་བསྟན། གཉིས་པ་ནི། ན་མཿཞེས་པ་ནས། ཝ་ར་ཞེས་པས་བསྟན། གཉིས་པ་ནི་རང་གི་ཐུགས་ཁ་ནས་མཆོད་པའི་ལྷ་མོ་དཔག་ཏུ་མེད་པ་སྤྲོས་ནས། མདུན་གྱི་ལྷ་ཚོགས་ལ། ཆུ་གཉིས་སྔོན་དུ་འགྲོ་བའི་མཆོད་པ་འབུལ་བ་ནི། ཨོཾ་སརྦ་ཏ་ཐཱ་ག་ཏ་ཤྲཱི་རཀྟ་སོགས་ཀྱི་རྗེས་ལ།
ཨརྒྷཾ་པྲ་ཏིཙྪ་ཡེ་སྭཱཧཱ། ཤཔྟ་ཞེས་པའི་བར་གྱིས་བསྟན། གསུམ་པ་ནི། མི་འདྲ་བ་དུ་མ་ཞིག་ཡོད་ནའང་། དེ་དག་གི་རྒྱུད་དང་གཞུང་གཉིས་མ་འཆད་པའི་ཉེས་པ་ཡིན་པས་དོར་བར་བྱའོ། ། གུར་ནས་གསུངས་པའི་ཡན་ལག་བདུན་པ་བྱ་བ་ནི། མདུན་གྱི་ཚོགས་རྟེན་གྱི་སྤྱན་སྔར་ཐལ་མོ་སྦྱར་ཏེ། དཀོན་མཆོག་གསུམ་ལ་བདག་སྐྱབས་མཆི། ། སྡིག་པ་ཐམས་ཅད་སོ་སོར་བཤགས། ། ཅེས་པ་ནས།
དང་པོ་སྡིག་པ་བཤགས་པའི་ཡན་ལག་བསྟན། སྡིག་པ་དེའང་གཉེན་པོ་སྟོབས་བཞིའི་སྒོ་ནས་བཤགས་དགོས་པས། ཚིག་རྐང་དང་པོས་རྟེན་གྱི་སྟོབས་བསྟན། གཉིས་པས་སུན་སྦྱིན་པའི་སྟོབས་བསྟན། ལྷག་མ་གཉིས་ཤུགས་ལ་བསྟན། གཉིས་པ་རྗེས་སུ་ཡི་རང་བའི་ཡན་ལག་ནི། འགྲོ་བའི་དགེ་ལ་རྗེས་ཡིད་རང་། ། ཞེས་པས་བསྟན། གསུམ་པ་དོན་དམ་བྱང་ཆུབ་ཀྱི་སེམས་བཟུང་བའི་ཡན་ལག་ནི། སངས་རྒྱས་བྱང་ཆུབ་ཡིད་ཀྱིས་བཟུང་ཞེས་པས་བསྟན།
བཞི་པ་སྐྱབས་སུ་འགྲོ་བའི་ཡན་ལག་ནི། སངས་རྒྱས་ཆོས་དང་ཚོགས་མཆོག་ལ། ། བྱང་ཆུབ་བར་དུ་བདག་སྐྱབས་མཆི། ། ཞེས་པས་བསྟན། ལྔ་པ། སྨོན་པ་སེམས་བསྐྱེད་པའི་ཡན་ལག་ནི། རང་གཞན་དོན་ནི་རབ་སྒྲུབ་ཕྱིར། ། བྱང་ཆུབ་སེམས་ནི་བསྐྱེད་པར་བགྱི། ། ཞེས་པས་བསྟན། དྲུག་པ་འཇུག་པ་སེམས་བསྐྱེད་པའི་ཡན་ལག་ནི།
བྱང་ཆུབ་མཆོག་གི་སེམས་ནི་བསྐྱེད་བགྱིས་ནས། ། སེམས་ཅན་ཐམས་ཅད་བདག་གི་མགྲོན་དུ་གཉེར། ། བྱང་ཆུབ་སྤྱོད་མཆོག་ཡིད་འོང་སྤྱད་པར་བགྱི། ། ཞེས་པས་བསྟན། བདུན་པ་བསྔོ་བའི་ཡན་ལག་ནི། འགྲོ་ལ་ཕན་ཕྱིར་སངས་རྒྱས་འགྲུབ་པར་ཤོག ། ཅེས་པས་བསྟན། གསུམ་པ་ཚོགས་ཞིང་གཤེགས་སུ་གསོལ་བ་ནི། བཛྲ་མུཿཞེས་པས་བསྟན། ཕྱག་བྱ་བ།
ཉེར་སྤྱོད་ཀྱི་སྔགས། རྒྱུན་ཆགས། ཚོགས་ཞིང་གཤེགས་སུ་གསོལ་བ་རྣམས། ། ཆག་ལོ་ཙཱ་བའི་སྒྲུབ་ཐབས་ལྟར་མཛད་པ་ཡིན་ནོ། ། གཉིས་པ་ཡུལ་མ་དག་པ་ལ་བརྟེན་ནས་ཚོགས་བསོག་ཚུལ་ནི། ཚད་མེད་བཞི་བསྒོམ་ཏེ། ཅེས་པས་བསྟན། གཉིས་པ་ཡེ་ཤེས་ཚོགས་བསོག་པ་ནི། དེ་ནས་ཞེས་པ་ནས། ཚོགས་གཉིས་བསག་པའོ། །
ཞེས་པའི་བར་གྱིས་བསྟན། དེའང་བི་རུ་པའི་གཞུང་ཆེ་བར། སྭ་བྷཱ་ཝ་ཤུདྷཿསརྦ་དྷརྨཿསོགས་ཀྱི་སྔགས་གསུམ་པོ་དང་། གཞུང་ཆུང་བར། ཤུ་ནྱ་ཏཱའི་སྔགས་གཅིག་པོ་ཙམ་ཞིག་གསུངས་ཀྱི། སྔགས་དོན་འདི་ལྟར་བསྒོམ་མ་གསུངས་པ་ལ། མཁས་པ་དག་སྔགས་དང་པོས། ཆོས་ཐམས་ཅད་རང་བཞིན་གྱིས་རྣམ་པར་དག་པར་གཟུང་བ་དང་། འཛིན་པ་དང་བྲལ་བའི་སེམས་ཙམ་གྱི་ངོ་བོ་དང་། གཉིས་པས་སེམས་དེ་ཡང་ཐབས་ཤེས་རབ་གཉིས་སུ་མེད་པའི་རྣལ་འབྱོར་ལྷ་སྐུ་སྒྱུ་མ་ལྟ་བུ་དང་།
གསུམ་པས་ལྷ་སྐུ་དེ་ཡང་སྟོང་པ་ཉིད་ཀྱི་རང་བཞིན་དུ་བསྒོམ་པར་བཞེད་ལ། པཎྜི་ཏ་དཱ་ན་ཤི་ལའི་བརྒྱུད་པའི་གདམ་ངག་ལས། སྔགས་དང་པོས་ཐུགས་ཀའི་ཧཱུྃ་ལས་འོད་འཕྲོས་པས་སྣོད་བཅུད་ཐམས་ཅད་འོད་དུ་ཞུ་ནས་རང་ལ་ཐིམ་པས་གཟུང་བའི་ཡུལ་དང་བྲལ་བ་རང་གི་སེམས་ཀྱི་ངོ་བོ་ཙམ་དུ་བསྟན། གཉིས་པས་ཕྱི་གཟུང་ཡུལ་མ་གྲུབ་པས། ནང་འཛིན་པ་སེམས་ཀྱང་མི་འགྲུབ་པའི་ཕྱིར། གཟུང་འཛིན་གྱི་རྟོགས་པ་དང་བྲལ་བའི་ལྷའི་སྐུ་བསྟན། གསུམ་པས་ལྷ་སྐུ་གདན་དང་བཅས་པ་དབྱུག་པ་ལ་ཐིམ། དེ་ཧཱུྃ་ལ། དེ་མགོ་བོ་ནས། ནཱ་དའི་བར་དུ་ཐིམ་ནས་ནཱ་ད་ཙམ་ནམ་མཁར་གནས་པར་བཞེད།
རྡོ་རྗེ་འཆང་ཀུན་དགའ་བཟང་པོ་ཡང་། འདི་སྦྱང་གཞི་དང་མཐུན་པས་ཤིན་ཏུ་ལེགས་གསུངས། བླ་མ་ཆག་ལོ་ཙཱ་བ་དང་། དཔྱལ་ལོ་ཙཱ་བས། གཞན་སྔར་དང་འདྲ་བ་ལས། ནཱ་དའང་ནམ་མཁའ་ལ་སྤྲིན་དེངས་པ་བཞིན་སོང་བར་བཞེད་དེ། རྡོ་རྗེའི་ཚིག་རྐང་ལས། འདི་ཉིད་གསལ་ཞིང་སྟོང་པ་དང་། ། རིག་པ་དེ་ཉིད་མ་འགགས་པས། ། རང་རིག་ཡེ་ཤེས་སྐད་ཅིག་མ། །
འདིར་ནི་ཐོག་མ་དབུས་མཐའ་མེད། ། སྲིད་མེད་མྱ་ངན་འདས་པ་མེད། ། བདག་མེད་གཞན་ཡང་མེད་པ་སྟེ། ། འདི་ནི་མཆོག་ཏུ་བདེ་ཆེན་ཉིད། ། འདི་ནི་གསལ་ཞིང་སྟོང་པ་ཉིད། ། འདི་ལས་མཚོན་ཏེ་ཤེས་པར་བྱ། ། ཞེས་པའི་དོན་དུ་འདི་ལ་སྤྱིར་ཚོགས་གཉིས་བསོག་པའི་དགོས་པ། བྱེ་བྲག་ཏུ་བསོད་ནམས་ཚོགས་བསག་ལས་ལོགས་སུ་ཡེ་ཤེས་ཚོགས་བསག་གསུངས་པའི་དགོས་པའོ། ། དང་པོ་ལ་གཉིས་ཏེ། སྦྱང་གཞི་སྦྱོང་བྱེད་ངོ་འཕྲོད་པའི་དགོས་པ་དང་།
རྒྱུ་འབྲས་མི་བསླུ་བར་ཤེས་པའི་དགོས་པའོ། ། དང་པོ་ནི། བླ་མེད་ཀྱི་སྐབས་སུ་སྦྱང་གཞི་སྦྱོང་བྱེད་ངོ་འཕྲོད་པ་གལ་ཆེ། དེ་ལ་ཟབ་མོ་ཉམས་སུ་ལེན་དགོས་པས། སྦྱང་གཞི་དང་སྦྱར་ན། སེམས་ཅན་རྣམས་འཁོར་བར་སྐྱེ་བའི་རྒྱུ་མི་དགེ་བའི་ལས་ཅི་རིགས་པ་ཡོད་པས། དེ་དག་གི་གཉེན་པོར། ཡུལ་དག་མ་དག་ལ་བརྟེན་པའི་ཚོགས་བསོག་ཚུལ་གསུངས། སེམས་ཅན་རྣམས་ཚེ་དང་བསོད་ནམས་དང་ལས་ཅི་རིགས་པ་ཟད་ནས་འཆི་བ་ཡོད་པས། དེ་དག་གི་གཉེན་པོར།
ཡེ་ཤེས་ཚོགས་བསག་གསུངས། སེམས་ཅན་རྣམས་ཤི་ནས་བར་སྲིད་གྲུབ་སྟེ། སྐྱེ་སྲིད་འཚོལ་བ་ཡོད་པས། དེའི་གཉེན་པོར། ལྷ་བཅུ་གསུམ་མ་དང་། དགྲ་ནག་གི་ལུགས་ལ། ནམ་མཁར་ཡི་གེ་གསུམ་ཡོད་པར་བསམ། ནཱ་ད་ཤི་ལས་ནམ་མཁར་ནཱ་ད་ཡོད་པར་བསམ། གཉིས་པ་ལ་རྒྱུད་དག་པའི་དགོས་པ་དང་། སྔོན་གྱི་རྒྱལ་བ་དང་མཚུངས་པའི་དགོས་པའོ། །
དང་པོ་ནི། སྣོད་དག་པར་བྱས་ནས་བཟའ་བཏུང་འདྲེན་པ་ལྟར། ཚོགས་བསག་གིས་རྒྱུད་དག་པར་བྱས་ནས། དེ་ནས་ལྷ་བསྐྱེད་པ་ནི། དགོས་པ་དང་པོའོ། ། གཉིས་པ་ནི། སྟོན་པ་མངོན་པར་རྫོགས་པ་སངས་རྒྱས་པ་ན། ཕར་ཕྱིན་ཐེག་པ་པས། བསྐལ་པ་གྲངས་མེད་གསུམ་དུ་ཚོགས་བསག་པ་སྔོན་དུ་འགྲོ་དགོས་པ་ལྟར། འདིར་ཡང་།
ལྷ་བསྒོམ་པ་ལ་ཚོགས་བསག་པ་སྔོན་དུ་འགྲོ་དགོས་པའོ། ། གཉིས་པ་ཡེ་ཤེས་ཚོགས་བསག་ལོགས་སུ་གསུངས་པའི་དགོས་པ་ནི། ཚོགས་གཉིས་ཟུང་འཇུག་དུ་བྱ་བའི་ཕྱིར་གསུངས་པ་ཡིན་ཏེ། ཚོགས་གཉིས་གང་རུང་ཞིག་མ་ཚང་ན་ཡང་། འབྲས་བུ་བྱང་ཆུབ་མི་ཐོབ་པའི་ཕྱིར་རོ། ། གཉིས་པ། དངོས་གཞི་ལ་གཉིས་ཏེ། བསྐྱེད་པའི་རིམ་པ་དང་། རྫོགས་པའི་རིམ་པའོ། ། དང་པོ་ལ་གཉིས་ཏེ།
རྟེན་བསྐྱེད་པ་དང་། བརྟེན་པ་བསྐྱེད་པའོ། ། དང་པོ་ནི། དེ་ནས་ཞེས་པ་ནས། རྟེན་བསྐྱེད་པའོ་ཞེས་པའི་བར་གྱིས་བསྟན་ཏེ། འདི་ནི་གཞུང་ཆེ་བ་ཇི་ལྟ་བ་བཞིན་ནོ། ། དེ་ལ་ཁ་ཅིག་སྟོང་པ་ཉིད་བསྒོམ་པ་པའི་རྗེས་སུ། སྲུང་འཁོར་བསྒོམ་པར་འདོད་པ་དང་། ། ཁ་ཅིག་འབྱུང་བཞི་རོ་ཅིག་ཏུ་འདྲེས་པ་ལས་བསྒོམ་པར་འདོད་པ་ནི་མི་འཐད་དེ། རྣལ་འབྱོར་དབང་ཕྱུག་གི་གཞུང་ཆེ་ཆུང་གཉིས་ན་མི་གསལ་ཞིང་།
ཆག་ལོས་ཀྱང་མ་མཛད་པའི་ཕྱིར་རོ། ། འདིར་བཤད་པ་ལྟར་རི་རབ་ཀྱི་སྟེང་དུ་སྲུང་འཁོར་བྱེད་པ་ནི། གཞལ་ཡས་ཁང་གྲུབ་པ་དང་མཉམ་དུ་སྲུང་འཁོར་ཡང་གྲུབ་པར་སློབ་དཔོན་ལཱུ་ཧི་པ་ལ་སོགས་པ་བཞེད་པས། དེ་དང་འདྲ་བ་དཔྱལ་ལོ་ཙཱ་བ་དང་། འཕགས་པ་རིན་པོ་ཆེས་ཀྱང་སྐབས་འདིར་བཤད་པས་ཤིན་དུ་ལེགས་པས་དེ་དག་གི་ལུགས་སུ་ཞེས་རྗེ་རྡོ་རྗེ་འཆང་བཞེད་དོ། ། གདན་ལ་བཅུ་གསུམ་མར། རྟག་པ་ཟླ་བའི་དཀྱིལ་འཁོར་ལ། ། ཞེས་གཏི་མུག་གཤིན་རྗེ་གཤེད་ལ་ཟླ་གདན་དང་གཞན་གསུམ་ལ་ཉི་གདན་དུ་བཤད་ཀྱང་། གཞུང་དུ་ཕྱག་དང་། ཞབས་དཔའ་བོ་ལྟ་བུ་ཞེས་པའི་རིགས་པས།
ཐམས་ཅད་ཉི་གདན་དུ་རིགས་ཤིང་། སློབ་དཔོན་བློ་གྲོས་བཟང་པོས་ཀྱང་། ལྷ་ལྔའི་སྒྲུབ་ཐབས་སུ་དེ་ལྟར་བཤད་དོ། ། དཔྱལ་ལོ་རྗེས་འབྲང་དང་བཅས་པ་བཅུ་གསུམ་མ་ལྟར་སྣ་ཚོགས་རྡོ་རྗེའི་ལྟེ་བ་དང་། རྭ་བཞི་ལ་ལྷ་རྣམས་འགོད་པར་འདོད་པ་ནི་ཤིན་དུ་མི་འཐད་དེ། སྣ་ཚོགས་རྡོ་རྗེའི་དེ་ལས་བྱུང་བའི་ཞེས་པ་དང་འགལ་བའི་ཕྱིར་རོ། ། འདིར་གཞལ་ཡས་ཁང་གི་མཐའ་ཅུང་ཟད་དཔྱད་ན། སྤྱིར་གཞལ་ཡས་ཁང་ལ་རྒྱ་དཔང་མཉམ་པར་འདོད་པ་རྒྱ་ཕྱེད་དཔངས་སུ་འདོད་པ། ཆ་ཕྲན་ལྔ་པར་འདོད་པ་སོགས་ཡོད་ནའང་། མི་འཐད་པའི་ཆ་དོར་ནས།
རང་ལུགས་བརྗོད་ན། སྣ་ཚོགས་རྡོ་རྗེ་ནི་གཞལ་ཡས་ཁང་གནས་པའི་རྟེན་ཡིན་ཅིང་། ཉི་མ་ནི་སྣ་ཚོགས་རྡོ་རྗེ་གནས་པའི་གཞི་ཡིན་ལ། པདྨ་ནི་སྣ་ཚོགས་རྡོ་རྗེ་གནས་པའི་རྟེན་ཡིན། དེས་ན་གཞལ་ཡས་ཁང་གི་དཔང་ཚད་རྒྱུད་རྒྱ་གཞུང་རྣམས་ལས་དངོས་སུ་མི་གསལ་ལ། ནོར་བུ་རྒྱས་པའི་གཞལ་མེད་ཁང་ཤིན་ཏུ་རབ་ཏུ་གནས་པའི་གསང་བ་དམ་པའི་གསང་བའི་ཆོ་ག་ཞིབ་མོའི་རྒྱལ་པོ་ལས་གསལ་བར་གསུངས་པའི་རྗེས་སུ་འབྲངས་ནས་བཤད་ན། དཀྱིལ་འཁོར་ཤར་ནུབ་ཏུ་ཆ་ཆེན་བརྒྱད། ཆ་ཕྲན་སུམ་ཅུ་སོ་གཉིས་ཡོད། ། རྩིག་པའི་དཔང་ལ་ཆ་ཆེན་དང་། ། ཕ་གུ་ལ་ཆ་ཕྲན་གཅིག
དྲ་ཕྱེད་ལ་ཆ་ཕྲན་གཉིས། གསེར་གྱི་སྐ་རགས་ལ་ཆ་ཕྲན་གཅིག་གི་ལྔ་ཆ་སྟེ་སྐ་རགས་དང་ནང་གི་གདུང་དཔང་སྙོམས་པའི་སྟེང་ནས་ཐོག་འབུབ་པ་ཡིན་ནོ། ། རྩིག་པ་ལྔ་ཕྱི་ནང་དུ་སྦྲགས་ནས་ཡོད། ཁ་དོག་མངོན་རྟོགས་ལས་གསལ་ལོ། ། རྩིག་པ་ལྔ་སྡོམ་པའི་ཞེང་ཚད་ལ། ཆ་ཕྲན་གཅིག་ཡོད། རེ་རེའི་ཞེང་ཚད་ནི་ཐིག་སྐུད་རེ་ཡིན། རྩིག་པ་ལྔ་པོ་དེ། འཆུར་སྒོའི་ཕུག་པའི་ཐད་མ་གཏོགས་པར་ཁོར་ཡུག་ཏུ་བཏལ་པོར་འགྲོ། སྒོའི་བུག་པའི་ཐད་ནི་སྒོ་ལོགས་ཀྱི་བར་འགྲོ།
རྩིག་གདོང་ལྔ་མཉམ་མི་མཉམ་ལུགས་གཉིས། ཕ་གུ་ནི། རྒྱར་རྩིག་པ་ལས། ཆ་ཆུང་ཕྱེད་ཀྱི་ཕྱི་ལོགས་སུ་འཕྱར། ཁ་དོག་ནི། དམར་པོར་འདོད་པའང་ཡོད། འདིར་སེར་པོ་ཡིན། ཕྱེད་ནི་ཕ་གུའི་སྟེང་དུ་ཆ་ཕྲན་གཉིས་ཀྱི་གཞི་ནག་པོར་བཤད་པ་ནི། བར་སྟོང་གི་དོན་ཡིན་པས། བར་སྣང་སྟོང་པ་ལ་བར་སྐབས་སུ་རིན་པོ་ཆེའི་བྲེ་ཕུལ་བཞི་སྟེང་འོག་ཏུ་བརྩེགས་པ།
དེའི་དཔང་ལ་ཆ་ཕྲན་ཕྱེད་ཡོད་ཅིང་། རྒྱར་ནི་བྲེ་ཕུལ་འོག་མ་ལ་ཆ་ཕྲན་ཅིག གོང་མ་རྣམས་ཆ་ཕྲན་ཕྱོགས་ཀྱི་གཡས་གཡོན་དུ་རྒྱ་ཆེ་བར་འགྱུར་རོ། ། དེའི་སྟེང་དུ་གསེར་གྱི་སྐ་རགས་ནི། དོན་གསེར་གྱི་གདུང་ལེབ་ཡིན། དཔངས་ཐིག་སྐུད་གང་ལས་མེད་པ། ཆ་ཕྲན་ཅིག་གི་ལྔ་ཆ་ཡིན་ལ། ཞེང་ནི་བྲེ་ཕུལ་གོང་མ་དང་མཉམ་པའོ། ། དེའི་ཕྱི་ངོས་སུ་ཆུ་སྲིན་མ་ག་རའི་ཁ་ནས་བྱུང་བའི་དྲ་བ་དང་། དྲ་བ་ཕྱེད་པ་འཕྱང་བ།
ཁ་ཅིག་དྲ་བ་ཕྱེད་པ་འདི་ཕ་གུ་ལ་འདོད་ཀྱང་། རྗེ་བཙུན་གྱི་ཕ་གུ་དང་མདའ་ཡབ་ཀྱི་བར་ན་དྲ་ཕྱེད་ཡོད་པར་གསུངས། མདའ་ཡབ་ནི་གསེར་གྱི་སྐ་རགས་དང་། ནང་གི་གདུང་མཉམ་པོར་བྱས་པའི་སྟེང་ནས་ཐོག་ཕུབ་པའི་ལྕམ་གྱི་བྱ་འདབ་འོག་གི་འདོད་སྣམ་དང་ཐད་མཉམ་པོར་ཡོད་པའི་མཐའ་སྐོར་ལ་རིན་པོ་ཆེའི་མདའ་ཡབ་ཐུར་དུ་འཕྱང་བ་སྟེ། རྣམ་པ་ནི་མཆུ་མེད་པའི་སྤྱི་བླུག་མགོ་བཟློག་པ་ལྟ་བུར་ཡོད། ཨ་བྷྱས་ཤར་བུ་ཞེས་བཤད། པུ་ཤུ་ནི་མདའ་ཡབ་ཀྱི་སྟེང་གི་ཐད་དུ་གྱེན་དུ་འགྲེང་བའི་ཚུལ་གྱིས་གནས་པ་སྟེ། དབྱིབས་ནི་ཨ་བྷྱས་པདྨ་འདབ་མ་ཕྱེད་པའི་དབྱིབས་ཅན་དུ་བཤད། རྗེ་བཙུན་གྱིས་མཆོད་རྟེན་ཁང་བརྩེགས་ཀྱི་རྣམ་པ་ལྟ་བུར་ཡང་བཤད། རིན་པོ་ཆེའི་དྲ་མིག་སེང་མའི་པུ་ཤུ་ཞེས་ཀྱང་གསུངས།
དེ་ནི་པུ་ཤུའི་རྣམ་པ་ཆ་ཕྲན་གཉིས་ཁོར་ཡུག་ཏུ་ཡོད་པ་ལ། དྲ་མིག་ནང་དུ་རིན་པོ་ཆེ་མིག་གསུམ་པ་ཡོད་པའོ། ། འདི་ལ་ཨ་བྷྱས་མདའ་ཡབ་ཀྱི་ཐ་སྙད་མཛད། ཀ་བ་ནི་སྣ་ཚོགས་རྡོ་རྗེའི་ལྟེ་བའི་སྟེང་དུ། ལྷ་སྣམ་ཕྱོགས་ཀྱི་མདོག་ཅན། བྱང་སྒོའི་ནང་ནས་ཆ་ཆེན་རེ་དང་། དཔངས་སུ་ཆ་ཕྲན་ཅིག་པ། དབུས་ཀྱི་རྒྱར་ཆ་ཆེན་དྲུག་ཡོད་པ། དཔངས་སུ་ཆ་ཕྲན་གཉིས་པ་སྟེ། སྒོ་ཕྱོགས་བཞིའི་ལྷ་སྣམ་གྱི་སྒོ་ལོགས་ཀྱི་བར་དུ་བྱབ་པ།
དེ་ལྟ་བུའི་ལྷ་སྣམ་ཆ་ཕྲན་གཅིག་པའི་སྟེང་དུ་ཚངས་ཐིག་ནས་ཆ་ཕྲན་ལྔ་དོར་བའི་མཐའ་རྩིག་པ་ནང་ནས་ཆ་ཕྲན་ཅིག་གི་སར། ཀ་བ་ཕྱོགས་མདོག་ཅན། དཔངས་སུ་ཆ་ཕྲན་བཅུ་དྲུག་ཡོད་པ། ཕྱོགས་རེ་རེར་གཉིས་གཉིས་འཛུགས་ཏེ། དེའི་སྟེང་གི་གདུང་ཟླུམ་ཕྱོགས་བཞི་སྒོའི་ཐད་ཀྱི་རྩིག་པ་ལ་རེག་པ་ཡིན་ནོ། ། ཤིང་རྩེགས་ནི་ཀ་བ་དེ་དག་གི་སྟེང་དུ་གདུང་ཟླུམ་གྱི་འགྲོས་དང་འདྲ་བའི་ཤིང་རྩེགས་བྲེ་ཕུལ་དང་། ཞུ་རིང་ཐུང་གི་རྣམ་པ་ཅན་དཔངས་སུ་ཆ་ཕྲན་ཅིག་དང་། ཆ་ཕྲན་ཅིག་གི་ལྔ་ཆ་ཡོད་པའོ། ། གདུང་ནི་དེ་དག་གི་སྟེང་དུ་རྡོ་རྗེས་མཚན་པའི་གདུང་དཔངས་སུ་ཆ་ཕྲན་ཅིག་ཡོད་པ་ཟླུམ་པོར་བཀོད་པའོ། ། ཀ་བ་རྣམས་ལ་ཤར་དུ་འཁོར་ལོ།
ལྷོར་རིན་ཆེན། ནུབ་ཏུ་པདྨ། བྱང་དུ་རལ་གྲིས་མཚན་པའོ། ། གདུང་ཟླུམ་དེ་དང་ཕྱིའི་གསེར་གྱི་སྐ་རགས་མཉམ་པོར་ཡོད་པའི་སྟེང་དུ་ལྕམ་བཏང་སྟེ། ཕྱི་གྲུ་བཞི། ནང་ཟླུམ་པོའི་ཚུལ་གྱིས་ཕུབ་པ་ནི་ཐོག་ཕུབ་འོག་མའོ། ། གདུང་ཟླུམ་གྱི་སྟེང་དུ་རྩིག་པ་རིམ་པ་གཅིག་པ་ཟླུམ་པོ་ཟུར་ཐིག་གིས་བཅད་པའི་ཕྱོགས་མདོག་ཅན་དཔངས་སུ་ཆ་ཕྲན་ལྔ་དང་། ཆ་ཕྲན་ཅིག་གི་གསུམ་ཆ་ཡོད་པ། དེའི་སྟེང་དུ་ཕ་གུ་ཆ་ཕྲན་གསུམ་ཆ། དེའི་སྟེང་དུ་ཕྱེད་དང་།
གསེར་གྱི་སྐ་རགས་ཟླུམ་པོའི་ཆ་ལ་ཆ་ཕྲན་གཅིག དེའི་རྡོ་རྗེའི་ཐལ་གདུང་དཔངས་སུ་ཆ་ཕྲན་ཅིག་ཡོད་པ་བཞིས་མིག་མངས་རིས་སུ་བྲིས་པ། ཕྱིའི་རེ་མིག་བརྒྱད་ཟླུམ་པོར་ཕུབ་ཅིང་། མདའ་ཡབ་དང་། པུ་ཤུ་དང་། འོག་གི་གསེར་གྱི་སྐ་རགས་ལ་འཕྱང་བའི་དྲ་ཕྱེད་ཟླུམ་པོར་བསྐོར་བ་ནི། ཐོག་ཕུབ་གཉིས་པའོ། ། རེ་མིག་དབུས་མ་ལ་ཐོག་མ་ཕུབ་པའི་གདུང་བསྣོལ་མ་གྲུ་བཞི་པའི་སྟེང་དུ། གཙོ་བོའི་ཁ་དོག་དང་མཐུན་པའི་ རྩིག་པ་དང་དཔངས་སུ་ཆ་ཕྲན་གསུམ་དང་ལྔ་ཆས་མ་ཆོག་པའི་ཆ་ཕྲན་ཅིག དེའི་སྟེང་དུ་ཆ་ཕྲན་གསུམ་ཆ།
དྲ་བ་དང་སྐ་རགས་ཀྱི་ས་ལ་ཆ་ཕྲན་གསུམ་གཉིས། དེའི་སྟེང་དུ་ཐོག་མཉམ་པོར་ཕུབ་ཅིང་། མདའ་ཡབ་དང་། པུ་ཤུ་དང་། དྲ་ཕྱེད་རྣམས་ཀྱང་གྲུ་བཞི་པར་བྱས་པའི་སྟེང་དུ། རྡོ་རྗེ་ནོར་བུ་རིན་པོ་ཆེའི་ཏོག་ཆ་ཆེན་གཅིག་པས་སྤྲས་པ་ནི་ཐོག་ཕུབ་གསུམ་པའོ། ། དེ་ལྟར་ན་སྣ་ཚོགས་རྡོ་རྗེའི་ལྟེ་བ་ནས། ཐོག་ཕུབ་གོང་མའི་བར་ལ་ཆ་ཆེན་བརྒྱད། རྩིག་པའི་ནང་མཐའ་ནས། ནང་མཐའི་བར་ལ་ཆ་ཆེན་བརྒྱད་ཡོད་པས།
ལུས་ཡར་མར་དང་། ཕན་ཚུན་འདོམ་གང་མཉམ་པ་མཚོན་པའི་དོན་ཡིན་ལ། ཏོག་ནི་རྒྱན་ཡིན་པས་གཞལ་ཡས་ཁང་གི་དཔངས་ལ་མི་རྩིའོ། ། འདི་ལ་མཆོད་རྟེན་གྱི་རྣམ་པ་ཡང་ཚང་བ་ཡིན་པས། ཐོག་ཕུབ་ཀྱི་རིམ་པ་འདི་ཉིད་ལེགས་པ་ཡིན་ནོ། ། རྩ་བའི་སྒོའི་རྒྱར་ཆ་ཆེན་ཅིག་པ་ཡིན་ལ། དཔངས་སུ་པྲ་རབས་པ་རྣམས་སྒོའི་དཔང་ཆ་ཆེན་ཅིག་པར་འདོད་པ་ལ་བླ་མ་དག་གཙོ་བོའི་སྐུ་ལུས་སྒོ་ལ་མི་ཤོང་བས་ཤིན་དུ་མི་འཐད་གསུངས། དེས་ན་སྒོའི་དཔང་ཚད་ཆེ་བ་དང་། ཆུང་བ་གཉིས་ཡིན་ལ། དང་པོ་ནི།
སྒོ་ཚད་གསུམ་དུ་གསུངས་སོ། ། གཉིས་པ་ནི་སྒོའི་དཔངས་ཆ་ཆེན་གཉིས་སུ་གསུངས་སོ། ། རྟ་བབས་དཔངས་སུ་སྒོ་ཚད་གསུམ་མ་ལྟར་ན། སྒོ་ཆེ་བ་དང་། སྒོ་ཚད་ཅིག་མ་ལྟར་ན། སྒོ་ཆུང་བ་འདོད་དགོས་སོ། ། དེ་ལྟ་བུའི་རྩ་བའི་སྒོའི་ཕྱི་རོལ་མདུན་དུ། སྒོ་ཚད་ཅིག་ཡོང་བའི་བར་ནི་སྒོ་འཁྱུད་སྟེ་འདིའི་མཐར་སྒོ་གླེགས་བཞག་གོ ། མཁས་པ་དག སྒོའི་དབུས་སུ་སྒོ་སྲུང་འགོད་པ་ཤེས་བྱེད་དུ་བྱས་ནས།
རྩ་བའི་སྒོ་ལ་སྒོ་གླེགས་གཞུག་ཏེ། སྒོ་གླེག་གཉིས་ཀྱི་དབུས་སུ་སྒོ་སྲུང་བཞུགས་པ་ཡིན་གསུངས། འོ་ན་སྒོ་ཕྱི་ནས་འབྱེད་ན་ཕྱི་ལས་དང་ནང་ནས་འབྱེད་ན་ནང་མས་ཆ་ཕྲན་ཕྱེད་གསུམ་གྱི་བར་གཅོད་པས། དབུས་སུ་སྒོ་སྲུང་བཞུགས་ས་མི་འོང་བར་འགྱུར་བས། སྒོ་གླེག་ཕྱི་མི་འཐད་དོ། ། དེས་ན་རྩ་བའི་སྒོ་ལ་རྒྱ་དཔངས་གཉིས་ཆར་དུ་རྩིག་པ་ལྔའི་བཅད་འཕྲོ་མ་གཏོགས་རེ་གཞི་ཡང་མི་དགོས་ཤིང་། འོག་གཞི་ཡང་བྲི་ཆ་ལ་ཡོད་པ་ལྟར། ལྷ་སྣམ་དེ་ཉིད་བཏལ་པོར་འགྲོ་བས། མ་ཐེམ་ཡང་མི་དགོས། དེས་ན་རྩ་བའི་སྒོའི་དབུས་སུ་སྒོ་སྲུང་འགོད་པ་ཡིན་ནོ། །
སྒོ་དང་སྒོ་འཁྱུད་ཀྱི་ནང་མཉམ་པས་ཆ་ཕྲན་བཞི་བཞི། སྒོ་འགྲམ་དང་། སྒོ་ལོགས་ཀྱི་ནང་མཉམ་པས་ཆ་ཕྲན་གཉིས་གཉིས་སོ། ། སྒོ་ལོགས་ཀྱི་ཕྱི་ལ་ནི་ཆ་ཕྲན་གསུམ་ཡོད་པས། འདིར་ནང་གི་དབང་དུ་བྱས་སོ། ། སྒོ་ཁང་གི་རྩིག་པའི་དཔངས་ནི། རྟ་བབས་སྒོ་གདོང་ལ་སྦྱར་བ་ལྟར་ན། ཆ་ཕྲན་དགུ་དགོས་ཤིང་། རྟ་བབས་ཀྱི་སྟེང་འགེབས་པ་ལྟར་ན། རྩ་བའི་སྒོ་དང་མཉམ་པར་ཆ་ཕྲན་བརྒྱད་དགོས།
རྟ་བབས་ནི་ཨ་བྷྱས། རྟ་བབས་སྣམ་བུ་བཅུ་གཅིག་ལ་སྒོ་ཚད་གསུམ་མའི་ལུགས། སྒོ་ཚད་ཅིག་མ་སྟེ་གསུམ་བཤད། སློབ་དཔོན་ཤུདྡྷ་ཀ་ར་ཝརྨ་སོགས་ཀྱིས་རྟ་བབས་སྒོ་ཚད་ཅིག་མར་གསུངས་ཤིང་། འདི་ཉིད་འཐད་པས། བཤད་ན་བྲི་བྱའི་དབང་དུ་བྱས་པ་ནི་གཞན་དུ་ཤེས། འདིར་བློ་སློང་ལྟར་བཤད་ན། སྒོ་ལོགས་ཀྱི་རྩིག་གདོང་ནས་གཡས་གཡོན་དུ་ཆ་ཕྲན་རེ་རེ་སོང་བའི་ས་སྣ་ཚོགས་རྡོ་རྗེའི་ལྟེ་བའི་ཕྱི་མཐར། ཀ་བ་ཆ་ཕྲན་ལྔ་པ་རེ་དང་། དེའི་ལོགས་སུ་ཀ་རྒྱན་དང་བཅས་པ།
དེའི་ཐད་ཀྱི་འདོད་སྣམ་ཀྱི་རྩ་བར་ཡང་། དེ་ལྟ་བུའི་ཀ་བ་ཀ་རྒྱན་དང་བཅས་པ་རེ་བཙུགས། དེའི་སྟེང་དུ་རྟ་བབས་ཀྱི་སྣམ་བུ་དང་པོ་ཁོར་མོར་བཏང་བའི་དཔངས་ལ་ཆ་ཕྲན་གཅིག གཡས་གཡོན་གྱི་ཁ་རྒྱ་ལ་ཆ་ཕྲན་རེ་རེ་ཡོད་པའི་ནང་མཐའ་སྒོ་ལོགས་ལ་སྦྱར་བ། ཕྱི་མཐའ་ཀ་བའི་སྟེང་ནོན་པའོ། ། དེའི་སྟེང་དུ་སྣམ་བུ་གཉིས་པ་ཁོར་མོར་བཏང་བའི་དཔངས་ལ་ཆ་ཕྲན་གཅིག གཡས་གཡོན་གྱི་ཞིང་ལ་ཆ་ཕྲན་རེ་ཡོད་པའི་ནང་མཐའ་སྒོ་ལོགས་ཀྱི་རྩིག་པ་ལ་སྦྱར་བ། ཕྱི་མཐའ་ཀ་རྒྱན་གྱི་སྟེང་ནོན་པར་བྱ། དེའི་སྟེང་དུ་སྣམ་བུ་གསུམ་པ་ཞེང་དང་དཔངས་གཉིས་ཀ་ལ་ཆ་ཕྲན་གཅིག་ཡོད་པ་སྒོ་ལོགས་ལ་སྦྱར་ཏེ་ཁོར་མོར་བཏང་ངོ་། ། སྣམ་བུ་བཞི་པ་ནི།
གཡས་གཡོན་གྱི་སྒོ་ལོགས་ཀྱི་རྩིག་པ་ཆ་ཕྲན་ཅིག་ཡར་ལྷག་ནས་རང་གྲུབ་ཀྱིས་ཚུལ་དུ་འབྱུང་ཞིང་། སྒོའི་མདུན་གྱི་བང་རིམ་གསུམ་པའི་སྟེང་དུ་སྣམ་བུ་བཞི་པ་སྲིད་དུ་ཆ་ཕྲན་བཅུ་ཡོད་པ་གཅིག་སྒོ་ལོགས་ཀྱི་གདོང་ལ་སྦྱར་ཏེ་བཞག་པས་རྩིག་པ་དང་དཔངས་མཐོ་དམའ་མཉམ་པ་འབྱུང་སྟེ། སྣམ་བུ་བཞི་པ་མན་ཆོད་ཀ་བ་དང་བཅས་པའི་དཔངས་ལ་ཆ་ཕྲན་དགུ་ཡོད་པ་ལྟར། སྒོ་ལོགས་སྒོ་འགྲམ་སྒོ་འཁྱུད་རྣམས་ཀྱི་རྩིག་པའི་དཔང་ལ་ཡང་ཆ་ཕྲན་དགུ་ཡོད། སྒོའི་མདུན་གྱི་སྣམ་བུ་བཞི་ཀའི་དཔངས་དང་ཞེང་ནི་ཆ་ཕྲན་རེ་རེ་ཡིན་ཞིང་། སྲིད་དུ་སྣམ་བུ་འོག་མ་ལ་ཆ་ཆེན་བཞི། གོང་མ་རྣམས་རིམ་པས་ཆ་ཕྲན་རེས་ཐུང་བའོ། ། མདུན་གྱི་སྣམ་བུ་བཞི་ལ་ཁ་དོག་གི་རིམ་པ་མ་གཏོགས། བང་རིམ་གྱི་རྣམ་པ་མེད་ལ། གཡས་གཡོན་དུ་བང་རིམ་བཞི་ཐེམ་སྐས་ཀྱི་ཚུལ་དུ་ཡོད།
ཁ་དོག་ནི་རྟ་བབས་ཀྱིས་བསམ་གཏན་བཞི་དག་པར་བཤད་པས། བང་རིམ་བཞི་འོག་ནས་རིམ་པ་བཞིན། དམར་པོ་དང་། སྔོན་པོ་དང་། ལྗང་ཁུ་དང་། སེར་པོ་བྱའོ། ། དེ་བུའི་རྟ་བབས་མདུན་མ་ལ། གླང་རྒྱབ་མིག་གསུམ་པའི་རྣམ་པ་སྐལ་བའི་ནམ་མཁའ་ལ་དྲ་བ་དྲ་ཕྱེད་སོགས་བྱ། རྟ་བབས་གོང་མའི་སྟེང་གི་དབུས་སུ་པདྨ་ལ་ཆ་ཕྲན་གཅིག དེའི་སྟེང་དུ་འཁོར་ལོ་ཆ་ཕྲན་གཉིས་འཁོར་ལོའི་གཡས་གཡོན་དུ་ཆ་ཕྲན་གཉིས་སོང་བའི་སར་རི་དྭགས་དང་འཕན་དང་།
དྲིལ་བུ་ལ་སོགས་པའི་རྒྱན་སྣ་ཚོགས་ཀྱིས་མཛེས་པར་བྱ། ཀ་རྒྱན་གྱི་ཀ་བའི་གཞོགས་སུ་གླང་པོ་ཆེའི་སྟེང་དུ་སེངྒེ་འགྱིང་བའི་ལག་པ་གཅིག་གིས་རྟ་བབས་ཀྱི་སྣམ་བུ་འདོར་བའོ། བྲི་བྱ་ལ་མཐུན་པ་བྱུང་ཡང་། བསྒོམ་དོན་ལ་མཐུན་པ་མ་བྱུང་སྙམ་ན། དེ་ནི་སྒོའི་མདུན་དང་། སྒོ་ལོགས་ཀྱི་རྩིག་པ་དང་། ཀ་བའི་སྟོང་ས་ཡིན་པ་ལ་དགོངས་སོ། ། ཡང་རྟ་བབས་ཀྱིས་སྒོ་ཁང་གི་སྟེང་འགེབས་པ་ལྟར་བཤད་ན། སྒོ་ལོགས་ཀྱི་ཕྱི་མཐའ་ཆ་ཕྲན་རེ་རེ་སོང་བའི་སར། ནང་ངོས་འདོད་སྣམ་ལ་རེག་པ་དང་།
ཕྱི་ངོས་སྣ་ཚོགས་རྡོ་རྗེའི་ལྟེ་བ་ཟད་མཚམས་སུ་སྟེགས་བུ་གྲུ་བཞི་དཔངས་སུ་ཆ་ཕྲན་གཅིག དེའི་སྟེང་དུ་ཀ་བ་ཆ་ཕྲན་ལྔ་པ་བཞི་འཛུགས་སོ། ། དེའི་སྟེང་དུ་ཞུ་རིང་ཐུང་གཉིས་ལ་དཔངས་སུ་ཆ་ཕྲན་གཅིག སྲིད་དུ་ཞུ་རིང་ཆ་ཕྲན་གཉིས་ཡོད་པ། རྩེ་མོ་ཀ་རྒྱན་དང་མཐུན་པའི་ཕྱེད་ནོན་པའི་ཚུལ་གྱིས་ཡོད། དེའི་སྟེང་དུ་མདུན་ངོས་ལ་གདུང་དཀྱུས་ཆ་ཆེན་བཞི། ཞེང་དུ་ཆ་ཕྲན་ལྔ་ཡོད་པས་བཀབ་པ། དེའི་སྟེང་དུ་སྣམ་བུ་གོང་མ་གསུམ། གཡས་གཡོན་དང་མདུན་ངོས་གསུམ་ཆ་ཕྲན་རེ་རེས་ཐུང་བ་བརྩེགས་ཏེ་མཆོད་རྟེན་གྱི་བང་རིམ་ལྟར་ཡོད་པའི་སྟེང་མ་ལ་དཀྱུས་སུ་ཆ་ཕྲན་བཅུ་དང་། ཞེང་དུ་ཆ་ཕྲན་གཉིས་ཡོད་པའོ། །
དེའི་སྟེང་དུ་འཁོར་ལོ་ལ་སོགས་པའི་རྒྱན་རྣམས་ཀྱིས་མཛེས་པར་བྱས་སྟེ། འདི་ནི་རྗེ་བཙུན་གྱིས་ལཱུ་ཧི་པའི་སྒྲུབ་ཐབས་ལས་གསུངས་པའི་དགོངས་པར་བཞེད་དོ། ། སྒྲུབ་ཐབས་དེ་ལས་ཡ་ཕུབ་ཀྱི་རྩིག་པ་ནི་མེད་པར་འདོད་ལ་ཞེས་གསུངས་པའི་དོན་སྒོའི་སྟེང་གི་རྩིག་རྒྱུན་མ་ཆད་པར་མཚོན་པིར་བྲི་ཆ་ལ་འབྲི་བ་བཤད་པ་ཡིན་གྱི། བསྒོམ་དོན་ལ་སྒོའི་མདུན་གྱི་རྩིག་པ་བྲིས་པ་ལྟར་མེད་པར་འདོད་པའོ། ། ནང་གི་རྣམ་པ་དང་གདན་ལ་སོགས་པའི་ཚད་ཞིབ་པར་གཞན་དུ་ཤེས་དགོས། འདི་དག་ནི་རང་ལུགས་ཟུར་ཙམ་བརྗོད་པ་ཡིན། རྒྱས་པར་རྣམ་བཤད་ཆེན་མོ་རྣམས་སུ་བལྟ་བར་བྱའོ། ། སྦྱང་གཞི་དང་སྦྱར་ན། བར་སྲིད་ཀྱི་ཤེས་པ་དེ་གང་དུ་སྐྱེ་བའི་གནས་འཚོལ་ཞིང་། ལས་དང་མཐུན་པའི་སྐྱེ་གནས་གྲུབ་པ་ཞིག་ཡོད་ལ།
དེའི་གཉེན་པོར་འབྱུང་བཞི་ལྷུན་པོ་དང་བཅས་པའི་སྟེང་དུ། བསྲུང་བའི་འཁོར་ལོའི་ཁོངས་སུ་ཆུད་པའི་གཞལ་ཡས་ཁང་སྣ་ཚོགས་པདྨ་འདབ་མ་བརྒྱད་དང་བཅས་པ་བསྒོམ་པར་གསུངས། གཉིས་པ་བརྟེན་པ་བསྐྱེད་པ་ལ་གཉིས་ཏེ། བསྙེན་སྒྲུབ་ཡན་ལག་བཤད་པ་དང་། ལྷ་སྐུ་སྣང་ལ་རང་བཞིན་མེད་པ་ལ་སེམས་གཏད་པའོ། ། དང་པོ་ལ་བཞི་ལས། དོན་དམ་ཚིག་བསྐྱེད་པ་བསྙེན་པའི་ཡན་ལག་ནི། དེ་ནས་གདན་དབུས་མའི་ཞེས་པ་ནས། བསྙན་པའོ་ཞེས་པའི་བར་གྱིས་བསྟན། གཞུང་ཆེ་བར་བསྐྱེད་ཆོག་དང་།
ལྷ་ལྔ་བུམ་པ་དང་བཅས་པ་གསལ་བར་བཤད་ལ། ཆོ་ག་ལྷག་མ་རྣམས་མ་གསུངས་པ་ལ་ཆག་ལོ་ཙཱ་བའི་གདམ་ངག་གིས་ཁ་བསྐང་བ་ཤིན་ཏུ་ལེགས་པས་གཞུང་ཆུང་བར། དེ་ནས་རང་གི་སྙིང་གར་སྣ་ཚོགས་པདྨའི་སྟེང་དུ་ཉི་མའི་དཀྱིལ་འཁོར་གྱི་དབུས་སུ་ཡི་གེ་ཧཱུྃ་དམར་པོས་མཚན་པར་བསྒོམ་མོ། ། ཞེས་བཤད་པས་བསྙེན་པའི་ཡན་ལག་ཁ་བསྐངས་བའོ། ། དེ་ལ་གདན་དབུས་མའི་སྟེང་དུ་སྣ་ཚོགས་རྡོ་རྗེ་བསྐྱེད་པ་ནི། རིགས་ལྔའི་ཕྱག་མཚན་པ་ཡིན་པས། ལྷ་ལྔ་ཆར་འདི་ལས་བསྐྱེད་པའི་དོན་ཡིན་ལ། དེ་ལས་འོད་ཟེར་འཕྲོས། སེམས་ཅན་ཐམས་ཅད་གཤིན་རྗེ་གཤེད་ཀྱི་གོ་འཕང་ལ་བཀོད་ནས། དེ་ཐམས་ཅད་སླར་འདུས་ཏེ་སྣ་ཚོགས་རྡོ་རྗེ་ལ་ཐིམ་པའོ། །
དཱ་ན་ཤི་ལའི་མན་ངག་ལས། སྣ་ཚོགས་རྡོ་རྗེ་ལས་འོད་ཟེར་འཕྲོས་པས། སྔར་གྱི་ནམ་མཁར་གནས་པའི་ནཱ་ད་བཀུག་ནས་དེ་ཉིད་དུ་ཐིམ་པར་བཞེད། གང་ལྟར་ཡང་སྣ་ཚོགས་རྡོ་རྗེ་ཡོངས་སུ་གྱུར་པ་ལས་ཕྱག་མཚན་དུ་བསྐྱེད་པ་ལས། ཁ་ཅིག རྡོ་རྗེ་དང་། འཁོར་ལོ་དང་རིན་པོ་ཆེ་དང་། པདྨ་དང་རལ་གྲི་ལ་སོགས་པས་མཚན་པའི་དབྱུག་པ་ལྔ་ལ་ཡཀྵེ་མ་མེ་དས་མཚན་པ་ལས་བསྐྱེད་པར་འདོད་པ་མི་འཐད་དེ། གཞུང་འདིར་དབྱུག་པ་དཀར་པོ་གཅིག་པུ་ལས་བསྐྱེད་པར་བཤད་པ་དང་འགལ་བའི་ཕྱིར་རོ། ། འོ་ན་ལྷ་ལྔ་བསྐྱེད་པར་མི་འགྱུར་ཏེ་ཅིག་གི་བསྐྱེད་ཆོག་ལས་མེད་པའི་ཕྱིར་རོ་སྙམ་ན།
ལྷ་ལྔ་ཆར་གྱི་ཕྱག་མཚན་དབྱུག་པ་ཁོ་ན་ཡིན་པའི་ཕྱིར་དང་། མི་བསྐྱོད་པ་ཞེ་སྡང་རྡོ་རྗེའི་དཀྱིལ་འཁོར་ཡིན་པས། དེའི་མཚན་མ་དང་། ས་བོན་གྱིས་མཚན་པས་ཆོག་སྟེ། དཔེར་ན་བུ་ཇི་སྙེད་ཅིག་ཡོད་ཀྱང་ཕའི་རིགས་ཀྱིས་མཚན་པ་བཞིན་ནོ། ། ཁ་ཅིག་སྐད་ཅིག་ལས་བསྐྱེད་པར་འདོད་པ་ནི་མི་འཐད་དེ། གཞུང་འདིར་ཆོ་ག་གསུམ་གསལ་བར་བཤད་ཅིང་། གཞུང་ཆུང་བར་ཡང་། ཐུན་གཞན་ལ་སྔ་མ་བཞིན་དུ་ས་བོན་དང་ཕྱག་མཚན་གྱི་རིམ་པས། བདག་ཉིད་བསྐྱེད་ནས་ཞེས་བཤད་པ་དང་འགལ་བའི་ཕྱིར་རོ། །
བཅུ་གསུམ་མར་ཕྱག་གཡོན་པའི་ཐོད་པ་བདུད་རྩི་ལྔས་གང་བར་བཤད་ཀྱང་། རྣལ་འབྱོར་དབང་ཕྱུག་གི་གཞུང་ཆེ་ཆུང་གཉིས་ནས། ཁྲག་གིས་གང་བའི་ཐོད་པ་བཤད་དོ། ། ཀླུ་བརྒྱད་ཀྱིས་བརྒྱན་པ་ནི། སློབ་དཔོན་དཔལ་འཛིན་གྱིས། གདེང་ཅན་དབང་པོ་ཁྲོས་པས་བརྒྱན། ། མཐའ་ཡས་སྔོན་པོ་ཀླུ་དབང་གིས། ། དབུ་སྐྲ་བཅིང་མཛེས་འཇིགས་པར་བྱེད། ། ཀླུ་རྒྱལ་འཇོག་པོ་དམར་པོ་ཡིས། ། རྣ་བར་གྲགས་པའི་རྣ་རྒྱན་བྱས། །
སྣ་ཚོགས་རིགས་ལྡན་དཔུང་པའི་རྒྱན། ། ཀླུ་རྒྱལ་དུང་སྐྱོང་སེར་པོ་ནི། ། ལག་གདུབ་དག་ཏུ་འཛིན་པ་འོ། ། པདྨ་དཀར་པོ་མགུལ་པའི་རྒྱན། ། ལྗང་གུ་སྟོབས་ཀྱི་རྒྱུ་ཡིས་ཀྱང་། ། མཆོད་ཕྱིར་ཐོགས་པ་ཤིན་ཏུ་མཛེས། ། གདེང་ཅན་ནོར་རྒྱས་བདུད་རྩི་ཡིས། ། ཁ་དོག་ལྟ་བུས་སྐ་རགས་བྱས། ། པད་རྩ་ལྟ་བུར་དཀར་བའི་མདོག ། པདྨ་ཆེན་པོས་རྐང་གདུབ་བྱས། །
ཐམས་ཅད་ཕུད་ཀྱི་སྒྲ་དྲག་པོ། ། ལྕེ་གཉིས་མཆེ་བའི་ཕྲེང་བ་ཅན། ། ཅེས་པ་ལྟར་རོ། ། ཐོད་སྐམ་ལྔའི་དབུ་རྒྱན། གཞུང་ཆེ་བར་མི་གསལ་ཡང་། ཆུང་བར་མགོ་བོ་ལྔའི་ཕྲེང་བས་བརྒྱན་པ་ཞེས། ཁ་ཅིག་རུས་པའི་རྒྱན་དྲུག་གིས་བརྒྱན་པར་འདོད་པ་ནི་ཤིན་ཏུ་མི་འཐད་དེ། གཞུང་འདི་གཉིས་དང་། སློབ་དཔོན་བློ་གྲོས་བཟང་པོའི་ལྷ་ལྔའི་སྒྲུབ་ཐབས་དང་། སློབ་དཔོན་དཔལ་འཛིན་གྱི་བཅུ་གསུམ་མའི་སྒྲུབ་ཐབས་སོགས་གང་དུ་ཡང་མ་བཤད་པའི་ཕྱིར་རོ། །
གཞུང་ཆེ་བར་མ་ཧེའི་གདན་ལས་གཤིན་རྗེའི་གདན་དངོས་མི་གསལ་ཡང་། གཞུང་ཆུང་བར། གཤིན་རྗེ་འཇིགས་པར་མཛད་པ་ཞེས་བཤད་ཅིང་། སློབ་དཔོན་བློ་གྲོས་བཟང་པོས། མ་ཧེ་དམར་པོའི་རྒྱབ་གནས་སུ། ། གཤིན་རྗེ་བསྒྱེལ་ཞིང་འཇིགས་མཛད་པ། ། ཞེས་མ་ཧེའི་སྟེང་དུ་གཤིན་རྗེ་འོང་བར་བཤད་དོ། ། དེ་ལ་མ་ཧེ་ནི། སློབ་དཔོན་དཔལ་འཛིན་གྱིས། སྣ་ཚོགས་པདྨ་ཉི་དཀྱིལ་དུ། །
ཁྲོས་ཤིང་དྲེགས་ཅན་དམར་པོ་ནི། ། རུས་པའི་རྒྱན་གྱིས་རྣམ་པར་བརྒྱན། ། སྨིན་མ་རྣོ་ཞིང་རྭ་འབར་བ། ། རྨིག་པ་བརྡབ་པས་འཇིགས་པར་བྱེད། ། མཾ་ཡིག་ས་བོན་ལས་བྱུང་བ། ། འཇིགས་པ་ཡང་ནི་འཇིགས་པར་བྱེད། ། ཅེས་བཤད་པ་ལྟར་རོ། ། དེ་ལྟ་བུའི་མ་ཧེ་མགོ་གཡས་སུ་བསྟན་པའི་སྟེང་དུ། གཤིན་རྗེ་ནག་པོ་གཡས་དབྱུག་པ། ། གཡོན་ཞགས་པ་ཐོགས་པ།
མགོ་བོ་གཡས་སུ་བསྟན་ཏེ་བསྒྱེལ་བའོ། ། དེ་ལ་འཁྱུད་པའི་ཡུམ་ནི། གཞུང་ཆུང་བར། ཕྱག་རྒྱ་ལྔས་བརྒྱན་པ་གསལ་བར་བཤད། སློབ་དཔོན་བློ་གྲོས་བཟང་པོས་ཕྱག་རྒྱ་ལྔའི་དབུ་ལ་བརྒྱན་ཞེས་པ་དང་། རྒྱུད་ལེའུ་བཅུ་དགུ་པར། ཕྱག་རྒྱ་ལྔའི་རྣམ་པར་བརྒྱན་ཞེས་བཤད། སློབ་དཔོན་རྣམ་སྣང་བསྲུང་བས། དཔའ་བོ་ཅིག་པའི་སྒྲུབ་ཐབས་སུ་གཅེར་བུ་གཡས་རྐྱང་གི་སྟབས་ཀྱིས་འཁྱུད་པ་བསྒོམ་པར་བཤད། འཁོར་རྣམས་ལ།
ཁ་ཅིག་གཙོ་བོ་ཡབ་ཡུམ་གྱི་མངལ་ནས་འབྱིན་པ་ནི། ཤིན་ཏུ་མི་འཐད་དེ། སློབ་དཔོན་གྱི་གཞུང་དུ་དེ་ལྟར་མ་གསུངས་པའི་ཕྱིར་རོ། ། གལ་ཏེ་དེ་ནི་རྒྱུད་ལེའུ་ཉི་ཤུ་རྩ་གཉིས་པ་དང་། དེའི་རྗེས་སུ་འབྲང་བའི་སློབ་དཔོན་བློ་གྲོས་བཟང་པོའི་སྒྲུབ་ཐབས་ནས་བཤད་སྙམ་ན། དེ་ལྟར་ན་མངོན་བྱང་ལྔ་ལས་ཐིག་ལེར་ཞུ་བ་དང་། དེ་ལ་གླུས་བསྐུལ་བ་སོགས་ཀྱང་བྱ་དགོས་པར་འགྱུར་ལ། ཡེ་ཤེས་སེམས་དཔའ་དགུག་གཞུག་བྱས་པའི་ཕྱི་ནས། དབང་བསྐུར་བ་ཡང་བྱ་དགོས་པར་འགྱུར་ཏེ། རྒྱུད་དེ་དང་སློབ་དཔོན་དེས་བཤད་པའི་ཕྱིར་རོ། །
འདོད་མི་ནུས་ཏེ། སློབ་དཔོན་བིརྺ་པས་དབང་བསྐུར་བའི་རྗེས་ལ་ཡེ་ཤེས་པ་འཇུག་པར་གཞུང་གཉིས་ཀར་དུ་བཤད་པ་དང་། ཞུ་བ་གླུས་བསྐུལ་བ་སོགས་ཁྱེད་རང་ཡང་མི་འདོད་པའི་ཕྱིར་རོ། ། འཁོར་བཞི་ལ་ཡང་། མ་ཧེ་དང་གཤིན་རྗེའི་གདན་ཡོད་པར་མངོན་ཏེ། སློབ་དཔོན་བློ་གྲོས་བཟང་པོས། འདི་དག་ཀུན་ཀྱང་། གཤིན་རྗེ་གཤེད་དམར་པོ་དང་རོ་ལངས་མ་ལྟ་བུར་བསྒོམ་པར་བྱའོ་ཞེས་གསུངས་པའི་ཕྱིར། ཕག་མོ་ནི། ཁ་ཅིག་ལྷའི་ཞལ་ཅན་དུ་འདོད་པ་ནི་མི་འཐད་དེ།
བློ་གྲོས་བཟང་པོས། ལྷོའི་འདབ་མར་ཉི་མ་ལ་སེར་སྣ་གཤིན་རྗེ་གཤེད་སེར་པོར་ཕག་མོ་སེར་མོ་ཕག་ཞལ་ཅན་གྱིས་མཁྱུད་པའོ། ། ཞེས་དང་། དཔལ་འཛིན་གྱིས། ལྷོ་ནུབ་དག་ཏུ་རྡོ་རྗེ་དང་། ། ལས་སྐྱེས་རྡོ་རྗེ་ཕག་མོ་སྟེ། ། དྲག་མོ་ཕག་གི་གདོང་ཅན་ཉིད། ། ཅེས་ཕག་ཞལ་དུ་བཤད་པའི་ཕྱིར་རོ། ། མཚམས་བཞིར་བུམ་པ་བཞི་ནི། ཁ་ཅིག་འཇིག་རྟེན་པའི་གཤིན་རྗེ་བཞི་བུམ་པའི་ཚུལ་དུ་སྦས་པ་ཡིན་ཟེར།
ཁ་ཅིག་མཆོད་པའི་ཆེད་དུ་བདུད་རྩིས་གང་བའི་བུམ་པ་འཇོག་པ་ཡིན་ཟེར་ཏེ། ཕྱི་མ་བདེ་མཆོག་དང་མཐུན་ནོ། ། མུ་མེན་གྱི་བུམ་པ་གང་བའི་བཞི་མཉམ་དྲི་ཆེན་ཡིན། དེ་ལ་ཅིའི་ཕྱིར་བཞི་མཉམ་ཞེས་བྱ་ཟེར་ན། འབྱུང་བ་བཞིའི་ཚིགས་མ་དག་ཆ་མཉམ་དུ་གནས་པའི་ཕྱིར་རོ་ཞེས་སྨན་པ་དག་ཟེར་རོ། ། གསེར་གྱི་བུམ་པ་གང་བའི་གླ་རྩི་ནི་དྲི་ཆུ་སྟེ། སྡོམ་བྱུང་དུ། མཛེས་པའི་གླ་རྩི་ཡང་དག་བླངས་ཞེས་སོ། ། སྷིུ་བླ་ནི་རཀྟ་ཏེ། སྡོམ་བྱུང་དུ།
རིག་ལས་བྱུང་བ་མཆོག་ཡིན་ཏེ་ཞེས་སོ། ། ག་བུར་ནི་བྱང་སེམས་དཀར་པོ་སྟེ། རྟོག་གསུམ་ལས། ཚེས་གཅིག་སྐྱ་རེངས་ཤར་བ་ནི་ཞེས་སོ། ། དེ་ལྟར་བདུད་རྩི་བཞི་དངོས་སུ་བསྟན་ལ། བདུད་རྩི་ལྔ་པ་གསལ་བར་བཤད་པ་མི་སྣང་ཡང་། བུམ་པའི་སྟེང་གི་ཐོད་པ་བཞི་པོ་ཤ་ཆེན་གྱི་དངས་མས་གང་བ་ཡིན་ནམ་སྙམ་སྟེ། ཤེས་བྱེད་བཙལ་ལོ་ཞེས་རྡོ་རྗེ་འཆང་གསུང་ངོ་། ། ཤ་ཆེན་གྱི་དངས་མ་ནི་རྣམ་པ་གསུམ་སྟེ། སྦུབ་ལས་སྐྱེས་པ།
མགོ་བོ་ལས་སྐྱེས་པ། ཤ་ལས་སྐྱེས་པའོ། ། དང་པོ་འབྲིང་ཡིན། མགོ་སྐྱེས་མཆོག་ཡིན། ཤ་ལས་སྐྱེས་པ་དམན་པ་ཡིན་ནོ། ། དེ་ལྟར་བདུད་རྩི་ལྔས་མཆོད་པ་ནི། རྣལ་འབྱོར་པ་ཚེ་རིང་བའི་རྟེན་འབྲེལ་དུ་འགྱུར་བར་དུས་འཁོར་བསྡུས་རྒྱུད་དུ་བཤད་དོ། ། དེས་ན་ནང་མཆོད་ཀྱི་ཚེ་ཆང་བདུད་རྩི་ལྔར་བསྒོམ་ནས་འབུལ་བ་ཡང་དོན་འདི་ཉིད་ལ་དགོངས་སོ། ། དེ་ལྟར་གཙོ་འཁོར་ཐམས་ཅད་བསྐྱེད་ཚར་བའི་རྗེས་ལ་གཙོ་བོའི་ཐུགས་ཀར་ཕྱག་མཚན་ཧཱུྃ་གི་དངས་གསལ་རྣམས་ལུས་ཀྱི་ནང་དུ་བསྒོམ་ནས། ཤེལ་ལ་མེ་ཏོག་གི་གཟུགས་བརྙན་ཤར་བ་ལྟར་བསམ་དགོས་ཏེ།
སློབ་དཔོན་དཔལ་འཛིན་གྱིས། ཇི་ལྟར་དངས་པའི་ཤེལ་དག་ལ། ། ཛཱ་བའི་མེ་ཏོག་དྲུང་དུ་བཞག ། ཛཱ་བའི་མེ་ཏོག་དེ་མཚུངས་པ། ། རབ་ཏུ་གསལ་བ་སྣང་བར་འགྱུར། ། དེ་བཞིན་དེ་དབུས་ཉི་མར་གནས། ། གསལ་བ་དེར་སོན་གདན་དག་ལ། ། མར་མེ་འབར་བའི་རྩེ་ལྟ་བུའི། ། ཧཱུྃ་ཡིག་རྣམ་པར་རབ་ཏུ་བསམ་ཞེས་སོ། ། དེ་ལ་བདག་ལྷར་བསྐྱེད་པ་ནི་དམ་ཚིག་སེམས་དཔའ། །
ཕྱག་མཚན་ནི་ཡེ་ཤེས་སེམས་དཔའ། ས་བོན་ནི་ཏིང་ངེ་འཛིན་སེམས་དཔའི་ངོ་བོ་ཡིན་པར་དཔྱལ་ལོ་ཙཱ་བའི་བཤད་པ་ལས་བྱུང་བ་ནི་ཤིན་ཏུ་ལེགས་པར་སྣང་ངོ་ཞེས་རྡོ་རྗེ་འཆང་གསུང་ངོ་། ། ཁ་ཅིག་རང་འདྲའི་ཡེ་ཤེས་སེམས་དཔའ་དང་དབྱུག་པ་ས་བོན་དང་བཅས་པ་ལ་ཏིང་ངེ་འཛིན་སེམས་དཔར་ངོས་འཛིན་པ་ནི་རྣལ་འབྱོར་དབང་ཕྱུག་གི་གཞུང་དང་མི་མཐུན་ནོ། ། གཉིས་པ་སྒྲུབ་པ་ནི། དེ་ནས་ཞེས་པ་ནས། སྒྲུབ་པ་པོ་ཞེས་པའི་བར་གྱིས་བསྟན། དེ་ལ་གཙོ་བོ་ཡབ་ཡུམ་གྱི་རྡོ་རྗེ་དང་པདྨ་སྙོམས་པར་ཞུགས་པའི་བདེ་སྒྲས་སངས་རྒྱས་ཐམས་ཅད་སྤྱན་དྲངས་ནས་རང་གི་ལུས་ལ་ཐིམ་པས་བདེ་བ་དམ་པའི་རང་བཞིན་ལོངས་སྤྱོད་རྫོགས་པའི་སྐུར་བསྒོམ་ནས། སེམས་ལྷན་ཅིག་སྐྱེས་པའི་ཡེ་ཤེས་ལ་མཉམ་པར་བཞག་དགོས། འཁོར་རྣམས་ཀྱང་དེ་བཞིན་ནོ། ། དེ་ནི་ལྷ་མཆོད་ཕྱིར་མཁའ་གསང་བྱིན་གྱིས་བརླབས་པའི་དོན་ནོ། །
ཡུམ་གྱི་ལྟེ་བའི་འོག་ཏུ་པདྨ་དམར་པོ་འདབ་མ་བརྒྱད་པའི་ལྟེ་བར་ཧྲིཿཡིག་དམར་པོ་མགོ་བོ་གྱེན་བསྟན་བསྒོམ་ནས་དེའི་སྟེང་ནས་ཡུམ་གྱི་སྤྱི་བོའི་བར། པདྨའི་སྣལ་མ་བ་ཐག་ལྟ་བུའི་འབྲེལ་བར་བསམ་སྟེ། སློབ་དཔོན་དཔལ་འཛིན་གྱིས། ཤེས་རབ་ལྟེ་འོག་མཚོ་སྐྱེས་ནི། ། འདབ་མ་བརྒྱད་པ་དམར་པོ་དེའི། ། ལྟེ་བར་གནས་པའི་ཧྲིཿཡིག་དམར། ། དེ་ཡིག་སྟེང་དུ་གནས་པ་ཡི། ། པདྨ་སྣལ་མའི་གཟུགས་ཅན་ནི། ། སྤྱི་བོའི་བདུད་རྩི་ལས་ཐོན་པ། ། རི་མོ་དཀར་པོ་གསལ་བར་བྱ། །
ཤེས་རབ་འཕེལ་བ་ཉེར་གནས་གཞན། ། ཞེས་སོ། ། ཤེས་རབ་འཕེལ་ཞེས་པའི་དོན། ལྟེ་བ་སྤྲུལ་པའི་འཁོར་ལོ་དྲོད་ཀྱི་གནས་དང་། སྤྱི་བོ་བདེ་ཆེན་གྱི་འཁོར་ལོ་བདེ་བའི་གནས་གཉིས་ལ་གནད་དུ་བསྣུན་པས། རླུང་ཨ་ཝ་དྷུ་ཏིར་ཚུད་དེ། ཆོས་ཐམས་ཅད་ཀྱི་གནས་ལུགས་ལ་སྒྲོ་འདོགས་ཆོད་པའི་སྟོང་ཉིད་ཀྱི་ལྟ་བ་རྒྱུད་ལ་སྐྱེས་པ་ན་ཤེས་རབ་འཕེལ་བ་ཞེས་བྱ་སྟེ། སྟོང་ཉིད་ཤེས་རབ་ཀྱི་དམ་པ་ཡིན་པའི་ཕྱིར་རོ། ། དེས་ན་བསམ་གཏན་འདི་བསྒོམ་པས། འཛིན་བློ་སོགས་ཀྱིས་ཤེས་རབ་སྐྱེ་བར་ངོས་འཛིན་པར་མི་བྱའོ། །
འདིར་རླུང་གི་དཀྱིལ་འཁོར་བསྐྱེད་པ་ནས། སེམས་དཔའ་གསུམ་བརྩེགས་བསྒོམ་པའི་བར་རྟེན་དང་བརྟེན་པར་བཅས་པའི་དཀྱིལ་འཁོར་ལ་སེམས་འཛིན་པ་ནི་སྤྲུལ་སྐུ་ལམ་དུ་བྱེད་པའི་སྒྲུབ་ཐབས། སྙོམས་པར་ཞུགས་པས་བདེ་བ་ཆེན་པོས་རྒྱུད་གང་བ་ལ་དམིགས་པ་ནི། ལོངས་སྤྱོད་རྫོགས་པའི་སྐུ་མངོན་དུ་བྱེད་པའི་སྒྲུབ་ཐབས། ཤེས་རབ་འཕེལ་བའི་རྣལ་འབྱོར་བསྒོམ་པས་སྟོང་ཉིད་ཀྱི་ལྟ་བ་ཕྱིན་ཅི་མ་ལོག་པར་རྒྱུད་ལ་སྐྱེས་ཏེ་དེའི་ངང་ལ་སེམས་ཅན་འཇོག་པ་ནི། ཆོས་ཀྱི་སྐུ་ལམ་དུ་བྱེད་པའི་སྒྲུབ་ཐབས་ཏེ། སྐུ་གསུམ་ལམ་དུ་བྱེད་པའི་སྒྲུབ་ཐབས་སོ། ། དེའི་རྗེས་སུ་སྐྱེ་མཆེད་དེ་དང་སྐུ་གསུང་ཐུགས་བྱིན་གྱིས་རླབས་པ་ནི། རྣལ་འབྱོར་དབང་ཕྱུག་གི་གཞུང་ཆེ་ཆུང་ན་མེད་པས་མ་བྱས་ཀྱང་ཆོག་ལ། བློ་གྲོས་བཟང་པོའི་ལྷ་ལྔའི་སྒྲུབ་ཐབས་དང་།
རྣམ་སྣང་བསྲུང་བའི་འཁོར་ལོའི་དཔའ་བོ་གཅིག་པའི་སྒྲུབ་ཐབས་རྣམས་ནས་ཀྱང་མི་འབྱུང་། བྱེད་པར་སྤྲོ་ན་སྐུ་གསུང་ཐུགས་བྱིན་གྱིས་བརླབས་པ་ཙམ་མམ། སྐྱེ་མཆེད་དམ་བྱིན་རླབས་བཅུ་གསུམ་མ་ལྟར་བཞེད་དོ། ། གསུམ་པ་སྒྲུབ་པ་ཆེན་པོ་ནི། དེ་ནས་ཐུགས་ཀའི་ཞེས་པ་ནས། སྒྲུབ་པ་ཆེན་པོའི་ཞེས་པའི་བར་གྱིས་བསྟན། དེ་ལ་དབང་བསྐུར་བའི་ཡུལ་ནི། གཤིན་རྗེ་གཤེད་ལྷ་ལྔའི་དཀྱིལ་འཁོར་ཉིད་ཡིན་ལ། དབང་བསྐུར་ནས་ཆུ་ལྷག་མ་ཡར་ལུད་པ་ལས་རྒྱས་གདབ་པ་ནི། གཙོ་བོ་ལ་རྡོ་རྗེ་སེམས་དཔའ།
འཁོར་རྣམས་ལ་ཞེ་སྡང་གཤིན་རྗེ་གཤེད་རེས་དབུ་རྒྱན་པར་བསམ། འདིར་ཡེ་ཤེས་པ་མ་བཅུག་པའི་གོང་དུ་དབང་བསྐུར་བྱ་བར་གསུངས་པ་དང་། བདེ་མཆོག་སོགས་སུ་ཡེ་ཤེས་པ་བཅུག་ནས་དབང་བསྐུར་བར་གསུངས་པའི་གོ་རིམ་གྱི་ཁྱད་པར་ལ། བླ་མ་དག རྡོ་རྗེ་གུར་ལས། སྐྱེས་བུ་རྣམས་ནི་འདུལ་བའི་ཕྱིར། ། རྣལ་འབྱོར་ཐབས་ཀྱི་རྒྱུད་ཅེས་བྱ། ། ཤེས་རབ་རྣམས་ནི་རྗེས་བཟུང་ཕྱིར། ། རྣལ་འབྱོར་མའི་རྒྱུད་བཤད་དོ། ། ཞེས་སྐྱེས་པ་འདུལ་བ་ལ་ཕ་རྒྱུད།
བུད་མེད་འདུལ་བ་ལ་མ་རྒྱུད་གསུངས་པར་བཤད་ལ། འཇིག་རྟེན་ན་བུ་བསམ་པ་ཡོངས་སུ་མ་རྫོགས་ཀྱང་། རང་གི་ཕའི་མངའ་རིས་ལ་དབང་ཞིང་། བུ་མོ་བསམ་པ་མ་རྫོགས་པར་མི་དབང་བ་ལྟར། ཕ་རྒྱུད་དུ། ཐོག་མར་དབང་བསྐུར་ནས་ཡེ་ཤེས་ཕྱིས་འཇུག་ལ། བསམ་པ་དང་འདྲ་བའི་ཡེ་ཤེས་པ་ཐོག་མར་བཅུག་ནས། རྗེས་ལ་དབང་བསྐུར་བྱེད་པའོ། ། ཞེས་གསུངས་པ་ལྟར་འཐད་པར་སྣང་མོད། ཤེས་བྱེད་ཀྱི་གཞུང་བརྟག་གོ་ཞེས་རྡོ་རྗེ་འཆང་གསུང་ངོ་། །
བཞི་པ་ཉེ་བར་སྒྲུབ་པ་ནི། སླར་ཡང་ཞེས་པ་ནས་ཉེར་བར་སྒྲུབ་པའོ་ཞེས་པའི་བར་གྱིས་བསྟན། འདི་ལ་གཞུང་ཆུང་བར། ཡང་སྙིང་རྗེའི་ས་བོན་གྱི་འོད་ཟེར་གྱིས་ནམ་མཁའི་ཕྱོགས་སུ་གཤིན་རྗེ་གཤེད་མཐར་བྱེད་དམར་པོ་སྤྱན་དྲངས་ནས། ཛཿཧཱུྃ་བཾ་ཧོཿཞེས་བྱ་བ་འདིས་བཀུག་སྟེ། བཅུག་ལ་བཅིངས་ནས། དབང་དུ་བྱ་སྟེ་ཞེས་པས་གསལ། ཁ་ཅིག་ཡེ་ཤེས་པ་བཅུག་པའི་རྗེས་ལ་དམ་ཚིག་སེམས་དཔའི་ཐུགས་དཀར་རང་འདྲའི་ཡེ་ཤེས་སེམས་དཔའ། དེའི་ཐུགས་ཀར་ཏིང་ངེ་འཛིན་སེམས་དཔའ་ཧཱུྃ་དམར་པོ་བསམ་པར་བཞེད་པ་ནི། ལྷ་ལྔའི་གཞུང་གང་དུའང་བཤད་པ་མེད་ཅིང་།
གཞུང་ཆུང་བའི་འདི་བཟླས་པའི་དམིགས་པ་ལ་འཁྲུལ་བར་མི་བྱའོ། ། དེའི་རྗེས་སུ་རྣལ་འབྱོར་དབང་ཕྱུག་གི་གཞུང་ཆེ་ཆུང་ནས་བཤད་པ་མེད་ཀྱང་། རྒྱུད་ལེའུ་བཅུ་དགུ་པའི་ལྷ་ལྔའི་མངོན་རྟོགས་ཀྱི་སྐབས་ན་ཡོད་པས། མཆོད་བསྟོད་བདུད་རྩིའི་མྱང་བ་སོགས་ཀྱིས་ཁ་བསྐོང་བར་བཞེད་མོད། གཞུང་འདི་རྣལ་འབྱོར་བསྡུས་པའི་ལུགས་ཡིན་པས། དེ་རྣམས་བྱ་མི་དགོས་སོ། ། བསྐྱེད་རིམ་ཡན་ལག་བཞིས་མཆིང་བ་འདི་ནི་རྗེ་བཙུན་རྣལ་འབྱོར་དབང་ཕྱུག་གི་བཞེད་པ་ཡིན་ལ། ཤེས་བྱེད་ཀྱང་གསང་འདུས་རྒྱུད་ཕྱི་མར། དང་པོ་སྟོང་ཉིད་བྱང་ཆུབ་སེམས། ། གཉིས་པ་ལ་ནི་ས་བོན་བསྡུ། །
གསུམ་པ་ལ་ནི་གཟུགས་བརྙན་རྫོགས། ། བཞི་པ་ལ་ནི་ཡིག་འབྲུ་དགོད། ། རྡོ་རྗེ་རྣམ་བཞི་འདི་དག་གིས། ། ཐ་མལ་སྒྲུབ་པའི་བསྙེན་པ་བྱ། ། ཞེས་གསུངས་པ་ལ་བརྟེན་ནས། དང་པོ་སྟོང་ཉིད་བསྒོམ་པའི་རྗེས་སུ། ལྷའི་སྐུར་བྱང་ཆུབ་པ་བསྙེན་པའི་ཡན་ལག་དང་། དེའི་མིག་སོགས་ལ་ས་བོན་དགོད་པ་ཉེ་བར་སྒྲུབ་པ་དང་། རང་འདྲའི་ལྷའི་གཟུགས་བརྙན་བཀུག་པ་སྒྲུབ་པ་དང་། ཡིག་འབྲུ་དགོད་པ་ནི་སྒྲུབ་པ་ཆེན་པོའོ། །
ཡི་གེའི་སྐད་དོད་ལ་ཡཀྵ་རེ་ཞེས་པ་ཡོད་ལ། དེ་འགྱུར་མེད་ལ་འཇུག་པས་གང་གིས་རྒྱས་བཏབ་པའི་རིགས་དེ་ནི་དེ་བཞིན་གཤེགས་པ་དེའི་རིགས་ལས་གཞན་དུ་འགྱུར་བ་མེད་པས་འགྱུར་མེད་དེ། སྤྱི་བོར་རིགས་བདག་གིས་རྒྱས་འདེབས་པའོ། ། དེ་ལྟར་བསྙེན་སྒྲུབ་ཡན་ལག་བཞིའི་བཤད་པ་ནི་གསང་འདུས་ཡེ་ཤེས་ཞབས་ལུགས་པ་རྣམས་དང་མཚུངས་པར་སྣང་ངོ་། ། གཉིས་པ་ལྷ་སྐུ་སྣང་ལ་རང་བཞིན་མེད་པ་ལ་སེམས་གཏད་པ་ལ་གཉིས་ཏེ། དངོས་བསྟན་མདོར་བསྟན་པ་དང་། ཤུགས་བསྟན་རྒྱས་པར་བཤད་པའོ། ། དང་པོ་རྟེན་དང་བརྟེན་པར་བཅས་པའི་དོན་དམ་པར་མཐའ་གང་དུའང་མ་གྲུབ་པའི་ཐམས་ཅད་འོད་གསལ་སྟོང་པའི་རང་བཞིན། ཀུན་རྫོབ་དུ་ལྷའི་དཀྱིལ་འཁོར་གསལ་ལ་རྫོགས་པར་མེ་ལོང་གི་གཟུགས་བརྙན་ལྟར་སྣང་བ་བདེ་བ་ཆེན་པོའི་རང་བཞིན་ལ། ཀུན་རྟོག་ཐམས་ཅད་སྤངས་པའི་ཡིད་ཀྱིས་སེམས་མཉམ་པར་བཞག་སྟེ་ཡུན་རིང་དུ་བསྒོམ་མོ། །
གཉིས་པ་བསྐྱེད་རིམ་ཀྱི་སེམས་འཛིན་ཡིན་པས། རྫོགས་རིམ་གྱི་མགོ་བོར་འཆད། བསྐྱེད་རིམ་འདི་སྦྱང་གཞི་དང་སྦྱར་ན། མངལ་འཛིན་པ་ལ། མའི་མཚོན་བྱེད་ནི་ཉི་མའི་དཀྱིལ་འཁོར། ཕའི་མཚོན་བྱེད་ནི་སྣ་ཚོགས་རྡོ་རྗེ། ཕ་མ་སྙོམས་པར་འཇུག་པ་ནི་དེ་གཉིས་སྟེང་འོག་དུ་གནས་པ་དེ་ལས་འོད་འཕྲོ་བ་ནི། བདེ་བའི་སྒྲ་སྒྲོག་པ། འོད་དེས་ནམ་མཁའི་ནཱ་ད་བཀུག་ནས་སྣ་ཚོགས་རྡོ་རྗེ་ཉི་མ་དང་བཅས་པ་ལ་ཐིམ་པ་ནི་ཕ་མ་ཉལ་པོ་བྱེད་པའི་ཁའམ། སྦྱོར་མཚམས་སྤྱི་བོ་ནས་བར་དོ་ཞུགས་པ།
དེ་ལ་སྣ་ཚོགས་རྡོ་རྗེ་ཉི་མ་དང་བཅས་པ་ཡོངས་སུ་གྱུར་པ་ནི་ཕ་མ་བདེ་བས་ཚིམ་ནས་ཁུ་ཁྲག་འདྲེས་པར་གྱུར་ཏེ། སྐྱེ་གནས་ཀྱི་དབུས་སུ་ཐིག་ལེའི་གཟུག་སུ་གྱུར་པ། དེ་ནས་ཟླ་བ་བཅུའི་ལུས་རྫོགས་པ་ལ་དང་པོ་ནུར་ནུར་པོ། གཉིས་པ་མེར་མེར་པོ། གསུམ་པ་སྟར་སྟར་པོ། བཞི་པ་འགོར་འགོར་པོ། ལྔ་པ་འཁྲང་འགྱུར་རྣམས་འབྱུང་ལ་དེ་དག་རྒྱུད་སྡོམ་བྱུང་ལས། མི་བསྐྱོད་གཟིགས་ནུར་ནུར་པོ། ཞེས་སོགས་རིགས་ལྔར་བཤད་པས། མངལ་གྱི་གནས་སྐབས་ལྔའི་སྦྱོར་བྱེད་ནི།
ཉི་མ་ལ་གནས་པའི་ཧཱུྃ་ཡིག་ཏེ། དེའི་ཞབས་ཀྱུ་བྱ་བ་གྲུབ་པ། ཁོག་པ་སོ་སོར་རྟོག་པ། མགོ་བོ་མཉམ་པ་ཉིད། ཟླ་ཚེས་མེ་ལོང་ལྟ་བུ། ཐིག་ལེ་ཆོས་ཀྱི་དབྱིངས་ཀྱི་ཡེ་ཤེས་སུ་སམྦུ་ཊི་རྩ་འགྲེལ་དུ་བཤད་ལ། ཡེ་ཤེས་ལྔ་ནི་རིགས་ལྔ་ཡིན་པའི་ཕྱིར་རོ། ། དེ་ལྟར་རྐང་ལག་གྱུས་པའི་གནས་སྐབས་ན་ཡན་ལག་ལྔ་ཅུང་ཟད་དོད་པ་དང་། དེ་ནས་སྐྲ་དང་བ་སྤུ་དང་སེན་མོ་རྣམས་ཟླ་བ་བདུན་གྱིས་རྫོགས་ལ། དབང་པོ་དང་མཚན་མ་དང་གཟུགས་རྣམས་ཟླ་བ་བརྒྱད་པ་རྫོགས་ནས་བཅུ་ལ་ལས་དང་མཐུན་པའི་ལུས་གྲུབ་པར་བྱེད་དོ། །
དེ་བཞིན་དུ་སྦྱོང་བྱེད་བསྐྱེད་པའི་རིམ་པ་ལ་ཧཱུྃ་ཡིག་ལས་བསྐྱེད་པའི་དབྱུག་པ་ཧཱུྃ་ཡིག་གིས་མཚན་པ་ལས་ལྷའི་སྐུ་བསྒོམ་པར་བྱེད་ལ། གཙོ་འཁོར་ལྔ་ཆར་དུས་ཅིག་ལ་བསྐྱེད་པར་བྱེད་པ་ནི། མངལ་སྒོ་ཅིག་ནས་བུ་དང་བུ་མོ་དུ་མ་ཞིག་དུས་གཅིག་ལ་བཙའ་བའང་ཡོད་པས། སྦྱང་གཞི་དེའི་དབང་དུ་བྱས་པའང་མངོན་ནོ། ། དེ་ལྟར་བསྐྱེད་རིམ་གྱི་དངོས་གཞི་བསྙེན་པའི་ཡན་ལག་ཡིན་པས། འདི་ཡན་ཆད་སྦྱང་གཞི་དང་མཐུན་པར་བསྒོམ་པ་ལ་བརྟེན་ནས། སངས་རྒྱས་ཀྱི་གཟུགས་ཀྱི་སྐུ་མངོན་དུ་བྱེད་པའི་གདམ་ངག་ཁྱད་པར་ཅན་འདི་ནི། རྣལ་འབྱོར་བླ་མེད་ཀྱི་རྒྱུད་ཐམས་ཅད་ཀྱི་དགོངས་པ་མཐར་ཐུག་པ་ཡིན་ནོ། ། འདི་མན་ཆད་ཀྱི་དམིགས་པ་རྣམས་སྦྱང་གཞི་ལ་སྦྱར་བ་གྲུབ་ཆེན་གྱི་གཞུང་རྣམས་ནས་བཤད་པ་མེད་ཀྱང་། རྗེས་འགོས་ལོ་ཙཱ་བ་ལ་སོགས་པ་བོད་ཀྱི་བླ་མ་རྣམས་གསུངས་པ་ནི།
སྒྲུབ་པོའི་ལམ་གྱི་གེགས་བྱེད་པ་ཞེས་པ་ནས། དཔལ་ལྡན་འཛིན་པར་འགྱུར་ཅེས་པའི་བར་གྱིས་བསྟན་ཏེ། འདི་ལ་བཞི། བར་ཆད་ཀྱི་རྒྱུ། རྐྱེན། ངོ་བོ། དེ་བསལ་པའི་ཐབས་སོ། ། དང་པོ་བར་ཆད་ཀྱི་རྒྱུ་ནི། རང་གི་སེམས་བདག་ཏུ་འཛིན་པའི་རྣལ་འབྱོར་རྟོག་པ་ཡིན་ལ། དེ་ལས་བྱུང་བའི་ཉོན་མོངས་པ་དང་།
ལས་ལས་ཀྱང་བར་ཆད་འབྱུང་བ་ཡིན་ནོ། ། གཉིས་པ་རྐྱེན་ནི། ཆང་འཐུང་བ་དང་། བར་ཆད་ཡོད་པ་དང་། གཡང་སར་འགྲོ་བ་དང་། ཐ་མལ་པའི་གཏམ་མང་པོ་དང་། ཁྲོམ་ཚོགས་པ་དང་། མིག་མང་དང་། ཤེད་རྩལ་འགྲན་པ་དང་། རྒྱལ་པོ།
དགྲ་དང་། གཉེན་དང་། རོ་དང་། མི་གཙང་བ་དང་། དམ་ཉམས་དང་མཛེ་པོ་དང་། མི་སྟོང་པ་དང་། གནས་ངན་པ་དང་། གྲོགས་ངན་པ་དང་། བླ་མ་ངན་པ་དང་། ཤགས་འགྱེད་པ་དང་།
བསྟན་བཅོས་ངན་པ་ལ་ཞེན་པ་དང་། ངན་སྔགས་དང་། ཆོས་བརྒྱད་ཀྱི་རྣམ་རྟོག་དང་། སྡེ་རིགས་བསྙེན་བཀུར་བ་ལ་སོགས་པ་མདོར་ན་ཚེ་འདིའི་རྣམ་རྟོག་ཐམས་ཅད་ཀྱང་ཐ་མལ་དུ་འཛིན་པའི་རྣམ་རྟོག་ཐམས་ཅད་བར་ཆད་དུ་འཛིན་པའི་རྐྱེན་ཡིན་ནོ། ། གསུམ་པ་ངོ་ཤེས་པར་བྱ་བ་ནི། དགྲ་དང་གདོན་དང་ན་ཚ་དང་སྡུག་བསྔལ་དང་ཉོན་མོངས་པ་ལ་སོགས་པའི་བར་ཆད་གང་བྱུང་ཡང་། རང་གི་སེམས་སུ་ཤེས་པར་བྱ་སྟེ། སེམས་ལས་མ་གཏོགས་པའི་ཕྱི་རོལ་ན་གྲུབ་པ་སྐྲའི་རྩེ་མོ་ཙམ་ཡང་མེད་པར་བླ་མའི་མན་ངག་གིས་བློ་ཐག་སྦད་ཀྱི་བཅད་པར་བྱས་ལ་སེམས་སུ་གོ་བར་བྱའོ། ། སྤྱིར་བླ་མས་ངོ་བསྟན་པའི་ཤིན་ཏུ་སྤྲོས་པ་མེད་པའི་གོ་བ་ནི། ཡིད་ཡུལ་དུ་ངས་གོ་ནས་འདུག་སྙམ་པ་ཙམ་གྱིས་མི་ཕན་ཏེ།
རྐྱེན་དྲག་པོ་དང་ཐུག་ཙ་ན་བློ་དང་ཆོས་གུད་དུ་བྱེ་ནས། སྔར་གྱི་གོ་བའི་ཆོས་དེ་ལོགས་ཤིག་ཏུ་སོང་ནས་རང་གི་བློ་ཐ་མལ་དུ་ལུས་ཏེ། ཉོན་མོངས་པའི་རྣམ་རྟོག་རང་གཟུགས་སུ་འགྲོ་བས། རྐྱེན་དྲག་པོ་བྱུང་བའི་དུས་ཉིད་ན་གདམ་ངག་དྲན་པར་བྱའོ། ། ཏིལ་མར་གྱིས་ངར་བཏང་བའི་ངར་གྱི་རལ་གྲི་ལྟར་ངར་བསྐྱེད་ལ། བློས་གཉེན་པོ་བསྐྱེད་དེ་ཐོག་འགེལ་བྱས་ལ་ཆོས་དང་ལྷན་ཅིག་བསྲེས་ལ། རྣམ་རྟོག་གང་སྐྱེས་པ་དེ་སྤྲོས་མེད་ཀྱི་ཡེ་ཤེས་སུ་ལྷང་གིས་ཅི་འགྲོ་བྱའོ། ། རྣམ་རྟོག་དེའི་རྗེས་མི་བཅད་རྒྱང་སྐྱུར་ལ་བཏང་། བསྒོམ་རྒྱུ་མེད་ལྷོད་ཀྱི་གློད་ལ་བཞག་གོ ། རྗེས་ཀྱི་དུས་སུ་སྣང་བ་ཐམས་ཅད་སྒྱུ་མ་ལྟ་བུའི་བློས།
ལྷ་མཆོད་པ་དང་། ཕར་ཕྱིན་དྲུག་གི་ཐབས་ཀྱི་སྤྱོད་པ། ལུས་ངག་ཡིད་གསུམ་ཀྱིས་ཅི་ནུས་ཀྱི་ཉམས་སུ་བླངས། སྒོ་གསུམ་ཐ་མལ་དུ་མ་ཤོར་བ་གནད་དུ་ཆེ། བློ་དང་བསྲེས་པ་ཙམ་གྱིས་ཀྱང་མི་ཕན་ཏེ། བློའི་རྩལ་མ་སྦྱངས་ན་ཟག་མེད་ཀྱི་ཡོན་ཏན་ཕྱོགས་མེད་དུ་མི་འཆར་བས། རྐྱེན་སྣ་ཚོགས་ལ་ཕྱོགས་མེད་དུ་རྩལ་སྦྱངས། རྩལ་སྦྱོང་བ་ལ་ད་ལྟའི་སྤྱོད་པ་འདིས་མི་ཕན་པས། འཇིག་རྟེན་མཐུན་འཇུག་གི་རྣམ་རྟོག་ཧྲུལ་པོར་བཤིག་ནས། བརྟུལ་ཞུགས་ཀྱི་སྤྱོད་པས་མི་ཁྱུ་ནས་ཕུད་ལ་བཞག་གོ །
སྤྱིར་ཆོས་བྱེད་པ་ལ་བདག་འཛིན་གྱི་རྩ་བ་མ་ཆོད་ན། སྣང་བ་ལ་ཞེན་པས་མི་ཡོང་། དེར་འཆོས་ཤིང་སླར་ཡང་འཁོར་བར་འཆིང་བའི་གྲོགས་བྱེད། ཆོས་ཇི་ཙམ་མཁས་ཤིང་ཆགས་སྡང་ཆེ། བཙུན་ཤིང་འདོད་ཆགས་ཆེ། ཐོས་བསམ་བསྒོམ་སྒྲུབ་བྱས་ཤིང་བདག་འཛིན་ཆེ། རི་ཁྲོད་བསྒོམ་ཞིང་ཆགས་སྡང་ཇེ་ཆེར་འགྲོ་བ་དེ་བློ་ཐ་མལ་དུ་ལུས་པ་ཡིན་པས། ཆོས་བྱས་ནས་བདག་འཛིན་ལ་སོགས་པའི་ཆགས་སྡང་ཆུང་དུ་འགྲོ་དགོས་པ་ཡིན། ཚེ་འདིའི་སྙན་གྲགས་ལ་དགའ་བའི་བློ་བྱུང་ན། མཁས་བཙུན་ལྡན་འཁོར་མང་ཡང་ཆོས་རྣམ་དག་མིན་པས།
དེ་སྤངས་ནས་སྔགས་བཟླའོ། ། ཞི་བལ་མཛུབ་མོའི་སྟེང་ནས། རྒྱས་པ་ལ་གུང་མོའི། དབང་ལ་སྲིན་ལག མངོན་སྤྱོད་ལ་མཐེའུ་ཆུང་གི་སྟེང་ནས་ཕྲེང་བ་འོང་བར་བྱ། དངོས་གྲུབ་གང་ཡིན་འགུགས་པར་འདོད་པའི་བསམ་པས་མདོ་འཛིན་བར་དུ་བགྲང་། དེ་ནས་མདོ་འཛིན་མི་འགོམ་པར་སྐོར་བ་བྱེད་པའི་ཚུལ་གྱིས་བགྲང་ངོ་། ། གཉིས་པ་བཟླས་བྱའི་སྔགས་ནི། ཡབ་ཀྱི་སྙིང་པོ། ཉེ་སྙིང་།
ཡུམ་གྱི་ཕྲེང་སྔགས། རྗེ་བཙུན་མའི་སྔགས། དཔའ་བོ་བཞི་དང་དཔའ་མོ་བཞིའི་སྔགས་རྣམས་སོ། ། གསུམ་པ་བཟླས་པའི་དམིགས་པ་ནི། རང་ཉིད་གཙོ་བོ་ཡབ་ཡུམ་དུ་གསལ་བའི་ཐུགས་ཀར་གྱི་ཡེ་ཤེས་སེམས་དཔའ་དང་། དམ་ཚིག་སེམས་དཔའ་གསལ་བར་བསྒོམ་ལ། དེའི་མཐར་གཡས་བསྐོར་དུ་བཟླས་བྱའི་སྔགས་ཀྱི་ཕྲེང་བ་བཀོད་པ་ལས་འོད་ཟེར་གློག་པའི་ཚུལ་དུ་འཕྲོས་པས། སངས་རྒྱས་དང་བྱང་ཆུབ་སེམས་དཔའ་ཐམས་ཅད་ཀྱི་ཐུགས་ཀ་ནས་གཉིས་སུ་མེད་པའི་ཡེ་ཤེས་དང་བྱིན་རླབས་མ་ལུས་པ་བཀུག་ནས་སྔགས་ཕྲེང་རྣམས་ལ་ཐིམ་པས་རང་གི་རྒྱུད་བྱིན་གྱིས་བརླབས་པར་བསྒོམ་ཞིང་བཟླས་པ་ནི་མཆོག་གི་དངོས་གྲུབ་སྒྲུབ་པའི་ཡེ་ཤེས་ཀྱི་བཟླས་པ་ཡིན། ཐུན་མོང་གི་དངོས་གྲུབ་སྒྲུབ་པ་ནི། སྔགས་ཀྱི་ཕྲེང་བ་ལས་ཁྲོ་བོའི་ཚོགས་ནམ་མཁའ་ཁྱབ་པར་སྤྲོས།
སེམས་ཅན་ཐམས་ཅད་ཀྱི་དོན་ཕུན་སུམ་ཚོགས་པ་བྱས། ཞི་རྒྱས་ལ་སོགས་པའི་གནས་སྐབས་ཀྱི་འཕྲིན་ལས་གང་ཡིན་པ་བསྒྲུབ་ནས་སྔགས་ཕྲེང་རང་ཉིད་ལ་ཐིམ་པར་བསམ་ཞིང་བཟླས་སོ། ། སྔགས་ཀྱི་ཁ་དོག་ནི། ཞི་བ་ལ་དཀར་པོ། རྒྱས་པ་ལ་སེར་པོ། དབང་ལ་དམར་པོ། དྲག་པོ་ལ་ནག་པོ། རྒྱུན་གྱི་བཟླས་པ་ཐམས་ཅད་སྡིག་པ་སྦྱང་བའི་ཕྱིར་དཀར་པོ་བྱ། དབང་བསྐུར་གྱི་བསྙེན་པ་བྱེད་ན་ལྷ་དབང་དུ་བསྡུད་པས་དམར་པོར་བསམ། རབ་གནས་ཀྱི་བསྙེན་པ་བྱེད་ན་བསོད་ནམས་རྒྱས་པས་སེར་པོར་བསྒོམ།
གཞན་ལས་གང་བྱེད་པ་དང་། དེའི་ཁ་དོག་དང་མཐུན་པར་བྱའོ། ། འཁོར་གྱི་སྔགས་བཟློས་ན་རང་རང་གི་ཐུགས་ཁའི་སྔགས་ཕྲེང་ལས་འོད་ཟེར་སྤྲོ་བསྡུའི་དམིགས་པ་སྔར་བཞིན་མཛད་པ་ཡང་ཡོད། ཡང་ན་འཁོར་གྱི་སྙིང་པོ་བཟླ་དུས་རང་རང་གི་སྔགས་དེ་ཉིད་གཙོ་བོའི་ཐུགས་ཀའི་ཧཱུྃ་གིས་བསྐོར་ལ་སྔགས་ཕྲེང་ལས་འོད་ཟེར་འཕྲོས་པས། སྔགས་བཟློས་པའི་ལྷ་དེ་ཉིད་དབང་དུ་འདུས་པར་བསམ་ལ་བཟླའོ། ། གཉིས་པ་གང་བྱས་ཀྱང་ཆོག ཐུན་བཞིར་བྱེད། གཉིས་དང་གསུམ་མི་རུང་བ་མིན་ཏེ། བར་སྡང་ཉེན་ཆེ། བསྙེན་པའི་སྒང་ལ་ཐུན་མཚམས་སུ་ངག་དཀྲོལ་ཀྱང་རུང་།
མ་དཀྲོལ་ན་རབ། མཚམས་གཡོག་དུ་ཡོད་ཀྱང་ངེས་པ་ཅན། སྟན་ཐོག་ཅིག་ཏུ་ཟླ་དགོས། གཙོ་བོའི་སྙིང་པོ་དང་། ཡུམ་གྱི་སྙིང་པོ་གྲངས་མཉམ་བྱུང་ན་མཆོག ཡབ་ཡུམ་འཁོར་དང་མཉམ་པ་བྱུང་ཀྱང་རུང་ཙམ་ཡིན། གོ་རིམ་ནི་གཙོ་བོའི་སྙིང་པོ་གྲུབ་ནས་ཡུམ། དེ་གྲུབ་ནས་འཁོར་རྣམས་རིམ་བཞིན་དུ་བཟླས་ཀྱང་རུང་། ཡང་ན་ཐུན་རེ་ལ་གཙོ་བོའི་སྙིང་པོ་སྟོང་། ཡུམ་སྟོང་།
འཁོར་རྣམས་བརྒྱ་ཕྲག་རེ་བཟླས་པ་གང་བདེ་བྱས་ཆོག བཞི་པ་གྲངས་ནི། བླ་མ་རྣམས་རྩོད་དུས་བཞི་འགྱུར་བྱ་བར་བཞེད་པས། གཙོ་བོ་ལ་འབུམ་ཕྲག་བཞི། འཁོར་རྣམས་ལ་ཁྲི་ཕྲག་བཞི་རེ། སྔགས་ཀྱི་བཅུ་ཆའི་སྦྱིན་སྲེག་དང་བཅས་པ་བྱ། ཡང་ན་འབྲུ་འབུམ་མཛད་པ་ཡང་ཡོད། ཞི་རྒྱས་ཀྱི་ལས་སྒྲུབ་པ་ནི། ཁྲི་ཕྲག་རྣམས་ཀྱི་འབྱུང་པོ་རྣམས། ། མཁའ་འགྲོ་མ་རྣམས་སྟོང་ཕྲག་གིས། །
གཤིན་རྗེ་གཤེད་ཀྱི་རབ་སྦྱར་རྣམས། ། ཡིད་བཏགས་ཚོགས་རྣམས་བསད་པར་བྱ། ། བཟླས་པ་འབུམ་གྱིས་རྣལ་འབྱོར་དག ། དེས་ནི་ལས་ཀུན་བྱེད་པ་ཡིན། ། བྱེ་བ་བཟླས་པས་འགྲུབ་འགྱུར་ཏེ། ། བྱེ་བ་ལྔ་ཡི་སྨོས་ཅི་དགོས། ། ཞེས་གསུངས་པ་ལྟར་རོ། ། ལྔ་པ་ཕན་ཡོན་ནི། གང་གིས་བཟླས་པའི་ཕན་ཡོན་ནི། ། རྒྱ་ཆེན་དངོས་གྲུབ་ཐོབ་པར་འགྱུར། །
ཅེས་གསུངས་པ་ལྟར་རོ། ། གསུམ་པ་མཆོད་པའི་རྣལ་འབྱོར་ནི། དེ་ནས་ཞེས་པ་ནས། བསྟོད་ལ་ཞེས་པའི་བར་གྱིས་བསྟན། ། འདི་ལའང་གཉིས་ཏེ། བདག་བསྐྱེད་དང་འབྲེལ་བའི་བྱེད་ཚུལ་དང་། མ་འབྲེལ་པའོ། ། དང་པོ་ནི་རང་བདག་བསྐྱེད་དེ་བཞིན་གཤེགས་པའི་ང་རྒྱལ་གྱི། དེ་བཞིན་གཤེགས་པ་ལ་མཆོད་པ་རྒྱ་ཆེན་པོ་ཕུལ་ནས་སྡིག་ལྟུང་སྦྱང་ཞིང་། ཚོགས་རྫོགས་པར་བྱེད་པའི་གདམ་ངག་སྟེ།
དེའི་ཆོ་ག་ཡང་། སློབ་དཔོན་བློ་གྲོས་བཟང་པོའི་སྒྲུབ་ཐབས་ལས་རྒྱས་པར་བཤད་པ་ལྟར་བླ་མ་ཁ་ཅིག་མཛད་མོད། དེ་ནི་རྒྱུད་ལེའུ་ཉེར་གཉིས་པའི་ལུགས་ཡིན་གྱི། ལུགས་འདི་དང་མི་མཐུན་པས་འདིར་མི་འཆད་ལ། འདིར་མཎྜལ་དང་མཆོད་གཏོར་བཤམ། དེ་དག་བྱིན་གྱིས་བརླབས། མཎྜལ་ཧྲི་ཥྚིཿབསང་། སྭ་བྷཱ་ཝས་སྦྱངས་པའི་ངང་ལས། མདུན་གྱི་མཎྜལ་གྱི་དབུས་སུ་གཞལ་ཡས་ཁང་གདན་བཅས་བསྐྱེད། དེར་སོ་སོའི་སྔགས་ཀྱི་ལྷ་ལྔ་བུམ་པ་དང་བཅས་པ་བསྐྱེད་ནས་ཡན་ལག་བཞི་རྫོགས་སུ་བྱས་ལ།
ཕྱི་དང་ནང་གི་མཆོད་པ་དང་། ། བསྟོད་པའི་མཆོད་པ་རྣམས་བླ་མ་གློ་བོ་ལོ་ཙཱ་བའི་ཤིན་ཏུ་སྤྲོས་མེད་ཀྱི་གདམ་ངག་ལས་གསུངས་པ་བཞིན་ནོ། ། གཉིས་པ་ནི་འདི་བདག་བསྐྱེད་དང་མ་འབྲེལ་བར། ཐུན་མཚམས་སུ་བྱེད་པར་འདོད་ན། སྦྱོར་བ་ཚོགས་བསོག སྙིང་ཀར་ས་བོན་སྒོམས་ནས་རྒྱུན་བཤགས་ཀྱི་བར་སྒྲུབ་ཐབས་བཞིན་བྱས་ལ། ཚོགས་རྟེན་ནམ་མཁར་བཞུགས་སུ་གསོལ། ཚད་མེད་པ་བཞི་བསྒོམ་པ་སྔོན་དུ་སོང་ནས། མཎྜལ་བསང་བ་སོགས་གོང་བཞིན་བྱ། འོན་ཀྱང་མཎྜལ་གྱི་ལྷ་བསྐྱེད་ཚར་བའི་རྗེས་ལ་སྔགས་ཀྱི་ཚོགས་རྟེན་གྱི་དཀྱིལ་འཁོར་ལ་བསྟིམ་མོ། །
སློབ་དཔོན་ཀ་མ་ལ་རཀྵི་ཏས། གཤིན་རྗེ་གཤེད་ཀྱི་མཎྜལ་གསུམ་བཤད་དེ། ཕྱི་ཀུན་རྫོབ་ཀྱི་མཎྜལ་ནི། སྔར་བཞིན་ལ་མཆོད་པའི་ཁྱད་པར་རྒྱས་པར་བྱ་བའམ། ཡང་ན་མེ་ཏོག་གི་ཚོམ་བུ་ཞིག་བཀོད་ལ། དེས་གཞལ་ཡས་ཁང་གདན་དང་བཅས་པ་བསྐྱེད། དེར་ལྷ་རྣམས་སྤྱན་དྲངས་ཏེ་སྔར་བཞིན་མཆོད་ནས། གསོལ་བ་བཏབ་ལ་ཡེ་ཤེས་པ་གཤེགས། ། སྤྲུལ་པ་སྙིང་གར་བསྡུས་པ་ལ། ། སྒྱུ་མ་ལྟ་བུའི་བློས་ཟིན་པར་བྱའོ། །
བླ་ན་མེད་པའི་མཎྜལ་ནི། སྙིང་ཁའི་པདྨའི་ནང་དུ་སེམས་ཀྱི་ཐིག་ལེ་ལྔ་ལྷ་ལྔར་བསྐྱེད་ལ། དུས་གསུམ་དུ་མཆོད་ཅིང་། རྟག་ཏུ་མི་བསྡུར་བརྩོན་པས་སྒྲུབ་པའོ། ། བསམ་གྱིས་མི་ཁྱབ་པའི་མཎྜལ་ནི། སྐྱེ་མེད་མྱ་ངན་ལས་འདས་པའི་དབྱིངས། རྡོ་རྗེ་བསྡུའི་ཕོ་བྲང་དུ། སྐྱེ་མེད་དེ་ནི་ཉིད་ཀྱི་བདག་ཉིད་ཡེ་ཤེས་ལྔའི་ལྷ་རྣམས་ལ་ཆགས་སྡང་སོགས་ཉོན་མོངས་པ་རྣམ་པ་གཉིས་སུ་མེད་པའི་ངང་ནས་འབུལ་བར་བྱ་སྟེ། མཎྜལ་གྱི་མཆོག་ཡིན་ནོ་ཞེས་བཞེད་པ་ནི་རྗེ་བཙུན་བིརྺ་པའི་གདམ་ངག་དང་ཤིན་ཏུ་མཐུན་ནོ། ། བཞི་པ་གཏོར་མའི་རྣལ་འབྱོར་ནི།
བླ་མ་ཁ་ཅིག ལྷ་དང་ཕྱོགས་སྐྱོང་དུས་གཅིག་ལ་འབུལ་བར་བཞེད་པ་ནི། བིརྺ་པའི་གཞུང་གང་ནའང་མེད་པས། འདི་ལ་གཉིས་ཏེ། ལྷ་ལ་འབུལ་བ་དང་། ཕྱོགས་སྐྱོང་ལ་འབུལ་བའོ། ། དང་པོ་ནི། གཏོར་མ་དང་པོ་ཞེས་པ་ནས། གསོལ་བ་གདབ་པར་བྱའོ་ཞེས་པའི་བར་གྱིས་བསྟན། འདིའང་།
གཏོར་རྫས། བྱིན་གྱིས་རླབས་པ། མགྲོན་གྱི་ཏིང་ངེ་འཛིན། གཏོར་མ་འབུལ་བ། མཇུག་གི་དོན་དང་ལྔའི་སྒོ་ནས་ཤེས་པར་བྱ། དེ་ལ་རྗེ་བཙུན་བིརྺ་པའི་གཏོར་ཆོག་དང་གཞུང་ཆེ་བར། ཤ་ལྔ་ཙམ་ལས་བདུད་རྩི་དངོས་སུ་མ་བཤད་ཀྱང་། བདུད་རྩི་བྱིན་རླབས་སུ་དབུས་དང་མཚམས་བཞིར་མུ་བྷི་མ་རའོ། ། ཁ་དོག་ནི་རིགས་དང་མཐུན་པར་རོ། ། ཞེས་བདུད་རྩི་ལྔ་ཡང་གསལ་བར་བཤད་པ་ལྟར་ཡིན།
ཤ་ལྔ་ནི་གསང་འདུས་སུ། དེ་བཞིན་གཤེགས་པའི་རིགས་ལ་གླང་པོ་ཆེ། རིན་པོ་ཆེ་ལ་རྟ། པདྨ་ལ་གླང་། ལས་ལ་ཁྱི། རིན་པོ་ཆེའི་རིགས་ལ་ཤ་ཆེན་གསུངས་པ་དང་བསྟུན་ནས་སློབ་དཔོན་དཔལ་འཛིན་གྱིས་དགྲ་ནག་གི་འགྲེལ་པར། ད་ཧ་ན་གོ་ཀུ་ཞེས་གསུངས་པས། དཎྜི་སོ་ལྡན་ཏེ་གླང་པོ་ཆེ། ཧ་ཡ་རྟ། གོ་བ་གླང་།
ཀུ་ཀུ་ར་ཁྱི། ན་ར་མི་སྟེ། དེ་རྣམས་ཀྱི་མིང་གི་ཡི་གེ་དང་པོ། ད་ཧ་ན་གོ་ཀུ་ལས་འབྱུང་བའི། གླང་པོ་ཆེ། རྟ། མི། གླང་། ཁྱི་རྣམས་ཀྱི་ཤ་ལ་བཤད་དོ། ། བདུད་རྩི་ལྔ་ནི།
སློབ་དཔོན་ཤནྟི་པའི་དགྲ་ནག་གི་འགྲེལ་པར། བི་མུ་མ་ར་ཤུ། ཤར་དང་། དབུས་དང་། བྱང་དང་། ནུབ་ཏུ་བཀོད་ལ། ཞེས་བཤད་པས། བི་ཏྲ་བཤང་བ་རྣམ་སྣང་། མུ་ཏྲ་གཅིན་མི་བསྐྱོད་པ། རཀྟ་ཁྲག་རིན་འབྱུང་།
ཤུ་ཏྲ་ཁུ་བ་འོད་དཔག་མེད། ། མཛྫ་རྐང་དོན་ཡོད་གྲུབ་པ་སྟེ། དེ་རྣམས་ཀྱི་མིང་ཡིག་དང་ནི་མུ་ར་ཤུ་མ་རྣམས་ལས་རིམ་བཞིན་འབྱུང་བའི། དྲི་ཆེན། དྲི་ཆུ། བྱང་སེམས། ཤ་ཆེན་གྱི་དངས་མ་རྣམས་ལ་བཤད། གཏོར་མ་འབུལ་བ་ནི། ཞབས་བསིལ་དང་མཆོད་ཡོན་ཕུལ་ནས། བསིལ་བར་བྱ་བའི་གཏོར་མ་ཡང་དབུལ་ལོ། །
མཐར་མཆོད་པ་དང་། བསྟོད་པ་དང་། འདོད་པའི་དོན་ལ་གསོལ་བ་གདབ་པ་ནི་ཆག་ལོའི་མན་ངག་ལྟར་བྲིས་སོ་ཞེས་རྡོ་རྗེ་འཆང་གིས་བཤད་དོ། ། གཉིས་པ་ཕྱོགས་སྐྱོང་ལ་འབུལ་བ་ནི། དེ་ནས་ཞེས་པ་ནས་རྣལ་འབྱོར་ཞེས་པའི་བར་གྱིས་བསྟན། འདིར་ཡང་གཏོར་མ་བྱིན་གྱིས་བརླབས་པ། མགྲོན་བསྐྱེད་པ། དེ་དག་སྐད་ཅིག་གིས་གཤིན་རྗེ་གཤེད་ཡུམ་དང་བཅས་པའི་སྐུར་ལྟ་བ། མཆོད་ཡོན་དང་ཞབས་བསིལ་ཕུལ་ནས་གཏོར་མ་འབུལ་བ། མཇུག་མཆོད་པ་དང་བསྟོད་པ་དང་འདོད་དོན་ཞུ་བ་ལ་སོགས་པའི་སྒོ་ནས་ཤེས་པར་བྱ།
མཐར་མགྲོན་རྣམས་གཤེགས་གསོལ་བྱ། གཞུང་ཆེ་བར། ཨོཾ་ཨིནྡྲ་ཕ་ན་མ་ཧྲིཿཞེས་སྔགས་རྣམས་ལ་མ་སྦྱར་བ་ནི། ན་མ་མཆོད་པའི་དོན་ཡིན་པས། གཏོར་ཆོག་ན་མེད་ཀྱང་སྦྱར་བས་ཆོག་པ་འདྲའོ་གསུངས། ཕྱོགས་སྐྱོང་གི་གཏོར་སྔགས་ཡི་གེ་བཅོ་ལྔ་པ་དང་སྤེལ་བར་སྣང་བ་ལ། ཁ་ཅིག་གཏོར་ཆོག་ནས་བཤད་པའི་ཨོཾ་ཨིནྡྲ་མ་ཞེས་པའི་ཨོཾ་ཡིག་ཡི་གེ་བཅོ་ལྔ་པའི་ཨོཾ་དང་སྤེལ་བ་ཡིན་པས་ཧྲིཿཡ་མ་ཡེ་ན་མཿཥྚིཿཝ་རུ་ན་ཡེ་ན་མཿཝི་ཞེས་པའི་ཡི་གེ་བཅོ་ལྔ་པོ་རྣམས་སྔགས་འོག་མའི་མགོ་ལ་སྦྱར་བ་ཡིན་ནོ་ཞེས་འཆད་པ་ནི། རྟོག་པས་བཏགས་པ་ཙམ་དུ་ཟད་དེ། རྒྱུད་ལེའུ་བཅུ་དགུ་པ་ལས། དེ་ནས་ས་བོན་ཧྲིཿཡིག་ལ་རྫོགས་པ་དབང་པོ་ཡིའོ། །
ས་བོ་ཥྚིཿཡིག་ལ་རྫོགས་པ་གཤིན་རྗེ་གཤེད་དོ། ། ས་བོན་ཝི་ཡིག་ལ་རྫོགས་པ་ཆུ་ལྷའོ། ། ས་བོན་ཀྲི་ཡིག་ལ་རྫོགས་པ་ལུས་ངན་ནོ། ། ས་བོན་ཏ་ཡིག་ལ་རྫོགས་པ་དབང་ལྡན་ནོ། ། ས་བོན་ཨཱ་ཡིག་ལ་རྫོགས་པ་མེ་ལྷའོ། ། ས་བོན་ན་ཡིག་ལ་རྫོགས་པ་བདེན་བྲལ་ལོ། ། ས་བོན་ན་ཡིག་ལ་རྫོགས་པ་རླུང་ལྷའོ། ། ས་བོན་ཧཱུྃ་ཡིག་ལ་རྫོགས་པ་ཟླ་བའོ། ། ས་བོན་ཧཱུྃ་ཡིག་ལ་རྫོགས་པ་ཉི་མའོ། ། ས་བོན་ཕཊ྄་ཡིག་ལ་རྫོགས་པ་ཚངས་པའོ། །
ས་བོན་ཕཊ྄་ཡིག་ལ་རྫོགས་པ་ནོར་འཛིན་མའོ། ། ས་བོན་སྭཱ་ཡིག་ལ་རྫོགས་པ་ཐག་བཟང་རིས་སོ། ། ས་བོན་ཧཱ་ཡིག་ལ་རྫོགས་པ་འབྱུང་པོ་ཐམས་ཅད་དོ། ། ཞེས་བཤད་པ་དང་འགལ་བའི་ཕྱིར་རོ། ། འོ་ན་མགྲོན་བསྐྱེད་པའི་སྐབས་སུ་ཕྱོགས་སྐྱོང་བཅུ་གསུམ་ལས་མ་གསུངས། བསྟོད་པའི་སྐབས་སུ་ཕྱོགས་སྐྱོང་བཅོ་ལྔའི་ཚོགས་ལ་འདུད་ཅེས་པ་འགལ་ལོ་ཞེ་ན། མི་འགལ་ཏེ། མགྲོན་བསྐྱེད་པའི་སྐབས་སུ་དེ་རྣམས་ལ་སྲིད་པ་གསུམ་ན་སྤྱོད་པའི་འབྱུང་པོའི་ཚོགས་ཀྱིས་བསྐོར་བ་ཞེས་པའི་ཚིག་གིས་གཉིས་བསྟན་པའི་ཕྱིར་རོ། ། འོ་ན་གང་ཡིན་ཟེར། ཤར་དུ་བརྒྱ་བྱིན་གྱི་རྩ་བ་དབང་ཕྱུག་ནག་པོ་དང་།
དབང་ལྡན་དུ་དབང་ལྡན་གྱི་རྩ་བར་ཚོགས་ཀྱི་བདག་པོ་ལ་བྱེད་པར་རྗེ་བཙུན་གྱིས་དགྲ་ནག་གི་མངོན་རྟོགས་ལས་བཤད་དོ། ། རྗེས་ལ་མདུན་བསྐྱེད་ཀྱི་མཎྜལ་མཆོད་དེ་ཕྲིན་ལས་ལ་གཞོལ་བ་རྣམས་ནི་དེ་ནས་ཞེས་པ་ནས་བྱའོ་ཞེས་པའི་བར་གྱི་བསྟན། ཆག་ལོའི་བཞེད་པ་ལྟར་ཡིན་གསུངས་སོ། ། སྤྱོད་ལམ་གྱི་རྣལ་འབྱོར་ལྷག་མ་རྣམས་ནི། གཞུང་ཆུང་བ་ལས་ཉལ་བའི་རྣལ་འབྱོར་ཙམ་ཞིག་ལས་མ་གསུངས་ཀྱང་། བླ་མེད་སྤྱིའི་ལམ་གྱི་རིམ་པ་རྣམས་ནས་འབྱུང་བ་བཞིན་ནོ། ། ལྔ་པ་ཁ་ཟས་ཟ་བའི་ཚེ་ཟས་ཀྱི་རྣལ་འབྱོར་ནི། དེ་བས་རང་གི་ཞེས་པ་ནས་རྣལ་འབྱོར་ཅེས་པའི་བར་གྱིས་བསྟན། སྤྱིར་ཁ་ཟས་ཟ་ལུགས་ལ་རྒྱས་འབྲིང་བསྡུས་པའི་ལུགས་ཡོད། སྐབས་འདིར་མངོན་རྟོགས་ཀྱི་དངོས་བསྟན་ལྟར་རོ། །
དྲུག་པ་ཉལ་བའི་ཚེ་ཉལ་པའི་རྣལ་འབྱོར་ནི། ཡེ་ཤེས་ཚོགས་བསག་གི་སྔགས་དོན་གསུམ་གྱི་སྐབས་བསྟན། བདུན་པ་ལྡང་བའི་རྣལ་འབྱོར་ནི། བསོད་ནམས་ཚོགས་བསག་གི་རང་སྐད་ཅིག་གིས་ཞེས་པའི་སྐབས་སུ་བསྟན། ལྡང་བའི་ཚེ་ཆུ་ལ་ཉ་འཕར་བའི་ཚུལ་དུ་རང་གཤིན་རྗེ་གཤེད་ཀྱི་སྐུར་ལངས་ནས་སྣང་བའི་དངོས་པོ་ལྷར་བསྒོམ་པའོ། ། བརྒྱད་པ་ཁྲུས་ཀྱི་རྣལ་འབྱོར་ནི། གོང་དུ་རྣལ་འབྱོར་གྱི་གྲོགས་སུ་འགྲོ་ན། དབང་གི་སྐབས་ལྟར་ཁྲུས་བྱས་ནས་ཞེས་པས་བསྟན། དེ་ཡང་བསམ་གཏན་གྱི་གྲོགས་སུ་འགྲོ་ན་ཁྲུས་ཀྱི་རྣལ་འབྱོར་རྒྱུན་དུ་ཉམས་སུ་བླང་དགོས་སོ། །

དེ་ལྟར་རིམ་གཉིས་ཡན་ལག་དང་བཅས་པ་ཉམས་སུ་བླང་བ་ལ་བརྟེན་ནས། ཕྱག་རྒྱ་ཆེན་པོ་མཆོག་གི་དངོས་གྲུབ་འགྲུབ་པར་འགྱུར་རོ་ཞེས་པ་ནི་དེ་ལྟར་རིམ་པ་གཉིས་ཞེས་པ་ནས་ངེས་པའོ་ཞེས་པའི་བར་གྱིས་བསྟན། གཞུང་ཆུང་བ་ལས་གཤིན་རྗེ་གཤེད་དམར་པོ་ངེས་པར་འགྲུབ་པར་འགྱུར་རོ་ཞེས་གསུངས་སོ། ། འདིར་སྨྲས་པ། དེ་ལྟར་འཇམ་དཔལ་གཤིན་རྗེ་གཤེད་དམར་གྱིས། ། སྒྲུབ་ཐབས་རྣམ་བཤད་སྔོན་མེད་ངོ་མཚར་འདི། ། ས་སྐྱར་གནས་པའི་སྔགས་འཆང་རྡོ་རྗེ་འཛིན། ། ངག་དབང་ཀུན་དགའ་བསོད་ནམས་དད་པས་སྦྱར། ། ལེགས་བྱས་འདིའི་མཚོན་དུས་གསུམ་དགེ་བའི་མཐུས། ། བདག་ཅག་དཔོན་སློབ་དུས་འདིར་ཚེ་རིང་ཞིང་། ། བསམ་པ་མཐར་ཕྱིན་བསྟན་པ་ཆེར་རྒྱས་ནས། །
ནམ་ཞིག་ཚེ་འདིའི་སྣང་བ་ནུབ་མ་ཐག ། བར་དོ་མེད་པར་དྲིན་ཆེན་བླ་མ་དང་། ། དཔའ་བོ་མཁའ་འགྲོའི་ཚོགས་ཀྱིས་མདུན་བསུས་ནས། ། མཁའ་སྤྱོད་བདེ་ལྡན་མངོན་དགའ་ལ་སོགས་པར། ། ཐོགས་མེད་བགྲོད་དེ་དཔོན་སློབ་ཀུན་འཛོམ་ནས། ། ཕན་ཚུན་ངོ་ཤེས་བསམ་སྦྱོར་ཀུན་མཐུན་ཏེ། ། ས་ལམ་མྱུར་བགྲོད་རང་དོན་མཐར་ཕྱིན་ནས། ། སླར་ཡང་གང་ལ་གང་འདུལ་སྤྲུལ་པ་ཡིས། ། བསྟན་པ་སྲིད་མཐར་འཛིན་པའི་མཐུ་ལྡན་ཤོག ། ཅེས་གཤིན་རྗེ་གཤེད་དམར་པོ་ལྷ་ལྔའི་སྒྲུབ་ཐབས་ཀྱི་རྣམ་བཤད་བདུད་རྩིའི་རྒྱ་མཚོའི་ལེགས་བཤད་འཆི་བ་མེད་པའི་དཔལ་སྟེར་ཅེས་བྱ་བ་འདི་ཡང་སྙིགས་དུས་ཀྱི་བསྟན་པའི་གསལ་བྱེད་ཆེན་པོ་སྔགས་འཆང་ཆོས་ཀྱི་རྒྱལ་པོ་ངག་དབང་ཀུན་དགའ་རིན་ཆེན་གྱི་ཐུགས་སྲས་རྒྱལ་ཚབ་དམ་པ་རིགས་འཇམ་པའི་དབྱངས་དབང་པོའི་མཚན་ཅན་སྐུ་མཆེད་དང་།
རྗེ་བཙུན་མུས་པ་ཆེན་པོ་སངས་རྒྱས་རྒྱལ་མཚན། སྤྲུལ་པའི་སྐུ་ལོ་ནས་སྤྱན་སྔ་རིན་པོ་ཆེ་ཀུན་དགའ་དོན་འགྲུབ། མཁན་ཆེན་ཐམས་ཅད་མཁྱེན་པ་འཇམ་པའི་དབྱངས་ངག་དབང་ཆོས་གྲགས་ལ་སོགས་ཏེ་ཡོངས་འཛིན་ཆོས་བཞིན་དུ་སྤྱོད་པ་དུ་མའི་ཞབས་རྡུལ་སྤྱི་བོས་ལེན་པ་ས་སྐྱ་པ་སྔགས་འཆང་ངག་དབང་ཀུན་དགའ་བསོད་ནམས་གྲགས་པ་རྒྱལ་མཚན་དཔལ་བཟང་པོས་གསེར་འཕྱང་ཞེས་པ་མེ་མོ་བྱའི་ལོ་རྒྱལ་ཟླ་བའི་དཀར་ཕྱོགས་དགའ་བ་དང་པོའི་ཚེས་ལ་དཔལ་ས་སྐྱའི་བཞི་ཐོག་བླ་བྲང་གི་ཚོམས་དམར་དུ་རིགས་ཀྱི་བུ་ངག་དབང་བསོད་ནམས་དབང་ཕྱུག་དང་། རིགས་ཀྱི་ཚ་བོ་ངག་དབང་ཀུན་དགའ་བཀྲ་ཤིས་སྤུན་ལ་སོགས་ཏེ་རང་དང་སྐལ་བ་མཉམ་པའི་སློབ་མའི་ཚོགས་རྣམས་ལ་ཕན་པར་བསམ་ནས་གདན་ས་ཆེན་པོར་དཔལ་གཤིན་རྗེ་གཤེད་དམར་པོའི་སྤྲོས་མེད་ཀྱི་ཁྲིད་ལན་གསུམ་བཤད་དུས་ལེགས་པར་སྦྱར་བའི་ཡི་གེ་པ་ནི་ཤེས་རབ་རྒྱ་མཚོས་བགྱིས་པ་འདིས་བསྟན་པ་དང་སེམས་ཅན་ལ་ཕན་བདེ་བསམ་གྱིས་མི་ཁྱབ་པ་འབྱུང་བའི་རྒྱུར་གྱུར་ཅིག ། སརྦ་མངྒ་ལཾ།། །། ༈ མཁན་ཆེན་ཨ་པད་རིན་པོ་ཆེའི་དགོངས་བཞེད་ལྟར་གུ་རུས་ཞབས་ཞུ་བགྱིས་པའོ།། PAGE * MERGEFORMAT 2 ཨ་མྱེས་ཞབས། གཤིན་རྗེ་གཤེད་དམར་པོ་ལྷ་ལྔའི་སྒྲུབ་ཐབས་ཀྱི་རྣམ་བཤད། PAGE * MERGEFORMAT 1
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
