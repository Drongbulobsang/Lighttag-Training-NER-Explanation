གསུང་འབུམ། ངག་དབང་ཀུན་དགའ་བསོད་ནམས།
པོད ༡༨༩
དཔལ་གུར་གྱི་མགོན་པོའི་ཞི་བའི་སྦྱིན་སྲེག་གི་ལག་ལེན་དོན་གཉེར་དགའ་བསྐྱེད་བར་ཆད་ཀུན་སེལ།
༄། །དཔལ་གུར་གྱི་མགོན་པོའི་ཞི་བའི་སྦྱིན་སྲེག་གི་ལག་ལེན་དོན་གཉེར་དགའ་བསྐྱེད་བར་ཆད་ཀུན་སེལ་ཞེས་བྱ་བ་བཞུགས།། ཤྲཱི་ནཱ་ཐ་བུདྡྷ་དྷྭ་ར་ཡེ་ན་མ། གྲུབ་པའི་ཁྱུ་མཆོག་བསོད་ནམས་དབང་པོ་དང་། ། ཡབ་རྗེ་སྦས་པའི་སངས་རྒྱས་གྲགས་པའི་མཚན། ། རྒྱལ་བ་མུས་པ་ཆེན་པོར་གུས་བཏུད་ནས། ། སྦྱིན་སྲེག་ཆོ་ག་དོན་གཉེར་དགའ་བསྐྱེད་སྤེལ། ། དེ་ལ་འདིར་དཔལ་གུར་གྱི་མགོན་པོའི་ཞི་བའི་སྦྱིན་སྲེག་གི་ལག་ལེན་ལ་སྦྱོར་བ། དངོས་གཞི། རྗེས་སོ། ། དང་པོ་གནས་ཇི་ལྟར་འཚམས་པར་ས་སྟེགས་ལ་ཞི་བའི་ཐབ་ཀྱཻ་རྡོར་བཞིན་ཆུ་ཚོན་གྱིས་བྲིས་པའི་པདྨ་འདབ་བརྒྱད་ཀྱི་དབུས་སུ་ཉི་དཀྱིལ་གྱི་སྟེང་དུ་ནས་ནག་གམ་འབྲས་གང་རུང་གི་ཚོམ་བུ་བརྒྱད་དབུས་ཆེ་བ་དང་།
ཆུང་བ་བདུན་གཡོན་ནས་བརྩམས་མདུན་ནས་གཡས་ཕྱོགས་སུ་ཆ་མཉམ་ནས་བཀོད་ལ་ཁ་ཁེར་སྟེང་དུ་ལྕི་བ་བརྩིགས། ཤར་ལྷོར་ཟན་གྱི་ཏིང་ལོ་རས་མར་དང་བཅས་པ་བཞག རང་ཤར་དུ་ཁ་བལྟས་པའི་མདུན་དུ་མེ་ཡོལ་རྡོ་རྗེ་དྲིལ་བུ། ནང་མཆོད། དགང་གཟར་བླུག་གཟར། བསང་ཆུའི་སྣོད་འཐོར་ཡབ་དང་བཅས་པ་རྣམས་སྤྱི་མཐུན། གཡས་སུ་རང་ངོས་ནས་བརྩམས་ཏེ་སྲེག་རྫས་ཡམ་ཤིང་། མར། ཡུངས་ཀར། འབྲས།
ཟས་མཆོག སོ་བ། ནས། གྲོ། སྲན་མ། དུར་བ། ཀུ་ཤ་རྣམས་དང་། གཡོན་དུ་ཆུ་གཉིས། སྔོན་འགྲོའི་མཆོད་པ་ལྔ། གཏོར་མ་དམ་རྫས་གསུམ་མམ་ལྔ་གང་རུང་དང་།
བསྐང་གསོ་བྱེད་པར་སྤྲོ་ན། བསྐང་བའི་གཏོར་མ་རྒྱས་བསྡུས་གང་རིགས་དང་ཐུན་གཏོར་བཞིའང་བཤམས། མེ་ལྷའི་ཟླུམ་གཏོར་གཅིག་ཀྱང་བཤམས། མེ་སྤོར་བའི་སྤོར་ལྡེང་བྱའོ། ། གཉིས་པ་དངོས་གཞི་ལ་བདག་བསྐྱེད་མགོན་པོ་དཔའ་རྐྱང་ས་ལོས་མཛད་པའི་སྒྲུབ་ཐབས་བདུད་འཇོམས་ལྟར་བསྒོམ་ལ། དཔལ་འབར་ཆེ་བ་ཞིག་ལ་མེ་སྦར་ཏེ། ཡམ་ཤིང་མར་ལ་སྦགས་པའམ། རྩྭ་སྐམ་པོ་གཞན་དང་བཅས་པས་ལག་པ་གཉིས་ཀས་གུས་པའི་ཚུལ་གྱིས་ཐབ་ལ་གཡས་ནས་ཟླུམ་པོར་བསྐོར་ཞིང་། ངག་ཏུ་ཡི་གེ་བདུན་པ་ལན་གསུམ་བརྗོད་ལ། ཨོཾ་ཛྭ་ལ་ཛྭ་ལ་རྃ་ཞེས་བརྗོད་དེ་ཐབ་ཀྱི་ནང་གི་ཏིང་ལོ་ལ་མེ་གསོ།
དེ་ནས་ཁུ་ཚུར་གཉིས་བཅངས་པའི་མཐེ་བོང་བརྐྱངས་པ་བྱང་ཆུབ་མཆོག་གི་ཕྱག་རྒྱས་དགང་བླུགས་བཟུང་ལ། བླུག་གཟར་མར་དང་བཅས་པས་དགང་གཟར་གྱི་ཁ་ལ་རེག་ཅིང་། བླུག་གཟར་གྱི་མར་བུད་ཤིང་ལ་ཁྱབ་པར་བླུགས་ཏེ། ཨོཾ་ཛྭ་ལ་ཛྭ་ལ་རྃ་ཞེས་བརྗོད། དེ་ནས་ནང་མཆོད་བྱིན་རླབས་གཏོར་མ་ལྟར་བྱས་ནས་རྡོ་རྗེའི་རྩེས་ཐབ་དང་ཡོ་བྱད་ཐམས་ཅད་ལ་གཏོར། ཨ་མྲྀ་ཏས་བསངས། སྭ་བྷཱ་ཝས་སྟོང་པར་གྱུར། སྟོང་པའི་ངང་ལས་ཨ་ལས་ཐོད་པ་དཀར་པོ་ཡངས་ཤིང་རྒྱ་ཆེ་བའི་ནང་དུ་ཧཱུྃ་ལས་ལྷ་རྫས་ཀྱི་མཆོད་ཡོན། མེ་ཏོག བདུག་སྤོས།
མར་མེ། དྲི་ཆབ། ཞལ་ཟས། རོལ་མོ་རྣམས་དྭངས་ཤིང་ཐོགས་པ་མེད་པ་དང་། སྲེག་རྫས་རྣམས་བགེགས་དང་བར་ཆད་ཞི་བའི་ནུས་པ་དང་ལྡན་པར་གྱུར། ཨོཾ་ཨརྒྷྃ་སོགས་དང་། ཨོཾ་ཤྲཱི་སྭཱཧཱ། ཨོཾ་ཛྲིཾ་སྭཱཧཱ། ཨོཾ་ཨོཾ་སྭཱཧཱ། ཨོཾ་ཀུ་རུ་ཀུ་རུ་སྭཱཧཱ།
དྷརྨཱ་ར་ཎི་སོགས་བརྗོད་ཅིང་རོལ་མོ་དཀྲོལ། ཐབ་ཁུང་མི་དམིགས་ཏེ་སྟོང་པའི་ངང་ལས་པྃ་ལས་པདྨ། རྃ་ལས་ཉི་མའི་སྟེང་དུ་ཧཱུྃ་ལས་ཞི་བའི་ཐབ་ཁུང་དཀར་པོ་ཟླུམ་པོ་ཡངས་ཤིང་རྒྱ་ཆེ་བ། ཁ་ཁྱེར་དང་མུ་རན་ལ་རྡོ་རྗེས་མཚན་པའི་ཕྱི་རོལ་སྟེགས་བུ་གྲུ་བཞི་པའི་ཟུར་བཞིར་ཟླ་ཕྱེད་རྡོ་རྗེ་ཅན། ཞེས་པས་ཐབ་བསྐྱེད་ལ་འཇིག་རྟེན་པའི་མེ་ལྷ་མཆོད་པ་ནི། མེ་འབར་བའི་དབུས་སུ་པྃ་ལས་པདྨ་དང་། རྃ་ལས་ཉི་མའི་དཀྱིལ་འཁོར་གྱི་སྟེང་དུ་རྃ་ལས་བགྲང་ཕྲེང་རྃ་གྱིས་མཚན་པ་ལས་འོད་འཕྲོས་འདུས་ཡོངས་སུ་གྱུར་པ་ལས་མེ་ལྷ་ར་སྐྱེས་ལ་ཞོན་པ་ལས་ཞལ་གཅིག་ཕྱག་གཉིས་པ། གཡས་བགྲང་ཕྲེང་། གཡོན་སྤྱི་བླུགས་འཛིན་པའམ་ཡང་ན་ཕྱག་བཞི་པ་གཡས་མཆོག་སྦྱིན་དང་བགྲང་ཕྲེང་། གཡོན་དབྱུག་གུ་དང་སྤྱི་བླུགས་འཛིན་པ།
ལུས་པོ་མེའི་རང་བཞིན་དམར་པོ་ཞལ་གྱི་དཀྱིལ་འཁོར་དཀར་པོ་ལས་འོད་ཟེར་དཀར་པོ་འཕྲོ་བ། གསུས་ཁྱིམ་ཆེ་བ། རལ་པའི་ཐོར་ཚུགས་ཅན་ཨག་ཚོམ་འཕྱངས་པ་དྲང་སྲོང་གི་ཚོགས་ཀྱིས་བསྐོར་བ། དེའི་དཔྲལ་བར་ཨོཾ། མགྲིན་པར་ཨཱཿ ཐུགས་ཀར་ཧཱུྃ། རང་གི་སྙིང་ཁའི་ཧཱུྃ་ལས་འོད་ཟེར་འཕྲོས་པས་ཤར་ལྷོ་ནས་མེ་ལྷ་དྲང་སྲོང་གི་ཚོགས་ཀྱིས་བསྐོར་བ་ཨོཾ་བཛྲ་ས་མཱ་ཛཿཞེས་དང་། ལག་པ་གཉིས་ཀྱི་མཐེ་བོང་གུང་མོའི་རྩ་བར་བཞག མཛུབ་མོས་གུང་མོའི་རྒྱབ་ནས་བཀབ་པ་དབྱུག་གུ་རྩེ་གསུམ་པའི་ཕྱག་རྒྱ་རྣ་བའི་དྲུང་དུ་གཡབ་ཅིང་། ཚུར་སྤྱོན་ཚུར་སྤྱོན་འབྱུང་པོ་ཆེ། །
མེ་ལྷའི་རྒྱལ་པོ་དྲང་སྲོང་མཆོག ། བསྲེག་བླུགས་ཞལ་ཟས་བཞེས་སླད་དུ། ། འདི་ཉིད་དུ་ནི་བཞུགས་སུ་གསོལ། ། གཟི་བརྗིད་ཆེན་པོ་མེ་ཡི་ལྷ། ། འདོད་པ་ཐམས་ཅད་སྒྲུབ་པ་པོ། ། ཐུགས་རྗེས་སེམས་ཅན་དོན་མཛད་པ། ། འདི་ཉིད་དུ་ནི་བཞུགས་སུ་གསོལ། ། ཨོཾ་ཨཀྣ་ཡེ་མཧཱ་ཏེ་ཛ་སརྦ་ཀརྨཱ་པྲ་ས་དྷ་ཀ་ཀཱ་རུ་ཎ་ཀྲྀ་དྱ་ས་ཏྭཏྠ། ཨསྨིན་སནྣི་ཧེ་ཏོ་བྷ་ཝ་ཨོཾ་ཨེ་ཧྱ་ཧི་མཧཱ་བྷུ་ཏ་དེ་ཝ་རི་ཥི་དཱི་ཛ་སཏྟ་མ་གྲྀ་ཧི་ཏྭ་ཨཱ་ཧུ་ཏི་ཨ་ཧ་ར་ཨསྨིན་པནྣི་ཧི་ཏྭ་བྷ་ཝ་ཞེས་པས་སྤྱན་དྲངས། པདྨ་ཀ་མ་ལ་ཡ་སཏྭཾ་ཞེས་བརྗོད་ལ་ཐབ་ཏུ་མེ་ཏོག་གཉིས་ཕུལ་ཏེ།
ཐབ་ཀྱི་ཤར་ལྷོར་པདྨའི་གདན་ལ་བཞུགས་པར་བསམ། སྤོས་དང་བཅས་པས་རྡོ་རྗེ་དྲིལ་བུ་འཛིན་པས། ཨོཾ་བཛྲ་ཨ་ན་ལ་མཧཱ་བྷུ་ཏ་ཛྭ་ལ་ཡ་སརྦ་བྷིསྨཱི་ཀུ་རུ་སརྦ་དུཥྚན་ཧཱུྃ་ཕཊ྄་ཏྱི་ཤྱ་ཛཿཧཱུྃ་བཾ་ཧཱུྃ། ས་མ་ཡ་སཏྭཾ་ཞེས་བརྗོད་ལ། ཛཿཧཱུྃ་བཾ་ཧོཿཞེས་པས་བསྟིམ། སླར་ཡང་རང་གི་སྙིང་ཁའི་ས་བོན་ལས་འོད་ཟེར་འཕྲོས་པས་དབང་གི་ལྷ་རིགས་ལྔ་འཁོར་དང་བཅས་པ་ཨོཾ་བཛྲ་ས་མ་ཛཿ ཞེས་དང་རྡོ་རྗེ་བསྡུ་བའི་ཕྱག་རྒྱས་དབང་ལྷ་སྤྱན་དྲངས་ལ། དེ་བཞིན་གཤེགས་པ་ཐམས་ཅད་ཀྱིས་འདི་ལ་མངོན་པར་དབང་བསྐུར་བ་སྩལ་དུ་གསོལ། ཞེས་གསོལ་བ་བཏབ་པས་དེ་བཞིན་གཤེགས་པ་རྣམས་ཀྱིས་བུམ་པའི་ཆུས་སྤྱི་བོ་ནས་དབང་བསྐུར་བས་སྐུ་གང་། དྲི་མ་དག
ཆུའི་ལྷག་མ་ཡར་ལུད་པ་ལས་རྣམ་པར་སྣང་མཛད་ཀྱིས་དབུ་བརྒྱན་པར་བསམ། དེ་ནས་ཨོཾ་ཨཀྣ་ཡ་ས་པ་རི་ཝཱ་ར་རེ་རེའི་མགོར་སྦྱར་བའི་ཉེར་སྤྱོད་ལྔ་གྷཎྚེ་ར་ཎི་རོལ་མོ་དང་བཅས་པས་མཆོད། མཚན་སྔགས་ཀྱི་མཐར་ཨོཾ་ཨཱཿཧཱུྃ་གིས་ནང་མཆོད་ཕུལ། རྡོ་རྗེ་དྲིལ་བུ་འཛིན་པས། འཇིག་རྟེན་དབང་ཕྱུག་ཚངས་དབང་མགོན་གྱི་སྲས། ། མེ་ལྷའི་རྒྱལ་པོ་ཌཱ་ཀིས་དབང་བསྐུར་བ། ། ཤེས་རབ་མཆོག་གིས་ཉོན་མོངས་ཐམས་ཅད་བསྲེག ། འཇིགས་བྱེད་མེ་ལྷ་ཉིད་ལ་རྣམ་པར་འདུད། ། ཅེས་པས་བསྟོད། དེ་ནས་ཀུ་ཤའི་ཆུན་པོ་བརྒྱད་བསངས་སྦྱངས།
སྟོང་པའི་ངང་ལས་ཧཱུྃ་ལས་བྱུང་བའི་ཀུ་ཤ་སྔོ་ལྗང་རྩ་བ་དང་རྩེ་མོ་མ་ཉམས་པ་དྭངས་ཤིང་ཐོག་པ་མེད་པ་ཐབ་དང་ཡོ་བྱད་རྣམས་ཀྱི་འབགས་པ་དང་མ་དག་པ་ཐམས་ཅད་སེལ་བའི་ནུས་པ་དང་ལྡན་པར་གྱུར་པར་བསམ་སྟེ། ཨོཾ་ཀུ་ཤ་འདི་ནི་བཟང་ཞིང་དགེ ། ས་ལས་སྐྱེས་པའི་སྙིང་པོ་མཆོག ། ཚངས་པ་ཡི་ནི་དག་བྱེད་ཡིན། ། དཀོན་མཆོག་གསུམ་གྱི་དག་བྱེད་དེ། ། དེ་ཡིས་བདག་ལ་བགེགས་མེད་ཅིང་ཞི་བར་མཛོད་ཅིག ཨོཾ་བཛྲ་ས་སཏྭ་ཨ། ཞེས་བརྗོད་དེ་ཐབ་ཀྱི་མདུན་ནས་གཡས་སྐོར་གྱི་རིམ་པས་ཕྱོགས་མཚམས་བརྒྱད་དུ་རྩེ་མོ་གཡས་སྐོར་དུ་བཀྲམ་མོ། ། དེ་ནས་གཟར་བུ་གཉིས་བྱང་ཆུབ་མཆོག་གི་ཕྱག་རྒྱས་བཟུང་སྟེ། མེ་ལྷའི་ཞལ་ཅུང་ཟད་གདངས་པའི་ལྗགས་ཧཱུྃ་ལས་རྡོ་རྗེ་ཧཱུྃ་གིས་མཚན་པ་ལས་རྃ་བསམ་སྟེ།
དགང་བླུགས་ཀྱི་གཟར་བུའི་ཁ་ལའང་རྃ་བསམ་སྟེ། ཨོཾ་ཨགྣ་ཡེ་སྭཱཧཱ་ཞེས་ལན་བདུན་བརྗོད་ཅིང་མར་བླུགས་གཟར་བདུན་གྱིས་དགང་གཟར་བཀང་ལ་མཐར། ཨོཾ་ཧེ་རུ་ཀ་མཧཱ་བཛྲ་ས་པ་ཨགྣ་ཡེ་དི་བྱ་དི་བྱ་ཨགྣ་མཧཱ་ཤྲཱི་ཡེ་ཧ་བྱ་བཱ་ཧ་ན་ཡ་སརྦ་པཱ་པྃ་ཤིནྟིཾ་ཀུ་རུ་སྭཱཧཱ་ཞེས་བརྗོད་དེ་གཟར་བུ་གཉིས་ཁ་སྦྱར་ལ་མེ་ལྷའི་ཞལ་དུ་ཕུལ་བར་བསམ་མོ། ། དེ་ལྟ་བུ་ལན་གསུམ་གྱིས་བྱོན་ཟན་ཕུལ་ལ་བར་དེར་མེ་བཀྲ་བརྟག་སྟེ་ངན་ན་ཧཱུྃ་ཞེས་བརྗོད་ཅིང་བསང་ཆུས་ཕྱོགས་ཀུན་ཏུ་གཏོར་ཏེ་བགེགས་བསལ་ལོ། ། དེ་ནས་མེ་ཏོག་ལ་སོགས་པ་མཆོད་པ་ལྔས་མཆོད་ལ། ཡམ་ཤིང་ལ་སོགས་འོག་ནས་འབྱུང་བའི་སྲེག་རྫས་རྣམས་རིམ་པ་བཞིན་ལག་གཡོན་དུ་བཟུང་ལ་གཡས་པའི་མཐེབ་སྲིན་གྱིས་སྟེང་ན་བསླངས་ཤིང་ཅུང་ཟད་བསྐོར་ཏེ་མཆོག་སྦྱིན་གྱི་ཕྱག་རྒྱས་དབུལ། དེའང་ཡམ་ཤིང་བྱང་ཆུབ་ཀྱི་ཤིང་དུ་མོས་ཏེ་ཨོཾ་བོ་དྷི་བྷྲིཀྵ་ཡ་སྭཱཧཱ། ཞེས་པ་བདུན་ནམ་ཉེར་གཅིག་ལ་སོགས་པས་ཕུལ་བའི་མཐར་ཨོཾ་བོ་དྷི་བྷྲིཀྵ་ཡ། བདག་གི་ཚེ་འཁོར་བ་ཐོག་མ་མེད་པ་ནས་བསགས་པའི་སྡིག་པ་དང་སྒྲིབ་པ་བག་ཆགས་དང་བཅས་པ་ཐམས་ཅད་དང་གསང་སྔགས་ཀྱི་ལྷག་ཆད་ལ་སོགས་པའི་ཉེས་པ་ཐམས་ཅད་ཤིནྟིཾ་ཀུ་རུ་སྭཱཧཱ་ཞེས་བརྗོད། དེ་བཞིན་དུ་འོག་མ་རྣམས་ལའང་དེའི་རིགས་པས་ཤེས་པར་བྱས་ལ།
ཨོཾ་ཨགྣ་ཡེ་སྭཱཧཱ་ཞེས་པས་མར་དང་། ཨོཾ་སརྦ་པཱ་པྃ་ད་ཧ་ན་བཛྲ་ཡ་སྭཱཧཱ་ཞེས་པས་ཏིལ་ལམ་ཡུངས་ཀར་དང་། ཨོཾ་བཛྲ་པུཥྚ་ཡེ་སྭཱཧཱས་འབྲས་དང་། ཨོཾ་སརྦ་སྃ་པ་དེ་སྭཱཧཱས་ཞོ་དང་སྦྱར་བའི་ཟས་མཆོག་དང་། ཨོཾ་བཛྲ་བི་ཛཱ་ཡ་སྭཱཧཱས་འབྲས་སོ་བ་དང་། ཨོཾ་མཧཱ་བེ་ག་ཡ་སྭཱཧཱས་ནས་དང་། ཨོཾ་བཛྲ་གྷསྨ་རཱ་ཡ་སྭཱཧཱས་གྲོ་དང་། ཨོཾ་མཧཱ་བ་ལ་ཡ་སྭཱཧཱས་སྲན་མ་དང་། ཨོཾ་བཛྲ་ཨ་ཡུ་ཥེ་སྭཱཧཱས་དུརྦ་དང་། ཨོཾ་ཨ་པྲ་ཏི་ཧ་ཏ་བཛྲ་ཡ་སྭཱཧཱས་ཀུ་ཤ་རྣམས་ཕུལ་ལ་སྡེ་ཚན་རེ་རེའི་མཐར་གོང་ལྟར་གྱི་སྤེལ་ཚིག་སྦྱོར།
གོ་རིམ་འདི་རྣམས་སྲེག་རྫས་གཤོམ་པའི་སྐབས་སུ་གསུངས་པའི་གོ་རིམ་བཞིན་བཀོད་པ་ལགས། དེ་ལྟར་མེ་ལྷ་ལ་སྲེག་རྫས་ཇི་ཙམ་འབྱོར་བ་ཕུལ་བའི་མཐར། གོང་ལྟར་མཆོད་བསྟོད་བྱས་ལ། ཨོཾ་པྲོཀྵ་ཎྃ་པྲ་ཏིཙྪ་སྭཱཧཱ་ཞེས་པས་བསང་གཏོར་དང་། ཨོཾ་ཨི་མྃ་ཨརྒྷྃ་མ་ཡ་དཏྟ་གྲྀ་ཧ་ཎི་སིདྡྷི་མྨེ་པྲ་ཡཙྪ་སྭཱཧཱ་ཞེས་པས་མཆོད་ཡོན་ཕུལ་ལ་མར་བླུག་གཟར་གང་ཐབ་ཏུ་བླུགས་ཏེ། ཨོཾ་བཛྲ་ཛྭ་ལ་རྃ་ཞེས་བརྗོད་མེ་ལྷ་འབར་བའི་རྣམ་པར་གྱུར་པར་བསམ་མོ། ། དེ་ནས་འདས་པའི་མེ་ལྷ་མཆོད་པ་ནི་བུད་ཤིང་བརྩིགས་པ་ལས་ཡེ་ཤེས་ཀྱི་མེ་འབར་བའི་ནང་དུ་ཧཱུྃ་ལས་སྣ་ཚོགས་རྡོ་རྗེ་ཧཱུྃ་གིས་མཚན་པ་ལས་འོད་འཕྲོས། རྡོ་རྗེའི་ས་གཞི་རྭ་བ་གུར་མེ་འབར་བའི་ནང་དུར་ཁྲོད་བརྒྱད་ཀྱིས་བསྐོར་བའི་དབུས་སུ་པདྨ་ཉི་མ་མི་རོ་དམར་སེར་མགོ་གཡས་སུ་བསྟན་པའི་སྟེང་དུ་ཧཱུྃ་ལས་གྲི་གུག་ལས་མགོན་པོ། གཡོན་དུ་ཨེ་ཀ་ཛ་ཏིའི་ལྟོ་བར་ལྷ་མོ་ལས་མགོན་རུ་འདྲེན་རྣམས་སྔགས་འཆང་ཆོས་ཀྱི་རྒྱལ་པོས་མཛད་པའི་གཏོར་ཆོག་ལྟར་བསྐྱེད། དུར་ཁྲོད་བརྒྱད་དུ་ལྷ་ཀླུ་ཕྱོགས་སྐྱོང་ཞིང་སྐྱོང་གཟའ་རྒྱུ་སྐར་འཇིགས་བྱེད་རྒྱལ་ཆེན།
གཞན་ཡང་སྣང་སྲིད་ཀྱི་ལྷ་སྲིན་སྡེ་བརྒྱད་དྲེགས་པ་ཕོ་མོའི་ཚོགས་བསམ་གྱིས་མི་ཁྱབ་པས་བསྐོར་བ་ཐམས་ཅད་ཀྱི་དཔྲལ་བར་ཨོཾ། མགྲིན་པར་ཨཱཿ ཐུགས་ཀར་ཧཱུྃ། རང་གི་སྙིང་ཁ་ནས་འོད་འཕྲོས་པས། མགོན་པོ་འཁོར་དང་བཅས་པ་བཛྲ་ས་མཱ་ཛཿ མགོན་པོ་སྐུ༞ ལྷ་མོ་སྐུ༞ ལས་མགོན་ཀུན་གཤེགས་ཀྱིས་སྤྱན་དྲངས། གཉིས་སུ་མེད་པར་ཐིམ། ཡང་འོད་འཕྲོས་དབང་གི་ལྷ་རིགས་ལྔ་འཁོར་དང་བཅས་པ་སྤྱན་དྲངས། དེ་བཞིན་གཤེགས་པ་ཐམས་ཅད་ཀྱིས་འདི་ལ་དབང་བསྐུར་དུ་གསོལ། ཨོཾ་བཛྲི་བྷ་ཝ་ཨ་བྷི་ཥིཉྩ་ཧཱུྃ་ཞེས་དབང་བསྐུར།
སྐུ་གང་། དྲི་མ་དག ཆུ་ལྷག་མ་ཡར་ལུད་པ་ལས་གཙོ་བོར་མི་སྐྱོད་པ། འཁོར་རྣམས་ལ་རྡོ་རྗེ་སྔོན་པོ་རྩེ་ལྔ་ཕྱེད་པ་རེས་དབུ་བརྒྱན། བློ་འཁོབ་ཆུང་བས་གོང་དུ་ཏིང་ངེ་འཛིན་གྱིས་མེ་སྦར་ལ་སྐབས་འདིར་དངོས་སུ་སྦོར་ཞེས་གསུངས་ཀྱང་ལག་ལེན་སྔ་མ་བདེའོ། ། དེ་ནས་མགོན་པོ་འཁོར་བཅས་ཀྱི་ལྗགས་ཧཱུྃ་ལས་རྡོ་རྗེ་ཧཱུྃ་གིས་མཚན་ཞིང་། དགང་གཟར་བླུག་གཟར་གྱི་ཁ་ལ་རྃ་གྱིས་མཚན་པ། ཡི་གེ་བདུན་པ་གསུམ་གྱིས་བྱོན་ཟན་མར་དབུལ། དགང་བླུགས་ཁ་སྦྱར་ནས་ཐབ་ལ་གཡས་སུ་བསྐོར་ཞིང་། ཨོཾ་མཧཱ་ཀཱ་ལ་ཡ་ས་པ་རི་ཝ་ར་བདག་གི་སྡིག་སྒྲིབ་ལས་ངན་དམ་ཚིག་ཉམས་ཆག་སྔགས་ལྷག་ཆད་ཀྱི་ཉེས་པ་ཐམས་ཅད་ཤིནྟིཾ་ཀུ་རུ་སྭཱཧཱ།
དེ་ནས་ཡམ་ཤིང་མར་གང་འཚམས་་་་་་བཅུ་ཚན་རེ། ཕུལ་རྗེས། ཡུངས་ཀར་ལ་བཅུ་ཆའི་་་་་་སྔགས་འབུམ་ཚོ་བདུན་ཁ་སྐོང་འབུམ་ཚོ་གཅིག་བཟླས་ཚེ་སྦྱིན་སྲེག་ཁྲི་ཚོ་བརྒྱད་དེ། ཞག་གསུམ་ལ་ཆོ་ག་བཞི་བྱས་པའི་ཆོ་ག་རེ་ལ་སྔགས་ཁྲི་ཚོ་གཉིས་རེ་བཟླ་དགོས་པ་ལས་སྔགས་སྟོང་ཕྲག་གཉིས་དེའི་མཚམས་རྣམས་སུ་རྫས་རྣམས་བཅུ་ཚན་པ་རེ་འབུལ་དགོས་པ་ལགས། གྲངས་བཟུང་། གཞན་སྲེག་རྫས་རྣམས་བརྒྱ་རྩ་རེ་སྐབས་གང་བདེར་འབུལ། བར་བར་དུ་ཡམ་ཤིང་མར་གྱིས་མེ་གསོ་ཞིང་། མཐར་མར་གྱིས་གང་བའི་སྦྱིན་སྲེག་གསུམ་འབུལ། འདི་ཐམས་ཅད་ལ་འབུལ་སྔགས་ཡི་གེ་བདུན་པ་སྤེལ་ཚིག་གོང་ལྟར་ཁོ་ནས་འབུལ་ལོ། ། གཏོར་མ་བསངས་སྦྱངས་བྱིན་གྱིས་བརླབས།
སོ་སོའི་སྔགས་ཀྱིས་ཕུལ་ནས་ཕྱི་ནང་གི་མཆོད་པ་བསྟོད་པ་འཕྲིན་ལས་འཆོལ་བ་རྣམས་རྒྱས་བསྡུས་གང་འོས་བྱའོ། ། འདི་ཉི་མ་བར་མའི་སྔ་ཆོག་ལ་མཛད། ཉི་མ་སྔ་རྟིང་གཉིས་དང་བར་མའི་དགོང་ཐུན་ལ་ཀྱཻ་རྡོར་བདེ་མཆོག་གི་གཏོར་བསྔོ་དཀྱུས་བཞིན་གྲུབ་རྗེས། ལྷ་བརྒྱད་མདུན་བསྐྱེད་སྐབས་བསྐྱེད་ཟིན་པས་ལྕམ་དྲལ་གཉིས་ལ་སྔགས་རྣམས་ཀྱིས་ཕུལ་ནས། ཕྱི་ནང་གི་མཆོད་པ་འཕྲིན་འཆོལ་སོགས་བྱས་རྗེས། ཞལ་བཞི་པ་མན་གཏོར་བསྔོ་རྒྱས་པ་བཤགས་པ་ཡན་སྔགས་འཆང་ཆེན་པོའི་གཏོར་ཆོག་བཞིན་བྱས་ལ། སྤྲོ་ན་སྐབས་འདིར་བསྐང་གསོ་རྒྱས་བསྡུས་གང་རིགས་བྱ་ཞིང་། སྲིད་ཞིའི་དཔལ་འབྱོར་མ་ཡན་བྱ། བསྐང་བ་མི་བྱེད་ཚེ་སྔགས་ཐུང་གསུམ་ནས་བསྟོད་པ་ནས། དེ་ཡིས་སངས་རྒྱས་རིན་པོ་ཆེ་མྱུར་དུ་ཐོབ་པར་ཤོག་གི་བར་བྱ།
གསུམ་པ་རྗེས་ནི་ཡི་གེ་བརྒྱ་པས་ལྷག་ཆད་ཁ་བསྐང་། མ་འབྱོར་བ་དང་སོགས་བཟོད་གསོལ། མདུན་གྱི་མགོན་པོ་ལྷ་བརྒྱད་རང་ལ་ཐིམ་ཞིང་གཞན་རྣམས་བཛྲ་མུཿ དེ་ནས་ཐབ་ཁུང་དུ་མར་བླུགས་གཟར་གང་དགང་གཟར་ལ་རེག་པ་དང་བཅས་པས་བླུགས་ལ། ཨོཾ་བཛྲ་ཛྭ་ལ་རྃ་ཞེས་བརྗོད་དེ་མེ་ལྷ་ཞལ་ཕྱག་གི་རྣམ་པ་ཅན་དུ་གྱུར་པར་བསམས་ལ་སྲེག་རྫས་རྣམས་ཀྱི་ལྷག་མ་བདུན་ནམ་བཅུ་གཅིག་ལ་སོགས་པ་ཅི་འབྱོར་ཕུལ། མཐར་བྱོན་ཟན་གྱི་སྐབས་ལྟར་མར་དགང་བླུགས་གསུམ་གང་བའི་སྦྱིན་སྲེག་ཏུ་ཕུལ། ཡོན་བདག་ལ་སོགས་པའི་དོན་དུ་བྱེད་ན་དེའི་ལག་པ་གཡས་པའི་མཐེ་བོང་དགང་གཟར་དང་ལྷན་ཅིག་ཏུ་བཟུང་ལ་གང་བའི་སྦྱིན་སྲེག་ཕུལ་བའི་མཐར། བདག་གི་ཡོན་བདག་ཆེ་གེ་མོ་ཞེས་བགྱི་བའི་ནད་དང་གདོན་དང་། བཀྲ་མི་ཤིས་པ་དང་། བྱུར་དང་སྐལ་བ་ངན་པ་ཐམས་ཅད་ཤནྟིཾ་ཀུ་རུ་སྭཱཧཱ།
ཞེས་བདུན་ཚན་གསུམ་པོ་རེ་རེའི་མཐར་བྱའོ། ། གཏོར་མ་བསངས་སྦྱངས། སྟོང་པའི་ངང་ལས་རིན་པོ་ཆེ་ལས་གྲུབ་པའི་སྣོད་ཡངས་ཤིང་རྒྱ་ཆེ་བའི་ནང་དུ་གཏོར་མ་ཁ་དོག་དྲི་རོ་ནུས་པའི་མཐུ་ཕུན་སུམ་ཚོགས་པ་བདུད་རྩིའི་རྒྱ་མཚོ་ཆེན་པོར་གྱུར། ཨོཾ་ཨཱཿཧཱུྃ་ཞེས་པས་བྱིན་གྱིས་བརླབས། ལག་པ་གཡས་མཆོག་སྦྱིན་གྱི་ཕྱག་རྒྱ་བྱས་ཏེ། ཨོཾ་ཨགྣ་ཡེ་ས་པ་རི་ཝཱ་ར་ཨོཾ་ཨ་ཀ་རོ་མུ་ཁྃ་ཞེས་སོགས་གསུམ་མམ་ལྔས་ཕུལ། མཚན་སྔགས་རེ་རེ་ནས་སྔོན་དུ་འགྲོ་བའི་ཆུ་གཉིས་ཉེར་སྤྱོད་རོལ་མོ་དང་བཅས་པ་དང་ནང་མཆོད། འཇིག་རྟེན་དབང་ཕྱུག་སོགས་ཀྱི་མཐར། ཚངས་པ་འཇིག་རྟེན་མགོན་གྱི་སྲས། ། མེ་ལྷའི་རྒྱལ་པོ་དྲང་སྲོང་མཆོག །
འབྱུང་པོ་ཡོངས་སུ་བསྐྱབ་པའི་ཕྱིར། ། ཐུགས་རྗེ་དབང་གི་སྐུར་སྤྲུལ་པ། ། རིག་སྔགས་སྒྲུབ་པའི་དྲང་སྲོང་ཚུལ། ། ཉོན་མོངས་བསྲེག་པའི་ཤེས་རབ་འོད། ། བསྐལ་པའི་མེ་ལྟར་གཟི་བརྗིད་འབར། ། མངོན་ཤེས་རྫུ་འཕྲུལ་ཞབས་དང་ལྡན། ། ཐབས་ཀྱི་སྤྲུལ་པའི་ཐེག་པ་ཆིབས། ། རིག་སྔགས་གསུང་གི་བགྲང་ཕྲེང་འཛིན། ། བདུད་རྩིའི་བཅུད་ལྡན་གྷུན་བི་བསྣམས། ། ཆོས་ཀྱི་བདུད་རྩི་ཡོངས་ལ་བསིལ། །
ཉེས་པའི་སྐྱོན་བྲལ་ཚངས་པར་སྤྱོད། ། འཇིག་རྟེན་གནས་ཀྱང་མྱ་ངན་འདས། ། ཞི་བ་བརྙེས་ཀྱང་ཐུགས་རྗེ་ཆེ། ། དེ་བས་བསྟོད་དེ་ཕྱག་ཀྱང་འཚལ། ། ཞེས་པས་བསྟོད། དྲང་སྲོང་ཆེན་པོ་འཁོར་དང་བཅས་པ་ཁྱེད་རྣམས་ཀྱིས་བདག་གི་ཚེ་འཁོར་བ་ཐོག་མ་མེད་པ་ནས་བསགས་པའི་ཞེས་སོགས་འདོད་དོན་གསོལ་བ་བཏབ། ཡི་གེ་བརྒྱ་པ་ལན་གསུམ་གྱིས་ལྷག་ཆད་ཁ་བསྐངས་ལ། ཨོཾ་པྲོཀྵ་ཎྃ་པྲ་ཏཱིཙྪ་སྭཱཧཱས་བསང་གཏོར་དང་། ཨོཾ་སརྦ་སྃ་ཤྭ་དྷ་ཡེ་སྭཱཧཱས་འཐོར་འཐུང་ཕུལ་ལ། བདག་གི་དོན་དང་གཞན་གྱི་དོན། །
བྱིན་ཟ་ཁྱོད་ཀྱིས་བསྒྲུབ་ཀྱི་གཤེགས། ། ཇི་བཞིན་དུས་སུ་སླར་གཤེགས་ཏེ། ། བདག་གི་དངོས་གྲུབ་ཐམས་ཅད་སྒྲུབས། ། ཨོཾ་ཨགྣ་ཡེ་གཙྪ་ཞེས་དང་། དབྱུག་གུ་རྩེ་གསུམ་པའི་ཕྱག་རྒྱ་ཕྱིར་བཀྱེད་དེ། མེ་ལྷ་རང་བཞིན་གྱི་གནས་སུ་གཤེགས། དམ་ཚིག་པ་རང་ལ་ཐིམ་པར་བསམས་ལ་རང་གི་དཔྲལ་བར་ཨོཾ། མགྲིན་པར་ཨཱཿ ཐུགས་ཀར་ཧཱུྃ། དགེ་བ་བསྔོ་བ་དང་སྨོན་ལམ་བཀྲ་ཤིས་རྒྱས་པར་བྱའོ། །
ཡོ་བྱད་གཞན་རྣམས་བསྡུ་ཞིང་། མེ་མ་ཤི་བར་མི་རེག གྲུབ་རྗེས་ཐལ་བ་ཆུ་བོར་དོར། ཚུལ་འདི་གྲུབ་མཆོག་དབང་པོ་དང་། ། རྒྱལ་བ་མ་ལུས་བསྐྱེད་པའི་ཡབ། ། གྲགས་པའི་མཚན་དང་མུས་ཆེན་རྗེའི། ། ཞབས་རྡུལ་སྤྱི་བོས་གུས་ལེན་ཞིང་། ། ཟ་ཉལ་འཆག་གིས་དུས་འདའ་བའི། ། ཆོས་མེད་རྣལ་འབྱོར་གང་དེས་སྦྱར། ། དགེ་འདིས་བདག་ཅག་དཔོན་སློབ་ཀྱི། །
འདི་ཕྱིའི་དོན་ཀུན་འགྲུབ་གྱུར་ཅིག ། ཅེས་དཔལ་གུར་གྱི་མགོན་པོའི་ཞི་བའི་སྦྱིན་སྲེག་གི་ལག་ལེན་དོན་གཉེར་དགའ་བསྐྱེད་བར་ཆད་ཀུན་སེལ་ཞེས་བྱ་བ་འདིའང་ས་སྐྱ་པ་ཤཱཀྱའི་དགེ་བསྙེན་པཎྜི་ཏ་སྔགས་འཆང་ངག་དབང་ཀུན་དགའ་བསོད་ནམས་ཀྱིས་རང་ལོ་ཉེར་གསུམ་ལོན་སྐབས་གདན་ས་ཆེན་པོའི་ཆུ་མིག་རྫིང་ཁའི་བླ་བྲང་བདེ་མཆོག་ཕོ་བྲང་དུ་གུར་གྱི་མགོན་པོའི་སྦྱིན་སྲེག་བྱས་དུས་ས་ལོ་ཐམས་ཅད་མཁྱེན་པས་མཛད་པའི་སྦྱིན་སྲེག་གི་ཡིག་ཆ་ནང་བཞིན་ལས་ཅུང་ཟད་མི་གསལ་བ་རྣམས་སྔགས་འཆང་ཆོས་ཀྱི་རྒྱལ་པོས་བྱས་འགྱུར་སྒྲུབ་ཆེན་དགེ་སློང་ཀུན་དགས་སྦྱིན་སྲེག་བྱས་དུས་གནང་བའི་གསལ་བྱེད་ཀྱི་ཡིག་ཆུང་གཞིར་བཞག་སྟེ་སྨིན་རྒྱས་བགྱིས་སྐབས་ཀྱི་ལག་ལེན་གྱི་རིམ་པ་རྣམས་རང་གི་མཆོད་གཡོག་པ་དགེ་སློང་རྡོ་རྗེ་འཛིན་པ་ངག་དབང་དཔལ་བཟང་གིས་ཟིན་ཐོར་བཏབ་འདུག་པ་ལ་སླར་ཡང་གསལ་བྱེད་དགོས་པ་འགའ་ཞིག་བསྣན་ཅིང་ཤིན་ཏུ་དག་པར་བྱས་པ་འདི་ནི་རང་གི་བགྲང་གཞི་བཅུ་ཕྲག་བཞི་དང་ཉག་མ་གཉིས་སུ་སླེབས་པ་ས་ཕོ་སྟག་གི་ཁྲུམས་ཀྱི་ཟླ་བའི་དམར་ཆ་དགའ་བ་གསུམ་པའི་ཚེས་ལ་དཔལ་ས་སྐྱའི་ཆོས་གྲྭ་ཆེན་པོའི་བཞི་ཐོག་བླ་བྲང་དུ་སྦྱར་བའི་སྐུལ་བ་པོ་ནི་གོང་གི་མཆོད་གཡོག་པ་དེ་ཉིད་དང་། གཞན་ཡང་དུས་ཀྱི་འཁོར་ལོའི་རྩིས་གཞུང་རྒྱ་མཚོ་ལྟ་བུ་སོགས་རིག་གནས་མཐའ་དག་ལ་མི་འཇིགས་པའི་སྤོབས་པ་ཐོབ་པ་ཆོས་རྗེ་བསོད་ནམས་རྒྱལ་མཚན་གྱིས་ཀྱང་ཉེ་བར་བསྐུལ་ཞིང་ཡི་གེའི་རྐྱེན་སྦྱར་ཏེ་གྲུབ་པར་བྱས་པའོ། ། འདིས་ཀྱང་བདག་ཅག་དཔོན་སློབ་ཀྱི་འདི་ཕྱིའི་བསམ་དོན་ཐམས་ཅད་ཡིད་བཞིན་དུ་གྲུབ་སྟེ་སྔགས་འཆང་ཆོས་ཀྱི་རྒྱལ་པོ་ཡབ་སྲས་རྣམས་ཀྱི་བསྟན་པ་རིན་པོ་ཆེ་མཆོག་ཏུ་འཕེལ་བའི་མཐུ་དང་ལྡན་པའི་རྒྱུར་གྱུར་ཅིག། །། སརྦ་དཱ་ཨོཾ།། །། ༈ མཁན་ཆེན་ཨ་པད་རིན་པོ་ཆེའི་དགོངས་བཞེད་ལྟར་གུ་རུས་ཞབས་ཞུ་བགྱིས་པའོ།། PAGE * MERGEFORMAT 2 ཨ་མྱེས་ཞབས། དཔལ་གུར་གྱི་མགོན་པོའི་ཞི་བའི་སྦྱིན་སྲེག་གི་ལག་ལེན། PAGE * MERGEFORMAT 1
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
