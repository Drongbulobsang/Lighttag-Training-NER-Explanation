གསུང་འབུམ། ངག་དབང་ཀུན་དགའ་བསོད་ནམས།
པོད ༢༡༤
ཉོན་མོངས་ནད་ཀུན་སེལ་བའི་སྨན་མཆོག་བདུད་རྩིའི་རྒྱ་མཚོ།
༄༅། །དཔལ་ལྡན་ས་སྐྱ་པའི་སྔགས་འཆང་རྣམས་ལ་མེད་ཐབས་མེད་པའི་དུས་རྒྱུན་གྱི་བཟའ་བའི་དམ་ཚིག་བདུད་རྩིའི་རིལ་བུ་བསྒྲུབ་ཚུལ་གྱི་གསུང་རབ་རྣམས་ཕྱོགས་གཅིག་ཏུ་བསྒྲིགས་པ་ཉོན་མོངས་ནད་ཀུན་སེལ་བའི་སྨན་མཆོག་བདུད་རྩིའི་རྒྱ་མཚོ་བཞུགས་སོ།། ན་མོ་གུ་རུ་བཛྲ་དྷ་ར་བུདྡྷ་དྷྭ་ཛ་ཡེ། རྗེ་བཙུན་རྩ་བརྒྱུད་བླ་མའི་ཚོགས་རྣམས་ལ། ། གུས་པས་བཏུད་དེ་གསང་སྔགས་འཛིན་རྣམས་ཀྱིས། ། རྒྱུན་དུ་ཟ་བའི་རྫས་མཆོག་བསྒྲུབ་པའི་ཚུལ། ། གོང་མའི་གསུང་རྣམས་བཏུས་ཏེ་འདིར་སྤེལ་ལོ། ། ཞེས་མཆོད་པར་བརྗོད་ཅིང་བཤད་པར་དམ་བཅས་ནས། འདིར་དཔལ་ལྡན་ས་སྐྱ་པའི་སྔགས་འཆང་རྣམས་ལ་མེད་ཐབས་མེད་པའི་དུས་རྒྱུན་གྱི་བཟའ་བའི་དམ་ཚིག་བདུད་རྩི་རིལ་བུ་བསྒྲུབ་ཚུལ་གྱི་གསུང་རབ་རྣམས་ཕྱོགས་གཅིག་ཏུ་བསྒྲིགས་པ་ཉོན་མོངས་ནད་ཀུན་སེལ་བའི་སྨན་མཆོག་བདུད་རྩིའི་རྒྱ་མཚོ་ཞེས་བྱ་བ་འདི་འཆད་པ་ལ་དོན་བདུན་ཏེ། རྗེ་བཙུན་མཆོག་གི་གསུང་རབ་ལས་འབྱུང་ཚུལ་བཤད་པ། ཆོས་རྒྱལ་འཕགས་པའི་གསུང་རབ་ལས་འབྱུང་ཚུལ་བཤད་པ།
བདག་ཆེན་བློ་གྲོས་རྒྱལ་མཚན་གྱི་གསུང་རབ་ལས་འབྱུང་ཚུལ་བཤད་པ། མུས་ཆེན་སངས་རྒྱས་རིན་ཆེན་གྱི་གསུང་རབ་ལས་འབྱུང་ཚུལ་བཤད་པ། སྦས་པའི་རྣལ་འབྱོར་འཕགས་ཆེན་དཔལ་ལྡན་བཀྲ་ཤིས་ཀྱི་གསུང་རབ་ལས་འབྱུང་ཚུལ་བཤད་པ། སྙིགས་དུས་བསྟན་པའི་ཉི་མ་ངག་དབང་ཀུན་དགའ་རིན་ཆེན་གྱི་གསུང་རབ་ལས་འབྱུང་ཚུལ་བཤད་པ། དེ་ལྟ་བུའི་བཟའ་བའི་དམ་ཚིག་གི་རྫས་ཀྱི་རིལ་བུ་འདི་ལ་བྱིན་རླབས་ཀྱི་རྒྱུན་བཞུགས་ཚུལ་བཤད་པའོ། ། དང་པོ་ནི། འཁྲུལ་པའི་དྲི་མ་ཐམས་ཅད་ཟད་པར་སྤངས་པ་རྗེ་བཙུན་རིན་པོ་ཆེ་དཔལ་ལྡན་གྲགས་པའི་ཞབས་ཀྱིས་མཛད་པའི་ལམ་འབྲས་གླེགས་བམ་གྱི་ནང་ན་བཞུགས་པའི་བདུད་རྩི་རིལ་བུ་བསྒྲུབ་ཚུལ་གྱི་གསུང་རབ་ལས་འདི་ལྟར་འབྱུང་སྟེ། བླ་མ་དམ་པའི་ཞབས་ལ་སྤྱི་བོས་ཕྱག་འཚལ་ལོ། ། དུས་རྒྱུན་གྱི་བཟའ་བའི་དམ་ཚིག་ནི། རྩ་བའི་རྒྱུད་ལས།
ན་དང་ག་ཧ་དང་པོ་དང་། ། མཐའ་ཡི་ཤ་དང་དང་པོའི་ཤ ། ཀྱཻ་རྡོ་རྗེ་ལས་གསུངས་པའི། ། བདུད་རྩི་ལྔའང་དེ་བཞིན་བཟའ། ། ཞེས་པ་ལ་བརྟེན་ནས་དམ་ཚིག་གི་རྫས་བདུད་རྩི་རིལ་བུ་བསྒྲུབ་པ་བསྟན་པ་ནི། སྒྲུབ་པ་པོ་དམ་ཚིག་དང་ལྡན་པས་ཡིད་དང་མཐུན་པའི་གནས་སུ། ཐོག་མར་རྫས་དང་ཡོ་བྱད་རྣམས་བསོག་པར་བྱ་སྟེ། དེའང་ཚོགས་ཀྱི་འཁོར་ལོའི་ཡོ་བྱད་ཅི་ཙམ་འབྱོར་པ་བསོག གཞན་ཡང་ཤ་ལྔ་བདུད་རྩི་ལྔ་ལ་སོགས་པ་བསོག་སྟེ། ཤ་ལྔ་ནི།
མིའི་ཤ་དང་། བ་ལང་གི་ཤ་དང་། ཁྱིའི་ཤ་དང་། རྟའི་ཤ་དང་། གླང་པོ་ཆེའི་ཤ་དང་ལྔའོ། ། དེ་ལ་གླང་པོ་ཆེའི་ཤ་མ་རྙེད་ན་མིའི་ཤས་དོད་བྱས་པས་ཆོག་གསུངས། བདུད་རྩི་ལྔ་ནི། དྲི་ཆུ་དང་། དྲི་ཆེན་དང་། རཀྟ་དང་།
བྱང་ཆུབ་ཀྱི་སེམས་དང་། ཤ་ཆེན་ཟེར་ཡང་མིའི་ཀླད་པ་ཡིན་གསུངས་སོ། ། དེ་ལྟར་ལྔའོ། ། གཞན་ཡང་དེ་རྣམས་ཀྱི་བརྡ་བསོག་པར་བྱ་སྟེ། དྲི་ཆུའི་བརྡ་གླ་རྩི། དྲི་ཆེན་གྱི་བརྡ་ཨ་རུ་ར། རཀྟའི་བརྡ་དུ་རུ་ཀ བྱང་སེམས་ཀྱི་བརྡ་ག་པུར། ཤ་ཆེན་གྱི་བརྡ་ཙནྡན་དམར་པོ། གཞན་ཡང་འབྲས་བུ་གསུམ་དང་།
ཚ་བ་གསུམ་ལ་སོགས་པ་ཅི་རིགས་པར་བསོག་གོ ། དེ་ནས་བསྒྲུབ་པའི་གྲོགས་དམ་ཚིག་ཐོབ་ལ་མ་ཉམས་པ་མང་ན་བདུན་བརྒྱད། ཉུང་ན་གསུམ་མམ་བཞིའི་བར་གྲལ་བྱས་ལ་བཞག་གོ ། དེ་ནས་གནས་ཁང་ཕྱག་དར་བྱ་བ་དང་། བླ་བྲེ་བྲེ་བ་དང་། བྲིས་སྐུ་ལ་སོགས་པ་བཀྲམ་ལ། གྲུབ་ན་དཀྱིལ་འཁོར་བཞེངས། མ་གྲུབ་ན་བསྒྲུབ་པའི་མཎྜལ་བྱས་པས་ཆོག མཆོད་པ་བཤམ་པ་དང་། གཏོར་མ་ལ་སོགས་པ་རྗེ་བཙུན་གྱིས་མཛད་པའི་ཐུན་མཚམས་ཀྱི་བྱ་བ་ལས་བྱུང་བའི་ཡི་གེ་བཞིན་བྱའོ། །
དེ་ནས་བདུད་རྩི་ལྔ་དང་། བརྡ་ལྔ་དང་། འབྲས་བུ་གསུམ་ལ་སོགས་པ་རྣམས་དང་། བླ་མ་བརྒྱུད་པའི་བདུད་རྩི་རིལ་བུའི་གཏའ་མ་དང་བཅས་པ་ཕྱེ་མར་བཏགས་ལ་དྲི་ཆུས་སྦྱར་ལ་ལྡེ་གུ་བྱས་ཏེ། ཤ་ལྔ་པོ་ལ་བསྐུས་ལ་དེ་རྣམས་ཀ་པཱ་ལའི་སྣོད་གཅིག་གམ་ལྔར་སོ་སོར་བཞག་གོ ། དེ་ཡང་དབུས་སུ་མིའི་ཤ ཤར་དུ་བ་ལང་གི་ཤ ལྷོར་ཁྱིའི་ཤ ནུབ་ཏུ་རྟའི་ཤ བྱང་དུ་གླང་པོ་ཆེའི་ཤའོ། །
དེ་ནས་ཟངས་མའི་ཤོག་བུ་ལ་སྲུང་བའི་འཁོར་ལོ་བྲིས་པའི་སྟེང་དུ་དགབ་སྟེ་སྲུང་སྐུད་ཀྱིས་བཅིངས་ལ་བཞག་གོ ། དེ་ནས་བསྒྲུབ་པའི་ཚད་ནི་ཞག་བདུན་བསྒྲུབ་པར་བྱ་སྟེ། ཞག་གསུམ་གོང་བུ། ཞག་གསུམ་ལྡེ་གུ། ཞག་གཅིག་རིལ་བུའི་བསྒྲུབ་པའོ། ། དུས་ནི་ཉི་ཤུ་གསུམ་ནས་དགུའི་བར་དུའོ། ། དེའང་འབྱོར་པའི་བྱེ་བྲག་གིས་ཞག་རེ་རེ་ལ་རབ་ཀྱིས་ཚོགས་དྲུག འབྲིང་གིས་བཞི། ཐ་མས་གཉིས། དེའང་མ་འབྱོར་ན་རེ་རེ་བྱའོ། །
བསྒྲུབ་པའི་ཆོ་ག་ལ་ནམ་འཇུག་པའི་དུས་སུ། བླ་མ་ལ་ཕྱག་དང་མཎྜལ་ཕུལ་ལ་རང་རང་གི་གྲལ་ལ་འདུག་པ་དང་། ལས་ཀྱི་སློབ་མས་མཎྜལ་ཕུལ་ནས་གསོལ་བ་གདབ་པ་དང་། ཡི་གེ་བརྒྱ་པ་འདོན་པ་ནས་བདག་གི་རྣལ་འབྱོར་དང་བཟླས་པ་བྱེད་པའི་བར་དུ་ཚོགས་ཀྱི་ཆོ་ག་ནར་མ་བཞིན་བྱས་ལ། དེ་ནས་ཐམས་ཅད་ཀྱིས་བདུད་རྩི་བྱིན་གྱིས་བརླབས་ཏེ། ཏིང་ངེ་འཛིན་ནི་ནང་གི་མཆོད་པ་བྱིན་གྱིས་བརླབས་པ་དང་ཁྱད་པར་མེད་ལ། བྱེ་བྲག་ཏུ་སྤྱིའི་དམིགས་པ་ནི། འདིར་སྟེང་གི་ཨོཾ་དང་ཉི་མ་དང་། རྡོ་རྗེ་དང་གསུམ་མི་བཏུང་བར་དེ་རྣམས་ལ་བདུད་རྩིའི་རྒྱུན་འཛག་པར་བསམ་ཞིང་འབྲུ་གསུམ་བཟླ། སོ་སོའི་ནི་མི་མང་པོ་ཡོད་ན་གསུམ་གྱིས་རེ་མོས་གཟུངས་ཐག་ནས་བཟུང་ནས་གསུང་མ་ཆག་པར་བཟླ།
ཉུང་ན་གཉིས་སམ་ཅི་རིགས་པར་ནུས་ཚད་དུ་བཟླ་འོ། ། གསུམ་གསུམ་གྱི་རེ་མོས་གཟུངས་ཐག་ནས་བཟུང་ནས་སུམྦྷ་ནིའི་སྔགས་གསུང་མ་ཆག་ཏུ་བཟླ། ཉུང་ན་ཅི་རིགས་པར་བཟླས་སོ། ། ཐུན་སྤོ་བའི་ཚེ་རང་རང་གི་ཡན་ལག་དྲུག་པའི་མངོན་རྟོགས་ཚང་བར་བསྒོམ་ཞིང་། བདུད་རྩི་བྱིན་རླབས་གསལ་གདབ་ཅིང་བྱ། སྔ་མས་བཟླས་པ་འཇོག་ཁར་ཨོཾ་དང་ཉི་མ་རྡོ་རྗེ་གསུམ་ཞུ་བར་བསམ། དེ་བཞིན་དུ་ཐུན་ནམ་མཚམས་སྤོད་པའི་ཚེ་སྔ་མས་ཞུ་བར་བསམ། ཕྱི་མས་གསལ་གདབ་ཅིང་བསྒོམ་གསུངས། དེ་ནས་ནུབ་གསུམ་སོང་བ་དང་རྫས་དེ་རྣམས་སྟན་པའི་ཁུད་དུ་ཞིབ་པར་བཏགས་ལ་ལྡེ་གུ་དགོང་མོ་ཅི་རིགས་པར་བགོས་ལ་སྔར་བཞིན་ཡང་ཐོད་པར་བླུགས་ལ་ཕྱོགས་བཞི་དབུས་དང་ལྔར་བཞག་ལ་སྒྲུབ་པ་བྱའོ། ། དེ་ནས་ཡང་ནུབ་གསུམ་སོང་བའི་ཉིན་བར་དེ་རྣམས་རིལ་བུ་བྱས་ཏེ།
ཆེ་ཆུང་གི་ཚད་ཆེ་ན་སྲན་མ་ཙམ། ཆུང་ན་ཉུང་འབྲུ་ཙམ་བྱ། དེ་ནས་ཡང་ཐོད་པར་བླུགས་ལ་རང་སར་བཞག་ལ་སྒྲུབ་པ་བྱའོ། ། དེ་ནས་གྲོགས་སྤྱིའི་དམིགས་པ་ནི། སྒྲུབ་པ་ཐོན་པ་དང་། སྟེང་གི་ཉི་མ་དང་རྡོ་རྗེ་རྣམས་ཐོད་པར་ལྷུང་ནས་བདུད་རྩིར་ཞུ་བར་བསམ་པའམ། ཐུན་རེ་ལ་བསྐྱེད་ཅིང་བྱིན་རླབས་ཞུ་བར་བསམ་པ་གང་རུང་བྱ་ཞིང་ཐམས་ཅད་ཀྱིས་འབྲུ་གསུམ་བཟླ་འོ། ། དེ་ནས་བར་ཆད་མི་འབྱུང་བར་བྱ་བའི་ཕྱིར་ཐམས་ཅད་ཀྱིས་སུམྦྷ་ནིའམ། རྩ་སྔགས་ལ་སོགས་པ་ཅི་རིགས་པར་བཟླ་འོ། ། དེ་ནས་དེ་རྣམས་བསྡུས་ལ་བླ་མས་གསུམ་འགྱུར་རམ་ལྔ་འགྱུར་དུ་ཚགས་བྱས།
གཞན་སྒྲུབ་གཡོག་བྱེད་པ་རྣམས་ལ་སྐལ་བ་སྦྱིན། ཡོ་བྱད་སྦྱོར་བའི་ཡོན་བདག་ཡོད་ན་ཡང་སྐལ་བ་མང་དུ་སྦྱིན། གཞན་སློང་བ་རྣམས་ལ་ཡང་ཅི་རིགས་པར་སྦྱིན་ནོ། ། དེ་ནས་དེ་རྣམས་སོ་སོ་རང་རང་གི་ཟ་མ་ཏོག་ལ་སོགས་པ་སྣོད་བཟང་པོར་བཞག་ལ། རབ་ཀྱིས་ཐུན་བཞིར་ཐོག་མཐའ་རེ་རེ་བརྒྱད། ཡང་ན་རེ་རེ་སྟེ་ངེས་པར་བཞི་བསྟེན། འབྲིང་གིས་ཐུན་གཉིས་ལ་རེ་རེ་བསྟེན། ཐ་མས་ཀྱང་ཐུན་དང་པོ་ལ་རེ་རེ་བསྟེན། དེ་མ་འགྲུབ་ན་ཟླ་བ་རེ་ལ་རེ་རེ་བསྟེན། དེའང་མ་གྲུབ་ན་ཟླ་བ་དྲུག་ལ་རེ་རེ་བསྟེན།
དེའང་མ་གྲུབ་ན་ལོ་རེའི་དཔྱིད་ཟླ་འབྲིང་པོའི་ཚེས་གཅིག་གམ་བཅོ་ལྔ་ལ་རེ་རེ་བསྟེན་གསུངས། དེ་ལྟར་བྱས་པས་བར་ཆད་ཞི་བ་དང་དངོས་གྲུབ་ཐམས་ཅད་མྱུར་དུ་འགྲུབ་པ་ཡིན་གསུངས་སོ། ། བདུད་རྩི་རིལ་བུ་བསྒྲུབ་པའི་རིམ་པ་བླ་མ་དམ་པའི་ཞལ་ནས་གསུངས་པ་ལྟར། རྣལ་འབྱོར་པ་གྲགས་པ་རྒྱལ་མཚན་ལ་གཅུང་གིས་གསོལ་བ་བཏབ་ནས་བྲིས་པའོ། ། ཞེས་པ་དེ་རྣམས་ཀྱིས་ལུགས་འདིའི་ཡིག་ཆ་ཐམས་ཅད་ཀྱི་རྟེན་གཞིའམ། རྩ་བ་ལྟ་བུར་གྱུར་པ་རྗེ་བཙུན་མཆོག་གི་གསུང་རབ་ལས་འབྱུང་ཚུལ་བཤད་ཟིན་ནས།། ༈ །།སྤྱི་དོན་གཉིས་པ་ཆོས་རྒྱལ་འཕགས་པའི་གསུང་རབ་ལས་འབྱུང་ཚུལ་བཤད་པ་ནི། གསུང་ངག་རིན་པོ་ཆེ་གླེགས་བམ་རྗེ་བཙུན་རིན་པོ་ཆེས་ལྷན་ཅིག་ཏུ་བསྒྲིགས་ནས་དཀར་ཆག་མཛད་པར། མན་ངག་ཕྲ་མོ་གཞན་གྱི་དཀར་ཆག་བྲི་བར་མ་ནུས་སོ། ། ཞེས་གསུངས་པའི་མན་ངག་ཕྲ་མོའི་སྐོར་རྣམས་རྗེ་རྡོ་རྗེ་འཆང་ཀུན་དགའ་བཟང་པོ་ཡབ་སྲས་རྣམས་ཀྱིས་ཕྱོགས་གཅིག་ཏུ་བསྒྲིག་པར་མཛད་པའི་ལམ་འབྲས་པོ་ཏི་དམར་བསྡུས་སུ་གྲགས་པར་བཞུགས་པའི་ཆོས་ཀྱི་རྒྱལ་པོ་འཕགས་པ་རིན་པོ་ཆེས་མཛད་པའི་བདུད་རྩི་རིལ་བུ་བསྒྲུབ་ཚུལ་གྱི་ཡི་གེ་བདུད་རྩི་འབྱུང་བ་ཞེས་བྱ་བ་ལས་འདི་ལྟར་འབྱུང་སྟེ།
བདུད་རྩི་འཁྱིལ་པ་ལ་ཕྱག་འཚལ་ལོ། ། དངོས་གཞི་ལྔ་དང་། བརྡ་ལྔ་དང་། ཁ་བ་ཚེ་བ་རྡོ་རྗེ་དབུལ་བ་དང་། ཨ་ཀ་རུ་ནག ཀྱཻ་རྡོ་རྗེ་ལ་སོགས་པ་ཕྱོགས་སུ་བཀོད་ནས་བགེགས་སྡིག་པ་དྲི་མ་རྣམས་སྦྱངས་ནས། སྭ་བྷ་ཝས་སྟོང་པར་བསམ་པའི་ངང་ལས་སོ་སོའི་ས་བོན་ལས་སོ་སོ་བསྐྱེད་ནས། སོ་སོའི་རིགས་དང་མཐུན་པའི་ཡེ་ཤེས་བདུད་རྩིར་བྱིན་གྱིས་བརླབས་ལ། གཟུགས་སྦྱོང་ཞིང་སྐུའི་དངོས་གྲུབ་སྟེར་བའི་ངོ་བོར་གྱུར་ཏེ། ཨོཾ་ཨཱཿགྷོ་ཧཱུྃ་ཕཊ྄་སྭཱཧཱ་ལ་སོགས་པ་བརྗོད་དེ།
ན་དང་ག་དང་དང་པོ་དང་། ། དང་པོའི་ཤ་དང་གང་གི་མཐར། ། ཤ་ལྔ་རྣལ་འབྱོར་པ་ཡིས་བཟའ། ། འདི་དག་ཤ་ལྔའི་མཆོག་ཡིན་ཏེ། ། རྒྱལ་བ་ཡབ་ལྔའི་ངོ་བོ་ཉིད། ། དངོས་གྲུབ་རྒྱ་མཚོ་འགུགས་བྱེད་པའི། ། ལྕགས་ཀྱུ་རྣམ་པ་ལྔ་ཡང་ཡིན། ། རིགས་དང་དངོས་གྲུབ་གསལ་བ་ཡི། ། སྒྲོན་མ་ལྔ་ཡང་འདི་ཡིན་ནོ། ། ཨོཾ་ཨཱཿམཧཱ་པཉྩ་མྃ་ས་ཧཱུྃ་ཕཊ྄།
ཞེས་བརྗོད་དོ། ། དེ་བཞིན་དུ་ས་བོན་ལས་རྣམ་པར་སྣང་མཛད་གཏི་མུག་སྦྱོང་ཞིང་མེ་ལོང་ལྟ་བུའི་ཡེ་ཤེས་ཀྱི་རང་བཞིན་དུ་དམིགས་ལ། ཨོཾ་ཨཱཿབི་ཧཱུྃ་ཕཊ྄་ལ་སོགས་པ་བརྗོད་ནས་མི་བསྐྱོད་བརྟེན་པའི་རྣལ་འབྱོར་ལ་སོགས་པ་འདི། འདི་ལྔ་བདུད་རྩིའི་མཆོག་ཡིན་ཏེ། ། རྒྱལ་བ་ཡུམ་ལྔའི་ངོ་བོ་ཉིད། ། འཆི་མེད་ཚེ་དང་མཆོག་སྩོལ་བ། ། བདུད་རྩི་རྣམ་པ་ལྔ་ཡིན་ནོ། ། ཨོཾ་ཨཱཿམཧཱ་པཉྩ་ཨ་མྲྀ་ཏ་ཧཱུྃ་ཕཊ྄་སྭཱཧཱ། དེ་ནས་རྫས་གཞན་གྱི་དེ་ཉིད་གསུམ་ལས་བསྐྱེད་པ་ལས་འོད་འཕྲོས། སྣོད་བཅུད་དང་ཡེ་ཤེས་ཀྱི་བདུད་རྩི་ཚོགས་ལ་ཐིམ་པར་བསམ་ཞིང་།
དེ་ཉིད་གསུམ་གྱི་བྱིན་གྱིས་བརླབས། གོང་བུ་བྱིན་གྱིས་བརླབས་པའི་སྐབས་ཏེ་དང་པོའོ། ། རྡོ་རྗེ་པདྨ་རང་བཞིན་གྱིས། ། སྟན་དང་གཏུན་གྱིས་རབ་སྦྱངས་པ། ། སྣོད་གཅིག་བླུགས་ནས་ཇི་བཞིན་དུ། ། བསྐྱེད་ནས་སྔར་བཞིན་བྱིན་གྱིས་བརླབས། ། ཁྱད་པར་ཡང་ནི་འདི་ཡིན་ནོ། ། ཨོཾ་ཨཱཿགོ་གོ་རུ་མྃ་ས་ཧཱུྃ་ཕཊ྄་སྭཱཧཱ། ཨོཾ་ཨཱཿཀུ་ཀུ་རུ་མྃ་ས་ཧཱུྃ་ཕཊ྄་སྭཱཧཱ། ཨོཾ་ཨཱཿད་ད་དྷ་མྃ་ས་ཧཱུྃ་ཕཊ྄་སྭཱཧཱ།
ཨོཾ་ཨཱཿཧ་ཧསྟི་མྃ་ས་ཧཱུྃ་ཕཊ྄་སྭཱཧཱ། ཨོཾ་ཨཱཿན་ན་ར་མྃ་ས་ཧཱུྃ་ཕཊ྄་སྭཱཧཱ། ཨོཾ་ཨཱཿབི་ཏ་ཨ་མྲྀ་ཏ་ཧཱུྃ་ཕཊ྄་སྭཱཧཱ། ཨོཾ་ཨཱཿར་ཀ་ཏ་ཨ་མྲྀ་ཏ་ཧཱུྃ་ཕཊ྄་སྭཱཧཱ། ཨོཾ་ཨཱཿཤུ་ཀྲ་ཨ་མྲྀ་ཏ་ཧཱུྃ་ཕཊ྄་སྭཱཧཱ། ཨོཾ་ཨཱཿམསྟི་ཀ་ཨ་མྲྀ་ཏ་ཧཱུྃ་ཕཊ྄་སྭཱཧཱ། ཨོཾ་ཨཱཿམུ་ཏྲ་ཨ་མྲྀ་ཏ་ཧཱུྃ་ཕཊ྄་སྭཱཧཱ། ས་བོན་སོ་སོའི་ཡེ་ཤེས་ཀྱང་། ། སོ་སོར་བསྐྱེད་ཅིང་བྱིན་རླབས་ནས། ། ཨོཾ་ཨཱཿབྲུྃ་ཨཱ་དརྵ་ཛྙཱ་ན་ཨ་མྲྀ་ཏ་ཧཱུྃ་ཕཊ྄་སྭཱཧཱ།
ཨོཾ་ཨཱཿས་མ་ཏ་ཛྙཱ་ན་ཨ་མྲྀ་ཏ་ཧཱུྃ་ཕཊ྄་སྭཱཧཱ། ཨོཾ་ཨཱཿཛྲིཾ་པྲདྱ་བཀྵེ་ཛྙཱ་ན་ཨ་མྲྀ་ཏ་ཧཱུྃ་ཕཊ྄་སྭཱཧཱ། ཨོཾ་ཨཱཿཁྃ་ཀྲི་ཏྱ་ཨ་ནུཥྠ་ན་ཨ་མྲྀ་ཏ་ཧཱུྃ་ཕཊ྄་སྭཱཧཱ། ཨོཾ་ཨཱཿཧཱུྃ་དྷརྨཱ་དྷཱ་ཏུ་ཛྙཱ་ན་ཨ་མྲྀ་ཏ་ཧཱུྃ་ཕཊ྄་སྭཱཧཱ། རྣམས་སོ། ། ཕྱེ་མ་བྱིན་གྱིས་བརླབས་པའི་སྐབས་ཏེ་གཉིས་པའོ། ། མྱོས་བྱེད་ཚ་བ་ཉིང་ཁུ་རུ། ། བྱས་པ་ལ་སོགས་ལྡེ་གུར་བྱ། ། ཡོངས་སུ་རྫོགས་པར་བསྐྱེད་ནས་ནི། ། སྔར་བཞིན་བྱིན་གྱིས་བརླབ་པར་བྱ། །
ལྡེ་གུ་བྱིན་གྱིས་བརླབས་པའི་སྐབས་ཏེ་གསུམ་པའོ། ། དེ་ནས་རིལ་བུར་བྱས་ལ། སྔར་བཞིན་བསྐྱེད་ཅིང་བྱིན་གྱིས་བརླབས་ལ། ཨོཾ་གྱིས་བྱིན་གྱིས་བརླབས་པ་ཡིས། ། ཁ་དོག་ཕུན་སུམ་ཚོགས་གྱུར་ཅིང་། ། སྐུ་ཡི་རྡོ་རྗེ་སྤྱན་དྲངས་ནས། ། རྣལ་འབྱོར་ལུས་ཀྱི་དངོས་གྲུབ་འགྱུར། ། ཨཱཿཡིས་བྱིན་གྱིས་བརླབས་པ་ཡིས། ། ཕུན་སུམ་ཚོགས་པའི་རོ་ལྡན་ཞིང་། ། གསུང་གི་རྡོ་རྗེ་སྤྱན་དྲངས་ནས། །
རྣལ་འབྱོར་ངག་གི་དངོས་གྲུབ་འགྱུར། ། ཧཱུྃ་གིས་བྱིན་གྱིས་བརླབས་པ་ཡིས། ། ནུས་པ་ཕུན་སུམ་ཚོགས་གྱུར་ཅིང་། ། ཐུགས་ཀྱི་རྡོ་རྗེ་སྤྱན་དྲངས་ནས། ། རྣལ་འབྱོར་སེམས་ཀྱི་དངོས་གྲུབ་འགྱུར། ། ཧ་ཡིས་ཁ་དོག་འཕྲོག་པར་བྱེད། ། འཕྲོགས་ནས་འཕགས་པ་མཆོད་བྱེད་ཅིང་། ། སེམས་ཅན་ཐམས་ཅད་ཚིམ་བྱེད་པའི། ། ཁ་དོག་དམ་པར་བྱིན་གྱིས་བརླབས། ། ཧ་ཧ་ཧ།
ཧོས་ནི་དྲི་ནི་འཇིག་པར་བྱེད། ། བཤིགས་ནས་འཕགས་པ་མཆོད་བྱེད་ཅིང་། ། སེམས་ཅན་ཐམས་ཅད་ཚིམ་བྱེད་པའི། ། དྲི་མཆོག་ལྡན་པར་བྱིན་གྱིས་རློབས། ། ཧོཿཧོཿཧོཿཧོཿཧྲཱིཿནི་ནུས་པ་འཇིག་པར་བྱེད། ། བཤིག་ནས་འཕགས་པ་མཆོད་བྱེད་ཅིང་། ། སེམས་ཅན་ཐམས་ཅད་ཚིམ་བྱེད་པའི། ། ནུས་མཆོག་ལྡན་པར་བྱིན་གྱིས་རློབས། ། ཧྲཱིཿཧྲཱིཿཧྲཱིཿཧྲཱིཿདེ་ནས་ཚེ་བསྒྲུབ་པའི་ཕྱིར་ཚེ་དཔག་མེད་ཡབ་ཡུམ་གྱི་འདུས་སྦྱོར་ལས་བྱུང་བའི་བདུད་རྩིར་བྱིན་གྱིས་བརླབས་པར་བསམ་ཞིང་། སྔགས་སོ་སོའི་མཐར།
ཨ་ཡུ་པུཥྚིཾ་ཀུ་རུ་ཨོཾ་དང་། ཨོཾ་པུཎྱའི་བཟླས་པ་མང་དུ་བྱའོ། ། ཐོག་མར་ཞི་བའི་སྦྱིན་སྲེག་བྱ། ། རྫོགས་ནས་རྒྱས་པའི་སྦྱིན་སྲེག་བྱ། ། ཕུད་ཀྱིས་མཆོད་ནས་སླར་ཡང་ནི། ། ཞི་བས་ལྷག་ཆད་ཉེས་པ་སྦྱངས། ། བདུད་རྩི་འབྱུང་བ་ཞེས་བྱ་བ་འཕགས་པས་སྦྱར་བའོ། ། ཞེས་པ་དེ་རྣམས་ཀྱིས་ཆོས་རྒྱལ་འཕགས་པའི་གསུང་རབ་ལས་འབྱུང་ཚུལ་བཤད་ཟིན་ནས།། ༈ །།སྤྱི་དོན་གསུམ་པ་བདག་ཆེན་ཆོས་ཀྱི་རྗེ་བློ་གྲོས་རྒྱལ་མཚན་དཔལ་བཟང་པོའི་གསུང་རབ་ལས་འབྱུང་ཚུལ་བཤད་པ་ནི། མཁྱེན་བརྩེ་ནུས་གསུམ་གཞན་གྱིས་མཚུངས་པ་མེད་པའི་བདག་ཉིད་ཆེན་པོ་བདག་ཆེན་ཆོས་ཀྱི་རྗེ་དེ་ཉིད་ཀྱི་གསུང་རབ་ལས་འདི་ལྟར་འབྱུང་སྟེ།
ཁྱབ་བདག་རྒྱལ་བ་ལྔ་ཡི་དངོས། ། ཡེ་ཤེས་ལྔ་ཡི་རང་བཞིན་ཅན། ། སྐུ་ལྔའི་བདག་ཉིད་དམ་པ་ལ། ། ཡན་ལག་ལྔ་ཡི་གུས་བཏུད་ནས། ། མ་དག་སྦྱང་གཞི་ལྕགས་ཀྱི་ཁམས། ། དག་པའི་གསེར་དུ་སྒྱུར་བྱེད་པ། ། གསེར་འགྱུར་རྩི་ལྟའི་ཐབས་ཀྱི་མཆོག ། བསྒྲུབ་པའི་ཆོ་ག་ཡང་དག་བཤད། ། ཡོ་བྱད་བསག་ཅིང་བཀོད་པ་དང་། ། དངོས་གཞི་ཇི་ལྟར་བསྒྲུབ་པའི་ཚུལ། །
བསྟེན་པའི་ཐབས་དང་ཕན་ཡོན་ཏེ། ། རྣམ་པ་བཞི་ཡིས་རབ་ཏུ་བསྡུས། ། དེ་ལ་འདིར། རྩ་རྒྱུད་བརྟག་པ་དང་པོའི་བཅུ་གཅིག་པ་ལས། ན་་་་་་ན་དང་པོར་ཡོད་པས་ན་ར་མིའི་ཤ དང་ག་་་་་་ག་དང་པོར་ཡོད་པ་ག་ཝི་བ་ལང་གི་ཤ ཧ་་་་་་ཧ་དང་པོར་ཡོད་པ་ཧསྟི་གླང་པོ་ཆེའི་ཤ དང་པོ་དང་། ། མཐའ་ཡི་ཤ་་་་་་ན་མཐའ་མར་ཡོད་པ་ཨ་ཤྭ་རྟའི་ཤ དང་དང་པོའི་ཤ །་་་་་
ཤ་དང་པོར་ཡོད་པ་ཤྭ་ན་ཁྱིའི་ཤ་སྟེ་ལྔ། ཀྱཻ་རྡོ་རྗེའི་དངོས་གྲུབ་ཕྱིར། ། བདུད་རྩི་ལྔ་ཡང་དེ་་་་་་དྲི་ཆེན། དྲི་ཆུ། བྱང་སེམས་དཀར་དམར། ཤ་ཆེན་དྭངས་མ་སྟེ། བཞིན་བཟའ། ། ཞེས་གསུངས་པའི་དོན་དུས་རྒྱུན་གྱི་བཟའ་བའི་དམ་ཚིག་བདུད་རྩི་རིལ་བུ་བསྒྲུབ་པའི་ཚུལ་ལ། མཚན་ཉིད་པ་དང་། རྗེས་མཐུན་པ་གཉིས་ལས།
དང་པོ་ནི། རླུང་སེམས་ལ་དབང་འབྱོར་ཅིང་། བརྟན་པ་ཆེར་ཐོབ་པའི་གང་ཟག་གིས། བདག་དང་རྟོགས་པ་མཉམ་པ་ལུང་བསྟན་པའི་རྣལ་འབྱོར་མ་དང་། ལྷན་ཅིག་ཏུ་ཇི་ལྟ་བར་བསྒྲུབས་ནས། དངོས་གྲུབ་ཀྱི་ཕྱིར་ཁ་ཟས་ཀྱི་ཚུལ་དུ་བསྟེན་པ་སྟེ། འདི་ནི་ཀྱཻ་རྡོ་རྗེའི་རྒྱུད་ཕྱི་མ་ཕྱག་ཆེན་ཐིག་ལེའི་ལེའུ་བཅུ་གཉིས་པ་ལས་འབྱུང་བ་ལྟར་ཤེས་པར་བྱའོ། ། འདིར་ད་ལྟར་གྱི་རྡོ་རྗེ་སློབ་དཔོན་དམ་ཚིག་དང་སྡོམ་པར་ལྡན་ཞིང་། བསྙེན་པ་མཐར་ཕྱིན་པ། བསྐྱེད་རྫོགས་ལ་བརྟན་པ་ཅི་རིགས་པ་ཐོབ་པའམ།
དངོས་སམ་རྨི་ལམ་དུ་ཡི་དམ་གྱི་ལྷས་རྗེས་སུ་འཛིན་པའི་མཚན་མ་བརྙེས་པའི་གང་ཟག་གིས། བདག་དང་གཞན་གྱི་དོན་དུ་རྗེས་མཐུན་པའི་ཚུལ་གྱིས་བསྒྲུབ་པའི་ཆོ་ག་བསྟན་པ་ལ། རྫས་དང་ཡོ་བྱད་བསག་ཅིང་བཀོད་པ། དངོས་གཞི་ཇི་ལྟར་བསྒྲུབ་པའི་ཚུལ། དེ་ཉིད་བསྟེན་པའི་ཐབས། དེ་ལྟར་བསྟེན་པའི་ཕན་ཡོན་བསྟན་པའོ། ། དང་པོ་ལའང་རྫས་བསག་པ་དང་། ཇི་ལྟར་བཀོད་པའི་ཚུལ་གཉིས་ལས། དང་པོ་རྫས་ཀྱི་གཙོ་བོ་ཤ་ལྔ་བདུད་རྩི་ལྔ་མངོན་པར་འདུ་བྱ་སྟེ། དེའང་མིའི་ཤ་ནི།
མཚམས་མེད་ལྔ་བྱས་པ་དང་། མི་བསད་པའི་ཤ་ལ་དངོས་གྲུབ་མི་འབྱུང་། ཆོས་གྲོགས་སམ་བླ་མའི་སྐུ་ཤ་ལྟ་བུ་ནི། རང་ཤ་ཡིན་པས་དེ་དག་ལ་མཚོན་འདེབས་པ་དང་། སྟན་་་་་་བླ་ཆེན་འབྲོག་གི་དངོས་སློབ་འབྲོམ་དེ་པ་སྟོན་ཆུང་གིས་མཛད་པའི་གསང་ཆུའི་ཡི་གེར། པར་བརྡུང་པ་སོགས་སྤོང་བར་བཤད་པས་དེ་མ་ཡིན་པའི་ཤ་ཆེན་ཏེ། རབ་སྐྱེ་བ་བདུན་པའི་ཤ་་་་་བསྟེན་ཚུལ་བདེ་མཆོག་ལས་འབྱུང་ཞིང་། མ་རྙེད་ན་སྔར་མཚམས་མེད་ལྔ་མ་བྱས་ཤིང་། མི་མ་བསད་པའི་སྐྱེས་པ་དར་མ། ཚེས་བརྒྱད།
བཅུ་བཞི། ཉི་ཤུ་ལྔ་རྣམས་ལ་གཡུལ་དུ་བསད་པའི་ཤའོ། །་་་་་ དགོས་ཏེ། ཕྱག་ཆེན་ཐིག་ལེར། བརྒྱད་དང་ཡང་ན་བཅུ་བཞི་དང་། ། ཡང་ན་བཅུ་ནི་མར་གྱི་ངོར། ། མདུང་རྩེ་ཡང་ནི་རལ་གྲིས་བསད། ། རིགས་ལྔའི་ནང་ན་རིགས་གཅིག་གོ ། ན་ཚ་མེད་དང་བདེ་བ་འགྲུབ། ། བརྒྱ་དང་ལང་ཚོ་ལྡན་པ་དང་། །
སྐྱེ་བ་བདུན་ནམ་ཡང་ན་གསུམ། ། ཞེས་སོ། ། བ་གླང་གི་ཤ་ནི་ཡུན་རིང་ནད་ཀྱིས་གདུངས་པ་ལྟ་བུ་ནུས་པ་ཆུང་བས་མི་རུང་ལ། དེ་མ་ཡིན་པའི་བ་གླང་གི་ཤ་གང་རྙེད་པས་བཏུབ་ཅིང་། གླང་པོ་ནི་གླང་ཆེན་གྱི་ཤ་དངོས་རྙེད་ན་རབ། དེ་མ་རྙེད་ན་མིའི་ཤས་དོད་བྱ་་་་་་རྗེ་བཙུན་གྱིས། བའམ། ཡང་ན་་་་་་འབྲོམ་གྱིས་གསང་ཆུའི་ཡི་གེར། བོད་དུ་གླང་དཀར་སྤོས་ལོ་བཟའ་བ་དེས་ཆོག་སྟེ། གླང་ཆེན་དང་མིང་དང་ཟས་དང་མདོག་གཅིག་པས་སོ། །
རྟ་དང་ཁྱིའི་ཤ་ནི་ནད་ངན་པས་ཤི་བ་མ་ཡིན་པ། མདོག་དཀར་ཅན་ཤིས་པར་གསུངས་པས།་་་་་ འབྲོམ་གྱིས་བཤད་ཅིང་། ཕྱག་ཆེན་ཐིག་ལེའི་རྒྱུད་དུའང་། དཀར་པོའི་ཤ་དཀར་དང་ལྡན་པས། ། ཞེས་སོ། ། དེ་དག་བདུད་རྩི་ལྔ་ནི་འགལ་རྐྱེན་སྤངས་ཤིང་། མཐུན་རྐྱེན་ཡོན་ཏན་དང་ལྡན་པ་ལས་བླང་སྟེ། དེའང་དམ་ཚིག་ཉམས་པ་དང་། རྔུལ་འཐོན་པ་དང་།
ཐིག་ལེ་ཉམས་པ་དང་། ངལ་ཞིང་དུབ་པ་མ་ཡིན་པ། རིམ་གཉིས་ཀྱི་རྣལ་འབྱོར་ཐུན་བཞིར་བསྒོམ་པའི་ཡོན་ཏན་ཅན་གྱིས་རྣལ་འབྱོར་ཕོ་མོ་ལས་བྱུང་བའི་དྲི་ཆེན། དྲི་ཆུ། ཁུ་བ། རཀྟ་རྣམས་དང་། ཤ་ཆེན་གྱི་དྭངས་མ་སྟེ་མིའི་ཀླད་པ་རྣམས་བླངས་ལ། དེ་ལྟ་བུའི་བདུད་རྩི་ལྔ་པོ་དེ་རྣམས་ཀྱང་རྡོ་་་་་་ཕྱག་ཐིག་ཏུ། ཨ་ཀ་རུ་སོགས་ཀྱིས་བདུག་གོ ། རྡོ་ཡི་སྣོད་དུ་བཞག་པར་བྱ། །
ཞེས་སོ། ། གཡམ་ལ་སོགས་པའི་སྣོད་གཙང་མར་མ་རུལ། མ་སུམ་པར་གྲིབ་སྐམ་ལེགས་པར་བྱ། སུམྦྷ་ནིས་བགེགས་བསྐྲད་ཅིང་དུས་བཞིར་སྲུང་བའི་འཁོར་ལོ་བསྒོམ། མཁའ་འགྲོའི་ཚོགས་ལ་མཆོད་གཏོར་ཅི་འབྱོར་དུ་ཕུལ་ལ་བྱིན་གྱིས་རློབས་པར་གསོལ་བ་བཏབ། གཞན་ཡང་དེ་རྣམས་དང་འབྲེལ་བའི་བརྡ་ལྔའང་བསོག་པར་བྱ་སྟེ། དྲི་ཆུའི་བརྡ་གླ་རྩི། དྲི་ཆེན་གྱི་བརྡ་ཨ་རུ་ར།་་་་་ གསེར་མདོག ཙནྡན་དམར་པོ་འདྲ་བ་ལ།
རཀྟའི་བརྡ་དུ་རུ་ཀ་་་་་ད་བས་ཤིང་ཞིབ་ཅིང་དྲི་ཞིམ་པ་ཞིག་འབྱུང་། བྱང་སེམས་བརྡ་ག་པུར། ཤ་ཆེན་གྱི་བརྡ་ཙནྡན་དམར་པོ། གཞན་ཡང་ཁ་བ། ཚ་བ་ལ་སོགས་པའི་སྨན་གྱི་བྱེ་བྲག་རྣམས་དང་། ཨ་ཀ་རུ་དང་། ཙནྡན་ལ་སོགས་པའི་དྲི་དང་། སྤོས་ཀྱི་བྱེ་བྲག་ཅི་འབྱོར་དུ་བསོག་སྟེ། མདོར་ན་འོག་ཏུ་དགོས་པའི་ཡོ་བྱད་མ་ཚང་བ་མེད་པར་བྱའོ། ། གཉིས་པ་དེ་ལྟར་བཀོད་པའི་ཚུལ་ལ།་་་་་
རྗེ་བཙུན་རིན་པོ་ཆེས། དུས་ཉི་ཤུ་གསུམ་ནས་ཉེར་དགུའི་བར་དུ་བསྒྲུབ་པར་གསུངས་པ་ནི་རྣལ་འབྱོར་པ་མཆོག་གིས་དེ་ལ་འགྲུབ་པའི་དབང་དུ་མཛད་ཀྱིས། ལས་དང་པོ་པས་ཐད་་་་་་གོང་བུ་ཕྱེ་མ་སོགས། ཀའི་ལྟས་དང་བསྟུན་པ་ལས་དེ་བཞིན་གྱི་ངེས་པ་མེད་པས། ཚེས་གྲངས་གང་ཡང་རུང་བའི་གཟའ་སྐར་བཟང་བ་ལ་བརྩམས་ཏེ། དེའང་དཀྱིལ་འཁོར་དང་འབྲེལ་པར་བྱེད་ན་སྤྱོད་པ་བདུན་ནམ་བརྒྱད་དང་ལྡན་པའི་རྡུལ་ཚོན་གྱིས་དཀྱིལ་འཁོར་བཞེངས་ནས་ནུབ་གཉིས་པ་ལྟ་བུ་ལ་བྱ། མཎྜལ་སྒྲུབ་མཆོད་དང་འབྲེལ་བ་བྱེད་ན། གནས་ཁང་དེ་ཉིད་ཀྱི་དབུས་སམ་ཇི་ལྟར་རིགས་པར་བསྒྲུབ་པའི་མཎྜལ་མཆོད་གཏོར་དང་བཅས་པ་ཕྱག་ལེན་བཞིན་དུ་བཤམས། གང་ལྟར་ཡང་དཀྱིལ་འཁོར་གྱི་ཤར་ཕྱོགས་སུ་ས་སྟེགས་དཔངས་སུ་མཐོ་གང་། རྒྱའི་ཚད་ཐོད་པ་ལྔར་བསྒྲུབས་ན་ངོས་རེར་ཁྲུ་དོ་གྲུ་བཞི་དང་།
གཅིག་ལས་མེད་ན་ཁྲུ་གང་གྲུ་བཞི་པ་ལྟ་བུ་འཇམ་ཞིང་སྟར་བར་བྱ། བ་བྱུང་ལྔ་དང་ཚོན་དཀར་པོ་བསྲེགས་པས་བྱུགས་ཏེ་ཁ་དོག་བསྒྱུར། དེ་ནས་ཆོ་ག་ཚང་བར་བྱ་བའི་ཕྱིར། རོ་སྐྲའམ་་་་་་བདག་མེད་རྟོགས་པ་དང་དཔའ་བོ་མཁའ་འགྲོའི་བྱིན་གྱིས་བརླབ་ཕྱིར། རྐུན་མའི་སྐྲ་ལ་བཅོས་པའི་ཐིག་སྐུད་ཀྱི་ཚངས་ཟུར་ཡོངས་སུ་རྫོགས་པར་གདབ། དབུས་ན་སོར་ཉི་ཤུ་རྩ་གཉིས་པའི་ཚད་ཀྱི་ཟླུམ་བསྐོར་དང་། དེའི་ཕྱིར་མུ་ཁྱུད། ཇི་ལྟར་འཚམས་པས་བསྐོར། ནང་དུ་ལེ་དགུའི་ཐིག་གདབ་ལ། དབུས་སྔོ།
ཤར་དཀར། ལྷོ་སེར། ནུབ་དམར། བྱང་ལྗང་། ཕྱོགས་བཞི་དབུས་དང་བཅས་པའི་ལེ་ཚེ་ལྔར་པདྨ་འདབ་བཞི་མཛེས་ཚོན་དུ་དགོད། ཐོད་པ་གཅིག་ལས་མེད་ན་ལེ་དགུ་སོགས་མི་དགོས། དབུས་སུ་སྣོད་དང་འཚམས་པའི་པདྨ་འདབ་མ་བཞི་པ་བྱ། ཚོན་རྣམས་ཆུ་ཚོན་དུ་བྱས་ན་བརྟན་ཅིང་མི་འཇིག་པས་ལེགས་སོ། ། དེ་ལྟར་བྲི་བ་རྫོགས་པ་དང་གུ་གུལ་གྱིས་བདུག བགེགས་བསྐྲད།
རིན་པོ་ཆེ་ལས་གྲུབ་པའི་ས་གཞི་དང་ཕོ་བྲང་དུ་བསམ་མོ། ། དེ་ནས་དཀྱིལ་འཁོར་དེར་རྫས་དགོད་པར་བྱ་སྟེ། སྣོད་ཀྱི་བྱེ་བྲག་སྐྱེ་བདུན་གྱི་ཐོད་པའམ། གཞན་དུམ་བུ་གཅིག་པ་སོགས་ཐོད་པ་མཚན་ལྡན་དངོས་རྙེད་ན་རབ། མིན་ན་རིན་པོ་ཆེ་དང་རྫ་ལས་བྱས་པ་སོགས་ཀྱིས་རུང་བར་་་་་་སྡོམ་འབྱུང་གི་རྒྱུད་ལས་གསུངས་ཤིང་། འཕགས་པ་རིན་པོ་ཆེས་རིལ་བུ་བསྒྲུབ་པར་མཛད་དུས། དངུལ་བྲེ་ཆེན་ལྔ་ལ་བཅོས་པའི་ཐོད་པ་ལྔར་བསྒྲུབས་པའི་ལོ་རྒྱུས་ཀྱང་གསུངས། བཤད་པས་དེ་ལྟ་བུའི་ཐོད་པ་ལྔ། དབུས་དང་ཕྱོགས་བཞིར། དབུས་ཀྱི་ཐོད་པའི་དཔྲལ་བ་ཤར་དུ་བསྟན།
ཕྱོགས་ཀྱི་རྣམས་དབུས་མ་ལ་བསྟན་པའི་དབུས་ཀྱི་ཐོད་པར་མིའི་ཤ དེ་བཞིན་ཤར་དུ་བ་གླང་གི་ཤ ལྷོར་ཁྱིའི་ཤ ནུབ་ཏུ་རྟའི་ཤ བྱང་དུ་གླང་པོ་ཆེའི་ཤ་རྣམས་ཐོད་པ་སོ་སོར་བཀོད། བདུད་རྩི་ལྔ་ཆང་ངམ་དྲི་ཆུ་ལ་སྦྱར་ཏེ། ཤ་ལྔ་པོ་དེ་དག་ལ་བསྐུས་ཏེ་སྦགས། གཞན་ཡང་དྲི་ཆུའི་བརྡ་གླ་རྩི་་་་་་མང་ན་དྲི་ང་ཞིང་ཁྲག་མཁྲིས་ལ་འཕོག་པས་ཉུང་བྱ། དབུས་ཀྱི་ཐོད་པར་བླུག དྲི་ཆེན་གྱི་བརྡ་ཨ་རུ་ར་་་་་་ནད་མཐའ་དག་སེལ་ཞིང་བཅུད་ལེན་དུ་འགྱུར་བས་མང་བར་བྱས་ཏེ་གཞི་བླང་ངོ་། །
གསེར་མདོག་རུས་པ་དང་ཕྲལ་བའི་ཤུན་པ། ཤར་གྱི་ཐོད་པར་རཀྟའི་བརྡ་དུ་རུ་ཀ ལྷོར་བྱང་སེམས་དཀར་པོའི་བརྡ་ག་པུར་་་་་་མང་ན་རླུང་ལ་འཕོག་པས་རན་པར་བྱ། ནུབ་ཏུ་ཤ་ཆེན་གྱི་བརྡ་ཙནྡན་དམར་པོ་བྱང་གི་ཐོད་པར་བླུག གཞན་ཡང་གུར་ལས། ཁ་བ་ཚ་བ་རྡོ་རྗེར་དབུལ། ། དངར་བ་རྡོ་རྗེ་རྟག་པ་ལ། ། སྐྱུར་བ་རྡོ་རྗེ་ཉི་མ་ལ། ། དེ་བཞིན་ལན་ཚྭ་འཇིག་རྟེན་རྗེར། ། རྟ་ཡི་རྒྱལ་པོ་ཐམས་ཅད་དམ། །
བསྐ་བ་རབ་ཏུ་བརྟག་པར་བྱ། ། ཞེས་གསུངས་པས། ཁ་བའི་རིགས། ནིམ་པ་དང་། ཏིག་ཏ་དང་། ཚ་བ་ལྒ་སྐྱ་དང་། ཕོ་རིལ་དང་། དྲོད་སྨན་སོགས་དབུས་ཀྱི་ཐོད་པར་བུ་རམ། སྦྲང་རྩི། ཤིང་མངར།
རྒུན་འབྲུམ་སོགས་མངར་བ་རྣམས་ཤར་གྱི་ཐོད་པར། སེ་འབྲུ་དང་། སེལ་ཡབ། ལྟར་བུ། སྐྱུ་རུ་ར་སོགས་རོ་སྐྱུར་བ་རྣམས་ལྷོའི་ཐོད་པར།་་་་་ ཁ་བ། ཚ་བ། མངར་བ། སྐྱུར་བ་རྣམས་ཆ་མཉམ་པོར་བྱ། ལན་ཚྭ།
རྒྱ་ཚྭ། རྒྱམ་ཚྭ། དྭ་ཚྭ། ཁ་རུ་ཚྭ་སོགས་ཚྭ་སྣའི་རིགས་རྣམས་ནུབ་ཀྱི་ཐོད་པར། དེ་ཐམས་ཅད་འཚོགས་པའི་མང་ཉུང་ཇི་ལྟར་འཚམས་པ་དང་། བ་རུ་ར། ལི་ཤི སུག་སྨེལ་བླ་སྒང་རྣམས་དང་། གཞན་ཡང་ལི་ག་དུར་སོགས་རོ་བསྐ་བ་རྣམས་བྱང་གི་ཐོད་པར་བཞག དེ་བཞིན་དུ་གུར་ལས།
ཨ་ཀ་རུ་ནག་ཀྱཻ་རྡོ་རྗེ། ། ཕན་པ་ལ་ནི་ཙནྡན་དཀར། ། དམར་པོ་འཇིག་རྟེན་རྗེ་ལ་དབུལ། ། ཁ་ཆེ་རྡོ་རྗེ་ཉི་མ་ལ། ། བདུན་གྱི་རྒྱལ་པོ་ཐམས་ཅད་དེ། ། ཞེས་གསུངས་པ་ལྟར་དབུས་ཀྱི་ཐོད་པར་ཨ་ཀ་རུ་ནག་པོ། དེ་དང་རིགས་མཐུན་གྱི་དྲིའི་རིགས་རྣམས་བཞག ཤར་དུ་ཙནྡན་དཀར་པོ་ལ་སོགས་པའི་དྲི་དང་། ལྷོར་ཁ་ཆེ་གུར་གུམ་སོགས། ནུབ་ཏུ་ཙནྡན་དམར་པོ།
བྱང་གི་ཐོད་པར་དེ་ཐམས་ཅད་ཚང་བའམ། ཇི་ལྟར་རིགས་པར་བཞག གཞན་ཡང་ཀནྡྷ་ཀ་རི། སླེ་ཏྲེ། དབང་ལག རྒྱ་མཚོའི་ལྦུ་བ། རུས་རྟའི་བྱེ་བྲག་སོགས་སྨན་བཟང་པོ་ཇི་སྙེད་འཚོགས་པ་རྣམས་ཀྱང་ཐོད་པའི་ནང་དུ་ཇི་ལྟར་རིགས་པར་དགོད་ཅིང་། ཐོད་པ་དབུས་མའི་རྫས་ཅུང་ཟད་མང་བ་དང་མཐོ་བར་བྱ་ཞིང་། དེའི་དབུས་སུ་གསེར་ལ་སོགས་པའི་སྣོད་བཟང་པོར་བླ་མ་གོང་མའི་བདུད་རྩི་རིལ་བུ་ཆང་ལ་སྦྱར་བའི་གཏའ་མ་ཁྱད་པར་ཅན་བཞག དེ་ནས་བར་ཆད་བསྲུང་ཕྱིར་ཐོད་པའི་ཁ་དང་མཉམ་པའི་ཟངས་མའམ་ཤོག་བུ་ལ་ཁྲོ་བོ་བཅུའི་སྲུང་འཁོར་མན་ངག་བཞིན་བྲིས་་་་་་རབ་གནས་བྱ།
པས་ཐོད་པ་སོ་སོའི་ཁ་དགབ། ཚོན་སྣ་ལྔའི་སྐུད་པས་རྒྱ་གྲམ་དུ་དཀྲིས། དབུས་མ་ལ་ལྷག་མཐོ་གང་ཙམ་ལྟེ་བར་བཞག་པ་ལ། ཕྱོགས་བཞིའི་ཚོན་སྐུད་ལྷག་མ་རྣམས་མདུད་པ་བྱས་ནས་དབུས་ཀྱི་ལྷག་ལ། རྡོ་རྗེ་གཟུངས་ཐག་བཏགས་ཏེ་བཞག ཐོད་པ་གཅིག་ལས་མེད་ན་དབུས་དང་ཕྱོགས་བཞིར་རྫས་རྣམས་མ་ནོར་བར་བཀོད་ལ་འཁོར་ལོས་ཁ་དགབ་པ་དང་། ཚོན་སྐུད་དཀྲི་བ་སོགས་གོང་བཞིན་བྱ། ཐོད་པ་རྣམས་ཀྱི་མཐའ་སྐོར་ཇི་ལྟར་མཛེས་པའི་མཆོད་པ་བཤམས། སྟེགས་བུའི་མདུན་དེར་སྦྱངས་ཁྲུས་ཀྱི་ཆས་རྣམས་ཀྱང་དགོད། གནམ་སའི་རྒྱན་བྲེ་བ་དང་།
རྣལ་འབྱོར་པ་རྣམས་ཀྱི་གདན་ཡང་ཇི་ལྟར་རིགས་པར་བཤམས། རྡོ་རྗེ་སློབ་དཔོན་གྱི་མདུན་དུ་ནང་མཆོད་རྡོ་རྗེ་དྲིལ་བུ། དཀྱིལ་འཁོར་དང་འབྲེལ་ན་འོག་ཏུ་བཀྲུ་བ་ལ་དགོས་པའི་ཕྱིར། ལས་ཐམས་ཅད་པའི་བུམ་པའང་བཤམས། གཞན་ཡང་བཀོད་པ་བཟང་ལ་རྒྱ་ཆེ་ཞིང་མཛེས་པ་ཕུན་སུམ་ཚོགས་པར་བྱའོ། ། གཉིས་པ་དངོས་གཞི་ཇི་ལྟར་བསྒྲུབ་པའི་ཚུལ་ནི། སྐབས་བཞི་ལས་ཕྱི་མ་རེད་ཀྱི་དུས་སུ་རྡོ་རྗེ་སློབ་དཔོན་གྱིས་གཙོ་བྱས་པའི་དམ་ཚིག་དང་ལྡན་པའི་རྣལ་འབྱོར་པ་གསུམ་མམ། བདུན་ནས་ཉི་ཤུ་རྩ་ལྔའི་བར་ཇི་ལྟར་རིགས་པ་སྟན་ལ་ཉེ་བར་འཁོད་དེ། རྡུལ་ཚོན་གྱི་དཀྱིལ་འཁོར་དང་འབྲེལ་ན། སྔོན་དུ་འགྲོ་བའི་གཏོར་མ་ནས་གཟུང་སྟེ།
འཇིག་རྟེན་དང་འཇིག་རྟེན་ལས་འདས་པའི་གཏོར་མ་བསྔོ་བའི་བར་དཀྱིལ་འཁོར་གྱི་ཆོ་ག་ལས་འབྱུང་བ་བཞིན་ཡོངས་སུ་རྫོགས་པར་བྱ། བསྒྲུབ་པའི་མཎྜལ་དང་འབྲེལ་ན་གནས་དང་མཆོད་པའི་ཡོ་བྱད་བྱིན་གྱིས་བརླབས། མི་གྲངས་དང་བསྟུན་པའི་ཞུ་འབུལ་ཕྱག་དགུ་་་་་་གཉིས་སམ་གསུམ་ལས་མེད་ན། མའམ། བཅོ་བརྒྱད་མ་་་་་་ཚོགས་པ་ཡོད་ན། གང་འོས་བྱ། ཡན་ལག་དྲུག་གི་རྣལ་འབྱོར་བཟླས་པ་དང་བཅས་པ་ཏིང་ངེ་འཛིན་གསལ་ཞིང་འདག་བྱ་དག་བྱེད་ངོ་སྤྲད་པའི་སྒོ་ནས་ལེགས་པར་བསྒོམ། དཀྱིལ་འཁོར་བསྡུས་པའི་ཚེ་དཀྱུས་བཞིན་ལས། ཁྱད་པར་སྲུང་བའི་འཁོར་ལོ་མི་བསྡུ་བར་བཞག ཧེ་རུ་ཀའི་ང་རྒྱལ་དང་ལྡན་པས་མཆོད་པ་དང་གཏོར་མའི་རྣལ་འབྱོར་ཐུན་མཚམས་ཀྱི་བྱ་བ་ལྟར་ཡོངས་སུ་རྫོགས་པར་བྱ།
ལས་ཐམས་ཅད་པའི་བུམ་པ་སྔོན་དུ་འདུ་བྱས་པ་བུམ་བཟླས་ཀྱི་སྐབས་ནས་འབྱུང་བ་ལྟར་བསྒྲུབ། དེ་ནས་རྫས་རྣམས་ལ་ལས་ཀྱི་རྡོ་རྗེས་མཐེབ་ཀྱུ་ཆང་བུ་སོགས་བསྐོར་བ་དང་བསྟུན་ནས། ཞི་བ། ཞི་དྲག་ཕྱེད་མ། དྲག་པོས་སྦྱང་བ་རྣམས་ཀྱི་སྒོ་ནས་བགེགས་བསྐྲད། རྫས་ལ་ལྟོས་པའི་གཡས་དང་། གཡོན་དུ་མེ་དང་ཆུ་བཞག་ཅིང་། བདག་ཉིད་དང་རྫས་ཀྱི་འབགས་རྩོགས་ཉམས་གྲིབ་རྣམས་ཏིལ་ལ་བསྟིམ་སྟེ་སྔགས་དང་བཅས་པས་མེར་བསྲེག་ཅིང་ཆུར་དོར་བས་སྡིག་པ་སྦྱངས། དེ་ནས་དཀྱིལ་འཁོར་རྟེན་རྙིང་པ་བྱིན་རླབས་ཅན་མེ་ལོང་གི་ནང་དུ་འཆར་བར་བྱས་ལ། ལས་བུམ་གྱི་ཆུས་ཁྲུས་གསོལ།
ཆུ་དེ་བུམ་པར་བླུགས་ནས་རྫས་རྣམས་ལ་མེ་ལོང་བསྟན་ཏེ། ཇི་ལྟར་བལྟམས་པ་སོགས་ཤླཽ་ཀ་གསུམ་གྱིས་ཁྲུས་བྱས་ཏེ་དྲི་མ་སྦྱངས། དེ་ལྟར་སྦྱང་བ་གསུམ་སྔོན་དུ་སོང་ནས་དཀྱིལ་འཁོར་རྫས་དང་བཅས་པ་ལ་དམིགས་ཏེ། སྭ་བྷ་ཝའི་སྔགས་ཀྱིས་སྟོང་པར་བསམ། སྟོང་པའི་ངང་ལས་རིན་པོ་ཆེ་སྣ་ཚོགས་ལས་གྲུབ་པའི་སྟེགས་བུ་གྲུ་བཞི་པའི་སྟེང་དུ་ཕོ་བྲང་ཟླུམ་པོ་ལེ་ཚེ་དགུ་དང་བཅས་པའི་ཕྱོགས་བཞིར་པྃ་ལས་བྱུང་བའི་པདྨ་འདབ་མ་བཞི་པ་རེ་རེ། དེ་དག་གི་ལྟེ་བར་ཨཱ་ཡིག་དཀར་པོ་ཡོངས་སུ་ཞུ་བ་ལས་བྱུང་བའི་ཐོད་པ་དུམ་བུ་གསུམ་པ་ཕྱི་དཀར་ལ་ནང་དམར་བ། ཡེ་ཤེས་ཀྱི་སྣང་བ་ལས་གྲུབ་པ་ལྔའི་ཤར་གྱི་ཐོད་པར་གོ་ལས་རྣམ་སྣང་གི་ངོ་བོ་བ་གླང་གི་ཤ ལྷོར་ཀུ་ལས་རིན་འབྱུང་གི་ངོ་བོ་ཁྱིའི་ཤ ནུབ་ཏུ་ད་ལས་སྣང་མཐའི་ངོ་བོ་རྟའི་ཤ བྱང་དུ་ཧ་ལས་དོན་འགྲུབ་ཀྱི་ངོ་བོ་གླང་པོ་ཆེའི་ཤ
དབུས་ཀྱི་ཐོད་པར་ན་ལས་མི་བསྐྱོད་པའི་ངོ་བོ་མིའི་ཤ ཤ་ལྔ་པོ་དེ་དག་རེ་རེའི་སྟེང་དུའང་བདུད་རྩི་ལྔ་ལྔ་བསམ་སྟེ། ཤར་དུ་མེ་ལོང་ཡེ་ཤེས་ཀྱི་ངོ་བོ་བི་ལས་དྲི་ཆེན། ལྷོར་མཉམ་ཉིད་ཡེ་ཤེས་ཀྱི་ངོ་བོ་ར་ལས་རཀྟ། ནུབ་ཏུ་སོར་རྟོག་ཡེ་ཤེས་ཀྱི་ངོ་བོ་ཤུ་ལས་བྱང་སེམས། བྱང་དུ་བྱ་གྲུབ་ཡེ་ཤེས་ཀྱི་ངོ་བོ་མ་ལས་ཤ་ཆེན་གྱི་དྭངས་མ། དབུས་སུ་ཆོས་དབྱིངས་ཡེ་ཤེས་ཀྱི་ངོ་བོ་མུ་ལས་དྲི་ཆུ། སྨན་དང་རྫས་གཞན་རྣམས་ཀྱང་ཨོཾ་ཨཱཿཧཱུྃ་ལས་བྱུང་བའི་ཡེ་ཤེས་ཀྱི་རང་བཞིན་དུ་བསམ་ནས། ཐོད་པ་དབུས་མའི་གཟུངས་ཐག་སློབ་དཔོན་གྱི་ཕྱག་ཏུ་དབུལ། བླ་མས་གཟུངས་ཐག་གི་ལྷག་གཞན་རྣམས་ལ་གཏད་དེ།
སེམས་ཀྱི་དམིགས་པ་རང་ཧེ་རུ་ཀར་གསལ་བའི་ཐུགས་ཀར་པད་ཉིའི་སྟེང་དུ་ཡེ་ཤེས་ལྔ་ལྡན་གྱི་ཧཱུྃ་མཐིང་ནག དེ་ལས་འོད་འཕྲོས་ལུས་གང་བས་སྡིག་སྒྲིབ་ཉེས་ལྟུང་རྣམས་བསྲེགས། སླར་ཡང་ཧཱུྃ་ལས་འོད་ཟེར་ཁ་དོག་ལྔ་པ་སྙིང་ཁ་ནས་ཐོན། གཟུངས་ཐག་ལ་ཞོན་ཏེ་སོང་བས། འོད་ཟེར་གྱི་རྩེ་ལས་མཆོད་པའི་ཡོ་བྱད་དཔག་མེད་འཕྲོས་པས། མདུན་གྱི་དཀྱིལ་འཁོར་ལྷ་དང་སངས་རྒྱས་བྱང་སེམས་དཔའ་བོ་མཁའ་འགྲོ་གྲུབ་པ་རིག་འཛིན་གྱི་ཚོགས་ཐམས་ཅད་མཉེས་པར་བྱས། དེ་རྣམས་ཀྱི་ཐུགས་ཀ་དང་། སྤྲོས་པའི་འོད་ཟེར་ལས་བདུད་རྩིའི་རྒྱུན་ཆར་ལྟ་བུ་བབས་པ་རྫས་རྣམས་ལ་ཐིམ་པས་བྱིན་གྱིས་བརླབས་པར་བསམ་པ་སྤྱིའི་དམིགས་པ་གསལ་བ་དང་། ཁྱད་པར་ཤར་གྱི་བ་གླང་གི་ཤ་དེ་ཉིད་རྣམ་སྣང་གི་རང་བཞིན་གཟུགས་ཕུང་སྦྱོང་ཞིང་། སྐུའི་དངོས་གྲུབ་སྟེར་བའི་ངོ་བོར་དམིགས་ཏེ།
ཨོཾ་ཨཱ་གོ་ཧཱུྃ་ཕཊ྄་སྭཱཧཱ། ཅེས་སྟོང་སོགས་ཅི་རིགས་པ་བཟླས། དེ་བཞིན་དུ་ལྷོར་གནས་པ་ཁྱིའི་ཤ་དེ་ཉིད་རིན་འབྱུང་གི་རང་བཞིན་ཚོར་བའི་ཕུང་པོ་སྦྱོང་ཞིང་། སྟོབས་སོགས་ཡོན་ཏན་གྱི་དངོས་གྲུབ་སྟེར་བའི་ངོ་བོར་དམིགས་ཏེ། ཨོཾ་ཨཱཿཀུ་ཧཱུྃ་ཕཊ྄་སྭཱཧཱ། ཞེས་དང་། ནུབ་ཀྱི་རྟའི་ཤ་དེ་ཉིད་འོད་དཔག་མེད་ཀྱི་རང་བཞིན་འདུ་ཤེས་ཀྱི་ཕུང་པོ་སྦྱོང་ཞིང་གསུང་གི་དངོས་གྲུབ་སྟེར་བའི་ངོ་བོར་དམིགས་ཏེ། ཨོཾ་ཨཱཿད་ཧཱུྃ་ཕཊ྄་སྭཱཧཱ། ཞེས་དང་། བྱང་གི་གླང་པོ་ཆེའི་ཤ་དེ་ཉིད་དོན་གྲུབ་ཀྱི་རང་བཞིན་འདུ་བྱེད་ཀྱི་ཕུང་པོ་སྦྱོང་ཞིང་འཕྲིན་ལས་ཀྱི་དངོས་གྲུབ་སྟེར་བའི་ངོ་བོར་དམིགས་ཏེ།
ཨོཾ་ཨཱཿཧ་ཧཱུྃ་ཕཊ྄་སྭཱཧཱ། ཞེས་དང་། དེ་བཞིན་དུ་དབུས་སུ་མིའི་ཤ་དེ་ཉིད་མི་བསྐྱོད་པའི་རང་བཞིན་རྣམ་པར་ཤེས་པའི་ཕུང་པོ་སྦྱོང་ཞིང་། ཐུགས་ཀྱི་དངོས་གྲུབ་སྟེར་བའི་ངོ་བོར་དམིགས་ཏེ། ཨོཾ་ཨཱཿན་ཧཱུྃ་ཕཊ྄་སྭཱཧཱ། ཞེས་དང་། དེ་ནས་ཤ་ལྔ་པོ་དེ་ཉིད་རྒྱལ་བ་རིགས་ལྔའི་རང་བཞིན་འཇིག་རྟེན་དང་འཇིག་རྟེན་ལས་འདས་པའི་དངོས་གྲུབ་མ་ལུས་པ་འགུགས་པའི་ལྕགས་ཀྱུ་དང་། རིགས་དང་དངོས་གྲུབ་མཐའ་དག་གསལ་བ་སྒྲོན་མ་ལྔའི་བདག་ཉིད་དུ་བསམ་ཞིང་ཤ་ལྔ་སྤྱི་ལ་དམིགས་ཏེ། ཨོཾ་ཨཱཿམཧཱ་པཉྩ་མྃ་ས་ཧཱུྃ་ཕཊ྄་སྭཱཧཱ། ཞེས་ཅི་ནུས་བཟླ།
དེ་རྗེས་ཤ་ལྔའི་སྟེང་དུ་བདུད་རྩི་ལྔ་ཚན་ལྔ་དམིགས་པའི་ཤར་གྱི་ཆ་རྣམས་སུ་གནས་པའི་དྲི་ཆེན་དེ་དག་རྣམ་སྣང་དང་སྤྱན་མའི་རང་བཞིན། གཏི་མུག་སྦྱོང་ཞིང་ལུས་ཀྱི་མདངས་སྟོབས་སྟེར་བའི་ངོ་བོར་དམིགས་ཏེ། ཨོཾ་ཨཱཿབི་ཧཱུྃ་ཕཊ྄་སྭཱཧཱ། ཞེས་དང་། ལྷོ་ཕྱོགས་རྣམས་སུ་གནས་པའི་རཀྟ་དེ་ཉིད་རིན་ཆེན་འབྱུང་ལྡན་ཡབ་ཡུམ་གྱི་རང་བཞིན་ང་རྒྱལ་དང་སེར་སྣ་སྦྱོང་ཞིང་། རྒས་པ་མེད་པའི་དངོས་གྲུབ་སྟེར་བའི་ངོ་བོར་དམིགས་ཏེ། ཨོཾ་ཨཱཿར་ཧཱུྃ་ཕཊ྄་སྭཱཧཱ། ནུབ་ཀྱི་བྱང་སེམས་དེ་དག་འོད་དཔག་མེད་ཡབ་ཡུམ་གྱི་རང་བཞིན་འདོད་ཆགས་སྦྱོང་ཞིང་། ཚེའི་དངོས་གྲུབ་སྟེར་བའི་ངོ་བོར་དམིགས་ཏེ། ཨོཾ་ཨཱཿཤུ་ཧཱུྃ་ཕཊ྄་སྭཱཧཱ།
བྱང་དུ་གནས་པའི་ཤ་ཆེན་གྱི་དྭངས་མ་དེ་དག་དོན་གྲུབ་ཡབ་ཡུམ་གྱི་རང་བཞིན་ཕྲག་དོག་སྦྱོང་ཞིང་། དཔལ་དང་དབང་ཕྱུག་སོགས་སྟེར་བའི་ངོ་བོར་དམིགས་ཏེ། ཨོཾ་ཨཱཿམ་ཧཱུྃ་ཕཊ྄་སྭཱཧཱ། དབུས་རྣམས་སུ་གནས་པའི་དྲི་ཆུ་དེ་དག་མི་བསྐྱོད་པ་ཡབ་ཡུམ་གྱི་རང་བཞིན་ཞེ་སྡང་སྦྱོང་ཞིང་། ནད་ཐམས་ཅད་སེལ་བའི་ངོ་བོར་དམིགས་ཏེ། ཨོཾ་ཨཱཿཧཱུྃ་མུ་ཕཊ྄་སྭཱཧཱ། དེ་ནས་བདུད་རྩི་ལྔ་སྤྱི་ལ་དམིགས་ཏེ། འཆི་མེད་ཀྱི་ཚེ་སོགས་ཐུན་མོང་གི་དངོས་གྲུབ་ཐམས་ཅད་སྟེར་བའི་ངོ་བོར་དམིགས་ཏེ། ཨོཾ་ཨཱཿམཧཱ་པཉྩ་ཨ་མྲྀ་ཏ་ཧཱུྃ་ཕཊ྄་སྭཱཧཱ། ཞེས་ཅི་ནུས་བཟླ།
རྫས་གཞན་རྣམས་དེ་ཉིད་གསུམ་ལས་བསྐྱེད་པ་ལས་འོད་འཕྲོས་སྣོད་བཅུད་ཡེ་ཤེས་ཀྱི་བདུད་རྩིའི་ཚོགས་བཀུག་སྟེ་དེ་དག་ལ་ཐིམ་པས་ནུས་མཐུ་དང་ལྡན་པར་བསམ་ལ་ཡི་གེ་གསུམ་མང་དུ་བཟླ། ཐུན་འཇོག་ཁར་གསུང་མི་ཆག་པར་བྱ་བའི་ཕྱིར། གཅིག་གམ་གསུམ་ལ་སོགས་པ་ལ་གཟུངས་ཐག་གཏད་དེ། དམིགས་པ་སྔར་བཞིན་ལ། སྔགས་རྣམས་རྒྱུན་མ་ཆད་པར་བཟླ། རྣལ་འབྱོར་གཞན་གསུམ་ལ་སོགས་པས་བར་ཆད་བསྲུང་བའི་ཆེད་དུ་བདག་བསྐྱེད་ཀྱི་བཟླས་པ་གྲོལ་མཚམས། སུམྦྷ་ནིའམ། ཨུཥྞི་ཥའི་སྔགས་སྒྲུབ་པ་རྫོགས་པའི་བར་གསུང་མི་ཆག་ཏུ་བཟླ་བ་གནད་དུ་ཆེ་བར་གསུངས། དཔོན་སློབ་གཞན་རྣམས་ཀྱིས་ཚོགས་ཀྱི་འཁོར་ལོ་ལ་ལོངས་སྤྱོད། རྗེས་ཀྱི་བྱ་བ་གཞུང་བཞིན་དུ་བྱ་སྟེ་ཐུན་གཅིག་གི་བྱ་བའོ། །
དེ་ལྟར་ཉིན་ཞག་ཕྲུགས་རེ་ལ་ཐུན་དྲུག་གམ། བཞིར་བཅད་དེ་དམ་ཚིག་དང་མི་ལྡན་པའི་མི་ནང་དུ་མི་གཞུག མཚམས་ཤིན་ཏུ་དམ་པར་བཅད་དེ་བསྒྲུབ། ཐུན་རེའི་གཞུག་ཏུ་ཚོགས་འཁོར་གྲུབ་ན་རབ། མ་འབྱོར་ན་ཐུན་ཐོག་མཐའ་ལ་གཉིས། དེའང་མ་གྲུབ་ན་སྲོད་ཐུན་ལ་ཚོགས་འཁོར་རེ་མེད་དུ་མི་རུང་། སྐབས་འདིར་རྣལ་འབྱོར་བའི་ལུགས་ཀྱི་ཚོགས་འཁོར་ངེས་པར་དགོས་གསུངས། དེ་ལྟར་ཞག་བདུན་ལ་སོགས་པ་ཅི་རིགས་པར་སྒྲུབ་པས། གནས་ཁང་གཟི་བརྗིད་ཆེ་བ་དང་འོད་ཆགས་པ། དཀྱིལ་འཁོར་རྟེན་མཆོད་ལ་སོགས་པ་བཀྲག་མདངས་ཆེ་ཞིང་སྨན་རྣམས་ཀྱང་སྔར་ལས་དྲི་བསུང་བཟང་བ་དང་ལྡན་པ་དེའི་ཚེ་ཕྱི་མའི་སྒྲུབ་པ་ལ་འཇུག་པར་བྱ་སྟེ།
གོང་བུ་བསྒྲུབ་པའི་སྐབས་སོ། ། དེ་ནས་ཕྱེ་མ་བསྒྲུབ་པ་ནི། རྡོ་རྗེ་པདྨའི་རང་བཞིན་གྱི། ། སྟན་དང་གཏུན་གྱིས་རབ་སྦྱངས་པ། ། སྣོད་གཅིག་བླུགས་ནས་ཇི་བཞིན་དུ། ། བསྐྱེད་ནས་སྔར་བཞིན་བྱིན་གྱིས་བརླབས། ། ཁྱད་པར་ཡང་ནི་འདི་ཡིན་ནོ། ། ཞེས་གསུངས་པ་ལྟར་སྔ་ཐུན་གྱི་ལྷག་གཏོར་ཡན་ཆད་གྲུབ་ནས། རྗེས་ཆོག་མ་ཟིན་པའི་བར་དེར་རྡོ་རྗེ་སློབ་དཔོན་གྱིས་ལྷའི་རྣལ་འབྱོར་དང་ལྡན་པས་ཐོད་པའི་ཚོན་སྐུད་རྣམས་ཤར་ནས་རིམ་པས་བཀྲོལ་ཏེ། སྲུང་འཁོར་དང་བཅས་པ་རང་རང་གི་གནས་དང་།
དབུས་ཀྱི་ཐོད་པའི་རྟ་མའང་དེར་བཞག དབུས་ཀྱི་ཐོད་པ་སློབ་དཔོན་གྱིས་དང་། གཞན་རྣམས་སྒྲུབ་གྲོགས་སོ་སོས་ཁྱེར་ནས་གནས་ཁང་དེ་ཉིད་དམ། གཞན་ཇི་ལྟར་འོས་པ་འཚམས་ཁོངས་སུ་ཚུད་པའི་སར་རྡོའི་སྟན་པ་འཇམ་མཁྲེགས་གཏུན་བུ་དང་བཅས་པ། ལས་བུམ་གྱི་ཆུས་དག་པར་བཀྲུ། གུ་གུལ་ཨ་ཀ་རུ་སོགས་ཀྱིས་བདུག་ཅིང་བགེགས་བསྐྲད། རྒྱུད་དུ། རྡོ་རྗེ་ཐོད་པའི་སྦྱོར་བ་ཡི། ། ཞེས་པའི་དོན་ཡིན་པས། སྭ་བྷཱ་ཝས་སྟོང་པར་སྦྱངས་ཏེ།
སྟན་པ་ཨ་ལས་ཆོས་འབྱུང་གི་རང་བཞིན་པདྨ་བྷཉྫ་ན། གཏུན་བུ་ཧཱུྃ་ལས་རྡོ་རྗེ་རྩེ་ལྔ་པར་བསམ། བདག་ཉིད་ཧེ་རུ་ཀར་གསལ་བས་བརྡུངས་ཤིང་རྡོ་རྗེ་དང་པདྨ་སྲུབ་པར་བསྒོམ། སྲུབ་མཚམས་ནས་བདེ་བའི་སྒྲ། ཨོཾ་ཨཱཿཧཱུྃ་ཧྲཱི་བྱ་ཨ་མྲྀ་ཏ་བྷྲུྃ་ཨྃ་ཛྲཱིཾ་ཁཾ་ཧཱུྃ་ཞེས་འབྱིན་པར་མོས། ངག་ཏུའང་དེ་ལྟར་བཟླས་ཏེ། སྨན་འཐག་དཀའ་བ་རྣམས་ཐོག་མར་བཏག ཛ་ཏི་དང་ལྟར་བུ་སོགས་སྣུམ་གཤེར་དང་ལྡན་པ་རྣམས་རྗེས་ལ་འཐག སེམས་ཀྱི་དམིགས་པ་རྡོ་རྗེ་པདྨ་མཉམ་པར་སྦྱོར་བའི་མཚམས་ནས། བདེ་ཆེན་ཡེ་ཤེས་ཀྱི་རང་བཞིན་བདུད་རྩི་སྐྱ་ཆིལ་ཆིལ་བྱུང་བར་བསམ།
དར་ལ་སོགས་པ་ལ་བཙགས་ཏེ་ཤིན་ཏུ་ཞིབ་པར་བྱ། དེ་དག་གི་བར་རྣམས་སུའང་བསྲུང་བའི་སྔགས་རྒྱུན་མ་ཆད་པ་གལ་ཆེ། ཕྱེ་མ་ཞིབ་པར་བྱས་པ་དེ་དག་སྔར་གྱི་ཐོད་པ་རྣམས་སུ་བླུག ཐོད་པ་དབུས་པའི་གཏའང་སྔོན་ལྟར་བཞག ཚོན་སྐུད་དཀྲི་བ་གཟུངས་ཐག་སོགས་གོང་བཞིན་བྱས་ཏེ་སོ་སོའི་གནས་སུ་བཀོད་ནས། བསྒྲུབ་པ་ནི་གནས་ཡོ་བྱིན་གྱིས་བརླབས་པ་ནས་མཆོད་གཏོར་དང་སྦྱང་བ་གསུམ་གྱི་བར་རྒྱས་པར་ཉམས་སུ་བླངས། བསྐྱེད་པའི་ཚེ་གཞན་གོང་བུའི་སྐབས་བཞིན་ལས། ཁྱད་པར་ཡི་གེ་ལྔ་བསྒོམ་སྟེ། ཤར་གྱི་ཐོད་པར་གནས་པའི་ཤ་དང་། བདུད་རྩིའི་སྟེང་དུ་མེ་ལོང་ལྟ་བུའི་ཡེ་ཤེས་ཀྱི་ངོ་བོ་བྷྲཱུྃ་ཡིག་དཀར་པོ།
དེ་བཞིན་དུ་ལྷོར་ཨཾ་སེར་པོ་མཉམ་པ་ཉིད་ཀྱི་ཡེ་ཤེས། ནུབ་ཏུ་ཛྲཱིཾ་དམར་པོ་སོ་སོར་རྟོག་པའི་ཡེ་ཤེས། བྱང་དུ་ཁཾ་ལྗང་ཁུ་བྱ་བ་གྲུབ་པའི་ཡེ་ཤེས། དབུས་སུ་ཧཱུྃ་སྔོན་པོ་ཆོས་དབྱིངས་ཡེ་ཤེས་ཀྱི་རང་བཞིན་གསལ་བཏབ། བཟླས་པའི་དུས་སྤྱི་དང་བྱེ་བྲག་གི་དམིགས་པ་སྔར་དང་འདྲ་བ་ལས། སྔགས་ཀྱི་ཁྱད་པར། ཨོཾ་ཨཱཿགོ་གོ་རུ་མྃ་ས་ཧཱུྃ་ཕཊ྄་སྭཱཧཱ། ཨོཾ་ཨཱཿཀུ་ཀུ་རུ་མྃ་ས་ཧཱུྃ་ཕཊ྄་སྭཱཧཱ། ཨོཾ་ཨཱཿད་ད་དྷ་མྃ་ས་ཧཱུྃ་ཕཊ྄་སྭཱཧཱ། ཨོཾ་ཨཱཿཧ་ཧསྟི་མྃ་ས་ཧཱུྃ་ཕཊ྄་སྭཱཧཱ།
ཨོཾ་ཨཱཿན་ན་ར་མྃ་ས་ཧཱུྃ་ཕཊ྄་སྭཱཧཱ། ཞེས་ཤ་ལྔའི་སྔགས་དང་། ཨོཾ་ཨཱཿབི་ཏ་ཨ་མྲྀ་ཏ་ཧཱུྃ་ཕཊ྄་སྭཱཧཱ། ཨོཾ་ཨཱཿར་ག་ཏ་ཨ་མྲྀ་ཏ་ཧཱུྃ་ཕཊ྄་སྭཱཧཱ། ཨོཾ་ཨཱཿཤུ་ཀྲ་ཨ་མྲྀ་ཏ་ཧཱུྃ་ཕཊ྄་སྭཱཧཱ། ཨོཾ་ཨཱཿམསྟི་ཀ་ཨ་མྲྀ་ཏ་ཧཱུྃ་ཕཊ྄་སྭཱཧཱ། ཨོཾ་ཨཱཿམུ་ཏྲ་ཨ་མྲྀ་ཏ་ཧཱུྃ་ཕཊ྄་སྭཱཧཱ། ཞེས་པ་བདུད་རྩི་ལྔའི་སྔགས་ཏེ་སོ་སོས་ཅི་ནུས་བཟླས་པའི་མཐར། ཡེ་ཤེས་ལྔའི་རང་བཞིན་གྱི་ཡི་གེ་ལྔ་འོད་ཟེར་གཟི་བརྗིད་འབར་བ་ལས་འོད་འཕྲོས། འཁོར་འདས་བརྟན་གཡོ་མ་ལུས་པའི་བྱིན་རླབས་དང་བདུད་རྩིའི་བཅུད་མཐའ་དག་བསྡུས།
རྫས་རྣམས་ལ་ཐིམ་པར་བསམ་ལ། ཨོཾ་ཨཱཿབྷྲཱུྃ་ཨཱ་དརྵ་ཛྙཱ་ན་ཨ་མྲྀ་ཏ་ཧཱུྃ་ཕཊ྄་སྭཱཧཱ། ཨོཾ་ཨཱཿཨཾ་ས་མནྟ་ཛྙཱ་ན་ཨ་མྲྀ་ཏ་ཧཱུྃ་ཕཊ྄་སྭཱཧཱ། ཨོཾ་ཨཱཿཛྲཱིཾ་པྲ་དྱ་བཀྵ་ཛྙཱ་ན་ཨ་མྲྀ་ཏ་ཧཱུྃ་ཕཊ྄་སྭཱཧཱ། ཨོཾ་ཨཱཿཁཾ་ཏྲིདྱ་ཨནུཥྛ་ན་ཨ་མྲྀ་ཏ་ཧཱུྃ་ཕཊ྄་སྭཱཧཱ། ཨོཾ་ཨཱཿཧཱུྃ་དྷརྨཱ་དྷཱ་ཏུ་ཛྙཱ་ན་ཨ་མྲྀ་ཏ་ཧཱུྃ་ཕཊ྄་སྭཱཧཱ། ཞེས་སོ་སོར་མང་དུ་བཟླ། ཐུན་གཏོང་བའི་ཚེ་སྔགས་རྒྱུན་འཛིན་མི་གང་ཡིན་པ་ལ་གཟུངས་ཐག་གཏད་དེ་གསུང་མི་ཆག་ཏུ་བྱ། གཞན་རྣམས་ཀྱིས་ཚོགས་འཁོར་ལ་ལོངས་སྤྱོད་པ་ནས་རྗེས་ཀྱི་ཆོ་གའི་བར་རྫོགས་པར་བྱས་ཏེ། དེ་ལྟའི་ཚུལ་གྱིས་ཞག་གྲངས་ཅི་རིགས་པར་ཐུན་དྲུག་གམ།
བཞི་ལ་སོགས་པར་བསྒྲུབས་ཏེ་བསྒྲུབས་པའི་རྟགས་གཞན་སྔར་དང་འདྲ་བ་ལས། ཁྱད་པར་དུ་དམིགས་པ་གསལ་ཞིང་བྱིན་ཕེབས་པ་དང་། རྫས་རྣམས་ལས་འོད་འཕྲོ་ཞིང་། དྲི་བཟང་བ། རྨི་ལམ་གྱི་ལྟས་ཁྱད་པར་ཅན་སོགས་ཅི་རིགས་པ་མཐོང་བ་དེའི་ཚེ་ཕྱེ་མའི་སྒྲུབ་པ་མཐར་ཕྱིན་པ་ཡིན་པས། སྐབས་གསུམ་པ་ལྡེ་གུའི་སྒྲུབ་པ་ལ་འཇུག་པར་བྱའོ། ། དེའང་། མྱོས་བྱེད་ཚ་བ་ཉིང་ཁུ་རུ། ། བྱས་པ་ལ་སོགས་ལྡེ་གུར་བྱ། ། ཡོངས་སུ་རྫོགས་པར་བསྐྱེད་ནས་ནི། །
སྔར་བཞིན་བྱིན་གྱིས་བརླབ་པར་བྱ། ། ཞེས་གསུངས་པས་སྔ་ཐུན་གྱི་ལྷག་གཏོར་ཡན་ཆད་གྲུབ་པའི་རྗེས་སུ་རྡོ་རྗེ་སློབ་དཔོན་གྱིས་ཐོད་པ་རྣམས་གོང་བཞིན་ཁ་དབྱེ་སྟེ། ཕྱེ་མ་དེ་དག་ཟངས་གཞོང་ལ་སོགས་པའི་ནང་དུ་བླུག ཆང་གཙང་མའི་ཉིང་ཁུ་ལ་ཚ་བ་གསུམ་གྱི་ཕྱེ་ཅུང་ཟད་བཏབ་པས་སྦྲུ། སྔར་གྱི་བདུད་རྩི་རིལ་བུའི་གཏའ་མ་ཆང་ལ་སྦྱར་བའང་བསྲེ། ལག་པ་གཙང་མར་བཀྲུས་པས་བརྫིས་འཐེམ་ཞིང་ཅུང་ཟད་སླ་བར་བྱ། དེ་ལྟ་བུའི་ལྡེ་གུ་དེ་དག་གོང་བུ་ཅི་རིགས་པར་བགོས་ཏེ་སྔར་བཞིན་ཡང་ཐོད་པར་བླུགས་ལ། ཕྱོགས་བཞི་དབུས་དང་ལྔར་བཀོད་དེ། འཁོར་ལོས་ཁ་བཅད་པ་དང་། ཚོན་སྐུད་དཀྲི་བ་སོགས་སྔོན་བཞིན་བྱ།
དེ་ནས་བསྒྲུབ་པའི་ཚུལ་ནི། སྦྱང་བ་གསུམ་གྱི་བར་ནི་སྔར་བཞིན། དངོས་གཞིའི་སྐབས་སུ་ཐོད་པ་ལྔ་པོ་རེ་རེའང་ནང་མཆོད་བྱིན་རླབས་ལྟར་ཡོངས་སུ་རྫོགས་པར་བསྐྱེད། བཟླས་པའི་ཚེ་སྤྱིའི་དམིགས་པ་སྔར་བཞིན་དང་འདྲ་བ་ལས། ཁྱད་པར་སྟེང་གི་རྡོ་རྗེ་ལྟེ་བའི་ཧཱུྃ་ལས་འོད་སྤྲོ་བའི་ཚེ། ཕྱོགས་བཅུའི་དེ་བཞིན་གཤེགས་པ་ཐམས་ཅད་ཀྱི་ཐུགས་ཀ་ནས་ཡེ་ཤེས་ཀྱི་བདུད་རྩི་དང་། གཞན་ཡང་འཁོར་འདས་བརྟན་གཡོ་མ་ལུས་པ་ཀུན་གྱི་བཅུད་དང་བྱིན་རླབས་ནུས་མཐུ་ཐམས་ཅད་ཧེ་རུ་ཀ་ཞལ་གཅིག་ཕྱག་གཉིས་པའི་རྣམ་པས་བཀུག རྡོ་རྗེ་ལྟེ་བའི་ཧཱུྃ་ལ་ཐིམ་པས་འོད་ཟེར་གཟི་བརྗིད་དང་ལྡན། དེ་ཉིད་དང་ཨོཾ་ཡིག་ཉི་མ་དང་བཅས་པ་ལས་བདུད་རྩིའི་རྒྱུན་དཀར་ན་ར་ར་འཛག་པ་འོག་གི་བདུད་རྩི་རྣམས་དང་འདྲེས་པས་ཁ་དོག་དཀར་ལ་དམར་བའི་མདངས་ཆགས་པ། མཆོག་ཐུན་མོང་གི་དངོས་གྲུབ་ཐོགས་མེད་དུ་སྟེར་བའི་ནུས་པ་དང་ལྡན་པར་བསམ་ལ།
ཕྱེ་མའི་སྐབས་ཀྱི་སྔགས་རྣམས་སོ་སོ་ཅི་རིགས་པ་དང་། བྱེ་བྲག་ཏུ་དེ་ཉིད་གསུམ་ཁྲི་ལ་སོགས་པ་འཇུར་དུ་བཟླ། ཐུན་གཅོད་པའི་ཚེ་རང་རང་གི་ཡན་ལག་དྲུག་པའི་མངོན་རྟོགས་ཚར་བ་བསྒོམ་ཞིང་། བདུད་རྩི་བྱིན་རླབས་གསལ་གདབ་ཅིང་བྱ། སྔ་མས་བཟླས་པ་འཇོག་ཁར་ཨོཾ་དང་ཉི་མ་རྡོ་རྗེ་གསུམ་ཞུ་སྟེ་ཐིམ་པས་བྱིན་གྱིས་བརླབས་པར་བསམ། དེ་བཞིན་དུ་ཐུན་ནམ་སྤོད་པའི་ཚེ་སྔ་མས་ཞུ་བར་བསམ། ཕྱི་མས་གསལ་བཏབ་ཅིང་བསྒོམ། གཞན་ཚོགས་ཀྱི་འཁོར་ལོ་སོགས་སྐབས་སྔ་མ་རྣམས་དང་འདྲའོ། ། དེ་ལྟར་ཐུན་བཞི་ལྟ་བུར་བཅད་དེ་བསྒྲུབས་པས་ལྡེ་གུ་རྣམས་སྔར་བས་ཆེ་བར་འཕེལ་བ་དང་། ས་ཕྱོགས་མཐའ་དག་དྲི་བསུང་གིས་ཁྱབ་པ་དེའི་ཚེ་རིལ་བུའི་སྒྲུབ་པ་ལ་འཇུག་པར་བྱ་སྟེ་ལྡེ་གུའི་སྐབས་སོ། །
དེ་ནས་སྐབས་བཞི་པ་རིལ་བུའི་སྒྲུབ་པ་ནི། སྔ་ཐུན་གྱི་རྗེས་ཆོག་ཡན་ཚར་བ་དང་། སློབ་དཔོན་གྱི་ལྡེ་གུ་རྣམས་བླངས་ཏེ་སྒྲུབ་གཡོག་དང་བཅས་པས་རིལ་བུ་སྲན་མའམ་ཡུངས་ཀར་གྱི་འབྲུ་ཙམ་ཇི་ལྟར་རིགས་པར་བསྒྲིལ་ལ་གུར་གུམ་གྱི་ཆུས་ཁ་དོག་བསྒྱུར་བ་ལག་ལེན་བཞིན་དུ་བྱ། དེ་རྣམས་ཐོད་པ་ལྔར་བླུགས་ཏེ་རང་རང་གི་གནས་སུ་བཞག འཁོར་ལོ་དགབ་པ་དང་། ཚོན་སྐུད་དཀྲི་བ་སོགས་མི་དགོས། བསྒྲུབ་ཚུལ་ལྡེ་གུའི་སྐབས་ཇི་ལྟ་བ་བཞིན་ལས། བཟླས་པའི་ཚེ་དེ་ཉིད་གསུམ་ལ་ཧ་ཧོ་ཧྲིཿབཏགས་པ་ཁོ་ན་བཟླ། སེམས་ཀྱི་དམིགས་པ། ཨོཾ་ཞེས་བཟླས་པའི་ཚེ་སངས་རྒྱས་ཐམས་ཅད་སྐུ་རྡོ་རྗེའི་རྣམ་པར་སྤྱན་དྲངས་རིལ་བུ་ལ་ཐིམ་པས་ཁ་དོག་ཕུན་སུམ་ཚོགས་པར་གྱུར་ཅིང་ལུས་ཟག་མེད་འཇའ་ལུས་རྡོ་རྗེ་ལྟ་བུའི་སྐུ་ཅན་གྱི་དངོས་གྲུབ་སྩོལ་བའི་ངོ་བོར་གྱུར་པར་བསམ།
དེ་བཞིན་དུ་ཨཱཿསངས་རྒྱས་ཐམས་ཅད་གསུང་རྡོ་རྗེའི་རྣམ་པར་སྤྱན་དྲངས་ཐིམ་པས་རོ་བཅུད་ཕུན་སུམ་ཚོགས་ཤིང་ངག་འགག་མེད་ཀྱི་དངོས་གྲུབ་སྩོལ་བའི་ངོ་བོར་བསམ། ཧཱུྃ་གིས་ཐུགས་རྡོ་རྗེའི་རྣམ་པར་སྤྱན་དྲངས་ཐིམ་པས་སེམས་རྟོག་མེད་ཆོས་སྐུར་བསྒྱུར་བའི་ནུས་པ་ཕུན་སུམ་ཚོགས་པ་དང་ལྡན་ཞིང་དེའི་དངོས་གྲུབ་སྩོལ་བར་མོས། ཧས་ཁ་དོག་ངན་པ་འཕྲོགས་ཏེ་ཁ་དོག་ཕུན་སུམ་ཚོགས་པ་དང་ལྡན་པས་འཁོར་འདས་ཐམས་ཅད་ཚིམ་པར་བྱེད་པའི་ནུས་པ་ཅན་དུ། ཧོས་དྲི་ངན་པ་བཤིགས་ཏེ་ཁྱད་པར་ཅན་དང་ལྡན་པས་འཁོར་འདས་ཀུན་ཚིམ་བྱེད་དུ་བྱིན་གྱིས་བརླབས། ཧྲིས་འབྲས་བུ་ངན་པ་ཐམས་ཅད་བཤིགས་ཏེ་ནུས་པ་ཕུན་སུམ་ཚོགས་པས་འཕགས་པ་རྣམས་ཀྱི་ཟག་པ་མེད་པའི་དབང་པོ་རྣམས་མཉེས་པ་དང་། སེམས་ཅན་ཐམས་ཅད་ཚིམ་པར་བྱེད་པའི་ནུས་པ་མཆོག་དང་ལྡན་པར་བསམས། ཐུན་འཇོག་ཁར་རིལ་བུའི་སྟེང་གི་ནམ་མཁར་ཚེ་དཔག་མེད་ཞལ་སྦྱོར་གྱི་རྣམ་པར་གསལ་བཏབ་པའི་སྦྱོར་མཚམས་ནས་འཆི་མེད་ཚེའི་ཆུ་རྒྱུན་དཔག་མེད་བྱུང་བ་རིལ་བུ་རྣམས་ལ་ཐིམ་པས་རྡོ་རྗེ་ཚེའི་རིག་འཛིན་གྱི་དངོས་གྲུབ་སྩོལ་བའི་ངོ་བོར་བསམ་ཞིང་། གོང་མའི་སྔགས་སོ་སོའི་མཐར། ཨ་ཡུ་པུཥྚིཾ་ཀུ་རུ་ཨོཾ་དང་། ཨོཾ་པུ་ཎྱའི་བཟླས་པ་མང་དུ་བྱ།
ཚོགས་ཀྱི་འཁོར་ལོ་དང་རྗེས་ཀྱི་ཆོ་ག་གཞུང་ལྟར་ཉམས་སུ་བླངས། ཐུན་བཞིར་བཅད་དེ་འདི་ནི་ཞག་གཅིག་གམ་གསུམ་ལ་སོགས་པ་ཅི་རིགས་སྐབས་དང་སྦྱར་བས་ཆོག་པ་ཡིན་ནོ། ། དེ་ལྟ་བུའི་སྒྲུབ་པ་རྫོགས་པ་དང་། ཕུད་ཀྱི་ལྷ་མཆོད་པའི་ཕྱིར་གྲུབ་ན་རྒྱས་པའི་སྦྱིན་སྲེག་བྱ། སྲེག་རྫས་ཀྱི་སྐབས་སུ་རིལ་བུ་བརྒྱ་དང་བརྒྱད་སྤེལ་ཚིག་དང་བཅས་པས་དབུལ། དེ་ནས་ཐོད་པའི་ནང་གི་རིལ་བུ་རྣམས་བསྡུས་ལ་བླ་མས་གསུམ་འགྱུར་རམ་ལྔ་འགྱུར་དུ་ཚགས་བྱ། གཞན་གྲོགས་རྣམས་ལའང་ཅི་རིགས་པར་སྦྱིན་པར་བྱ། ཡོ་བྱད་སྦྱོར་བའི་ཡོན་བདག་ཡོད་ན་སྐལ་བ་མང་དུ་སྦྱིན། གཞན་དོན་དུ་གཉེར་བ་རྣམས་ལའང་ཅི་རིགས་པ་སྦྱིན་པར་བྱ། དེ་ནས་དེ་རྣམས་སོ་སོ་རང་རང་གི་ཟ་མ་ཏོག་ལ་སོགས་པའི་སྣོད་བཟང་པོར་བླུགས་ལ་བཀུར་བསྟི་ཆེར་བྱའོ། །
གསུམ་པ་ཇི་ལྟར་བསྟེན་པའི་ཚུལ་ནི། རབ་ཐུན་བཞིའི་ཐོག་མཐའ་ལ་རེ་རེ་སྟེ་བརྒྱད། ཡང་ན་ཐུན་གྱི་ཐོག་མར་རེ་རེ་སྟེ་བཞི་ངེས་པར་བསྟེན། འབྲིང་གིས་ཐུན་ཐོག་མཐའ་གཉིས་ལ་རེ་རེ་བསྟེན། མཐའ་མས་ཀྱང་ཐུན་དང་པོ་ལ་རེ་རེ་བསྟེན། དེའང་མ་གྲུབ་ན་ཟླ་བ་དྲུག་ལ་རེ་རེ་བསྟེན། གལ་ཏེ་དེའང་མ་འབྱོར་ན། ལོ་རེའི་དཔྱིད་ཟླ་འབྲིང་པོའི་ཚེས་གཅིག་གམ་བཅོ་ལྔ་ལ་རེ་རེ་ངེས་པར་བསྟེན། དེའི་ཚེ་རིལ་བུའི་སྣོད་པར་བུ་སོགས། རྣམ་ཐར་གསུམ་གྱི་རང་བཞིན་ཆོས་འབྱུང་དུ་བསྒོམ།
རིལ་བུ་རྣམས་རིགས་ལྔ་དང་། ཡེ་ཤེས་ལྔའི་རང་བཞིན་དུ་གསལ་བཏབ་ལ། ལེན་པའི་ཚེ་རང་ཡི་དམ་དུ་དམིགས་པའི་ལག་པ་གཡོན་མཐེ་བོང་རྡོ་རྗེ་དང་། སྲིན་ལག་པདྨར་བསམས་ལ་བླངས་ལ་ལྕེ་ཧཱུྃ་ལས་རྡོ་རྗེ་ཧཱུྃ་གིས་མཚན་པར་བསྒོམ། རིལ་བུ་ལྕེ་ཐོག་ཏུ་འཇོག་པ་དང་། རྡོ་རྗེ་པདྨ་སྲུབ་པ་ལས་བྱུང་བའི་ཡེ་ཤེས་ཀྱི་བདུད་རྩི་མྱངས་ཤིང་མིད་པས་རྩ་ཁམས་ཐམས་ཅད་ལ་ཁྱབ་སྟེ་ལུས་དཀྱིལ་གྱི་ལྷ་ཚོགས་ཚིམ་པར་བསམས་ལ་བཟའ་འོ། ། བཞི་པ་བསྟེན་པའི་ཕན་ཡོན་ནི། དེ་ལྟ་བུའི་རྫས་དེ་དག་ཤིན་ཏུ་གསང་སྟེ་ཐབས་ལྡན་གྱི་ཆོ་གས་བསྟེན་ན། ཡོན་ཏན་བླ་ན་མེད་པ་འབྱུང་བར་གསུངས་ཏེ། གུར་ལེའུ་བདུན་པར།
འདི་དག་ཟོས་པ་ཙམ་གྱིས་ནི། ། སངས་རྒྱས་ཀུན་མཉམ་རྣལ་འབྱོར་པ། ། རྡོ་རྗེ་དང་ནི་མཉམ་པར་འགྱུར། ། ནད་རྣམས་ཐམས་ཅད་རབ་ཏུ་ཞི། ། དེ་ནི་གཟི་བརྗིད་ལུས་ཆེན་པོ། ། འཇིག་རྟེན་ཀུན་གྱི་ཡིད་འཕྲོག་པ། ། ཕས་ཀྱི་རྒོལ་བ་ཀུན་ལས་རྒྱལ། ། འཇིག་རྟེན་ཀུན་གྱི་བདག་པོས་བརྒྱན། ། ལྷ་རྣམས་ཀུན་གྱིས་འདྲེན་པར་མཛོད། ། མཁའ་འགྲོ་ལྔ་ཡི་བདག་ཉིད་འགྱུར། །
ཞེས་ཤ་ལྔ་བསྟེན་པའི་ཕན་ཡོན་དང་། དེ་བཞིན་དུ་བདུད་རྩི་ལྔ་བསྟེན་པའི་ཕན་ཡོན་ཡང་། མི་བསྐྱོད་བསྟེན་པའི་རྣལ་འབྱོར་པ། ། ནད་རྣམས་ཐམས་ཅད་རྣམ་པར་སྤོང་། ། རྟག་པས་ཆུ་ཤེལ་ཆེན་པོར་ལྡན། ། རྡོ་རྗེ་ཉི་མས་རྒས་པ་མེད། ། དོན་ཡོད་རྒྱལ་པོ་ཆེན་པོ་ནི། ། རྡོ་རྗེ་སྲོག་གི་ཡན་ལག་འབྱུང་། ། དོན་ཀུན་འགྲུབ་ཅིང་དཔལ་དང་ལྡན། ། དེ་ནི་རྣལ་འབྱོར་པར་ནི་བརྗོད། །
ཅེས་གསུངས་ཤིང་ཁྱད་པར་ཚེའི་བཅུད་ལེན་དུ་འགྱུར་བ་དང་། དེ་ཉིད་དུ། མི་བསྐྱོད་བསྲུང་བའི་སྦྱོར་བ་ལས། ། སྟོང་ཕྲག་ལྔར་ནི་འཚོ་བར་འགྱུར། ། ཕན་པ་ཡི་ནི་ཁྲི་རུ་བརྗོད། ། རྡོ་རྗེ་ཉི་མ་རྡོ་རྗེའི་འབུམ། ། ཚེ་དཔག་མེད་ཀྱི་དཔག་མེད་དང་། ། མདུན་གྱི་ནམ་མཁའ་ཇི་སྲིད་བཤད། ། ཅེས་སོགས་གསུངས་པས། དེ་དག་གི་དོན་བསྡུས་ན་གསུམ་སྟེ།
ཚེ་དང་ལུས་ཀྱི་བཅུད་ལེན་དུ་འགྱུར་བ་དང་། དུག་ལྔ་རང་གནས་སུ་ཞི་ཞིང་། ལམ་ལྔ་རྒྱུད་ལ་བསྐྱེད་པ་དང་། དབང་བཞིའི་ལྟ་བ་ལམ་དུ་སློང་བས་འབྲས་བུ་འགྲུབ་པའི་དགོས་པའོ། ། དང་པོ་ནི། ཤ་ལྔ་བསྟེན་པས་ལུས་གཟི་བརྗིད་ཆེན་པོ་དང་ལྡན་ཞིང་། འཇིག་རྟེན་ཀུན་གྱི་ཡིད་འཕྲོག་པར་འགྱུར་བ་དང་། བདུད་རྩི་ལྔས་ལུས་ཀྱི་ནད་ལྔ་སེལ་ཏེ། ཤ་ཆེན་གྱིས་རླུང་སེལ། རཀྟས་མཁྲིས་པ།
མི་བསྐྱོད་པས་བད་ཀན། བྱང་སེམས་ཀྱིས་ཁྲག རྣམ་སྣང་གིས་འདུས་པའི་ནད་མཐའ་དག་སེལ་ལོ། ། དེ་ལྟར་འགལ་རྐྱེན་ནད་རྣམས་སེལ་བའི་སྟོབས་ཀྱིས་སྐྲ་དཀར་དང་གཉེར་མ་སོགས་མི་འབྱུང་། ཆུ་ཤེལ་ལྟར་བཀྲག་མདངས་དང་ལྡན་ལ། དུས་མིན་གྱི་འཆི་བས་མི་ཚུགས་ཤིང་ཚེ་ཡུན་རིང་དུ་གནས་པ་སོགས་དངོས་གྲུབ་འབད་མེད་དུ་འབྱུང་ངོ་། ། གཉིས་པ་ནི། ཁྱིའི་ཤས་གཏི་མུག་སེལ་བས་གཉིད་ཆུང་། རྟའི་ཤས་འདོད་ཆགས་སེལ་ཞིང་རིག་པ་རྣོ། མིའི་ཤས་ནི་ཞེ་སྡང་སེལ།
སེམས་སྟོབས་དང་ལྡན་ཞིང་མཐུ་ཆེ། གླང་པོ་ཆེའི་ཤས་ཕྲག་དོག་སེལ། གཞན་ཐམས་ཅད་དབང་དུ་འདུ། བ་གླང་གི་ཤས་ང་རྒྱལ་སེལ། སྙིང་རྗེ་སྐྱེ། བདུད་རྩི་ལྔས་ཡེ་ཤེས་ལྔའི་རྟོག་པ་རྒྱུད་ལ་འཆར་ལ། དེ་ལྟར་དུག་ལྔ་གནས་སུ་ཞི་བས་ལམ་ལྔ་རྒྱུད་ལ་སྐྱེས་ཏེ་སྐྱོན་མཐའ་དག་སེལ་ལོ། ། གསུམ་པ་ནི། ཚུལ་བཞིན་བསྒྲུབས་པའི་བདུད་རྩི་རིལ་བུ་མྱངས་པས་ཕུང་པོ་ལྔ་སྦྱོང་ཞིང་། རྒྱལ་བ་རིགས་ལྔས་གནས་འགྱུར་སྣང་སྟོང་ཟུང་འཇུག་གི་རྟོགས་པ་བསྐྱེད་པས་བུམ་དབང་གི་ལྟ་བ་ལམ་དུ་སློང་།
མགྲིན་པར་མྱངས་ཏེ་རྩ་ཁམས་ཐམས་ཅད་ལ་ཁྱབ་པས་གསལ་སྟོང་གཉིས་མེད་ཀྱི་རྟོགས་པ་སྐྱེ་བས་གསང་དབང་གི་ལྟ་བ་ལམ་དུ་སློང་། བྱང་སེམས་ཆེར་རྒྱས་ཏེ་བདེ་སྟོང་ཟུང་འཇུག་གི་རྟོགས་པ་སྐྱེ་བས་དབང་གསུམ་པའི་ལྟ་བ་ལམ་དུ་སློང་། བདུད་རྩི་དེ་ཉིད་བསྟེན་པས་ཤ་ལྔ་སོགས་གདོད་མ་ནས་རང་བཞིན་གྱིས་རྣམ་པར་རྟོག་པས་བཟང་ངན་དང་སྤང་བླང་གི་རྣམ་པར་རྟོག་པ་དང་བྲལ་ཞིང་། བདེ་སྟོང་མཆོག་གི་ཏིང་ངེ་འཛིན་སྐྱེ་བས་བཞི་པའི་ལྟ་བ་ལམ་དུ་སློང་། ལྟ་བ་བཞི་ལམ་དུ་བསློང་བས་གྲུབ་མཐའ་བཞི་མཐར་ཕྱིན་ཏེ། འབྲས་བུ་སྐུ་བཞིའི་གོ་འཕང་མངོན་དུ་འགྱུར་ཏེ། མདོར་ན་འཇིག་རྟེན་དང་འཇིག་རྟེན་ལས་འདས་པའི་དངོས་གྲུབ་མཐའ་དག་འགྲུབ་པར་འགྱུར་རོ། ། ཞེས་པ་འདི་ནི་རྗེ་བཙུན་རིན་པོ་ཆེ་དང་། ཆོས་ཀྱི་རྒྱལ་པོ་འཕགས་པས་མཛད་པའི་གསུང་རབ་ལ་གཞི་བླངས། འབྲོམ་་་་་་དེས་པ་སྟོན་ཆུང་།
གྱིས་མཛད་པའི་གསང་བཅུའི་ཡིག་ཆ་ནས་ཀྱང་ཅི་རིགས་པ་ཁ་བསྐངས། བླ་མ་དམ་པའི་མན་ངག་གིས་བརྒྱན་ནས། གོང་མའི་དགོངས་པ་གསལ་བར་བྱ་བའི་ཆེད་དུ། འཁོན་གྱི་རིགས་ཅན་བློ་གྲོས་རྒྱལ་མཚན་དཔལ་བཟང་པོས་དཔེ་འཁྱུད་སྤངས་ཏེ་ཁྱིའི་ལོ་གྲོ་བཞིན་གྱི་ཟླ་བའི་ཚེས་བཅུའི་ཉིན་གྲུབ་པའི་གནས་མཆོག་ཁ་འུབ་བསྐྱེད་ལྷས་སུ་ལེགས་པར་སྦྱར་བའི་ཡི་གེ་པ་ནི་བློ་གསལ་ལྷུན་གྲུབ་རྒྱལ་མཚན་གྱིས་བགྱིས་སོ། ། ཕྱོགས་དུས་ཀུན་ཏུ་བཀྲ་ཤིས་པར་གྱུར་ཅིག ཅེས་པ་དེ་རྣམས་ཀྱིས་བདག་ཆེན་བློ་གྲོས་རྒྱལ་མཚན་གྱི་གསུང་རབ་ལས་འབྱུང་ཚུལ་བཤད་ཟིན་ནས།། ༈ །།སྤྱི་དོན་བཞི་པ་མུས་ཆེན་འཇམ་པའི་དབྱངས་སངས་རྒྱས་རིན་ཆེན་གྱི་གསུང་རབ་ལས་འབྱུང་ཚུལ་བཤད་པ་ནི། ཆོས་ཀྱི་རྗེ་མཚུངས་པ་མེད་པའི་འཕྲིན་ལས་ཀྱི་དབང་ཕྱུག་འཇིག་རྟེན་མགོན་པོ་དང་མི་གཉིས་པའི་ཐུགས་མངའ་བ་ཆོས་རྗེ་སངས་རྒྱས་རིན་ཆེན་དཔལ་བཟང་པོས་མཛད་པའི་བདུད་རྩི་རིལ་བུའི་བསྒྲུབ་ཚུལ་ལ། ས་ལོ་ཆེན་པོ་ཡབ་སྲས་རྣམས་ཀྱིས་མཆན་བུ་གནང་བ་དང་བཅས་པའི་གསུང་རབ་ལས་འདི་ལྟར་འབྱུང་སྟེ། གླེགས་བམ་དཀར་ཆག་ཏུ་བཞུགས་པའི་རྗེ་བཙུན་རང་གིས་མཛད་པའི་བདུད་རྩི་རིལ་བུ་བསྒྲུབ་པའི་ཆོ་ག་གཞིར་བཞག་པ་ལ།
སྔོན་དུ་ཡོ་བྱད་བཤམས་པ་ནི། རིལ་བུ་དཀྱུས་ན་བཤད་པ་ལྟར་གྱི་བརྡ་ལྔའི་སྨན་གང་འགྲུབ་ལ། འབྲས་བུ་གསུམ་གཙོ་བོར་བསགས། དེ་རྣམས་ཕྱེ་མར་ཞིབ་ཏུ་བཏག བསྒྲུབ་པའི་མཎྜལ་ཚོམ་བུ་དང་། ཐོད་པའི་ཞལ་ཤར་ལ་སོགས་པའི་གནས་ཁང་དང་བསྟུན། རྡོ་རྗེ་སློབ་དཔོན་དེ་དང་ཞལ་སྤྲོད་བྱེད།་་་་་ ཀ་པཱ་ལ་ལྔའི་་་་་་དུ་འབྱོར་པ་སོགས། ནང་དུ་ཕྱེ་མ་རྣམས་བླུག ཁྲོ་བཅུའི་སྲུང་འཁོར་བྲིས་པའི་་་་་་རབ་གནས་སྤྱི་ལྟར་བྱས་པ་འབྱོར་ན་ཐོད་པ་རེ་ལ་རེ་རེ།
མ་འབྱོར་ན་སྤྱི་རུ་ཆེ་གཅིག ཤོག་ཕྲས་ཁ་ནས་དགབ། སྐུད་པ་སེར་པོ་་་་་་རྡོ་རྗེ་མདུད་པ་གསུམ་བཏབ་པའི་རིང་བ་གཉིས་ཀྱིས་ཐམས་ཅད་བསྐོར་ལ། རྒྱ་གྲམ་དུ་དཀྲི། གཞི་བཟང་པོའི་སྟེང་དུ་བཞག དེའི་འགྲམ་དུ་་་་་་མཆོད་པའི་ནང་གི་ཟུར་གཅིག་ཏུ་མཉྫིའི་སྟེང་དུ་བཞག བསྒྲུབ་པའི་མཎྜལ་གྱི་མདུན་དུ། ཆུ་བཞི་་་་་་ཐོད་པའི་མཐའ་ལ་གྲུ་བཞིར་བཀོད། སྔོན་དུ་འགྲོ་བའི་ཉེར་སྤྱོད་གཏོར་མ་ལྔ་ཚར་་་་་་ཕྱག་ལེན་རང་རང་གི་ལུགས་གང་ཡིན་བྱས་ཆོག དང་བཅས་པ་བཤམས།
ཚོགས་ཀྱི་འཁོར་ལོའི་ཡོ་བྱད། མ་་་་་་མ་ད་བ་ལ་ཆང་དང་ཤ་ལ་ཟེར་ཏེ་ཚོགས་ཀྱི་སྐབས་སུ་ཐ་་་་་་དེ་བས་ལྷག་པ་གསུང་ཕྱིན་ཤ་ཆང་གི་ལྷག་མ་ཤོར་རམ། མལ་གྱི་དངོས་མིང་བརྗོད་མི་ཉན་པའི་ཕྱིར། ཀུ་བག་ཅན་ཞེས་པ་ཀུན་གྱིས་གོ་ཚོར་མེད་པ་གསང་ཞིང་སྦ་བ་ཡིན་ཏེ། སྔོན་གྱི་མཚན་ཉིད་དང་ལྡན་ཞིང་སྡོམ་བརྩོན་དམ་པ་བྱང་ཆུབ་ཀྱི་ལམ་མངོན་དུ་མཛད་ངེས་པ་སྐུ་སྐྱེ་བ་དཔག་མེད་ནས་ཚོགས་གཉིས་བསགས་པའི་ཟས་དཀར་གསུམ་ཁོ་ན་ལ་མཛད་པ་དག་ཁ་ན་མ་ཐོ་སྤང་ཕྱིར་དང་། ཁྱད་པར་དབང་མ་ཐོབ་པ་སོགས་ཀྱིས་མཐོང་མི་ཉན་ཏེ། དེང་སང་རང་རེ་རྣམས་སྤྱོད་པ་ཁྱི་ཕག་ལྟར་བྱེད་ཤ་ཆང་བག་མེད་སྤྱོད་ཕྱིན་དགོས་པ་དང་བྲལ་གདའ། དཀྱིལ་འཁོར་རྣམས་འཇིག་རྟེན་པ་ཀུན་ལ་ངོམ་པ་བྱེད་སྐབས་ཚོགས་རྫས་ཕྲན་ཚེགས་སུ་འདུག འོན་ཀྱང་སྡོམ་ལྡན་གྱི་ལུགས་རྣམས་དེ་ལྟར་དགོངས་ལས། ས་སྐྱ་པ་ཚོགས་བྱེད་པ་ཡིན་ཞེས་ལྟས་ངན་ལ་རང་གསང་མེད་པའི་བྱུར་ལ་ངོམ་སོ་མ་བྱེད་པར་གསང་གང་ཐུབ་མཛོད།
དགེ་ལྡན་པ་ཚུལ་འཆོས་ཡིན་ཟེར་ཏེ། དེ་བཞིན་སངས་རྒྱས་ཀྱིས་གསུངས་པ་བཞིན། འཇིག་རྟེན་མ་དད་གྱུར་པ་རྣམས། ། གཉིས་ཀ་མཐུན་རྣམས་འབད་པས་བསྲུངས། ། ཞེས་གསུངས་གདའ་བ་མ་ཚོར་བ། ད་ན་དང་བ་ལ་སོགས་པ་ཀུན་བག་ཅན་དང་འབྲེལ་བ་བསགས། གཞན་ཡང་བླ་བྲེ་དང་ཡོལ་བ་ལ་སོགས་པ་དང་། བྲིས་སྐུ་ལ་སོགས་པའི་རྟེན་བཤམས་པ་སྤྱི་དང་མཐུན། དམ་ཚིག་་་་་་ཅུང་ཟད་ཉམས་པའི་ཐེ་ཚོམ་ཅན་དང་། ལམ་དུས་ཆག་པ་རྣམས་ལ་དགོས།
གང་ལྟར་སློབ་དཔོན་རང་ལ་བརྙས་བཅོས་མི་བྱེད་ཅིང་བློ་མཐུན་པ་ནང་གཙང་ཚད་ཐུབ་པ་གལ་ཆེ། གསོ་བའི་ཆེད་དུ་བླ་མས་སྒྲུབ་རོགས་རྣམས་ལ་ལུས་ཀྱི་དཀྱིལ་འཁོར་དུ་དབང་བསྐུར། སྒྲུབ་པ་པོ་རྣམས་ཀྱི་མདུན་དུ་ནང་མཆོད། རྡོ་རྗེ་དྲིལ་བུ་ཕྱག་ལེན་་་་་་གོས་བཟང་སོགས། བཞིན་བཤམས། དུས་ས་ག་ཟླ་་་་་་བྱུང་ན་ངེས་པ་ཅན་ཡིན། སྨན་མང་ཞིང་དཔོན་སློབ་ཉུང་ན་ཞག་ཉི་ཤུ་ཟླ་ཕྱེད། ས་ག་ཟླ་བ་ཚང་མ་གང་དགོས་བྱེད། གྲོལ་བ་གནམ་གང་གི་སྔ་ཐུན་ནས་བྱེད་དགོས་སོ། ། དེ་ཡང་ཕྱེ་མ་ལ་ཞག་གསུམ།
གོང་བུ་ལ་ཞག་གསུམ། དེ་ལྷག་རིལ་བུ་བསྒྲིལ། དེ་བར་སྲོད་ཐུན་ཐོར་ཐུན་མ་ཆག་པ། བསྒྲིལ་ཚར་རིམ་གྱིས་ཐོད་པར་བླུག འཁོར་ལོ་བཀབ་པ་སོགས་བྱེད། བསྒྲིལ་རིང་ལ་ཡང་ངག་མི་གཏོང་བ་འབྲུ་གསུམ་དང་སུམྦྷ་ནི་དལ་མེད་འདོན་གྱིན་བྱེད། བ་ལ་སོགས་པའི་ཉེར་གསུམ་ནས་དབུ་འཛུགས་པ། ཀྱཻ་རྡོ་རྗེའི་བསྙེན་པ་སོང་་་་་་གྲངས་བསྙེན་སོང་ངེས་དགོས། བའི་སྒྲུབ་པ་པོ་དཔོན་སློབ་་་་་་བདུན་སོགས་དུ་འབྱོར་པ། བདུན་མདུན་བསྐྱེད་ལ་ཁ་ཕྱོགས་པར་བསྡད།
དེ་ནས་སྒྲུབ་པ་ལ་འཇུག་པའི་དངོས་གཞི་ནི། ཉི་ཤུ་གསུམ་གྱི་དགོང་ཐུན་ལ་བབས་པ་་་་་་དགོང་ཐུན་སྲོད་ཐུན་གང་། ན་མཎྜལ་ཞུ་་་་་་ཚོགས་འཁོར་བྱེད་དུས་མིན་པ་ཐུན་གསུམ་ལས་མི་དགོས། གནས་ཡོ་བྱིན་རླབས་ཙམ་གྱིས་ཆོག འབུལ་ནས་བརྩམས་ཏེ། མངོན་པར་རྟོགས་པ་ཡན་ལག་དྲུག་པ་བཟླས་པའི་བར་ཐུབ་ཚད་མར་བསྒོམ། དཀྱིལ་འཁོར་བསྡུས་ཏེ་མདུན་བསྐྱེད་ཀྱི་མཎྜལ་སྒྲུབ་མཆོད་གཏོར་བསྔོ་ཡན་ཆད་་་་་་ཐུན་གསུམ་གཏོར་བསྔོ་བསྡུས་པ་རེ་མཛད། སུམྦྷ་ནི་བཟླ་མཁན་གྱི་ཚོགས་དང་བསྟུན་པའི་ཐུན་མ་གཏོགས་གཏོར་བསྔོ་མདུན་བསྐྱེད་མི་དགོས། ཀྱི་བར་རྫོགས་པར་བྱ། ཐུན་བཞི་ཆར་ལ་ཚོགས་ཀྱི་འཁོར་ལོ་བྱེད་ན་སྐབས་་་་་་ཐོར་ཐུན་དགོང་ཐུན་རྒྱས་པ།
སྲོད་ཐུན་གུང་ཐུན་བསྡུས་པ། འདིར་ཚོགས་ཀྱི་འཁོར་ལོ་ཡང་བྱ། རྗེ་མུས་ཆེན་གྱི་ཕྱག་ལེན་ལ་་་་་་དགོང་ཐུན་དང་བསྟུན་གུང་ཚིགས་ལ་ཚོགས་རེ་མཛད། ཐོ་རངས་ཀྱི་ཐུན་དང་བསྟུན། ཚ་བཞེས་་་་་་རྗེས་ཆོག་མ་བྱས་པ་ཆེད་ཀྱིས་མཛད་པ་རེ་མོས་སོ། ། ཀྱི་སྐབས་སུ་ཚོགས་རེ་མཛད་པ་གདའ། དེ་ནས་ཐོད་པའི་ནང་གི་རྫས་རྣམས་བདུད་རྩི་བྱིན་རླབས་རྒྱས་པ་བྱ། སྟེང་གི་ཨོཾ་དང་རྡོ་རྗེའི་ཧཱུྃ་ལས་བདུད་རྩིའི་རྒྱུན་མི་ཆད་པར་བབས་པ་ལ་དམིགས་ལ། ཨོཾ་ཨཱཿཧཱུྃ་ཅི་འགྲུབ་བཟླ། སྒྲུབ་པ་པོ་གཅིག་གིས་་་་་་བདུན་ཡོད་ན་གཉིས་བྱས་པ་ལེགས།
བར་ཆད་བསྲུང་བའི་སུམྦྷ་ནི་ཅི་འགྲུབ་དང་། གཞན་རྣམས་ཀྱིས་བཟླས་པ་རེ་མོས་་་་་་ཐུན་སྤོད་པའི་ཚེ་སྔ་མས་སྟེང་གི་རྡོ་རྗེ་ཉི་མ་ཨོཾ་རྣམས་ཞུ་ནས་བསྟིམ། ཕྱི་མས་བདུད་རྩི་བྱིན་རླབས་ལ་གསལ་བཏབ་ཅིང་བཟླས། སྤྱོད་ལམ་གྱི་ཤུགས་ཀྱིས་ལང་དགོས་བྱུང་ནའང་དེ་བཞིན་ཤེས་པར་བྱའོ། ། ཀྱིས་གསུང་མི་ཆག་་་་་་མཚན་ལའང་ཕྱེད་ལང་གི་ཉལ་རེས་བྱེད། ཏུ་བྱེད་པ་དཀྱུས་བཞིན། ཞག་གསུམ་སོང་བའི་་་་་་ཐོར་ཐུན་དང་ཚ་བ་གྲོལ་ནས། སྔ་ཐུན་ཐོན་ནས་ཕྱེ་མ་རྣམས་ཆང་་་་་་ཐོད་པ་ས་བྲེ་ཙམ་དགུ་ལ་བདུན་རིལ་རེ་དགོས། གར་པོ་དང་། བདུད་རྩི་རིལ་བུའི་གཏའ་དང་བཅས་པས་སྦྲུས་་་་་་བདུད་རྩི་རིལ་བུའི་གཏའ་དང་།
ཁ་ཆེ་གི་ཧང་བུང་ཚེ་བ། གླ་རྩི་དྲི་ཐོན། དྲོས་སྨན། ཕོ་རིལ། བཅས་ལྒང་གསུམ་ཅུང་ཟད་བསྲེས་པ་ཞིབ་པར་བཏགས་པ་ཆང་ལ་སྦྱར་བས་ཕྱེ་མ་གཞོང་པར་སྦྲུས་ནས་ཅུང་ཟད་བསྐ་ཙམ་བྱེད། ནས་གོང་བུར་་་་་་ལྡེ་གུ་ཡིན། བཅས་ཏེ་ཐོད་པ་སོ་སོར་བགོས་ནས་བཞག སྔར་བཞིན་སྲུང་འཁོར་སྲུང་སྐུད་དང་བཅས་པས་བསྡམས། དཔོན་སློབ་རྣམས་ཀྱིས་དགོང་ཐུན་ནས་བརྩམས་ཏེ། ཞག་གསུམ་གོང་ལྟར་བསྒྲུབ།
ཞག་གསུམ་གྱི་སྔ་ཐུན་ཐོན་ནས་དཔོན་སློབ་ཐམས་ཅད་ཉི་མ་གཅིག་པུ་་་་་་ལྡེ་གུ་རྣམས་སྟན་དུ་གཏུན་གྱིས་འདམ་བཏགས་འཐེམ་པར་བྱེད། དམིགས་པ་ནི་སྟན་པ་ཨ་ལས་པདྨ། གཏུན་ཧཱུྃ་ལས་རྡོ་རྗེར་བསམས་ལ་རྡུང་མཁན་ཧེ་རུ་ཀར་གསལ་བས་མཉེ་ཞིང་རྡོ་རྗེ་དང་པདྨ་སྲུབ་པའི་སྦྱོར་མཚམས་ནས་བདུད་རྩི་སྐྱ་ཆིལ་ཆིལ་བྱུང་བར་བསམ། དེ་ནས་རིལ་བུ་སྲན་མའམ་ཡུངས་ཀར་ཙམ་ཇི་ལྟར་རིགས་པ་བསྒྲིལ་ལོ། ། ལ་རིལ་བུ་བསྒྲིལ། དེ་ནས་ཐོད་པ་སོ་སོར་བཞག་སྟེ་འཁོར་ལོས་བསྡམས་པ་ལ་སོགས་སྔར་དང་འདྲ། སྲོད་ཐུན་ནས་བརྩམས་ཏེ་སང་སྔ་ཐུན་གྱི་བར་གསུང་མི་ཆག་ཏུ་བཟླས་པ་སྔར་དང་འདྲ། སྒྲུབ་པའི་ཚད་ཞག་པོ་བདུན་པོ་དེ་ཡིན། དེ་ནས་གནམ་གང་ཉིན་ཆོས་སྐྱོང་ལ་གཏང་རག བླ་མ་དང་སྒྲུབ་པ་པོ་རྣམས་ལ་དགའ་སྟོན་གྱིས་ཚིམ་པར་བྱ།
དེ་དག་གི་བར་ལ་མཚམས་བསྡམས་ཤིང་། མི་གཙང་བ་ལ་འཛེམ་པ་གལ་ཆེ། ཞེས་པ་དགེ་སློང་སངས་རྒྱས་རིན་ཆེན་གྱིས་བྲིས་པའོ། ། ཞེས་པ་དེ་རྣམས་ཀྱིས་མུས་ཆེན་སངས་རྒྱས་རིན་ཆེན་གྱི་གསུང་རབ་ལས་འབྱུང་ཚུལ་བཤད་ཟིན་ནས།། ༈ །།སྤྱི་དོན་ལྔ་པ་སྦས་པའི་རྣལ་འབྱོར་འཕགས་ཆེན་དཔལ་ལྡན་བཀྲ་ཤིས་ཀྱི་གསུང་རབ་ལས་འབྱུང་ཚུལ་བཤད་པ་ནི། སྙན་རྒྱུད་གདམས་པའི་གཏེར་ཆེན། ཉམས་དང་རྟོགས་པའི་མངའ་བདག་སྦས་པའི་རྣལ་འབྱོར་ཆེན་པོ་གྲུབ་ཆེན་ཆོས་ཀྱི་རྗེ་དཔལ་ལྡན་བཀྲ་ཤིས་ཀྱིས་མཛད་པའི་བདུད་རྩི་རིལ་བུ་བསྒྲུབ་ཚུལ་གྱི་གསུང་རབ་ལས་འདི་ལྟར་འབྱུང་སྟེ། གྲུབ་པ་ཐོབ་པའི་བླ་མ་དམ་པ་བཀའ་དྲིན་གྱི་སྒོ་ནས་དུས་གསུམ་གྱི་སངས་རྒྱས་ཐམས་ཅད་པས་ཀྱང་ལྷག་པར་བཀའ་དྲིན་ཅན་རྣམས་ཀྱི་ཞབས་ཀྱི་པདྨོ་ལ་ཚེ་རབས་ཐམས་ཅད་དུ་གུས་པས་བཏུད་དེ་ཕྱག་འཚལ་ཞིང་སྐྱབས་སུ་མཆིའོ། ། བརྩེ་བ་ཆེན་པོས་དུས་ཐམས་ཅད་དུ་རྗེས་སུ་བཟུང་ཞིང་བྱིན་གྱིས་བརླབས་ཏུ་གསོལ། འདིར་དམ་ཚིག་གི་རྫས་བདུད་རྩི་རིལ་བུ་བསྒྲུབ་པ་ལ།
གནས་དབེན་པར་སྔོན་འགྲོ་རྫས་དང་ཡོ་བྱད་བསགས་པ། སྒྲུབ་པ་པོ་མཚན་ཉིད་དང་ལྡན་པ་རྣམས་ཀྱིས་ཆོ་གའི་རིམ་པ་གསུམ་ཇི་ལྟར་དུ་བྱ་བ། རྗེས་སྒྲུབ་པ་གྲོལ་ནས་ཆོས་སྐྱོང་ལ་གཏང་རག་དང་བླ་མ་དང་སྒྲུབ་པ་པོ་རྣམས་དགའ་སྟོན་གྱིས་ཚིམ་པར་བྱ་བ། རྫས་དེ་ཉིད་བསྟེན་པའི་ཕན་ཡོན་ནམ། དགོས་པ་བཤད་པ་དང་བཞིའོ། ། དང་པོ་གནས་ནི། དམ་ཚིག་དང་མི་ལྡན་པ་སོགས་ཀྱིས་ཤིན་ཏུ་དབེན་པ། རྩ་བ་དང་བརྒྱུད་པའི་བླ་མ་རྣམས་ཀྱིས་བྱིན་གྱི་བརླབས་ཤིང་ཤིན་ཏུ་ཉམས་དགའ་བའི་གནས་སུ་མཚམས་དམ་དུ་བཅད་དེ་ཆག་ཆག་གདབ། བླ་བྲེ་ཡོལ་བ་སོགས་ཀྱིས་བརྒྱན། བྱིན་རླབས་ཀྱི་རྟེན་གཟི་འོད་འབར་བའི་མདུན་དུ་གཞི་བཟང་པོ་ལ།
མཉྫིའི་སྟེང་དུ་ཚོམ་བུ་དགུ་བཀོད་པའི་མཐར་སྤྱི་མཆོད་སྒོས་མཆོད་རྒྱས་པར་བཤམ་པའི། ཤར་གྱི་ཕྱོགས་དབང་ལྡན་ནས་མེའི་བར་ལ། གཏོར་མ་ལྔ་ཚར་གྱི་མདུན་དུ་ཆུ་བཞི་སྔོན་འགྲོའི་ཉེར་སྤྱོད་ལྔ་དང་། ཚོགས་འཁོར་ཤིན་ཏུ་རྒྱས་པར་བཤམས་པའི་མདུན་དུ་གཞི་བཟང་པོའི་སྟེང་དུ་འབྲུ་སྣ་ལྔ། སྨན་སྣ་ཚོགས་དང་དར་ཟབ་སོགས་ཀྱི་སྟེང་དུ་ཐོད་པ་ལྔ་བཞག་པའི་དཔྲལ་བ་རྣམས་བླ་མ་ལ་བསྟན་པའམ། ཡང་ན་ཐམས་ཅད་ཤར་ལ་བསྟན་པའམ། ཡང་ན་དབུས་མའི་དཔྲལ་བ་ཤར་རམ་བླ་མ་ལ་བསྟན། ཐོད་པ་གཞན་བཞི་པོའི་དཔྲལ་བ་དབུས་མ་ལ་བསྟན་པའི་ནང་དུ་ཤ་ལྔ་བདུད་རྩི་ལྔའི་དོད་ཀྱི་སྨན་བསགས་གསུངས་ཀྱང་། དེང་སང་གི་ཕྱག་ལེན་ལ་སྨན་ཐམས་ཅད་ཀྱི་མཆོག་ཨ་རུ་ར་སྟོབས་གང་ཆེ། བ་རུ་ར།
སྐྱུ་རུ་ར་གཉིས་ཇི་ལྟར་འཚམས་པ། ཙནྡན་དམར་པོ་ཡང་སྟོབས་གང་ཆེ། ཙནྡན་དཀར་པོ་ཡང་ཇི་ལྟར་འཚམས་པ། བཟང་པོ་དྲུག་དང་། ཨ་ཀ་རུ། རུས་ཏ་རྣམས་ཇི་ལྟར་མཚོན་པ། ག་པུར་དང་གླ་རྩི་མཚོན་པ། གི་ཧང་རྣམས་ཤིན་ཏུ་ཞིབ་པར་མཉེས་ཏེ། ཐོད་པ་རྣམས་ཀྱི་ནང་དུ་བླུགས་ལ་ཤོག་བུ་གཙང་མ་ལ་ཕྱི་རོལ་ཏུ་རྡོ་རྭ་མེ་རིས་དང་བཅས་པའི་ནང་དུ་འཁོར་ལོ་རྩིབས་བཅུ་བྲིས་པའི་རྩིབས་བཅུ་དང་། ལྟེ་བ་ལ་ཧཱུྃ་བཅུ་གཅིག་བྲིས།
ལྟེ་བ་དང་རྩིབས་ཀྱི་བར་གྱི་མུ་ཁྱུད་ལ་ཨུཥྞིའི་སྔགས་རྫོགས་པ་དང་ཧཱུྃ་བཅུ་རྣམས་ཡིག་མགོ་ཕྱིར་བསྟན་པ་བྲིས། རབ་གནས་གཞན་དང་མཐུན་པར་བྱས་པ་རྣམས་ཀྱིས་ཐོད་པ་ལྔའི་ཁ་བཅད་ལ། སྐུད་པ་སེར་པོས་རྒྱ་གྲམ་དུ་ཤིན་ཏུ་དམ་པར་དཀྲིས་ལ། གུ་གུལ་གྱི་དུད་པ་དང་། སུམྦྷ་ནི་སོགས་ཀྱི་སྔགས་བརྗོད་དོ། ། གཉིས་པ་སྒྲུབ་པ་པོ་མཚན་ཉིད་དང་ལྡན་པ་རྣམས་ཀྱིས་ཆོ་ག་རིམ་པ་གསུམ་ཇི་ལྟར་བྱ་བ་ལ། གྲུབ་ན་དམ་ཚིག་གསོལ་བའི་ཆེད་དུ་ལམ་གྱི་དབང་བྱ། དམ་ཚིག་དང་ལྡན་པ་སྒྲུབ་པ་པོ་བདུན་གྱིས་སྔོན་འགྲོ་གཏོར་མ་བཏང་བ་ནི་དཀྱིལ་འཁོར་སྒྲུབ་མཆོད་དང་བྱིན་པོ་ཁྱད་པར་མེད། སའི་ཕྱོགས་འདིར་དཔལ་ཀྱཻ་རྡོ་རྗེའི་ཚོམ་བུའི་དཀྱིལ་འཁོར་བསྒྲུབ་ཅིང་མཆོད་པ་དང་། རིལ་བུའི་སྒྲུབ་པ་ཟབ་མོ་བགྱིད་པར་འཚལ་ན།
དཀར་ཕྱོགས་ལ་དགྱེས་པའི་སྲུང་མ་སོགས་གཞན་རྣམས་ཁྱད་པར་མེད། མཎྜལ་ཞུ་འབུལ་ཕྱག་བཅོ་བརྒྱད་ནས་བརྩམས་ཏེ། མངོན་རྟོགས་ཡན་ལག་དྲུག་རྫོགས་པ་བླངས་ནས། དཀྱིལ་འཁོར་བསྡུས་ཏེ་མདུན་བསྐྱེད་ཀྱི་མཆོད་པ་བྱིན་གྱིས་བརླབས། ཚོམ་བུའི་དཀྱིལ་འཁོར་བསང་སྦྱང་། སྟོང་པའི་ངང་ལས་སྲུང་འཁོར་གཞལ་ཡས་ཁང་དུར་ཁྲོད་རྣམས་གསལ་བཏབ། ལྷ་རྣམས་ཀྱང་སྙིང་པོ་ཚིག་ཙམ་ལས་དམ་ཚིག་པ་བསྐྱེད། ཡེ་ཤེས་པ་སྤྱན་དྲངས། མཆོད་བསྟོད་དགུག་གཞུག་བྱ། དབང་ལྷ་སྤྱན་དྲངས།
མཆོད་བསྟོད་གསོལ་བཏབ་དབང་བསྐུར་རིགས་བདག་གི་རྒྱས་གདབ་པ་རྣམས་དཀྱིལ་འཁོར་སྒྲུབ་མཆོད་ཀྱི་ལྷ་སྟ་གོན་ཇི་ལྟ་བ་བཞིན་དུ་རྒྱས་པར་བྱའོ། ། གང་གི་དྲིན་གྱིས་བདེ་ཆེན་ཉིད། ། སོགས་དང་། སངས་རྒྱས་ཀུན་གྱི་རང་བཞིན་སྐུ། ། སོགས་དང་། ཐམས་ཅད་དངོས་པོའི་རང་བཞིན་མཆོག ། སོགས་ཤླཽ་ཀ་གསུམ་གྱིས་ཕྱག་བྱ། དྲི་མེད་ཡིད་དུ་འོང་བ་ཡི། ། སོགས་ཆུ་བཞི་སྔོན་འགྲོའི་ཉེར་སྤྱོད་ལྔ་རོལ་མོ་རྣམས་ཚིགས་བཅད་ལྔ་ཕྱག་རྒྱ་དང་བཅས་ཏེ་རྒྱས་པར་འབུལ། ནང་བདུད་རྩིའི་མཆོད་པ་ཡང་གསུང་རྒྱུན་གྱི་ཡིག་ཆུང་བཞིན་རྒྱས་པར་འབུལ།
དཀར་མོ་རི་དྭགས་དང་། ཁྱོད་ནི་རྣལ་འབྱོར་མས་མཆོད་ཅིང་བསྟོད། ཐམས་ཅད་དངོས་པོའི་རང་བཞིན་མཆོག ། སོགས་ཀྱིས་ཀྱང་རྒྱས་པར་བསྟོད། སྤྲོས་པ་ལ་མི་དགའ་ན་དེ་ཙམ་གྱིས་ཀྱང་ཆོག་མོད། རྗེ་བཙུན་བླ་མའི་གསུང་དང་། དམ་པ་རྣམས་ཀྱི་ཕྱག་ལེན་ལ། བདུན་རྣམ་དག་དང་། རིགས་ལྔའི་སྡོམ་བཟུང་དང་། རྩ་བའི་ལྟུང་བ་བཅུ་བཞི།
ཡན་ལག་གི་ལྟུང་བ་བརྒྱད། ལས་དང་པོ་པའི་བསྒྲུབ་པའི་དམ་ཚིག་བཅུ་བདུན་པོའི་གཞུང་རྣམས་འདོན་པ་འདི་སོ་སོའི་གང་ཟག་གི་ཉམས་ལེན་ལ་ཤིན་ཏུ་གལ་ཆེ་སྟེ། བདུན་རྣམ་དག་གི་སྒོ་ནས་ཉེས་ལྟུང་རྣམས་བཤགས་པ་དང་། སྡོམ་གསུམ་གྱི་དམ་ཚིག་སྡོམ་པ་བཟུང་ཞིང་སྤེལ་བ་དང་། རྩ་བའི་ལྟུང་བ་སོགས་ཀྱི་གཞུང་བརྗོད་པ་དཀྱིལ་འཁོར་གྱི་གཙོ་བོས་གསུངས་པར་བསམ་ཞིང་། རང་གིས་འདི་རྣམས་རྡོ་རྗེ་འཆང་གི་བཀའ་བཞིན་སྲུང་སྡོམ་ཚུལ་བཞིན་དུ་བྱེད་སྙམ་པས་སྡོམ་སེམས་བྱས་པས། དམ་ཚིག་དང་སྡོམ་པ་གོང་འཕེལ་དུ་འགྱུར་བ་ཡིན་ཞེས་གསུངས། དེ་ནས་མཆོད་པ་དང་གཏོར་མ་བྱིན་གྱིས་བརླབས་ནས། འདས་གཏོར་ནས་བརྩམས་ཏེ་མཁའ་འགྲོ་སྤྱི་གཏོར་གྱི་བར་གཏོར་མའི་རིམ་པ་རྣམས་རྫོགས་པར་ཕུལ། ཚོགས་ཀྱི་ཡོ་བྱད་རྣམས་བྱིན་གྱིས་བརླབས་ནས།
ཕུད་བླ་མ་དང་ཡི་དམ་ལ་འབུལ། རྣལ་འབྱོར་པ་རྣམས་ཚོགས་ལ་རོལ་ཏེ། ལྷག་མ་བཏང་བའི་བར་ཚོགས་ཀྱི་གཞུང་བཞིན་བྱ། དེ་ནས་སྨན་ཐམས་ཅད་ཞིབ་པར་བཏགས་ནས་ཐོད་པའི་ནང་ན་ཡོད་པ་དེས། ས་གའི་ཉེར་གསུམ་ལ་དགོང་ཐུན་ལ་གོང་གི་ཆོ་ག་དེ་རྣམས་སྔོན་དུ་སོང་ནས་གུ་གུལ་གྱི་དུད་པ་བཏང་། ཐོད་པ་རྣམས་ལ་ནང་མཆོད་གཏོར་ཏེ། དཔོན་སློབ་ཐམས་ཅད་ཀྱིས་བྱིན་རླབས་རྒྱས་པར་བྱས་ཏེ། གཅིག་གིས་བར་ཆད་བསྲུང་བའི་སུམྦྷ་ནི་ཅི་འགྲུབ་བཟླ། དཔོན་སློབ་གཞན་དྲུག་གིས་རེ་མོས་ཀྱིས་གསུང་མི་ཆག་ཏུ། ཨོཾ་ཨཱཿཧཱུྃ་ཅི་འགྲུབ་བཟླ།
བདུད་རྩི་བྱིན་རླབས་ཀྱི་ཚེ་རྡོ་རྗེ་ཉི་མ་ཨོཾ་ཡིག་རྣམས་འོག་གི་བདུད་རྩི་ལ་མི་བསྲེ་བར། ཨོཾ་དང་ཧཱུྃ་ལས་བདུད་རྩི་འཛག་པར་བསམ་ནས། བཟླས་པ་བསྡུད་པའི་ཚེ་འོག་གི་བདུད་རྩི་ལ་བསྲེ་བ་ཡིན། གཞན་དམིགས་པ་ནི། རྡོ་རྗེ་ལྟེ་བའི་ཧཱུྃ་ལས་འོད་ཟེར་ཕྱོགས་བཅུར་འཕྲོས། སངས་རྒྱས་བྱང་སེམས་ཐམས་ཅད་ཀྱི་ཐུགས་གཉིས་སུ་མེད་པའི་ཡེ་ཤེས། ཧེ་རུ་ཀ་ཞལ་གཅིག་ཕྱག་གཉིས་པ་དཔག་ཏུ་མེད་པ་བྱོན་ནས་རྡོ་རྗེའི་ལྟེ་བའི་ཧཱུྃ་ལ་ཐིམ། རྡོ་རྗེ་ལྟེ་བའི་ཧཱུྃ་དང་ཨོཾ་མགོ་ཐུར་བལྟས་ལས་བདུད་རྩིའི་རྒྱུན་ཐོད་པ་རྣམས་ཀྱི་ནང་དུ་སྐྱ་ཆིལ་ལི་ལི་བབས་པས། ཐོད་པ་སྟོང་གསུམ་གྱི་རྒྱ་ཙམ་དུ་གནས་པ་རྣམས་ཡེ་ཤེས་ཀྱི་བདུད་རྩིས་མེ་རེ་རེ་ཁེངས་པར་བསམ་པ་ཡིན། ཞག་གསུམ་སོང་སྟེ།
ཉི་ཤུ་དྲུག་གི་སྔ་ཐུན་རྫོགས་པ་དང་། སྨན་ཕྱེ་མ་རྣམས་ཆང་གར་མ་དང་ལྷན་ཅིག་སྦྲུས་ཏེ་གོང་བུར་བྱས་པ་ལ། བླ་མ་གོང་མའི་བདུད་རྩི་རིལ་བུ་ལ་སོགས་པ་ཁྱད་པར་ཅན་རྣམས་བསྲེས་ཏེ་ཐོད་པ་སོ་སོར་བགོས་ལ་འཁོར་ལོས་ཁ་བཅད་དེ། སྲུང་སྐུད་དཀྲི་བ་སོགས་གོང་བཞིན་བྱ། དགོང་ཐུན་ནས་བརྩམས་ཏེ་ཞག་གསུམ་གོང་ལྟར་བསྒྲུབས་ཏེ། ཉེར་དགུའི་སྔ་ཐུན་རྫོགས་པ་དང་། དཔོན་སློབ་ཐམས་ཅད་ཀྱིས་ཕྱོགས་གཅིག་ཏུ་ཆེ་ཆུང་ཇི་ལྟར་འོས་པའི་རིལ་བུ་བསྒྲིལ་ཏེ་ཐོད་པ་སོ་སོར་བགོས་ཏེ་བླུག གོང་བཞིན་འཁོར་ལོས་བསྡམས་པ་སོགས་བྱས་ལ། དགོང་ཐུན་ནས་བརྩམས་ཏེ་གནམ་གང་གི་སྔ་ཐུན་བར་གསུང་མི་ཆག་ཏུ་བཟླས་པ་སྔར་དང་འདྲ། དུས་ངེས་པ་ཅན་ས་གའི་ཉེར་གསུམ་ནས།
གནམ་གང་གི་བར་སྒྲུབ་པའི་ཚད་ཞག་པོ་བདུན་པོ་དེ་ཡིན། དེའི་བར་ལ་ཐུན་བཞིའི་སྒོ་ནས་ཉམས་སུ་ལེན་དགོས་ལ། གྲུབ་ན་ཐུན་བཞི་ཀ་ལ་ཚོགས་འཁོར་རེ་བྱ། དེ་ཙམ་མ་ནུས་ན་ཐོག་མཐའ་གཉིས་ལ་བྱ། དེའང་མ་ནུས་ན་དགོང་ཐུན་ཚུགས་པའི་ནུབ་དང་། གསུམ་པ་བསྒྲུབ་པ་གྲོལ་ནས། ཆོས་སྐྱོང་ལ་གཏང་རག་དང་། བླ་མ་དང་སྒྲུབ་པ་པོ་རྣམས་དགའ་སྟོན་གྱིས་ཚིམ་པར་བྱ་བ་ནི། གྲོལ་བའི་མཐར་ཚོགས་ཀྱི་འཁོར་ལོ་ཅིས་ཀྱང་བྱ་དགོས་པ་ཡིན། གཞན་ཡང་ཆོས་སྲུང་ལ་གཏོར་ཚོགས་རྒྱ་ཆེན་པོ་དང་།
སྒྲུབ་པ་པོ་རྣམས་ཚོགས་འཁོར་གྱིས་མཉེས་པར་བྱ་བ་དང་། རིལ་བུའི་སྐལ་བ་ཡང་ཇི་ལྟར་རིགས་པ་བྱིན་ནས། རིལ་བུ་གཞན་རྣམས་སྣོད་བཟང་པོར་བླུག གོས་དར་ལ་སོགས་པས་གྲིལ་ནས་རྒྱ་བྱས་ཏེ་དཀོན་མཆོག་གི་རྟེན་གྱི་དྲུང་ངམ། གནས་དབེན་པར་བཞག་མཆོད་པ་བྱས་པའི་སྒོ་ནས་གསོལ་བ་བཏབ་ན་མང་པོར་འཕེལ་བ་ཡིན། བཞི་པ་རྫས་དེ་ཉིད་བསྟེན་པའི་ཕན་ཡོན་ནམ་དགོས་པ་བཤད་པ་ནི། དེ་ལྟ་བུའི་རིལ་བུ་བྱིན་རླབས་ཅན་དེ་ཉིད། རབ་ཉིན་ཞག་རེ་ལ་ཐུན་བཞིར་བྱས་པའི་ཐོག་མཐའ་གཉིས་ལ་རེ་རེ་སྟེ་བརྒྱད་བསྟེན། འབྲིང་ན་ཐུན་བཞི་ལ་རེ་རེ་སྟེ་བཞི་བསྟེན། ཐ་མ་ཐུན་ཐོག་མཐའ་རེ་ལ་རེ་རེ་སྟེ་གཉིས་སམ།
དེ་ཙམ་མ་གྲུབ་ན་སྔ་ཐུན་དང་པོ་ལ་གཅིག་བསྟེན། དེའང་མ་གྲུབ་ན་ཟླ་བ་རེའི་ཉ་སྟོང་བརྒྱད་གསུམ་ལ་རེ་རེ་བསྟེན། དེའང་མ་གྲུབ་ན་ཟླ་བ་ཤར་རེས་ཀྱི་ཚེས་གཅིག་ལ་རེ་རེ་བསྟེན། དེའང་མ་གྲུབ་ན་ལོ་རེ་ལ་རེ་རེ་བསྟེན། དེ་ལྟར་བསྟེན་པས་ཉོན་མོངས་པ་ལྔ། ནད་ལྔ། གདོན་ལྔ་འཇོམས་ཤིང་། མཁའ་འགྲོ་ལྔ་དབང་དུ་འདུས་ཤིང་། རིགས་ལྔ། ཡེ་ཤེས་ལྔ།
ཡུམ་ལྔའི་གོ་འཕང་འཐོབ། གནས་སྐབས་སུ་ཚེ་རིང་ནད་མེད། དབང་པོ་གསལ། རྒས་ཁ་སྲ། ལུས་བདེ་ཞིང་རིག་པ་དྭངས། ཏིང་ངེ་འཛིན་རང་ཤུགས་ཀྱིས་སྐྱེ་བ་ཡིན། འདི་ལྟ་བུའི་བདུད་རྩི་རིལ་བུ་བསྒྲུབ་པའི་ལག་ལེན་ཆོ་གའི་རིམ་པ་རྣམས། ཕྱི་རབས་རྣལ་འབྱོར་པ་དོན་དུ་གཉེར་བ་དང་སྐལ་བ་མཚུངས་པ་རྣམས་ཀྱི་དོན་དུ་ཤཱཀྱའི་དགེ་སློང་དཔལ་ལྡན་བཀྲ་ཤིས་ཀྱིས་གསལ་བར་བྲིས་པའོ། ། ཞེས་པ་དེ་རྣམས་ཀྱིས་སྦས་པའི་རྣལ་འབྱོར་འཕགས་ཆེན་དཔལ་ལྡན་བཀྲ་ཤིས་ཀྱི་གསུང་རབ་ལས་འབྱུང་ཚུལ་བཤད་ཟིན་ནས།། ༈ །།སྤྱི་དོན་དྲུག་པ་སྙིགས་དུས་ཀྱི་བསྟན་པའི་ཉི་མ་སྔགས་འཆང་ཆོས་ཀྱི་རྒྱལ་པོའི་གསུང་རབ་ལས་འབྱུང་ཚུལ་བཤད་པ་ནི།
ཁམས་གསུམ་གྱི་བླ་མ། དུས་གསུམ་གྱི་སངས་རྒྱས། སྲིད་པ་གསུམ་གྱི་འདྲེན་མཆོག་དམ་པ་མཚན་བརྗོད་པར་དཀའ་བ་དཔལ་ས་སྐྱ་པ་ཆེན་པོ་སྙིགས་དུས་ཀྱི་བསྟན་པའི་གསལ་བྱེད་ཀུན་གྱི་གཙུག་རྒྱན་སྔགས་འཆང་ཆོས་ཀྱི་རྒྱལ་པོ་ངག་དབང་ཀུན་དགའ་རིན་ཆེན་བཀྲ་ཤིས་གྲགས་པ་རྒྱལ་མཚན་དཔལ་བཟང་པོས་མཛད་པའི་བདུད་རྩི་རིལ་བུ་བསྒྲུབ་ཚུལ། ལས་དང་པོ་ལ་མཁོ་བ་ཞེས་བྱ་བ་ལས། འདི་ལྟར་འབྱུང་སྟེ།

ན་མོ་གུ་རུ་ཨཱ་ནནྡ་པུཎྱ་ཡ། སངས་རྒྱས་ཀུན་དངོས་རྗེ་བཙུན་འཇམ་པའི་དབྱངས། ། ཀུན་དགའི་མཚན་ཅན་ཞབས་ལ་ཕྱག་བཙལ་ནས། ། མཆོག་གི་དངོས་གྲུབ་བསྒྲུབ་པའི་མཐུན་རྐྱེན་གྱི། ། དམ་རྫས་རིལ་བུ་བསྒྲུབ་པའི་ལག་ལེན་བཤད། ། དེ་ལ་རྒྱུན་དུ་བསྟེན་པའི་བཟའ་བའི་དམ་ཚིག་ནི། རྩ་རྒྱུད་ལས། ན་དང་ག་ཧ་དང་པོ་དང་། ། མཐའ་ཡི་ཤ་དང་དང་པོའི་ཤ ། ཀྱཻ་ཡི་རྡོ་རྗེའི་དངོས་གྲུབ་ཕྱིར། ། བདུད་རྩི་ལྔ་དང་དེ་བཞིན་བཟའ། །
ཞེས་པ་ལ་བརྟེན་ནས་དམ་ཚིག་གི་རྫས་བདུད་རྩི་རིལ་བུ་བསྒྲུབ་ཚུལ་གྱི་ཕྱག་ལེན་གསལ་བར་བརྗོད་ན། ལམ་འབྲས་གླེགས་བམ་ན་བཞུགས་པའི་རྗེ་བཙུན་རིན་པོ་ཆེས་མཛད་པ་ལྟར་ཉམས་རྟོགས་མཐར་ཕྱིན་པའི་རྣལ་འབྱོར་པ་ནུས་པ་དང་ལྡན་པས་རྫས་རྣམས་བདུད་རྩིར་བསྒྱུར་ནུས་པ་རྣམས་ཀྱིས་ཤ་ལྔ། བདུད་རྩི་ལྔ་དངོས་ལ་བྱ། བདག་འདྲ་བའི་རྣལ་འབྱོར་པར་ཁས་འཆེ་ཞིང་། སྦྱང་རྟོགས་སྦར་གསུམ་མོས་པ་ཙམ་ལས་མི་ནུས་པ་རྣམས་ཀྱིས་རྗེ་བཙུན་རིན་པོ་ཆེའི་གཞུང་ན་གསུངས་པ་ལྟར་གྱི་བརྡ་ལྔའི་རྫས་གང་འགྲུབ་བྱ་སྟེ། དེ་ཡང་དྲི་ཆུའི་བརྡ་གླ་རྩི། དྲི་ཆེན་གྱི་བརྡ་ཨ་རུ་ར་གསེར་མདོག རཀྟའི་བརྡ་དུ་རུ་ཀ་སྟེ་ཙནྡན་དམར་པོ་འདྲ་བ་ལ། དེ་བས་ཅུང་མི་དམར་ཞིང་ཞིབ་པ། དྲི་ཆེར་མེད་པ།
གར་ལོག་ཙནྡན་དུ་གྲགས་པ། ཡུལ་དུ་རུ་ཀ་་་་་་དུ་རུ་ཀ་ཡང་ཟེར། ནས་ཡོང་བ་འདི་ལེགས། བྱང་སེམས་དཀར་པོའི་བརྡ་ག་བུར། ཤ་ཆེན་གྱི་དྭངས་མ་ཀླད་པའི་བརྡ་ཙནྡན་དམར་པོའོ། ། ཤ་ལྔ་བདུད་རྩི་ལྔ་དངོས་ནི་བླ་མ་གོང་མའི་བདུད་རྩི་རིལ་བུའི་གཏའ་ལ་ཡོད་པས་མ་ཚང་བའི་སྐྱོན་མེད། གཞན་ཡང་ཨ་རུ་ར་གང་རྙེད། བ་རུ་ར། སྐྱུ་རུ་ར་རྣམས་ཀྱི་རུས་པ་མེད་པ་ཤ་ཁོ་ན། ལྒ།
དྲོད་སྨན། ཕོ་རིལ། མ་ནུ། ཀནྡྷ་ཀ་རི། སླེ་ཏྲེ། ལྒ་སྐྱ། ཤ་ཕོ་ཏུ་ཏ། ཁྱི་ལ་བ་རི། སེ་འབྲུ། སུག་སྨེལ།
རྒུན་འབྲུམ། ཤེལ་ཀ་ར། བྱེ་མ་ཀ་ར་སོགས་སྨན་གྱི་རིགས་གང་རྙེད་ཚ་གྲང་སྙོམས་པ། ཨ་ཀ་རུ། ཙནྡན་དཀར་དམར། ཁ་ཆེ་གི་ཝང་། ཛ་ཏི། ལི་ཤི་སོགས་དྲི་བཟང་གི་རིགས་གང་མང་ལ་བྱ་ཞིང་། གཙོ་བོར་ཨ་རུ་ར་གསེར་མདོག་གི་ཤ་དང་། ཁ་ཆེ།
གི་ཝང་གསུམ་ལྟོས་གང་ཆེ་རང་བཟང་། ག་པུར་དང་། གླ་རྩི་དྲི་ཐོན་ཙམ་ལས་མང་བ་མི་ལེགས། ཁ་ཚ་བ་དང་། སྐྱུར་བ་དང་། ལཉྪའི་རིགས་སྣ་ཡོད་ཙམ་ལས་མི་གཏོང་། འབྱོར་ན་དབང་ལག་ལྟོས་ཆེ་ཡི་བཟང་། གཞན་ཐམས་ཅད་ཆ་སྙོམས་པ་རང་ལེགས། རྣལ་འབྱོར་པ་རང་དང་། གྲོགས་དག་ཀྱང་ཀྱཻ་རྡོ་རྗེའི་དུས་དང་གྲངས་ཀྱི་བསྙེན་པ་ཚད་དུ་འཁྱོལ་བ།
ཁ་སྐོང་གི་སྦྱིན་སྲེག་སོགས་ཆ་ཚང་སོང་བ་བདུན་ནམ། བརྒྱད། གསུམ་མམ། བཞི་གྲབ་བྱས་ལ་བཞག་གོ ། དེ་ནས་གནས་ཁང་ནི་བླ་མ་གོང་མའི་སྒྲུབ་གནས་བྱིན་རླབས་ཅན་ནམ། ཡིད་དུ་འོང་ཞིང་གཞི་བདག་ལྷ་འདྲེ་གདུག་པ་ཅན་མེད་པའི་ས་ཕྱོགས་དབེན་ཞིང་ཉམས་དགའ་བའི་གནས་ཁང་དུ་ཕྱག་དར་བྱས་ལ་བླ་བྲེ་དང་ཡོལ་བ་སོགས་ཡོད་ན་བརྒྱན་པར་བྱ། བླ་མ་ཡི་དམ་ཆོས་སྐྱོང་གི་བྲིས་སྐུ་སོགས་སྐུ་གང་འབྱོར་བཞུགས་པའི་མདུན་དུ་སྟེགས་ཇི་ལྟར་རིགས་པ་ལ་དམ་རྫས་གཏོར་མ་ཟླུམ་གཏོར་བདུན་ཚར། བསྐང་གསོ་བྱེད་ན་གང་དགོས་བཤམས་པའི་མདུན་དུ་ཆུ་གཉིས་སྔོན་འགྲོའི་ཉེར་སྤྱོད་ལྔ་དང་། ཚོགས་འཁོར་ནམ་བྱེད་དུས་ཉེར་སྤྱོད་ལྔ་ལ་སོགས་ཞིབ་ཏུ་བཤམ། སློབ་དཔོན་དང་ཉེ་བའི་མདུན་དུ་སྟེགས་གྲུ་བཞི་དར་རས་ལ་སོགས་པ་གང་འབྱོར་དཀར་པོས་དགབ།
དེའི་སྟེང་དུ་ནས་འབྲས་སོགས་འབྲུ་དཀར་པོ་ཇི་ལྟར་རིགས་པ་གཅལ་དུ་བཀྲམ་པའི་སྟེང་དུ་སྲུང་སྐུད་སེར་པོ་ཤིན་ཏུ་རིང་བ་རྡོ་རྗེའི་མདུད་པ་གསུམ་བཏབ་པ་གཉིས་རྒྱ་གྲམ་དུ་བརྐྱངས་ལ་བཞག་པའི་དབུས་སུ་ཐོད་པ་གཅིག སློབ་དཔོན་ལ་དཔྲལ་བ་བསྟན་ལ་བཞག གཞན་དུ་ཡོད་དབུས་ཀྱི་ཐོད་པ་ལ་དཔྲལ་བ་བསྟན་ནས་འཁོར་མོར་བཤམ། ཐོད་པ་ཡང་མི་ཐོད་ནི་ཡ་འུད་ཆེན་པོ་རང་ཞིག་ཡོང་གི་འདུག་པས། རྫའི་ཐོད་པ་རང་ཤིས་སོ། ། རྫ་སོགས་སུ་རུང་བའང་། སྡོམ་འབྱུང་གི་རྒྱུད་ལས་གསུངས། གྲངས་ནི། གཞུང་ལས། ཀ་པཱ་ལིའི་སྣོད་གཅིག་གམ།
ལྔར་སོ་སོར་བཞག་གོ ། ཞེས་གསུངས་པ་གཅིག་ཡིན་ན་ཤ་ལྔ་ཕྱོགས་གཅིག་ཏུ་འཇོག་པ་ལ་དགོངས་སོ། ། མདོར་ན་གཅིག་ནས་བརྒྱ་སོགས་གང་འབྱོར་ཡིན། ཐོད་པ་རེ་རེའི་ནང་དུའང་ཤ་ལྔ་བདུད་རྩི་ལྔ་ཚང་བར་བསམ་པས་ཆོག གོང་གི་རྫས་རྣམས་ཞིབ་པར་བཏགས་ལ། རྫ་ཐོད་གྲངས་དུ་ཡོད་བཀང་ལ་བཞག བླ་མ་གོང་མ་དམ་པ་ཡིན་པ། སློབ་མ་མི་བསླུ་ངེས་པའི་སྐུ་ཤ་ཡོད་ན་ཨ་རུ་ར་དང་མཉམ་དུ་ཉུང་ངུ་ནས་བརྡུངས་ཤིང་དར་བཙགས་ཏོག་ཞིབ་བྱེད། གདུང་རུས། གདུང་ཐལ་སོགས་བྱིན་རླབས་རྟེན་འདྲེས་མེད་ཡིད་ཆེས་ངེས་ཤེས་པ་རང་མ་བྱུང་བར་དག་སྣང་སྦྱོང་ཞེས་འདུག་ཚད་བསྲེས་ན།
དམ་ཚིག་གི་སྐྱོན་གྱིས་ཕན་མེད་གནོད་པའི་རང་བཞིན་བར་ཆད་ཀྱི་རྒྱུ་རང་དུ་འགྱུར་བས། འདི་པའི་སྐབས་སུ་རྟོག་པ་ཞིབ་ལེན་མཛད་དགོས། གཞན་ཡང་སྨན་སོགས་དགོས་པའི་ཡོ་བྱད་ཐམས་ཅད་གཙང་སྦྲ་ཆེ་ཞིང་ཡོན་བདག་སོགས་ཕྱོགས་ནས་རྫས་ཡོང་བ་ཐམས་ཅད་དམ་ཚིག་གཙང་བ་རང་གལ་ཤིན་ཏུ་ཆེ་བར་མྱོང་གྲུབ་ལགས་པ་ཐུགས་རྟོག་ཞིབ་ལེན་མ་བྱས་ན་རྫས་ལ་ནུས་པ་མི་འབྱུང་བ་ལྟ་སྨོས་ཀྱང་ཅི་དགོས། རང་གི་སྲོག་ལ་བར་ཆད་འབྱུང་ཉེན་ཆེ་བར་གདའོ། ། གང་ལྟར་གོང་དུ་བཤད་པའི་བྱིན་རླབས་རྟེན་རྣམས་གང་འབྱོར་ཡིན། ཁྱད་པར་མེད་ཐབས་མེད་པ་བླ་མ་གོང་མའི་བདུད་རྩི་རིལ་བུའི་གཏའ་ཅུང་ཟད་རེ་ཅིས་ཀྱང་དགོས་སོ། ། སྤྱོད་པ་དོག་ཕྱོགས་པ་རྣམས་བླ་མའི་སྐུ་ཤ་ལ་མཚོན་འདེབས་པ་དང་། སྟན་པར་བརྡུང་བ་སོགས་སྤོང་བར་བཤད་པ་ནི་ཧ་ཅང་ཐལ་ཏེ། རྡོ་རྗེ་གུར་གྱི་རྡོ་རྗེ་སློབ་དཔོན་གྱི་ལས་ཐ་མའི་ཆོ་ག་བཤད་པ་དང་། སློབ་མས་གདུང་ཚ་འདེབས་པ།
བཞུ་འབུལ་བ་སོགས་ཐམས་ཅད་སྤོང་དགོས་སོ། ། བདུད་རྩི་རིལ་བུའི་གཏའ་དང་བྱིན་རླབས་རྟེན་གང་འབྱོར། ཁ་ཆེ། གི་ཝང་མང་ཙམ་ཡོད་ན་སྨན་བྱིན་དང་སྦགས་བཏགས་རྒྱུན་རིང་བ་རང་མདོག་ལེགས། ཉུང་ན་ག་པུར་གླ་རྩི་སོགས་དྲི་གང་ཞིམ་རྣམས་དང་བཅས་ཞིབ་པར་བཏགས་ལ། ཐོད་པ་སོ་སོའི་སྟེང་དུ་རིན་པོ་ཆེ་ལ་སོགས་པའི་སྣོད་ཇི་ལྟར་རིགས་པར་ཆ་མཉམ་དུ་བགོས་ལ་བཞག་པའམ། སྣོད་གཅིག་ཏུ་བྱས་དབུས་སམ་གང་བདེར་བཞག་ནས་ལྡེ་གུ་བྱེད་དུས་ཆང་ལས་སྦྱར་ནས་སྨན་ཐམས་ཅད་ལ་ཁྱབ་པ་དགོས་སོ། ། དེ་ནས་ཨུཥྞི་ཥའི་སྲུང་འཁོར་འོག་ཏུ་ཇི་ལྟར་བཤད་པ་བཞིན་རས་སམ། ཤོག་བུ་ཟངས་ལ་སོགས་པ་གང་ཡང་རུང་བ་ལ་བྲིས་པ་རབ་གནས་ཅན་ཐོད་པ་སོ་སོའམ། མ་འབྱོར་ན་ཐོད་པ་ཐམས་ཅད་ཁེབས་པའི་འཁོར་ལོ་ཆེ་བ་གཅིག་གང་རུང་གི་ཐོད་པའི་ཁ་བཀབ་ཚར་བ་དང་།
འོག་གི་སྲུང་སྐུད་སེར་པོ་རྐྱང་པ་དེ་གཉིས་ཀྱིས་ཐམས་ཅད་བཅིངས་པར་བསམ་ལ། ཕྱོགས་བཞི་ནས་སྟེང་དུ་མདུད་པ་རྒྱ་གྲམ་དུ་བྱ། ལྷག་མས་རྫ་ཐོད་རྣམས་ཀྱི་མཐའ་བསྐོར་ནས་བཞག དབུས་ཀྱི་ཐོད་པའི་སྟེང་དུ་རྡོ་རྗེ་གཅིག་ལ་གཟུངས་ཐག་སྣ་ལྔ་ཤིན་ཏུ་རིང་བ་བཏགས་པ་བཞག་ནས། གཟུངས་ཐག་གི་ཐོད་པ་རྣམས་བསྐོར་ལ་ལྷག་སྒྲུབ་པ་པོ་རྣམས་ཀྱི་འཛིན་པའི་དོན་དུ་བཞག ཐོད་པ་རྣམས་ཀྱི་མཐའ་སྐོར་དུ་མཚམས་འཛིན་གྱི་མེ་ཏོག་ནས་བརྩམས་ཏེ་ཆུ་བཞིའམ་སྔོན་འགྲོའི་ཉེར་སྤྱོད་ལྔ་གྲུ་བཞིར་བཤམས་པའི་ནང་ཟུར་ཞིག་ཏུ་བསྒྲུབ་པའི་མཎྜལ་ཀྱཻ་རྡོར་ལྷ་དགུ་ཡུམ་དང་བཅས་པའི་ཚོམ་བུ་བཅུ་བཀོད་པ། མཉྫི་སོགས་སྟེགས་ཇི་ལྟར་རིགས་པ་སློབ་དཔོན་ལ་ཞལ་ཕྱོགས་པར་བཞག དཔོན་སློབ་རྣམས་ཀྱི་མདུན་དུ་ནང་མཆོད། རྡོར་དྲིལ། གོས་ཟུང་།
སློབ་དཔོན་ལ་བསང་ཆུ་དུང་ཆོས་ནང་དུ་དྲི་བཟང་སྦྱར་བ་ཀུ་ཤའི་འཐོར་ཡབ་དང་བཅས་པ་བཀོད། གོང་དུ་གྲབ་བྱས་པའི་སྒྲུབ་པ་པོ་དགེ་སློང་རྡོ་རྗེ་འཛིན་པ་ནས། ཁྱིམ་པ་རྡོ་རྗེ་འཛིན་པའི་བར་གྱི་སློབ་མ་བསྙེན་སོང་རང་རང་གི་རྒྱུད་མ་དཀྲུགས་ཤིང་མི་དཀྲུགས་པ། དམ་ཚིག་དང་སྡོམ་པ་ཐོབ་ལ་རགས་པ་མ་ཉམས་པ་སྟེ། རང་དང་དམ་ཚིག་མ་ཉམས་པ་གཙོ་བོར་གལ་གནད་ཆེ། ལམ་དུས་ཆག་པ་དང་། དོགས་པ་ཟ་བ་ཡོད་ན་ལམ་དབང་བསྐུར་རོ། ། བསྒྲུབ་པའི་ཚད་ནི་ཞག་བདུན་གྱིས། གོང་བུ་ནི་ཤ་ལྔ་སོགས་དངོས་སུ་ཡོད་པ་ལ་དགོངས། འདིར་ནི་ཕྱེ་མ་ལ་ཞག་གསུམ།
ལྡེ་གུ་ལ་ཞག་གསུམ། རིལ་བུ་ལ་ཞག་གཅིག་གོ ། དུས་ནི་ཉི་ཤུ་གསུམ་ནས་དགུའི་བར་བྱ་གསུངས་པ། ས་ག་ཟླ་བའི་ཉེར་གསུམ་ནས་དགུའི་བར་རྣལ་འབྱོར་དབང་ཕྱུག་གྲུབ་པ་བརྙེས་པའི་དུས་ལ་དགོངས་སོ། ། ཚོགས་འཁོར་རབ་ཀྱིས་དྲུག་རེ་ནས། ཐ་མས་ཀྱང་རེ་རེ་དགོས་པར་་་་་་འདི་ནི་གཙོ་ཆེ་བའི་དབང་དུ་མཛད་པ་སྟེ། ཅིས་ཀྱང་ས་གའི་ཟླ་བ་ལ་སྒྲུབ་པའི་ལོང་སྐབས་མ་བྱུང་ཚེ། ཟླ་བ་གཞན་གྱི་ཉེར་གསུམ་ནས་གནམ་གང་གི་བར་བསྒྲུབས་ཀྱང་རུང་བ་ཙམ་ཡིན་ཏེ། སྔོན་རྗེ་བཙུན་སངས་རྒྱས་རིན་ཆེན་གྱིས་ལོ་ལྔ་བཅུ་ང་ལྔར་ཕེབས་པའི་མེ་མོ་ཡོས་ཀྱི་ལོ་མུས་བསམ་གཏན་ཕུར་བདུད་རྩི་རིལ་བུའི་སྒྲུབ་པ་ལན་སྔ་མ་གནང་དུས། རྗེ་རང་དང་བཅས་པའི་རྡོ་རྗེ་འཛིན་པ་དཔོན་སློབ་བདུན་གྱིས་ས་ག་ཟླ་བའི་ཉེར་གསུམ་ནས་གནམ་གང་གི་བར་བསྒྲུབ་པར་མཛད་ཅིང་།
ལན་རྗེས་མ་སྒྲུབ་པ་གནང་དུས་སྨིན་དྲུག་ཟླ་བ་གཉིས་བྱུང་བའི། དང་པོའི་ཉེར་གསུམ་ནས་གནམ་གང་གི་བར་ལ་རྗེ་དཔོན་སློབ་བཅུ་གསུམ་གྱིས་སྔར་གྱི་གནས་དེར་སྒྲུབ་པ་མཛད་པ་ཡིན་ཞེས་མུས་ཆེན་འཇམ་པའི་དབྱངས་སངས་རྒྱས་རིན་ཆེན་དཔལ་བཟང་པོ་ཉིད་ཀྱི་རྣམ་ཐར་རྒྱས་པ་རྣམས་ལས་འབྱུང་བའི་ཕྱིར་དང་། ཆོས་རྗེ་ངོར་པ་ལྷ་མཆོག་སེང་གེས་ཀྱང་ཨེ་ཝཾ་ཆོས་ལྡན་གྱི་ཐར་པ་རྩེར་སྒྲུབ་པ་གནང་དུས་ཀྱང་། ཟླ་བ་བཅུ་པའི་ཉེར་གསུམ་ནས་དབུ་བཟུང་། གནམ་གང་གི་བར་བསྒྲུབ་པར་མཛད་དོ། ། ཞེས་རྗེ་དེ་ཉིད་ཀྱི་རྣམ་ཐར་ལས་འབྱུང་བ་དང་། རྗེ་ཐར་རྩེ་ནས་ནམ་མཁའ་དཔལ་བཟང་གིས་ཀྱང་། ཤིང་མོ་ལུག་གི་ལོའི་དབྱུག་པ་ཟླ་བ་དང་། མེ་ཕོ་སྟག་ལོ་ཆོ་འཕྲུལ་ཟླ་བ་གཉིས་ལ་དམ་རྫས་བསྒྲུབ་པར་མཛད་པ་དེ་ཉིད་ཀྱི་རྣམ་ཐར་ལས་བཤད་པས་སོ། ། གསུངས་པ་ནི་ཚོགས་འཁོར་མཚན་ཉིད་པའི་ཕན་ཡོན་ལ་དགོངས་ཀྱང་།
དེང་སང་བཟའ་བཏུང་བྱེད་ཤེས་ཏེ། ཚིམས་པ་དྲུག་གིས་ཏིང་ངེ་འཛིན་སྔགས་དང་ཕྱག་རྒྱ་སོགས་ལྟ་སྨོས་ཀྱང་ཅི་དགོས། ཚིག་རྐྱང་ཙམ་ཡང་དཀའ་གནས་སུ་གྱུར་པས་རྣམ་གཡེངས་ལྟ་བུར་འགྲོ་བ་མ་གཏོགས་ཕན་ཡོན་ཆེར་མི་འདུག་པས་རྟེན་འབྲེལ་ཙམ་དུ་ཐོག་མཐའ་བར་གསུམ་ལ་ཚིག་རྐྱང་གང་ཡོང་གི་ཚོགས་རེ་བྱ། གཞན་ཟ་མ་ནམ་བཟའ་དུས་ཁ་ཟས་ཀྱི་རྣལ་འབྱོར་དམིགས་པ་གང་ཡོང་རེ་བྱས་ནས་དེ་ལ་བསྡུའོ། ། སྒྲུབ་པ་ལ་འཇུག་པའི་དུས་ཉེར་གསུམ་གྱི་དགོང་སློབ་དཔོན་སྟན་ལ་འདུག་པའི་མདུན་དུ་ལས་ཀྱི་རྡོ་རྗེས་ཕྱག་དང་མཎྜལ་བདུན་མ་ཕུལ། གཞན་སྤྱི་འགྲོ་ལས། མ་ཚང་བ་མེད་པ་འདི་ནི་དཔལ་ལྡན་བླ་མ་དམ་པ་ལ་སེམས་ཅན་ཐམས་ཅད་ཀྱི་དོན་དུ་འཇིག་རྟེན་དང་འཇིག་རྟེན་ལས་འདས་པ་ཐམས་ཅད་མཆོད་པའི་ཕྱིར། ཚོགས་ཀྱི་རྡོ་རྗེ་སློབ་དཔོན་མཛད་དུ་གསོལ། ཞེས་པའི་དོན་དུ་དབུལ་བར་བགྱིའོ། ། ཞེས་སོགས་ཀྱིས་ཕུལ་ཞིང་གསོལ་བ་གདབ།
དེ་ནས་སློབ་དཔོན་གྱིས་རྡོ་རྗེའི་རྩེས་ནང་མཆོད་བསང་ཆུ་ལ་གཏོར་ལ། ཨ་མྲྀ་ཏས་བསང་། སྭ་བྷཱ་ཝས་སྟོང་པར་སྦྱངས་པའི་ངང་ལས། ཤྃ་ལས་བྱུང་བའི་དུང་ཕོར་མཚན་ཉིད་དང་ལྡན་པའི་ནང་དུ། ཧཱུྃ་ལས་བྱུང་བའི་ལྷ་རྫས་ལས་གྲུབ་པའི་བསང་ཆུ་དྭངས་ཤིང་ཐོགས་པ་མེད་པ་རྫས་ལ་སོགས་པའི་མ་དག་པའི་སྐྱོན་གྱི་ཉེས་པ་ཐམས་ཅད་སེལ་བའི་ནུས་པ་དང་ལྡན་པར་གྱུར། ཅེས་བརྗོད་ཅིང་བསམ་ལ། དེ་ཝ་པི་ཙུ་ཉེར་གཅིག་དང་། ལས་ཐམས་ཅད་པའི་སྔགས་ཨ་མྲྀ་ཏ་བརྒྱ་རྩ་བཟླས་པས་བྱིན་གྱིས་བརླབས། ད་ལན་ཚོགས་ཐོག་མ་ཡིན་པས་བརྡ་དང་བརྡའི་ལན་བྱ་བ་ནི། དབྱུག་སྔོན་ཅན་གྱི་ང་རྒྱལ་འཛིན་པའི་ལས་ཀྱི་རྡོ་རྗེས་བསང་ཆུ་འཐོར་ཡབ་དང་བཅས་པ་ཁྱེར།
སྒྲུབ་ཁང་གི་སྒོ་ནང་དུ་འདུག་པ་ལ། སྒྲུབ་གཡོག་པ་གཞན་རྣམས་ཀྱིས་ཁྲུས་བྱས་ལ་ཕྱིན་ནས་མགྲིན་གཅིག་ཏུ། ཁྱོད་ཀྱི་དམ་ཚིག་ལ་ནི་དབྱུག་པ་སྔོན་པོ་མཛེས། ། དངོས་གྲུབ་ཕྱག་ན་དབྱུག་ཐོ་རིན་ཆེན་བཅིངས་པ་འཛིན། ། དཔལ་ལྡན་དཔའ་བོ་དཔའ་མོ་འདུལ་བར་འཁོར་སྒྲོལ་འཁུམས། ། མཁའ་མཛེས་རྣལ་འབྱོར་མ་ཡིས་ནང་དུ་བདག་ཐོངས་ཤིག ། ཅེས་གསོལ་བ་བཏབ་པ་དང་སྒོ་ཅུང་ཟད་ཕྱེ་ལ། དབྱུག་སྔོན་ཅན་གྱིས་ཀ་སཏྭྃ་་་་་་ཁྱོད་སུ་ཡིན། མྦྷོ། ཞེས་དྲི།
ཕྱི་པ་རྣམས་ཀྱིས་ཀ་ལིཉྫ་རྃ་་་་་་སྐལ་ལྡན་ལགས། ཞེས་ལན་བཏབ་ནས། པོ་ཏྃ་་་་་་ཕྱག་འཚལ་ལོ། ། གི་ཞེས་བརྗོད། ནང་ནས་པྲ་་་་་་སླར་ཡང་ཕྱག་འཚལ་ལོ། ཏི་པོ་ཏྃ་གི་ཞེས་ངག་གི་བརྡ་དང་། དབྱུག་སྔོན་ཅན་གྱིས་སྒོ་ཕྱེ་ནས་ལག་གཡོན་པ་ཁུ་ཚུར་བཅངས་པའི་མཛུབ་མོ་བསྒྲེངས་ཏེ་སྟོན་པ་འོང་ངམ་ཟེར། ཕྱི་པ་རྣམས་ཀྱིས་ལག་པ་གཡོན་པའི་སྲིན་མཛུབ་དང་མཐེ་ཆུང་མཐེ་བོས་མནན། གུང་མོ་དང་མཛུབ་མོ་གཉིས་གཤིབས་ནས་བསྒྲེངས་པ་བསྟན་ཏེ། བསྟན་པ་འོང་ང་ོ། །
ཞེས་བརྡ་དང་བརྡའི་ལན་བྱས་ལ་ནང་དུ་བཏང་ནས། དབྱུག་སྔོན་ཅན་གྱིས་བསང་ཆུ་གཏོར་ཞིང་། འདིར་ནི་ཆོས་རྣམས་བཟང་པོར་ལྟོས། ། འདུས་པ་རྣམས་ལ་ཐེ་ཚོམ་མེད། ། བྲམ་ཟེ་ཁྱི་དང་གདོལ་པ་ཡང་། ། རང་བཞིན་གཅིག་པ་ཉིད་དུ་ཟོ། ། ཞེས་བརྗོད། དེ་ནས་ནང་དུ་སླེབ་རིམ་གྱིས་སློབ་དཔོན་ལ་ཕྱག་བྱས། སྟན་ནང་ཚངས་ཅན་ལ་གྲལ་རིམ་གྱིས་འཁོད་ཚར་བ་དང་། ལས་ཀྱི་རྡོ་རྗེས་ཕྱག་གསུམ་བཙལ་ནས།
གནས་དང་མཆོད་པའི་ཡོ་བྱད་ལ་བྱིན་རླབས་གནང་བར་ཞུ་ཞེས་དང་། དཔོན་སློབ་རྣམས་ཀྱིས་བསང་ཆུ་དང་། རྡོ་རྗེའི་རྩེས་ནང་མཆོད་གཏོར་ལ་གནས་ཡོ་བྱིན་རླབས། ཞུ་འབུལ་ཕྱག་བཅོ་བརྒྱད་རྣམས་སྒྲུབ་མཆོད་བཞིན་དང་། སྐྱབས་འགྲོ་ནས་བརྩམས་ཏེ་དཀྱིལ་འཁོར་བསྡུ་བའི་བར་ལམ་དུས་རྒྱས་པ་ལྟར་དཀྱིལ་འཁོར་བསྡུས་ཏེ། རང་ཉིད་ཧེ་རུ་ཀ་ཞལ་གཅིག་ཕྱག་གཉིས་པའི་སྐུ་ཅན་དུ་གྱུར། ཅེས་པའི་བར་བྱ། དེ་ནས་བསྒྲུབ་པའི་མཎྜལ་བསང་སྦྱངས་ནས། བསྟོད་པ་ཉི་ཤུ་པའི་བར་མཎྜལ་སྒྲུབ་མཆོད་ལྟར་བྱས། མདུན་བསྐྱེད་དང་འབྲེལ་བའི་ཡི་དམ་གྱི་གཏོར་བསྔོ་ནས་བརྩམས་ཏེ།
ཆོས་སྐྱོང་སོགས་རང་གང་འབུལ་གྱི་གཏོར་བསྔོ། བསྐང་གསོ་སོགས་གང་དགོས་རྡོར་གླུ་ཡན་བྱས་ནས་ཐུན་གཏོར་འབུལ་དགོས་ན་ཕུལ་ནས། ཚོགས་ཀྱི་ཕྱིར་དཔོན་སློབ་ཐམས་ཅད་ཀྱིས་རྡོ་རྗེ་དང་བཅས་པས་ནང་མཆོད་ནས་གནས་གསུམ་དུ་རེག་ཅིང་། འབྲུ་གསུམ་བརྗོད་པས་སྒོ་གསུམ་བྱིན་གྱིས་བརླབས་པར་བསམ། ལས་ཀྱི་རྡོ་རྗེས་མཆོད་པར་མོས་ལ། དཔོན་སློབ་ཐམས་ཅད་ཀྱིས་ལོགས་སུ་བཤམས་པའི་ཉེར་སྤྱོད་ལྔ་ཕུལ་བར་བསམ་ལ། ཨོཾ་བྷ་ག་ཝན་མཧཱ་ཀཱ་རུ་ཎི་ཀ་ཧེ་བཛྲ་ས་པ་རི་ཝཱ་ར་པུཥྤཾ་པྲ་ཏཱིཙྪ་སྭཱཧཱ། དེ་བཞིན་དུ་གོང་འོག་འདྲ་བ་ལས། དྷུ་པཾ། དཱི་པཾ།
གནྡྷཾ། ནཻ་ཝི་དྱཾ། ཞེས་པའི་བར་གྱིས་མཆོད། དེ་ནས་ཚོགས་ཀྱི་ཡོ་བྱད་རྣམས་ནང་མཆོད་ཀྱིས་སྦྱངས་ལ། ལས་ཀྱི་རྡོ་རྗེས་ཕྱག་གསུམ་བཙལ་ནས། ཚོགས་ཀྱི་ཡོ་བྱད་ལ་བྱིན་རླབས་གནང་བར་ཞུ། ཞེས་དང་། དཔོན་སློབ་རྣམས་ཀྱིས་རྡོ་རྗེའི་རྩེས་ནང་མཆོད་གཏོར་ནས་བདུད་རྩིར་བྱིན་གྱིས་བརླབས་ལ། ཨོཾ་ཨཱཿཧཱུྃ་ཧ་ཧོཿཧྲཱིཿམང་དུ་བརྗོད། ལས་ཀྱི་རྡོ་རྗེས་སྣོད་གཙང་མ་ཞིག་ཏུ་བཟའ་བ་དང་བཏུང་བ་ཐམས་ཅད་ཀྱི་ཕུད་བསྡུས་པ་ཆ་གཉིས་སུ་བྱས་ཏེ།
ཆ་གཅིག་མདུན་བསྐྱེད་ཀྱི་མཎྜལ་དང་། ཆ་གཅིག་གཏོར་མའི་མདུན་དུ་བཞག་ནས། ཕྱག་གསུམ་ཕུལ་ལ། བླ་མ་དང་དཀྱིལ་འཁོར་གྱི་ལྷ་ཚོགས་ལ་ཚོགས་ཀྱི་ཕུད་འབུལ་བ་ཞུ། ཞེས་དང་། དཔོན་སློབ་རྣམས་ཀྱིས་འདས་པའི་གཏོར་སྔགས་དང་། ཆོས་སྐྱོང་རྣམས་ཀྱི་གཏོར་སྔགས་ཚར་རེ་བརྗོད་ནས་དབུལ་བ་སྟེ་ཚོགས་འཁོར་གྱི་ཆ་དང་པོའོ། ། དེ་ནས་རང་ལྷར་བསྒོམ་པའི་ཁ་ཧྭོཾ་ཁང་། ལག་པ་གཉིས་ཧཱུྃ་ལས་དགང་བླུག ལྟེ་བར་རྃ་ལས་མེ་འབར་བའི་དབུས་སུ་ཆོས་སྐྱོང་སོགས་འཇིག་རྟེན་པའི་ལྷ་ཚོགས།
སྙིང་ཁར་པྃ་ལས་པདྨ་འདབ་བརྒྱད་སྟེང་དུ་ཀྱཻ་རྡོར་ལྷ་དགུའི་གཙོ་བོའི་དབུ་སྟེང་དུ་རྩ་བའི་བླ་མ་དམ་པ་རིགས་བདག་མི་བསྐྱོད་པའི་ཚུལ་དུ་བསྒོམ། གཞན་ཡང་རང་གི་ཕུང་ཁམས་སྐྱེ་མཆེད་ཐམས་ཅད་ལྷར་བསྒོམས་ལ། རླུང་ལྡང་འཇུག་དང་བསྟུན་ནས་རྡོ་རྗེའི་བཟླས་པ་ཅུང་ཟད་བྱ་ཞིང་། ལྷའི་ང་རྒྱལ་དང་གསལ་སྣང་ཐ་མལ་གྱི་རྟོག་པ་འགྱུར་གང་ཐུབ་བསྒོམ་པ་ནི་ཆ་གཉིས་པའོ། ། ལས་ཀྱི་རྡོ་རྗེས་ཕྱག་དང་མཎྜལ་ཕུལ་ལ། བྱང་ཆུབ་ཀྱི་སེམས་ཅུང་ཟད་བསྐྱེད་ཅིང་། ཐལ་མོ་སྦྱར་ནས། རྡོ་རྗེ་འཛིན་སོགས་དགོངས་སུ་གསོལ། ། བདག་གིས་ཚོགས་ཀྱི་ཁྱད་པར་འདི། ། དང་བའི་སེམས་ཀྱིས་འབུལ་ལགས་ན། །
ཅི་བདེ་བར་ནི་བཞེས་སུ་གསོལ། ། ཞེས་གསོལ་བ་བཏབ། སློབ་དཔོན་གྱིས། ཨེ་མ་ཧོ་ཡེ་ཤེས་ཆེན་པོ་རྣམས། ། ཚོགས་ཆེན་འབར་བས་ཉོན་མོངས་བསྲེག ། འདི་འདྲའི་བདེ་བ་ཐོབ་ནས་ནི། ། ཀུན་གྱི་ཨ་ཧོཿསུ་ཁ་བརྗོད། ། ཅེས་དང་། ཐམས་ཅད་ཀྱིས། ཨ་ཧོ་སུ་་་་་་ཨེ་མ་བདེ་བའི་ལོངས་སྤྱོད་ནི། །
ཁ་བྷཀྵ་ཎ། ཨ་ཧོ་སུ་་་་་་ཨེ་མ་བདེ་བ་རབ་གསལ་ཉིད། ། ཁ་པྲ་མ་ནཱ། མཧཱ་་་་་་ཕྱག་རྒྱ་ཆེན་པོ་གྲུབ་པ་ནི། ། ས་མུ་དྲ་སིདྡྷི་ནྃ། པྲ་ཝརྟ་ནིརྟ་ནྃ་ཧཱུྃ་ཧ་་་་་་རབ་ཏུ་འཕེལ་བའི་རོལ་གར་འདི། ཧ་ཧ་ཧོཿ ཞེས་བརྗོད། ལས་ཀྱི་རྡོ་རྗེས་སྣོད་ཆང་གིས་བཀང་བ་དང་ཤ་ཅུང་ཟད་ཁྱེར་ལ་སློབ་དཔོན་གྱི་མདུན་དུ་བཞག་ནས་ཕྱག་དང་པད་སྐོར་བྱ། གཞན་རྣམས་ལ་ལག་པ་གཡས་པས་སྣོད་ཀྱི་ཆང་བཟུང་།
གཡོན་པའི་མཐེབ་སྲིན་གྱིས་ཤ་བཟུང་ནས། སྣོད་ཀྱི་སྟེང་དུ་གཡོན་གྱིས་བསྐོར་ཞིང་པད་སྐོར་གྱི་རྣམ་པ་བྱས་ཏེ། འདིར་རྣམས་ཆོས་ལ་སོགས་ཤླཽ་ཀ་གཅིག་པོ་གོང་བཞིན་བརྗོད། དེའི་ལན་དཔོན་སློབ་ཐམས་ཅད་ཀྱིས་པད་སྐོར་དང་། བདེ་གཤེགས་ཆོས་ལ་རིན་ཐང་མེད། ། འདོད་ཆགས་ལ་སོགས་དྲི་མ་སྤངས། ། གཟུང་དང་འཛིན་པ་དང་བྲལ་བ། ། དེ་བཞིན་ཉིད་ལ་གུས་ཕྱག་འཚལ། ། ཨ་ཧོ་སུ་ཁ། ཞེས་བརྗོད་ཅིང་ལག་གཉིས་སྲིན་ལག་མ་ད་དང་།
བ་ལ་ལ་རེག་ཅིང་ལྕེར་མྱང་ཚུལ་བྱ། དེ་ནས་བཟའ་བཏུང་ཚང་མ་འདྲེན་དུས། སློབ་དཔོན་ཕྱག་སྔོན་དུ་འགྲོ་བས་འདྲེན། གཞན་རྣམས་ལ་ཕྱག་མི་དགོས། འདྲེན་པ་པོ་དང་། ལེན་པ་པོ་གཉིས་ཀས་ལག་པ་གཉིས་ཀྱིས་འདྲེན་ཅིང་ལེན་པ་དང་བསྟུན། ཨ་ཧོ་སུ་ཁ་ཞེས་བརྗོད་ཅིང་བྱ། བཟའ་བཏུང་རྣམས་ས་རྗེན་ལ་མི་བཞག བཟའ་བཏུང་གི་ཕུད་བླ་མ་དཀོན་མཆོག་ལ་ཕུལ། འཕྲོག་མ་ལ་ཆང་བུ་སྦྱིན།
རང་ཁ་ཟས་ཀྱི་རྣལ་འབྱོར་དང་ལྡན་པས་བཟའ་འོ། ། ཧ་ཅང་རྒྱས་པར་མི་བཟའ་འོ། ། ཚོགས་རྫས་ཀྱི་བ་ལ་དམིགས་ཤ་མི་རུང་ངོ་། ། གཙོ་བོ་ལ་ཚོགས་འདྲེན་པ་དང་བསྡུ་བའི་དུས་ཕྱག་བྱ། སྒྲུབ་གཡོག་པ་རྣམས་སྤྱོད་ལམ་གྱི་ཤུགས་ཀྱིས་འགྲོ་དགོས་བྱུང་ན་འགྲོ་བ་དང་། འོང་བའི་དུས་གཙོ་བོ་ལ་ཕྱག་བྱ་ཞིང་སྤྱོད་ལམ་བྱེད། ཚོགས་འཁོར་གྱི་དུས་སྤྱོད་ལམ་ཅི་བྱས་མ་ད་དང་། བ་ལ་སོགས་ཀྱི་གླེང་བརྗོད་ཙམ་ཡང་མི་བྱེད་པར་གསང་ཐུབ་པར་བྱ་བ་སོགས་ཚོགས་འཁོར་གྱི་བསླབ་བྱ་རྒྱས་པ་གསང་བ་ཀུན་རྒྱན་སོགས་སུ་ཞིབ་ཏུ་བལྟ་ཞིང་སྤང་བླང་བྱེད་པ་ནི་ཆ་གསུམ་པའོ། ། ཚོགས་བཞེས་ཚར་བ་དང་། དེ་ནས་སློབ་དཔོན་གྱིས་དེ་ཁོ་ན་ཉིད་ཀྱི་དོན་ལ་ཅུང་ཟད་མཉམ་པར་བཞག
སྦྱིན་བདག་ཚོགས་རྫོགས་པའི་ཕྱིར། ཐབས་ཤེས་གཉིས་དང་ལྡན་པའི་ཆོས་ཟབ་མོ་བཤད་པར་གསུངས་པས། དེ་ལ་སློབ་དཔོན་གྱིས་དཔལ་རྡོ་རྗེ་གུར་ལས། དེ་ནས་བཅོམ་ལྡན་འདས་དེ་བཞིན་གཤེགས་པ་ཐམས་ཅད་ཀྱིས་བྱང་ཆུབ་སེམས་དཔའ་སེམས་དཔའ་ཆེན་པོ་རྡོ་རྗེའི་ས་བོན་གྱི་ཐིག་ལེ་ཐོས་ནས་སེམས་གསལ་བ་བསྒྲུབ་པ་ཉེ་བར་གྱུར་ནས་ཚིག་འདི་དག་གསུངས་པ། སེམས་དཔའ་མེད་ཅིང་བསྒོམ་པ་མེད། ། སྔགས་མེད་ལྷ་ཡང་མེད་པ་སྟེ། ། སེམས་ཀྱི་རྡོ་རྗེ་ལས་བྱུང་བ། ། འདི་ནི་བྱང་ཆུབ་རིམ་བརྟན་པའོ། ། བཅོམ་ལྡན་འདས་རྡོ་རྗེའི་དམ་ཚིག་གིས་དེ་སྐད་ཅེས་བཀའ་སྩལ་ཏོ། ། ཞེས་གསུངས་པའི་དོན་ལ་མཉམ་པར་འཇོག་པ་དང་།
རིག་པ་འཛིན་པ་རྣམས་ཀྱིས་ཀྱང་རྒྱུད་ཀྱི་ཚིག་ཟབ་མོ་རེ་གསུང་བ་ཞུ། ཞེས་སློབ་དཔོན་གྱིས་བརྗོད། སྒྲུབ་གྲོགས་རྣམས་ཀྱིས་ཀྱང་གྲལ་རིམ་བཞིན་རྒྱུད་ཚིག་ཅུང་ཟད་རེ་བརྗོད་པ་གསུང་གི་འཁོར་ལོ་སྟེ་ཆ་བཞི་པའོ། ། ནང་གི་མཁའ་འགྲོ་རྣམས་གླུ་གར་གྱིས་ཚིམ་པ་ནི། དཔོན་སློབ་ཐམས་ཅད་ཀྱིས་འདི་ལྟར་བརྗོད་དེ། ཨེ་མ་བདེ་བའི་ལོངས་སྤྱོད་འདི། ། ཨེ་མ་བདེ་བ་རབ་གསལ་ཉིད། ། ཕྱག་རྒྱ་ཆེན་པོ་གྲུབ་པ་ནི། ། རབ་ཏུ་འཕེལ་བའི་རོལ་གར་འདི། ། ཞེས་བརྗོད་པ་སྐུའི་འཁོར་ལོ་སྟེ་ཆ་ལྔ་པའོ། །
ཆ་དྲུག་པ་ལུས་དཀྱིལ་གྱི་ལྷ་ལྷན་ཅིག་སྐྱེས་པའི་ཡེ་ཤེས་ཀྱིས་ཚིམ་པ་ནི། ཡེ་ཤེས་ཀྱི་རིག་པ་ལ་བརྟེན་ནས་མཆོད་པ་ཡིན་པས། རང་ཕྱི་ཀྱཻ་རྡོ་རྗེ་ཡབ་ཡུམ་སྙོམས་པར་ཞུགས་པ་དང་། ལུས་དཀྱིལ་གྱི་ཕོ་བྲང་ལྔའི་གཙོ་བོ་རྣམས་ཀྱང་སྙོམས་པར་ཞུགས་པའི་རྐྱེན་གྱིས་ཕྱི་ནང་གི་ལྷ་ཐམས་ཅད་ཀྱི་ཐུགས་རྒྱུད་ལ་བདེ་སྟོང་མཆོག་གི་ཏིང་ངེ་འཛིན་སྐྱེས་པར་བསམ་པ་ནི་ཐུགས་ཀྱི་འཁོར་ལོ་སྟེ་དངོས་གཞི་ཚིམ་པ་དྲུག་གོ ། དེ་ནས་ལྷག་མ་ནི། བཟའ་བཏུང་གི་ལྷག་མ་རྣམས་སྣོད་གཅིག་ཏུ་བསྡུས་ལ་གཙོ་བོའི་དྲུང་དུ་བཞག་ནས། ལས་ཀྱི་རྡོ་རྗེས་ཕྱག་གསུམ་བྱས་ཏེ། ལྷག་མའི་གཏོར་མ་ལ་བྱིན་རླབས་གནང་བར་ཞུ། ཞེས་དང་། སློབ་དཔོན་གྱིས་མ་ད་ན་ཅུང་ཟད་འཐུང་སྟེ།
ལག་པ་འབར་བའི་ཕྱག་རྒྱ་བྱས་པའི་ནང་ནས་ཁ་ཕྲུས་ལྷག་མ་ལ་བཏབ་སྟེ་ཕཻཾ་ཞེས་བརྗོད། དེ་ནས་ཆང་གིས་ཅུང་ཟད་བྲན་ལ། ཨོཾ་ཨཱཿཧཱུྃ་གིས་བྱིན་གྱིས་བརླབས། ཨོཾ་ཨུཙྪིཊ་ཋ་བ་ལིཾ་ཏ་བྷཀྵ་སི་སྭཱཧཱ། ཞེས་པ་ལན་གསུམ་བརྗོད་ལ་སེ་གོལ་གཏོག ལྷག་མ་ལ་དབང་བའི་འབྱུང་པོ་རྣམས་ཚིམ་པར་གྱུར་ཅིག ཅེས་དང་། མཚན་མོ་ཡིན་ན་དཔལ་འབར་བཙུགས་ནས་ཕྱིར་དོར་རོ། ། དེས་ཕྱི་རོལ་གྱི་འབྱུང་པོ་ཚིམ་པར་བྱས་ནས་ཡེ་ཤེས་ཀྱི་མཁའ་འགྲོ་བསྡུས་ཏེ་བཀྲ་ཤིས་པར་བྱ་བ་ནི། དྲིལ་བསིལ་དང་རྡོ་རྗེའི་གླུ་ཕུན་སུམ་ཚོགས་པའི་ཚིགས་བཅད་གསུམ་གྱི་བཀྲ་ཤིས།
རིགས་སུ་སྐྱེ་དང་སོགས་ཀྱི་སྨོན་ལམ་བྱའོ། ། དེ་ནས་ཐོད་པའི་རྫས་རྣམས་ལ་རྡོ་རྗེའི་རྩེས་ནང་མཆོད་དང་། འཐོར་ཡབ་ཀྱིས་བསང་ཆུ་གཏོར་ལ། བདུད་རྩི་བྱིན་རླབས་རྒྱས་པ་ལྟར་ལས། ཁྱད་པར་ནི་རྡོ་རྗེ་བརྗིད་དང་ལྡན་པར་གྱུར། རྡོ་རྗེ་ཉི་མ་ཨོཾ་དང་བཅས་པ་ལས་བདུད་རྩིའི་རྒྱུན་དཀར་ལ་དམར་བའི་མདངས་ཆགས་པ་བསམ་གྱིས་མི་ཁྱབ་པ་ཐོད་པའི་རྫས་རྣམས་ལ་ཐིམ་པས་མཆོག་དང་ཐུན་མོང་གི་དངོས་གྲུབ་ཐམས་ཅད་ཐོགས་མེད་དུ་སྩོལ་བའི་ནུས་པ་དང་ལྡན་པར་གྱུར། ཅེས་བརྗོད་ཅིང་བསམ་ལ་བྱ་ཁྱུང་གི་ཕྱག་རྒྱ་དང་། ཨོཾ་ཨཱཿཧཱུྃ་ཧ་ཧོཿཧྲཱིའི་སྔགས་ལན་གསུམ་ཙམ་བརྗོད་པ་བདུད་རྩི་བྱིན་རླབས་ལྟར་བྱེད། དེ་ནས་དཔོན་སློབ་རྣམས་ཀྱིས་གཟུངས་ཐག་ནས་བཟུང་ལ། རང་ཧེ་རུ་ཀར་གསལ་བའི་ཐུགས་ཀའི་ཧཱུྃ་ལས་འོད་ཟེར་འཕྲོས།
ལུས་གང་བས་སྡིག་སྒྲིབ་ཉེས་ལྟུང་རྣམས་བསྲེགས་ཤིང་སྦྱངས། སླར་ཧཱུྃ་ལས་འོད་ཟེར་ཁ་དོག་སྣ་ལྔ་སྙིང་ཁ་ནས་ཐོན། གཟུངས་ཐག་ལ་འཁྲིལ་ཏེ་སོང་བས་འོད་ཟེར་གྱི་རྩེ་ལས་མཆོད་པའི་ཡོ་བྱད་དཔག་མེད་འཕྲོས་ནས་མདུན་བསྐྱེད་དང་། རང་བཞིན་གྱི་གནས་ན་བཞུགས་པའི་བླ་མ་ཡི་དམ། སངས་རྒྱས་བྱང་སེམས། དཔའ་བོ་མཁའ་འགྲོ་ཆོས་སྲུང་ནོར་ལྷ། གྲུབ་པ་རིག་འཛིན་གྱི་ཚོགས་རྣམས་ལ་ཕུལ་བས་མཉེས་ཏེ་ཚོགས་རྫོགས་པར་བསམ། དེ་དག་གི་ཐུགས་ཀ་ནས་སྤྲོས་པའི་འོད་ཟེར་ལས་བདུད་རྩིའི་རྒྱུན་ཆར་ཆེན་པོ་ལྟར་བསམ་གྱིས་མི་ཁྱབ་པ་ཁ་དོག་འཇའ་ཚོན་ལྟ་བུ་བདུད་རྩི་རྣམས་ལ་བབས་ཤིང་ཐིམ་པས་བྱིན་གྱིས་བརླབས་པར་གྱུར། ཅེས་བརྗོད་ཅིང་བསམ་ལ་གོང་འོག་གི་དམིགས་པ་གཉིས་ཀ་གསལ་གང་ཐེབས་ཀྱི་ངང་ནས་སྒྲུབ་གཡོག་པ་གཉིས་བར་ཆད་བསྲུང་བའི་ཕྱིར། སུམྦྷ་ནི་རེ་མོས་ཀྱིས་གསུང་མི་ཆག་ཏུ་བཟླ་ཞིང་།
བདུད་རྩི་བྱིན་རླབས་དང་གཟུངས་ཐག་འཛིན་མི་དགོས། གཞན་དཔོན་སློབ་རྣམས་ཀྱིས་ཨོཾ་ཨཱཿཧཱུྃ་གསུང་མི་ཆག་ཏུ་བཟླ་འོ། ། ཐུན་གཅོད་པ་དང་སྤྱོད་ལམ་གྱི་ཤུགས་ཀྱིས་འགྲོ་དགོས་བྱུང་ན། སྟེང་གི་རྡོ་རྗེ་ཉི་མ་ཨོཾ་དང་བཅས་འོད་དུ་ཞུ་ནས་འོག་གི་བདུད་རྩི་ལ་ཐིམ། ཞེས་བརྗོད་ཅིང་བསམ། སྤྱོད་ལམ་གྲུབ་ནས་སློབ་དཔོན་ལ་ཕྱག་རེ་ཕུལ་སྟན་ལ་འདུག་པ་དང་། སྔར་བཞིན་བདུད་རྩི་བྱིན་རླབས་དམིགས་པ་སོགས་བྱེད་ཅིང་བཟླ། དེ་བཞིན་ཐུན་ནམ་སྤོད་པའི་ཚེ་སྔ་མས་ཞུ་བར་བསམ། ཕྱི་མས་གསལ་བཏབ་ཅིང་བསྒོམ་ལ་བཟླ། དཔོན་སློབ་ཉུང་ཞིང་སྨན་མང་ན་ཞག་གྲངས་ཀྱང་བཅོ་ལྔ་ཉི་ཤུ་སོགས་ས་ག་ཚང་མ་དགོས་ནའང་གྲོལ་བའི་དུས་ནི་ཟླ་བ་དེ་ཁའི་གནམ་གང་གི་སྔ་ཐུན་ལ་དགོས་སོ། །
རང་ངམ་གཉིས་ལྟ་བུས་བསྒྲུབས་ན་ཚོགས་འཁོར་མི་ཐུབ་པས། དེ་ལ་དགོས་པའི་ཉེར་སྤྱོད་ལྔ་འབུལ་བ་མི་དགོས། བསྟོད་པ་ཉི་ཤུ་པའི་རྗེས་ལ་བདུད་རྩི་ལྕེ་ཐོག་མྱངས་ནས་གནས་གསུམ་རེག་ལ་འབྲུ་གསུམ་བརྗོད་པས་ལུས་དཀྱིལ་ཚིམ་ཞིང་སྒོ་གསུམ་བྱིན་གྱིས་བརླབས་པར་བསམ། གཞན་གང་ཡང་མི་དགོས། རང་གིས་བསང་ཆུ་བསྒྲུབ། གནས་ཡོ་བྱིན་རླབས། ལམ་དུས་རྒྱས་པ། མཎྜལ་སྒྲུབ་མཆོད་སོགས་ཕལ་ཆེར་འདྲ། གསོལ་བའི་དུས་ཟས་ཀྱི་རྣལ་འབྱོར་རྒྱས་པའི་དམིགས་པ་གང་གསལ་མ་བརྗེད་པ་བྱེད། ཟས་ལྷག་ལ་མཆིལ་མ་བཏབ་སྟེ།
ཨུཙྪིཥྚས་ལྷག་མ་ལ་དབང་བའི་འབྱུང་པོ་ལ་བྱིན། ཚ་བ་ཡན་ལ་ཐུན་གཅིག གཏོར་བསྔོ་བསྡུས་པ་རྗེས་ཆོག་འདྲ། ཚ་བ་གྲོལ་ནས་ས་སྲིབ་བར་ལ་ཐུན་གཅིག་སྟེ་གཉིས་ཀ་ལ་ལམ་དུས་རྒྱས་པ་མཎྜལ་སྒྲུབ་མཆོད་དང་བཅས་པའི་ཐུན་གཉིས་བྱེད། ཐུན་བཞི་སོགས་ཆག་མེད་བྱེད་མཁན་ཡིན་ན་སྲུབ་གང་བདེར་བྱས་ཆོག སྔགས་ཐུན་སུམྦྷ་ནི་བརྒྱ་རྩ་རེ་བཟླས་ནས་འབྲུ་གསུམ་ཁོ་ན་བཟླ། ཚོགས་འཁོར་མེད་ན་རྡོར་གླུ་སོགས་གྲུབ་ནས་ཐུན་གཏོར་འབུལ། དེ་མན་འདྲ། བྱུང་ན་རང་གཅིག་པུས་བསྒྲུབ། འདམ་བཏགས་པ་རིལ་བུ་སྒྲིལ་བ་ལ་དབང་ཐོབ་པ་རང་བློ་ཁེལ་ཅིང་འདྲིས་པ་ལག་ལེན་མཁས་པ་དུ་དགོས་བྱས་པ་རང་སྐལ་དུས་དང་བསྟུན་པ་ལེགས་པ་མྱོང་བས་གྲུབ་ལེགས།
དེ་ཡང་ཕྱེ་མ་ལ་ཞག་གསུམ། ལྡེ་གུ་ལ་ཞག་གསུམ། དེ་ལྷག་རིལ་བུ་བསྒྲིལ། ལྡེ་གུའི་ཉིན་དང་། རིལ་བུ་བསྒྲིལ་བའི་བར་སྲོད་ཐུན་སྔ་ཐུན་གྱི་སྒྲུབ་ཐབས་བསྡུས་པ་གཉིས་མ་མཛད་པ་སྐུ་ཁམས་མི་དུབ་པ་ཡོང་། རིལ་བུ་བསྒྲིལ་ཚར་རིམ་གྱིས་ཐོད་པར་བླུག འཁོར་ལོས་ཁ་བཀབ་པ་སོགས་སྔར་བཞིན་བྱེད། རིལ་བུ་བསྒྲིལ་རིང་ཡང་ངག་མི་གཏོང་བ་འབྲུ་གསུམ་དང་སུམྦྷ་ནི་དལ་མེད་བཟླ། དཔོན་སློབ་གཉིས་གསུམ་ལས་མེད་ན་སྲོད་ལ་ཉལ་བའི་རྣལ་འབྱོར་བྱ། གསུང་མི་ཆག་མ་ཐུབ་ཀྱང་སྐྱོན་མེད་དེ།
རྗེ་བཙུན་རིན་པོ་ཆེས་ཉུང་ན་ཅི་རིགས་བྱ་གསུངས་པས་སྐྱོན་མེད་པར་སེམས་སོ། ། ཐུན་བསྡུད་པ་དང་། སྟེང་གི་རྡོ་རྗེ་ཉི་མ་སོགས་བསྟིམ་ནས། རྗེས་ཆོག་གི་མཆོད་པ་བྱིན་རླབས་ནས་བཀྲ་ཤིས་བར་སྤྱི་དང་འདྲ། ཐུན་བཞིའི་བྱེད་ལུགས་ཐོར་ཐུན་དང་། དགོང་ཐུན་གཉིས་རྒྱས་པ་མཎྜལ་མཆོད་ཆོག སྔ་ཐུན་དང་སྲོད་ཐུན་གཉིས་ལམ་དུས་འབྲིང་པོ། དེ་ཡང་ཐོར་ཐུན་རྗེས་སུ་གཏོར་བསྔོ་བསྡུས་པ་བྱ། རྗེས་ཆོག་གི་གོང་དུ་བདུད་རྩི་བྱིན་རླབས་དམིགས་པ་སོགས་གོང་བཞིན་བྱས་ནས། གཟུངས་ཐག་དང་སྔགས་ཐུན་འཛིན།
སྐབས་བབས་ལ་སྔ་མ་རྣམས་བཟླས་པ་བསྡུས་ཏེ་ཚ་བ་བྱེད། ཡང་བདུད་རྩི་བྱིན་རླབས་སོགས་བྱས་སྔགས་ཐུན་སོགས་འཛིན། ཕྱི་མ་རྣམས་ཚ་བ་བྱེད། གྲོལ་ནས་སྔགས་ཐུན་སོགས་འཛིན། དེ་ནས་སྔ་མ་རྣམས་ཀྱིས་སྔ་ཐུན་གྱི་གནས་མཆོད་བྱིན་རླབས་ཐོར་ཐུན་གྱི་དེ་ལ་བསྡུས། སྐྱབས་འགྲོ་ནས་དཀྱིལ་འཁོར་བསྡུ་བའི་བར་ལམ་དུས་འབྲིང་པོ་བྱས་ནས་བདུད་རྩི་རྣམས་སྔགས་ཐུན་འཛིན་པ་སོགས་གོང་བཞིན་བྱ། དེ་ནས་ཕྱི་མ་རྣམས་ཀྱིས་སྔ་ཐུན་སོགས་བྱེད། དགོང་ཐུན་དང་སྲོད་ཐུན་ཡང་དེས་རིགས་འགྲེ། འོན་ཀྱང་དགོང་ཐུན་རྗེས་ལ་གཏོར་བསྔོ་རྒྱས་པ་བསྐང་བ་སོགས་གང་བྱེད་ཐམས་ཅད་བྱེད་པ་ཙམ་མོ། ། དགོང་ཐུན་རྗེས་ལ་དྲོ་བཞེས་མཛད།
བཟའ་བཏུང་རྣམས་ཀྱང་རེ་མོས་སུ་བྱས་ལ་གསུང་མི་ཆག་བྱེད། ཁ་ཟས་ཀྱི་རྣལ་འབྱོར་གྱི་དམིགས་པ་གོང་ཚོགས་འཁོར་གྱིས་ཚིམ་པ་ཆ་གཉིས་ཀྱི་སྐབས་ལྟར་མ་བརྗེད་པར་བྱ། ཟས་ཀྱི་ལྷག་མ་ཅུང་ཟད་ལ་མཆིལ་མ་བཏབ་སྟེ་ལྷག་མ་ལ་དབང་བའི་འབྱུང་པོ་རྣམས་ལ་སྦྱིན་ནོ། ། ཞེས་ཕྱིར་དོར། ཚོགས་བར་པ་ལྡེ་གུ་བསྒྲུབ་པའི་ཐུན་དང་པོ་དང་། ཐ་མ་རིལ་བུ་བསྒྲུབ་པའི་ཐུན་རྟིང་མ་གནམ་གང་གི་ཐོར་ཐུན་ལ་བྱ་དགོས་པས་དྲི་བ་དྲིས་ལན་སོགས་ཆོ་གའི་རྣམ་གཞག་ཚང་མ་ཉེར་གསུམ་གྱི་དགོང་བཞིན་བྱ། གནམ་གང་གི་སྔ་དྲོ་སྔགས་ཐུན་གྱི་མཇུག་ཏུ། སྟེང་གི་རྡོ་རྗེ་ཉི་མ་ཨོཾ་དང་བཅས་པ་འོད་དུ་ཞུ་ནས་འོག་གི་བདུད་རྩི་ལ་ཐིམ། ཞེས་བརྗོད་ཅིང་བསམ། དེ་ནས་དཔོན་སློབ་ཐམས་ཅད་ཀྱིས་རྩ་སྔགས་ཨཥྚ་དང་།
སུམྦྷ་ནི་བརྒྱ་རྩ་རེ་བཟླས། དེ་ནས་རིལ་བུ་རྣམས་ཀྱི་སྟེང་གི་ནམ་མཁར་པདྨ་ཟླ་བའི་གདན་ལ་སྐད་ཅིག་གིས་མགོན་པོ་ཚེ་དཔག་ཏུ་མེད་པ་ཡབ་ཡུམ་ཞལ་སྦྱོར་གྱི་རྣམ་པར་བཞུགས་པའི་སྦྱོར་མཚམས་ནས་འཆི་མེད་ཚེའི་ཆུ་རྒྱུན་དཔག་ཏུ་མེད་པ་བྱུང་ནས་རིལ་བུ་རྣམས་ལ་ཐིམ་པས། རྡོ་རྗེ་ཚེའི་རིག་འཛིན་གྱི་དངོས་གྲུབ་སྩོལ་བའི་ངོ་བོར་གྱུར། ཅེས་བརྗོད་ཅིང་བསམ་ལ། ཨོཾ་ཨཱཿཧཱུྃ་ཨཱ་ཡུ་པུཥྚིཾ་ཀུ་རུ་ཨོཾ། ཞེས་དང་། ཨོཾ་ཨཱཿཧཱུྃ་པུཎྱ་པུཥྚིཾ་ཀུ་རུ་ཨོཾ། ཞེས་པ་སྔགས་ཚན་གཉིས་པོ་ལྔ་བརྒྱ་ཙམ་རེ་བཟླས་ཤིང་དམིགས་པ་གསལ་གང་ཐེབས་བྱེད། བཟླ་འཕྲོ་བསྡུད་པ་དང་། སྟེང་གི་ཚེ་དཔག་མེད་ཡབ་ཡུམ་འོད་དུ་ཞུ་ནས་རིལ་བུ་རྣམས་ལ་ཐིམ་པས་འཆི་མེད་ཚེའི་དངོས་གྲུབ་ཐམས་ཅད་འདུས་པར་བསམ།
དེ་ནས་རྗེས་ཆོག་དང་བཀྲ་ཤིས་རྒྱས་པར་བྱ། གཏོར་མ་སྟེང་དུ་འབུལ་བར་སྤྲོ་ན་སོ་སོའི་ཕྱག་ལེན་བཞིན་འདིའི་སྐབས་སུ་གཏང་རག་གི་ཚུལ་དུ་འབུལ། ལམ་དུས་འབྲིང་པོ་འདི་གཉིས་ལ་མཎྜལ་མཆོད་ཆོག་དང་། གཏོར་བསྔོ་མ་བྱས་ཀྱང་སྐྱོན་མེད་དེ། རྗེ་བཙུན་གྱི་ཐུན་སྤོད་པའི་ཚེ་རང་རང་གི་ཡན་ལག་དྲུག་པའི་མངོན་རྟོགས་ཚང་བར་བསྒོམས་ནས་བདུད་རྩི་བྱིན་རླབས་གསལ་བཏབ་ཅིང་བྱ་གསུངས་པས་སོ། ། སུམྦྷ་ནི་བཟླ་མཁན་གྱིས་ཐུན་རྒྱས་པ་གཉིས་མ་གཏོགས་བསྡུས་པ་གཉིས་བྱ་མི་དགོས། གོང་གི་སྨན་བརྡུང་བ། ལྡེ་གུའི་འདམ་བཏགས་བྱེད་པ་སོགས་ཀྱི་དུས་དམིགས་པ་ནི། སྟན་པ་ཨ་ལས་ཆོས་འབྱུང་གི་རང་བཞིན་བྷ་ག་དང་། གཏུན་རིལ་ཧཱུྃ་ལས་རྡོ་རྗེར་བསམ།
བརྡུང་མཁན་རང་ཉིད་ཧེ་རུ་ཀའི་ང་རྒྱལ་གྱིས་རྡོ་རྗེ་དང་པདྨ་སྲུབ་པར་བསྒོམ། དེའི་སྒྲ་ལས་ཨོཾ་ཨཱཿཧཱུྃ་ཞེས་དང་། སྦྱོར་མཚམས་ནས་བདེ་བ་ཆེན་པོའི་ཡེ་ཤེས་ཀྱི་རང་བཞིན་བདུད་རྩི་སྐྱ་ཆིལ་ཆིལ་བྱུང་བར་བསམ་པའོ། ། ཕྱེ་མ་ལྡེ་གུར་གཏོང་ཚེ་རྫ་ཐོད་ས་བྲེ་རེ་ཙམ་འགྲོ་བ་དགུ་ལ་ཆང་ཡང་ལ་ཡང་སིང་བྱས་པའི་ཤིན་ཏུ་གར་བ་བདུན་ཤུ་རེ་དགོས། དེས་སྨན་ཉུང་རིགས་བསྒྲེས་ལ་ཤེས་པར་བྱའོ། ། གྲོལ་བའི་སྔ་དྲོ་ཐོར་ཐུན་རྐྱང་པས་ཆོག་ཅིང་ཚོགས་འཁོར་ཐ་མ་མཛད། སྲོད་ཐུན་སྤོད་མཁན་གྱིས་ལམ་དུས་འབྲིང་པོ་བྱེད། ཐོར་ཐུན་ཚང་མས་ཕྱོགས་གཅིག་མཛད། རིལ་བུ་ཆེ་ཆུང་གི་ཚད་ནི་ཆེ་བ་སྲན་མ། ཆུང་བ་ཡུངས་འབྲུ་ཙམ་གསུངས་པས་སྨན་མང་ཉུང་དང་བསྟུན་ནས་བྱེད།
གཞན་ཡང་ཁྲི་རྡོ། སྟོང་རྡོ། བརྒྱ་རྡོ། བཅུ་རྡོ་སོགས་དགོས་པ་དང་བསྟུན་ནས་གང་དགོས་བྱེད། རིལ་བུ་བསྒྲིལ་བ་དང་། འདམ་བཏགས་བྱེད་དུས་ལག་པ་ཤིན་ཏུ་གཙང་བར་བཀྲུ། སེན་མོ་འབྲེག་ཅིང་ཇི་ལྟར་རིགས་པའི་རྡོ་ལ་བདར་ནས། སེན་སྲུབ་ཀྱི་དྲེག་པ་ཅུང་ཟད་ཀྱང་མེད་པ་སོགས་འབགས་པའི་དྲི་མས་མ་གོས་པ་རང་ལ་གལ་ཆེ། རང་ལ་ཉེས་པ་མི་འབྱུང་བའི་ཕྱིར་ལེགས། གནས་ཁང་གསར་པ་མ་ཐུལ་བ་དང་།
གཞི་བདག་འཇིག་རྟེན་པའི་རིགས་མང་བ་རང་ཉིད་ཀྱིས་ཤེས་ཤིང་རྒྱས་པར་སྤྲོ་བ་སོགས་བྱུང་ན། སྒྲུབ་ཁང་གི་ཕྱི་རོལ་ཇི་ལྟར་འོས་པའི་ཕྱོགས་བཞིར་ཐོ་བརྟན་པོ་བརྩིགས་ལ། རྒྱལ་ཆེན་གྱི་སྐུ་མདོག་དང་མཐུན་པའི་དར་ཅོག་ཕྲུ་གུ་རེ་བཙུགས། དེ་རྣམས་ཀྱི་མདུན་དུ་རིམ་པ་བཞིན་མཆོད་གཏོར་བཤམས་ལ། ཕུར་པ་སོགས་གང་འདྲིས་ཀྱི་ཆོ་གས་རྒྱལ་ཆེན་ཐོ་འཛུགས་བྱེད། འདི་ཡོངས་འཛིན་དཀོན་མཆོག་ལྷུན་གྲུབ་ཀྱི་དགོངས་པ་ཡིན་པས་གྲུབ་ན་ཤིན་ཏུ་ལེགས། མ་བྱས་ནའང་སྐྱོན་མེད་དེ། ས་ལོ་སོགས་མཛད་པ་ཡང་མ་མཐོང་ཞིང་། རྗེ་བཙུན་གྱིས་མ་གསུངས་པའི་ཕྱིར་རོ། ། གང་ལྟར་བདུད་རྩི་རིལ་བུ་བསྒྲུབ་པ་འདི་གསང་བ་དམ་པ་རང་ལེགས།
འོན་ཀྱང་རང་ཉིད་རྟོགས་པ་བཟང་པོར་རློམས་པ་དང་། སྙན་གྲགས་འདོད་པ་དང་། ཁེང་དྲེགས་ཀྱིས་མ་གོས་ཤིང་། རྣམ་རྟོག་མེད་ན་སྐྱོན་མེད་དོ། ། བསྟེན་པའི་གྲངས་དང་། ཕན་ཡོན་སོགས་ནི་རྗེ་བཙུན་རིན་པོ་ཆེས་མཛད་པར་ཤེས་སོ།། །། ཨུཥྞི་ཥའི་སྲུང་འཁོར་འབྲི་ཚུལ་ནི། ཤོག་བུ། རས། ཟངས་སོགས་གཞི་གང་ཡང་རུང་བ་ལ་ལྟེ་བར་མུ་ཁྱུད་ཅིག་བསྐོར།
དེའི་ཕྱི་རོལ་འཁོར་ལོ་རྩིབས་བརྒྱད་པ་བྲིས་པའི་ཕྱི་རོལ་ཏུ་མུ་ཁྱུད་ཉིས་རིམ། དེའི་ཕྱི་རོལ་རྡོ་རྭ་མེ་རིས་འབར་བ་བྲི། ལྟེ་བའི་དབུས་སུ་ཨོཾ་ཨཱཿཧཱུྃ་བྲིས་པའི་ཧཱུྃ་གི་ཞབས་ཀྱུའི་འོག་ཏུ་ཕཊ྄་རྣལ་འབྱོར་པ་བདག་ཅག་འཁོར་དང་བཅས་པ་དང་། དམ་ཚིག་གི་རྫས་ལ་གནོད་པར་བྱེད་པའི་དགྲ་འདྲེ་ལྷ་སྲིན་སྡེ་བརྒྱད་ཀྱི་གནོད་པ་ཐམས་ཅད་རཀྵ་གཉིས། དེ་ནས་དེ་ཝ་པི་ཙུ་ཧཱུྃ། ཨྃ་སོགས་ལྷ་དགུའི་ས་བོན་རྗེས་རྣལ་འབྱོར་པ་བདག་ཅག་འཁོར་དང་བཅས་པ་དང་། དམ་ཚིག་གི་རྫས་ལ་གནོད་པར་བྱེད་པའི་དགྲ་འདྲེ་ལོག་པར་བལྟ་བ་མི་མཐུན་པའི་ཕྱོགས་འབྱུང་པོ་མི་དང་མི་མ་ཡིན་གྱི་གནོད་པ་ཐམས་ཅད་རཀྵ༔ ཞེས་པ་རྣམས་ཡིག་མགོ་ཕྱིར་བསྟན། ཕཊ྄་ནས་བརྩམས་ཏེ་ཨོཾ་ཨཱཿཧཱུྃ་ལ་གཡས་བསྐོར་གྱིས་གཞའ་བསྐོར་ཚུལ་གྱིས་རིམ་པས་བསྐོར། དེའི་ཕྱི་རོལ་གྱི་མུ་ཁྱུད་ལ་ཧཱུྃ་གི་ཞབས་ཀྱུའི་འོག་ཐད་ནས་ཡིག་མགོ་ཕྱིར་བསྟན་གྱིས།
ཨོཾ་སུམྦྷ་ནི་སུམྦྷ་ཧཱུྃ། གྲྀཧྞ་གྲྀཧྞཧཱུྃ། གྲྀཧྞ་པ་ཡ་གྲྀཧྞ་པ་ཡ་ཧཱུྃ། ཨཱ་ན་ཡ་ཧོ་བྷ་ག་ཝན་བི་དྱ་ར་ཛ། རྣལ་འབྱོར་པ་སོགས་སྤེལ་ཚིག་གོང་བཞིན་གྱི་མཇུག་ཏུ་བསམ་ངན་སྦྱོར་རྩུབ་རྦད་འདྲེ་རྦོད་གཏོང་བྱད་ཁ་མི་དང་མི་མ་ཡིན་པའི་གནོད་པ་ཐམས་ཅད་རཀྵ༔ ཀུ་རུ་ཧཱུྃ་ཕཊ྄། ཅེས་པ་གཡས་བསྐོར་དུ་བྲི། དེའི་ཕྱི་རོལ་གྱི་འཁོར་ལོ་རྩིབས་བརྒྱད་པའི་ཤར་རྩིབས། དབུས་ཀྱི་ཧཱུྃ་གི་ཞབས་ཀྱུའི་འོག་ཐད་ལ་ཡིག་མགོ་ཕྱིར་བསྟན་གྱི་ན་མཿས་མནྟ་བུདྡྷེ་བྷྱོཿ ན་མོ་བཛྲ་མུཏྒ་ར་ཧསྟཱ་ཡ་ཙཎྜ་མཎྜ་ལ་ཨཱ་ཀྵེ་པ་ཀཱ་ར་ཡ།
རྣལ་འབྱོར་པ་སོགས་སྤེལ་ཚིག་ལྟེ་བ་བཞིན་ལ་རཀྵ་ཀུ་རུ་ཧཱུྃ་ཕཊ྄། ཅེས་པ་ཡིག་ཕྲེང་གི་ཚུལ་དུ་འཁོར་ལོ་རྩིབས་ཁེངས་པ་འབྲི། དེ་བཞིན་དུ་གཡས་བསྐོར་གྱིས་རྩིབས་གཉིས་པ་ལ། ན་མཿས་མནྟ་བུདྡྷེ་བྷྱོཿཊིཀྐའི་ཧཱུྃ་ཛཿརྣལ་འབྱོར་པ་སོགས་སྤེལ་ཚིག་དང་རཀྵ་ཀུ་རུ་ཧཱུྃ་ཕཊ྄། སྤེལ་ཚིག་དང་རཀྵ་ཀུ་རུ་སོགས་རྩིབས་ཚང་མ་ལ་རིགས་འགྲེ། རྩིབས་གསུམ་པ་ལ། ན་མཿས་མནྟ་བུདྡྷེ་བྷྱོཿ མཧཱ་དཎྜ་དྷ་ར་བི་བི་དྷ་སུ་ར་ཨ་སུ་ར་མརྡ་ན་བྷུ་ཏཱནྣིརྨ་ཐ། རྩིབས་བཞི་པ་ལ། ན་མཿས་མནྟ་བུདྡྷེ་བྷྱོཿ
ཨོཾ་མ་མ་དཎྜ་ཡ་ནཱི་ལ། ཡ་ནཱི་ལ་དཎྜ་ལ་ཏུ་རུ་ཏུ་རུ་མུ་རུ་མུ་རུ་སརྦ་དུཥྚན་མ་ར་ཡ། རྩིབས་ལྔ་པ་ལ། ན་མཿས་མནྟ་བུདྡྷེ་བྷྱོཿ ཧུ་ལུ་ཧུ་ལུ་མཧཱ་པདྨ་ཨ་མྲྀ་ཏཱི་ཀུ་རུ་མཧཱ་བི་ཥན་ཨཱཿ རྩིབས་དྲུག་པ་ལ། ན་མཿས་མནྟ་བུདྡྷ་བྷྱོཿ ན་མོ་མཧཱ་བ་ལཱ་ཡ་ཨུཙྪུཥྱི་ཀྲོ་དྷ་རཱ་ཛཱ་ཡ་སརྦ་ནཱ་གཱ་ནྃ་ཧྲི་ད་ཡ་ཏཱ་ཊ་ཡ། རྩིབས་བདུན་པ་ལ། ན་མཿས་མནྟ་བུདྡྷེ་བྷྱོཿ
ན་མོ་བཛྲ་རོ་དྷཱ་ཡ་མཧཱ་དྃཥྚོརྐ་ར་བྷེ་ར་ཝཱ་ཡ་བཛྲ་སནྟོ་ཧ་དརྤཱ་ཡ་ཨ་མྲྀ་ཏ་ཀུཎྜ་ལི། རྩིབས་བརྒྱད་པ་ལ། ན་མཿས་མནྟ་བུདྡྷེ་བྷྱོཿ ན་མོ་ཨ་ཙ་ལ། ཀཱན་ཙེཊྚ་ཙེཊྚ་མོཊྚ་མོཊྚ་ཏུཊྚ་ཏུཊྚ་གྷ་གྷ་གྷཱ་ཏ་ཡ་གྷཱ་ཏ་ཡ། རྣལ་འབྱོར་པ་བདག་ཅག་འཁོར་དང་བཅས་པ་དང་། དམ་ཚིག་གི་རྫས་ལ་རཀྵ་ཀུ་རུ་ཧཱུྃ་ཕཊ྄་ཐམས་ཅད་ལ་འགྲེ། དེའི་ཕྱི་རོལ་གྱི་མུ་ཁྱུད་ལ་ལྟེ་བའི་ཧཱུྃ་གི་ཞབས་ཀྱུའི་ཐད་ནས་ཡིག་མགོ་ཕྱིར་བསྟན་གྱི་གཡས་བསྐོར་དུ། ན་མཿས་མནྟ་བུདྡྷ་ནྃ་ནས་ཕཊ྄་གསུམ་གྱི་བར་ཨུཥྞི་ཥ་ཚང་མ་དང་། དེའི་རྗེས་སུ་རྣལ་འབྱོར་སོགས་སྤེལ་ཚིག་གི་མཐར་མི་དང་མི་མ་ཡིན་པའི་གནོད་པ་ཐམས་ཅད་རཀྵ་ཀུ་རུ་ཧཱུྃ་ཕཊ྄།
ཅེས་པ་བྲི། མུ་ཁྱུད་ཀྱི་སྔགས་འདི་རྣམས་བར་མཚམས་མེད་པ་ཁེངས་པ་དང་། ལྟེ་བར་ཡང་སྔགས་སྤེལ་ཚིག་དང་བཅས་པས་ཁེངས་པ་དགོས་སོ། ། མ་ཁེངས་ན་རཀྵ་མང་དུ་འཇུག་གོ ། མུ་ཁྱུད་ཕྱི་མ་ལ་རྡོ་རྭ་མེ་རི་རྣམས་བྲིས་ཚར་བ་དང་། ཁ་ཆེ་ལ་སོགས་པ་དྲི་བཟང་གིས། སྔགས་དང་རྡོ་རྭ་མེ་རིས་རྣམས་བྱུགས། རབ་གནས་ནི་ཐུན་མོང་གི་སྲུང་འཁོར་ནང་དུ་འཁོར་ལོ་རྣམ་སྣང་དུ་བསྐྱེད། ཞུ་བ་ལས་འཁོར་ལོར་གྱུར་པའི་ནང་དུ་ཡིག་འབྲུ་རྣམས་འོད་དཔག་མེད་དུ་བསྐྱེད་ནས་ཞལ་བསྒྱུར་ཏེ་ཡི་གེ་ཨ་ལི་ཀ་ལྀའི་རྣམ་པར་གྱུར། ཅེས་པ་སོགས་གོང་འོག་ཀུན་རབ་གནས་སྤྱི་དང་མཐུན་ནོ། །
ཡང་ཨུཥྞི་ཥའི་འཁོར་ལོ་འདི་མི་ལ་བསྲུང་བ་འདོགས་ན། གཞན་རབ་གནས་སོགས་ཚང་མ་ཁྱད་མེད་ལ། སྤེལ་ཚིག་རྣལ་འབྱོར་པ་སོགས་ཀྱི་སྐབས་སུ། འཆང་བ་པོ་ལ་ལྷ་སྲིན་སྡེ་བརྒྱད་ཀྱི་གནོད་པ་སོགས་རིགས་འགྲེ་ཤེས་དགོས། དེ་ལྟར་དྲི་བཟང་སོགས་བྱུགས་གྲུབ་པ་དང་བལྟབས་ལ་ཚོན་སྐུད་སྣ་ལྔས་རྒྱ་གྲམ་དུ་དཀྲིས། རབ་གནས་གོང་བཞིན་བྱས། སྲུང་སྐོགས་སོགས་བསྲུང་བ་སྤྱི་དང་མཐུན་ནོ། ། འདི་ལྟ་བུའི་འཆི་མེད་རིལ་བུ་བསྒྲུབ་ཚུལ་གསལ་བར་བཀོད་པ་འདི་ནི། དམིགས་མེད་ཐུགས་རྗེའི་མངའ་བདག་ས་ལོ་ཙཱ་བ་འཇམ་དབྱངས་ཀུན་དགའ་བསོད་ནམས་གྲགས་པ་རྒྱལ་མཚན་དཔལ་བཟང་པོ་དེ་ཉིད་དང་། དེའི་སྲས་ཀྱི་ཐུ་བོ་ཡོངས་འཛིན་དཀོན་མཆོག་ལྷུན་གྲུབ།
སྦས་པའི་རྣལ་འབྱོར་དཔལ་ལྡན་བཀྲ་ཤིས་པ་ལ་སོགས་ཏེ་ཡོངས་འཛིན་དུ་མས་བཀའ་དྲིན་བསྐྱངས་ཤིང་ཞབས་རྡུལ་སྤྱི་བོས་ལེན་པ་ཆོས་མེད་སྙོམ་ལས་མཁན་དཔལ་ས་སྐྱ་པ་སྔགས་འཆང་ངག་གི་དབང་པོ་ཀུན་དགའ་རིན་ཆེན་གྱིས་རང་བཟོའི་སྐྱོན་སྤངས་ཏེ། རྔ་ཆེན་ཞེས་པ་ཆུ་ཕོ་ཁྱིའི་ལོ་ས་ག་ཟླ་བའི་རྣལ་འབྱོར་དབང་ཕྱུག་གྲུབ་པ་བརྙེས་པའི་དུས་ཆེན་ཐོག བདུད་རྩི་རིལ་བུ་སྒྲུབ་པའི་བར་མཚམས་སུ་རྗེ་བཙུན་རིན་པོ་ཆེས་མཛད་པའི་ཡིག་ཆ་སོར་བཞག་གི་ལུགས་དང་། ཁྱད་པར་ས་ལོ་ཆེན་པོས་སྒྲུབ་པ་ལན་གཉིས་གནང་བའི་ཕྱག་ལེན་མཐོང་ཞིང་། སྦས་པའི་རྣལ་འབྱོར་དཔལ་ལྡན་བཀྲ་ཤིས་ཀྱིས་སྒྲུབ་པ་མཛད་པའི་ཕྱག་ཕྱི་ལན་གཅིག་བྱས་པ་དང་། ཡོངས་འཛིན་དམ་པ་དཀོན་མཆོག་ལྷུན་གྲུབ་པ་ལ་སྒྲུབ་ཚུལ་གྱི་ཕྱག་ལེན་ཞིབ་ཏུ་གཏུགས་པ་སོགས་ཕྱག་ལེན་གསུང་བགྲོས་ཀྱིས་ཀྱང་བརྒྱན་ཏེ་དཔལ་ས་སྐྱའི་ལྷ་ཆེན་ཐེག་ཆེན་ཕོ་བྲང་གི་ལམ་འབྲས་ལྷ་ཁང་དུ་སུག་བྲིས་བགྱིས་པ་འདི་ལ་ཉེས་པ་མཆིས་ན་བླ་མ་མཁའ་འགྲོས་བཟོད་པར་མཛད་ནས། ལམ་འབྲས་ཀྱི་བར་ཆད་ཞི་བ་དང་། རྣལ་འབྱོར་པར་རློམ་ཞིང་ནུས་པ་མེད་པ་རང་དང་འདྲ་བ་རྣམས་དང་། ངག་དབང་བསོད་ནམས་དབང་པོ་སྤུན་སོགས་ལ་ཕན་པ་རྒྱ་ཆེན་པོ་འབྱུང་བར་བྱིན་གྱིས་བརླབ་ཏུ་གསོལ། རྟོགས་པའི་གདེང་དང་ལྡན་ཞིང་ཤ་ལྔ་སོགས་ལ་དངོས་སུ་སྒྲུབ་པ་མཛད་པ་དང་།
རྒྱས་པ་ལ་སྤྲོ་བ་རྣམས། རྗེ་བཙུན་རིན་པོ་ཆེ་དང་། ཆོས་རྒྱལ་འཕགས་པ། ཞལ་སྔ་ནས་བློ་གྲོས་རྒྱལ་མཚན། རྗེ་སངས་རྒྱས་རིན་ཆེན་རྣམས་ཀྱིས་མཛད་པའི་ཡིག་ཆར་ཞིབ་ཏུ་གཟིགས་པ་ཞུ། འདི་བྲིས་དགེ་བ་བདུད་རྩིའི་ཆུ་རྒྱུན་གྱིས། ། བདག་སོགས་རིམ་གཉིས་སྒོམ་པའི་རྒྱུད་དག་ལ། ། ཡེ་ཤེས་དགའ་བཞིའི་རྒྱུད་ཀྱིས་ལེགས་གཏམས་ནས། ། མཐར་ཐུག་སྐུ་བཞིའི་འབྲས་བུ་མངོན་གྱུར་ཤོག ། ཅེས་པ་དེ་རྣམས་ཀྱིས་སྙིགས་དུས་བསྟན་པའི་ཉི་མ་སྔགས་འཆང་ཆོས་ཀྱི་རྒྱལ་པོའི་གསུང་རབ་ལས་འབྱུང་ཚུལ་བཤད་ཟིན་ནས།།
༈ །།སྤྱི་དོན་བདུན་པ་དེ་ལྟ་བུའི་བཟའ་བའི་དམ་ཚིག་གི་རྫས་ཀྱི་རིལ་བུ་འདི་ལ་བྱིན་རླབས་ཀྱི་རྒྱུན་བཞུགས་ཚུལ་བཤད་པ་ནི། དེ་ལྟར་རང་རེ་དཔལ་ལྡན་ས་སྐྱ་པའི་ཕྱག་ལེན་འཁྲུལ་པ་མེད་པའི་སྒོ་ནས་ཚུལ་བཞིན་དུ་བསྒྲུབས་པའི་འཆི་མེད་དམ་རྫས་རིལ་བུ་འདི་ལ་བྱིན་རླབས་ཀྱི་རྒྱུན་བཞུགས་ཚུལ་མདོ་ཙམ་ཞིག་བརྗོད་པར་བྱ་སྟེ། དེ་ཡང་སློབ་དཔོན་སངས་རྒྱས་གསང་བ་དང་། སངས་རྒྱས་ཡེ་ཤེས་ཞབས་གཉིས་ཀྱིས་རྐང་མགྱོགས་ཀྱི་རྫུ་འཕྲུལ་ཐོབ་པའི་སློབ་མ་རྣམས་གཏོང་བར་མཛད་ནས་ཕྱོགས་བཅུའི་འཇིག་རྟེན་གྱི་ཁམས་ན་བཞུགས་པའི་སངས་རྒྱས་བྱང་སེམས། བླ་མ་གྲུབ་ཐོབ། དཔའ་བོ་རྣལ་འབྱོར་མ་སོགས་ཀྱི་སྐུ་ཤ སྐུ་གདུང་། རཀྟ། བྱང་སེམས་སོགས་བྱིན་རླབས་ཀྱི་རིགས་ཚང་མ་བསྡུས་པ་རྣམས། སྔོན་འོ་སྐོལ་གྱི་སྟོན་པ་ཤཱཀྱ་ཐུབ་པས་སྟག་མོ་ལ་སྐུ་ལུས་སྦྱིན་པར་བཏང་བའི་སྤུར་རུས་བཞུགས་པའི་ས་སྦགས་ཏེ།
རྒྱལ་བ་ཉིད་ཀྱིས་སྒྱུ་རྩལ་འགྲན་པའི་སྐབས་ཕྱག་མདའ་འཕངས་པའི་དུས། ས་འོག་ནས་ཆུ་བརྡོལ་བའི་མདའ་ཆུ་ཁྲོན་པར་གྲགས་པའི་ཆུས་སྦྲུས་ཏེ་འཇིམ་པའི་རིལ་བུ་མང་པོ་མཛད་པ། ཁ་ཆེ་པཎ་ཆེན་གྱི་ཕྱག་ཏུ་འཇིམ་རིལ་དུ་མ་ཞིག་བྱུང་བ་ལ། སླར་ཡང་པཎ་ཆེན་ཉིད་ཀྱི་བྱིན་རླབས་ཀྱི་རྟེན་མང་དུ་བསྲེ་བར་མཛད་པ་ལ། ཐོག་མར་ཡང་དག་པ་རྫོགས་པའི་སངས་རྒྱས་ཀྱི་གདུང་། གྲུབ་ཆེན་ས་ར་ཧ་དང་། འཕགས་པ་ཀླུ་སྒྲུབ་སོགས་ནས། ཁ་ཆེ་པཎ་ཆེན་གྱི་བར་དུ་བྱོན་པའི་རྒྱ་གར་གྱི་མཁས་གྲུབ་ཕལ་ཆེ་བའི་གདུང་རུས་དང་། གཞན་ཡང་འཕགས་ཡུལ་རྡོ་རྗེ་གདན། བྱ་རྒོད་ཕུང་པོའི་རི་བོ།
དུར་ཁྲོད་ཆེན་པོ་བརྒྱད། ཡུལ་ཆེན་ཉེར་བཞི། གནས་ཆེན་སོ་གཉིས་ཀྱི་ས་རྣམས་བསྲེས་པ་ལ། རྒྱ་གར་གྱི་ཡུལ་གྲུ་ཐ་དད་ན་བཞུགས་པའི་བྱིན་རླབས་རྟེན་གྱི་རིགས་ཚང་མ་བསྡུད་པར་མཛད་ཅིང་། དེའི་སྟེང་དུ་བོད་ཀྱི་མཁས་གྲུབ་སྐྱེས་ཆེན་དམ་པ། ཆོས་རྒྱལ་སྲོང་བཙན་སྒམ་པོ། རྗེ་ཁྲི་སྲོང་ལྡེའུ་བཙན། ལོ་ཙཱ་བ་སད་མི་མི་བདུན་སོགས་ནས་རྗེ་བཙུན་རིན་པོ་ཆེ་ཡན་ཆད་ཀྱི་གདུང་རུས་སོགས་བྱིན་རླབས་རྟེན་མ་ཚང་བ་མེད་པ་ལྷན་ཅིག་ཏུ་སྦགས་ཏེ་འདམ་དུ་མཛད་པའི་ཕྱག་ལེན་ཆོས་རྗེ་ས་པཎ་གྱིས་མཛད་པ་ལ་རྟེན་འདམ་དཔེ་གྲགས་མ་ཞེས་མིང་དུ་འདོགས་པར་མཛད་པ་དང་། སྔར་གྱི་བྱིན་རླབས་ཀྱི་རྒྱུན་དེ་རྣམས་ཀྱི་སྟེང་དུ། སླར་ཡང་སྔགས་འཆང་ཆོས་ཀྱི་རྒྱལ་པོས་བྱིན་རླབས་ཀྱི་རྟེན་བསྡུ་བར་མཛད་པ་ལ།
ཆོས་རྗེ་ས་པཎ་དང་འཕགས་པ་རིན་པོ་ཆེ་ནས་བཟུང་། ས་ལོ་ཆེན་པོའི་བར་གྱི་ས་སྐྱ་པའི་གདུང་བརྒྱུད་དྲི་མ་མེད་པ་རིམ་པར་བྱོན་པ་རྣམས་ཀྱི་སྐུ་གདུང་། ཤངས་མཚལ། གདུང་ཐལ། སྤུར་ཚ་སོགས། གཞན་ཡང་བྱང་སེམས་ཟླ་བ་རྒྱལ་མཚན། དབོན་སྟོན་སྐྱེར་ཁང་པ། རྗེ་ཚོགས་བསྒོམ་པ། རྗེ་ཉན་ཆེན་པ། ཆོས་རྗེ་དཔལ་ལྡན་ཚུལ་ཁྲིམས།
ཤར་ཆེན་ཡེ་ཤེས་རྒྱལ་མཚན། ལོ་ཙཱ་བ་མཆོག་ལྡན། མུས་ཆེན་ནམ་མཁའི་རྣལ་འབྱོར། བུ་སྟོན་ཐམས་ཅད་མཁྱེན་པ། ལོ་ཆེན་བྱང་ཆུབ་རྩེ་མོ། ས་བཟང་མ་ཏི་པཎ་ཆེན། ས་བཟང་འཕགས་པ། རྗེ་རྡོ་རྗེ་འཆང་ཀུན་དགའ་བཟང་པོ། མུས་ཆེན་སེམས་དཔའ་ཆེན་པོ་དཀོན་མཆོག་རྒྱལ་མཚན། རྗེ་ཀུན་དགའ་དབང་ཕྱུག
ཀུན་མཁྱེན་བསོད་ནམས་སེང་གེ ཡོངས་འཛིན་དཀོན་མཆོག་འཕེལ་བ། མཁས་པའི་དབང་པོ་དཀོན་མཆོག་ལྷུན་གྲུབ་རྣམས་ཀྱི་གདུང་རུས། གདུང་ཐལ། ཞུན། སྤུར་ཚ་རྣམས་དང་། གཞན་ཡང་རྗེ་རྡོ་རྗེ་འཆང་གི་རྟེན་འབྲེལ་རྫས་ཀྱི་རིལ་བུ། དམ་པ་སངས་རྒྱས་ཀྱི་སྐྱེ་བདུན། མ་ཅིག་རེ་མའི་སྐུ་ཤ རྗེ་རྡོ་རྗེ་འཆང་གི་གསང་བའི་བདུད་རྩི།
ཁྱད་པར་ཐེག་ཆེན་ཆོས་ཀྱི་རྒྱལ་པོའི་སྐུ་ཤ་ཤིན་ཏུ་སྟོབས་ཆེ་བ་བསྲེ་བར་མཛད་ཅིང་། གཞན་ཡང་ལྷག་པར་དུ་ཡང་མེད་ཐབས་མེད་པའི་བླ་མ་གོང་མ་རྣམས་ཀྱི་དམ་རྫས་རིལ་བུ་རང་གི་བྱིན་རླབས་ཀྱི་གཏའི་རྒྱུན་བཞུགས་པ་ལ། རྒྱ་གར་གྱི་གྲུབ་ཆེན་རྣལ་འབྱོར་དབང་ཕྱུག་བིརྺ་པ་དང་། སློབ་དཔོན་པདྨ་འབྱུང་གནས་ཀྱི་བདུད་རྩི་རིལ་བུ་དང་། བོད་ཀྱི་སྐྱེས་ཆེན་རྗེ་བཙུན་རིན་པོ་ཆེ་གྲགས་པ་རྒྱལ་མཚན། ཆོས་ཀྱི་རྒྱལ་པོ་འཕགས་པ་རིན་པོ་ཆེ། རྗེ་ན་བཟའ་བྲག་ཕུག་པ་བསོད་ནམས་དཔལ་བ། རྒྱལ་བ་གཉིས་པ་མུས་ཆེན་སེམས་དཔའ་ཆེན་པོ་དཀོན་མཆོག་རྒྱལ་མཚན། ཞྭ་ལུ་མཁྱེན་རབ་ཆོས་རྗེ། མུས་ཆེན་འཇམ་པའི་དབྱངས་སངས་རྒྱས་རིན་ཆེན།
ཞྭ་ལུ་ལོ་ཆེན་ཆོས་སྐྱོང་བཟང་པོ། ས་ལོ་ཐམས་ཅད་མཁྱེན་པ། སྔགས་འཆང་ཆོས་ཀྱི་རྒྱལ་པོ་ངག་དབང་ཀུན་དགའ་རིན་ཆེན། འཇམ་དབྱངས་བསོད་ནམས་དབང་པོ། ཐར་རྩེ་ནས་ནམ་མཁའ་དཔལ་བཟང་རྣམས་ཀྱི་དམ་རྫས་རིལ་བུའི་རྒྱུན་དང་། ཁྱད་པར་བཀའ་དྲིན་ཅན་གྱི་རྩ་བའི་བླ་མ་དམ་པ་རྒྱ་གར་གྱི་མཁན་ཆེན་བོ་དྷི་ས་ཏྭ་དང་། གངས་རིའི་ཁྲོད་ཀྱི་དཔལ་ལྡན་བླ་མ་དམ་པ་བསོད་ནམས་རྒྱལ་མཚན་ཉིད་སླར་ཡང་བསམ་བཞིན་དུ་བྱོན་པ་དཔལ་ས་སྐྱ་པ་ཆེན་པོ་སྔགས་འཆང་གྲགས་པ་བློ་གྲོས་རྒྱལ་མཚན་དཔལ་བཟང་པོ་པ་ཉིད་ཀྱི་དམ་རྫས་རིལ་བུའི་རྒྱུན་སྟོབས་ཆེ་བར་བཞུགས་ཤིང་། གཞན་ཡང་སྔགས་འཆང་ཆོས་ཀྱི་རྒྱལ་པོ་དང་། སྔགས་འཆང་གྲགས་པ་བློ་གྲོས། དུས་གསུམ་སངས་རྒྱས་ཀུན་གྱི་ངོ་བོ་མུས་པ་ཆེན་པོ་སངས་རྒྱས་རྒྱལ་མཚན་རྣམས་ཀྱི་སྐུ་གདུང་དང་།
རྗེ་མུས་ཆེན་ཉིད་ཀྱི་བྱིན་རླབས་ཀྱི་རྟེན་མང་པོ་ཕྱོགས་གཅིག་དུ་བསྡུད་པར་མཛད་པའི་རིལ་བུ་དང་། འཇམ་དབྱངས་མཐུ་སྟོབས་དབང་ཕྱུག་གིས་ཁམས་ཀྱི་འདམ་མདོག་ན་བཞུགས་པའི་ས་སྐྱ་པའི་བྱིན་རླབས་ཁུངས་ཐུབ་ཐམས་ཅད་བསྡུད་པར་མཛད་པའི་ལྷ་འདམ་སོགས། མདོར་ན་བྱིན་རླབས་ཀྱི་རྒྱུན་བསམ་གྱིས་མི་ཁྱབ་པ་རྣམས་བླ་མ་གོང་མ་ན་རིམ་བཞིན་གྱིས་བུམ་ཆུའི་རྒྱུན་བཞུགས་པའི་ཆུ་དང་ལྷན་ཅིག་ཏུ་གསར་དུ་བསྒྲུབས་པའི་སྨན་གྱི་ཕྱེ་མ་རྣམས་དང་སྦགས་ཏེ་བཞུགས་པའི་དཔལ་ལྡན་ས་སྐྱ་པའི་དམ་རྫས་འཆི་མེད་རིལ་བུ་འདི་ནི། གསང་སྔགས་ཀྱི་ལམ་དུ་ཞུགས་པའི་གང་ཟག་རྣམས་ལ་མེད་ཐབས་མེད་པའི་རྫས་མཆོག་དམ་པ་ཡིན་པར་ལྟ་སྨོས་ཀྱང་ཅི་དགོས། སྐལ་བཟང་ལས་འཕྲོ་ཅན་སུ་ཞིག་གི་ཁར་སོང་ཡང་མྱོང་གྲོལ་གྱི་རྫས་བླ་ན་མེད་པ་ཡིན་པར་ཤེས་པར་བྱའོ། ། ཞེས་པ་དེ་རྣམས་ཀྱིས་དེ་ལྟ་བུའི་བཟའ་བའི་དམ་ཚིག་གི་རྫས་ཀྱི་རིལ་བུ་འདི་ལ་བྱིན་རླབས་ཀྱི་རྒྱུན་བཞུགས་ཚུལ་བཤད་པ་བསྟན་ཟིན་ནས། དེ་དག་གིས་ནི་དཔལ་ལྡན་ས་སྐྱ་པའི་སྔགས་འཆང་རྣམས་ལ་མེད་ཐབས་མེད་པའི་དུས་རྒྱུན་གྱི་བཟའ་བའི་དམ་ཚིག་བདུད་རྩི་རིལ་བུ་བསྒྲུབ་ཚུལ་གྱི་གསུང་རབ་རྣམས་ཕྱོགས་གཅིག་ཏུ་བསྒྲིགས་པ་ཉོན་མོངས་ནད་ཀུན་སེལ་བའི་སྨན་མཆོག་བདུད་རྩིའི་རྒྱ་མཚོ་མ་ལུས་པ་བསྟན་ཟིན་ཏོ།། །། དེ་ལྟར་དམ་རྫས་རིལ་བུ་བསྒྲུབ་ཚུལ་གྱི། ། ཚད་ལྡན་གོང་མའི་གསུང་རབ་ཀུན་འདུས་པའི། ། ཉོན་མོངས་ནད་སེལ་སྨན་མཆོག་བདུད་རྩི་ཡི། །
རྒྱ་མཚོ་ཆེ་འདི་སྦྱར་བ་ལས་བྱུང་བའི། ། དགེ་བ་གངས་རིའི་ཕུང་པོ་ལྟར་དཀར་དེས། ། བདག་དང་གདུལ་བྱ་རྗེས་འཇུག་སློབ་མར་བཅས། ། དུས་འདིར་ཚེ་རིང་ནད་མེད་བསམ་དོན་རྣམས། ། འབད་མེད་འགྲུབ་སྟེ་སྤྱི་དང་བྱེ་བྲག་གི ། བསྟན་པ་ཡར་ངོའི་ཟླ་ལྟར་རབ་རྒྱས་ཤིང་། ། ནམ་ཞིག་ཚེ་འདིའི་སྣང་བ་ནུབ་མ་ཐག ། རྒྱལ་བ་ཀུན་གྱིས་བསྔགས་པའི་ཞིང་གི་མཆོག ། བདེ་བ་ཅན་ཞེས་གྲགས་པ་དེར་སྐྱེས་ནས། ། འོད་དཔག་མེད་མགོན་མངོན་སུམ་མཐོང་བར་ཤོག །
དེ་ཡི་ནུས་པས་ས་ལམ་མྱུར་བགྲོད་ནས། ། ཕྱོགས་བཅུའི་རྒྱལ་བ་མཆོད་ཅིང་ཁམས་གསུམ་གྱི། ། འགྲོ་ཀུན་དག་པའི་ཞིང་དེར་འདྲེན་གྱུར་ཅིག ། ཅེས་དཔལ་ལྡན་ས་སྐྱ་པའི་སྔགས་འཆང་རྣམས་ལ་མེད་ཐབས་མེད་པའི་དུས་རྒྱུན་གྱི་བཟའ་བའི་དམ་ཚིག་བདུད་རྩི་རིལ་བུ་བསྒྲུབ་ཚུལ་གྱི་གསུང་རབ་རྣམས་ཕྱོགས་གཅིག་ཏུ་བསྒྲིགས་པ་ཉོན་མོངས་ནད་ཀུན་སེལ་བའི་སྨན་མཆོག་བདུད་རྩིའི་རྒྱལ་མཚོ་ཞེས་བྱ་བ་འདི་ཡང་། ཁམས་གསུམ་ཆོས་ཀྱི་རྒྱལ་པོ་དཔལ་ས་སྐྱ་པ་ཆེན་པོ་རིགས་ལྡན་འཇམ་པའི་དབྱངས་སྐུ་མཆེད་དང་། དཀྱིལ་འཁོར་ཀུན་གྱི་རིགས་བདག་དྲུག་པ་རྡོ་རྗེ་སེམས་དཔའ་ཉིད་གཞན་ངོར་ངུར་སྨྲིག་གི་བླ་གོས་འཆང་བ་རྒྱལ་བ་མུས་པ་ཆེན་པོ་རྣམས་གཙོ་བོར་སྨོས་པའི་ཡོངས་འཛིན་ཆོས་བཞིན་དུ་སྤྱོད་པ་དུ་མའི་ཞབས་སེན་རིན་པོ་ཆེ་དབང་གི་རྒྱལ་པོ་སྤྱི་བོའི་རྒྱན་དུ་བཀོད་པའི་ས་སྐྱ་པ་ཆོས་མེད་སྙོམས་ལས་མཁན་ཟ་ཉལ་འཆག་གི་རྣལ་འབྱོར་པ་སྔགས་འཆང་ངག་དབང་ཀུན་དགའ་བསོད་ནམས་གྲགས་པ་རྒྱལ་མཚན་དཔལ་བཟང་པོས་རང་ལོ་བཅུ་ཕྲག་གསུམ་ལོན་པ་མེ་ཕོ་སྟག་གི་ལོ་ས་ག་ཟླ་བའི་རྣལ་འབྱོར་དབང་ཕྱུག་གྲུབ་པ་བརྙེས་པའི་དུས་བཟང་གི་ཚེ། དཔལ་ས་སྐྱའི་ལྷ་ཆེན་རིག་འཛིན་ཕོ་བྲང་དུ་དམ་རྫས་རིལ་བུ་ཆིག་སྒྲུབ་བྱས་པའི་རྗེས་དེ་མ་ཐག་པར་རིགས་དང་ཆོས་ཀྱི་བུ་ལ་སོགས་པ་རང་དང་སྐལ་བ་མཉམ་པའི་སློབ་མའི་ཚོགས་རྣམས་དང་། བསྟན་པའི་རྒྱུན་ལ་ཕན་དུ་རེ་ནས་སྦྱར་བ་འདི་ལ་བླ་མ་དང་མཁའ་འགྲོའི་ཚོགས་ཀྱིས་བཟོད་པར་མཛད་ནས་བསྟན་འགྲོ་ལ་ཕན་པ་དང་བདེ་བའི་ཚོགས་བསམ་གྱིས་མི་ཁྱབ་པ་ཕྱོགས་དུས་གནས་སྐབས་ཀུན་ཏུ་རྒྱུན་མི་ཆད་པར་འབྱུང་བར་བྱིན་གྱིས་བརླབ་ཏུ་གསོལ། འདིའི་ཡི་གེ་པ་ནི་གདན་ས་དན་ཁྲོད་པ་བསམ་འགྲུབ་ཀྱིས་མགྱོགས་པར་བགྱིས་སོ། ། སྨྲས་པ།
དམ་རྫས་བསྒྲུབ་འདོད་དོན་གཉེར་རྣམས། ། བསྒྲུབ་ཚུལ་བདུད་རྩིའི་རྒྱ་མཚོ་འདི། ། བལྟས་ན་རང་དང་གཞན་གྱི་དོན། ། བདེ་བླག་ཉིད་དུ་འགྲུབ་པར་འགྱུར། ། ཀ་ལྱཱ་ན་ཝརྡྷནྟུ།། །། ༈ མཁན་ཆེན་ཨ་པད་རིན་པོ་ཆེའི་དགོངས་བཞེད་ལྟར་གུ་རུས་ཞབས་ཞུ་བགྱིས་པའོ།། PAGE * MERGEFORMAT 48 ཨ་མྱེས་ཞབས། བདུད་རྩིའི་རིལ་བུ་སྒྲུབ་ཚུལ་གྱི་གསུང་རབ་རྣམས་ཕྱོགས་གཅིག་ཏུ་བསྒྲིགས་པ། PAGE * MERGEFORMAT 47
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
