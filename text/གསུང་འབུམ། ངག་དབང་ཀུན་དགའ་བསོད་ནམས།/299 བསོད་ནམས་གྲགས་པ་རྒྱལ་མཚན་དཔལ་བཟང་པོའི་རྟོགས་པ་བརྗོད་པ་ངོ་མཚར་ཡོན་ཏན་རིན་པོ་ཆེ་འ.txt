གསུང་འབུམ། ངག་དབང་ཀུན་དགའ་བསོད་ནམས།
པོད ༢༩༩
བསོད་ནམས་གྲགས་པ་རྒྱལ་མཚན་དཔལ་བཟང་པོའི་རྟོགས་པ་བརྗོད་པ་ངོ་མཚར་ཡོན་ཏན་རིན་པོ་ཆེ་འདུས་པའི་རྒྱ་མཚོ།
༄༅། །དཔལ་ས་སྐྱ་པ་སྔགས་འཆང་བླ་མ་ཐམས་ཅད་མཁྱེན་པ་ཆེན་པོ་ངག་དབང་ཀུན་དགའ་བསོད་ནམས་གྲགས་པ་རྒྱལ་མཚན་དཔལ་བཟང་པོའི་རྟོགས་པ་བརྗོད་པ་ངོ་མཚར་ཡོན་ཏན་རིན་པོ་ཆེ་འདུས་པའི་རྒྱ་མཚོ་ཞེས་བྱ་བ་བཞུགས་སོ།། ཨོཾ་སྭ་སྟི་སིདྡྷིཾ། ཁྱབ་བདག་འཁོར་ལོའི་མགོན་པོ་དཔལ་ས་སྐྱ་པ་ཆེན་པོ་སྔགས་འཆང་བླ་མ་ཐམས་ཅད་མཁྱེན་པ་ངག་དབང་ཀུན་དགའ་བསོད་ནམས་གྲགས་པ་རྒྱལ་མཚན་དཔལ་བཟང་པོའི་རྟོགས་པ་བརྗོད་པ་ངོ་མཚར་ཡོན་ཏན་རིན་པོ་ཆེ་འདུས་པའི་རྒྱ་མཚོ་ཞེས་བྱ་བ། སྔགས་འཆང་བླ་མ་ཐམས་ཅད་མཁྱེན་པ་ཆེན་པོའི་ཞབས་ལ་གུས་པ་ཆེན་པོས་ཕྱག་འཚལ་ཞིང་སྐྱབས་སུ་མཆིའོ། ། སྐྱེ་བ་དང་ཚེ་རབས་ཐམས་ཅད་དུ་རྗེས་སུ་གཟུང་དུ་གསོལ། ། རིགས་སྔགས་རིན་ཆེན་བླ་གོས་མཛེས་འཆང་མན་ངག་ནོར་བུ་དབང་གི་ཏོག ། འགྲོ་ཀུན་དགའ་མཛད་བསོད་ནམས་མི་ནུབ་རྡོ་རྗེའི་ཡུ་བ་རབ་ཏུ་བརྟན། ། རབ་སྙན་གྲགས་པའི་གཟི་བྱིན་སྟོང་འབར་མི་མཐུན་བདུད་ལས་རྣམ་རྒྱལ་བའི། ། དགེ་མཚན་མངོན་མཐོ་དཔལ་ཡོན་བཟང་པོས་འགྲོ་འདིར་ཕན་བདེའི་དགའ་སྟོན་སྩོལ། ། གསང་སྔགས་ཟབ་དོན་ནོར་བུ་བློ་གྲོས་གཙུག་ན་འབར། །
རབ་མཛེས་མཚན་དང་དཔེ་བྱད་རིན་ཆེན་རྒྱན་འཕྲུལ་འཆང་། ། སྐལ་བཟང་ལག་འགྲོ་ཡོངས་ཀྱི་རྩ་ལག་བླ་མ་རྗེ། ། ཐམས་ཅད་མཁྱེན་པའི་སྐུ་མངའ་ཀླུ་དབང་དེ་ལ་འདུད། ། ལུང་རྟོགས་ཡིད་བཞིན་དུ་མའི་དཔལ་མངའ་ཞིང་། ། མདོ་རྒྱུད་མན་ངག་ཕྱེ་བའི་རྒྱལ་སྲིད་ལ། ། གསུང་དབྱངས་གསེར་གྱི་འཁོར་ལོས་དབང་སྒྱུར་བའི། ། ཐུབ་གསུང་གསང་མཛོད་འཛིན་པར་གུས་ཕྱག་འཚལ། ། མཁྱེན་ཡངས་ཀུན་གསལ་ཁྱོན་འཇལ་འཇམ་མགོན་ཡེ་ཤེས་དཔེ། ། ཐུགས་རྗེས་ཀུན་ལ་མར་གཟིགས་ལག་ན་པདྨོར་འགོང་། ། ནུས་མཐུས་ཀུན་བྱང་ཆུབ་མཛད་གསང་བདག་མཐུ་དཔལ་འཕྲོག །
རྒྱལ་བ་ཀུན་གྱི་མཁྱེན་བརྩེ་ནུས་པའི་ངོ་བོར་བསྟོད། ། འགྲོ་བའི་བུང་བ་དགའ་བཞིའི་ཟབ་ལམ་མཆོག ། སྦྲང་རྩིའི་བཅུད་ཀྱིས་དགའ་བདེར་ཉེར་འཚོ་བ། ། རིགས་བརྒྱའི་ཁྱབ་བདག་དགའ་ཆེན་ཧེ་རུ་ཀ ། བདེ་གཤེགས་ཐུགས་ཀྱི་ངོ་བོར་གུས་པས་འདུད། ། སྐྱེ་དགུའི་བསོད་ནམས་མིན་པའི་ཉེས་བརྒྱའི་དམག ། མཐར་བྱེད་བསོད་ནམས་མི་ཟད་འོད་འཕྲེང་འབུམ། ། མི་ནུབ་བསོད་ནམས་ཡེ་ཤེས་ཚོགས་གཉིས་ཀྱི། ། སྣང་བ་རབ་འབྱམས་བདག་པོ་བླ་མ་རྒྱལ། ། སྙན་འགྱུར་གྲགས་པ་འབུམ་ལྡན་གསུང་གི་དབྱངས། །
རབ་སྙན་གྲགས་པ་ལྷ་ཡི་རྔ་བོ་ཆེས། ། འགྲོ་ཀུན་བག་མེད་བདུད་ལས་རྣམ་རྒྱལ་བའི། ། དགེ་མཚན་སྲིད་རྩེར་གསལ་ཁྱོད་འདིར་ཕྱག་ཡིན། ། རྨད་བྱུང་འཕྲིན་ལས་འོད་བརྒྱའི་དཔལ་ཡོན་གྱིས། ། ཐུབ་བསྟན་འདབ་བརྒྱ་བཞད་པའི་འཛུམ་འཕྲེང་ལས། ། ལེགས་བཤད་སྦྲང་རྩི་འཛག་པའི་དགའ་བདེ་ཡིས། ། བཟང་པོའི་སྐལ་ཅན་བུང་བ་ཚིམ་མཛད་བསྔགས། ། གང་ཁྱོད་སངས་རྒྱས་ཀུན་གྱི་ཡེ་ཤེས་སྐུ། ། འཇམ་པའི་མགོན་དང་གཉིས་སུ་མ་མཆིས་ཀྱང་། ། ལྔ་དང་གཅིག་གི་ཟུར་ཕུད་རྣམ་འཕྲུལ་ཚུལ། །
ཐ་དད་རྒྱལ་བའི་སྒྱུ་འཕྲུལ་དྲྭ་བའི་གར། ། སྣ་ཚོགས་གདུལ་བྱའི་ཆུ་མཚོ་ཇི་སྙེད་པར། ། མཚན་མོའི་མགོན་གཅིག་སྣང་བརྙན་དེ་སྙེད་དུ། ། འགོག་མེད་འཆར་གང་འགྲོ་བའི་ལས་མཐུ་དང་། ། རྒྱལ་བའི་སྨོན་ལམ་སྟོབས་ཡིན་ངོ་མཚར་རྨད། ། དེ་ཕྱིར་འཇམ་དཔལ་རྡོ་རྗེའི་རོལ་རྩེད་ལས། ། མཁས་དང་གྲུབ་བརྙེས་འབུམ་གྱི་རྣམ་འཕྲུལ་མཁན། ། སྔགས་འཆང་བླ་མའི་འདས་དང་ད་ལྟར་གྱི། ། གྲངས་མེད་མཛད་པའི་ངོ་མཚར་རྩེད་འཇོའི་ཚུལ། ། ལ་ལའི་ཉུང་ངུར་བཀོད་པ་འགའ་སྣང་མོད། །
དམ་པའི་ཡོན་ཏན་རྒྱ་ཆེར་བསྔགས་འོས་ཞེས། ། རྒྱལ་ཀུན་དབྱངས་དང་དགོངས་པ་གཅིག་གིས་གསུངས། ། དེ་ཕྱིར་སྤྲོས་པའི་ཚུལ་ལ་ནོངས་པ་ཅི། ། དེ་བས་སྔགས་འཆང་ཐམས་ཅད་མཁྱེན། ། གང་གི་ངོ་མཚར་མཛད་པའི་གཏམ། ། གླེང་བ་མཁས་ན་དོན་ལྡན་པས། ། བདག་ཀྱང་ཆ་ཙམ་བརྗོད་པ་ལ། ། གཅིག་ཏུ་སྤྲོ་དང་དད་པའི་བློ། ། ཡར་ངོའི་བསིལ་ཟེར་བྱེད་པའི་དཔལ། ། ཉིན་རེ་བཞིན་ཡང་འཕེལ་བའི་མཐུས། །
རྟོགས་བརྗོད་ཆུ་གཏེར་འདི་སྤེལ་ལོ། ༈ །དེ་ལ་འདིར་གླེང་བར་བྱ་བ་ནི། གང་གི་སྐུ་གསུང་ཐུགས་མི་ཟད་པ་རྒྱན་གྱི་འཁོར་ལོའི་གནས་ལས་རྗེས་སུ་བསྒྲགས་པའི་ངོ་མཚར་གྱི་གཏམ་མཐོང་ཐོས་ཀྱི་ལེགས་བྱས་ཙམ་གྱིས་ཀྱང་རྒྱལ་བ་ཐམས་ཅད་ཀྱི་ཡེ་ཤེས་གཟིགས་པའི་རྒྱུན་ཡིད་ལ་འཇུག་པར་མཛད་པ་པོ་ནི་མཚན་ཉིད་དང་ལྡན་པའི་རྡོ་རྗེ་སློབ་དཔོན་ཉིད་ཡིན་ལ། དེ་ལྟ་བུའི་ཡོན་ཏན་གྱི་ཆ་ཤས་ཙམ་བསྔགས་པས་ཀྱང་། གྲངས་མེད་པའི་བསོད་ནམས་དང་ཡེ་ཤེས་ཀྱི་ཚོགས་འཕེལ་བར་འགྱུར་བས་ན། རང་ཉིད་དམ་པའི་རྗེས་སུ་འཇུག་པའི་སྤོབས་པ་དགེ་བ་ཁྱད་པར་ཅན་ཐོབ་པའི་ཆེད་དང་། རྗེ་བླ་མ་གང་གི་གཞལ་དུ་མེད་པའི་བཀའ་དྲིན་དྲན་པའི་དབང་བྱས། དད་པ་དང་བློ་གྲོས་ཅན་གཞན་དག་ཀྱང་རྨད་དུ་བྱུང་བའི་མཛད་འཕྲིན་གྱི་རྗེས་སུ་གཞུག་པའི་ལྷག་བསམ་ཟླ་བ་ཚེས་པ་ལྟ་བུས་ཉེ་བར་བསྐུལ་ཏེ། ཐོས་པ་དོན་དང་ལྡན་པ་རང་བློས་ཇི་ལྟར་ནུས་པ་ཙམ་ཞིག་བརྗོད་པ་འདི་ཡང་། རྡོ་རྗེ་སློབ་དཔོན་སོགས་དམ་པ་རྣམས་ཀྱི་ཡོན་ཏན་བསྔགས་དགོས་པའི་རྒྱུ་མཚན་དང་།
རྒྱུ་མཚན་ཅན་གྱི་དམ་པའི་རྟོགས་བརྗོད་དངོས་ལ་འཇུག་པ་གཉིས་ཀྱི་སྒོ་ནས་བསྙད་པར་བྱ་བ་ལས། དང་པོ་ནི་མདོ་ལས། འདི་ལྟར་འཇིག་རྟེན་ན་རིགས་ཐམས་ཅད་ཀྱི་བླ་མར་གྱུར་པ་ཤཱཀྱ་རྣམས་ཀྱི་སྐྱེས་པའི་རབས་བཟུང་ཞིང་ཀུན་བྱང་ཆུབ་པར་བྱས་ནས་གཞན་ལ་ཡང་རྒྱ་ཆེར་བསྙད་ན་ཆོས་དང་མཐུན་པའི་བསོད་ནམས་ཀྱི་ཕུང་པོ་དཔག་ཏུ་མེད་པ་འབྱུང་ལ། ཡོན་ཏན་བསམ་གྱིས་མི་ཁྱབ་པ་འཕེལ་བར་བྱེད་པ་ཡིན་ནོ། ། ཞེས་གསུངས་པ་ལྟ་བུ་དང་། རྒྱུད་ལས་ཀྱང་། སློབ་དཔོན་ཡོན་ཏན་གླེང་བྱ་ཡི། ། སྐྱོན་རྣམས་ནམ་ཡང་མ་ཡིན་ནོ། ། ཞེས་དང་། སྐྱོན་བརྗོད་པས་ནི་དངོས་གྲུབ་མེད། །
ཆུ་ལས་འོ་མ་རང་བཞུགས་པ། ། དེ་བཏོན་ནས་ནི་ངང་པས་འཐུང་། ། དེ་ལྟར་བླ་མའི་ཡོན་ཏན་བཟུང་། ། ཏིལ་དང་སོག་མ་འདྲེས་པ་ལས། ། སོག་མ་དག་ལ་བྲོ་མེད་དང་། ། ཏིལ་བསྡུས་ནས་ནི་ཁུ་བྱུག་ཟ། ། དེ་ལྟར་བླ་མའི་ཡོན་ཏན་བཟུང་། ། ཇི་ལྟར་གར་མཁན་མཁས་པ་ཡིས། ། ཏིལ་སོགས་མར་ཁུ་འཇུར་བ་བཞིན། ། བླ་མའི་ཡོན་ཏན་གཞུང་ལ་བཟུང་། །
སྐྱར་མོས་མཚོ་ལ་ཉ་ལེན་བཞིན། ། བླ་མའི་ཡོན་ཏན་རྣམ་ཐར་བཟུང་། ། ཞེས་དང་། སངས་རྒྱས་བྱང་ཆུབ་སེམས་དཔའ་གངྒཱའི་ཀླུང་གི་བྱེ་མ་སྙེད་ལ། བསྐལ་པ་གངྒཱའི་ཀླུང་གི་བྱེ་མ་སྙེད་དུ་བསྙེན་བཀུར་བ་བས་ནི། རྡོ་རྗེ་སློབ་དཔོན་གྱི་བ་སྤུའི་བུ་ག་གཅིག་ལ་ཏིལ་མར་གྱིས་བྱུགས་པ་ཆེས་ཁྱད་པར་དུ་འཕགས་སོ། ། ཞེས་དང་། ལྷ་སྐུ་བྱེ་བ་སྟོང་བསྒོམས་པས། ། བླ་མ་དྲན་པ་བསོད་ནམས་ཆེ། ། ཞེས་པ་དང་།
འཕགས་པ་ཀླུ་སྒྲུབ་ཀྱི་རིམ་པ་ལྔ་པ་ལས། མཆོད་པ་ཐམས་ཅད་སྤངས་ནས་ནི། ། བླ་མ་མཆོད་པ་ཡང་དག་བརྩམས། ། དེ་བརྙེས་པས་ནི་ཀུན་མཁྱེན་པའི། ། ཡེ་ཤེས་མཆོག་ནི་ཐོབ་པར་འགྱུར། ། ཞེས་བྱ་བ་ལ་སོགས་པ་མདོ་རྒྱུད་བསྟན་བཅོས་མང་པོ་ནས། དུས་གསུམ་གྱི་སངས་རྒྱས་ཐམས་ཅད་ཀྱི་ཡོན་ཏན་བརྗོད་པ་བས། རྡོ་རྗེ་སློབ་དཔོན་གྱི་ཡོན་ཏན་གྱི་ཆ་ཤས་ཙམ་བརྗོད་པ་བསོད་ནམས་ཆེས་ཆེ་བར་གསུངས་པ་ཡིན་ལ། དེའི་རྒྱུ་མཚན་ཡང་། བ་ཚྭ་ཅན་ཆུ་ཀླུང་གི་མདོ་ལས།
ལྔ་བརྒྱ་ཐ་མར་གྱུར་པ་ན། ། ང་ཉིད་སློབ་དཔོན་གཟུགས་འཛིན་ཏེ། ། ང་ཡིན་སྙམ་དུ་ཡིད་བྱོས་ལ། ། དེ་ཚེ་དེ་ལ་གུས་པ་བསྐྱེད། ། ཅེས་པ་དང་། མཁའ་འགྲོ་མ་རྡོ་རྗེ་གུར་གྱི་རྒྱུད་ལས། རྡོ་རྗེ་སེམས་དཔའ་ལྟ་བུ་ཡི། ། དེ་ལྟར་སློབ་དཔོན་གཟུགས་འཛིན་ཏེ། ། སེམས་ཅན་རྗེས་སུ་བཟུང་དམིགས་ནས། ། ཕལ་པའི་གཟུགས་སུ་གནས་པའོ། །
ཞེས་དང་། སློབ་དཔོན་སྟོན་པར་གྱུར་པ་ནི། ། སངས་རྒྱས་རྣམས་ཀྱིས་ཕྱག་མཛད་པ། ། བདག་ཅག་རྣམས་ཀྱི་ཕ་དང་མ། ། འདི་ཉིད་ཡིད་ལ་བསམ་པར་བྱ། ། ཞེས་པ་དང་། གང་ཕྱིར་ཡེ་ཤེས་རྡོ་རྗེ་ནི། ། མཉེས་པར་མྱུར་དུ་ཐོབ་པར་འགྱུར། ། དེ་ཕྱིར་སློབ་དཔོན་དྲུང་གཤེགས་ཏེ། ། དེ་བཞིན་གཤེགས་རྣམས་ཕྱག་མཛད་དོ། །
ཞེས་བྱ་བ་ལ་སོགས་པ་གསུངས་པ་ལྟར། ཐར་འདོད་རྣམས་ལ་མ་ནོར་བའི་ལམ་ཚུལ་བཞིན་དུ་འདོམས་པར་མཛད་པའི་བཤེས་གཉེན་དམ་པ་ཟབ་མོའི་སྨིན་གྲོལ་གྱི་བཀའ་དྲིན་སྩོལ་བར་མཛད་པའི་མཚན་ཉིད་དང་ལྡན་པའི་རྡོ་རྗེ་སློབ་དཔོན་དག་ནི། ཇི་ལྟར་ན་མཐའ་ཀླས་པའི་ནམ་མཁའི་ཁྱོན་གྱིས་གཞལ་བའི་སྐྱེ་དགུ་རྣམས་ཀྱི་ཉེར་འཚོའི་དབང་པོར་གྱུར་པ་གཏིང་དཔག་དཀའ་བའི་ཐུགས་བསྐྱེད་དང་སྨོན་ལམ་གྱི་ཆུ་མཚོ་ལས་ལེགས་པར་འོངས་ཤིང་། ཚོགས་གཉིས་རླབས་པོ་ཆེའི་དྲི་བཞོན་གྱིས་ཉེ་བར་དྲངས་ཏེ། སྒྲིབ་གཉིས་ཆུ་ལྡན་གྱིས་དབེན་པའི་ཆོས་སྐུ་བདེ་བ་ཆེན་པོའི་མཁའ་དབྱིངས་སུ་ལེགས་པར་སོན་ནས། གཟུགས་སྐུ་རྣམ་གཉིས་ཀྱི་རོལ་རྩེད་ཉི་ཟླའི་དཀྱིལ་འཁོར་རྨད་དུ་བྱུང་བ་ལས། རིས་མེད་པའི་འཕྲིན་ལས་ཀྱི་འོད་ཟེར་གྲངས་མེད་པ་དུས་རྟག་ཏུ་འཕྲོ་བའི་ངང་ཚུལ་ཅན་གྱི་བདེ་བར་གཤེགས་པ་རྣམས་ཀྱི་ཡེ་ཤེས་ཀྱི་ཟློས་གར་ལས་གཞན་དུ་མེད་པའམ། ཡང་ན་རྒྱལ་བ་ཉིད་ཀྱང་རྡོ་རྗེ་སློབ་དཔོན་ཆེན་པོ་དག་གི་རྣམ་པར་རོལ་པ་ལས་མ་འདས་པ་ཉིད་ཡིན་ལ། དེ་ལྟ་བུའི་རྒྱལ་བའི་དབང་པོ་རྣམས་ནི་ནམ་ཡང་ཟབ་མོ་ཆོས་ཀྱི་སྐུ་ཉིད་ལས་གཡོ་བ་མེད་བཞིན་དུ་ཇི་ལྟར་ཡིད་བཞིན་གྱི་ནོར་བུ་རིན་པོ་ཆེ་དབང་གི་རྒྱལ་པོ་དང་དཔག་བསམ་གྱི་ལྗོན་ཤིང་ལས་འདོད་དགུ་མཐའ་དག་འབྱུང་བའམ། ནོར་བུ་ཆུ་ཤེལ་དྲི་མ་མེད་པ་ཚོན་སྣ་ཚོགས་པ་དང་འཕྲད་ན་དེ་དང་དེའི་ཁ་དོག་མཛེས་པ་འཛིན་པ་ཇི་ལྟ་བ་བཞིན་གདུལ་བྱ་རྣམས་ཀྱི་ཁམས་དང་བསམ་པ་དང་དབང་པོའི་རིམ་པ་དང་མཐུན་པར་སྤྲུལ་པའི་གཟུགས་ཀྱི་རྣམ་རོལ་བགྲང་བར་དཀའ་བ་ཇི་སྙེད་པ་དག་ཏུ་སྟོན་པ་སྟེ།
ཇི་སྐད་དུ་མདོ་ལས། རྒྱལ་པོས་འདུལ་བ་ལ་རྒྱལ་པོར། དགེ་སྦྱོང་གིས་འདུལ་བ་དགེ་སྦྱོང་། བྲམ་ཟེས་འདུལ་བ་ལ་བྲམ་ཟེ། དྲི་ཟས་འདུལ་བ་ལ་དྲི་ཟ་རྒན་པོའི་གཟུགས་སུ་སྤྲུལ་ཏོ། ། ཞེས་པ་དང་། སངས་རྒྱས་མཉམ་སྦྱོར་ལས། རེས་འགའ་ཞི་ལ་རེས་འགའ་ཁྲོ། ། རེས་འགའ་བགེགས་ཆེན་དོན་མཛད་ཅིང་། ། སྐྱེ་དང་རི་བོ་ཐམས་ཅད་དོ། །
ཞེས་དང་། རྡོ་རྗེ་གུར་ལས། གང་དུ་སྣང་ནས་ཀྱང་སེམས་ཅན་གྱི་དོན་མཛད་དོ། ། སེང་གེར་སྣང་ནས་ཀྱང་སེམས་ཅན་གྱི་དོན་མཛད་དོ། ། ཆང་འཚོང་མ་དང་སྨད་འཚོང་མར་སྣང་ནས་ཀྱང་སེམས་ཅན་གྱི་དོན་མཛད་དོ། ། ཞེས་དང་། ཡེ་ཤེས་ཐིག་ལེ་ལས། ལ་ལ་ཧེ་རུ་ཀ་ཡི་གཟུགས། ། ལ་ལ་བཅོམ་ལྡན་འདས་ཀྱི་གཟུགས། ། ལ་ལར་རྒྱུད་དང་བསྟན་བཅོས་ནི། །
མཛད་དང་ལ་ལ་ཏུ་ནི་འཛིན། ། ཞེས་དང་། ཟླ་བཟང་ཐིག་ལེ་ལས། ང་ཡང་འདོད་དང་གཟུགས་མཆོག་ཏུ། ། སངས་རྒྱས་ཀུན་གྱི་བྱིན་གྱིས་བརླབས། ། ངས་ཀྱང་ཆོས་ཀྱི་སྐུ་མཆོག་ཏུ། ། སངས་རྒྱས་ཐམས་ཅད་བྱིན་གྱིས་བརླབས། ། ཞེས་དང་། སམྦུ་ཊི་ལས། ཁ་ཅིག་ཏུ་ནི་བྱང་ཆུབ་ཆེན་པོའི་ལམ། །
ཁ་ཅིག་ཏུ་ནི་བྱང་ཆུབ་སྤྱོད་རྗེས་འབྲངས། ། ཁ་ཅིག་ཏུ་ནི་བྱང་ཆུབ་མངོན་བྱང་ཆུབ། ། ཅེས་དང་། བརྟག་གཉིས་ལས། འཆད་པ་པོ་ང་ཆོས་ཀྱང་ང་། ། རང་གི་ཚོགས་ལྡན་ཉན་པ་ང་། ། ཞེས་སོགས་མང་དུ་གསུངས་པ་ལྟར། ཞིང་ཁམས་ལ་ལར་དཀྱིལ་འཁོར་གྱི་འཁོར་ལོའི་སྣང་བརྙན་དང་། ལ་ལར་མཛད་པ་བཅུ་གཉིས་ཀྱི་ཚུལ་སྟོན་པའི་སངས་རྒྱས་དང་། གཞན་ཡང་བྱང་ཆུབ་སེམས་དཔའ་དང་།
ཉན་ཐོས་དང་། རང་སངས་རྒྱས་དང་། མཁས་པའི་སྐྱེ་བོ་དང་། གྲུབ་པའི་གང་ཟག་དང་། རིག་པ་འཛིན་པའི་ས་ལ་གནས་པ་དང་། ཨ་ཝ་དྷུ་ཏི་དང་། བྷུ་སུ་ཀུ་དང་། ཀུ་སཱ་ལི་དང་། འཁོར་ལོས་བསྒྱུར་བ་ལ་སོགས་པ་རྒྱལ་པོ་དང་། ཁམས་ཀྱི་རྒྱལ་ཕྲན་དང་།
བློན་པོ་དང་། བྲམ་ཟེ་དང་། དགེ་སྦྱོང་དང་། ཁྱིམ་བདག་དང་། ཡིད་བཞིན་གྱི་ནོར་བུ་དང་། གྲུ་གཟིངས་དང་། ཟམ་པ་དང་། སྨན་དང་། ཟས་དང་། གོས་དང་།
རི་བོ་དང་། བྱ་དང་། རི་དྭགས་ལ་སོགས་པ་མདོར་ན་སྣོད་བཅུད་ཀྱི་རྣམ་པ་ཐམས་ཅད་པ་འདོད་དགུར་སྒྱུར་བའི་གཟུགས་ཀྱི་རྣམ་རོལ་དུ་མས་འགྲོ་བ་རྣམས་རང་རང་གི་སྐལ་བ་དང་འཚམས་པའི་སྤྱོད་པ་དང་གཏམ་གྱིས་མཚམས་སྦྱར་ཏེ། མཐར་ངེས་པར་ཟུང་འཇུག་རྡོ་རྗེ་འཛིན་པ་ཆེན་པོའི་སར་བཀྲི་བར་མཛད་པ་ཁོ་ན་ལས་མི་འདའ་བ་ཉིད་ཡིན་པས་སོ། ། དེ་ལྟར་མཆོག་གི་རྡོ་རྗེ་སློབ་དཔོན་དག་གི་ཡོན་ཏན་བརྗོད་པ་ཉིད་ལས་གཞལ་བར་དཀའ་བའི་བསོད་ནམས་ཀྱི་ཚོགས་ཐོབ་པར་འགྱུར་བ་དེའི་ཕྱིར་ན་རྗེ་བཙུན་འཇམ་པའི་དབྱངས་ཉིད་གོས་དཀར་ལྕང་ལོས་མཛེས་པའི་རིགས་སྔགས་འཆང་བའི་གར་གྱི་རྣམ་པར་རོལ་པའི་རྣམ་འདྲེན་དམ་པ། ཟབ་པ་དང་རྒྱ་ཆེ་བའི་དམ་པའི་ཆོས་ཀྱི་ཆུ་ཀླུང་མ་ལུས་པ་གཅིག་ཏུ་འདུས་པའི་སྤོས་ཆུའི་རྒྱ་མཚོ་ཆེན་པོ། རང་རང་གི་སྐལ་བ་དང་འཚམས་པའི་ཐེག་པ་གསུམ་གྱི་ཆར་ཟིམ་ཕྱོགས་བརྒྱར་འབབ་པའི་རྫོགས་ལྡན་གྱི་སྤྲིན་སྔོན་གསར་པ། མཐུ་སྟོབས་ནུས་པའི་མཆེ་སྡེར་རྣམ་པར་གཡོ་བའི་བདུད་རིགས་གླང་པོའི་ཀླད་པ་འགེམས་པར་ནུས་པའི་སེང་གེ མཁས་གྲུབ་ཀླུ་དབང་བྱེ་བས་ཡོངས་སུ་བསྟེན་ཞིང་བློ་གསལ་ངང་པ་འདུ་བའི་པད་རྫིང་ཆེན་པོ། སྙན་བརྒྱུད་ཟབ་མོའི་བཅུད་ལེན་སྐལ་བཟང་རྣ་བའི་དཔལ་དུ་སྟེར་བའི་འཆི་མེད་ཀྱི་རྔ་བོ་ཆེ།
འཕགས་པའི་ནོར་བདུན་ལ་རང་དབང་དུ་སྤྱོད་ཅིང་བསྟན་འཛིན་བྱེ་བ་ཕྲག་བརྒྱའི་འཁོར་འབངས་ལ་མཁས་པ་དང་གྲུབ་པའི་འཁོར་ལོས་བསྒྱུར་བ། ལྷ་དང་བཅས་པའི་སྐྱེ་དགུ་ཐམས་ཅད་ཀྱི་གཙུག་གི་ཅོད་ཅན་ལ་ཞབས་སེན་པད་མོའི་ལན་ཚྭར་བཀོད་པའི་འགྲོ་བའི་མགོན་པོ་རྗེ་བཙུན་ས་སྐྱ་པ་ཆེན་པོ་སྔགས་འཆང་བླ་མ་ཐམས་ཅད་མཁྱེན་པ་ངག་དབང་ཀུན་དགའ་བསོད་ནམས་གྲགས་པ་རྒྱལ་མཚན་དཔལ་བཟང་པོ་ཞེས་སྙན་པའི་དྲི་བཞོན་ཁོར་ཡུག་རི་བོའི་ཁོངས་སུའང་རྒྱུ་ཞིང་། ནམ་མཁའི་མཐའ་ཡང་གཞལ་བ་ལྟ་བུར་གྱུར་པ་གང་གི་ངོ་མཚར་བའི་རྟོགས་པའི་ཆ་ཤས་ཙམ་ཡང་བརྗོད་པར་རིགས་པ་ཉིད་ལས། མི་རིགས་པའི་ཀླན་ཀའི་གོ་སྐབས་ཅུང་ཟད་ཀྱང་མེད་དོ། ། དེ་ལྟར་ན་ཡང་དམ་པ་འདི་ཉིད་ནི་རིགས་ཐམས་ཅད་ཀྱི་བདག་པོ། དཀྱིལ་འཁོར་ཐམས་ཅད་ཀྱི་གཙོ་བོ། དྲུག་པ་རྡོ་རྗེ་སེམས་དཔའ་ཉིད་ཀྱི་ངོ་བོ་དང་དབྱེར་མི་ཕྱེད་པར་བཞུགས་པས། གང་གི་རྣམ་པར་ཐར་པ་མཐའ་དག་ནི་རབ་འབྱམས་ཞིང་གི་རྡུལ་སྙེད་ཀྱི་གྲངས་དང་མཉམ་པའི་བདེ་བར་གཤེགས་པ་སྲས་དང་བཅས་པ་དེ་སྙེད་ཀྱིས་བསྐལ་པ་གངྒཱའི་ཀླུང་གི་བྱེ་མ་སྙེད་ཀྱི་བར་དུ་བརྗོད་ཀྱང་རྫོགས་པར་མི་འགྱུར་ན། བདག་ལྟ་བུའི་བྱིས་པ་བློ་གྲོས་གཞོན་ནུ་མར་གྱུར་པ་སོ་སོ་སྐྱེ་བོ་དག་གིས་ལྟ་ག་ལ་ཞིག འོན་ཀྱང་མ་ལ་ཡའི་རླུང་གི་ཆ་ཤས་ཙམ་རེག་པས་ཀྱང་སྐྱེ་དགུའི་ཚ་གདུང་སེལ་བ་ལྟར།
རྗེ་བཙུན་འདིའི་ཕུལ་དུ་བྱུང་བའི་མཛད་པ་དག་གི་ཆ་ཙམ་བསྙད་པས་ཀྱང་དད་ཅན་གྱི་སེམས་ཀྱི་གདུང་བ་སེལ་བར་འགྱུར་བ་ནི་གདོན་མི་ཟ་བ་ཉིད་ཀྱི་ཕྱིར་ན། སྔོན་གྱི་ཚེ་མཁས་གྲུབ་མང་པོར་སྐུའི་སྣང་བརྙན་ཇི་ལྟར་ཤར་བའི་ཚུལ་དང་། དུས་འདིར་གངས་རིའི་ལྗོངས་སུ་སྐལ་བ་དང་མཉམ་པའི་གང་ཟག་དག་ལ་ཇི་ལྟར་སྣང་བ་དག་ལས་བརྩམས་ཏེ་ཅུང་ཟད་ཙམ་གླེང་བར་བྱ་བ་ཡང་དོན་ཆེན་པོ་དང་ལྡན་པར་ཤེས་པར་བྱའོ། ། གཉིས་པ་རྒྱུ་མཚན་ཅན་གྱི་དམ་པའི་རྟོགས་བརྗོད་དངོས་ལ་འཇུག་པ་ལ་དོན་གྱི་གཙོ་བོ་གཉིས་ཏེ། སྔོན་གྱི་འཁྲུངས་རབས་འགའ་ཞིག་མདོར་བསྡུས་ཏེ་བསྟན་པ་དང་། ད་ལྟའི་རྣམ་པར་ཐར་པའི་ཚོགས་རྒྱས་པར་བསྟན་པའོ། ། དང་པོ་ནི། སྔོན་གྱི་དུས་སུ་བཅོམ་ལྡན་འདས་དཔལ་རྟ་མགྲིན་གྱིས་སྤྲུལ་པའི་དཀྱིལ་འཁོར་ཆེན་པོར་དབང་བསྐུར་ཅིང་། རྒྱུད་ཡོངས་སུ་སྨིན་ཅིང་གྲོལ་བར་མཛད་པ་དང་། སླད་ནས་ཀྱང་གྲུབ་པའི་སློབ་དཔོན་ཆེན་པོ་པདྨ་ཀ་རས་དབང་བསྐུར་ནས་གསང་མཚན་ཀུན་ཁྱབ་རྡོ་རྗེ་དྲག་པོ་རྩལ་ཞེས་བཏགས་ཏེ།
དཔལ་བསམ་ཡས་ལྷུན་གྱིས་གྲུབ་པའི་གཙུག་ལག་ཁང་ཆེན་པོ་སོགས་བྷོ་ཊའི་ལྗོངས་ཀྱི་གནས་ཁྱད་པར་ཅན་མང་པོ་བདག་གིར་མཛད་ནས་བསྟན་པའི་སྐྱེད་ཚལ་བསྟན་འཛིན་གྱི་རྐང་འཐུང་དང་བཅས་པ་སྲུང་ཞིང་སྐྱོང་བའི་དམ་ལྡན་ཆེན་པོ་མ་རུང་ལོག་འདྲེན་གྱི་སྙིང་ཁྲག་ཧུབ་ཀྱིས་གསོལ་བའི་དྲག་ཤུལ་ཅན་གནོད་སྦྱིན་གྱི་རྒྱལ་པོ་ཙེའུ་དམར་པོ་ཞེས་ཡོངས་སུ་གྲགས་པ་གང་གིས། དམ་པ་འདིས་སྔོན་གྱི་མཁས་གྲུབ་ཀྱི་སྐྱེས་བུ་མང་པོར་སྤྲུལ་པའི་ཟློས་གར་བསྒྱུར་པའི་ཚུལ་ཟོལ་མེད་དུ་སྩལ་པ་ནི་འདི་ལྟར། ས་དཀར་པོའི་ཡུལ་ན་རིག་འཛིན་བརྒྱུད་པ་སྤེལ་བའི་ཕོ་བྲང་དམ་པ་དེར། རྒྱ་ནག་པོའི་ཡུལ་གྱི་རྩེ་ལྔ་ནས། ། སྨྲ་བའི་སེང་གེའི་མིང་དུ་བཏགས། ། འཇའ་ཚུགས་སུ་ལྡན་པའི་རྟ་ཕོ་དེ་ལ་བཞོན། ། གུ་རུ་པདྨའི་དུས་ཞི་བ་འཚོ་དང་བསྟུན། ། མཁས་པ་ཤྲཱི་སིངྷའི་མིང་དུ་བཏགས། ། བཀོད་པ་ཡར་ལ་གཅིག་བྱས་ན། ། སྟོན་པ་ཤཱཀྱའི་དུས་མཽ་འགལ་གྱི་བུ། །
རིམ་པར་བརྒྱུད་པའི་གནམ་རི་སྲོང་བཙན། ། དེ་ལ་གཅེས་པ་མགར་བའི་མིང་། ། ཉེ་བར་བརྒྱུད་པའི་ཆོས་ནི་དར་བའི་དུས། ། སྒྲ་སྒྱུར་རྣམས་ཀྱི་གྲལ་ལ་འཁོད། ། བར་མ་དོའི་འགའ་ཤས་སུ། ། རྒྱ་གར་འཕགས་པའི་ཡུལ་དུ་སྤྲུལ་པ་བྱུང་། ། རྒྱ་གར་ཡུལ་ནས་ཚུར་ལ་ལོག བོད་ཡུལ་ས་དཀར་ཀུན་དགའི་མིང་ཅན་དེ་ལ་བཟློ་བ། ། ཞེས་འབྱུང་བ་འདི་ཉིད་དེ། དོན་འདི་ལ་གཞན་དག་ཡིད་གཉིས་སྤང་བའི་ཕྱིར་གནོད་སྦྱིན་ཆེན་པོ་འདི་ཉིད་ཀྱི་ལོ་རྒྱུས་ཅུང་ཟད་ཙམ་ཞིག་ཀླད་དུ་བསྙད་ནས།
གཟོད་དོན་དངོས་བསྟན་པར་བྱའོ། ། དེ་ཡང་སྤྱིར་གནོད་སྦྱིན་འདི་སྟོན་བྱེད་ཀྱི་གཞུང་ལ། རྙིང་མ་བ་རང་ལ་རྒྱུད་དུ་གྲགས་ཤིང་། དོན་ལ་རྒྱུད་དང་ཁྱད་པར་ཆེར་མེད་པ་སློབ་དཔོན་རིན་པོ་ཆེ་པདྨ་འབྱུང་གནས་ཀྱི་གསུང་འཁྲུལ་མེད་གཏེར་སྟོན་ཚད་ལྡན་དག་གིས་གཏེར་ནས་སྤྱན་དྲངས་ཏེ་དར་རྒྱས་སུ་མཛད་པའི་གནོད་སྦྱིན་སྤུ་གྲི་དམར་པོའི་སྙིང་གི་རྒྱུད་དང་། རྒྱལ་པོ་ཤེལ་ཕྲེང་དཀར་པོའི་རྩ་བའི་རྒྱུད་དང་། མན་ངག་གི་བཤད་རྒྱུད་དེ་རྩ་བ་ལྟ་བུ་གསུམ་དང་། དེ་དག་ལ་བརྟེན་པའི་ལས་ཚོགས་སོགས་གནོད་སྦྱིན་འདི་ཉིད་དང་། འདིའི་གཙོ་བོའམ་རྒྱལ་པོ་ལྟ་བུ་ལྷའི་དགེ་བསྙེན་ཆེན་པོ་དང་བཅས་པའི་ལས་ཚོགས་མན་ངག་གི་ཡི་གེ་རིག་འཛིན་རྒོད་ཀྱི་ལྡེམ་འཕྲུ་ཅན་སོགས་གཏེར་སྟོན་འཁྲུལ་མེད་མང་པོས་གཏེར་ནས་སྤྱན་དྲངས་པའི་གཏེར་ཡིག་ཤོག་སེར་མ་འཁྲུལ་མེད་མང་པོ་ཞིག་བཞུགས་པ་ལས། དང་པོ་གནོད་སྦྱིན་འདི་ཉིད་ཀྱི་སྒོས་རྒྱུད་སྤུ་གྲི་དམར་པོའི་སྙིང་རྒྱུད་དུ་གྲགས་པ། དེའི་གླེང་གཞིའི་ལེའུ་ལས།
ཞུ་བ་པོ།་་་་་ འདི་སྐད་བདག་གིས་ཐོས་པའི་དུས་གཅིག་ན། ། གདུལ་བྱ་་་་་་འོག་མིན་ཆོ་འཕྲུལ་བསྟན་པའི་ཞིང་ཁམས་ན། ། དམར་་་་་་ཞེ་སྡང་གདུག་པ་མེ་ཕུང་འབར་བའི་ཀློང་། ། རཀྟ་ཆགས་པ་རྦ་ཀློང་འཁྲུགས་པའི་དཀྱིལ། ། དམར་ནག་གྲུ་གསུམ་དབང་གི་དཀྱིལ་འཁོར་ན། ། བཅོམ་ལྡན་རྟ་མགྲིན་དབང་གི་རྒྱལ་པོ་ཉིད། ། ཁམས་གསུམ་དབང་བསྡུད་ཏིང་ངེ་འཛིན་ལ་སྙོམས་པར་བཞུགས་སོ། ། དེའི་ཚེ་དེའི་དུས་ན་དུག་ལྔ་ཆོས་ཉིད་ངང་ལ་རོལ་བའི་འཁོར་དྲེགས་པ་ཅན་གྱི་འཁོར་ནི། བདུད་དང་།
དམུ་དང་།་་་་་ རྗེ་ལེགས་པ། བཙན་དང་།་་་་་ ཡན་པ་སྐྱ་བདུན། རྒྱལ་པོ་དང་།་་་་་ ཀི་སྔས་པ། གྱིང་དང་། གནོད་སྦྱིན་གདུག་པ་ཅན་བསམ་གྱིས་མི་ཁྱབ་པས་བསྐོར་ཏེ་བཞུགས་པ་ལས། དེ་རྣམས་ཀྱི་གདུག་རྩུབ་ཁ་རླངས་ལས་ནད་རྣམས་བྱུང་སྟེ། འཇིག་རྟེན་གྱི་ཁམས་རྣམས་བརླག་ལ་ཁད་པ་ལས།
འཁོར་གྱི་ནང་ནས་མཁའ་འགྲོ་མ་རྡོ་རྗེ་བདེ་མ་ཞེས་བྱ་བ་ཡིས་རང་གི་སྟན་ལས་ལངས་ནས། བཅོམ་ལྡན་འདས་ལ་འདི་སྐད་ཅེས་གསོལ་ཏོ། ། ཨེ་མ་ཧོ་བཅོམ་ལྡན་དབང་ཆེན་རྒྱལ། ། གདུག་སེམས་དྲེགས་པའི་རྫུ་འཕྲུལ་གྱིས། ། སྲིད་པ་གསུམ་པོ་བརླག་བྱེད་ན། ། ཐུགས་རྗེའི་བདག་པོས་བཀའ་ནོན་མཛོད། ། ཅེས་བསྐུལ་བས། བཅོམ་ལྡན་འདས་ཀྱིས་བཀའ་སྩལ་པ། འཇིག་རྟེན་དྲེགས་པའི་ལྷ་འདྲེ་རྣམས། ། རང་རིག་ཡེ་ཤེས་མ་ཤར་བས། །
མ་རིག་ཉོན་མོངས་འཁྲུལ་པའི་རྒྱུད། ། ས་བོན་རྩུབ་མོའི་སེམས་ཀྱིས་འཕངས། ། འཇིག་རྟེན་དྲེགས་པའི་གདུག་སེམས་ཅན། ། དྲག་པོ་སྔགས་ཀྱིས་བདག་དབང་བསྡུད། ། ཧྲཱིཿཔདྨ་ཙཎྜ་མཧཱ་ཀྲོ་དྷ་ཧ་ཡ་གྲྀ་བ་ཧཱུ་ལུ་ཧཱུ་ལུ་ཧཱུྃ་ཕཊ྄། ཅེས་པས་དྲེགས་པ་ཐམས་ཅད་དྲེད་ཅིང་དངངས་ཏེ། ཞེས་སོགས་གསུངས་པ་ལྟར། ཐོག་མར་བདུད་དང་། དམུ་དང་། བཙན་དང་།
རྒྱལ་པོ་དང་། གྱིང་དང་། གནོད་སྦྱིན་ལ་སོགས་པ་གདུག་པ་ཅན་མང་པོས་བཅོམ་ལྡན་འདས་དཔལ་རྟ་མགྲིན་ལ་རང་རང་གི་སྲོག་གི་སྙིང་པོ་ཕུལ། དེ་ནས་རྟ་མགྲིན་གྱིས་ཡེ་ཤེས་ཀྱི་དཀྱིལ་འཁོར་དུ་དབང་བསྐུར་ཅིང་སངས་རྒྱས་ཀྱི་བསྟན་པ་བསྲུང་བར་བཀའ་བསྒོས་པ་བཞིན་དྲེགས་བྱེད་རྣམས་ཀྱིས་ཁས་བླངས་ཤིང་དམ་བཅས། དེའི་ཚེ་གནོད་སྦྱིན་གྱི་རྒྱལ་པོ་ཙེའུ་དམར་པོ་ཞེས་བྱ་བ་འདིའི་རྒྱུད་སྤུ་གྲི་དམར་པོའི་སྙིང་གི་རྒྱུད་ཅེས་གྲགས་པའི་ལེའུ་བདུན་པའི་བདག་ཉིད་ཅན་དེ་ཉིད་ཀྱང་གསུངས་པ་ཡིན་པར་བཤད་ལ། དེ་ནས་རྒྱུད་ཆུང་དེ་ཉིད་བཅོམ་ལྡན་འདས་རྟ་མགྲིན་གྱི་འཁོར་གྱི་ནང་ནས་མཁའ་འགྲོའི་དབང་མོ་རྡོ་རྗེ་བདེ་མའམ་པདྨར་ཡང་གྲགས་པ་དེས་བཀའ་བསྡུ་མཛད་དེ། འཕྲུལ་གྱི་ཡི་གེར་བཏབ་ནས་རྒྱུད་ཀྱི་གླེགས་བམ་དེ་ཉིད་རྒྱ་གར་འཕགས་པའི་ཡུལ་གྱི་དུར་ཁྲོད་མེ་འབར་གྱི་གཉའ་རི་དམར་ནག་ཟུར་གསུམ་གྱི་མདུན། བྲག་དམར་སྲིན་པོ་ལངས་པ་འདྲ་བའི་བྲག་ལ་གཏེར་དུ་སྦ་བར་མཛད་དོ། ། དེ་ནས་རེ་ཞིག་ན་སློབ་དཔོན་རིན་པོ་ཆེ་པདྨ་འབྱུང་གནས་ཀྱིས་གནས་དེར་སྒྲུབ་གནས་མཛད་ནས་གསང་སྔགས་ཟབ་མོའི་རྣལ་འབྱོར་རྩེ་གཅིག་ཏུ་དགོངས་པ་ལ་བཞུགས་པ་ལས། དུས་གཅིག་གི་ཚེ་ནམ་གྱི་སྲོད་ཀྱི་ཆ་ལ་བབས་པ་ན་གནོད་སྦྱིན་ཙེའུ་དམར་གྱི་སྤྲུལ་པ་སྤྱང་ཀི་ཆེན་པོ་ཁྲག་གི་རལ་པ་ཅན་བདུན་བྱུང་སྟེ།
དེ་དག་ངུ་ཞིང་སློབ་དཔོན་ལ་བར་དུ་གཅོད་པའི་ཆོ་འཕྲུལ་སྣ་ཚོགས་པ་དག་བྱེད་པ་ན། སློབ་དཔོན་ཆེན་པོས་དཔལ་རྟ་མགྲིན་གྱི་བསྐྱེད་རིམ་གྱི་ཏིང་ངེ་འཛིན་བསྟན་པའི་སྒོ་ནས། ཕྱག་གཡས་ཀྱིས་རྡོ་རྗེ་ཕྱར་ཞིང་བསྡིགས་པར་མཛད་པས། སྔར་གྱི་སྤྱང་ཀི་བདུན་པོ་དེ་རྟ་པ་བདུན་དུ་གྱུར་ནས། སློབ་དཔོན་ལ་ཕྱག་འཚལ་ཞིང་བཟོད་གསོལ་འབུལ་བར་བྱེད་དོ། ། དེ་ནས་སློབ་དཔོན་ཆེན་པོས། ཁྱོད་ཇི་སྐད་བྱ་བ་ཡིན་གསུངས་པས། བདག་ནི་སྔོན་བཅོམ་ལྡན་འདས་དཔལ་རྟ་མགྲིན་གྱིས་དབང་བསྐུར་ཅིང་དམ་ཚིག་ཕོག་ནས་བསྟན་པའི་སྲུང་མར་ཁས་བླངས་པའི་དམ་ལྡན་གནོད་སྦྱིན་གྱི་རྒྱལ་པོ་ཙེའུ་དམར་པོ་ཞེས་རྒྱ་གར་འཕགས་པའི་ཡུལ་ན་གྲགས་ཤིང་། བོད་ཀྱི་ཡུལ་དུ་མཐུ་ལྡན་ལྷ་བཙན་ཞེས་སུ་འབོད་པ་དེ་ལགས་ཟེར་བས། ཡང་སློབ་དཔོན་གྱིས་ཁྱོད་ཀྱི་གནས་གང་ན་ཡོད།
ཕ་མ་དང་སྲོག་གི་སྙིང་པོ་རྣམས་ཇི་ལྟར་ཡིན་གསུངས་པ་ན། དེ་ན་རེ། བདག་གི་གནས་ནི་རྒྱ་གར་འཕགས་པའི་ཡུལ་འདི་ཉིད་དང་། རྩང་གས་ཀྱི་བསད་ཕུག་བྱ་བ་དེ་ཡང་ལགས་ཤིང་། ཕ་ནི་དམུའི་རྗེ་ལེགས་པ་ཞེས་པ་དང་། མ་ནི་བཙན་རྗེ་ཟླ་བ་ཐོད་དཀར་གྱི་བུ་མོ་གནོད་སྦྱིན་བཟང་འདྲེན་མ་བྱ་བ་ལགས། སྲོག་གི་སྙིང་པོ་སྔོན་བཅོམ་ལྡན་འདས་རྟ་མགྲིན་གྱིས་གསུངས་པའི་གནོད་སྦྱིན་གྱི་རྒྱལ་པོ་སྤུ་གྲི་དམར་པོའི་སྙིང་གི་རྒྱུད་ཅེས་བྱ་བ་དེའི་ནང་ན་ཡོད་ལ། རྒྱུད་དེ་སྔོན་བསེའི་གའུ་སེན་གང་པ་གཅིག་གི་ནང་དུ་བཅུག་ནས། བྲག་རི་དམར་པོ་སྲིན་པོ་ལངས་པ་འདྲ་བ་འདིའི་ནང་ན་གཏེར་དུ་སྦ་བར་མཛད་ཡོད་པས། རྒྱུད་དེ་ཡང་སློབ་དཔོན་ཆེན་པོས་གཏེར་ནས་བཞེས་ལ།
དེ་ནས་བཤད་པའི་མན་ངག་རྣམས་ལོངས་སྤྱོད་པར་མཛོད་ཅིག བདག་གིས་སངས་རྒྱས་ཀྱི་བསྟན་པའི་སྲུང་མ་བགྱིད་དོ། ། ཞེས་ཁས་བླངས་ཤིང་དམ་བཅས་པ་ན། སློབ་དཔོན་ཡང་ཐུགས་དགྱེས་ཏེ། སྤྲུལ་པའི་དཀྱིལ་འཁོར་ཆེན་པོར་དབང་བསྐུར་ནས་གསང་མཚན་ཀུན་ཁྱབ་རྡོ་རྗེ་དྲག་པོ་རྩལ་ཞེས་བཏགས། དེ་ནས་སློབ་དཔོན་ཆེན་པོས་སྤུ་གྲི་དམར་པོའི་སྙིང་གི་རྒྱུད་དུ་གྲགས་པ་ཡང་གཏེར་ནས་བཞེས་ཏེ་གནོད་སྦྱིན་གྱི་རྒྱལ་པོ་འདི་ཉིད་ཀྱང་བསྟན་པའི་སྲུང་མར་མངའ་གསོལ་མཛད་པ་ཡིན་པར་རྒྱུད་ཆུང་དེ་ཉིད་ལས་བཤད་ལ། ཡང་གནོད་སྦྱིན་གྱི་རྒྱལ་པོ་འདི་ཉིད་ཀྱི་གཙོ་བོ་རྒྱལ་པོ་ཤིང་བྱ་ཅན་ནམ། ལྷའི་དགེ་བསྙེན་ཆེན་པོ་དང་། རྒྱལ་པོ་ཤེལ་འཕྲེང་ཅན་དང་། དཔེ་དཀར་རྒྱལ་པོ་ལ་སོགས་པ་མཚན་གྱི་རྣམ་གྲངས་མང་པོ་དང་ལྡན་པ་དེ་ཉིད་འཁོར་དང་བཅས་པ་རྣམས་ཀྱི་སྤྱིའི་རྒྱུད་དམ།
གཙོ་བོར་རྒྱལ་པོ་ཤེལ་འཕྲེང་ཅན་ཉིད་སྟོན་པས་ན། ཤེལ་ཕྲེང་དཀར་པོའི་རྒྱུད་དུ་གྲགས་པ་དེ་ཉིད་ལས། རྒྱ་གར་སྐད་དུ། རུ་ཏྲ་རཱ་ཛ་བྷ་བྷི་ཏནྟྲ་གུ་ཧྱ་ན་མཿ བོད་སྐད་དུ། བདུད་རྒྱལ་ཤེལ་ཕྲེང་གསང་བའི་རྒྱུད་ཅེས་བྱ་བ། བཅོམ་ལྡན་འདས་འཇིགས་བྱེད་ཁྲག་འཐུང་གི་རྒྱལ་པོ་ལ་ཕྱག་འཚལ་ལོ། ། འདི་སྐད་བདག་གིས་ཐོས་པའི་དུས་གཅིག་ན། བཅོམ་ལྡན་འདས་པདྨ་ཁྲག་འཐུང་འཇིགས་སུ་རུང་བ་གཏུམ་རྔམ་དྲག་པོ་འབར་བའི་སྐུར་སྟོན་པ། ང་རྒྱལ་གྱིས་བདུད་དཔུང་ཟིལ་གྱིས་གནོན་པ།
ཧ་ཧ་དང་ཧི་ཧིའི་གད་རྒྱངས་སྒྲོགས་པ། སྐུ་ལ་དུར་ཁྲོད་ཆས་བརྒྱད་ཀྱིས་བརྒྱན་པ། བསྐལ་པའི་མེ་ཕུང་འབར་བའི་ནང་ན་བཞུགས་པ། དུར་ཁྲོད་ཆེན་པོ་རབ་འཇིགས་པ། ། རྩི་ཤིང་ནགས་ཚལ་ཚེར་མའི་ཤིང་། ། མེ་ཏོག་ནག་པོ་དུག་ཤིང་སོགས། ། གཅན་གཟན་ཚོགས་ནི་རབ་ཏུ་འཁྲུགས། ། དུར་བྱའི་ཚོགས་ནི་རབ་ཏུ་སྒྲོག ། དུར་ཁྲོད་འབར་བའི་གཞལ་ཡས་ཁང་། ། ཁྲག་གི་རྦ་ཀློང་རབ་ཏུ་འཁྲུགས། །
དེ་ལྟ་བུ་ཡི་གནས་དག་ཏུ། ། བཅོམ་ལྡན་པདྨ་ཧེ་རུ་ཀ ། མི་མཐུན་སྣ་ཚོགས་འདུལ་དོན་དུ། ། ཆོ་འཕྲུལ་ཆེན་པོའི་ཏིང་འཛིན་གྱིས། ། གསང་བདག་ཕྱག་ན་རྡོ་རྗེ་དང་། ། སྤྲུལ་པའི་ཁྲོ་ཚོགས་ནམ་མཁའ་བཀང་། ། གསང་བའི་བདག་པོ་ལ་ཡང་བསྐུལ། ། ཧ་ཧ་ཧི་ཧི་ཨ་ལ་ལ། ། ཚམ་རྔམ་དཔའ་གཏུམ་འཇིག་རྟེན་གཡོ། ། དྲེགས་པ་ཅན་རྣམས་རབ་ཏུ་བརྒྱལ། །
ཁ་ནས་ཁྲག་སྐྱུག་ཟིལ་གྱིས་གནོན། ། པདྨ་ཁྲག་འཐུང་ཆེན་པོ་ཡིས། ། དབུགས་དབྱུང་ཏིང་ངེ་འཛིན་ལ་ཞུགས། ། དྲེགས་པ་ཅན་རྣམས་བརྒྱལ་སད་དོ། ། སྐད་ངན་འདོན་པས་སྐྱབས་འཆོལ་ལོ། ། བདག་ཅག་དཔལ་གྱི་བཀའ་སྩལ་ཉན། ། ཅི་བགྱི་ཞེས་ནི་བཀའ་སྩལ་མཛོད། ། གསང་བའི་བདག་པོས་བཀའ་སྩལ་པ། ། ཉོན་ཅིག་དྲེགས་པའི་ཚོགས་རྣམས་ཀུན། ། དཔལ་གྱི་བཀའ་བཞིན་བྱེད་པ་ན། །
རང་རང་ལུགས་ནི་ཇི་ལྟར་བསྒྲུབ། ། སྲོག་གི་སྙིང་པོ་གང་ནས་དྲང་། ། མཐུན་པའི་དམ་རྫས་གང་ལ་དགྱེས། ། དཀྱིལ་འཁོར་བཅའ་གཞི་ཇི་ལྟར་བྱ། ། རང་རང་ལས་རྣམས་གང་ལ་དགའ། ། བཀའ་བཞིན་བྱེད་ན་ཚུར་སྨྲོས་ཤིག ། དྲེགས་པ་ཅན་གྱི་ཚོགས་ནང་ནས། ། ལྷ་ཡི་དགེ་བསྙེན་ཆེན་པོ་ཡིས། ། བཅོམ་ལྡན་པདྨ་ཁྲོས་པ་དང་། ། འཁོར་གྱི་གསང་བདག་ཆེན་པོ་ལ། །
བདག་ཅག་དྲེགས་པའི་ཚོགས་རྣམས་ནི། ། སྐྱེ་བ་སྔ་མའི་ལས་དབང་གིས། ། མ་སྒྲུབ་སྲོག་གཅོད་ལས་སུ་སྐྱེས། ། དེ་རྣམས་ནང་ནས་བདག་ལུས་ནི། ། རི་རབ་རི་ཡི་རྩེ་མོ་ནས། ། དཔག་བསམ་ཤིང་གི་རྩ་བ་ན། ། བདུད་མཁར་རྩེ་དགུའི་ནང་ཤེད་ན། ། མི་རོ་རྟ་རོའི་ཁྲི་སྟེང་ན། ། བདུད་ཀྱི་རྒྱལ་པོ་རཱ་ཛ་རྒྱལ་བ་བཞུགས། ། རི་རབ་བྱང་ཤར་ཟོམ་ཤེད་ན། །
དཔག་བསམ་ཤིང་གི་རྩ་བ་ན། ། མ་དྲོས་མཚོ་ཡི་ནང་ཤེད་ན། ། ཀླུ་མོ་དཀར་མོ་མགོ་ལྕོག་ཅན། ། ཀླུ་ཆེན་བརྒྱད་ཀྱི་ལྕམ་གཅིག་མ། ། ས་བདག་གཉན་གྱི་ཕྱི་མོ་མཛད། ། ལུས་ལ་འདོད་ཆགས་ཆུ་ལྟར་ཁོལ། ། སྲིད་པ་གསུམ་ན་ཁྱོ་མ་རྙེད། ། ཡིད་ཀྱིས་གདུང་སྟེ་གནས་པ་ལ། ། ཡབ་གཅིག་བདུད་ཀྱི་རྒྱལ་པོ་ཡིས། ། བདུད་ནག་པོ་འཛུམ་མེད་ལ་འཕྲིན་བརྫངས་ནས།
ཀླུ་མོ་ལ་སྲིད་པའི་མཛའ་ནང་བྱས་ན་མི་རུང་ངམ། ཀླུ་མོའི་ཞལ་ནས། སྲིད་པའི་མཛའ་ནང་བྱ་བར་ང་ཡང་དགའ་སྟེ། ང་འདོད་ཆགས་ཆེ། ཁྱོད་ཞེ་སྡང་ཆེ། ཆགས་སྡང་ཚོགས་པ་ལས། འཇིག་རྟེན་གྱི་ཁམས་སྟོང་བར་བྱེད་པའི་གནོད་སྦྱིན་མང་པོ་འོངས་ན་ཇི་ཙུག་བྱེད་ཅེས་པའི་འཕྲིན་བརྫངས་སོ། ། ཡང་བདུད་ཀྱི་ཞལ་ནས། འཇིག་རྟེན་སྟོང་པར་ང་འདོད་དེ། དེ་སྟོང་པ་ང་ཡི་ལས་ཡིན་ཟེར་ནས།
བདུད་ཀླུ་མོ་གཉིས་རི་རབ་ཀྱི་ཟོམ་རྩེ་ལ་འདུས་པ་ལས། ཟླ་བ་ལྔ་ན་སྒོ་ང་བཅུ་གསུམ་སྐྱེས། སྒོ་ང་མགུལ་འདེགས་མེ་རུ་འབར་བ་ལས། འཇིག་རྟེན་གྱི་ཁམས་སུ་སྒྲ་དང་མུན་ནག་འཐིབས། ཡུམ་ཀླུ་མོ་རྔམ་སྟེ། སྒོ་ང་རྣམས་མིད་དེ། མིད་མ་ཁད་ལ་རང་གི་ལུས་ལ་མེ་འབར། ཁ་ནས་ཁྲག་བྱུང་། སྣ་ནས་གློག་འཁྱུག མིག་ནས་མཆི་མ་ཁྲག་གི་ཆར་དུ་བབ།
ལུས་ཡང་འཇིག་པ་སྙམ་བྱེད་པ། རི་རབ་ཀྱི་རྩེ་མོ་ཚངས་པ་ལྷའི་གནས་སུ་བདུད་ཐོད་ཕྲེང་ཅན་གྱི་སྤྱན་སྔར་ཕྱིན་ཏེ། སྒོ་ང་དེ་དག་སྐྱུགས་ནས་དཔལ་ཕྱག་ན་རྡོ་རྗེ་ལ་ཕུལ་ཏེ། སྒོ་ང་འདི་རྣམས་ཀྱི་ནང་ནས་གནོད་སྦྱིན་གདུག་པ་མ་རུང་བ་ཡོང་བས། བྱིན་གྱིས་བརླབས་ཤིང་འདུ་བར་གསོལ་བས། ཕྱག་ན་རྡོ་རྗེས་སྒོ་ང་དེ་རྣམས་ཁྱེར་ནས་ཚངས་པ་ལྷའི་གནས་སུ་རྡོ་ཨ་མོ་ལི་ཀའི་སྟེང་དུ་བཞག་སྟེ། རྡོ་རེ་རེ་འཕངས་ཤིང་བརྡོལ་བ་ལས། སྒོ་ང་དང་པོ་ནས་བདུད་ཀྱི་རྒྱལ་པོ་པདྨ་གར་གྱི་དབང་ཕྱུག་བྱུང་། སྒོ་ང་དེའི་འོག་མ་བརྡོལ་བ་ལས་གཟའ་བདུད་ར་ཧུ་ལ་བྱུང་། དེའི་འོག་མ་བརྡོལ་བ་ལས་མགོན་པོ་མུ་ཁའི་གདོང་པ་ཅན་བྱུང་།
དེའི་འོག་མ་ནས་ཤར་ཕྱོགས་ཤེལ་གྱིང་དཀར་པོ་བྱུང་། དེའི་འོག་མ་ནས་དྲེགས་པ་དགུ་དབང་ཆེ་བྱུང་། དེའི་འོག་མ་ནས་པདྨ་གར་གྱི་དབང་ཕྱུག་བྱུང་། དེའི་འོག་མ་ནས་ཚངས་པ་དུང་གི་ཁོང་སེང་ཅན་བྱུང་། དེའི་འོག་མ་ནས་སོག་པོ་ལྕགས་ཀྱི་སྨ་ར་ཅན་བྱུང་། དེའི་འོག་མ་ནས་ཡེ་ཁ་འཕྲུལ་གྱི་རྒྱལ་པོ་བྱུང་། དེའི་འོག་མ་ནས་སྲིད་པ་གཞི་འཛིན་ནོར་གྱི་བདག་པོ་བྱུང་། དེའི་འོག་མ་ནས་ཡམས་ཤུད་དམར་པོ་བྱུང་ངོ་། ། བདུན་ཚིགས་པ་དེ་གནམ་དུ་ཡར་བ་ལས། དཔལ་ཕྱག་ན་རྡོ་རྗེ་ཐུགས་ཁྲོས་ཏེ་དེད་པས་ཟིན་པ་ན།
ས་ལ་ལན་གསུམ་བརྡབས་ནས་ཕྱག་བརྒྱབ་པས། སྒོ་ང་གས་པའི་ནང་ནས་བདུད་ཀྱི་བུ་མི་འདྲ་བ་ལྷའི་སྲས་འདྲ་བ་གཅིག་བྱུང་སྟེ། སྐུ་གཟུགས་ནི་དཀར་ལ་ཆེ་བ། དབུ་ལ་གླིང་བཞི་རི་རབ་ཀྱི་དཔེ་འདྲ་བས་བརྒྱན་པ། ལུས་ལ་རྒྱལ་རྟགས་བཅུ་གསུམ་ཚང་བ། ངོ་མཚར་བ་གཅིག་བྱུང་ནས་ཡ་མཚན་སྐྱེས་ཏེ་མཚན་ཡང་དཔེ་དཀར་རྒྱལ་པོ་བཏགས་སོ། ། དེ་མ་ཐག་ལུས་པོ་མི་ལ་མགོ་བོ་བྱ་ཁྱུང་གི་མགོ་བོར་བྱུང་བས། ལྷའི་དབང་པོ་བརྒྱ་བྱིན་གྱིས། ལྷའི་དགེ་བསྙེན་ཁྱུང་ཆེན་ཀླུ་འབྲུག་འདུལ་དུ་བཏགས། ལྷ་མ་ཡིན་ལ་དམག་འདྲེན་པའི་དུས་སུ་ཆིབས་སུ་སེང་གེ་དཀར་པོ་ཆིབས་པ།
སྐུ་ལ་དར་དཀར་གྱི་རལ་ཁ་གསོལ་ཞིང་། དབུ་ལ་གླིང་ཞུ་སྔོན་པོ་གསོལ་བ། ཕྱག་མཚན་སྤུ་གྲི་བསྐོར་ཞིང་ཕྱིན་པའི་དུས་ལྷ་མ་ཡིན་གྱི་དམག་བཅོམ་པས་ལྷའི་དགེ་བསྙེན་ཆེན་པོར་གྲགས། ལྷའི་ཡུལ་དུ་བཞུགས་པའི་དུས་སུ་ལྷའི་བསམ་གཏན་བསྲུང་དུ་བཅུག་པས། བསམ་གཏན་གྱི་ཏིང་ངེ་འཛིན་ལ་སྙོམས་པར་ཞུགས་ཏེ། དེའི་ཚེ་དགེ་བསྙེན་ནག་པོ་དུན་ཏིང་ཧར་དུ་བཏགས་སོ། ། དེ་ལྟ་བུའི་དུས་སུ་མཚན་མང་པོ་ལགས་ཏེ། གང་ནས་བོས་ཀྱང་ལྷའི་དགེ་བསྙེན་བདག་ལགས་སོ། ། བདག་གི་ཡབ་ནི་བདུད། ཡུམ་ནི་ཀླུ་བདུད་གཟའ་སྨིན་དཀར་མོ་ལགས་སོ། །
འཁོར་ནི་སྟོང་དཔོན་ཆེན་པོ་དང་། དམག་དཔོན་ཆེན་པོ་དང་། སྲོག་བདག་ནག་པོ་དང་། རལ་པ་ནག་པོ་དང་། དར་ནག་ཆེན་པོ་ལགས་སོ། ། ཕྱིའི་བློན་པོ་ཧ་ར་ལང་ཏྲ་དང་། ནང་གི་བློན་པོ་པུ་ཏྲ་རྡོ་རྗེ་དབང་། ཁོལ་པོ་འཛིན་པ་དང་། སྡོམ་པོ་དང་། གཡས་ཀྱི་མདའ་ར་བ་དཔའ་བོ་སྟག་ཆས་བརྒྱ།
གཡོན་གྱི་རུ་འདྲེན་ལ་ཉན་ཐོས་དགྲ་བཅོམ་བརྒྱ། སྔོན་གྱི་ཤུལ་སེལ་བ་བུད་མེད་ནག་མོ་བརྒྱ། སླད་ཀྱི་རྗེས་ཉུལ་བ་བན་དེ་ནག་པོ་བརྒྱ། ཕྱག་བརྙན་བཟུང་བ་ལ་ཝ་ཁྱུང་སྤུན་བཞི་དང་། འདི་རྣམས་སྐྱེས་པའི་ལུས་དང་། སྤྲུལ་པའི་མིང་ནི་དེ་ལགས་སོ། ། བདག་ཅག་འཁོར་བཅས་རྣམས་བཀའ་བཞིན་བགྱིད་དོ། ། ཞེས་ཤེལ་འཕྲེང་དཀར་པོའི་རྩ་བའི་རྒྱུད་ལས་འབྱུང་བ་དང་། ཡང་རྒྱལ་པོ་ཤེལ་འཕྲེང་དཀར་པོའི་མན་ངག་གི་རྒྱུད་དུ་གྲགས་པ་ལས། ༈ །དཔལ་མི་ཟད་ཧེ་རུ་ཀ་ལ་ཕྱག་འཚལ་ལོ། །
བཀའི་བསྟན་པ་གཉན་པོ་སྲུང་བར་བྱེད་པ་དང་། བར་དུ་གཅོད་པའི་དགྲ་བགེགས་བསྒྲལ་བའི་ཕྱིར། སྐྱེ་མེད་ཐུགས་ཆུད་སློབ་དཔོན་པདྨ་ཡིས། གནོད་སྦྱིན་དམ་ལ་མ་བཏགས་གང་མེད་ནའང་། ཡབ་བདུད་རྗེ་བཙན་པོ་དང་། ཡུམ་ཀླུ་བཟའ་སྨིན་དཀར་ལ་སྲིད་པའི་སྲས་མཆེད་ལྔ་བྱུང་བའི་ལྔ་ཚིགས་ཏེ། གནམ་གྱི་ཡབ་ལྷ་ན། ལྷ་བྲན་ཁོལ་དུ་ཁོལ། སྐར་ཕྲན་ཟས་སུ་ཟ། ཉི་ཟླ་ཐོད་དུ་བཅིང་།
དགེ་བསྙེན་ཆེན་པོ་དེ། གནམ་གྱི་ཡབ་ལྷ་གུང་གི་ཡང་སྟེང་ན་བཞུགས་པ་ལ། སུས་ཀྱང་དམ་ལ་མ་ཐོགས་དབང་དུ་མ་འདུས་པ་ལ། གནམ་ནས་ཡབ་བབས་ཀྱི་བྱིས་པ་ལོ་བརྒྱད་པ་གཅིག་གི་ཚུལ་དུ་བྱུང་བ། བྷ་ཏ་ཧོར་གྱི་ཡུལ་བསམ་འགྲུབ་ཤེལ་གྱི་བྲག་ཕུག་ན་སློབ་དཔོན་པདྨ་སཾ་བྷ་ཝ་ཆོས་ཉིད་སྐྱེ་བ་མེད་པའི་དོན་རྟོགས་ཤིང་བཞུགས་པ་ལ། ཏིང་ངེ་འཛིན་ལེ་ལོར་གྱུར་པ་གཅིག་གི་དུས། གནོད་སྦྱིན་ཆེན་པོ་དེ་སེང་གེ་དཀར་མོ་གཅིག་ཏུ་བྱས་ནས། སློབ་དཔོན་ལ་ཉམས་བླངས་ཏེ། དཀྱིལ་འཁོར་ཐོག་ཏུ་ཁྱི་མོ་ཚུགས་བྱས་ནས། ཁ་ནི་གདངས།
རྣ་བ་ནི་དཀྲོང་། མིག་ནི་བགྲད་ནས་སློབ་དཔོན་ལ་ཟིངས་ཀྱིས་མཆོང་ལ་ཁད་པ་ལ། སློབ་དཔོན་མངོན་པར་ཤེས་པ་དང་ལྡན་པས་གནོད་སྦྱིན་གྱི་བུ་ཡིན་པར་མཁྱེན་ནས། དབང་ཆེན་གྱི་ཏིང་ངེ་འཛིན་དུ་ཞུགས་ཏེ་ཁ་ཊྭཱཾ་རྩེ་གསུམ་གྱི་ཕྱག་རྒྱ་བཅས་ནས་བརྒྱབ་པས། སེང་གེ་དཀར་མོ་གནམ་དུ་བྲོས་ཏེ་སོང་བ་བནྡྷེ་ནག་པོ་གཅིག་ཏུ་བྱས་ནས། གནམ་རྡོ་དཀར་པོ་ལུག་ཙམ་གཅིག་ཐོག་གི་ཚུལ་དུ་ཕབ་པ། སློབ་དཔོན་གྱི་སྤྱི་གཙུག་ཏུ་བརྒྱབ་པས། དེར་སློབ་དཔོན་ཡང་ཅུང་ཟད་བརྒྱལ། དཀྱིལ་འཁོར་གྱི་རྫས་ཡང་འཁྲུགས་པར་གྱུར་ཏོ། ། བརྒྱལ་བ་སངས་པ་ན་སུ་ཡང་མི་འདུག་པས།
སླར་ཡང་སློབ་དཔོན་གྱིས་དབང་ཆེན་གྱི་ཏིང་ངེ་འཛིན་དུ་ཞུགས་ནས་ལྕགས་ཀྱུའི་ཕྱག་རྒྱས་བཀུག་པས། དགེ་བསྙེན་གཞོན་ནུའི་ཚུལ་དུ་བྱས་པ། ལག་ན་ཤེལ་འཕྲེང་བརྒྱ་རྩ་བརྒྱད་ཐོགས་པ་གཅིག་སློབ་དཔོན་གྱི་མདུན་དུ་བྱུང་བ་ན། སློབ་དཔོན་གྱི་ཞལ་ནས། གནོད་སྦྱིན་གྱི་བུ་ལ་དགེ་བསྙེན་གྱི་ཚུལ་སྟོན་པ་ཁྱེད་སུ་ཡིན་གསུངས་པས། དེ་ན་རེ། བདག་བདུད་ཀྱི་བུ་ལ་ཀླུའི་ཚ་སྟེ། བདུད་ཀྱི་བུ་ལ་དམ་ཚིག་བསྲེ་ནུས་སམ་ཟེར་བས། སློབ་དཔོན་གྱིས་དམ་ཚིག་བསྲེས་ན། བཀའི་བསྟན་པ་མ་ནུབ་ཀྱི་བར་དུ་བསྲུང་ནུས་སམ་གསུངས་པས།
དེ་ན་རེ། དམ་ཚིག་བསྲེས་ན་བདག་གིས་བསྟན་པ་མ་ནུབ་ཀྱི་བར་དུ་བསྲུང་ནུས་སོ་ཟེར་བ་ན། སློབ་དཔོན་གྱིས་ཁྱུང་གཤོག་གི་ཕྱག་རྒྱས་དབང་དུ་བསྡུས་པས། དགེ་བསྙེན་ཆེན་པོ་དེས། ཨོཾ་བཛྲ་རཀ་ཤ་རཱ་ཛ་ཙིཏྟ་བཟུང་། ཁ་རག་རྨ་ཤ་རྦད་རྦད། འཁུ་ན་དུམ་བུ་ཤིག འདས་ན་རཀ་ཤ་ཙིཏྟ་ཕྱུང་རྦད། ལྡོག་ན་རཀ་ཤ་མྱོགས་རྦད་རྦད་ཏྲི་གཏུམ། ཞེས་པའི་སྲོག་སྙིང་སློབ་དཔོན་ལ་ཕུལ།
སློབ་དཔོན་གྱིས་ཐུགས་ཀྱི་ཉིང་ཁུ་ནས་གསང་བའི་བཅུད་བརྟོལ་ཏེ། ལག་ཏུ་རྡོ་རྗེ་གཏད། ལྕེ་ལ་ཨ་མྲྀ་ཏ་བཞག་ནས། གསང་བའི་དམ་ལ་ནི་བཏགས། མཐུན་པའི་དམ་རྫས་ནི་བྱིན། སྐུ་གསུང་ཐུགས་ཡོན་ཏན་འཕྲིན་ལས་ཀྱི་དབང་རྣམ་པ་ལྔ་ཡང་བསྐུར་བས། དེ་ནས་དགེ་བསྙེན་དེས་གདུང་བའི་དབྱངས་དང་བཅས། ཆོས་ཀྱི་དབྱིངས་དང་སྦྱོར་བའི་ཤེལ་འཕྲེང་དཀར་པོ་འདི། ། བདུད་ཀྱི་བུར་སྐྱེས་དགེ་སྡིག་དོན་མ་རྟོགས། ། དགེ་སྡིག་དོན་རྟོགས་ལྷ་དང་བླ་མ་ལ། །
རིག་པའི་མེ་ཏོག་འདི་འབུལ་བཞེས་སུ་གསོལ། ། ཞེས་བརྗོད་ཅིང་འཕྲེང་བའི་མེ་ཏོག་ཕུལ་ལོ། ། སློབ་དཔོན་གྱིས་རིགས་དང་སྦྱར་ཏེ་གསང་མཚན་རྡོ་རྗེ་ཁྱུང་ཆེན་ཀླུ་འབྲུག་འདུལ་དུ་བཏགས་སོ། ། ཞེས་ཤེལ་འཕྲེང་དཀར་པོའི་རྒྱུད་ལས་བཤད་ཅིང་། དེ་ནས་སློབ་དཔོན་གྱིས། དགེ་བསྙེན་ཆེན་པོ་དེ་ལ། ཕྱག་རྒྱ་རྣམ་དྲུག་གི་དབང་དང་། ཕྱག་མཚན་ལྔའི་དབང་རྣམས་རིམ་པ་བཞིན་བསྐུར་ཏེ་སློབ་དཔོན་དང་གནོད་སྦྱིན་གཉིས་སློབ་དཔོན་དང་སློབ་མར་གྱུར་པར་བཤད་རྒྱུད་དུ་གྲགས་པ་དེ་ལས་བཤད་པ་ཡིན་ལ། དེ་བཞིན་དུ་རྒྱལ་པོ་ཤེལ་འཕྲེང་ཅན་གཙོ་འཁོར་གྱི་ལས་ཚོགས་མན་ངག་གི་རིགས་ཀྱང་བསམ་གྱིས་མི་ཁྱབ་པ་སློབ་དཔོན་ཆེན་པོ་པདྨ་འབྱུང་གནས་ཀྱིས་གཏེར་དུ་སྦ་བར་མཛད་པའི་རིག་འཛིན་རྒོད་ཀྱི་ལྡེམ་འཕྲུ་ཅན་གྱིས་སྤྱན་དྲངས་པའི་ཡིག་རིགས་འཁྲུལ་མེད་རྣམས་ལས་ཚུལ་དེ་དག་གསལ་བར་བཤད་ཅིང་། མན་ངག་དེ་དག་ནི་རྙིང་མ་བ་རྣམས་ལ་ད་ལྟ་ཡང་བརྒྱུད་པའི་འཕྲེང་བ་མ་ཆད་པར་བཞུགས་པ་ཡིན་ནོ། །
དེ་ལྟར་རྒྱལ་པོ་ཤེལ་འཕྲེང་ཅན་ནམ། དཔེ་དཀར་རྒྱལ་པོའམ། ལྷའི་དགེ་བསྙེན་ཆེན་པོ་སོགས་མཚན་ཐུན་མོང་བ་དུ་མ་དང་ལྡན་ཞིང་། སློབ་དཔོན་ཆེན་པོ་པདྨས་འདི་རང་གི་རིགས་དང་སྦྱར་ཏེ་བཏགས་པའི་གསང་མཚན་ལྟར་ན་རྡོ་རྗེ་ཁྱུང་ཆེན་ཀླུ་འབྲུག་འདུལ་ཞེས་གྲགས་པ་འདི་ཉིད། དང་པོར་བཅོམ་ལྡན་འདས་དཔལ་རྟ་མགྲིན་ཉིད་ཀྱིས་དབང་བསྐུར་ཅིང་དམ་ལ་བཞག་ནས་བསྟན་པའི་སྲུང་མར་བཀའ་བསྒོས། བར་དུ་སློབ་དཔོན་ཆེན་པོ་པདྨ་སཾ་བྷ་ཝས་དབང་བསྐུར་ཅིང་དམ་ཚིག་ཕོག་ནས། ལི་ཡུལ་ལྕང་ར་སྨུག་པོའམ། བྷ་ཏ་ཧོར་གྱི་སྒོམ་གྲྭའི་བསྟན་སྲུང་དུ་མངའ་གསོལ་མཛད་རྗེས། སླར་ཡང་སློབ་དཔོན་ཆེན་པོ་དེ་ཉིད་ཀྱིས་བོད་ཡུལ་གྱི་གནས་ཁྱད་པར་ཅན་དཔལ་བསམ་ཡས་ལྷུན་གྱིས་གྲུབ་པའི་གཙུག་ལག་ཁང་གི་སྲུང་མར་བཀའ་བསྒོ་བར་མཛད་པ་ཡིན་ཏེ། དེ་ཡང་བོད་ཀྱི་ཆོས་རྒྱལ་བྱང་ཆུབ་སེམས་དཔའ་ཁྲི་སྲོང་ལྡེའུ་བཙན་གྱིས་དཔལ་བསམ་ཡས་ཀྱི་གཙུག་ལག་ཁང་ཆེན་པོ་བཞེངས་པའི་དུས་སུ།
སློབ་དཔོན་ཆེན་པོ་ལ། ཨེ་མ་ཧོ། སློབ་དཔོན་ཆེན་པོ་བཀའ་དྲིན་ཅན། ། ལྔ་བརྒྱའི་ཐ་མ་ཕྱི་ཕུགས་སུ། ། བདག་འདྲ་རྒྱལ་པོ་ཆོས་རྒྱལ་མི་འབྱུང་ཞིང་། ། བློན་པོ་སྡུག་ཅིང་འབངས་རྣམས་སིལ་བུར་འགྲོ། ། དབུས་གཙང་རུ་བཞི་མཐའ་འདུལ་ཡང་འདུལ་གྱི། ། གཙུག་ལག་ཁང་གི་སྲུང་མ་གང་གིས་བགྱི། ། བསྟན་སྲུང་ཐོག་དང་སེར་བ་གཏད་ལ་སོགས། ། སྔགས་ཀྱི་བསྟན་པ་བསྲུང་བ་གང་ལ་བགྱི། །
སློབ་དཔོན་ཐུགས་རྗེས་བཟུང་ནས་གནང་བར་ཞུ། ། ཞེས་ཞུས་པས། སློབ་དཔོན་ཆེན་པོས། ཨེ་མ་ཧོ། དུས་ཀྱང་ཇེ་ངན་ཇེ་ངན་འགྲོ། ། རྗེ་ཡི་ཐུགས་དམ་བསམ་ཡས་ཀྱང་། ། རྒྱལ་པོའི་སྙིང་དུ་འགོང་པོ་འཇུག ། འབངས་རྣམས་ནང་འཐབ་དམེ་འཁྲུག་བྱེད། ། གཙུག་ལག་ཁང་ལ་འཐབ་ཁང་འཆའ། ། མགྱོགས་དང་མེ་དངོས་འཇིགས་པ་འོངས། །
དབུས་དང་མཐའ་འདུལ་སྐོར་རྣམས་ནི། ། མི་ནག་རྣམས་ཀྱི་སྤྱོད་པར་འགྱུར། ། ཆོས་འཁོར་མདའ་ཕུག་དོད་པར་བྱེད། ། སྔགས་པ་གྲི་རུ་གསོད་པར་བྱེད། ། རྒྱལ་པོའི་ཤུལ་གྱི་ལམ་མི་ཐུབ། ། ཆོས་གོས་འོག་ཏུ་གྲི་ཐུང་འཛུགས། ། ཆེ་བཙན་དུག་གིས་གསོད་པར་བྱེད། ། སྐྱེ་བོ་ནང་འཐབ་མཚོན་གྱིས་གསོད། ། སྔགས་པ་ནང་རྒྱས་མཐུ་འགྲན་བྱེད། ། གོང་ག་ཚེར་དམ་བྱེད་པ་དང་། །
གསོ་ཁ་ཕྱི་སྒོ་བསྲུང་བ་དང་། ། ཕ་ཕད་ནང་དམེ་བྱེད་པ་དང་། ། མཚོན་གྱི་བསྐལ་པ་དར་བར་འོང་། ། ཆོས་བྱེད་བཙུན་པར་མི་དད་ཅིང་། ། ཟོག་པོ་བསླུ་ཁྲིད་མཁན་ལ་རྩི། ། གོས་ངན་ཁྱི་ཡི་ཐུལ་བ་གྱོན། ། ཞྭ་ངན་རྩིད་པའི་འབེ་ཞུ་གྱོན། ། མཚོན་ངན་དབྱུག་པ་ཁྱེར་བ་དང་། ། ཆོས་ངན་ཆད་ལྟའི་སྟོང་ཉིད་སྟོན། ། བསྟན་པ་འཇིག་པའི་ལྟས་ངན་ཡིན། །
དེ་ཚེ་གཙུག་ལག་དཀོར་བསྲུང་པ། ། དཀོར་བདག་རྒྱལ་པོ་དཔེ་དཀར་དགོས། ། བྷ་ཏ་ཧོར་གྱི་སྒོམ་གྲྭ་ནས། ། ཀ་ཅའི་ཕྱིར་ནི་འཕྲེང་ནས་འོངས། ། དེ་ཚེ་ང་ཡིས་དཀོར་སྲུང་བཅོལ། ། ཞེས་གསུངས་སོ། ། དེ་ནས་རེ་ཞིག་ན་རྒྱལ་པོ་ཁྲི་སྲོང་ལྡེའུ་བཙན་གྱི་སྲས་མུ་ཁྲི་བཙན་པོས། ཞང་བློན་ཆེན་པོ་ཞང་ལྷ་བཟང་ཀླུ་དཔལ་གྱིས་གཙོས་པའི་འཁོར་དམག་དཔུང་གི་ཚོགས་བསམ་གྱིས་མི་ཁྱབ་པ་དང་བཅས་བྱང་ཕྱོགས་སུ་གཡུལ་བཤམས་ནས། གྲུ་གུ་དང་། རྒྱ་ནག་གི་རྒྱལ་ཁམས་ཐམས་ཅད་བཅོམ་ཞིང་།
ཧོར་གྱི་སྒོམ་གྲྭ་བར་པ་ཡང་བཅོམ་སྟེ། དེ་ན་ཡོད་པའི་བ་སའི་ལྷ་ཁང་དང་། ཤིང་དུང་དཀར་པོ་རྒྱང་གྲགས་དང་། ཆ་ལང་དང་། དྲེ་རྔོག་ལ་སོགས་པའི་དཀོར་ཆས་ཐམས་ཅད་ཁྱེར། རྒྱལ་པོ་དཔེ་དཀར་གྱི་སྐུ་དང་། ཤེལ་གྱི་སེང་གེ་དང་། སྦལ་པ་ལ་སོགས་པ་རིན་པོ་ཆེའི་སྤྱད་པ་རྒྱལ་པོ་ཆགས་པའི་རྟེན་རྣམས་དང་། འཆམ་སྐུ་བསེ་འབག་དམར་པོ་སྤྱན་དྲངས་ཏེ། རྒྱལ་བུ་དམག་ཚོགས་དང་བཅས་པ་བོད་དུ་འབྱོར་བའི་དུས་སུ་ཀ་ཆ་རྣམས་ལ་འཕྲེང་བའི་ཚུལ་གྱིས་དཔེ་དཀར་རྒྱལ་པོ་འཁོར་དང་བཅས་པ་བྷ་ཏ་ཧོར་གྱི་ཡུལ་ནས་བསམ་ཡས་སུ་བྱོན་པ་ཡིན་ལ།
དེ་ནས་སློབ་དཔོན་པདྨ་སཾ་བྷ་ཝས་དཔེ་དཀར་དཀོར་མཛོད་གླིང་དུ་རྟེན་བཙུགས་ཏེ་དམ་ལ་བཏགས་ནས། དཔལ་བསམ་ཡས་མི་འགྱུར་ལྷུན་གྱིས་གྲུབ་པའི་གཙུག་ལག་ཁང་སྤྱི་དང་། གཞན་ཡང་མཐའ་འདུལ་དང་ཡང་འདུལ་གྱི་གཙུག་ལག་ཁང་ཐམས་ཅད་ཀྱི་དཀོར་སྲུང་དུ་བཀའ་བསྒོས་ཤིང་དམ་ལ་བཞག་པ་བཞིན། དཔེ་དཀར་རྒྱལ་པོ་འདི་ཉིད་འཁོར་དང་བཅས་པས་ཀྱང་ཞལ་གྱིས་བཞེས་ཤིང་ཡིད་ཀྱིས་དམ་བཅས་ཏེ་ད་ལྟའི་བར་དུ་བཞུགས་པ་ཡིན་ནོ། ། རྒྱུ་མཚན་དེས་ན་གནོད་སྦྱིན་གྱི་རྒྱལ་པོ་ཙེའུ་དམར་པོའམ། གསང་བའི་མཚན་ལྟར་ན་ཀུན་ཁྱབ་རྡོ་རྗེ་དྲག་པོ་རྩལ་ཞེས་ཡོངས་སུ་གྲགས་པ་འདི་ཉིད་ནི། དང་པོར་བཅོམ་ལྡན་འདས་རྟ་མགྲིན་གྱིས་གནོད་སྦྱིན་འདི་རང་གི་གཙོ་བོ་རྒྱལ་པོ་ཤེལ་འཕྲེང་ཅན་འཁོར་དང་བཅས་པ་ལ་དབང་བསྐུར་བའི་དུས་སུ་ཡང་དམ་ལ་བཞག་ཅིང་བསྟན་པ་བསྲུང་བར་བཀའ་བསྒོས་ཤིང་། སྐབས་གཞན་དུ་གནོད་སྦྱིན་དེ་ཉིད་རང་ལ་ལོགས་སུ་དབང་དང་དམ་ཚིག་བྱིན་ཏེ། ཚུལ་དེ་བཞིན་དུ་སླར་ཡང་ངེས་དོན་དུ་སངས་རྒྱས་དང་གཉིས་སུ་མེད་པའི་གྲུབ་པའི་སློབ་དཔོན་ཆེན་པོ་པདྨ་འབྱུང་གནས་ཀྱིས་རྒྱལ་པོ་ཤེལ་འཕྲེང་ཅན་བྷ་ཏ་ཧོར་གྱི་ཡུལ་དུ་དམ་ལ་བཏགས་དབང་བསྐུར་བའི་ཚེ། འདི་ལ་ཡང་དམ་བཞག་མཛད་ཅིང་།
གནས་སྐབས་གཞན་དུ་ཡང་དབང་བསྐུར་ཅིང་གསང་མཚན་ཡང་གསོལ་ཏེ། སངས་རྒྱས་ཀྱི་བསྟན་པ་བསྲུང་ཞིང་སྐྱོང་བར་བཀའ་བསྒོས་པ་བཞིན་ཞལ་གྱིས་བཞེས་ནས་དམ་བཅས་པའི་དམ་ལྡན་མཐུ་རྩལ་ཅན། ངོ་བོ་ས་ལ་གནས་པའི་བྱང་སེམས་ཆེན་པོ། རྣམ་པ་གནོད་སྦྱིན་མཐུ་བོ་ཆེའི་ཚུལ་བཟུང་བ་ལྟ་བུ་ཞིག་ཡིན་པར་གོང་དུ་བཀོད་པའི་ཡི་གེ་དེ་དག་ལས་གསལ་ཞིང་། ཡིག་རིགས་དེ་དག་ནི། གསང་སྔགས་རྙིང་མ་བ་རང་ལུགས་ལ་རྒྱུད་དུ་ཡང་གྲགས་ཤིང་། དོན་ལ་རྒྱུད་མིན་ནའང་། སློབ་དཔོན་པདྨའི་གསུང་འཁྲུལ་མེད་དུ་སྣང་བས། རྒྱལ་བའི་བཀའ་དང་ཁྱད་པར་མེད་པ་ཉིད་དུ་གཟུང་རིགས་ཏེ། མགོན་པོ་བྱམས་པས།
གང་ཞིག་རྒྱལ་བའི་བསྟན་པ་འབའ་ཞིག་གི ། དབང་བྱས་རྣམ་གཡེངས་མེད་ཡིད་ཅན་གྱིས་བཤད། ། ཐར་པ་ཐོབ་པའི་ལམ་དང་རྗེས་མཐུན་པ། ། དེ་ཡང་དྲང་སྲོང་གསུང་བཞིན་སྤྱི་བོས་བླངས། ། ཞེས་གསུངས་པས་སོ། ། རྣམ་པ་གཅིག་ཏུ་ན་རྒྱལ་བ་རིགས་ལྔ་ཁྲོས་པ་ནི་རྒྱལ་པོ་སྐུ་ལྔར་གྲགས་པ་ཡིན་ཞིང་། རྒྱལ་པོ་ཤེལ་འཕྲེང་ཅན་འདི་ནི་དེ་ལྔའི་ནང་ཚན་གཅིག་ཡིན་པར་གསང་སྔགས་རྙིང་མ་བའི་གསུང་རྒྱུན་ཚད་ལྡན་དག་ལས་གྲགས་ལ། དེ་ཉིད་ཀྱི་ལས་མཁན་ལ་གོང་དུ་བཀོད་པའི་ཤེལ་འཕྲེང་དཀར་པོའི་བཤད་རྒྱུད་དུ་གྲགས་པ་སློབ་དཔོན་པདྨའི་གསུང་འཁྲུལ་མེད་དེ་ལས་ཕྱིའི་བློན་པོ་ཧ་ར་ལང་ཊ། ནང་གི་བློན་པོ་པུ་ཏྲ་རྡོ་རྗེ་དབང་ཞེས་གཉིས་སུ་བཤད་པའི་ཕྱི་མ་དེ་དང་། གནོད་སྦྱིན་ཆེན་པོ་འདི་གཅིག་པར་སྣང་བས།
རྒྱལ་པོ་སྐུ་ལྔའི་ནང་ཚན་དཔེ་དཀར་རྒྱལ་པོའི་ལས་མཁན་གྱི་གཙོ་བོ་ཡང་འདི་ཉིད་ཡིན་པ་ནི་གདོན་མི་ཟ་ཞིང་། དེས་ན་གནོད་སྦྱིན་འདི་ནི་རྒྱལ་བ་རིགས་ལྔ་ཁྲོས་པའི་ནང་ཚན་དཔེ་དཀར་རྒྱལ་པོ་དང་གཙོ་འཁོར་དུ་སྣང་བ་མ་གཏོགས། ཡང་དག་པར་ན་དེ་ཉིད་དང་ཁྱད་པར་མེད་པ་ཉིད་ཡིན་ཏེ། རྒྱལ་པོ་ཤེལ་འཕྲེང་དཀར་པོའི་རྩ་རྒྱུད་དུ་གྲགས་པ་དེ་ལས། སྐུ་དང་གཉིས་སུ་མེད་པར་འཕྲིན་ལས་མཛད་པ་ནི། ། གཉིས་མེད་ཐུགས་ལས་སྤྲུལ་པའི་པུ་ཏྲ་རྡོ་རྗེ་དབང་། ། རྫུ་འཕྲུལ་གློག་ལྟར་འགྱུ་བས་དགྲ་བགེགས་རྡུལ་དུ་རློག ། ཅེས་འབྱུང་བ་དང་། གཞན་ཡང་གསང་སྔགས་གསར་མའི་ལུགས་ལ། གནོད་སྦྱིན་ཡབ་ཡུམ་དང་།
པུ་ཏྲ་ལྕམ་སྲིང་གསུམ། བེར་ནག་དང་གཅེར་བུ་གཉིས་སོགས་གུར་གྱི་མགོན་པོ་ཉིད་ཀྱི་སྤྲུལ་པ་ཙམ་ལས་ངོ་བོ་དབྱེར་མེད་པ་དང་། ལས་ཀྱི་གཤིན་རྗེ་ནག་པོ་ཡང་རྡོ་རྗེ་འཇིགས་བྱེད་ཀྱི་ཐུགས་ཀྱི་སྤྲུལ་པ་ལས་མ་འདས་པ་དང་། རྡོ་རྗེ་ཤུགས་ཀྱང་དུས་ཀྱི་འཁོར་ལོའི་རྣམ་འཕྲུལ་ལས་གཞན་དུ་མེད་པ་དག་དང་ཚུལ་མཚུངས་པའོ། ། དེ་བས་ན་གནོད་སྦྱིན་ཆེན་པོ་འདི་ནི་རྒྱལ་བ་རིགས་ལྔ་གང་ཡང་རུང་བ་ཞིག་གདུལ་བྱ་གདུག་པ་ཅན་ཞི་བའི་རྣམ་འཕྲུལ་གྱིས་འདུལ་མི་འོས་པ་དག དྲག་གཏུམ་གྱི་ཚུལ་གྱིས་འདུལ་བར་བྱ་བའི་ཕྱིར། རྒྱལ་པོ་ཤེལ་འཕྲེང་ཅན་གྱི་སྐུར་བསྟན་པ་དེའི་འཁོར་གནོད་སྦྱིན་གྱི་ཚུལ་བཟུང་བ་ཙམ་ལས། ངེས་པའི་དོན་དུ་རྒྱལ་བ་རིགས་ལྔའི་ཡེ་ཤེས་ཀྱི་རྣམ་པར་རོལ་པ་ལས་གཞན་དུ་མེད་པར་ཤེས་པར་བྱའོ། ། རྒྱུ་མཚན་དེ་དག་གི་ཕྱིར་ན་གནོད་སྦྱིན་གྱི་རྒྱལ་པོ་འདི་ཉིད་ཀྱིས། བདག་ཅག་གི་རྣམ་འདྲེན་དམ་པ་སྔགས་འཆང་བླ་མ་ཐམས་ཅད་མཁྱེན་པ་ཆེན་པོ་འདིའི་སྔོན་གྱི་འཁྲུངས་རབས་མདོ་ཙམ་ཞིག་གསུངས་པ་འདི་ནི།
དཔྱོད་ལྡན་གཟུར་གནས་དད་གུས་ཅན་དག་གིས་ཤིན་ཏུ་ཡིད་ཆེས་ཤིང་ངོ་མཚར་བའི་གནས་སུ་གཟུང་རིགས་པ་ཡིན་ནོ། ། དོན་དེ་དག་ལ་འདི་སྐད་སྨྲ་སྟེ། ཨེ་མ་གདུག་ཅན་འདུལ་ཕྱིར་རྒྱལ་ཀུན་གྱི། ། མཐུ་སྟོབས་གཅིག་ཏུ་སྤུངས་པ་ཁྲོ་བོའི་སྐུ། ། མྱུར་འགྲོ་མགྲིན་ཅན་འཇིགས་པའི་སྒྲ་དབྱངས་འཚེར། ། པདྨ་དབང་ཆེན་གྲགས་པ་སྙན་ལྡན་དེས། ། འཇིག་རྟེན་ཉམས་ངར་བྱེད་པའི་དྲེགས་པ་ཅན། ། རབ་མང་ནོར་འཛིན་རྡུལ་རྙེད་དག་གི་ནི། ། ཁེངས་པའི་དཔལ་འཕྲོག་རྒྱུད་འཇམ་དེས་པ་ཡི། ། ངང་ཚུལ་ལ་བཀོད་གསང་ཆེན་དབང་གི་ཆུ། །
ངོམས་པར་བླུད་དེ་དམ་ཚིག་སའི་ཟླ་བའི། ། ཅོད་པན་ཡིད་ཀྱི་གཙུག་ཏུ་དམ་བཅིངས་ཏེ། ། རྒྱལ་བསྟན་བསྲུང་བའི་མེལ་ཚེ་གྱིས་ཤིག་ཅེས། ། ཇི་ལྟར་བསྒོས་ལས་ནམ་ཡང་མི་འདའ་བའི། ། དམ་ལྡན་རཱ་ཛ་ཤེལ་གྱི་འཕྲེང་བ་ཅན། ། གང་དེ་དྲེགས་པ་འབུམ་སྡེའི་འཁོར་ཚོགས་དང་། ། ལས་བྱེད་གཙོ་བོ་པུ་ཏྲ་རྡོ་རྗེ་དབང་། ། མིང་གཞན་གནོད་སྦྱིན་ཙེའུ་དམར་འབོད་པ་དེས། ། བསྟན་པའི་སྐྱེད་ཚལ་བསྟན་འཛིན་རྐང་འཐུང་བཅས། ། བསྲུང་ཞིང་སྐྱོང་བའི་མཛད་འཕྲིན་ཆུ་བོའི་རྒྱུན། །
སྲིད་མཐར་ཆད་པ་མེད་པས་སྐྱེ་དགུ་ལ། ། ས་འདིར་དགེ་ལེགས་འབྲས་བུས་རྫོགས་ལྡན་བཞིན། ། ཡང་ནི་བརྟུལ་ཞུགས་གྲུབ་དབང་ཨ་ཙརྻ། ། པདྨ་འབྱུང་བའི་གནས་ཞེས་མཚན་གྱི་ནི། ། དགེ་ལེགས་དབྱངས་སུ་ལེན་པ་ཙམ་གྱིས་ཀྱང་། ། དྲེགས་ལྡན་བྱེ་བའི་སྙིང་རྩ་འདར་བྱེད་དེས། ། རབ་སྙན་ལྷ་ཡི་དགེ་བསྙེན་དུ་འབོད་དང་། ། རབ་གཏུམ་འཕྲིན་ལས་བྱེད་པོ་ཙེའུ་དམར། ། རབ་གསལ་སྤྲུལ་པའི་དཀྱིལ་འཁོར་དུ་བཅུག་ནས། ། རབ་ཟབ་དབང་གི་བདུད་རྩིས་རྒྱུད་བུམ་བཀང་། །
རབ་བརྗིད་སྙན་པའི་གསང་མཚན་སྙན་པའི་སྒྲས། ། རབ་དྲག་བོས་ཚེ་སྙན་བསྲིངས་མི་མངའ་བར། ། རབ་མགྱོགས་སྐད་ཅིག་དགུག་ནུས་མཚན་སྩལ་ཏེ། ། རབ་འབྱམས་བསྟན་སྲུང་ཆེན་པོར་མངའ་གསོལ་མཛད། ། དེ་ཕྱིར་མཐུ་ལྡན་གནོད་སྦྱིན་ཡོངས་ཀྱི་གཙོ། ། རྣམ་འཕྲུལ་སྣང་བས་སྲིད་གསུམ་ཀུན་ཏུ་ཁྱབ། ། བཀའ་ཡི་རྡོ་རྗེ་དྲག་པོ་སྩལ་ཙམ་གྱིས། ། སྣང་སྲིད་ལྷ་སྲིན་དྲེགས་པ་སྡེ་བརྒྱད་ཚོགས། ། དབང་དུ་བྱེད་དེས་མགོན་འདི་ངག་དབང་ལྷའི། ། གཟུགས་ལས་གཞན་དུ་སྣ་ཚོགས་སྤྲུལ་པའི་གར། །
མང་དུ་བསྒྱུར་ནས་སྣ་ཚོགས་གདུལ་བྱའི་དོན། ། མཛད་ཅེས་འདོམ་ལ་སུ་ཞིག་ནེམ་ནུར་བྱེད། ། དེ་ལྟར་དཔལ་འཕྲིན་ལས་ཀྱི་མགོན་པོ་གནོད་སྦྱིན་ཙེའུ་དམར་པོས་གསལ་བར་བསྟན་པའི་སྔགས་འཆང་བླ་མ་ཐམས་ཅད་མཁྱེན་པ་ཆེན་པོ་གང་གི་སྔོན་གྱི་འཁྲུངས་རབས་ཤིན་ཏུ་ངོ་མཚར་ཞིང་ཡིད་ཆེས་པའི་གནས་སུ་གྲུབ་པ་དག་སོ་སོའི་རྣམ་ཐར་ལོ་རྒྱུས་དང་སྦྱར་ཏེ་བཤད་པར་བྱ་བ་ཡང་འདི་ལྟར་ཐོས་ཏེ། དེ་ཡང་སྤྱིར་དམ་པ་འདི་ནི་ངེས་དོན་དུ་བདེ་བར་གཤེགས་པ་ཐམས་ཅད་ཀྱི་མཁྱེན་རབ་ཀྱི་ངོ་བོ་གཟུགས་ཀྱི་སྐུའི་རྣམ་པར་རོལ་པ་རྗེ་བཙུན་ཨུཏྤལ་སྔོ་ལྡན་ཉིད་ལས་གཞན་དུ་མེད་མོད། འོན་ཀྱང་ཀུན་རྫོབ་ཙམ་དུ་གདུལ་བྱ་རྣམས་ཀྱི་ལས་དབང་དང་མཐུན་པར་གང་ལ་ཅི་འཚམས་ཀྱི་རྣམ་འཕྲུལ་མི་འདྲ་བ་དྲི་མ་མེད་པའི་ཆུ་ཤེལ་ཁ་དོག་སྣ་ཚོགས་པའི་ཚོན་གྱིས་བསྒྱུར་པ་ལྟར་ཅིར་ཡང་སྣང་བ་བཞིན། གང་ཟག་སྐལ་པ་དང་ལྡན་མི་ལྡན་གྱི་བྱེ་བྲག་གི་སྣང་ཚུལ་གྱི་རིམ་པ་ཡང་ཅི་རིགས་པ་འབྱུང་བ་ལས། རེ་ཞིག་གོང་དུ་ཇི་སྐད་སྨོས་པ་ལྟར་གནོད་སྦྱིན་ཆེན་པོ་དེས། བཀོད་པ་ཡར་ལ་གཅིག་བྱས་ན། སྟོན་པ་ཤཱཀྱའི་དུས། མཽ་འགལ་གྱི་བུ།
ཞེས་ཐོག་མར་རང་ཅག་གི་སྟོན་པ་ཤཱཀྱའི་རྒྱལ་པོ་དེས། ཐུན་མོང་དང་ཐུན་མོང་མ་ཡིན་པའི་ཆོས་ཚུལ་རྒྱ་ཆེན་པོས་མཐའ་ཡས་པའི་སྐྱེ་བོའི་གདུང་བ་སེལ་བར་མཛད་པའི་དུས་སུ། དེ་ཉིད་ཀྱི་འཁོར་ཐོས་སྒྲོགས་ཀྱི་མཚན་འཆང་བ་མང་པོའི་ནང་ནས་མཐུ་དང་རྫུ་འཕྲུལ་ཅན་གྱི་མཆོག་ཏུ་སྟོན་པ་ཉིད་ཀྱིས་བསྔགས་ཤིང་ཐམས་ཅད་དུ་སྙན་པར་གྲགས་པ་མཽ་འགལ་གྱི་བུ་ཞེས་རྟག་པར་དགེ་བའི་མཚན། ས་གསུམ་གྱི་སྐྱེ་དགུའི་རྣ་བའི་བདུད་རྩིར་འབབ་པ་གང་གི་སྐུའི་སྣང་བརྙན་ཇི་ལྟར་ཤར་བའི་ཚུལ་རྗེས་སུ་བརྗོད་པ་ནི་འདི་ལྟ་སྟེ། སྔོན་སྟོན་པ་རྒྱལ་པོའི་ཁབ་འོད་མའི་ཚལ་བྱ་ཀ་ལན་ཏ་ཀ་གནས་པ་ན། འཁོར་དགྲ་བཅོམ་པའི་དགེ་སློང་དང་། བྱང་ཆུབ་སེམས་དཔའི་དགེ་འདུན་ཁྲི་ཕྲག་དང་ཐབས་གཅིག་ཏུ་བཞུགས་པའི་ཚེ། རྒྱལ་པོའི་ཁབ་ཀྱི་གྲོང་ཁྱེར་ཆེན་པོ་ན་ཀུན་ཏུ་རྒྱུ་ཀོའུ་ནི་ནྱ་དང་། མཽ་འགལ་གཉིས་ལ་བུ་ཞིག་པང་ནས་བཙེས་པས་པང་ནས་སྐྱེས་ཞེས་བྱ་བ་དང་། བྲམ་ཟེ་དཀར་རྒྱལ་དང་།
ཤ་རི་ཀ་གཉིས་ལ་བུ་ཞིག་བྱུང་བའི་མིང་ཉེ་རྒྱལ་ཏེ། གཉིས་ཀའང་བློ་གསལ་ཞིང་རིག་གནས་བཅོ་བརྒྱད་ལ་མཁས་པ། འཁོར་ལྔ་བརྒྱ་རེ་ཡོད་པ་གཉིས་ཕན་ཚུན་ཡིད་མཐུན་པས། བདག་ཅག་གཉིས་བདུད་རྩི་སྔོན་ལ་ཐོབ་པ་དེས་ཅིག་ཤོས་ལ་འགྲན་ནོ་ཞེས་དམ་ཚིག་བྱས་འཁོད་པ་ལས། ཇི་ཞིག་ན་འཕགས་པ་རྟ་ཐུལ་གྲོང་དེར་བསོད་སྙོམས་ཀྱི་ཕྱིར་གཤེགས་པ་ཉེ་རྒྱལ་གྱིས་མཐོང་སྟེ། འདི་ལྟ་བུའི་སྤྱོད་ལམ་མཛེས་ཤིང་ཡིད་དུ་འོང་བ་བདག་གིས་སྔོན་ཆད་མ་མཐོང་ན། འདི་ཅི་ཞིག་གམ་བརྟག་གོ་སྙམ་སྟེ་རྟ་ཐུལ་ག་ལ་བར་དོང་སྟེ། ཚེ་དང་ལྡན་པ་ཁྱོད་ཀྱི་སྟོན་པ་སུ། གང་ལས་རབ་ཏུ་བྱུང་། ཅིའི་ཆོས་ལ་དགའ་དྲིས་པས་རྟ་ཐུལ་གྱིས།
ཤཱཀྱའི་རྒྱལ་པོ་བརྟུལ་ཞུགས་དཀའ་ཐུབ་ཆེན་པོ་ཀུན་གྱི་དམ་པ་དབང་ལྡན་པ། ། འཁོར་བའི་རྒྱ་མཚོའི་ཕ་རོལ་ཕྱིན་ཅིང་གྲོལ་ལ་དེ་བཞིན་འགྲོ་བ་སྒྲོལ་མཛད་པ། ། སངས་རྒྱས་ཞེས་བྱ་སར་མཛད་མི་མཉམ་སྡུག་བསྔལ་རྒྱ་མཚོ་སྐེམ་དེ་ད་ལྟ་འདི་ན་ཡོད། ། དྲི་མ་མེད་པ་དེ་ཡི་སྐྱབས་སུ་ང་སོང་ང་ནི་དེ་ཡི་ཆོས་ལ་དགའ། ། ཞེས་གསུངས། ཡང་ཉེ་རྒྱལ་གྱིས། ཁྱེད་ཀྱི་སྟོན་པ་ཇི་སྐད་གསུངས་དྲིས་པ། རྟ་ཐུལ་གྱིས། ཇི་ལྟར་འཇིག་རྟེན་ལས་དང་ཉོན་མོངས་རྒྱུར་བཅས་བྱེད་རྒྱུ་ལྡན་འབྱུང་དང་། ། ལས་དང་ཉོན་མོངས་པ་དག་ལྡོག་རྒྱུ་དེ་ཡང་འདྲེན་པས་རབ་ཏུ་གསུངས། །
གང་ན་སྐྱེ་དང་རྒ་དང་རྒུད་པའི་སྡུག་བསྔལ་ཉེ་བར་མི་གནས་པ། ། ཐར་པ་མཆོག་དེ་སྨྲ་བའི་ཁྱུ་མཆོག་དེ་ཡིས་རང་གིས་མཁྱེན་ཏེ་གསུངས། ། ཞེས་གསུངས་པས། ཉེ་རྒྱལ་གྱིས་རྒྱུན་ཞུགས་ཀྱི་འབྲས་བུ་ཐོབ་ནས། སངས་རྒྱས་ཀྱིས་ནི་ཤིན་ཏུ་རྙེད་དཀའ་ཐོས་གཏེར་བདུད་རྩིའི་ཆོས་བཤད་པ། ། འདི་ནི་རྟག་ཏུ་སྐྱེ་བའི་འབབ་ཆུ་སྐེམ་པ་བདེན་པར་ཁོང་དུ་ཆུད། ། འདི་ནི་འགྲོ་བ་རྣམས་ཀྱི་སྡུག་བསྔལ་རབ་ཏུ་ཞི་བར་འགྱུར་བ་སྟེ། ། ལམ་ནི་དམ་པ་ཤེས་རབ་ཆོས་རྣམས་བསྒོམ་པ་མི་ཉམས་བྱེད་པ་ཡིན། ། ཞེས་པའི་ཚིགས་སུ་བཅད་པ་དང་། དེ་བཞིན་གཤེགས་པ་དེ་ད་ལྟ་གང་ན་བཞུགས་དྲིས་པས།
རྟ་ཐུལ་གྱིས། རྒྱལ་པོའི་ཁབ་བྱ་ཀ་ལན་དྷ་ཀ་གནས་པ་ན་བཞུགས་སོ་ཟེར་བས། ཉེ་རྒྱལ་གྱིས་བདག་ཅག་གྲོགས་པོའི་མཆོག་དང་བཅས་བཅོམ་ལྡན་འདས་དེའི་དྲུང་དུ་རབ་ཏུ་བྱུང་ངོ་། ། ཞེས་སྨྲས་ཏེ། རྟ་ཐུལ་ལ་ཕྱག་དང་སྐོར་བ་བྱས་ཏེ། པང་ནས་སྐྱེས་ག་ན་བར་སོང་བས། ཉེ་རྒྱལ་འོངས་པ་མཐོང་ནས། ཁྱོད་ཀྱི་དབང་པོ་རྣམས་ནི་དྭངས། བཞིན་གྱི་ཁ་དོག་ནི་དག ལྤགས་པའི་མདོག་ཀྱང་དཀར་ན།
ཁྱོད་ཀྱིས་བདུད་རྩི་རྙེད་དམ་སྨྲས་པས། ཉེ་རྒྱལ་གྱིས་དེ་དེ་བཞིན་ཏེ། ཁོ་བོས་བདུད་རྩི་རྙེད་པའི་ཚུལ་ཁྱོད་ལ་བཤད་དོ་ཟེར་བས། པང་ནས་སྐྱེས་སྟན་ལས་ལངས། བླ་གོས་གཟར། པུས་མོ་བཙུགས། ཐལ་མོ་སྦྱར་ཏེ། གང་གིས་སྲིད་གསུམ་རྒྱ་མཚོ་མྱུར་བརྒལ་ཞིང་། ། ཕུང་པོ་དགྲ་ཆེན་རྣམ་པར་གཞིག་བྱ་བ། ། མྱ་ངན་མེད་པའི་ལམ་དེ་ཤོད་ཅིག་དང་། །
ཡང་འབྱུང་མེད་པའི་ས་དེར་འཇུག་པར་བྱ། ། ཞེས་སྨྲས་ཏེ་ཉན་པ་ན། ཉེ་རྒྱལ་གྱིས། ཇི་ལྟར་འཇིག་རྟེན་ལས་དང་ཉོན་མོངས་རྒྱུར་བཅས་བྱེད་རྒྱུ་ལྡན་འབྱུང་དང་། ། ཞེས་སོགས་རྟ་ཐུལ་ཇི་སྐད་གསུངས་པ་དེ་སྨྲས་པས། ཡང་པང་ནས་སྐྱེས་ཀྱིས། སྡུག་བསྔལ་རབ་ཏུ་ཞི་བར་བྱ་ཕྱིར་དྲི་མ་མེད་པའི་ཞི་བའི་ཆོས། ། ཉོན་མོངས་ལྟ་ངན་ཉམས་པ་ཐམས་ཅད་ཞི་བྱེད་མི་ཤེས་གཅོད་པ་དང་། ། འདི་ན་འདུས་བྱས་གསོག་གསོབ་དེ་ཕྱིར་སྟོང་པ་བསླུ་བར་ཐུབ་པས་གསུངས། ། དེ་ཐོས་ཞི་བ་རེག་འགྱུར་དྲི་མ་མེད་པའི་ཚིག་དེ་ཟློས་ཏེ་གསུངས། །
ཞེས་སྨྲས་པ་ན། སླར་ཡང་སྔར་གྱི་ཚིགས་བཅད་དེ་བསྙད་པས། སྤང་ནས་སྐྱེས་ཀྱིས་ཀྱང་རྒྱུན་དུ་ཞུགས་པའི་འབྲས་བུ་ཐོབ་སྟེ། ཡང་དག་སྤྱོད་པ་འདི་ནི་ཆུ་བོ་སྒྲོལ་བ་ཞི་བ་མགྱོགས་པའི་གཟིངས། ། ཡེ་ཤེས་མཆོག་འདི་སྡུག་བསྔལ་གསུམ་པོ་ཞི་བྱེད་འཁོར་བའི་ཕ་རོལ་འགྲོ། ། འདི་ནི་ཡོངས་སུ་ཤེས་ན་ཉོན་མོངས་ཕུང་པོ་འཇོམས་ཤིང་བདུད་འདུལ་འགྱུར། ། ཐར་པ་འདི་ནི་དགྲ་དང་འཐབ་མོ་གསལ་ཞིང་སྡུག་བསྔལ་རྒྱ་མཚོ་སྐེམ། ། ཞེས་སྨྲས་ཏེ། དེ་བཞིན་གཤེགས་པ་དེ་ད་ལྟ་གང་ན་བཞུགས་དྲིས་པ། ཁོ་བོས་དེ་བཞིན་གཤེགས་པ་རྒྱལ་པོའི་ཁབ་བྱ་ཀ་ལན་དྷ་ཀ་གནས་པ་ན་བཞུགས་པ་ཐོས་པས།
བདག་ཅག་གཉིས་དེར་རབ་ཏུ་འབྱུང་ངམ་ཟེར་བ་ན། པང་ནས་སྐྱེས་ཀྱིས། དེ་ལྟར་བྱའོ་སྨྲས་ཏེ། གཉིས་ཀ་བློ་མཐུན་པ་ན། དེའི་ཚེ་བདུད་སྡིག་ཅན་གྱིས་ཐོས་ནས། དེ་གཉིས་རབ་ཏུ་བྱུང་ན་ངའི་ཡུལ་སྟོང་པར་བྱེད་ཀྱི། དེ་ལས་ཟློག་སྟེ་རང་གི་ལྟ་བ་འཛིན་དུ་གཞུག་སྙམ་ནས། རྟ་ཐུལ་གྱི་ཆ་ལུགས་སུ་བསྒྱུར་ཏེ། སྐྱེས་བུ་དམ་པ་གཉིས་པོ་འགྲོ་བའི་ལམ་དུ་འདུག་ནས། ཁོ་བོས་སྔར་སྨྲ་རྒྱུ་དང་བྱེད་རྒྱུ་དེ་ནི་ལོག་པ་སྟེ།
ཁྱེད་གཉིས་ཡིད་ཀྱི་སྤྱོད་པ་ཅི་ལ་ངེས་པར་གདམ་པར་བྱ་བའི་ཕྱིར། ། སྨྲས་པ་དེ་དག་ཐམས་ཅད་དོན་ཡོད་མ་ཡིན་འདི་ལ་རྒྱུ་ཡང་མེད། ། དགེ་དང་མི་དགེ་ལས་དེའི་འབྲས་བུ་ཐོབ་པ་འདི་ནི་ག་ལ་ཡོད། ། མྱུར་དུ་ཁྱེད་གཉིས་འདོད་པའི་ཡོན་ཏན་དག་ལ་རབ་སྤྱོད་རྩེད་མོ་བྱོས། ། སྐྱེ་རྒ་ན་འཆི་མེད་ཅིང་སྡུག་བསྔལ་མེད་དེ་འཇིག་རྟེན་ཕ་རོལ་མེད། ། བསོད་ནམས་བསོད་ནམས་མ་ཡིན་ལས་སྐྱེས་འབྲས་མེད་རྒྱུ་དང་བྱེད་པ་མེད། ། རྙེད་ཕྱིར་འདི་ནི་ཤཱཀྱའི་བུ་ཡིས་སྨྲས་ཀྱི་དད་པས་མ་འགྲོ་ཞིག ཅེས་སྨྲས་པ་ན། ཁོང་གཉིས་རབ་ཏུ་བྱུང་ལས་ཟློག་པའི་ཕྱིར་བདུད་ཀྱིས་འོངས་སོ་སྙམ་ནས། ཉེ་རྒྱལ་གྱིས་རང་གི་འཁོར་ལ།
བྲམ་ཟེ་ཁྱེའུ་ཉོན་ཅིག་འཁོར་བའི་སྐྱོན། ། དྲན་པར་གྱིས་ལ་འཇིག་རྟེན་རྒ་བ་ཡིས། ། གཟིར་ཞིང་འཆི་བདག་གིས་ནི་རབ་བསྐོར་བ། ། དེ་ཉིད་སྤང་ཕྱིར་རབ་བྱུང་ལེགས་པར་བཟུང་། ། ཞེས་སྨྲས། པང་ནས་སྐྱེས་ཀྱིས་བདུད་ལ། མཁས་པའི་བློ་འཆང་སྡུག་བསྔལ་གསུམ་མཐར་ཕྱིན་མཆོག་ཆོས་རྣམས་ཀུན་ཤེས་ཀྱི། ། རྣམ་པ་ཀུན་ཏུ་བདག་བློ་འདི་ལས་བསྐྱོད་ནུས་སུ་ཡང་མེད། ། སྲིད་པ་རབ་ཞི་བྱ་ཕྱིར་བདག་ཅག་བརྟན་པའི་ཡིད་ཀྱིས་རྟག་ཏུ་འབད། ། སེང་གེའི་གཟུགས་ཅན་ཝ་ཡི་ཚིག་གིས་ངེད་ཀྱི་བློ་གྲོས་མ་སྒྱུར་ཅིག །
ཅེས་སྨྲས་པ་ན། བདེན་པ་མཐོང་བའི་ལྷ་ནམ་མཁའ་ན་གནས་པ་རྣམས་ཀྱིས། སྐྱེས་བུ་དམ་པ་ཁྱེད་དག་ལེགས་སོ་ལེགས་སོ། ། རབ་ཏུ་བྱུང་བ་ནི་འཇིག་རྟེན་ཐམས་ཅད་ལས་ཁྱད་པར་དུ་འཕགས་པ་དང་། སྡུག་བསྔལ་མ་ལུས་པ་ཞི་བར་བྱེད་པ། སངས་རྒྱས་ཐམས་ཅད་ཀྱི་སྤྱོད་ཡུལ་ལ་འཇུག་པ། སངས་རྒྱས་རྣམས་ཀྱིས་བསྔགས་པའི་ལམ་མོ། ། ཞེས་པའི་ལེགས་སོ་བྱིན། དེ་ནས་ཀྱང་བདུད་ཀྱི་སེམས་མྱ་ངན་གྱིས་ནོན་བཞིན་དུ་ཁོང་རྣམས་སྟོན་པའི་དྲུང་དུ་འགྲོ་བ་དགག་པའི་ཕྱིར། གྲོང་ཁྱེར་ཆེན་པོའི་ཕྱི་རོལ་ཏུ་གཡང་ས་ཆེན་པོ་དཔག་ཚད་བརྒྱ་ཡོད་པ་ཡང་སྤྲུལ།
གཞན་ཡང་རི་ཆེན་པོ་སྲ་ཞིང་བརྟན་པ་འཕངས་སུ་དཔག་ཚད་བརྒྱ་ཡོད་པ་དང་། སེང་གེ་ཆེན་པོ་གཏུམ་ཞིང་འཇིགས་པའི་སྒྲ་སྐད་འབྱིན་པ་སྟོང་ལ་སོགས་པ་སྤྲུལ་ཡང་། བཅོམ་ལྡན་འདས་ཀྱི་མཐུས་ཁོང་གཉིས་ཀྱིས་གཡང་ས་ལ་སོགས་པ་གཏན་མི་སྣང་བར། ལམ་བདེ་བར་བཅོམ་ལྡན་འདས་ག་ལ་བ་དེར་ལ་གོར་ཡོང་བས། དེའི་ཚེ་བཅོམ་ལྡན་འདས་ཀྱིས་ཁོང་རྣམས་རྒྱང་རིང་པོ་ནས་འོངས་པ་གཟིགས་པས། དགེ་སློང་དག་ཁྱེད་ཀྱིས་སྐྱེས་བུ་གཉིས་ཡོང་བ་མཐོང་ངམ། འདི་གཉིས་གཡོག་དང་བཅས་པ་ངའི་དྲུང་དུ་བྱུང་ནས། གཅིག་ནི་ངའི་ཉན་ཐོས་རྣམས་ཀྱི་ནང་ནས་ཤེས་རབ་ཆེ་བའི་མཆོག་ཏུ་འགྱུར། གཅིག་ནི་རྫུ་འཕྲུལ་ཆེ་བའི་མཆོག་ཏུ་འགྱུར་རོ། ། ཞེས་བཀའ་སྩལ་ཏོ། །
དེ་ནས་སྐྱེས་བུ་དམ་པ་དེ་གཉིས་བཅོམ་ལྡན་འདས་ཀྱི་ཞབས་ལ་ཕྱག་འཚལ་ཞིང་སྐོར་བ་བྱས་ཏེ་སྤྱན་སྔར་འཁོད་ནས། བཅོམ་ལྡན་འདས་བདག་ཅག་གཉིས་ལ་རབ་ཏུ་བྱུང་བ་དང་། བསྙེན་པར་རྫོགས་པ་དགེ་སློང་གི་དངོས་པོ་སྩལ་དུ་གསོལ། ། ཞེས་ཞུས་པས། བཅོམ་ལྡན་འདས་ཀྱིས་མཁྱེན་བཞིན་དུ་རིགས་ཀྱི་བུ་ཁྱེད་གཉིས་ཀྱི་ཕ་མ་སུ། མིང་ཅི་ཞེས་བཀའ་སྩལ་པ་ན། ཉེ་རྒྱལ་གྱིས། བདག་གི་ཕ་ནི་བྲམ་ཟེ་དཀར་རྒྱལ་བྱ་བ་སྟེ། དེའི་བུ་ཉེ་རྒྱལ་ཞེས་པ་དང་། མ་ནི་ཤཱ་རི་ཀ་སྟེ།
དེ་ལས་སྐྱེས་པས་ཤཱ་རིའི་བུ་ཞེས་བཏགས། བདག་རབ་ཏུ་འབྱུང་བར་ཕ་མས་ཀྱང་གནང་བ་ལགས། ཞེས་གསོལ། དེ་བཞིན་དུ་པང་ནས་སྐྱེས་ཀྱིས། བདག་གི་ཕའི་མིང་ཀོའུ་འདི་ནྱ། མའི་མིང་མཽ་འགལ་ཏེ། དེ་ལས་སྐྱེས་པས་མཽ་འགལ་གྱི་བུ་ཞེས་མིང་དུ་ཆགས། བདག་རབ་ཏུ་འབྱུང་བར་ཕ་མས་ཀྱང་གནང་བ་ལགས་ཞེས་ཞུས་པས། བཅོམ་ལྡན་འདས་ཀྱིས། ཤཱ་རིའི་བུ་དང་མཽ་འགལ་གྱི་བུ་གཡོག་དང་བཅས་པ་ངའི་ཐད་དུ་ཚངས་པར་སྤྱོད་ཅིག་ཅེས་བཀའ་སྩལ་པ་ན།
དེ་ཉིད་ཀྱི་མོད་ལ་དེ་གཉིས་གཡོག་འཁོར་དང་བཅས་པ་རྣམས་རབ་ཏུ་བྱུང་བ་དང་བསྙེན་པར་རྫོགས་པ་དགེ་སློང་གི་དངོས་པོ་མཆོག་དང་ལྡན་པར་གྱུར་ཏོ། ། ཞེས་འདུས་པ་རིན་པོ་ཆེ་རྟོག་གི་གཟུངས་ལས་ཇི་ལྟར་འབྱུང་བ་བཞིན་གྱི་སྙིང་པོ་བསྡུས་པ་ཡིན་ལ། གཞན་རྒྱ་ནག་ནས་འགྱུར་བའི་མདོ་དྲིན་ལན་གསབ་པ་ཞེས་པའི་ནང་དུ་མཽ་འགལ་གྱི་བུའི་ལོ་རྒྱུས་ཤིན་ཏུ་རྒྱས་པ་ཞིག་འབྱུང་ཡང་། སྤྱིར་རྒྱ་ནག་ནས་འགྱུར་བའི་མདོ་རྣམས་ལྷག་ཆད་ཆེ་བར་མཁས་པ་རྣམས་བཞེད་ཅིང་། ཁྱད་པར་དེ་ནས་འབྱུང་བ་དང་རྟོག་གཟུང་གཉིས་མཽ་འགལ་གྱི་བུའི་ཡབ་ཡུམ་གཉིས་མི་མཐུན་པས་ལོ་རྒྱུས་ཚད་མར་དཀའ་བས་འདིར་མ་བཀོད་ལ། དེ་ལྟར་མཽ་འགལ་གྱི་བུ་ཉིད་སྟོན་པའི་ཉན་ཐོས་རྫུ་འཕྲུལ་ཅན་གྱི་མཆོག་ཏུ་རྒྱལ་བ་ཉིད་ཀྱིས་ལུང་བསྟན་པ་ལྟར། སྔོན་གྱི་ཚེ་བཅོམ་ལྡན་འདས་ཀྱིས་བྱང་ཆུབ་སེམས་དཔའ་བྱམས་པ་ལ་བརྟེན་ནས་གསུང་དབྱངས་ཀྱི་དཀྱིལ་འཁོར་ཡོངས་སུ་དག་པར་བྱ་བའི་ཆོས་ཀྱི་རྣམ་གྲངས་སྟོན་པར་མཛད་པའི་ཚེ། མཽ་འགལ་གྱི་བུ་ཆེན་པོས། བདག་གིས་དེ་བཞིན་གཤེགས་པའི་གསུང་གི་ཚད་དཔག་པར་བྱའོ་སྙམ་སྟེ། རྫུ་འཕྲུལ་གྱིས་ནམ་མཁའ་ལ་སོང་སྟེ་རི་རབ་ཀྱི་རྩེར་འདུག་ནས།
བཅོམ་ལྡན་འདས་ཀྱི་གསུང་ཉན་པ་ན། སྔར་དྲུང་ན་ཡོད་པའི་གསུང་ཇི་ལྟ་བ་བཞིན་དུ་ཐོས་པས། ཡང་རྫུ་འཕྲུལ་གྱིས་འཇིག་རྟེན་གྱི་ཁམས་མི་མཇེད་ཀྱི་གླིང་བཞི་རི་རབ་འཁོར་ཡུག་དང་བཅས་པ་ལས་འདས་ནས་ནུབ་ཕྱོགས་སུ་ཕྱིན་ཏེ། ནུབ་ཕྱོགས་ཀྱི་འཇིག་རྟེན་གྱི་ཁམས་དང་། མི་མཇེད་འཇིག་རྟེན་གྱི་ཁམས་གཉིས་ཀྱི་བར་གྱི་ཟོམ་ལ་གནས་ཏེ་ཉན་པས་སྔར་བཞིན་ཐོས། དེའི་ཚེ་བཅོམ་ལྡན་འདས་ཀྱིས་མཽ་འགལ་གྱི་བུ་ངའི་སྒྲ་སྐད་དཔག་པར་འདོད་ཀྱི་འདི་ལ་རྫུ་འཕྲུལ་ཞིག་བསྟན་དགོངས་ཏེ། མཽ་འགལ་གྱི་བུ་སྟོན་པའི་མཐུ་དང་། རང་གི་རྫུ་འཕྲུལ་གྱི་སྟོབས་ཀྱིས་ནུབ་ཕྱོགས་སུ་འཇིག་རྟེན་གྱི་ཁམས་དགུ་བཅུ་རྩ་དགུའི་བྱེ་མ་སྙེད་འདས་པའི་འཇིག་རྟེན་གྱི་ཁམས་འོད་ཟེར་གྱི་རྒྱལ་མཚན་ཞེས་བྱ་བར་སངས་རྒྱས་འོད་ཀྱི་རྒྱལ་པོ་ཞེས་བྱ་བ་བཞུགས་པའི་ཞིང་ཁམས་སུ་སོན་པར་གྱུར་ནས་ཉན་པ་ན། དཔེར་ན་འདོམ་གང་གི་ས་ན་ཡོད་པའི་མི་གཅིག་གི་སྒྲ་སྐད་ཅིག་ཤོས་ཀྱིས་ཐོས་པ་བཞིན་དུ་མཽ་འགལ་གྱི་བུས་སྟོན་པའི་གསུང་ཞིང་ཁམས་དེར་ཡང་གསལ་བར་ཐོས་སོ། ། དེའི་ཚེ་སངས་རྒྱས་འོད་ཀྱི་རྒྱལ་པོའི་འཁོར་བྱང་ཆུབ་སེམས་དཔའ་རྣམས་ཀྱིས།
མཽ་འགལ་གྱི་བུ་མཐོང་ནས། རང་གི་སྟོན་པ་ལ་འདི་ཅི་འདྲ་ཞིག་ལགས་ཞུས་པས། སྟོན་པ་དེས་ཁྱེད་དག་འདི་ལ་བརྙས་པའི་སེམས་མ་སྐྱེད་ཅིག འདི་ནི་བཅོམ་ལྡན་འདས་ཤཱཀྱ་ཐུབ་པའི་ཉན་ཐོས་རྫུ་འཕྲུལ་ཅན་གྱི་མཆོག་མཽ་འགལ་གྱི་བུ་བྱ་བ་ཡིན་གསུངས་ཤིང་། མཽ་འགལ་གྱི་བུ་ལ། རིགས་ཀྱི་བུ་ཁྱོད་ལ་བྱང་སེམས་འདི་དག་ཁྱད་དུ་གསོད་པར་འགྱུར་གྱི། དེ་བས་ན་ཁྱོད་ཉིད་ལ་བཅོམ་ལྡན་འདས་ཤཱཀྱ་ཐུབ་པས་བྱིན་གྱིས་བརླབས་པས་རྫུ་འཕྲུལ་སྟོན་ཅིག་གསུངས་པས། མཽ་འགལ་གྱི་བུས་སངས་རྒྱས་དེ་ལ་ཕྱག་འཚལ་སྐོར་བ་བྱས་ཏེ། བཅོམ་ལྡན་འདས་གླིང་འདི་སྐྱིལ་མོ་ཀྲུང་གཅིག་གིས་ཁྱབ་པར་བགྱིའོ་གསོལ་པས། དེ་ལྟར་གྱིས་ཤིག་གསུངས་པ་བཞིན་མཽ་འགལ་གྱི་བུས་ནམ་མཁར་ཤིང་རྟ་ལ་བདུན་སྲིད་ཙམ་འཕགས་ཏེ།
རིན་པོ་ཆེའི་གླིང་དེ་སྐྱིལ་ཀྲུང་གཅིག་གིས་ཁྱབ་པར་བྱས། སྐྱིལ་ཀྲུང་དེ་ལས་མུ་ཏིག་གི་རྒྱན་འཕྲེང་དཔག་ཏུ་མེད་པ་འཕྱང་བ་དེ་དག་ལས་ཀྱང་འོད་ཟེར་བསམ་གྱིས་མི་ཁྱབ་པ་འཕྲོ་བ། འོད་ཟེར་རྣམས་ཀྱི་རྩེ་ལས་པདྨ་མང་པོ་བྱུང་སྟེ། པདྨ་རྣམས་ཀྱི་སྙིང་པོ་ལ་བཅོམ་ལྡན་འདས་ཤཱཀྱ་ཐུབ་པ་ཅི་འདྲ་བའི་གཟུགས་ཀྱི་སྐུ་མང་དུ་བཞུགས་ཤིང་། སངས་རྒྱས་ཀྱི་གཟུགས་དེ་དག་ཀྱང་བཅོམ་ལྡན་འདས་ཤཱཀྱ་ཐུབ་པའི་གསུང་དབྱངས་ཀྱི་ཆོས་ཀྱི་རྣམ་གྲངས་ལས་བརྩམས་ཏེ་བསྔགས་པ་བརྗོད་པ་དག་སྤྲུལ་ཏེ། ཡང་བཅོམ་ལྡན་འདས་གླིང་བཞི་པའི་འཇིག་རྟེན་གྱི་ཁམས་འདི་སྐྱིལ་ཀྲུང་གཅིག་གིས་ཁྱབ་པར་བགྱིའོ། ། ཞུས་ཏེ་དེ་ལྟར་བྱས་ནས། དེ་བཞིན་དུ་སྟོང་དང་པོ་དང་། གཉིས་པ་དང་། གསུམ་པའི་འཇིག་རྟེན་གྱི་ཁམས་ཁྱབ་པར་བགྱིའོ་གསོལ་ཏེ།
སྔ་མ་བཞིན་གྱིས་ཁྱབ་པར་བྱས་ནས། སླར་རྫུ་འཕྲུལ་བསྡུས་པ་ན། བྱང་ཆུབ་སེམས་དཔའ་དེ་དག་ངོ་མཚར་སྐྱེས་ཏེ། རང་གི་སྟོན་པ་ལ། འདི་ཅིའི་ཕྱིར་འཇིག་རྟེན་གྱི་ཁམས་འདིར་འོངས་པ་ལགས་ཞུས་པས། འདི་བཅོམ་ལྡན་འདས་ཤཱཀྱ་ཐུབ་པའི་གསུང་དབྱངས་ཀྱི་མཐའ་དཔག་པར་འདོད་ནས་འདིར་འོངས་སོ་གསུངས། དེ་ནས་སངས་རྒྱས་དེས་མཽ་འགལ་གྱི་བུ་ལ་རིགས་ཀྱི་བུ། ཁྱོད་དེ་བཞིན་གཤེགས་པའི་གསུང་གི་ཚད་དཔག་འདོད་ཀྱི་བློ་མ་སྐྱེད་ཅིག དེ་བཞིན་གཤེགས་པ་རྣམས་ཀྱི་གསུང་དབྱངས་ཀྱི་ཚད་ནི་མ་མཆིས་པས། ཇི་ལྟར་བྱས་ཀྱང་ཁྱོད་ཀྱིས་དེ་རྟོགས་པར་མི་ནུས་སོ་གསུངས།
དེ་ནས་མཽ་འགལ་གྱི་བུས་བཅོམ་ལྡན་འདས་དེ་ལ་ཕྱག་དང་སྐོར་བ་བྱས་ཏེ། བདག་འཇིག་རྟེན་གྱི་ཁམས་མི་མཇེད་དེར་འགྲོ་བར་འདོད་ན་ཇི་ལྟར་བགྱི་ཞུས་པས། བཅོམ་ལྡན་འདས་དེས། ད་ཁྱོད་འཇིག་རྟེན་གྱི་ཁམས་དེར་སོང་སྟེ་རང་གི་སྟོན་པ་མཐོང་བར་འདོད་ན། སྟོན་པ་ལ་ཕྱག་ཚོལ་ལ་གསོལ་བ་ཐོབ་ཅིག་གསུངས་པ་ན། མཽ་འགལ་གྱི་བུས་རང་གི་སྟོན་པ་ལ་ཕྱག་འཚལ་ཏེ། མཐུ་ཆེན་མངའ་བ་ལྷ་དང་མིས་མཆོད་པ། ། ཡེ་ཤེས་མཐའ་ཡས་མཐའ་ཡས་གསུང་ལྡན་ཞིང་། ། རྐང་གཉིས་རྣམས་ཀྱི་དམ་པ་དགོངས་སུ་གསོལ། ། སླར་ཡང་ཞིང་དེར་རབ་ཏུ་མཆི་བར་བགྱི། །
ཞེས་གསོལ་བ་བཏབ་པས། བཅོམ་ལྡན་འདས་འཁོར་དང་བཅས་པ་བྱ་རྒོད་ཕུང་པོའི་རི་ལ་བཞུགས་པའི་ཚེ། འཁོར་དག་གིས་ཀྱང་ཐོས་ཏེ། ཀུན་དགའ་བོས་བཅོམ་ལྡན་འདས་ལ། འདི་ལྟར་གསོལ་བ་འདེབས་པ་འདི་སུ་ཞིག་ལགས་ཞུས་པས། བཅོམ་ལྡན་འདས་ཀྱིས། འདི་ནི་ནུབ་ཕྱོགས་སུ་འཇིག་རྟེན་གྱི་ཁམས་གངྒའི་ཀླུང་དགུ་བཅུ་རྩ་དགུའི་བྱེ་མ་སྙེད་འདས་པ་ན། འཇིག་རྟེན་གྱི་ཁམས་འོད་ཟེར་གྱི་རྒྱལ་མཚན་ཞེས་བྱ་བ་ཡོད་པ་དེ་ནས་མཽ་འགལ་གྱི་བུ་འདིར་འོང་བར་འདོད་ནས་གསོལ་བ་འདེབས་པའོ་གསུངས། དེ་ནས་ཀུན་དགའ་བོ་སོགས་བཅོམ་ལྡན་འདས་ཀྱི་འཁོར་རྣམས་འཇིག་རྟེན་གྱི་ཁམས་དེ་དང་། དེ་ན་བཞུགས་པའི་སངས་རྒྱས་འཁོར་དང་བཅས་པ་དང་།
མཽ་འགལ་གྱི་བུ་མཐོང་བར་འདོད་པ་ན། བཅོམ་ལྡན་འདས་ཀྱི་སྨིན་མཚམས་ནས་འོད་ཟེར་བཀྱེ་སྟེ་འཇིག་རྟེན་གྱི་ཁམས་འོད་ཟེར་གྱི་རྒྱལ་མཚན་དེ་སྣང་བར་གྱུར་ནས། ཞིང་དེའི་སངས་རྒྱས་འཁོར་བཅས་མཽ་འགལ་རྣམས་མཐོང་བར་གྱུར་ཏོ། ། དེ་ནས་བཅོམ་ལྡན་འདས་ཀྱིས་མཽ་འགལ་གྱི་བུ་ལ། ཁྱོད་འོད་ཟེར་གྱི་དཀྱིལ་འཁོར་འདིའི་རྗེས་སུ་འབྲངས་ཏེ་ཤོག་ཤིག་གསུངས་པ་བཞིན། དེས་ཀྱང་འོངས་པ་ན། སྐད་ཅིག་ལ་བཅོམ་ལྡན་འདས་ཀྱི་དྲུང་དུ་སོན་པར་གྱུར་ཏོ། ། གཞན་ཡང་འདིས་རྫུ་འཕྲུལ་མཛད་པའི་ཚུལ་ནི། སྔོན་གྱི་དུས་བཅོམ་ལྡན་འདས་མཚོ་མ་དྲོས་པར་སྔོན་གྱི་ལས་ཀྱི་རྒྱུ་བ་ལུང་བསྟན་པར་བཞེད་པའི་ཚེ། ཀླུའི་རྒྱལ་པོ་དགའ་བོ་དང་ཉེ་དགའ་གཉིས་ཀྱིས་མཚོ་མ་དྲོས་པའི་ནང་དུ་པདྨ་འདབ་མ་གསེར་དང་།
སྡོང་པོ་རིན་པོ་ཆེ་དང་། གེ་སར་རྡོ་རྗེ་ལས་བྱས་པ། པདྨ་སྟོང་ཕྲག་དུ་མས་བསྐོར་བ་ཞིག་སྤྲུལ་པ་ན། བཅོམ་ལྡན་འདས་འཁོར་དང་བཅས་པ་པདྨ་དེ་དག་ལ་འཁོད་དེ་བཞུགས་སོ། ། དེའི་ཚེ་ཤཱ་རིའི་བུ་བྱ་རྒོད་ཕུང་པོའི་རི་ལ་སྣམ་སྦྱར་དྲུབ་ཞིང་གནས་པ་ན། ། བཅོམ་ལྡན་འདས་ཀྱིས་མཽ་འགལ་གྱི་བུ་ལ། ཁྱོད་སོང་ལ་རབ་བྱུང་ཟླ་བོ་ཁྲིད་ལ་ཤོག་གསུངས་པས། དེས་བྱ་རྒོད་ཕུང་པོའི་རི་ལ་ཤཱ་རིའི་བུ་གནས་པའི་མདུན་དུ་སོང་སྟེ། ཤཱ་རིའི་བུ་བཅོམ་ལྡན་འདས་མཚོ་མ་དྲོས་པར་སྔོན་གྱི་ལས་ཀྱི་རྒྱུ་བ་ལུང་སྟོན་པར་བཞེད་ནས། ཁྱོད་ཀྱང་བོས་ཤིག་གསུངས་པས།
འདོངས་སྨྲས་པས། ཤཱ་རིའི་བུ་ན་རེ། རེ་ཞིག་སྣམ་སྦྱར་དྲུབ་བོ། ། དེ་ནས་ཕྱིས་འགྲོ་ཟེར་བ་ན། མཽ་འགལ་གྱི་བུས། འོ་ན་གྲོགས་བྱའོ་སྨྲས་ཏེ། སོར་མོ་ལྔ་ཅར་གྱིས་དྲུབ་པར་བརྩམས་པ་ན། ཤཱ་རིའི་བུས་དེ་ལྟར་ན་དྲུབ་ཟིན་དུ་ཟད་མོད་ཟེར་བས། མཽ་འགལ་གྱི་བུས། ཁྱོད་མི་འགྲོ་ན་རྫུ་འཕྲུལ་གྱིས་བསྐུར་བར་བྱའོ་སྨྲས་པས།
ཤཱ་རིའི་བུས་སྐེ་རགས་རྒྱ་ཅང་ཕྲོལ་ནས། ཁྱོད་བཅོམ་ལྡན་འདས་ཀྱིས་རྫུ་འཕྲུལ་ཅན་རྣམས་ཀྱི་མཆོག་ཏུ་བསྟན་ན། རེ་ཞིག་འདི་ཁྱེར་ཞིག ཕྱིས་ནས་ཁོ་བོ་ཁྱེར་ཞིག་གསུངས་ནས་སྐེ་རགས་རང་ལ་བཏགས་ནས་གཏད་པས། མཽ་འགལ་གྱི་བུས་དྲངས་པ་ན། ཤཱ་རིའི་བུས་བསམ་པ། འདི་རྫུ་འཕྲུལ་ཆེ་བས་འཁྱེར་བར་ནུས་སྙམ་ནས་བྱ་རྒོད་ཕུང་པོའི་རི་ལ་བཏགས་པས། མཽ་འགལ་གྱི་བུས་དེ་ཡང་དྲངས་པས། བྱ་རྒོད་ཕུང་པོའི་རི་ཡང་འགུལ་ལོ། ། ཡང་ཤཱ་རིའི་བུས་བསམ་པ།
འདིས་བྱ་རྒོད་ཕུང་པོའི་རི་ཡང་འཁྱེར་བར་ནུས་ཀྱི། རི་རབ་ལ་འདོག་གོ་སྙམ་ནས་དེ་ལ་བཏགས་པས། དེ་ཡང་དྲངས་པ་ན། རི་རབ་ཀྱང་འགུལ། ཀླུའི་རྒྱལ་པོ་དགའ་བོ་དང་ཉེ་དགའ་ཡང་གཡོས། མཚོ་མ་དྲོས་པ་ཡང་འཁྲུགས། བཅོམ་ལྡན་འདས་ཀྱི་འཁོར་གནས་བརྟན་པདྨའི་སྙིང་པོ་ལ་གནས་པ་རྣམས་ཀྱང་ལྡོག་པར་གྱུར་པ་ན། གནས་བརྟན་རྣམས་ཀྱིས། ཀླུའི་རྒྱལ་པོ་འདི་དག་གཡོ་བ་ཅི་ལགས་ཞུས་པས། བཅོམ་ལྡན་འདས་ཀྱིས།
ཀླུའི་རྒྱལ་པོ་གཉིས་གཡོས་པ་མ་ཡིན་གྱི། འོན་ཀྱང་ཉན་ཐོས་ཆེན་པོ་གཉིས་ཀྱི་རྫུ་འཕྲུལ་གྱི་རྣམ་པར་འཕྲུལ་ལོ་གསུངས། དེ་ནས་ཤཱ་རིའི་བུས་བསམ་པ། འདིས་རི་རབ་ཀྱང་འཁྱེར་བར་འགྱུར་གྱི། བཅོམ་ལྡན་འདས་ཀྱི་པདྨ་ལ་གདགས་སྙམ་ནས་དེ་ལ་བཏགས་པས་འགུལ་བར་མ་ནུས་སོ། ། དེ་ནས་ཤཱ་རིའི་བུ་ལ་ཁྱོད་ཀྱི་རྫུ་འཕྲུལ་གྱི་རྩེས་ཟིན་པ་བྱས་ཟིན་གྱི། ད་ནི་འདོང་ངོ་སྨྲས་ཏེ། བཅོམ་ལྡན་འདས་ཀྱི་དྲུང་དུ་སོང་ནས། བཅོམ་ལྡན་འདས་ཀྱིས་སོ་སོའི་སྔོན་གྱི་རྒྱུ་བ་དག་བཀའ་སྩལ་ཏོ། ། དེ་བས་ན་མཽ་འགལ་གྱི་བུ་ཆེན་པོ་ནི་བཅོམ་ལྡན་འདས་ཀྱི་ཉན་ཐོས་རྫུ་འཕྲུལ་ཅན་རྣམས་ཀྱི་ནང་ནས་མཆོག་དང་།
རབ་དང་། ཕུལ་དུ་བྱུང་བ་ཡིན་ཞིང་ངོ་མཚར་བའི་རྣམ་ཐར་གྱི་ཚོགས་ཀྱང་མདོ་སྡེ་དག་ལས་རྒྱས་པར་འབྱུང་ཡང་འདིར་ནི་མཚོན་པ་ཙམ་མོ། ། དེའི་རྗེས་སུ་གནོད་སྦྱིན་ཆེན་པོའི་གསུང་ལས། གུ་རུ་པདྨའི་དུས་སུ་ཞི་བ་འཚོ་དང་བསྟུན། ། མཁས་པ་ཤྲཱི་སིངྷའི་མིང་ཏུ་བཏགས། ། ཞེས་འབྱུང་བ་ལྟར། བདག་ཅག་གི་རྣམ་འདྲེན་དམ་པ་འདིས་སྔོན་གྱི་དུས་སུ་མཁས་པ་ཤྲཱི་སིངྷར་སྐུའི་བཀོད་པ་བསྟན་ནས་འགྲོ་བའི་དོན་མཛད་པའི་ཚུལ་ནི། སྟོན་པ་ཡོངས་སུ་མྱ་ངན་ལས་འདས་པའི་ཚུལ་བསྟན་ནས་ལོ་བརྒྱ་ཕྲག་བརྒྱད་མ་ལོན་ཙམ་གྱི་སྐབས་སུ་བྱོན་ནས། སློབ་དཔོན་ཆེན་པོ་པདྨ་ཀ་ར་དང་། བི་མ་ལ་མི་ཏྲ།
ཛྙཱ་ན་པུ་ཏྲ་དང་། བཻ་རོ་ཙ་ན་སོགས་པཎྜི་ཏ་དང་། ལོ་ཙཱ་བ་འཇིག་རྟེན་གྱི་མིག་ཏུ་གྱུར་པ་མང་པོ་དག་གི་ཐུགས་ཀྱི་བུམ་བཟང་རྫོགས་པ་ཆེན་པོ་རྒྱུ་འབྲས་ལ་བཟླ་བའི་མན་ངག་སོགས་དམ་པའི་ཆོས་ཀྱི་བདུད་རྩིས་ཡོངས་སུ་བཀང་སྟེ། གང་གི་རྒྱུན་བཟང་ཡོངས་སུ་མ་ཉམས་པས་འཕགས་ཡུལ་བྷོ་ཊའི་ལྗོངས་དང་བཅས་པའི་སྐལ་བ་བཟང་པོའི་གདུལ་བྱ་རྣམས་ཀྱི་བློ་གྲོས་ཀྱི་ཡོལ་གོར་ལེགས་པར་འཁྱིལ་བའི་ཆ་ཤས་ད་ལྟའི་བར་དུ་ཡང་ལེགས་པར་སྤྱད་དུ་ཡོད་པའི་རྟག་པར་དགེ་བའི་འཕྲིན་ལས་ཅན་པཎ་གྲུབ་ཆེན་པོ་ཤྲཱི་སིངྷ་སྟེ། བོད་སྐད་ན་དཔལ་སེང་གེ་ཞེས་སྙན་པར་གྲགས་པ་འདི་ཉིད་ནི། གསང་སྔགས་རྙིང་མའི་རྒྱུད་ཐལ་འགྱུར་དུ་གྲགས་པ་ལས། ང་ནི་མྱ་ངན་འདས་འོག་ཏུ། ། ནུབ་ཕྱོགས་ཨུ་རྒྱན་དག་གི་ཡུལ། ། དྷ་ན་ཀོ་ཤའི་ལྷ་ལྕམ་ལ། ། ཕ་མེད་བུ་སྟེ་བཛྲ་ཧེ། །
འདིས་ནི་དམ་པའི་བསྟན་པ་འཛིན། ། ཞེས་ལུང་བསྟན་པ་ལྟར། སྟོན་པ་འདས་ནས་ལོ་སུམ་བརྒྱ་དང་དྲུག་ཅུ་ཙམ་གྱི་ཚེ་རྒྱལ་པོ་སུ་པ་རཱ་ཛ་དང་བཙུན་མོ་འོད་ལྡན་མའི་སྲས་གཞོན་ནུ་མ་ཞིག་ལ་ལྷས་དབང་བསྐུར་བ་ལས། རྡོ་རྗེ་སེམས་དཔའི་སྤྲུལ་པ་ལྷའི་བུ་ཀུན་དགའ་སྙིང་པོ་ཉིད་གཞོན་ནུ་མ་དེའི་ལྷུམས་སུ་ཞུགས་པ་རྩིབ་མའི་གོ་བར་ནས་འཁྲུངས་པ་ན། ལྷ་དང་མཁའ་འགྲོས་བསྟོད་པས་དགའ་རབ་རྡོ་རྗེར་གྲགས་པ། སྡེ་སྣོད་དང་རྫོགས་པ་ཆེན་པོ་འབུམ་ཕྲག་དྲུག་ཅུ་རྩ་བཞི་ཐུགས་ལ་མངའ་ཞིང་རྡོ་རྗེ་སེམས་དཔའི་གནང་བ་ཐོབ་ནས་མཁའ་འགྲོ་མའི་དབང་མོ་གཉིས་དང་བཅས་པས་རྫོགས་པ་ཆེན་པོ་གླེགས་བམ་དུ་འགོད་པར་མཛད་པ་པོ་དེའི་སློབ་མར་གྱུར་པ་ཇི་སྐད་དུ། དེ་ཡི་རྗེས་འཛིན་ནུབ་ཀྱི་ཕྱོགས། ། བྲམ་ཟེའི་ཕྲུ་གུ་སྐལ་ལྡན་པ། ། མཉྫུ་ཤྲཱི་པ་ཏི་ཞེས། ། ལོ་ནི་བདུན་ཅུ་རྩ་ལྔར་འཛིན། །
ཞེས་ལུང་བསྟན་པ་བཞིན་བྲམ་ཟེའི་རིགས་སུ་འཁྲུངས་ཤིང་། རིག་གནས་ལྔ་ལ་མཁས་པ། རྡོ་རྗེ་རྣོན་པོས་ལུང་བསྟན་ལྟར་དགའ་རབ་རྡོ་རྗེའི་ཞལ་གྱི་བདུད་རྩི་རྫོགས་པར་གསོལ་ཏེ་དེ་ཉིད་དང་རྟོགས་པ་མཉམ་པ་རྫོགས་ཆེན་འབུམ་ཕྲག་དྲུག་ཅུ་རྩ་བཞི་སེམས་སྡེ་ཀློང་སྡེ་མན་ངག་གི་སྡེ་གསུམ་དུ་བསྡུས། གནད་ཟབ་སྙིང་ཐིག་གི་སྐོར་ལ། བཤད་རྒྱུད་དང་རྣལ་འབྱོར་རྒྱུད་གཉིས་སུ་ཕྱེ་ནས། སྔ་མ་གཏེར་དུ་སྦས། ཕྱི་མ་ལ་མཆན་བཏབ་སྟེ་གསལ་བར་མཛད་པ་པོ་འཇམ་དཔལ་བཤེས་གཉེན་དུ་གྲགས་པ་དེའི་ཐུགས་སྲས་ཀྱི་གཙོ་བོ་ཡང་། ཇི་སྐད་དུ། དེ་ཡི་རྗེས་སུ་དཔལ་ལྡན་པ། ། སོ་ཤ་གླིང་ཞེས་བྱ་བ་རུ། །
ཁྱིམ་བདག་རིགས་སྐྱེས་ཤྲཱི་སིངྷ། ། ཞེས་བྱ་བ་ཡིས་འཛིན་པར་འགྱུར། ། ཞེས་ལུང་བསྟན་གྱི་བདུད་རྩི་བརྙེས་པ་ཞིག་ཡིན་ཏེ། དེ་ཡང་སློབ་དཔོན་ཆེན་པོ་འཇམ་དཔལ་བཤེས་གཉེན་རྡོ་རྗེ་གདན་གྱི་དུར་ཁྲོད་སོ་སོའི་གླིང་ན་བཞུགས་པའི་ཚེ།

རྒྱ་ནག་གི་ཡུལ་དུ་ཁྱིམ་བདག་གཅིག་ལ་བུ་ཞིག་སྐྱེས་པ་ཆུང་ངུ་ནས་རིག་གནས་ལ་མཁས་པར་གྱུར་ཏེ་གནས་པ་ལས། རེ་ཞིག་ན་སྤྱན་རས་གཟིགས་ཀྱིས། འཇམ་དཔལ་བཤེས་གཉེན་གྱི་དྲུང་དུ་སོང་ཞིག་པར་ལུང་བསྟན། དེས་ཀྱང་ཟབ་མོའི་དོན་མྱུར་དུ་རྟོགས་པར་བྱ་བའི་ཕྱིར། གསང་སྔགས་མཐའ་དག་ལ་ལེགས་པར་སྦྱངས་ཤིང་རབ་ཏུ་བྱུང་བ་ན། སླར་ཡང་ཐུགས་རྗེ་ཆེན་པོས་བསྐུལ་ཏེ། ཚེའི་རིག་འཛིན་དང་རྫུ་འཕྲུལ་བསྒྲུབས་ནས་སོང་བས། འཇམ་དཔལ་བཤེས་གཉེན་དང་མཇལ་ཏེ་ལོ་ཉེར་ལྔ་བསྟེན་ནས། སློབ་དཔོན་དང་རྟོགས་པ་ཁྱད་པར་མེད་པར་གྱུར། འཇམ་དཔལ་བཤེས་གཉེན་འདས་པའི་འོག་ཏུ་པཎ་ཆེན་འདིས་མན་ངག་གི་དཔེ་ཕྱུང་ནས་ཐིག་ལེའི་སྐོར་ལ་ཕྱི་སྐོར། ནང་སྐོར།
གསང་སྐོར། གསང་བ་བླ་ན་མེད་པའི་སྐོར་ཏེ་བཞིར་ཕྱེ་ནས་སྔ་མ་གསུམ་གཏེར་དུ་སྦས། ཕྱི་མ་ནི་ཉིད་ཀྱི་ཐུགས་ལ་གབ་པའི་ཚུལ་དུ་བཞུགས་པ་ལས། སླར་མཁའ་འགྲོས་ལུང་བསྟན་ཏེ་གཏེར་དུ་སྦ་བར་མཛད་ནས་སིལ་སྦྱིན་གྱི་དུར་ཁྲོད་དུ་བཞུགས་སོ། ། དེའི་ཚེ་རྒྱ་གར་ནུབ་ཕྱོགས་སུ་ཁྱིམ་བདག་གི་བུ་རབ་ཏུ་བྱུང་བ་བི་མ་ལ་མི་ཏྲ་དང་། ཤར་ཕྱོགས་སུ་གདོལ་པའི་རིགས་ལས་རབ་ཏུ་བྱུང་བ་ཛྙཱ་ན་སཱུ་ཏྲ་ཞེས་བྱ་བ་མཁས་པ་མཐར་ཕྱིན་པར་གྱུར་པ་གཉིས་རྡོ་རྗེ་གདན་ན་པཎྜི་ཏ་ལྔ་བརྒྱའི་གཙོ་བོར་གྱུར་ཅིང་གནས་པ་ལས། ལན་ཅིག་སྐྱོ་སངས་ལ་བྱོན་པའི་སར་ནམ་མཁར་རྡོ་རྗེ་སེམས་དཔའ་བྱོན་ཏེ། ཁྱོད་གཉིས་སྐྱེ་བ་ལྔ་བརྒྱར་པཎྜི་ཏར་གྱུར་ནས་ཆོས་སྤྱད་ཀྱང་ཅི་ཡང་མ་ཐོབ་ཀྱི་ཚེ་འདིར་འཚང་རྒྱ་བར་འདོད་ན། རྒྱ་ནག་བྱང་ཆུབ་ཤིང་དྲུང་གི་ལྷ་ཁང་དུ་སོང་ཞིག་པར་བསྐུལ་བ་ན། བི་མ་ལ་བརྩོན་འགྲུས་ཆེ་བས་དེ་མ་ཐག་སོང་སྟེ།
རྣ་རྒྱུད་དང་ཕྱི་ནང་གསང་གསུམ་གྱི་མན་ངག་མཉན་ནས་ཚིམས་ཏེ། རྒྱ་གར་དུ་ལོག་པ་ན་ཛྙཱ་ན་སཱུ་ཏྲ་དང་མཇལ་བས་ལུང་བསྟན་དྲན་ཏེ་སངས་རྒྱས་ཀྱི་སྤྲུལ་པ་དེ་ད་ལྟ་བཞུགས་སམ་དྲིས་པས་བཞུགས་ཟེར་བས། དེ་མ་ཐག་བྱོན་པས། ཤྲཱི་སིངྷའི་བྱིན་རླབས་ཀྱིས་ཉིན་གཅིག་ལ་ཟླ་བ་དགུའི་ལམ་བགྲོད་དེ་སླེབས་པ་ན། བུད་མེད་མཛེས་མ་ཆུའི་བུམ་པ་ཁུར་བ་ཞིག་གིས་བཀྲ་ཤིས་ཁྲི་སྒོར་སོང་ཞིག་པའི་ལུང་བསྟན། དེར་ཕྱིན་པ་ན་མཁའ་འགྲོས་དུར་ཁྲོད་སིལ་སྦྱིན་དུ་སོང་ཞིག་པར་ལུང་བསྟན་དེ་སོང་བ་ན། ཤྲཱི་སིངྷ་ཐོད་པའི་ཁང་བརྩེགས་ཀྱི་ནང་ནས་ཁྱབ་འཇུག་གི་སྟན་ལས་བཞེངས་ཏེ། ཕྱག་གི་སོར་མོ་གསུམ་གྱེན་ལ་འཕྱར་བ་ན། ལོ་གསུམ་ན་གནང་བར་གོ་སྟེ། དེའི་བར་བླ་མའི་ཁོལ་པོ་མཐའ་དག་བྱས་ཏེ།
དེ་ནས་ལོ་དགུའི་རིང་ལ་རྣ་རྒྱུད་དང་ཕྱི་ནང་གསང་གསུམ་གནང་སྟེ། འདི་ལ་དཔེ་ཞིག་ཡོད་ཐང་སྙམ་པ་ན་དཔེ་རྣམས་བྱུང་སྟེ་གནང་། དེ་དག་གིས་ཐུགས་ཚིམས་ནས་འགྲོ་བར་ཆས་པ་ན། ཚིམ་མམ་གསུངས་པས། ཚིམས་ལགས་ཞུས་པས། གཏད་ས་མེད་གསུངས་པ་ན། གདམས་པ་ཁྱད་པར་ཅན་ཡོད་པར་ཤེས་ནས་སླར་ཡང་གསོལ་བ་བཏབ་པས། སྤྲོས་བཅས་ཀྱི་དབང་རྫོགས་པར་བསྐུར་ནས་ལོ་གསུམ་གྱི་རིང་ལ་གསང་བ་བླ་མེད་ཀྱི་གདམས་པ་མ་ལུས་པ་སྩལ་ཏེ། འདི་རྣམས་ཀྱི་གླེགས་བམ་ནི་དུས་ལ་བབས་པའི་ཚེ་ཁྱོད་ཉིད་ལ་གནང་བར་འགྱུར་རོ་ཞེས་ལུང་བསྟན། གདམས་ངག་ཟབ་མོ་ཐོབ་པས།
ད་ནི་ཉམས་སུ་ལེན་བཞིན་དུ་བླ་མའི་ཞབས་ཏོག་བྱའོ་སྙམ་པ་ན། སྤྲོས་མེད་ཀྱི་དབང་བསྐུར་ཏེ། ལོ་གཅིག་ཏུ་འཁོར་འདས་རུ་ཤན་འབྱེད་པའི་སྤྱོད་པ་ཐར་ཕྱིན། ཤིན་ཏུ་སྤྲོས་མེད་ཀྱི་དབང་བསྐུར་བས་ངེས་ཤེས་ཁྱད་པར་ཅན་སྐྱེས། རབ་ཏུ་སྤྲོས་མེད་ཀྱི་དབང་རྫོགས་པ་ན་བརྟན་པ་ཐོབ། ལོ་བཅུ་དྲུག་ཏུ་བླ་མའི་མཛད་སྤྱོད་ལྟ་ཞིང་ཉམས་སུ་བླངས། དེའི་ཚེ་ཤྲཱི་སིངྷ་ཉིད་བརྟུལ་ཞུགས་རླུང་འཛིན་གྱི་སྤྱོད་པ་དང་། ཁྲོ་བོ་དང་ཧེ་རུ་ཀའི་ཆ་བྱད་ཀྱིས་དུར་ཁྲོད་ཉུལ་བ་དང་། འབྱུང་བཞིའི་རྟེན་འབྲེལ་སོགས་མ་ངེས་པའི་སྤྱོད་པ་མཛད་དོ། ། དེ་ནས་རྒྱལ་པོ་དཔལ་བྱིན་གྱིས་སྤྱན་དྲངས་ནས།
སེང་གེ་དཀར་མོ་ཡན་ལག་དྲུག་ལྡན་ལ་ཆིབས་ཏེ་གཤེགས། ཞག་བདུན་ན་ས་གཡོ་བ་དང་། སྒྲ་དང་འོད་བྱུང་སྟེ་མྱ་ངན་ལས་འདས་པར་ཤེས་ནས། གསོལ་བ་བཏབ་པས། ཞལ་ཆེམས་གཟེར་བུ་བདུན་པ་ཛྙཱ་ན་སཱུ་ཏྲའི་ཕྱག་ཏུ་བབས་ཏེ། གསང་བའི་མན་ངག་རྣམས་བཀྲ་ཤིས་ཁྲི་སྒོའི་ཀ་བའི་ཁོང་ནས་ལོངས་ལ་དུར་ཁྲོད་བ་སིང་གི་ནགས་ལ་སོང་ཞིག་པར་ལུང་བསྟན་ཐོབ་སྟེ། གླེགས་བམ་རྣམས་ཕྱུང་སྟེ་རྡོ་རྗེ་གདན་གྱི་ཤར་ཕྱོགས་ཐག་རིང་པོའི་དུར་ཁྲོད་བ་སིང་བྱ་བར་བྱོན་ཏོ། ། དེ་ནས་སླར་བི་མ་ལ་མི་ཏྲ་ལ་ཟབ་པའི་གདམས་པ་གསང་བ་སྙིང་ཐིག་གི་སྐོར་སོགས་ཡོངས་སུ་རྫོགས་པ་སྩལ་ཏོ། ། དེ་ལྟ་བུའི་པཎ་ཆེན་ཤྲཱི་སིངྷར་གྲགས་པ་དེས་ནི་སློབ་དཔོན་པདྨ་ལ་རྫོགས་ཆེན་སོགས་གསང་སྔགས་ཟབ་མོའི་གདམས་པ་མང་དུ་སྩལ་པ་ཡིན་ཏེ། དེ་ཡང་སློབ་དཔོན་ཆེན་པོ་པདྨས་རིག་འཛིན་ཆེན་པོ་ཤྲཱི་སིངྷ་ལ།
ཨེ་མ་ཧོ་གུ་རུ་ཆེན་པོ་ལགས། སངས་རྒྱས་ཀྱི་དོན་གང་ལགས། འཁོར་བ་དང་མྱ་ངན་ལས་འདས་པའི་མཚམས་གང་ལགས། སེམས་དང་རིག་པའི་སོ་མཚམས་གང་ལགས། དེའི་དོན་གང་ཟག་གཅིག་གི་རྒྱུད་དུ་འགེལ་ན་ཇི་ལྟར་ལགས་ཞུས་པས། ཤྲཱི་སིངྷའི་ཞལ་ནས། ཨེ་མ་ཧོ། སངས་རྒྱས་ཞེས་བྱ་བ་ནི་མ་རིག་པ་སངས་ནས་ཡེ་ཤེས་མཐའ་རྒྱས་པ་ལ་ཟེར་བ་ཡིན་ནོ། ། དེ་རང་གི་རྒྱུད་ལ་འགེལ་བར་འདོད་ན། རང་གི་སེམས་ཉིད་ལ་བལྟས་པས།
སེམས་ཅིའི་ངོ་བོར་ཡང་མ་གྲུབ། སྟོང་པ། གསལ་བ། རྣམ་རྟོག་ཅི་ཤར་བ་རང་སྣང་ཡིན་པར་རིག་ཅིང་རྟོགས་ན་སེམས་སངས་རྒྱས་སུ་ངོ་འཕྲོད་པ་ཡིན་ནོ། ། འཁོར་བ་ཞེས་བྱ་བ་ནི། ལས་ངན་པའི་རྗེས་སུ་འབྲང་ནས་རིགས་དྲུག་གཅིག་ནས་གཅིག་ཏུ་འཁོར་བ་ཡིན། མྱ་ངན་ལས་འདས་པ་ནི། སེམས་ཀྱི་རང་བཞིན་རང་ངོ་ཤེས་པས་འཁོར་བའི་གདོས་ཐག་ཆོད་པའོ། ། དེ་རྒྱུད་ལ་འགེལ་བར་འདོད་ན། རང་གི་སེམས་འདི་གཞི་ལ་དངོས་པོའི་སྐྱོན་གྱིས་མ་གོས་པར་སྐྱེ་མེད་དུ་མཐོང་།
འཁོར་འདས་གནས་དག་པ་ལ་མྱ་ངན་ལས་འདས་པ་ཞེས་བྱ་བ་ཡིན་ནོ། ། མ་རིག་པ་ཞེས་བྱ་བ་སེམས་ཀྱི་དོན་མ་ཤེས་པའོ། ། རིག་པ་ཞེས་བྱ་བ་རང་བྱུང་གི་ཡེ་ཤེས་རིག་པའོ། ། དེ་རང་གི་རྒྱུད་ལ་འགེལ་བའི་དུས་ན། སེམས་ལ་གཏད་དེ་སེམས་བཙལ་ཞིང་། བལྟས་པས་བལྟ་རུ་མ་རྙེད་དེ་དེ་ཀའི་ངང་ལ་གསལ་ལེ། ལྷན་ནེ། ལྷང་ངེ་བ་དེ་ལ་བལྟས་པས། དེ་མཐོང་ཁོ་ན་མ་རིག་པ་རང་སར་དག་པའི་གནད་ཅེས་བྱའོ། ། སེམས་ཞེས་བྱ་བ་ནི་མངོན་པར་འདུ་བྱེད་ཅིང་དྲན་པ།
སེམས་ཉིད་ཅེས་བྱ་བ་ནི། དྲན་པ་མེད་ཅིང་ཡིད་ལ་མི་བྱེད་པའོ། ། དེ་རང་གི་རྒྱུད་ལ་འགེལ་བའི་དུས་སུ་སེམས་རྟོག་པས་མི་འགྱུར་བ་གཅིག་ལ་མ་བཅོས་པ་རང་བཞིན་དུ་བཞག་པས་གང་ཡང་ཡིད་ལ་མི་བྱེད་པར་ལྷན་ནེ། ལྷང་ངེ་བ་དེ་ལ་སེམས་ཉིད་རང་སར་དག་པའི་གནད་ཅེས་བྱ་བའོ་ཞེས་གསུངས་ཤིང་། དེ་བཞིན་དུ་གཞན་ཡང་ཀུན་གཞིའི་ས་མཚམས་ཕ་རོལ་ཚུར་རོལ། གཏི་མུག་དང་ཡེ་ཤེས། སྡུག་བསྔལ་བ་དང་བདེ་བའི་ས་མཚམས་དང་། དེ་དག་རྒྱུད་ལ་འགེལ་ལུགས་སོགས་དྲི་བའི་རིགས་རབ་ཏུ་མང་པོ་ཞིག་ཞུས་ཏེ། རིག་འཛིན་ཆེན་པོས་སོ་སོའི་དོན་དང་། དེ་ཉམས་སུ་ལེན་ཚུལ་སོགས་སྔ་མ་ལྟར་ཞིབ་ཅིང་མཐའ་ཆོད་ལ་འདྲིལ་བ་རེ་རེ་སྩལ་ཏེ།
སློབ་དཔོན་ཆེན་པོ་པདྨས་ཀྱང་། དེ་ལྟ་བུའི་གནད་ཏིག་གི་ཞལ་གདམས་དེ་ཡི་གེར་བཀོད་དེ་གཏེར་དུ་སྦ་བར་མཛད་པ་ཡིན་ཏེ། དེ་ལྟ་བུའི་ཡི་གེ་དེ་ཉིད་རིག་འཛིན་རྒོད་ཀྱི་ལྡེམ་འཕྲུ་ཅན་གྱིས་གཏེར་ནས་སྤྱན་དྲངས་པ་ལས། ཨེ་མ་ཧོ། བདག་འདྲ་པདྨ་འབྱུང་གནས་ཀྱིས། ། ཀུན་བཟང་ཐུགས་ལས་སྤྲུལ་པའི་སྐུ། ། ཤྲཱི་སིངྷའི་སྤྱན་སྔར་ཕྱིན། ། གུས་པས་གསོལ་འདེབས་སྨོན་ལམ་བཏབ། ། ངོ་སྤྲོད་གནད་ཏིག་ཞལ་གདམས་ཞུས། ། ཕྱི་རབ་དོན་དུ་ཡི་གེར་བཀོད། །
བསེ་སྒྲོམ་སྨུག་པོའི་ནང་དུ་སྦས། ། ཕྱིས་རབས་ལས་ཅན་པདྨའི་སྲས། ། དྲག་པོ་གྲུ་གསུམ་སྨེ་བ་ཅན། ། ལས་ཅན་དེ་དང་འཕྲད་པར་ཤོག ། ཅེས་འབྱུང་བ་ཡིན་པས་སོ། ། གཞན་ཡང་གུ་རུ་པདྨས་ལྷ་སྲིན་སྡེ་བརྒྱད་བྲན་དུ་འཁོལ་བ་སོགས་རྨད་དུ་བྱུང་བའི་མཐུ་རྩལ་དག་ཀྱང་། ཤྲཱི་སིངྷས་རྫོགས་ཆེན་གྱི་གདམས་པ་ཟབ་མོ་འདི་སྩལ་ཏེ་ཉམས་སུ་བསྟར་བ་ལས་བྱུང་བ་ཡིན་པར་སྣང་སྟེ། སྔོན་ཤྲཱི་སིངྷ་ལ། སློབ་དཔོན་ཆེན་པོས་རྫོགས་ཆེན་གསན་པའི་ཚེ། ཡུལ་སྣང་ལ་རིག་པའི་བརྡ་སྤྲོད་ཀྱི་གདམས་པ་སྩལ་བའི་དུས་སུ་ཤྲཱི་སིངྷས།
ཉམས་ཀྱི་སྣང་བ་གཞི་ལ་ཆོག་ཤེས་སུ་བཟུང་བ་ནི་བྱས་པའི་བལྟ་བ་ཡིན་ནོ། ། སྣང་བ་དང་སྟོང་པ་དབྱེར་མེད་དུ་འཇུག་སྙམ་ན། སྣང་བ་འདི་ལ་མ་ཆགས་པ་ཞིག་དགོས་ཏེ་ཁྱོད་ལ་འདུག་གམ། སངས་རྒྱས་དང་སེམས་ཅན་དབྱེར་མེད་སྙམ་ན། སེམས་ཅན་ལ་བཀུར་བསྟི་སངས་རྒྱས་དང་མཉམ་པ་བྱེད་དགོས་ཏེ་ནུས་སམ། མི་དགེ་བ་བཅུ་སྤྱད་ཀྱང་འབྲས་བུ་མི་འོངས་སྙམ་ན། བདག་ལ་གཞན་གྱིས་གསོད་པ། འཚང་ཚིག་ལ་སོགས་བྱེད་པ་བྱུང་དུས་བཟོད་དགོས་ཏེ་བཟོད་དམ། དགེ་བ་བཅུ་སྤྱད་ཀྱང་འབྲས་བུ་མི་འོངས་སྙམ་ན། བདག་ལ་སྲོག་སྐྱོབས་པ་ལ་སོགས་པ་ཕན་པ་བྱེད་པ་ལ་དགའ་བར་མི་འཛིན་པ་གཅིག་དགོས་ཏེ།
འདུག་གམ་གསུངས། དེ་ནས་སློབ་དཔོན་པདྨས་དོན་དེ་དག་བསྒོམས་པས། གསལ་ཉམས། སྟོང་ཉམས། བདེ་ཉམས་སོགས་ཉམས་ཁྱད་པར་ཅན་ཐུགས་རྒྱུད་ལ་འཁྲུངས་ཏེ། བདག་གིས་གོ་བ་བཞིན་སེམས་ཅན་ཀུན་གྱིས་གོ་ན་སྙམ་ནས་བླ་མ་ལ་ཞུས་པས། ཤྲཱི་སིངྷས། རྫོགས་ཆེན་ལ་ལྷུན་གྲུབ། བསམ་མི་ཁྱབ། བདེ་ཆེན་གྱི་དུས་དང་གསུམ་ཡོད་པའི།
པདྨ་འབྱུང་གནས་ཀྱི་ཉམས་འདི་ལྷུན་གྲུབ་ཀྱི་དུས་ཡིན། འདི་ལས་ཕྱི་མ་འབྱུང་། ཉམས་ལ་མ་ཞེན་པར་རྒྱ་སྐྱེད་གསུངས་པ་ལ། པདྨས་བདག་གིས་བློ་ཇི་ལྟར་བསྐྱེད་ཞུས་པས། ནམ་མཁའ་ལྟ་བུར་མཐའ་དབུས་མེད་པར་ངོ་སྤྲད་དེ། པདྨས་ཀྱང་དབེན་པར་བསྒོམས་པས་ཉམས་ཁྱད་པར་ཅན་སྔར་བས་ཀྱང་གོང་འཕེལ་དུ་གྱུར་པ་ན། སླར་ཡང་བོགས་འདོན་མང་དུ་གསུངས་པའི་མཐར། ད་ཁྱོད་དང་ང་མི་འཕྲད་དོ་གསུངས་པ་ལ། པདྨས་ད་དུང་མཇལ་གདམས་པ་ཞུ་གསོལ་བས། ད་དུང་མཇལ་ན་དགའ་ལ།
མ་མཇལ་ན་མི་དགའ་འམ་གསུངས་པ་ན། དེ་ལྟར་ལགས་ཞུས་པས། མི་དགའ་སྐྱེས་ན་རེ་བ་ཡོད་པ་ཡིན། དགའ་བ་ཡོད་ན་དོགས་པ་ཡོད་པ་ཡིན་པས། དེ་ལྟར་མེད་པར་གྱིས་ཤིག་པར་བསྒོས་ཏེ། ང་ལ་ཡེ་མ་བལྟ་བར་སོངས་ཤིག་གསུངས་པ་བཞིན། པདྨས་ཨུ་རྒྱན་གྱི་ཡུལ་དུ་བསྒོམ་དུ་བྱོན་ཏེ་གནས་པ་ན་རེ་ཞིག་ན་ཤྲཱི་སིངྷ་བྱོན་ཏེ། རིགས་ཀྱི་བུ་རྟོགས་པ་ཕུལ་ཅིག་གསུངས་པ་ན། རྟོགས་པ་འབུལ་རྒྱུ་སྐྲ་རྩེ་ཙམ་ཡང་མ་མཆིས་ཚུལ་ཞུས་པ་ན། རྟོགས་པ་དེ་དང་མ་བྲལ་བ་གང་དགར་སོང་ཞིག
སྤྱོད་པ་སྡེ་སྣོད་ལྟར་གྱིས། སྒོམ་པ་སྔགས་ལྟར་གྱིས། ལྟ་བ་རྫོགས་ཆེན་ལྟར་གྱིས། སེམས་གྱི་དོན་ནོར་བུ་ལྟར་གྱིས། སྐལ་ལྡན་གྱི་སློབ་མ་སྐྱོངས། བླ་མ་མཁའ་འགྲོ་རྟག་ཏུ་མཆོད་ཅིག ལྷ་སྲིན་སྡེ་བརྒྱད་བྲན་བཞིན་འཁོལ་བ་ཞིག་འབྱུང་ངོ་གསུངས་ནས་གཤེགས་སོ། ། དེ་ནས་པདྨས་ཆོས་ཐམས་ཅད་སྒྱུ་མ་དང་རྨི་ལམ་ལྟ་བུ་སེམས་ཉིད་སྐྱེ་ཤི་མེད་པར་རྟོགས། སྒྲུབ་པ་བཀའ་བརྒྱད་ཀྱི་ལྷ་ཚོགས་ཞལ་མཐོང་། ལྷ་སྲིན་སྡེ་བརྒྱད་བྲན་བཞིན་བཀོལ།
འགྲོ་དོན་རྒྱ་གར་ཡུལ་དུ་མཛད། གཞན་ཡང་བོད་དུ་རྒྱལ་པོ་ཁྲི་སྲོང་ལྡེའུ་བཙན་གྱི་དགོངས་པའི་དོན་ཡང་དཔྱིས་ཕྱིན་པར་བསྒྲུབས་པར་མཛད་དོ། ། དེས་ན་བོད་ཁ་བ་ཅན་པ་ལ་བཀའ་དྲིན་མཆོག་ཏུ་ཆེ་བ་སློབ་དཔོན་ཆེན་པོ་པདྨ་འབྱུང་གནས་ཀྱིས་བོད་ཡུལ་གྱི་ལྷ་སྲིན་གདུག་པ་ཅན་མཐའ་དག་དམ་ལ་བཏགས། རྒྱལ་བློན་འབངས་དང་བཅས་པའི་སྐལ་ལྡན་མང་པོ་སྒྲུབ་ཆེན་བཀའ་བརྒྱད་ཀྱི་སྒོ་ནས་སྨིན་ཅིང་གྲོལ་བའི་ལམ་ལ་བཀོད། སྐུ་གསུང་ཐུགས་ཀྱི་གཏེར་མང་པོ་ཕྱི་རབས་ཀྱི་གདུལ་བྱའི་དོན་དུ་སྦ་བར་མཛད་པ་སོགས་མདོར་ན། བོད་ཁ་བ་ཅན་གྱི་ལྗོངས་འདིར་བདེ་སྐྱིད་རྫོགས་ལྡན་གྱི་དཔལ་བཞིན་དུ་གྱུར་པར་མཛད་པ་དེ་ཡང་། སློབ་དཔོན་ཆེན་པོ་ཤྲཱི་སིངྷར་གྲགས་པའི་མཁས་གྲུབ་ཆེན་པོ་དེ་ཉིད་ཀྱི་མཐུ་ལས་བྱུང་བར་སྣང་བའི་ཕྱིར་ན། ཆོས་ཀྱི་རྒྱལ་པོ་ཁྲི་སྲོང་ལྡེའུ་བཙན་གྱི་སྐུ་རིང་ལ་ཁ་བ་ཅན་གྱི་ལྗོངས་འདིར་བདེ་བར་གཤེགས་པའི་བསྟན་པ་རིན་པོ་ཆེ་དར་ཞིང་རྒྱས་པ་སོགས་ཀྱང་། བདག་ཅག་གི་རྣམ་འདྲེན་དམ་པ་སྔགས་འཆང་བླ་མ་འདི་ཉིད་ཀྱི་བཀའ་དྲིན་དུ་ཤེས་པར་བྱའོ། ། ཡང་པཎ་ཆེན་དེ་ལ་རྣམ་པར་སྣང་མཛད་ཀྱི་ཐུགས་ཀྱི་སྤྲུལ་པ་ལོ་ཙཱ་བ་ཆེན་པོ་བཻ་རོ་ཙ་ནས་རྫོགས་པ་ཆེན་པོའི་གདམས་པ་ཡོངས་སུ་ཚང་བར་གསན་ནས་བོད་ཡུལ་འདིར་དར་རྒྱས་སུ་མཛད་པ་ཡིན་ཏེ།
དེའི་ཚུལ་ཡང་ཆོས་སྐྱོང་བའི་མངའ་བདག་ཁྲི་སྲོང་ལྡེའུ་བཙན་གྱིས་མཁའ་འགྲོའི་ལུང་བསྟན་དང་། རང་ཉིད་ཀྱི་སྔོན་གྱི་བག་ཆགས་ཀྱི་མཐུས་རྒྱ་གར་ན་རྩོལ་མེད་ཀྱི་ཐེག་པ་ཡོད་པར་རྟོགས་ཏེ། ལེན་པར་བཞེད་ནས་ཆབ་འབངས་དག་ལ་འཕགས་ཡུལ་དུ་འགྲོ་བར་སྤྲོ་བ་དྲིས་པ་ན། གཞན་མ་རྙེད་པར། པཱ་ཀོར་ཧེ་འདོད་ཀྱི་བུ་བཻ་རོ་ཙ་ན་བྱ་བ་མཁྱེན་པ་ཡངས་ཤིང་རྫུ་འཕྲུལ་ཆེ་བ་དེ་དང་། གཙང་ཐེ་ལེནྡྲའི་བུ་ལེགས་གྲུབ་ཏུ་གྲགས་པ་གཉིས་ཀྱིས་ཁས་བླངས་ཏེ། ཨརྻ་པཱ་ལོའི་གླིང་དུ་གནས་སྦགས་པས། ། དེའི་ནུབ་མོ་བཻ་རོ་ལ། རང་རྒྱུད་སྒྲིབ་པ་དག་པ་དང་། མཁས་པ་ཉེར་གཅིག་གི་དགོངས་པ་ལོན་པ།
རྣམ་སྨིན་གྱི་ལུས་འདག་པ། མན་ངག་གི་ཆོས་ལོན་པ། ལེགས་གྲུབ་ལ་བར་ཆད་འབྱུང་བ། རང་ཉིད་ཀྱང་ཚ་བ་རོང་དུ་སྤྱུགས་པ། སླར་བོད་ལ་ཕན་ཐོགས་པར་འགྱུར་བ་སོགས་མཚོན་བྱེད་རྨི་ལྟས་ཡ་མཚན་ཅན་དུ་མ་བྱུང་བས་ཐུགས་སྤྲོ་ནས་ཕྱིན་པས་རྒྱ་གར་དུ་བརྟོལ་ཏེ་གསེར་རྣམས་བསྐུངས། ཚོང་འདུས་སོགས་མང་པོའི་འདུན་ས་དག་ཏུ་འགྲིམས་ནས། ད་ལྟ་ཆོས་སུ་མཁས། གདམས་པ་སུ་ཟབ། ནུས་པ་སུ་ཆེ་སོགས་དྲི་ཞིང་བརྟགས་པས། སློབ་དཔོན་ཆེན་པོ་ཤྲཱི་སིངྷ་བྱ་བ་རིག་པའི་གནས་ལྔ་ལ་མཁས་པས།
པཎྜི་ཏ་ཉེར་ལྔའི་ཐུགས་སྲས། པཎྜི་ཏ་ལྔ་བརྒྱའི་བླ་མར་གྱུར་པ། ཡི་དམ་གྱི་ལྷ་འཕགས་པ་འཇམ་དཔལ་གྱིས་ཞལ་གཟིགས་ཤིང་། ཚེའི་རིག་འཛིན་བརྙེས་པ་ཞིག་ཡོད་པ་དེ་ངོ་མཚར་ཆེ་བར་ཀུན་མཐུན་པར་གླེང་བས། དེ་གང་ན་བཞུགས་དྲིས་པས། དྷ་ན་ཀོ་ཤའི་གནས་སེང་ལྡེང་སིལ་བྱེད་ཀྱི་ཚལ། ཙནྡ་དྲི་ཞིམ་གྱི་ནགས་རིན་ཆེན་ཟ་མ་ཏོག་སྤུངས་པའི་ཁབ་བྱ་བར་བཞུགས་ཟེར་ནས་བཙལ་བས། རྒྱལ་པོ་ཞིག་གིས་གནས་དེ་འདི་ཡིན་ཏེ། འདི་ན་ཁང་བརྩེགས་དགུ་ལས་མཐོ་བ་ན་དགའ་རབ་རྡོ་རྗེ་དགོངས་རྒྱུད་རྣམ་པར་དག་པའི་མཁས་པ་བཅུ་དྲུག་དང་བཅས་ཏེ་སྨྲ་བསམ་ཚིག་ལས་འདས་པར་བཞུགས། ཚིག་ལ་ཆགས་པའི་མཁས་པ་བདུན་གཉིས་པ་ན་བཞུགས།
གསུམ་པ་ན་བི་མ་ལ་ལ་སོགས་བཞུགས་ཤིང་། དེ་ན་བྲམ་ཟེ་མ་ཞིག་ཡོད་པས་ཞིབ་པར་དེ་ལ་དྲིས་ཤིག་ཟེར། དེ་ལ་དྲིས་པས་རྒན་མོ་དེས་པྲ་སེ་ནས་མི་རྟོགས་པའི་ཐབས་བྱས་ཏེ། མན་ངག་བོད་དུ་འཁྱེར་བའི་ལྟས་སུ་པཎ་ཆེན་བརྒྱད་ཀྱི་མཚན་ལྟས་ལོག་པ་དག་བཤད་དེ། མན་ངག་ལོན་པར་འགྱུར་བར་ལུང་བསྟན། བྲམ་ཟེ་མོ་ཆུ་ལོན་མ་ལ་འཕྲིན་སྲིངས་ཤིག་ཟེར་བ་བཞིན། འཕྲིན་ལན་གྲངས་དུ་མ་བསྲིངས་ཀྱང་མ་འཕྲོད་ནས། ལན་གཅིག་བཻ་རོས་སྒྱུ་མའི་སྦྱོར་སྔགས་ཀྱིས་ས་དང་བུམ་པ་སྦྱར་བས། འཁུར་མ་ནུས་ཏེ། ཁྱོད་ཀྱང་རྫུ་འཕྲུལ་ཆེ་སྟེ།
ཁོ་མོ་ལ་ཡང་འདི་ལྟར་རོ་ཟེར། རང་གི་བྱང་ཁོག་ཕྱེ་ནས་རྡོར་དབྱིངས་ལྷ་སོ་བདུན་བཀྲ་ལམ་མེ་བསྟན། དེ་ནས་བྲམ་ཟེ་མོས་འཕྲིན་བྱས་ཏེ་མཇལ་བ་ན་གསེར་དཔག་མེད་ཕུལ། རྩོལ་མེད་ཀྱི་ཐེག་པ་སྟོན་པར་ཞུས་པས། དོ་ནུབ་མཚན་མ་བརྟག་གོ་གསུངས། ནངས་པར་མཚན་མ་བཟང་། བོད་ལ་ཕན་ཆེ་ངེས། བཀའ་རྒྱས་པ་ནས་འབྱུང་བའི་ལུང་བསྟན་ལྟར་ན་དུས་ལ་ཡང་བབ་པས་མན་ངག་སྦྱིན་ནོ། ། འོན་ཀྱང་སྦྱིན་ཐབས་མ་ལེགས་ན། རང་རེ་གསུམ་ཀའི་སྲོག་ལ་ཉེན་པ་འོངས།
འདི་རང་ན་ཡང་རང་དགར་སྤྱད་དུ་མེད། རྒྱལ་པོས་ཚོར་ན་མན་ངག་རང་ཡང་མེད་པར་བྱེད་པས། ཁྱེད་གཉིས་ཆོས་གཞན་ཉན་པ་ལྟར་གྱིས་གསུངས་པ་བཞིན་བྱས་ཏེ། དེ་ནས་པྲ་སེ་ནས་མི་མཐོང་བའི་ཐབས་བྱས་ཏེ། མཚན་མོ་རེས་ནགས་ཚལ་གྱི་དབུས། རེས་རི་བོའི་རྩེ། རེས་རྫུ་འཕྲུལ་གྱིས་ནམ་མཁའི་དབྱིངས། རེས་རྒྱ་མཚོའི་ནང་སོགས་ངེས་མེད་དུ་བཤད་དེ། སེམས་སྡེ་བཅོ་བརྒྱད་པོ་ཚང་བར་སྩལ་བས། ལེགས་གྲུབ་ཚིམ་སྟེ་བོད་དུ་ལོག་པས་ལམ་དུ་འདས།
བཻ་རོ་ཙ་ནས་སླར་ཡང་ནན་གྱིས་ཞུས་པས། ཤྲཱི་སིངྷས་བཻ་རོ་ཙ་ན་ལ་རྒྱུད་སྡེ་དྲུག་ཅུ། མན་ངག་གི་གནད། ཁྱད་པར་དུ་འབྲས་བུ་རང་ཆས་སུ་སྟོན་པ་རྒྱ་མཚོའི་ཀློང་བསྟན་པས། བཻ་རོ་ཉིད་རྟོགས་པ་མཐར་ཕྱིན་ཡང་། སྒྲོ་འདོགས་གཅད་པའི་ཕྱིར་སླར་ཡང་ཞུས་པས། གདམས་པ་ལྷག་མེད་པར་དབུ་བསྙུང་བཞེས་ཏེ། གདམས་པ་བཅའ་ལུགས་གསུམ་དང་། སྦྱིན་ལུགས་བཞི་ལ་སོགས་པ་གསུངས་ནས། བོད་ཀྱི་རྒྱལ་པོ་ལ་སྟོན་ཅིག་པར་རྗེས་སུ་གནང་ཞིང་།
དགའ་རབ་རྡོ་རྗེ་དང་ཡང་མཇལ་བར་ལུང་བསྟན་པ་བཞིན་མཇལ། དེ་ནས་ཤྲཱི་སིངྷས་བཻ་རོ་ཙ་ན་ལ། རང་སེམས་ཡེ་ཤེས་རྡོ་རྗེ་འདི། ། ཡོད་མེད་དབུས་སུའང་མི་དམིགས་ཤིང་། ། རྟག་ཆད་མཐའ་ལ་མི་གནས་པ། ། སྒྲོ་སྐུར་མེད་པའི་ཆོས་ཉིད་ལ། ། བླང་དོར་མེད་པར་བློ་བཞག་སྟེ། ། འདི་ཞེས་སྒོམ་པའི་འདུ་ཤེས་བྲལ། ། དེ་ནི་དགོངས་པའི་མཐར་ཐུག་གོ ། ཞེས་སོགས་གནད་ཀྱི་ཞལ་ཆེམས་ཐུགས་ཀྱི་མཛོད་བརྟོལ་ཏེ།
རླུང་གིས་ཀྱང་ཐོས་སུ་མི་རུང་བ་བྱས་ནས་གདམས་ཏེ་སློབ་དཔོན་འོད་དུ་ཡལ། བཻ་རོས་བོད་དུ་བྱོན་ནས་མངའ་བདག་རྒྱལ་པོ་ལ་ཡང་ཡོངས་སུ་རྫོགས་པར་སྩལ་ཅིང་། གཞན་ཡང་རྒྱལ་པོ་གཡུ་སྒྲ་སྙིང་པོ་སོགས་མང་པོ་ལ་གདམས་ཏེ། དེ་ཉིད་ནས་བརྒྱུད་པའི་རྫོགས་ཆེན་གྱི་མན་ངག་ཟབ་མོ་ད་ལྟའི་བར་དུ་རྒྱུན་མ་ཆད་པར་བཞུགས་པ་འདི་ཡིན་ལ། རྒྱུ་མཚན་དེས་ན་དེང་སང་གསང་སྔགས་རྙིང་མའི་ཞལ་འཛིན་རྣམས་དམ་ཆོས་རྫོགས་པ་ཆེན་པོའི་མན་ངག་ཁྱད་པར་ཅན་གྱི་དགའ་སྟོན་ལ་ཅི་རིགས་པར་སྤྱད་དུ་ཡོད་པ་འདི་ཡང་བདག་ཅག་གི་ཡོངས་སུ་འཛིན་པ་ཆེན་པོ་འདི་ཉིད་ཀྱིས་བཀའ་དྲིན་ལས་བྱུང་བ་ཉིད་དུ་ཡང་དག་པར་རྟོགས་པར་བྱའོ། ། ཡང་དམ་པ་འདིས་ཕྱག་རྡོར་གྱི་སྤྲུལ་པ་བློན་པོ་མགར་བ་སྟོང་བཙན་དུ་སྐུའི་བཀོད་པ་བསྟན་པའི་ཚུལ་ནི། གནོད་སྦྱིན་ཆེན་པོའི་གསུང་ལས། གནམ་རི་སྲོང་བཙན། དེ་ལ་གཅེས་པ་མགར་བའི་མིང་། ། ཞེས་འབྱུང་བ་ལྟར།
བོད་ཁམས་ཀྱི་སྐྱེ་བུ་ཡོངས་ཀྱི་རྩ་ལག་དམ་པར་གྱུར་ཞིང་། ཐུགས་རྗེའི་དབང་ཕྱུག་ཕྱག་ན་པདྨོའི་རྣམ་པར་སྤྲུལ་པ་གངས་རི་ཅན་གྱི་ས་ཆོས་བཞིན་དུ་སྐྱོང་བའི་རྒྱལ་པོ་ཆེན་པོ་སྲོང་བཙན་སྒམ་པོ་ཞེས་ཡོངས་སུ་གྲགས་པ་དེའི་ཁ་ལོ་བསྒྱུར་བ་རྣམས་ཀྱི་གཙོ་བོ་ཞིག་ཏུ་སྐུའི་སྣང་བརྙན་ཤར་ནས་གཞལ་བར་དཀའ་བའི་མཐུ་དང་རྫུ་འཕྲུལ་གྱི་རྣམ་རོལ་མཐའ་ཡས་པས་འགྲོ་བ་དག་གི་དོན་དཔག་ཏུ་མེད་པ་མཛད་པའི་ཚུལ་ནི་འདི་ལྟར་ཐོས་ཏེ། སྤྱིར་ཆོས་རྒྱལ་དེ་ལ་བཀའི་བློན་པོ་ཕྱི་ནང་གསང་གསུམ་གྱིས་བསྡུས་པ་བརྒྱ་ཕྲག་གསུམ་ཡོད་པ་ལས། མིང་ཆེ་བར་གྲགས་པ་བཅུ་དྲུག་སྟེ། ཁྱུང་པོ་སྤུན་བཟུང་བཙན། ཡར་སྟོད་པ་ལམ་ཁྲི་བདེ་ལྷག་ཁྲི་བཙན། འཕན་ཡུལ་བ་མུ་ཁྲི་རྡོ་རྗེ་རྣམ་བཙན། མཇེད་པ་མཐིང་གི་བྱང་ཆུབ་མཆོག་བཙན། འཕྱོང་རྒྱས་པ་ཐར་པ་ཀླུའི་དཔལ་བཙན། ཡར་ལུང་པ་རོང་པོ་འཕྲུལ་གྱི་ལྡེ་བཙན་ཏེ་ཕྱི་བློན་བཙན་པོ་དྲུག
འཕྲུལ་གྱི་རྣ་ཆེན་རིགས་བཟང་། ཞང་པོ་རྒྱལ་གྱི་ཁྲོམ་བཟང་། ཅོག་རོ་རིག་པའི་ཀོང་བཟང་། ལྷར་གཟིགས་ཤོག་པོ་སྟོན་བཟང་། བཀའི་རྙག་སྟོན་འཕེལ་བཟང་། སྦས་ལུང་དཔལ་གྱི་ལེགས་བཟང་སྟེ་ནང་བློན་བཟང་པོ་དྲུག ཐོན་མི་སམྦྷོ་ཊ། མགར་སྟོང་བཙན་ཡུལ་བཟུང་། འབྲི་བསེ་རུ་གུང་སྟོན། ཉན་ཁྲི་བཟང་སྟེ་བཀའ་འཕྲུལ་གྱི་བློན་པོ་བཞི་རྣམས་སོ། །
དེ་དག་ལས་ཐོན་མི་དང་མགར་གཉིས་ནི་གཙོ་བོ་ལྟ་བུ་ཡིན་ཏེ། སྔ་མས་ནི་འཕགས་ཡུལ་དུ་བྱོན་ནས་སྒྲ་ལ་སོགས་པ་ཕྱི་ནང་གི་རིག་གནས་མང་དུ་ལོབ། བོད་ན་ཡི་གེ་མེད་པ་ལ་ཡི་གེ་འཆོས་ཏེ། རྒྱལ་པོ་སོགས་ལ་ལེགས་པར་བསླབས། ཆོས་མང་དུ་བསྒྱུར་པས་བོད་དུ་ལོ་ཙཱ་བ་ལ་སྔ་ཞིང་། འཇམ་པའི་དབྱངས་ཀྱི་སྤྲུལ་པ་ཡིན་པར་གྲགས་སོ། ། མགར་བ་སྟོང་བཙན་དུ་གྲགས་པའི་བློན་པོ་ཆེན་པོ་འདིས་ནི། བལ་ཡུལ་ནས་རྒྱལ་པོ་འོད་ཟེར་གོ་ཆའི་ལྷ་ལྕམ་རྗེ་བཙུན་ཁྲོ་གཉེར་ཅན་གྱི་སྤྲུལ་པ་བལ་མོ་བཟའ་ཁྲི་བཙུན་གདན་འདྲེན་པར་མཛད་ཅིང་། དེ་དང་མཉམ་དུ་རྫོགས་པའི་སངས་རྒྱས་དགུང་ལོ་བརྒྱད་པའི་སྐུ་ཚད་ཇོ་བོ་མི་བསྐྱོད་རྡོ་རྗེ། བྱམས་པ་ཆོས་ཀྱི་འཁོར་ལོ་སོགས་སྤྱན་དྲངས་ཏེ།
སླར་ཡང་རྒྱ་ནག་གི་ཡུལ་ནས་འཕགས་མ་སྒྲོལ་མ། མཚན་གཞན་རྒྱ་མོ་བཟའ་ཀོང་ཇོར་འབོད་པ་དེ་ཉིད། ངོ་མཚར་བའི་རིག་པའི་འཕྲུལ་ཐབས་ལྔ་ཕྲག་གཅིག་ཏུ་གཉིས་ཀྱིས་ལྷག་པ་དག་སྟོན་པར་མཛད་པའི་སྒོ་ནས་རྒྱལ་པོའི་དགོངས་བཞེད་དང་མཐུན་པར་གདན་དྲངས། དེ་དང་དུས་གཅིག་པར་སྟོན་པ་དགུང་ལོ་བཅུ་གཉིས་པའི་སྐུ་ཚད་དུ། སྦྱིན་བདག་ལྷ་དབང་བརྒྱ་བྱིན་གྱིས་མཛད་དེ། བི་ཤྭ་ཀཱརྨས་བསྐྲུན་པ་ལ། སྟོན་པ་ཉིད་ཀྱིས་བྱིན་རླབས་ཀྱི་མེ་ཏོག་འཐོར་བར་མཛད་པ་ཇོ་བོ་ཤཱཀྱ་མུ་ནེར་གྲགས་པ་འདི་ཉིད་བོད་ཁམས་ཀྱི་སྐྱེ་དགུའི་བསོད་ནམས་ཀྱི་མགྲོན་དུ་སྤྱན་འདྲེན་པར་མཛད། དེ་ལྟར་འཕགས་མ་གཉིས་ལས། བལ་བཟའ་ཁྲི་བཙུན་གྱིས། བོད་ཁམས་འདི་སྲིན་མོ་གན་རྐྱལ་དུ་གནས་པ་ལྟ་བུར་ཡོད་པའི་སྲིན་མོའི་སྙིང་གི་ཁྲག་གི་ཚུལ་དུ་ཆགས་པ་ལྷ་སའི་འོ་ཐང་གི་མཚོ་བསུབས་ཏེ།
དེའི་སྟེང་དུ་ར་ས་འཕྲུལ་སྣང་གི་གཙུག་ལག་ཁང་འདེབས་པར་མཛད། རྒྱ་བཟས་ར་མོ་ཆེའི་གཙུག་ལག་ཁང་བཞེངས་ཏེ། མདོར་ན་རྒྱལ་པོ་ནི་ཐུགས་རྗེའི་དབང་ཕྱུག་ཕྱག་ན་པདྨོ། ཐོན་མི་ནི་མཁྱེན་རབ་དབང་ཕྱུག་ཕྱག་ན་རལ་གྲི། མགར་ནི་མཐུ་སྟོབས་ཀྱི་དབང་ཕྱུག་ཕྱག་ན་རྡོ་རྗེ་སྟེ་རིགས་གསུམ་མགོན་པོ་ཉིད་རྒྱལ་བློན་གྱི་ཟོལ་འཛིན་པས་ཁ་བ་ཅན་གྱི་ལྗོངས་སུ་ཆོས་དང་མཐུན་པའི་བདེ་སྐྱིད་ཀྱི་དཔལ་འབར་བར་མཛད་པ་ཡིན་ནོ། ། རྒྱུ་མཚན་དེས་ན་རྒྱལ་བ་ཉིད་དང་མི་གཉིས་པའི་སྐུ་བརྙན་ཇོ་བོ་མི་བསྐྱོད་རྡོ་རྗེ་དང་། ཤཱཀྱ་མུ་ནེ་གཉིས་ད་ལྟའི་བར་དུ་བོད་ཡུལ་འདིར་འགྲོ་བའི་བསོད་ནམས་ཀྱི་ཞིང་བླ་ན་མེད་པར་བཞུགས་ཤིང་། གངས་ཅན་གྱི་སྐལ་ལྡན་མཐའ་དག་ཕུལ་དུ་བྱུང་བའི་དགེ་ཚོགས་འབྲས་བུའི་ཁྱད་པར་སྟོན་པ་ཉིད་མངོན་དུ་གྱུར་པའི་དྲུང་དུ་བསྐྲུན་པ་དང་མཚུངས་པར་སྤྱད་དུ་ཡོད་པ་སོགས་ལེགས་བྱས་ཀྱི་དགེ་མཚན་ཆུ་ཀླུང་ཆེན་པོའི་རྒྱུན་ལྟར་ཉམས་པ་མེད་པ་དག་ཀྱང་། བདག་ཅག་གི་སྐྱོབས་པ་བླ་ན་མེད་པ་འདི་ཉིད་ཀྱི་མཛད་འཕྲིན་ཁོ་ན་ཡིན་པར་ཁོང་དུ་ཆུད་པར་བྱའོ། ། གལ་ཏེ་ཆོས་རྒྱལ་སྲོང་བཙན་སྒམ་པོའི་དུས་སུ་ཤྲཱི་སིངྷ་མི་བཞུགས་ན་ནི།
དེའི་རྗེས་ཁྲི་སྲོང་ལྡེའུ་བཙན་གྱི་སྐབས་བཻ་རོ་ཙ་ནས། ཤྲཱི་སིངྷ་ལ་གདམས་པ་གསན་པའི་ལོ་རྒྱུས་འདི་མ་དག་པར་འགྱུར་ལ། བཞུགས་ན་ཤྲཱི་སིངྷ་དང་བློན་པོ་མགར་གཉིས་དུས་མཚུངས་པས་དེ་གཉིས་ཅར་དམ་པ་འདིའི་འཁྲུངས་རབ་ཏུ་ཇི་ལྟར་འགྱུར་སྙམ་ན། སྲོང་བཙན་སྒམ་པོའི་དུས་སུ་པཎ་ཆེན་དེ་བཞུགས་པས། དེ་དང་མགར་བ་སྟོང་བཙན་གཉིས་དུས་མཚུངས་ཀྱང་། དེ་གཉིས་ཅར་མགོན་འདིའི་འཁྲུངས་རབས་ཡིན་པ་ལ་མི་གནོད་དེ། སྤྱིར་སངས་རྒྱས་དང་བྱང་ཆུབ་སེམས་དཔའ་ཆེན་པོ་རྣམས་ནི་དབང་བཅུ་དང་སྤྲུལ་སྒྱུར་ལ་མངའ་བརྙེས་པས་གང་འདོད་དུ་སྐྱེ་བ་ལེན་ནུས་ཤིང་། དེ་ཡང་གཅིག་ཉིད་མང་པོར་སྤྲུལ་པ་དང་། ཆུང་ངུ་ཆེན་པོར་བསྒྱུར་བ་སོགས་ནུས་པས་ན། སྐུའི་སྐྱེ་བ་སྤྲུལ་སྐུ་གཉིས་ཅིག་ཅར་དུ་སྤྲུལ་ནུས་པ་ལ་ཐེ་ཚོམ་ཅི་ཞིག་དགོས་ཏེ།
བླ་མ་ས་སྐྱ་པ་ཆེན་པོས་ས་སྐྱར་གསུང་ངག་གསུངས་པ། གུང་ཐང་དུ་མལ་གྱི་ཉེ་གནས་མཛད་པ། འབྲིག་འཚམ་དུ་རབ་གནས་མཛད་པ། ཟངས་གདོང་དུ་ལམ་འབྲས་གསུངས་པ། ཤབ་སྒོ་ལྔར་ཆོས་འཁོར་བསྐོར་བ་སྟེ། སྐུའི་བཀོད་པ་མི་འདྲ་བ་དྲུག་དུས་གཅིག་ལ་བསྟན་ཅིང་། གཟུགས་སྐུ་བསྡུ་བའི་ཚེ་ཡང་བདེ་བ་ཅན་དང་། པོ་ཏ་ལ་སོགས་སུ་གཤེགས་པའི་བཀོད་པ་མི་གཅིག་པ་ལྔ་ཅིག་ཆར་སྟོན་པར་མཛད་པ་དང་། དེ་བཞིན་དུ་རྗེ་བཙུན་རྩེ་མོས་ཀྱང་ཞི་བར་གཤེགས་པའི་དུས་སུ་སྐུའི་བཀོད་པ་མི་འདྲ་བ་གཉིས་མཛད་པའི་ཚུལ་ཡབ་སྲས་གཉིས་པོ་དེའི་རྣམ་ཐར་དུ་གསལ་བ་དང་མཚུངས་ཤིང་། གཞན་ཡང་དེ་འདྲའི་རིགས་ཅན་མང་དུ་སྣང་བས་སོ། །
འོ་ན་གནོད་སྦྱིན་ཙེའུ་དམར་ཆེན་པོས། ཤྲཱི་སིངྷ་དང་མགར་གཉིས་འཇམ་དབྱངས་ཀྱི་སྤྲུལ་པར་སྩལ་པ་དང་། རྒྱལ་རབས་སོགས་ལོ་རྒྱུས་ཕལ་ཆེར་ལས་མགར་ཉིད་ཕྱག་རྡོར་གྱི་སྤྲུལ་པར་བཤད་པ་མི་འགལ་ལམ་སྙམ་ན། དེ་ཡང་མི་འགལ་ཏེ། དུས་ཀྱི་འཁོར་ལོའི་རིགས་ལྡན་དྲག་པོ་འཁོར་ལོ་ཅན་དུ་གྲགས་པ་དེ་ཕྱག་རྡོར་དང་འཇམ་དབྱངས་གཉིས་ཆར་གྱི་སྤྲུལ་པར་བཤད་པ་དང་། གསང་བདག་ཕྱག་ན་རྡོ་རྗེ་ཉིད་རྒྱལ་བ་ཐམས་ཅད་ཀྱི་ཐུགས་ཀྱི་སྤྲུལ་པ་ཡིན་པ་སོགས་མང་པོའི་སྤྲུལ་པ་གཅིག་དང་། སྤྲུལ་གཞི་གཅིག་ལས་སྤྲུལ་པ་མང་དུ་སྤྲུལ་ནུས་པ་སོགས་རྒྱལ་བའི་མཛད་པའི་ཆོ་འཕྲུལ་མཐའ་ཡས་པར་སྣང་བས་སོ། ། དེ་བཞིན་དུ་བཻ་རོ་ཙ་ན་དང་ཤྲཱི་སིངྷ་དུས་མི་མཚུངས་སྙམ་པའི་དོགས་པ་ཡང་མི་བྱ་སྟེ། ཤྲཱི་སིངྷས་སྐུ་ཚེའི་རིག་འཛིན་བརྙེས་པས་སློབ་དཔོན་པདྨ་ལྟར་གང་ཟག་སྐལ་ལྡན་ལ་ད་ལྟ་ཡང་དངོས་སུ་མཇལ་དུ་ཡོད་པར་བཤད་པ་ཡིན་ནོ། ། ཡང་ཆོས་སྐྱོང་ཆེན་པོའི་ལུང་བསྟན་བཀའ་ཚིག་སྔ་མའི་གསལ་བྱེད་དུ།
སླར་ཡང་ལྕགས་ཕོ་སྟག་གི་ལོ། དམ་ཚིག་དང་ལྡན་པ་ས་དཀར་པོའི་ཡུལ་གྱི་དགེ་བཤེས་ཀུན་དགའི་མིང་ཅན་དེ་ལ་བཟློ་བ། གདུག་འདྲེར་རྒྱ་དར་ས་གཞིའི་མེ་ཏོག་རི་མོ་ཅན་བྱུང་བ་དགའ་རབ་ཡིན། གདུག་འདྲེས་སྔོན་ཆད་ཀྱི་དུས་སུ་དགེ་བཤེས་ཀྱི་སྐྱེས་རབས་རྣམས། རྡོ་རྗེ་གདན་གྱི་པཎྜི་ཏ་ནས་ཉེ་བར་བཟུང་བའི་རི་མོར་བཀོད་པ་ཡིན་ཀྱང་ཐེ་ཚོམ་གྱི་བཀོད་པ་བྱུང་འདུག་པ། གདུག་འདྲེས་ལུས་ཁོག་འདིའི་ཐོག་ཏུ་རི་མོར་བཀོད་པ། པཎྜི་ཏར་ཁས་འཆེ་བ་ཤྲཱི་སིངྷ་ཞེས་བྱ་བར་ལུང་བསྟན་ཅིང་། དེ་ལ་ཐེ་ཚོམ་གྱི་བཀོད་པ་བྱུང་ན། རྙིང་མའི་ཆོས་སྐོར་རྣམས་ལ་ལྟོས། ཁྲི་སྲོང་ལྡེའུ་བཙན་གྱི་དུས་སུ་ལོ་ཙཱ་བ་ཀླུའི་རྒྱལ་མཚན།
ད་ལྟའི་དུས་སུ་ཀུན་དགའི་མིང་ཅན་འདི་བསྟན་པ་རྒྱས་ཤིང་ཆོས་འཁོར་འཕེལ་བར་ཡོང་། གསོལ་བ་ཐོབ་ཅིག་སྐྱེ་འགྲོའི་སེམས་ཅན་རྣམས། ཤིས་པར་གྱུར་ཅིག ཕྱིས་དུས་ཀླུའི་མིང་ཅན་དུ་སྐྱེ་བ་བླངས་པ་དགེ་བཤེས་རང་གི་བློ་ལ་གསལ། ཞེས་ལྷ་ཚེས་ཉེར་དྲུག་ལ་དཔེ་ཧར་ལྷའི་ཕོ་བྲང་སྡེ་བརྒྱད་རྦ་ཀློང་འཁྲུག་པའི་གཞལ་ཡས་ཁང་ནས་བྲིས། ཞེས་པའི་གསུང་ཤོག་ཕུལ་བ་དང་། དེ་དང་དུས་མཉམ་པར་མཁན་ཚངས་རབ་འབྱམས་པ་ཐར་པ་རྒྱལ་མཚན་གྱི་ཞུ་ཡིག་ཡིག་ཆུང་ལས། ཐུང་བ་འབུལ་འབྲས། ཞབས་དྲུང་རིན་པོ་ཆེའི་འཁྲུངས་རབས། དགེ་བཤེས་ལ་དོགས་པ་བྱུང་བ་ཨེ་ཡིན།
དགེ་བཤེས་ཀྱི་སྐྱེ་བརྒྱུད་རགས་རིམ་སྔ་སོར་གདུག་འདྲེས་རི་མོར་བཀོད་པ་དེ་ཡིན། སྔོན་ཆད་གདུག་འདྲེས་རི་མོར་བཀོད་པ་བཞིན། ཤྲཱི་སིངྷ་ནི་རྡོ་རྗེ་གདན་གྱི་རྒྱ་བཀྲོལ་མཁན་གྱི་པཎྜི་ཏ་དེ་ཡིན། ཁྲི་སྲོང་ལྡེའུ་བཙན་གྱི་དུས་སུ་ལོ་ཙཱ་བ་ལྕོག་རོ་ཀླུའི་རྒྱལ་མཚན་ཡིན། དགེ་བཤེས་རང་གི་བརྒྱུད་དུ་ནི་ཕར་འགྲོ་ཚུར་འགྲོ ཡར་ལོག་མར་ལོག་བྱས་པ་ཡིན། དེ་ནི་དགེ་བཤེས་རང་ལ་རྨི་ལམ་སྒྱུ་མའི་ཚུལ་དུ་སྲམ་ཙམ་སྲམ་ཙམ་ཡོད་པ་ཡིན་པས་གདུག་འདྲེ་ལ་འདྲི་མི་དགོས། གདུག་འདྲེས་ཐོག་མའི་སྒོ་འབྱེད་བྱས་པ་དེ་ཡིན། ཕྱིས་ཀྱི་མཁས་པ་ཆེན་པོ་མང་ཐོས་ཀླུ་སྒྲུབ་རྒྱ་མཚོ་སོགས་ཀྱང་དགེ་བཤེས་རང་ལ་གསལ་བ་དེ་ཡིན། པཎྜི་ཏ་སྒོ་མཐའ་ཡས་པ་དང་། ཀུན་མཁྱེན་བསོད་ནམས་སེང་གེ་སོགས་དགེ་བཤེས་རང་ཟེར་མ་བདེ་བ་མ་གཏོགས་གདུག་འདྲེ་ལས་དགེ་བཤེས་རང་གསལ།
བློ་ལ་གང་ཤར་རི་མོར་འཁོད་ཆོག་པ་ཡོད་ཕེབས་བྱུང་བ། ཞབས་དྲུང་རིན་པོ་ཆེ་སྐུ་ཉིད་ཀྱི་རྣམ་ཐར་རྒྱས་པ་ཞིག་འབྱུང་བའི་རྒྱུར་འགྲོ་བ་ཅིས་ཀྱང་མཁྱེན་མཁྱེན་ལགས། ཞེས་མཁན་ཚངས་པ་ཉིད་ལ་དེ་དུས་གནོད་སྦྱིན་ཆེན་པོས་དངོས་ཀྱི་བཀའ་སྩལ་ཕེབས་པ་ཇི་ལྟ་བ་བཞིན་ཞུ་གསོལ་ཕུལ་བ་ལྟར། སྤྱིར་ཤྲཱི་སིངྷའི་མཚན་ཆགས་པའི་མཁས་པ་ཞིག་བོད་དུ་ཡང་བྱུང་བར་སྣང་ཡང་། བདག་ཉིད་ཆེན་པོའི་སྐུའི་འཁྲུངས་རབས་ཀྱི་ཤྲཱི་སིངྷ་ནི་རྡོ་རྗེ་གདན་གྱི་རྒྱ་བཀྲོལ་མཁན་ཏེ། མདོ་རྒྱུད་སེམས་གསུམ་གྱི་གསང་སྔགས་ཟབ་མོའི་ཆོས་ཚུལ་མཁའ་འགྲོའི་རྒྱས་བཏབ་པ་དུ་མ། སློབ་མའི་མཆོག་བི་མ་ལ་མི་ཊ་སོགས་ལ་ཚུལ་བཞིན་དུ་འདོམས་པ་པོ་དེ་ཉིད་ཡིན་ཚུལ་གནོད་སྦྱིན་ཆེན་པོས་སྔགས་འཆང་བླ་མ་ཉིད་ལ་ཕུལ་བའི་ཞུ་ཡིག་གཞན་ཞིག་ཏུ་གསལ་བར་ཕུལ་འདུག་པ་བཞིན། དེའི་རྣམ་པར་ཐར་པ་ཡང་མདོར་བསྡུས་གོང་དུ་བཀོད་པ་ལྟར་ཡིན་ཞིང་། དེ་ལྟ་བུའི་པཎ་གྲུབ་ཤྲཱི་སིངྷ་ནི། བསྟན་པ་ཕྱི་དར་གྱི་དུས་སུ།
སྔ་འགྱུར་བསྟན་པའི་གསལ་བྱེད་དམ་པ་ཀློང་ཆེན་རབ་འབྱམས་པར་འགྱུར་བར་ཡང་སློབ་དཔོན་པདྨའི་ལུང་བསྟན་ལས་གསལ་བས་ན། བདག་ཉིད་ཆེན་པོ་འདི་ནི་མཁས་གྲུབ་ཀློང་ཆེན་པའི་སྤྲུལ་པར་ཡང་གྲུབ་ལ། ཆོས་སྐྱོང་ཆེན་པོའི་ལུང་བསྟན་སྔ་མའི་ནང་དུ། ཉེ་བར་བརྒྱུད་པའི་ཆོས་ནི་དར་བའི་དུས། ། སྒྲ་སྒྱུར་རྣམས་ཀྱི་གྲལ་ལ་འཁོད། ། ཅེས་པ་དང་། ཕྱི་མ་ལས་ཁྲི་སྲོང་ལྡེའུ་བཙན་གྱི་དུས་སུ་ལོ་ཙཱ་བ་ཀླུའི་རྒྱལ་མཚན། ད་ལྟའི་དུས་སུ་ཀུན་དགའི་མིང་ཅན་འདི། ། ཞེས་པ་དང་། མཁན་ཚངས་པར་ཡང་།
ཁྲི་སྲོང་ལྡེའུ་བཙན་གྱི་དུས་སུ་ལོ་ཙཱ་བ་ལྕོག་རོ་ཀླུའི་རྒྱལ་མཚན་ཡིན་ཞེས་པའི་བཀའ་སྩལ་པ་ལྟར། རྗེ་བཙུན་དམ་པ་འདི་ཉིད་བསྟན་པ་སྔ་དར་གྱི་དུས་སུ་བསྟན་པ་ལ་བཀའ་དྲིན་ཆེ་བ་སྐ་ཅོག་ཞང་གསུམ་དུ་གྲགས་པའི་ནང་ཚན་ཅོག་རོ་ཀླུའི་རྒྱལ་མཚན་གྱི་རྣམ་པར་སྤྲུལ་པར་ཡང་གདོན་མི་ཟ་ཞིང་། ལོ་ཙཱ་བ་ཆེན་པོ་དེ་ཉིད་ནི་པདྨ་ཐང་ཡིག་ལས། རུ་ལག་ཤབ་ཀྱི་དར་མ་ཞེས་བྱ་དང་། ། ཡུམ་མིང་འབྲོ་ཟ་ཞེས་བྱ་གཉིས་ཀྱི་བུ། ། དགེ་བསྙེན་ལི་ཚ་བྱི་ནི་ཚེ་འཕོས་པ། ། ཅོག་རོ་ཀླུ་ཡི་རྒྱལ་མཚན་ཞེས་བྱ་བ། ཞེས་སོགས་གསུངས་པ་ལྟར། སྟོན་པ་ཞལ་བཞུགས་པའི་དུས་ཀྱི་ལི་ཙ་བྱི་གཞོན་ནུ་འཇིག་རྟེན་ཐམས་ཅད་ཀྱི་མཐོང་ན་དགའ་བ་ཞེས་བྱ་བའི་སྐྱེ་བ་ཡིན་པར་ཨུ་རྒྱན་ཆོས་ཀྱི་རྒྱལ་པོ་ཉིད་ཀྱིས་ལུང་བསྟན་པ་ཡིན་ལ། དེ་ལྟ་བུའི་ལོ་ཙཱ་བ་དེ་ནི་དུས་གསུམ་གསལ་བའི་ཡེ་ཤེས་དྲི་མ་མེད་པའི་སྤྱན་མངའ་བ་སློབ་དཔོན་པད་མ་འབྱུང་གནས་ཀྱི་ལུང་བསྟན་ལས།
ད་ལྟའི་ལོ་ཙཱ་བ་ཅོག་རོ་ཀླུའི་རྒྱལ་མཚན་ཁྱེད་མ་འོངས་པ་ན་ས་ཞེས་བྱ་བར་རྣལ་འབྱོར་པ་བསོད་ནམས་རྩེ་མོ་ཞེས་བྱ་བར་སྐྱེ། དེ་ནས་བདེ་བ་ཅན་དུ་སངས་རྒྱས་ཀྱི་ཞིང་ཡོངས་སུ་སྦྱོང་། ལྔ་བརྒྱ་ཐ་མ་ལ་དགེ་སློང་ཀླུ་སྒྲུབ་ཅེས་བྱ་བར་གྱུར་ནས་སྟོད་དུ་ལམ་འབྲས་སྤེལ། དེ་འབྲེལ་ཚད་དོན་ལྡན་ཡིན་པས། སྐྱེ་བོ་ཐམས་ཅད་ཀྱིས་དེ་ལ་འདུད་པ་དང་། མཐའ་དམག་མི་འབྱུང་བའི་སྨོན་ལམ་འདེབས་སུ་འཇུག་དགོས། དེས་ཕན་ཆེ་བར་ཡོང་། ཞེས་ཁ་བ་ཅན་གྱི་ལྗོངས་འདིར་བསྟན་པ་ཕྱི་དར་ཤིན་ཏུ་འཕེལ་རྒྱས་ཆེ་བའི་སྐབས། བོད་ཀྱི་རྡོ་རྗེ་གདན་དཔལ་ལྡན་ས་སྐྱའི་གནས་སུ་རྒྱུད་སྡེ་ཐམས་ཅད་ཀྱི་མངའ་བདག་སློབ་དཔོན་རིན་པོ་ཆེ་བསོད་ནམས་རྩེ་མོར་འགྱུར་བ་དང་། རྗེ་བཙུན་བསོད་ནམས་རྩེ་མོ་ནི་འཕགས་ཡུལ་དུ་མི་ཐུབ་ཟླ་བ་ལ་སོགས་པའི་པཎྜི་ཏ་བཅུ་གཅིག་ཏུ་སྐྱེ་བ་བཞེས་ཏེ།
སླར་སྐུའི་རྟེན་དེ་ཉིད་ལ་སྐུ་ལུས་མ་སྤངས་པར་བདེ་བ་ཅན་དུ་གཤེགས་ནས་སངས་རྒྱས་ཀྱི་ཞིང་ཡོངས་སུ་སྦྱངས་ཏེ། སླར་ཡང་རྗེ་བཙུན་ས་སྐྱ་པའི་བསྟན་འཛིན་མཚུངས་པ་མེད་པ་ཀླུ་སྒྲུབ་རྒྱ་མཚོ་ཉིད་དུ་འགྱུར་བར་ལུང་བསྟན་པས་ན། མཁས་པའི་དབང་པོ་ཀླུ་སྒྲུབ་རྒྱ་མཚོ་ཉིད་ནི་ལོ་ཙཱ་བ་དེ་ཉིད་དང་། སློབ་དཔོན་རྩེ་མོ་ཞབས་ཀྱི་རྣམ་པར་སྤྲུལ་པ་ཡིན་པར་ངེས་ལ། དེ་ཉིད་ཟློས་ཏེ་བྱོན་པ་བདག་ཅག་གི་རྣམ་འདྲེན་དམ་པ་འདི་ཉིད་དུ་སྣང་བ་ནི། གནོད་སྦྱིན་ཆེན་པོའི་ལུང་བསྟན་ཕྱི་མ་ལས། ཕྱིས་དུས་ཀླུའི་མིང་ཅན་དུ་སྐྱེ་བ་བླངས་པ་ནི་དགེ་བཤེས་རང་གི་བློ་ལ་གསལ། ཞེས་དང་། མཁན་ཚངས་པར་ཡང་དེ་དང་མཚུངས་པར་སྩལ་པ་ལྟར་དང་། ཁྱད་པར་རྗེ་ཉིད་སྐུ་གཞོན་ནུ་ཉིད་ནས་ཀླུ་སྒྲུབ་རྒྱ་མཚོར་དད་མོས་བཅོས་མིན་རང་འཁྲུངས་སུ་ཡོད་པ་དང་།
རྗེས་སུ་དེ་ཉིད་ཀྱི་གསུང་རབ་རྣམས་གཟིགས་པའི་ཚེ། ཐུགས་ཀྱི་གོ་བབས་སྤྱི་དང་མི་འདྲ་ཞིང་། མོས་གུས་ཀྱང་ཇེ་ཆེར་འཁྲུངས་པ་དང་། རྗེ་དེ་ཉིད་ཀྱི་བཀའ་འབུམ་ཡོངས་སུ་རྫོགས་པ་འབད་མེད་དུ་ཕྱག་ཏུ་འབྱོར་ཞིང་། དེ་ཉིད་ནས་བརྒྱུད་པའི་གསུང་ངག་སློབ་བཤད་དང་། ཀྱེ་རྡོར་རྒྱུད་གསུམ་གྱི་བཤད་བཀའ་སོགས་ཟབ་ཆོས་མང་པོ་ཡང་སྤེལ་བར་མཛད་པ་སོགས་དང་། སྔ་མོའི་དུས་ཤིག་རྗེ་ཉིད་སྤྱན་སྔ་རིན་པོ་ཆེ་དང་དཔོན་སློབ་ལྷན་ཅིག མང་མཁར་ཆབ་ཚན་ལ་ཕེབས་པའི་ལམ་དུ་ཚར་ཆེན་ཆོས་ཀྱི་རྒྱལ་པོ་དང་། རྗེ་ཀླུ་སྒྲུབ་རྒྱ་མཚོ་ཡབ་སྲས་ཀྱི་བསྟི་གནས་ཐུབ་བསྟན་དགེ་འཕེལ་དུ་ཕེབས་དུས། དགོན་པའི་ལྷོ་ཕྱོགས་ཀྱི་སྤང་རིའི་ངོས་དེ་གཟིགས་པ་ན།
སྔར་ནས་ལན་མང་པོ་གཟིགས་པའི་སྤྱན་འདྲིས་པའི་ཉམས་ཤིན་ཏུ་ཆེ་བ་དང་། བླ་བྲང་གི་གཟིམས་ཁང་རྣམས་ལ་ཡང་སྔར་ནས་ཡུན་རིང་བསྟི་བར་མཛད་པའི་ཐུགས་ཉམས་ཁོ་ན་ཤར་བ་དང་། དེ་བཞིན་དུ་སྤྱན་སྔ་རིན་པོ་ཆེར་འདི་བཞིན་ཡོང་གིན་འདུག་ཚུལ་གསུངས་པས། སྤྱན་སྔ་རིན་པོ་ཆེས་ཀྱང་། རྗེ་ཉིད་ཚར་པ་ཆོས་རྗེའམ། དེ་ཉིད་ཀྱི་ཐུགས་སྲས་ཆེ་བ་ཞིག་གི་སྐུའི་སྐྱེ་སྤྲུལ་ཡིན་པའི་མཚན་མར་སྣང་། གཞན་དུ་དེ་བཞིན་ཅི་ལ་འབྱུང་ཞེས་ཞུ་བ་བྱུང་འདུག་ཅིང་། གཞན་ཡང་རྗེ་ཉིད་ཆབ་ཚན་དེར་ཕེབས་པའི་གནས་སྐབས་གཞན་རྣམས་ལ་ཡང་། ལ་ལ་ཕེབས་དུས་ཐུབ་བསྟན་དགེ་འཕེལ་གཟིགས་སར་ཕེབས་འཕྲལ་དགོན་པ་ཁྲ་ཕུང་སྟེ་སྤྱན་ལམ་དུ་བྱུང་མ་ཐག ཐུགས་ལ་དགེས་སྤྲོ་དང་ཚར་ཆེན་ཡབ་སྲས་ལ་ཡང་དད་གུས་དུང་པ་རེ་མི་འབྱུང་བ་མི་སྲིད་པས་ཚར་ཆེན་དཔོན་སློབ་དང་འབྲེལ་བ་ཡོད་པ་ཞིག་ནི་ཡིན་ངེས་སུ་འདུག
ཅེས་རྗེ་ཉིད་ཡང་ཡང་གསུང་བ་ཐོས་པ་དང་། རྗེས་སུ་བསམ་ཡས་ནས་ཞུ་འཕྲིན་འདི་དག་བྱུང་དུས་ཀྱང་ཉིད་ཀྱི་གསུང་ལས། སྔ་སོར་གྱི་གནས་ཚུལ་དེ་དག་ལ་དཔག་ན་ཡང་ཆོས་སྐྱོང་གསུང་བ་བཞིན་ཀླུ་སྒྲུབ་རྒྱ་མཚོའམ། དེ་ཉིད་དང་བཟང་འབྲེལ་ཆེན་པོ་ཡོད་པ་ཞིག་ཡིན་ཤས་རང་ཁ། རྗེ་དེ་ལ་སྔ་མོ་ནས་དད་པ་བཅོས་མིན་སྐྱེ་བ་ཞིག་ཡོད་པ་དེའི་རྒྱུན་ད་དུང་གསུང་རབ་འདི་ཚོ་མཐོང་གིན་ཇེ་འཕེལ་དུ་འགྲོ་བ་ཞིག་ཡོང་གི་འདུག་ཅེས་ཀྱང་གསུང་ལ། རྒྱུ་མཚན་དེས་ན་བདག་ཉིད་ཆེན་པོ་འདི་ནི་རྒྱ་གར་འཕགས་པའི་ཡུལ་གྱི་པཎྜི་ཏ་ཆེན་པོ་མི་ཐུབ་ཟླ་བ་དང་། བོད་ཀྱི་ལོ་ཙཱ་བ་ཅོག་རོ་ཀླུའི་རྒྱལ་མཚན། སློབ་དཔོན་རིན་པོ་ཆེ་དཔལ་ལྡན་རྩེ་མོའི་ཞབས། ཐམས་ཅད་མཁྱེན་པ་ཀླུ་སྒྲུབ་རྒྱ་མཚོ་རྣམས་དང་གཟུགས་སྐུའི་རྣམ་རོལ་ཐ་དད་དུ་ཤར་ཀྱང་། ཐུགས་གཉིས་མེད་ཀྱི་ཡེ་ཤེས་རོ་གཅིག་པའི་ཚུལ་དྲི་མ་མེད་པའི་ལུང་གིས་གྲུབ་པས་སྐལ་བ་དང་ལྡན་པ་དག་ཡིད་ཆེས་པར་མཛོད་ཅིག
ཡང་ལི་ཙ་བྱི་གཞོན་ནུ་འཇིག་རྟེན་ཐམས་ཅད་ཀྱིས་མཐོང་ན་དགའ་བ་ནི། འཕགས་པ་ཀླུ་སྒྲུབ་ཏུ་འགྱུར་བར་སྤྲིན་ཆེན་པོའི་མདོ་ལས། ཀུན་དགའ་བོ། ལི་ཙ་བྱི་གཞོན་ནུ་སེམས་ཅན་ཐམས་ཅད་ཀྱིས་མཐོང་ན་དགའ་བ་ཞེས་བྱ་བ་འདི་ནི། ང་ཡོངས་སུ་མྱ་ངན་ལས་འདས་ནས་ལོ་བཞི་བརྒྱ་ལོན་པ་ན་ཀླུ་ཞེས་བྱ་བའི་དགེ་སློང་དུ་གྱུར་ནས་ངའི་བསྟན་པ་རྒྱས་པར་རབ་ཏུ་བསྟན་ཏེ། མཐར་གྱིས་རབ་ཏུ་དང་བའི་འོད་ཅེས་བྱ་བའི་འཇིག་རྟེན་གྱི་ཁམས་སུ་དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་ཡེ་ཤེས་འབྱུང་གནས་འོད་ཅེས་བྱ་བར་མངོན་པར་རྫོགས་པར་སངས་རྒྱས་པར་འགྱུར་རོ། ། ཞེས་དང་། རྔ་བོ་ཆེའི་མདོ་ལས་ཀྱང་དེ་བཞིན་དུ་ལུང་བསྟན་པས། ཅོག་རོ་ཀླུའི་རྒྱལ་མཚན་ཟློས་པ་རྗེ་ཀླུ་སྒྲུབ་རྒྱ་མཚོ་དང་། དེ་ལས་མི་གཉིས་པའི་ཐུགས་མངའ་བ་བདག་ཅག་གི་རྣམ་འདྲེན་དམ་པ་འདི་དཔལ་མགོན་འཕགས་པ་ཀླུ་སྒྲུབ་ཀྱི་སྐུའི་སྐྱེ་བ་ཉིད་དུའང་ལུང་ཚད་མས་གྲུབ་པ་ཉིད་དོ། །
དེ་ལྟར་དམ་པ་འདི་ནི་སྐད་གཉིས་སྨྲ་བའི་ལོ་ཙཱ་བ་ཅོག་རོ་ཀླུའི་རྒྱལ་མཚན་སོགས་དམ་པ་མང་པོར་སྐུའི་སྐྱེ་བ་བཞེས་པ་དེས་མཚོན་ནས་གྱི་ཇོ་ཟླ་བའི་འོད་ཟེར་ལ་སོགས་པ་གཞན་ཡང་ལོ་ཙཱ་བ་མང་པོར་སྐུའི་རྣམ་འཕྲུལ་མཐའ་ཡས་པ་བསྟན་པར་གསལ་ཏེ། སྤྱིར་ན་ཡང་དམ་པ་འདི་ནི་སྔོན་གྱི་དུས་སུ་སྤྲུལ་པའི་སྒྲ་སྒྱུར་ཆེན་པོ་དག་ཏུ་སྐུའི་སྐྱེ་བ་བརྒྱུད་མར་བརྙེས་པའི་སྟོབས་ཀྱིས། སྐུ་ཚེ་འདིར་ཡང་སྒྲ་རིག་གི་སྐོར་ལ་གསན་སྦྱོང་གི་འབད་པ་ཆེར་མ་མཛད་ཀྱང་། ལེགས་སྦྱར་ཉིས་འབིད་སོགས་སྒྲ་རིག་གི་གཞུང་ལུགས་ཕྲ་རགས་དག་གཟིགས་པ་ཙམ་གྱིས་ཚིག་དང་དོན་དུ་བཅས་པ་ཕྱིན་ཅི་མ་ལོག་པ་ཐུགས་སུ་ཆུད་ཅིང་། དེའི་དབང་གིས་དམ་པ་འདི་ཉིད་ཀྱི་གསུང་རབ་ཕལ་ཆེར་གྱི་ཀླད་དུ་ཡང་། བླ་མ་དང་ལྷག་པའི་ལྷ་དབྱེར་མེད་ལ་ལེགས་སྦྱར་གྱི་སྒོ་ནས་ཕྱག་དང་བསྟོད་པ་སོགས་མཆོད་བརྗོད་མཛད་པ་མང་ཞིང་། ཁྱད་པར་དུ་ཡང་གསན་ཡིག་ཆེན་པོའི་ཞབས་སོགས་སུ་ཡོངས་འཛིན་སོ་སོ་ལ་དེ་དང་དེའི་ཡོན་ཏན་བརྗོད་པའི་སྒོ་ནས་བསྟོད་ཕྱག་དང་། གསོལ་བ་འདེབས་པ་སོགས་ཀྱི་ཚིགས་བཅད་མང་པོ་ལེགས་སྦྱར་ཉིས་འབིད་དུ་སྦྱར་བར་མཛད་པ་དག་ནི་དོན་དེ་ཉིད་ཀྱི་འཐད་པ་ཡང་དག་པའོ། ། གཞན་ཡང་སྔགས་འཆང་བླ་མ་ཐམས་ཅད་མཁྱེན་པ་ཆེན་པོ་གང་གི་འཕགས་ཡུལ་དུ་སྐུའི་སྣང་བརྙན་ཇི་ལྟར་ཤར་བའི་ཚུལ་ནི། གནོད་སྦྱིན་ཆེན་པོས།
བར་མ་དོའི་འགའ་ཤས་སུ། ། རྒྱ་གར་འཕགས་པའི་ཡུལ་དུ་སྤྲུལ་པ་བྱུང་། ། རྒྱ་གར་ཡུལ་ནས་ཕྱིར་ལ་ལོག ། ཅེས་འབྱུང་བ་ལྟར། སླར་ཡང་ཕྱིས་རབས་སུ་འཕགས་ཡུལ་གྱི་པཎ་གྲུབ་མང་པོར་སྤྲུལ་པའི་ཟློས་གར་བསྒྱུར་བར་སྣང་སྟེ། གནོད་སྦྱིན་ཆེན་པོའི་བཀའ་སྩལ་དེ་བཞིན་དུ་གསང་སྔགས་རྙིང་མའི་གྲུབ་ཆེན་ཡོལ་མོ་བའི་སྐྱེ་བའི་སྤྲུལ་པ་མདོ་རྒྱུད་སེམས་གསུམ་གྱིས་བསྡུས་པའི་སྔ་འགྱུར་ཆོས་ཀྱི་རྒྱ་མཚོའི་ཀློང་ན་རོལ་ཞིང་། རྫོགས་པ་ཆེན་པོ་རྒྱུ་འབྲས་ལ་བཟླ་བའི་གདམས་པ་སོགས་ཉམས་རྟོགས་ཡིད་བཞིན་ནོར་བུའི་གདེངས་ཅན་རྣལ་འབྱོར་ཀླུའི་དབང་པོ་གང་ལ་ཕྲ་རགས་ཀྱི་དོན་ལྐོག་ཏུ་གྱུར་པ་དག ཡེ་ཤེས་ཀྱི་མཁའ་འགྲོ་མ་ཐ་མལ་པའི་བུད་མེད་ཀྱི་ཚུལ་བཟུང་ནས་ལུང་སྟོན་པ་ཞིག་ཡོད་པ་དེའི་མཚན་ལྟས་སུ། བུད་མེད་སྔོ་ཟུལ་ལེ་བ་གོས་ཧྲུལ་པོ་སུམ་བརྩེགས་གྱོན་པ། འབྲུམ་རྗེས་འཐུག་པོ་བྱས་པ།
སྐེ་ལ་གཟིའི་ཕྲེང་བ་ཉིས་རིམ་ཡོད་པ་ཞིག་བྱུང་ནས། དེ་ལ་ཁོང་གིས་སྔགས་འཆང་བླ་མ་འདིའི་སྔོན་གྱི་འཁྲུངས་རབས་སོགས་དྲི་བ་ཁ་ཤས་དྲིས་པའི་ལན་དུ། བུད་མེད་དེས། ལར་སྐྱེས་བུ་ཆེན་པོ་འདིའི་ཡིན་ལུགས་ནི། རིགས་རྡོ་རྗེའི་རིགས། རུས་གཟུགས་ཅན་ལྷ། སྔར་པཎྜི་ཏའི་ལུས་གསུམ་བསྟུད་མར་བླངས་ནས་མཁས་པའི་བྱ་བ་བྱས། ད་ལྟ་བླ་མེད་མ་རྒྱུད་ཀྱི་བསྟན་པ་འཛིན། གྲོགས་མོན་བུ་ནག་པོ་དང་འབྲོག་གནས་ཀྱིས་བྱེད། འདིའི་འོག་ཏུ་པཎྜི་ཏའི་བྱ་བ་ལྷག་མ་བྱེད།
དེའི་འོག་ཏུ་སྦས་པའི་སྤྱོད་པས་ས་ལམ་བགྲོད། དེ་ནས་མཁའ་འགྲོ་བྱེ་བ་དང་། དཔའ་བོ་འབུམ་སྡེ་ལྔས་ཧེ་རུ་ཀའི་ཞིང་ཁམས་སུ་སྐྱེལ། དེ་དུས་ས་ལམ་ལྷག་མ་བགྲོད། མཁའ་སྤྱོད་གཙོ་མོའི་ཡབ་ཏུ་འགྱུར། འོན་ཀྱང་བདེ་བ་ཅན་ཉིད་དོན་དུ་གཉེར་ན། བཅོམ་ལྡན་འདས་ཞིང་དེའི་སྟོན་པའི་སྐུ་སྟོང་རྩ་བཞེངས། སོར་རྟོག་ཡེ་ཤེས་རྒྱུད་ལ་སྦྱངས། འཆི་ངེས་སེམས་ཅན་བརྒྱ་རྩའི་སྲོག་བླུ་དགོས། སྦྱིན་སྲེག་ཀྱང་ཅི་མང་དགོས།
བདེ་ཅན་སྨོན་ལམ་དུས་བཞིར་འཆག་མེད་བྱ། ཕྱག་རྒྱ་པདྨ་ཅན་གཅིག་ལ་མ་ཆགས་འཛག་མེད་ཐབས་ཀྱི་སྦྱོར་བ་བྱ། ། དེ་ཉིད་འདོད་ཆགས་རྡོ་རྗེའི་རྒྱས་བཏབ་ནས། ། བདེ་བའི་རང་བཞིན་སྟོང་པར་སྦྱོར། ། སྐུ་ཚེ་འདི་ལ་མཛད་པ་མི་རྫོགས་པས། ། ད་དུང་སྐྱེ་སྲིད་གཉིས་ནི་ངེས་པར་འཛིན། ། ལན་གཅིག་མཁའ་ལ་སྤྱོད་པའི་གནས་སུ་འཁྲིད། ། དེ་ནས་བདེ་བ་ཅན་དུ་རྟེན་འབྲེལ་དབང་ལས་སྐྱེ་ཟེར་བ་ཞིག་བྱུང་འདུག་པ་འདི་ཉིད། གནོད་སྦྱིན་ཆེན་པོའི་གསུང་དེ་དང་ཤིན་ཏུ་མཚུངས་པར་སྣང་ཞིང་། གཞན་ཡང་རྗེ་ཉིད་ཀྱི་གསུང་ལས་ཀྱང་།
ཁོ་བོ་རྒྱ་གར་དུ་སྐྱེ་བ་ལེན་རྒྱུ་ཡིན་པ་ལ་ཅེ་སྤྱང་འདྲ་བའི་སེམས་ཅན་མཇུག་མ་རིང་པོ་བྱས་པ་གཉིས་ཀྱིས་ལམ་འགགས་ནས་རྒྱ་གར་ཕྱོགས་ལ་འགྲོ་མ་ཐུབ་པར་ལོག་པ་ཞིག་དྲན་གྱི་འདུག་གསུངས་པ་ཞལ་ལས་དངོས་སུ་ཐོས་པས། འདི་ནི་སྔར་ནས་ཀྱང་འཕགས་ཡུལ་དུ་སྐུའི་བཀོད་པ་བསྟན་པ་དང་། སླར་ཡང་འཁྲུངས་པར་འགྱུར་བ་ཉིད་ཞལ་གྱིས་འཆེས་པའི་གསུང་སྟེ། ཡོལ་མོ་བར་མཁའ་འགྲོས་ལུང་བསྟན་པ་དེ་ཉིད་དང་ཤིན་ཏུ་མཐུན་པས། ཁོང་གི་མཚན་ལྟས་དེ་ཡང་ཡ་མཚན་ཤིན་ཏུ་ཆེའོ། ། རྗེ་འདི་ཅེ་སྤྱང་འདྲ་བ་གཉིས་ཀྱིས་ཕེབས་ལམ་འགགས་པའི་སྣང་བ་བྱུང་གསུངས་པ་ནི་ཅུང་ཟད་སྒྲིབ་གཡོག་དང་བཅས་ཏེ་གསུངས་པ་མ་གཏོགས། དོན་ལ་སྔགས་འཆང་བླ་མ་ཐམས་ཅད་མཁྱེན་པ་ཆེན་པོ་ཉིད་འཕགས་ཡུལ་དུ་སྐུའི་ཉིན་བྱེད་འཆར་བར་བཞེད་པ་ལ། རྗེ་བཙུན་ས་སྐྱ་པའི་གུར་ཞལ་སོགས་ཀྱིས་བོད་ཡུལ་གྱི་འགྲོ་བ་མ་ལུས་པའི་བསོད་ནམས་ཀྱི་མགྲོན་དུ་སྤྱན་དྲངས་པར་གོར་མ་ཆག་གོ ། དེ་རྣམས་ནི་གནོད་སྦྱིན་དབང་པོ་ཙེའུ་དམར་པོས། འཇམ་མགོན་བླ་མ་འདི་ཉིད་ཀྱི་སྔོན་གྱི་འཁྲུངས་རབས་འགའ་ཞིག་ཐོ་ཙམ་དུ་སྩལ་པའི་དོན་རྣམས་ལ་སྔོན་བྱུང་གི་ལོ་རྒྱུས་མདོར་བསྡུས་དང་སྦྱར་ཏེ་ཅུང་ཟད་ཕྱེ་བའི་ཚུལ་དུ་བཀོད་པ་ཡིན་ལ།
གཞན་ཡང་དམ་པ་འདིས་ནི་ཕྱིས་རབས་ཀྱི་དུས་སུ་རྗེ་བཙུན་ས་སྐྱ་པ་རང་གི་ལྟ་གྲུབ་ཐུན་མོང་མ་ཡིན་པ་གསལ་བར་བྱེད་པ་ལ་གཞན་དང་མཚུངས་པ་མེད་པ་ཀུན་མཁྱེན་ཆེན་པོ་བསོད་ནམས་སེང་གེ་ཞེས་གྲགས་སྙན་ཉི་ཟླ་དང་མཚུངས་པ་དེར་ཡང་སྐུའི་བཀོད་པ་བསྟན་པར་ངེས་ཏེ། དེའི་ཚུལ་ཡང་བདག་ཅག་གི་འདྲེན་པ་མཚུངས་མེད་འདི་ཉིད་རྗེ་སེམས་དཔའ་ཆེན་པོའི་བསྟི་གནས་གླིང་ཁ་བདེ་བ་ཅན་གྱི་ཆོས་གྲྭ་ཆེན་པོར་འཁོར་ལོ་སྡོམ་པ་ངུར་སྨྲིག་གི་བླ་གོས་འཆང་བ་རྗེ་བཙུན་མུས་ཆེན་སངས་རྒྱས་རྒྱལ་མཚན་དང་ཐོག་མར་མཇལ་བའི་ཚེ། རྗེ་དུས་གསུམ་མཁྱེན་པ་དེ་ཉིད་ཀྱི་རྒྱལ་ཚབ་ཏུ་མངའ་གསོལ་མཛད་པའི་ཉིན། རྗེ་མུས་ཆེན་གྱི་གསུང་ལས། ད་ལམ་འདིར་འཚོགས་པའི་རང་རེ་དཔོན་སློབ་རྣམས། སྔོན་རྗེ་སེམས་དཔའ་ཆེན་པོ་ལ་ཟབ་པ་དང་རྒྱ་ཆེ་བའི་ཆོས་ཀྱི་བཀའ་དྲིན་ཐོབ་པའི་གང་ཟག་ཀྱང་ཡིན་ནོ་ཞེས་བཀའ་སྩལ་པར་ཐོས། འདི་ནི་རྗེ་མུས་ཆེན་རང་ཉིད་སེམས་དཔའ་ཆེན་པོའི་སྐབས་སུ་འཇམ་དབྱངས་སངས་རྒྱས་རིན་ཆེན་དང་། སྔགས་འཆང་བླ་མ་འདི་དེའི་ཚེ་སེམས་དཔའ་ཆེན་པོའི་ཐུགས་སྲས་ཀྱི་གཙོ་བོ་སྨྲ་བའི་སེང་གེ་གོ་རམ་བསྟན་པའི་ཉི་མ་ཉིད་དུ་སྐུ་འཁྲུངས་ནས། ཟབ་ཆོས་གསན་ཚུལ་སོགས་སྔོན་གྱི་གནས་རྗེས་སུ་དྲན་པའི་མངོན་ཤེས་ཀྱི་ཚུལ་སྒྲིབ་མེད་དུ་འདོམས་པའི་གསུང་དུ་སྣང་སྟེ་ཆེས་ངོ་མཚར་བའི་གནས་སོ། ། དེ་དང་མཐུན་པར་ཀུན་མཁྱེན་ཆེན་པོའི་དད་སྟོབས་ཀྱི་ཞལ་སློབ་བྱ་བཏང་རྗེའི་ཕྱག་གི་ཀུན་མཁྱེན་གྱི་གདུང་ལ་འཁྲུངས་པའི་འཕེལ་གདུང་དེ་ཉིད་བྱ་བཏང་རྗེ་གཤེགས་རྗེས།
འཇམ་དབྱངས་སངས་རིན་གྱི་ཕྱག་ཏུ་བྱུང་བ། ད་ལྟ་གླིང་ཁ་ན་བཞུགས་པ་དེ་ཉིད། སྔོན་མུས་ཆེན་དཀོན་མཆོག་རྒྱ་མཚོས་འཕེལ་གདུང་དེ་ཉིད་ཐུབ་བསྟན་ཡངས་ཅན་དུ་སྤྱན་དྲངས་ཏེ་གསོལ་འདེབས་མཛད་ཚེ། འཕེལ་གདུང་དེ་འཕེལ་ཆེ་བ་དང་། གཞན་དུ་དེ་བས་ཆུང་བ་ཞིག་ཡོང་གི་ཡོད་འདུག་པ་རྗེ་དེའི་ཞལ་ནས་ཀྱང་། སངས་རྒྱས་བྱང་སེམས་དེ་ཚོ་ལ་ཡང་ཉེ་རིང་མཛད་རྒྱུ་ཞིག་ཡོད་འདྲ་བ། འཕེལ་གདུང་འདི་ཡངས་ཅན་དུ་འཕེལ་ཆེ། གཞན་དུ་དེ་ཙམ་མི་ཡོང་འདུག་པ་དགོད་བྲོ། ཞེས་སོགས་ཉམས་ལྡན་གྱི་གསུང་ཡང་སྩལ་པར་གྲགས་པའི་འཕེལ་གདུང་དེ་ལ་སྔགས་འཆང་བླ་མ་འདི་ཉིད་ཀྱིས་མཇལ་བར་མཛད་པའི་ཚེ་གསོལ་འདེབས་སོགས་ལ་མ་བལྟོས་པར་དེ་མ་ཐག་རིང་བསྲེལ་བཅུ་གཅིག་ཕྱག་མཐིལ་དུ་བབས་པར་བརྟེན། དེ་འཕྲལ་ཀུན་མཁྱེན་ཆེན་པོར་གསོལ་འདེབས་ཤིག་ཀྱང་མཛད་འདུག་པ་འདི་ཡང་།
རང་གི་སྐུའི་སྐྱེ་བ་སྔ་མའི་སྐུ་གདུང་ལས་བྱིན་རླབས་ཀྱི་རྒྱུན་གཞན་ལས་ཆེས་ཆེ་བར་འཕེལ་བ་ལ་རང་དབང་ཡོད་པའི་སྒྲུབ་པའི་མཚན་མ་ལས་གཞན་དུ་མ་འདས་པར་སེམས་ལ། རྒྱུ་མཚན་དེ་ཉིད་ཀྱི་ཕྱིར་བདག་ཅག་གི་རྣམ་འདྲེན་བསླུ་མེད་དམ་པ་འདི་ཉིད་གངས་ལྗོངས་ཀྱི་རྡོ་རྗེ་འཛིན་པ་ཀུན་གྱི་གཙུག་གི་ཅོད་པན་དུ་གྱུར་པ་འཁྲུལ་པའི་དྲི་བྲལ་གྲགས་པ་རྒྱལ་མཚན་གྱི་རྣམ་པར་འཕྲུལ་པ་ཉིད་དུ་ཡང་གསལ་ཏེ། དེ་ཡང་སྔོན་ཀུན་མཁྱེན་ཆེན་པོ་ལ་འཆད་ཉན་གྱི་གྲྭ་འཛུགས་པར་གསོལ་བ་འདེབས་པ་དང་། དེའི་མཐུན་གྲོགས་ཀྱི་མཐིལ་མཛད་པ་པོ་བྱམས་ཆེན་སྐུ་སྐྱེ་བསོད་ནམས་ཆོས་འཕེལ་གྱི་ཀུན་དགའ་བཀྲ་ཤིས་རྒྱལ་མཚན་དཔལ་བཟང་པོ་ཞེས་བྱ་བ་གང་གིས། ཀུན་མཁྱེན་ཉིད་ལ། ཁྱེད་ལྟ་བུའི་དགེ་བའི་བཤེས་གཉེན་ལ་བསྟན་པ་ལ་ཕན་པའི་འཆད་ཉན་ཞིག་དགོས། ད་རྫོང་དཀར་གྱི་གདན་ས་མི་འོངས་པས། འཆད་ཉན་ཞིག་ཚུགས། ངེད་ཀྱིས་ཀྱང་མཐུན་རྐྱེན་གང་དྲག་བྱེད་ཞུས་ཏེ། དེ་མཐུན་སེམས་དཔའ་ཆེན་པོའི་དྲུང་དུ་ཇི་ལྟར་ལེགས་པ་ཡོང་གི་བསླབ་སྟོན་ནངས་པར་ཞུ་རྒྱུའི་ནུབ་མོ།
ཆོས་རྗེ་སྐུ་སྐྱེ་བའི་མནལ་ལམ་དུ་མི་མང་པོས་ཁྲི་ཆེན་པོ་ཞིག་བརྩིགས་གིན་འདུག་པ་ལ། སུའི་ཁྲི་ཡིན་དྲིས་པས། རྗེ་བཙུན་གྲགས་པ་རྒྱལ་མཚན་གྱི་ཁྲི་ཡིན་ཟེར་བ་ཞིག་རྨིས། སང་ཉིན་དཔོན་སློབ་གསུམ་ཞལ་འཛོམས་སར། སྐུ་སྐྱེ་བའི་རྨི་ལྟས་དང་། བཤད་ཉན་བྱེད་པའི་བདག་རྐྱེན་བྱེད་ཚུལ་སོགས་ཀྱི་རྒྱུ་མཚན་ཕུལ་བས། རྗེ་སེམས་དཔའ་ཆེན་པོ་ཐུགས་རྗེ་ཆེར་དགྱེས་ཏེ་རྟེན་འབྲེལ་ཤིན་ཏུ་ལེགས་གསུངས་ཤིང་། འཆད་ཉན་འཛུགས་པའི་བསླབ་སྟོན་ཀྱང་མཛད་པ་ཀུན་མཁྱེན་ཆེན་པོའི་རྣམ་ཐར་ལས་འབྱུང་ལ། དེ་ནི་ཀུན་མཁྱེན་ཉིད་རྗེ་བཙུན་ཆེན་པོའི་རྣམ་སྤྲུལ་ཡིན་པའི་མཚན་མ་ཡང་དག་པར་སྣང་ཞིང་། རྗེ་འདི་ཀུན་མཁྱེན་གྱི་རྣམ་འཕྲུལ་ཡིན་པའི་ཚུལ་ནི།
དུས་གསུམ་སྒྲིབ་མེད་དུ་གཟིགས་པའི་རྗེ་བཙུན་མུས་ཆེན་བུདྡྷའི་མཚན་ཅན་གྱིས་སྩལ་པའི་ཚུལ་གོང་དུ་བཀོད་པ་ལྟར་ཡིན་པས་སོ། ། གཞན་ཡང་སྔགས་འཆང་བླ་མ་འདི་ཉིད་རྗེ་བཙུན་ཆེན་པོ་དང་རྣམ་དབྱེར་མེད་པའི་ཚུལ་ནི། རྗེ་ཉིད་ཀྱིས་བྱང་ཕྱོགས་ཀྱི་འགྲོ་བ་རྣམས་སྨིན་གྲོལ་ལ་འགོད་བཞིན་པའི་ངང་ནས་གྲུབ་ཆེན་བུདྡྷ་ཤྲཱིས་བཏབ་པའི་མདོག་གི་ཞེ་དགོན་དུ་ཕྱག་ཕེབས་པའི་ཚེ། ནངས་པར་དགོན་པར་ཕེབས་རྒྱུའི་དོ་ནུབ། དགོན་པ་དེའི་ཉེ་སྐོར་ན་ཡོད་པའི་སྒྲུབ་པ་མོ་ཆོས་འཕེལ་བཟང་མོ་ཞེས་བྱ་བའི་ཀྱེ་རྡོར་དང་རྡོ་རྗེ་རྣལ་འབྱོར་མ་སོགས་ཀྱི་བསྙེན་སྒྲུབ་མཐར་ཕྱིན་ཅིང་། བསྙུང་གནས་སྟོང་རྩ་ལན་གྲངས་མང་པོ་སོང་བས་རྨི་ལམ་མངོན་ཤེས་དང་འདྲ་བ་རྒྱུན་དུ་འབྱུང་བཞིན་པ་ཞིག་ཡོད་པ་དེའི་གསལ་སྣང་ལ། མི་དཀར་པོ་ཞིག་བྱུང་ནས། ས་སྐྱ་པ་རྗེ་བཙུན་གྲགས་པ་རྒྱལ་མཚན་ཟེར་བ་དེ་ཕ་གི་ཡིན་ཟེར་ནས་བལྟས་པས། མི་རྒྱའུ་གཟི་བརྗིད་ཅན་ཞིག་འཁོར་མང་པོས་བསྐོར་བའི་སྣ་དར་ཆེན་དཀར་པོ་ཐོགས་པ་ཞིག་གིས་དྲངས་ནས་བླ་བྲང་དུ་ཕེབས་སོང་བ་ཤིན་ཏུ་གསལ་བར་བྱུང་བའི་མོད་ལ་གཉིད་སད་བྱུང་བས། སྒྲུབ་པ་མོའི་སེམས་ལ་ད་ལྟའི་བདག་ཆེན་རིན་པོ་ཆེ་འདི་ངེས་པར་རྗེ་བཙུན་གྲགས་པ་རྒྱལ་མཚན་གྱི་རྣམ་པར་སྤྲུལ་པ་ཡིན་པ་ལ་ཡིད་གཉིས་ནམ་ཡང་མི་དགོས་པ་འདུག་སྙམ་པའི་ངེས་ཤེས་ཡང་དག་པ་རྙེད་པ་བཞིན།
བྱང་ཕྱོགས་ཀྱི་རྒྱུད་ན་དེ་ལྟར་དུ་གྲགས་པ་ཡིན་ནོ། ། ཞེས་ཐོས་པ་དང་། གཞན་ཡང་བྱང་པའི་བདག་མོ་སྨོན་སྤྲེ་མ་ཡེ་ཤེས་ཀྱི་མཁའ་འགྲོའི་མཚན་རྟགས་ཚང་ཞིང་། ཡོངས་འཛིན་མཁས་གྲུབ་མང་པོས་རྗེས་སུ་བཟུང་བ་ལ་བརྟེན་ཐུགས་དམ་གྱི་ཉམས་མྱོང་བཟང་པོ་ཡོད་པ་དེའི་མནལ་ལམ་དུ། རང་གི་དབུ་སྟེང་དུ་རྗེ་བཙུན་རིན་པོ་ཆེ་གྲགས་པ་རྒྱལ་མཚན་མངོན་སུམ་དུ་བཞུགས་པའི་སྣང་བ་ཤིན་ཏུ་གསལ་བ་ཞིག་བྱུང་བས། མནལ་སད་འཕྲལ་དེའི་ཚུལ་སྐུ་འཁོར་རྣམས་ལ་གསུངས་ཤིང་། ནངས་པར་སྔགས་འཆང་བླ་མ་འདི་ཉིད་ཀྱི་དྲུང་དུ་ཕྱི་ཕྱག་ཞུ་བ་ལ་བྱོན་པས། སྙན་འབུལ་ཟུར་ཙམ་ཡང་ཞུ་མ་དགོས་པར། སྔགས་འཆང་ཉིད་ཐུགས་དགྱེས་པའི་ཚུལ་གྱིས་ཞབས་དབང་བཀའ་བསྒོ་རྒྱས་པ་ཞིག་གནང་བྱུང་བས། དེ་མ་ཐག་བདག་མོས་སྔར་གྱི་རྨི་ལམ་དྲན་ནས་ཡིད་ཆེས་ཁྱད་པར་ཅན་རྙེད་དེ།
བདག་ཆེན་རིན་པོ་ཆེ་ཁྱེད་རྗེ་བཙུན་རིན་པོ་ཆེའི་རྣམ་སྤྲུལ་ཡིན་པ་གདོན་མི་ཟ་བའི་ཁོ་མོ་ལ་ཡང་རྨི་ལྟས་འདི་བཞིན་བྱུང་། དེས་ན་བདག་ཆོས་རྣམས་མ་འབུམ་གཏེར་ཁ་བཏོན་བྱེད་པའི་དམ་བཅའ་འབུལ་ཞེས་ཞུ་ཞིང་མི་ཕྱེད་པའི་དད་པ་ཐོབ་པ་ཡིན་ནོ། ། ཞེས་ཀྱང་གྲགས་པ་ཡིན་ལ། རྒྱུ་མཚན་དེས་ན་དམ་པ་འདི་ནི་རྗེ་བཙུན་འཁྲུལ་པ་ཟད་པའི་ཐུགས་མངའ་བ་གྲགས་པ་རྒྱལ་མཚན་དེ་ཉིད། སླར་ཡང་རང་གི་བསྟན་པ་རྒྱས་པར་བྱ་བའི་ཕྱིར། བདག་ཉིད་ཀྱི་རིགས་སུ་བསམ་བཞིན་དུ་སྐྱེ་བ་བཟུང་ནས་རྨད་དུ་བྱུང་བའི་ངོ་མཚར་གྱི་མཛད་པ་གཞལ་དུ་མེད་པ་བསྐྲུན་པའི་སྒོ་ནས། སྙིགས་མ་ལས་ཀྱང་ཆེར་སྙིགས་མའི་སྐབས་འདིར་འགྲོ་བ་མ་ལུས་པའི་རྩ་ལག་ཏུ་བྱོན་པར་གདོན་མི་ཟ་བ་ཉིད་དོ། ། རྒྱུ་མཚན་དེ་ཉིད་ཀྱིས་ནི་སྔགས་འཆང་བླ་མ་འདི་ཉིད་འཕགས་ཡུལ་གྱི་པཎ་ཆེན་སྒོ་མཐའ་ཡས་པའི་རྣམ་འཕྲུལ་ཡིན་པར་ཡང་གྲུབ་སྟེ། དམ་པ་འདི་དང་རྗེ་བཙུན་ཆེན་པོ་ཐུགས་རྒྱུད་གཅིག་གིས་བསྡུས་པའི་ཚུལ་ནི་བཤད་མ་ཐག་པ་ལྟར་དང་། རྗེ་བཙུན་ཆེན་པོ་ནི་རྒྱ་གར་དུ་པཎ་གྲུབ་སྒོ་མཐའ་ཡས་པའི་བློ་གྲོས་སོགས་ལྔ་དང་།
བོད་དུ་རྡོག་སྟོན་སྦུ་གུ་བར་གྲགས་པ། བླ་མ་ས་སྐྱ་པ་ཆེན་པོས་མཚན་བརྗོད་ཀྱི་བཤད་བཀའ་སོགས་ཟབ་ཆོས་མང་པོ་གསན་པར་མཛད་པ་དེ་ཉིད་སོགས་གྲུབ་པའི་ས་བརྙེས་པའི་རྡོ་རྗེ་འཛིན་པ་ཆེན་པོའི་སྐྱེ་བ་བདུན་དུ་བཞེས་པའི་ཐ་མ་རྗེ་བཙུན་ཉིད་ཡིན་པར་དེ་ཉིད་ཀྱི་རྣམ་ཐར་མནལ་ལམ་མ་སོགས་ལས་གསལ་བས་སོ། ། དེ་བཞིན་དུ་ཐེག་ཆེན་ཆོས་ཀྱི་རྒྱལ་པོའི་སྐུའི་སྤྲུལ་པར་ཡང་གསལ་ཏེ། རྗེ་ཉིད་དགུང་ལོ་བཅུ་གསུམ་ཙམ་གྱི་སྐབས་ཤིག་ཞབས་པུས་ལ་བསྙུང་གཞི་ཤིན་ཏུ་ཐུ་བའི་བཅོས་ཇི་ཙམ་གནང་ཡང་ཡུན་རིང་པོའི་བར་གདངས་བསྐྱེད་མེད་པ་ཞིག་བྱུང་བའི་དུས། ནུབ་ཅིག་མཚན་ལྟས་ལ་བླ་མ་སྐུ་ཤ་འབྱོར་པོ་བགྲེས་ཉམས་ཤིན་ཏུ་ཆེ་བ་ཞིག་བཞི་ཐོག་གི་ལྟག བླ་བྲང་ཤར་གྱི་འོག་ཙམ་འདིར་ཁྲི་ཞིག་གི་སྟེང་ན་བཞུགས་འདུག་པ། སླར་བཞེངས་ཤིན་ཏུ་དཀའ་བའི་ཉམས་མཛད་པའི་རིང་ནས་བཞེངས་ཏེ། དལ་བུས་དབུ་རྩེར་ཕེབས་སོང་བ་ན། འདི་ཐེག་ཆེན་རིན་པོ་ཆེ་ཡིན་ཟེར་བས། དེ་ཉིད་ཀྱང་དེ་ཁའི་ཞབས་རྗེས་སུ་ཕེབས་པ་སྙམ་མཛད་པ་ཞིག་བྱུང་བའི་ནངས་པར་ནས་ཞབས་པུས་བདེ་གདངས་སུ་སོང་བས།
ཐེག་ཆེན་རིན་པོ་ཆེའི་བྱིན་རླབས་ཡིན་པར་དགོངས་ཤིང་། གཞན་ཡང་ཐེག་ཆེན་ཆོས་རྗེས་མཛད་པའི་བརྟག་གཉིས་ཀྱི་ཊཱིཀྐ་དག་ལྡན་སྙེ་མ་དཀའ་འགྲེལ་དང་བཅས་པ་སོགས་ལ། རྗེ་རྡོ་རྗེ་འཆང་གི་རྗེས་འབྲང་དག་གིས་སྣ་ཚོགས་བསྡུས་པའི་ཊཱིཀྐ་ཞེས་གསུངས་ནས་ཐུགས་རྩིས་ཧ་ཅང་མི་ཆེ་ཡང་། རྗེ་ཉིད་དེ་དག་ལ་ཐུགས་མཐོང་ཤིན་ཏུ་ཆེ་བས། དེ་གཉིས་ཀྱི་ལུང་བཤད་ཀྱི་བཀའ་ཡང་འབད་རྩོལ་ཆེན་པོས་གསན་པར་མཛད་པ་དང་། ཐེག་ཆེན་གྱི་སྐུ་ཕྱག་ནས་མ་རྒྱ་ནག་རྟ་མིང་མ་གཉིས་དང་། གཞན་གསེར་དངུལ་འཇིམ་པ་སོགས་ལས་གྲུབ་པ་བདུན་ཕྱག་ཏུ་བྱུང་བ་ལ་ཡང་། བླ་མ་འདི་ཆོས་རྗེ་ས་པཎ་གྱི་རྣམ་ཐར་དང་མཚུངས་པར། སྐུ་ན་བགྲེས་པོ་ལ་ཡང་རྒྱ་ཡུལ་དུ་བྱོན། གཞན་ཕྱོགས་པའི་ལག་ནས་ལྷ་ཁང་ཆེན་མོ་བཞེས་པ་སོགས་ས་སྐྱ་པ་ཆུས་ཁྱེར་གྱི་སྐྲ་ནས་བཟུང་བའི་གདུང་བརྒྱུད་གཞན་ལས་བཀའ་དྲིན་ཆེ་བ་ཞིག་ཡིན་གསུངས་ཤིང་།
སྐུ་བརྙན་རྣམས་ལ་ཡང་བཀུར་བསྟི་གཞན་ལས་ཆེ་བ་མཛད་ཅིང་། ངམ་རིང་ནས་ཕྱག་ཏུ་བྱུང་བའི་འཇིམ་སྐུ་དེའི་སྤྱན་འགུག་ཏུ་རིང་བསྲེལ་གསར་པ་ངོ་མཚར་ཅན་ཞིག་ཀྱང་གསར་དུ་བྱོན་པ་དང་། ལྷག་པར་དབུ་རྩེ་ཆེན་མོའི་བློས་བསླངས་སུ་ཕེབས་རེ་བཞིན། དེའི་ལྷ་ཁང་གི་ཤར་ལྷོར་ཐེག་ཆེན་ཉིད་ཀྱི་གཟིམ་མལ་མཛད། བློས་བསླངས་རྣམས་ལ་ཞབས་སྐོར་རྒྱུན་པར་མཛད་པ་ཞིག་ཡོད་པའི་གསལ་སྣང་གཞན་ལས་ཆེ་བ་ཞིག་ཡོང་གི་འདུག་ཅེས་རྗེ་ཉིད་ཡང་ཡང་གསུང་བ་ཐོས་པ་རྣམས་ཀྱིས་ཀྱང་ཤེས་པར་ནུས་ཤིང་། གནོད་སྦྱིན་ཆེན་པོས། དགེ་བཤེས་རང་གི་བརྒྱུད་དུ་ནི་ཕར་འགྲོ་ཚུར་འགྲོ། ཡར་ལོག་མར་ལོག་བྱས་པ་ཡིན། དེ་ནི་དགེ་བཤེས་རང་ལ་རྨི་ལམ་སྒྱུ་མའི་ཚུལ་དུ་སྲམ་ཙམ་སྲམ་ཙམ་ཡོད་པ་ཡིན་པས་ཞེས་སྩལ་པ་འདིས་ཀྱང་གྲུབ་ལ། ཆོས་སྐྱོང་ཆེན་པོའི་གསུང་འཕྲིན་འདིས་ནི།
རྗེ་ཉིད་ས་སྐྱ་པ་རང་གི་གདུང་རིགས་དྲི་མ་མེད་པ་དཔལ་ལྡན་རྩེ་མོ། རྗེ་བཙུན་ཆེན་པོ། བླ་མ་དམ་པ། ཐེག་ཆེན་ཆོས་རྗེ་སོགས་མང་པོ་ཞིག་ཏུ་སྤྲུལ་ཏེ་བསྟན་འགྲོའི་དོན་མཛད་པ་ཡང་གསལ་བས་ཡིད་ཆེས་ཀྱི་གནས་སུ་བྱ་རིགས་སོ། ། དེ་དག་ཁོ་ནར་མ་ཟད་རྗེ་བཙུན་ས་སྐྱ་པའི་གསང་སྔགས་ཟབ་མོའི་བསྟན་འཛིན་ངོར་རྫོང་གཉིས་སུ་གྲགས་པའི་རྫོང་ལུགས་ཕྱིས་རབས་པའི་བསྟན་པའི་གསལ་བྱེད་དམ་པ་ཤྲཱི་རྡོ་རྗེ་གདན་པ་ཆེན་པོ་ཀུན་དགའ་རྣམ་རྒྱལ་དཔལ་བཟང་པོ་ཞེས་མཚན་གྱི་དགེ་ལེགས་ས་གསུམ་གྱི་སྐྱེ་དགུའི་རྣ་བའི་བདུད་རྩིར་གྱུར་པ་དེ་ཡང་། ཁོ་བོ་ཅག་གི་སྐྱབས་མགོན་མཚུངས་པ་མེད་པ་གང་གི་སྤྲུལ་པའི་རོལ་རྩེད་ལས་གུད་དུ་མི་མཆིས་པར་རྟོགས་ཏེ། ཇི་ལྟར་ན་འདྲེན་པ་འདི་དང་པཎ་གྲུབ་ཤྲཱི་སིངྷ་གཉིས་སུ་མེད་པའི་འཐད་པ་ནི་སྔར་བསྟན་ལ། ཤྲཱི་སིངྷ་སླར་ཡང་ཞང་སྣ་ནམས་རྡོ་རྗེ་བདུད་འཇོམས་དུ་སྐུ་སྤྲུལ་པའི་ཚུལ་ནི། སྣ་ནམས་ཉིད་ཀྱི་རྣམ་ཐར་དུ་བཤད་སྣང་ཞིང་། རིག་འཛིན་འཇའ་ཚོན་སྙིང་པོའི་གཏེར་ཡིག་ལས།
སྣ་ནམས་སྐྱེ་བ་ས་སྐྱའི་མཐིལ་དུ་འབྱུང་། ། མཐའ་དམག་བཟློག་པའི་རྟེན་འབྲེལ་དེ་ལ་ཡོད། ། བར་ཆད་བཟློག་པའི་རིམ་གྲོ་ཟུར་དུ་གསལ། ། ཞེས་འབྱུང་བ་འདིས་རྗེ་ཉིད་སྣ་ནམས་ཀྱི་སྐྱེ་སྤྲུལ་དུ་ཡང་བསྟན་ལ། དེ་ཉིད་བསྟན་པ་ཕྱིས་དར་གྱི་སྐབས་སུ་ཞིང་འདིར་བསམ་བཞིན་དུ་སྐྱེ་བ་བཞེས་པ་ནི་རྡོ་རྗེ་གདན་པ་ཆེན་པོ་ཉིད་ཡིན་པར་གྲུབ་པའི་སློབ་དཔོན་ཆེན་པོ་པདྨ་ཀ་རས་མ་འོངས་པ་ལུང་བསྟན་པ་ལས། དེ་ལྟའི་དུས་ཀྱི་རྡོ་རྗེ་བདུད་འཇོམས་ནི། ། མ་འོངས་ཚེ་ལོ་ལྔ་བཅུ་ཁ་རལ་དུས། ། དབུས་གཙང་མཚམས་སུ་སྡེ་དཔོན་ཚུལ་བཟུང་ནས། ། ཀུན་དགའི་མིང་ཅན་རྡོ་རྗེ་འཛིན་པར་འགྱུར། ། ཞེས་གསལ་བར་ལུང་བསྟན་པ་འདིས་གྲུབ་པ་ཡིན་ནོ། །
འཐད་པ་འདིས་ནི་རྗེ་ཉིད་དཔལ་ལྡན་བླ་མ་དམ་པ་བསོད་ནམས་རྒྱལ་མཚན་དང་། བོད་ལ་བཀའ་དྲིན་མཆོག་ཏུ་ཆེ་བ་མཚན་བརྗོད་པར་དཀའ་བ་བྱང་ཆུབ་སེམས་དཔའ་ཞི་བ་འཚོའི་སྤྲུལ་པར་ཡང་རྗེས་སུ་དཔག་ནུས་ཏེ། བླ་མ་དམ་པའི་བཀའ་ཐ་མར། བདག་འདི་ནས་འཕོས་ཏེ་ཨུ་རྒྱན་གྱི་ཡུལ་དུ་སྐྱེ་བ་གཅིག དེ་ནས་བོད་འདིར་སྐྱེ་བ་བླངས་ཏེ་བསྟན་པའི་བྱ་བ་ལྷག་མ་རྣམས་བགྱིད། ཅེས་གསུངས་པ་དང་། བསམ་ཡས་སུ་སྐུ་གདུང་ཞུགས་ལ་ཕུལ་དུས། འོད་ཀྱི་གོང་བུ་ཞིག་སྒྲ་དང་བཅས་ཏེ་གོང་དཀར་ཕྱོགས་སུ་སོང་ཟེར་བ་ཆོས་རྗེ་བླ་མ་ཉིད་ཀྱི་རྣམ་ཐར་ན་སྣང་བས། རྡོ་རྗེ་གདན་པ་ཉིད་བླ་མ་དམ་པའི་རྣམ་འཕྲུལ་དུ་གྲུབ། ཅེས་དེ་ཉིད་ཀྱི་རྣམ་ཐར་རྒྱ་སྟོན་བྱང་ཆུབ་དབང་རྒྱལ་གྱིས་མཛད་པ་དེར་གསལ་བར་འབྱུང་ཞིང་།
བླ་མ་དམ་པ་དང་མཁན་ཆེན་བོ་དྷི་ས་ཏྭ་ཡེ་ཤེས་གཅིག་གི་རྣམ་རོལ་ལས་གཞན་དུ་མེད་པར་ཡོངས་སུ་གྲགས་པ་ལྟར་རོ། གཞན་ཡང་བདག་ཉིད་ཆེན་པོ་འདི་ནི་མགོན་པོ་མ་ནིང་གི་གཏེར་ཆོས་མང་པོའི་བཀའ་བབ་ཏུ་ཡང་སློབ་དཔོན་ཆེན་པོས་ལུང་བསྟན་ཏེ། འཇའ་ཚོན་སྙིང་པོའི་གཏེར་ཡིག་ལས། གཞན་ཡང་ཟབ་གཏེར་འདི་ཡི་བཀའ་བབ་ནི། ། གནམ་ས་ཆོས་འབྱུང་འདྲ་བའི་ས་ཕྱོགས་སུ། ། ས་ཡི་མིང་ཅན་གསང་སྔགས་ཆོས་ལ་མོས། ། ཁྱད་པར་པདྨ་བདག་ལ་གུས་པའི་མི། ། བྱ་ཡི་ལོ་པ་ཐུགས་ཀར་སྨེ་ནག་ལྡན། ། འབྲེལ་ཚད་དོན་ལྡན་དེ་ལ་གཏད་རྒྱ་གྱིས། ། ཞེས་འབྱུང་བ་འདིས་གནས་དང་དགུང་སྙིང་སོགས་ནི་ཀུན་ལ་གསལ་ཞིང་།
སྐུའི་ཤ་མཚན་ཡང་ཇི་ལྟ་བ་བཞིན་སྣང་བས་སོ། ། ཡང་རྗེ་ཉིད་འཕྲིན་ལས་ཀྱི་དབང་ཕྱུག་སྤྱན་སྔ་དཀོན་མཆོག་རྒྱ་མཚོ་དང་ཡང་གཉིས་སུ་མེད་པར་སྣང་སྟེ། དེའི་ཚུལ་ཡང་སྔ་སོར་གླིང་གའི་ཆོས་ར་ཟུར་དུ་རྗེ་མུས་ཆེན་དང་དཔོན་སློབ་ལྷན་ཅིག་བཞུགས་པའི་སྐབས་ཤིག རྗེ་མུས་པའི་གསུང་ལས། ངེད་འདའ་གོང་ཞབས་དྲུང་ནས་ལམ་དབང་ཞིག་ཀྱང་སྩལ་བའི་ཉམས་ལེན་ཐམས་ཅད་གསལ་ཐེབས་པ་ཞིག་ཅིས་ཀྱང་མཛད་དགོས་འདུག་ཕེབས་པ་ན། རྗེ་འདི་ཐུགས་ཤིན་ཏུ་ཞུམ་པའི་ངོས་དེ་འདྲ་ཅི་ལ་ནུས་ཞུས་པར། ཨ་དེ་ལ་ཐུགས་འཛེམ་ཅི་དགོས། ཁྱེད་ངེད་ཀྱི་སྐྱེ་བ་སྔ་མའི་བླ་མ་ཞིག་ཀྱང་ཡིན་གསུངས་བྱུང་བས། རྗེ་ཉིད་ཀྱི་ཐུགས་ལ་རྗེ་དཀོན་མཆོག་རྒྱ་མཚོའི་སྐུའི་སྐྱེ་བ་ཡིན་གསུང་རྒྱུ་ཡིན་པ་ཨེ་ཡིན་དགོངས་པ་འཁྲུངས་འདུག་པ་འདི་ནི། དཔོན་སློབ་གཉིས་ཀས་སྔོན་གནས་རྗེས་སུ་དྲན་པའི་རྣམ་ཐར་དུ་སྣང་བ་འདིས་མཚོན་ནུས་པར་སེམས་སོ། །
དེ་ལྟར་སྔགས་འཆང་བླ་མ་ཐམས་ཅད་མཁྱེན་པ་ཆེན་པོ་འདི་ནི། ཡང་དག་པར་ན་འཇམ་པའི་རྡོ་རྗེ་ཉིད་ལས་གཞན་དུ་མ་མཆིས་ཤིང་། མཆོག་དམན་གྱི་གདུལ་བྱ་ཀུན་ལ་ཐུན་མོང་དུ་སྣང་ཚུལ་ཡང་། མཁས་པ་དང་། གྲུབ་པ་དང་། རྫུ་འཕྲུལ་ཅན་དང་། རིག་པ་ཅན་ལ་སོགས་པའི་རྣམ་འཕྲུལ་སྣ་ཚོགས་པའི་སྒོ་ནས་བསྟན་འགྲོའི་དོན་མཛད་ཚུལ་བསམ་གྱིས་མི་ཁྱབ་མོད་ཀྱི། འདིར་ནི་དཔལ་འཕྲིན་ལས་ཀྱི་མགོན་པོ་གནོད་སྦྱིན་ཙེའུ་དམར་པོའི་བཀའ་ལུང་གི་རྒྱབ་རྟེན་དུ་སློབ་དཔོན་པདྨའི་ལུང་བསྟན་སོགས་ཇི་ལྟར་འོས་པ་རྣམས་སྦྱར་ཏེ་རང་བློས་ཇི་ཙམ་ནུས་པ་བཀོད་པ་ཡིན་ལ། དེ་དག་ཀྱང་དོན་བསྡུས་པའི་ཚུལ་གྱིས་བརྗོད་ན། འཇམ་པའི་རྡོ་རྗེ་བླ་མ་རྗེ། །
མཽ་འགལ་བུ་རུ་འཁྲུངས་པའི་ཚེ། ། སྟོན་པའི་དངོས་ཀྱི་ཞལ་བཅུད་གསོལ། ། རྫུ་འཕྲུལ་ཅན་གྱི་མཆོག་ཏུ་བསྔགས། ། ཤྲཱི་སིངྷར་གྱུར་པའི་དུས། ། བླ་མ་འཇམ་དཔལ་བཤེས་གཉེན་ཡིན། ། ཆོས་བློན་ཆེན་པོར་འཁྲུངས་པའི་ཚེ། ། སྲོང་བཙན་སྒམ་པོའི་ཐུགས་བཞེད་བསྒྲུབས། ། བོ་དྷི་ས་ཏྭར་གྱུར་པའི་དུས། ། བླ་མ་ཡེ་ཤེས་སྙིང་པོ་ཡིན། ། སློབ་མ་པདྨའི་ངང་ཚུལ་དང་། །
སད་མི་བདུན་སོགས་ལེགས་བྱས་མཐོ། ། མི་ཐུབ་ཟླ་བར་ཤར་བའི་ཚེ། ། བླ་མ་བསོད་སྙོམས་པ་ཆེན་པོ། ། རྩོད་པ་ཐུབ་དཀས་ཐུབ་དཀའ་དང་། ། སྒྲིབ་པ་སྦྱངས་དཀས་སྦྱང་དཀར་གྲགས། ། སྒོ་མཐའ་ཡས་པར་འཁྲུངས་པའི་ཚེ། ། མཚན་ཙམ་སྒོ་གོང་དུ་བྲིས་པས། ། རྒྱལ་པོས་བཞེངས་པའི་སྐུ་རྟེན་ལ། ། རབ་གནས་བར་གྱི་བགེགས་བསྲུང་མཛད། ། སྣ་ནམས་ཆེན་པོར་སྐུ་འཁྲུངས་ཚེ། །
བླ་མ་པདྨ་སམྦྷ་ཝ། ། ཧས་པོ་རི་ཡི་ཡང་གོང་དུ། ། གྲུབ་བརྙེས་དགེ་མཚན་བ་དན་བཙུགས། ། ཅོག་རོ་ཀླུ་ཡི་རྒྱལ་མཚན་དུས། ། སད་མི་བདུན་ལ་བློ་སྦྱངས་ཏེ། ། མདོ་དང་རྒྱུད་སྡེ་གྲངས་མེད་བསྒྱུར། ། གངས་རི་ཅན་གྱི་རྩ་ལག་མཆོག ། གྱི་ཇོ་ཟླ་བར་ཚེས་པའི་ཚེ། ། ག་ཡ་དྷ་ར་འཕགས་ཡུལ་ནས། ། སྤྱན་དྲངས་དེ་ཡི་གསུང་གི་མཛོད། །
ལམ་འབྲས་གདམས་པའི་བཀའ་སྲོལ་བཟུང་། ། དཔལ་ལྡན་རྩེ་མོར་འཁྲུངས་པའི་དུས། ། བླ་མ་ས་ཆེན་རྒྱུད་སྡེའི་བདག ། བདེ་བ་ཅན་དུ་མངོན་སུམ་གཤེགས། ། སྐུ་ཡི་བཀོད་པ་གཞན་ཡང་བསྟན། ། འཁྲུལ་ཟད་གྲགས་པ་རྒྱལ་མཚན་དུས། ། བླ་མ་བརྩེ་ཆེན་རྩེ་མོའི་ཞབས། ། གངས་ལྗོངས་རྡོར་འཛིན་ཀུན་གྱི་རྒྱན། ། མཁས་དབང་བསྐྱངས་པའི་གྲུབ་མཚན་བསྐྲུན། ། འགྲོ་མགོན་ཆོས་རྗེར་འཁྲུངས་པའི་ཚེ། །
བླ་མ་བྲག་ཕུག་པ་སོགས་མང་། ། བོད་དུ་འགྱུར་རོ་ཅོག་གི་ཆོས། ། མ་ལུས་ཐུགས་ཀྱི་རྒྱ་མཚོར་བསྐྱིལ། ། ཐེག་ཆེན་ཆོས་ཀྱི་རྒྱལ་པོའི་དུས། ། ཆོས་རྗེ་བླ་མ་འདྲེན་པའི་གཙོ། ། མི་བདག་རྟས་མིང་སྨིན་ཅིང་གྲོལ། ། སྐུ་གཅིག་གྲིབ་བདུན་རྣམ་འཕྲུལ་མཁན། ། གོ་རམ་ཆེན་པོར་འཁྲུངས་པའི་སྐབས། ། བླ་མའི་གཙོ་བོ་སེམས་དཔའ་ཆེ། ། མདོ་སྔགས་བསྟན་པའི་གསལ་བྱེད་དང་། །
ཁྱད་པར་ས་སྐྱའི་བསྟན་པའི་ཉི། ། ཀློང་ཆེན་རབ་འབྱམས་སུ་འཁྲུངས་ཚེ། ། སྔ་འགྱུར་བསྟན་པའི་རྒྱལ་མཚན་བཟུང་། ། ལེགས་བཤད་དགའ་སྟོན་གྲངས་མེད་སྩལ། ། ཤྲཱི་སིངྷ་ཟློས་པའི་གར། ། རྡོ་རྗེ་གདན་པར་འཁྲུངས་པའི་དུས། ། བླ་མ་བྲག་ཐོག་བསོད་ནམས་བཟང་། ། འཆམས་དང་ནུས་པའི་མངའ་བདག་ཆེ། ། བསྟན་སྲུང་ཕུར་པའི་ཆོས་ལ་མཁས། ། ཀླུ་སྒྲུབ་རྒྱ་མཚོར་འཁྲུངས་པའི་ཚེ། །
བླ་མ་ཚར་ཆེན་གྲོལ་བའི་མཆོག ། བློ་གྲོས་རྣམ་རྒྱལ་གཙོ་བོ་གསུམ། ། མདོ་རྒྱུད་མན་ངག་ཀུན་ལ་མཁས། ། དཀོན་མཆོག་རྒྱ་མཚོ་ཆེར་འཁྲུངས་ཚེ། ། བླ་མ་བུདྡྷ་རཏྣ་དང་། ། རཏྣ་ནི་ར་བྷོ་ག་གཉིས། ། འཕྲིན་ལས་རྒྱ་མཚོའི་འཇིངས་ན་རྩེན། ། དེ་ལྟར་རྣམ་འཕྲུལ་བགྲང་ཡས་ཀྱི། ། དཀོན་མཆོག་འཕྲིན་ལས་རྒྱ་མཚོ་དང་། ། ཀླུ་སྒྲུབ་ལུང་གི་རྒྱ་མཚོ་གཉིས། །
སྤྲུལ་གཞི་ཐུགས་རྒྱུད་གཅིག་གིས་བསྡུས། ། རྡོ་རྗེ་གདན་པ་ཆེན་པོ་དང་། ། གོ་རམ་རྣམ་གཉིས་ཐུགས་རྒྱུད་གཅིག ། འགྲོ་མགོན་ཐེག་ཆེན་ཆོས་རྗེ་གཉིས། ། ཡེ་ཤེས་གཅིག་གི་རོལ་རྩེད་ཡིན། ། རྗེ་བཙུན་སྐུ་མཆེད་གཉིས་མེད་ཐུགས། ། རྒྱལ་སྲས་བོ་དྷི་སཏྭ་དང་། ། སྣ་ནམས་རྡོ་རྗེ་བདུད་འཇོམས་གཉིས། ། སྤྲུལ་གཞིའི་ཐུགས་རྒྱུད་ཐ་མི་དད། ། དེ་ལྟའི་རྒྱལ་བའི་ཡེ་ཤེས་ཀྱི། །
སྒྱུ་འཕྲུལ་དྲྭ་བའི་རྩེད་འཇོ་ལ། ། བློ་ཡི་རི་མོ་འཁྱོག་ན་ཀྱེ། ། རབ་དགའི་ས་མངོན་གྱུར་པའི་ཚེ། ། ཡོན་ཏན་བརྒྱ་ཕྲག་བཅུ་དང་གཉིས། ། ལེགས་ཐོབ་དེ་ནས་བཅུ་པའི་བར། ། གོང་མ་གོང་མ་འོག་མ་ལས། ། ཡོན་ཏན་གོང་དུ་འགྲོ་བའི་ཚུལ། ། རྒྱལ་བས་ས་བཅུའི་མདོ་སྡེ་ལས། ། གསུངས་པ་ཇི་བཞིན་ཟླ་བ་སོགས། ། མཁས་མང་བསྙད་པ་རྫུན་ལགས་གྲང་། །
དུས་ལ་ལོག་པར་རྟོག་མི་རིགས། ། དོན་དེ་དག་ལ་འདི་སྐད་སྨྲ་སྟེ། གང་ཡང་བསླུ་མེད་ཐར་པར་རྣམ་འདྲེན་ཁྱོད། ། རྒྱལ་ཀུན་མཁྱེན་པའི་ཆུ་གཏེར་བསྲུབས་པ་ལས། ། མ་ལུས་འགྲོ་བའི་སྙིང་མུན་འཕྲོག་པའི་སླད། ། རྩེ་ལྔ་རི་བོའི་ཀུན་གསལ་ཁྱོན་ཡངས་པར། ། འཇམ་མགོན་ཟླ་བ་དཀར་པོའི་ཆ་ཤས་རྫོགས། ། གང་གི་སྒྱུ་འཕྲུལ་དྲ་བའི་བསིལ་ཟེར་གྱིས། ། སྐྱེ་དགུའི་སྙིང་དབུས་མུན་པ་ཀུན་བཅོམ་ཞིང་། ། རྒྱལ་བསྟན་ཀུ་མུད་ཚལ་བརྒྱ་བཞད་པ་ལས། །
སྐལ་བཟང་བུང་བར་བདུད་རྩིའི་དགའ་སྟོན་འཇོ། ། དེ་ལྟའི་ཡེ་ཤེས་ལུས་ཅན་གཅིག་ཉིད་ཀྱང་། ། ཤཱཀྱའི་སྲས་དེ་རིགས་གསུམ་ཆོས་འདོམས་ཚེ། ། ཚངས་སྤྱོད་ལུས་བརྟས་བླ་ན་སྲིད་ཞུ་ཡི། ། རྩལ་ལྡན་བགྲང་ཡས་རྫུ་འཕྲུལ་སྣ་ཞག་རིང་། ། ཐུབ་གསུང་བདུད་རྩིའི་བཅུད་ཀུན་སྣས་བླངས་ཏེ། ། གཉིས་འཐུང་མཽ་འགལ་བུ་ཞེས་གྲགས་པ་གསལ། ། ཤར་ཕྱོགས་བདེ་ཆེན་ཡུལ་གྲུ་ཡངས་པ་དེར། ། ཁྱིམ་བདག་རིགས་འཆང་བློ་གྲོས་ནོར་ལྡན་ཞིང་། ། ཕྱག་ན་པདྨོས་བསྐུལ་བཞིན་འཇམ་པའི་དཔལ། །
བཤེས་གཉེན་ཟོལ་འཆང་དེ་ཡི་མདུན་བདར་ཏེ། ། ཟབ་རྒྱས་གདམས་པའི་བདུད་རྩི་ཅི་ཡང་འཐུངས། ། གང་དེས་གྲུབ་དབང་པདྨ་སམ་བྷ་ཝ། ། གང་གི་རིགས་ཀྱི་ཅོད་པན་རྩེར་བཀོད་དེ། ། གང་དུའང་འདུ་འབྲལ་མེད་པ་ལྟ་བའི་གནད། ། གང་ཡང་སྩོལ་བའི་ཡིད་བཞིན་ནོར་གྱི་བུ། ། གང་དུ་བཙལ་ཡང་རྙེད་པ་རབ་དཀའ་བ། ། གང་ཞིག་རྫོགས་པ་ཆེན་པོའི་ཟབ་པའི་བཅུད། ། གང་གི་རྣམ་དཔྱོད་ཁྱོར་བས་ལེགས་གསོལ་ཏེ། ། གང་ཐུགས་རྒྱ་མཚོའི་འཇིངས་སུ་འཁྱིལ་བའི་མཐུས། །
གང་དག་དྲེགས་པ་ལྷ་སྲིན་འབུམ་སྡེའི་ཚོགས། ། གང་གསུང་གཙུག་གི་ཅོད་པན་དུ་བཅིངས་ཏེ། ། གང་བསྒོས་སྒྲུབ་ལ་སྐད་ཅིག་མི་གཡེལ་བར། ། གང་ཡང་ནུས་པའི་མཐུ་དང་རྫུ་འཕྲུལ་བརྙེས། ། བྲམ་ཟེའི་རིགས་སྐྱེས་བི་མ་ལ་མི་ཏྲ། ། གདོལ་པའི་རིགས་ལས་གྲུབ་བརྙེས་ཛྙཱ་ནའི་མཚན། ། བཻ་རོ་གསུམ་གྱི་ཐུགས་བུམ་རྫོགས་ཆེན་གྱི། ། གདམས་པའི་བཅུད་ཀྱིས་འགེངས་པོའང་དཔལ་སེང་གེ ། འཇིག་རྟེན་དབང་ཕྱུག་ས་བདག་ཞལ་ཟུང་ཅན། ། སྲོང་བཙན་སྒམ་པོའི་ཁ་ལོ་བསྒྱུར་བའི་གཙོ། །
གསང་བདག་མགར་བའི་མངོན་བརྗོད་ཀྱིས་འབོད་པ། ། མཛད་པའི་འཕྲུལ་ཐབས་བྱེ་བའི་དྲི་བཞོན་གྱིས། ། རྒྱལ་དབང་སྐུ་བརྙན་ཟུང་གི་ཉིན་བྱེད་དང་། ། རྗེ་སྲས་འཕགས་མ་ཟུང་གི་འོད་དཀར་ཅན། ། གངས་ལྗོངས་ཀུན་གསལ་དབྱིངས་འདིར་ཉེར་དྲངས་ཏེ། ། ཕན་བདེའི་ཟེར་གྱིས་ས་འདི་སྣང་བར་བྱས། ། གཞན་ཡང་སྐད་གཉིས་སྨྲ་བའི་དབང་པོ་དང་། ། གནས་ལྔར་མཁྱེན་ཡངས་དུ་མའི་སྣང་བརྙན་ཤར། ། ཟམ་མ་ཆད་པ་རྡོ་རྗེ་འཛིན་པ་ཡི། ། སྐྱེ་བའི་ཟློས་གར་བདུན་གྱི་རོལ་རྩེད་མཁན། །
འཁྲུལ་ཟད་གྲགས་པའི་མཚན་དང་རྣམ་པ་ཀུན། ། མཁྱེན་པའི་མིག་བགྲད་བསོད་ནམས་རལ་པས་བརྗིད། ། ལུང་རིགས་མཆེ་སྡེར་འཇིགས་མེད་སྤོབས་པ་ཅན། ། སྨྲ་བའི་སེང་གེ་གོ་རམ་པ་དེ་ཡང་། ། འདི་ལས་གུད་ན་ཅི་ཞིག་དེ་བས་ན། ། རབ་འབྱམས་ཞིང་གི་སྲས་བཅས་རྒྱལ་བ་ཀུན། ། སྤྲོ་དང་བསྡུད་པའི་བྱེད་པོར་ཁྱོད་ངེས་ཀྱང་། ། ཉི་ཚེར་སྨྲས་འདི་བདག་བློའི་ནོངས་པར་ཟད།། ༈ །།གཉིས་པ་ད་ལྟའི་རྣམ་པར་ཐར་པའི་ཚོགས་རྒྱས་པར་བསྟན་པ་ལ། གང་དུ་འཁྲུངས་པའི་གནས་ངོས་བཟུང་ཞིང་།
གང་ལས་འཁྲུངས་པའི་རིགས་བསྟན་པ་དང་། དེ་ལས་འཁྲུངས་ནས་ཕུལ་དུ་བྱུང་བའི་མཛད་པ་ཇི་ལྟར་བསྐྲུན་པའི་ཚུལ་བསྟན་པ་གཉིས་ལས། དང་པོ་ནི། དེ་ལྟར་བཤད་མ་ཐག་པའི་སྤྲུལ་པའི་སྐུའི་བཀོད་པ་ཇི་སྙེད་ཅིག་བསྟན་པ་དེ་དག་གི་མཛད་འཕྲིན་བླ་ན་མེད་པའི་རྒྱུན་སླར་ཡང་སྤེལ་བར་བཞེད་ནས། ཀེ་ལ་ཤའི་མདངས་འཛིན་པའི་ན་བཟའ་དང་། བུང་བ་ལྟར་གནག་པའི་དབུ་སྐྱེས་ལྕང་ལོས་རབ་ཏུ་མཛེས་པའི་སྐུར་བསྟན་ཏེ། སྙིགས་མ་ལས་ཀྱང་ཆེར་སྙིགས་མའི་དུས་སུ་བསྟན་པ་དང་འགྲོ་བའི་དོན་གཞལ་དུ་མེད་པ་ཞིག་བསྐྲུན་ནས། མཐའ་ཡས་པའི་སྐྱེ་དགུ་རྣམས་ཀྱི་མགོན་དང་། སྐྱབས་དང་། གླིང་དང་།
དཔུང་གཉེན་དམ་པར་གྱུར་པ། བདག་ཅག་གི་སྐྱོབས་པ་བླ་ན་མེད་པ་ཤྲཱི་ས་སྐྱ་པ་ཆེན་པོ་སྔགས་འཆང་བླ་མ་ཐམས་ཅད་མཁྱེན་པ་ངག་དབང་ཀུན་དགའ་བསོད་ནམས་གྲགས་པ་རྒྱལ་མཚན་དཔལ་བཟང་པོ་ཞེས་ཡོངས་སུ་གྲགས་པ་རིགས་ཐམས་ཅད་ཀྱི་འཁོར་ལོས་བསྒྱུར་བ། སྲིད་ཞིའི་དཔལ་མགོན་དམ་པའི་ཆོས་ཀྱི་བདུད་རྩིའི་ཉིང་ཁུས་རང་གཞན་ཕན་བདེར་འགོད་པ། དུས་དེང་སང་གི་སྐབས་ན་མཁས་པའི་ཡང་མཁས་པ་མཐའ་ཡས་པའི་ཐོད་དང་ཅོད་ཅན་གྱིས་ཞབས་ལ་མངོན་པར་བཏུད་པ། ཐམས་ཅད་མཁྱེན་ནས་སྨྲ་བའི་དབང་པོ། སྙིགས་མའི་དུས་ཀྱི་ཐམས་ཅད་གཟིགས་པ་འགྲན་པའི་ཟླ་མཐའ་དག་དང་བྲལ་བའི་སྐྱེས་བུའི་ཁྱུ་མཆོག ནམ་དུའང་ཆོས་སྨྲ་བའི་རིང་ལུགས་ལ་གཅིག་ཏུ་དགོངས་པའི་ཐུགས་ཅན། འཆད་པ་དང་རྩོད་པ་དང་རྩོམ་པ་སྟེ་མཁས་པའི་བྱ་བ་རྣམ་པ་གསུམ་ལ་སྐད་ཅིག་ཀྱང་མི་གཡེལ་བར་སྤྱོད་པ། ནང་གི་དེ་ཉིད་ལ་རྩེ་གཅིག་ཏུ་གཞོལ་བས་ཟབ་མོ་རྡོ་རྗེ་ཐེག་པའི་ཉམས་ལེན་རིམ་པ་གཉིས་ལ་ཇི་བཞིན་དུ་རྟོགས་པའི་གདེང་ཐོབ་པའི་སྟོབས་ཀྱིས། བདུད་དང་ལོག་འདྲེན་འབུམ་སྡེའི་མཐུ་འཕྲོག་ཅིང་བཀའ་ཡི་བྲན་དུ་འཁོལ་ནུས་པ།
ལུགས་གཉིས་ཀྱི་འཕྲིན་ལས་གང་ལའང་སྔོན་དང་ཕྱི་མཐས་རྗེས་སུ་དཔོག་པ་དང་དཔག་པར་མི་ནུས་པའི་དཔལ་ལྡན་ཆོས་ཀྱི་དབང་ཕྱུག་དམ་པ་འདི་གང་དུ་འཁྲུངས་པའི་ཡུལ་ནི། འདི་ལྟར། དུས་གསུམ་གྱི་རྒྱལ་བའི་དབང་པོ་རྣམས་ཀྱི་མཆོག་གི་སྤྲུལ་པའི་སྐུ་དུ་མ་བྱོན་ནས། དམ་པའི་ཆོས་ཀྱི་འཁོར་ལོ་བླ་ན་མེད་པ་ལན་གྲངས་མང་དུ་བསྐོར་ཞིང་བསྐོར་བར་ཡང་འགྱུར་བའི་ཞིང་ཁམས་དབུས་འགྱུར་གྱི་ཚལ་མ་ག་དྷ་རྡོ་རྗེའི་གདན་ནས་བྱང་ཕྱོགས་སུ་དཔག་ཚད་བརྒྱ་ཕྲག་བགྲོད་པའི་ཡུལ། རབ་ཏུ་དཀར་བའི་གངས་རིའི་འཕྲེང་བས་ཀུན་ནས་བསྐོར་བའི་ཁ་བ་ཅན་གྱི་ལྗོངས། དཔག་བསམ་གྱི་ཤིང་ལྟར་སྐྱེ་བོ་མང་པོའི་ཡིད་ལ་འདོད་པ་སྦྱིན་པའི་གནས། གྲུབ་དབང་པདྨ་ཀ་རས་དྲི་མ་མེད་པའི་ཡེ་ཤེས་ཀྱིས་ཇི་བཞིན་དུ་གཟིགས་ནས་བཀའི་གསང་བ་བླ་ན་མེད་པས་ལུང་བསྟན་པ་བཞིན། འཕགས་པ་རིགས་གསུམ་མགོན་པོའི་རྣམ་པར་འཕྲུལ་པ་རྒྱུན་ཆད་མེད་པར་འབྱོན་པའི་གཞི། ཇོ་བོ་ཆེན་པོ་དཔལ་ལྡན་ཨ་ཏི་ཤས་ཆེས་ཆེར་བསྔགས་ཤིང་། དཔལ་སྟོབས་ཀྱི་མགོན་པོ་འཇིགས་བྲལ་རྣལ་འབྱོར་གྱི་དབང་ཕྱུག་བི་རཱུ་པ་ཉིད་ཀྱིས་བྱིན་གྱིས་བརླབས་ཤིང་།
ཕྱི་དང་ནང་གི་དཔལ་འབྱོར་དུ་མ་འདུ་བའི་བསྟི་གནས། འགྲན་ཟླ་མེད་པའི་མཁས་པའི་རྐང་དྲུག་རྟག་པར་གནས་པའི་སྐྱེད་ཚལ། བདེ་བར་གཤེགས་པའི་བསྟན་པ་ལུང་རྟོགས་ཀྱིས་བསྡུས་པའི་ཡོན་ཏན་རིན་པོ་ཆེ་དུ་མའི་འབྱུང་ཁུང་། རྨད་དུ་བྱུང་བའི་དམ་པའི་ཆོས་ཀྱི་སྒྲ་འཁོར་ཡུག་ཏུ་སྒྲོག་པའི་ཆོས་ཀྱི་གྲྭ་ཆེན་པོ། ཡན་ལག་བརྒྱད་དང་ལྡན་པའི་དྲི་མ་མེད་པའི་ཆུ་ཀླུང་གཡས་ཕྱོགས་སུ་འབབ་པ་དང་། ཀུ་མུད་རྣམ་པར་བཞད་པའི་ཚལ་ལྟར་ཆེས་ཆེར་དཀར་བའི་ནོར་འཛིན་གྱི་ངོས་ཡིད་འཕྲོག་པ། རྒྱབ་ཀྱི་ས་འཛིན་མཐོ་ཞིང་ཉེ་བ་གཉིས་འཐུང་དབང་པོ་འགྱིང་བ་ལྟར་རབ་ཏུ་བརྗིད་པ། མདུན་གྱི་རི་བོ་ཅུང་ཟད་རིང་ཞིང་རིན་པོ་ཆེའི་ཕུང་པོ་བརྡལ་བ་ལྟར་ལྷུན་ཆགས་པ། ཉིན་མོར་བྱེད་པའི་འོད་ཟེར་འཆར་མྱུར་ཞིང་། ནུབ་བུལ་བ་སོགས་བཀྲ་ཤིས་པའི་སའི་དཔྱད་ཀྱི་དགེ་མཚན་མ་ལུས་པ་ཚང་བའི་བྷོ་ཊའི་ལྗོངས་ཀྱི་རྡོ་རྗེ་གདན་དཔལ་ས་སྐྱ་ཞེས་ཡོངས་སུ་གྲགས་པ་འདི་ཉིད་ཡིན་ལ།
ཡང་འདི་ཉིད་རིགས་ཕུན་སུམ་ཚོགས་ཤིང་ཁྱད་པར་དུ་འཕགས་པའི་ཆེ་བ་ནི། བོད་འདིར་བྲམ་ཟེའི་རིགས་གསལ་བ་ཞིག་མ་བྱུང་བས། རྒྱལ་རིགས། རྗེ་རིགས། དམངས་རིགས་གསུམ་དུ་བོད་ཀྱི་མི་རིགས་ཐམས་ཅད་འདུས་པ་ལས། འདིའི་རིགས་ནི་ཞང་བློན་རྗེའུ་རིགས་ཏེ། རྗེ་བཙུན་ས་སྐྱ་པའི་གདུང་རིགས་ཀྱི་མིའི་གདུང་རབས་ཀྱི་ཐོག་མ་ནི། དཀོན་པ་རྗེ་གུང་སྟག་གམ་དཔལ་མོ་ཆེ་ནས་འཛིན་དགོས་པས། དེ་ཉིད་ནི་ཆོས་རྒྱལ་ཁྲི་སྲོང་ལྡེའུ་བཙན་གྱི་ནང་གི་བློན་པོ་ཡིན་པར་གྲགས་པས་སོ། ། དེ་ལྟ་ན་ཡང་ལྷའི་རིགས་ཡིན་པ་མི་འགལ་ཏེ།
ས་སྐྱ་པའི་གདུང་རབས་ཀྱི་ཐོག་མ་ནི་ལྷ་ལས་ཆད་པས་ན། ལྷའི་རིགས་ཉིད་དུའང་གསལ་བ་ཡིན་ནོ། ། རུས་ནི་བོད་ཀྱི་རུས་ཆེན་བཞི་དང་། མིའུ་རིགས་དྲུག་ཏུ་གྲགས་པ་སོགས་ལས་ཆད་པ་མ་ཡིན་གྱི། གདུང་རུས་གཙང་མ་ལྷ་ལས་བབས་པ་ཡིན་ཏེ། དེའི་ཚུལ་ཡང་སྔོན་གྱི་དུས་ན་འོད་གསལ་གྱི་ལྷའི་རིགས། སྤྱི་རིང་། གཡུ་རིང་། དབུ་སེ་སྟེ་གནམ་ལྷ་མཆེད་གསུམ་དུ་གྲགས་པ་ཡུལ་མཐོ་ཞིང་ས་གཙང་བ་མངའ་རིས་སྟོད་ཀྱི་སའི་ཆའམ། ལོ་རྒྱུས་ཁ་ཅིག་ལས།
བྱང་གི་ཤེལ་ཚ་རྒྱལ་མོའི་གངས་འགྲམ་དུ་བབས་པར་བཤད། གང་ལྟར་ཆུང་བ་དབུ་སེས་མིའི་རྗེ་མཛད་ཅིང་། སྲས་སི་བྱི་ལི་སྤུན་བཞིར་གྲགས་པ་བསྐྲུན། དེ་དག་གིས་ལྡོང་རུས་ཆེན་བཅོ་བརྒྱད་དང་འཐབ་པའི་གྲོགས་གནམ་ལྷ་བར་པ་གཡུ་རིང་གིས་བྱས་ནས་ལྡོང་བཏུལ་ཏེ་བྲན་དུ་བྱས། གཡུ་རིང་གིས་དམུའི་བུ་མོ་དང་ལྷན་ཅིག་ཏུ་བཞུགས་པ་ལ། སྲས་མ་སངས་སྤུན་བདུན་བྱུང་བའི་ཆུང་བ་མ་སངས་སྤྱི་རྗེ་མི་ཡུལ་དུ་བཞུགས། ཐོག་ལྕམ་འུར་མོ་ལ་སྲས་ཐོག་ཚ་དཔའ་བོ་སྟག་བསྐྲུན། དེ་དང་ཀླུ་ལྕམ་གྲ་མ་འགྲོགས་པས་ཀླུ་ཚ་སྟག་པོ་འོད་ཅན། འདིས་མོན་བཟའ་མཚོ་མོ་རྒྱལ་དང་ལྷན་ཅིག་བཞུགས་པའི་སྲས་གཡའ་དང་སྤང་གི་མཚམས་སུ་འཁྲུངས་པའི་གཡའ་སྤང་སྐྱེས། དེས་སྲིན་པོ་སྐྱ་རེངས་ཁྲག་མེད་བསད་དེ།
ཆུང་མ་གཡའ་འབྲུམ་སི་ལི་མ་བྱ་བ་བདག་གིར་མཛད་པ་ལས་སྲས་འཁོན་བར་སྐྱེས། འདི་མན་ཆད་ནས་འཁོན་གྱི་གདུང་རིགས་སུ་གྲགས། དེ་དང་བཙན་བཟའ་ལྕམ་བུ་སྒྲོན་ལྷན་ཅིག་པ་ལས་སྲས་འཁོན་དཔལ་པོ་ཆེ། འདིས་བོད་རྒྱལ་ཁྲི་སྲོང་ལྡེའུ་བཙན་གྱི་ནང་བློན་མཛད། གླང་ཁམས་པའི་ལྕམ་མོ་གླང་བཟའ་ནེ་ཆུང་མ་ལ་འཁོན་ཀླུའི་དབང་པོ་དང་། རྡོ་རྗེ་རིན་ཆེན་ཏེ་སྲས་ཀྱི་ཐུ་བོ་གཉིས་བསྐྲུན།

དཔལ་འབྱོར་ཤིན་ཏུ་ཆེ་བས་འཁོན་མི་ཆོས་ཀྱི་གྲགས་སྙན་འདི་ནས་གསལ། གདུང་རབས་འགའ་ཞིག་ལས། དཔལ་པོ་ཆེ་ལ་སྲས་བཞི་བྱུང་བར་ཡང་བཤད། དེ་གཉིས་ཀས་སློབ་དཔོན་ཆེན་པོ་པདྨ་འབྱུང་གནས་ཀྱི་ཞབས་ལ་གཏུགས། གསང་སྔགས་རྙིང་མའི་ཆོས་ལ་མཁས་ཤིང་གྲུབ་པ་བརྙེས་པས། འཁོན་རིགས་འདི་ཆོས་ཀྱི་སྒོ་ནས་ཆེ་བའི་གྲགས་པའི་གདུགས་དཀར་འདི་གཉིས་ནས་མཐོ། གཅུང་རྡོ་རྗེ་རིན་ཆེན་གྱིས་འབྲོ་དགྲ་འདུལ་གྱི་བུ་མོ་འབྲོ་བཟའ་གཡང་ལོན་སྐྱིད་ཁབ་ཏུ་བཞེས་པ་ལས། རིགས་ཀྱི་སྲས་འབྲོ་ཚ་མཆེད་བདུན་དུ་གྲགས་པ་བྱུང་། ཐ་སྟག་ཤེས་རབ་ཡོན་ཏན་ལ་སྲས་གཉིས་བྱོན་པའི་ཆེ་བ་ཚུལ་ཁྲིམས་རྒྱལ་པོ། དེ་ལ་རིགས་སྲས་གསུམ་བྱུང་བའི་ཆེ་བ་གཙུག་ཏོར་ཤེས་རབ་ལ་སྲས་བདུན། ལྔ་པ་དགེ་སྐྱབས་ལ་སྲས་གཉིས་བྱུང་བའི་ཆེ་བ་དགེ་མཐོང་།
དེའི་སྲས་འཁོན་སྟོན་བལ་པོ། འདིས་ཚ་མོ་རོང་གླང་གི་བྲག་ལ་ཡང་ཕུར་གྱི་སྒྲུབ་པ་མཛད་པས་རྡོ་རྗེ་གཞོན་ནུའི་ཞལ་གཟིགས། གྲུབ་པ་བརྙེས་པའི་གྲགས་དཀར་ས་གསུམ་དུ་ཁྱབ། དེའི་སྲས་ཤཱཀྱ་བློ་གྲོས། དེ་ལ་སྲས་ཆེ་བ་འཁོན་རོག་ཤེས་རབ་ཚུལ་ཁྲིམས་དང་། ཆུང་བ་འཁོན་དཀོན་མཆོག་རྒྱལ་པོ་གཉིས་བྱོན། གཅེན་གྱིས་ལོ་སྟོན་རྡོ་རྗེ་དབང་ཕྱུག་གི་མཁན་བུ་ཞུ་སྟོན་བརྩོན་འགྲུས་དྲུང་དུ་གཞོན་ནུ་ནས་གོ་མའི་དགེ་བསྙེན་མཛད། ཚངས་སྤྱོད་ཤིན་ཏུ་བཙུན་པས་སྲས་མེད། དེ་ཡན་གྱི་འཁོན་རིགས་རྣམས་ཀྱིས་ཕར་ཕྱིན་སོགས་ཕྱི་མཚན་ཉིད་ཐེག་པའི་སྐོར་ཅི་རིགས་པ་དང་། སྔགས་ལ་གསར་མ་སྡེ་དྲུག
སྔ་འགྱུར་ལྔ། ཕྱི་འགྱུར་བཅུ་གསུམ། ཕྱི་མོ་ཉི་ཤུ་རྩ་གཅིག་ལ་སོགས་པའི་གསང་སྔགས་རྙིང་མའི་སྐོར་ལ་ཤིན་ཏུ་མཁས་ཤིང་བཤད་སྒྲུབ་ཀྱང་རྙིང་མ་ཉིད་ལ་གཙོ་བོར་གནང་། རྡོ་རྗེ་ཕུར་པ་དང་ཡང་དག་ལ་ཐུགས་དམ་གྱི་མཐིལ་མཛད་ཅིང་གྲུབ་པའི་ས་ལ་གནས། ཆོས་སྐྱོང་དཀར་མོ་ཉི་ཟླ་དང་། བདུད་མགོན་མཆེད། ཕུར་སྲུང་སོགས་བྲན་དུ་འཁོལ་བའི་མཐུ་དང་རྫུ་འཕྲུལ་ལ་མངའ་བརྙེས་པ་ཤ་སྟག་གོ ། དེའི་གཅུང་འཁོན་དཀོན་མཆོག་རྒྱལ་པོ་ནི། ཤིང་ཕོ་ཁྱི་ལ་སྐུ་འཁྲུངས། གཞོན་ནུ་ནས་ཡབ་དང་གཅེན་ལ་དབང་བཤད་མན་ངག་མང་དུ་གསན།
ཡབ་མེས་ཀྱི་ཆོས་ལ་མཁས་པར་སྦྱངས། གསང་སྔགས་གསར་འགྱུར་ལ་ཡང་ཐུགས་མོས་པར་ཡོད་པའི་སྐབས་སུ་འབྲོའི་ལུང་སྟོན་ཆེན་པོ་གཅིག་བྱུང་བར་བྱོན་པས། ལྟད་མོ་སྣ་ཚོགས་འདུག་པའི་ནང་ནས་སྔགས་པ་མང་པོས་དབང་ཕྱུག་མ་ཉི་ཤུ་རྩ་བརྒྱད་ཀྱི་མགོ་བརྙན་གྱོན། ཕྱག་མཚན་སོ་སོར་ཁྱེར། མ་མོ་རལ་པ་ཅན་གྱི་རྔ་སྟབས་དང་བཅས་ནས་འཆམ་གྱིན་འདུག་པས། ལྟད་མོ་ཡང་དེ་ཀ་ཆེ། ཁྲོམ་ཐོག་ཀྱང་དེ་ཀས་ཆོད་སོང་བས། དེའི་གནས་ཚུལ་རྣམས་གཅེན་ལ་ཞུས་པས། ད་གསང་སྔགས་འཆོལ་པར་སྤྱོད་པ་ཞེས་བྱ་བའི་དུས་བྱུང་བས། ད་ཕྱིན་ཆད་རྙིང་མ་བ་ལ་གྲུབ་ཐོབ་མཚན་ཉིད་པ་དཀོན་པ་ཡིན།
རང་ལ་ཡོད་པ་རྣམས་རང་ཉིད་ལ་དབང་ཆེ་བ་ཡིན་པས། ང་རང་གི་དཔེ་ཆ་རྟེན་གསུམ་རྣམས་གཏེར་དུ་སྦེད་གསུངས་ནས་སྦེད་པར་དགོངས་པ་ལ། ཡང་ཕུར་གཉིས་ཆོས་སྐྱོང་གཉན་ནས་སྦ་བར་མ་ནུས་པའི་ཚུལ་མཛད་པས། ཕྱིས་ཀྱི་གདུང་བརྒྱུད་རྣམས་ཀྱང་ཡི་དམ་དེ་གཉིས་ལ་ཐུགས་དམ་དང་། ཆོས་སྐྱོང་དཀར་མོ་ཉི་ཟླ་ལྕམ་སྲིང་ལ་དུས་ཀྱི་གཏོར་མ་མ་ཆག་པ་མཛད་པའི་རྒྱུན་འདིའི་རྟེན་འབྲེལ་ཡིན་འདུག་གོ ། དེ་ནས་གཅེན་གྱི་ཞལ་ནས། ང་ནི་རྒས་ཁྱོད་ན་གཞོན་པས་གསང་སྔགས་གསར་འགྱུར་སློབ་པར་རིགས། དེ་ཡང་ད་ལྟ་འབྲོག་མི་ཤཱཀྱ་ཡེ་ཤེས་མཁས་པས། དེར་སོང་གསུངས་པ་ལ་དེ་དུས་མ་ཐོན་པར། འཁྱིན་ལོ་ཙཱ་བ་ལ་ཀྱེ་རྡོ་རྗེའི་དབང་ཞུས་ཏེ།
རྒྱུད་གསན་ནས་རྒྱུད་ཅུང་མ་རྫོགས་པ་ལ་འཁྱིན་ལོ་གཤེགས། ཆོས་འཕྲོ་འབྲོག་མའི་དྲུང་དུ་ཞུས་ཤིག་གསུངས་པ་ལྟར་བྱོན་པས། ཁྱོད་ཀྱིས་ཕ་ཤི་ནས་མེས་པོ་བསྙེགས་པ་ལེགས་གསུངས་ཤིང་འབྲོག་མི་ཡང་མཉེས། དེ་ནས་འབྲོག་མིའི་དྲུང་དུ་ལམ་སྐོར་ཆ་ལག་འགའ་རེ་དང་། དགེས་རྡོར་རྒྱུད་གསུམ་གྱི་བཤད་པ་རྒྱས་པར་གསན། རྒྱུད་ཀྱི་བཤད་བཀའ་འཛིན་པའི་ཐུགས་སྲས་ལྔའི་ནང་ནས་མཆོག་ཏུ་གྱུར། གཞན་ཡང་འགོས་ལོ་ཙཱ་བ། ཨུ་རྒྱན་གྱི་པཎྜི་ཏ་ཤེས་རབ་གསང་བ། རྨ་ལོ་ཙཱ་བ། མལ་ལོ་ཙཱ་བ།
བ་རི་ལོ་ཙཱ་བ། པུ་ཧྲང་ལོ་ཙཱ་བ། གནམ་ཁ་འུབ་པ་སྐུ་མཆེད། འཁོན་དགེ་བཅུ་བ། སྐྱུ་ར་ཨ་སེང་ལ་སོགས་པ་བླ་མ་མང་པོ་གུས་པས་བསྟེན་ནས། སེམས་བསྐྱེད་དབང་བཤད་མན་ངག་སོགས་ཆོས་ཚུལ་མཐའ་ཡས་པ་གསན་ནས་གསང་སྔགས་གསར་རྙིང་གཉིས་ཀའི་བདག་པོར་གྱུར། ཞང་ཡུལ་འཇག་གཤོང་དུ་ཡབ་དང་གཅེན་གྱི་ཕྱི་རྟེན་དུ་ཕུར་པ་བྱིན་རླབས་ཅན་ནང་དུ་བཞུགས་པའི་མཆོད་རྟེན་བཞེངས། དེ་ནས་ད་ལྟ་དཔལ་ཆེན་ཕོ་བྲང་དུ་གྲགས་པའི་ས་འཛིན་གྱི་སྤོ་དང་ཉེ་བའི་གྲ་བོ་ལུང་པའི་མཐིལ་ལ་དབེན་དགོན་ཞིག་བཏབ་སྟེ། རེ་ཞིག་དེར་བསྟི་གནས་མཛད། དེའི་ཚེ་གདན་ས་ཆེན་པོའི་རྒྱབ་རི་དཔོན་པོ་རི་གཉིས་འཐུང་བདེ་བར་ཉལ་བ་འདྲ་བའི་མཁལ་ཁུང་གཡས་པའི་ཐད་ན་ས་དཀར་པོ་ཡིད་དུ་འོང་ཞིང་སྣུམ་པ་དང་།
གཞན་ཡང་ས་ཡུལ་འདིར་ས་དཔྱད་ཀྱི་གཙོ་བོར་གྱུར་པ། བྱང་གི་ཕྱོགས་སྐྱབས་པའི་རྣམ་པ་དང་། ཁ་ལྷོ་ཕྱོགས་སུ་བསྟན་ཅིང་། ལྷོ་ནུབ་ཕྱོགས་གཞོལ་བ་དང་། རྒྱབ་རི་ཉེ་ཞིང་མཐོ་བ་དང་། མདུན་རི་རིང་ཞིང་དམའ་བ། ཉི་མ་འཆར་སྔ་ཞིང་སྒས་ཕྱི་བ། ཆུ་ཀླུང་གཡས་སུ་འབབ་པ་ལ་སོགས་པའི་བཀྲ་ཤིས་པའི་ཡུལ་གྱི་དགེ་མཚན་དུ་མ་དང་ལྡན་པ་གཟིགས་ནས། དེར་དགོན་པ་ཞིག་བྱས་ན་བསྟན་འགྲོ་ལ་ཕན་པ་དཔག་ཏུ་མེད་པར་འབྱུང་བར་དགོངས་ཏེ། དེ་སྐོར་གྱི་ས་ཡུལ་བདག་གིར་བྱེད་པ་སྤྱི་དང་སྒེར་དུ་གཏོགས་པ་དག་ལ་ང་འདིར་དགོན་པ་ཞིག་བྱེད་འདོད་པས།
ཁྱེད་རྣམས་ལ་འགལ་བ་མེད་ན་རིན་ཞིག་ཀྱང་འཇལ་གསུངས་ཤིང་། རྟ་དང་ནོར་བུའི་འཕྲེང་བ་སོགས་སྩལ་ཏེ་གནང་བ་མི་ལ་བསླངས་པའི་སའི་ཆོ་ག་ཡང་དག་པར་མཛད་དེ་རང་ཉིད་དགུང་ལོ་བཞི་བཅུ་པ། བསྟན་པ་རིན་པོ་ཆེ་ལྔ་བརྒྱ་པ་ཕྲག་ལྔའི་ནང་ནས། མངོན་པའི་དུས་ཀྱི་ལྔ་བརྒྱ་པའི་སྟེང་ནས་ལོ་ཉིས་བརྒྱ་དང་ཉག་མ་བདུན་ལོན་པ་ཆུ་མོ་གླང་གི་ལོ་ཁྲུམས་ཀྱི་ཟླ་བའི་ཡར་ཚེས་ལ་བོད་ཀྱི་རྡོ་རྗེ་གདན་དཔལ་ལྡན་ས་སྐྱའི་གཙུག་ལག་ཁང་བཏབ། དེ་ནས་བཟུང་སྟེ་གདུང་རབས་འདི་ལ་ས་སྐྱ་འཁོན་ལྷའི་གདུང་བརྒྱུད་དེ་མཚན་གྱི་དགེ་ལེགས་གསུམ་ལྡན་དུ་གྲགས་སོ། ། འཁོན་སྟོན་ཆེན་པོ་དེ་ཉིད་ཀྱིས་ཕྱག་ན་པདྨོའི་ངོ་བོ་བྱང་སེམས་སྦྱིན་པ་དཔལ་ཉིད་དམ། རྗེ་བཙུན་རྣལ་འབྱོར་གྱི་དབང་ཕྱུག་དཔལ་ལྡན་བིརྺའི་ཞབས་དང་ཡང་མི་གཉིས་པ་བརྩེ་བའི་བདག་ཉིད་བླ་མ་ས་སྐྱ་པ་ཆེན་པོ་ཀུན་དགའ་སྙིང་པོ་ཞེས་གངས་ལྗོངས་རིགས་སྔགས་འཆང་ཞིང་སྨྲ་བ་ཡོངས་ཀྱི་གཙུག་རྒྱན་དུ་འོས་ཤིང་བཀོད་པ་དེ་ཉིད་རིགས་ཀྱི་སྲས་སུ་བསྐྲུན་པར་མཛད། བླ་ཆེན་འདིའི་དགུང་ལོ་བཅུ་གཅིག་པའི་ཚེ་ཡབ་གཤེགས་ནས། འཇམ་དཔལ་བྲག་ཕུག་ཏུ་བ་རི་ལོ་ཙཱ་བས་བཀའ་བསྐུལ་བཞིན་རྗེ་བཙུན་ངག་གི་དབང་ཕྱུག་བསྒྲུབས་པས། ཐོག་མར་མི་གཡོ་བ་དང་སྒྲོལ་མའི་ཞལ་གྱི་ཟླ་བ་དངོས་སུ་ཤར་ཏེ།
ཕྱི་ནང་གི་བར་ཆད་ཀྱི་ཚ་གདུང་བསལ། དེ་ནས་རིན་པོ་ཆེའི་ཁྲི་ཡིད་དུ་འོངས་པ་ལ་འཇམ་མགོན་དཔག་བསམ་དབང་པོ་བཟང་པོའི་འདུག་སྟངས་ཅན་འཁོར་བྱང་སེམས་ཆེན་པོ་ཟུང་གི་ཡལ་འདབ་དང་བཅས་པ་མངོན་སུམ་དུ་གཟིགས་ཏེ། ཐེག་ཆེན་ལམ་གྱི་སྙིང་པོ་ཞེན་པ་བཞི་བྲལ་གྱི་གདམས་པའི་གྲིབ་སིལ་གྱི་དགའ་སྟོན་སྩལ་ཅིང་གང་གི་ཐུགས་རྒྱུད་བྱིན་གྱི་རླབས་པས། ཤེས་བྱ་རབ་འབྱམས་ལ་བློའི་སྣང་བ་ཕྱོགས་མེད་དུ་སྤྲོ་བར་བཟོད་པའི་ནུས་པ་ཕུལ་དུ་ཕྱིན་པ་བརྙེས། འཇམ་པའི་དབྱངས་ཀྱི་ཐུགས་ཀ་ནས་རྨོངས་པའི་ཁྲིལ་ཤིང་རྩ་བ་ནས་གཅོད་པའི་རལ་གྲི་མུ་འབྲེལ་བ་བདུན་བྱུང་སྟེ་ཉིད་ཀྱི་ཐུགས་ཀློང་དུ་ཐིམ་པའི་སྣང་བ་གསལ་བར་བསྟན་ཏེ། འཇམ་དབྱངས་བདུན་བརྒྱུད་འབྱོན་པའི་རྟེན་འབྲེལ་འབད་མེད་དུ་འགྲིག དེས་ན་གྲུབ་པའི་དབང་ཕྱུག་པདྨ་སམྦྷ་ཝས། ཀུན་དགའ་སྙིང་པོ་ས་སྐྱ་ལོ་ཙཱ་དང་། ། བསོད་ནམས་རྩེ་མོ་གྲགས་པ་རྒྱལ་མཚན་ཞེས། ། རིགས་གསུམ་མགོན་པོའི་སྤྲུལ་པ་གཙང་དུ་འབྱུང་། །
ཞེས་ལུང་བསྟན་པ་དང་། ཇོ་བོ་ཆེན་པོ་དཔལ་ལྡན་ཨ་ཏི་ཤས་ཀྱང་། ས་འདིར་དྷིཿཡིག་དམར་སེར་འོད་དུ་འཕྲོ་བ་བདུན་དང་། ཧྲཱིཿཡིག་བསིལ་ཟེར་དལ་གྱིས་འཕྲོ་བ་གཅིག ཧཱུྃ་ཡིག་མཐིང་ནག་འོད་ཕུང་དྲག་ཏུ་འཕྲོ་བ་གཅིག་སྟེ་དགུའི་མཚན་མ་ལས། རིགས་གསུམ་མགོན་པོའི་སྤྲུལ་པ་དང་། ཁྱད་པར་འཇམ་དབྱངས་ཀྱི་སྤྲུལ་པ་ཟམ་མ་ཆད་པ་འོང་བར་གཟིགས་ཤིང་། དེ་ལྟར་དུ་ལུང་བསྟན་པ་ལྟར་འཕགས་པ་རིགས་གསུམ་མགོན་པོ་དང་། འཇམ་པའི་དབྱངས་ཀྱི་སྤྲུལ་པ་བདུན་པོ་རྣམས་བླ་ཆེན་ཉིད་དང་། དེའི་སྲས་བཞི།
ཡང་སྲས་ཆོས་རྗེ་མཆེད་གཉིས། འཕགས་པ་མཆེད་དང་བཅས་པ་རྣམས་ལ་ཚང་བ་ཡིན་ནོ། ། གཞན་དག་དཀར་པོ་རྣམ་གསུམ། ཆོས་རྗེ་ཁུ་དབོན་ཏེ་ལྔའི་སྟེང་དུ་ཆོས་རྗེ་བླ་མ་སྐུ་མཆེད་དང་བདུན་ལ་འཇམ་དབྱངས་བདུན་བརྒྱུད་དུ་མཛད་པ་དང་། ལ་ལ་དག་བླ་མ་དམ་པ་དང་ཐེག་ཆེན་ཆོས་རྗེ་གཉིས་བགྲངས་ཏེ་བདུན་དུ་བཞེད་པ་སོགས་སྣང་ཡང་། འཇམ་དབྱངས་ཀྱི་ཐུགས་ཀ་ནས་རལ་གྲི་མུ་འབྲེལ་བ་བདུན་བྱུང་བས་མཚོན་པས་ན། ས་ཆེན་གྱི་སྲས་ནས་བར་མ་ཆོད་པ་དགོས་པས་སྔ་མ་ལྟར་ལེགས་སོ། ། དེ་ལྟ་བུའི་བླ་ཆེན་དེས་རང་གི་ཡབ་རྗེ་འཁོན་དཀོན་མཆོག་རྒྱལ་པོ་དང་། འཁོན་དགེ་བཅུ་བ། ཞང་སྟོན་ཆོས་འབར་སོགས་ལ་རྣལ་འབྱོར་དབང་ཕྱུག་གི་ཞལ་གྱི་བདུད་རྩི་རྒྱུད་གསུམ་མན་ངག་དང་བཅས་པ་སོགས་ངོམས་པར་གསོལ།
མལ་ལོ་ཙཱ་བ་བློ་གྲོས་གྲགས་ལ་ཇོ་བོ་ནཱ་རོ་ཏ་པའི་ཐུགས་བཅུད། ཕ་ན་ཕིང་གུ་པ་སྐུ་མཆེད་ནས་བརྒྱུད་དེ་བྱུང་བའི་འཁོར་ལོ་བདེ་མཆོག་གི་ཆོས་སྐོར་ཇི་སྙེད་པ་དང་། ལོ་ཆེན་རིན་ཆེན་བཟང་པོ་ནས་བརྒྱུད་པའི་ཡོ་གའི་བཤད་སྲོལ། བསྟན་སྲུང་ནག་པོ་ཆེན་པོའི་ཆོས་སྐོར་སོགས་གསན། བླ་མ་གནམ་ཁ་འུབ་པ་སྐུ་མཆེད་སོགས་ལ་གསང་བ་འདུས་པ་ཡེ་ཤེས་ཞབས་ལུགས་ཀྱི་སྐོར་དང་། ཞིང་སྐྱོང་གདོང་བཞི་པའི་སྐོར་སོགས་ནོས་པར་མཛད་ཅིང་། གཞན་ཡང་བལ་པོའི་པཎྜི་ཏ་པདྨ་ཤྲཱི། རྒྱ་གར་གྱི་རྣལ་འབྱོར་པ་བྷོ་ཊ་ར་ཧུ་ལ། བལ་པོའི་པཎྜི་ཏ་ཛྙཱ་ན་བཛྲ། བ་རི་ལོ་ཙཱ་བ།
བྲང་ཏི་དར་མ་སྙིང་པོ། དགེ་བཤེས་ཁྱུང་རིན་ཆེན་གྲགས་པ། དཔལ་མེ་དིག་པ། མེས་ལྷང་ཚེར་བ། པུ་ཧྲང་ལོ་ཙཱ་བ། དགེ་བཤེས་རྔོག་ལོ། སྐྱུ་ར་ཨ་སྐྱབས་རྣམས་བསྟེན་ནས་ཐེག་པ་ཆེ་ཆུང་གི་ཆོས་ཀྱི་བདུད་རྩི་དཔག་ཏུ་མེད་པ་གསོལ་བར་མཛད་ཅིང་། ཁྱད་པར་རྗེ་བཙུན་རྣལ་འབྱོར་གྱི་དབང་ཕྱུག་དཔལ་ལྡན་བིརྺ་པ་ཉིད་འཁོར་གྲུབ་ཆེན་བཞིས་བསྐོར་བ་དང་བཅས་པ་མངོན་སུམ་དུ་གཟིགས་ཏེ། ལྕགས་རིའི་ཁོངས་ནས་ཕྱིར་འདའ་མི་འོས་པའི་གསེར་ཆོས་རྣམ་པ་བཞི་དང་། བླ་མེད་ཀྱི་རྒྱུད་སྡེ་བདུན་ཅུ་རྩ་གཉིས་ཀྱི་བཤད་བཀའ་སོགས་གསན་ཞིང་ཐུགས་སུ་ཆུད་པས་མཁས་པ་དང་གྲུབ་པ་མཆོག་གི་རྩེར་སོན་པའི་སྙན་པའི་གྲགས་པ་ས་གསུམ་དུ་ཁྱབ་པར་གྱུར།
གསུང་གི་བདུད་རྩི་དངོས་སུ་ནོས་པའི་ཐུགས་སྲས་ཀྱི་ཚོགས་ཀྱང་། མཆོག་ཐོབ་པ་གསུམ་བཟོད་པ་ཐོབ་པ་བདུན་ལམ་སྣ་ཟིན་པ་དང་། ཏིང་ངེ་འཛིན་གྱི་རྟོགས་པ་དང་ལྡན་པ་བརྒྱད་ཅུ་ཙམ་དང་། གཞན་ཡང་ཆེ་བར་གྲགས་པ་དཔལ་ཆེན་སྒ་ལོ། ཁམས་པ་ཨ་སེང་། བྱང་སེམས་ཟླ་བ་རྒྱལ་མཚན། འགྲོ་མགོན་ཕག་མོ་གྲུབ་པ། གཤིན་རྡོར་སེང་། ནེ་ཙེ་སྦལ་སྟོན་སོགས་བསམ་གྱིས་མི་ཁྱབ་བོ། ། དམ་པ་དེ་ལ་གདུང་གི་སྲས་བཞི་བྱོན་པའི་གཅེན་ནི།
ཀུན་དགའ་འབར་དུ་གྲགས་པ་གཞོན་ནུ་ལ་རབ་ཏུ་བྱུང་ཞིང་། འཕགས་པའི་ཡུལ་དུ་བྱོན་པས་མཁས་པའི་མཆོག་ཏུ་གྱུར་ནའང་། བོད་དུ་འབྱོན་ཁར་རྡོ་རྗེ་གདན་ཉིད་དུ་ཞི་བར་གཤེགས། འདི་ཉིད་བདག་ཉིད་ཆེན་པོ་ས་སྐྱ་པཎྜི་ཏ་སྐྱེ་བ་ཉི་ཤུ་རྩ་ལྔར་རིག་པའི་གནས་ལྔ་ལ་མཁས་པའི་པཎྜི་ཏར་བར་མ་ཆད་དུ་འཁྲུངས་པར་བཤད་པའི་སྐྱེ་སྤྲུལ་གཅིག་ཡིན་པའི་སྙན་བརྒྱུད་ཀྱང་ཡོད་དོ། ། ས་ཆེན་གྱི་སྲས་གཉིས་པ་ནི་སློབ་དཔོན་རིན་པོ་ཆེ་བསོད་ནམས་རྩེ་མོ་ཞེས་བྱ་བ་གྲུབ་ཆེན་མི་ཐུབ་ཟླ་བའི་རྣམ་པར་སྤྲུལ་པ། ཆུ་བོ་གངྒཱ་ཚུན་ཆད་ལ་འགྲན་ཟླ་དང་བྲལ་བའི་མཁས་པ་མཆོག་ཏུ་གྱུར་ཅིང་། ཚངས་པར་སྤྱོད་པའི་དགེ་བསྙེན་གྱི་བརྟུལ་ཞུགས་ཀྱིས་བསྟན་པ་དང་འགྲོ་བའི་དོན་དཔག་ཏུ་མེད་པ་མཛད་དེ། སྐུ་ལུས་མ་སྤངས་པར་བདེ་བ་ཅན་དུ་མངོན་སུམ་དུ་གཤེགས་པ་ཞིག་ཡིན་ནོ། ། ས་ཆེན་གྱི་སྲས་གསུམ་པ་ནི་རྗེ་བཙུན་རིན་པོ་ཆེ་གྲགས་པ་རྒྱལ་མཚན་ཞེས་བྱ་བ་འཕགས་ཡུལ་དུ་སྒོ་མཐའ་ཡས་པའི་བློ་གྲོས་ལ་སོགས་པ་པཎྜི་ཏ་མང་པོར་སྐུའི་སྐྱེ་བ་བཞེས་པ་ནས་བཟུང་བོད་དུ་ལ་སྟོད་ཅུང་གི་རྡོག་སྟོན་སྦུ་གུ་པ་ཞེས་པར་འཁྲུངས་པ་སོགས་མགོན་པོ་འཇམ་པའི་དབྱངས་ཀྱིས་རྗེས་སུ་བཟུང་ཞིང་། རྡོ་རྗེ་འཛིན་པ་ཆེན་པོར་སྐྱེ་བ་བདུན་བརྒྱུད་བཞེས་པའི་སྐུ་ཚེ་འདིར་ཤེས་བྱ་རབ་འབྱམས་ལ་ཡེ་ཤེས་ཀྱི་སྣང་བ་རྒྱས་ཤིང་།
རྡོ་རྗེ་ཐེག་པའི་གསང་བ་མཐའ་དག་གི་མཛོད་འཛིན་པས་ཁ་ཆེའི་པཎྜི་ཏ་ཤཱཀྱ་ཤྲཱི་ལ་སོགས་པ་འཕགས་ཡུལ་གྱི་མཁས་པའི་དབང་པོ་དག་གི་སྤོབས་པ་ཡང་འཕྲོག་ཅིང་། རྡོ་རྗེ་དྲིལ་བུ་ནམ་མཁའ་ལ་འཇོག་ནུས་པ། ནག་པོ་ཆེན་པོ་ལྕམ་དྲལ་ཞིང་སྐྱོང་སོགས་སྲུང་མའི་དབང་པོ་རྣམས་དང་། ལྷ་ཀླུ་སྡེ་བརྒྱད་དང་བཅས་པ་བྲན་དུ་འཁོལ་ནུས་པའི་མཐུ་སྟོབས་ཀྱི་མངའ་བདག་ཆེན་པོར་གྱུར་པ་ཉིད་དང་། ས་ཆེན་གྱི་སྲས་བཞི་པ་ནི་དཔལ་ཆེན་འོད་པོ་ཞེས་བྱ་བ་རྡོ་རྗེ་འཛིན་པ་ཆེན་པོ་གསོ་བ་རིག་པའི་སྒོ་ནས་འགྲོ་བ་མང་པོའི་དོན་མཛད་པ་གང་དེ་ཡིན་ལ། འདི་ལ་སྲས་ཀྱི་ཐུ་བོ་གཉིས་སུ་བྱོན་པའི་ཆེ་བ་ནི་ཆོས་རྗེ་ས་སྐྱ་པཎྜི་ཏ་སྟེ། དགུང་ལོ་བཅོ་བརྒྱད་པ་ལ་དགེ་བསྙེན་གྱི་སྡོམ་པ་བཞེས། ཉི་ཤུ་པ་ལ་དགེ་ཚུལ། ཉེར་བདུན་པ་ལ་བསྙེན་རྫོགས་མཛད་དེ། ཁ་བ་ཅན་གྱི་སྡོམ་བརྩོན་ངུར་སྨྲིག་འཛིན་པ་ཀུན་གྱི་གཙུག་རྒྱན་དམ་པར་གྱུར་པ་རྗེ་བཙུན་རིན་པོ་ཆེ་དང་།
ཁ་ཆེ་པཎ་ཆེན་སོགས་རྒྱ་བོད་ཀྱི་མཁས་གྲུབ་དུ་མའི་ཞལ་གྱི་པདྨོ་ལས་ཕྱི་ནང་གསང་གསུམ་གྱི་གདམས་པའི་བདུད་རྩི་ངོམས་པར་གསོལ་ཞིང་། འཆད་པ་ཉི་མའི་འོད་ཟེར་གྱིས་རྒྱ་མཚོའི་མཐའ་ཀླས་པའི་གདུལ་བྱ་ཇི་སྙེད་པའི་བློ་གྲོས་ཀྱི་པད་ཚལ་རབ་ཏུ་རྒྱས་པར་མཛད་ཅིང་། རྩོད་པ་དབང་པོའི་རྡོ་རྗེ་ཆེན་པོས་མུ་སྟེགས་ཀྱི་སྟོན་པ་འཕྲོག་བྱེད་ལྷ་མིན་གྱི་དབང་པོ་རྡུལ་དུ་བརླགས་ཏེ། མི་མཐུན་པའི་གཡུལ་ལས་རྒྱལ་བའི་གྲགས་པའི་རྔ་ཆེན་སྲིད་རྩེ་ལས་བརྒལ་ཅིང་། ཁོར་ཡུག་རི་བོའི་ཁོངས་སུ་བསྒྲགས་པས། ས་ཆེན་པོ་བདག་གིར་བྱེད་པའི་སྟོབས་ཀྱི་དབང་ཕྱུག་གོ་དན་རྒྱལ་པོས་བོད་ཆེན་པོའི་ཡུལ་ཕྱོགས་སུ་སྤྱན་འདྲེན་གྱི་ཕོ་ཉ་མངགས་པ་བཞིན་གདན་བཏེགས་ཏེ། ཕྱོགས་དེར་རྒྱལ་པོ་བློན་འབངས་དང་བཅས་པ་ཐེག་པ་ཆེན་པོའི་ལམ་ལ་སྦྱོར་བར་མཛད། ནང་དུ་ཟབ་མོ་བླ་མའི་རྣལ་འབྱོར་གྱི་བྱིན་རླབས་ཀྱི་མཐུ་ལས་བླ་མ་འཇམ་པའི་དབྱངས་ཀྱི་ངོ་བོར་གཟིགས་ཤིང་། དེའི་མོད་ལ་ཐུགས་རྒྱུད་ཏིང་ངེ་འཛིན་དུ་མའི་རིན་པོ་ཆེས་ཕྱུག་ཅིང་། ཆོས་ཐམས་ཅད་ཀྱི་དེ་ཁོ་ན་ཉིད་མངོན་སུམ་དུ་གྱུར།
ཐུགས་སྲས་ཆོས་ཀྱི་རྒྱུད་འཛིན་གྱི་གཙོ་བོ་ཚོགས་གྲུབ་དབོན་གསུམ། ལྷོ་དམར་གཉིས། ཤར་ནུབ་གུང་གསུམ་ལ་སོགས་པ་བགྲང་བ་ལས་འདས་པ་བསྐྲུན་པར་མཛད་དོ། ། དེ་ཉིད་ཀྱི་གཅུང་ཟངས་ཚ་བསོད་ནམས་རྒྱལ་མཚན་ལ་འགྲོ་བའི་མགོན་པོ་ཆོས་རྒྱལ་འཕགས་པ་དང་། ཕྱག་ན་རྡོ་རྗེ། དེ་གཉིས་ལས་ཡུམ་ཟུར་པའི་མཆེད་ཟླ་སློབ་དཔོན་རིན་ཆེན་རྒྱལ་མཚན་དང་། རིན་ཆེན་འབྱུང་གནས། ཡེ་ཤེས་འབྱུང་གནས་གསུམ་སྟེ་སྲས་ལྔ་བྱོན་པའི་བླ་མ་འཕགས་པ་ནི། ཆུང་ངུ་ནས་ལོ་ཙཱ་བ་སྐ་བ་དཔལ་བརྩེགས་དང་། ས་སྟོན་རི་པ་ལ་སོགས་པར་འཁྲུངས་པའི་སྔོན་གྱི་གནས་རྗེས་སུ་དྲན་པ་དང་།
གཞི་ཚུལ་ཁྲིམས་རྣམ་པར་དག་ཅིང་། ཐུགས་ཀྱི་བང་མཛོད་ཡོན་ཏན་གྱི་ནོར་བུ་རིན་པོ་ཆེས་ཡོངས་སུ་གང་བས་འཕགས་པ་ཞེས་པའི་མཚན་ཆུང་ངུའི་དུས་ཉིད་ནས་བླ་དྭགས་སུ་ཆགས། ཆོས་རྗེ་ས་པཎྜི་ཏ་དང་། ལྡོང་གཉེན། ཚོགས་གྲུབ། སྟག་ཆིམ། ཕྱག་ལོ། རོག་ཞང་། མངོན་པ་བ་སོགས་ཡོངས་འཛིན་དཔག་ཏུ་མེད་པ་བསྟེན་ཏེ་མདོ་སྔགས་གཉིས་ཀྱིས་བསྡུས་པའི་ཐུན་མོང་དང་ཐུན་མོང་མ་ཡིན་པའི་ཆོས་ཚུལ་རྒྱ་མཚོ་ལྟ་བུ་ལ་དབང་འབྱོར། ནང་དུ་ཡང་དག་པའི་ཏིང་ངེ་འཛིན་ཁོ་ནས་དུས་འདའ།
ས་ལ་སྤྱོད་པའི་བརྒྱ་བྱིན་སེ་ཆེན་གོ་པེ་ལ་སྲས་དང་དབོན་དུ་བྱས་པ་ཐམས་ཅད་ལ་ཟབ་པ་དང་རྒྱ་ཆེ་བའི་ཆོས་ཚུལ་མང་པོའི་བཀའ་དྲིན་སྩལ་ཏེ། རྒྱ་ཧོར་གྱི་ཡུལ་ཁམས་སུ་དམ་པའི་ཆོས་ཀྱི་དབུ་འཕང་བསྟོད། ཁྱད་པར་སེ་ཆེན་ཉིད་ལ་དགྱེས་པ་རྡོ་རྗེའི་དབང་བསྐུར་ཟབ་མོའི་བཀའ་དྲིན་ལན་གསུམ་སྩལ་ཏེ། རྒྱལ་པོས་ཀྱང་དབང་དང་པོའི་ཡོན་དུ་དབུས་གཙང་ཁྲི་སྐོར་བཅུ་གསུམ་གྱི་ལྷ་སྡེ་མི་སྡེ། བར་པ་ལ་བོད་ཆོལ་ཁ་གསུམ། ཕྱི་མ་ལ་རྒྱའི་མི་ཡུར་ཆེན་མོ་ཕུལ་བ་ནས་བཟུང་། བོད་དང་བོད་ཆེན་པོའི་ས་ལ་གནས་པ་ཐམས་ཅད་བདེ་སྐྱིད་རྫོགས་ལྡན་གྱི་དཔལ་ལ་འགྲན་པ་བཞིན་གྱུར་ཏེ། མདོར་ན་ལུགས་གཉིས་ཀྱི་སྒོ་ནས་ཁ་བ་ཅན་འདིར་འགྲན་ཟླས་དབེན་པའི་སྐྱེ་དགུ་ཀུན་གྱི་གནས་སྐབས་དང་མཐར་ཐུག་གི་འདོད་པའི་དོན་འབད་མེད་དུ་འཇོ་བའི་དཔལ་དམ་པར་གྱུར་པ་ཞིག་ཡིན་ནོ། ། འགྲོ་མགོན་ཕྱག་ན་ནི་གསང་བའི་བདག་པོ་ཕྱག་ན་རྡོ་རྗེའི་སྤྲུལ་པ་བརྟུལ་ཞུགས་ཀྱི་སྤྱོད་པས་འགྲོ་བ་སྨིན་གྲོལ་གྱི་ལམ་ལ་འགོད་ནུས་ཤིང་། འཁོར་གསུམ་ཉི་ཟེར་ལ་འགེལ་བར་མཛད་པ་དང་།
སྲ་བའི་བྲག་ལས་ཆུ་འདོན་པ་སོགས་གྲུབ་པའི་མཚན་མ་ཅི་རིགས་པར་སྟོན་པ་ཞིག་ཡིན་ན་ཡང་། འགྲོ་བའི་བསོད་ནམས་ཀྱི་མཐུ་དམན་པས་གཞོན་ནུའི་དུས་ཉིད་ལ་ཞི་བར་གཤེགས་སོ། ། སློབ་དཔོན་ཆེན་པོ་ཡེ་ཤེས་འབྱུང་གནས་ལ་སྲས་བདག་ཉིད་ཆེན་པོ་བཟང་པོ་དཔལ་ཆུ་ཕོ་ཁྱི་ལ་སྐུ་འཁྲུངས་ཏེ། བཅུ་དྲུག་པའི་དུས་འཕགས་པ་རིན་པོ་ཆེས། ད་གཟོད་མི་རས་པུས་མོ་ལ་འབབ་པའི་དུས་འོངས། ཡོན་ཏན་སློབ་གསུངས་པ་དང་། ངའི་རྨི་ལམ་ན་ཕྱག་ནའི་རི་ཡིན་ཟེར་བ་གཉིས་ལས་མི་འདུག ཡེ་འབྱུང་གི་རི་ཡིན་ཟེར་བའི་རི་རྒྱུད་མང་པོ་ཞིག་བྱུང་ཞེས་བདག་ཉིད་ཆེན་པོ་ནས་བཟུང་། ཇི་སྲིད་ཀྱི་བར་གདུང་རིགས་འདི་རྒྱུན་མི་ཆད་པའི་ལུང་བསྟན་སྩལ། བཅུ་དགུ་པའི་ཚེ་འཕགས་པ་རིན་པོ་ཆེ་ཞི་བར་གཤེགས་པའི་གཤེགས་རྫོང་མཛད་དེ།
ཉེར་གཅིག་པ་ལ་རྒྱ་ནག་ལ་བྱོན། སྨན་རྩེའི་ཡུལ་ནས་འཇལ་ལམ་བདུན་བགྲོད་པའི་ཡུལ་གྱི་ཧམ་ཆུ་ཟེར་བའི་མཁར་མིག་ཆེན་པོར་འབྱོན་དགོས་པ་བྱུང་། རེ་ཞིག་དེར་སྦས་པའི་རྣལ་འབྱོར་གྱི་ཚུལ་དུ་བཞུགས་ཤིང་། ཡི་དམ་རྗེ་བཙུན་སྒྲོལ་མ་ལ་གསོལ་བ་འདེབས་པར་འབད་པས་ཉིན་གཅིག་པདྨའི་སྡོང་པོ་ཡིད་དུ་འོངས་པའི་སྟེང་དུ་རྗེ་བཙུན་མ་དངོས་སུ་བྱོན་ནས། ཕྱག་གཡས་བདག་ཉིད་ཆེན་པོའི་དབུ་གཙུག་ཏུ་སྐྱབས་སྦྱིན་གྱི་ཚུལ་མཛད་དེ། བུ་འདོད་པས་ནི་བུ་ཐོབ་འགྱུར་ཞིང་། ། ནོར་འདོད་པས་ནི་ནོར་རྣམས་ཉིད་ཐོབ། ། འདོད་པ་ཐམས་ཅད་ཐོབ་པར་འགྱུར་ཏེ། ། བགེགས་རྣམས་མེད་ཅིང་སོ་སོར་འཇོམས་འགྱུར། ། ཞེས་གསུངས་ཤིང་ཞལ་བསྟན་དབུགས་དབྱུང་ངོ་། །
དེའི་ཚེ་དྷརྨ་པ་ལ་གཤེགས་པའི་གདུང་ཐམས་ཅད་རིང་བསྲེལ་དུ་སོང་བ་རྒྱལ་པོ་ལ་ཕུལ་བས་ངོ་མཚར་སྐྱེས་ཏེ། ངའི་བླ་མའི་དབོན་པོ་ཡིན་པ་ཙམ་གྱིས་ཆོག་པ་ལ། ད་དབོན་པོ་མེད་གསུངས་ནས་ཐུགས་ལས་མཛད་པ་ལ། ཁང་གསར་བ་ཏྲི་ཤྲཱི་གྲགས་པ་འོད་ཟེར་སོགས་ཀྱིས་བླ་མའི་དབོན་པོ་བདག་ཉིད་ཆེན་པོ་ཡིན་ཚུལ་དང་། དེ་དང་མཐུན་པར་ཉི་ལྡེ་བ་གུ་ཤྲཱི་ཤེས་རབ་དཔལ་གྱིས་ཀྱང་གོང་མ་རྒྱལ་པོ་ལ་ཡང་ཡང་ཞུས། དེའི་གྲོགས་ཁམ་པ་དབོན་ནག་ཏུ་གྲགས་པས་ཀྱང་བྱས་པས། དེ་བཞིན་ཡིན་ན་སྨན་ཚེ་ནས་གདན་དྲོངས་ཤིག་པའི་ལུང་ཕུལ། དེའི་ཚེ་མཐུ་སྟོབས་ཀྱི་དབང་ཕྱུག་སྒ་ཨ་གཉན་དམ་པས་ཆོས་སྐྱོང་ལ་འཕྲིན་ལས་བཅོལ་བས། རྒྱལ་པོའི་ཕོ་བྲང་གི་སྟེང་དུ་ལྕགས་ཀྱི་བྱ་རོག་རི་བོ་ཙམ་བབས་པའི་སྤུ་མགུལ་བ་ཙམ་གྱིས་ས་ཕྱོགས་ཐམས་ཅད་གཡོ་བ་དང་། གནམ་ཁ་འུས་རྡོའི་ཆར་པ་ཕབ་པ་སོགས་ཆོ་འཕྲུལ་སྣ་ཚོགས་ཀྱིས་ཀྱང་ཤིན་ཏུ་མྱུར་བའི་གྲོགས་བྱས།
དགུང་ལོ་སོ་ལྔ་པ་ལ་སྨན་ཚེ་ནས་གདན་དྲངས། ཚུར་ལམ་སྔོན་གྱི་རྒྱལ་པོ་བོང་སྣ་ཅན་གྱི་མཁར་དང་། ཀོང་ཇོའི་ཡབ་རྒྱ་རྗེ་བཙན་པོ་ཐང་ཐེ་ཛུང་རྒྱལ་པོས་གནས་བརྟན་བཅུ་དྲུག་དབྱར་གནས་ལ་སྤྱན་དྲངས་པའི་ས། ལྷ་སའི་ཇོ་བོའི་སྐུ་ཡོལ་བཞུགས་ས་ཕོ་བྲང་ཆེན་པོ་སྐྱིན་ཆང་ཧུ་ཞེས་པ་དང་། བྱང་ཆུབ་སེམས་དཔའ་ཆོས་འཕགས་ཀྱིས་རྟག་ཏུ་ངུ་ལ་ཤེར་ཕྱིན་གསུངས་ས་གྲོང་ཁྱེར་སྤོས་ལྡན། རྒྱ་སྐད་དུ་ཤིན་ཏུ་ཧུ་ཞེས་པ་རྣམས་གཟིགས། སོ་དྲུག་པ་ལ་གོང་མ་རྒྱལ་པོས་ཁྱེད་འཕགས་པ་ཏྲི་ཤྲཱི་དབོན་པོ་ཡིན་ངེས་སུ་འདུག་པས་གདུང་རྒྱུད་སྤེལ་ལ་ས་སྐྱར་གདན་ས་གྱིས་གསུངས་པའི་འཇའ་ས་སྩལ། སོ་བདུན་པ་ས་ཕོ་ཁྱི་ལ་ས་སྐྱར་ཕེབས། དེ་དུས་ཤར་པ་འཇམ་དབྱངས་ཆེན་པོ་གཞི་ཐོག་གི་གདན་ས་མཛད་པའི་སྐབས་ཡིན་པས་གདན་ས་གཏད། བཞི་ཐོག་གི་གོ་སར་བཞུགས།
བསྟན་པའི་བྱ་བ་འཆད་ཉན་སྒོམ་སྒྲུབ། བླ་མ་རྣམས་ཀྱི་དུས་མཆོད། ལྷ་སྡེ་མི་སྡེ་རྣམས་ཀྱི་འཛིན་སྐྱོང་སོགས་ལེགས་པར་མཛད་པས་རྒྱལ་ཁམས་ཆེན་པོ་ཡང་ཆོས་གཞིས་སུ་བདེ་བར་འཇགས། གདན་ས་པ་ཡང་དེ་དུས་རང་དཔལ་འབྱོར་ཆེ་བར་གྲགས་ཤིང་། སྒྲོལ་མའི་ལུང་བསྟན་བཞིན་གདུང་སྲས་རྣམས་ཀྱང་དགུང་ལོ་ལྔ་བཅུ་རྩ་གཅིག་ཡན་ཆད་ལ་བྱོན། ང་གཉིས་པ་ལ་རབ་ཏུ་བྱུང་ཞིང་བསྙེན་པར་རྫོགས་པ་མཛད། མཚན་ཨ་མོ་གྷ་དྷྭ་ཛ་ཤྲཱི་པཱ་ལ་ཞེས་གསོལ། དྲུག་ཅུ་རྩ་གསུམ་པ་མེ་ཕོ་བྱི་བའི་ལོ་ཞི་བར་གཤེགས། བླ་མ་འདི་ལ་སྲས་བཅོ་ལྔ་བྱོན་ཡང་། གྲགས་པ་གསལ་ལྡན་ཏི་ཤྲཱི་ཀུན་དགའ་བློ་གྲོས་རྒྱལ་མཚན་དཔལ་བཟང་པོ་སོགས་དགུ་བྱུང་བས།
བདག་ཉིད་ཆེན་པོ་ལ་བུ་དགུ་ཕ་དང་བཅུ་ཞེས་གྲགས་པ་བྱུང་། དེའི་ནང་གི་ཏི་ཤྲཱི་ཀུན་བློ་འདི་སྐྱེས་སྟོབས་ཀྱི་མཁྱེན་རབ་ཤིན་ཏུ་ཡངས་ཤིང་། ལུང་རྟོགས་ཀྱི་ཡོན་ཏན་ཕུལ་དུ་བྱུང་བ་དང་ལྡན་པས། དགུང་ལོ་བཅུ་གཉིས་པ་ལ་རྒྱལ་པོའི་ཏི་ཤྲཱིར་གྱུར། ཉེར་གསུམ་པ་ལ་བོད་དུ་བྱོན་ནས་བསྙེན་རྫོགས་མཛད། ཉེར་དྲུག་པ་ལ་ཡབ་བདག་ཉིད་ཆེན་པོ་སྐུ་གཤེགས་རྗེས། གཅུང་རྣམས་ལ་བླ་བྲང་བཞི་དང་། དམ་ཁ་ཆེ་བ་བཞི་སོ་སོར་སྩལ་བ་ལས། གདུང་བརྒྱུད་བཞུགས་པའི་བླ་བྲང་ཆེ་བ་བཞིར་གྲགས་པ་བྱུང་། དེ་ཡང་མཁས་བཙུན་ནམ་མཁའ་ལེགས་པའི་བློ་གྲོས་རྒྱལ་མཚན་དཔལ་བཟང་པོ་དང་།
གུ་ཤྲཱི་ནམ་མཁའ་རྒྱན་མཚན་དཔལ་བཟང་པོ་སྟེ་སྐུ་མཆེད་གཉིས་ལ་ཤེལ་གྱི་དམ་ཁ་དང་བཞི་ཐོག་བླ་བྲང་གནང་། འདི་དག་གི་གདུང་རྒྱུད་རྣམས་ལ་དང་པོ་བཞི་ཐོག་བླ་བྲང་པ་དང་། ཕྱིས་སུ་ཆུ་མིག་བླ་བྲང་བར་གྲགས་ཏེ། བདག་ཆེན་ཆུ་མིག་པ་བློ་གྲོས་དབང་ཕྱུག་གི་བར་དུ་བྱོན་པ་རྣམས་སོ། ། ཏི་ཤྲཱི་ཀུན་དགའ་ལེགས་པའི་འབྱུང་གནས་དཔལ་བཟང་པོ་དང་། དེའི་གཅུང་ཏི་ཤྲཱི་ཀུན་དགའ་རྒྱལ་མཚན་དཔལ་བཟང་པོ་སྐུ་མཆེད་ལ་གསེར་གྱི་དམ་ཁ་དང་ལྷ་ཁང་བླ་བྲང་སྩལ། འདི་རྣམས་ཀྱི་གདུང་རྒྱུད་ལ་དང་པོ་ལྷ་ཁང་བླ་བྲང་པ་དང་། ཕྱིས་སུ་བདག་ཆེན་བྱང་པར་གྲགས་ཏེ། ལ་སྟོད་གཅུང་དང་ཁམས་སོགས་སུ་མང་དུ་འཕེལ། བདག་ཆེན་ཀུན་དགའ་ལེགས་པའི་བར་དུ་བྱོན་པ་རྣམས་སོ། །
ཏ་དབེན་གུ་ཤྲཱི་དང་། དེའི་གཅུང་འཇམ་དབྱངས་དོན་ཡོད་རྒྱལ་མཚན། དེའི་གཅུང་ཐམས་ཅད་མཁྱེན་པ་བསོད་ནམས་རྒྱལ་མཚན་དཔལ་བཟང་པོ་སྐུ་མཆེད་གསུམ་ལ་ཤེལ་གྱི་དམ་ཁ་དང་རིན་ཆེན་སྒང་བླ་བྲང་གནང་། འདི་དག་ལ་དང་པོ་རིན་ཆེན་སྒང་བླ་བྲང་བ་དང་། ཕྱིས་སུ་དགེ་སྡིང་དང་ལྕམ་མོ་གཡང་གྲོང་སོགས་སུ་བཞུགས་ནས་འགྲོ་དོན་མཛད་པས་དགེ་སྡིང་བླ་བྲང་པར་གྲགས་ཏེ། བདག་ཆེན་རྡོ་རྗེ་འཆང་བློ་གྲོས་རྒྱལ་མཚན་དཔལ་བཟང་པོའི་བར་དུ་བྱོན་པ་དག་ཡིན་ནོ། ། སློབ་དཔོན་ཆེན་པོ་ཉི་མ་དཔལ་དང་། དེའི་གཅུང་དབང་ཀུན་དགའ་ལེགས་པའི་རྒྱལ་མཚན་སྐུ་མཆེད་ལ་གསེར་གྱི་དམ་ཁ་དང་དུས་མཆོད་བླ་བྲང་སྩལ། འདི་དག་ལ་དང་པོ་དུས་མཆོད་བླ་བྲང་པ་དང་། བར་སྐབས་ཤིག་ཏུ་རྩེ་གདོང་དུ་བསྟི་གནས་ཀྱི་མཐིལ་མཛད་པས་རྩེ་གདོང་བླ་བྲང་པར་གྲགས་པ་ཡང་བྱུང་འདུག་ཀྱང་།
ད་ལྟ་གཙོ་བོ་ནི་གདན་ས་ཆེན་པོ་འདི་ཉིད་ན་གདན་ཆགས་པ་དག་སྟེ་བདག་ཅག་གི་རྣམ་འདྲེན་དམ་པ་སྔགས་འཆང་བླ་མ་ཡབ་སྲས་ཀྱི་བར་དུ་བྱོན་པ་སོགས་སོ། ། དེ་ལྟར་བཞི་ལས་དམ་པ་འདི་ནི་དུས་མཆོད་བླ་བྲང་བའི་གདུང་གི་རིགས་སུ་འཁྲུངས་པ་སྟེ། དེ་ཡང་དབང་ཀུན་དགའ་ལེགས་པའི་རྒྱལ་མཚན་ལ་སྲས་བླ་ཆེན་བསོད་ནམས་བློ་གྲོས་དང་། དབང་གྲགས་པ་རྒྱལ་མཚན་གཉིས་བྱོན། ཕྱི་མ་འདི་ལ་སྐུ་སྨད་ལ་སྟག་ལྤགས་ཀྱི་རི་མོའི་ཤ་མཚན་ཡོད་པར་གྲགས་ཤིང་། དེ་ནས་བཟུང་སྟེ་ས་སྐྱ་པའི་གདུང་རིགས་མ་ཉམས་པ་ཕལ་ཆེར་ལ་ཤ་མཚན་དེ་འདྲ་བ་འབྱུང་བ་ཞིག་ཡིན་འདུག་པ་བཞིན། འཇམ་མགོན་བླ་མ་འདི་ཉིད་ཀྱི་སྐུའི་སྨད་ལ་ཡང་སྟག་རིས་ཀྱི་མཚན་མ་གསལ་བར་ཡོད་དོ། ། དབང་གྲགས་པ་རྒྱལ་མཚན་གྱིས་བཙུན་མོ་གཉིས་བཞེས་པའི་དང་པོ་ལ་སློབ་དཔོན་ཆེན་པོ་ཀུན་དགའ་ལེགས་པའི་བློ་གྲོས་དང་། དབང་རྣམ་སྲས་རྒྱལ་མཚན་གཉིས། བཙུན་མོ་གཉིས་པ་ལ།
སློབ་དཔོན་ཆེན་པོ་འཇམ་དབྱངས་ཆོས་རྒྱལ་མཚན་ཏེ། སྲས་གསུམ་བྱུང་། དབང་རྣམ་སྲས་རྒྱལ་མཚན་གྱིས་ཀྱང་བཙུན་མོ་གཉིས་བཞེས་པའི་དང་པོ་ལ། སློབ་དཔོན་ཆེན་པོ་ཀུན་དགའ་བློ་གྲོས་དང་། གཉིས་པ་ལ་དབང་ནམ་མཁའ་ལེགས་པ་སྟེ་གཉིས་འཁྲུངས། ཕྱི་མའི་སྲས་དབང་ནམ་མཁའ་རྒྱལ་མཚན། དེའི་བཙུན་མོ་སྔ་མ་ལ་དབང་ནམ་མཁའ་རིན་ཆེན། ཕྱི་མ་ལ་དབང་ནམ་མཁའ་བཀྲ་ཤིས་ཏེ་སྲས་གཉིས་བྱོན་པའི་ཕྱི་མ་འདི་ལ་སྲས་ཀྱི་ཐུ་བོ་བཞི་སྟེ། མགོན་པོ་འཇམ་པའི་དབྱངས་དང་། རིགས་ལྡན་འཇམ་དཔལ་གྲགས་པ།
བདག་ཉིད་ཆེན་པོ་ས་སྐྱ་པཎྜི་ཏ་གསུམ་དང་མི་གཉིས་པའི་ཐུགས་མངའ་བ་གནས་ལྔ་རིག་པའི་པཎྜི་ཏ་ས་ལོ་ཙཱ་བ་འཇམ་པའི་དབྱངས་ཀུན་དགའ་བསོད་ནམས་གྲགས་པ་རྒྱལ་མཚན་དཔལ་བཟང་པོ་དང་། བདག་ཆེན་ངག་གི་དབང་ཕྱུག འཇམ་དཔལ་གྲགས་པ་སངས་རྒྱས་ཚེ་བརྟན་བཀྲ་ཤིས་རྣམས་སོ། ། སངས་རྒྱས་ཚེ་བརྟན་བཀྲ་ཤིས་ལ་སྲས་གཉིས་ཏེ། གཅེན་བདག་ཆེན་ཀུན་དགའ་བསམ་འགྲུབ་ནི་གྲུབ་པའི་མཚན་མ་ཡ་མ་ཟུང་མང་པོ་སྟོན་པར་མཛད་པས་རྩེ་གདོང་བདག་ཆེན་སྨྱོན་པར་གྲགས་པ་དང་། དེའི་གཅུང་སྙིགས་དུས་ཀྱི་བསྟན་པའི་གསལ་བྱེད་ཆེན་པོ་སྔགས་འཆང་ངག་གི་དབང་པོ་ཀུན་དགའ་རིན་ཆེན་བཀྲ་ཤིས་གྲགས་པ་རྒྱལ་མཚན་དཔལ་བཟང་པོ་སྟེ་སྲས་ཀྱི་ཐུ་བོ་གཉིས་བྱོན། གཅེན་ལ་སྲས་བདག་ཆེན་ཀུན་དགའ་ལེགས་པ་བྱོན། དེའི་སྲས་བདག་ཆེན་འཇམ་པའི་དབྱངས་ཀུན་དགའ་བསོད་ནམས་ལྷུན་གྲུབ་དང་། བདག་ཆེན་འཇིག་རྟེན་རྒྱ་ཧོར་གྲགས་པ་སྟེ་མཆེད་གཉིས། ཕྱི་མ་ལ་སྲས་མཆེད་གསུམ་འཁྲུངས་པའི་ཆེ་བ་ཞི་བར་གཤེགས།
བར་པ་བསྟན་པ་རིན་པོ་ཆེའི་སྒོར་ཞུགས་ཤིང་བསྟན་འགྲོའི་རྩ་ལག་དམ་པ་སྟེ་སྐུ་མཆེད་གཉིས་ཀྱི། གཅུང་གི་གདུང་སྤེལ་མཛད་པའི་སྲས་གཉིས་དང་བཅས་པ་ད་ལྟ་བཞུགས་སོ། ། བསྟན་པའི་ཉི་མ་སྔགས་འཆང་ཆོས་ཀྱི་རྒྱལ་པོ་ངག་དབང་ཀུན་དགའ་རིན་ཆེན་གྱིས་ཐོག་མར་བསྟན་པ་རིན་པོ་ཆེའི་སྒོར་ཞུགས་ཏེ། དགེ་བསྙེན་དང་། དགེ་ཚུལ་གྱི་བརྟུལ་ཞུགས་ཡང་དག་པར་བཞེས་ཤིང་རྗེས་སུ་རྗེ་བཙུན་ས་སྐྱ་པའི་གདུང་རིགས་འདི་རྒྱུན་མ་ཆད་པ་ཞིག་བྱུང་ན་བོད་ཀྱི་བསྟན་པ་སྤྱི་དང་། ཁྱད་པར་ས་སྐྱ་པ་རང་གི་བསྟན་པའི་རྩ་བ་གདུང་རིགས་སྤེལ་བ་འདི་ལས་ཁག་ཆེ་བ་མེད་པར་དཔྱོད་ལྡན་ཀུན་གྱིས་རྟོགས་ཤིང་། དེ་མཐུན་བསྟན་སྐྱོང་གི་སྦྱིན་བདག་ཤར་ཁ་བ་དང་། བྱང་པ། རིན་སྤུངས་པ་སོགས་ཀྱིས་གདུང་སྤེལ་གནང་དགོས་པའི་གསོལ་བ་ནན་གྱིས་བཏབ་པ་སོགས་ཀྱིས་རྐྱེན་བྱས། གོས་དཀར་ལྕང་ལོས་མཛེས་པའི་སྐུ་ཆས་སུ་བསྒྱུར་བར་མཛད།
བཙུན་མོ་ཡང་གསུམ་ཙམ་ཞིག་བཞེས་ཏེ་གདུང་སྤེལ་མཛད་པས། ཐུགས་སྲས་དམ་པ་གྲུབ་པའི་དབང་ཕྱུག་པདྨ་སམྦྷ་བ་དང་གཉིས་སུ་མེད་པའི་ཐུགས་མངའ་བ་གྲུབ་པའི་འཁོར་ལོས་བསྒྱུར་བ་འཇམ་པའི་དབྱངས་བསོད་ནམས་དབང་པོ་གྲགས་པ་རྒྱལ་མཚན་དཔལ་བཟང་པོ་དང་། དེའི་གཅུང་བྱང་ཆུབ་སེམས་དཔའ་བོ་དྷི་སཏྭ་དང་། འགྲོ་བའི་མགོན་པོ་དཔལ་ལྡན་བླ་མ་དམ་པ་བསོད་ནམས་རྒྱལ་མཚན་སོགས་དང་རྣམ་དབྱེར་མེད་པ་སྦས་པའི་སངས་རྒྱས་སྔགས་འཆང་གྲགས་པ་རྒྱལ་མཚན་དཔལ་བཟང་པོ་སྟེ་མཆེད་གཉིས་བྱོན། སྔགས་འཆང་གྲགས་པའི་མཚན་ཅན་དེ་ཉིད་ལ་རིགས་སྲས་གསུམ་དུ་བྱོན་པའི་ཆེ་བ་ནི། སྔགས་འཆང་ཆེན་པོ་ཉིད་ཀྱི་སྤྲུལ་པར་ཡང་གྲགས་ཤིང་། རྡོ་བའི་ངོས་ལ་ཕྱག་ཞབས་ཀྱི་རྗེས་འཇོག་པར་མཛད་པ་སོགས་གྲུབ་པའི་ས་བརྙེས་པའི་མཚན་མ་དག་ཀྱང་ཅི་རིགས་པ་སྟོན་པར་མཛད་པ་གྲུབ་མཆོག་མཐུ་སྟོབས་དབང་ཕྱུག་གྲགས་པ་རྒྱལ་མཚན་དཔལ་བཟང་པོ་ཞེས་ཡོངས་སུ་གྲགས་པའི་མཚན་དང་ལྡན་པ་ཉིད་དོ། ། བར་པ་ནི་སྔགས་འཆང་ངག་དབང་ཀུན་དགའ་དབང་རྒྱལ་ཞེས་པ་སྦས་པའི་བྱང་སེམས་ཆེན་པོ་དགུང་ལོ་ཉེར་ལྔ་བཞེས་པའི་ཚེ་ངོ་མཚར་བའི་ལྟས་དུ་མ་དང་བཅས་དག་པའི་ཞིང་དུ་གཤེགས་པ་གང་དེའོ། ། གཅུང་ནི་བདག་ཅག་གི་འདྲེན་པ་བླ་ན་མེད་པ་སྔགས་འཆང་བླ་མ་ཐམས་ཅད་མཁྱེན་པ་ཆེན་པོ་འདི་ཉིད་ཡིན་ནོ། ། དེ་ལས་ཀྱང་བདག་ཉིད་ཆེན་པོ་འདི་ནི།
ཡབ་རྗེས་གོང་དུ་བསྟན་པ་ལྟར་བྱང་ཆུབ་སེམས་དཔའ་ཆེན་པོ་ཞི་བ་འཚོ་དང་། དཔལ་ལྡན་བླ་མ་དམ་པ་བསོད་ནམས་རྒྱལ་མཚན་སོགས་དམ་པ་མང་པོའི་རྣམ་པར་སྤྲུལ་པར་སློབ་དཔོན་རིན་པོ་ཆེ་པདྨ་འབྱུང་གནས་ཀྱི་མ་འོངས་པ་ལུང་བསྟན་པ་ལས་གསལ་བར་འབྱུང་བས། དམ་པ་དེ་གཉིས་དང་དབྱེར་མེད་པས་ལུང་རྟོགས་ཀྱི་ཡོན་ཏན་མཐའ་ཡས་པ་ལ་དབང་འབྱོར་བ་ཞིག་ཡིན་པར་གདོན་མི་ཟ་ཡང་། གཞན་ངོར་ཡོན་ཏན་གང་ཡང་སྦས་པའི་ཚུལ་ཁོ་ན་མཛད་པ། ཞི་ཞིང་དུལ་བའི་ངང་ཚུལ་ཉིད་ཀྱིས་དམུ་རྒོད་གདུལ་དཀའི་འགྲོ་བ་མ་ལུས་པ་འདུལ་བར་མཛད་ཅིང་། སྔགས་འཆང་འགྲོ་བའི་བླ་མ་ངག་དབང་ཀུན་དགའ་རིན་ཆེན་ཉིད་ཀྱི་ཐུགས་སྲས་རྒྱལ་ཚབ་དམ་པར་གྱུར་པ་སྔགས་འཆང་གྲགས་པའི་མཚན་ཅན་ཉིད། ཡུམ་ནི་ཡེ་ཤེས་ཀྱི་མཁའ་འགྲོའི་མཚན་དང་ལྡན་ཞིང་། ཤམྦྷ་ལའི་རིགས་ལྡན་གྱི་སྤྲུལ་པ་མང་དུ་བྱོན་པའི་གཡས་རུ་བྱང་གི་ས་ཆེན་པོ་བདག་གིར་མཛད་དེ། ཆོས་བཞིན་དུ་སྤྱོད་ཅིང་ཆོས་བཞིན་དུ་སྐྱོང་བའི་སའི་བརྒྱ་བྱིན་བདག་པོ་ནམ་མཁའ་རྒྱལ་པོ་ཞེས་བྱ་བའི་སྲས་མོ་བསོད་ནམས་རྒྱལ་མོ་ཞེས་བྱ་བ། གཡོ་ཁྲམ་སོགས་བུད་མེད་སྤྱི་ལ་ལྡན་པ་ཤས་ཆེ་བ་མཐའ་དག་སྤངས་ཤིང་།
ངོ་ཚ་ཁྲེལ་ཡོད་ཀྱི་གོས་ཀྱིས་བཀླུབས་ཤིང་། དད་པ་དང་གཏོང་བའི་ནོར་བུའི་དོ་ཤལ་འཕྱང་བས། དཀོན་མཆོག་གསུམ་ལ་གུས་པ་མཆོག་གི་གཙུག་གི་རྒྱན་དུ་འཛིན་པ། སྡུག་འཕོངས་ལ་བརྩེ་བའི་རླན་གྱིས་སྦགས་པས་སློང་བ་རྣམས་ལ་རང་དབང་དུ་སྟེར་བ་སོགས་ཡོན་ཏན་གྱི་ཚོགས་དཔག་ཏུ་མེད་པས་ཐུགས་རྒྱུད་ཕྱུག་པ་དེ་ཉིད་ཡིན་ལ། དེ་ལྟ་བུའི་མཚན་ལྡན་གྱི་ཡུམ་དེ་ཉིད་དགུང་ལོ་སུམ་ཅུ་བཞེས་ཤིང་། ཡབ་རྗེ་ཆོས་ཀྱི་རྒྱལ་པོ་དགུང་གི་བགྲང་གཞི་བཅུ་ཕྲག་གསུམ་དང་ཕྱེད་ཀྱིས་ལྷག་པར་ཕེབས་པ། གདོང་ངན་ཞེས་པ་མེ་མོ་སྤྲེའུ་ལོ་དཔྱིད་ཐ་ཆུང་ས་ག་ཟླ་བའི་ཡར་ཚེས་བཅུ་བཞིའི་ནུབ་སྐར་མ་ས་རི་ལ་བབས་པའི་ཚེ་ལྷུམས་སུ་བཞུགས་སོ། ། དེའི་ཚེ་ཡང་བཀྲ་ཤིས་པའི་དགེ་མཚན་དུ་མས་ཁྱབ་ཅིང་། རེ་ཞིག་ན་ཡུམ་གྱི་མནལ་ལམ་དུ་མི་ཤ་མདོག་སྨུག་ནག་རལ་པའི་དོ་ཀེར་ཆེན་པོའི་གསེབ་ན་པོ་ཏི་ཡོད་པ་གཅིག་གིས་ཡུམ་ཉིད་ནམ་མཁའི་དབྱིངས་མཐོན་པོར་བཏེགས་པ་ན་ཅུང་ཟད་བཞད་ཉམས་དང་། སྐུ་མངལ་ནས་གསུང་མི་ཆེ་བ་ཙམ་ཞིག་ལྷང་གིས་བྱུང་བས།
ཡུམ་ཐུགས་མ་བདེ་བར་དེའི་ཚུལ་ཡབ་རྗེ་ཆོས་ཀྱི་རྒྱལ་པོ་སྔགས་འཆང་གྲགས་པའི་མཚན་ཅན་ལ་ཞུས་པས། ལོད་རྒྱུ་མེད། དཔལ་མགོན་ཞལ་གྱི་ཆོ་འཕྲུལ་ཞིག་ཡིན་འདུག་པས་བསྐང་གསོ་གྱིས་གསུངས་བྱུང་འདུག་ཀྱང་། རྒྱལ་ཡུམ་དམ་པ་དེ་ཉིད་འཕྲལ་དུ་ཐུགས་བཀྲ་ཉམས་ཡོད་པ་ཞིག་ཡིན་འདུག་པས། རྩིས་མཁན་སོགས་གཞན་ལ་ཡང་བརྟག་པ་འདྲ་མཛད་འདུག་པར། དཔལ་མགོན་ཞལ་སོགས་ཆོས་སྐྱོང་གི་ཆོ་འཕྲུལ་ཡིན་པས། ཞལ་ཉིད་གཙོ་བོར་སྟོན་པའི་བསྐང་གསོ་ཞིག་མཛད་དགོས། དེ་བཞིན་མཛད་པས་སྐུ་མངལ་ཡང་གེགས་མེད་དུ་སྨིན་ཅིང་ཡུམ་ལ་ཡང་ཉེས་སྐྱོན་གང་ཡང་མེད་ཟེར་བ་བྱུང་། ཞེས་ཡུམ་རིན་པོ་ཆེས་དེ་དུས་ཀྱི་སྐུ་འཁོར་བ་རྣམས་བརྒྱུད་དེ་བདེན་པའི་ངག་ལ་ཐོས་སོ། ། འདི་ནི་རྗེ་ཉིད་ཡུམ་གྱི་ལྷུམས་སུ་ཞུགས་པ་ཙམ་ཉིད་ནས།
གཉན་མགོན་ཆེན་པོ་སོགས་ཆོས་སྐྱོང་རྣམས་ཀྱིས་འབྲལ་མེད་དུ་འཁོར་ཞིང་འཕྲིན་ལས་ཐམས་ཅད་འབད་མེད་དུ་བསྒྲུབས་པའི་དགེ་མཚན་ཡང་དག་པར་གོར་མ་ཆག་གོ ། དེ་ནས་བཟུང་སྐུ་ཇི་སྲིད་མ་བལྟམས་ཀྱི་བར་དུ་ཡུམ་བཟོ་མདོག་ལེགས་ཤིང་སྐུ་ལུས་བདེ་བ་དང་། ཐ་མལ་གྱི་རྣམ་རྟོག་རིམ་གྱིས་འཕྲི་ཞིང་། གཞན་རྐྱེན་ལ་མ་ལྟོས་པར་ཏིང་ངེ་འཛིན་ལ་རིང་དུ་འབྱམས་པ་དང་། རེས་འགའ་འཁོར་བ་མཐའ་དག་སྡུག་བསྔལ་གྱི་རང་བཞིན་དུ་འདུག་པ་ལ། གང་ལ་ཆགས་ཤིང་ཞེན་པར་བྱེད། རྫས་ཀྱི་དངོས་པོ་ཅུང་ཟད་པ་འདི་རྣམས་ཀྱང་མཆོག་ཞིང་ལ་ཕུལ་ཞིང་། སློང་བ་རྣམས་ཀྱང་རེ་བ་ཡོངས་སུ་རྫོགས་པར་བྱེད་ན་ཅི་མ་རུང་སྙམ་པ་དང་། སེར་སྣ་ཡི་སེམས་མི་སྐྱེ་ཞིང་སྔར་ལས་ངང་རྒྱུད་འཇམ་ཞིང་མཉེན་པ། བྱམས་པ་དང་སྙིང་རྗེའི་བདག་ཉིད་དུ་གྱུར་པ་ཞིག་བྱུང་ཞེས་ཐོས་ལ།
དེ་ལྟར་མངལ་གྱི་ཟླ་བ་ཡོངས་སུ་རྫོགས་ནས་གསེར་འཕྱང་ཞེས་པ་མེ་མོ་བྱའི་ལོ་སྟོན་པ་ཉིད་ཀྱིས་མུ་སྟེགས་ཀྱི་སྟོན་པ་དྲུག་སོགས་ཕམ་པར་མཛད་དེ་ཡང་དག་པའི་ལམ་ལ་འགོད་པ་ཉིད་ཀྱི་ཕྱིར་ངོ་མཚར་བའི་ཆོ་འཕྲུལ་གྱི་མཛད་པ་དུ་མ་ཞིག་བསྟན་པའི་དུས་ཆོ་འཕྲུལ་ཟླ་བའམ། ཧོར་ལུགས་ཀྱི་ཟླ་བ་དང་པོ་མཆུའི་ཟླ་བའི་ཡར་ཚེས་བཅུ་བཞིའི་ཉིན། རེས་གཟའ་ཕུར་བུ་དང་། སྐར་མ་རྟ་ཆེན་ཏེ་སྟོབས་ལྡན་བཀྲ་ཤིས་ཀྱི་སྦྱོར་བ་བཟང་པོ་སོགས་འཛོམས་པའི་ཉིན། གོང་དུ་བསྟན་པ་ལྟར་གྱི་གནས་མཆོག་དཔལ་ས་སྐྱའི་བླ་བྲང་ཕུན་ཚོགས་གླིང་དུ་ཡུམ་ལ་གནོད་པ་མེད་ཅིང་། བདེ་བ་ཆེན་པོས་ཉེ་བར་འཁྱུད་བཞིན་པར་མངལ་གྱི་དྲི་མས་གོས་པ་མེད་པ་ཉིད་དུ་སྐུ་ཡོངས་སུ་བལྟམས་པར་གྱུར་ཏོ། ། དེའི་ཚེ་ནམ་མཁའ་གཡའ་ཡོངས་སུ་དག་ཅིང་ཉི་ཟླའི་འོད་ཆེས་ཆེར་གསལ་བ་དང་། ཉེ་འཁོར་ཐམས་ཅད་དུ་ལྷའི་མེ་ཏོག་གི་ཆར་ཆེན་པོ་བབས་པར་གྱུར་པ་ན། སྐྱེ་བོ་དག་འདི་གང་གི་ལྟས་ཡིན་ནམ་གླེང་བ་དང་། ཕལ་ཆེར་དེང་སང་གོང་མར་གདུང་རྒྱུད་རིན་པོ་ཆེ་ཞིག་འཁྲུང་གི་ཡོད་འདུག་པས་དེའི་ལྟས་ཡིན་ཡང་དག་གོ་ཞེས་མཐུན་པར་སྒྲོག་པ་བྱུང་བ་དང་།
དེའི་ཚེ་སྐྱེ་བོ་མང་པོ་དག་བཙས་སྟོན་ཕུན་སུམ་ཚོགས་པས་རབ་ཏུ་ཚིམ་པར་མཛད་པ་ཡིན་ཞེས་ཀྱང་ཐོས་པ་ལགས་སོ། ། དོན་དེ་དག་ལ་འདི་སྐད་སྨྲ་སྟེ། རྡོ་རྗེ་རྣོན་པོ་བཙུན་པའི་ཆོ་རིགས་ནི། ། སྐབས་གསུམ་གྲོང་ཁྱེར་འོད་གསལ་ཞེས་འབོད་པའི། ། གནས་ནས་ཡུལ་བཟང་ས་མཐོ་སྟོད་ཀྱི་ཕྱོགས། ། མངའ་རིས་ཁ་བའི་ས་འཛིན་སྤོ་ལ་འཕོས། ། འགའ་དག་ཤེལ་ཚའི་གངས་མཚམས་བབས་ཞེས་གླེང་། ། ལྷ་ཉིད་མི་རྗེར་གྱུར་པ་དབུ་སེ་ཡི། ། ཉིན་བྱེད་སྲས་བཞིའི་ཚ་ཟེར་འཕྲོ་བ་དེས། ། གྲོགས་སུ་གཡུ་རིང་བདེ་འབྱུང་གཙུག་རྒྱན་ཤར། །
གང་གི་རིགས་ཀྱི་བསིལ་ཟེར་བདུད་རྩིའི་ཆུ། ། དམུ་ཡི་ན་ཆུང་ཀུ་མུད་ཀྱིས་འཐུངས་པས། ། དཔའ་མཛངས་འཕྲུལ་ལྡན་མ་སངས་མཆེད་བདུན་གྱི། ། སྦྲང་རྩིའི་དོག་པས་འགྲོ་བའི་བུང་བ་ལ། ། དགའ་བདེའི་དཔལ་བྱིན་གཅེན་དྲུག་ཡབ་དང་བཅས། ། སླར་ཡང་འཆི་མེད་བསྟི་གནས་ཉམས་དགར་བཞུད། ། བདུན་གྱི་ཐ་དེས་ཡི་ཅན་དྲང་པའི་ཕྱིར། ། ཐོག་གི་མཛེས་མ་དང་འགྲོགས་སྲས་དཔའ་བོ། ། གང་དེས་ན་གའི་ལྕམ་དང་ཐབས་གཅིག་པས། ། སྟག་པོ་འོད་ཅན་རིགས་ཀྱི་ཐིག་ལེ་འཛིན། །
གཡའ་སྤང་ངོགས་སུ་ཀླུ་ཚ་མོན་མཚོ་མོ། ། ལྷན་ཅིག་རོལ་པས་གཡའ་སྤང་སྐྱེས་ཅིག་ཅེས། ། འཇིགས་རུང་སྲིན་གྱི་སྲོག་འཕྲོག་དཔའ་བོ་འཁྲུངས། ། གང་གིས་མ་རིག་སྲིན་ལས་འཁོན་པ་དང་། ། མཉམ་དུ་དེ་ཡི་དགའ་མ་ཡིད་འོངས་མ། ། བདག་གིར་མཛད་ལས་རིག་པ་ཡེ་ཤེས་སྲས། ། འཁོན་བར་སྐྱེས་ཞེས་འཇམ་དབྱངས་སའི་དབང་ཕྱུག ། ཁྲི་སྲོང་ལྡེའུ་བཙན་ཁ་ལོ་པ་དེ་བསྐྲུན། ། འཁོན་རིགས་གྲགས་པའི་གདུགས་དཀར་འདི་ནས་མཐོ། ། རིགས་ཀྱི་ཐིག་ལེ་འཛིན་པ་ན་གེནྟྲ། །
ཞེས་གྲགས་ལྗོངས་འདིར་ངུར་སྨྲིག་འཆང་སྔ་བ། ། བདུན་གྱི་མཆེད་ཟླ་འཇིག་རྟེན་མིག་དེ་དང་། ། རྡོ་རྗེ་རིན་ཆེན་སྐྱེ་དགུའི་དཔལ་དུ་ཤར། ། ཟུང་དེས་གྲུབ་དབང་པདྨ་ཀཱ་ར་ཡི། ། གསུང་གི་བདུད་རྩི་དངོས་སུ་ངོམས་པར་གསོལ། ། འདི་པ་ཆོས་ཀྱིས་མཐོ་བའི་ཁང་བཟང་ལ། ། བསྟི་བར་གནས་པའི་སྙན་པ་དེ་ནས་གསལ། ། གཞན་ཡང་འགྲོ་ཚ་མཆེད་བདུན་ནས་བཟུང་སྟེ། ། དཀོན་མཆོག་བསྟན་པའི་རྒྱལ་སྲིད་ཡངས་པ་ལ། ། དབང་བསྒྱུར་ཆོས་ཀྱི་རྒྱལ་པོའི་བར་ཉིད་དུ། །
རྟག་པར་དགེ་བའི་རིགས་ཀྱི་བརྒྱུད་འཛིན་པ། ། ཛ་ཧུའི་བུ་མོར་འགྲན་བཟོད་ཀུན་པས་ཀྱང་། ། སྔ་འགྱུར་གསང་ཆེན་ཟབ་མོའི་བཅུད་གསོལ་ཏེ། ། ཉམས་རྟོགས་ལུས་བརྟས་མཁྱེན་པའི་སྤྱན་གསལ་བས། ། ཡང་ཕུར་ཞལ་དཀྱིལ་རྣམ་བཀྲའི་རི་མོ་གཟིགས། ། ཉི་ཟླའི་འཕྲེང་མ་ཐོད་འཕྲེང་ཅན་མཆེད་དང་། ། མ་མོ་བཅུ་གཉིས་བཀའ་ཡི་བྲན་ན་འཁྱུག ། དེ་ནས་མ་ལུས་རྒྱལ་བའི་བརྩེ་བ་དག ། གཅིག་ཏུ་སྤུངས་པ་བླ་ཆེན་རིའི་ལྷུན་པོ། ། རིགས་སྲས་གླིང་བཞིའི་དབུས་ན་ལྷམ་མེ་བ། །
ཇི་བཞིན་གཟིགས་པའི་མེ་ཤེལ་ཁམས་ལ་གྲུབ། ། ཇི་སྙེད་ཤེས་བྱའི་མཁའ་ལ་ཐོགས་པ་མེད། ། ཀུན་ཀྱང་མུན་པའི་ལམ་ལས་བསྲུང་མཛད་པ། ། ཆོས་རྗེ་ཆོས་མིན་འབྱེད་པའི་ཉིན་བྱེད་དང་། ། གང་གི་འཕྲིན་ལས་བསིལ་ཟེར་ཟླ་མེད་པས། ། མཐའ་ཡས་འགྲོ་བའི་གདུང་བ་རབ་འཕྲོག་པའི། ། བླ་ཆེན་ཟླ་དབང་འཕགས་པའི་མཚན་འཆང་དེས། ། ས་འདི་ཕན་བདེའི་སྣང་བས་ཁྱབ་པར་མཛད། ། བདག་ཉིད་ཆེ་ཞེས་མ་དྲོས་མཚོ་ཆེན་ལས། ། བླ་བྲང་གོ་བཞིའི་གདུང་རིགས་དལ་འགྲོའི་རྒྱུན། །
ནོར་འཛིན་སྐྱ་བོའི་ཆུ་སྲིན་འབྱུང་གནས་ཆེར། ། ལེགས་འབབ་དེང་འདིར་གཅིག་གྱུར་དུས་མཆོད་པ། ། དེ་ལྟའི་རིགས་ཀྱི་ཆུ་གཏེར་ལས། ། སྐྱེ་འགྲོའི་དབུལ་བ་ཀུན་འཕྲོག་ཅིང་། ། ཆེ་དགུའི་གཙུག་རྒྱན་དུ་མཛེས་པའི། ། ཡིད་བཞིན་རིན་ཆེན་སྔགས་འཆང་རྗེ། ། ཀུན་དགའ་བསོད་ནམས་འགྲོ་འདིའི་དཔལ། ། དང་པོར་དྲི་མེད་འོད་གསལ་འཆི་མེད་རིགས། ། བར་དུ་འཁོན་གྱི་རིགས་དང་མཚན་འཆང་ཞིང་། ། ཐ་མར་ས་སྐྱ་པ་ཞེས་དགེ་ལེགས་མཚན། །
དུས་གནས་ཀུན་ཏུ་སྙན་པར་རབ་གྲགས་པའི། ། ཞལ་དཀྱིལ་རབ་ཏུ་དཀར་ཞིང་མཛེས་པ་དང་། ། སྤྱན་རས་ཆེ་ཞིང་ལེགས་ལ་ཟླུམ་པོར་གཡོ། ། སྐུ་ལས་རང་བྱུང་དྲི་བཟང་འཕྲོ་བ་ཡི། ། གདུང་རིགས་འདི་དག་མང་པོའི་དབུས་ན་བརྗིད། ། མགུལ་ནས་ལེགས་བཤད་སྙན་སྒྲོག་ཅིང་། ། སྤྱན་ཟུང་ཉམ་ཐག་ཀུན་ལ་གཟིགས། ། སྐྱེ་དགུ་སྲིད་ལས་སྒྲོལ་བཞེད་པའི། ། ཐུགས་བསྐྱེད་དག་པས་འགྲོ་དོན་མཛད། ། འཁོན་རིགས་དག་གི་མཛད་འཕྲིན་འདིས། །
ནོར་འཛིན་གཞི་ཡི་བཅུད་འཕེལ་ཞིང་། ། འགྲོ་བའི་ཡིད་ལ་དགའ་བདེ་སྩོལ། ། ཟུག་རྔུ་འཇོམས་པར་བྱེད་ཅིང་འཇུག ། སྐུ་ནི་རབ་དཀར་ན་བཟའ་གསར་པས་བཀླུབས། ། གསུང་དབྱངས་ཟབ་མོས་བཟླས་དང་ཆོས་སྒྲ་སྒྲོག ། སྣུམ་ཞིང་མཛེས་པའི་དབུ་སྐྱེས་ལྕང་ལོ་ཅན། ། སྔགས་འཆང་བསྟན་པའི་རྒྱན་འདི་འཁྲུངས་པར་གྱུར།། །། གཉིས་པ་རིགས་དེ་ལས་འཁྲུངས་ནས་ཕུལ་དུ་བྱུང་བའི་མཛད་པ་ཇི་ལྟར་བསྐྲུན་པའི་ཚུལ་བསྟན་པ་ལ། གཞོན་ནུའི་དུས་ཉིད་དུ་ངོ་མཚར་གྱི་སྤྱོད་པ་ཇི་ལྟར་མཛད་པའི་ཚུལ། བསྟན་པ་རིན་པོ་ཆེའི་སྒོར་ཞུགས་ཏེ་ཡབ་ཆོས་སོགས་ལ་གསན་སྦྱོང་ཇི་ལྟར་མཛད་པའི་ཚུལ།
རྣམ་འདྲེན་དམ་པས་རྗེས་སུ་བཟུང་ཞིང་གང་གི་རྒྱལ་ཚབ་ཏུ་མངའ་ཇི་ལྟར་གསོལ་བའི་ཚུལ། མཆོག་གི་འདྲེན་པ་གསུམ་སོགས་དམ་པ་མང་པོ་ལ་སྣ་ཚོགས་པའི་ཆོས་ཚུལ་གསན་ཏེ་མདོ་རྒྱུད་ཀུན་ལ་དབང་ཇི་ལྟར་འབྱོར་བའི་ཚུལ། མཐའ་ཡས་པའི་ཡི་དམ་དང་ཆོས་སྐྱོང་གི་ཐུགས་རྒྱུད་བསྐུལ་བའི་བསྙེན་པ་མཐར་ཕྱིན་ཅིང་མཁས་བཙུན་བཟང་གསུམ་གྱི་ཡོན་ཏན་ཇི་ལྟར་མངའ་བའི་ཚུལ། དེའི་སྟོབས་ཀྱིས་བླ་མ་ཡི་དམ་སོགས་ཀྱིས་ཐུགས་རྒྱུད་བྱིན་གྱིས་བརླབས་ཏེ་ལུང་བསྟན་གྱི་བདུད་རྩི་བརྙེས་ཤིང་ལེགས་བྱས་ཀྱི་དགེ་མཚན་ཇི་ལྟར་མངའ་བའི་ཚུལ། བླ་མ་དང་ཆོས་སྐྱོང་གི་ལུང་བསྟན་བཞིན་ཡོངས་རྫོགས་བསྟན་པའི་རྒྱལ་སྲིད་ལ་དབང་བསྒྱུར་བའི་ཆོས་ཀྱི་ཁྲིར་ཞབས་སེན་དབང་གི་རྒྱལ་པོ་ཇི་ལྟར་བཀོད་པའི་ཚུལ། དེ་ལྟར་བཀོད་ནས་རྟེན་གསུམ་བཞུགས་གནས་དང་བཅས་པ་བཞེངས་པ་སོགས་སྤྱིར་བསྟན་པའི་བགྱི་བ་རླབས་པོ་ཆེ་ཇི་ལྟར་བསྐྲུན་པའི་ཚུལ། བྱེ་བྲག་ཏུ་མཁས་པའི་བྱ་བ་རྣམ་པ་གསུམ་གཙོ་བོར་གྱུར་པའི་རྨད་དུ་བྱུང་བའི་མཛད་འཕྲིན་གྱི་སྒོ་ནས་བསྟན་པ་རིན་པོ་ཆེ་ཇི་ལྟར་གསལ་བར་མཛད་པའི་ཚུལ། ཕན་བདེའི་འབྱུང་གནས་བསྟན་པ་རིན་པོ་ཆེ་ཡུན་དུ་གནས་ཤིང་མི་ཉམས་པའི་ཕྱིར་དྲི་མ་མེད་པའི་གདུང་རིགས་དང་ཆོས་ཀྱིས་བསྡུས་པའི་བསྟན་འཛིན་ཇི་ལྟར་སྤེལ་བའི་ཚུལ། དེ་ལ་བརྟེན་ནས་མཛད་པའི་འཕྲིན་ལས་ལྷུན་གྱིས་གྲུབ་ཅིང་རྒྱུན་མི་ཆད་པའི་དགེ་མཚན་ཇི་ལྟར་མངའ་བའི་ཚུལ་དང་དོན་ཚན་བཅུ་གཅིག་ལས། དང་པོ་ནི།
དེ་ལྟར་ཡོངས་སུ་བལྟམས་པའི་གཞོན་ནུ་དེ་ནི། སྐུ་ཚེའི་འཕྲེང་བ་དཔག་ཏུ་མེད་པའི་སྔོན་རོལ་ནས་གཞལ་བར་དཀའ་བའི་བསོད་ནམས་དང་ཡེ་ཤེས་ཀྱིས་བསྡུས་པའི་དགེ་ཚོགས་རླབས་པོ་ཆེ་ཉེ་བར་བསགས་པའི་སྟོབས་ཀྱིས་སྐུའི་དབྱིབས་གཟུགས་བཟང་ཞིང་མཆོག་ཏུ་མཛེས་པ། དབུ་གདུགས་ཀྱི་དབྱིབས་ལྟ་བུ། དཔྲལ་བའི་དབྱེས་ཆེ་ཞིང་ཤངས་གཟེངས་མཐོ་བ། ཞལ་གྱི་དཀྱིལ་འཁོར་དཀར་ཞིང་ཟླུམ་ལ་ཡངས་པ། སྤྱན་ཨུཏྤལ་ལྟར་བཀྲ་བ། ཀུན་གྱི་ཡིད་དུ་འོངས་པས་ལྟ་ན་སྡུག་པ། དབང་པོའི་ཚོགས་གསལ་ཞིང་མཐོང་ན་མི་མཐུན་པ་མེད་པ། ཐུགས་ཞི་ཞིང་དེས་པའི་ངང་ཚུལ་རང་བཞིན་གྱི་འཛུམ་མདངས་དང་ལྡན་པ། ཐ་མལ་པའི་བྱིས་པའི་སྤྱོད་པ་ལས་འདས་པས་ལུགས་གཉིས་ཀྱི་སྤྱོད་ཚུལ་ལ་མཁས་ཀྱང་གཅིག་ཏུ་ཆོས་ཀྱི་བགྱི་བ་ལ་གཞོལ་པས་སྐུ་རྩེ་བའི་རྣམ་པ་ཡང་ཁྲི་བརྩིགས་པ་དང་།
གཙུག་ལག་ཁང་དང་མཆོད་རྟེན་ལ་སོགས་པ་སྐུ་གསུང་ཐུགས་ཀྱི་རྟེན་བཞེངས་པ། ཆོས་འཆད་ཉན་གྱི་ཚུལ་སོགས་སྔོན་གྱི་བག་ཆགས་བཟང་པོ་སད་པ་ཞིག་སྟེ། སྐུ་གཞོན་ནུའི་དུས་སྐུ་རྩེ་བའི་སླད་ཀྱི་ཚུལ་དུ་བཞེངས་པའི་མཆོད་རྟེན་མི་ཚད་ཙམ་པ་ཞིག་ཁའུའི་ཆུ་ཚན་གྱི་བྱང་གི་རི་འགྲམ་ན་ཡང་ད་ལྟ་ཆ་ཤས་ཙམ་མ་ཉམས་པ་སྣང་བ་འདི་ཉིད་སོགས་ཀྱིས་རྗེས་སུ་དཔགས་ཏེ་ཤེས་སོ། ། དེ་ནས་གསུང་འདོམ་པ་མཁྱེན་ཙམ་ན་ལན་ཅིག་ཡུམ་གྱི་ན་བཟའི་སྦུབས་སུ་བཞུགས་པའི་ཚེ། མནལ་དུ་སོང་བའི་རིང་ནས་རྒྱལ་ཡུམ་དམ་པའི་སྐུ་འཁོར་བ་སོགས་ཕ་རོལ་པོ་གཞན་དག་གི་གཏམ་ཅི་སྨྲ་བ་དང་། ལུས་ཀྱི་བྱ་བྱེད་ཇི་ལྟར་བྱས་པ་ཐམས་ཅད་ཐོགས་མེད་དུ་མཁྱེན་ནས་མནལ་སད་མ་ཐག་ཇི་ལྟ་བ་བཞིན་གསུངས་བྱུང་བ་ན་ཀུན་ངོ་མཚར་དུ་གྱུར་ཏེ། འོད་གསལ་ཁྱད་པར་ཅན་གྱི་གཟིགས་པ་སྒྲིབ་མེད་འདི་དེ་དུས་ནས་མངའ་བར་སྣང་བ་དང་། དུས་དེ་ཙམ་ན་གོང་དུ་བཀོད་པ་ལྟར་སྔོན་གྱི་འཁྲུངས་རབས་དྲན་པའི་ཚུལ་དུ་ཡུལ་ཕྱོགས་ཀྱི་དབྱིབས་ཁའུའམ་ཆུ་ཚན་འདྲ་བ་རྒྱ་གར་གྱི་ཡུལ་གྲོང་ཡིན་ཟེར་བ་ཞིག་འདུག་པ་དེའི་སྒོ་ནང་ན་ཡར་འབྱོན་དགོངས་ནས་ཅུང་ཟད་བྱོན་པ་ན། ཅེ་སྤྱང་འདྲ་བའི་སེམས་ཅན་འཇིགས་སུ་རུང་བ་མཇུག་མ་རིང་ལ་སྦོམ་པོ་བྱས་པ་གཉིས་ཀྱིས་ཕེབས་ལམ་བགགས་ནས་མ་བཏང་བའི་ཐུགས་སྣང་ཤིན་ཏུ་གསལ་ཞིང་ངོ་མཚར་བ་དེ་ཡང་བྱུང་བ་ཡིན་འདུག་ཅིང་། གཞན་ཡང་དེ་ལྟ་བུའི་སྐུ་གཞོན་ནུ་ཉིད་ཀྱི་ཚེ་བྲམ་ཟེ་དང་།
གླང་པོ་ཆེ་དང་། རྟ་དང་། ཁྱི་ལ་སོགས་པ་སྲོག་ཆགས་སྣ་ཚོགས་སྤྱན་ཟུར་ལ་དངོས་སུ་གཟིགས་པ་འདྲ་བ་ལ་འདི་བཞིན་བདེན་ནམ་རྫུན་དགོངས་ནས་སླར་ནན་གྱིས་གཟིགས་ཤིང་བརྟགས་པ་ན་ཡལ་ནས་མི་སྣང་བར་འགྱུར། དེའི་རྐྱེན་གྱིས་སྣང་བ་བདེན་པའི་དངོས་པོ་མ་ཡིན་པ་ཉིད་དུ་རྟོགས་པའི་ཡེ་ཤེས་དྲི་མ་མེད་པ་ཡང་ཐུགས་རྒྱུད་ལ་འབད་མེད་དུ་འཁྲུངས། དེ་ནས་བཟུང་སྟེ་དུས་གནས་ཀུན་ཏུ་བདག་མེད་རྟོགས་པའི་ཏིང་ངེ་འཛིན་ཁྱད་པར་ཅན་གྱི་ངང་དུ་མཉམ་པར་འཇོག་པ་ལ་འབད་རྩོལ་གྱི་སྤྲོས་པ་ཅུང་ཟད་ཀྱང་མི་དགོས་ཤིང་། དེའི་ངང་ཉིད་ནས་མགོན་མེད་པའི་སེམས་ཅན་ཉམ་ཐག་པའི་སྡུག་བསྔལ་གྱིས་གཟིར་བ་དག་ཚད་མེད་པའི་བྱམས་པ་དང་། ཐུགས་རྗེ་ཆེན་པོས་ཉེ་བར་སྐྱོང་བ་ས་ལ་གནས་པའི་རྒྱལ་བའི་སྲས་པོ་མཆོག་གི་ངང་ཚུལ་བཟུང་བ་ཞིག་ནི་སྐུ་ན་ཕྲ་མོའི་དུས་ཉིད་ནས་ཡོད་པར་མངོན་ནོ། ། དོན་དེ་དག་ལ་འདི་སྐད་སྨྲ་སྟེ། རེ་རེའང་ལེགས་པར་བྱས་པ་བརྒྱ་ཕྲག་གིས། ། ཉེ་བར་བསྐྲུན་པའི་མཚན་དཔེས་མཛེས་སྐུ་ནི། །
རབ་དཀར་ཁ་བའི་དུམ་འཁྲིགས་ས་འཛིན་ལ། ། ཟླ་དབང་ཞུན་མས་ལན་བརྒྱར་བྱུགས་པ་སྙམ། ། མཛེས་སྡུག་ཞལ་དཀྱིལ་ཆུ་སྐྱེས་དཔལ་ལ་འགྲན། ། འཇམ་མཉེན་ཕྱག་ཞབས་པདྨའི་འདབ་མར་འགོང་། ། རྣམ་བཀྲའི་སྤྱན་ཟུང་ཨུཏྤལ་འགོག་པ་འདིས། ། དོན་གྲུབ་སྐྱེངས་ནས་ངེས་འབྱུང་ཡིན་གྱི་དོགས། ། གང་གསུང་ཆོས་ཀྱི་ཟེར་འབུམ་གཟུགས་སྐུའི་དཀྱིལ། ། མངལ་གྱི་ཤར་རིའི་ཕྲག་ནས་ཐོན་ཙམ་གྱིས། ། ཀུན་ཏུ་འཕྲོ་འདི་སྟོབས་བཅུའི་རྟ་ལྗང་རྩེར། ། སྤངས་རྟོགས་ཞབས་ཟུང་བཀོད་པའི་མཚན་མར་ངེས། །
མནལ་གྱི་ཟོལ་ཚེའང་ཕ་རོལ་བྱ་བྱེད་སོགས། ། བསྐལ་དོན་སྣ་ཚོགས་ཡེ་ཤེས་སྤྱན་སྔར་གསལ། ། འབད་མེད་ཏིང་འཛིན་ངང་དུ་རྟག་རོལ་བ། ། བསམ་ཡས་ཡོན་ཏན་ནོར་གྱི་དབང་ཕྱུག་འདྲ། ། ཨེ་མ་ཐར་འདོད་དད་པའི་ནོར་ཅན་དག ། མགོན་འདིའི་ཡོན་ཏན་ཀུན་ལྟ་གཞོན་ནུ་ཡི། ། མཛད་པ་ཆ་ཤས་ཙམ་གྱིས་གཏན་གྱི་སྐྱབས། ། བསླུ་མེད་ཉིད་དུ་ངེས་པ་རྙེད་མིན་ནམ། ། དེ་ནས་ཡོན་ཏན་ཐམས་ཅད་ཀྱི་ཕྱི་མོ་འབྲི་ཀློག་ལ་སོགས་པ་ནི་གཟིགས་པ་ཙམ་གྱིས་ཕྱིན་ཅི་མ་ལོག་པར་ཐོགས་མེད་དུ་མཁྱེན་ཅིང་། རིམ་གྱིས་གཙོ་བོར་ཡབ་རྗེ་ཆོས་ཀྱི་རྒྱལ་པོ་ཉིད་ཀྱི་དྲུང་དང་།
རྗེ་འདི་སྐུ་མཆེད་གསུམ་གྱི་གནས་ཀྱི་སློབ་དཔོན་ཚུལ་དུ་ཡབ་རྗེ་ཉིད་ཀྱིས་བསྐོ་བར་མཛད་པ། སྔགས་འཆང་ཆོས་ཀྱི་རྒྱལ་པོའི་བན་གཙང་དབུ་བྱེད་ཆེན་མོ་བསོད་ནམས་ལྷ་དབང་ལས། རྗེ་བཙུན་ས་སྐྱ་པའི་ཡབ་ཆོས་ཡང་ཕུར་རྣམ་གཉིས། བདེ་ཀྱེ་གསང་གསུམ། ཡོ་ག་བྱ་སྤྱོད་རྡོ་རྗེ་ཆོས་སྐྱོང་རྣམས་དང་བཅས་པའི་དབང་བྱིན་རླབས། རྗེས་གནང་། གཏོར་བཟློག་སོགས་ཀྱི་ཆོག་བསྒྲིགས། དབྱངས་རོལ། གར་འཆམས། བྲིས་ཐིག་ལ་སོགས་པ་ཕྱག་ལེན་ཕྲ་མོ་ཚུན་ཆད་ཀུན་ལ་བྱང་ཆུབ་པར་མཛད་ཅིང་།
ཁྱད་པར་སྐུའི་སྐྱེ་བ་མང་པོར་གོམས་པ་ལྷུར་མཛད་པའི་བག་ཆགས་བཟང་པོ་སད་པས། རྒྱ་དཔེ་དང་སྔགས་ཀློག་ཉིད་གཞན་ཀློག་པ་ལས་ཆོད་ཆེ་ཞིང་རིང་ཐུང་དང་གཅོད་མཚམས་དོད་ལ། དག་གསལ་སྙན་པའི་གསུང་གིས་གཞན་གྱི་རྣ་བ་བདུད་རྩིར་ཁོལ་ནུས་པ་ཞིག་ཡིན་ལ། ཡི་གེའི་རིགས་ཀྱང་བོད་ཡིག་མི་ཐེ་བའི་འཕགས་ཡུལ་གྱི་ཡིག་རིགས་དུ་མ་དང་། ཧོར་ཡིག་གསར་པ་ལ་སོགས་པ་སྤྱན་རས་ཀྱི་ཡུལ་དུ་ལྷུང་བ་ཙམ་གྱིས་ཕྱིན་ཅི་མ་ལོག་པར་དགོངས་ནས། འབྲི་བ་དང་ཀློག་ཚུལ་སོགས་གང་ལ་ཡང་ཐོགས་པ་མེད་པའི་མཁྱེན་རབ་ཕུལ་དུ་བྱུང་བ་ཞིག་ཡིན་ཏེ། ཉིད་ཀྱི་ཐུགས་དམ་རྟེན་ཡི་དམ་ཆོས་སྐྱོང་གི་བྲིས་ཐང་འགའ་ཞིག་དང་། རིགས་སྲས་དམ་པ་འཇམ་པའི་དབྱངས་ངག་དབང་བསོད་ནམས་དབང་ཕྱུག་མཚན་ཅན་དང་། ཉིད་ཀྱི་ཞབས་འབྲིང་པ་ཆེན་པོ་དགེ་སློང་རྡོ་རྗེ་འཛིན་པ་རབ་འབྱམས་སྨྲ་བ་པུ་ཎྱ་རསྨི་བ་དང་། ཁོ་བོ་ཅག་སོགས་ཀྱིས་རྗེ་འདིའི་བྲིས་སྐུ་བཞེངས་པ་ཁ་ཅིག་ལ་རྒྱབ་གཟུངས་སུ་ལཉྩ།
ཝརྟུ་སོགས་ཕྱག་བྲིས་མཛད་པ་རྣམས་ཀྱང་གཞན་གྱིས་ལོ་བརྒྱར་འབད་ནས་སྦྱངས་པ་ལས་བརྡ་དག་ཅིང་ཡིག་གཟུགས་ལེགས་པར་སྣང་བ་འདི་དག་གིས་མཚོན་ནུས་སོ། ། དེ་ལྟར་དགུང་ལོ་ལྔ་བཞེས་ཚུན་ཆད་དུ་ཡབ་ཡུམ་གཉིས་དང་འབྲལ་མེད་དུ་བཞུགས་ཏེ། ཡབ་རྗེ་སྦས་པའི་སངས་རྒྱས་གྲགས་པའི་མཚན་ཅན་གང་གི་དྲུང་དུ། གྲུབ་ཆེན་ཛེ་ཏ་རི་དགྲ་ལས་རྣམ་རྒྱལ་གྱིས་ལེགས་པར་བཀྲལ་བ། རྗེ་བཙུན་ས་སྐྱ་པ་ཡབ་སྲས་ལ་བཀའ་བབས་པའི་མགོན་པོ་ཚེ་དཔག་ཏུ་མེད་པ་ལྷ་དགུའི་དཀྱིལ་འཁོར་དུ་དབང་བསྐུར་བ་ཟབ་མོ་དང་། བཅོམ་ལྡན་འདས་རྡོ་རྗེ་ཕུར་པའི་རྡུལ་ཚོན་གྱི་དཀྱིལ་འཁོར་དུ་སྨིན་བྱེད་ཀྱི་དབང་སོགས་ཟབ་ཆོས་འགའ་ཞིག་གསན་ཏེ། རྡོ་རྗེ་ཐེག་པའི་ཆོས་ཀྱི་སྒོ་ཐོག་མར་ཕྱེ་བའི་བཀའ་དྲིན་ནོད་པར་མཛད། གཞན་ཡང་དེ་དུས་ཡབ་རྗེ་ཆོས་ཀྱི་རྒྱལ་པོས་ངོར་ཨེ་ཝྃ་ཆོས་ལྡན་ནས། རྒྱལ་བའི་ལུང་བསྟན་གྱི་བདུད་རྩི་བརྙེས་ཤིང་། དཔལ་ས་སྐྱ་པའི་བསྟན་པའི་གསལ་བྱེད་དམ་པ་རྡོ་རྗེ་འཆང་ཀུན་དགའ་བཟང་པོའི་གདན་སེང་གེའི་ཁྲི་ལ་ཞབས་ཟུང་དབང་གི་རྒྱལ་པོ་མངོན་པར་རྩེན་པ།
མཁྱེན་རབ་དང་ཐུགས་རྗེའི་དབང་ཕྱུག་ཆོས་ཀྱི་རྗེ་ནམ་མཁའ་དཔལ་བཟང་པ་སྤྱན་དྲངས་ཏེ། ཟབ་མོ་སྔགས་ཀྱི་ཐེག་པ་གཙོ་བོར་གྱུར་པའི་ཆོས་ཚུལ་མཐའ་ཡས་པ་ཞིག་གསན་པར་མཛད་པའི་ཚེ། དམ་པ་འདིས་རྗེ་བཙུན་ཡབ་དང་། རྒྱལ་བ་བསྐྱེད་པའི་ཡུམ་སོགས་དང་ལྷན་ཅིག་ཏུ་ཚེ་དཔག་མེད་ལྷ་དགུའི་དབང་། ཀུན་རིག་ས་ལུགས་ཀྱི་དབང་སྦྱོང་རྒྱུད་ནས་བཤད་པའི་དཀྱིལ་འཁོར་བཅུ་གཉིས་ཀྱི་ནང་ནས་དཀྱིལ་འཁོར་ལྔ་ཙམ་ཞིག་གི་དབང་དང་། དེའི་ཡིག་སྐོར་དཀྱིལ་འཁོར། ཕྱི་མ་བཅུ་གཅིག་གི་བདག་མདུན་སྒྲུབ་ཚུལ། དཀྱིལ་འཁོར་བཅུ་གཉིས་ཀྱི་དབང་བསྐུར་བའི་ཕྱག་ལེན། དེའི་སྟོན་གྱི་ཟུར་འདེབས་རྣམས་འཇམ་དབྱངས་སངས་རྒྱས་རིན་ཆེན་གྱིས་མཛད་པའི་ལུང་དང་བཅས་པ་གསན་ཅིང་། གཞན་ཡང་ལུང་གི་སྐོར་ལ།
རྗེ་བཙུན་ཆེན་པོས། སྙིང་པོ་དོན་གྱི་ཀྱཻ་རྡོར་ནི། ། བིརྺའི་རྗེས་འབྲངས་ཌོམྦྷིའི་སྐོར། ། ཡན་ལག་མེད་རྗེས་པདྨའི་སྐོར། ། དམ་ཚིག་རྡོ་རྗེ་ནག་པོའི་སྐོར། ། གཙོ་ཆེའི་ཆོས་སྣ་སུམ་ཅུ་དགུ། ། ལམ་སྐོར་དགུ་ནི་ཁྱད་པར་རོ། ། ཞེས་གསུངས་པ་ལྟར། རྗེ་བཙུན་ས་སྐྱ་པ་ལ་ཀྱཻ་རྡོ་རྗེའི་ཆོས་སྐོར་གཞུང་འགྲེལ་ལ་བརྟེན་པ་གསུམ་དང་། མན་ངག་ལུགས་ཏེ་བཀའ་བབ་བཞི་བཞུགས་པའི་ཆོས་སྣ་གཙོ་ཆེ་བ་འཕགས་ཡུལ་གྱི་གཞུང་འགྲེལ་བཅུ་ཕྲག་གསུམ་དང་དགུ་ཙམ་ཞིག་ཡོད་པ་རྣམས་ལ་གཙོ་ཆེའི་ཆོས་སྣ་སུམ་ཅུ་དགུར་གྲགས་པ་རྣམས་ཀྱི་ལུང་།
ལྕེ་སྒོམ་ཁ་སྐྱོང་གྲགས་པས་མཛད་པའི་གཏམ་རྒྱུད་རིན་སྤུངས་དང་། དེའི་འགྲེལ་པ། གཞན་ཡང་དཔེ་ཆོས་རིན་སྤུངས། མན་ངག་རིན་སྤུངས་ཏེ་རིན་སྤུངས་སྐོར་གསུམ་གྱི་ལུང་། ཤེས་རབ་ཀྱི་ཕ་རོལ་ཏུ་ཕྱིན་པའི་མན་ངག་གི་བསྟན་བཅོས་མངོན་པར་རྟོགས་པའི་རྒྱན་གྱི་ལུང་རྣམས་གསན་ནོ། ། དེ་ནས་དགུང་ལོ་ལྔར་ཕེབས་པ་འཕར་བ་ཞེས་པ་ལྕགས་མོ་གླང་གི་ལོ་སྔགས་འཆང་བསྟན་པའི་ཉི་མ་ངག་དབང་ཀུན་དགའ་རིན་ཆེན་གྱིས་བཞེངས་པའི་ལྷ་ཁང་རྩེའི་ལམ་འབྲས་བརྒྱུད་པ་ཤིན་ཏུ་ངོ་མཚར་ཞིང་བྱིན་རླབས་ཀྱི་གཟི་བྱིན་འབར་བ་དག་བཞུགས་པའི་གཙུག་ལག་ཁང་འདི་ཉིད་མཇལ་བར་ཕེབས་པའི་ཚེ། སྐུ་འཁོར་བ་རྣམས་ལ། ངས་ཁྱེད་རང་དག་ལ་རྟེན་བཤད་བྱེད་ཀྱི། ཁྱེད་ཀྱི་པང་པར་ང་ཐེག་ཅིག་གསུངས་པ་ན། ཇི་ལྟར་བཀའ་སྩལ་པ་བཞིན་རྗེ་འདིའི་སྐུ་གཞོན་ནུའི་ཕྱག་ཕྱི་རྒྱུན་ཞུ་བ།
རྗེས་སུ་ཉིད་ཀྱི་གཅེན་འཇམ་དབྱངས་མཐུ་སྟོབས་དབང་ཕྱུག་གི་མགྲོན་གཉེར་ལྔ་འཛོམ་དུ་བོད་པས་སྐུ་བཏེགས་ནས། ད་རྟེན་བཤད་མཛད་པར་ཞུ་ཞུས་པས། བླ་མ་བརྒྱུད་པའི་སྐུ་བརྙན་སོ་སོ་ཕྱག་མཛུབ་ཀྱི་བརྡའ་སྦྱོར་མཛད་ནས། རྡོ་རྗེ་འཆང་། བདག་མེད་མ། བི་རཱུ་པ་ཞེས་སོགས་སྔགས་འཆང་ཆོས་ཀྱི་རྒྱལ་པོའི་སྐུ་བརྙན་གྱི་བར་རེ་རེ་ནས་སོ་སོའི་མཚན་རྣམས་ཐོལ་བྱུང་དུ་སྙན་པའི་གསུང་གིས་འདོམ་པར་མཛད་པ་ན། དེར་ཡོད་ཐམས་ཅད་ངོ་མཚར་ཞིང་ཧ་ལས་ཏེ། རྨད་བྱུང་གི་གཏམ་དེ་གཅིག་ནས་གཉིས་སུ་བརྒྱུད་དེ་མང་པོའི་རྣ་བར་སོན་པ་ན། སྐུ་ན་ཕྲ་མོ་འདི་ལྟ་བུ་ལ་གསུང་ངག་བླ་མ་བརྒྱུད་པ་ཐམས་ཅད་རང་བྱུང་དུ་ངོ་འཕྲོད་ཅིང་ཐོགས་མེད་དུ་བཀའ་སྩལ་པ་འདི་བཞིན་སྔོན་ནས་ཐུགས་ལ་རང་འཁྲུངས་སུ་ཡོད་པ་མ་གཏོགས། སྔར་ནི་གཙུག་ལག་ཁང་དེར་ཕེབས་མྱོང་བ་ཡང་མེད།
དེས་ན་ངེས་པར་ས་སྐྱ་པ་རང་གི་བླ་མ་གོང་མ་གཅིག་གམ། རྗེ་བཙུན་རྣལ་འབྱོར་གྱི་དབང་ཕྱུག་དཔལ་ལྡན་བི་རཱུ་པའི་རྣམ་པར་སྤྲུལ་པ་ཡིན་ངེས། ཡང་ན་ནི་འཇམ་པའི་དབྱངས་ཀྱི་སྒྱུ་འཕྲུལ་དྲ་བའི་ཟློས་གར་ལས་གཞན་གྱི་གོ་སྐབས་ག་ལ་མཆིས་ཞེས་དཔྱོད་ལྡན་ཀུན་མགྲིན་པ་གཅིག་ཅར་དུ་འགུལ་བ་ཞིག་བྱུང་། ཞེས་ཀྱང་ཐོས་ལ། ཡང་དེ་དག་གི་སྔོན་རོལ་ཙམ་ཞིག་ལ་ཆོས་རྗེ་ས་པཎ་གྱི་རྣམ་ཐར་ཐང་ཀ་རྙིང་མ་ཞིག་ལ་ཡང་། དགེ་བའི་བཤེས་གཉེན་འགའ་ཞིག་ཞབས་དྲུང་དུ་ལྷགས་པ་ན། ངེད་ཀྱིས་ས་པཎ་གྱི་རྣམ་ཐར་བཤད་ཀྱི་ཉོན་ཅིག་གསུངས། ཆོས་རྒྱལ་མ་ཞལ་འདོན་གནང་བ་དང་བསྟུན། རྣམ་ཐར་བྲིས་ཐང་ལ་ཕྱག་མཛུབ་གཏད་ནས་ངོས་འཛིན་བརྡའ་སྦྱོར་མ་འཁྲུགས་པ་གནང་བྱུང་བ་ན། བཤེས་གཉེན་དེ་དག་ཀུན་ཧ་ལས་པར་གྱུར་ཏེ།
དུས་ཕྱིས་ཀྱང་མང་པོ་འདུས་པའི་དབུས་སུ་ངོ་མཚར་བའི་གཏམ་དེ་ཡང་ཡང་སྒྲོག་པར་བྱེད་པ་ལས་བརྒྱུད་དེ་ཐོས་སོ། ། དེ་ལྟར་སྐུའི་ལང་ཚོ་ཤིན་ཏུ་གཞོན་ནུར་གྱུར་ཀྱང་། གཉིས་མེད་ཐུགས་ཀྱི་གསང་བ་ནི་ཤིན་ཏུ་ཟབ་ཅིང་སྒམ་པ་དང་། ཞི་ཞིང་དུལ་བ་ལུགས་ཟུང་གི་བྱ་བ་ཀུན་ལ་ན་ཚོད་རྒན་པོ་དག་ལས་མཁས་པར་སྣང་ཡང་། འཕྲལ་གྱི་མཛད་སྤྱོད་དང་། གསུང་དབྱངས་ཟབ་མོའི་གསང་བ་མི་སྟོབ་ཅིང་། དལ་བུའི་ངང་གིས་སྩོལ་བ་སོགས་ནར་ཕྱིན་པའི་ངོ་མཚར་བའི་མཛད་པ་ཁོ་ན་སྐུ་ཉམས་སུ་བསྟར་བས། དཔྱོད་ལྡན་ཀུན་མགྲིན་གཅིག་པས་སྐྱེས་བུ་དམ་པ་འདི་ནི་འཇིག་རྟེན་གྱི་ཨ་མེས་ཆེན་པོ་ཞིག་གོ་ཞེས་ཕྱོགས་ཀུན་ཏུ་གྲགས་པས། མེས་པོའི་མཚན་གྱི་དགེ་ལེགས་ནི་མཆོག་དམན་ཀུན་གྱི་དབྱངས་གཅིག་པས། སྐུ་ཆུང་ངུ་ཉིད་ནས་བླ་དྭགས་སུ་ཆགས་སྐད་དོ། །
ཡང་འདི་ལྟར་དུ་ཡང་གྲགས་ཏེ། སྔོན་རྗེ་འདི་སྐུ་མཆེད་གསུམ་སོགས་ལ། འཇམ་མགོན་གྲུབ་བརྙེས་ཡོངས་ཀྱི་དཔའ་བོ་བསོད་ནམས་དབང་པོས་ཡང་དབེན་གྲུབ་པའི་གནས་མཆོག་བྱས་འགྱུར་རྡོ་རྗེའི་བྲག་རྫོང་དུ། མདོ་རྒྱུད་མ་ལུས་པའི་ཉམས་ལེན་གྱི་སྙིང་པོའི་བཅུད་ཕྱུང་བ་གསུང་ངག་རིན་པོ་ཆེ་ལམ་འབྲས་བུ་དང་བཅས་པའི་གདམས་པ་ཟབ་མོ་གཙོ་བོར་གྱུར་པའི་ཆོས་ཚུལ་མཐའ་ཡས་པའི་བཀའ་དྲིན་སྩལ་པའི་དུས་སུ། རྗེ་བཙུན་འདི་ཉིད་ཀྱི་ཡབ་རྗེ་རྒྱལ་བའི་སྲས་པོ་དཔལ་ལྡན་ཞི་བ་འཚོ་དང་མི་གཉིས་པའི་ཐུགས་མངའ་བ་གྲགས་པ་བློ་གྲོས་ཞེས་མཚན་གྱི་དབྱར་རྔ་གྲགས་པ་ཙམ་གྱིས་སྐལ་ལྡན་གཙུག་ཕུད་ཅན་མང་པོའི་ཡིད་ལ་སིམ་པ་འབད་མེད་དུ་འཇོ་ནུས་པ་དེས་རང་གི་གཅེན་གྲུབ་པའི་དབང་ཕྱུག་པུ་ཎྱ་ཨིནྡྲའི་ཞལ་ལས། རྗེ་བཙུན་རྡོ་རྗེ་བདག་མེད་མ་ལྷ་མོ་བཅོ་ལྔའི་དབང་བསྐུར་གསན་པའི་སྟོན་གྱི་ནུབ་མོ་མནལ་ལམ་དུ། ཡབ་རྗེ་ཉིད་ཀྱི་ཡུམ་བཀྲ་ཤིས་དཔལ་གྱི་བུ་ཁྲིད་དེ་ཉིད་ཞབས་སྟེགས་མི་འཇིགས་པའི་ཁྲི་མཐོན་པོ་ཞིག་ལ་བཞུགས་པའི་དྲུང་དུ། ཡབ་རྗེ་ཉིད་ལ་སོགས་པ་སྐལ་ལྡན་གྱི་སློབ་ཚོགས་མང་པོ་འདུས་ནས་འདུག་པ་ལ། རྒྱལ་བ་བསྐྲུན་པའི་ཡུམ་དེས་དམ་པའི་ཆོས་ཀྱི་འཁོར་ལོ་ཡུན་རིང་དུ་བསྐོར་བའི་གསལ་སྣང་ཤིན་ཏུ་ངོ་མཚར་བ་ཞིག་བྱུང་ནས། དེའི་ནངས་པར་རྗེ་འདིས་ཡབ་རྗེ་དམ་པ་དེ་ཉིད་ཀྱི་ཞབས་དྲུང་ག་ལ་བ་དེར་ཕེབས་མ་ཐག
ཐུགས་དགྱེས་ཤིང་སྤྲོ་བའི་ཞལ་གྱི་ཆུ་སྐྱེས་ཆེས་ཆེར་འཛུམ་ཞིང་ཚེམས་ཀྱི་ཟེའུ་འབྲུ་མཆོག་ཏུ་རྒོད་པས་ལྗགས་ཀྱི་ཡལ་འདབ་བསྐྱོད་པའི་གསུང་གི་བདུད་རྩི་འདི་ལྟར་སྩལ་ཏེ། ངེད་ལ་མདང་ནུབ་རྨི་ལམ་ཡ་མཚན་ཅན་འདི་བཞིན་བྱུང་བས། སྔགས་འཆང་བདེ་བར་གཤེགས་པ་དེ་ཉིད་ཀྱཻ་རྡོ་རྗེ་དངོས་དང་། ངེད་རང་གི་ཡུམ་དེ་བདག་མེད་མ་དངོས་ཡིན་བྱ་བའི་རྟགས་སུ་འདུག་གསུངས་པ་དང་། ཡང་ཁྱེད་ངེད་ཀྱི་ཡུམ་དེ་ཉིད་ཀྱི་སྐུ་སྐྱེ་ཡིན་པའི་ལུགས་ཡིན་པས། དེས་ན་མདང་ནུབ་ཁྱོད་ལ་ངེད་ཀྱིས་ཆོས་ཞུས་སོ། ། ཞེས་གསུངས་པ་བྱུང་འདུག་པ་འདི་ལྟ་བུ་ནི་འཇིགས་བྲལ་རྣལ་འབྱོར་གྱི་དབང་ཕྱུག་བིརྺ་པ་ལ་རྡོ་རྗེ་བདག་མེད་མས་ཡེ་ཤེས་ཀྱི་དཀྱིལ་འཁོར་དུ་དབང་བསྐུར་ཅིང་བྱིན་གྱིས་བརླབས་པའི་ཚུལ་དང་ཁྱད་པར་ཅུང་ཟད་ཀྱང་མ་མཆིས་པས། གཞན་ལས་རྨད་དུ་བྱུང་བའི་རྣམ་པར་ཐར་པ་ཡིན་པར་དམ་པ་ཉིད་ཀྱིས་མཛད་པའི་སྔགས་འཆང་གྲགས་པ་བློ་གྲོས་ཀྱི་རྣམ་པར་ཐར་པ་བྱིན་རླབས་ཆར་འབེབས་ཞེས་བྱ་བ་ལས་འབྱུང་བས་ན། རང་ཅག་གི་རྣམ་འདྲེན་མཚུངས་མེད་འདི་ཉིད་ཡེ་ཤེས་ཀྱི་མཁའ་འགྲོ་འབུམ་སྡེའི་གཙོ་མོ་རྡོ་རྗེ་བདག་མེད་མའི་ངོ་བོར་བཞུགས་ཀྱང་། རིགས་སྔགས་འཆང་བའི་རྡོ་རྗེ་འཛིན་པའི་མཆོག་གི་ཟོལ་འཛིན་པ་ནི།
གདུལ་བྱ་གང་ལ་གང་འདུལ་དུ་དེ་དང་དེའི་སྣང་བརྙན་སྟོན་པར་མཛད་པ་ཉིད་ལས་གཞན་དུ་ལྟ་ག་ལ་ཞིག་གོ ། དེས་ན་དམ་པ་འདི་ལ་ཆུང་ངུའི་དུས་ནས་མེས་པོའི་མཚན་གྱི་གྲགས་སྙན་གསལ་བ་ཡང་། ཚུལ་དེ་ལས་རྗེས་སུ་བསྒྲགས་པ་ཡིན་ཞེས་གཏམ་དུ་བྱེད་པ་ཡང་ཡོངས་སུ་འཁུམས་སོ། ། དོན་དེ་དག་ལ་འདི་སྐད་སྨྲ་སྟེ། གང་ཚེ་བལྟམས་ནས་རིང་མིན་ཟབ་ལམ་གྱི། ། རིན་ཆེན་བརྒྱུད་པའི་འཕྲེང་བ་སྙན་པའི་གསུང་། ། བཻཌཱུར་སྲད་བུས་བརྒྱུས་དེས་ཉེ་བ་ཡི། ། རིམ་གྲོ་པ་དག་ཞལ་སྒོ་རྒྱན་འོད་ཀྱིས། ། མང་པོའི་རྣ་བའི་ཆུ་གཏེར་ཁོལ་བ་ལས། ། འདི་ནི་ངེས་པར་སྟོབས་ཀྱི་མགོན་པོ་སོགས། །
འཁྲུལ་ཟད་གོང་མའི་སྒྱུ་འཕྲུལ་དྲ་བའམ། ། རྡོ་རྗེ་རྣོན་པོའི་འཕྲུལ་ལས་གཞན་ཅི་ཞིག ། དཔྱོད་ལྡན་འབུམ་གྱི་མགྲིན་པའི་ཆུ་སྐྱེས་རྒོད། ། ན་ཚོད་ཕྲ་ཡང་ལུགས་ཟུང་བྱ་བ་ལ། ། བསྒམ་པོའི་ཐུགས་དཀྱིལ་སྔོན་གོམས་ཡོན་ཏན་གྱི། ། རི་དྭགས་མཚན་མས་མཛེས་སྤུད་མཛད་པའི་ཟེར། ། བསིལ་ལྡན་མེས་པོའི་ཟླ་དབང་མཚན་གྱི་རྔ། ། མ་བརྡུངས་ན་ཡང་ཆོས་ཀྱི་འཁོར་ལོ་ཀུན། ། ཡོངས་སུ་ཁྱབ་པའི་དབྱངས་འདི་སུ་མི་ཉན། ། གཏམ་འདི་སྲིད་པ་གསུམ་ན་ཨེ་མ་ཧོ། །
དེ་ནས་བདག་ཅག་གི་ཡོངས་འཛིན་བསླུ་མེད་དམ་པ་འདི་ཉིད་དགུང་གི་འཇལ་བྱེད་དྲུག་ཏུ་ཕེབས་པའི་དགེ་བྱེད་ཅེས་པ་ཆུ་ཕོ་སྟག་གི་ལོ་གསར་དུ་བཞད་པའི་ཚེ། རྗེ་བཙུན་ཨུཏྤལ་སྔོ་ལྡན་ཉིད་གཞན་ངོར་གསུམ་ལྡན་དགེ་སློང་རྡོ་རྗེ་འཛིན་པ་ངུར་སྨྲིག་གི་བླ་གོས་འཆང་བ་དཔལ་ས་སྐྱ་པ་ཆེན་པོ་བྱམས་པ་དཔལ་ངག་དབང་བསོད་ནམས་དབང་པོ་གྲགས་པ་རྒྱལ་མཚན་དཔལ་བཟང་པོ་པ་དང་། བྱང་ཆུབ་སེམས་དཔའ་ཆེན་པོ་དཔལ་ལྡན་ཞི་བ་འཚོ་ཉིད་སླར་ཡང་ཁ་བ་ཅན་གྱི་འགྲོ་བ་མཐའ་དག་གི་བསོད་ནམས་ཀྱི་མགྲོན་དུ་མངོན་པར་མཐོ་བའི་རིས་ཀྱི་ཐེམ་སྐས་ལས་ཉེ་བར་བསུས་ཏེ། ཀེ་ལ་ཤའི་མདངས་ལྟར་རབ་ཏུ་དཀར་བའི་ན་བཟའ་དང་། བུང་བ་ལྟར་གནག་པའི་དབུ་སྐྱེས་ལྕང་ལོས་མཛེས་པར་སྤུད་པ་སྔགས་འཆང་མཚུངས་མེད་གྲགས་པ་བློ་གྲོས་རྒྱལ་མཚན་དཔལ་བཟང་པོ་པ་སྟེ་ཉི་ཟླ་ལྟ་བུའི་སྐུ་མཆེད་ཞལ་རྣམ་པ་གཉིས་ལེགས་པར་མཐུན་པའི་བཀའ་མཆིད་མོལ་ཏེ། བདག་ཅག་གི་ཕུལ་དུ་བྱུང་བའི་སྐྱབས་མགོན་བསླུ་བ་མེད་པ་གང་གི་སྐུ་མཆེད་རྣམ་པ་གསུམ། འཇམ་མགོན་མཆེད་ཀྱི་རྒྱལ་ཚབ་མཆོག་ཏུ་མངའ་གསོལ་ཞིང་། དཔལ་ས་སྐྱའི་ཆོས་ཀྱི་ཁྲིར་ཆེ་འདོན་གྱི་བཀྲ་ཤིས་པའི་མེ་ཏོག་འཐོར་བར་བཞེད་དེ། སྔོན་དུ་དབུས་གཙང་མངའ་རིས་དང་བཅས་པ་སོགས་ཡངས་པའི་ས་ཆེན་པོར་འཁོད་པའི་ས་སྐྱ་པའི་བསྟན་པ་བསྟན་འཛིན་དང་བཅས་པར་སྲི་ཞུའི་བགྱི་བ་ལྷུར་བྱེད་ཅིང་སྟོབས་ཀྱི་དབང་ཕྱུག་གི་ས་སྐྱོང་བ་དང་དེ་ལས་ཅིག་ཤོས་སུ་གྱུར་པ་རྗེ་རིགས་དང་། དམངས་རིགས་སུ་གྱུར་ཀྱང་རང་དབང་གི་བདོག་པའི་དངོས་པོ་ཕུན་སུམ་ཚོགས་ཤིང་།
དད་པ་ཆེན་པོའི་ཡོན་གནས་སུ་གྱུར་པ་དག་གི་ཞབས་པད་བླ་ནར་འདེགས་པའི་ཁུར་ཆེན་པོ་བཟོད་པའི། སྙིང་སྟོབས་དང་ལྡན་པ་མང་པོ་དག་གི་རྒྱུད་ལ་ལེགས་བྱས་ཀྱི་ས་བོན་མ་སྐྱེས་པ་གསར་དུ་བསྐྲུན་པ་དང་། སྐྱེས་པ་གོང་ནས་གོང་དུ་སྤེལ་བའི་ཕྱིར་དེ་དག་སོ་སོ་བ་རྣམས་ལ་འཕགས་པ་རིགས་གསུམ་མགོན་པོའི་རྣམ་ཐར་སྤྲུལ་པ་གདུང་སྲས་རྣམ་པ་གསུམ་ཁྲི་འདོན་མཛད་པའི་དགའ་སྟོན་གྱི་སྐབས། སོ་སོ་ནས་རང་གི་འབྱོར་དངོས་བསམ་པ་དང་བསྟུན་པའི་སྐྱེས་ཀྱི་མེ་ཏོག་ཆེད་དུ་དངར་བ་སྟོབས་པ་དང་། ཆོས་ཀྱི་བདུད་རྩི་ནོད་པའི་ཕྱིར་ལྷགས་བཞེད་པ་དག་ཡིད་དང་མཐུན་པ་གྱིས་ཤིག་པའི་བཀའི་གླེགས་བུ་སོ་སོར་སྩལ་ཅིང་། བཅའ་སྒྲིགས་ཀྱི་དྲིལ་བསྒྲགས་ཏེ། ལོ་དེ་ཉིད་ཀྱི་བསྟན་པའི་སྤྱི་རིམ་དུས་མདོས་ཆེན་མོ་རྒྱལ་གྱི་ཟླ་བར་འགྱངས་ནས། ཟླ་བ་དེ་ཀའི་ཉེར་དྲུག་ལ་འཆམས་མགོན་སྤྱན་འདྲེན་སོགས་ཤིན་ཏུ་ཟབ་སྤྲོས་ཆེ་བ་དང་བཅས་དུས་རིམ་ཚུགས་པར་མཛད་དེ། ཉེར་བརྒྱད་ལ་འཇམ་པའི་དབྱངས་སྐུ་མཆེད་གོང་མ་གཉིས་ཞབས་འབྲིང་པའི་ཚོགས་མང་པོ་དང་བཅས་པས། ཤྲཱི་རྡོ་རྗེ་གདན་པ་ཆེན་པོ་ཀུན་དགའ་རྣམ་རྒྱལ་གྱི་གཟིགས་སྣང་དུ་ཇི་ལྟར་ཤར་བ་བཞིན་ཕྱག་ལེན་དུ་མཛད་པ་གུར་གྱི་མགོན་པོའི་ལས་མཁན་ལྔ།
སྒོ་སྐྱོང་བཞི། རུ་འདྲེན་དང་བཅས་པའི་གར་འཆམས་རྒྱས་པར་མཛད་ནས། ཉེར་དགུ་ལ་གཏོར་ཟོར་འཕེན་པ་དང་། གནམ་སྟོང་གི་ཉིན་ཆོས་སྐྱོང་རྣམས་ཀྱི་ཐུགས་དམ་བསྐང་བ་བརྒྱ་ཚར་དུ་གྲགས་པ་མཛད། མཆུ་ཟླ་བའི་ཚེས་གཅིག་ལ་བསྟན་སྲུང་རྒྱ་མཚོར་གཏང་རག་གི་མངའ་གསོལ་དང་། ཡོས་ལོ་གསར་དུ་ཚེས་པའི་ལོ་གསར་གྱི་དགའ་སྟོན་ཤིན་ཏུ་ཟབ་པ་མཛད་པ་ཡིན་ཞེས་ཐོས་ལ། དུས་མདོས་སོགས་འདི་རྣམས་ནི་གདུང་བརྒྱུད་ཆེ་འདོན་དང་དུས་མཚུངས་པ་ངེས་པ་མི་དགོས་ཀྱང་། སྔགས་འཆང་ཆོས་ཀྱི་རྒྱལ་པོ་ངག་དབང་ཀུན་དགའ་རིན་ཆེན་གྱི་དགོངས་པས་དུས་མདོས་སོགས་ཁྲི་འདོན་དང་ཉེ་བར་མཛད་པ་ནི། གདན་ས་ཆེན་པོ་འདི་ཉིད་ཀྱི་ཞབས་འདེགས་དང་། ཁྱད་པར་ས་སྐྱ་པའི་བསྟན་སྐྱོང་གི་སྦྱིན་བདག་སྡེ་དཔོན་རིས་མཐོ་དམན།
དགོན་གནས་ཆེ་ཕྲན་སོགས་མང་པོས། ཁྲི་སྟོན་ཐོག་འབུལ་ནོད་སྟོབ་མི་བསམ་གྱིས་མི་ཁྱབ་པ་ཞིག་འབྱོར་པ་རྣམས་དང་། གཞན་ཡང་སྐབས་དེར་ཡུལ་ཕྱོགས་གཞན་དག་ནས་འཇམ་དབྱངས་བླ་མ་མཆེད་གསུམ་གྱི་ཞལ་གྱི་དཀྱིལ་འཁོར་ལྟ་བ་དང་། གསུང་གི་བདུད་རྩི་འཐུང་བའི་ཕྱིར་སྐྱེ་བོ་སྐྱ་སེར་གྱི་ཚོགས་གྲངས་མེད་པ་ཞིག་འདུས་པ་རྣམས་ལ་མིག་གང་གི་ལྟད་མོ། ཁ་གང་གི་ཟས་ཞེས་པ་འཇིག་རྟེན་ལུགས་དང་མཐུན་ཞིང་། ཆོས་དང་མི་འགལ་བའི་ལུགས་ཟུང་གི་མིག་རྐྱེན་བླ་ན་མེད་པ་ལ་དགོངས་པ་ཡིན་པར་སྔགས་འཆང་ཆོས་ཀྱི་རྒྱལ་པོ་དེ་ཉིད་ཀྱིས་མཛད་པའི་དེབ་ཆེན་ངོ་མཚར་ཅན་ལས་འབྱུང་བ་ཡིན་ལ། དེ་ཙམ་དུ་མ་ཟད་ཚུལ་འདི་ལ་ནི་དགོས་པ་ཁྱད་པར་ཅན་གཞན་ཡང་སྣང་སྟེ། འཇམ་མགོན་བླ་མ་ས་སྐྱ་པཎྜི་ཏ་ཆེན་པོའི་རོལ་མོའི་བསྟན་བཅོས་ལས། གང་ན་ཐོད་དང་སྐྲ་གསར་དང་། ། གར་དང་རོལ་མོའི་སྒྲ་ཡོད་པ། །
དེ་ན་མྱ་ངན་ཡོད་མིན་པས། ། དེས་ན་རོལ་མོ་བསྔགས་པ་ཡིན། ། ཞེས་གསུངས་པ་ལྟར། འཁོར་ལོས་བསྒྱུར་བའི་རྒྱལ་པོའི་སྲས་བཙས་པ་དང་། རྒྱལ་རིགས་སུ་དབང་བསྐུར་བ་ལ་སོགས་པའི་དགའ་སྟོན་གྱི་ཚེ། གླུ་གར་དང་རོལ་མོ་སྣ་ཚོགས་ཀྱི་སྒྲ་གྲགས་པར་བྱེད་པ་ནི། ཕྱི་ནང་གི་རྟེན་འབྲེལ་གྱི་ཚོགས་གོང་འཕེལ་དུ་འགྱུར་བའི་ཆེད་དང་། དེ་ལྟར་བྱས་པས་ཚུལ་དེ་ཉིད་ཕ་རོལ་པོ་གཞན་དག་གིས་མཐོང་བ་དང་ཐོས་པར་འགྱུར་ཞིང་། དེ་ལ་བརྟེན་ནས་དེ་དག་ལ་ཡང་དགའ་སྤྲོ་དང་། དང་འདོད་ཀྱི་དད་པ་སྐྱེ་བས་རྟེན་འབྲེལ་རྨད་དུ་བྱུང་བ་དང་།
དགེ་ལེགས་བརྒྱུད་མར་འཕེལ་བར་འགྱུར་བ་ཞིག་ཡིན་པར་གྲགས་ན། རྒྱལ་བ་ཀུན་གྱི་མཁྱེན་བརྩེ་ནུས་པའི་གསང་བ་ངོ་མཚར་གཟུགས་སྐུའི་རྣམ་རོལ་དུ་ཤར་བ་འཕགས་པ་རིགས་གསུམ་མགོན་པོ་དང་རྣམ་དབྱེར་མ་མཆིས་པའི་སྐྱེ་འགྲོའི་སྐྱབས་མགོན་བསླུ་མེད་དམ་པ་མཆེད་གསུམ་པོ་འདི་དག་ཡོངས་རྫོགས་ཀྱི་བསྟན་པ་རིན་པོ་ཆེའི་རྒྱལ་སྲིད་ལ་དབང་བསྒྱུར་བའི་ཆོས་ཀྱི་དབང་ཕྱུག་ཆེན་པོར་བཀྲ་ཤིས་པའི་མངའ་གསོལ་གྱི་ཚེ། ལྟ་སྨོས་ཀྱང་ཅི་དགོས་དགོངས་པ་སྟེ། དཀོན་མཆོག་མཆོད་ཕྱིར་འདུས་པ་དང་། ། མང་པོ་བལྟ་ཕྱིར་འདུས་པ་དང་། ། ཕུན་སུམ་ཚོགས་པ་མཐོང་བའི་ཕྱིར། ། མཁས་པས་རོལ་མོ་བརྩམས་པར་བྱ། ། ཞེས་གསུངས་པའི་དགོངས་པར་ཡང་སྣང་བས་ན། སྔགས་འཆང་འཇིག་རྟེན་གྱི་མིག་ཏུ་གྱུར་པ་དེ་ཉིད་ཀྱིས་རྗེ་བཙུན་ས་སྐྱ་པའི་གདུང་རྒྱུད་ཁྲི་འདོན་གྱི་སྔོན་འགྲོའི་དགའ་སྟོན་དུ་དུས་མདོས་ཟབ་སྤྲོས་མཛད་པ་འདི་ནི་ངོ་མཚར་རྨད་དུ་བྱུང་བའི་ཆོས་དང་མཐུན་པའི་ཕྱག་ལེན་དུ་སྣང་ངོ་། ། དེ་ནས་ཆོ་འཕྲུལ་ཟླ་བའི་ཚེས་གཉིས་ནས།
བཅུ་གཉིས་ཀྱི་བར་ལ་ཡུལ་ཕྱོགས་གཞན་ནས་ལྷགས་པའི་ཁྲི་སྟོན་གྱི་མཆོད་པའི་སྐྱེས་འབུལ་མི་རྣམས་དང་། ཉེ་བའི་ཞབས་འབྲིང་པ་ཅི་རིགས་པ་དག་དང་བཅས་པར་གཞི་ལེན་གྱི་ཚུལ་དུ་རྙེད་པ་དང་བཀུར་བསྟི་གྱ་ནོམ་པས་ཚིམ་ཞིང་ཡིད་རངས་པར་མཛད། དེ་ནས་ཁྲི་སྟོན་གྱི་དངོས་གཞི་ཆོས་ཀྱི་འཁོར་ལོ་བསྐོར་བར་མཛད་པ་སྟེ། དེ་ཡང་གང་གི་སྒྲ་དབྱངས་རྒྱང་གྲགས་ཀྱི་སའི་འཁོར་ཡུག་ན་གནས་པ་དག་གི་རྣ་བར་ཐོས་ནུས་ཤིང་། གང་དག་གི་རྣ་བར་ལྷུང་བ་ཙམ་གྱིས་ཡིད་ལ་སིམ་པ་འབད་མེད་དུ་འཇོ་ནུས་པ་སོགས་དབྱངས་ཀྱི་མཚན་མ་ལས་མིང་དུ་ཆགས་པ་དཀར་པོ་རྒྱང་གྲགས་ཞེས། གཉིས་མེད་གསུང་བ་ཟས་གཙང་སྲས་ཀྱི་ཆོས་ཀྱི་དུང་འཁྲུལ་པ་མེད་པ་འདི་ཉིད་འདུས་པའི་བརྡར་བསྐུལ་མ་ཐག གདན་ས་ཆེན་པོ་འདི་ཉིད་ན་གཉུག་མར་གནས་པའི་དགེ་འདུན་རྣམས་ཀྱིས་ཐོག་དྲངས། གདན་ས་ཆེན་པོ་དང་ཐག་ཧ་ཅང་མི་རིང་བའི་དགོན་གནས་རྣམས་ནས་གཙོ་བོར་འདུས་ཤིང་ཤུལ་རིང་པོ་བགྲོད་ནས་འོངས་པ་དག་ཀྱང་སྟེ། གཞི་བྱེས་ཀྱི་དགེ་འདུན་གྱི་ཚོགས་ཁྲི་ཕྲག་ཏུ་ལོངས་པ་དག ཆོས་ཁྲིམས་ཀྱི་ལས་བྱེད་རྣམས་ཀྱིས་བསླབས་པའི་རྒན་རིམ་བཞིན།
འཇམ་མགོན་ས་པཎྜི་ཏ་སོགས་མཁས་གྲུབ་ཀྱི་བླ་མ་གོང་མ་མང་པོས་ཆོས་འཁོར་བསྐོར་བའི་རིན་པོ་ཆེའི་ཁྲི་ཆེན་པོའི་མདུན་ངོས་ཀྱི་ཚོགས་ཆེན་མོ་ཀུན་དགའ་རྭ་བ་ཡངས་པར། གྲལ་གྱི་འཕྲེང་བ་མཚར་དུ་དངར་ཟིན་པ་ན། འདུས་པའི་དབུ་བྱེད་དགེ་སློང་རྡོ་རྗེ་འཛིན་པ་རིགས་པའི་སེང་གེ་ཞེས་བྱ་བས། རྗེ་བཙུན་ཆེན་པོའི་བསྟོད་ཚིག་མེ་ཏོག་གི་འཕྲེང་བ། འཇམ་དབྱངས་སྐུ་མཆེད་བཞུགས་ཁྲིར་མ་ཕེབས་ཀྱི་བར་ལ་ཞལ་འདོན་ཅི་འགྲོ་མཛད་པའི་རིང་ལ། བགྲང་ཡས་ཀྱི་སྐྱེ་འགྲོའི་ཚོགས་རྣམས་འདུས་ཏེ། ཚོགས་ཆེན་མོའི་ནང་དགེ་འདུན་འདུས་ཚོགས་ཀྱི་མཐའི་འཁོར་ལོ་ཐམས་ཅད་ཁྲིག་ཁེངས་པ་དང་བསྟུན། ཚོགས་ཀྱི་ཆོས་ཁྲིམས་ལས་འཛིན་རྣམས་འཇམ་མགོན་མཆེད་གསུམ་ག་ལ་བ་དེར་སྤྱན་འདྲེན་པར་བརྟོལ་ཏེ། དེ་དག་གིས་སྣ་དྲངས། དེ་ནས་ཆེན་པོ་རྣམས་ཀྱི་བྲན་དུ་འོས་པ་ལས་འཛིན་གསུམ་གྱིས་ལྷག་པའི་བཅུ་ཕྲག་གཅིག་གི་ནང་ནས།
སྐྱ་ཧོ་རྣམས་གྲལ་གྱི་འཕྲེང་བ་བསྒྲིགས་རྗེས། རྒྱའི་གླིང་བུ་མཁན་གཉིས། བདུག་སྤོས་ཀྱི་སྣ་འདྲེན་མི་གསུམ་སྟེ། དེ་ཡང་འཇམ་དབྱངས་མཐུ་སྟོབས་དབང་ཕྱུག་གི་སྤོས་སྣ་བ་རབ་འབྱམས་སྨྲ་བ་ཁའུ་པ། སྔགས་འཆང་ངག་དབང་ཀུན་དགའ་དབང་རྒྱལ་གྱི་སྤོས་སྣ་ཀ་བཅུ་སྨྲ་བ་ཚུལ་ཁྲིམས། སྔགས་འཆང་བླ་མ་ཐམས་ཅད་མཁྱེན་པ་དེ་ཉིད་ཀྱི་སྤོས་སྣ་འདྲེན་མི་དགེ་བའི་བཤེས་གཉེན་དམ་ཆོས་ལྷུན་གྲུབ་རྣམས་དང་། ཁྲི་སྟོན་ཞུ་བ་པོ་སུ་ཡིན་གྱི་སྤོས་སྣ་འདྲེན་མཁན་དང་། འཇམ་མགོན་མཆེད་གསུམ་གྱི་བཞུགས་གདེངས་འཁྱེར་མི་རེ་རེ། གཞན་ཡང་མདོ་སྡུད་པའི་དཔེ་དང་། སྤོས་གླང་རིང་བུ་དང་བཅས་པ།
མཎྜལ་སོ་བདུན་མ་བཀོད་པ་རྣམས་འཁྱེར་མི་རབ་ཏུ་བྱུང་བ་རེ་རེ་རྣམས་རིམ་པ་བཞིན་གྲལ་གྱི་བར་ཐག་སྙོམས་པར་བསྒྲིགས་ནས་བྱོན་པའི་རྗེས་སུ། སངས་རྒྱས་ཐམས་ཅད་ཀྱི་མཐུ་སྟོབས་དང་ནུས་པའི་ངོ་བོ་གསང་བདག་ཕྱག་ན་རྡོ་རྗེ་དང་གཉིས་སུ་མེད་པ་གྲུབ་མཆོག་མཐུ་སྟོབས་དབང་ཕྱུག་གྲགས་པ་རྒྱལ་མཚན་དཔལ་བཟང་པོའི་ཕྱག་འདེགས་ཀྱི་ཕྱག་ཕྱིར་དགེ་བའི་བཤེས་གཉེན་གཉིས། དེ་ཉིད་ཀྱི་ཕྱིས་སུ་རྒྱལ་བ་ཀུན་གྱི་ཐུགས་རྗེའི་ངོ་བོ་འཕགས་པ་ཕྱག་ན་པདྨོ་དང་ཐ་མི་དད་པ་སྔགས་འཆང་ངག་དབང་ཀུན་དགའ་དབང་རྒྱལ་གྲགས་པ་རྒྱལ་མཚན་དཔལ་བཟང་པོའི་ཕྱག་འདེགས་ཞུ་མི་གཉིས་དང་བཅས་པའི་རྗེས་ཐོགས་སུ། དུས་གསུམ་གྱི་བདེ་བར་གཤེགས་པ་མ་ལུས་པའི་མཁྱེན་རབ་ཀྱི་ངོ་བོ་རྒྱལ་སྲས་གཞོན་ནུའི་སྣང་བརྙན་དུ་ཤར་པ་རྗེ་བཙུན་ཕྱག་ན་རལ་གྲི་དང་རྣམ་དབྱེར་མེད་པ། བདག་ཅག་གི་རྣམ་འདྲེན་བླ་ན་མེད་པ། ཚད་མེད་པའི་མཁྱེན་རབ་དང་། དམིགས་པ་མེད་པའི་ཐུགས་རྗེ་ཟླ་མེད་པ་སོགས་ཟག་མེད་ཀྱི་ཡོན་ཏན་བསམ་གྱིས་མི་ཁྱབ་པ་དག་གིས་ཐུགས་ཀྱི་བུམ་བཟང་ཡོངས་སུ་གང་བ་དཔལ་ས་སྐྱ་པ་ཆེན་པོ་སྔགས་འཆང་བླ་མ་ཐམས་ཅད་མཁྱེན་པ་ཆེན་པོ་འདི་ཉིད་ཀྱི་ཕྱག་འདེགས་སུ་གཞུང་ལུགས་མང་པོའི་མགྲིན་རིང་གདན་ས་ཆེན་པོའི་རྒྱ་ཚོ་དཔོན་དགེ་འདུན་འོད་ཟེར་བ་དང་། གྲུབ་མཆོག་བསོད་ནམས་དབང་པོའི་ཞབས་འབྲིང་པ་དགེ་སློང་རིན་ཆེན་རྣམ་རྒྱལ་གཉིས་ཀྱིས་ཞུས་ཏེ། དམ་པ་མཆེད་གསུམ་ཀ་ཡང་སྐུའི་ཆ་བྱད་ཡབ་རྗེ་ཆོས་ཀྱི་རྒྱལ་པོ་དང་མཚུངས་པར། ཀེ་ལ་ཤའི་ཕུང་པོ་ལ་ཅོ་འདྲི་བའི་རབ་དཀར་ན་བཟའ་མཛེས་པ་བཀླུབས་ཤིང་།
དབུ་སྐྱེས་ལྕང་ལོ་ཡིད་དུ་འོངས་པས་སྤུད་པའི་དབུ་ལ་པཎ་ཞྭ་དང་། ཆོས་གོས་མེ་ལོང་སོགས་མཛེས་པར་གསོལ་ཏེ། མཐོང་བ་ཙམ་གྱིས་ཀུན་གྱི་མིག་དང་ཡིད་ལ་སིམ་པ་འཇོ་ནུས་པ་དེ་དག་གི་ཞབས་ཕྱིར། གདན་ས་ཆེན་པོ་འདི་ཉིད་ཀྱི་ཆོས་གྲྭ་ཆེན་པོ་གཉིས་ཀྱི་ཁྲི་ཐོག མཁན་ཆེན། བརྒྱ་དཔོན་དང་། ཆོས་ལས་པ་སོགས་བླ་མ་དགེ་བའི་བཤེས་གཉེན་ངུར་སྨྲིག་གི་བླ་གོས་འཆང་ཞིང་། ཆོས་ཀྱི་སྤྱན་དང་ལྡན་པ་རྣམས་དང་། གཞན་ཡང་སྐུ་འཁོར་བན་གཙང་པ་རྡོ་རྗེ་འཛིན་པའི་ཚོགས་མང་པོ་དང་། སྐྱེ་བོ་འཇམ་དེས་ཀྱི་བློ་ཅན་གོས་དར་གྱི་ལྷབ་ལྷུབ་གཡོ་བ་རིན་ཆེན་སྣ་ཚོགས་པའི་རྒྱན་འཕྲུལ་འཕྱང་བ་སོགས་ཕུན་སུམ་ཚོགས་པའི་འཁོར་ཚོགས་བསམ་གྱིས་མི་ཁྱབ་པས་བསྐོར་ཏེ།
བཞི་ཐོག་བླ་བྲང་ཆེན་པོ་ནས་རིམ་པས་ཕེབས་ཏེ། ཚོགས་ཆེན་མོའི་ཤར་སྒོར་རྣམ་འདྲེན་གསུམ་ཕེབས་མཚམས། ཞལ་ངོའི་བླ་དུང་དུ་གྲགས་པ་ཆོས་དུང་དཀར་པོ་རྒྱང་གྲགས་ཀྱི་སྒྲ་དབྱངས་ཐེངས་བཅུ་གསུམ་སྙན་བརྗིད་ཆེ་བར་བསྒྲགས། དེ་ནས་མཐར་གྱིས་ཚོགས་ལ་གཡས་བསྐོར་ངོས་ཁྲི་ཆུང་ལྷོ་མའི་མདུན་ངོས་སུ་ཚོགས་ཕྱག་མཛད་ནས་བཞུགས་ཁྲི་ཆེན་མོའི་སྟེང་དུ་ཕེབས་པ་ན་དཔོན་སློབ་གཙོ་འཁོར་སོ་སོའི་གདན་ལ་འཁོད། དེ་ནས་ཆོས་ཁྲིམས་པ་རྣམས་ཀྱིས་བརྡའ་བྱས་ཏེ། ཚོགས་པ་རྣམས་ཀྱིས་ཆོས་ཞུ་བའི་ཡོན་དུ་གུས་པས་ཕྱག་ཕུལ་ཟིན་པ་ན། ཚོགས་པ་ཁྲིའི་སྟེང་ཤོད་ཐམས་ཅད་ཀྱིས་རྒྱལ་བའི་བཀའ་དྲི་མ་མེད་པ་ཤེར་ཕྱིན་བསྡུས་པ་སོགས་ཀློག་པ་མཛད་པའི་སྔོན་དུ་འཇམ་པའི་དབྱངས་མཐུ་སྟོབས་དབང་ཕྱུག་གིས། ཐམས་ཅད་མཁྱེན་པའི་གསུང་རབ་དྲི་མ་མེད་པ་ལ་ཕྱག་འཚལ་ལོ། ། ཞེས་བཀའི་གནང་བས་བྱང་དྲངས་ནས། ཐམས་ཅད་ཀྱི་གསུང་རབ་ཡུན་མི་རིང་ཙམ་ཞིག་བཀླགས་པ་མཛད་རྗེས།
བན་གཙང་དབུ་བྱེད་ཀུན་དགའ་བསོད་ནམས་རིང་མོ་བར་གྲགས་པས་མདོ་ཚར་གསུམ་བདུད་བཟློག་དང་བཅས་པ་བསྐུལ་ནས་ཚོགས་པ་ཡོངས་ཀྱིས་ཞལ་འདོན་མཛད་པའི་རྗེས་དེར། བན་གཙང་པའི་བྱང་འདྲེན་པ་དང་། མཆོད་དཔོན་སོགས་ངུར་སྨྲིག་འཛིན་པ་གསུམ་ཙམ་ཞིག་འགྲེངས་ཏེ། མཆོད་དཔོན་གྱིས་མཎྜལ་སོ་བདུན་བཀོད་པའི་མེ་ལོང་བཏེགས། དབུ་བྱེད་ཀྱིས་སྤོས་རེང་བུ་ཐོགས་ནས་དབུས་ཀྱི་རི་རབ་སོགས་སོ་བདུན་པོ་ཐམས་ཅད་སོ་སོར་གཏད་ནས་སྟོན་པའི་རམ་བུ་ཚོགས་པ་རྣམས་ཀྱིས་ཀྱང་བཏེགས་ཏེ། ཆོས་ཀྱི་རྒྱལ་པོ་འཕགས་པ་རིན་པོ་ཆེས་མཛད་པའི་མཎྜལ་སོ་བདུན་མ་གདངས་དང་བཅས་པས་ཕུལ་ཞིང་།

གང་གི་མཆོད་རྫས་མ་ཤར་མ་མཛད་ཟིན་པ་དང་། ཕྱག་བཙལ་ནས་མཆོད་དཔོན་སོགས་སོ་སོའི་གདན་ལ་རྩེན་པར་གྱུར་ཏོ། ། དེ་ནས་གྲུབ་མཆོག་མཐུ་སྟོབས་དབང་ཕྱུག་གིས་འཁོར་འདུས་པའི་ཚོགས་ཐམས་ཅད་ལ་ཐེག་པ་ཆེན་པོའི་སེམས་བསྐྱེད་གསལ་འདེབས་པར་མཛད་རྗེས། བདག་ཉིད་ཆེན་པོ་ས་པཎྜི་ཏ་ཀུན་དགའ་རྒྱལ་མཚན་དཔལ་བཟང་པོའི་སྐུ་གསུང་ཐུགས་ཀྱི་ཆེ་བའི་ཡོན་ཏན་ཆེ་ལོང་ཙམ་ཞིག་སྔོན་དུ་འགྲོ་བའི་སྒོ་ནས་རྒྱལ་སྲས་ལམ་བཟང་དུ་གྲགས་པ་ཐུབ་པའི་དགོངས་པ་གསལ་བའི་བསྟན་བཅོས་ཀྱི་མཚན་དོན་ནས་བརྩམས་ཏེ། ཕར་ཕྱིན་དྲུག་ལེགས་པར་བཤད་པའི་མཚམས་ཡན་ཆད། གློ་བོ་མཁན་ཆེན་ཐམས་ཅད་མཁྱེན་པ་བསོད་ནམས་ལྷུན་གྲུབ་ཀྱིས་མཛད་པའི་འབྲུ་འགྲེལ་དང་བཅས་པ་དག་གསལ་སྙན་པའི་གསུང་གིས་འདོམས་པར་མཛད་པ་ན། འདུས་པ་ཀུན་གྱི་ཡིད་འཕྲོག་པར་གྱུར་ཅིང་། དེ་ནས་འདུས་ཚོགས་རྣམས་རྒྱ་ཇའི་བཏུང་བ་མཆོག་ལ་རོལ་པའི་རིང་ལ། གསུང་ཆོས་འཕྲོ་ཅུང་ཟད་བཅད་དེ་ཁྲི་སྟོན་གྱི་འབུལ་ནོད་རྣམས་རིམ་གྱིས་ཕུལ་ཏེ། དེ་ཡང་དེ་ལོ་སྡེ་དཔོན་ཆེ་ཕྲན་དགོན་གནས་སོགས་ཀྱི་འབུལ་བའི་སྐྱེས་ཞུ་མི་ཤིན་ཏུ་སྟོབས་ཆེ་བས། གསུང་ཆོས་ཀྱི་ཉིན་གསུམ་ག་ལ་མི་རྫོགས་པ་ལྟ་བུ་བྱུང་བ་རྣམས་ནངས་སོ་ཆེན་མོར་འཇམ་མགོན་བསོད་ནམས་དབང་པོ་ཕེབས་ནས།
ཉིད་ཀྱི་ཞབས་འབྲིང་ཆེན་པོ་ཆོས་རྗེ་ཀུན་དགའ་བཀྲ་ཤིས་ཏེ་དཔོན་སློབ་གཉིས་ཀྱིས་ཞལ་བཀོད་ཡང་དག་པ་མཛད་དེ། འབུལ་བའི་དངོས་པོ་རྣམས་ལག་ཁྱེར་བ་རྣམས་ཀྱིས་ཁྱེར་ཏེ། བཞི་ཐོག་གི་མདུན་ངོས་ཀྱི་སྡེ་ཡངས་དང་སེང་གེ་སྒོ་བརྒྱུད་དེ། ཚོགས་ཆེན་མོའི་ཤར་སྒོ་ནས་ཞུགས། དགེ་འདུན་འདུས་པའི་ཚོགས་མཐའ་བསྐོར་ནས་བཞུགས་ཁྲི་ཆེན་མོའི་སྟེང་རྗེ་འདི་ཉིད་སྐུ་མཆེད་བཞུགས་པའི་སྤྱན་སྔར་འབུལ་ནོད་རྣམས་རིམ་འབྱོར་བསྟུན། སྔགས་འཆང་ཆེན་མོའི་བན་གཙང་དབུ་བྱེད། རྗེ་འདི་ཉིད་སྐུ་མཆེད་གསུམ་གྱི་གནས་ཀྱི་སློབ་དཔོན་དགེ་སློང་རྡོ་རྗེ་འཛིན་པ་བསོད་ནམས་ལྷ་དབང་དང་། སྔགས་འཆང་འགྲོ་བའི་བླ་མ་རྒྱལ་བའི་ཡབ་གཅིག་གྲགས་པ་བློ་གྲོས་རྒྱལ་མཚན་དཔལ་བཟང་པོའི་ཞབས་འབྲིང་པ་ཆེན་པོ་སྔགས་འཆང་གཉན་སྟོན་ཆོས་རྗེ་བསོད་ནམས་དཔལ་འབྱོར་གཉིས་ཀྱིས་བཞེས་པ་ཉི་མ་གསུམ་གའི་བཀའ་ཆོས་ཀྱི་བར་ཐམས་ཅད་ལ་མཛད་ཀྱང་། ཁྲི་སྟོན་གྱི་འབུལ་བའི་འཕྲེང་བ་མི་རྫོགས་པ་ལྟ་བུ་བྱུང་པས། ས་སྐྱ་པའི་གདུང་རྒྱུད་ཁྲི་སྟོན་གྱི་འབུལ་བའི་རྣམ་གྲངས་ཤིག་ལ།
དེ་དུས་ལས་བཟང་ཞིང་རྒྱ་དཔང་ཆེ་བ་རྒན་རབས་སུས་ཀྱང་མི་དྲན་ཞེས་ས་སྐྱ་ན་གནས་པའི་སྐྱ་སེར་ཀུན་མགྲིན་གཅིག་ཏུ་གླེང་བགྲོས་བྱེད་པ་བྱུང་ཞེས་ཀྱང་ཐོས་ལ། དེ་ནས་འཇམ་དབྱངས་མཐུ་སྟོབས་དབང་ཕྱུག་ཞབས་ཀྱིས་སྔར་གྱི་གསུང་ཆོས་ཀྱི་འཕྲོ་ཅུང་ཟད་སྩལ་ཏེ། ཉི་མ་དང་པོ་ཕྱེད་ཡོལ་བ་ཙམ་ན་གྲོལ་བར་མཛད། དེ་ནས་ཉི་མ་གཉིས་པ་ཚེས་བཅུ་བཞི་ལ་ཡང་སྔར་ལྟར་མཛད་དེ། གསུང་ཆོས་རྒྱལ་སྲས་ལམ་བཟང་གི་སྔར་གྱི་འཕྲོས་ཕར་ཕྱིན་དྲུག་གི་གྲངས་ངེས་བཤད་པ་ནས་བརྩམས། སེམས་བརྩེ་མའི་ཁ་སྐོང་བདུད་བཞི་བཅོམ་པའི་སྒོ་ནས་བསྟོད་པའི་སྐབས་ཡན་ཆད་ལེགས་པར་བཤད་པའི་དགའ་སྟོན་སྩལ་ཏེ། སླར་ཡང་ཉིན་གསུམ་པ་ཚེས་བཅོ་ལྔ་ལ་ཡང་ཆོས་ཀྱི་དུང་བརྡ་སོགས་སྔར་བཞིན་བཅའ་བསྒྲིགས་ལེགས་པར་མཛད་དེ་ཕེབས་པའི་གཙོ་བོར་འཇམ་མགོན་གྲུབ་པའི་དཔའ་བོ་པདྨ་ཀ་རའི་རྣམ་པར་སྤྲུལ་པ་བསོད་ནམས་དབང་པོ་གྲགས་པ་རྒྱལ་མཚན་དཔལ་བཟང་པོ་པ་ཉིད་སྐུའི་སྣང་བརྙན་ཉིན་བྱེད་འབུམ་གྱི་གཟི་འོད་ལྟར་རབ་ཏུ་འབར་བ་དང་བཅས་ཕེབས་ཏེ། དེ་ལྟར་འཇམ་པའི་དབྱངས་སྐུ་མཆེད་གསུམ་ནི་འཕགས་པ་རིགས་གསུམ་མགོན་པོའི་ཚུལ་དང་། འཇམ་དབྱངས་དབང་པོའི་མཚན་ཅན་ནི་རིགས་ཀུན་ཁྱབ་བདག་རྡོ་རྗེ་འཆང་ཆེན་པོ་སྟེ། མི་འཇིགས་པ་སེང་ཆེན་བརྒྱད་ཀྱིས་མཐོ་བའི་ཆོས་ཀྱི་ཁྲི་གཅིག་ལ་སྐུ་ལྷམ་མེ།
གསུང་ལྷང་ངེ་། ཐུགས་ལྷན་ནེ་བར་བཞུགས་པ་དེར་འདུས་ཀྱི་སྐྱེ་བོ་བགྲང་བ་ལས་འདས་པ་དག་གི་མིག་གི་བདུད་རྩིར་གྱུར་པ་ཉིད་ནས། གྲུབ་མཆོག་མཐུ་སྟོབས་མཚན་ཅན་གྱིས་སེམས་བསྐྱེད་གསལ་འདེབས་པ་སྔོན་དུ་འགྲོ་བའི་སྒོ་ནས། གསུང་ཆོས་དངོས་གཞིའི་ཐུབ་པའི་དགོངས་པ་གསལ་བའི་ཐུབ་པའི་དབང་པོ་ལ་བདུད་བཞི་བཅོམ་པའི་སྒོ་ནས་བསྟོད་པའི་མཚམས་སྔར་གྱི་འཕྲོས་ནས་བཟུང་། མཇུག་གི་སྦྱར་བྱང་གི་བར་དུ་ཚང་ལ་མ་ནོར་བ་ཟློས་སྐྱོན་མེད་པར་ཡོངས་སུ་རྫོགས་པར་སྩལ་པས། འཇམ་མགོན་དབང་པོའི་མཚན་ཅན་ཉིད་ཐུགས་ཤིན་ཏུ་དགྱེས་ཤིང་། དགེ་འདུན་འདུས་པའི་ཚོགས་དང་སྐྱེ་བོ་དཔྱོད་ལྡན་ཐམས་ཅད་ཀྱང་ཤིན་ཏུ་ངོ་མཚར་ནས། ཡིད་རབ་ཏུ་དང་བའི་དད་པ་ཆེར་གཡོས་ཏེ་དམ་པ་གསུམ་གྱི་གྲགས་སྙན་སྒྲོག་པ་ལ་གཅིག་ཏུ་འགྲུས་པ་ལྟ་བུར་གྱུར་ཏོ། ། དེ་ནས་སྔར་བཞིན་འབུལ་ནོད་རྣམས་བཞེས་གྲུབ་རྗེས། ཚོགས་ཆེན་དབུ་བྱེད་ཀྱིས་བྱང་དྲངས་ནས་གོང་མ་ལྔའི་བསྟོད་པ་སོགས་ཆོས་སྤྱོད་འགྲོ་གང་ཆེ་མཛད་པའི་བར་ལ།
གདན་ས་ཆེན་པོའི་གཙུག་ལག་ཁང་ཁྱད་པར་ཅན་རྣམས་སུ་སྙན་དར་དཀར་མེ་ཞལ་ཟས་སོགས་མཆོད་པའི་བྱེ་བྲག་བགྲང་བ་ལས་འདས་པ་དང་། དེར་འདུས་ཀྱི་བླ་མ་དགེ་བའི་བཤེས་གཉེན་ཆེན་པོ། མཁན་ཆེན། བརྒྱ་དཔོན། ཆོས་ལས་པ་སོགས་ཀྱིས་ཐོག་དྲངས་ཟུར་འབུལ་འོས་པ་རྣམས་ལ་སོ་སོར་ཚན་གྲངས་རྒྱ་དཔང་ཆེ་བ་དང་། དགེ་འདུན་འདུས་པ་རྒྱ་མཚོའི་ཚོགས་སོགས་སྐྱ་སེར་བགྲང་བ་ལས་འདས་པ་རྣམས་ལ་གདན་ནོན་གྱི་རྙེད་བཀུར་གྱ་ནོམ་པ་མཛད་པའི་སྟེང་གསེར་དངུལ་ཟངས་ལྕགས་གོས་དར་ལ་སོགས་པའི་ཟང་ཟིང་གི་སྦྱིན་གཏོང་བློས་དཔག་པར་དཀའ་བ་ཞིག་སྩོལ་བར་མཛད་དེ། དེ་དག་ཀྱང་སྔོན་གྱི་ཕྱག་སྲོལ་དང་མཐུན་པར་གདན་ས་ཆེན་པོའི་དཔོན་ཡིག་མཁན་གྱིས་སྙན་དར་སོགས་སོ་སོའི་ཐོ་བྱང་རྣམས་བཀླགས་ཏེ་བརྡ་འཕྲོད་པར་མཛད་ཟིན་པ་ན། དེ་ནས་ཁ་བ་ཅན་གྱི་སྡོམ་བརྩོན་ངུར་སྨྲིག་འཆང་བ་ཡོངས་ཀྱི་གཙུག་གི་ཅོད་པན་དམ་པ་རྒྱལ་བའི་སྲས་པོ་དཔལ་ལྡན་ཞི་བ་འཚོ་ཉིད་སླར་ཡང་བསྟན་འགྲོའི་དཔལ་དུ་ཤར་བ་དཔལ་ལྡན་བླ་མ་དམ་པ་བསོད་ནམས་རྒྱལ་མཚན་དཔལ་བཟང་པོ་དང་གཉིས་སུ་མེད་ཅིང་གཉིས་སུ་བྱར་མེད་པའི་ཐུགས་མངའ་བ་སྦས་པའི་སངས་རྒྱས་སྔགས་འཆང་གྲགས་པ་བློ་གྲོས་རྒྱལ་མཚན་དཔལ་བཟང་པོ་ཞེས་མཚན་གྱི་དབྱར་རྔ་སྐལ་བཟང་མདོངས་ལྡན་མང་པོའི་རྣ་བའི་དཔྱིད་དུ་གྱུར་པ་དེ་ཉིད་ཀྱིས་རང་གི་རིགས་སྲས་རྒྱལ་ཚབ་དམ་པ་གསུམ་གྱི་རྨད་དུ་བྱུང་བའི་ཆོས་ཀྱི་འཁོར་ལོ་ཐོག་མར་བསྐོར་བར་མཛད་པ་ལས་བྱུང་བའི་ལེགས་བྱས་བླ་ན་མེད་པ་དག་དང་། གཞན་ཡང་ཚད་ལྡན་གྱི་གཞུང་ལས། དེ་ཡི་ཁྱད་པར་སྦྱིན་བདག་དང་། །
དངོས་དང་ཞིང་གི་ཁྱད་པར་ལས། ། ཞེས་ཁྱད་པར་གསུམ་ལྡན་གྱི་ཆོས་དང་ཟང་ཟིང་གི་སྦྱིན་པ་ལས་བྱུང་བའི་བསོད་ནམས་བྱ་བའི་དངོས་པོ་ཇི་སྙེད་བསྐྲུན་པར་མཛད་པ་རྣམས། དམ་པ་གསུམ་གྱིས་བསོད་ནམས་བསགས། ། ཟུང་འཇུག་བསྔོ་བས་རྒྱས་འདེབས་བྱ། ། ཞེས་གསུངས་པ་ལྟར་སྦྱིན་བདག་ཁྱད་པར་དུ་འཕགས་པ་དད་པ་དང་། དམན་པ་ལ་སྙིང་རྗེ་དང་ལྡན་པ། སྦྱིན་པའི་དངོས་པོ་ཁྱད་པར་འཕགས་པ། ཁ་དོག་ཡིད་དུ་འོངས་པ་དང་ལྡན་པའམ། མིན་ཀྱང་ཤིན་ཏུ་གྱ་ནོམ་པ་ཕུན་སུམ་ཚོགས་པ། སྦྱིན་པའི་ཡུལ་ལམ་ཞིང་ཁྱད་པར་དུ་འཕགས་པ།
སྡུག་བསྔལ་ཅན་གྱི་འགྲོ་བ་དང་། ཕ་མ་དང་། ཡོན་ཏན་གྱི་ཞིང་བླ་མ་དཀོན་མཆོག་སྟེ་ཁྱད་པར་འཕགས་གསུམ་དང་ལྡན་པའི་སྦྱིན་པ་ལ་སོགས་པའི་དགེ་བའི་རྩ་བ་རྣམས། འབྲས་བུ་སངས་རྒྱས་ཀྱི་སར་ཡོངས་སུ་བསྔོ་བ་ནི། རྒྱལ་བའི་སྲས་པོ་རྣམས་ཀྱི་བློ་སྦྱོང་བའི་ལམ་མཆོག་ཡིན་པར་དགོངས་ནས་ཟུང་འཇུག་གི་བསྔོ་བས་རྒྱས་འདེབས་པའི་ཕྱིར། དེ་ལྟར་ཞུ་བའི་རྟེན་དུ་ཟང་ཟིང་གི་དངོས་པོའི་འབུལ་ནོད་བཟང་ཞིང་། ཚན་གྲངས་ཤིན་ཏུ་མང་བ་རྣམས་འབུལ་བར་མཛད་མཚམས། གྲུབ་ཐོབ་ཀྱི་འཁོར་ལོས་བསྒྱུར་བ་འཇམ་པའི་དབྱངས་དབང་པོའི་ཞལ་སྔ་ནས། ཡོངས་སུ་བསྔོ་བ་ཁྱད་པར་ཅན། ། དེ་ཡི་བྱེད་པ་མཆོག་ཡིན་ནོ། །
དེ་ནི་དམིགས་མེད་རྣམ་པ་ཅན། ། ཞེས་པ་ལྟར་འཁོར་གསུམ་མི་དམིགས་པའི་ཤེས་རབ་ཁྱད་པར་ཅན་གྱིས་ཟིན་ཅིང་གཞན་གྱི་དགེ་བ་ལ་རྗེས་སུ་ཡི་རང་བའི་ཐུགས་བསྐྱེད་སྔོན་དུ་འགྲོ་བའི་སྒོ་ནས་གསུང་དབྱངས་མི་ཟད་པ་ཚངས་པའི་ང་རོ་ལྟ་བུས་བདག་གཞན་གྱིས་དུས་གསུམ་དུ་ཉེ་བར་བསགས་པའི་དགེ་བའི་དངོས་པོ་ཇི་སྙེད་མཆིས་པ་རྣམས་བླ་ན་མེད་པ་རྫོགས་པའི་བྱང་ཆུབ་ཆེན་པོར་ཡོངས་སུ་བསྔོ་བ་དང་སྨོན་ལམ་གྱི་ཚོགས་རྒྱ་ཆེན་པོ་མཛད་ཅིང་། མཇུག་ཏུ་བཀྲ་ཤིས་ཀྱི་མངའ་གསོལ་རྒྱས་པར་སྩལ་ཏེ། བྷོ་ཊའི་ལྗོངས་ཀྱི་རྡོ་རྗེ་གདན་དཔལ་ལྡན་ས་སྐྱ་པའི་བསྟན་པ་གདུང་རིགས་དང་བཅས་པ་ཇི་སྲིད་འཁོར་བ་འདི་མི་དམིགས་པར་གྱུར་གྱི་བར་དེ་སྲིད་དུ་མི་ནུབ་ཅིང་། ཡར་ངོའི་བསིལ་ཟེར་བྱེད་པའི་ཆ་ཤས་ལྟར་འཕེལ་རྒྱས་སུ་འགྱུར་བའི་རྟེན་འབྲེལ་ཕུན་སུམ་ཚོགས་པ་དེ་ཙམ་ནས་སྒྲིག་པར་མཛད་པ་དེ་ཉིད་འབད་མེད་ལྷུན་གྲུབ་ཏུ་གྱུར་ཏེ། དེང་སང་གི་དུས་ཀྱང་སྐྱེ་བོ་ཀུན་ལ་མངོན་དུ་གྱུར་པ་འདི་ཡིན་པར་སྣང་ངོ་། ། དེའི་ཚེ་ནམ་མཁའ་ཤིན་ཏུ་དྭངས་པ་ལ་འཇའ་འོད་ཀྱི་གུར་ཁང་རྣམ་པར་བཀྲ་བ་མང་དུ་འཁྲིགས་ཤིང་། དཀར་ཕྱོགས་སྐྱོང་བའི་ལྷ་རྣམས་ཀྱིས་མེ་ཏོག་སིལ་མའི་ཆར་ཁ་བ་བབས་པ་ལྟར་ཕྱོགས་ཀུན་ཏུ་འཐོར་བ། དེར་ཡོད་ཀྱི་སྐྱེ་བོ་ཀུན་གྱི་མིག་གི་སྤྱོད་ཡུལ་དུ་གྱུར་པ་སོགས་ངོ་མཚར་བའི་དགེ་མཚན་མང་དུ་བྱུང་ཞེས་ཀྱང་ཐོས་ལ། དེ་ནས་དགེ་འདུན་འདུས་ཚོགས་སྐྱེ་བོའི་ཚོགས་དང་བཅས་པ་ཐམས་ཅད་ཡིད་རངས་ཤིང་།
དགའ་བ་དང་དད་པའི་ཐལ་མོ་སྙིང་ནས་སྦྱོར་ཞིང་། འཇམ་པའི་དབྱངས་སྐུ་མཆེད་གསུམ་གྱི་ཡོན་ཏན་སྒྲོག་པ་ལ་བྲེལ་བར་གྱུར་ཏོ། ། དེ་ལྟར་ཁྲི་འདོན་ཆོས་འཁོར་གྱི་ཉི་མ་གསུམ་གྱི་རིང་ལ་བདག་ཅག་གི་རྣམ་འདྲེན་བླ་ན་མེད་པ་འདི་ཉིད་སྐུ་ན་ཤིན་ཏུ་ཕྲ་ཡང་། གསུང་ཆོས་རྣམས་ནི་རྗེ་བཙུན་གཅེན་གྱིས་གསུངས་པ་དང་མཉམ་དུ་ཡིད་ཀྱིས་འདོམ་ཞིང་ལྷག་པར་དེ་དུས་ཉིན་ཅིག་ཏབ་ཏོབས་སུ་ཞལ་ནས། ཨ་ནེ་ཨ་ནེ་ཞེས་གསུངས་ཤིང་སྤྱན་ཆབ་ཀྱང་མང་དུ་མཛད་པ་ཞིག་བྱུང་འདུག་པ། རྗེས་སུ་བརྟགས་པས། མངའ་རིས་སུ་འཇམ་པའི་དབྱངས་དབང་པོའི་མཚན་ཅན་གྱི་ལྕམ་སྲིང་མོ་རིན་ཆེན་བུ་ཁྲིད་ཅེས་བྱ་བ་སྐུ་གཤེགས་པའི་དུས་ཀྱང་དེ་ཉིན་རང་དུ་འདུག་ནས་མངའ་རིས་རྫོང་ཁར་ཁྲི་ལྕམ་རིན་ཆེན་བུ་ཁྲིད་ཅེས་བྱ་བ་རྗེ་འདིའི་ཨ་ནེ་དྲུང་སྐུ་གཤེགས་པ་བདག་ཉིད་ཆེན་པོ་འདི་ཉིད་ཀྱི་འོད་གསལ་གྱི་སྣང་བས་གསལ་བར་སྒྲིབ་མེད་དུ་གཟིགས་པར་ཀུན་ཡིད་ཆེས་ནས། ཐམས་ཅད་ཀྱིས་ས་སྐྱ་པའི་གདུང་བརྒྱུད་སྐུ་གཞོན་པ་འདི་ལ་ཐུགས་མཁྱེན་ཐོགས་མེད་མངའ་བར་གདོན་མི་ཟ་ཞེས་མགྲིན་དབྱངས་གཅིག་ཏུ་སྒྲོག་པ་ཡང་བྱུང་ཞེས་འཁུམས་སོ། ། དེ་ལྟར་བདག་ཅག་གི་འདྲེན་པ་དམ་པ་མཆེད་གསུམ་པོ་འདི་འཛམ་བུའི་སྒྲ་ལྡན་གྱི་གླིང་མཆོག་འདི་ཉིད་ཀྱི་ལྟེ་བ་མ་ག་དྷ་རྡོ་རྗེ་གདན་གྱི་བྱང་ཕྱོགས་གངས་རི་ཅན་གྱི་ལྗོངས་ན་མངོན་པར་མཐོ་བའི་གནས་དམ་པ་དཔལ་ལྡན་ས་སྐྱའི་ཆོས་གྲྭ་ཆེན་པོའི་འཇམ་མགོན་བླ་མ་ས་པཎྜི་ཏ་ཆེན་པོ་ཁུ་དབོན་བརྒྱུད་པའི་འཕྲེང་བ་དང་བཅས་པའི་ཞབས་སྟེགས་མི་འཇིགས་པའི་ཁྲི་ཆེན་པོ་ག་ལ་བ་དེར། སྔགས་འཆང་བསྟན་པའི་གསལ་བྱེད་ཆེན་པོ་ངག་དབང་ཀུན་དགའ་རིན་ཆེན་ཡབ་སྲས་གསུམ་གྱི་རྒྱལ་ཚབ་དམ་པར་མངའ་གསོལ་བར་མཛད་དེ།
འཛམ་གླིང་བྱང་ཕྱོགས་ཀྱི་རྒྱུད་ན་གནས་པའི་སྐྱེ་དགུ་རྣམས་ཀྱི་སྐྱབས་མགོན་བླ་ན་མེད་པར་གྱུར་པས། ཀུན་ལ་དགའ་བ་དང་། ཕན་བདེ་རྫོགས་ལྡན་གསར་པའི་དུས་སྟོན་ལ་རོལ་ཞིང་། ནོར་འཛིན་གྱི་ཁྱོན་འདི་ཡང་སྣུམ་ཞིང་མཛེས་ལ་མཆོག་ཏུ་འོད་ཆགས་འབར་བར་གྱུར་ཅིང་། དུས་དེ་ཙམ་ནས་འཇམ་པའི་དབྱངས་མཆེད་གསུམ་གྱི་གྲགས་སྙན་ལྷའི་རྔ་ཆེན་ནམ་མཁའི་ཁྱོན་ཡངས་ལས་འགོངས་པར་གྱུར་པས། སྔོན་བསགས་ལེགས་བྱས་ཀྱི་མཐུ་བརྟས་པའི་སྐལ་ལྡན་བློ་གྲོས་ཆེན་པོའི་ཞལ་སྒོར། གཟུར་གནས་ཀྱི་རོ་འཛིན་བདེ་བ་མང་པོ་དག བདག་ཉིད་ཆེན་པོ་འདི་གསུམ་གྱི་ཡོན་ཏན་སྒྲོག་པས་བྲེལ་ཞིང་། འཇམ་མགོན་ས་སྐྱ་པའི་ཆོས་སྲིད་ཀྱི་བཀའ་བབ་ཏུ་རྟོག་པ་དག་ནི། ཆར་འདོད་ཀྱི་བྱིའུ་དབྱར་སྐྱེས་ཀྱི་སྒྲ་ཐོས་པ་ལྟར་དགའ་ཞིང་མགུ་ལ་གུས་པའི་རྣམ་འགྱུར་ཅི་ཡང་འཛིན་པར་གྱུར་ཏོ། །
ཞེས་ཀྱང་ཐོས་སོ། ། དོན་དེ་དག་ལ་འདི་སྐད་སྨྲ་སྟེ། དྷིཿཡིག་འོད་འབར་འཇམ་པའི་རྡོ་རྗེ་དངོས། ། ས་ལོའི་འཇིགས་མེད་སེང་ཆེན་ཁྲི་འཕང་དུ། ། མགོན་ཁྱོད་ཟུང་གི་གཅེན་དང་ལྷན་ཅིག་པར། ། ཡོངས་རྫོགས་བསྟན་པའི་བདག་པོར་མངའ་གསོལ་ཚེ། ། ས་ཆེན་འདི་ལ་དབང་བའི་མི་ཡི་བདག ། རིགས་དང་དབང་ཕྱུག་གིས་མཐོ་བགྲང་ཡས་དང་། ། བློ་གསལ་ཁུ་བྱུག་གཉེན་གྱུར་ཆོས་ཀྱི་ཚལ། ། རྣམ་གསུམ་བསྟན་པའི་བགྱི་བས་སྐྱོང་མཁས་པའི། །
བཤེས་གཉེན་མང་ཐོས་ངུར་སྨྲིག་འཛིན་པ་དང་། ། བྱང་སེམས་ཁྱིམ་པའི་ལུས་ཅན་དད་པའི་བཞིན། ། མཛེས་པ་མང་པོས་སྣ་ཚོགས་བདོག་པ་ཡི། ། འབུལ་སྣོད་རྣམ་སྲས་རྫས་ལའང་ཅོ་འདྲི་བྱས། ། གཞན་ཡང་དཀར་པོའི་ལས་ཀྱི་ས་བོན་ཅན། ། བགྲང་ཡས་སྐྱེ་བོའི་ཚོགས་རྣམས་ཁྱོད་ཀྱི་སྐུ། ། བལྟ་འདོད་གསུང་གི་བཅུད་འཐུང་ཕྱིར་ལྷགས་པས། ། འཛིན་མའི་ཁྱོན་ལ་ངལ་བ་དུས་དེར་ཕྱིན། ། མཛེས་སྐུའི་སྣང་བརྙན་མིག་གི་ཆུ་ནང་དུ། ། ཤར་བ་ཙམ་གྱིས་རྨོངས་མུན་མཐར་བྱེད་ན། །
གསུང་དབྱངས་བདུད་རྩི་ཐིགས་འཕྲེང་རྣར་ལྷུང་ཚེ། ། ཐོག་མེད་ཉོན་མོངས་ཚ་གདུང་མི་སེལ་གང་། ། ཤུགས་རིང་ཡུལ་གྱིས་བསྐལ་ཡང་ཡེ་ཤེས་ཀྱིས། ། གཉེན་འདུན་ལྷ་སྲས་དུས་ཀྱི་ཁ་སྒོ་རུ། ། ཚུད་པའི་སྣང་ཚུལ་སྒྲིབ་མེད་གཟིགས་པའི་མོད། ། བརྩེ་བའི་ཉི་མས་སྤྱན་གྱི་གངས་རི་བཞུས། ། འདི་ཀོ་རྒྱལ་བའི་སྲས་ཀྱི་མཐུ་ཕུན་ཚོགས། ། རང་གིར་མཛད་ལས་གཞན་དུ་ག་ན་ཞེས། ། དཔྱོད་ལྡན་གསོང་པོ་འབུམ་ལྕེ་རིང་དུ་སྐྱོང་། ། དེ་ཚེ་བསྟན་ལ་དགའ་བའི་ལྷ་མང་པོས། །
མཁའ་ལ་སིལ་མའི་མེ་ཏོག་ཆར་སིམ་འཐོར། ། ཕྱོགས་བཅུའི་བདེ་གཤེགས་སྲས་དང་བཅས་རྣམས་ཀྱིས། ། དགོངས་པ་གཅིག་པའི་དབྱངས་ཀྱིས་ལེགས་སོ་བྱིན། ། འཛིན་མའི་པད་ཚལ་གནས་པའི་སྐྱེ་དགུ་རྐང་དྲུག་ཚོགས། ། ཕན་དང་བདེ་བ་སྦྲང་རྩིས་མྱོས་པའི་མགྲིན་པ་ནས། ། རྣམ་གསུམ་འདྲེན་པ་བསྔགས་པའི་རབ་སྙན་གླུ་དབྱངས་འཚེར། ། རྫོགས་ལྡན་གསར་པའི་དུས་སྟོན་འདི་ན་འཇོ་ཞེས་བཟློ། ། དེང་འདིར་རིགས་གསུམ་རྒྱལ་བ་ཡི། ། མཛེས་སྐུ་མངོན་གྱུར་གསལ་པོ་གླེང་། ། གསུང་དབྱངས་ཐོས་པ་མངོན་སུམ་ཟེར། །
དགའ་དང་དད་པའི་ཅ་ཅོ་སྙན། ། དེ་ལྟར་ལྷར་བཅས་འགྲོ་བ་ཀུན་གྱི་སྐྱབས་དང་དཔུང་གཉེན་བླ་ན་མེད་པ་འདི་ཉིད་བསྟན་པའི་ཟླ་དབང་ཡབ་རྗེ་ཆོས་ཀྱི་རྒྱལ་པོ་སོགས་ཀྱི་རྒྱལ་ཚབ་དམ་པར་མངའ་གསོལ་ཏེ། ཉིད་ཀྱི་དགུང་ལོ་དྲུག་བཞེས་པ་ནས་བརྩམས་ཏེ་ལོ་གཉིས་ཀྱི་བར་ལ། འཇམ་པའི་དབྱངས་མཆེད་ལ་གསན་པ་ཅི་རིགས་པ་མཛད་ཅིང་། དགེས་པ་རྡོ་རྗེའི་རྒྱུད་གསུམ་དང་། བདེ་མཆོག་རྩ་རྒྱུད་ལེའུ་ལྔ་བཅུ་རྩ་གཅིག་པ་སོགས་རྒྱུད་གཞུང་མང་པོ་ཐུགས་འཛིན་དང་། རྡོ་རྗེ་ཕུར་པའི་གར་འཆམ་དང་གསུང་དབྱངས་སོགས་བྲིས་ཐིག རོལ་རྩིས་སོགས་ཆོ་གའི་ཁྲིགས་མང་པོའི་ཕྱག་ལེན་ལ་ཤིན་ཏུ་བྱང་ཆུབ་པར་མཛད་དེ། དགུང་ལོ་བརྒྱད་དུ་ཕེབས་པ་ཁྲོ་བོ་ཞེས་པ་ཤིང་ཕོ་འབྲུག་གི་ལོ་སྙིགས་དུས་ཀྱི་བསྟན་པའི་ཉི་མ་སྔགས་འཆང་ཆོས་ཀྱི་རྒྱལ་པོ་ངག་དབང་ཀུན་དགའ་རིན་ཆེན་གྱི་དུས་དྲན་གྱི་མཆོད་འབུལ་རྡོ་རྗེ་ཕུར་པའི་སྒྲུབ་མཆོད་ལ། རྗེ་བཙུན་མཐུ་སྟོབས་དབང་ཕྱུག་དང་།
སྔགས་འཆང་ངག་དབང་ཀུན་དགའ་དབང་རྒྱལ་ཏེ། གཅེན་གཉིས་དང་བཅས་སྐུ་མཆེད་གསུམ་ཆར་ཕེབས་པའི་ཆོ་གའི་ཞལ་འདོན། གར་འཆམས། དབྱངས་རོལ་སོགས་ཐམས་ཅད་ལ་མཁྱེན་རབ་ཕུལ་དུ་བྱུང་བའི་སྟོབས་ཀྱིས་ཤིན་ཏུ་བྱང་ཆུབ་པ་སྐྱེ་བོ་ཡིད་འཕྲོག་པར་མཛད་པས། ཡབ་རྗེ་ཉིད་ཀྱང་ཐུགས་ཆེར་རངས་པར་གྱུར་ནས། དགེས་སྤྲོའི་གསུང་ཡང་མང་དུ་འདོམ་པར་མཛད་ཅེས་ཀྱང་ཐོས་ལ། དེ་ནས་ཉིད་ཀྱི་རབ་བགྲངས་དགུ་དང་བཅུ་པ་སྟེ་ལོ་གཉིས་ཀྱི་བར་ལ་གདན་ས་ཆེན་པོ་འདི་ཉིད་ན་བླ་མ་གོང་མ་ཡེ་ཤེས་ཀྱི་སྤྱན་ལྡན་རྣམས་ཀྱི་དུས་ཀྱི་མཆོད་པར་ས་ལོ་ཐམས་ཅད་མཁྱེན་པས་བླ་མ་མཆོད་པའི་ཆོ་ག་རྒྱས་པ། བདེ་མཆོག་ནག་པོ་ལུགས་ཀྱི་རྡུལ་ཚོན་གྱི་དཀྱིལ་འཁོར་སྒྲུབ་མཆོད། དགེས་པ་རྡོ་རྗེ་མན་ངག་ལུགས་ཀྱི་དཀྱིལ་འཁོར་སྒྲུབ་མཆོད། དཔལ་གསང་བ་འདུས་པ་འཕགས་ལུགས་མི་བསྐྱོད་པའི་དཀྱིལ་འཁོར་སྒྲུབ་མཆོད་སོགས་བླ་མེད་གཙོ་བོར་གྱུར་པའི་དཀྱིལ་འཁོར་ཆེན་པོ་སྒྲུབ་ཅིང་མཆོད་པའི་ཆོ་གའི་ཁྲིགས་རིམ་མང་དུ་ཡོད་པ་རྣམས་དང་།
གཞན་ཡང་ཀུན་རིགས་ས་ལུགས། ཚེ་དཔག་མེད་ཛེ་ཏ་རི་ལུགས་སོགས་རྒྱུད་སྡེའི་དཀྱིལ་འཁོར་གྱི་ཆོག་རིགས་མང་པོ། བོད་ཡུལ་གྱི་བསྟན་པ་རིན་པོ་ཆེ་སྤྱིའི་རིམ་གྲོ་གུར་གྱི་མགོན་པོའི་མན་ངག་དུས་མདོས་ཆེན་མོ། ཡང་གུར་གྱི་མགོན་པོའི་གཏོར་མ་ལ་བརྟེན་ནས་དགྲ་བསད་པའི་མན་ངག་གཞན་དང་ཐུན་མོང་མ་ཡིན་པ་དྲུག་ཅུ་པའི་གཏོར་བཟློག རྡོ་རྗེ་ཕུར་པའི་སྨད་ལས་དྲག་པོ་སྒྲོལ་བའི་མན་ངག་ཕུར་བཟློག་ཏུ་གྲགས་པ་སོགས་གཏོར་བཟློག་གི་ཆོག་སྒྲིགས་སོགས་བསྟན་པ་རིན་པོ་ཆེ་མཛད་འཕྲིན་ལོ་ལྟར་གྱི་རྒྱུན་མ་ཆད་པར་མཛད་དགོས་ཀྱི་རིགས་བསམ་གྱིས་མི་ཁྱབ་པ་ཞིག་ཡོད་པ་རྣམས་ཀྱི་ཆོ་ག་སོ་སོའི་ཚིག་དོན་མ་ལུས་པ་ཐུགས་སུ་ཚུད་པར་མཛད་ཅིང་། གཞན་ཡང་བདེ་དགྱེས་གསང་གསུམ། རྡོ་རྗེ་ཕུར་པ། གུར་དྲག་སོགས་ཀྱི་དབང་ཆོག་གི་རིགས་མང་པོ་ཡང་ཐུགས་ལ་བྱང་ཆུབ་པར་མཛད་ཅེས་ཐོས་སོ། ། དེ་དག་གི་སྐབས་ཤིག་རྗེ་འདི་སྐུ་ཁམས་ཅུང་ཟད་མ་སྙོམས་པ་ཞིག་བྱུང་བའི་ནུབ་ཅིག་མཚན་ལམ་དུ་བུད་མེད་དམར་སྨུག་ཤིན་ཏུ་འཇིགས་སུ་རུང་བ། ལག་པའི་སོར་མོ་རྣམས་ལྕགས་ལས་བྱས་པ་ཞིག་གིས།
རྗེ་ཉིད་དེད་པའི་སྣང་བ་ཞིག་བྱུང་ནས། ཅུང་ཟད་བཞད་ཉམས་ཀྱི་རིང་ཚུལ་དུ་འགྲོས་པར་བརྩམས་ཏེ། ཉེ་སྐོར་ན་སྐས་ཤིག་འདུག་པ་དེ་ལ་འཛེགས་ནས་ཕེབས་བཞེད་པ་ན། བུད་མེད་དེས་ཟིན་ལ་ཉེ་བར་བྱུང་། ལྕགས་ཀྱི་སྡེར་མོ་བསྣུན་ནམ་དགོངས་ཙམ་ན། སྐས་མགོ་ནས་མི་བོང་ཆེ་བ་ཞིག་གིས་རྗེ་འདིའི་ཕྱག་ནས་འཐེན་ཏེ་སྐས་ཀྱི་མགོར་ཡེར་ཀྱིས་ཕེབས་པ་ན་མནལ་སད། དེ་ལས་རྗེས་སུ་དཔགས་ཏེ་སྐུ་ཁམས་ཅུང་ཟད་མ་བདེ་བ་ཡང་། སྒྲ་དབྱངས་ལྷ་མོ་དབྱངས་ཅན་ཁྲོས་པ་དམག་ཟོར་རྒྱལ་མོར་བོད་པ་དེའི་ཆོ་འཕྲུལ་ཡིན་པར་དགོངས་ཤིང་། དེར་ཕན་ཐབས་ཀྱི་རིགས་གང་ཡང་མ་མཛད་པར་སྐུ་ཁམས་གཞི་མེད་ལ་དྭངས་པ་བྱུང་། སྐས་འགོ་ནས་གཞན་གྱིས་དྲངས་པ་དེ་ཁམས་བདེ་རུ་འགྲོ་བ་ལ་ལྟ་བ་འདྲ་གསུངས།
དེ་ནས་རེ་ཞིག་ནས་ཡབ་རྗེ་ཆོས་ཀྱི་རྒྱལ་པོའི་ཞབས་འབྲིང་ཞུས། བསམ་གླིང་དུ་ལྷ་མོ་མཆོད་པར་ཕེབས་ཏེ་ཡབ་སྲས་ལྷན་ཅིག་པས་ལྷ་མོར་བསྐང་གསོ་རྒྱས་པ་ཞིག་མཛད་པས། དེ་དུས་ཡབ་རྗེ་ཆོས་ཀྱི་རྒྱལ་པོ་ཉིད་ཀྱི་གཟིམ་ཁྱི་བདུད་འཇོམས་ཟེར་བའི་ཤིན་ཏུ་འཇིགས་པ་ཞིག་ཡོད་པ་དེ་བཏགས་པ་ལས་གྲོལ་ན་མི་དང་དུད་འགྲོ་ཅི་ཡིན་ཀྱང་ལུས་བཤའ་བ་ལྟར་རྨུག་པའི་མ་རུང་བ་ཞིག་ཡོད་པ་དེ་ལ་ཡབ་རྗེ་ཉིད་ཀྱི་ཐུགས་རྩིས་ཤིན་ཏུ་ཆེ་བ་བསམ་གླིང་དང་། སྐེད་ལྷས་སོགས་སུ་ཟླ་དུས་ཀྱི་བསྐང་གསོ་ལ་ཕེབས་དུས་ཀྱང་། ཆོས་སྐྱོང་དགེས་རྫས་སུ་དགོངས་འཁྲིད་པར་མཛད་པ་ཞིག་ཡིན་འདུག་པས། བསམ་གླིང་དུ་ཕེབས་པ་དེ་དུས་ཁྱི་དེ་ཤོར་ཏེ། འགྲིས་པ་ཁྱི་རྫི་གཅིག་དང་། ཡབ་རྗེ་ཉིད་མ་གཏོགས་གཞན་མེད་པས་ཀུན་འཇིགས་ཤིང་སྐྲག་སྟེ་ཐམས་ཅད་ག་ཤེད་དུ་བྱེར་ནས། རྗེ་ཉིད་གཅིག་པུར་བཞུགས་པའི་མདུན་དུ་ཁྱི་དེ་སླེབས་པས། ཐུགས་ཤིན་ཏུ་བཞད་པར་གྱུར་ཀྱང་།
ཁྱི་དེ་ནི་དམ་པ་འདིའི་སྐུ་ལ་དྲི་མནོམ་ཞིང་མཇུག་མ་རིལ་བསྐྱོད་བྱེད་པ་སོགས་སྔར་ནས་འདྲེས་ཉམས་ཀྱི་དགའ་བའི་ཚུལ་ཁོ་ན་མ་གཏོགས་ཁྲོས་ཚུལ་ཅུང་ཟད་ཀྱང་མེད་པའི་རིང་ན། ཁྱི་རྫི་དང་ཕྱག་ཕྱི་བ་རྣམས་ཀྱང་རྟབ་རྟབ་ཏུ་སླེབས་པས། ཁྱི་དེས་ཕྱག་ཕྱི་བ་རྣམས་མཐོང་བ་ན་ཁྲོ་འཛུམ་བསྟན་ཀྱང་ཁྱི་རྫིས་ཟིན་པས་སྐྱོན་པར་མ་གྱུར། དེ་ནས་ཁོང་རྣམས་ཀྱིས་ཚུལ་དེ་ཡབ་རྗེ་ཉིད་ལ་ཞུས་མ་སྤོབས་པར། སྐུ་འཁོར་བ་གཞན་དག་ལ་ཟློས་པ་ན། ཐམས་ཅད་ངོ་མཚར་ཞིང་ཧ་ལས་པར་གྱུར་པ་དེ་མཐར་གྱིས་ཡབ་རྗེའི་སྙན་དུ་གསན་པ་ན། ཡ་མཚན་ཆེ་བར་དགོངས་པས་རྗེ་འདི་ལ་བསྟོད་བསྔགས་མཛད་པ་ཡང་བྱུང་འདུག་ཅིང་། འདི་ལྟ་བུ་ནི་དམ་པ་འདི་ལ་ཆོས་སྐྱོང་རྣམས་ཐུགས་ཤིན་ཏུ་དགྱེས་པའི་མཚན་མ་མངོན་གྱུར་བ་སྟེ། སྔོན་དུ་བུད་མེད་ཅིག་གིས་དེད་པའི་སྣང་བ་དེ་དམག་ཟོར་མ་འཕྲལ་ལ་ཅུང་ཟད་མ་དགྱེས་པའི་ཚུལ་དུ་སྣང་ཡང་། རྗེས་སུ་བསམ་གླིང་དུ་བསྐང་གསོར་ཕེབས་དུས་གཟིམ་ཁྱི་བདུད་འཇོམས་ཀྱིས་སྔར་འདྲིས་ལྟར་གུས་ཚུལ་དེ་ལྟ་བུ་ནི།
དཔལ་ལྡན་དམག་ཟོར་རྒྱལ་མོ་དམ་པ་འདི་ལ་ཤིན་ཏུ་འཆེས་ཤིང་འཕྲིན་ལས་སྒྲུབ་པ་ལ་དུས་ནམ་ཡང་གཡེལ་བ་མི་མངའ་བའི་དགེ་མཚན་དུ་གསལ་བའི་ཤིན་ཏུ་ངོ་མཚར་བའི་རྣམ་ཐར་དུ་སྣང་ཞིང་། དེ་བཞིན་དུ་སྐས་མགོ་ནས་གཞན་གྱིས་ཕྱག་འཐེན་ཞུས་པ་དེ་ཡང་ཆོས་སྐྱོང་གཞན་གྱིས་རྗེ་འདི་ལ་བསྲུང་ཞིང་སྐྱོང་བའི་ལྟས་སུ་གོར་མ་ཆག་གོ ། དེ་ནས་རྗེ་འདི་དགུང་ལོ་བཅུ་བཞེས་པའི་ཚེ་འཇམ་མགོན་གྲུབ་པའི་དཔའ་བོ་དབང་པོའི་མཚན་ཅན་དེ་ཉིད་རང་གི་དབེན་གནས་དམ་པ་ཕུར་རི་གླང་བྲག་གི་རི་ཁྲོད་ན་བཞུགས་པའི་ཚེ། སྔགས་འཆང་འགྲོ་བའི་མགོན་པོ་གྲགས་པའི་མཚན་ཅན་གྱིས་རང་ཉིད་ཀྱིས་སྔར་མ་གསན་པའི་ཟབ་ཆོས་འགའ་ཞིག་གསན་པ་དང་། ཁྱད་པར་རང་ཉིད་ཀྱི་རིགས་ཀྱི་སྲས་མཆོག་དམ་པ་འཇམ་དབྱངས་མཆེད་གསུམ་གསུང་ངག་གཙོ་བོར་གྱུར་པའི་ཡབ་ཆོས་རྣམས་གསན་པར་བཞེད་ནས། གྲུབ་པའི་དབང་ཕྱུག་ཆེན་པོ་ཕུར་རི་ནས་གདན་ས་ཆེན་པོར་སྤྱན་དྲངས་ཏེ་ལོ་དེའི་དུས་རིམ་མགོན་པོ་དྲུག་ཅུ་པ་དང་། ལོ་ཕྱི་མའི་ཕུར་བཟློག་གི་ཟོར་ལས་གཉིས་ཀ་མཛད་རྗེས། ས་སྐྱའི་བླ་བྲང་ཤར་དུ་རྒྱུན་རིང་བཞུགས་པའི་དྲུང་དུ། སྔགས་འཆང་གྲགས་པའི་མཚན་ཅན། རྗེ་དམ་པ་འདི་སྐུ་མཆེད་གསུམ་གཙོ་བོར་གྱུར་པའི་ཆོས་སྡེ་ལྷོ་བྱང་གི་དགེ་བའི་བཤེས་གཉེན་རགས་བསྡུས་མང་པོ་དང་བཅས་པས།
སྒྲུབ་ཐབས་ཀུན་ལས་བཏུས་པ་བརྒྱ་རྩ། བ་རི་ལོ་ཙཱ་བ་དང་པཎྜི་ཏ་དོན་ཡོད་རྡོ་རྗེས་བསྒྱུར་པ་དང་། རྒྱ་མཚོར་གྲགས་པ་ལོ་ཙཱ་བ་གྲགས་པ་རྒྱལ་མཚན་གྱིས་བསྒྱུར་པའི་རྗེས་གནང་ལུང་དང་བཅས་པ་དང་། གཞན་ཡང་ས་ལོ་ཐམས་ཅད་མཁྱེན་པའི་གསུང་འབུམ་ཡོངས་རྫོགས། སྔགས་འཆང་ཆེན་པོའི་བཀའ་འབུམ་ཕལ་ཆེར་གྱི་ལུང་། འཇམ་མགོན་བསོད་ནམས་དབང་པོ་ཉིད་ཀྱི་བཀའ་འབུམ་དང་། ཀྱཻ་རྡོ་རྗེའི་རྩ་རྒྱུད་བརྟག་པ་གཉིས་པ་འཕགས་མཆན་དང་བཅས་པའི་ལུང་སོགས་ཆོས་ཚུལ་མཐའ་ཡས་པ་ཞིག་གསན། དེ་ལྟར་དགུང་ལོ་བཅུ་གཅིག་དུ་མ་ཕེབས་ཙམ་གྱི་བར་དུ་གདན་ས་ཆེན་པོ་འདི་ཉིད་ཀྱི་རྒྱུན་གྱི་མཛད་འཕྲིན་སྒྲུབ་མཆོད་ཀྱི་ཆོག་རིགས་སོགས་ཀུན་ལ་བྱང་ཆུབ་པའི་ངོས་འཇམ་དབྱངས་སྐུ་མཆེད་ལ་གསན་པ་ཡང་ཅི་རིགས་པ་དང་། གཙོ་བོར་རང་གི་གཅེན་གཉིས་དང་བཅས་ཆོ་གའི་གྲྭར་ཕེབས་ནས་བླ་མ་གོང་མ་ཡེ་ཤེས་ཀྱི་སྤྱན་ལྡན་རྣམས་ཀྱི་དགོངས་དབྱིངས་རྫོགས་པའི་ཐབས་ལ་སྐུ་གསུང་ཐུགས་གསུམ་གཅིག་ཏུ་འགྲུས་པར་མཛད་ཅེས་གྲགས་ལ། དེ་ནས་བདག་ཅག་གི་ཡོངས་འཛིན་དམ་པ་འདི་དགུང་གི་རབ་བགྲངས་བཅུ་གཅིག་ཏུ་ཕེབས་པ་སྤྲེའུ་ཞེས་པ་མེ་མོ་ལུག་གི་ལོ།
རྒྱལ་བའི་བཀའ་མདོ་རྒྱུད་ཐམས་ཅད་ཀྱི་སྙིང་པོའི་བཅུད་ཕྱུང་བ་བདག་མེད་མཁའ་འགྲོའི་ཞལ་རླངས་མ་ཉམས་པར་རྗེ་བཙུན་རྣལ་འབྱོར་གྱི་དབང་ཕྱུག་དཔལ་ལྡན་བི་རཱུ་པས་ལེགས་པར་གསོལ་ཏེ་ཐུགས་ཉམས་སུ་བསྟར་བ། རིག་པ་འཛིན་པའི་སྡེ་སྣོད་རྟེན་ཅིང་འབྲེལ་པར་འབྱུང་བ་རིན་པོ་ཆེའི་འབྱུང་ཁུངས། བརྩོན་པས་བསྒྲུབས་ན། སྐྱེ་བའི་སྒོ་ལམ་འདི་ཉིད་ལ་རྡོ་རྗེ་འཆང་ཆེན་པོའི་གནས་སུ་བརྟོལ་ནུས་པའི་ལམ་མཆོག་ཐུན་མོང་མ་ཡིན་པ། ཟབ་ཡངས་རྒྱུད་སྡེ་མ་ལུས་པའི་གཅེས་པའི་གནད་མང་པོ་གཅིག་ཏུ་བསྡུས་པ་གསུང་ངག་རིན་པོ་ཆེའི་ལམ་འབྲས་བུ་དང་བཅས་པའི་སྨིན་གྲོལ་གྱི་གདམས་པ་ཟབ་མོ་གསན་པར་བཞེད་དེ། གདན་ས་ཆེན་པོའི་ཤར་ངོས་འཁྲུལ་ཟད་གྲགས་པའི་ཞབས་སོགས་དམ་པ་མང་པོས་བྱིན་གྱིས་བརླབས་ཤིང་བདག་གིར་མཛད་པའི་བསྟི་གནས་བྱས་འགྱུར་རྡོ་རྗེའི་བྲག་རྫོང་གི་ཡང་དབེན་ན། གྲུབ་པ་མཆོག་གི་དེད་དཔོན་དཔལ་ས་སྐྱ་པ་ཆེན་པོ་འཇམ་པའི་དབྱངས་བྱམས་པ་དཔལ་ངག་དབང་བསོད་ནམས་དབང་པོ་གྲགས་པ་རྒྱལ་མཚན་དཔལ་བཟང་པོ་བཞུགས་པའི་དྲུང་ག་ལ་བ་དེར་ཆོ་འཕྲུལ་ཟླ་བའི་ཡར་ཚེས་བཅུ་བཞི་མཆོག་ཏུ་ཤིས་པའི་གཟའ་སྐར་བཟང་པོ་འཛོམས་པའི་ཉིན་དམ་པ་འདི་ཉིད་ཀྱི་ཡབ་རྗེ་གྲགས་པའི་མཚན་ཅན་དང་། གཅེན་འཇམ་པའི་དབྱངས་སྐུ་མཆེད་གཉིས་ཏེ་ཡབ་སྲས་རྣམ་པ་བཞི་ཞབས་འབྲིང་པའི་ཚོགས་དུ་མ་དང་བཅས་གདན་བཏེགས་ཏེ། རིམ་གྱི་བྱས་འགྱུར་དང་ཉེ་བར་ཕེབས་པ་ན། རྗེ་གྲུབ་པའི་དབང་ཕྱུག་དཔོན་སློབ་ཉུང་བསྡུས་ཤིག་ཡོད་པ་རྣམས་ཀྱིས།
རྗེ་ཡབ་སྲས་རྣམས་ལ་ཕེབས་བསུ་སེར་འཕྲེང་གི་ཞལ་བཀོད་གྱ་ནོམ་པ་མཛད་དེ། དེ་ཡང་བྱས་འགྱུར་གྱི་གཟིམ་ཁང་གི་སྟེང་ཐམས་ཅད་བཟང་པོའི་གོས་དར་ལས་གྲུབ་པའི་གདུགས་དང་རྒྱལ་མཚན་དང་བ་དན་ལ་སོགས་པའི་མཆོད་པའི་རྫས་ཀྱི་དངོས་པོ་ཡིད་དུ་ཡོང་བ་བསམ་གྱིས་མི་ཁྱབ་པ་རྣམ་པར་བཀྲ་བ་ཁྲ་ལམ་མེ་བ། མཐོང་བ་ཙམ་གྱིས་ཡིད་རང་དབང་མེད་པར་འཕྲོག་ནུས་པ་དང་། དེ་མཚུངས་འཇམ་མགོན་གྲུབ་པའི་དབང་ཕྱུག་ཉིད་ཀྱིས་རོལ་དཔོན་མཛད་དེ་ཁང་སྟེང་དུ་བཞུགས། གཞན་སྐུ་འཁོར་བ་རྣམས་ཀྱིས་སིལ་སྙན་དང་། དུང་གླིང་བུ། རྔ་ལ་སོགས་པ་སྙན་ཅིང་བརྗིད་པའི་རོལ་མོའི་རིགས་སྣ་ཚོགས་པ་དང་བཅས་བདེ་ཡངས་ནས་བཟུང་། སྒྱུ་མ་ལམ་གྱི་བར་ལ་མཚར་དུ་དངར་བས་ཕེབས་བསུ་ཟབ་པར་མཛད་དེ། འཇམ་པའི་དབྱངས་སྐུ་མཆེད་གོང་མ་གཉིས་དང་། དམ་པ་འདི་ཉིད་མཆེད་གསུམ་སྟེ་དེ་ལྟར་ཡབ་སྲས་ཁུ་དབོན་ཐམས་ཅད་ཞལ་འཛོམས་པའི་དུས་དེར།
ཆོས་དང་མཐུན་ཞིང་ཕན་ཚུན་ཐུགས་ཡིད་གཅིག་འདྲེས་ཀྱི་དགྱེས་སྤྲོའི་གསུང་གླེང་ཅི་ཡང་ཞིག་མཛད་ཅེས་རྗེ་ཉིད་ཀྱི་གསུང་ལས་དངོས་སུ་ཐོས་ཤིང་། དེ་ནས་རྒྱལ་སྲས་སྦས་པའི་སངས་རྒྱས་གྲགས་པའི་མཚན་ཅན་དེ་ཉིད་ཀྱི་ཐུགས་སྲས་མཆེད་གསུམ་སྟེ། ཡབ་སྲས་མཚུངས་མེད་བཞི། གཞན་ཡང་འཇམ་མགོན་དབང་པོའི་མཚན་ཅན་ཉིད་ཀྱི་ཞབས་འབྲིང་པ་དགེ་སློང་རིན་ཆེན་རྣམ་རྒྱལ་སོགས་དཔོན་སློབ་ཉུང་ཤས་ཤིག་ལ། གྲུབ་དབང་པུཎྱེ་ཨིནྡྲས་རྗེ་བཙུན་ས་སྐྱ་པའི་ཡབ་ཆོས་ཐུན་མོང་མ་ཡིན་པ་གསུང་ངག་རིན་པོ་ཆེའི་གདམས་པ་ཟབ་མོ་སྩོལ་བར་མཛད་པ་ཡིན་ཏེ། དེ་ཡང་ཐོག་མར་ལོ་དེའི་ཟླ་བ་གཉིས་པའི་ཚེས་བརྒྱད་ཀྱི་ཉིན། ཀུན་གསལ་གྱི་ཁྱོན་ཡངས་པར་ལྷ་རྣམས་ཀྱིས་མེ་ཏོག་གི་དགའ་ཆར་ཆེན་པོ་འབེབས་པ་དང་། རྣམ་བཀྲའི་འཇའ་འོད་ཀྱི་གུར་ཁང་འཁྱིལ་བའི་ནང་དུ་འཇའ་དཀར་ཟླུམ་བུ་གསུམ་གྱི་དབུས་སུ་རྗེ་བཙུན་དཀར་པོ་རྣམ་གསུམ་བཞུགས་པ། ཐོག་མར་སྔགས་འཆང་གྲགས་པའི་མཚན་ཅན་ཉིད་ཀྱིས་གཟིགས་པ་ཇི་ལྟ་བ་བཞིན་རྗེས་སུ་རྗེ་བཙུན་དམ་པ་འདི་ཉིད་སོགས་ཀྱིས་ཀྱང་གསལ་བར་གཟིགས་ཤིང་། གཞན་ཡང་སྣང་གསུམ་ཁྲིད་ཀྱི་སྐབས་སུ་དཔལ་ལྡན་བླ་མ་དམ་པ་བསོད་ནམས་རྒྱལ་མཚན།
རྗེ་རྡོ་རྗེ་འཆང་ཀུན་དགའ་བཟང་པོ། སྔགས་འཆང་ཆོས་ཀྱི་རྒྱལ་པོ་རྣམས་ཀྱི་རྣམ་ཐར་གསུང་དུས་དང་། སེམས་བསྐྱེད་ཆེན་མོ་གནང་བའི་ཉིན་སོགས་ཀྱང་ནམ་མཁའ་ལ་འཇའ་འོད་དང་། མེ་ཏོག་གི་ཆར་ཟིམ། ལྷའི་རོལ་མོའི་སྒྲ་སོགས་ཀུན་གྱིས་མཐོང་ཞིང་ཐོས་པ་ཤིན་ཏུ་ངོ་མཚར་བའི་ལྟས་མང་དུ་བྱུང་ཞེས་ཐོས་ཤིང་། དེ་དུས་གསུང་ཆོས་ཀྱི་ཚེ་ཕྱག་དབང་ཞུ་བའི་སྐབས་སོགས་མཇལ་རེ་བཞིན། གྲུབ་མཆོག་དབང་པོའི་མཚན་ཅན་དེ་ཉིད་ཀྱིས། རྗེ་འདིའི་དབུ་སྐུ་ཕང་དུ་འཛིན་པར་མཛད་པ་ལ། ཕྱག་གཉིས་ཀྱིས་མཉེད་པ་སོགས་དགྱེས་པའི་ཐུགས་ཀྱི་སྐུ་རྩེ་བ་ཁོ་ན་མཛད་པ་དང་། དེ་མཐུན་གསུང་གླེང་གི་འཕྲོས་ཕལ་ཆེར་ལ་ཡང་།
རྗེ་འདི་ལ་གཟིགས་ནས་གདན་ས་ཆེན་པོར་ཡབ་རྗེ་རྒྱན་དྲུང་གི་ཕྱག་ཕྱི་ལ་ཁོང་ཁྲི་ཐོག་པ་རྒན་འབྲིང་གཉིས་ཀྱིས་མ་ཆོག་པ་མི་འདུག་པས། ཁྱེད་རང་ངེད་ཀྱི་ཕྱི་ལ་ཕྱིན། དབུས་གཙང་གི་ས་སྐྱ་པའི་དགོན་ཆེ་ཆུང་རྣམས་དང་། སྦྱིན་བདག་སྡེ་དཔོན་ཆེ་ཕྲན་ཀུན་ལ་ངེད་ཀྱིས་ངོ་སྤྲོད་བྱས། མ་འོངས་པ་ན་དབུས་གཙང་གི་བླ་གཅིག་མ་བྱེད་པ་ཡིན་མོད། ཅེས་ཡང་ཡང་གསུངས་ཤིང་། གཞན་ཡང་གསུང་ཆོས་ཀྱི་སྐབས་དེར་རྗེ་བཙུན་རིན་པོ་ཆེའི་ཟན་འབུམ་དང་། ས་ལོའི་ཕྱི་རྟེན་གཉིས་ལ། འཇམ་མགོན་གྲུབ་པའི་དབང་ཕྱུག་དེ་ཉིད་ཞབས་སྐོར་ལ་རྒྱུན་དུ་ཕེབས་པ་ཞིག་ཡོད་འདུག་པས། དེའི་ཕྱག་ཕྱིར་རྗེ་འདི་སྐུ་མཆེད་གསུམ་འབྱོན་པའི་སྐབས།
ཞབས་བཅགས་གྲུབ་ནས་ཡར་ལམ་སྐུ་ངལ་ཅུང་ཟད་མཛད་པ་དང་བསྟུན། བདག་ཉིད་ཆེན་པོ་དེའི་དབུ་ཞྭ་དང་། དབུ་དོམ་རྗེ་འདི་ལ་གནང་བ་ཞིག་ཡོད་པས། དེའི་ཚེ་དབུ་ཞྭ་དང་དབུ་དོམ་ལ་སྐུ་རྔུལ་ཅུང་ཟད་ཡོད་པ་ལ། རྗེ་འདིའི་ཤངས་ཀྱིས་མནོས་པར་མཛད་པ་ན། ལྷ་དང་མིའི་དྲི་བཟང་ཁྱད་པར་ཅན་གང་གིས་ཀྱང་མཚོན་པར་མི་ནུས་པའི་ཚུལ་ཁྲིམས་ཀྱི་དྲི་བསུང་ཁྱད་པར་ཅན་ཐུལ་ཐུལ་འབྱུང་བ་དེ་ལན་གཅིག་མ་ཡིན་པར་ཡང་ཡང་མྱངས་པས། ཐུགས་རིག་དྭངས་ཤིང་བདེ་བ་ཞིག་ཡོང་གིན་ཡོད་ཅེས་རྗེ་བཙུན་དམ་པ་འདི་ཉིད་ཀྱི་གསུང་ལས་ཡང་ཡང་ཐོས་པས། འཇམ་མགོན་དབང་པོའི་མཚན་ཅན་དེ་ཉིད་ཀྱིས་སྤྱན་གྱི་འབྲས་བུ་ལྟར་འཚོ་བ་ཞིག་དེ་དུས་ནས་ཡོད་པར་སྣང་ལ། དེ་ལྟར་ཟླ་བ་གསུམ་ཙམ་གྱི་བར་ལ་གསུང་ངག་རིན་པོ་ཆེ་ལེགས་པར་གསན་པར་མཛད་པའི་ཐོག་མར། སྔོན་འགྲོ་སྣང་བ་གསུམ་གྱི་ཁྲིད་དང་རྗེས་སུ་འབྲེལ་བར་བླ་མ་བརྒྱུད་པའི་རྣམ་ཐར་རྣམས་གསན་པའི་རྣམ་གྲངས་ལ།
རྗེ་བཙུན་གྱིས་མཛད་པའི་བླ་མ་རྒྱ་བོད་ཀྱི་ལོ་རྒྱུས། བོད་ཀྱི་ལོ་རྒྱུས་རྒྱས་པ་དམར་གྱིས་མཛད་པའི་ཞིབ་མོ་རྣམ་འཐག ས་སྐྱ་པ་ཆེན་པོའི་རྣམ་ཐར་དང་། རྗེ་རྩེ་མོའི་རྣམ་ཐར་ཚངས་སྤྱོད་མ་དང་། ཁྱོད་ཉིད་མ་མཆན་མ་རྗེ་བཙུན་གྱིས་མཛད་པ། རྗེ་བཙུན་གྱི་རྣམ་ཐར་མནལ་ལམ་མ་ནེ་ཚེ་སྦལ་སྟོན་གྱིས་མཛད་པ་དང་། ཆོས་རྗེ་ས་པཎ་གྱིས་མཛད་པ་གཉིས། ཆོས་རྗེ་ས་པཎ་གྱི་རྣམ་ཐར་འཕགས་པ་རིན་པོ་ཆེས་མཛད་པ་དང་། ལྷོ་པ་རིན་ཆེན་དཔལ་གྱིས་མཛད་པ་གཉིས། འཕགས་པའི་རྣམ་ཐར་ཤར་བ་ཡེ་ཤེས་རྒྱལ་མཚན་གྱིས་མཛད་པ་དང་།
བྱང་གཞོན་བོ་ཏི་ཀུ་མ་རས་མཛད་པ། ཚོགས་སྒོམ་པ་དང་ཉན་ཆེན་པའི་རྣམ་ཐར་གཉིས་བར་སྟོན་གྱིས་མཛད་པའི་ལོ་རྒྱུས་བསྡུས་པ། ཉན་ཆེན་པའི་རྣམ་ཐར་དཀར་པོ་བྲག་པས་མཛད་པ། ཞང་དཀོན་མཆོག་དཔལ་བའི་རྣམ་ཐར་དཔལ་ལྡན་པས་མཛད་པ། བྲག་ཕུག་པའི་རྣམ་ཐར་རི་ཁྲོད་པས་མཛད་པ། བླ་མ་དམ་པའི་རྣམ་ཐར་དཔལ་ལྡན་པས་མཛད་པ་དང་། ཀརྨ་བྱམས་ཆོས་པས་མཛད་པ་ཁ་སྐོང་དང་བཅས་པ། རི་ཁྲོད་པའི་རྣམ་ཐར་དཔལ་ལྡན་པས་མཛད་པ། དཀར་པོ་བྲག་པའི་རྣམ་ཐར་རང་ཉིད་ཀྱིས་མཛད་པ། བླ་མ་དཔལ་ལྡན་ཚུལ་ཁྲིམས་པའི་རྣམ་ཐར་སེམས་དཔའ་ཆེན་པོས་མཛད་པ།
གྲུབ་ཆེན་བུདྡྷ་ཤྲཱིའི་རྣམ་ཐར་ངོར་ཆེན་རྡོ་རྗེ་འཆང་གིས་མཛད་པ། ཤར་ཆེན་ཡེ་རྒྱལ་གྱི་རྣམ་ཐར་རྡོ་རྗེ་འཆང་གིས་མཛད་པ། རྡོ་རྗེ་འཆང་གི་རྣམ་ཐར་ཁ་སྐོང་དང་བཅས་པ་མུས་ཆེན་སེམས་དཔའ་ཆེན་པོས་མཛད་པ། མུས་ཆེན་གྱི་རྣམ་ཐར་ཁ་སྐོང་དང་བཅས་པ་རྩ་འགྲེལ་ཀུན་མཁྱེན་ཆེན་པོས་མཛད་པ། ཀུན་མཁྱེན་གྱི་རྣམ་ཐར་སངས་རིན་པས་མཛད་པ། རྗེ་དཀོན་མཆོག་འཕེལ་གྱི་རྣམ་ཐར་མུས་ཆེན་སངས་རྒྱས་རིན་ཆེན་དང་། རྗེ་དཀོན་མཆོག་ལྷུན་གྲུབ་ཀྱིས་མཛད་པ་གཉིས། རྗེ་སངས་རྒྱས་རིན་ཆེན་གྱི་རྣམ་ཐར་ཁ་སྐོང་དང་བཅས་པ་ས་ལོས་མཛད་པ། ས་ལོ་ཆེན་པོའི་རྣམ་ཐར་ངོར་ཆེན་དཀོན་མཆོག་ལྷུན་གྲུབ་ཀྱིས་མཛད་པ། རྗེ་དཀོན་མཆོག་ལྷུན་གྲུབ་ཀྱི་རྣམ་ཐར་དཀོན་མཆོག་དཔལ་ལྡན་པས་མཛད་པ།
སྔགས་འཆང་ཆོས་ཀྱི་རྒྱལ་པོའི་རྣམ་ཐར་རྒྱས་པ་ལྗགས་སྟེང་ནས་གནང་བ་དང་། བླ་མ་བསྟན་པའི་ཐབས་ཤླཽ་ཀ་ལྔ་བཅུ་པ་རྗེ་བཙུན་ཆེན་པོའི་དཀའ་འགྲེལ་དང་བཅས་པ། རྗེ་དཀོན་མཆོག་ལྷུན་གྲུབ་ཀྱིས་མཛད་པའི་སྣང་གསུམ་མཛེས་རྒྱན་གྱི་ལུང་རྣམས་དང་། བརྒྱུད་པའི་ཁྱད་པར་གཉིས་དང་ལྡན་པའི་དབང་གི་སྔོན་འགྲོའི་སེམས་བསྐྱེད་ཀྱི་ཆོ་ག་རྣམས་ལེགས་པར་གསན། དེ་ནས་ལམ་གྱི་དངོས་གཞི་རྒྱུད་གསུམ་གྱི་སྒོ་ནས་བཀྲི་བ་ལ། ཐོག་མར་ཡབ་ཀྱི་རྡུལ་ཚོན་གྱི་དཀྱིལ་འཁོར་དུ་དབང་གི་མངོན་པར་རྟོགས་པ་བདུན་ལྡན་གྱི་སྒོ་ནས་རྒྱུ་དུས་ཀྱི་དབང་བསྐུར་བ་ཟབ་མོ་ཨཥྚིའི་བཟླས་ལུང་དང་བཅས་པ་དང་། ལུས་དཀྱིལ་གྱི་ཁྲིད་ཀྱི་སྔོན་འགྲོར་ཐབས་རྒྱུད་ཀྱི་གཙོ་བོ་ལམ་དུས་ཀྱི་དབང་བསྐུར་བ་ཡི་གེ་བརྒྱ་པའི་བཟླས་ལུང་དང་བཅས་པ། གསང་དབང་གི་ལམ་གྱི་སྔོན་འགྲོར་རྗེ་བཙུན་རྡོ་རྗེ་བདག་མེད་མའི་སིནྡྷུ་རའི་དཀྱིལ་འཁོར་དང་། བླ་མའི་ལུས་ཀྱི་དཀྱིལ་འཁོར་དུ་བྱིན་རླབས་ཀྱི་བརྒྱུད་པ་མ་ཉམས་པར་བསྐུར་བ་ལམ་དུས་ཀྱི་དབང་དང་བཅས་པ། ལམ་ཟབ་མོ་བླ་མའི་རྣལ་འབྱོར་གྱི་ཁྲིད་དང་བྱིན་རླབས་དང་།
ཕྱིའི་བར་ཆད་བསྲུང་ཐབས་རྣལ་འབྱོར་དབང་ཕྱུག་གི་བསྲུང་བ་ཐུན་མོང་མ་ཡིན་པ་རྣམས་གསན་ནས། དེ་རྣམས་ཀྱི་རྒྱབ་བརྟེན་ཚད་མ་བཞི་དང་འབྲེལ་བའི་ཡིག་སྣ་རྣམས་ཀྱི་ལུང་གསན་པ་ལ། ཐོག་མར་བསྟན་བཅོས་ཚད་མའི་སྐོར་ལ་རྡོ་རྗེའི་ཚིག་རྐང་། དེའི་རྣམ་འགྲེལ་རྗེ་ས་སྐྱ་པ་ཆེན་པོས་མཛད་པ་བཅུ་གཅིག་གི་ནང་ནས་ཚིག་ཉུང་ལ་དོན་རྒྱས་པ་གཉག་མ་ཡིག་ཆུང་དང་བཅས་པ་ལ་དེང་སང་ལམ་འབྲས་གླེགས་བམ་དུ་གྲགས་པའི་ནང་དུ་བཞུགས་པའི་ཆོས་ཀྱི་རྣམ་གྲངས་སྡོམ་དུ་མཛད་པ་ནི། རྡོ་རྗེའི་ཚིག་གི་རྣམ་འགྲེལ་གཉག་མ་དང་། ། གསལ་བྱེད་ཀུན་གཞི་རྒྱུ་རྒྱུད་གདན་སོགས་དང་། ། ལུས་དཀྱིལ་འཆི་བསླུ་བུམ་དབང་འདའ་ཁ་མ། ། ཐིག་ལེའི་རྣལ་འབྱོར་ཕྱག་རྒྱའི་མཚན་ཉིད་དང་། ། བཞི་པའི་འདའ་ཁ་བར་དོའི་གདམས་ངག་དང་། ། ལམ་དབང་ཚད་མ་བཞི་དང་གདམས་ངག་དྲུག །
རྟེན་འབྲེལ་ལྔ་དང་གྲིབ་སེལ་ཡིག་ཆུང་གཉིས། ། ཐིག་ལེ་བསྲུང་བ་ཡིག་བརྒྱའི་འདོན་ཐབས་དང་། ། རླུང་སྦྱོར་བྷ་གའི་ཡི་གེ་འཁོར་བཞི་བརྒྱ། ། དབང་ཕྱུག་དོན་བརྒྱད་ས་ཕྱེད་མངོན་རྟོགས་དང་། ། དོན་བསྡུས་མ་སྟེ་ཉི་ཤུ་རྩ་བཞི་ནི། ། བསྟན་བཅོས་ཉིད་ཀྱི་སྟེང་དུ་བཤད་བྱའོ། ། དེ་དག་ལས་འཕྲོས་གུད་དུ་གསུངས་པའི་ཆོས། ། འཁོར་འདས་དབྱེར་མེད་དབང་བཞིའི་མན་ངག་གནད། ། མཆོག་དབང་བསྐུར་ཚུལ་བསྐྱེད་རིམ་བསྡུས་པ་དང་། ། རིལ་བུའི་སྒྲུབ་ཐབས་ཡུམ་གྱི་བྱིན་རླབས་དང་། །
གེགས་སེལ་བཞི་དང་དབང་ཆུ་སྒྲུབ་ཐབས་གསུམ། ། རྩ་ལྟུང་འཁྲུལ་སྤོང་ཚོགས་འཁོར་སྦྱིན་སྲེག་སྟེ། ། རྩ་བ་ལས་འཕྲོས་ཆོས་སྣ་བཅུ་བདུན་ལས། ། ཕྱི་མ་བདུན་པོ་ལོགས་སུ་བཞུགས་ཀྱང་རུང་། ། འབྲིང་བསྡུས་ལམ་གཉིས་གཞུང་ཤིང་ཆེན་པོ་བཞི། ། རྟོགས་བསྐྱེད་ཆོས་ལྔ་ལམ་ཟབ་བླ་མ་རྣམས། ། ཉམས་མྱོང་ཚད་མའི་ཆོས་སྣ་ཉེར་དགུ་ཡིན། ། ལུང་གི་ཚད་མ་ལུང་སྦྱོར་རྣམ་པ་བཞི། ། བླ་མ་ཚད་མ་རྒྱ་བོད་རྣམ་ཐར་གཉིས། ། མན་ངག་ཕྲ་མོར་བཅས་པ་དྲུག་བཅུའོ། །
ཞེས་པ་ལྟར་གླེགས་བམ་དཀར་ཆག་ཏུ་གསལ་བའི་ཆོས་སྣ་དྲུག་ཅུ་ལས། གླེགས་བམ་འདིར་ཅིས་ཀྱང་བཞུགས་དགོས་པའི་ཆོས་སྣ་དགུས་ལྷག་པའི་བཅུ་ཕྲག་བཞི། ལས་དང་པོ་དང་ཐུན་མོང་དུ་ལོགས་སུ་བཞུགས་ཀྱང་རུང་བའི་ཆོས་སྣ་བདུན་དང་བཅས་པ་ལེགས་པར་གསན་ཅིང་། མན་ངག་ཕྲ་མོ་རྐང་གྲངས་ལོགས་སུ་མངར་བ་མཚན་པུ་ཏི་དམར་ཆུང་དུ་གྲགས་པའི་ནང་ན་གསལ་བའི་ཆོས་ཀྱི་རྣམ་གྲངས་རྒྱལ་ཚབ་དམ་པ་ཀུན་དགའ་དབང་ཕྱུག་པས་མཛད་པའི་དཀར་ཆག་ནང་བཞིན་མ་ལུས་པའི་ལུང་དང་། གཞན་ཡང་ཀུན་མཁྱེན་ཆེན་པོས་མཛད་པའི་ཀྱཻ་རྡོར་སྒྲུབ་ཐབས་ཀྱི་འགྲེལ་པ་མན་ངག་རྣམ་བཤད། རྗེ་དཀོན་མཆོག་ལྷུན་གྲུབ་ཀྱིས་མཛད་པའི་རྒྱུད་གསུམ་མཛེས་རྒྱན་གྱི་ལུང་སྟེ། མདོར་ན་གསུང་ངག་རིན་པོ་ཆེ་དང་རྗེས་སུ་འབྲེལ་བའི་དབང་བྱིན་རླབས། ལུང་མན་ངག ཉམས་ལེན་གྱི་གནད་ཐུན་མོང་དུ་གྲགས་པ་དང་མ་གྲགས་པ་ཡོངས་སུ་རྫོགས་པ་གསན་ཅེས་ཐོས་ལ། དེ་ལྟར་གསུང་ངག་རིན་པོ་ཆེ་ལེགས་པར་གསན་ནས།
སླར་ཡབ་སྲས་རྣམས་གདན་སར་ཕེབས་པའི་སྐབས། འཇམ་མགོན་དབང་པོའི་མཚན་ཅན་གྱི་གསུང་གིས། རྗེ་བཙུན་དམ་པ་འདི་ལ་ཁྱེད་ཀྱི་མ་ལྷ་སྲས་འདི་བུ་དུང་ཆེ་བ་དང་། བྱང་པ་སོགས་བསྒུལ་ནས་མ་བཏང་དོགས་པ། ད་ལམ་ཁྱེད་རང་ཡབ་སྲས་ལྷན་ཅིག་ཏུ་གདན་སར་བྱོན། སླར་ངེད་དང་ཉེ་བཅར་བསྡད་པའི་དགེ་སྡིང་དང་། རྟེན་མཆོད་ཆ། ཕྱག་དཔེ། ཟང་ཟིང་གི་དངོས་པོ་རྣམས་དང་། ངེད་རང་གིས་ཕྱོགས་ཀུན་ཏུ་ཉུལ་ནས་བླ་མ་མང་པོའི་ཞལ་ལས་རྙེད་པའི་ཆོས་རྣམས་ཀྱི་བདག་པོ་རེ་བ་ཡིན་ནོ། །
ཞེས་ཐུགས་ཀྱི་སྲས་མཆོག་གཅིག་པུ་ལྟ་བུར་མཆོག་ཏུ་བརྩེ་བའི་གསུང་ཡང་སྩོལ་བར་མཛད་པ་ཡིན་ནོ། ། ཞེས་ཀྱང་ཐོས་ལ། དེ་ལྟར་གོང་དུ་བཀོད་པའི་གྲུབ་མཆོག་དབང་པོའི་གསུང་དེ་རྣམས་ནི། མ་འོངས་པ་ན་དམ་པ་འདི་གངས་ལྗོངས་བསྟན་འཛིན་ཡོངས་ཀྱི་གཙུག་རྒྱན་དང་། སྐྱེ་འགྲོ་མ་ལུས་པའི་སྐྱབས་གཅིག་པུར་འགྱུར་བར་ལུང་བསྟན་པའི་གསུང་ཡིན་པ་ལ་ནི་ནེམ་ནུར་མི་དགོས་པར། སྙིགས་མ་ལས་ཀྱང་ཆེས་སྙིགས་མའི་དུས་འདིར་ཀུན་ལ་མངོན་དུ་གྱུར་པ་འདི་ཉིད་དེ་དོན་འདི་ལ། རྗེ་འདི་ཉིད་ཀྱིས་མཛད་པའི་འཁྲུལ་ཟད་དབང་པོའི་མཚན་ཅན་གྱི་རྣམ་ཐར་ལས། སྔར་གྱི་གསུང་དེ་བཀོད་པའི་རྗེས་སུ། ཞེས་གསུངས་པ་སོགས་མ་འོངས་པ་མཁྱེན་པའི་ལུང་བསྟན་སྒྲིབ་མེད་དུ་སྩལ་བར་འདུག་ཀྱང་དེ་དུས་ནི་ཀུན་གྱི་སྲོལ་དུ་སྣང་བ་བཞིན། བླ་མ་ཞལ་བཞུགས་དུས་ཡིན་པས་སེམས་ལ་ངེས་ཤེས་ཧ་ཅང་ཆེ་བ་ཞིག་མ་བྱུང་འདུག་མོད།
ད་ནི་གསུང་གི་ཟུར་རེ་དྲན་པས་ཀྱང་འཇམ་པའི་དབྱངས་སྐུ་མཆེད་འདི་གཉིས་ཀྱིས་དུས་གསུམ་སྒྲིབ་མེད་དུ་གཟིགས་པའི་ལུང་བསྟན་རྣམས་ལ་ངེས་ཤེས་མི་སྐྱེ་དབང་མེད་དུ་འདུག་པས་སྙིང་ནས་ཡིད་ཆེས་དད་པས་གསོལ་བ་འདེབས་སོ། ། བདག་ཅག་དཔོན་སློབ་ཀྱི་འདི་ཕྱིའི་དོན་ཐམས་ཅད་ཡིད་བཞིན་དུ་འགྲུབ་པར་མི་མངོན་ཞི་བའི་དབྱིངས་ནས་བྱིན་གྱིས་རློབས་ཤིག་ཅེས་པའི་གསོལ་འདེབས་རང་བྱུང་དུ་སྨྲས་པ་ལགས། ཞེས་ཀྱང་གསུངས་ཤིང་། གཞན་ཡང་ཕྱིས་དུས་བདག་སོགས་ཞབས་དྲུང་ཉེ་གནས་པ་མང་པོ་ལ་རྗེ་འཇམ་པའི་དབྱངས་སྐུ་མཆེད་ཀྱིས། ངེད་ལ་མ་འོངས་ལུང་བསྟན་པའི་གསུང་འདི་དང་འདི་བྱུང་བ་ཇི་ལྟ་བ་བཞིན་ཐོག་ཏུ་ཁེལ་བྱུང་བས། དམ་པ་དེ་རྣམས་འཁྲུལ་པ་མི་མངའ་བར་འདུག་གསུངས་ཕྱག་ཐལ་མོ་དཔྲལ་བར་སྦྱོར་བར་མཛད། སྤྱན་ཆབ་རང་དབང་མེད་པ་ཉིད་དུ་འཆོར་བ་ཞིག་ཡང་ཡང་མཛད་པ་མཐོང་ཞིང་ཐོས་ལ། དེ་ལྟར་གསུང་ངག་རྫོགས་ནས་ཡབ་སྲས་ལྷན་ཅིག་ཏུ་གདན་ས་ཆེན་པོར་ཕེབས་ཏེ། ཆོས་དང་སྲིད་ཀྱིས་བསྡུས་པའི་མཛད་འཕྲིན་ཟླ་མེད་པས་བསྟན་པ་རིན་པོ་ཆེ་འཕེལ་རྒྱས་ཀྱི་བགྱི་བ་ཁོ་ན་ལ་གཞོལ་ཞིང་། འཇམ་མགོན་དབང་པོའི་མཚན་ཅན་ཉིད་རེ་ཞིག་བྱས་འགྱུར་རྡོ་རྗེའི་བྲག་རྫོང་ཉིད་དུ་གནད་ཆགས་ཏེ་རིམ་གཉིས་ཀྱི་ཟབ་བཞེས་ལ་རྩེ་གཅིག་ཏུ་བཞུགས་པ་མཛད་ཅེས་འཁུམ་ལ།
དེ་ལྟའི་སྐབས་ནས་རྗེ་འདི་དགུང་ལོ་བཅུ་གཉིས་སུ་ཕེབས་པ་ཕུར་བུ་ཞེས་པ་ས་ཕོ་སྤྲེའུ་ལོ་སླར་ཡང་བྱས་འགྱུར་དུ་འཇམ་དཔལ་དབང་པོའི་མཚན་ཅན་བཞུགས་པའི་དྲུང་དུ་རྗེ་ཡབ་སྲས་བཞི་ཀས་ཕེབས་ཏེ། རྣམ་འདྲེན་དམ་པ་འདི་ཉིད་ཀྱི་རང་གི་གཅེན་གཉིས་དང་བཅས་པས་སྤྲེལ་ལོ་ཟླ་བ་བཅུ་པ་ནས་བཟུང་། རྗེ་འདི་ཉིད་ཀྱི་དགུང་གི་བགྲངས་གཞི་བཅུ་གསུམ་དུ་ཕེབས་པ་ཞི་བ་ཞེས་པ་ས་མོ་བྱི་ལོའི་ནག་པ་ཟླ་བ་ཡན་གྱི་ཟླ་བ་དྲུག་གི་བར་ལ་སྐུ་མཚམས་དམ་པར་མཛད་དེ། འཇམ་པའི་དབྱངས་སྐུ་སྐྱེ་གོང་མ་གཉིས་ཆར་བསྙེན་རྒྱས་ཀྱི་ཚུལ་དུ་བཞུགས་ཏེ། ཀྱཻ་རྡོ་རྗེའི་གཞིའི་བསྙེན་པ་ཁ་སྐྱོང་གི་སྦྱིན་སྲེག་དང་བཅས་པ་ཤིན་ཏུ་སྨིན་པར་མཛད་དེ། དེ་དུས་ནུབ་གཅིག་རྗེ་འདིའི་མཚན་ལྟས་སུ་བྱས་འགྱུར་གྱི་གཟིམ་ཁང་གི་ངོས་ལ་འཇའ་འདྲ་བའི་ཁ་དོག་ཁྲ་ཆབ་སེ་བ་ཡིད་དུ་འོང་བའི་གསེབ་ན། ཡི་དམ་ཀྱི་རིགས་མང་པོ་ཞིག་གི་སྐུ་བརྙན་གསལ་རྒྱུ་རང་མེད་པ་དང་། རྗེ་བཙུན་རྡོ་རྗེ་བདག་མེད་མ་ཤིན་ཏུ་གསལ་བ་ཞིག་གཟིགས་ལ། དེ་ནི་བདེ་བར་གཤེགས་པ་ཁྲི་ཆེན་དེ་ཉིད་ཀྱི་དུས་མཆོད་ལ་བདག་མེད་མའི་སྒྲུབ་མཆོད་གསར་དུ་ཚུགས་པ་འདི་ལ་ལྟ་བ་འདྲ་ཞེས་རྗེ་ཉིད་ཀྱི་གསུང་ལས་དངོས་སུ་ཐོས་མོད། དེ་ཙམ་དུ་ག་ལ་ཟད་དེ།
སྤྱིར་བསྙེན་པ་ལ་གྲངས་ཀྱི་བསྙེན་པ། དུས་ཀྱི་བསྙེན་པ། མཚན་མའི་བསྙེན་པ་གསུམ་གསུངས་པའི་གྲངས་དང་མཚན་མ་ནི་རིན་ཆེན་འབར་བ་ལས། འཁོར་ལོ་ཅན་གྱི་སྔགས་འབུམ་བཟླས། ། རང་གི་ལྷག་པའི་ལྷ་ཡི་འབུམ། ། གཞན་རྣམས་ཀྱི་ནི་ཁྲི་ཉིད་དེ། ། དངོས་གྲུབ་མཚན་མ་མཆོག་ཐོབ་ནས། ། ཞེས་གསུངས་པ་ལྟར། རབ་གཙོ་བོ་ལ་འབུམ། འཁོར་ལ་ཁྲི་བཟླ་བར་གསུངས་པའི།
རྩོད་དུས་ལ་བཞི་འགྱུར་དང་། དུས་བསྙེན་རབ་ལོ་དྲུག འབྲིང་ཟླ་བ་དྲུག ཐ་མ་ཞག་དྲུག་སོགས་ཇི་ལྟ་བ་བཞིན་སྔོན་དུ་མ་སོང་ཀྱང་། མཚན་མའི་བསྙེན་པ་རབ་བླ་མ་དང་ཡི་དམ་ལྷས་དངོས་སུ་གནང་བ་ཐོབ་པ། འབྲིང་རྨི་ལམ། ཐ་མ་ཉམས་སྣང་དུ་བླ་མས་གནང་བ་བྱིན་པ་ཅི་རིགས་པ་ཐོབ་ན་དབང་བསྐུར་བ་སོགས་ལ་མཆོག་ཏུ་གསུངས་པའི་མཚན་མའི་བསྙེན་པ་དང་པོ་དེར་སྣང་ངོ་། ། གཞན་ཡང་གསུང་བསྙེན་གྱི་དུས་དེར་ཤིན་ཏུ་ངོ་མཚར་བ་འདི་ལྟར་བྱུང་སྣང་སྟེ། སྔོན་གྱི་དུས་བྱས་འགྱུར་གྱི་རྫུ་འཕྲུལ་ཕུག་གི་ཐོད་དེ་ན་རྦབ་ལམ་རྒྱུན་པར་བྱང་པའི་ཉིན་རེ་བཞིན་རྦབ་ཡོང་བ་ཞིག་ཡོད་པ་ལ་འཇམ་མགོན་བསོད་ནམས་དབང་པོས་སྒྲུབ་སྡེ་འདི་ལ་ཉམས་གསོ་མཛད་པའི་དུས་སུ་པུ་ཏྲ་ལ་རྦབ་སྲུང་གི་བཀའ་བསྒོ་མཛད་ནས་རྦབ་དེ་རེ་ཞིག་ཆད་འདུག་ཀྱང་། དེ་དུས་རྗེ་འདིའི་ཆེ་བ་དབྱུང་བའི་ཕྱིར་ཉིད་ཀྱི་གཟིམ་ཆུང་ཐེག་མཆོག་ཡང་རྩེར་མཛད་ཡོད་པའི་སྟེང་དུ་རྦབ་མི་ཚད་ཙམ་པ་ཞིག་གློ་བུར་བྱུང་བ་ན།
འུར་སྒྲ་ཆེན་པོ་བྱུང་བ་ཡབ་རྗེ་ཆོས་ཀྱི་རྒྱལ་པོ་སོགས་ཀྱིས་གསན་པས། ཐུགས་ཤིན་ཏུ་ཞེད་ནས་རྟབ་རྟབ་ཏུ་རྗེ་འདི་བཞུགས་སར་ཕེབས་པས། རྗེ་ཉིད་ཀྱི་གཟིམ་ཆུང་གི་ལྕམ་རྣམས་མ་ཆག་པར། ལྕམ་གྱི་འོག་གི་གཡམ་གདུང་ཤིན་ཏུ་བཟང་བ་ཞིག་ཡོད་པ་ཆག་གྲུམ་ཆེ་བ་བྱུང་ཡང་། གཟིམ་ཆུང་གི་ཐོག་བྱིན་ལ་ཡང་སྐྱོན་ཆེན་པོ་མ་དམིགས་ན། སྐུ་ལ་ལྟ་སྨྲོས་ཀྱང་ཅི་དགོས། དེ་དུས་རྗེ་ཉིད་ཐུགས་གཡོ་མེད་དུ་བཞུགས་འདུག་པ་གཟིགས་པ་ན། ཡབ་རྗེ་གྲགས་པའི་མཚན་ཅན་དེ་ཉིད་ཀྱང་འདི་འདྲ་ངོ་མཚར་ཆེ་གསུངས་ཤིང་ཐུགས་ཤིན་ཏུ་དགེས་པ་ཞིག་བྱུང་ཞེས་མང་པོའི་ངག་ལས་ཐོས་ལ། འདི་ལྟ་བུ་ནི་དམ་པ་འདིའི་སྐུ་ཚེ་འཕྲེང་བ་མང་པོར་གོམས་པ་ལྷུར་མཛད་པའི་སྟོབས་ཀྱིས་སྐུ་ཚེ་འདིར་འབད་མེད་དུ་གཞུང་ནས་བཤད་པའི་ཉམས་དང་དྲོད་རྟགས་ཀྱི་རིམ་པ་ཐམས་ཅད་ཐུགས་རྒྱུད་ལ་འཁྲུངས་པས་ཡི་དམ་གྱི་བྱིན་གྱིས་བརླབས་ཤིང་བར་ཆད་ཀྱི་གཡུལ་ལས་རྒྱལ་བའི་མཚན་མ་ཡང་དག་པའོ། ། དེ་ནས་རེ་ཞིག་ན་གཞིས་ཀ་བསམ་འགྲུབ་རྩེར་སྡེ་སྲིད་མཐུ་སྟོབས་དྲུང་སྐུ་མ་བདེ་བར།
དེའི་སྲུང་འཁོར་དུ་འཇམ་པའི་དབྱངས་བསོད་ནམས་དབང་པོ་ཉིད་སྤྱན་དྲངས་ནས་དེར་ཕེབས་རྗེས། ཡབ་རྗེ་དམ་པ་དེ་ཉིད་ཀྱིས་རང་གི་རིགས་སྲས་གསུམ་གྱི་བསྙེན་རྒྱབ་མཛད་དེ། འཇམ་དབྱངས་མཆེད་གསུམ་གྱི་གྲངས་དུས་མཚན་མའི་བསྙེན་པ་ཐམས་ཅད་མཐར་ཕྱིན་པར་ཟིན་ནས། ཐུགས་སྤྲོ་བ་མཆོག་དང་ལྡན་པའི་སྒོ་ནས་གདན་ས་མཆོག་འདི་ཉིད་དུ་ཕེབས་ཏེ། བསྟན་པ་རིན་པོ་ཆེའི་བགྱི་བ་རྣམས་ལ་གཡེལ་བ་མེད་པར་མཛད་ཅེས་ཐོས་སོ། ། དོན་དེ་དག་ལ་འདི་སྐད་སྨྲས་ཏེ། དྲི་བསུང་གིས་བོས་སྦྲང་རྩི་འཛིན་པའི་ཚོགས། ། ཡིད་འོང་པད་ཚལ་རིང་ནས་བསྙེགས་པ་ལྟར། ། གྲུབ་བརྙེས་རྡོ་རྗེའི་གླིང་དུ་གསུང་ངག་གི ། ཡིད་བཞིན་ནོར་བུ་འཚོལ་འདོད་རིངས་པར་ཆས། །
བཅུ་གཅིག་ལང་འཚོ་བདོ་པའི་ཨུཏྤ་ལ། ། གྲུབ་དབང་ཉིན་མོར་བྱེད་པའི་ཞལ་དཀྱིལ་ལས། ། ཡོངས་རྫོགས་གདམས་པ་འབུམ་གྱི་ཟེར་འཐུང་བས། ། རྣམ་དཔྱོད་ཟེའུ་འབྲུ་གསར་པ་འཛུམ་ཞིང་རྒོད། ། ལེགས་བཤད་སྦྲང་རྩིས་སྐལ་བཟང་བུང་བའི་ཚོགས། ། དགའ་བདེའི་དཔྱིད་དུ་གྱུར་བའི་མཚན་མ་ནི། ། འཛམ་གླིང་ཁྱོན་འདིར་མ་ཤོངས་དག་པའི་ཞིང་། ། བདེ་བ་ཅན་དང་འཆི་མེད་གྲོང་དུའང་གསལ། ། ཚུལ་དེས་དཀར་པོའི་གོས་ཅན་རྗེ་བཙུན་གསུམ། ། རྨད་བྱུང་གཟིགས་མོའི་མགྲོན་དུ་བོས་པ་སྙམ། །
སྐབས་གསུམ་གཞོན་ནུ་དད་པའི་སྤྲིན་འཕྲེང་ལས། ། མཁའ་ལ་མེ་ཏོག་སིལ་མའི་དགའ་ཆར་འབེབས། ། དེ་ཚེ་གྲུབ་དབང་དགེས་པའི་ཞལ། ། མ་འོངས་བསྟན་དང་འགྲོ་བ་ཡི། ། དཔལ་དུ་ཁྱོད་གཅིག་མཐོ་བོ་ཞེས། ། ལུང་བསྟན་རྔ་དབྱངས་དལ་བུས་འཇོ། ། རིང་ནས་ཇི་བཞིན་མངོན་གྱུར་པའི། ། ངོ་མཚར་ལྟད་མོའི་རི་མོ་ནི། ། ད་ལྟ་བྷོ་ཊའི་ལྗོངས་ན་གསལ། ། ལྟོས་ཤིག་དད་པའི་མིག་ལྡན་དག །
གྲུབ་གཉིས་མྱུར་འཇོ་ཞི་དང་ཁྲོ་བོའི་ལྷའི། ། རྩ་བ་སྙིང་པོ་ཉེ་སྙིང་ལས་སྔགས་སོགས། ། གྲངས་དང་དུས་ཀྱི་ཟབ་བཟླས་མཐར་ཕྱིན་ནས། ། རྨི་ཉམས་ཡ་མཚན་དེ་ལ་ངོ་མཚར་ཅི། ། རབ་འབྱམས་མདོ་རྒྱུད་བཅུད་ཕྱུང་མངར་མོའི་རོ། ། རྣམ་དཔྱོད་ལྗགས་མྱོང་ཉམས་རྟོགས་ས་འཛིན་ཆེར། ། བདུད་རིགས་ངན་གཡོའི་རྡོ་ཡི་འཁྲུལ་འཁོར་གྱིས། ། བསྡིགས་ཀྱང་ཅུང་ཟད་བརྫི་བ་མེད་དེ་མཚར། ། ཟུང་འཇུག་རྡོ་རྗེ་ཅན་དང་གཉིས་མེད་གར། ། རོལ་རྩེད་བདག་མེད་མཁའ་འགྲོའི་སྣང་བརྙན་གྱི། །
རི་མོ་མ་བྲིས་གསལ་བའི་གཟིགས་མོ་ནི། ། ཟག་མེད་བདུད་རྩིས་མྱོས་པའི་སྤྱན་རས་འཕྲུལ། ། སྤྱི་དོན་གཉིས་པ་བསྟན་པ་རིན་པོ་ཆེའི་སྒོར་ཞུགས་ཏེ་ཡབ་ཆོས་སོགས་ལ་གསན་སྦྱོང་ཇི་ལྟར་མཛད་པའི་ཚུལ་ནི། དེ་ནས་བདག་ཅག་རྣམས་ཀྱི་མཚུངས་པ་མེད་པའི་སྐྱབས་མགོན། ཟག་པའི་ཚོགས་མ་ལུས་པ་རྒྱང་རིང་དུ་སྤངས་ཤིང་། ཟག་མེད་ཀྱི་ཡོན་ཏན་མ་ལུས་པ་འདུས་པའི་ཆོས་ཀྱི་གཏེར་ཆེན་འདི་ཉིད་གདུལ་བྱ་གཞན་སྣང་ཙམ་དུ་ཡང་། གཞོན་ནུ་ཁྱིམ་པའི་ཆ་ལུགས་འཆང་བ་ཉིད་ནས་རང་བཞིན་གྱི་ཁ་ན་མ་ཐོ་བ་མེད་པའི་ཚངས་སྤྱོད་གཙང་མའི་ཚུལ་ཁྲིམས་ཀྱི་ཕུང་པོ་ཡོངས་སུ་རྫོགས་པ་ཡིན་ན་ཡང་། སླད་ནས་སྟོན་པ་ལ་ཕྱག་བྱ་བ་དང་། བསྟན་པ་ལ་ཕན་པའི་བདག་པོའི་རྐྱེན་ཉེ་བར་སྒྲུབ་ཅིང་། དམ་པ་གོང་མ་དག་གིས་མཛད་པའི་རྒྱུན་ལམ་ཡོངས་སུ་བསྲིངས་ནས།
མདོ་ལས། ཁྱིམ་པ་རྣམས་ནི་མེ་འོབ་ན་གནས་པ་ལྟ་བུའོ། ། རབ་ཏུ་བྱུང་བ་རྣམས་ནི་བསིལ་ཁང་ན་གནས་པ་ལྟ་བུའོ་ཞེས་དང་། ཁྲིམས་ནི་རྒྱུ་དང་མི་རྒྱུའི་ས་བཞིན་དུ། ། ཡོན་ཏན་ཀུན་གྱི་གཞི་རྟེན་ལགས་པར་གསུངས། ། ཞེས་གསུངས་པ་ལྟར་འཁོར་བའི་ཁྱིམ་ཐབ་ནི་འཇིགས་ཤིང་ཉམ་ང་བའི་སྡུག་བསྔལ་ཐམས་ཅད་ཀྱི་རྩ་བ་དང་། མཐོ་རིས་དང་བྱང་ཆུབ་སྒྲུབ་པའི་ལམ་ཐམས་ཅད་ཀྱི་གཞི་ཆེན་པོ་ནི་ལྷག་པའི་ཚུལ་ཁྲིམས་ཀྱི་བསླབ་པ་ཁོ་ནའོ། ། ཞེས་གཞན་དག་ལ་ཡང་གོ་བར་བྱ་བའི་ཕྱིར། བདག་ཉིད་རྫོགས་པའི་སངས་རྒྱས་ཀྱི་བསྟན་པ་རིན་པོ་ཆེའི་སྒོར་ཡང་དག་པར་འཇུག་པའི་ངོ་མཚར་རྨད་དུ་བྱུང་བའི་ཚུལ་སྟོན་པར་བཞེད་ནས། དགུང་ལོ་བཅུ་བཞིར་ཕེབས་པ་ཐུན་མོང་ཞེས་པ་ལྕགས་ཕོ་ཁྱིའི་ལོ་གསར་དུ་ཚེས་པའི་སྐབས།
ཐོག་མར་ཇི་ལྟར་བཞེད་པའི་དོན་དེ་མྱུར་དུ་འགྲུབ་པའི་ཆེད་དུ་འཇམ་མགོན་ས་པཎྜི་ཏ་ཆེན་པོ་ལ་བསྟོད་ཅིང་གསོལ་བ་འདེབས་པ་དངོས་གྲུབ་མཆོག་སྩོལ་འདོད་དོན་ཀུན་འགྲུབ་ཅེས་བྱ་བའི་མཇུག་ཏུ། དེ་ལྟར་རྗེ་བཙུན་འཇམ་དབྱངས་ཆོས་རྗེ་ལ། ། སྙིང་ནས་ཐལ་སྦྱར་གུས་པས་གསོལ་བཏབ་པས། ། བདག་གི་སྨོན་པའི་བསམ་པ་འདི་དག་ཀུན། ། ཁྱེད་ཀྱི་ཐུགས་རྗེས་ལེགས་པར་འགྲུབ་པར་ཤོག ། བདག་ནི་རྗེ་བཙུན་ཁྱེད་ཀྱི་ཐུགས་རྗེ་ཡིས། ། མྱུར་དུ་ངུར་སྨྲིག་གོས་ཀྱིས་མཛེས་བྱས་ཤིང་། ། བསླབ་གསུམ་འདུལ་ཁྲིམས་ཡོན་ཏན་གྱིས་བརྒྱན་ནས། ། རྒྱལ་བའི་བསྟན་པ་ཉིན་ལྟར་འབྱེད་པར་ཤོག ། ཁྱད་པར་རྒྱལ་བའི་དགོངས་པ་དྲི་མེད་ལ། །
ཐོས་པ་ལེགས་སྤྱད་དེ་དོན་རྟོགས་པ་དང་། ། འཆད་རྩོད་རྩོམ་གསུམ་ཀུན་ལ་ཐོགས་མེད་པར། ། ཡར་ངོའི་ཟླ་ལྟར་ཀུན་ལ་རྒྱས་པར་ཤོག ། བདག་ནི་རབ་ཏུ་བྱུང་བ་ནས་བརྩམས་ཏེ། ། ཇི་སྲིད་ཚེ་འདིའི་སྣང་བ་མ་ནུབ་བར། ། ཁྲིམས་ལ་གནས་ཤིང་ཐོས་བསམ་སྒོམ་ལ་སོགས། ། རྟག་ཏུ་མི་ཉམས་གོང་ནས་གོང་འཕེལ་ཤོག ། བདག་ནི་སྐྱེ་བ་ཀུན་ཏུ་དལ་འབྱོར་གྱི། ། ལུས་འདི་བླང་ཞིང་ཆོས་དང་མཇལ་བ་དང་། ། ཁྱད་པར་ངུར་སྨྲིག་གོས་ཀྱིས་མཛེས་བྱས་ཤིང་། །
བསླབ་གསུམ་འདུལ་ཁྲིམས་ཡོན་ཏན་གྱིས་བརྒྱན་ཤོག ། བདག་གིས་གཙོ་བྱས་འགྲོ་དྲུག་སེམས་ཅན་རྣམས། ། སྲིད་པའི་མཚོ་ལས་བསྒྲལ་བར་མ་གྱུར་པ། ། རྗེ་བཙུན་ཁྱོད་ཀྱི་ཐུགས་རྗེའི་བྱིན་རླབས་ཀྱིས། ། མྱུར་དུ་སྲིད་པའི་མཚོ་ལས་སྒྲོལ་བར་ཤོག ། རྗེ་བཙུན་འཇམ་དབྱངས་བླ་མའི་ཐུགས་རྗེ་དང་། ། བདག་གིས་སྙིང་ནས་དད་པས་གསོལ་བཏབ་པས། ། ཚེ་འདིར་ལས་ངན་སྡིག་སྒྲིབ་ཀུན་སྦྱངས་ནས། ། ཕྱི་མ་སངས་རྒྱས་འབྲས་བུ་ཐོབ་པར་ཤོག ། ཅེས་པའི་སྨོན་ལམ་ཚིགས་བཅད་དང་།
སྦྱར་བྱང་དུ་ཡང་ཅེས་པ་འདི་ནི་འཁོན་གྱི་རིགས་འཆང་ཀུན་དགའ་བསོད་ནམས་ཀྱིས་རང་ལོ་བཅུ་བཞིའི་ཐོག འཇིག་རྟེན་ལ་སྙིང་པོ་མེད་པར་ངེས་ཤིང་རབ་བྱུང་ཡང་མྱུར་དུ་སྒྲུབ་པར་འདོད་པ་དང་། སྡོམ་གསུམ་འཛིན་བར་ལ། ཚིག་དོན་རྣམ་དབྱེ་སོགས་ངེས་ཤིང་མི་ཕྱེད་པའི་དད་པ་ཐོབ་སྟེ་ལེགས་པར་སྦྱར་བའོ། ། ཞེས་པའི་སྦྱར་བྱང་དང་བཅས་པའི་གསུང་རྩོམ་ཀུན་གྱི་ཐོག་མ་དེ་ཉིད་མཛད་དེ། ཐུགས་རྒྱུད་ལ་རབ་ཏུ་འབྱུང་བར་བཞེད་པའི་ལྷག་བསམ་རི་གཟར་པོའི་འབབ་ཆུའི་རྒྱུན་ལྟར་དྲག་ལ་རྒྱུན་མི་ཆད་པ་རྟག་པར་ཡོད་པ་བཞིན། འཇམ་མགོན་ས་པཎྜི་ཏ་ཆེན་པོར་གསོལ་འདེབས་རྩེ་གཅིག་པའི་མཐུ་དང་། འཇམ་དབྱངས་དབང་པོའི་མཚན་ཅན་ཉིད་ཀྱི་ཐུགས་རྗེ་ཆེན་པོའི་སྟོབས་ཀྱིས་བཞེད་དོན་ལྷུན་གྱིས་གྲུབ་སྟེ། ལོ་དེ་ཉིད་ཀྱི་ཟླ་བ་གསུམ་པའི་དཀར་པོའི་ཕྱོགས་ཀྱི་གཟའ་སྐར་བཟང་པོ་འཛོམས་པའི་ཉིན་དཔལ་ས་སྐྱའི་དབུ་རྩེ་རྙིང་མའི་གཙུག་ལག་ཁང་ཆེན་པོའི་སྔགས་འཆང་ཆོས་ཀྱི་རྒྱལ་པོ་ཀུན་དགའ་རིན་ཆེན་གྱི་སྐུ་གདུང་ཧྲིལ་པོ་བཞུགས་པའི་དངུལ་གདུང་གི་དྲུང་། སྔོན་བདག་ཉིད་ཆེན་པོ་ས་པཎྜི་ཏས་དབུ་ལོའི་ཕུད་དབུལ་བའི་ཡུལ་ཁྱད་པར་ཅན་ཐུབ་པའི་དབང་པོའི་སྐུ་བརྙན་རྡོ་རྗེ་གདན་ཆུང་མར་གྲགས་པ་མཆོད་པའི་སྤྲིན་ཕུང་དང་བཅས་པའི་སྤྱན་སྔར།
གྲུབ་བརྙེས་བདེ་འབྱུང་ཡོངས་ཀྱི་གཙུག་གི་ཅོད་པན་དུ་ཞབས་ཟུང་ཟླ་བའི་རྡུལ་འཕྲེང་རྙོག་པ་མེད་པ་རབ་ཏུ་རྩེན་པ། འཇམ་པའི་དབྱངས་བྱམས་པ་དཔལ་ངག་དབང་བསོད་ནམས་དབང་པོ་ཞེས་གྲགས་དཀར་བདུད་རྩིའི་ཆུ་རྒྱུན་གྱིས་གཉིས་སྣང་འཁྲུལ་པའི་དྲི་མ་མ་ལུས་པ་བཀྲུ་ནུས་པ་དེ་ཉིད་ལས་སོ་སོ་ཐར་པའི་དགེ་བསྙེན་དང་དགེ་ཚུལ་གྱི་སྡོམ་པ་རྣམ་པར་དག་པ། ངེས་པར་འབྱུང་བ་ཐུགས་ཀྱི་ལྷག་བསམ་ཟླ་བ་ལྟར་དཀར་ཞིང་དྲི་མ་མེད་པས་ཀུན་ནས་བླངས་ཏེ་ཉེ་བར་ནོད་པར་མཛད་དེ། ཁྱིམ་པའི་རྟགས་ཆ་ལུགས་ཐམས་ཅད་གཞི་མདོའི་རྩྭ་བཞིན་དུ་འདོར་བར་མཛད་ནས། ངུར་སྨྲིག་གི་རྒྱལ་མཚན་རྨད་དུ་བྱུང་བ་ཆུ་ལྷའི་གོས་ལ་ཅོ་འདྲི་བར་མཛད་དེ། དེ་ཉིན་འཇམ་མགོན་བསོད་ནམས་དབང་པོ་ཐུགས་ཤིན་ཏུ་དགེས་པའི་ལེགས་སོའི་གནང་སྐྱེས་ཟང་ཟིང་གི་དངོས་པོ་སྟོབས་ཆེ་བ་དང་། ལྷག་པར་སྐུའི་རྟེན་དུ་ཐུབ་དབང་གི་སྐུ་བརྙན་ལི་མ་བྱོན་གཙང་བ། གསུང་གི་རྟེན་དུ་ལམ་འབྲས་གླེགས་བམ། སྡོམ་གསུམ་རང་མཆན་དང་བཅས་པའི་དཔེ། ཐུགས་ཀྱི་རྟེན་ལྕགས་ཀྱི་རྡོ་རྗེ་རྩེ་ལྔ་པ་དངོས་གཙང་བ་གཅིག་དང་།
ཡོན་ཏན་འཕྲིན་ལས་ཀྱི་རྟེན་བྱེད་གསུངས་ནས། བཀའ་གདམས་རྐོང་བུ་ཁ་དོག་གསེར་མདངས་ཅན་ཞིག་མར་དཀར་བཞུས་ས་བཀང་ནས་སྒྲོན་མེ་སྦར་ཏེ་གྲུབ་མཆོག་ཉིད་ཀྱི་ཕྱག་ནས་གཞན་གྱི་སུག་པ་མ་བརྒྱུད་པར་རྗེ་འདིའི་ཕྱག་ཏུ་སྩལ་ཅིང་། དུང་དཀར་པོ་ཡིད་དུ་འོངས་པ་ཞིག་གནང་ནས་འདི་བུས་གསུངས་པ་བཞིན་འབུད་པ་མཛད་པས་སྐད་ཀྱང་ཤིན་ཏུ་ཆེ་བར་བྱུང་། དུང་དེ་རྗེས་སུ་ཐུབ་བསྟན་ལྷ་ཆེན་གྱི་ཚོགས་དུང་ལ་རྗེ་འདིས་འབུལ་བ་མཛད་ནས་ད་ལྟ་ཡང་ཡོད་པ་འདི་ཡིན་ཞེས་གསུངས་ཤིང་། དེ་དུས་སྒྲོན་མེ་གནང་བ་མ་ཟད་ཀྱི་བར་དུ་གསལ་པོར་འབར་བ་དང་། དུང་སྐད་ཀྱང་བཟང་འཚེར་བྱུང་བ་དེ་ནི་དུས་ཕྱིས་རྗེ་འདིས་གྲུབ་མཆོག་དབང་པོའི་མཚན་ཅན་ཉིད་ལ་གསན་པའི་ཆོས་སྐོར་རྣམས་ཆེར་སྤེལ་བར་མཛད་པས། གྲུབ་དབང་ཉིད་ཀྱི་འཕྲིན་ལས་རྒྱུན་རྨ་མེད་པས་བསྟན་པ་དང་འགྲོ་བ་ལ་ཕན་བདེ་བླ་ན་མེད་པ་བསྐྲུན་པར་མཛད་པ་འདིའི་རྟེན་འབྲེལ་དང་། སྔགས་འཆང་ཆེན་པོའི་སྐུ་གདུང་གི་དྲུང་དུ་རབ་བྱུང་གནང་བ་ནི། རྗེ་འདི་མ་འོངས་པའི་དུས་ན་སྔགས་འཆང་དེ་ཉིད་ཀྱི་མཛད་པ་བཞིན་རབ་བྱུང་གི་བསླབ་པ་རྣམས་ཕུལ་ཏེ། ཡོངས་རྫོགས་དགེ་བསྙེན་རྡོ་རྗེ་འཛིན་པའི་ཟོལ་གྱིས་དཔལ་ས་སྐྱའི་སྡེ་བསྟན་པ་གདུང་རྒྱུད་དང་བཅས་པ་འཛིན་སྐྱོང་སྤེལ་བའི་སྒོ་ནས་སྙིགས་མ་ལས་ཀྱང་ཆེར་སྙིགས་མའི་དུས་འདིར།
ཁ་བ་ཅན་གྱི་སྐྱེ་འགྲོ་མ་ལུས་པའི་མགོན་དང་སྐྱབས་དང་དཔུང་གཉེན་གཅིག་པུ་ལྟ་བུར་གྱུར་པ་འདིའི་རྟེན་འབྲེལ་ལ་དགོངས་པར་ཁོ་བོས་སེམས་སོ། ། ཞེས་རྗེ་ཉིད་གསུངས་སོ། ། དེ་ལྟར་རྗེ་ཉིད་ཀྱི་བཀའ་དྲིན་མཚུངས་བྲལ་གྱི་བླ་མ་རྣམ་པ་གསུམ་གྱི་གྲུབ་མཆོག་དབང་པོའི་ཞབས་ལས་ལེགས་སྤྱད་ཐམས་ཅད་ཀྱི་རྩ་བ་སོ་སོར་ཐར་པ་དགེ་བསྙེན་དང་དགེ་ཚུལ་གྱི་བཀའ་དྲིན་ཐོབ་ནས། གཞན་ཡང་དམ་པ་དེ་ཉིད་ཀྱི་དྲུང་དུ་གསུང་ངག་སོགས་གོང་དུ་སྨོས་པའི་ཆོས་ཚུལ་རྣམས་ལས་གཞན་པའི་སྔ་ཕྱིར་གསན་པའི་ཆོས་ཀྱི་རྣམ་གྲངས་ལ། སློབ་དཔོན་ཛེ་ཏ་རིའི་ཐུགས་བཅུད་ཀྱི་ཉིང་ཁུ་རྗེ་བཙུན་ས་སྐྱ་པའི་ཐུན་མོང་མ་ཡིན་པའི་གདམས་པ་ཟབ་མོ། ། སྔགས་འཆང་ཆོས་ཀྱི་རྒྱལ་པོ་ཡན་ཆད་སྙན་བརྒྱུད་ཁོ་ནར་བཞུགས་པ། སྔགས་འཆང་དེ་ཉིད་ཀྱིས་གྲུབ་རྒྱ་གླིང་པ་པད་རྒྱལ་གྱི་དོན་དུ་ཡི་གེར་འགོད་པར་མཛད་པའི་ཚེ་སྒྲུབ་ཀྱི་མན་ངག་ཟབ་མོའི་སྒོམ་ལུང་། པཎྜི་ཏ་ནགས་ཀྱི་རིན་ཆེན་གྱིས་སློབ་དཔོན་ཆེན་པོ་པདྨ་འབྱུང་གནས་ལ་དངོས་སུ་གསན་པའི་ཚེ་སྒྲུབ་ཟབ་མོའི་སྒོམ་ལུང་། དེའི་ཡི་གེ་གྲུབ་མཆོག་ཉིད་ཀྱིས་མཛད་པའི་ལུང་དང་བཅས་པ། པཎ་ཆེན་ནགས་རིན་ནས་བརྒྱུད་པའི་རྣལ་འབྱོར་དབང་ཕྱུག་གི་ཚེ་སྒྲུབ།
དེའི་ཡི་གེ་འཇམ་མགོན་ཉིད་ཀྱིས་མཛད་པའི་ལུང་དང་བཅས་པ་དང་། ཚེ་དཔག་མེད་ལྷ་དགུའི་དབང་། མ་གཅིག་གྲུབ་པའི་རྒྱལ་མོ་ལུགས་ཀྱི་ཚེ་དཔག་མེད་ཀྱི་དབང་བཞི་བྱིན་རླབས་ཀྱི་ཚུལ་དུ་བསྐུར་བ་ལན་གྲངས་མང་པོ་དང་། ཆོས་སྐྱོང་གི་སྐོར་ལ་དཔལ་རྡོ་རྗེ་ནག་པོ་ཆེན་པོ་གུར་གྱི་མགོན་པོ་ལྕམ་དྲལ་གྱི་ལྷ་བརྒྱད་ཀྱི་རྗེས་གནང་། དཔལ་སྟོབས་འཕྲོག་ནག་པོ་ཆེན་པོ་ཙ་ཏུརྨུ་ཁ་སྒྲུབ་དུས་ཐུན་མོང་མ་ཡིན་པའི་རྗེས་གནང་། གུར་གྱི་མགོན་པོའི་གསང་བའི་ལས་མཁན་པུ་ཏྲ་མིང་སྲིང་གསུམ་གྱི་རྗེས་གནང་སོགས་དང་། ལུང་གི་སྐོར་ལ། ཀྱཻ་རྡོ་རྗེའི་བསྟོད་པ་ཉི་ཤུ་པ་སློབ་དཔོན་མཚོ་སྐྱེས་རྡོ་རྗེས་མཛད་པ། བསྟོད་པ་དཎྜ་ཀ་རྗེ་བཙུན་ཆེན་པོས་མཛད་པ། རྗེ་རྡོ་རྗེ་འཆང་ཀུན་དགའ་བཟང་པོས་མཛད་པའི་ཀུན་རིག་གི་ཆོ་ག་གཞན་ཕན་མཐའ་ཡས་དང་།
ཆ་གསུམ་གཏོར་མའི་ཆོ་ག གུར་དྲག་གི་འཕྲིན་ལས་གཞུང་རྒྱ་གར་ཤེས་རབ་རྒྱལ་མཚན་གྱིས་མཛད་པ། རྗེ་བཙུན་དཀོན་མཆོག་ལྷུན་གྲུབ་ཀྱིས་མཛད་པའི་ཀྱཻ་རྡོ་རྗེའི་མངོན་རྟོགས། ལུས་དཀྱིལ། དབང་ཆུ་རྣམས་ཀྱི་མཛེས་རྒྱན། གུར་གྱི་མགོན་པོའི་བསྐང་གསོ་ནག་པོ་མཆོད་རྟེན་དམ་པ་ཀུན་དགའ་གྲགས་ཀྱིས་མཛད་པ། ལྷ་མོའི་སྤྱན་འདྲེན་དེ་ཝི་ཀོ་ཊ་མ་བདག་ཆེན་བློ་གྲོས་པས་མཛད་པ། བསྐང་གསོ་ཆོས་ཉིད་མ་དམ་པས་མཛད་པ། སྐུ་དང་གསུང་ཐུགས་མ་བླ་མ་མལ་གྱིས་མཛད་པ། གཏུམ་ཆེན་མ་ས་སྐྱ་པ་ཆེན་པོས་མཛད་པ།
གདོང་བཞི་པའི་བསྐང་གསོ་ལྷ་མཆོག་མ་བླ་མ་གཉན་ལོ་ཙཱ་བས་མཛད་པ། ཞལ་གྱི་བསྐང་གསོ་སྟོབས་འཕྲོག་མ་དང་། ལས་མཁན་གྱི་བསྐང་གསོ་བདག་ཆེན་རྒྱ་གར་བས་མཛད་པ། ལྷ་མོའི་བསྐང་གསོ་ཆུང་བ་གཞན་ཡང་མ་དང་། ལས་མཁན་གྱི་བསྐང་གསོ་ཆུང་བ་དམ་པས་མདོས་བསྐང་ནས་བཏུས་པ། དཀར་བདུད་ཀྱི་བསྐང་གསོ་ཆེ་བ་བདག་ཆེན་རྒྱ་གར་བས་མཛད་པ་དང་། ཆུང་བ་སྔགས་འཆང་ཆེན་པོས་མཛད་པ། བདུད་རྩི་ལྔ་མཆོད་འཕགས་པས་མཛད་པ། ཆོས་སྐྱོང་གི་དཔང་གཟུགས་རྒྱ་གར་གྱི་སློབ་དཔོན་བྲམ་ཟེ་ནག་པོ་ཞབས་ཀྱིས་མཛད་པ་རྣམས་དང་། ཆོས་སྐྱོང་གི་བསྟོད་པའི་སྐོར་ལ།
མགོན་པོའི་བསྟོད་པ་སྲིན་གཟུགས་མ་བྲམ་ཟེ་མཆོག་སྲེད་ཀྱིས་མཛད་པ། ལྷ་མོའི་བསྟོད་པ་གང་སྐུ་མ་འཕགས་པས་མཛད་པ། ཞལ་གྱི་བསྟོད་པ་དཔལ་ལྡན་དབང་ལྡན་མ་ཆོས་རྗེ་ས་པཎ་གྱིས་མཛད་པ། མགོན་པོའི་བསྟོད་པ་སྔོན་ཚེ་མ། ལྷ་མོའི་བསྟོད་པ་ཏིལ་མར་མ། ཞལ་གྱི་བསྟོད་པ་རྡོ་རྗེ་འཆང་དབང་མ་གནམ་ཁའུ་པས་མཛད་པ། མགོན་པོའི་བསྟོད་པ་གང་ཐུགས་མ་འཕགས་པས་མཛད་པ། ལྷ་མོའི་བསྟོད་པ་མི་ཕམ་མ། ཞལ་གྱི་བསྟོད་པ་པྃ་པད་མ་གཉན་ལོས་མཛད་པ། མགོན་པོའི་བཀའ་ཉན་ནག་པོ་གནོད་སྦྱིན་སོགས་ལས་མཁན་ལྔ་སྒོ་མ་བཞི་དང་བཅས་པའི་བསྟོད་པ་རྒྱས་པ་མལ་ལོས་མཛད་པ།
མགོན་པོའི་བསྟོད་པ་ཧཱུྃ་ཡིག་མ། ལྷ་མོའི་བསྟོད་པ་རྒྱ་ཀློང་མ། ཞལ་གྱི་བསྟོད་པ། ལས་མཁན་གྱི་བསྟོད་པ་དང་བཅས་པ། ཆོས་སྐྱོང་འཁོར་བཅས་ཀྱི་བསྟོད་པ་ནག་རྔམ་མ་ཐེག་ཆེན་རིན་པོ་ཆེས་མཛད་པ། རབ་འབར་མ་ཀུན་མཁྱེན་ཆེན་པོས་མཛད་པ། མཁའ་འགྲོ་སྤྱི་བསྟོད། ཞལ་གྱི་བསྟོད་པ་སྟོང་ཉིད་མ་བླ་མ་དམ་པས་མཛད་པ། མགོན་པོའི་དྲག་བསྐུལ་དུས་གསུམ་རྒྱལ་བ་མ་འཕགས་པས་མཛད་པ། ལྷ་མོའི་དྲག་བསྐུལ་གསོན་ཅིག་མ་བདག་ཆེན་རྡོ་རྗེ་འཆང་གིས་མཛད་པའི་ལྷ་མོའི་བསྐང་གསོ་ནས་ཕྱུང་བ།
ལས་མཁན་གྱི་བསྐུལ་དམ་ཅན་མོན་བུ་མ་བདག་ཆེན་རྒྱ་གར་བས་མཛད་པ། རྡོ་རྗེ་ཕུར་པའི་བཟློག་པ་འཁོར་ལོ་རྩིབས་བཅུ་པར་གྲགས་པ། ལྟས་ངན་བརྒྱད་ཅུ་རྩ་བཞིའི་བཟློག་པ་བདག་ཆེན་རྒྱ་གར་བས་མཛད་པ། ཕུར་བསྲུང་དམ་ཅན་བཅུ་གཉིས་ཀྱི་བསྐུལ་སློབ་དཔོན་པདྨས་མཛད་པའི་ལུང་རྣམས་གསན་ཞིང་། གཞན་ཡང་ས་ལོ་ཐམས་ཅད་མཁྱེན་པ། སྔགས་འཆང་ཆེན་པོ། རྗེ་གྲུབ་མཆོག་ཉིད་ཀྱི་བཀའ་འབུམ་རྣམས་གསན་མོད་ཀྱང་། ཆོས་སྣའི་གྲངས་རྣམས་ནི་དམ་པ་འདི་ཉིད་ཀྱི་གསན་ཡིག་ཏུ་གསལ་བ་ལྟར་རོ། ། དེ་ནས་ལོ་དེ་ཉིད་ལ་གཅེན་གཉིས་དང་བཅས་ཏེ་རྗེ་བཙུན་རྣལ་འབྱོར་གྱི་དབང་ཕྱུག་དཔལ་ལྡན་བསོད་ནམས་རྩེ་མོ་སོགས་རྗེ་བཙུན་གོང་མ་སངས་རྒྱས་དང་གཉིས་སུ་མ་མཆིས་པ་མང་པོའི་བྱིན་གྱིས་བརླབས་ཤིང་ཉེ་བར་བསྟི་བའི་གནས་མཆོག་ཆུ་མིག་བླ་བྲང་ངམ། བདེ་མཆོག་ཕོ་བྲང་དུ་འཇམ་མགོན་འཁོན་རིགས་ཟླ་བའི་ཐིག་ལེ་འཛིན་པར་བྱོན་པ་རྣམས་ཀྱིས་ཐུགས་ཉམས་སུ་བསྟར་བའི་ཡབ་ཆོས་འཕྲིན་ལས་ཀྱི་ལྷ་ཕུར་པའི་གསུང་བསྙེན་མཐར་ཕྱིན་པར་མཛད་ཅིང་།
དེའི་དུས་སུ་རྗེ་བཙུན་དམ་པ་འདི་ཉིད་ཀྱི་མཚན་ལྟས་སུ། རྗེ་ཉིད་ཆོས་གྲྭ་ཆེན་པོ་ལྷ་ཆེན་གྱི་ལྕགས་རི་ལ་ཞབས་སྐོར་མཛད་པའི་ལྷོ་ལྕོག་གི་ཐད་མདུན་ན་ཕེབས་སྐབས་ལྷ་ཁང་བླ་བྲང་གི་ངོས་ལ་འཇའ་འོད་འཁྱིལ་བའི་དབུས་སུ་གཙོ་བོ་ཐུབ་པའི་དབང་པོ་ལ་འཁོར་གནས་བརྟན་བཅུ་དྲུག་གནས་གཡོག་གཉིས། ཆོས་སྐྱོང་བའི་རྒྱལ་པོ་ཆེན་པོ་བཞི་དང་བཅས་པ་འོད་ཀྱི་རང་བཞིན་ཅན་ཤིན་ཏུ་གསལ་བ་གཟིགས་ཏེ། ཚུལ་དེ་ནི་བདག་ཉིད་ཆེན་པོ་འདི་ཉིད་ཀྱི་སྐུ་རིང་ལ་ཆོས་གྲྭ་ཆེན་པོ་ཐུབ་བསྟན་ལྷ་ཁང་ཆེན་མོ་འདི་ཉིད་དར་ཞིང་རྒྱས་པའི་རྟེན་འབྲེལ་དགེ་མཚན་དུ་སྣང་ཞེས་ཉིད་ཀྱི་གསུང་ལས་དངོས་སུ་ཐོས་ལ། དེ་ལྟའི་སྐབས་ནས་སྔོན་སྔགས་འཆང་ཆོས་ཀྱི་རྒྱལ་པོ་ངག་དབང་ཀུན་དགའ་རིན་ཆེན་ཞལ་བཞུགས་པའི་དུས་ས་དཀར་འདབ་འདོབ་ནས། གདན་ས་ཆེན་པོའི་གདུང་རྒྱུད་གཅིག་ས་དཀར་འདབ་འདོབ་ཀྱི་འཛིན་སྐྱོང་སོགས་ལ་ཕེབས་དགོས་པའི་སྙན་གསོལ་ཕུལ་ཀྱང་ཕེབས་ཐུབ་པ་ཞིག་མ་བྱུང་བར། སླར་སྔགས་འཆང་འགྲོ་བའི་མགོན་པོ་གྲགས་པ་བློ་གྲོས་རྒྱལ་མཚན་དཔལ་བཟང་པོའི་དྲུང་དུ་སྔ་སོར་གྱི་ཞུ་གསོལ་རྒྱུན་མཐུད་དེ་སྤྱན་འདྲེན་གྱི་ཕོ་ཉ་མངགས་པའི་ངོར། རྗེ་གྲགས་པའི་མཚན་ཅན་དེས་ཀྱང་ཁམས་ཕྱོགས་ཀྱི་ས་སྐྱ་པའི་བསྟན་པའི་གཞི་ཆེ་ས་རང་དུ་དགོངས་ནས། རྗེ་འདིའི་གཅེན་འཇམ་པའི་དབྱངས་མཐུ་སྟོབས་དབང་ཕྱུག་ཉིད་མུས་ཆེན་འཁོར་ལོ་སྡོམ་པ་སངས་རྒྱས་རྒྱལ་མཚན་གྱི་དྲུང་དུ་རབ་ཏུ་བྱུང་སྟེ། ཁམས་ཕྱོགས་ལ་རྫོང་རྟ་གནང་བ་བཞིན་ཞབས་འབྲིང་པའི་ཚོགས་མང་པོ་དང་བཅས་ཆིབས་ཀྱི་ཁ་ལོ་བསྒྱུར་བར་མཛད་དེ།
གདན་ས་ཆེན་པོའི་སྒྲུབ་མཆོད་སོགས་འཕྲལ་གྱི་མཛད་འཕྲིན་རླབས་པོ་ཆེ་རྣམས་གཅེན་སྔགས་འཆང་ངག་དབང་ཀུན་དགའ་དབང་རྒྱལ་དང་མཆེད་གཉིས་ཀྱིས་ཕྱིན་ཅི་མ་ལོག་པར་མཛད་པའི་རིང་ལ་མདོ་སྔགས་ཀྱི་གཞུང་ཆེན་མང་པོ་ཀློག་པ་ཐོས་བསམ་དང་། འཇམ་པའི་དབྱངས་སྐུ་མཆེད་གཉིས་ལ་ཡབ་ཆོས་མང་དུ་ནོད་པར་མཛད་དེ། དེ་ཡང་འཇམ་མགོན་དབང་པོའི་མཚན་ཅན་ཉིད་ལ་གསན་པའི་རྣམ་གྲངས་ཆེ་ལོང་ཙམ་ཞིག་གོང་དུ་བཀོད་པ་ལྟར་ཡིན་ཞིང་། ཡབ་རྗེ་ཆོས་ཀྱི་རྒྱལ་པོར་སྔ་ཕྱིར་གསན་པ་མཛད་པའི་ཆོས་ཀྱི་རྣམ་གྲངས་ལ། ཐོག་མར་གྲུབ་ཆེན་ཛེ་ཏ་རི་དགྲ་ལས་རྣམ་རྒྱལ་གྱི་ལུགས་ཀྱི་མགོན་པོ་ཚེ་དཔག་ཏུ་མེད་པ་ལྷ་དགུའི་དཀྱིལ་འཁོར་དུ་དབང་བསྐུར་ཟབ་མོ། ཚེ་དཔག་མེད་ཀྱི་སྒྲུབ་ཐབས། དཀྱིལ་ཆོག བསྟོད་པ་རྣམས་སློབ་དཔོན་ཛེ་ཏཱ་རིས་མཛད་པ། པཎྜི་ཏ་འཇམ་པའི་དབྱངས་དང་བོད་ཀྱི་ལོ་ཙཱ་བ་ལྕེ་དགའ་བའི་དཔལ་གྱིས་བསྒྱུར་པ་རྣམས་དང་། སྔགས་འཆང་ཆེན་པོས་མཛད་པའི་དཀྱིལ་ཆོག་གི་ལུང་དང་བཅས་པ།
མ་གཅིག་གྲུབ་པའི་རྒྱལ་མོ་ལུགས་ཀྱི་ཚེ་དཔག་མེད་ཀྱི་དབང་བཞི་བྱིན་རླབས་ཀྱི་ཚུལ་དུ་བསྐུར་བ། བླ་མེད་རྡོ་རྗེ་ཐེག་པའི་སྨིན་བྱེད་ཀྱི་ཐོག་མ་བཅོམ་ལྡན་འདས་རྡོ་རྗེ་གཞོན་ནུའི་རྡུལ་ཚོན་གྱི་དཀྱིལ་འཁོར་ཆེན་པོར་སྟོད་ལས་བྱང་ཆུབ་སྒྲུབ་པའི་དབང་བསྐུར་བ་ལན་མང་པོ་དང་། དཔལ་གསང་བ་འདུས་པ་མི་བསྐྱོད་རྡོ་རྗེ་ལྷ་སུམ་ཅུ་རྩ་གཉིས་ཀྱི་དཀྱིལ་འཁོར་དུ་བརྒྱུད་པའི་བཀའ་བབ་བདུན་དང་ལྡན་པའི་དབང་རྣམས་དང་། རྗེས་གནང་གི་སྐོར་ལ། སྒྲོལ་དཀར་ཡིད་བཞིན་འཁོར་ལོའི་རྗེས་གནང་ལན་གྲངས་མང་པོ། སྒྲུབ་ཐབས་རྗེས་གནང་དང་གཉིས་ཀྱི་ཡི་གེ་སྔགས་འཆང་ཆེན་པོས་མཛད་པའི་ལུང་དང་བཅས་པ། མཁའ་འགྲོ་མ་རྡོ་རྗེ་གུར་གྱི་རྒྱུད་ནས་བཤད་པའི་འབྱུང་པོ་འདུལ་བྱེད་ཀྱི་རྗེས་གནང་། སྒྲུབ་ཐབས་དང་རྗེས་གནང་གི་ཡི་གེ་རྗེ་དཀོན་མཆོག་ལྷུན་གྲུབ་ཀྱིས་མཛད་པའི་ལུང་དང་བཅས་པ། དཔལ་རྡོ་རྗེ་ནག་པོ་ཆེན་པོ་གུར་གྱི་མགོན་པོ་ལྷ་བརྒྱད་ཀྱི་རྗེས་གནང་སྒོ་རུམ་བསེ་འབག་ནག་པོ་འཕུར་ཤེས་དང་། རྡོ་མགོན་ཡིད་བཞིན་ནོར་བུའི་དྲུང་སོགས་སུ་ལན་གསུམ།
གུར་གྱི་མགོན་པོ་ལྕམ་དྲལ་གྱི་རྗེས་གནང་། གུར་གྱི་མགོན་པོའི་སྲུང་འཁོར་མདུན་གང་མ་དང་། སེར་བ་སྲུང་བ་མདུན་གང་འཕགས་པའི་སྲུང་འཁོར་གྱི་ཞལ་ཤེས་རྣམས་དང་། མགོན་དཀར་གྱི་ཚེ་ཁྲིད་ཟབ་མོའི་ཡིག་ཆའི་ལུང་། སྔགས་འཆང་ཆེན་པོས་མཛད་པའི་གུར་གྱི་མགོན་པོ་ཁྲོ་བཅུའི་སྲུང་འཁོར་བར་ཆད་ཀུན་སེལ་གྱི་ལུང་དང་། དེའི་སྒོམ་དོན་རྣམས་ལྗགས་སྟེང་ནས་ཤིན་ཏུ་ཞིབ་པ་དང་། ཡང་དཔལ་གུར་གྱི་མགོན་པོ་འཁོར་དང་བཅས་པ་མཁའ་འགྲོ་སྦགས་སྒྲུབ་ཀྱི་ཚུལ་དུ་སྒྲུབ་པའི་བསྙེན་སྒྲུབ་ལས་གསུམ་གྱི་མན་ངག་ནང་ཁྲིད་དུ་གྲགས་པ་འཇམ་སྒྲུབ། རྩུབ་སྒྲུབ། ཞར་བྱུང་གི་མན་ངག་དང་བཅས་པའི་ཁྲིད་ཡིག་སྔགས་འཆང་ཆེན་པོས་མཛད་པའི་གཞན་ཕན་རྒྱས་བྱེད་ཀྱི་ལུང་ཁྲིད། དཔལ་རྡོ་རྗེ་ནག་པོ་ཆེན་པོ་ཞལ་བཞི་པ་བསྙེན་དུས་ཀྱི་རྗེས་གནང་།
སྒྲུབ་ཐབས་རྒྱ་གཞུང་གི་ལུང་དང་། གུར་མགོན་ལྷ་བརྒྱད་ཀྱི་རྗེས་གནང་དང་། ཞལ་བཞི་པ་བསྙེན་དུས་ཀྱི་རྗེས་གནང་གི་ཡི་གེ་སྔགས་འཆང་ཆེན་པོས་མཛད་པའི་ལུང་དང་བཅས་པ། འཕྲིན་ལས་རབ་ཏུ་མྱུར་བའི་དམ་ཅན་པུ་ཏྲ་ཆེན་པོའི་རྗེས་གནང་ཟུར་བཀའ། པུ་ཏྲའི་རྗེས་གནང་ཟུར་བཀའ་རྒྱས་བསྡུས་བྱེད་ཚུལ་སྔགས་འཆང་ཆེན་པོས་མཛད་པའི་ལུང་དང་བཅས་པ། བྲན་བདུད་གཤིན་རྗེ་ནག་པོ་ཡབ་ཡུམ་གྱི་རྗེས་གནང་། དེའི་ཡིག་ཆ་སྔགས་འཆང་ཆེན་པོས་མཛད་པའི་ལུང་དང་བཅས་པ། དཔལ་ནོར་སྐྱོང་གི་དབང་པོ་དུར་ཁྲོད་བདག་པོ་ཡབ་ཡུམ་གྱི་རྗེས་གནང་། རྗེས་གནང་གི་ཡི་གེ་སྔགས་འཆང་ཆེན་པོས་མཛད་པ་དང་། སྒྲུབ་ཐབས་ས་ཆེན་གྱིས་མཛད་པ།
སྒྲུབ་སྐོར་ཡར་ལུང་པས་མཛད་པ། རྗེས་གནང་གཏོར་ཆོག་ཆོམ་རྐུན་བསྲུང་བའི་ལས་ཚོགས་དང་བཅས་པ་རྗེ་བཙུན་སངས་རྒྱས་རིན་ཆེན་གྱིས་མཛད་པའི་ལུང་དང་བཅས་པ། ས་སྐྱ་པའི་ཡབ་ཆོས་ཡང་ཕུར་གཉིས་ཀྱི་སྲུང་མ་དཀར་བདུད་ལྕམ་དྲལ་གྱི་རྗེས་གནང་། རྗེས་གནང་གི་ཡི་གེ་སྔགས་འཆང་ཆེན་པོས་མཛད་པ་དང་། བསྐང་གསོ་ཆེ་ཆུང་གི་ལུང་དང་བཅས་པ། དཔལ་ལྡན་དམག་ཟོར་རྒྱལ་མོའི་རྗེས་གནང་། རྗེས་གནང་གི་ཡི་གེ མཆོད་གཏོར་འབུལ་ཚུལ། བསྐང་གསོ་རྒྱས་བསྡུས་རྣམས་སྔགས་འཆང་ཆེན་པོས་མཛད་པའི་ལུང་དང་བཅས་པ་དང་། གཞན་ཡང་དཔལ་མོ་ལུགས་ཀྱི་བསྙུང་གནས་ཀྱི་ཆོ་ག
འཇིག་རྟེན་དབང་ཕྱུག་གི་གཞུང་བཞི་ཉམས་སུ་ལེན་ཚུལ་ཀུན་མཁྱེན་བསོད་ནམས་སེང་གེས་མཛད་པ་དང་། བྱ་བཏང་ཀུན་དགའ་མཆོག་ལྡན་གྱིས་མཛད་པའི་བསྙུང་གནས་ཀྱི་ཆོག་སྒྲིགས་ཀྱི་ལུང་། གདོན་སྒྲོལ་གྱི་མན་ངག་ཟབ་མོའི་ཆོ་ག གནོད་སྒྲོལ་གྱི་ཆོ་ག་རིན་ཆེན་འཕྲེང་མཛེས་ཐར་པ་རྩེ་པ་ནམ་མཁའ་དཔལ་བཟང་པས་མཛད་པའི་ལུང་། སློབ་དཔོན་ཆེན་པོ་ཨ་བྷྱ་ཀ་རས་མཛད་པའི་རྡོ་རྗེ་འཕྲེང་བར་གསུངས་པའི་དཀྱིལ་འཁོར་བཞི་བཅུ་རྩ་གཉིས་ཀྱི་སྒྲུབ་ཐབས་རྣལ་འབྱོར་རྫོགས་འཕྲེང་། དཀྱིལ་ཆོག་རྡོ་རྗེ་འཕྲེང་བ། སྦྱིན་སྲེག་འོད་ཀྱི་སྙེ་མ་སྟེ་རྒྱ་གཞུང་འཕྲེང་བ་སྐོར་གསུམ་གྱི་ལུང་། རྗེ་ཐར་རྩེ་ནས་ནམ་མཁའ་དཔལ་བཟང་གིས་མཛད་པའི་རྡོ་རྗེ་འཕྲེང་བའི་སྒྲུབ་དཀྱིལ་རྡོར་འཕྲེང་མཛེས་རྒྱན་གྱི་ལུང་། འཇམ་དབྱངས་བསོད་ནམས་དབང་པོས་མཛད་པའི་བླ་མའི་རྣལ་འབྱོར་གྱི་བྱིན་རླབས་བྱ་ཚུལ་གསང་བ་ཡིད་བཞིན་ནོར་བུའི་ལུང་། འཇམ་དཔལ་ནག་པོའི་སྒྲུབ་ཐབས་མན་ངག་དང་བཅས་པ།
གུ་གེ་པཎ་ཆེན་གྱིས་མཛད་པའི་འཇམ་དཔལ་ནག་པོའི་སྒྲུབ་ཐབས་ཀྱི་ལུང་། བསླབ་བསྡུས་ནས་གསུངས་པའི་ལུས་བསྲུང་བའི་རིག་སྔགས་སྒྲ་མི་སྙན་པའི་རང་བསྲུང་དུ་གྲགས་པ། འདིའི་ཡིག་ཆ་དཀོན་མཆོག་ལྷུན་གྲུབ་ཀྱིས་མཛད་པའི་ལུང་དང་བཅས་པ། བདེ་མཆོག་དཀར་པོའི་ཚེ་སྒྲུབ་ཟབ་མོའི་ཁྲིད་ལུང་དང་བཅས་པ། དེའི་ཡིག་ཆ་འཇམ་དབྱངས་སངས་རྒྱས་རིན་ཆེན་གྱིས་མཛད་པ་དང་། ཇོ་བོ་ཆེན་པོ་དཔལ་ལྡན་ཨ་ཏི་ཤའི་ཐུགས་དམ་ཆོས་ཆུང་བརྒྱ་རྩར་གྲགས་པ་ཆོས་སྣ་བརྒྱ་དང་གསུམ་གྱི་ལུང་རྣམས་དང་། གསོ་སྤྱད་ཀྱི་སྐོར་ལ། རྩ་བའི་རྒྱུད་ལེའུ་དྲུག བཤད་པའི་རྒྱུད་ལེའུ་སུམ་ཅུ་སོ་གཅིག མན་ངག་གི་རྒྱུད་ལེའུ་དགུ་བཅུ་གོ་གཉིས།
ཕྱི་མ་རྒྱུད་ལེའུ་ཉི་ཤུ་རྩ་ལྔ་མཇུག་དོན་ཡོངས་སུ་གཏད་པ་ལེའུ་གཉིས་ཏེ། ཡོངས་དྲིལ་ལེའུ་བརྒྱ་དང་ལྔ་བཅུ་རྩ་དྲུག་ཡོད་པ་རྒྱུད་བཞིར་གྲགས་པའི་ལུང་། སྒྲུབ་ཐབས་ཀུན་ལས་བཏུས་པ་རྒྱ་མཚོར་གྲགས་པ་ལོ་ཙཱ་བ་གྲགས་པ་རྒྱལ་མཚན་གྱིས་བསྒྱུར་པའི་རྒྱ་གཞུང་ཡོངས་རྫོགས་ཀྱི་ལུང་། རྗེ་ཐར་རྩེ་ནས་ནམ་མཁའ་དཔལ་བཟང་གིས་མཛད་པའི་སྒྲུབ་ཐབས་རྒྱ་མཚོའི་ལྷ་ཚོགས་རྣམས་ཀྱི་མངོན་རྟོགས་རྗེས་གནང་དང་བཅས་པའི་ཡི་གེ་འདོད་དགུའི་ལྗོན་ཤིང་རིན་པོ་ཆེའི་སྙེ་མ་ཞེས་བྱ་བའི་ལུང་དང་། གཞན་ཡང་རྡོ་རྗེ་ནག་པོ་ཆེན་པོ་གུར་གྱི་མགོན་པོའི་སྒྲུབ་སྐོར་ལོགས་ན་བཞུགས་པ་གསེར་པོད་དུ་གྲགས་པ་དཀར་ཆག་ནང་བཞིན་ཡོངས་རྫོགས་ཀྱི་ལུང་། སྔགས་འཆང་གྲགས་པའི་མཚན་ཅན་དེ་ཉིད་ཀྱི་གསུང་རབ་དྲི་མ་མེད་པ་རྣམས་རྗེ་ཉིད་ཀྱིས་ཕྱོགས་གཅིག་ཏུ་བསྒྲིགས་པར་མཛད་པ་བཞིན་བཀའ་འབུམ་ཡོངས་རྫོགས་ཀྱི་ལུང་རྣམས་གསན་པར་མཛད་ཅེས་ཐོས་ལ། དེ་ནས་རྗེ་འདི་དགུང་གི་གྲངས་གཞི་བཅོ་ལྔར་ཕེབས་པ་འགལ་བྱེད་ཅེས་པ་ལྕགས་མོ་ཕག་གི་ལོ། ཉིད་ཀྱི་གཅེན་གྲུབ་མཆོག་མཐུ་སྟོབས་དབང་ཕྱུག་ཁམས་ཕྱོགས་ལ་ཆིབས་ཀྱི་ཁ་ལོ་བསྒྱུར་བ་ན། དམ་པ་དེ་རྗེ་འདི་ལ་ལྷག་པར་བརྩེ་བ་ཞིག་ཡོད་པར་བརྟེན། རྗེ་འདི་ཐུགས་ཤིན་ཏུ་འཕྲེང་ནས།
དེ་དུས་གདུང་སེལ་གྱི་ཚིགས་སུ་བཅད་པ་ཞིག་ཀྱང་མཛད་གནང་ཞིང་། ཉིད་ཀྱི་དགུང་ལོ་བཅུ་དྲུག་པ་ཡོངས་འཛིན་ཞེས་པ་ཆུ་ཕོ་བྱི་བ་དང་། བཅུ་བདུན་པ་བག་ཡོད་ཅེས་པ་ཆུ་མོ་གླང་གི་ལོ་ཤར་བ་ན། དབུས་གཙང་གི་སྡེ་འཁྲུགས་ཆེན་པོས་ཆོས་རྒྱལ་ཆེན་པོ་གཡས་རུ་བྱང་པ་དང་། ཤར་ཁ་བ། རིན་སྤུངས་པ། རྩེ་ཆེན་པ་སོགས་དང་། དབུས་ནས་ཡར་རྒྱབ་དཔོན་ཆེན། མངའ་རིས་ནས་གུང་ཐང་རྒྱལ་པོ། དེ་དག་གི་ཆབ་འབངས་སུ་གཏོགས་པའི་རྒྱལ་ཕྲན་མང་པོ་དང་བཅས་པ་ཡུལ་དོན་ཕུད།
ཆབ་འབངས་འཕྲོག་ཕྲི་སོགས་དབུས་གཙང་གི་ལྗོངས་འདིར་དུས་མིན་མཚོན་གྱི་བསྐལ་པ་གསར་དུ་ཤར་བའི་ཚེ། དམ་པ་འདིས་སྤྱིར་འཇིག་རྟེན་གྱི་ཁམས་ཀུན་བདེ་བའི་ཐུགས་བསྐྱེད་དང་། ཁྱད་པར་བསྟན་པ་སྤྱི་སྒེར་གྱི་བསྟན་སྐྱོང་རྣམས་ཆབ་སྲིད་དར་ཞིང་རྒྱས་པ་སོགས་ཀྱི་སྨོན་ལམ། ཆོས་སྐྱོང་ལ་འཕྲིན་འཆོལ་སོགས་བསྟན་འགྲོ་ལ་ཕན་པའི་མཛད་འཕྲིན་བླ་ན་མེད་པ་ཁོ་ན་ལ་གཞོལ་བར་མཛད་པའི་མཐུས། ཆོས་རྒྱལ་སོ་སོ་ཡང་ཧ་ཅང་རྒྱ་ཁྱོན་མི་ཆེ་ཡང་ཐུགས་ཟོས་བདེ་བའི་ངོས། སྐྱོང་མི་དཀའ་བའི་ཆབ་འབངས་ཇི་ལྟར་འཚམས་པ་རེ་དང་བཅས་བདེ་འཇགས་སུ་བཞུགས་ཆོག་པའི་ལེགས་བྱས་ཀྱི་དགེ་མཚན་གསལ་བར་གྱུར་པ་དང་། དེ་ལྟའི་སྐབས་ཤིག་བདག་ཉིད་ཆེན་པོ་འདི་ཉིད། གཅེན་སྔགས་འཆང་ངག་དབང་ཀུན་དགའ་དབང་རྒྱལ་དང་མཆེད་གཉིས་ཀྱིས། གན་པར་བདག་པོ་དགྲ་འདུལ་དྲུང་གིས་སྤྱན་འདྲེན་གྱི་ངོར་ཕེབས་ཏེ། དེར་སྡེ་སྲིད་ཞལ་ངོ་རྣམས་ལ་བཀའ་ཆོས་ཀྱི་རིགས་མང་པོ་སྔ་དྲོ་གཅེན་གྱིས་སྩལ་ཅིང་།
ཕྱི་དྲོ་བདག་ཅག་གི་རྣམ་འདྲེན་བསླུ་བ་མེད་པའི་སྐྱབས་མགོན་དམ་པ་འདི་ཉིད་ཀྱིས་གནང་བར་མཛད་ཅིང་། དེ་དུས་དབང་མོ་ཆེ་ཞིག་གི་སྐབས་སྔོན་མ་རླུང་འཚུབ་ཤིན་ཏུ་ཆེ་བ་བྱུང་བར། ཉིད་ཀྱི་བཀའ་སྒྲུབ་ཟིན་འཕྲལ། བྱམས་པའི་དཔལ་མངའ་མ་ཞལ་འདོན་མང་དུ་མཛད་ནས་གྲུབ་མཆོག་དབང་པོའི་མཚན་ཅན་ལ་གསོལ་བ་རྩེ་གཅིག་ཏུ་འདེབས་པར་མཛད་པས་རླུང་རྣམས་ཉལ་གྱིས་ཞི་ཞིང་། བཀའ་དབང་གྲོལ་ནས་རླུང་ཆེན་པོ་ལངས་པ་ན། དེར་ཡོད་ཐམས་ཅད་ཀྱིས་ངོ་མཚར་དུ་འཛིན་པ་ཡང་བྱུང་ཞེས་ཐོས་སོ། ། དེ་ནས་འགྲོ་བ་ཀུན་གྱི་འདྲེན་མཆོག་མཚུངས་པ་མེད་པའི་ནོར་བུ་འདི་ཉིད་དགུང་ལོ་བཅོ་བརྒྱད་དུ་ཕེབས་པ་ཀུན་དགའ་ཞེས་པ་ཆུ་ཕོ་སྟག་གི་ལོ་འདི་ལྟར། སྔོན་གྱི་མཛའ་བཤེས་མཇལ་འདོད་མེས། ། ཐུགས་ཀྱི་ཆུ་གཏེར་ཁོལ་བའི་ཚེ། ། ཡོངས་འཛིན་ཟླ་བའི་འཕྲིན་ཡིག་གི །
བདུད་རྩི་མེ་དེ་གཞོམ་ཕྱིར་ཟགས། ། རིང་ནས་བཅིངས་པའི་ལས་འབྲེལ་གྱིས། ། དམ་པོའི་མདུད་དེ་མ་གྲོལ་ལམ། ། ཡང་ན་བཀའ་གདམས་ཡབ་དང་སྲས། ། ནམ་ཡང་འབྲལ་བ་མེད་པའི་དཔེ། ། རྒྱལ་བསྟན་ཡོངས་རྫོགས་བང་མཛོད་སྒོ། ། ལྷག་བསམ་ལྡེ་མིག་གིས་ཕྱེ་སྟེ། ། དགོས་དགུ་འབྱུང་བ་བསྙེན་རྫོགས་ཀྱི། ། བསླབ་ཁྲིམས་ཡིད་བཞིན་མདོ་སྔགས་ཀྱི། ། ཟབ་དགུ་གདམས་པའི་ནོར་མང་དང་། །
བཅས་ཏེ་ལེན་འདོད་དེ་ནས་སོང་། ། ཞེས་བདག་ཅག་གི་རྣམ་འདྲེན་བསླུ་བ་མེད་པ་འདི་ཉིད་སྐུ་གཞོན་ནུ་ཉིད་ནས་བུ་མོ་མུ་ཏིག་གི་འཁྲི་ཤིང་ཅན་གྱིས། སངས་རྒྱས་ཞེས་པའི་སྙན་པའི་གླུ་དབྱངས་ཐོས་པ་ལྟར། འཁོར་ལོ་སྡོམ་པ་ངུར་སྨྲིག་གི་བླ་གོས་འཆང་བ་རྗེ་བཙུན་མུས་པ་ཆེན་པོ་སངས་རྒྱས་རྒྱལ་མཚན་གྱི་མཚན་ཐོས་པ་ཙམ་ན།

ཞལ་གྱི་ཆུ་སྐྱེས་བལྟ་འདོད་དང་། གསུང་གི་བདུད་རྩི་གསོལ་བར་བཞེད་པའི་དད་འདུན་བླ་ལྷག་ཏུ་ཡོད་པ་དང་། སླར་ཡང་རྗེ་དེའི་རྣམ་པར་ཐར་པ་འགའ་ཞིག་གསན་པའི་རྐྱེན་བྱས་ཞལ་དཀྱིལ་གཟིགས་པ་སྔ་ཕྱི་ལ་རྒྱས་པ་ལྟ་བུར་ཡོད་པའི་ཚེ། ཉིད་ཀྱི་གཅེན་བདག་ཆེན་འཇམ་པའི་དབྱངས་མཐུ་སྟོབས་དབང་ཕྱུག་ཉིད་ཁམས་ནས་གདན་ས་ཆེན་པོར་ཕེབས་ཏེ། དེའི་གནས་ཚུལ་དང་། ལྷག་པར་མཐུ་སྟོབས་དབང་ཕྱུག་ཉིད་རྗེ་མུས་པ་ཆེན་པོ་མཇལ་བར་བཞེད་པའི་སྔ་འགྲོས་འབུལ་བའི་རྐང་མགྱོགས་ལ། དཔལ་ས་སྐྱ་ནས་སྔགས་འཆང་གྲགས་པ་བློ་གྲོས་རྒྱལ་མཚན་དཔལ་བཟང་པོའི་ཐུགས་དམ་གསུང་ཤོག་གནང་བའི་ལན་དུ། རྗེ་མུས་ཆེན་བུདྡྷའི་མཚན་ཅན་དེ་ཉིད་ཀྱིས། ཡབ་རྗེ་གྲགས་པའི་མཚན་མངའ་བ་དེར། རང་གི་བཞེད་དོན་འགྲུབ་པར་ཞུ་གསོལ་གྱི་གསུང་འཕྲིན་འདི་ལྟར་སྩལ་བར་མཛད་དེ། ཁམས་གསུམ་ཆོས་ཀྱི་རྒྱལ་པོ་རིན་པོ་ཆེའི་ཞབས་ཀྱི་པདྨོ་དམ་པའི་དྲུང་དུ།
ཞུ་བ། སྐུ་གསུང་ཐུགས་རྡོ་རྗེ་གསུམ་མངོན་པར་མཐོ་ཞིང་རྣམ་དཀར་གྱི་མཛད་འཕྲིན་གོང་འཕེལ་དུ་བཞུགས་པའི་སྐབས་ནས་གསུང་ཤོག་དམ་རྫས་གནང་སྦྱིན། ཞབས་དྲུང་སྒར་ཆེན་འདི་ཕྱོགས་སུ་ཕེབས་པའི་བསླབ་སྟོན་དང་བཅས་པ་སྤྱི་བོར་ཕེབས་པས་བཀའ་དྲིན་ཆེ་ལགས། ཕུལ་དོན། བདག་ཁྱེར་འཁོས་ཆུང་པ་དང་། འདི་ཕྱོགས་མཐའ་འཁོབ་ཏུ་སོང་བས། ཞབས་དྲུང་སྒར་ཆེན་དཔོན་སློབ་ཉུང་ཤས་གཅིག་གི་ཞལ་བཀོད་གནང་ནས་ཟླ་བ་འདི་དང་བཅུ་པའི་བར་ཙམ་ལ་འདིར་ཕེབས་པ་ཙམ་བྱུང་ན་ལེགས་པ་གདའ། ཆེད་གཏད་ཕུལ་དོན། བདག་ན་སོ་མཐར་ཕྱིན་པ་དང་། སྔ་མོ་ནས་འདུན་པ་ཡོད་པ་དང་།
གླིང་ཁ་གདན་ས་ཡང་ལོ་མང་རབ་སོང་བ་ནས། ཅིས་ཀྱང་ཁམས་ཀྱིས་མ་ལྕོགས་པ་ལགས་པས། འདི་ཁའི་མཁན་པོའི་འོས་རིགས་ཞབས་དྲུང་སྐུ་གཞོན་པ་འོས་སུ་ཤར་བ་ལགས་པས། ས་ལོ་ཐམས་ཅད་མཁྱེན་པ་སྐུ་མཆེད་ཀྱིས་ཀྱང་ནཱ་ལེནྡྲ་ལ་སོགས་པའི་ཞལ་བདག་མཛད་ནས། སངས་རྒྱས་ཀྱི་བསྟན་པ་དང་སེམས་ཅན་གྱི་བདེ་སྐྱིད་ལ་ཤིན་ཏུ་ཕན་པ་བྱུང་འདུག་པ་ལྟར། དཔལ་ས་སྐྱ་པ་ཡབ་སྲས་བརྒྱུད་པ་དང་བཅས་པ་ཡི་དམ་ཆོས་སྐྱོང་སྲུང་མ་རྣམས་ཀྱི་དམ་ཚིག་ལ་དགོངས་ནས་འདི་ཁའི་མཁན་པོ་ལ་ཞབས་དྲུང་སྒར་ཆེན་དང་སྟབས་གཅིག་ཏུ་གནང་བ་ཐུགས་རྗེ་ཆེ་བ་མཁྱཻན་ལགས། བདག་རང་གི་བསམ་པ་རྣམ་པར་དག་པའི་ཞལ་ངོ་གོང་མ་ཐམས་ཅད་ཀྱི་ཞབས་ཏོག་ཏུ་འགྱུར་རམ་སྙམ་པའི་འདོད་འདུན་རྩེ་གཅིག་པ་ལགས་པས། དགོངས་པ་མི་འགལ་བའི་ངོས་ནས་ཅིས་ཀྱང་གནང་བ་ཐུགས་རྗེ་ཆེ་བ་མཁྱཻན་ལགས། འདིའི་རྩིས་བཞེས་གནང་ནས། གདན་སར་ཕེབས་དགོས་ཤར་ཀྱང་ཐག་རིང་མི་འདུག་པས་ཕར་བྱོན་ཚུར་བྱོན་མཛད་པས་འཐུས་པ་འདུག་པ།
གང་སྤྱིའི་བསླབ་སྟོན་མིག་ཕྱེ་བ་འདྲ་བ་ཞིག་ཐུགས་ཚ་ལ་སྦྱར་བ་དང་བཅས་གནང་བ་མཁྱཻན་ལགས། གཙང་པར་དཔོན་དྲུང་མཁྱུད་ནས་བཀོད་ཡིག་ཞུ་མཁན་བདག་ཚོ་རང་གིས་བརྫངས་ཡོད་པས། ཞབས་དྲུང་རིན་པོ་ཆེ་དེ་ཀར་དབུ་བསྙུང་མཛད་དཀའ་ལོག་བལྟ་ལ་སོགས་པ་གཏན་ནས་ཡོང་བ་མེད་མཆིས་པས་དགོངས་པ་རིན་པོ་ཆེར་བཞུགས་པ་ཞུ་ཞུ་ལགས། ཞུ་ཡིག་སྤྱན་ཟུར་གཡོ་རྟེན་གསེར་ཞོ་དོ་ལ་རྒྱ་ལྡན་ཕུལ། ཅེས་བླ་མ་གོང་མའི་ཞབས་འདེགས་དང་། བསྟན་འགྲོ་ལ་དགོངས་པའི་ཐུགས་བསྐྱེད་རླབས་པོ་ཆེས་ཉེ་བར་དྲངས་ཤིང་། དུས་གསུམ་སྒྲིབ་མེད་དུ་གསལ་བར་གཟིགས་པའི་ངང་ཚུལ་ཅན་གྱི་སྒོ་ནས་སྔགས་འཆང་འགྲོ་བའི་མགོན་པོ་གང་དེར་ཞུ་འཕྲིན་ནན་བསྐྱེད་དེ་བཞིན་འབུལ་བར་མཛད་པ་དང་དུས་མཉམ་དུ། བདག་ཅག་གི་སྐྱོབས་པ་མཚུངས་པ་མེད་པ་འདི་ཉིད་ལ་ཡང་གསུང་ཤོག་འདི་ལྟར་སྩལ་པ་ཡིན་ཏེ། འཇམ་དབྱངས་རིན་པོ་ཆེའི་དྲུང་དུ། ཞུ་བ།
ད་ལམ་ཕུལ་དོན། བདག་ན་སོ་རྒས་པ་དང་། ཁམས་ཀྱིས་ཅིས་ཀྱང་མ་ལྕོགས་པར་བརྟེན། ཁྱོད་གླིང་ཁ་བདེ་བ་ཅན་གྱི་མཁན་པོ་ལ་འོས་རིགས་སུ་ཤར་བ་ལགས་པས། སྔོན་ཡང་ས་ལོ་ཐམས་ཅད་མཁྱེན་པ་སྐུ་མཆེད། བདག་ཆེན་ཀུན་བཀྲས་པ་རྣམས་ཀྱིས་ནཱ་ལེནྡྲ་དང་གླིང་ཁ་ལ་སོགས་པའི་ཞལ་བདག་མཛད་ནས་སངས་རྒྱས་ཀྱི་བསྟན་པ་དང་སེམས་ཅན་གྱི་བདེ་སྐྱིད་ལ་ཤིན་ཏུ་ཕན་པ་བྱུང་འདུག་པ་ལྟར། ཁྱེད་ཀྱིས་ཀྱང་དཔལ་ས་སྐྱ་པ་ཡབ་སྲས་བརྒྱུད་པ་དང་བཅས་པ། ཡི་དམ་བཀའ་སྲུང་རྣམས་ཀྱི་དམ་ཚིག་ལ་དགོངས་འདི་ཁའི་མཁན་པོར། ཞབས་དྲུང་སྒར་ཆེན་དང་ལྷན་ཅིག་མཛད་ནས་ཟླ་བ་བཅུ་པའི་ཚེས་བརྒྱད་མུས་ཆེན་སེམས་དཔའ་ཆེན་པོའི་དུས་ཆེན་ལགས་པས། འདི་ཐོག་ཕེབས་ཐུབ་པ་ཞིག་ཅིས་ཀྱང་མཁྱཻན་ལགས།
ཡབ་རིན་པོ་ཆེར་ཡང་རྒྱུ་མཚན་ནན་ཆེ་བ་རང་ཕུལ་ཡོད་ལགས་ཤིང་། གཙང་པར་བཀོད་ཡིག་ཞུ་མཁན་ཡང་འདི་ཁ་ནས་བཏང་ཡོད་པས་དགོངས་བཞུགས་མཁྱཻན། འདིར་འབྱོན་གོང་སྔགས་འཆང་ཆེན་པོའི་དངུལ་གདུང་ལ་སྙན་དར་དང་། སྒོ་རུམ་བསྐྱེད་ལྷས་སུ་བསྐང་གསོ་བརྒྱ་ཚར་ཞིག་ཅིས་ཀྱང་མཛད་ནས་ཕེབས་པ་ཞུ། ཞུ་ཡིག་གཟིགས་རྟེན་བཀྲ་ཤིས་པའི་ཁ་བཏགས་ལ་རྒྱ་མཛེས་ཕུལ། ཞེས་པའི་ཐུགས་དམ་གསུང་ཤོག་ཕེབས་པ་ན། ཆར་འདོད་ཀྱི་བྱིའུ་དབྱར་སྐྱེས་ཀྱི་སྒྲ་ཐོས་པ་ལྟར་ཐུགས་དགྱེས་སྤྲོའི་མཆོག་དང་ལྡན་པར་གྱུར་ཅིང་། དེ་ལྟར་རྗེ་བཙུན་མུས་པ་ཆེན་པོ་དེས་བདག་ཅག་གི་རྣམ་འདྲེན་དམ་པ་འདི་ལ། བསྟན་པ་རིན་པོ་ཆེ་སྤྱི་སྒེར་གྱི་ཁུར་ཆེན་འདེགས་བཟོད་པའི་བསྟན་འཛིན་གཉིས་འཐུང་དབང་པོར་དགོངས་པས་རང་ཉིད་ལ་ཇི་ལྟར་མངའ་བའི་ཆོས་དང་། བདག་གིར་མཛད་པའི་དགོན་གནས་དང་བཅས་པ་བསྟན་པ་གཏད་པས།
སྙིགས་དུས་སུ་དགེ་ལེགས་ཕུན་སུམ་ཚོགས་པ་འབྱུང་བར་ཡེ་ཤེས་ཀྱི་གཟིགས་པ་དྲི་མ་མེད་པས་ཇི་ལྟར་གསལ་བ་ལྟར། བདག་ཉིད་ཆེན་པོ་ཡབ་སྲས་རྣམ་པ་གཉིས་ལ་ཞུ་འཕྲིན་ཕུལ་བས་མཚམས་སྦྱར་ཞིང་། གཞན་ཡང་དམ་པ་འདི་དང་རྗེ་མུས་པ་ཆེན་པོ་དེ་ཉིད་ནི་སྐུའི་སྐྱེ་བ་དུ་མར་དཔོན་སློབ་ཏུ་འབྲེལ་པས། སླར་ཡང་བསྟན་འགྲོའི་དོན་ལ་བསམ་བཞིན་པས་དཔོན་སློབ་ཉི་ཟླའི་སྣང་བརྙན་དུ་ཤར་ཏེ། དེའི་ཚུལ་ཡང་བདག་ཅག་གི་སྐྱབས་མགོན་བསླུ་བ་མེད་པ་འདི་ཉིད་སྐུ་གཞོན་ནུའི་དུས། གྲུབ་བརྙེས་གོང་མའི་རྣམ་ཐར་གྱི་དཔེ་ལ་གཟིགས་རྟོག་མཛད་པའི་རྐྱེན་བྱས། ནམ་འཆི་ཆ་མེད་ཀྱི་ཚེ་ཐུང་འདི་ལ། ཚེ་དང་སྒྲུབ་པ་མཉམ་པ་གཅིག་བྱ་དགོངས་པ་དང་། ཡང་ན་འཆད་ཉན་དང་ཐུགས་དམ་སྤེལ་མར་མཛད་དེ། མི་ཚེ་སྟོང་ཟད་དུ་མ་སོང་བ་ཞིག་ཅིས་ཀྱང་བྱ་དགོངས་ཤིང་།
དེ་དག་གང་བྱེད་ཀྱང་བླ་མ་མཚན་ཉིད་དང་ལྡན་པ་གཅིག་དང་མ་མཇལ་བའི་ཐབས་མི་འདུག་དགོངས་པ་སོགས་ཆོས་དང་མཐུན་པའི་ཐུགས་ཀྱི་ལྷག་བསམ་ཟླ་བ་ཚེས་པ་ལྟར་བཟོ་མེད་དུ་འཁྲུངས་པ་ཞིག་ཡོད་འདུག་ཅིང་། ཁྱད་པར་མུས་ཆེན་འཁོར་ལོ་སྡོམ་པ་སངས་རྒྱས་རྒྱལ་མཚན་གྱི་རྣམ་པར་ཐར་པ་ཅུང་ཟད་ཙམ་ཐོས་པའི་མོད་ལ། མཇལ་འདོད་ཀྱི་ཐུགས་འདུན་ཞེ་ནས་དུང་དུང་པ་ཡང་ཡང་ཐུགས་རྒྱུད་ལ་འཁྲུངས་ཤིང་། རྗེ་དེ་ལ་ཆོས་ཐོས་པ་དང་། སྐུ་དྲུང་ནས་འོངས་པ་ཡིན་ཟེར་བའི་གྲྭ་པ་སོགས་དང་མཇལ་བ་ན་ཡང་། ཁྱེད་རྣམས་རེ་དགའ། བླ་མ་སངས་རྒྱས་དེ་ལྟ་བུ་མཇལ་འདུག་དགོངས་པ་དང་། དེ་དང་མཚུངས་པར་སྔ་གོང་འཇམ་པའི་དབྱངས་མཐུ་སྟོབས་དབང་ཕྱུག་རྗེ་མུས་ཆེན་དྲུང་དུ་རབ་ཏུ་བྱུང་དང་། དབང་རྗེས་གནང་སོགས་གསུང་ཆོས་མང་པོ་གསན་ནས་ཕེབས་སྐབས། རྗེ་མུས་པའི་རྣམ་པར་ཐར་པ་འདྲ་གསུངས་པ་ན།
བདག་ཉིད་ཆེན་པོ་འདིས། བདག་ཀྱང་རྗེ་དེ་དང་མཇལ་ནས་ཆོས་ཐོབ་པ་ཞིག་བྱུང་ན་དགའ་བ་ལ་ཞུ་བ་མཛད་པ་དང་། ཐུགས་ལ་ཡང་མཇལ་འདོད་ཇེ་འཕེལ་དུ་སོང་བ་ཞིག་བྱུང་གསུངས་ཤིང་། ཡང་ལན་ཅིག་རྗེ་བཙུན་མུས་པ་ཆེན་པོ་བུདྡྷ་དྷྭ་ཛ་དེ་ཉིད་ཀྱིས་ངམ་རིང་ཆོས་ཀྱི་རྒྱལ་ཁབ་ཏུ་སྦྱོང་དཀྱིལ་བཅུ་གཉིས་ཀྱི་དབང་གནང་བ་གྲུབ་འཕྲལ། དཔོན་གཙང་རྩ་བརྒྱད་ནས་ལྷ་འབྱོར་དྲུང་གདན་ས་ཆེན་པོར་བྱོན་པའི་ཚེ། ཁོང་གི་ཕྱག་ལ་དཔུང་སྐུད་ཅིག་འདུག་པ་རྗེ་འདིས་གཟིགས་ནས་ཁྱེད་ཀྱིས་ཉེ་སྟབས་དབང་སུ་ལ་ཞུས་གསུངས་པས། རྗེ་མུས་ཆེན་ལ་སྦྱོང་དཀྱིལ་བཅུ་གཉིས་ཀྱི་དབང་ཐོབ་པ་ལགས་ཟེར་བ་དང་། རྗེ་མུས་པའི་རྣམ་ཐར་གྱི་གསུང་གླེང་ཅུང་ཟད་ཙམ་བྱུང་བའི་ཚེ་ཡང་། ངེད་ཀྱང་བླ་མ་སངས་རྒྱས་དེ་དང་མཇལ་ནས་ཆོས་ཐོབ་པའི་དུས་ཤིག་ཨེ་ཡོང་ན་ཞེས་ཀྱང་གསུངས་ཤིང་ཐུགས་ལ་ཡང་དེ་བཞིན་འཁྲུངས་པར་སྣང་ལ། དེ་ནས་སྐབས་ཤིག་རྒྱལ་བ་བསྐྱེད་པའི་ཡུམ་ལྷ་སྲས་བསོད་ནམས་རྒྱལ་མོ་དེ་ཉིད་ངམ་རིང་དུ་མི་དབང་ཆེན་པོ་མཇལ་བ་ལ་ཕེབས་འདུག་དུས།
རྗེ་མུས་ཆེན་ཉིད་ཀྱང་ངམ་རིང་ན་གདན་ཆགས་པའི་སྐབས་ཡིན་པ་ནས། དེ་དུས་རྗེ་འདིའི་ཐུགས་ལ། ད་ལྟ་གངས་ཅན་གྱི་ཁྲོད་ན་དགེ་བའི་བཤེས་གཉེན་ཐོས་བསམ་སྒོམ་གསུམ་མཐར་ཕྱིན་ནས་མཁས་བཙུན་བཟང་གསུམ་གྱི་ཡོན་ཏན་མ་ལུས་པའི་མངའ་བདག་ཏུ་གྱུར་ཅིང་། ལྷག་པར་དད་ལྡན་གྱི་སློབ་བུ་ལ་མཆོག་ཐུན་མོང་གི་དངོས་གྲུབ་བདེ་བླག་ཏུ་སྩོལ་ནུས་པ། མངོན་པར་མཁྱེན་པ་ཐོགས་མེད་དུ་མངའ་བའི་སྐྱེས་བུ་རྗེ་མུས་ཆེན་ལས་གཞན་མེད་དོ་ཞེས་དཔྱོད་ལྡན་གཟུར་གནས་མང་པོའི་ངག་ལས་ཐོས་པ་ལྟར། རང་ཉིད་ཀྱང་སྙིང་ནས་ཡིད་ཆེས་ཐོབ་པ་ལ་བརྟེན། ད་ནི་ཁོ་བོ་ཅག་འདི་ཕྱི་བར་དོ་གསུམ་གྱི་སྐྱབས་གནས་དང་འདྲེན་པ་ཞུ་བའི་བློ་རྩེའི་གཏད་མཚམས་ཀྱི་ཡུལ་འཇམ་དབྱངས་སྐུ་མཆེད་ཞལ་རྣམ་པ་གཉིས་དང་། རྗེ་འདི་ཁོ་ན་ལས་གཞན་མེད་པར་དགོངས་ཏེ། ཉིད་ཀྱི་ཡུམ་རིན་མོ་ཆེ་བརྒྱུད་པའི་རྗེ་མུས་ཆེན་དུ་ཞུ་འཕྲིན་འདི་ལྟར་འབུལ་བར་མཛད་དེ། བདག་ཚེ་ཧ་ཅང་མི་རིང་བ་ཞིག་བྱུང་ན་ཐོས་བསམ་རྒྱ་ཆེར་བྱས་པ་ལ་དོན་མི་འདུག་པས།
ཚེ་རིང་ཐུང་འོང་དང་། ཐོག་མར་མདོ་སྔགས་གང་ལ་སྦྱང་ན་ལེགས་དང་། དབུ་ཞྭ་སོགས་སྐུ་དྲག་ཕོག་ངེས་པའི་ན་བཟའ་ཞིག་བྱིན་རླབས་རྟེན་དུ་གནང་བ་དང་། སེམས་ལ་ཕན་པའི་བསླབ་སྟོན་ཞིག་གནང་དགོས་ཞུ་བ་མཛད་འདུག་པར། དེའི་ལན་དུ་རྗེ་མུས་ཆེན་ནས། འཇམ་པའི་དབྱངས་ངག་དབང་ཀུན་དགའ་བསོད་ནམས་གྲགས་པ་རྒྱལ་མཚན་དཔལ་བཟང་པོའི་ཞབས་དྲུང་དུ། ཞུ་བ། སྐུ་གསུང་ཐུགས་རབ་ཏུ་དྭངས་ཤིང་རྣམ་དཀར་གྱི་དགེ་བ་ལ་བརྩོན་པར་བཞུགས་སྐབས་ནས། བཀའ་ཤོག་དམ་རྫས་ཀྱི་གནང་སྦྱིན་དང་བཅས་སྤྱི་བོར་ཕེབས་པས་བཀའ་དྲིན་ཆེ་ལགས། སྐུ་ཆ་བཏབ་པས་སྐུ་ཚེ་རིང་པོ་ཡོང་བ་གདའ།
ཐུགས་སྦྱོང་སྔོན་མ་གང་ལ་མཛད་པ་དགའ་བཏབ་པས། མདོ་མཛད་པ་དགའ་བར་གདའ། ཐུགས་སྦྱོང་གནང་གོང་མི་གཡོ་བ་དཀར་པོའི་བསྙེན་པ་ཞིག་མཛད་ན་ལེགས་པ་གདའ་ལགས། ཐུགས་དམ་སློབ་གཉེར་ལ་སོགས་པ་གང་མཛད་ནའང་ཐུགས་རྩེ་དཀོན་མཆོག་ལ་གཏད། ངེས་འབྱུང་དྲག་པོའི་སྒོ་ནས་རྒྱུད་བསྐུལ། སེམས་ཅན་ཐམས་ཅད་ཀྱི་དོན་དུ་སངས་རྒྱས་ཐོབ་འདོད་ཀྱི་བསམ་པས་མཛད་དགོས་ཏེ། ས་པཎ་གྱིས། མདོར་ན་ཆོས་ཀྱིས་ཅི་བྱེད་སོམས། ། སངས་རྒྱས་བྱེད་ན་ཆོས་བཞིན་གྱིས། ། ཞེས་དང་།
མུས་ཆེན་སེམས་དཔའ་ཆེན་པོས། ཉམས་སུ་ལེན་པའི་ཆོས་ལ། ། བློ་སྙིང་བྲང་གསུམ་གཏད་ནས། ། སེམས་སྣང་ཆོས་སུ་སྲེས་ཤིག ། འདི་ཕྱི་བར་དོ་གསུམ་དུ། ། འདི་ཡིས་བསླུ་བ་མེད་པས། ། མ་ནོར་ལམ་ལ་འབུངས་ཤིག ། ཅེས་གསུངས་པ་སོགས་མང་དག་གདའ་ནའང་ཡི་གེ་མང་དོགས་མ་བྲིས་ལགས། མདོར་ན་སྔ་མུ་ལྟར་ཐུགས་དམ་ཐུགས་སྦྱོང་རིས་མེད་བསྟན་པ་དགོངས་ནས་མཁྱེན། ཞུ་ཡིག་གཟིགས་རྟེན་ཚེ་མདུད་ལ་རྒྱ་མཛེས་ཕུལ།
ཞྭ་མོ་སོགས་བདག་གི་དྲི་ཕོག་པས་འབུལ་མ་ནུས། ཞེས་པའི་གསུང་ཕེབས་འདུག་པ་དེའི་ནང་དུ། མི་གཡོ་བ་དཀར་པོའི་བསྙེན་པ་མཛད་དགོས་པར་གསུངས་པས་དེ་ནི། སྔོན་གྱི་བླ་མ་གོང་མ་རྣམས་ཀྱིས་སློབ་མ་འགའ་ཞིག་ལ་རྟེན་འབྲེལ་སྒྲིག་པར་མཛད་པའི་ཚེ་ཡང་། མི་གཡོ་བ་དཀར་པོའི་རྗེས་གནང་སོགས་གནང་འདུག་པ་དང་མཚུངས་པར། རྣམ་འདྲེན་དམ་པ་འདི་ལ་ཡང་རྗེ་བཙུན་མུས་པ་ཆེན་པོ་དེའི་གསུང་གི་བདུད་རྩིས་ཐུགས་ཀྱི་བུམ་བཟང་ཡོངས་སུ་གཏམས་ཤིང་ཐུགས་ཡིད་གཅིག་ཏུ་འདྲེས་ནས་གཏན་དུ་ལེགས་པའི་འདུན་མ་ཟིན་པའི་རྟེན་འབྲེལ་གྱི་ཐོག་མ་དེ་དུས་ནས་སྒྲིག་པར་མཛད་པ་ལ་ཐེ་ཚོམ་ཅུང་ཟད་ཀྱང་དགོས་པ་མ་ཡིན་ནོ། ། ཞེས་རྗེ་ཉིད་གསུངས་ཤིང་། དེ་དང་ཚུལ་མཚུངས་པར་རྗེ་འདི་དཔལ་ས་སྐྱའི་བཞི་ཐོག་བླ་བྲང་གི་གཟིམ་ཆུང་མཁའ་སྤྱོད་དུ་བཞུགས་པའི་དུས་ཤིག་ཐོ་རངས་ཀྱི་ཚེ་མནལ་ལམ་དུ། བྱས་འགྱུར་དགོན་པའི་བླ་བྲང་ནུབ་ཀྱི་རྗེ་བཙུན་གྱི་ཆོས་ཁྲི་ན་རྗེ་བླ་མ་མུས་པ་ཆེན་པོ་འདི་ཡིན་ཟེར་བའི་བླ་མ་བག་དྲོ་བ་གཟི་བརྗིད་ཅན་ཞིག་འདུག་པ་ལ། ཕྱག་ན་མི་རྐང་གི་གླིང་བུ་ཞིག་བསྣམས་ནས་འབུད་བཞིན་པ་དང་བཅས།
འདི་བུས་པས་མགོན་པོ་མཐོང་ཡོང་གི་གདའ་ཟེར་བ་ལ། རྗེ་འདིས་རྐང་གླིང་དེ་བཞེས་ནས་འབུད་པར་མཛད་པ་ན། སྐད་ཀྱང་ཧ་ཅང་ཆེ་བ་མ་བྱུང་ཞིང་། ཆོས་སྐྱོང་ཡང་གཟིགས་རྒྱུ་མ་བྱུང་བའི་མོད། དེ་མ་ཐག་བླ་མ་དེའི་སྐུ་དྲུང་ནས་ཆུ་ཆེན་པོ་ཞིག་ཐོལ་གྱིས་བརྡོལ་བྱུང་བས། རྗེ་ཉིད་ཀྱིས་ས་སྐྱོར་སོགས་ཐབས་མཁས་ཀྱིས་བསྐྱིལ་བས་རྫིང་བུ་ཆེ་བའི་ཚད་ཙམ་ཞིག་བྱུང་བ་སྙམ་མཛད་ཅིང་། དེ་འཕྲལ་ཉི་མ་ཡང་ཟེར་གྱིས་བཞུད་སོང་བ་འདྲ་བ་ཞིག་བྱུང་བ་དང་མནལ་སད། དེ་དུས་ཉི་མ་བཞུད་པའི་རྣམ་པ་དེ་ལྟ་བུ་སོགས་ལེགས་པའི་ལྟས་རང་ཅི་འདྲ་ཡིན་ནམ་སྙམ་པའི་ཐུགས་ཐིང་ངེ་བ་ཞིག་བྱུང་སྣང་ཡང་། དུས་ཕྱིས་མཚན་ལྟས་ཀྱི་དོན་ལ་བརྟགས་པས། ཉི་མ་ནུབ་པ་དེ་རྒྱལ་ཡུམ་དེ་ཉིད་སྐུ་མ་གཤེགས་གོང་རྗེ་མུས་ཆེན་དང་མི་མཇལ་བའི་ལྟས་དང་།
རྗེ་རང་གིས་རྐང་གླིང་འབུད་པ་མཛད་པར་སྒྲ་ཧ་ཅང་ཆེ་རྒྱུ་མ་བྱུང་བ་སོགས་ནི། རྗེ་བཙུན་མུས་ཆེན་དེ་ཉིད་ཆོས་སྐྱོང་གི་མངའ་བདག་ཏུ་བཞུགས་ཀྱང་རྗེ་འདི་ཉིད་ཀྱིས་བླ་མ་དེ་ལས་རྗེས་གནང་ཁྲིད་དང་མན་ངག་གི་དཔེ་ཆུང་གིས་མཚོན་པའི་ཆོས་སྐྱོང་གི་ཆོས་སྐོར་རགས་པ་ཙམ་ཞིག་མ་གཏོགས། དཔེ་ལུང་སོགས་ཞིབ་ཏུ་མི་གསན་པའི་བརྡའ་དང་། སྐུ་དྲུང་ནས་ཆུ་བརྡོལ་བ་རྫིང་བུར་བསྐྱིལ་བ་དེ་ནི་གཞན་བདེ་ཀྱེ་གསང་གསུམ། ཡོ་ག་སོགས་གཙོ་བོར་གྱུར་པའི་ས་སྐྱ་པའི་ཡབ་ཆོས་མུ་མཐའ་མེད་པ་ཞིག་གསན་པའི་རྟགས་ཡིན་པ་འདུག་ཅེས་དམ་པ་འདི་ཉིད་ཀྱི་ཞལ་ལས་དངོས་སུ་ཐོས་པ་ལགས། དེས་ན་དམ་པ་འདི་དང་རྗེ་མུས་ཆེན་བུདྡྷའི་མཚན་ཅན་དེ་ཉིད་ཞལ་དངོས་སུ་མ་མཇལ་གོང་དུ་ཡང་མཚན་ལམ་སོགས་སུ་གསལ་པོར་བྱོན་ནས་མ་འོངས་པ་འབྱུང་འགྱུར་ལུང་སྟོན་པར་མཛད་པས་ན། སྐུ་ཚེའི་འཕྲེང་བ་དཔག་ཏུ་མེད་པ་ནས་དཔོན་སློབ་ཏུ་འབྲེལ་བའི་དགེ་མཚན་ཡང་དག་པ་སྟེ། དོན་དེ་དག་ལ་ནི་ཉིད་ཀྱི་གསུང་ལས། ཐོག་མེད་འཁོར་བར་ཡང་ཡང་འཁྱམས་པའི་ཚེ། ། རྒྱུན་ཆད་མེད་པར་ཐུགས་རྗེས་སྐྱོང་མཛད་པའི། །
ཁྱབ་བདག་རྡོ་རྗེ་འཆང་དབང་མུས་པ་རྗེ། ། སངས་རྒྱས་བསྟན་པའི་རྒྱལ་མཚན་འཛིན་ཁྱོད་ཀྱི། ། མཚན་གྱི་ཡི་གེ་རྣ་བར་ལྷུང་ཙམ་གྱིས། ། རབ་དགའི་ས་ཐོབ་པས་ཀྱང་མི་འགྲན་པའི། ། དགའ་སྤྲོའི་ཏིང་འཛིན་བརྟན་པོས་བདག་རྒྱུད་གཏམས། ། མཐོང་བ་མེད་ཀྱང་རྣམ་པ་བློ་ཡུལ་དུ། ། ཝལ་ཝལ་དྲན་པ་ཉིན་མོའི་ཆ་ཀུན་དང་། ། མཚན་དུས་རྨི་ལམ་དུ་ཡང་བརྗེད་མ་གྱུར། ། ཨེ་མ་དུས་གསུམ་སྒྲིབ་མེད་གཟིགས་པ་ཡི། ། འཇིགས་རུང་སྲིད་མཚོ་སྒྲོལ་བའི་དེད་དཔོན་དེའི། །
ཞལ་མཐོང་གསུང་གི་བདུད་རྩི་ཐོབ་པ་ཞིག ། ནམ་ཞིག་འབྱུང་སྙམ་སེམས་པ་ཁོ་ན་ལས། ། ཡིད་ལ་བྱ་བའི་སྐབས་གཞན་འཕྲོགས་གྱུར་ཏེ། ། མགོ་ལ་མེ་ཤོར་བཟློག་ལྟའི་བརྩོན་འགྲུས་ཀྱིས། ། དེ་དོན་སྒྲུབ་པའི་ཐབས་ལ་རབ་བརྩོན་པས། ། ཤུལ་རིང་ལམ་གྱི་ངལ་བ་ཇི་སྙེད་པ། ། ཇི་མི་སྙམ་པའི་དགའ་སྤྲོའི་ངང་དུ་གནས། ། དེ་ཉིད་ཚེ་ན་རྟེན་འབྲེལ་གཞན་དབང་འགས། ། ལུས་ནི་དཔལ་ལྡན་ས་སྐྱར་གནས་གྱུར་ཀྱང་། ། སེམས་ནི་རིགས་ཀྱི་བདག་པོ་མུས་པ་རྗེའི། །
ཕྱོགས་སུ་ཡང་ཡང་རྒྱུག་ལ་ངལ་བ་མེད། ། དེ་འདྲའི་ངང་ཚུལ་ཉིད་ལ་རེ་ཞིག་གནས། ། ཞེས་གསུངས་པ་ལྟར་ཡིན་ནོ། ། དེ་ལྟར་རྗེ་བཙུན་བསླུ་མེད་དམ་པ་འདི་དང་། རྒྱལ་དབང་བུདྡྷའི་མཚན་ཅན་དེ་ཉིད་སྐུ་ཚེ་མང་པོའི་སྔོན་རོལ་ནས་ཡང་དག་པའི་དཔོན་སློབ་ཏུ་འཆིང་བྱེད་ལེགས་པའི་སྨོན་ལམ་གསེར་གྱི་སྐུད་པས་དམ་པོར་བཅིངས་པས། རྐྱེན་གཞན་གང་གིས་འགྲོལ་མི་ནུས་པ་ཉིད་ཀྱི་ཕྱིར་ནམ་ཡང་འབྲལ་བ་མེད་པ་ཉམས་དང་། མཚན་ལམ་ཚུན་ཆད་ཞལ་གྱི་དཀྱིལ་འཁོར་གསལ་བ་ཞིག་ཡིན་ཡང་། གཞན་ངོར་རྗེ་བཙུན་ས་བཅུའི་དབང་ཕྱུག་བུདྡྷ་རཏྣ་དང་གཉིས་སུ་མེད་པ་འཁོར་ལོ་སྡོམ་པ་སངས་རྒྱས་རྒྱལ་མཚན་གྱི་ཞལ་གྱི་ཆུ་སྐྱེས་དཀར་པོ་མཇལ་ཐབས་ལ་ཀུན་ཏུ་འགྲུས་པ་སྦྲང་རྩི་དོན་དུ་གཉེར་བ་རྐང་དྲུག་པའི་ཚོགས་བཞིན་ཏེ། དེ་ཡང་བདག་ཅག་གི་རྣམ་འདྲེན་དམ་པ་འདིས་དཀར་ཤཱཀྱ་གྲགས་ཀྱིས་བཞེངས་པའི་རྗེ་བཙུན་རིན་པོ་ཆེའི་སྐུ་བརྙན་མཛེ་ཐོད་མར་གྲགས་པ་བྱིན་རླབས་ཀྱི་དཔལ་འབད་མེད་དུ་འཇོ་བ་ལ་རྗེ་བཙུན་དངོས་དང་ཁྱད་པར་མ་མཆིས་པ་འདིའི་དྲུང་དུ་མཆོད་པའི་འཕྲེང་བ་དཔག་ཏུ་མེད་པ་དང་བཅས་གསོལ་བ་བཏབ་ནས་དགོངས་པའི་བཞེད་དོན་གཙོ་ཆེ་བ་འགའ་ཞིག་ལུང་བསྟན་ཞུ་བ་མཛད་པའི་རྣམ་གྲངས་ལ། འབྲེལ་ཚད་དོན་ལྡན་གྱི་བླ་མ་རྗེ་མུས་ཆེན་ཉིད་དང་མཇལ་བ་ཞིག་ཇི་ལྟར་ཡོང་དང་།
ཚེ་འདི་བློས་བཏང་གི་སྒྲུབ་པ་ཞིག་བྱས་ན་བར་སྣང་ལ་འཕུར་ནུས་པའི་གྲུབ་ཐོབ་ཅིག་གི་ལས་སྐལ་ཡོད་མེད། ཡང་ཚེ་འདིར་བཤད་སྒྲུབ་སྤེལ་མར་བྱས་ན་བར་དོར་འབྲས་བུ་འགྲུབ་པ་ཞིག་ཅི་འདྲ་ཡོང་རྣམས་ཞུ་བ་མཛད་པ་སོགས་མདོར་ན་ཐབས་འཕྲུལ་སྣ་ཚོགས་པ་ཞིག་གི་སྒོ་ནས་རྗེ་བཙུན་མུས་པ་ཆེན་པོ་དང་མཇལ་ཞིང་། གསུང་གི་བདུད་རྩི་གསོལ་བའི་ཕྱིར་དུ་འབད་རྩོལ་ཆེར་མཛད་དེ། བཞེད་དོན་དེ་ཉིད་ཇི་བཞིན་དུ་འགྲུབ་པར་མངོན་དུ་ཕྱོགས་པ་ལ་ཉེ་བ་ན། འཇམ་མགོན་བླ་མ་འདི་ཉིད་ཀྱི་རྒྱལ་ཡུམ་དམ་པ་ལྷ་སྲས་བསོད་ནམས་རྒྱལ་མོ་ཞེས་བྱ་བ་རྗེ་ཉིད་ལ་མཆོག་ཏུ་ཐུགས་བརྩེ་ཞིང་བཀའ་དྲིན་ཅན་དེ་ཉིད་གླང་ལོ་ཆོ་འཕྲུལ་ཟླ་བའི་ཚེས་བཅོ་ལྔའི་ནུབ་མོ་ཞི་བར་གཤེགས་ཏེ། བཟོད་ཐབས་མེད་པའི་ཐུགས་ལས་དྲག་པོས་ཀུན་ཏུ་གཟིར་ཞིང་། གང་ལ་ཡང་སྙིང་པོ་མེད་པར་རྟོགས་པའི་ངེས་འབྱུང་ཆེན་པོས་སྐུ་ཚེ་བློས་བཏང་གི་སྒྲུབ་པ་ཁོ་ན་ལ་ཐུགས་ཕྱོགས་པར་གྱུར་པའི་རིང་ནས། རྒྱལ་ཡུམ་དམ་པར་ཐུགས་བརྩེ་བ་ཆེན་པོའི་དབང་ལས་ཡུམ་དེ་ཉིད་དག་པའི་ཞིང་དུ་སྐྱེ་བའི་སྨོན་ལམ་ཡང་དག་པ་རང་ཉིད་ཀྱིས་ཀྱང་མཛད་ཅིང་། ཁྱད་པར་དུ་རྗེ་མུས་པ་ཆེན་པོར་ལམ་སྟོན་བྱང་བུ་ཞུ་བའི་གསུང་ཆོག་ཞུ་བ་དང་མཉམ་དུ། སྔར་རྗེ་བཙུན་གྱི་སྐུ་འདྲའི་དྲུང་དུ་ལུང་བསྟན་ཞུས་པའི་བཞེད་དོན་གྱི་རྣམ་གྲངས་རྣམས་དང་།
ལྷག་པར་བཀའ་དྲིན་ཅན་གྱི་ཡུམ་དེ་གང་དུ་འཁྲུངས་ཡོད་རྣམས་ལ་ལུང་བསྟན་གསལ་བ་ཞིག་དགོས་ཚུལ་ཞུ་བ་གནང་འདུག་པའི་ལན་དུ། རྗེ་བཙུན་མུས་ཆེན་འཁོར་ལོ་སྡོམ་པ་གང་དེས་གསུང་ཤོག་འདི་ལྟར་སྩལ་ཏེ། འཇམ་དབྱངས་རིན་པོ་ཆེའི་ཞབས་དྲུང་དུ། ཞུ་བ། སྐུའི་དཀྱིལ་འཁོར་མངོན་པར་མཐོ་ཞིང་ཐོས་བསམ་སྒོམ་གསུམ་ལ་ཐུགས་བརྩོན་པར་བཞུགས་སྐབས་ནས་གསུང་ཤོག་གོས་གསེར་མ་དང་བཅས་གནང་བ་ཐུགས་ལ་བཏགས། ཡུམ་རིན་མོ་ཆེ་ཆོ་འཕྲུལ་གྱི་ཚེས་བཅོ་ལྔ་ལ་སྐུ་ཚེའི་ཚད་རྫོགས་པ་ལྟར་མཛད་ནས་གཤེགས་པ་དེ། བྱ་བ་ཁམས་ཆེན་བྱུང་འདུག་ལགས་ཀྱང་། འདི་ལྟར་སྐྱེས་པ་ཐམས་ཅད་ཀྱི། ། མདུན་ན་གནས་པ་འཆི་བ་ཡིན། ། ཞེས་དང་།
མཚན་དང་དཔེ་བྱད་ལྡན་པ་ཡི། ། རྡོ་རྗེའི་སྐུ་ཡང་མི་རྟག་ན། ། ཆུ་ཤིང་སྙིང་པོ་མེད་འདྲ་བའི། ། ཆུ་སྦུར་ལུས་ལ་སྨོས་ཅི་དགོས། ། ཞེས་པ་ལ་སོགས་པ་གསུངས་པ་ལྟར་འདུས་བྱས་ཐམས་ཅད་མི་རྟག་པར་གདའ་བ། ཡིན་ལུགས་ཀྱང་ཀུན་རྫོབ་ཏུ་ཆོས་ཐམས་ཅད་རྨི་ལམ་སྒྱུ་མ་ལྟ་བུ་དང་། དོན་དམ་པར་སྤྲོས་བྲལ་ཡིན་པར་ཐུགས་ལ་བཞུགས་པར་ཞུ་ལགས། ལུང་བསྟན་བྱེད་པ་ལ་ས་དང་པོ་ཆོས་ཉིད་ཀྱི་བདེན་པ་མཐོང་དགོས་མོད། བདག་ལྟ་བུ་ལ་དེའི་ཆ་དང་པོ་ཙམ་གྱི་ཡོན་ཏན་མེད་པས་ལུང་བསྟན་གང་ལ་ཡོང་ལགས། ཡུམ་དེ་མཁའ་འགྲོའི་མཚན་རྟགས་ཚང་བ་དང་།
གྲོངས་རྐྱེན་དང་། གྲོངས་དུས་ཞལ་ངོ་རྣམས་ཀྱི་བྱིན་རླབས་ལ་བརྟེན། གནས་མཐོན་པོར་འཁྲུངས་པ་གཞིར་བཅས་སུ་འདུག་ལགས། ཞབས་དྲུང་རིན་པོ་ཆེ་རང་ལ་བཤད་སྒྲུབ་གཉིས་ཀ་ལ་མོ་བཟང་བ་རང་འདུག་ལགས། རང་རེ་མཇལ་བ་ཡོང་ཟེར་བ་བབས་ལགས། ད་ཕྱིན་ཐུགས་དམ་དང་ཐུགས་གཉེར་སྤེལ་བར་གནང་མཛོད་ལ། ཉམས་ལེན་གང་མཛད་དང་བྱ་བ་གང་མཛད་ཐམས་ཅད་དཀོན་མཆོག་གསུམ་ལ་མགོ་བཅད་པང་སྐྱུར་གྱི་ཚུལ་དུ་ཐོག་ཁེལ་གྱིས་རྩེ་གཅིག་ཏུ་གཏོད་པར་ཞུ་ལགས། སླར་སྐུ་ཚེ་རིང་ཞིང་བཀྲ་ཤིས་ལ་ཐུགས་བསམ་ཆོས་བཞིན་དུ་འགྲུབ་པར་སྨོན་ལགས། སྐུ་རིམ་སྲུང་འཁོར་ཡང་ཆེད་གཏད་སྒྲུབ་ལགས་པས། བདེ་ཀྱེ་ཡོ་ག་གསུམ་གྱི་རྒྱུད་མན་ངག་གཞུང་ཕྲན་དང་བཅས་པ་རྣམས་གཟིགས་རྟོགས་ཕུལ་ཕྱིན་རང་ས་ངོར་གཉིས་ཀྱི་བསྟན་པ་ཐུགས་ལ་བཞག་པ་མཁྱེན།
ཅིས་ཀྱང་དགོས་གསུངས་པ་ནས་ཞུ་ཡིག་སྤྱན་ཟུར་གཡོ་རྟེན་བོ་དྷི་ཙིཏྟའི་འཕྲེང་བ་ལ་རྒྱ་མཛེས་ཕུལ། ཞེས་པའི་གསུང་འཕྲིན་གནང་བ་གཟིགས་པ་ན། ཐུགས་དགའ་བ་དང་སྤྲོ་བ་ཚད་ལས་འདས་པས་ཉེ་བར་མྱོས་པའི་གསུང་ལས་ཀྱང་། ནེམ་ནེམ་དམ་པོའི་ལག་གི་ཁྱོགས་སུ་བླངས། ། རེག་རེག་ལུས་ཀྱི་ཕྱག་རྒྱས་དམ་མདུད་བཀྲོལ། ། ཟིམ་ཟིམ་མིག་གིས་ཡིག་གཟུགས་མཐོང་བའི་དོན། ། སིམ་སིམ་སྙིང་གི་ཁང་བུར་བརྟན་པར་བཞུགས། ། ཞེས་ཀྱང་གསུངས་ཤིང་། དེ་ལྟར་རྒྱལ་བ་བསྐྲུན་པའི་ཡུམ་དེ་ཉིད་ཞིང་གཤེགས་ནས་ཧ་ཅང་མི་རིང་བའི་ཐོ་རངས་ཀྱི་ཆ་ཞིག་ན་རྗེའི་མཚན་ལྟས་སུ་རྒྱལ་ཡུམ་དེ་ཉིད་གསལ་བར་བྱོན་པ་ལ། ཞིང་བརྗེས་པའི་སྣང་བ་མ་འགགས་བཞིན་དུ།
དེང་སང་ཨ་མ་ལགས་མངལ་སྒོ་མི་རྙེད་པའི་འོ་བརྒྱལ་ཆེན་པོ་མི་འདུག་ལགས་སམ། ཞེས་གསུངས་པ་ལ། ཡུམ་གྱི་གསུང་ལས། དེ་ཙམ་གྱི་སྡུག་བསྔལ་རང་མི་འདུག་ཅིང་། ཁྱད་པར་དེ་ལ་འཇམ་དབྱངས་སངས་རྒྱས་རིན་ཆེན་གྱིས་ལུང་བསྟན་བྱུང་ནས། བྱང་ཁོག་ཏུ་མིའི་སྐྱེ་བ་ཞིག་ལེན་རྒྱུ་ཡིན། དེའི་ནང་ནས་ཀྱང་བླ་མ་གཅིག་ཡོང་རྒྱུ་ཡིན་གསུངས་བྱུང་བ་ན། རྗེ་འདིས་དེ་མ་ཐག ཡུམ་བཀའ་དྲིན་ཅན་ཁྱེད་རང་གི་ཆོས་གཞིས་རྣམས་ཀྱང་བདག་གིས་མ་འཐོར་བ་བྱེད་གསུངས་པ་སྙམ་མཛད་པའི་མོད་ལ་མནལ་སད་པ་ན། ཐུགས་དགའ་བ་དང་སྐྱོ་བ་ཟུང་འབྲེལ་དུ་གྱུར་པ་ཞིག་བྱུང་གསུངས་ཤིང་།
དེ་ནི་རྗེ་མུས་ཆེན་ལ་ལམ་སྟོན་ཞུ་བ་མཛད་སྐབས། རྒྱལ་ཡུམ་ཉིད་ལ་སྤྱིར་མི་ལུས་ཐོབ་པ་དང་། ཁྱད་པར་བླ་མ་དགེ་བའི་བཤེས་གཉེན་དུ་འགྱུར་བའི་ཚུལ་གྱི་ལུང་བསྟན་འབྱུང་བའི་རྟགས་ཡིན་པ་འདུག་ཅེས་རྗེ་ཉིད་ཀྱི་གསུང་ལས་ཐོས་ལ། དེ་དང་མཚུངས་པར་འཇམ་མགོན་གྲུབ་པའི་དབང་པོ་དགེ་སྡིང་ན་བཞུགས་པའི་དྲུང་དུ་ཡང་ཐུགས་དམ་གསལ་འདེབས་འབུལ་བར་མཛད་པ་ན། དེའི་ལན་དུ་གྲུབ་མཆོག་དབང་པོའི་ཞབས་ཀྱིས་ཞལ་གདམས་བཀའ་ཤོག་འདི་ལྟར་གནང་སྟེ། ཨོཾ་སྭ་སྟི། བསླུ་མེད་ལམ་སྟོན་སྔགས་འཆང་ཆེན་པོ་ལ། ། སྒོ་གསུམ་གུས་པས་རྩེ་གཅིག་གསོལ་བཏབ་ནས། ། དམ་ཚིག་ལྡན་པ་ཀུན་གྱི་གཙུག་གི་རྒྱན། ། རབ་དགའི་སར་གནས་བྱང་ཆུབ་སེམས་དཔའ་ཆེ། །
བསོད་ནམས་བྱེ་བའི་དབུས་སུ་ཆེར་གྲགས་པ། ། བསྟན་པའི་རྒྱལ་མཚན་གཡོ་མེད་འཛིན་པ་ཡི། ། དཔལ་ལྡན་སྐལ་བ་བཟང་པོ་གང་དེ་ལ། ། ཡོན་ཏན་ཀུན་བྲལ་བྱ་བཏང་རྒན་པོ་ཡིས། ། སྙིང་གཏམ་དགོས་འདོད་ཀུན་འབྱུང་ཞེས་བྱ་བ། ། ཚིག་གསུམ་འབུལ་ལོ་ཡེངས་མེད་གསན་པར་ཞུ། ། ཐོག་མེད་དུས་ནས་ལེགས་བསྐྱངས་དྲིན་ཅན་གྱི། ། མ་དེ་གུམ་པ་ཤིན་ཏུ་མ་ལེགས་མོད། ། འོན་ཀྱང་རང་རེ་ཐམས་ཅད་དེ་ཀའི་རྒྱུ། ། ཡིན་པར་མ་ཟད་སེམས་ཅན་ཐམས་ཅད་ཀྱང་། །
ཕ་མ་ཡིན་མཉམ་ཁྱད་པར་མེད་པ་ལ། ། ལ་ལ་ཤི་ན་མི་དགའ་ལ་ལ་དགའ། ། ཤི་བ་ལ་ནི་དགའ་རྒྱུ་ག་ལ་ཡོད། ། དེས་ན་ཐམས་ཅད་དེ་ལས་མ་འདས་ཕྱིར། ། འདི་ཕྱི་ཀུན་ཏུ་ཕན་ངེས་དམ་ཆོས་ཡིན། ། དེ་ཕྱིར་ཆོས་ལ་འབད་འབུངས་བསྐྱེད་པར་ཞུ། ། དེ་ཡང་ཆོས་ཀྱི་རྩ་བ་ཚུལ་ཁྲིམས་ཉིད། ། ངེས་པར་ཡིན་པས་མིག་འབྲས་བཞིན་དུ་སྲུངས། ། དེ་ཡི་བསྲུང་ཚུལ་བསམ་གྱིས་མི་ཁྱབ་ཀྱང་། ། རྩ་བཞི་ཆང་དང་ལྔ་པོ་འདི་དག་རྣམས། །
སྲོག་དང་བསྡོས་ལ་བསྲུང་སྡོམ་ནན་ཏན་མཛོད། ། དེ་འདྲའི་སྤང་བླང་ཚུལ་བཞིན་ཤེས་འདོད་ན། ། ཐོས་པ་མེད་པས་མི་འགྲུབ་ཐོས་པ་ལ། ། ཉིན་མཚན་ཀུན་ཏུ་གཡེལ་བ་མེད་པ་འཚལ། ། ཐོས་པའང་ཚིག་རྐྱང་ཁོ་ན་མ་ཡིན་པར། ། དེ་ཡི་དོན་ལ་ལེགས་པར་བསམ་བྱས་ཏེ། ། ཡིན་མིན་ལེགས་ཉེས་ཐེ་ཚོམ་དྲ་བ་ཀུན། ། ལེགས་པར་བཅད་དེ་ཚིག་དོན་ཟབ་མོ་ལ། ། ཚེ་འདིའི་རྣམ་གཡེངས་འདུ་འཛི་ལོག་པ་ཡི། ། ཟས་དང་གཉིད་ཀྱི་འདུ་ཤེས་རབ་སྤངས་ནས། །
རྩེ་གཅིག་སྒོམས་ལ་སྐྱོ་ངལ་མེད་པར་འཚལ། ། དེ་ཡི་རྒྱུ་མཚན་ཟླ་བ་གྲགས་པ་ཡིས། ། སྐྱེ་བོ་ཚུལ་ཁྲིམས་རྐང་པ་ཆག་གྱུར་ན། ། སྦྱིན་པས་ལོངས་སྤྱོད་ལྡན་ཡང་འགྲོ་ངན་ལྟུང་། ། ཞེས་སོགས་གསུངས་ཤིང་། གཞན་ཡང་དེ་ཉིད་ལས། ཚུལ་ཁྲིམས་འཆལ་བས་ངན་འགྲོར་དེ་འགྲོ་སྟེ། དེ་ལ་ཐོས་པ་མང་པོས་སྐྱོབ་མི་ནུས། ། ཞེས་གསུངས་ཐོས་བསམ་སྒོམ་གསུམ་དགོས་པར་ཡང་། མཁྱེན་པའི་མངའ་བདག་དཀོན་མཆོག་ལྷུན་གྲུབ་ཀྱིས། །
རྒྱ་ཆེན་གཞུང་ལ་ཐོས་པས་མི་ངོམས་ཤིང་། ། དེ་དོན་བསམ་པས་སྒྲོ་འདོགས་ལེགས་བཅད་དེ། ། ཇི་བཞིན་བསྒོམ་པའི་ཡེ་ཤེས་ཉི་མ་ཡིས། ། བདག་མེད་རྟོགས་པའི་པད་ཚལ་རྒྱས་པར་ཤོག ། ཅེས་སོགས་མདོ་རྒྱུད་བསྟན་བཅོས་དུ་མ་ནས། ། ལེགས་པར་གསུངས་ཚུལ་ཇི་སྙེད་ཡོད་ན་ཡང་། ། ཐམས་ཅད་འདི་རུ་འབྲི་བར་ག་ལ་ནུས། ། ཐོས་བསམ་སྒོམ་པས་རང་རྒྱུད་སྨིན་པའི་རྗེས། ། ཟབ་མོའི་ལམ་གྱིས་གཞན་རྒྱུད་ཀུན་གྲོལ་ཏེ། ། རང་གཞན་གཉིས་ཀ་བསླུ་མེད་སར་འཁྲིད་པའི། །
དོན་གཉིས་བསྒྲུབ་ལ་བརྩོན་འགྲུས་བསྐྱེད་པར་མཛོད། ། དེ་རྣམས་སྙིང་གཏམ་མདོར་བསྡུས་ཙམ་ཞིག་ཡིན། ། ཞིབ་པར་ངོས་ཀྱིས་གླེང་བའི་སྨོན་ལམ་འདེབས། ། འདི་ལྟར་རྒན་པོའི་ལྷག་བསམ་དག་པ་དང་། ། དམ་ཚིག་ཅན་གྱི་སེམས་བསྐྱེད་ཟབ་མོ་ཡིས། ། སྙིང་ནས་སྔགས་འཆང་ཆེན་པོར་གསོལ་འདེབས་ན། ། ཅི་བསམ་ཆོས་བཞིན་འགྲུབ་པར་བྱིན་གྱིས་རློབས། ། ཞེས་པ་འདི་ནི་རང་གི་ཚ་བོ་ཀུན་དགའ་བསོད་ནམས་ཀྱི་མ་འདས་དུས་སེམས་ངལ་དུབ་སྤངས་པའི་ཕྱིར། སྔགས་འཆང་ཆེན་པོའི་ཞབས་རྡུལ་སྤྱི་བོས་གུས་པས་བླངས་པ་བྱ་བཏང་རྒྱལ་ཁམས་པ་འཁྲུལ་ཞིག་དབང་པོས་མྱུར་བར་བྲིས་ཏེ་ཕུལ་བས་བསམ་པ་ཡིད་བཞིན་དུ་འགྲུབ་པར་གྱུར་ཅིག ཅེས་པའི་ཞལ་གདམས་ཀྱང་གནང་སྟེ།
དེའི་རྐྱེན་གྱིས་རྒྱལ་ཡུམ་དམ་པ་གཤེགས་པའི་ཐུགས་ལས་ཀྱང་ཅུང་ཟད་ཞི་ཞིང་། གྲུབ་དབང་དེ་ཉིད་ལ་ཐུགས་དད་ཀྱང་ཇེ་འཕེལ་དུ་སོང་བ་ཞིག་བྱུང་ཞེས་ཀྱང་གསུངས་སོ། ། དོན་འདི་དག་ལ་འདི་སྐད་སྨྲ་སྟེ། ཡོན་ཏན་ཀུན་གྱི་གཞི་རྟེན་ཚུལ་ཁྲིམས་ཞེས། ། བདེ་གཤེགས་གསུང་གི་ཆུ་བརྒྱ་སྙན་གྱི་མཚོར། ། འཁྱིལ་པས་འདུས་བྱས་མཐའ་བཞིའི་ངང་ཚུལ་ལ། ། ངེས་འབྱུང་བྱང་ཆུབ་སེམས་ཀྱི་ཝུ་འཕྲེང་འཕྱུར། ། ཆོས་འདུལ་རྫིང་བུར་དད་ལྡན་ངང་པའི་བུ། ། བསྟི་འདོད་དད་པས་མྱོས་པའི་གླུ་དབྱངས་དཔྱིད། ། འཇམ་པའི་མགོན་དེར་གསོལ་འདེབས་དྲིལ་བུའི་སྒྲ། །
སྙན་པོར་གསིལ་བའི་མགྲིན་པའི་རྣམ་འགྱུར་བྲེལ། ། སྲིད་པའི་གདུང་སེལ་གྲུབ་དབང་མ་ལ་ཡའི། ། འཁྲི་ཤིང་མཁྱེན་བརྩེའི་འདབ་བརྒྱ་བཞད་པ་ལས། ། དྲི་བསུང་འཐུལ་བའི་ཚུལ་ཁྲིམས་དངར་བའི་བཅུད། ། ཁྱོད་ཐུགས་དྲི་མེད་ཤེལ་གྱི་ཡོལ་གོར་འཁྱིལ། ། འཇམ་མགོན་ནམ་མཁའི་ནོར་བུའི་ཞལ་དཀྱིལ་ལས། ། མདོ་སྔགས་ཆོས་ཚུལ་འོད་འཕྲེང་འབུམ་འཐུངས་པས། ། རྣམ་དཔྱོད་ཆུ་སྐྱེས་རྒོད་པའི་བདུད་རྩིའི་རོ། ། དོན་གཉེར་བུང་བའི་གཉེན་དུ་མངོན་པར་ཕྱོགས། ། བརྩེ་ལྡན་ཀིརྟི་མ་ཏིའི་ཐུགས་ཀྱི་བཅུད། །
བསིལ་ལྡན་དབང་དང་ལམ་གྱི་འོད་རིས་བརྒྱ། ། གང་ཐུགས་འཛིན་མར་གསལ་འདི་གཞན་གྱིས་མིན། ། ཁྱོད་ཀྱི་དོན་གཉེར་མེས་པོའི་པིར་གྱིས་བྲིས། ། འཇམ་མགོན་ཟུང་གི་གདམས་པའི་ཆུ་རྒྱུན་འབུམ། ། རྣམ་དཔྱོད་སྙིམ་པས་གསོལ་ཡང་མ་ངོམས་པར། ། མཐའ་ཡས་ཆོས་མཚོ་མུས་པའི་ཐུགས་འཇིངས་ནས། ། ཟབ་ཡངས་ཧུབ་ཀྱིས་གསོལ་ལ་རིངས་པར་ཆས། ། ཁྱོད་ནི་ནོར་བཟང་རྒྱལ་སྲས་རྟག་ཏུ་ངུ་། ། ཆོས་དང་བཤེས་གཉེན་འཚོལ་ལ་འགྲུས་པ་བཞིན། ། དད་ལྡན་མིག་གི་བདུད་རྩིར་འགྲན་འདོད་ཀྱི། །
དད་དང་བརྩོན་པའི་ལང་ཚོ་ངོམ་པའམ། ། ཡང་ན་ཚེ་རབས་སྔོན་གྱི་མཛའ་བའི་བཤེས། ། མུས་པའི་ཟླ་དབང་དག་སྣང་ཀུན་གསལ་དུ། ། མངོན་སུམ་གསལ་ཡང་མཇལ་ཐབས་ཟླ་བའི་གཟུགས། ། ཆུ་བརྒྱའི་འཕྲུལ་འདི་གཞན་དག་དྲང་ཕྱིར་མཛད། ། ཨེ་མ་བཤེས་གཉེན་བཙལ་བའི་ཕྱིར། ། མཛད་པའི་འཕྲུལ་ཐབས་བྱེ་བས་ཅི། ། རྒྱལ་ཀུན་ཡབ་གཅིག་འཇམ་པའི་དཔལ། ། གང་དེ་ཁྱོད་དང་དབྱེར་ཡོད་དམ། ། འཁོར་ལོ་སྡོམ་པ་ངུར་སྨྲིག་གོས་ཀྱིས་ལོ་མཛེས་ཟབ་དོན་མན་ངག་གཡུར་དུ་ཟ། །
སྙན་པའི་གསུང་དབྱངས་དངར་བའི་དྲི་བསུང་ཕྱོགས་བརྒྱར་འཐུལ་བ་ལྗོན་པའི་དབང་པོ་དེར། ། མཁྱེན་དང་བརྩེ་བའི་འདབ་བརྒྱ་རབ་དམར་མཐུ་སྟོབས་ཟེའུ་འབྲུ་རྒོད་པ་ལས། ། སྐལ་བཟང་བུང་བ་ཡོངས་ཀྱི་རྩ་ལག་པད་དཀར་འཇམ་དཔལ་འདུད་འདི་གཟིགས་མོར་ཆེ།། ༈ །།གསུམ་པ་རྣམ་འདྲེན་དམ་པས་རྗེས་སུ་བཟུང་ཞིང་གང་གི་རྒྱལ་ཚབ་ཏུ་མངའ་ཇི་ལྟར་གསོལ་བའི་ཚུལ་ནི། དེ་ནས་བདག་ཅག་གི་གཏན་གྱི་དཔུང་གཉེན་བླ་ན་མ་མཆིས་པ་འདི་ཉིད་དགུང་གི་ལོ་བཅོ་བརྒྱད་དུ་ཕེབས་པ་ཀུན་དགའ་ཞེས་པ་ཤིང་ཕོ་སྟག་ལོའི་མཇུག སྲིན་པོ་ཞེས་པ་ཤིང་མོ་ཡོས་ཀྱི་ལོ་གསར་དུ་ཚེས་པ་ལ་ཉེ་བའི་སྟག་ལོའི་ཟླ་བ་བཅུ་པའི་ཚེ། རྗེ་བཙུན་ཆེན་པོ་སངས་རྒྱས་རྒྱལ་མཚན་ཞེས་མཚན་གྱི་རྔ་དབྱངས་རྣ་བར་ལྷུང་བ་ཙམ་གྱིས་ཀྱང་། དད་ལྡན་གྱི་སྙིང་གི་ཆུ་སྐྱེས་བཞད་པར་ནུས་པ་དེ་ཉིད་ཀྱིས་སླར་ཡང་སྔགས་འཆང་ཆོས་ཀྱི་རྒྱལ་པོ་གྲགས་པ་བློ་གྲོས་རྒྱལ་མཚན་དཔལ་བཟང་པོར་རྟིང་བསྐུལ་གྱི་ཞུ་ཡིག་རྒྱས་པ་དང་། བདག་ཉིད་ཆེན་པོ་འདི་ཉིད་ལ་ཡང་། འཇམ་དབྱངས་རིན་པོ་ཆེའི་ཞབས་དྲུང་དུ།
ཞུ་བ། སྐུའི་དཀྱིལ་འཁོར་མངོན་པར་མཐོ་ཞིང་ཐོས་བསམ་ལ་མི་གཡེལ་བ་བཀའ་དྲིན་བསྐྱངས་པའི་སྐབས་ནས་ཕྱག་དམ་གོང་སྣམ་གྱི་རྟེན་དང་བཅས་གནང་བ་ཐུགས་ལ་བཏགས། སྔ་མོར་ཞབས་དྲུང་ཡབ་རིན་པོ་ཆེར་རྒྱུ་མཚན་ཕུལ་བ་ལྟར། ད་ལན་བསྐྱར་བསྐུལ་ནན་ཞུས་རང་ཕུལ་ལགས་པ། ཞབས་དྲུང་སྒར་ཆེན་ཕེབས་ན་དེ་མཐུན་དང་། མི་ཕེབས་ན་ཡང་ཧོར་ཟླ་བཅུ་གཅིག་བཅུ་གཉིས་ཁོངས་སུ་ཕེབས་ཐུབ་པ་ཞིག་ཅིས་ཀྱང་མཁྱེན། སྐུ་ཞང་རིན་པོ་ཆེ་ལ་ཞལ་ངོ་བགྲེས་གཞོན་ཚང་མས་བཀའ་དྲིན་བསྐྱངས་པ་ཐུགས་རྗེས་བཟུང་ལགས་ཤིང་། ད་དུང་ཡང་སྔ་མུ་ལྟར་མཁྱཻན། ས་སྐྱ་པའི་བསྟན་པ་སྤྱི་སྒོས་དང་། སེམས་ཅན་གྱི་བདེ་སྐྱིད་ལ་དགོངས་ནས་སྔར་གྱི་དུས་སྟེང་ཙམ་དུ་ཕེབས་པ་ཞིག་མཁྱཻན།
ཞུ་ཡིག་སྤྱན་འབེབས་རྟེན་བཀྲ་ཤིས་པའི་ཁ་བཏགས་ལ་རྒྱ་མཛེས་སུ་ཕུལ་བའི་ཞུ་ཡིག ཅེས་པའི་ཐུགས་དམ་གསུང་ཤོག་དང་བཅས་དཔོན་ཆེན་རིན་པོ་ཆེ་ཀླུ་དབང་དཔོན་གཡོག་མང་པོ་རྗེ་བཙུན་དམ་པ་འདི་ཉིད་སྤྱན་འདྲེན་ཆེད་གཉེར་དུ་མངགས་པ་བཞིན། གོང་བཞུགས་འཇམ་པའི་དབྱངས་སྐུ་མཆེད་གཉིས་ཀྱིས་ཀྱང་དེ་མཐུན་གྱི་ཕེབས་སྒོ་སྩལ་པ་ལྟར། རྗེ་འདིས་ཐོག་མར་བྱས་འགྱུར་དུ་གྲུབ་པའི་དབང་ཕྱུག་པུཎྱེ་ཨིནྡྲ་བཞུགས་པའི་དྲུང་དུ་བྱིན་རླབས་བཀའ་བསྒོ་བསླབ་སྟོན་སོགས་ཞུ་བར་ཕེབས་པའི་ནངས་པར་དེ་ཉིད་བཞི་ཐོག་བླ་བྲང་དུ་ཡབ་རྗེ་ཆོས་ཀྱི་རྒྱལ་པོ་ལ་གང་སྤྱིའི་བསླབ་སྟོན་མཐའ་དག་ཞིབ་ཞུས་དང་། བྱིན་རླབས་ཞབས་དབང་སོགས་ཐུགས་ཚིམ་པར་ཞུ་བ་མཛད་ཅིང་། དེ་མཐུན་སྤྲུལ་པའི་སྐྱེས་མཆོག་འཇམ་པའི་དབྱངས་སྐུ་མཆེད་གཉིས་ཀས་ཟང་ཟིང་གི་གནང་སྐྱེས་རྒྱ་དཔང་ཆེན་པོ་དང་། ལུགས་གཉིས་ཀྱི་བསླབ་བྱ་དུ་མ་ཞིག་བཀའ་སྩལ་ཏེ། དེ་ནས་བདག་ཉིད་ཆེན་པོའི་གཅེན་འཇམ་པའི་དབྱངས་མཐུ་སྟོབས་དབང་ཕྱུག་དང་། སྔགས་འཆང་ངག་དབང་ཀུན་དགའ་དབང་རྒྱལ་མཆེད་ཀྱིས་ཀྱང་གནང་སྐྱེས་བཟང་པོ་དང་། ཐུགས་འཕྲེང་བའི་གསུང་ཡང་དུ་མ་བྱོན་འདུག་པ་ལ།
རྣམ་འདྲེན་དམ་པ་འདིས་མྱུར་དུ་ཞབས་དྲུང་དུ་འབྱོར་འོངས་པའི་ཞལ་ལེན་ཡང་ཞུས་ཏེ། ལོ་དེའི་ཟླ་བ་དགུ་པའི་མཇུག་ཙམ་ལ་གདན་ས་ཆེན་པོ་ནས་གདན་བཏེགས་ཏེ། རིམ་གྱིས་གདོང་ག་བཀྲ་ཤིས་རྩེ། དཔལ་ལྡན་ལྷ་རྩེ། གཙང་འཆོས་མ། མདོག་ལོ་རྣམས་བརྒྱུད་དེ་མུས་གནས་གསར་དུ་ཕེབས་པའི་ཚེ། དེ་དུས་སྡེ་གཟར་གྱི་འཕྲོས་ཀྱིས་ཡར་རྒྱབ་དཔོན་ཆེན་རྗེས་འབྲང་གི་དཔོན་ཆུང་རགས་བསྡུས་དང་བཅས་པ་ཕྱོགས་དེར་བྱོན་ཡོད་པས། ཁོང་རྣམས་ཀྱིས་ཐོག་མར་ཆིབས་བསུ་ཟབ་མ་མཛད་ཅིང་། དེ་ནས་ཕོ་བྲང་གི་རྩེར་སྤྱན་དྲངས་ཏེ། བསྙེན་པ་དང་བཀུར་བསྟིའི་ཞབས་ཏོག་རྒྱ་ཆེན་པོ་དང་།
ཟང་ཟིང་གི་འབུལ་ནོད་ཀྱང་དཔེ་བྲལ་ལྟ་བུ་ཕུལ་ཞིང་། རྗེ་འདིས་ཞལ་ངོ་རྣམས་དང་། ཞབས་འབྲིང་དྲུང་འཁོར་སོགས་སྐལ་ལྡན་མང་པོ་དང་བཅས་པ་ལ་ཚེ་དབང་། རྗེས་གནང་སོགས་འདོད་ཆོས་དུ་མ་སྩལ་པས། རྗེ་འདིའི་སྐུ་གསུང་ཐུགས་ཀྱི་གསང་བ་བླ་ན་མེད་པའི་རྣམ་པར་ཐར་པ་ཆ་ཤས་ཙམ་མིག་སྔར་གསལ་ཞིང་རྣ་བར་ལྷུང་བས། སྡེ་བདག་ཆེན་པོ་དེ་ཡང་ཐུགས་ཕྲོགས་ཤིང་དད་པའི་གསུང་གིས། རང་རེ་མཆོད་ཡོན་མཇལ་བ་འགྱངས་པའི་སྐྱོན་བྱུང་། བདག་ཚོ་དབུས་ཕྱོགས་ན་ཡོད་དུས་ཕེབས་པ་ཞིག་ཤར་ན། ས་སྐྱ་པའི་བསྟན་པ་ལ་ཕན་ངེས་པ་ཞིག་བྱ་ནུས་པ་ཡོད་མོད། འོན་ཀྱང་ད་ལམ་ཞལ་དཀྱིལ་མཇལ་བས་བློ་བདེ།
སླར་ཡང་མཆོད་ཡོན་ཐུགས་དག་པའི་ངོས། ཐུགས་བརྩེ་བ་ཆེན་པོས་བཟུང་བ་ཞིག་མཛད་དགོས་ཞེས་ཞུ་ཞིང་། དག་སྣང་དང་དད་གུས་འགྲན་པ་བཞིན་དུ་གྱུར་པའི་བག་ཕེབས་ཀྱི་རྣམ་པ་གང་ཡང་ཞིག་མཛད་ཀྱི་འདུག་པ་ན། རྗེ་བཙུན་གང་གི་ཐུགས་དགོངས་ལ། དུས་ངན་གྱི་འགྱུར་བ་འདི་ཙམ་ཤར། ཐུགས་ལ་བཟོད་བཀའ་བའི་སྦྱོང་སྤྱོད་སྣ་ཚོགས་པ་ཞིག་བྱུང་སྣང་ཡང་། སྡེ་སྲིད་ཆེན་པོའི་སྤྱན་ལྟོས་ཀྱི་ལུགས་གཉིས་གང་ལ་ཡང་མཁྱེན་པ་ཡངས་ཤིང་། དུཿཁ་ལ་ཇི་མི་སྙམ་པའི་ཐུགས་ཟབ་པ་དང་། ས་སྐྱ་པའི་བསྟན་པ་ལ་དད་ཞེན། རང་ལ་ཡང་དཔེ་བྲལ་གྱི་དག་སྣང་འདི་བཞིན་མཛད་པ་རྗེས་སུ་ཡི་རང་པའི་དགའ་སྤྲོ་དང་།
དུས་འགྱུར་གྱི་སྣང་ཚུལ་ལ་བརྟག་པས་ཐུགས་སྐྱོ་བ་ཟུང་འབྲེལ་དུ་བྱུང་གསུངས་ཤིང་། དེ་ནས་ཡ་མ་སོགས་བརྒྱུད་དེ་སང་ཉིན་རྗེ་བླ་མ་མུས་པ་ཆེན་པོ་དང་མཇལ་རྒྱུའི་ནངས་པར་སྔ་ཆར། ཉིད་ཀྱི་ཞབས་འབྲིང་པ་རབ་འབྱམས་ཆོས་རྗེ་པ་སོགས་འགའ་ཞིག་སྔོན་དུ་མངགས་ཏེ། ཞུ་གསོལ་གྱི་དོན་ལ། རྗེ་རིན་པོ་ཆེ་ཁྱེད་བདག་རང་གི་སྐྱེ་བ་མང་པོའི་བླ་མ་ཡིན་སྙམ་པའི་ངེས་ཤེས་ལྷང་ལྷང་དེ་ཀ་ཡོད་པ་དང་། འཇམ་དབྱངས་མཐུ་སྟོབས་དབང་ཕྱུག་གི་དབུ་བླ་ཡིན་པ་སོགས་གང་ས་ནས་བདག་ཚོ་བསུ་བ་ལ་ཕེབས་པ་དང་། ཕྱག་ལན་མཛད་པ་གཏན་ནས་མི་གནང་བ་དགོས་ཚུལ་ཞུ་བ་མཛད་འདུག་པ་བཞིན་ཁོང་རྣམས་ཀྱིས་རྗེའི་སྙན་དབང་དུ་ལྷོན་པར་གསོལ་བས། རྗེ་མུས་ཆེན་གྱི་གསུང་ལས། ཨ་ཕ་དེ་འདྲ་ཅི་གསུངས་པ་ཡིན། ཀར་འབྲུག་དགེ་ལྡན་པ་སོགས་ཀྱི་གྲྭ་སློབ་བུ་ཆེན་རྣམས་ནི།
ཁོང་རང་ཚོའི་སྤྲུལ་སྐུའི་མཚན་གསོལ་རེ་བྱོན་པ་ལ། ལ་ལུང་མང་པོ་བརྒལ་ནས་མཇལ་དུ་འགྲོ་ཞིང་། ལག་ན་ཡོད་པའི་དངོས་པོ་གང་ཡོད་འབུལ་ཐུབ་པ་ལ་དགའ་སྤྲོ་ཆེན་པོ་བྱེད་པའི་སྲོལ་བཟང་པོ་ཞིག་འདུག་ཀྱང་། རང་རེ་ས་སྐྱ་པའི་གྲྭ་བུ་སློབ་རྣམས་དད་གུས་དག་སྣང་ཕོ་རུས་སོགས་ཤིན་ཏུ་ཆུང་བར་བརྟེན། སྐྱེས་བུ་དམ་པ་གསེར་གྱི་ཕ་བོང་སྒོ་འགྲིལ་གྱི་ཚུལ་དུ་བྱུང་ཡང་ཇི་སྙམ་དུ་ཡང་མི་སེམས་པ་ཞིག་འདུག་མོད། གང་ལྟར་ས་སྐྱ་པའི་གདུང་བརྒྱུད་དྲི་མ་མེད་པ་བྱོན་པ་ལ། རང་རེ་རྣམས་ཀྱིས་ཕྱག་མི་འཚལ་ན་གཞན་སུ་ལ་འཚལ་བ་ཡིན། ཕྱག་མ་བྱས་པས་མི་འཐུས་ཤིང་། སྔར་གྱི་བསམ་པ་ལ་ང་རྒས་ཀྱང་གྲུ་གུ་འཕྲང་དུ་ཕེབས་བསུར་ཡོང་བསམ་ཡོད་ཀྱང་། ཞབས་དྲུང་གི་དགོངས་པ་ལ་གཏན་མེད་ཕྱིན།
ད་ཆ་བླ་བྲང་གི་ནུབ་ཀྱི་འཇམ་དབྱངས་སངས་རིན་གྱི་ཆོས་ཁྲི་ཆོས་རྭ་དང་བཅས་པ་ཡོད་པ་དེར་ཕེབས་བསུ་ལ་ཡོང་བ་ཡོད་ཞུས་ཤིག་ཅེས་གསུངས་ཤིང་། ཡང་དེ་མ་ཐག་གསུང་ལས། དེ་རིང་གཟའ་སྐར་བཟང་ངན་ཅི་ཡོད་ཀྱང་དེ་ལ་ལྟོས་པ་མེད། མདང་ནུབ་མོ་ངེད་རང་ས་སྐྱ་ཞབས་དྲུང་དང་གཉིད་དང་འོད་གསལ་འདྲེས་པའི་ངང་ནས་གསལ་བར་མཇལ་བྱུང་སྟེ། སྐུའི་བོང་ཆེ་ཆུང་རན་པ། ཞལ་དཀྱིལ་ཟླུམ་ཞིང་དཀར་ལ་དམར་ཤས་ཆེ་བའི་མདངས་དང་ལྡན་པ། སྤྱན་གཉིས་ཟླུམ་ཞིང་ཆེ་བ། ཤང་གཟེངས་མཐོ་ཞིང་མཆུ་སྒྲོས་ལེགས་པ། ཞལ་སྨ་ར་དང་ཞལ་རྒྱན་འཁྱུག་གེ་ཡོད་པ། སྐུ་གཟན་སྨུག་ཅིང་སྐུ་ཆོས་སེར་བ་བཞེས་པ་ཞིག་གསལ་བར་མཐོང་བྱུང་བས།
དེ་ནས་སླར་ཡང་གཞིས་ནས་ལྟ་སྙམ་པ་ལ་གཏི་མུག་ཏུ་སོང་ནས་མ་བྱུང་ཞེས་གསུངས་པ་སོགས་དེ་དུས་རྗེ་འདིའི་སྐུའི་དབྱིབས་བཞིན་རས་ན་བཟའི་ཁ་དོག་ཚུན་ཆད་ཇི་ལྟར་ཡོད་པ་ཇི་བཞིན་དུ་འོད་གསལ་གྱིས་གཟིགས་པ་ཞལ་གྱིས་འཆེས་འདུག་ཅིང་། གཞན་ཡང་རྗེ་དེའི་གསུང་ལས། ས་སྐྱ་པའི་མཁའ་འགྲོ་ཆོས་སྐྱོང་རྣམས་སྔར་ལས་ཀྱང་རྒྱན་ཆ་ལུགས་ཟབ་ཅིང་གཟི་བརྗིད་ཆེ་བ་དང་བཅས་བླ་མ་ན་རིམ་གྱི་གཟིམ་མལ་གྱི་ཐད་ཀྱི་ནམ་མཁའ་ལ་བྱོན་འདུག་གསུངས་པ་སོགས་དགེས་སྤྲོའི་གསུང་དུ་མ་སྩལ་པར་མཛད་འདུག་ཅིང་། དེ་ནས་རྗེ་འདི་དཔོན་སློབ་གླིང་ཁ་དགོན་པའི་ཤར་ཕྱོགས་ཀྱི་ཞིང་སྟེང་ཙམ་དུ་ཕེབས་པ་ན། དེར་བཞུགས་ཀྱི་བླ་མ་དགེ་བའི་བཤེས་གཉེན་དགེ་འདུན་འདུས་པའི་ཚོགས་དང་བཅས་པས་སེར་འཕྲེང་མཚར་དུ་དངར་བས་ཕེབས་བསུ་ཟབ་པར་ཞུས་ཏེ། འཇམ་པའི་དབྱངས་སངས་རྒྱས་རིན་ཆེན་གྱི་ཆོས་གྲྭར་ཕེབས་པའི་ཚེ། བླ་བྲང་གི་སྒོ་རུ་རྗེ་མུས་ཆེན་འཁོར་ལོ་སྡོམ་པ་དེ་སྐུ་གཟེངས་མཐོ་ཞིང་ཁྱོན་ཆེ་བ། ཞལ་དཀྱིལ་པདྨ་རྭ་ག་ལྟར་དམར་ཞིང་རྒྱས་པ། གཟི་བྱིན་འབར་བ། སྤྱན་རས་ཉི་ཟླ་ཟུང་ལྟར་གྱུར་པ།
རྗེ་འདི་ལ་གཟིགས་ཤིང་དཔོན་སློབ་ཞལ་འཛོམས་མ་ཐག རྗེ་འདིའི་ཐུགས་ལ་འདིར་སྣང་གི་རྟོག་པ་ཕྲ་རགས་ཐམས་ཅད་འགགས་ནས་ལྷན་སྐྱེས་སྤྲོས་བྲལ་གྱི་ཡེ་ཤེས་འཁྲུངས་ཏེ། དེའི་ངང་དུ་ཅུང་ཟད་ཅིག་ཧད་དེ་ལུས་པ་ན། སྐུ་འཁོར་རྣམས་ཀྱིས་སྙན་འབུལ་ཞུས་པས་སད་དེ། ཐོག་མར་རྗེ་མུས་ཆེན་གྱིས་ཕྱག་མཛད་བྱུང་བའི་ཕྱག་གསུམ་གྱི་རིང་ལ། རྗེ་འདིས་རྟབ་རྟབ་ཏུ་ཕྱག་དགུ་བསྟུད་དུ་མཛད་པས། རྗེ་མུས་ཆེན་གྱི་ཕྱག་ནས་བཀྲས་བཏགས་ཤིག་གནང་བྱུང་བ་བཞེས་ནས། ཉིད་ཀྱི་མཇལ་དར་དུ་བཀྲ་ཤིས་པའི་ལྷ་རྫས་གངས་རིའི་མདོག་ཅན་ཟུང་འབྲེལ་ཞིག་ཕུལ་ཏེ་བྱིན་རླབས་ཞུ་དུས་དབུ་མཉམ་དུ་རྩེ་སྤྲོད་མཛད་པར་དགོངས་ཀྱང་། རྗེ་འདིས་རང་ཉིད་ཀྱི་དབུ་རྗེ་མུས་པ་ཆེན་པའི་དབུ་འོག་ཏུ་ཆུག་པ་མཛད་པས་ཐུགས་ཚིམ་པར་གྱུར། དེ་ནས་བླ་བྲང་གི་དབང་ཁང་དུ་དཔོན་སློབ་ཉུང་བསྡུས་ཤིག་ལ་བཞུགས་གྲལ་དུ་རྒྱུན་མི་ཐུང་ཙམ་ཞིག་མཛད་པའི་རིང་ལ།
འཇམ་མགོན་བླ་མ་འདི་དཔོན་སློབ་རྣམས་གདན་ས་ཆེན་པོ་ནས་ཇི་ཙམ་ལ་ཕེབས་དང་། ལམ་བར་གྱི་གནས་ཚུལ་སོགས་དྲི་བ་དང་། ལན་གྱི་གསུང་གླེང་ཅི་རིགས་པ་མཛད་རྗེས། བདག་ཅག་གི་འདྲེན་པ་མཚུངས་མེད་འདིས། བདག་སྔ་མོར་ལོ་གཞོན་ནུ་ནས་རྗེ་རིན་པོ་ཆེའི་རྣམ་ཐར་ཐོས་པའི་རྐྱེན་བྱས་མཇལ་འདོད་དང་ཆོས་ཐོབ་འདོད་བཅོས་མ་མ་ཡིན་པ་ཡོད་པའི་སྟེང་། ད་ལོ་ཚོ་ཞབས་དྲུང་འདི་ཁ་ནས། ཡབ་རྗེ་ཆོས་ཀྱི་རྒྱལ་པོར་ཞུ་ཡིག་དང་། བདག་རང་ལ་ཐུགས་དམ་བཀའ་ཤོག་ཡང་ཡང་གནང་བས་གླིང་ཁ་དགོན་པའི་གདན་ས་ལ་ཡོང་དགོས་ཚུལ་ཕེབས་བྱུང་བ་བཞིན། རང་ངོས་ལ་ལུགས་གཉིས་ཀྱི་ཤེས་སྒོ་མེད་པས། བླ་མ་གོང་མའི་དགོན་གནས་ཀྱི་འཛིན་སྐྱོང་ཡོང་བ་དཀའ་བ་འདུག་ཀྱང་།
རྟེན་འབྲེལ་ཕུན་སུམ་ཚོགས་པ་འགྲིག་བྱུང་སྙམ་དགའ་སྤྲོ་ཆེན་པོ་དང་བཅས་རྗེའི་ཞབས་དྲུང་དུ་འོང་བ་ལགས་པས་ས་སྐྱ་པའི་ཡབ་ཆོས་འཁོར་ལོ་བདེ་མཆོག་ལཱུ་ནག་དྲིལ་གསུམ་ནཱ་རོ་མཁའ་སྤྱོད་དང་བཅས་པའི་ཆོས་སྐོར་སོགས་ཆོས་མང་པོ་ཞུ་དགོས་ཡོད་པ་རྣམས་ཐུགས་རྗེས་འཛིན་པར་ཞུ་ཞེས་ཞུ་བ་མཛད་འདུག་པ་ན། རྗེ་མུས་པའི་གསུང་ལས། དེ་བཞིན་ངོ་མཚར་ཆེ། རང་རེའི་གླིང་ཁ་བདེ་བ་ཅན་གྱི་དགོན་པ་མ་བུ་འདི་རྣམས་སྔོན་མུས་ཆེན་སེམས་དཔའ་ཆེན་པོས། འདི་ཕྱོགས་ཀྱི་བྱ་རི་དྭགས། ཉ་སྒོ་ང་སོགས་སེམས་ཅན་མགོན་མེད་པ་རྣམས་ཀྱི་མགོན་དང་། སྐྱབས་མེད་པ་རྣམས་ཀྱི་སྐྱབས་སུ་དམིགས་ཏེ་འདེབས་པར་མཛད་པ་ནས་བཟུང་། ད་ལྟའི་བར་དུ་ཡང་ས་སྐྱ་པའི་སྔགས་ཕྱོགས་ཀྱི་བཤད་སྒྲུབ་ཀྱི་བསྟན་པའི་རྒྱུན་གཞན་ལས་ཁྱད་པར་འཕགས་ངོས་ཤེས་པ་མ་ཉམས་པ་གོང་འཕེལ་དུ་ཡོད་པ་འདི་ལགས་ཤིང་། ད་ནི་ངེད་ཁ་རྒས་ལུས་གོག་པ་ལ་བརྟེན་འཛིན་བཀོད་དེ་འདྲ་ཐུབ་པའི་རེ་བ་མི་འདུག་པས། དགོན་གནས་འདི་རྣམས་ཁྱེད་ས་སྐྱ་པའི་ཕྱག་ཏུ་མ་འཕྲོད་ན།
དུས་ཀྱི་དབང་གིས་གཞན་སུ་ཡིན་གྱིས་འདི་ཟིན་པ་མེད་པས། དེས་ན་ཞབས་དྲུང་ནས་ས་སྐྱ་པའི་བསྟན་པ་དང་སེམས་ཅན་གྱི་དོན་ལ་ཁུར་ཆེན་པོ་བཞེས་ཏེ། དགོན་མ་བུ་འདི་རྣམས་ཀྱི་ཞལ་བདག་གནང་ངོས་ལུགས་གཉིས་ཀྱི་སྐྱོངས་དར་ཚུལ་བཞིན་དུ་མཛད་ན་བླ་མ་གོང་མའི་དགོངས་པ་ཡང་དེ་ཁས་རྫོགས། ཁྱེད་རང་གི་འདི་ཕྱིའི་དོན་ཡང་དེ་ཀས་འགྲུབ། ངེད་རྒན་པོའི་བསམ་པ་ཡང་དེ་ཀས་རྫོགས་ཤིང་། འདོད་ཆོས་འདྲ་དགོས་གསུངས་པ། སྤྱིར་ཡང་ཆོས་དོན་དུ་གཉེར་མཁན་བྱུང་ན་རང་གི་གང་ཡོང་བྱེད་པའི་ལུགས་དེ་ཀ་ཡོད་ཅིང་། ཁྱད་པར་ཁྱེད་དགུང་ལོ་བཅོ་བརྒྱད་པ་སྐུ་ན་ཕྲ་མོ་འདི་ལྟ་བུ་ལ། ངེད་རྒན་པོ་བསམས་ནས་འདི་ཕྱོགས་ཕེབས་པ་བཀའ་དྲིན་ཚད་མེད་པ་བསྐྱངས་པས། ཆོས་ངེད་རང་ལ་ཡོད་པ་རྣམས་འབུལ་གང་ཐུབ་རང་ཅིས་ཀྱང་ཞུ་ལགས།
ཞེས་གསུངས་ཤིང་། གསུང་ཆོས་གནང་བའི་སྐབས་དེ་དག་ཏུ་ཡང་། མཚམས་མཚམས་སུ་སྤྱན་རས་ཤངས་ཀྱི་རྩེ་མོར་ཟིམ་བུར་གཟིགས་ཤིང་། ཐུགས་དམ་ཏིང་ངེ་འཛིན་གྱི་རྒྱུན་ལ་ཡུག་རེ་འབྱམས་འགྲོ་བ་གཟིགས་པས། རྗེ་འདིའི་དགོངས་པ་ལ་སྙན་གྲགས་དང་མཐུན་པའི་བླ་མ་དམ་པ་འདི་ལྟ་བུ་དང་མཇལ་བ་རེ་ལེགས་དགོངས་པའི་ཐུགས་ལ་དགའ་བ་དང་སྤྲོ་བ་དུང་དུང་པ་ཕན་ཚུན་འགྲན་པ་ལྟར་ཡང་ཡང་འཁྲུངས་པར་གྱུར་ཏོ། ། དེ་དག་ཀྱང་ཉིད་ཀྱི་གསུང་ལས། བྱང་ཕྱོགས་རྡོ་རྗེ་ཐེག་པའི་ཤིང་རྟ་ཆེ། ། སེམས་དཔའ་ཆེན་པོའི་ཆོས་ཀྱི་མདུན་ས་ཆེར། ། མཁས་བཙུན་བཟང་པོའི་ཡོན་ཏན་ཀུན་ལྡན་པའི། ། རང་གི་ཚེ་རབས་མང་པོའི་དགེ་བའི་བཤེས། །
ཁྱབ་བདག་འཁོར་ལོའི་མགོན་པོ་མུས་པ་རྗེའི། ། ཞལ་མཐོང་གསུང་གི་གསང་བ་ཐོས་པའི་ཚེ། ། འདི་ཅི་རྨི་ལམ་ཡིན་ནམ་མངོན་སུམ་ཅི། ། དགའ་སྤྲོའི་ངང་ནས་ཡིད་གཉིས་ཁྱོགས་ལ་འཕྱང་། ། དཔོན་སློབ་ལྟར་སྣང་དད་འདུན་བྲལ་བ་དག ། དག་སྣང་གསལ་བའི་མིག་དང་མི་ལྡན་ཚེ། ། ཚེ་རབས་དུ་མའི་རྗེས་འབྲེལ་ཇི་ལྟར་རྟོགས། ། རྟོགས་པའི་ཚུལ་རྣམས་ངོ་མཚར་གནས་མིན་ནམ། ། ཨེ་མ་མཐུ་ཆེན་སྟོབས་ཀྱི་མགོན་པོ་དང་། ། ས་སྐྱའི་བླ་ཆེན་གཉིས་ཀྱིས་མངོན་སུམ་དུ། །
རྗེས་སུ་བཟུང་བའི་མུས་ཆེན་སེམས་དཔའ་ཆེའི། ། དགོན་གནས་ཆེ་འདི་འཕགས་ཡུལ་རྡོ་རྗེའི་གདན། ། ས་བཅུའི་དབང་ཕྱུག་སྤྲུལ་པས་སྤྲུལ་པའི་སྐུ། ། དུས་གསུམ་སྒྲིབ་མེད་གཟིགས་པས་གཟིགས་པ་མཆོག ། གང་ལ་མངའ་བའི་འདྲེན་མཆོག་འདྲེན་པ་དེ། ། བདག་གི་མགོན་དུ་རྙེད་འདི་རྙེད་པའི་མཆོག ། བརྩེ་བས་ཕ་མས་བུ་ཚ་བཞིན། ། ཡིད་བཞིན་ཡིད་ཀྱི་རེ་བ་བཀང་། ། བཀའ་དྲིན་མཉམ་མེད་བླ་མ་རྗེའི། ། རྣམ་ཐར་བསམ་བཞིན་དད་པ་འཕེལ། །
རྙེད་དཀའི་ལུས་རྟེན་ཐོབ་དུས་འདིར། ། ཡོངས་འཛིན་བླ་མ་འདི་མཇལ་བས། ། དལ་འབྱོར་དོན་མེད་མ་གྱུར་སྙམ། ། དགའ་སྤྲོ་ཡིད་བདེའི་ཏིང་འཛིན་ཐོབ། ། ཅེས་གསུངས་པ་ལྟར་གྱི་དོན་ནོ། ། དེ་ནས་ལོ་དེའི་ཟླ་བ་བཅུ་གཅིག་པའི་ཚེས་གསུམ། སྔོན་པཎ་ཆེན་ནམ་མཁའ་དབང་ཕྱུག་ཉིད་ཟབ་མོ་ཆོས་དབྱིངས་སུ་མཉམ་པར་བཞག་པའི་དུས་དྲན་གྱི་མཆོད་པ་འབུལ་བའི་ཉིན། དཀར་པོ་ནམ་གྲུའི་འགྲུབ་སྦྱོར་འཛོམས་པའི་གཟའ་སྐར་བཟང་པོའི་ཚེ། གླིང་ཁ་བདེ་བ་ཅན་གྱི་གཙུག་ལག་ཁང་ཆེན་པོའི་རྗེ་བཙུན་སངས་རྒྱས་རིན་ཆེན་གྱི་ཞབས་སྟེགས་མི་འཇིགས་པ་སེང་གེའི་ཁྲི་ལ་ཡོངས་འཛིན་འབྲེལ་ཚད་དོན་ལྡན་འདི་ཉིད་འཁྲུལ་ཟད་གོང་མའི་རྒྱལ་ཚབ་ཏུ་མངའ་གསོལ་མཛད་པའི་ཕྱིར། དེར་བཞུགས་ཀྱི་འདུས་པའི་ཚོགས་ལ་བླ་བྲང་ཉིད་ནས་རྒྱ་ཇའི་མཆོད་སྤྲིན་ཟུང་འབྲེལ་གནང་སྟེ།
སྔ་མའི་སྟེང་དུ་རྗེ་བཙུན་མུས་པ་ཆེན་པོ་བུདྡྷའི་མཚན་ཅན་ཉིད་ཚོགས་དབུར་ཕེབས་པའི་དྲུང་དུ། བདག་ཉིད་ཆེན་པོ་འདི་ཉིད་ཀྱིས་གསུང་བསྔོ་ཞུ་བའི་རྟེན་ཟང་ཟིང་གི་འབུལ་ནོད་རྒྱ་ཆེན་པོ་དང་། དགེ་འདུན་འདུས་ཚོགས་ལ་ཡང་འབུལ་འགྱེད་གྱ་ནོམ་པ། དམ་རྫས་འཆི་མེད་རིལ་བུའི་གྲལ་འགྱེད་དང་བཅས་པ་སྩོལ་བར་མཛད་རྗེས། མུས་ཆེན་འཁོར་ལོ་སྡོམ་པ་དེ་ཉིད་ཀྱིས་རང་གཞན་གྱི་དགེ་བའི་རྩ་བ་ལ་རྗེས་སུ་ཡི་རང་བ་སྔོན་དུ་འགྲོ་བའི་སྒོ་ནས་འབྲས་བུ་རྫོགས་པའི་བྱང་ཆུབ་ཆེན་པོར་འཁོར་གསུམ་མི་དམིགས་པའི་མཁྱེན་རབ་ཀྱིས་ཟིན་པའི་གསུང་བསྔོ་བླ་ན་མེད་པའི་བཀའ་དྲིན་བསྩལ་པའི་མཐར། དགེ་འདུན་ཚོགས་པ་རྣམས་ལ་ལུགས་གཉིས་ཀྱི་བསླབ་བྱ་ཞིབ་རྒྱས་དང་། གང་ལྟར་རང་རེའི་གླིང་ག་དགོན་མ་བུ་འདི་རྣམས་ས་སྐྱ་ཞབས་དྲུང་གི་ཕྱག་ཏུ་མ་འཕྲོད་ན། ད་དུས་ངན་གྱི་འགྱུར་བའི་དབང་གིས་གཞན་སུས་ཀྱང་ཟིན་པ་མེད་པས། ན་ནིང་དགུན་ཧྲིལ་པོ་ངེད་ཀྱིས་སེམས་དཔའ་ཆེན་པོ་ལ་གསོལ་བ་བཏབ། མཁའ་འགྲོ་ཆོས་སྐྱོང་ལ་འཕྲིན་ལས་བཅོལ་བ་ལ་བརྟེན།
ས་སྐྱ་ནས་ཞབས་དྲུང་གདུང་བརྒྱུད་སྐུ་གཞོན་པ་འདི་གླིང་གའི་གདན་ས་ལ་སྤྱན་འདྲོངས་པ་ཡིན་པས། མུས་ནང་གི་ལྷ་སྡེ་མི་སྡེ་ཀུན་ལ་ངེད་དྲིན་ཆེ་བ་ཡོད་ཅིང་། ད་ནི། འགྲོ་མགོན་སངས་རྒྱས་བཞུགས་བཞིན་དུ། ། སྟོན་པ་གཞན་ལ་གུས་བྱེད་པ། ། ཡན་ལག་བརྒྱད་ལྡན་ཆུ་འགྲམ་དུ། ། བ་ཚྭའི་ཁྲོན་པ་རྐོ་བ་ཡིན། ། ཞེས་གསུངས་པ་ལྟར་ཡིན་པས། ཉི་མ་དེ་རིང་ནས་བཟུང་ཁྱེད་ལྷ་མི་ཀུན་གྱིས་ཕྱག་དང་མཆོད་པ་འབུལ་བ། ལུགས་གཉིས་ཀྱི་བསླབ་བྱ་ཞུ་ས་སོགས་ས་སྐྱ་ཞབས་དྲུང་ཁོ་ན་ལ་གྱིས་ཤིག
ཅེས་སོགས་དགྱེས་སྤྲོའི་བསླབ་བྱ་མཐའ་ཡས་པ་ཞིག་སྩལ་ཅིང་། དེ་ནས་མང་ཇ་རྗེས་མའི་ཚེ། བདག་ཅག་གི་སྐྱོབས་པ་བླ་ན་མེད་པ་འདི་ཉིད་འདུ་ཁང་གི་བཞུགས་ཁྲིའི་སྟེང་དུ་ཕེབས་པ་ལ། རྗེ་བཙུན་མུས་ཆེན་ཉིད་ཀྱང་ཚོགས་སུ་ཕེབས་ཏེ། གནང་སྐྱེས་ཀྱི་ཐོག་མར་བཀྲ་ཤིས་པའི་དར་དངུལ་དཀར་གྱི་ཁ་དོག་ལ་ཅོ་འདྲི་བ་ཞིག་དང་། རྗེ་འདི་སྐུ་ཚེའི་ས་འཛིན་ཡུན་རིང་དུ་བརྟན་པའི་རྟེན་འབྲེལ་དུ་རྒྱལ་དབང་ཚེ་དཔག་མེད་ཀྱི་སྐུ་བརྙན་ལེགས་པ་ཕྲ་རྒྱན་གྱིས་སྤྲས་པ་གཅིག་དང་གཉིས་པོ་རྗེ་མུས་ཆེན་ཉིད་ཀྱི་ཕྱག་ནས། གཞན་གྱི་སུག་པ་མ་བརྒྱུད་པར་བདག་ཉིད་ཆེན་པོ་ཁྲི་སྟེང་དུ་བཞུགས་པའི་ཕྱག་ཏུ་གཏོད་པར་མཛད་ཅིང་གཞན་ཡང་གོས་ཡུག དར་ཡུག བླ་བྲེ། དབུ་ཞྭ།
གོས་བེམས། པང་ཁེབས། རྒྱ་དྲིལ། གོས་ཕྲུག་གི་བཞུགས་གདིངས། གསེར། དངུལ། ཁྲོ། ཟངས། ནས་ཁལ་སུམ་བརྒྱ། དཀར་ཡོལ་དང་རག་འགག་བཅུ་ཁྲེས་འགའ་རེ།
ཆིབ་ཆིབ་སྲོལ། དྲེའུ། འབྲི་གཡག་སྟོབས་ཆེ་བ་སོགས་མཁོ་དགུའི་གནང་སྐྱེས་བསམ་གྱིས་མི་ཁྱབ་པ་ཕ་ནོར་བུ་ལ་འཕྲོད་པ་ལྟར། ཐུགས་དགྱེས་སྤྲོ་ཆེན་པོ་དང་བཅས་སྩོལ་བར་མཛད་ནས། བཀྲ་ཤིས་པའི་མེ་ཏོག་འཐོར་ཞིང་མངའ་གསོལ་ཤིས་བརྗོད་ཀྱི་སྒྲ་དབྱངས་ཆེས་ཆེར་སྒྲོགས་པར་མཛད་རྗེས། དགེ་འདུན་འདུས་པའི་ཚོགས་ཀྱིས་ཀྱང་འབུལ་བའི་དངོས་པོ་རྒྱ་ཆེན་པོ་སོ་སོ་ནས་ཕུལ། དེ་ནས་རྣམ་འདྲེན་དམ་པ་འདི་ཉིད་ཀྱིས་བདག་དང་གཞན་གྱིས་དུས་གསུམ་དུ་བསགས་པའི་ལེགས་བྱས་ཀྱི་དགེ་རྩ་ཐམས་ཅད་བླ་ན་མེད་པའི་བྱང་ཆུབ་ཆེན་པོའི་རྒྱུར་མི་ཟད་ཅིང་སྤེལ་བའི་ཕྱིར་བསྔོ་བ་རིན་པོ་ཆེས་རྒྱས་འདེབས་བླ་ན་མེད་པ་མཛད་དེ། དེ་ཡང་ཕྱིར་བསྔོ་བ་ལ། བསྔོ་བ་དེ་ཡང་མདོར་བསྡུས་ན། གནས་དང་གནས་མ་ཡིན་པ་གཉིས། །
གནས་ཀྱི་བསྔོ་བ་འགྲུབ་པར་འགྱུར། ། གནས་མིན་དངོས་ཀྱང་འགྲུབ་མི་འགྱུར། ། འདི་དག་གཉིས་ཀ་མདོ་ལས་གསུངས། ། ཞེས་འཇམ་མགོན་ས་སྐྱ་པཎྜི་ཏ་ཆེན་པོས་ཇི་ལྟར་བསྔོས་པ་བཞིན་གྱི་འབྲས་བུ་དེ་ཉིད། འགྲུབ་ཏུ་རུང་བ་གནས་ཀྱི་བསྔོ་བ་དང་། དེ་ལྟར་མི་རུང་བ་གནས་མིན་གྱི་བསྔོ་བ་གཉིས་སུ་བཤད་ཅིང་། དེ་ལ་བུ་སྟོན་རིན་པོ་ཆེས་གནས་དང་གནས་མིན་གྱི་བསྔོ་བའི་ཐ་སྙད་མདོ་ལས་མ་བཤད་གསུངས་པའི་བརྒལ་བ་ཡོད་ཀྱང་། དེ་གཉིས་གསུངས་པའི་ཁུངས་རྣམ་དག་གི་མདོ་རྣམས་དང་སྦྱར་ཏེ་བུ་སྟོན་གྱི་རྩོད་ལན་དུ་འགྱུར་ངེས་པའི་ལེགས་བཤད་དུ་མ་དང་། གཞན་ཡང་ཕྱིས་སུ་ས་སྐྱ་པ་རང་གི་མདོ་ཕྱོགས་ཀྱི་བསྟན་འཛིན་མཆོག་ཏུ་གྱུར་པ་པཎ་ཆེན་མཁས་པའི་དབང་ཕྱུག་དཔལ་ཤཱཀྱ་མཆོག་ལྡན་གྱིས། གནས་དང་གནས་མ་ཡིན་པ་ཡི། །
སྨོན་ལམ་དབྱེ་བ་རྣམ་པ་གཉིས། ། ཞེས་གསུངས་ནས་སྨོན་ལམ་ལ་དེ་གཉིས་སུ་འབྱེད་རིགས་ཀྱི། བསྔོ་བ་ལ་མི་རུང་བ་གསུངས་པ་དང་། ཡང་། གང་གིས་བསྔོ་དང་གང་དུ་དང་། ། ཇི་ལྟར་བསྔོ་བ་གསུམ་བཤད་བྱ། ། དང་པོ་དགེ་རྩ་བྱེད་པོ་ཉིད། ། ཡིན་གྱི་གཞན་པས་དེ་མི་བསྔོ། ། དེས་དེ་འགྲུབ་ན་འབད་མེད་དུ། ། གྲོལ་བར་འགྱུར་དང་རང་ཉིད་ཀྱིས། །
མ་བསྔོས་ཉེས་པ་ཀུན་གྲོལ་འགྱུར། ། ཞེས་བཤད་ནས། བསྔོ་རྒྱུའི་དགེ་རྩ་ལ་བསྔོ་བ་པོ་རང་གིས་བྱས་པ་ཅིག་ངེས་པར་དགོས་ཀྱི། གཞན་དག་གིས་བྱས་པའི་དགེ་རྩ་གཞན་གྱིས་བསྔོར་མི་རུང་གསུང་བ་སོགས་སྡོམ་གསུམ་རབ་དབྱེ་ནས་བཤད་པ་དང་མཐུན་མི་མཐུན་ཅི་རིགས་ཡོད་པ་རྣམས་ལ་ཡང་། ལུང་རིགས་ཀྱི་འཐད་པ་མང་དུ་བཀོད་པ་གང་ཟག་རང་གཞན་གྱི་དགེ་རྩ་ཐམས་ཅད་རང་ཉིད་ཀྱིས་བསྔོར་རུང་བ་དང་། རང་གིས་བྱས་པའི་དགེ་རྩ་ཡང་གཞན་དག་བསྔོར་འཇུག་པ་ད་ལྟའི་བར་དུ་ཀུན་གྱི་ཕྱག་ལེན་ཡོད་པ་བཞིན་འཐད་པའི་ལེགས་བཤད་རྨ་མེད་པ་ཞིབ་ཅིང་མཐའ་ཆོད་པ་མཁས་པ་རྣམས་ཀྱི་ཡིད་ལ་འབབ་ཅིང་། ཚིག་འབྲུ་རྣ་བར་སྙན་པའི་བསྔོ་བའི་ཡོན་བཤད་རྒྱས་པ་དང་། གཞན་གྱི་དགེ་བ་ལ་རྗེས་སུ་ཡི་རང་བ་དང་བཅས་བསྔོ་རྒྱུའི་དགེ་རྩ་དང་། བསྔོ་བའི་ཡུལ་དང་། བསྔོ་བ་བྱེད་པོ་སོགས་དོན་དམ་དུ་མི་དམིགས་ཤིང་།
ཀུན་རྫོབ་ཏུ་སྣང་ཆ་རྒྱ་ཆེན་པོ་དང་བཅས་པ་སྟེ་མདོར་ན་བཀའ་བསྟན་བཅོས་ཚད་ལྡན་རྣམས་ནས་བཤད་པ་དང་མཐུན་པའི་གསུང་བསྔོ་ཡང་དག་པ་མཛད་པ་ན། དེར་འདུས་ཀྱི་ཚོགས་པ་ཀུན་ཤིན་ཏུ་ངོ་མཚར་ཏེ། སྐུའི་ལང་ཚོ་གཞོན་ནུ་འདི་ལྟ་བུ་ལ་རང་གཞན་གྱི་གྲུབ་མཐའི་གནད་རིག་པའི་ཡོངས་བསྔོ་ལྟ་བུ་ལ་ཡང་དགག་སྒྲུབ་ཀྱི་སྤྲོས་པ་དང་བཅས་ལེགས་པར་བཤད་པའི་དགའ་སྟོན་འདི་བཞིན་སྩལ་པས། གཞན་ས་སྐྱ་པ་རང་གི་ཡབ་ཆོས་བདེ་ཀྱེ་སོགས་ལ་ཐུགས་ཀྱི་སྤོབས་པ་ཐོགས་མེད་མངའ་བ་ལ་ཐེ་ཚོམ་མི་དགོས་པས། ངེས་པར་འཇམ་པའི་དབྱངས་ཀྱི་སྤྲུལ་པ་ཡིན་ཡང་དག་གོ ། ཞེས་ཟེར་ཞིང་བསྟོད་བསྔགས་ཀྱི་བསིལ་ཟེར་ཕྱོགས་བརྒྱར་འཕྲོ་ཞིང་། དད་གུས་ཀྱི་ཟླ་དབང་གསར་དུ་ཚེས་པར་གྱུར་པ་ཞིག་བྱུང་ཞེས་ཐོས་ལ། དེ་ནས་རྗེ་ཉིད་ཀྱིས་ཚོགས་པ་རྣམས་ལ་འཇམ་དབྱངས་དམར་སེར་གྱི་རྗེས་སུ་གནང་བའི་བཀའ་འབྲེལ་ཞིག་གནང་ནས། དེ་འཕྲལ་རྗེ་བཙུན་མུས་པའི་ཞབས་དྲུང་དུ་ཕེབས་པ་ན། ཞལ་གྱི་ཀུ་མུད་ཆེར་འཛུམ་པ་ལས་གསུང་གི་བདུད་རྩི་འདི་ལྟར་འཇོ་སྟེ།
གླིང་ཁ་དགོན་པའི་གདན་ས་ས་སྐྱ་བདག་ཆེན་ལ་འབུལ་ཐུབ་པས་ད་ང་བློ་བདེ་བ་ཡིན། ད་རེ་ཁྱེད་སྐུ་ཚེ་རིང་བའི་རྟེན་འབྲེལ་ཞིག་ཡོད་པས་བླ་མ་གོང་མ་ན་རིམ་གྱི་གཟིམ་མལ་དེར་བཞུགས། ངེད་གདན་སྲབ་པ་འདི་ལ་སྡོད་པ་ཡིན་གསུངས་པ་ན། རྗེ་འདི་ཐུགས་ཤིན་ཏུ་མཛངས་པས་བཞུགས་མ་ནུས་པའི་ཚེ། རྗེ་མུས་ཆེན་ཉིད་ཀྱི་ཕྱག་གིས་བཟུང་ནས་སྐྱེལ་བར་མཛད་ཅིང་། དེ་ནས་གསོལ་ཇ་གཉིས་ཙམ་གྱི་བར་ལ་དད་ལྡན་གྱི་བུ་སློབ་གཞན་མང་པོ་དང་བཅས་ཤིན་ཏུ་དགྱེས་པའི་གསུང་གླེང་རྒྱུན་མི་ཐུང་ཙམ་མཛད་པའི་རིང་ནས། རྗེ་བཙུན་མུས་པ་ཆེན་པོ་དེས། བདག་ཅག་གི་རྣམ་འདྲེན་དམ་པ་འདི་ལ་སྤྱན་ཆེར་གཟིགས་ནས། ཞབས་དྲུང་ཁྱེད་རང་གླིང་གའི་གདན་ས་འདི་མཛད་པས་སྐུ་ཚེ་རིང་ཞིང་ཐུགས་བསམ་ཆོས་བཞིན་དུ་འགྲུབ་ལ་འཕྲིན་ལས་དབྱར་མཚོ་ལྟར་རྒྱས་པ་སོགས་འབད་མེད་ལྷུན་གྲུབ་ཏུ་འབྱུང་བ་ཡིན། རྗེ་སེམས་དཔའ་ཆེན་པོའི་འཕྲིན་ལས་ཀྱི་རྒྱུན་དང་།
ས་སྐྱ་པའི་བསྟན་འཛིན་གཞན་གྱི་འཕྲིན་ལས་ཀྱི་རྒྱུན་བཟང་ལོད་མི་འདྲ། ས་སྐྱ་པའི་འཕྲིན་ལས་ཀྱི་ཁྱབ་ཚད་དུ་སེམས་དཔའ་ཆེན་པོའི་འཕྲིན་ལས་ཀྱིས་ཀྱང་ཁྱབ་པ་ལྟ་བུ་ཡིན། དེ་འོངས་པའི་རྒྱུ་མཚན་ཡང་སྔོན་རྗེ་རྡོ་རྗེ་འཆང་གི་མནལ་ལམ་དུ་རྗེ་མུས་ཆེན་གྱི་དབུ་ཐོག་ན་གདུགས་ཆེན་པོ་གཅིག་འཁོར་གྱིན་འདུག་པ། དེ་ལས་དེ་འདྲ་བ་མང་དུ་མཆེད་དེ་དབུས་གཙང་ཁམས་གསུམ་ཐམས་ཅད་ཁྱབ་པའི་མཚན་ལྟས་བྱུང་བ་དང་། རྗེ་སེམས་དཔའ་ཆེན་པོ་རང་གི་མནལ་ལམ་དུ་ཡང་། རྗེ་རང་ཉིད་ས་སྐྱའི་ལུང་པ་ཡིན་སྙམ་པ་ཞིག་ན་བཞུགས་འདུག་པ་ལ། དེའི་བར་སྣང་ནས་བཟུང་སྟེ་མཐའ་ཆོད་རྒྱུ་མེད་པ་ལྟ་བུའི་ནམ་མཁའི་ཁྱོན་ཐམས་ཅད་བླ་བྲེ་ལེགས་པོ་གཅིག་གིས་ཁྱབ་ནས་འདུག་པ་ལ། འདིའི་འོག་ཐམས་ཅད་ང་དབང་བ་ཡིན་སྙམ་པ་ཐུགས་ལ་འཁྲུངས་འདུག་པ་དེ་དག་གི་རྟེན་འབྲེལ་གྱི་གནད་ལས་བྱུང་བ་ཡིན་ཞེས་སོགས་མ་འོངས་པ་མཁྱེན་པའི་ལུང་བསྟན་གྱི་ཚོགས་མང་པོ་ཞིག་སྩོལ་བར་མཛད་འདུག་ཅིང་། དེ་ནས་གདུགས་གསུམ་གྱི་རིང་ལ་བླ་བྲང་གི་ཕྱི་ནང་གི་ཕྱག་རྫས་རྣམས་རྩིས་བཞེས་གནང་། དེ་མཚམས་རྗེ་མུས་ཆེན་ཉིད་དཔོན་སློབ་ཉུང་བསྡུས་ཤིག་སེམས་དཔའ་ཆེན་པོའི་ཆོས་རྭ་ཟུར་དུ་ཀུན་སྤང་གི་ཚུལ་དུ་བཞུགས་ཏེ།
དེར་སྐབས་རྗེ་མུས་ཆེན་ཞབས་དྲུང་དུ་ཞལ་སློབ་འགའ་ཞིག་གིས་མཇལ་བར་ཕྱིན་པ་ན། རྗེ་ཉིད་ཤིན་ཏུ་དགྱེས་པའི་གསུང་གིས། དང་པོ་ལེགས་པ་ཐོས་བསམ་བྱས། ། བར་དུ་ལེགས་པར་འཆད་ཉན་བྱས། ། ཐ་མར་ལེགས་པ་གདན་ས་འཕྲོད། ། ཅེས་པཎ་ཆེན་ལེགས་པའི་བློ་གྲོས་ཀྱི་གསུང་ནས་དགྱེས་དགྱེས་དཔག་མེད་མཛད་འདུག་པ་དེ། ད་ནི་ངེད་ལ་ཡང་སྒྲ་ཇི་བཞིན་དུ་བྱུང་བ་འདི་བླ་མ་དཀོན་མཆོག་གི་ཐུགས་རྗེ་ཡིན་སྙམ་པ་ཡོད། ས་སྐྱར་རིན་ཆེན་ཀླུ་དབང་ཞབས་དྲུང་སྤྱན་འདྲེན་ལ་བཏང་དུས། གདན་སའི་སྐྱ་སེར་བསམ་བློ་ཆེ་བ་རྣམས་མགྲིན་གཅིག་པས། ད་ནི་ཡབ་རྒྱན་མཆོག་རིན་པོ་ཆེ་འདི་སྐུ་ན་ཧ་ཅང་བགྲེས་པ་མ་ཡིན་ཡང་།
གདན་སའི་ཐུགས་འགན་འདི་ལྕི་དྲགས་པས། བགྲེས་ཉམས་ཆེན་པོར་སོང་འདུག་ཅིང་། གདུང་བརྒྱུད་སྐུ་མཆེད་གསུམ་གྱི་གཞོན་པ་འདི་རང་ཐུགས་ཀྱི་གདོད་དང་འཕྲལ་གྱི་མཛད་སྤྱོད། ལུགས་གཉིས་ཀྱི་མཁྱེན་རབ་སོགས་གང་ས་ནས་ངེད་གདན་ས་པ་རྣམས་རེ་ཆེ་བ་ཞིག་ཡོད་པ་ཡིན་ཏེ། འདི་ནི་ཁྱེད་མུས་པ་ཚོས་བརྐུས་མ་བཏབ་སུ་སྤྱན་འདྲེན་གྱུར་འདུག འོན་ཀྱང་བླ་མ་དེ་ཡག་པོ་ཞིག་ཡོད་པས་ཕེབས་ས་མ་ནོར་སྙམ་པ་ཡོད། གང་ལྟར་ཕར་ཕེབས་ཚུར་ཕེབས་མཛད་པ་ཞིག་མ་བྱུང་ན། ཁྱེད་རྣམས་ཐུགས་རྗེ་ཆུང་བར་ཡང་འགྲོ་བས། དེ་བཞིན་དཔོན་སློབ་རྣམས་ཀྱི་ཐུགས་ལ་འཇོག་དགོས་སོ་ཞེས་ཡང་ཡང་ཟེར་བ་ཞིག་ཡོད་འདུག་པ། དོན་ལ་ཡང་ཁོང་ཚོ་ཟེར་བ་བཞིན་བདེན་གྱི་ཡོད་འདུག་པས་རང་རེ་རྣམས་ཀྱིས་ཐོབ་པ་འདི་སྐལ་བ་བཟང་པོར་ཤེས་པ་དང་།
ངེད་ལ་ཡང་དྲིན་ཆེན་པོར་གོ་དགོས་རྒྱུར་གདའ་སྟེ། དེ་འདྲ་རྟོགས་མཁན་རེ་རེ་ཙམ་ལས་ཡོད་པ་དཀའ། འོན་ཀྱང་ཕུགས་སུ་ཐམས་ཅད་ཀྱིས་གོ་བ་ཞིག་ཡོང་བར་ངེས་ཞེས་སོགས་པ་མ་འོངས་པ་གཟིགས་པའི་བཀའ་སྩལ་མང་དུ་མཛད་འདུག་པ་བཞིན། བདག་ཅག་གི་རྣམ་འདྲེན་དམ་པ་འདི་མུས་ཕྱོགས་སུ་ཕེབས་པའི་ལོ་དེར། འཇམ་དབྱངས་མཐུ་སྟོབས་དབང་ཕྱུག་ཁམས་ནས་ཕེབས་པའི་དགའ་སྟོན་དུ་དུས་མདོས་ཟབ་མོ་ཞིག་གནང་སྐབས། ཆོས་སྡེ་ལྷོ་བྱང་གི་གྲྭ་པ་ཐུགས་བསམ་དག་ཅིང་བློ་གྲོས་ཆེ་བ་འགའ་ཤས་ཀྱི་གླེང་རིགས། ད་ལོ་ཞབས་དྲུང་སྒར་ཆེན་ཁམས་ནས་ཕེབས། ཁྲི་ཆེན་བསོད་ནམས་དབང་པོ་ཡང་བྱས་འགྱུར་ན་བཞུགས་པས། རང་རེ་གདན་ས་པ་རང་གི་ཞལ་ངོ་ཐམས་ཅད་འཛོམས་པའི་སྐབས་ཡིན་འདུག་པས་རེ་དགའ། འོན་ཀྱང་གདུང་བརྒྱུད་སྐུ་གཞོན་པ་དེ་ཉིད་མ་བཞུགས་པས་མངའ་གྲང་བ་ཙམ་འདུག་པས།
ད་ལམ་གྱི་དུས་མདོས་སྐབས་ཀྱི་སྐུ་འཆམས་ལ་ཡང་གདུང་བརྒྱུད་སྐུ་གཞོན་པ་དེ་ཉིད་ཀྱང་ཕེབས་ཡོད་པ་ཤིན་ཏུ་བག་དྲོ་བ་ཡོང་འདུག་ཅིང་། སྤྱིར་ཡང་ཞབས་དྲུང་དེ་ཉིད་སྐུ་ན་ཕྲ་མོ་ལ་ལུགས་གཉིས་ཀ་ལ་མཁྱེན་པ་ཡངས་ཤིང་། འཕྲལ་གྱི་མཛད་སྤྱོད་ཀྱང་ལེགས་ལ་ཐུགས་སྒམ་པ་སོགས་གང་ས་ནས། མུས་ཆེན་དུ་བཀའ་ཆོས་ཙམ་གསན་དུ་ཕེབས་པ་ལ་ནི་འགལ་བ་མི་འདུག རྒྱུན་བཞུགས་ལྟ་བུ་གནང་ན་རང་རེ་གདན་ས་པ་རང་ལ་ཁག་ཆེ་རྒྱུ་ཡིན་འདུག་པས། གོང་བཞུགས་རྣམས་ཀྱིས་དེ་བཞིན་གྱི་གནས་ཚུལ་མི་དགོངས་པ་ནི་ག་ལ་སྲིད། གསུང་ཆོས་འདྲ་གསན། སླར་འདི་ཀ་རང་དུ་ཕེབས་ནས་བཅར་བཞུགས་གནང་བ་ཡོང་ལས་ཆེ་ཟེར་བ་སོགས་རྗེ་འདི་མུས་ཕྱོགས་སུ་ཕེབས་པ་ལ་འཕྲེང་ཆ་བྱེད་པ་མང་པོ་འདུག་པ་ནི། ཁོ་བོ་ཅག་བན་ཆུང་གཞོན་ནུའི་སྐབས་མང་དུ་མཐོང་ཞིང་ཐོས་ལ། དེ་ལྟར་རྗེ་འདི་མུས་ཆེན་འཁོར་ལོ་སྡོམ་པ་ཉིད་ཀྱི་རྒྱལ་ཚབ་ཏུ་མངའ་གསོལ་མཛད་ཟིན་པ་ནས་མི་རིང་པར་རྗེ་བཙུན་དམ་པ་འདི་ཉིད་ཀྱིས་གླིང་ག་བདེ་བ་ཅན་གྱི་དགེ་འདུན་ཚོགས་པ་རྣམས་ལ།
རྡོ་རྗེ་ཕུར་པ་སྟོད་ལས་ཀྱི་དབང་དང་། ཚེ་དཔག་མེད་ལྷ་དགུའི་དབང་ཆ་ལན་གྲངས་མང་པོ་དང་། སྒྲུབ་ཐབས་བརྒྱ་རྩའི་རྗེས་གནང་། རྒྱ་བོད་ཀྱི་ཡིག་ཆའི་ལུང་དང་བཅས་པ་དང་། གཞན་ཡང་དགེས་རྡོར་རྩ་རྒྱུད་བརྟག་པ་གཉིས་པ་སོགས་རྒྱུད་དང་། བསྟན་བཅོས་འགའ་ཞིག་གི་ལུང་སོགས་དམ་པའི་ཆོས་ཀྱི་བཀའ་དྲིན་མང་པོ་ཞིག་སྩལ་ཅིང་། དེ་དུས་རྗེ་ཉིད་ཀྱིས་མུས་ཆེན་འཁོར་ལོ་སྡོམ་པ་སངས་རྒྱས་རྒྱལ་མཚན་གྱི་དྲུང་དུ་དམ་པའི་ཆོས་ཀྱི་བཀའ་དྲིན་གསན་པའི་རྣམ་གྲངས་ལ། སློབ་དཔོན་མི་ཏྲ་ཛོ་གི་ནས་བརྒྱུད་པའི་ཚེ་འཕེལ་དཀར་པོའི་རྗེས་གནང་སྔོན་དུ་འགྲོ་བའི་སྒོ་ནས། བཅོམ་ལྡན་འདས་རྣམ་པར་རྒྱལ་མ། རྡོ་རྗེ་རྣམ་འཇོམས།
ཐུགས་རྗེ་ཆེན་པོ་བཅུ་གཅིག་ཞལ། ཡང་ཐུགས་རྗེ་ཆེན་པོ་གཙོ་འཁོར་གསུམ་པ། སེང་གེ་སྒྲ། ཁྱུང་ནག སེང་གདོང་མ། ཕྱག་ན་རྡོ་རྗེ་ཨུ་ཙརྻ། ཡང་ཨུ་ཙ་མེ་དབང་མ། གུར་གྱི་མགོན་པོ་ལྕམ་དྲལ་ལྷ་བརྒྱད། གུར་མགོན་ཁྲོ་བཅུ། འཁོར་རྐྱང་པུ་ཏྲ་མིང་སྲིང་།
དཔལ་མགོན་ཞལ་བཞི་པ། རྟ་མགྲིན་ལྕགས་རལ་ཅན། འཇམ་དབྱངས་དཀར་པོ་ལ་སོགས་པ་མཚོན་པའི་ལྷག་པའི་ལྷ་ཞི་ཁྲོ་དུ་མའི་རྗེས་གནང་ཟུར་བཀའ་དཀོན་ཞིང་ཟབ་པའི་རིགས་དུ་མ་དང་། དེ་དག་གི་རྒྱ་བོད་ཀྱི་ཡི་གེ་མན་ངག་གི་རིགས་མང་པོ་དང་། གུར་གྱི་མགོན་པོ་དང་། ཞལ་བཞི་པ། དབྱུག་གུ་མ་མཆེད་གསུམ་སོགས་ཀྱི་ཚེ་སྒྲུབ་དང་ནོར་སྒྲུབ་ཀྱི་མན་ངག་གི་རིགས་དུ་མ། རྗེ་ས་ཆེན་གྱི་བཀའ་འབུམ་པོ་ཏི་གཅིག་ལྷག་ཙམ་གྱི་ལུང་དང་། གཞན་ཡང་རྒྱལ་སྲས་ཐོགས་མེད་བཟང་པོ་དཔལ་དང་། རྗེ་སེམས་དཔའ་ཆེན་པོའི་བཀའ་འབུམ་ཡོངས་རྫོགས་སོགས་བླ་མ་གོང་མའི་གསུང་རབ་ཀྱི་ཚོགས་མང་པོའི་ལུང་།
གཞན་ཡང་བཟང་སྤྱོད་མཚན་བརྗོད་སོགས་བཀའ་དང་བསྟན་བཅོས་བགྲང་བ་ལས་འདས་པ་ཞིག་གི་ལུང་རྣམས་གསན་ཅིང་། དེ་ནས་ས་སྐྱ་པའི་ཐུན་མོང་མ་ཡིན་པའི་བློ་སྦྱོང་ཞེན་པ་བཞི་བྲལ་གྱི་ཁྲིད་དང་། དེའི་ཡིག་ཆ་གསར་རྙིང་རྣམས་ཀྱི་ལུང་། འཁོར་ལོ་བདེ་མཆོག་ལཱུ་ནག་དྲིལ་གསུམ་གྱི་དབང་། ནཱ་རོ་མཁའ་སྤྱོད་ཀྱི་བྱིན་རླབས་རྣམས་དང་། བདེ་མཆོག་ནག་པོ་ལུགས་ཀྱི་བསྐྱེད་རིམ་གྱི་བཤད་ཁྲིད་རྗེ་བཟང་པོ་དཔལ་བས་མཛད་པའི་རྣམ་བཤད་ཆེན་མོའི་སྟེང་ནས་རྒྱས་ཤིང་ཞིབ་ལ་མཐའ་ཆོད་པ་དང་། དེ་དང་འབྲེལ་བ་རྫོགས་རིམ་གྱི་ཁྲིད་ལ་དཔྱིད་ཀྱི་ཐིག་ལེ་དང་། རིམ་བཞི་གཉིས་ཀ་གསན་ནས་ཐམས་ཅད་ཀྱི་རྒྱབ་བརྟེན་དུ་ནག་པོ་གཞུང་དྲུག རྗེ་ས་སྐྱ་པ་ཆེན་པོའི་ནག་འབུམ་རིམ་བཞི་ལམ་སློང་། རྗེ་བཙུན་གྱི་ནག་པོ་དཀྱིལ་ཆོག
ནག་པོ་བཤད་སྦྱར་གྱི་ལུང་ལ་སོགས་པ་མང་དུ་གསན་ཅིང་། བདེ་མཆོག་ལཱུ་ཧི་པའི་བསྐྱེད་རིམ་གྱི་བཤད་ཁྲིད། རྫོགས་རིམ་བསྡུ་བ་གསུམ་པ། བདེ་མཆོག་དྲིལ་བུ་པའི་ལུགས་ཀྱི་བསྐྱེད་རིམ་དང་། རྫོགས་རིམ་ཟབ་མོའི་རིམ་པ་ལྔའི་ཁྲིད། ནཱ་རོ་མཁའ་སྤྱོད་ཀྱི་བསྐྱེད་རིམ་གྱི་རྣལ་འབྱོར་བཅུ་གཅིག རྫོགས་རིམ་རྩ་དབུ་མ་ཡུམ་ལ་སྦྱར་བའི་ཁྲིད་རྣམས་ཀུན་མཁྱེན་ཆེན་པོ་དང་རྗེ་བཟང་པོ་དཔལ་བ་སོགས་བླ་མ་གོང་མའི་ཡིག་ཆའི་སྟེང་ནས་ཤིན་ཏུ་སྨིན་པ་དང་། དེ་དག་དང་འབྲེལ་བའི་ལུང་གི་སྐོར་ལ། རྒྱ་གཞུང་ལཱུ་ཧི་པའི་སྨད་ལྔ། དྲིལ་བུ་སྐོར་གསུམ་སོགས་དང་།
རྗེ་བཙུན་སྐུ་མཆེད་དང་། རྗེས་འབྲང་གིས་མཛད་པའི་འདི་སྐོར་གྱི་པོད་གཞུང་མང་པོའི་ལུང་། དེ་ཐམས་ཅད་ཀྱི་རྒྱབ་བརྟེན་དུ་བདེ་མཆོག་རྩ་རྒྱུད་ལེའུ་ལྔ་བཅུ་རྩ་གཅིག་པ། འགྲེལ་པ་མུ་ཏིག་གི་འཕྲེང་བ་གཉན་ཕུལ་བྱུང་བས་མཛད་པ་དང་བཅས་པ། བཤད་རྒྱུད་རྣལ་འབྱོར་མ་ཀུན་སྤྱོད་རྗེ་བཙུན་གྱི་འགྲེལ་པ་དང་བཅས་པའི་སྟེང་ནས་ལུང་བཤད་ཞིབ་ཏུ་གསན་ཅིང་། བདེ་མཆོག་གི་ཆོས་སྐོར་རྣམས་གསན་པའི་སྐབས་སུ་རྗེ་མུས་ཆེན་གྱིས་རྗེ་འདི་ལ་བཀའ་ནན་ཆེན་པོ་ཕེབས་པ་ལ་བརྟེན། རྗེ་འདིས་ཀྱང་གསུང་ཆོས་གང་གནང་ཐམས་ཅད་ཟིན་ཐུན་སྐྱོར་ཆོས་ཁོ་ན་རྒྱུན་དུ་མཛད་པས། ཐོས་བློ་ཙམ་མ་ཡིན་པའི་སླར་འཆད་སྒོམ་གང་གནང་ཡང་ཐེ་ཚོམ་གྱི་སྒྲོ་འདོགས་ཆོད་དེ་ཐོགས་མེད་ཀྱི་སྤོབས་པ་མངའ་བ་འདི་བྱུང་བ་ཡིན་འདུག་ཅིང་། དེ་དུས་མུ་ཏིག་འཕྲེང་བ་གནང་བའི་ཚེ་རྗེ་མུས་ཆེན་གྱི་གསུང་ལས། འདིའི་སྐབས་སུ་དགོས་པའི་སྔགས་བཏུའི་བྱིན་རླབས་སོགས་ཀྱི་རྒྱུན་ས་ལོ་ཐམས་ཅད་མཁྱེན་པ་དང་།
པཎ་ཆེན་ནམ་མཁའ་དབང་ཕྱུག་པ་ནས་བརྒྱུད་པ་དེ་དེང་སང་བཞུགས་པ་ཆོས་རྗེ་སྨན་གུར་བ་ཁོ་ན་ལས་མེད་པས། ཁྱེད་རང་དོན་གཉེར་ཆེན་པོ་འདུག་པས་ཆོས་རྗེ་ཁོང་ལ་བྱིན་རླབས་རྣམས་བཞེས་ཐུབ་པ་མཛོད་ལ། ཕུག་བདེ་མཆོག་གི་རྒྱུད་བཤད་འདི་མ་ཆད་པ་ཞིག་ཅིས་ཀྱང་མཛད་དགོས་སོ། ། ཞེས་པའི་གསུང་གི་ཡིད་བཞིན་གྱི་བདུད་རྩིའི་རྒྱུན་དག འཇམ་མགོན་བླ་མ་འདིའི་ཐུགས་མཚོའི་ཀློང་དུ་འཁྱིལ་བའི་དབང་ལས། དུས་ཕྱིས་ཐབས་སྣ་ཚོགས་ཀྱི་སྒོ་ནས་བྱིན་རླབས་ཀྱི་རྒྱུན་དེ་རྣམས་སྤྱན་སྔ་ཆོས་ཀྱི་སྤྱན་ལྡན་ཀུན་དགའ་དོན་གྲུབ་ཀྱིས་བཞེས་ཐུབ་པ་བཞིན་རྗེ་ཉིད་ཀྱིས་དེའི་དྲུང་དུ་གསན་པར་མཛད་པ་ཡིན་ནོ། ། དེ་དུས་ལན་གཅིག་རྗེ་འདིའི་མཚན་ལམ་དུ་ཉིད་ཀྱི་ཡབ་རྗེ་ཆོས་ཀྱི་རྒྱལ་པོ་སྔགས་འཆང་གྲགས་པའི་མཚན་ཅན་གྱིས་སྒོ་རུམ་ཡེ་ཤེས་མགོན་པོའི་སྙན་དར་རྣམས་རྗེ་ཉིད་ལ་རྩིས་སྤྲོད་གནང་བ་ཞིག་བྱུང་བ། ནངས་པར་རྗེ་མུས་ཆེན་ལ་ཞུ་བ་མཛད་འདུག་པ་ན། རྗེ་དེའི་གསུང་ལས། རྨི་ལམ་ཤིན་ཏུ་བཟང་།
རིགས་ཀྱི་བུ་ལ་བརྒྱུད་ཀྱི་ལྷ་འགོ་ཟེར་བ་དེ་གདའ། བྱེད་པ་མིས་བྱེད་ཀྱང་། མདུན་མ་ལྷས་བསྒྱུར་བ་ཞིག་དགོས་པ་ཡིན། ཁྱེད་རང་བསོད་ནམས་ཆེ་བས་ཐམས་ཅད་དབང་དུ་འདུ་ཞིང་། དཔལ་འབྱོར་ལོངས་སྤྱོད་ཀྱང་བློས་མི་འཁྱུད་པ་ཙམ་དང་། ས་སྐྱ་པ་ཀུན་གྱིས་རེ་ལྟོས་འཆོལ་བ་ཞིག་འོང་བས། དེ་དུས་འཁོར་ལོ་བདེ་མཆོག་གི་རྒྱུད་འདི་རྣམས་གསང་སྔགས་བདེ་ཆེན་གླིང་དུ་རྒྱུད་འདོན་ཐབས་རྒྱས་པ་རེ་རྩོམ་ལས་འཛུགས་ཐུབ་པ་མཛོད། ཅེས་གསུངས་ཏེ། རྗེ་ཉིད་མ་འོངས་པ་ན་གདན་ས་ཆེན་པོའི་ལུགས་ཟུང་གི་ཁུར་མི་ཟད་པ་འདེགས་བཟོད་པའི་གཉིས་འཐུང་ས་སྲུང་གི་བུ་ལྟ་བུར་འགྱུར་བའི་ལུང་བསྟན་གྱི་བདུད་རྩི་དམ་པ་བརྙེས་པར་གྱུར་ཏོ། ། དེ་ནས་བདེ་མཆོག་གི་ཆོས་སྐོར་རྣམས་གྲོལ་ནས།
རྗེ་ཉིད་དོན་གཉེར་རགས་བསྡུས་དང་བཅས་པས་ས་སྐྱ་པ་ནས་བརྒྱུད་པའི་ཀུན་རིག་རྩ་བའི་དཀྱིལ་འཁོར་དུ་དབང་བསྐུར་བ་སྔོན་དུ་འགྲོ་བའི་སྒོ་ནས། དེའི་ཆོག་ཁྲིགས་གཞན་ཕན་མཐའ་ཡས་ལ། རྣམ་བཤད་དཔག་བསམ་ལྗོན་པའི་སྟེང་ནས་གསུང་བཤད་ཤིན་ཏུ་རྒྱས་པ་དཀའ་གནས་ཀྱི་དོགས་དཔྱོད་ལེགས་བཤད་དུ་མས་བརྒྱན་པ་དང་། ཕྱག་རྒྱ་བཅའ་ལུགས་ཀྱི་བརྡའ་སྤྲོད་ཚུན་ཆད་འཕྲོད་པར་གསན་རྗེས། སྦྱོང་རྒྱུད་དཀྱིལ་འཁོར་བཅུ་གཉིས་ཀྱི་དབང་དང་། དེ་དག་གི་ཆོ་ག་ཐུན་མོང་བ་རྣམས་མི་འགལ་ཞིང་། ཐུན་མོང་མ་ཡིན་པ་རྣམས་མ་འདྲེས་པའི་ཚུལ་ལས་བརྩམས་ཏེ། རང་གཞན་གྱི་གྲུབ་མཐའ་དག་ལ་དགག་སྒྲུབ་ཀྱི་རྣམ་པར་དབྱེ་བ་ཅི་ཡང་ཞིག་གསན་པར་མཛད་ནས། དེ་ཐམས་ཅད་ཀྱི་རྒྱབ་བརྟེན་དུ་ངན་སོང་སྦྱོང་རྒྱུད་མཆན་བུ་དང་བཅས་པ། རྗེ་བཙུན་གྱི་གཞན་ཕན་སྐོར་གསུམ།
ཀུན་མཁྱེན་གྱི་གཞན་ཕན་རྣམ་གཉིས། གཞན་ཡང་འདི་སྐོར་གྱི་མཁས་པ་དུ་མའི་གསུང་རབ་དང་བཅས་པ་ལ་ལེགས་པར་བཤད་པའི་བཀའ་དྲིན་རྨ་མེད་པ་གསན་ཏེ། རྣལ་འབྱོར་ཡོ་གའི་བསྟན་པ་ལ་རྣམ་པར་དཔྱོད་པའི་བློ་གྲོས་ཀྱི་སྣང་བ་ཆེར་རྒྱས་པ་མཛད་ཅེས་ཐོས་ལ། དེ་ལོ་དབུས་གཙང་གི་ལྗོངས་ཀུན་ཏུ་འབྲུམ་བུའི་ནད་ཆེར་མཆེད་པ་ཞིག་ཡོད་པ་བཞིན། གླིང་ག་ཕྱོགས་སུ་ཡང་ཤིན་ཏུ་ཐུ་བའི་འབྲུམ་ནད་བྱུང་ཚད་འཆི་བ་ལྟ་བུས་དགོན་པར་ཡང་གྲྭ་པ་མང་པོ་འདས་གྲོངས་བྱུང་བར་བརྟེན། རྗེ་མུས་ཆེན་གྱི་གསུང་ལས། ད་ལམ་གྱི་འབྲུམ་བུ་འདི་རེ་ལོད་རང་འདུག་པས་ཞབས་དྲུང་ནས་གྲྭ་པ་ཚོར་སྣ་ཚོགས་ཡུམ་སོགས་ཀྱི་རྗེས་གནང་ཞིག་གནང་ན་ལེགས་པ་འདུག་པས་གནང་དགོས་ཚུལ་སྩལ་པ་བཞིན། རྗེ་བཙུན་དམ་པ་འདི་ཉིད་ཀྱིས་གླིང་ག་ཚོགས་ཆེན་ལ། གུར་མགོན་དཔའ་གཅིག སྣ་ཚོགས་ཡུམ།
རི་ཁྲོད་མ་གསུམ་གྱི་རྗེས་གནང་དང་། སྔགས་འཆང་ཆོས་ཀྱི་རྒྱལ་པོའི་ན་བཟའ་དང་བཅས་ཚོགས་པ་ཐམས་ཅད་ལ་སྦྱིན་པ་མཛད་པས་དགོན་པའི་འབྲུམ་ནད་སྦ་ཆད་ཅིང་། དེར་སྐབས་བསྙུང་བ་རྣམས་ཀྱང་སྲོག་རྐྱེན་མེད་པར་འབྲུམ་བུ་ལས་ཐར་པར་གྱུར་པས། སླར་ཆོས་གཞིས་རྟ་མོ་ལུང་པ་དང་། སྐྱེར་པ་སོགས་སུ་སྤྱན་འདྲེན་ཞུས་པ་ལྟར་ཕེབས་ནས་ཁྲོམ་དབང་མཛད་པ་ཙམ་གྱིས་འབྲུམ་ནད་སྔར་ཐེབས་པ་རྣམས་གེགས་མེད་དུ་ཐར། ཕྱིན་ཆད་གཏན་ནས་མཆེད་པར་མ་གྱུར་ཏེ། ཀུན་ཀྱང་མི་ཕྱེད་པའི་དད་པ་བརྟས་པར་གྱུར། དེ་ནས་རྗེ་མུས་པ་ཆེན་པོའི་དྲུང་དུ་ཕེབས་པས། གསུང་ལས། ད་ལོའི་འབྲུམ་ནག་འདི་འདྲ་ལ་ཁྱེད་ས་སྐྱ་ཞབས་དྲུང་གི་བཀའ་ཆོས་རྣམས་ཀྱང་བྱིན་རླབས་རྟགས་མཚན་ཅན་བྱུང་བས་བཀའ་དྲིན་ཆེ་ཞིང་།
ངེད་ཀྱིས་ཀྱང་བིརྺ་པ་བསྒོམས་ནས་ནད་བདག་རྣམས་རྒྱ་མཚོའི་འགྲམ་དུ་བསྐྲད་པ་ཡིན་ནོ། ། ཞེས་གསུངས་པ་དེ་ཡང་མཛད་འདུག་ཅིང་། གང་ལྟར་དེ་དུས་མུས་ནང་གི་འབྲུམ་པ་མྱུར་དུ་ཆད་ཅིང་རེ་རེ་ཙམ་ཕྱིར་མཆེད་བྱུང་བ་ལ་ཡང་ཉེས་སྐྱོན་ཅུང་ཟད་ཙམ་ཡང་མེད་པའི་བྱིན་རླབས་ཀྱི་བདུད་རྩིའི་དགའ་སྟོན་བླ་ན་མེད་པ་ནི་རྗེ་འདིའི་ཐུགས་རྗེའི་བུམ་བཟང་ལས་བྱུང་བར་ཀུན་སྒྲོགས་པ་ཞིག་ཀྱང་བྱུང་འདུག་གོ ། དེ་ལྟའི་སྐབས་ཤིག་ན་རྗེ་ཉིད་ཀྱི་རྒྱལ་ཡུམ་དམ་པའི་སྐུ་གདུང་བྱིན་རྣམས་ལ་སྔགས་འཆང་གྲགས་པའི་མཚན་ཅན་གྱིས་ཕྱག་ཚ་གནང་ཟིན་པའི་ལྷག་མ། གདུང་རུས་བཏུལ་མ་ཚོན་ཙམ་ཞིག་རྗེ་འདིའི་ཕྱག་ན་ཡོད་པ་དེ། འཇིམ་པ་བུང་ཆེ་བ་གཅིག་ལ་བསྲེས་ནས། རྗེ་མུས་པ་ཆེན་པོ་ལ་ཕྱག་ཚ་གནང་དགོས་ཚུལ་ཞུས་པས། རྗེ་དེས་ཕྱག་ཚ་མཆོད་དགུ་མ་བརྒྱད་ལས་མ་གནང་བ་ན། རྗེ་འདིའི་ཐུགས་ལ་ཕྱག་ཚ་གྲངས་མང་ཙམ་ཞིག་གནང་ན་དགོངས་པའི་ཚེ། རྗེའི་གསུང་ལས།
ཚ་ཚ་མང་ཉུང་འདི་ཀ་འཚམས་པ་འོངས། ད་ལྟ་ཁོ་བོས་རབ་གནས་ཤིག་བྱེད། དེ་ནས་བླ་བྲང་གི་མཆོད་ཁང་གང་རིགས་གཅིག་ཏུ་སྒྲིག་པར་ཞུ་གསུངས་འདུག་པ་བཞིན། རེ་ཞིག་བླ་བྲང་གི་ལྷ་ཁང་བར་མར་བཞུགས་སུ་གསོལ་ནས། དུས་ཕྱིས་དཔལ་ས་སྐྱར་འཇམ་དབྱངས་སྐུ་མཆེད་ཀྱི་ནང་རྟེན་དངུལ་གདུང་གཉིས་བཞེངས་པ་དང་སྟབས་ཅིག་ཡུམ་རིན་མོ་ཆེ་ལ་ཡང་ནང་རྟེན་དངུལ་གདུང་ཞིག་བསྐྲུན་པར་མཛད་པའི་ནང་བཞུགས་ལ་ཕུལ་བས་གཟུངས་རྣམས་དང་། སྔར་ཡབ་རྗེ་ཆོས་ཀྱི་རྒྱལ་པོས་ཕྱག་ཚ་རྣམས་ཕུལ་རྗེས་ཕྱག་ཚ་བརྒྱད་པོ་འབུལ་བར་མཛད་པས། གདུང་ཚ་གཅིག་གིས་མང་ན་མི་བཤོང་ཞིང་ཉུང་ན་མི་ཁེངས་པའི་སྐྱོན་འབྱུང་བ་མངོན་དུ་གྱུར་པ་ན། ཕྱག་ཚ་བརྒྱད་ལས་མི་གནང་བ་དེ་ཡང་རྗེ་མུས་པ་ཆེན་པོས་མ་འོངས་པ་མཁྱེན་པའི་རྟགས་སུ་འདུག་དགོངས་པའི་བླ་མ་སངས་རྒྱས་སུ་ཡིད་ཆེས་ཀྱི་ཆུ་མཚོ་ལས་དད་པའི་རྦ་རླབས་ཆེས་ཆེར་གཡོས་པར་གྱུར་ཏོ། ། དེ་ནས་ཡུན་མི་རིང་བར་བྱང་ནས་ཆོས་རྒྱལ་ཆེན་པོ་སླར་ངམ་རིང་དུ་ཕེབས་པའི་ལེགས་བྱས་རྨད་དུ་བྱུང་བ་ལ་བརྟེན་ནས་མི་དབང་ཆེན་པོ་དེས། རྗེ་མུས་ཆེན་བུདྡྷའི་མཚན་ཅན་དང་།
བདག་ཅག་གི་རྣམ་འདྲེན་དམ་པ་འདི་ཡབ་སྲས་ལྷན་ཅིག་པར་ངམ་རིང་ཕྱོགས་སུ་ཕེབས་དགོས་པའི་སྙན་གསོལ་ཡང་ཡང་བྱུང་པ་ན། རྗེ་མུས་ཆེན་གྱི་གསུང་ལས། ཁོ་བོ་ནི་ཚེ་མཇུག་འདིར་སྒྲུབ་པ་རྩེ་གཅིག་ཏུ་བྱེད་པ་འདི་བཞག་ནས། རྒྱལ་པོ་རྣམ་ཐོས་སྲས་ཀྱིས་སྤྱན་འདྲེན་བྱུང་ཡང་མི་འགྲོ་བའི་བློ་ཐག་བཅད་པ་ཡིན་པས། ད་ནི་སྡེ་སྲིད་ཀྱི་དགོངས་པ་བཞིན་ས་སྐྱ་ཞབས་དྲུང་དཔོན་སློབ་རྣམས་ངམ་རིང་དུ་ཆིབས་ཁ་བསྒྱུར་བའི་བསྟན་འགྲོའི་དོན་རྒྱ་ཆེན་པོ་མཛད་དགོས་སོ། ། ཞེས་གསུངས་པ་བཞིན་རྗེ་ཉིད་དཔོན་སློབ་རྣམས་ངམ་རིང་ལ་ཕེབས་པར་མངོན་དུ་ཕྱོགས་པ་ན། རྗེ་མུས་ཆེན་ཞབས་དྲུང་དུ་ཕྱི་ཕྱག་ཞུ་བར་ཆོས་ར་ཟུར་དུ་ཕེབས་པས། ཆོས་གྲྭ་དེའི་སེམས་དཔའ་ཆེན་པོའི་ཆོས་ཁྲིའི་སྟེང་ནས་ཁྲོ་བོ་རྨེ་བརྩེགས་ཀྱི་རྗེས་གནང་ཁྲུས་གསོལ་རྒྱས་པ་ཞིག་གནང་རྗེས། ལིང་སེར་པོ་ལ་རྡོ་རྗེའི་མདུད་པ་སོགས་བྱིན་རླབས་འགའ་ཞིག་སྩལ་ནས། སླར་གཟིམ་ཆུང་དུ་ཕེབས་ཏེ་ཡུན་རིང་པོའི་བར་དུ་རྡོ་རྗེ་རྣལ་འབྱོར་མའི་བསྐྱེད་རྫོགས་ཀྱི་ཉམས་ལེན་གྱི་སྙིང་པོ་མཐའ་དག་ལ་དྲི་བ་དྲིས་ལན་གྱི་ཚུལ་དུ་གསུང་གི་བདུད་རྩི་མཐའ་ཡས་པ་ཞིག་གསོལ་ཏེ།
མཐར་རྗེ་མུས་པའི་གསུང་ལས། འོ་དེ་ལྟ་བུའི་ཉམས་ལེན་གྱིས་འཆི་ཁར་མཚམས་སྦྱོར་ཐུབ་པའམ། དེ་མིན་ཡང་ད་ལྟ་རྨི་ལམ་ཟིན་པ་ཞིག་བྱུང་ན་དེའི་གནད་ཀས་བར་དོའི་སྣང་བ་ཤར་བའི་ཚེ། དེ་ཉམས་ལེན་དང་བསྲེ་ཐུབ་པ་ཞིག་བྱུང་དུ་ཉེ། དེ་བྱུང་ན། དེ་ཕྱིན་ཆད་མགོ་ལ་ཐོད་པ་ལེན་པ་མི་དགོས་རྒྱུ་དེར་གདའ། ཡང་བར་དོ་ད་ལྟའི་རྨི་ལམ་བཞིན་དུ་འཁྲུལ་འཇམས་སུ་སོང་ནས། འཁོར་བ་འདིར་ཡང་ཡང་དུ་ཁྱི་རི་རི། ཁོར་རོ་རོ་བཞུགས་ཆོག་པ་ལས་མ་འདས་པས། ད་ལྟ་ཡར་འགྲོ་མར་འགྲོའི་གྱེས་མཚམས་འདི་ལ་བག་ཆགས་བརྟན་པོ་འཇོག་ཐུབ་པའི་ཉམས་ལེན་ལ་བརྩོན་པར་མཛད་དགོས་སོ་ཞེས་གསུངས་པ་ན།
རྗེ་བཙུན་དམ་པ་འདིའི་ཐུགས་ལ། ཨེ་མ་མི་ལུས་ལན་ཅིག་ཙམ་ཐོབ་པའི་ནམ་འཆི་ཆ་མེད་འདི་ལ། དགོས་མེད་ཀྱི་ཚེ་འདིའི་བྱ་བ་རྣམས་རྒྱབ་ཏུ་བསྐྱུར་ནས་ནམ་མཁའ་ལ་འཕུར་བ་སོགས་གྲུབ་རྟགས་སྟོན་ནུས་པ་ཞིག་མ་བྱུང་བར་བུག་སྒོ་ནས་མི་འདའ་བའི་དམ་བཅའ་ལྟ་བུ་བྱས་ནས། རྗེ་བླ་མའི་གསུང་གི་བདུད་རྩི་ལ་ཉམས་ལེན་ཆིག་བསྒྲིལ་དུ་བྱ་དགོས་རྒྱུར་འདུག་པ་དེ་ལས་གལ་ཆེ་བའི་བསྒྲུབ་རྒྱུའི་དོན་གཞན་ཅི་ཡང་མི་འདུག་དགོངས་པ་ཐུགས་ལ་དུང་དུང་པ་འཁྲུངས་འདུག་ཅིང་། དེ་ནས་རྗེ་བཙུན་མུས་པ་ཆེན་པོས་དམ་པ་འདི་ལ་བླ་མ་བརྒྱུད་པ་མང་པོའི་མཚན་ནས་བརྗོད་ཅིང་། ཆོས་སྐྱོང་རྣམས་ལ་བཀའ་བསྒོ་རྒྱས་པ་དང་། གཞན་ཡང་བསླབ་བྱའི་ཚོགས་དུ་མ་བསྩལ་ཏེ། དཔོན་སློབ་ཐུགས་ཡིད་གཅིག་འདྲེས་ཀྱིས་འབྲལ་མི་ཕོད་པ་ལྟ་བུའི་ངང་ནས་བདག་ཉིད་ཆེན་པོ་དཔོན་སློབ་རྣམས་གདན་བཏེགས་ཏེ། རིམ་གྱིས་ཡ་མ་བདེ་ལྡན་དང་། རྫོང་དགའ་ལྡན་རྩེ་གཉིས་སུ་ཞག་གཉིས་གསུམ་རེ་བཞུགས་པའི་སོ་སོའི་དགེ་འདུན་རྣམས་ལ་འདོད་ཆོས་མང་དུ་སྩལ་ཅིང་།
མུས་གནས་གསར་དུ་ཡར་རྒྱབ་དཔོན་ཆེན་དང་། མདོག་ལྷུན་སྡིངས་སུ་སྐུ་ཞང་གདོང་ག་པས་སྤྱན་འདྲེན་ཞུས་པའི་ངོར་སོ་སོར་ཕེབས་ཏེ། ཚེ་དབང་རྗེས་གནང་སོགས་རྐྱེན་སེལ་གྱི་ཆོས་ཀྱི་བཀའ་འབྲེལ་ཁོང་རང་ཚོའི་འདོད་པ་དང་མཐུན་པ་སྩལ། ཁོང་རྣམས་ཀྱིས་ཀྱང་རྙེད་བཀུར་ཞབས་ཏོག་འབུལ་ནོད་སོགས་རྒྱ་ཆེན་པོ་ཞུས། དེ་ནས་མདོག་གཞུང་གི་ས་སྐྱ་པའི་དགོན་གནས་ལོ་ཕུ་དགེ་བཅུ།

ཞེ་དགོན། ཡ་ག་ཆོས་སྡིངས་རྣམས་སུ་རིམ་གྱིས་ཕེབས་ཏེ། སོ་སོ་ནས་སེར་འཕྲེང་རྒྱས་པ། ཟང་ཟིང་གི་འབུལ་ནོད་རྙེད་བསྐུར་སོགས་བཟང་འགྲན་ལྟ་བུ་གྱ་ནོམ་པ་རང་སྒྲུབ་འདུག་པ་བཞིན། རྗེ་ཉིད་ཀྱིས་དགོན་པ་གཞན་རྣམས་སུ་བཞུགས་ཞག་རེ་དང་། ཞེ་དགོན་དུ་བཅགས་མལ་ཞིག་བཞུགས་ཏེ། དགོན་སོ་སོར་བླ་མ་གྲྭ་རིགས་སོགས་ཀྱི་འདོད་པ་དང་མཐུན་པའི་དབང་བཀའ་དང་། རྗེས་གནང་ཟུར་བཀའི་རིགས་མང་པོ་རྒྱབ་ཆོས་ལུང་གི་ཚོགས་དང་བཅས་པ། ཆོས་ཀྱི་སྦྱིན་པ་ཟང་ཟིང་མེད་པས་སོ་སོའི་རེ་འདོད་ཀྱི་ར་བ་ཡོངས་སུ་འགེངས་པར་མཛད་ནས། རིམ་གྱིས་དཔལ་ངམ་རིང་གི་རྒྱལ་ཁབ་ཆེན་པོར་ཕེབས་པའི་ཚེ། དེ་དུས་ཆོས་རྒྱལ་ཆེན་པོ་སྐུ་འབྲུམ་ལ་འཛེམ་པའི་སྟབས་སྐུ་འབུམ་ན་བསྟི་བའི་སྐབས་ཡིན་འདུག་པས།
རྗེ་འདིས་ངམ་རིང་རྩེར་བགས་གསང་གི་ཚུལ་དུ་ཞག་བཞི་ལྔ་བཞུགས་ཏེ། དེའི་རིང་ལ་རྗེ་བཙུན་ངག་དབང་ཆོས་འཛོམ་དཔོན་གཡོག་སོགས་དེར་གནས་དད་ལྡན་མང་པོ་ལ་ཆོས་ཀྱི་བདུད་རྩི་ཅི་རིགས་པ་སྩལ་རྗེས་སྐྱ་བོ་ཁ་གདེངས་སུ་ཕེབས་ཏེ་མི་དབང་ཆོས་ཀྱི་དབང་ཕྱུག་དེ་ཉིད་ཐུགས་དགྱེས་སྤྲོ་ཚད་མེད་པའི་ཕེབས་བསུ་རྙེད་བཀུར་ཕུན་སུམ་ཚོགས་པ་དང་བཅས་ཟླ་བ་གཉིས་ཙམ་གྱི་རིང་གདན་ཆགས་པའི་བར་ལ་ཚེ་དབང་རིགས་མི་གཅིག་པ་མང་པོ་བརྒྱ་ཚར་དུ་མ་དང་། རྗེས་གནང་ཟུར་བཀའ་བཅུ་ཕྲག་ལྷག་པའི་བཀའ་དྲིན་སྩོལ་བར་མཛད་རྗེས། སྐུ་འབུམ་གྱི་ཤར་ཕྱོགས་ན་འཇམ་མགོན་ས་པཎྜི་ཏ་ཆེན་པོའི་བཞུགས་ཁྲི་ཞིག་ཡོད་པ་དེའི་སྟེང་ནས། རྒྱལ་སྲས་ལམ་བཟང་དང་། རྗེ་སེམས་དཔའ་ཆེན་པོའི་བཀའ་འབུམ་ཡོངས་རྫོགས་ཀྱི་ལུང་སོགས་ཟབ་རྒྱས་ཀྱི་ཆོས་ཚུལ་དྲི་མ་མེད་པའི་བདུད་རྩིའི་ཆུ་རྒྱུན་གྱིས་མིའི་དབང་པོ་གང་གི་ཐུགས་ཀྱི་ཆུ་གཏེར་ཡོངས་སུ་གང་བར་མཛད་པས། སྔོན་ནས་ཀྱང་ཆོས་རྒྱལ་འདི་འཇམ་མགོན་གང་ལ་ཐུགས་ལྷག་པར་དད་པའི་གཏིང་ཟབ་པར་ཡོད་པའི་ཁར། དེ་དུས་མཆོག་ཏུ་དགྱེས་པའི་གསུང་གི་རླབས་འཕྲེང་འདི་ལྟར་གཡོས་པར་གྱུར་ཏེ། ས་སྐྱ་པའི་གདུང་བརྒྱུད་རྣམས་གྲུབ་ཚུལ་སྟོན་པ་ཟམ་མ་ཆད་པ་ཞིག་བྱུང་འདུག་ཀྱང་། མཁས་ཚུལ་གཙོ་བོར་གྱུར་པའི་སྒོ་ནས་བསྟན་པ་གསལ་བྱེད་དུ་གྱུར་པ་གོང་མ་ལྔ།
བླ་མ་དམ་པ་སྐུ་མཆེད། ཐེག་ཆེན་རིན་པོ་ཆེ། ས་ལོ་ཐམས་ཅད་མཁྱེན་པ་སོགས་ཐོར་ཙམ་ལས་མ་བྱུང་འདུག་པས། རྗེ་ཉིད་ཀྱང་མཁྱེན་རབ་དང་། ཐོས་བསམ་ལ་ཐུགས་ཀྱི་འཇུག་པ་མཚུངས་པ་མ་མཆིས་ཤིང་། བསྟན་པའི་ཁུར་ཆེན་འདེགས་བཟོད་པའི་སྙིང་སྟོབས་སོགས་གཞན་ལས་ཕུལ་དུ་བྱུང་ངེས་སུ་སྣང་བས་བཀའ་དྲིན་ཆེ། ད་ནི་མདོ་སྔགས་དང་སྒྲ་སྙན་སོགས་རིག་གནས་མཐའ་དག་ལ་གསན་སྦྱོང་མཐར་ཕྱིན་གནང་བ་དང་། མུས་ཆེན་དང་། ས་སྐྱ་ནས་ཁྲི་ཆེན་སྐུ་མཆེད་སོགས་བླ་མ་མང་པོ་ལ་གསན་པ་རྒྱ་ཆེན་པོ་ཞིག་མཛད་ནས། བདག་ཀྱང་ཕུགས་ཡུལ་བླ་མ་མང་པོ་འཚོལ་མི་དགོས་པ་ཞིག་དང་།
ཁྱད་པར་ད་ལྟའང་རང་གི་ལག་ན་རྫོང་གཞིས་དགོན་གནས་སོགས་རྒྱ་དཔང་མི་ཆུང་ཙམ་ཡོད་པས། རྒྱལ་བརྒྱུད་ཡོང་བ་ནི་དཀའ་བ་འདུག འདི་རྣམས་ཀྱི་ཞལ་བདག་ཀྱང་ཕུགས་ཡུལ་ཁྱེད་ཀྱིས་མཛད་པ་ཞིག་བྱུང་ན། བྱང་ཁོག་འདི་ས་སྐྱ་པའི་བསྟན་པ་དར་ས་ཡིན་པས་བླ་མ་གོང་མའི་ཞབས་ཏོག་དང་། བསྟན་པ་ལ་ཡང་ཕན་སླེབས་ཤིན་ཏུ་ཆེ་ཞིང་བདག་གི་བསམ་པ་ཡང་དེ་ཀས་རྫོགས་རྒྱུ་ཡིན་པས། དེ་ལྟར་ཐུགས་ལ་བཞག་ནས་ཐོས་བསམ་དང་ཆོས་གསན་པ་སོགས་ལ་ཐུགས་རྩོལ་གྱིས་བརྒྱན་པ་མཛད་དགོས་སོ་ཞེས་ཞུས་ནས། ཟང་ཟིང་གི་འབུལ་བའི་སྐྱེས་ཀྱང་ཚན་གྲངས་མང་པོ་མངར་བའི་མཛེས་ལམ་ལྟ་བུ་ཙམ་མ་ཡིན་པར། མདོ་རྒྱུད་གཞུང་འགྲེལ་དང་བཅས་པའི་དཔེ་ཁྱད་པར་ཅན་མང་པོ་དང་། སྐུ་རྟེན་དབང་ཆས་སོགས་སྐབས་སུ་བབས་པའི་མཁོ་དགུ་བསྒྲིགས་པ་དུས་གཅིག་མ་ཡིན་པར་རིམ་གྱིས་ཕུལ་བའི་རྒྱ་དཔང་ཤིན་ཏུ་ཆེ་བ་འབུལ་བར་མཛད་པ་སོགས་རྗེ་འདི་ཁོ་ན་ལ་དད་གུས་རྩེ་གཅིག་པའི་རྒྱུན་གཞན་ལས་ཆེས་ཆེ་བ་ཞིག་ཡིན་པར་འདུག་གོ ། དེ་ལྟར་མི་དབང་ཆེན་པོའི་ཐུགས་ཀྱི་བུམ་བཟང་ལེགས་པར་བཤད་པའི་བཅུད་ཀྱིས་འགེངས་པར་མཛད་ནས།
རིང་པོར་མི་ཐོགས་པར་རང་ཉིད་ཀྱི་བསྟི་གནས་དམ་པ་བོད་ཀྱི་རྡོ་རྗེ་གདན་དཔལ་ས་སྐྱར་ཆིབས་ཀྱི་ཁ་ལོ་བསྒྱུར་དེ་གདན་ས་ཆེན་པོར་ཕེབས་འབྱོར་གྱི་སྔ་ཆར་ཕེབས་ལམ་དུ་ཡབ་རྗེ་ཆོས་ཀྱི་རྒྱལ་པོ་སྔགས་འཆང་གྲགས་པའི་མཚན་ཅན་གྱི་ཐུགས་ཀྱི་ཆུ་སྐྱེས་བཞད་པའི་གསུང་ཤོག་བདུད་རྩིའི་ཐིགས་ཕྲེང་ཞིག་སྩལ་པའི་ནང་ན། ད་ལམ་ཁྱེད་རང་ཕྱོགས་སུ་འགྲོ་དོན་མཛད་ནས་བྱོན་པའི་ཐོག་མ་ཡིན་པས་རྟེན་འབྲེལ་ལ་བསམ། སེར་འཕྲེང་། རྟ་བསུ་སོགས་རྒྱས་པའི་གྲབས་བཤོམས་བྱས་ཡོད་ཅིང་། སེར་བྱ་ཡང་འདི་ནས་སྔ་མོར་སྦྱར་ཟིན་པས། དེ་མཐུན་གྱི་ཕེབས་ལུགས་དགོས་ཚུལ་གནང་འདུག་པ་གཟིགས་པའི་ཚེ། ཐུགས་སྤྲོ་བ་མཆོག་ཏུ་འཕེལ་བའི་ངང་ནས་ཕེབས་པ་ན། ཐོག་མར་གོང་བཞུགས་ཞབས་དྲུང་སྒར་ཆེན་ནས་ཞབས་འབྲིང་པ་རགས་བསྡུས་ཤིག་གིས་ཆིབས་བསུ་དང་། དེ་ནས་གདན་ས་གཞུང་གི་ཆིབས་བསུ་བ། ལྷོ་བྱང་གི་དགེ་འདུན་རྣམས་ཀྱི་སེར་ཕྲེང་མཚར་དུ་དངར་བ་དང་བཅས་པས་མདུན་ནས་བསུ་བའི་བཀོད་པ་ཕུན་སུམ་ཚོགས་པ་བཤམས་ཏེ།
རྗེ་ཉིད་བཞི་ཐོག་བླ་བྲང་དུ་ཕེབས་པའི་ཚོམས་དམར་གྱི་འགག་དེར། རྗེ་འདིའི་གཅེན་འཇམ་པའི་དབྱངས་མཐུ་སྟོབས་དབང་ཕྱུག་དང་། སྔགས་འཆང་ངག་དབང་ཀུན་དགའ་དབང་རྒྱལ་མཆེད་གཉིས་དང་མཇལ་བས་སྐུ་མཆེད་ཕན་ཚུན་སྔར་བས་ཀྱང་ཐུགས་ཡིད་འདྲེས་པའི་ལེགས་བྱས་ཀྱི་དགེ་མཚན་གསལ་བར་གྱུར། དེ་ནས་གཟིམ་ཆུང་རབ་གསལ་དུ་སྙིགས་དུས་འགྲོ་བའི་མགོན་པོ་སྔགས་འཆང་མཚུངས་མེད་གྲགས་པའི་མཚན་ཅན་དང་མཇལ་བ་ན། རྗེ་འདིས་གནས་ལྔ་ས་ལ་ཕབ་པའི་ཕྱག་གི་འོད་འཕྲེང་གིས། ཡབ་རྗེ་མཚུངས་མེད་དེ་ཉིད་ཀྱི་ཞལ་གྱི་པད་དཀར་བཞད་པའི་ཚེམས་ཀྱི་ཟེའུ་འབྲུ་དགོད་པའི་མཚན་མས་ཉེ་བར་བསུས་ཏེ། བྱིན་རླབས་སྦྲང་རྩིའི་དགའ་སྟོན་ལ་རོལ་བར་བརྩམས་པ་ན། ཕྱག་གཉིས་དགྱེས་པའི་རོལ་རྩེད་ཀྱིས་རྗེ་བཙུན་གང་གི་དབུ་ལ་འཁྱུད་ཅིང་། དགྱེས་པའི་སྒྲ་དབྱངས་མི་ཟད་པ་དང་བཅས་ཐུགས་རངས་པའི་རྣམ་འཕྲུལ་ཅི་ཡང་ཞིག་མཛད་པ་གཟིགས་པའི་མོད་ལ། ཐུགས་ཀྱི་རྐང་དྲུག་དགའ་བ་དང་སྤྲོ་བ་འགྲན་པ་ལྟར་དུ་གྱུར་ཅིང་།
དེའི་རྗེས་ཐོགས་སུ་གསོལ་ཇ་གཉིས་ཙམ་གྱི་རིང་ལ་ཡབ་སྲས་བཞི་ལྷན་ཅིག་ཏུ་མུས་ཕྱོགས་ཀྱི་སྐོར་སོགས་གསུང་གླེང་རྒྱུན་མི་ཐུང་བའི་ངང་ནས། ཡབ་རྗེ་ཉིད་ཀྱི་གསུང་ལས། ད་ལམ་ཁྱེད་རང་ཕྱོགས་སུ་བསྟན་འགྲོའི་དོན་ཕྱིར་ཕེབས་འགྲུལ་ཐོག་མ་ལ་གཞི་བྱེས་གང་དུ་ཡང་ཉེས་པ་མེད་པར་བདེ་བར་འབྱོར་པ་འདི་ལེགས་ཚོགས་ཆེ། ཞེས་སོགས་གསུངས་ཏེ་ཤིན་ཏུ་དགྱེས་པའི་གསུང་མང་དུ་འཇོ་བར་མཛད་ཅིང་། དེའི་ནངས་པར་རྗེ་ཉིད་ལ་བྱང་ཕྱོགས་སུ་འབུལ་མི་བྱུང་བའི་ཕྱག་རྫས་ཀྱི་དངོས་པོ་རྣམས་ཡབ་རྗེ་ཆོས་ཀྱི་རྒྱལ་པོ་ཉིད་ལ་ཕུལ་ཏེ། རེ་ཞིག་གི་བར་དུ་བཞི་ཐོག་བླ་བྲང་གི་གཟིམ་ཆུང་མཁའ་སྤྱོད་ཉིད་དུ་ཐོས་བསམ་དང་། ཟབ་བཞེས་སོགས་བསྟན་པ་རིན་པོ་ཆེའི་བགྱི་བ་ཁོ་ན་ལ་གཅིག་ཏུ་འགྲུས་པར་མཛད་དོ། ། ཞེས་ཐོས་ལ། དེ་ལྟའི་སྐབས་ནས་རྗེ་ཉིད་དགུང་ལོ་ཉི་ཤུར་ཕེབས་པ། མེ་ཞེས་པ་མེ་ཕོ་འབྲུག་གི་ལོ་སྔགས་འཆང་འགྲོ་བའི་བླ་མ་གྲགས་པ་བློ་གྲོས་རྒྱལ་མཚན་དཔལ་བཟང་པོ་དེ་ཉིད་ཕྱི་ནང་གི་སྣང་ཚུལ་སྣ་ཚོགས་པ་ཞིག་ལ་ཐུགས་ལྷག་པར་འབྱུང་བའི་རྐྱེན་བྱས།
ལན་གཅིག་གི་ཚེ་རྗེ་འདི་ལ་ཡབ་རྗེ་ཆོས་ཀྱི་རྒྱལ་པོའི་གསུང་གིས། དོ་ནུབ་ལབ་རྒྱུ་ཁག་ཆེ་བ་ཞིག་ཡོད་པས། ངེད་ཀྱི་རྩར་ཁ་ཏོན་གྲུབ་མཚམས་ཁོར་ཙམ་ཞིག་ཡོང་ལུགས་གྱིས་ཤིག་ཕེབས་འདུག་པ་བཞིན། རྗེ་འདིའི་ཡབ་རྗེའི་ཞབས་དྲུང་དུ་ཕེབས་པ་ན། ཡབ་རྗེའི་ཕྱག་ནས་བཀྲ་ཤིས་པའི་ལྷ་དར་ཟུང་འབྲེལ། གོས་ལུ་ཧཾ་སྤྲིན་ཆེན་གྱི་རི་མོ་ཅན་ཡུག་ཚངས་གཅིག ཀར་ཡུག་ལེགས་པ་གཅིག་རྣམས་སྩལ་ནས། གསུང་ལས། འོ་ད་ལམ་གླེང་རྒྱུའི་སྙིང་པོ། དཔལ་ལྡན་ས་སྐྱ་པའི་བསྟན་པ་ལ།
གདན་ས་ཆེན་པོ་འདི་ཉིད་ཀྱི་འཛིན་སྐྱོང་ལས་ཁག་ཆེ་བ་མི་འདུག འདིའི་འཛིན་སྐྱོང་ཡང་ཞལ་ངོ་ན་རིམ་བཞིན་གྱི་གཞོན་པ་ལ་བཀའ་བབས་པ་ཞིག་ཡོད་པ་དང་། ལྷག་པར་བསམ་ཡས་ཆོས་སྐྱོང་ཆེན་པོས་ཀྱང་། རྡོ་རྗེ་གདན་གྱི་འཛིན་སྐྱོང་རིགས་གསུམ་མགོན་པོའི་རྣམ་འཕྲུལ་གྱི་གཞོན་པ་དེ་ལ་བཀའ་བབས་ཡོད་ཟེར་བ་ཐེངས་གཉིས་རང་ངེད་ལ་ཡི་གེ་བྱུང་བ་སོགས་གང་ནས་བསམས་ཀྱང་། ཁྱེད་ཀྱིས་གདན་སའི་འཛིན་སྐྱོང་སྤེལ་གསུམ་བྱས་པའི་རབ་བྱུང་གི་བརྟུལ་ཞུགས་འདི་དོར་ནས། ངེད་རང་བཞིན་བགྱིས་ན། ང་ཡང་བསམ་པ་དེ་ཀས་རྫོགས་ཤིང་། ངེད་རང་གིས་གཟུགས་པོའི་ནམ་ལྕོགས་བར་ཁུར་ཡང་ལེན་པ་དང་། དེ་ལྟར་བྱས་ན་རང་རེ་ལ་དགྲ་གཉེན་གྲོགས་གསུམ་སུས་ཀྱང་བསམ་ངན་སྦྱོར་རྩུབ་ཀྱིས་མི་ཚུགས་ཤིང་། ངེད་ཀྱིས་ཀྱང་སྔགས་འཆང་ཆེན་པོའི་བཀའ་ཆེམས་སྙིང་ལ་བཅངས་ནས།
གདན་སའི་འཛིན་སྐྱོང་གི་ཆེད་དུ་ཕྱི་ནང་གསང་གསུམ་ནས་ཡིད་ཆད་གཏོང་བ་མང་པོ་བྱུང་ཡང་བཟོད་རང་བསམ་བསྲན་བསྐྱེད་པས་ས་སྐྱ་མིང་མ་སྟོང་ཙམ་བྱུང་བ་ཡིན། ད་ཆ་ཁྱེད་ཀྱིས་ངེད་ལ་མི་ཉན་པར་འཛིན་སྐྱོང་སྤེལ་གསུམ་མི་བྱེད་ན་ང་ཡང་སུ་ལ་བསམ་ནས་སྡོད་དུ་འདུག གང་ནའང་ངེད་ཀྱིས་སྔགས་འཆང་ཆེན་པོའི་བཀའ་ཆེམས་བློས་མ་ཐོངས་པ་བཞིན། ངེད་ཀྱི་ངག་ཀྱང་ཁྱེད་ཀྱིས་མི་གཅོག་པར་བྱེད་དགོས། དེ་བཞིན་མ་བྱས་ན་གོང་མ་ཡེ་ཤེས་ཀྱི་སྤྱན་ལྡན་རྣམས་ཀྱང་ཐུགས་ཁྲེལ་འགྲོ། ད་ལྟ་བློ་ཐག་ཆོད་ཆོད་ལྟར་བྱས་གདུང་སྤེལ་མ་བྱས་ཀྱང་། ང་ཡང་གཟུགས་ཤིས་ངན་པ་དང་ཡུན་རིང་ཨེ་སྡོད་མི་ཤེས་པས། བཞི་ཐོག་བླ་བྲང་གི་གཙུག་ལག་ཁང་དང་། རྟེན་གསར་བཞེངས་ངེད་ཀྱི་བློ་ལ་ཇི་ལྟར་ཡོད་པ་འདི་རྣམས་ཀྱི་མཇུག་ཁྱེད་ལ་བསྒྲིལ་དགོས་པ་ཡོང་ཞེས་སོགས་གསུངས་པ་བྱུང་འདུག་པ་ན། རྣམ་འདྲེན་དམ་པ་འདིའི་ཐུགས་ལ་བཅོས་མ་མ་ཡིན་པའི་ཡིད་འབྱུང་དྲག་པོ་ཞིག་འཁྲུངས་པའི་དབང་གིས་དར་ཙམ་ཞིག་ཞུ་གང་ཡང་མ་སྤོབས་འདུག་ཅིང་།
དེ་ནས་སྤྱན་ཆབ་ཀྱིས་གང་ཞིང་གསུང་འདར་བཞིན་པའི་ངང་ནས། བདག་གི་ས་ནས་གོང་བཞུགས་ཞབས་དྲུང་གི་བཀའ་གང་ཕེབས་ཞུ་བ་ལས་མ་འདས་འདུག་ཀྱང་། སྤྱིར་འཇིག་རྟེན་དང་འབྲེལ་བའི་འཛིན་སྐྱོང་སོགས་བདག་གིས་མི་ཤེས་ཤིང་། ལྷག་པར་ཁྱིམ་ཐབ་དང་ལྷན་ཅིག་ཏུ་གནས་པ་བདག་གི་བློ་ལ་ཞེ་ཐག་པ་ནས་མེད་ངེས་ཡིན་པ་སྔར་དགོངས་པར་མངའ་བ་ལྟར་ཡིན་པས། བདག་རང་གི་ཆ་ནས་ཆོས་མཐུན་གྱི་ཁ་ཏོན་གང་འཕེལ་དང་། ཅི་ནུས་ཀྱིས་ཆོས་འཆད་ཉན་བགྱི་པ་སོགས་ཀྱི་སྒོ་ནས་ཞབས་ཏོག་སྒྲུབ་ཆོག་པ་དགོངས་པ་ཡངས་པ་དང་། དེང་སང་ཞལ་བཀོད་གནང་བའི་བཞི་ཐོག་གི་ལྷ་ཁང་རྟེན་བཞེངས་རྣམས་ཀྱང་མཐར་ཕྱིན་པ་ཞིག་ལོས་ཡོང་དུ་འདུག་པ། གོང་བཞུགས་རང་ད་དུང་ལོ་བརྒྱར་སྤྱི་སྒོས་ཀྱི་བསྟན་པ་དང་། སེམས་ཅན་གྱི་དོན་ལ་ཞབས་པད་བརྟན་པའི་ཐུགས་འདུན་སོགས་གནང་དགོས་པའི་ཚུལ་རྒྱས་པར་ཞུ་བ་མཛད་འདུག་ཅིང་། དེ་ནས་ཡབ་རྗེ་ཆོས་ཀྱི་རྒྱལ་པོའི་བཀའ་སྩལ་བཞིན།
ལོ་དེའི་ཧོར་ཟླ་དྲུག་པ་དང་བདུན་པའི་གདན་ས་ཆེན་པོའི་ཀྱཻ་རྡོར་དང་རྡོ་རྗེ་ཕུར་པའི་སྒྲུབ་མཆོད་ཀྱི་ཆོག་དཔོན་ལ་རྗེ་འདི་ཕེབས་ཏེ། སོ་སོའི་དབང་བསྐུར་ཟབ་མོས་དད་ལྡན་མང་པོ་སྨིན་ཅིང་གྲོལ་བར་མཛད། དེ་དུས་རྡོ་རྗེ་ཕུར་པའི་དབང་ཡོན་དུ་རྒྱལ་བ་བྱམས་པའི་སྐུ་བརྙན་ལི་མ་བྱོན་གཙང་བ་ཞིག་འབུལ་མི་བྱུང་བ། ཡབ་རྗེ་ཆོས་ཀྱི་རྒྱལ་པོའི་སྤྱན་སྔར་གཟིགས་ཕུལ་བ་ན། ཡབ་རྗེ་ཉིད་ཀྱི་གསུང་ལས། འདི་རྟེན་འབྲེལ་ལེགས། བྱམས་པའི་བསྟན་པ་མ་ཤར་བར་གདུང་སྤེལ་བྱས་ནས་སྡོད་ཟེར་བའི་རྟེན་འབྲེལ་ཡིན་གསུངས་པ་སོགས་དགྱེས་པའི་གསུང་གིས་མ་འོངས་ལུང་བསྟན་གི་ཚོགས་ཀྱང་མང་དུ་མཛད་འདུག་གོ ། དོན་དེ་དག་ལ་འདི་སྐད་སྨྲ་སྟེ། རྒྱུད་དང་མན་ངག་གསུང་དབྱངས་ཡན་ལག་མཆོག ། བཅུ་ཕྲག་དྲུག་ལྡན་རྡོ་རྗེའི་གླུ་དབྱངས་ཀྱི། །
རོལ་རྩེད་བསྒྱུར་བ་གླིང་ག་བདེ་ཅན་ཞེས། ། མཁའ་སྤྱོད་དོ་ཟླར་འོས་པའི་ཆོས་ཀྱི་གྲྭ ། གང་དེར་བགྲང་ཡས་བསྐལ་པའི་སྔོན་རོལ་ཏུ། ། རྗེ་དང་སློབ་མར་འཆིང་བྱེད་ལེགས་སྨོན་གྱི། ། གསེར་གྱི་སྐུད་པས་བཅིངས་ལས་མུས་པ་རྗེའི། ། ཞལ་གྱི་ཀུ་མུ་ད་དང་གསུང་གི་བཅུད། ། རྣམ་དཔྱོད་ལྕེ་ཡིས་མྱོང་ཕྱིར་རྐང་དྲུག་པ། ། བློ་གྲོས་ཆེ་དེ་སྙིང་སྟོབས་བརྩོན་པ་ཡི། ། མཛེས་པའི་གཤོག་ཡངས་བསྐྱོད་དེ་ལ་གོར་སོང་། ། མགོན་དེའི་ཞལ་དཀྱིལ་སྤྱན་སྒོར་སྣང་ཙམ་ན། །
སྔར་འདྲིས་མཛའ་བཤེས་རང་ངོ་འཕྲོད་པ་ཡི། ། རྣམ་འཕྲུལ་བྲེལ་ཡང་ཟག་མེད་ཡེ་ཤེས་ཆེར། ། འབད་པ་མེད་པར་བདེ་བར་འབྱམས་པའི་ཚུལ། ། འདི་ཀོ་རྒྱལ་བ་རྣམས་ལ་ཅོ་འདྲིར་ཟད། ། དེ་ཚེ་ས་བཅུའི་སེམས་དཔའ་རིན་ཆེན་མཚན། ། གང་དེའི་འཇིགས་མེད་སེང་གེའི་ཁྲི་འཕང་དུ། ། བུདྡྷ་རཏྣ་གཉིས་ལས་མགོན་པོ་ཁྱོད། ། རྒྱལ་ཚབ་ཆེན་པོར་ཤིས་པའི་མེ་ཏོག་གཏོར། ། མཁོ་དགུའི་ཟང་ཟིང་རྫས་ཀྱི་འབུལ་ནོད་སྐྱེས། ། རྣམ་ཐོས་བུ་ཡི་དཔལ་ལ་ཕྲག་དོག་ཅིང་། །
ལག་འགྲོ་དབང་པོའི་མཛོད་ལའང་ཅོ་འདྲི་བར། ། བཞེད་ནས་སྣ་ཚོགས་ཕུང་པོར་བྱས་པ་སྙམ། ། རྡོ་རྗེ་རྒྱལ་མཚན་བསྔོ་བའི་མདོ་དོན་བཅུད། ། དུས་གསུམ་དགེ་རྩས་རང་གཞན་བྱང་ཆུབ་ཆེའི། ། གྲོང་དུ་བསྐྱོད་པའི་ཐབས་ལ་མཁས་པའི་རླུང་། ། གནས་དང་གནས་མིན་རྒྱལ་སྲས་ལམ་གྱི་དཔྱིད། ། རྣམ་དཔྱོད་ལུས་སྟོབས་བརྟས་པའི་ལེགས་བཤད་ཀྱི། ། ལུང་རིགས་མཆེ་བ་གཟེངས་ནས་ཐོས་མང་རོས། ། རབ་མྱོས་ཕས་རྒོལ་གླང་ཆེན་ཀླད་འགེམས་པའི། ། འཇིགས་པའི་གད་རྒྱངས་དབྱངས་སུ་གང་ཚེ་བླངས། །
ཨེ་མ་ལང་ཚོའི་ངང་ཚུལ་ཕྲ་ན་ཡང་། ། རང་གཞན་གྲུབ་མཐའི་གནད་ལ་རྒན་པོའི་བློས། ། དགག་སྒྲུབ་དྲིལ་བུ་གསིལ་འདི་ངག་དབང་ལྷ། ། མགྲིན་མཚོར་འཁྱིལ་ལས་གཞན་དུ་ཅི་ཞེས་གླེང་། ། དུས་དེར་གསུམ་ལྡན་དགེ་སློང་རྡོ་རྗེ་འཛིན། ། འཁོར་ལོ་སྡོམ་པ་བུདྡྷའི་མཁྱེན་བཟང་གི ། ཟླ་ཟེར་འོད་ཀྱིས་ལུགས་གསུམ་བདེ་བའི་མཆོག ། དཀྱིལ་འཁོར་ཀུ་མུད་ཚལ་བརྒྱ་བཞད་པ་ལས། ། རབ་ཟབ་དབང་བསྐུར་སྦྲང་རྩིའི་དགའ་སྟོན་དཔྱིད། ། ཟབ་ཡང་རྒྱུད་བཤད་དངར་བའི་དྲི་བསུང་དང་། །
རྣམ་མང་ལུང་གི་བདུད་རྩིའི་ཟེགས་མར་བཅས། ། རྣམ་དཔྱོད་དད་དང་བརྩོན་པའི་སྙིམ་པས་གསོལ། ། རྡོ་རྗེའི་རིགས་ལྡན་སྤྲུལ་པའི་གྲོང་ཁྱེར་མཆོག ། ཀ་ལཱ་པ་ཡི་འགྲན་ཟླ་བྱང་ཕྱོགས་པ། ། ཆོས་ཀྱིས་སྐྱོང་བ་ངམ་རིང་དགའ་ལྡན་གླིང་། ། ས་ཡི་འཆི་མེད་གྲོང་དེའི་ཤར་རིའི་རྩེར། ། འཛིན་མའི་དབང་ཕྱུག་དད་པའི་རྟ་ལྗང་གིས། ། འཇམ་མགོན་ཉིན་མོའི་དབང་ཕྱུག་མཛད་པ་ཡི། ། འོད་འཕྲེང་འབུམ་དང་འགྲོགས་ཏེ་ཕན་བདེ་ཡི། ། པད་ཚལ་རྒྱས་པའི་དཔྱིད་དུ་དེ་ནས་བོས། །
མཁྱེན་པའི་མཛོད་ནས་བརྩེ་བ་ཡི། ། ཕྱག་གིས་བླངས་ནས་ཆོས་ཀྱི་ཚུལ། ། རྣམ་མང་ལོངས་སྤྱོད་བཅུད་བདའ་མོས། ། མི་དབང་རེ་བའི་ཡོལ་གོ་བཀང་། ། བྱིན་རླབས་རོ་བརྒྱས་མྱོས་པ་ཡི། ། མི་བདག་གཉིས་འཐུང་དབང་པོ་དེ། ། མགོན་ཁྱོད་མཁས་པའི་གཟུགས་མཛེས་ཞེས། ། བསྟོད་བསྔགས་སྣ་ཞགས་རིང་དུ་སྐྱོང་། ། དེ་ནས་རང་ཉིད་བསྟི་བའི་ཆུ་སྐྱེས་མཚོར། ། བྱམས་བརྩེའི་འདབ་བརྒྱ་བཞད་ལ་ཡབ་དང་གཅེན། །
ཟུང་གི་རྣམ་བཀྲའི་ཀུ་མུད་རྒོད་པ་དེར། ། བློ་བཟང་ངང་པའི་བུ་དེ་གཤོག་ཡངས་བྲེལ། ། བདེ་བར་བརྟོལ་ལས་ཚད་མེད་བཀའ་དྲིན་གྱིས། ། ཡུན་དུ་སྐྱོང་མཛད་གྲགས་པའི་གདུགས་དཀར་པོ། ། གཡས་སུ་འཁོར་བ་དགྱེས་པའི་གྲིབ་བསིལ་གྱིས། ། སླར་ཡང་སིམ་པར་འཚོ་བའི་ལེགས་བྱས་མཐོ། ། ས་འཛིན་བཞིན་དུ་གཅིག་ཏུ་བརྟན་པ་དང་། ། ཆུ་གཏེར་བཞིན་དུ་དཔག་དཀའ་ཟབ་པའི་ཐུགས། ། མངའ་ཡང་ཕྱི་ནང་རྐྱེན་མང་རླུང་གི་ཤུགས། ། དྲག་པོས་གྲགས་པའི་ཡེ་ཤེས་བ་དན་ཆེ། །
གཡོས་པའི་ངེས་འབྱུང་ལྷབ་སྒྲ་སྙན་པའི་དབྱངས། ། དར་གོས་ཀ་ཤིའི་རས་ཀྱི་གནང་སྐྱེས་དང་། ། ལྷན་ཅིག་ཁྱོད་ཀྱི་སྙན་གྱི་ལམ་ཡངས་པོར། ། སོན་པའི་མོད་ལ་ཞུ་གསོལ་སྤོབས་པ་ཕྲོགས། ། སླད་ནས་གདུང་ཤུགས་འོད་ཀྱིས་སྤྱན་རས་ཀྱི། ། གངས་རི་བཞུས་ཤིང་གསུང་དབྱངས་གོམས་པའི་ཚུགས། ། འདར་ཡང་སྙན་པའི་རྒྱུད་མང་དད་གུས་ཀྱི། ། སོར་མོས་བསྐུལ་བའི་སྒྲ་དེ་རྣ་བའི་བཅུད། ། གསང་ཆེན་ཆོས་ཀྱི་རྒྱ་མཚོ་མུས་པ་ལས། ། དགྱེས་མཛད་རྒྱུད་གསུམ་མན་ངག་དབང་གི་རྒྱལ། །
ཕན་བདེའི་དགའ་སྟོན་འཇོ་ཕྱིར་སྙིང་སྟོབས་ཅན། ། དེད་དཔོན་གང་ཁྱོད་ལེན་པར་སླར་ཡང་ཆས། ། དེ་ནས་བདག་ཅག་གི་སྐྱབས་མགོན་མཚུངས་པ་མ་མཆིས་པ་འདི་ཉིད་སླར་ཡང་ལོ་དེ་ཉིད་ཀྱི་སྟོན་གླིང་ག་བདེ་བ་ཅན་གྱི་དུས་ཆོས་འཆད་པ་དང་། ལྷག་པར་རྒྱུད་གསུམ་མན་ངག་དང་བཅས་པ་སོགས་བཞེད་ཆོས་མང་པོ་ཞིག་ཡོད་པ་རྣམས་ཞུ་བའི་སླད་དུ་བྱང་ཕྱོགས་སུ་ཆིབས་ཁ་བསྒྱུར་ཏེ། སྔོན་དུ་ཡབ་རྗེ་ཆོས་ཀྱི་རྒྱལ་པོར་ཕྱི་ཕྱག་ཞུ་བ་དང་བསྟུན་འཕྲལ་ཡུན་གྱི་བསླབ་བྱ་མཐའ་དག་ཞུ་བར་མཛད་ནས་རིམ་གྱིས་ཕེབས་པས། ལྷ་རྩེར་འབྱོར་པའི་ཚེ། ངམ་རིང་ནས་མི་དབང་ཆེན་པོས་སྤྱན་འདྲེན་གྱི་ཕོ་ཉ་མངགས་པ་བཞིན། ངམ་རིང་རིགས་ལྡན་གྱི་སྤྲུལ་པའི་ཆོས་རྒྱལ་ཆེན་པོ་རིམ་པར་བྱོན་པའི་བསྟི་གནས་ཕོ་བྲང་ཆེན་པོ་ངམ་རིང་དུ་ཕེབས་ཏེ། དེར་ཆོས་རྒྱལ་ཆེན་པོ་ལྕམ་སྲིང་དང་། གཞན་ཡང་ངམ་རིང་ཆོས་རྗེ་ཆེན་པོའི་བླ་མ་སློབ་དཔོན་རགས་བསྡུས།
དྲུང་འཁོར་རྣམ་དཔྱོད་ཀྱི་བཞིན་རས་མཛེས་པ་མང་པོ་དང་བཅས་པ་ལ་སོ་སོའི་དགོངས་བཞེད་དང་མཐུན་པའི་དབང་བཀའ་རྗེས་གནང་། ལུང་གི་སྐོར་སོགས་གང་ལ་ཇི་འཚམས་ཀྱི་ཆོས་ཀྱི་བཀའ་དྲིན་ཟླ་མེད་པ་སྩལ་ཏེ། ཐམས་ཅད་ཀྱང་དད་ཅིང་གུས་པའི་ལང་ཚོ་བརྟས་པར་མཛད་ཅེས་ཐོས་ལ། དེའི་ཚེ་དཔལ་ས་སྐྱ་ནས་ཉིད་ཀྱི་ཡབ་རྗེ་ཆོས་ཀྱི་རྒྱལ་པོ་སྔགས་འཆང་གྲགས་པའི་མཚན་ཅན་གྱི་ཐུགས་དམ་ཕྱག་བྲིས་མ་ཞག་གནང་བྱུང་བའི་ནང་ན། ངེད་ནི་ཉེར་དགུའི་ཟླ་བར་འདུག བསྟན་པ་ལ་གདན་སའི་འཛིན་སྐྱོང་ལས་ཁག་ཆེ་བ་མི་འདུག་པ་སོགས་ཞིབ་ཆ་མཐའ་དག་ངོས་ཀྱིས་གླེང་བ་ལྟར་ཡིན་པས། ས་སྐྱ་ཟེར་བའི་མིང་ཡོང་མོང་ལ་རྒྱས་བྱུང་བས། འཛིན་སྐྱོང་སྤེལ་གསུམ་ལ་བློ་ཁུར་བསྐྱེད་པ་རང་གལ་ཆེ་ཆེ་གསུངས་པ་འདུག་པ་གཟིགས་པའི་རྐྱེན་བྱས། ངམ་རིང་ཕྱོགས་ཀྱི་བསྟན་འགྲོའི་མཛད་འཕྲིན་རྣམས་མྱུར་ཆོད་མཛད་ནས་མུས་ཕྱོགས་སུ་འཕྲལ་དུ་ཕེབས་ཏེ། གླིང་ག་ཆོས་ཀྱི་སྐྱེད་ཚལ་དུ་དགེ་འདུན་འདུས་པའི་ཚོགས་ཀྱིས་སེར་འཕྲེང་དང་བཅས་པས་བསུ་བ་ཞུས་ནས་ཕེབས་པའི་ནངས་པར།
ཁྱབ་བདག་འཁོར་ལོའི་མགོན་པོ་རྗེ་མུས་པ་ཆེན་པོ་དེ་ཉིད་ཆོས་གྲྭ་ཟུར་ན་བཞུགས་པའི་དྲུང་དུ་དགྱེས་བཞིན་དུ་མཇལ་ཏེ་ཕར་དད་གུས་དང་། ཚུར་བྱམས་བརྩེ་སྟེ་ཕན་ཚུན་ཐུགས་ཡིད་གཅིག་འདྲེས་ཀྱི་ངང་ནས་གདན་ས་ཆེན་པོ་དང་། ཕེབས་ལམ་སོགས་ཀྱི་གསུང་འཕྲོས་མང་དུ་མཛད་པའི་རྗེས་སུ། རྗེ་འདིས་བདག་གིས་སྔར་གྲུབ་མཆོག་བསོད་ནམས་དབང་པོའི་དྲུང་དུ་ལམ་འབྲས་ཆ་ལག་རགས་རིམ་དང་བཅས་པ་ལན་གཅིག་ཐོབ་ཀྱང་། ད་དུང་གསུང་ངག་ཆ་ལག་ཡོངས་རྫོགས་ཀྱིས་བརྒྱན་པ་ཞིག་རྗེ་རིན་པོ་ཆེའི་དྲུང་དུ་ཞུ་འདོད་པ་ལགས་པས་བཀའ་དྲིན་སྐྱོང་དགོས་ཚུལ་ཞུ་བ་གནང་འདུག་པ་ན། རྗེ་མུས་པའི་གསུང་ལས། གསེར་ཁ་བདག་པོའི་དཔེར་འདུག་པས། ལམ་འབྲས་ཆ་ལག་དང་བཅས་པ་ཅིས་ཀྱང་འབུལ་སྤྲོ་ཞིང་། དེ་གོང་དུ་ཞབས་དྲུང་ནས་ཚོགས་ཆེན་ལ་བཀའ་ཆོས་ཤིག་གནང་དགོས་ཞེས་གསུངས་པ་ལྟར། རྗེ་བཙུན་མཚུངས་མེད་འདི་ཉིད་ཀྱིས་གླིང་གའི་དགེ་འདུན་གང་ཡོད་ཀྱི་སྟེང་དུ།
དགོན་གཞན་ནས་ལྷགས་པའི་དོན་གཉེར་མང་པོ་དང་བཅས་པའི་སྐལ་ལྡན་དུ་མ་ཞིག་ལ་ཚེ་འཕེལ་དཀར་པོ། འཇམ་དབྱངས་དཀར་པོ། མི་གཡོ་བ་དཀར་པོ་སོགས་ཀྱིས་མཚོན་པའི་རྗེས་གནང་ཟུར་བཀའ་བཅུ་ཕྲག་གསུམ་ལྷག་ཙམ་སོ་སོའི་ཡིག་ལུང་དང་བཅས་པ་དང་། རྗེ་སེམས་དཔའ་ཆེན་པོ་དང་ས་ལོ་ཐམས་ཅད་མཁྱེན་པའི་བཀའ་འབུམ་ཡོངས་རྫོགས་ཀྱི་ལུང་། རྡོ་རྗེ་ཕུར་པའི་སྟོད་ལས་ཀྱི་དབང་ཚར་དུ་མ་དང་། སྔགས་འཆང་ཆེན་པོའི་གསུང་རབ་ཕལ་ཆེར་གྱི་ལུང་རྣམས་བཀའ་དྲིན་སྩལ་ཅིང་། དེ་ནས་རྗེ་འདི་དང་གཞིས་བྱེས་ཀྱི་དོན་གཉེར་རགས་བསྡུས་ཤིག་ལ། རྗེ་མུས་པ་ཆེན་པོ་དེས་གསུང་ངག་རིན་པོ་ཆེ་ཆ་ལག་དང་བཅས་པ་ཤིན་ཏུ་སྨིན་པ་སྩལ་ཏེ། དེ་ཡང་སྣང་གསུམ་གྱི་ཁྲིད་ཀྱི་བར་ལ་བླ་མ་བརྒྱུད་པའི་རྣམ་ཐར་གྱི་ལུང་དང་། གསུང་ངག་བྱུང་ཚུལ་སྤྱི་བཤད་རྣམས་གསུངས་ཤིང་།
ལྟ་བའི་སྐབས་སུ་དམ་ཚིག་དང་ལམ་གྱི་ཁོག་ཕུབ། ཕྱི་བསྐྱེད་རིམ་ལ་རྣལ་འབྱོར་བཅུའི་བཤད་པ་རྒྱས་པ། ནང་བསྐྱེད་རིམ་གྱི་སྐབས་སུ་ལུས་དཀྱིལ་གྱི་ཟབ་བཤད་རྣམས་ཁ་བསྐངས་ཏེ། ཁྲིད་ཀྱི་དངོས་གཞི་སྣང་གསུམ་མཛེས་རྒྱན་དང་། རྒྱུད་གསུམ་མཛེས་རྒྱན་གྱི་ཚིག་དོན་ཇི་ལྟ་བ་བཞིན་ལ་གསལ་བྱེད་ཀྱི་ཚོགས་དུ་མ་དང་བཅས་ཏེ་ཞིབ་ཏུ་གསུངས་པ་རྣམས་ཚིག་དང་དོན་དུ་བཅས་པ་ཐམས་ཅད་ཐུགས་སུ་ཚུད་པར་མཛད་ཅིང་། དེ་དག་གི་སྐབས་སུ་ཐུགས་དམ་གྱི་སྒྲིགས་རིམ་བྱ་ཚུལ། ལུས་ཀྱི་འདུག་སྟངས། ངག་འདོན་དལ་བྲེལ། ཚིག་གི་ཁྱད་པར་གཅོད་མཚམས་ལ་སོགས་པ་དང་། ལུས་སྦྱོང་།
རླུང་འབུད་ཚུལ། འཁྲུལ་འཁོར་སོགས་ཀྱང་རྗེ་དེ་ཉིད་ཀྱིས་དངོས་སུ་སྟོན་པར་མཛད་པ་དང་། དམིགས་ཁྲིད་རྣམས་སྟོན་པའི་དུས། ཁྲིད་དམིགས་རང་རང་གི་རྟགས་དང་ཡོན་ཏན་ལ་སོགས་པའི་སྐབས་སུ། ཉམས་སུ་ལོངས་དང་འདི་བཞིན་ཡོང་ངེས་ཞེས་ཡང་ཡང་འདོམ་པར་མཛད་པས། བྱིན་རླབས་ཀྱི་དྲོད་རྟགས་ལ་མཁའ་འགྲོའི་ཁ་རླངས་ཐུལ་ལེ་བ་ཡིན་ངེས་པར་འདུག་དགོངས་པའི་ངེས་ཤེས་ཁྱད་པར་ཅན་ཐུགས་ལ་འཁྲུངས་ཤིང་། དེ་དུས་ལམ་ཟབ་ཕྱི་ནང་། བིར་བསྲུང་ཕྱི་ནང་། བླ་མ་རིན་འབྱུང་། ལམ་སྦས་བཤད།
རྣམ་འཇོམས་བིར་ལུགས། ཚར་གསུམ་ཁུག་པ། བརྡའ་དོན་གསལ་བ། བརྡའ་ཆིག་བརྒྱུད། སྒྲུབ་པ་ལུང་འབྱིན། མགོན་རྐྱང་གི་རྗེས་གནང་གི་བར་གྱི་གསུང་ངག་དང་འབྲེལ་བའི་དབང་གི་ཆུ་བོ་མ་ནུབ་པ་ལག་ལེན་དང་བཅས་པ། བྱིན་རླབས་ཀྱི་བརྒྱུད་པ་མ་ཉམས་པ་ངོ་སྤྲོད་དང་བཅས་པ། གདམས་ངག་གིས་སརྒ་མ་ལོག་པ་ལུང་སྦྱིན་དང་བཅས་པ། མོས་གུས་ཀྱི་བསམ་པ་ཚིམ་པ་དྲོད་ཚད་དང་བཅས་པ་ཞུས་ཤིང་མངོན་དུ་མཛད། གཞན་ཡང་དེ་དང་འབྲེལ་བའི་མན་ངག་ཕྲ་མོ་བསམ་གྱིས་མི་ཁྱབ་པ།
དེ་རེ་རེ་ལ་ཡང་ཡན་ལག་དུ་མ་དང་བཅས་པ་ཐུགས་སུ་ཚུད་པར་མཛད་དེ། མདོར་ན་གསུང་ངག་རིན་པོ་ཆེ་ཆ་ལག་དང་བཅས་པ་ཡོངས་སུ་རྫོགས་པ་ཆ་ལག་དང་བཅས་པ་མ་ཚང་བ་མེད་པ་བུམ་པ་གཅིག་ནས་གཅིག་ཏུ་འཇོ་བ་ལྟ་བུའི་ཚུལ་དུ་གསན་ཏེ། དེ་ཡང་རྗེ་བཙུན་རིན་པོ་ཆེའི་དཀར་ཆག་ཏུ་ཐེབས་པའི་ཡིག་སྣ་དྲུག་ཅུ། རྒྱལ་ཚབ་དམ་པ་ཀུན་དགའ་དབང་ཕྱུག་གིས་མཛད་པའི་དཀར་ཆག་ནང་ལྟར་མན་ངག་ཕྲ་མོ་མཐའ་དག་བསྡུས་པ་དམར་ཆུང་དུ་གྲགས་པ་དང་། གཞུང་བཤད་དམར་མ་གསལ་བྱེད་ཀྱི་ཡིག་ཆུང་བདུན་དང་བཅས་པ། གཞན་རྗེ་རྡོ་རྗེ་འཆང་། སེམས་དཔའ་ཆེན་པོ་སོགས་བླ་མ་བརྒྱུད་པ་དག་གིས་མཛད་པའི་ཡིག་ཆའི་རྣམ་གྲངས་མཐའ་ཡས་པ་གསན་པ་རྣམས་ནི་ཉིད་ཀྱི་གསན་ཡིག་ན་གསལ་ཞིང་། འོག་ཏུ་ཡང་འཆད་པ་ལས་ཀྱང་ཤེས་པར་བྱའོ། ། དེ་དག་གི་གནས་སྐབས་སུ་གསུང་ཆོས་གང་ཡིན་དེ་གསན་པ་དང་། དེ་ཉིད་ཀྱི་ཕྱག་ལེན་སོགས་ནི་ཞར་བྱུང་དུ་དགོངས་པ་ཞིག་བྱུང་བར་བརྟེན།
གསུང་ངག་དང་དེའི་ཆ་ལག་སོགས་དེ་དུས་གསན་པའི་ཆོས་ཀྱི་རྣམ་གྲངས་ཐམས་ཅད་ལ། རྗེ་བླ་མ་ཇི་ལྟར་མཛད་པའི་ཕྱག་བཞེས་རྣམས་ཤིན་ཏུ་གོ་བདེ་ཞིང་ཕྱག་ལེན་གཙང་བ་ཚིགས་བཅད་དུ་མཛད་ནས་གསན་ཡིག་ཆེན་མོའི་ནང་དུ་འཁོད་པ་ལྟར། དོན་དུ་གཉེར་བ་དག་ལ་གསལ་བྱེད་ཀྱི་མིག་ཏུ་སྣང་བ་ཞིག་གོ ། འོན་ཀྱང་བརྡ་ཆིག་བརྒྱུད་ཐུན་མོང་མ་ཡིན་པ་ནི་སླར་བསམ་གཏན་ཕུག་ཏུ་རྗེ་འདི་ཁོ་ན་ལ་གནང་བ་ཡིན་ཞེས་ཉིད་ཀྱི་གསུང་ལས་ཐོས་སོ། ། དེ་ལྟར་གསུང་ངག་གྲོལ་ནས་སྒྲུབ་པ་ལུང་སྦྱིན་གྱི་ཚེ། རྗེ་མུས་པའི་གསུང་ལས། སྔོན་དཔལ་ལྡན་ས་སྐྱར་རྗེ་ངོར་ཆེན་དང་སེམས་དཔའ་ཆེན་པོ་མཇལ་དུས། ཆོས་རྗེ་རྡོ་རྗེ་འཆང་ལ་མནལ་ལྟས་ཁྱད་པར་ཅན་བྱུང་བ་ལ་བརྟེན་ནས་སྔ་རྟིང་དུ་ཆོས་ཐམས་ཅད་གང་འཕྲོད་འཕྲོད་དུ་གནང་བ་དང་། སྒོམ་སྡེའི་ཀ་བཅུ་པ་ཆེན་པོ་ཁྲ་རལ་པའི་རྨི་ལམ་དུ། རྗེ་ངོར་པས་བདུད་རྩི་ཀ་པཱ་ལ་གང་ཁོང་ལ་གནང་བ།
རྗེ་འདིས་བླངས་ནས་གསོལ་བར་རྨིས་པ་ལ། ཁོང་གིས་འཁོན་འཛིན་པར་འདུག་ཟེར། ཁོང་ཁམས་སུ་འགྲོ་དོན་ཆེ་ཡང་སྐུ་ཚེ་ཐུང་བར་བྱུང་། བདུད་རྩི་རྗེ་འདིས་ཐོབ་པ་དེ་བླ་མའི་གདམས་ངག་གི་བཅུད་འཛིན་པའི་རྟགས་སུ་འདུག་ཅིང་། ས་སྐྱར་སྒྲུབ་པ་ལུང་སྦྱིན་གནང་དུས་རྗེ་ངོར་པའི་ཞལ་ནས། གཞན་མཚན་ལྟས་མ་བྱུང་། རྗེ་འགོས་ལ་རྒྱུད་ཀྱི་བཀའ་ཆེན་ཚུགས་པ་བརྒྱད། གདམས་ངག་གི་གདུང་ཆེན་ཐེག་པའི་སློབ་མ་བཞི། ལས་ཚོགས་དང་འཕྲིན་ལས་ལ་མཁས་པ། ལྕམ་དང་དྲལ་མ་གཤིབས་པ་ཙམ་བྱུང་ཞེས་པའི་རྣམ་པ་ཚོ་ཡིད་ལ་གསལ་བ་རང་ཅིག་བྱུང་གསུངས་ཏེ།
རྗེ་དཔོན་སློབ་ལ་ཡང་གསུང་ངག་སོགས་ཀྱི་བརྒྱུད་འཛིན་དེ་ཙམ་འཕེལ་ཞེས་པའི་ལུང་བསྟན་དུ་གདོན་མི་ཟ་ཞིང་། ཡང་རྗེ་ངོར་པའི་མནལ་ལམ་དུ་རྗེ་ཉིད་ཀྱི་དབང་གི་ཆུ་བོ་ཡིན་ཟེར་བའི་ཆུ་མིག་གཅིག་འདུག་པའི་ཉེ་འཁོར་ན། སློབ་དཔོན་དཀོན་རྒྱལ་བ་ལ་སོགས་པ་ངེད་རང་གི་གྲྭ་པ་མང་པོ་འདུག་པ་ན། དཀོན་རྒྱལ་བའི་ཆོས་གོས་ཀྱིས་ལིང་སྟེ་ཆུ་མིག་དེ་ལ་བཀབ་ནས། འདི་ནི་བདག་གི་འོ་ཞེས་བདག་ཏུ་བཟུང་བ་རྨིས་པས། ངེད་རང་གི་དབང་གི་ཆུ་བོའི་བཀའ་བབ་སློབ་དཔོན་དཀོན་རྒྱལ་བ་ལ་ཡོང་བ་ཡིན་ཚོད་དུ་འདུག་གསུངས་པ། ཀ་བཅུ་པ་གསང་གྲུབ་ཀྱིས་གསན་པར་གྲགས་པ་དང་། རྗེ་སེམས་དཔའ་ཆེན་པོ་རང་ངོར་དུ་བཞུགས་པའི་དུས་ཤིག་མནལ་ལམ་དུ། གླིང་གའི་རྒྱབ་རི་ནས་པཎ་ཆེན་ག་ཡ་དྷ་རའི་བུམ་ཆུ་ཡིན་ཟེར་བའི་ཆུ་དཀར་པོ་ཆེན་པོ་ཞིག་བརྡོལ་བྱུང་བས། དེ་ཇེ་ཆེ་ལ་སོང་བའི་མཐར་རྒྱལ་ཁམས་ཐམས་ཅད་ཁྱབ་པའི་མཚན་ལྟས་བྱུང་བ་སོགས་ཀྱི་རྟེན་འབྲེལ་གྱིས།
ས་སྐྱ་པའི་ལམ་འབྲས་ཀྱི་ཆོས་རྒྱུན་ལ་སེམས་དཔའ་ཆེན་པོ་ནས་བརྒྱུད་པ་འདི་ལས་འགྲོ་ཕན་དང་འཕྲིན་ལས་ཆེ་བ་མེད་པས། ད་རེས་ཀྱང་མགྲོན་གྱི་གཙོ་བོ་ཨ་ཕོ་མཐུ་ཆེན་གྱི་དཔེས། ཁྱེད་ས་སྐྱ་ཞབས་དྲུང་གི་གཙོས་པའི་ལམ་འབྲས་པ་རྣམས་ཀྱིས་གསུང་ངག་གི་བཤད་སྒྲུབ་ལ་འབད་པ་ཐོན་ལ། ལམ་འབྲས་ཉ་དར་ཆུ་དར་དུ་ཡོང་བ་ཞིག་ཅིས་ཀྱང་མཛོད་ཅིག གསུངས་འདུག་པ་ན། རྣམ་འདྲེན་དམ་པ་འདིའི་ཐུགས་ལ་སྔོན་ངོར་པ་རྡོ་རྗེ་འཆང་གིས་གསུང་ངག་ཚར་བརྒྱད་ཅུ་གྱ་གསུམ་ཙམ་གནང་འདུག་པ་དང་། དེ་བཞིན་དུ་རྗེ་སེམས་དཔའ་ཆེན་པོས་ཀྱང་ཚར་ཉི་ཤུ་རྩ་དྲུག་ལྷག་ཙམ་དང་། འཇམ་དབྱངས་སངས་རྒྱས་རིན་ཆེན་གྱིས་ཚར་ལྔ་བཅུ་རྩ་གཅིག་གནང་འདུག་པ་སོགས་སྤྲུལ་པའི་སྐུའི་མཛད་པ་དེ་ལྟ་བུའི་ནི་ཅི་ལ་ཡོང་དུ་འདུག འོན་ཀྱང་རྗེ་བླ་མ་འདི་བཞུགས་པའི་རིང་ལ་གསུང་ངག་ལན་གྲངས་གཅིག་གཉིས་ཤིག་ཅི་ལ་ཐུག་ཀྱང་འཆད་ཐུབ་པ་མཛད་དགོངས་པའི་ཐུགས་ལ་གོ་ཆ་ལྷང་ལྷང་དུ་འཁྲུངས་པ་བྱུང་འདུག་ཅིང་། དེ་ནས་སླར་ཡང་གྲུབ་ཆེན་ཤངས་པ་ནས་བརྒྱུད་པའི་ནཻ་གུ་སྐོར་གྱི་ཆོས་བཀའ་རྫོགས་པ་ཞིག་གནང་དགོས་པའི་གསོལ་བ་འདེབས་པར་མཛད་པ་ན།
རྗེ་མུས་ཆེན་གྱི་གསུང་ལས། ནཻ་གུའི་ཁྲིད་རྒྱས་པར་འཆད་ན། སྔར་སྨིན་བཀའ་ཐོབ་ཟིན་ལ་སྒྱུ་ལུས་དབང་མོ་ཆེ་སྔོན་ལ་བཏང་ནས་དེ་ནས་ཆོས་དྲུག་སོ་སོ་རྣམས་སོ་སོའི་སྒོས་བཀའ་སྔོན་ལ་བཏང་ནས་ཁྲིད་རྣམས་འཆད་པ་ཡིན། འབྲིང་དུ་འཆད་ན་དབང་གིས་སྨིན་ཟིན་ལ་སྒྱུ་ལུས་དབང་མོ་ཆེ་སྔོན་ལ་བཏང་ནས། དེ་ནས་ཆོས་དྲུག་གི་ཁྲིད་རྣམས་སྒོས་བཀའ་སོ་སོ་བཞག་ནས་འཆད། བསྡུས་པར་འཆད་ན་བདེ་མཆོག་དང་། དེ་མ་བྱུང་ན་ཡང་ཀྱེ་རྡོར། གསང་འདུས། མཧཱ་མ་ཡ། འཇིགས་བྱེད་དེ།
རྒྱུད་སྡེ་ལྔ་གང་རུང་གི་དབང་ཐོབ་པའི་སློབ་མ་ལ་ཆོས་དྲུག་གི་ཁྲིད་རྐྱང་དུ་འཆད་པ་ཡིན་པས། ཁྱེད་རང་ཆོས་ཐོབ་ཆེ་བ་ཞིག་ཐུགས་འདུན་ལ་འདུག་པ་བཞིན། སླར་ནཻ་གུའི་ཆོས་སྐོར་ཡོངས་སུ་རྫོགས་པ་ཞིག་མཛད་ན། དབང་བྱིན་རླབས་ཁྲིད་བཀའ་དཔེ་ལུང་སོགས་ཚང་བ་ཞིག་རྗེ་འགྱུར་མེད་བདེ་ཆེན་སོགས་ཤངས་ཆོས་བཞུགས་ཆེ་བ་གཅིག་ལ་གསན་པའི་ཐུགས་འདུན་མཛད་པ་ཞུ་ཞིང་། ད་ལམ་འདི་སྐོར་གྱི་ཟབ་ཆོས་སྙིང་པོར་དྲིལ་བ་ཙམ་ཞིག་འབུལ་དགོས་པར་གདའོ་གསུངས་ནས། འཇག་བསམ་གཉིས་ཀྱི་ནཻ་གུ་ཆོས་དྲུག་གི་ཁྲིད་རིགས་སོ་སོའི་ལུང་ཁྲིད་ཤིན་ཏུ་སྨིན་པ་ཞིག་གནང་ནས། དེའི་རྒྱབ་རྟེན་དུ་བླ་མ་བརྒྱུད་པའི་རྣམ་ཐར། གསེར་ཆོས་རྣམས་ཀྱི་རྩ་འགྲེལ་སོ་སོ། དེ་དག་ལས་འཕྲོས་པའི་མན་ངག་གི་ཡི་གེ་གསར་རྙིང་དུ་མ་དང་བཅས་པའི་ནཻ་གུའི་ཆོས་སྐོར་པོ་ཏི་གཅིག་ཙམ་གྱི་ལུང་གི་བཀའ་དྲིན་ནོད་པར་མཛད་ཅིང་། དེ་ནས་དཔལ་ས་སྐྱ་ནས་ཉིད་ཀྱི་ཡབ་རྗེ་ཆོས་ཀྱི་རྒྱལ་པོས་རྗེ་ཉིད་ལ་རྡོ་རྗེ་ཕུར་པའི་སྒྲུབ་མཆོད་ཐོག་ཏུ་ཕེབས་དགོས་པའི་ཐུགས་དམ་ཕེབས་པར་བརྟེན།
འཕྲལ་དུ་གདན་ས་ཆེན་པོར་ཆིབས་ཁ་བསྒྱུར་བར་ཉེ་བའི་ཚེ། རྗེ་མུས་ཆེན་འཁོར་ལོ་སྡོམ་པའི་གསུང་ལས། ད་ལོ་ངེད་ལོ་དོན་གསུམ་ཡིན་ཞིང་། དེ་བར་ཉེས་སྐྱོན་མི་ཡོང་བའི་ལུང་བསྟན་གདེངས་ཁེལ་ཞིག་ཡོད་ཀྱང་། ད་དུང་ལོ་རེ་ལོ་གཉིས་མ་ཤི་ན་ཁྱེད་རང་ལ་ཆོས་འཕྲོ་འདི་རྣམས་འབུལ་ཐུབ་པ་ཞིག་བྱུང་ན་སྙམ་པ་ཡིན། ས་སྐྱའི་མགོན་ཁང་གོང་འོག་རྣམས་སུ་ཞབས་དྲུང་རང་བྱོན་ནས། ཐུགས་བསམ་ཆོས་བཞིན་དུ་འགྲུབ་པའི་འཕྲིན་འཆོལ་རྒྱས་པ་རེ་མཛད་པ་ཞུ། ཞེས་གསུངས་འདུག་པ་ན་རྗེ་འདི་ཐུགས་ཅུང་ཟད་མ་བདེ་ནས། བདག་སོགས་ལྟོས་བཅས་དང་བསྟན་འགྲོའི་དོན་དུ་ཞབས་པད་ལོ་བརྒྱར་བརྟན་པར་བཞུགས་དགོས་པའི་སྙན་གསོལ་དང་། བཞུགས་གདན་ལེགས་པ།
ཟང་ཟིང་གི་འབུལ་ནོད་རྒྱ་ཆེན་པོ་དང་བཅས་བརྟན་བཞུགས་གསོལ་འདེབས་ཀྱི་ཚིགས་བཅད་ཅིག་ཀྱང་མཛད་དོ། ། དོན་དེ་དག་ལ་འདི་སྐད་སྨྲ་སྟེ། མི་ཕམ་བྱམས་པའི་མཁྱེན་བརྩེ་མཚན་མོའི་མགོན། ། སྐལ་བཟང་མིག་སྒོར་གསལ་བྱེད་དགའ་ལྡན་གྲོང་། ། ས་ལ་འཕོས་འདྲ་ངམ་རིང་ཆོས་ཀྱི་མཚོར། ། རིགས་ལྡན་སྤྲུལ་པའི་དཔྱིད་ཀྱི་ཐིག་ལེའི་རིགས། ། ས་བདག་འདུས་པའི་ཚོགས་བཅས་སྒོ་གསུམ་དྲི། ། དག་བྱེད་ཁྲུས་ཀྱི་ཆོ་ག་གསར་པའི་སྐྱེས། ། ཁྱོད་ཐུགས་བདུད་རྩིའི་བུམ་བཟང་ནས་བླངས་ཏེ། ། འཛུམ་ཞལ་ཀུ་ཤའི་ཆུན་པོས་སླར་ཡང་གཏོར། །
དེ་ཚེ་ཡབ་རྗེ་ཉིན་མོའི་མགོན་པོ་ཡིས། ། ནོར་འཛིན་སྐྱ་བོའི་བསྟན་པའི་ཁུར་ལྕི་ཡང་། ། ཁྱོད་ཀྱི་སྙིང་སྟོབས་ཕྲག་པར་ལེན་རིགས་ཞེས། ། བཀའ་མཆིད་འོད་སྟོང་སྤྱན་སྒོའི་མཁའ་ལ་འབར། ། འདབ་བཟང་གང་དེ་བྱང་ཕྱོགས་ཆོས་ཀྱི་ཚལ། ། ཟབ་དོན་གླུ་རུ་ལེན་མཁས་སྦྲང་རྩི་ཅན། ། རིག་པ་འཛིན་པ་བྱེ་བའི་བསྟི་གནས་དེར། ། གསུང་ངག་ཉན་བཤད་རོལ་རྩེད་བསྒྱུར་ཕྱིར་སོང་། ། ཆོས་ཀྱི་གྲྭ་དེར་ཆོས་ལ་དད་པའི་བཞིན། ། ཟབ་ཡངས་རྒྱུད་ཀྱི་ཟབ་དོན་རིན་ཆེན་རྒྱན། །
རབ་མཛེས་སྔགས་འཆང་རབ་ཏུ་མང་པོའི་ཚོགས། ། ཆོས་ཚུལ་དུ་མས་ཆོས་ཀྱི་དཔལ་ལ་བཀོད། དཔལ་ལྡན་ངན་པས་བདག་མེད་ལྷ་མོའི་ཞལ། ། འཛུམ་འཕྲེང་གཟིགས་ལས་གསང་ཆེན་ལམ་གྱི་བཅུད། ། རྣམ་དཔྱོད་ལྗགས་ཀྱིས་མྱངས་པས་ས་དྲུག་རོ། ། ཟག་མེད་བདེ་བས་མྱོས་པའི་རྡོ་རྗེའི་གླུ། ། གསུང་ངག་ལམ་དང་འབྲས་བུ་རྒྱུར་བཅས་པའི། ། རབ་ཟབ་གདམས་པ་དབང་གི་ཆུ་བོ་ཆེ། ། རྨད་བྱུང་ལག་ལེན་དང་བཅས་བྱིན་རླབས་ཀྱི། ། བརྒྱུད་པ་མ་ཉམས་ངོ་སྤྲོད་བཅས་པའི་ཆོས། །
གོ་རིམ་མ་ལོག་གདམས་ངག་གཞན་དོན་དུ། ། སྒྲུབ་པའི་ཟབ་ལུང་སྦྱིན་པ་དང་བཅས་པ། ། བསམ་པ་ཚིམ་པའི་མོས་གུས་དྲོད་ཚད་དང་། ། བཅས་པའི་སྙན་བརྒྱུད་བཞི་ཡི་རིག་བྱེད་གཏམ། ། མུས་ཆེན་ཚངས་པའི་ཞལ་གྱི་སྒོ་བཞི་ནས། ། གང་གི་སྒྲ་འཛིན་ལམ་དུ་རྫོགས་པར་སིམ། ། གཞན་ཡང་མན་ངག་ཕྲ་མོའི་ཆུ་རྒྱུན་བརྒྱ། ། ཟབ་ཡངས་ལུང་གི་རླབས་འཕྲེང་དང་འགྲོགས་ཏེ། ། བུམ་བཟང་གཅིག་གི་ཆུ་རྒྱུན་གཅིག་ཤོས་སུ། ། ཟེགས་མེད་ལྡུག་པའི་ལག་པའི་འཁྲུལ་འཁོར་བཞིན། །
ཁྱོད་ཀྱི་ཐུགས་མཚོར་འབབ་པའི་རབ་དགའི་དཔྱིད། ། ཝུ་འཕྲེང་དོ་ཤལ་རྒོད་པའི་དགེ་མཚན་གསལ། ། མཁའ་འགྲོའི་སྙན་བརྒྱུད་ཏམ་བུ་ར། ། ལྷག་བསམ་བརྩོན་པའི་སོར་འཕྲེང་གིས། ། ལན་མང་སྐུལ་ཅེས་ཡོངས་འཛིན་གྱི། ། གསུང་གི་འོད་འཕྲེང་སྙན་གྱི་མཚོར། ། ལྷུང་བས་ཐུགས་ཀྱི་ཆུ་སྐྱེས་དཀར། ། ལན་བརྒྱར་བཞད་དེ་ཨེ་ཝྃ་པའི། ། གསུང་ངག་འདོམ་པའི་གྲངས་ཀྱི་མཐའ། ། འགོག་པ་མིན་ཡང་ཟབ་ལམ་འདི། །
ཉུང་མིན་སྤེལ་བའི་རྭ་བ་ལས། ། མི་འདའི་གཡར་དམ་ལྕགས་ཀྱི་ཕུར། ། ཁྱོད་ཐུགས་སྤང་རིའི་ངོས་ལ་བཏབ། ། དགྱེས་མཛད་རྒྱུད་གསུམ་མན་ངག་ཆུ་ཀླུང་བརྒྱས། ། མ་ངོམ་ཡེ་ཤེས་མཁའ་འགྲོ་ནཻ་གུ་མའི། ། རྩ་བ་སྡོང་བུ་འདབ་མ་མེ་ཏོག་འཕྲེང་། ། འབྲས་བུ་གཡུར་ཟ་སྙིང་གཏམ་བདུད་རྩིའི་བཅུད། ། ཤངས་པའི་གསེར་ཆོས་བཅུ་ཕྱེད་ཆུ་གཏེར་ཆེ། ། སྙིང་སྟོབས་ཧུབ་ཀྱིས་འདྲེན་ལ་རིངས་པའི་ཚེ། ། ཁྱུང་པོའི་ཟབ་བཅུད་སྦས་པའི་རིན་ཆེན་མཛོད། །
མུས་པའི་ཞལ་བཟང་གཏེར་ཁ་བྱེ་བ་ལས། ། ཆོས་དྲུག་ཡིད་བཞིན་ཐོ་ཙམ་ཁྱོད་ཀྱིས་ལོངས། ། སླར་ཡང་མན་ངག་མཁོ་དགུའི་ནོར་ཀུན་གྱིས། ། ཐུགས་རྒྱུད་ཕྱུག་པའི་བཤེས་ཤིག་བསྟན་ཅིག་གསུངས། ། དགའ་སྤྲོའི་དཔལ་ལ་རོལ་ཚེ་རྒྱལ་བའི་ཡབ། ། གསུང་འཕྲིན་དྲི་བཞོན་དལ་བུས་འཇམ་པའི་དཔལ། ། ཞབས་སེན་རིམ་པར་བཀོད་པའི་ནོར་འཛིན་མདངས། ། རབ་དཀར་འཁོན་གྱི་ས་འཛིན་ཆེ་རུ་བོས། ། དེ་ནས་རིམ་གྱིས་གདན་བཏེགས་ཏེ་གདན་ས་ཆེན་པོར་ཡབ་རྗེ་ཆོས་ཀྱི་རྒྱལ་པོ་ཡབ་སྲས་རྣམས་ཀྱི་ཞབས་དྲུང་དུ་ཕེབས་ནས་རེ་ཞིག་གི་བར་ལ་གདན་ས་ཆེན་པོ་ཉིད་དུ་གདན་ཆགས་ཏེ། བཞི་ཐོག་བླ་བྲང་དང་ཕུན་ཚོགས་གླིང་སོགས་སུ་བདེ་ཀྱེ་གསང་གསུམ་ཡོ་ག་བྱ་སྤྱོད་དང་བཅས་པའི་རྒྱུད་མན་ངག་མཐའ་དག་གི་ཚིག་དོན་ལ་ཀློག་པ་ཐོས་བསམ་ལ་གཙོ་བོར་གཞོལ་བའི་རིང་ནས་དོན་དུ་གཉེར་བ་མང་པོ་ལ་ཆོས་ཀྱི་བཀའ་དྲིན་ཀྱང་མང་དུ་སྩོལ་བར་མཛད་དེ།
དེ་དུས་སྐབས་ཤིག་ཤར་ཁ་ཆོས་ཀྱི་རྒྱལ་པོའི་གདུང་རིགས་ཟླ་བའི་ཐིག་ལེ་འཛིན་པ་དྲུང་མི་ཕམ་བདུད་འཇོམས་དཔའ་བོ་ཞེས་མཚན་གྱི་དགེ་ལེགས་འཆང་ཞིང་། སྡེ་སྣོད་གསུམ་དང་རྒྱུད་སྡེའི་ཚིག་དོན་ལ་མཁྱེན་རབ་ཀྱི་གཟིགས་པ་མཁའ་ལྟར་ཡངས་པ་དེ་ཉིད་རང་གི་གཅེན་ཆོས་རྒྱལ་མཐུ་སྟོབས་དབང་ཕྱུག་གན་པ་ལྷུན་གྲུབ་སྟག་རྩེར་དུས་འགྱུར་གྱི་དབང་གིས་ཕེབས་དགོས་ཤར་བའི་ཚེ། དེ་དང་དུས་མཚུངས་པར་ཕུ་དམར་དུ་ཕེབས་པའི་སྐབས་ཡིན་པས། ལན་གཅིག་ཕུ་དམར་ནས་རྗེའི་དྲུང་བསྙུན་གཞི་དང་། རྐྱེན་གཞན་དབང་གིས་ལམ་དུས་ཀྱི་ཉམས་བཞེས་ཆག་པ་ཞིག་བྱུང་བ། སླར་དབང་གི་ཆུ་རྒྱུན་འཐུད་པའི་ཕྱིར་དམ་པ་འདིའི་དྲུང་དུ་ཀྱེ་རྡོར་རྒྱུ་ལམ་གྱི་དབང་གསན་པར་ཕེབས་པའི་ཚེ། རྗེ་དེ་ཉིད་དཔོན་སློབ་རྣམས་ཀྱི་ཁ་སྐོང་དུ་ཉིད་ཀྱི་ཞབས་འབྲིང་པ་འདྲ་འདྲི་བླ་མ་ཚུལ་བཟང་བ། བྱམས་བཟང་བ་སོགས་དང་། དེ་སྟེང་དུ་ཆོས་སྡེ་ལྷོ་ནས་མདོ་ཕྱོགས་ཀྱི་སློབ་གཉེར་བ་རྣམས་གྲངས་བཅད་ཅིག་ཕྱིན་ཆོག་པ་བྱུང་བ་བཞིན། སློབ་གཉེར་བ་གཞོན་ཐོག་རྣམས་རྡེའུ་བྱས་པས།
བདག་སོགས་ཁ་ཅིག་གིས་རྡེའུ་ཐོབ་ནས་དབང་གི་གྲྭར་ཡོད་པས། དེ་དུས་རྗེ་འདིས་དབང་བཤད་ཀྱི་ཚེ། སྤྱིར་གྱི་གསུང་བཤད་ཤིན་ཏུ་རྒྱས་ཤིང་འཇེབས་པ་མང་པོ་དང་། ཁྱད་པར་དགྱེས་པ་རྡོ་རྗེའི་རྒྱུད་གསུམ་མན་ངག་དང་བཅས་པའི་ཆོས་སྐོར་ལ། ཀྱཻ་རྡོ་རྗེའི་རྩ་བ་དང་བཅས་པའི་རྒྱུད་ཀྱི་རྣམ་གྲངས་བཞུགས་ཚུལ། རྒྱུད་དེ་དག་ལ་བརྟེན་ནས་རྒྱ་བོད་དུ་ཀྱེ་རྡོ་རྗེའི་ལམ་སྲོལ་བྱུང་ལུགས་དང་། སོ་སོའི་ཡིག་ཆའི་རྣམ་གྲངས་དེ་རྣམས་ཀྱི་ནང་ནས་ཁྱད་པར་འཕགས་པ་ས་ལུགས་ཉིད་ལ་ད་ལྟ་རྒྱུད་བཤད་ཀྱི་བཀའ་མ་ནུབ་པར་བཞུགས་པ་རྣམས་ཀྱི་ངོས་འཛིན། དེ་དག་འཆད་བྱེད་ཀྱི་ཡིག་སྣ་ཚད་མ་རྣམས་ཀྱི་གྲངས། དེ་དག་གི་ཀྱེ་རྡོར་རྩ་བཤད་ཀྱི་རྒྱུད་རྣམས་ཇི་ལྟར་འཆད་ཚུལ་རྒྱས་འབྲིང་བསྡུས་གསུམ་གྱི་རྣམ་གཞག་སོགས་ཞིབ་ཅིང་མཐའ་ཆོད་པ་དང་། མན་ངག་ལ་ལམ་འབྲས་གླེགས་བམ་གཙོ་བོར་གྱུར་པའི་ཡི་གེ་རགས་པའི་གྲངས་དང་།
མན་ངག་ཕྲ་མོའི་ཡིག་སྐོར་བཞུགས་ཚུལ། དེ་དག་ལ་ཕྱིས་ཀྱི་ཁྲིད་ཡིག་སོགས་ཡིག་ཆ་སོ་སོ་ལ་བརྟེན་ནས་གསུང་ངག་རིན་པོ་ཆེ་ཆ་ལག་དང་བཅས་པ་འཆད་ཅིང་ཉམས་སུ་ལེན་ཚུལ། དེ་ཐམས་ཅད་ཀྱི་རྩ་བ་རྡོ་རྗེའི་ཚིག་རྐང་ཉིད་ལ་རྗེ་ས་སྐྱ་པ་ཆེན་པོས་ཞུ་བ་པོ་བཅུ་གཅིག་གི་ངོར་རྣམ་འགྲེལ་ཡང་དེ་སྙེད་མཛད་པ་རྣམས་ལ་ས་ལུགས་ཀྱི་བསྟན་འཛིན་རྣམས་ངོས་འཛིན་མི་མཐུན་པ་ཕྲ་མོ་ཡོད་ལུགས། གཞུང་བཤད་རྣམས་ཀྱི་ནང་ནས་གཉག་མ་འདི་ཚིག་ཉུང་ལ་དོན་རྒྱས་པ། བླ་མ་དག་འདི་ལ་ཐུགས་རྩིས་ཆེ་བས་འདི་ཉིད་གསལ་བྱེད་ཀྱི་ཡིག་ཆུང་རྣམས་དང་བཅས་པས་རྡོ་རྗེའི་ཚིག་རྐང་ཉིད་ཇི་ལྟར་འཆད་པའི་ཚུལ་སོགས་མདོར་ན་དགྱེས་མཛད་རྒྱུད་གསུམ་མན་ངག་དང་བཅས་པའི་ཆོས་སྐོར་གྱི་ཁོག་ཕུབ་པའི་གསུང་བཤད་ཀྱི་བཀའ་དྲིན་བླ་ན་མེད་པ་ཅི་ཡང་སྩོལ་བར་མཛད་པས། ཕུ་དམར་ནས་རྗེ་རིན་པོ་ཆེ་ཡང་ཧ་ལས་ཏེ་སྐུ་ན་ཕྲ་མོ་འདི་ལྟ་བུ་ལ་རྒྱུད་སྡེ་རྒྱ་མཚོའི་ཟབ་དོན་ཐུགས་ཀྱི་བུམ་པར་ཚུད་པའི་སྤོབས་པ་དགེ་བའི་མཐུ་ཕུན་སུམ་ཚོགས་པའི་ལེགས་པར་བཤད་པའི་བདུད་རྩིའི་དགའ་སྟོན་རྨ་མེད་པ་འདི་ལྟར་འཇོ་ནུས་པ་ཤིན་ཏུ་ངོ་མཚར་ཆེ་ཞེས་གསུངས་ཤིང་། གུས་པའི་ཐལ་མོ་སྤྱི་བོའི་གཙུག་ཏུ་ལན་གཅིག་མིན་པར་ཡང་ཡང་སྦྱོར་བ་དང་། དེ་ནས་བཟུང་སྟེ་རྗེ་རྡོ་རྗེ་བདུད་འཇོམས་ཉིད་ཀྱང་། འཇམ་མགོན་བླ་མ་འདི་ལ་མི་ཕྱེད་པའི་དད་པ་ཐོབ་ཅིང་གསུང་གི་བདུད་རྩི་ཡང་མང་དུ་ནོས་ནས་བློ་གྲོས་ཀྱི་ལང་ཚོ་མཆོག་ཏུ་བརྟས་པ་ཞིག་བྱུང་བ་ཡིན་ལ། གཞན་ཡང་དུས་དེར་རྗེ་འདི་ལ་བདུད་ལས་ཀྱིས་མི་འཕྲོག་པའི་དད་མོས་ཀྱི་རྣ་རྒྱན་འཕྱང་བ།
གདོང་ག་བའི་ཕྱིས་འབྲངས་རོགས་ཚོ་མ་ཚེ་སྒྲོན་བྱ་བ་ལན་གཅིག་གདན་ས་ཆེན་པོའི་ཆོས་གྲྭ་ལྷོ་བྱང་གི་དགེ་འདུན་རྣམས་ལ་རྒྱ་ཇའི་རྙེད་བཀུར་གྱ་ནོམ་པ་ཞུས་པའི་ཚོགས་དབུར་རྗེ་ཉིད་སྤྱན་དྲངས་ཏེ། ཟང་ཟིང་གི་འབུལ་བའི་སྐྱེས་བཟང་པོ་དང་བཅས་གསུང་བསྔོ་རྒྱས་འདེབས་གནང་བའི་ཚེ་ཡང་། སྤྱིར་རྒྱལ་བའི་སྲས་ཀྱི་སྤྱོད་པ་རླབས་པོ་ཆེ་རྣམས་ཀྱི་ངོ་བོ་དང་། གྲངས་དང་། དབྱེ་བསྡུ་ལ་སོགས་པ་ཐེག་པ་ཆེན་པོའི་སྡེ་སྣོད་ཀྱི་བརྗོད་དོན་གྱི་བཅུད་ཕྱུང་བའི་གསུང་བཤད་སྔོན་དུ་འགྲོ་བའི་སྒོ་ནས་ཐེག་པ་ཆེ་ཆུང་གི་བསྔོ་བའི་རྣམ་གཞག་དང་། དེ་ལས་ཐེག་ཆེན་གྱི་བསྔོ་བ་སྤྲོས་བྲལ་གྱི་ཤེས་རབ་ཀྱིས་ཟིན་པ་འདི་བྱང་ཆུབ་སེམས་དཔའ་རྣམས་ཀྱི་བློ་སྦྱོང་གི་མཆོག་ཟབ་ལམ་ཁྱད་པར་བ་ཞིག་ཡིན་ཚུལ་སོགས་བཀའ་དང་བསྟན་བཅོས་ཀྱི་ལུང་མང་པོ་དང་སྦྱར་ཏེ། བསྔོ་བ་བྱས་པའི་ཕན་ཡོན། མ་བྱས་པའི་ཉེས་དམིགས། སྐྱོན་ཅན་གྱི་བསྔོ་བ། རང་གི་ངོ་བོ་སོགས་ལས་བརྩམས་ཏེ་ཡོངས་བསྔོའི་ཡོན་བཤད་མཁས་པ་རྣམས་ཀྱི་ཡིད་འཕྲོག་པ་ཞིག་ཀྱང་མཛད་པ་ཐོས་ཤིང་།
འདུས་པའི་ཚོགས་ཐམས་ཅད་ཀྱང་དུས་དེ་ཙམ་ནས་རྗེ་འདིའི་མཁྱེན་རབ་ལ་སུས་ཀྱང་འགྲན་མི་བཟོད་པའི་ངེས་ཤེས་ཁྱད་པར་ཅན་རྙེད་པར་གྱུར་ཏེ། དད་མོས་ཀྱི་དབང་པོ་དང་། དགའ་སྤྲོའི་ལུས་ཟུང་འགྲན་པ་བཞིན་དུ་བརྟས་པར་གྱུར་པ་ཞིག་བྱུང་བ་ཡིན་ནོ། ། དེ་ནས་རྗེ་བཙུན་བསླུ་བ་མེད་པའི་སྐྱབས་མགོན་དམ་པ་འདི་ཉིད་དགུང་ལོ་ཉེར་གཅིག་ཏུ་ཕེབས་པ། དམར་སེར་ཅན་ཞེས་པ་མེ་མོ་སྦྲུལ་གྱི་ལོའི་ཟླ་བ་བརྒྱད་པ་འབྲས་བུ་ཅན་གྱི་ཚེ་སླར་ཡང་མུས་ཕྱོགས་སུ་ཕེབས་ཏེ། དེ་དུས་རྗེ་མུས་པ་ཆེན་པོ་དེ་ཉིད་གླིང་ཁ་བདེ་བ་ཅན་གྱི་ཡང་དབེན་བསམ་གཏན་ཕུག་ན་བཞུགས་པའི་སྐབས་ཡིན་པས། དེར་ནངས་པར་མཇལ་བར་ཕེབས་པ་ན། སྤྱིར་ཤིན་ཏུ་དགྱེས་པའི་གསུང་དུ་མ་དང་། ལྷག་པར་གསུང་ངག་ལམ་འབྲས་ལས་བརྩམས་ཏེ་ཁྲིད་དང་གཞུང་བཤད། ཕྱི་ནང་གི་བསྐྱེད་རིམ་མན་ངག་གི་ཕྱག་ལེན་གྱི་གནད་མང་པོ།
ངོར་རྫོང་གི་གྲུབ་མཐའི་རྣམ་དབྱེ་སོགས་ལ་དྲི་བའི་བཀའ་མཆིད་མང་དུ་གནང་འདུག་པ་ན། སྤྱིར་ཡང་རྗེ་འདི་རྒྱུད་སྡེ་རྒྱ་མཚོའི་མངའ་བདག་ཏུ་གྱུར་པ་དང་། ལྷག་པར་དེ་དུས་ཐུགས་ལ་སྣང་གསུམ་རྒྱུད་གསུམ་གཉིས་ཀྱི་ཁྲིད་ཡིག་མཛེས་རྒྱན་གཉིས་དང་། གཞུང་བཤད་དམར་མ་གསུང་ངག་གླེགས་བམ་གྱི་གཉག་མ་གསལ་བྱེད་དང་བཅས་པ། ཡབ་ཀྱི་བསྐྱེད་རིམ་ཡན་ལག་དྲུག་པ་དང་། ལུས་དཀྱིལ་གྱི་བཤད་པ། ཆ་ལག་རྣམས་ཀྱི་ཕྱག་ལེན། ངོར་རྫོང་གི་གྲུབ་མཐའི་སྐྱོང་ལུགས་སོགས་ལ་འཕྲལ་འཕྲལ་དུ་ཐུགས་རྟོག་མཛད་པས། སོ་སོའི་བརྗོད་དོན་རྣམས་གནད་འགག་ཞིབ་མོ་དང་བཅས་པ་ཐུགས་ཀྱི་མེ་ལོང་ན་གསལ་ལ་མ་འདྲེས་པར་ཡོད་འདུག་པ་བཞིན། རྗེ་བླ་མའི་དྲི་བའི་གསུང་ལན་རྣམས་ཚམ་ཚོམ་མེད་པར་འབུལ་བར་མཛད་འདུག་པ་ན།
རྗེ་མུས་ཆེན་འཁོར་ལོ་སྡོམ་པ་ཉིད་མཆོག་ཏུ་དགྱེས་པའི་གསུང་གིས། ཨ་ལ་ལ། ས་སྐྱ་པའི་ཡབ་ཆོས་གསུང་ངག་ལམ་འབྲས་ཀྱི་ཁྲིད། གཞུང་བཤད། མན་ངག་གི་གནད་ཟབ་མོ་རྣམས་དང་། ཕྱག་ལེན་ཕྲ་མོ་ཚུན་ཆད་ཁྱེད་ཀྱི་ཐུགས་ལ་སྤར་བཏབ་པ་བཞིན་བྱུང་འདུག་པ་ཤིན་ཏུ་ངོ་མཚར་ཆེ། ན་ནིང་ངེད་ཀྱིས་ཆོས་རྭ་ཟུར་དུ་ལམ་འབྲས་ཆ་ལག་དང་བཅས་པ་ཕུལ་བའི་དུས་ནས་བརྩམས་ཏེ་ཀ་ལག་ལེན་གྱི་གནད་ཕྲ་མོ་ཚུན་ལ་ཟིན་བྲིས་གནང་བ་སོགས་ཐུགས་ཀྱི་དོན་གཉེར་དེ་ལྟ་བུ་ལ། ངེད་བཙུན་རྒན་ཡང་བསམ་པ་ཚིམ་པར་བྱུང་། ཁྱེད་ལྟ་བུའི་དབང་པོ་རྣོན་པོ་རྣམས་ཀྱིས་ཆོས་ལ་འདུན་པ་མཛད་ན། རྟ་བཟང་པོ་རྩྭ་ཟ་བའི་ཚེ།
རྩྭ་གཅོད་པ། ལྡད་པ། མིད་པ་གསུམ་དུས་མཉམ་ལ་འབྱུང་བ་བཞིན། བླ་མ་ལ་ཆོས་ཐོབ་པ། རང་གིས་དོན་གོ་བ། ཉམས་སུ་ལོང་བ་གསུམ་ལྷན་ཅིག་ལ་འོང་བ་ཡིན། ཤེས་རབ་མེད་པའི་དབང་བརྟུལ་རྣམས་ཀྱིས་ཆོས་བརྒྱ་ཐོབ་ཀྱང་། ཀོ་སྐམ་གྱི་སྟེང་དུ་ཐིགས་པ་ཕོག་པའི་སྒྲ་ལྟ་བུ་ཞིག་ལས་གཞན་འོང་རྒྱུ་མེད་ཚོད་དུ་གདའ། ཞེས་སོགས་ཉམས་ལྡན་གྱི་གསུང་མང་པོ་དང་བཅས་བསྟོད་བསྔགས་གང་ཡང་མཛད་འདུག་ཅིང་། དེ་ལྟར་རྗེ་དཔོན་སློབ་གཉིས་ཐུགས་ཡིད་གཅིག་འདྲེས་ཀྱི་གསུང་གླེང་གྱི་ངང་དུ་ཡུན་རིང་སོང་བ་ན།
རྗེ་འདིའི་ཐུགས་ལ་གསུང་གླེང་མང་བས་རྗེ་བླ་མ་སྐུ་ཁམས་ལོག་དོགས་འཁྲུངས་ནས། རྗེ་རིན་པོ་ཆེ་རྒྱུན་པར་མི་སུ་དང་མི་མཇལ་བ་ལ། དེ་རིང་བདག་དཔོན་སློབ་མང་ཞིང་གསུང་གླེང་ཡུན་རིང་བས་སྐུ་ཁམས་ལོག་པ་སོགས་མི་འབྱུང་ལགས་སམ་ཞེས་ཞུ་བ་མཛད་འདུག་པ་ན། རྗེ་འདིའི་གསུང་ལས། དེ་འདྲ་མི་འོངས། དེ་རིང་རང་རེ་དཔོན་སློབ་མཇལ་བ་འདི། སྔོན་ངོར་པ་རྡོ་རྗེ་འཆང་དབུས་ཀྱི་གནས་མཇལ་འཁོར་ནས་ཞེ་དགོན་དུ་གྲུབ་ཆེན་བུདྡྷ་ཤྲཱི་དང་མཇལ་འདུག་པ་དེ་དང་འདྲ་བ་ཡིན་ཏེ། དེ་ཡང་སྔོན་རྗེ་ངོར་པས། རྗེ་བུདྡྷ་བ་ལ། རྟ་ལོ་ཞིག་ཤར་པའི་ཚེ་བདག་གིས་ལོ་གཅིག་ཙམ་ཞིག་དབུས་ལ་ཕྱིན་ན་མཆིས་སམ་ཞུས་པར།
ཁྱེད་ན་ནིང་ཡང་། ཡང་ཡང་འགྲོ་ཟེར་གྱིན་འདུག་ཀྱང་། ངེད་ལ་ཆོས་རྗེ་དཔལ་ལྡན་ཚུལ་ཁྲིམས་པས་གནང་བའི་གདམས་ངག་འདི་རྣམས་ཁྱེད་ལ་རྫོགས་པ་ཞིག་འཕྲོད་ན་སྙམ་པ་དེ་སྔར་མ་ཚར་བ་དང་། ཆོས་རྗེ་ས་བཟང་འཕགས་པའི་སྐུ་ཚེ་ཇི་ལྟར་ཡོང་མི་ཤེས་པ་འདུག་པས་སྡོད་བྱས་པ་ཡིན། ད་ལན་སོང་། དབུས་སུ་ལོ་བཞི་འགོར་བར་འདུག་ཀྱང་། རྟེན་འབྲེལ་དགའ་མོ་གཅིག་བྱུང་བས་བར་ཆད་མི་འོངས། ང་ཡང་མ་ཤི་ཙམ་དང་འཕྲད་པར་འདུག་གསུངས་ནས། སྐུ་མཚམས་སྔར་བས་དམ་དུ་བཏང་། ཐུགས་དམ་ལ་དྲིལ་བས་རྫོགས་རིམ་གྱི་རྟོགས་པ་བསམ་གྱིས་མི་ཁྱབ་པ་ཐུགས་རྒྱུད་ལ་འཁྲུངས།
བྱ་ལོ་ཟླ་བ་ལྔ་པ་ལ་རྗེ་ངོར་པས་ས་སྐྱར་ཕེབས་དུས། རྗེ་བུདྡྷ་བ་སྐུ་ཁམས་བསྙེལ་པོ་ཡོད་ཟེར་བ་གསན་ནས། དེ་འཕྲལ་མཇལ་དུ་བྱོན་པས། དགོན་པའི་རྩ་བར་ཕེབས་པ་དང་ཉེ་བ་ན། ཉེ་གནས་ནམ་མགོན་བསུ་བ་ལ་བྱུང་བས། རྗེ་ངོར་ཆེན་གྱིས་ང་འོང་བ་སུ་ལས་ཚོར་གསུངས་པ་ན། གཞན་སུ་ལ་ཡང་མ་ཚོར། ཁ་སང་ཟླ་བ་སྔ་མ་ནས་བླ་མ་པས་ས་སྐྱར་སླེབས་ཡོད་གྲབ་ཀྱིས་ཡང་ཡང་གསུངས། ཁྱད་པར་ཁ་སང་ད་རང་གཉིས་བྱ་ར་གྱིས་གསུངས་ནས་བྱ་ར་བྱས་པ་ལགས་ཟེར། ཕེབས་འཕྲལ་སྐུ་མདུན་དུ་མཇལ་བར་བྱོན་པས།
སྐུ་བསྙེལ་བོ་འདུག་ཀྱང་ཤིན་ཏུ་མཉེས། གསོལ་ཇ་མང་དུ་གསོལ། གསུང་གླེང་མང་དུ་མཛད། སང་ཚ་བའི་དུས་ཁ་སང་ཟླ་བ་ལྔ་པའི་ཚེས་ལྔའི་ནུབ་རྨི་ལམ་ཟར་ཟིར་གཅིག་ལ་འགྲོ་མགོན་ཆོས་རྗེ་བྱོན་ནས། ཁྱེད་རང་གི་སློབ་མ་དེ་ཚེས་བརྒྱད་ལ་ཡོང་བ་ཡོད། ཁོས་གསོལ་བ་བཏབ་ན་ད་དུང་ལོ་བཞི་མི་འཆི་གསུངས་པ་ཞིག་བྱུང་། དེ་དོན་གྱིས་ཁྱེད་སླེབ་བམ་སྙམ་པ་དང་སླེབས་པ་དེ་ལེགས། དོ་ནུབ་ཚེས་བརྒྱད་ཡིན་པ་འདྲ་བས། ཁྱེད་ཀྱིས་མགོན་པོ་གདོང་བཞི་པ་ལ་བསྐང་གསོ་ཞིག་གྱིས། ཞིང་སྐྱོང་འདིས་ན་ནིང་ནས་ངའི་ལམ་གྲུབ་པའི་གྲོགས་ཁྱད་འཕགས་ཤིག་བྱས་གསུངས།
སྤྱིར་ཕྱི་ནང་གི་རྟེན་འབྲེལ་འདི་ངོ་མཚར་ཆེ་བ་ཞིག་འདུག ཁ་སང་ཇ་འཐུང་བ་དང་ལབ་མང་པས་ཁམས་ལྡོག་སྙམ་པ་བྱུང་། ནམ་མགོན་ཡང་དེ་སྐད་ཟེར་གྱིན་འདུག་ཀྱང་ད་ང་ནི་ཕན་འདུག་གསུངས་ནས། དེ་ཉིན་ཡང་ཇ་དང་གསུང་གླེང་མང་དུ་མཛད་གསུངས་པ་བུདྡྷ་པའི་རྣམ་ཐར་ངོར་ཆེན་གྱིས་མཛད་པ་ན་འདུག་པ་དང་ཁྱད་པར་མེད་པའི་སྟེང་ངོས་རང་ནི་ད་ལོ་ཚོ་ཁམས་ཀྱང་ཤིན་ཏུ་བཟང་བ་ཡོད་པས། དེ་རིང་རང་རེ་གསུང་གླེང་མང་ཙམ་གྱིས་ཁམས་ལྡོག་དོགས་མཛད་མི་དགོས་ཞེས་གསུངས་འདུག་པ་ན། རྗེ་འདི་ཡང་ཐུགས་ཤིན་ཏུ་བདེ་བར་གྱུར་ཅིང་། དེ་ནས་རྗེ་མུས་པ་ཆེན་པོའི་གསུང་ལས། ཁྱེད་ཀྱིས་ས་སྐྱར་བཞུགས་པའི་རིང་ལ་གསུང་ངག་སྐོར་ལ་ཐོས་བསམ་ནི་མཐར་ཕྱིན་པ་མཛད་འདུག ད་ནི་ང་རང་མི་རྒན་ཡོད་ཐོག་འདིར་གླིང་ག་ཚོགས་ཆེན་ལ་ས་སྐྱ་ཞབས་དྲུང་གིས་ལམ་འབྲས་གནང་བ་ཞིག་བྱུང་ན་དེ་ལས་ངོ་མཚར་བ་གཞན་འོང་རྒྱུ་མེད་པ་ལྟ་བུ་ཡིན་པས། ད་ནི་འཕྲལ་རང་དགེ་འདུན་རྣམས་ལ་ཆོས་རིམ་དུ་མང་ཇ་ནས་ཀྱི་བྲེ་འགྱེད་ཅིག་སྔོན་དུ་འགྲོ་བས།
གཟའ་སྐར་བཟང་བ་ཞིག་ལ་གསུང་ངག་ཚུགས་པ་ཅིས་ཀྱང་མཛད་དགོས་ཞེས་གསུངས་འདུག་པ་བཞིན་རྗེ་འདིས་མུས་ཆེན་འཁོར་ལོ་སྡོམ་པའི་དྲུང་དེར་ཉམས་བཞེས་ཀྱི་ཁ་གསོ་དགོས་པ་རྣམས་ཞུས་ཏེ། གླིང་ག་བདེ་བ་ཅན་ན་གཉུག་མར་གནས་པའི་དགེ་འདུན་རྣམས་དང་། མུས་ནང་གི་དགོན་སོ་སོ་སོགས་གཞན་ནས་གསར་དུ་ལྷགས་པར་བཅས་པའི་ཆོས་ཉན་དོན་གཉེར་ཅན་བརྒྱ་ཕྲག་དུ་མར་ལོངས་པ་ལ། གསུང་ངག་རིན་པོ་ཆེའི་ལམ་འབྲས་བུ་དང་བཅས་པའི་གདམས་པ་ཟབ་མོའི་དགའ་སྟོན་རྨ་མེད་པ་རྒྱས་ཤིང་སྨིན་པ་ཟླ་བ་ཁ་ཤས་ཀྱི་བར་དུ་སྩོལ་བར་མཛད་པ་ན། དེ་དུས་རྗེ་འདིས་ངོར་ཆེན་མཁས་པའི་དབང་པོ་དཀོན་མཆོག་ལྷུན་གྲུབ་ཀྱིས་མཛད་པའི་མཛེས་རྒྱན་རྣམ་པ་གཉིས་ལ་གཙོ་བོར་བརྟེན་ནས། ཁྲིད་རིམ་དངོས་ཀྱི་སྦྱོར་དངོས་རྗེས་གསུམ་གང་ལ་ཡང་ཐུན་ཚགས་བསྡུས་པ་དང་། གོང་འོག་གོ་རིམ་ལོག་པ་ལྟ་བུའི་སྐྱོན་གྱི་རྣམ་པ་ཅུང་ཟད་ཀྱང་མེད་པར་མན་ངག་གི་འཆད་ཚུལ། རྒྱུད་སྡེ་དང་འབྲེལ་ཚུལ་ཕྱིན་ཅི་མ་ལོག་པའི་སྒོ་ནས། དབང་བྱིན་རླབས་ཕྱག་ལེན་ཕྲ་མོ་ཚུན་ལ་ལྷག་ཆད་ནོར་བའི་སྐྱོན་གྱི་དྲི་ཙམ་ཡང་མ་མཆིས་པར་སྔོན་འགྲོའི་ཁྲིད་ནས་བརྩམས་ཏེ། མཇུག་གི་བར་ལ་བླ་ཆེན་གོང་མའི་བཞེད་སྲོལ་རྣམས་ཀྱི་འབྲེལ་ཚུལ་འདི་དང་འདིའོ་ཞེས་སོགས་བཤད་པའི་ན་ཡམས་དང་།
སྙིང་པོའི་སྒོམ་དོན་སེམས་ཐོག་ཏུ་འབབ་ངེས་པ་དག་གསལ་སྙན་པའི་གསུང་གིས་འདོམས་པར་མཛད་པ་ན། དེར་འདུས་ཀུན་གྱི་དད་པ་དང་བློ་གྲོས་ཀྱི་དབང་པོ་རྒྱས་པར་གྱུར་ཅིང་། རྗེ་བླ་མ་མུས་པ་ཆེན་པོ་ཡང་ཐུགས་གཅིག་ཏུ་དགྱེས་པའི་ཞལ་ལས། ཆོས་ཉན་པ་ཚོར། གསུང་ངག་འཆད་ལུགས་ཇི་ལྟར་འདུག་ཅེས་ཡང་ཡང་དྲི་རྟོག་མཛད་པ་ལ། ཚུལ་རྣམས་གཞན་དག་གིས་ཞུས་པར། ཕ་ལ་བུ་སྐྱེས་འདུག་གེ ཡོང་བ་ཡོད་གསུངས་པ་སོགས་རྗེ་ཉིད་ལ་བསྟོད་བཀུར་བསྔགས་གསུམ་མང་དུ་མཛད་པ་དང་། གསུང་ངག་གྲོལ་ནས་བསམ་གཏན་ཕུར་རྗེ་བླ་མ་དེ་མཇལ་བར་ཕེབས་པའི་ཚེ། སྔོན་རྗེ་ཉིད་ཀྱིས་ནན་ཞུས་མཛད་པ་ལྟར།
རྒྱུན་དུ་མཇལ་བའི་སྐབས་བཞེངས་པ་སོགས་མི་མཛད་པར། རྗེ་འདིས་ཕྱག་མཛད་པའི་རིང་ལ། ཕྱག་ཐལ་མོ་སྦྱར་ནས་སྤྱན་ལྟ་སྟངས་ཀྱི་ངང་ལ་བཞུགས་པ་ཞིག་ཡོད་འདུག་པ་ལ། དེ་དུས་ཅི་ཞུས་ཀྱང་མ་གསན་པར་བཞུགས་གདན་སྟེང་བཞེངས་ནས་ཕྱག་ལེན་གྱི་ཚུལ་མཛད་ཅིང་། ཕྱག་ནས་གསེར་ཞོ་གསུམ་ལ་དར་སྣ་ལྔ་ཁ་མང་པོ་སྦྲེལ་བ་ཞིག་རྗེ་འདི་ལ་སྩལ་ནས། འདི་ཁྱེད་ཀྱིས་གསུང་ངག་གེགས་མེད་དུ་གྲོལ་བའི་སྒོམ་ཆེན་གྱིས་གཏང་རག་བརྡ་མཚོན་ལགས་སོ་ཞེས་གསུངས། སླར་བཞུགས་གདན་ལ་བཞུགས་ནས། ངེད་ཀྱིས་སྔ་མོ་ནས་བསམ་པ་ལ། མུས་ནང་གི་དགོན་མ་བུ་འདི་རྣམས་ས་སྐྱ་པའི་ཕྱག་ཏུ་འཕྲོད་ཅིང་། གླིང་གར་ས་སྐྱ་བདག་ཆེན་གྱིས་ལམ་འབྲས་འཆད་པ་ཞིག་བྱུང་ན་སྙམ་པ་ཡོད་པ།
རྨི་ལམ་ལ་བསྒུགས་པ་མངོན་སུམ་གྱི་དཔེ་དེ་ད་ལོ་བྱུང་བས། ངེད་ཀྱང་བསམ་པ་དེ་ཀས་རྫོགས་ཤིང་། དེར་མ་ཟད་སེམས་དཔའ་ཆེན་པོ་དཔོན་སློབ་ནས་བཟུང་ཁྱེད་རང་གི་ཡབ་མེས་ས་སྐྱ་པ་ཆེན་པོའི་བར་སོགས་ཀྱི་རྗེ་བཙུན་གོང་མ་བརྒྱུད་པ་དང་བཅས་པ་ཐམས་ཅད་ཀྱི་ཐུགས་དགོངས་རྫོགས་ཡོད་པས། ཁྱེད་རང་ཡང་ལས་འཕྲོ་དང་སྐལ་བ་ཤིན་ཏུ་བཟང་བ་ཡིན། ལྷག་པར་ད་རེས་ལམ་འབྲས་ཐོག་མར་གནང་བ་དེ་ལ་བར་ཆད་མ་བྱུང་བས། ད་ལམ་འབྲས་གང་འཆད་ཀྱང་བར་ཆད་མི་འོང་། དེ་ངེད་ཀྱིས་ལུང་བསྟན་ཡང་ཡིན་ཞེས་ཀྱང་གསུངས་ཞེས་ཐོས་ལ། དེའི་སྐབས་ཤིག་སྔ་མོ་ནས་དངོས་དང་བརྒྱུད་པའི་སྒོ་ནས་ནན་ཏན་དུ་གསོལ་བ་བཏབ་པ་དེ་ཉིད་ཐུགས་ལ་བཅགས་པས་རྗེ་འདི་ཞབས་དྲུང་ན་བཞུགས་པ་ཞིག་ལ། རྗེ་དེ་ཉིད་དར་ཅིག་དགོངས་པ་ལ་བཞུགས་ཏེ། དེ་ནས་སྤྱན་ཆེར་གཟིགས་ཏེ།
རང་རེ་དཔོན་སློབ་བྱང་ཆུབ་བར་དུ་མི་འབྲལ་ལོ་མི་འབྲལ་ལོ། ། ཁྱེད་འཇམ་དབྱངས་ཀྱི་གདུང་བརྒྱུད་ཡིན་པས་སྔོན་ལ་སངས་རྒྱས་ན་ངེད་དྲོངས་ཤིག་ཅེས་བཀའ་སྩལ་པ་ན། རྗེ་བཙུན་དམ་པ་འདིའི་ཐུགས་ལ་རྡོ་རྗེ་འཆང་མི་གཟུགས་ཅན་འདི་ལྟ་བུ་དང་བྱང་ཆུབ་བར་དུ་མི་འབྲལ་བའི་ཞལ་བཞེས་རྗེན་པར་གནང་བ་འདི་འདྲ་རྨི་ལམ་ཡིན་ནམ་མངོན་སུམ་ཡིན་དགོངས་པའི་ཐུགས་ལ་དགའ་བདེ་ཚད་མེད་པ་དང་། སྐུ་ལུས་ཀྱང་འཚོ་མི་ཐུབ་པ་ལྟ་བུ་བྱུང་སྣང་བ་དང་། རྗེས་སུ་སྐུ་ཞབས་ན་ཡོད་པའི་གྲོགས་དག་ལ་ཡང་དེ་དུས་རྗེ་འདི་ལྟར་གསུང་གི་ཨེ་སྣང་ཞེས་བརྟག་དཔྱད་ཀྱང་མཛད་འདུག་པར། དེ་བཞིན་བྱུང་ཚུལ་ཞུས་པས་ཐུགས་ལ་དགྱེས་སྤྲོ་བླ་ལྷག་ཏུ་འཕེལ་བ་ཞིག་བྱུང་གསུངས་ཤིང་། ཚུལ་འདི་ལ་དགོངས་ནས་རྗེ་ཉིད་ཀྱིས་མཛད་པའི་རྒྱལ་བ་མུས་པ་ཆེན་པོ་དེ་ཉིད་ཀྱི་རྣམ་ཐར་བསྟོད་ཚིག་ཏུ། དེ་ལྟར་བླ་མའི་ཡོན་ཏན་ཆ་ཤས་ཙམ། ། བརྗོད་པའི་དགེ་བས་ཡོངས་འཛིན་དམ་པ་དང་། ། བྱང་ཆུབ་བར་དུ་འབྲལ་བ་མེད་དོ་ཞེས། །
ཞལ་བཞེས་ཇི་བཞིན་གེགས་མེད་དོན་ལྡན་ཤོག ། ཅེས་ཀྱང་གསུངས་པ་དང་། གཞན་ཡང་ཉིད་ཀྱིས་མཛད་པའི་རྗེ་བཙུན་མུས་པ་ཆེན་པོའི་རྣམ་ཐར་ཆེན་མོར་ཡང་། འབྲེལ་ཚད་དོན་ལྡན་ཉིད་དང་སློབ་བུ་བདག ། བྱང་ཆུབ་བར་དུ་འབྲལ་བ་མེད་པའི་ཚུལ། ། ཞལ་བཞེས་ཐོས་ཚེ་ངོ་མཚར་གནས་འདི་འདྲ། ། བདེན་ནམ་བརྫུན་སྙམ་ཡིད་གཉིས་ཁྱོགས་ལ་འཕྱང་། ། ཞེས་འབྱུང་བ་ཡིན་ལ། དེ་ནས་མི་རིང་བར་བསམ་གཏན་ཕུག་ཏུ་རྗེ་དཔོན་སློབ་གཉིས་པོ་རང་ཆབས་ཅིག་ཏུ་གདན་ཆགས་ཤིང་ཐུགས་འགོལ་བ་ཞིག་ན། བདག་ཅག་གི་ཡོངས་འཛིན་དམ་པ་འདི་གླིང་གར་ཕེབས་དུས་ཉིད་ཀྱི་ཡབ་རྗེ་གྲགས་པའི་མཚན་ཅན་གང་གིས།
རྗེ་འདི་ལ་གདན་ས་ཆེན་པོའི་འཛིན་སྐྱོང་གི་ཁུར་བཞེས་དང་། གདུང་སྤེལ་མཛད་དགོས་པའི་ཕེབས་སྒོ་ནན་ཆེན་བྱུང་ཚུལ་གོང་དུ་བཀོད་པ་དེ་ཉིད་ཞུས་ཏེ། བདག་ནི་དེ་འདྲའི་ཞེ་འདོད་གཏན་ནས་མེད་པ་དང་། བཀའ་ནན་ལྷུག་སྩོལ་ལྕི་བས་ལུས་སྦྲིད་ནས་འཚོ་མི་ཐུབ་པ་ལྟ་བུ་དང་། སེམས་ཀྱང་སྐྱོ་ལ་དགའ་ཆེས་པའི་རྣམ་པས་མིད་པ་འཁྱིལ་བས་གོང་སའི་གསུང་རྣམས་ལ་ལན་ཡང་ཞུ་མ་ཐུབ་པ་ཞིག་བྱུང་ལགས་པ་དོན་ལ་ཇི་ལྟར་བྱས་ན་ལེགས་པ་འོངས་ལེགས་སམ་ཞེས་ཞུ་བ་མཛད་འདུག་པར། རྗེ་མུས་པ་ཆེན་པོའི་གསུང་ལས། ཡབ་སྲས་གཉིས་ཀ་ཐུགས་བདེན་པའི་རང་བཞིན་དུ་ནི་གདའ། ཞབས་དྲུང་རིན་པོ་ཆེའི་གསུང་དེ་རྣམས་ལ་ཞུ་རྒྱུ་གཏན་ནས་མི་འདུག་ཅིང་། འོན་ཀྱང་སྐུ་མཆེད་མང་པས་ཁོང་རྣམ་པས་ཡབ་ཀྱི་ཞལ་ལ་འཁྲི་བ་ཙམ་བྱུང་ན། ཁྱེད་ད་ལྟའི་རྟེན་འདི་ཁའི་སྟེང་ནས་གཞན་དོན་མཛད་ན་ཞལ་ངོ་གོང་མ་རྣམས་ཀྱི་ཞབས་ཏོག་ཏུ་དེ་ཀ་འགྱུར་ཆེ་ཞིང་།
བསྟན་པ་དང་སེམས་ཅན་ལ་ཡང་ཕན་སླེབས་དེ་ཀ་ཆེ་བ་ཡོང་སྙམ་པ་ནི་འདུག འོན་ཀྱང་རིམ་གྱིས་དབྱིབས་ཚུལ་ལ་གཟིགས་ཀྱིན་དགག་དགོས་རྩིས་པའི་གནང་ལུགས་གནང་བ་ཟབ་པས། དེ་བཞིན་ཐུགས་ལ་ཞོག་མཛོད་ཅེས་ལུང་བསྟན་ཁྱད་པར་ཅན་དེ་དུས་ཀྱང་བྱུང་བར་སྣང་ངོ་། ། དོན་དེ་དག་ལ་འདི་སྐད་སྨྲ་སྟེ། ཐོས་དང་བསམ་པའི་བདུད་རྩི་མངར་བའི་རོས། ། ཕྱུར་བུར་གཏམས་པའི་ཚུལ་ཁྲིམས་ག་བུར་དྲིའི། ། ཟ་མ་ཏོག་དེས་བསྟན་འགྲོའི་དབུལ་གསོ་ཞེས། ། བློ་གྲོས་ཅན་དེ་ཀློག་ལ་གཅིག་ཏུ་གཞོལ། ། དེ་ལྟ་ན་ཡང་རིགས་ཀྱིས་མཁར་འགྲན་ཞིང་། ། བསླབ་སྦྱངས་ནོར་གྱིས་ཀླུ་དབང་བང་མཛོད་འགོག །
སྲིད་ཞུའི་བརྟན་པ་ལྷུན་པོར་འགོང་ནུས་པའི། ། ཤར་ཁ་གདུང་སྐྱེས་རྡོ་རྗེ་བདུད་འཇོམས་སོགས། ། སྐལ་ལྡན་མང་པོའི་གཞིར་གནས་དབྱིག་འཛིན་མར། ། སྐུ་བཞིའི་ས་བོན་སྨིན་བྱེད་ཟབ་མོའི་དབང་། ། ལྗགས་ཀྱི་ཀློང་འཕྲེང་ལེགས་པར་སྤྲིན་གྱི་རྔ། ། རྣམ་དཔྱོད་ཆུ་འཛིན་སྟུག་པོས་དལ་བུར་འབེབས། ། དད་པའི་གཟུགས་བརྟས་གཏོང་ཕོད་བཞིན་བཟང་མ། ། ཚེ་སྒྲོན་རྣམ་དཀར་གྱིས་མཚོན་རང་གཞན་གྱི། ། བྱས་དང་བྱེད་འགྱུར་བྱེད་པའི་ལེགས་བྱས་ཀུན། ། བྱང་ཆུབ་ཆེན་པོར་ཡོངས་བསྔོའི་བཀའ་དྲིན་སྩལ། །
གསང་ཆེན་ཆོས་ཀྱི་ཟབ་བཅུད་བདེ་བའི་མཆོག ། ལཱུ་དྲིལ་ནག་པོའི་བསྐྱེད་རྫོགས་སྦྲང་རྩིའི་རོས། ། མྱོས་པའི་རིན་ཆེན་བཞི་བཟླས་མགྲིན་སྙན་ཅན། ། རྡོར་འཛིན་རྐང་དྲུག་ལྡིང་ཁང་བསམ་གཏན་ཕུག ། དེར་ནི་འཁོར་ལོ་སྡོམ་པ་ངུར་སྨྲིག་ཅན། ། མུས་པའི་ཞལ་དཀྱིལ་སླར་ཡང་གཟིགས་པའི་མོད། ། དགྱེས་མཛད་རྒྱུད་གསུམ་མན་ངག་ཆོས་ཚུལ་ལ། ། རྟོག་དཔྱོད་དྲི་བའི་རྔ་དབྱངས་ཅི་ཡང་བྲེལ། ། དེ་ཚེ་བི་རཱུའི་རྡོ་རྗེའི་ཚིག་གི་མདུད། ། རྣམ་འགྲེལ་བཅུ་དང་གཅིག་གིས་བཀྲོལ་བའི་གནད། །
ཟབ་ཁྲིད་ཕྱི་ནང་བསྐྱེད་རིམ་ལག་ལེན་དང་། ། ངོར་རྫོང་བཞེད་པའི་ཉི་ཟླའི་འོད་ཕྲེང་ཟུང་། ། ཚ་བསིལ་ནུས་པས་གདུལ་བྱའི་བློ་ཡི་རིགས། ། འདབ་བརྒྱ་ཀུ་མུད་བཞད་པའི་ཁྱད་པར་ལས། ། མི་ཤེས་མུན་པའི་གཉེན་པོར་མཉམ་ཚུལ་སོགས། ། དཀའ་བའི་འཕྲང་ཀུན་བཀྲལ་བའི་ལན་གྱི་སྐྱེས། ། འཁྱོག་པོའི་ལམ་གྱི་རི་མོ་མ་བྲིས་པར། ། རྣམ་དཔྱོད་ཕོ་ཉས་རོ་འཛིན་འགྲོས་བསྒྱུར་ཏེ། ། ཡོངས་འཛིན་སྙན་དབང་སུག་པར་གསོལ་བ་ན། ། དགྱེས་པའི་འཛུམ་ཞལ་རྒྱུད་མང་ལས། །
ལེགས་སོ་དྲི་ཟའི་གླུ་དབྱངས་འཚེར། ། བག་ཕེབས་འཛུམ་གྱི་མེ་ཏོག་ལྷོད། ། བསྟོད་བསྔགས་དྲི་བསུང་ལྗགས་རྩེ་བྲེལ། ། ད་ནི་གསུང་ངག་ལམ་གྱི་བཅུད། ། སྐལ་ལྡན་རིན་ཆེན་སྣོད་མང་ལ། ། མཁྱེན་བཟང་བདུད་རྩིའི་བུམ་པ་ནས། ། ལྷུགས་པར་འོས་པའི་དུས་ཡིན་གསུངས། ། དུས་དེར་ཁྱེད་ཐུགས་ཚངས་པའི་རལ་པ་ནས། ། སྙན་བརྒྱུད་གདམས་པ་སྐབས་གསུམ་བདུད་རྩིའི་རྒྱུན། ། ལྷག་བསམ་སྐལ་ལྡན་ཤིང་རྟས་འཁོར་བའི་རྒྱུན། །
དུག་ཅན་བུ་རྣམས་དྲི་མ་དག་བྱེད་དུ། ། འཇམ་སྙན་རོ་འཛིན་བདེ་མོའི་དྲི་བཞོན་གྱིས། ། གླིང་ག་འཛམ་གླིང་དབྱིག་འཛིན་མར་ཕབ་པས། ། མུས་ཡུལ་ཆོས་ཀྱི་མཚོ་ཆེན་མ་དྲོས་ལས། ། གསང་ཆེན་ཆུ་རྒྱུན་འབབ་པའི་དགེ་མཚན་སྤེལ། ། རྒྱུའོ་རྒྱུད་དང་མན་ངག་གི ། མཁའ་ལ་མཁྱེན་བརྩེ་ཉི་ཟླ་ཟུང་། ། ལེགས་བཤད་ཟེར་འཕྲེང་འབུམ་དང་བཅས། ། གསུང་འཛིན་རྒྱུ་སྐར་བྱེ་བ་ཡང་། ། གར་བྱེད་ཞལ་སྒོ་ནེ་ཙུ་ལར། །
ཆོས་གླུ་ཡང་ལེན་མགྲིན་སྔོན་ལྗགས། ། ཐུབ་གསུང་གཅེས་པའི་གསང་གཏམ་ལ། ། དགའ་བའི་རྣམ་འགྱུར་ཅི་ཡང་བྲེལ། ། དམན་རིགས་མཆོག་ཏུ་འགྱུར་བྱེད་དེ། ། མ་སྨིན་པ་ཡང་སྨིན་པར་འགྱུར། ། ནུས་མེད་ས་བོན་ནུས་ལྡན་དུ། ། འགྱུར་བྱེད་གསུང་ངག་འདོམ་པའི་ཚེ། ། ཨེ་མ་རིང་ནས་བཞེད་པའི་དོན། ། རྨི་ལམ་རེ་བ་མངོན་སུམ་པ། ། གང་འདི་འཇམ་མགོན་གོང་མའི་ཚོགས། །
ཀུན་ཀྱང་དགྱེས་པ་བསྐྲུན་པའི་རྒྱུ། ། ངེད་ཀྱི་རེ་བའི་ཡོལ་གོ་ཡང་། ། ཡོངས་སུ་འགེངས་པའི་བཅུད་ཀྱི་ཕུལ། ། ད་དེ་གསུང་ངག་ལམ་གྱི་དགའ་སྟོན་ཆེ། ། ཇི་ཙམ་འཇོ་ཡང་བར་དུ་གཅོད་པ་ཡི། ། བདུད་ཀྱི་གཡུལ་ལས་རྒྱལ་རྔ་གཟེངས་མཐོར་བརྡུངས། ། གྲགས་དཀར་བ་དན་སྲིད་རྩེའི་བར་དུ་བསྒྲེངས། ། ཇི་སྲིད་སྤངས་རྟོགས་རྩེ་མོ་བྱང་ཆུབ་གྲོང་། ། ཉམས་དགའི་ས་དེ་མངོན་དུ་མ་གྱུར་བར། ། དེ་སྲིད་འབྲལ་བ་མེད་ཅེས་མུས་པའི་གསུང་། །
རབ་སྙན་ཉིན་མོར་བྱེད་པའི་ཟེར་འཕྲེང་གིས། ། གང་གི་སྙན་གྱི་བདུད་རྩི་ཁོལ་བ་ན། ། ཐེག་མཆོག་དང་པོའི་ས་བརྙེས་སེམས་དཔའི་ཡིད། ། བདེ་ཆེན་འགོག་པའི་དགའ་སྤྲོ་འགྲན་པ་བཞིན། ། ཆབས་ཅིག་ཐོབ་པའི་མོད་ལ་མཛེས་པའི་སྐུ། ། སྤུ་ལོང་ཀུ་ཤའི་མྱུ་གུ་གཡོ་བ་ཡང་། ། རྨ་བྱའི་མཇུག་སྒྲོ་རླུང་གིས་བསྐྱོད་ལ་འགྲན། ། ཁྱོད་ཉིད་རྒྱལ་བ་ཀུན་གྱི་ཡབ་གཅིག་པུར། ། བདུད་ལས་རྒྱལ་བ་ཡོངས་ཀྱིས་དབྱངས་གཅིག་གིས། ། གསུངས་པས་རྒྱལ་བ་འཇམ་པའི་དཔལ་མིན་ནམ། །
ཡིན་ན་རྒྱལ་བ་མུས་པའང་ཁྱོད་ཀྱི་སྲས། ། དེ་བས་དེ་དང་འབྲལ་མེད་གཏམ། ། འཁུམ་པ་དེ་ལ་དགྱེས་ཡིན་ན། ། མགོན་པོ་དེ་དང་ཁྱེད་གཉིས་ཡབ། ། སྲས་ཚུལ་དེ་ཉིད་བདེན་མིན་ནམ། ། དེ་ནས་ལོ་དེའི་ཟླ་བ་གཉིས་པའི་ཚེས་མ་ཐག་པའི་སྐབས་དེར་ཐུབ་བསྟན་རྣམ་རྒྱལ་ནས་མཁན་ཆེན་བཟོད་པ་རྒྱ་མཚོ་བ་དང་། རྫོང་དགའ་ལྡན་རྩེ་ནས་ཆོས་ཀྱི་རྗེ་འཇམ་དབྱངས་ཆོས་བཟང་རྣམས་རྗེ་མུས་ཆེན་མཇལ་བ་དང་འདོད་ཆོས་ཞུ་བ་ལ་འཛོམས་འདུག་པར་བརྟེན། རྗེ་མུས་ཆེན་གྱི་གསུང་གིས། མུས་ཕྱོགས་འདིར་བསྙེན་རྫོགས་ཀྱི་ལས་གྲལ་མ་བྱུང་བ་ཡུན་རིང་ཙམ་སོང་འདུག ད་ལམ་ཕྱོགས་ནས་དགེ་བཤེས་དུ་མ་འདུས་པའི་སྐབས་འདིར་ལས་གྲལ་ཞིག་བསྒྲིགས་ན་བསྟན་པའི་རྒྱུད་ལ་ཕན་ཆེན་པོ་འོང་བ་འདུག་གསུངས་པ་བཞིན།
བདག་ཅག་གི་རྣམ་འདྲེན་མཚུངས་པ་མ་མཆིས་པ་འདི་ཉིད་ཀྱང་། ཚུལ་ཁྲིམས་ལྡན་པའི་དགེ་སློང་འོད་དང་ལྡན། ། ཚུལ་ཁྲིམས་ལྡན་པ་གྲགས་འགྱུར་བདེ་བ་ཐོབ། ། ཚུལ་ཁྲིམས་ལྡན་པ་འཇིག་རྟེན་ཀུན་གྱིས་བསྟོད། ། ཚུལ་ཁྲིམས་ཀྱིས་ནི་འགྲོ་བ་དམ་པ་ཐོབ། ། ཅེས་དང་། རྟེན་ནི་གསུམ་ལས་དགེ་སློང་མཆོག ། འབྲིང་ནི་དགེ་ཚུལ་ཡིན་པར་འདོད། ། ཁྱིམ་ན་གནས་པ་ཐ་མའོ། ། ཞེས་དང་།
དགེ་སློང་ཞེས་བྱ་ཆོས་ཀྱི་རྒྱལ་མཚན་ཏེ། ། དགེ་སློང་ཞེས་བྱ་རྡོ་རྗེའི་སྲོག་ཤིང་ཡིན། ། ཞེས་སོགས་མདོ་རྒྱུད་བསྟན་བཅོས་དང་བཅས་པ་དུ་མ་ནས་ལན་གཅིག་མ་ཡིན་པར་ཕན་ཡོན་དང་བསྔགས་བརྗོད་རྒྱ་ཆེར་གསུངས་པ་རྣམས་ཀྱིས་ཐུགས་ཕྲོགས་ཤིང་། གང་ཡང་ཐུབ་པའི་དབང་པོའི་བསྟན་པ་རིན་པོ་ཆེའི་རྒྱལ་ཚབ་དམ་པར་མངའ་གསོལ་བའི་བརྟེན་ཅིང་འབྲེལ་པར་འབྱུང་བའི་ལེགས་བྱས་ཀྱི་བགྱི་བ་སྤེལ་བ་ལ། བསྟན་པའི་སྒོར་ཞུགས་ལ་རྫོགས་པ་དགེ་སློང་གི་དངོས་པོ་ཉིད་དུ་གྱུར་པ་ཞིག་དགོས་པར་དགོངས་ནས། ཧོར་ལུགས་ཟླ་བ་གཉིས་པའི་ཡར་ཚེས་བཟང་པོ་ལ་རྗེ་བཙུན་རྣལ་འབྱོར་གྱི་དབང་ཕྱུག་དཔལ་རྩེ་བ་ཆེན་པོ་དང་རྣམ་དབྱེར་མ་མཆིས་པ་བདག་ཆེན་རྡོ་རྗེ་འཆང་ཆེན་པོ་བློ་གྲོས་རྒྱལ་མཚན་དཔལ་བཟང་པོ་སོགས་རྗེ་བཙུན་ས་སྐྱ་པའི་གདུང་རིགས་འཛིན་པ་དུ་མས་བྱིན་གྱིས་བརླབས་ཤིང་། མུས་ཆེན་འགྲོ་བའི་བླ་མ་སེམས་དཔའ་ཆེན་པོ་དཀོན་མཆོག་རྒྱལ་མཚན་སོགས་མཁས་གྲུབ་མང་པོའི་ཞབས་ཀྱིས་བཅགས་ཤིང་བདག་གིར་མཛད་པའི་གནས་མཆོག་གླིང་ག་བདེ་བ་ཅན་གྱི་བྱ་འདབས། གྲུབ་པའི་ཡང་དབེན་བསམ་གཏན་ཕུའི་སེམས་དཔའ་ཆེན་པོའི་གཟིམ་ཕུག་གི་སྟེང་། གྲུབ་ཆེན་དཀོན་མཆོག་བློ་གྲོས་ཀྱི་གཟིམ་ཁང་ཞལ་སེར་མའི་མདོ། འཇམ་མགོན་ས་པཎྜི་ཏ་གཉིས་པ་ས་ལོ་ཐམས་ཅད་མཁྱེན་པ་ཟབ་བཞེས་ཀྱི་བཅད་རྒྱ་ལོ་གསུམ་དུ་གདན་ཆགས་པའི་བསྟི་གནས་དམ་པ་གང་དེར།
དཔལ་འཁོར་ལོ་སྡོམ་པ་ཉིད་ངུར་སྨྲིག་འཛིན་པའི་གར་གྱི་རྣམ་པར་རོལ་པ་ཡོངས་རྫོགས་བསྟན་པའི་མངའ་བདག་རྗེ་བཙུན་མུས་ཆེན་སངས་རྒྱས་རྒྱལ་མཚན་ཉིད་ཀྱིས་མཁན་པོ་དང་། ལེགས་པར་གསུངས་པའི་ཆོས་འདུལ་བ་སོགས་གཞུང་ལུགས་མང་པོས་མགྲིན་པ་མཛེས་ཤིང་། དངོས་སྟོབས་ཀྱི་རིགས་པ་སྨྲ་བའི་ཁྱུ་མཆོག་ཐུབ་བསྟན་རྣམ་རྒྱལ་གྱི་མཁན་པོ་བཟོད་པ་རྒྱ་མཚོ་བས་ལས་ཀྱི་སློབ་དཔོན། མདོ་སྔགས་ཀྱི་རིང་ལུགས་མཐའ་དག་ལ་མཁྱེན་རབ་ཀྱི་གཟིགས་པ་མཁའ་ལྟར་ཡངས་པ་ཐུབ་བསྟན་ཡངས་ཅན་མཁན་པོ་འཇམ་དབྱངས་ཆོས་བཟང་པས་གསང་སྟོན། ཉེས་ལྟུང་གི་དྲི་མ་དང་བྲལ་ཞིང་གསང་ཆེན་ཟབ་མོའི་ཉམས་ལེན་གྱིས་ཐུགས་རྒྱུད་གཏམས་པ་གླིང་ག་ཟུར་འཆད་ཆོས་སྐྱོང་རྡོ་རྗེ་བས་གྲིབ་ཚོད་པ། ཆོས་ཤེས་ནས་ཉམས་སུ་བསྟར་བ་ལ་མཁས་ཤིང་གྲུབ་པའི་འདུལ་འཛིན་ཆེན་པོ་ཆོས་རྗེ་ཀུན་དགའ་ལྷུན་གྲུབ་པས་གྲོགས་དན་ཏེ། དད་པའི་དགེ་འདུན་འཁོར་འདུལ་བ་འཛིན་པ་དུ་མ་དང་བཅས་པའི་དབུས་སུ་བསྙེན་པར་རྫོགས་པ་དགེ་སློང་གི་དངོས་པོ་མངོན་དུ་མཛད་དེ། སངས་རྒྱས་ཀྱི་བསྟན་པ་ལ་ཞུགས་ཤིང་ཡོངས་སུ་རྫོགས་པའི་སྒོ་ནས། ངུར་སྨྲིག་གི་རྒྱལ་མཚན་འཆང་བ་རྣམས་ཀྱི་གཙུག་གི་ནོར་བུ་ལྟ་བུར་གྱུར་ཅིང་། དེའི་ཚེ་མདོ་དྲན་པ་ཉེར་བཞག་ལས་ཇི་ལྟར་གསུངས་པ་ལྟར་བསྟན་པ་ལ་དགའ་བའི་ལྷ་རྣམས་ཀྱིས་ལྷ་རྫས་ཀྱི་མེ་ཏོག་གི་ཆར་འབེབ།
བདེ་བར་གཤེགས་པའི་བསྟན་པ་འཛིན་པའི་མཁས་པའི་སྐྱེ་བོ་རྣམས་དང་། དེ་དག་ལ་མངོན་པར་དགའ་བའི་འཆི་མེད་གཞོན་ནུའི་ཚོགས་དག་གིས་དགའ་ཞིང་སྤྲོ་བའི་གླུ་དབྱངས་དལ་གྱིས་ལེན། འདོད་པའི་དབང་ཕྱུག་འཁོར་དུ་བཅས་པ་དང་། དེའི་ཕྱོགས་སུ་གྱུར་པ་ནག་པོའི་རིགས་སུ་གྱུར་པ་རྣམས་ནི་ཡིད་མུག་ཅིང་། ཉམས་མི་དགའ་བའི་ཅ་ཅོའི་སྒྲ་ཀུན་ཏུ་གྲགས་པར་བྱེད། སྙན་པའི་གྲགས་པ་ས་བླའི་ལྷ་རྣམས་ཀྱི་གནས་ནས་འོག་མིན་གྱི་བར་དུ་བསྒྲགས་ཏེ། ནོར་འཛིན་མའི་སྟེང་ཐམས་ཅད་ཁྱབ་པར་གྱུར་ཏོ། ། དོན་དེ་དག་ལ་འདི་སྐད་སྨྲ་སྟེ། ཝ་ར་ན་སི་ཞེས་བྱ་དང་པོ་ཡི། ། ཆོས་ཀྱི་ཚལ་དེར་ལྔ་སྡེའི་དྲི་མའི་ཚོགས། །
ཁྲུས་ཀྱི་ཆོ་གར་སྡེ་བཞིའི་ཆུ་ཀླུང་ཆེ། ། གོ་ཏམ་ལྷ་དེས་ཕབ་པའི་དུས་སྟོན་བཞིན། ། ཡོངས་རྫོགས་བསྟན་པའི་ས་ལ་དབང་བསྒྱུར་བའི། ། མུས་ཆེན་ངུར་སྨྲིག་འཆང་བ་ཀུན་གྱི་རྗེ། ། ཕུན་ཚོགས་འཁོར་དུ་འདུལ་འཛིན་འབུམ་གྱིས་བསྐོར། ། ལེགས་གསུང་འདུལ་ཁྲིམས་ཁ་ལོ་བསྒྱུར་བ་གཟིགས། ། གང་ཚེ་ཉིད་ཀྱི་ཐུགས་མཚོ་ལས། ། དད་པའི་ཝུ་འཕྲེང་གྱེན་དུ་འཕྱུར། ། བསྙེན་རྫོགས་ཡིད་བཞིན་ནོར་བུས་གཏམས། ། མཛེས་སྐུ་རིན་ཆེན་ངུར་སྨྲིག་བཀླུབས། །
གང་གསུང་ལེགས་བཤད་ཕུཊ་སྒྲ་འཇོ། ། སྔོན་མེད་འདུལ་འཛིན་ཀླུ་དབང་པོ། ། གླིང་ག་ཆོས་ཀྱི་ཆུ་གཏེར་ཆེ། ། མཛེས་པའི་རྒྱན་དུ་ཁྱོད་གཅིག་མཐོ། ། དེ་ཚེ་བསྟན་ལ་དགའ་བའི་ལྷ་ཡི་ཚོགས། ། ཤིས་པའི་སྒྲ་ལྡན་མེ་ཏོག་ཆར་གྱིས་བྲེལ། ། ཉག་ཕྲན་བདག་པོའི་སྙིང་ལ་ཟུག་རྔུ་སྦྱིན། ། ཡིད་མུག་ཅ་ཅོའི་སྒྲ་དབྱངས་དེ་ན་འཕེལ། ། གྲགས་དཀར་བ་དན་ས་འདིར་མ་ཤོངས་ཞེས། ། ས་བླའི་འཆི་མེད་གཞོན་ནུས་དབྱངས་ཟློས་པས། །
གསུམ་རྩེན་འོག་མིན་བརྒལ་ཏེ་དབྱིག་འཛིན་གྱི། ། ཁྱོན་ཀུན་དོག་པོར་གྱུར་འདི་ཨེ་མ་མཚར། ། དུས་དེ་ཉིད་ནས་བཟུང་སྟེ་ལྟུང་བ་སྡེ་ལྔ་ཆར་གཏོགས་དང་བཅས་པའི་དྲི་མ་མཐའ་དག་དང་བྲལ་ཞིང་། གཉེན་པོའི་ཁྲིམས་ཉིས་བརྒྱ་ལྔ་བཅུ་རྩ་གསུམ་ཆར་གཏོགས་དང་བཅས་པ་བསྲུང་བ་ལ་གཡེལ་བ་མེད་པར་མཛད་པ་ཡིན་ནོ། ། དེ་ནས་རྗེ་བཙུན་མུས་པ་ཆེན་པོ་དེ་ཉིད་ལ་དཔལ་གསང་བ་འདུས་པ་རིམ་ལྔའི་ཁྲིད་ལ་སོགས་ཆོས་ཚུལ་མཐའ་ཡས་པ་ཞིག་གསན་པར་མཛད་པའི་ཚེ། ཐོག་མར་བསྐྱེད་རིམ་གྱི་བཤད་པ་པཎ་ཆེན་གུང་རུ། རྗེ་ཉི་ཟླ་སེང་གེ་སོགས་ཀྱི་རྣམ་བཤད་ཀྱི་སྟེང་ནས་རྒྱས་ཤིང་མཐའ་ཆོད་པ་དང་། རྗེ་རྡོ་རྗེ་འཆང་དང་ཀུན་མཁྱེན་གྱིས་མཛད་པའི་རིམ་ལྔའི་ཡི་གེ རྗེ་བློ་གྲོས་རྒྱལ་མཚན་གྱི་ཟིན་བྲིས་དང་བཅས་པ་ལ། གཞན་མཁས་པ་མང་པོའི་གསུང་གི་ལེགས་བཤད་ཀྱིས་བརྒྱན་པའི་རིམ་ལྔའི་ཁྲིད་ཤིན་ཏུ་སྨིན་པ་ཉམས་ཁྲིད་དུ་གསན་ནས།
དེ་དག་གི་རྒྱབ་ཆོས་སུ་རྒྱ་བོད་ཀྱི་གཞུང་མང་པོའི་ལུང་བཤད་རྒྱས་པར་ནོད་པར་མཛད་ཅིང་། དེ་དུས་རྗེ་མུས་ཆེན་གྱི་གསུང་ལས། གསང་འདུས་འཕགས་སྐོར་གྱི་རྒྱ་གཞུང་འདི་རྣམས་གང་ཟག་གཅིག་གིས་ཉམས་སུ་ལེན་ན། གཞུང་སོ་སོའི་བརྗོད་བྱའི་དོན་རྣམས་ལམ་རིམ་དུ་སྒྲིག་ཚུལ་འདི་ལྟར་ཤེས་དགོས་པ་ཡིན་ཏེ། དེ་ཡང་ཐོག་མར་རྒྱུད་མ་སྨིན་པ་སྨིན་པར་བྱེད་པའི་རྒྱུ་དབང་རྡུལ་ཚོན་གྱི་དཀྱིལ་འཁོར་དུ་བསྐུར་ཚུལ་ཀླུ་བྱང་གིས་མཛད་པའི་ཆོ་ག་ཉི་ཤུ་པ་པ་ཚབ་ཉི་མ་གྲགས་ཀྱི་འགྱུར། སྨིན་ནས་རྒྱུ་དབང་ལམ་དུ་བྱེད་པར་རས་བྲིས་ལ་བརྟེན་ནས་བསྐུར་ཚུལ་སྒྲ་གཅན་འཛིན་དཔལ་བཤེས་གཉེན་གྱིས་མཛད་པའི་ཟུང་འཇུག་གསལ་བ་ས་པཎ་གྱི་འགྱུར་ཏེ་དྲན་པ་གཅིག་པ་བསྒོམ་པའི་སྔོན་འགྲོའོ། ། དྲན་པ་གཅིག་པ་སྒོམ་ཚུལ་ལ་གཉིས། དྲན་པ་གཅིག་པ་བསྒོམ་པ་དངོས་དང་། དེའི་ཆ་ལག་གོ ། དང་པོ་ལ་འཕགས་པ་ཀླུ་སྒྲུབ་ཀྱིས་མཛད་པའི་མདོར་བྱས་ལོ་ཆེན་གྱི་འགྱུར།
དེ་ཉིད་རྩ་རྒྱུད་ཀྱི་ལུང་དང་སྦྱར་བ་མདོ་དང་བསྲེ་བ་ལོ་ཆེན་གྱི་འགྱུར། ། མདོར་བྱས་ཀྱི་སྐབས་སྐབས་སུ་མི་གསལ་བ་གསལ་བྱེད་ཀྱི་ཁ་སྐོང་ཀླུ་བྱང་གི་རྣམ་གཞག་རིམ་པ་ལོ་ཆེན་གྱི་འགྱུར། གཉིས་པ་དེའི་ཆ་ལག་ལ། མདོར་བྱས་ཀྱི་སྔོན་འགྲོ་ཚོགས་བསགས་སྟོན་པ་རྡོ་རྗེ་སེམས་དཔའི་མཆོད་ཆོག་ནག་པོ་དམ་ཚིག་གི་རྡོ་རྗེས་མཛད་པ་འགོས་འགྱུར། སྒྲུབ་དཀྱིལ་ཐམས་ཅད་ཀྱི་ཁ་སྐོང་མངོན་ཤེས་ཅན་གྱིས་མཛད་པའི་གཏོར་ཆོག་འགྱུར་བྱང་མེད་པ། རབ་འཇིགས་རྡོ་རྗེས་མཛད་པའི་སྦྱིན་སྲེག་ལོ་ཆེན་གྱི་འགྱུར། ཟླ་གྲགས་གཉིས་པས་མཛད་པའི་རྡོར་སེམས་འགྱུར་བྱང་མེད་པ། འདི་སྒྲོན་གསལ་མཛད་མཁན་དང་མི་མཐུན་ཏེ། མདོར་བྱས་མདོ་བསྲེ་རྣམ་གཞག་རིམ་པ་སྒྲོན་གསལ་རྣམས་དང་འགལ་བ་དུ་མ་སྣང་བས་སོ། ། རྫོགས་རིམ་ལ་འཕགས་པས་མཛད་པའི་རིམ་ལྔ་ལོ་ཆེན་གྱི་འགྱུར།
འདིའི་རིམ་པ་གཉིས་པའི་འཁོར་བའི་གཟེབ་ལས་རྣམ་པར་གྲོལ། ། ཞེས་པ་ཡན་ཆད་ཀྱི་སེམས་དབེན་སྒོམ་པའི་འབྲས་བུ་བསྟན་པ་ཡར་བཅད་འཕགས་པའི་གསུང་ཡིན་ལ། དེ་ལས་འཕྲོས་པའི་གསུང་འཕྲོས་མང་པོ་བྱུང་བ་ཤཱཀྱ་བཤེས་གཉེན་གྱི་ཆད་དོགས་དང་འཕགས་པའི་གསུང་རབ་ལ་འཐུད་ནས་བྲིས་པ་ནི། ཤེས་རབ་ངོ་བོ་ཉིད་འདི་ནི། ། ཞེས་པ་མན་ཆད་དོ། ། འདིའི་སེམས་དབེན་གྱི་ཁ་སྐོང་དུ་ཨརྻ་དེ་ཝས་སེམས་ཀྱི་སྒྲིབ་སྦྱོང་མཛད་པ་ནག་ཚོ་ཚུལ་རྒྱལ་གྱི་འགྱུར། ཀླུ་བྱང་གིས་ལས་མཐའ་རྣམ་འབྱེད་མཛད་པ་ཆག་ལོ་ཆོས་རྗེ་དཔལ་གྱི་འགྱུར། སྒྱུ་ལུས་ཀྱི་ཁ་སྐོང་དུ་ཨརྻ་དེ་ཝའི་བདག་བྱིན་གྱིས་རླབས་པ་འགོས་འགྱུར། འོད་གསལ་གྱི་ཆོས་ཅན་བདེ་བ་ཆེན་པོའི་ཁ་སྐོང་དུ་ཨརྻ་དེ་བས་མངོན་པར་བྱང་ཆུབ་པའི་རིམ་པ་མཛད་པ་ཆོས་ཀྱི་ཤེས་རབ་ཀྱི་འགྱུར། ཆོས་ཉིད་སྤྲོས་བྲལ་དུ་སྟོན་པའི་ཁ་སྐོང་འཕགས་པས་མཛད་པའི་བྱང་ཆུབ་སེམས་འགྲེལ་ལོ་ཆེན་གྱི་འགྱུར།
རིམ་ལྔའི་རིམ་པ་རེ་རེ་ལ་ཡང་རིམ་པ་ལྔ་རེ་ཚང་བར་བསྟན་པ་ཀླུ་བྱང་གིས་མཛད་པའི་རིམ་པ་ཁོང་དུ་བསྡུ་བ་པ་ཚབ་ཉི་མ་གྲགས་ཀྱི་འགྱུར། དེ་རྣམས་ཀྱི་རིམ་པ་ལྔ་རྒྱས་པར་བསྟན་པའི་དོན་སྒོམ་པས་ཉམས་མྱོང་སྐྱེས་པ་ངོ་སྤྲོད་པ་ཨརྻ་དེ་ཝས་མཛད་པའི་སྤྱོད་བསྡུས་སྒྲོན་མེ་ལོ་ཆེན་གྱི་འགྱུར་ལས་འགོས་གྱིས་བཅོས་པ། རིམ་ལྔ་སྦྱོར་བ་ཡན་ལག་དྲུག་ཏུ་སྦྱར་བའི་སྦྱོར་དྲུག་སྒྲ་དབྱངས་བཅུ་གཅིག་པས་མཛད་པ་ལོ་ཆེན་གྱི་འགྱུར། འགོས་ཀྱིས་མཛད་པའི་ཤོག་རིལ་གསུམ། ཉི་མ་སེང་གེས་མཛད་པའི་བཙུན་མོ་ཅན་གྱི་ཤོག་རིལ་གྱི་འགྲེལ་པ་སོགས་ཀྱང་དེ་དག་གི་ཞབས་འདེགས་སུ་སྦྱར་ནས་འཆད་ཅིང་ཉམས་སུ་ལེན་པའི་གནད་ཤེས་དགོས་པ་ཡིན་ནོ། ། ཞེས་གསུངས་པ་ལྟར་དང་། གཞན་ཡང་རྗེ་རྡོ་རྗེ་འཆང་ཀུན་དགའ་བཟང་པོའི་གསང་འདུས་ཀྱི་ཆོས་སྐོར་འཆད་པའི་སྐབས་ཀྱི་གསུང་བགྲོས་ཁྱད་པར་ཅན་སྲེད་པ་ཀུན་བློའི་ཟིན་བྲིས་ལས་འབྱུང་བ་བཞིན་རྒྱས་པར་གསུངས་དག་ཀྱང་རྗེ་འདིས་ཟིན་བྲིས་སུ་བཀོད་པ་མཛད་ཅིང་། དེ་ལྟར་གསང་འདུས་འཕགས་སྐོར་གྱི་ཆོས་ཚུལ་རྣམས་ཟླ་བ་ཕྱེད་གཉིས་ཙམ་གྱི་བར་དུ་སྨིན་རྒྱས་སུ་གསན་ནས། སླར་ཡང་དགེ་བའི་བཤེས་གཉེན་བཀའ་གདམས་པ་ནས་བརྒྱུད་པའི་བློ་སྦྱོང་གི་ཆོས་སྐོར་སོགས་ཆ་ཚང་བ་ཞིག་གསན་པར་མཛད་པའི་ཐོག་མར་བཀའ་གདམས་ལྷ་བཞིར་གྲགས་པའི་ཐུབ་པའི་ལྷ་ཁྲིད། སེང་ལྡེང་ནགས་སྒྲོལ་རྗེས་དྲན་གྱི་ཁྲིད།
མི་གཡོ་བ་ཆོས་དྲུག་གི་ཁྲིད། ཐུགས་རྗེ་ཆེན་པོ་སྐྱེར་སྒང་ལུགས་ཀྱི་ཁྲིད་རྣམས་དང་། དེ་ནས་བློ་སྦྱོང་དོན་བདུན་མ་ཉམས་ཁྲིད་དུ་གསན་པའི་རྒྱབ་བརྟེན་དུ་ཇོ་བོ་ཡབ་སྲས་ཀྱི་རྣམ་ཐར་ཆེ་ཆུང་། བློ་སྦྱོང་ལེགས་བཤད་ཀུན་འདུས་དཀོན་མཆོག་འབངས་ཀྱིས་མཛད་པ། རྒྱལ་སྲས་ཐོགས་མེད། འགྲོ་མགོན་དཔལ་ཡེ། མུས་ཆེན་སེམས་དཔའ་ཆེན་པོ་རྣམས་ཀྱིས་མཛད་པའི་ཁྲིད་ཡིག་རྒྱས་བསྡུས་སོགས་སྨིན་རྒྱས་སུ་སྩོལ་བར་མཛད་པ་བཞིན་གསན་ནས་ཐུགས་སུ་ཚུད་པར་མཛད་དེ། དེ་དུས་རྗེ་མུས་པ་ཆེན་པོའི་གསུང་གིས། ཇོ་བོ་ཆེན་པོ་དཔལ་ལྡན་ཨ་ཏི་ཤས་རབ་ཏུ་བྱུང་ཞིང་། བྱང་ཆུབ་ཀྱི་སེམས་བཙལ་བའི་རྣམ་པར་ཐར་པ་དང་།
གསེར་གླིང་ཆོས་ཀྱི་གྲགས་པས་མཐའ་བྲལ་དབུ་མའི་ལྟ་བ་བསྡུས་ཚུལ། བོད་ཡུལ་དུ་བྱོན་པའི་རྣམ་ཐར། མྱ་ངན་ལས་འདས་བྱུང་གི་རྣམ་ཐར་སོགས་རྒྱས་པར་གསུངས་པ་རྣམས་དང་། ཇོ་བོའི་རྣམ་ཐར་རྒྱས་པར་གསུངས་པའི་རྗེས་ཐོགས་སུ། བཀའ་གདམས་པའི་མན་ངག་གི་ཁོག་སྒྲིགས་མདོར་བསྡུས་སྩལ་པ་དག་རྗེ་བླ་མའི་གསུང་བཞིན། དམ་པ་འདི་ཉིད་ཀྱིས་ཟིན་བྲིས་ཀྱང་མཛད་པར་སྣང་ལ། དེ་ནས་གཞན་ཡང་དུས་དེར་སུམ་པ་ལོ་ཙཱ་བ་ནས་བརྒྱུད་པའི་མཁའ་འགྲོ་མའི་སྙན་བརྒྱུད་ཀྱི་མན་ངག་གི་ཁྲིད་དང་། ཁ་ཆེ་པཎ་ཆེན་ནས་ཁྲོ་ཕུ་ལོ་ཙཱ་བ་ལ་བརྒྱུད་པའི་སྐྱིད་སྡུག་ལམ་འཁྱེར་གྱི་ཁྲིད་སོགས་གསན་ཅིང་། དེ་དག་གི་བར་གསེང་ལ་རྣམ་འདྲེན་དམ་པ་འདིས་ཐུབ་བསྟན་མཁན་ཆེན་དང་། ཆོས་རྗེ་འཇམ་དབྱངས་ཆོས་བཟང་པས་གཙོས་པའི་གླིང་ག་ཚོགས་ཆེན་ལ་གསང་འདུས་མི་བསྐྱོད་པའི་དབང་ལན་མང་པོ་དང་།
རགས་བསྡུས་ཤིག་ལ་མུས་ཆེན་སེམས་དཔའ་ཆེན་པོའི་བཀའ་འབུམ་གྱི་ལུང་གི་བཀའ་དྲིན་སྩོལ་བར་མཛད་ཅེས་ཐོས་ལ། དེ་ནས་གདན་ས་ཆེན་པོར་ཉིད་ཀྱི་ཡབ་རྗེ་ཆོས་ཀྱི་རྒྱལ་པོ་ཆབ་གཞི་ལ་བརྟེན་པའི་སྐུ་བསྙེལ་པོ་ཡོད་པའི་གཏམ་གསན་ནས། འཕྲལ་དུ་ཆིབས་ཁ་གདན་ས་ཕྱོགས་སུ་བསྒྱུར་བའི་སྒོ་དོད་པ་ན། ངམ་རིམ་ནས་ཆོས་རྒྱལ་ཆེན་པོས་སྤྱན་འདྲེན་ནན་ཞུས་བྱུང་བར་བརྟེན། ཁོར་ཙམ་ཞིག་ཕེབས་རྩིས་ཀྱི་ཚེ། རྗེ་བླ་མའི་གསུང་ལས། ས་སྐྱར་ཞབས་དྲུང་ཡབ་རིན་པོ་ཆེ་སྐུ་ཁམས་མ་བདེ་བ་དེ་ཤིན་ཏུ་མ་ལེགས། ཁ་སང་ནས་ངེད་ཀྱི་རྨི་ལམ་དུ། ཞབས་དྲུང་རང་གི་རྒྱུན་བཞེས་ཀྱི་དབུ་ཞྭ་དེ། ཡང་ཡང་ངེད་ཀྱི་ལག་ཏུ་གནང་བ་ཞིག་བྱུང་བ་དེ།
ཁྱེད་རང་ལ་མི་ལྟ། ཞལ་ངོ་ཆེ་མེས་ཤིག་ལ་སྐུ་དོགས་ཡོད་པའི་ལྟས་སུ་འདུག་པས། ད་རེས་ངམ་རིང་ཕྱོགས་སུ་ཕེབས་འགོར་གང་ཆུང་མཛད་ནས་གདན་སར་གང་མྱུར་དུ་འབྱོར་པ་མཛད་དགོས་སོ། ། ཞེས་གསུངས་པ་བཞིན། ངམ་རིང་ཆོས་ཀྱི་རྒྱལ་ཁབ་ཆེན་པོར་ཕེབས་ཏེ། ཐོག་མར་ཐེག་མཆོག་ཡངས་རྩེའི་ཀླུ་སྡིང་གསར་པ་དེར་མི་དབང་ཆེན་པོ་གཙོ་བོར་གྱུར་པའི་སྐྱ་སེར་གྱི་ཚོགས་སྟོང་ཕྲག་ལྷག་ཙམ་ལ་བརྒྱུད་པའི་ཁྱད་པར་གཉིས་ལྡན་གྱི་ཆོ་གའི་སྒོ་ནས་ཐེག་པ་ཆེན་པོའི་སེམས་བསྐྱེད་ཀྱི་བཀའ་དྲིན་བླ་ན་མེད་པ་སྩལ་ཅིང་།

དེ་ནས་ངམ་རིང་རྩེའི་རིགས་ལྡན་ཕོ་བྲང་དུ་ཞག་ཤས་བཞུགས་ནས། དེའི་རིང་ལ་སྡེ་སྲིད་ལྕམ་སྲིང་དང་། ངམ་རིང་ཆོས་སྡེ་ཆེན་པོའི་ཆེ་བགྲེས་དཔོན་སློབ་རགས་རིམ་གྱིས་ཐོག་དྲང་། ལོ་ཕུ་དགོན་པའི་དགེ་འདུན་གྲྭ་མང་དང་བཅས་པ་རྣམས་ལ་གསང་འདུས་མི་བསྐྱོད་པའི་དབང་ཆ་ལན་ཁ་ཡར་དང་། མི་དབང་དཔོན་གཡོག་རགས་བསྡུས་ཤིག་ལ་ཚེ་བཀའ་རྗེས་གནང་སོགས་ཅི་རིགས་པ་ཞིག་གནང་ནས། འཕྲལ་དུ་གདན་ས་ཆེན་པོའི་ཕྱོགས་སུ་ཆིབས་ཁ་བསྒྱུར་བའི་ཤད་རྩོལ་གྱིས་ཕེབས་པ་ན། ཉིད་ཀྱི་ཡབ་རྗེ་ཆོས་ཀྱི་རྒྱལ་པོ་སྔགས་འཆང་གྲགས་པའི་མཚན་ཅན་དེ་ཉིད་ལོ་དེའི་ས་ག་ཟླ་བའི་ཚེས་བཅོ་བརྒྱད་ལ་དགོངས་པ་ཆོས་དབྱིངས་སུ་ཐིམ་ནས། བཅུ་དགུའི་ཉིན་ཐུགས་དམ་གྲོལ་བ་ན་རྗེ་ཉིད་གདན་ས་ཆེན་པོར་ཕེབས་པ་ཙམ་ལས། སྐུ་གཤེགས་ཀར་ཡབ་རྗེའི་ཞལ་དངོས་སུ་མ་མཇལ་བར་བརྟེན་ཤིན་ཏུ་ཐུགས་ལས་ཆེ་བའི་ཐུགས་ཡེད་ཡེད་པོ་དང་། སྐུ་ལུས་ཀྱང་སྦྲིད་པའི་ཚེ་མི་ཐུབ་པ་ལྟར་གྱུར་པ་ཞིག་བྱུང་གསུངས་ཤིང་། དེ་ནས་སྐུ་གདུང་རིན་པོ་ཆེ་མཇལ་བར་ཕེབས་ནས་ཕྱག་དང་སྐོར་བ་མང་དུ་མཛད་ཅིང་།
སྐུ་གདུང་ལ་དབུ་བཙུགས་ནས་སྨོན་ལམ་དང་གསོལ་འདེབས་ཀྱི་ཚོགས་ཐུགས་ཚིམ་པར་མཛད་ཅེས་གསུངས། དེ་ནས་གྲུབ་པའི་དབང་ཕྱུག་བསོད་ནམས་དབང་པོ་དང་། ཉིད་ཀྱི་གཅེན་སྔགས་འཆང་ངག་དབང་ཀུན་དགའ་དབང་རྒྱལ་ཏེ་ཁུ་དབོན་གཉིས་དང་བཅས་པས། ཡབ་རྗེ་དེ་ཉིད་ཀྱི་དགོངས་པ་རྫོགས་ཐབས་སུ་དགྱེས་པ་རྡོ་རྗེའི་སྒྲུབ་མཆོད་ཀྱི་ཐུགས་དམ་གསོལ་འདེབས་ཡུན་རིང་དུ་འབུལ་བ། སྐུ་གདུང་གི་བཞུ་འབུལ། གདུང་ཚ་འདེབས་པ། མཆོད་འབུལ་དངོས་གཞི་རྒྱ་དཔང་ཤིན་ཏུ་ཆེ་བ་སྒྲུབ་པ་མཛད་རྗེས། ནང་རྟེན་དུ་དབུ་རྩེའི་ལམ་འབྲས་བརྒྱུད་པའི་གསེར་སྐུ་གསར་བཞེངས་དང་། ལོ་དང་ཟླ་བའི་དུས་དྲན་གྱི་མཆོད་འབུལ་དུ་བླ་མ་མཆོད་ཆོག རྒྱུད་སྡེ་ཟབ་མོའི་ཞལ་འདོན།
དཀྱིལ་འཁོར་སྒྲུབ་མཆོད་སོགས་རྒྱས་པར་འཛུགས་པར་མཛད་པའི་རྒྱུན་ད་ལྟ་ཡང་མ་ཆག་པར་རྒྱུན་ཆགས་སུ་མཛད་པ་འདིར་སྣང་ཞིང་། སླར་རྗེ་ཉིད་ཀྱིས་སྔགས་འཆང་གྲགས་པའི་མཚན་ཅན་དེ་ཉིད་ཀྱི་དགོངས་དབྱིངས་རྫོགས་ཐབས་སུ་དངུལ་གདུང་རིན་པོ་ཆེ་རྒྱུ་དང་བཟོ་ཁྱད་གཞན་ལས་ཕུལ་དུ་བྱུང་བ་བཞི་ཐོག་བླ་བྲང་གི་རིག་འཛིན་བླ་མ་བརྒྱུད་པའི་གཙུག་ལག་ཁང་དུ་བཞུགས་པ་དང་། གཞན་ཡང་རྒྱུ་ཚོགས་རྨད་དུ་བྱུང་བ་ལས་གྲུབ་པའི་བྲིས་ཐང་གཙོ་བསྡུས་ཆེན་མོ། སྔགས་ཐང་ཐོག་ཚད་མ་གྲས་གཅིག་མང་བ། རྡོ་རྗེ་འཕྲེང་བ་སྦྱོང་དཀྱིལ་སོགས་ཀྱིས་མཚོན་པའི་དཀྱིལ་ཐང་གྲབ་མང་པོ། སྔགས་འཆང་དེ་ཉིད་ཀྱི་གསུང་འབུམ་སོགས་སྐུ་གསུང་ཐུགས་ཀྱི་རྟེན་མང་པོ་གསར་དུ་བཞེངས་པ་དང་། རྙིང་པ་མང་པོའི་ཉམས་གསོ། ཡབ་རྗེ་དེ་ཉིད་ཀྱི་དུས་དྲན་གྱི་མཆོད་འབུལ་གྱིས་ཐོག་དྲངས། གདན་ས་ཆེན་པོའི་དགེ་རྒྱུན་མཐའ་དག་ཡར་ལྡན་དུ་སྤར་བ་སོགས། མདོར་ན་སྐུ་གསུང་ཐུགས་ཀྱི་རྣམ་དཀར་གྱི་ལས་ཅི་མཛད་པ་ཐམས་ཅད་སྔགས་འཆང་གྲགས་པའི་མཚན་ཅན་དེ་ཉིད་དགོངས་དབྱིངས་ཟབ་མོ་རྫོགས་ཐབས་འབའ་ཞིག་ཏུ་མཛད་སྣང་ངོ་། །
དོན་དེ་ལ་འདི་སྐད་སྨྲ་སྟེ། ཡན་ལག་བདུན་ལྡན་ཁ་སྦྱོར་སྐུ་མངའ་བའི། ། སྟོན་པ་ཆེ་དེས་བླ་ན་མེད་པའི་རྒྱུད། ། ཕ་མ་གཉིས་སུ་མེད་པའི་དགའ་སྟོན་ཆེ། ། སྐལ་བཟང་ལྷ་མིར་སྩལ་ལས་ཕ་བླ་མེད། ། གསང་བ་འདུས་དང་སྒྱུ་དྲྭ་གཤིན་རྗེའི་གཤེད། ། སྡེ་གསུམ་ཡེ་ཤེས་བདུད་རྩིའི་ཆུ་རྒྱུན་གྱིས། ། དུག་གསུམ་མེ་ལྕེ་རབ་བསིལ་འདུས་པའི་སྲོལ། ། ཀླུ་སྒྲུབ་བུདྡྷ་ཛྙཱ་ནས་ཕྱེ་བ་ཟུང་། ། གང་གིས་སྙིང་པོའི་བཅུད་ཕྱུང་རིམ་པ་ལྔ། །
ཉམས་སུ་བསྟར་བ་སྨར་ཁྲིད་ལམ་གྱི་དཔྱིད། ། མདོར་བྱས་མདོ་བསྲེ་ཟབ་རྒྱས་གཞུང་གི་ཚོགས། ། གྲངས་མེད་ལུང་གི་བཀའ་དྲིན་དང་བཅས་པ། ། དོན་གཉེར་སྙིམ་པས་གསོལ་ཡང་རྣམ་དཔྱོད་ཆེ། ། མ་ཚིམ་ཕ་རོལ་ཕྱིན་གསུང་ཉིང་ཁུའི་རོ། ། བཀའ་གདམས་གཞུང་དང་གདམས་པའི་ཆུ་བོ་བརྒྱ། ། གཅིག་འདྲེས་མུས་ཆེན་མ་དྲོས་མཚོ་ཆེན་ལས། ། ལེགས་བབས་ལྷ་བཞིའི་ཟབ་ཁྲིད་ཆུ་ཀླུང་བཞི། ། ཁྱོད་ཐུགས་རིན་ཆེན་འབྱུང་གནས་ཀློང་དུ་བབས། ། ངོ་མཚར་རབ་དགའི་ཝུ་འཕྲེང་གྱེན་དུ་འཕྱུར། །
བཀའ་གདམས་ཆོས་མཚོ་གསར་པ་འདི་ན་འཁྱིལ། ། བློ་སྦྱོང་བཀའ་བབ་གསུམ་ལས་ཨ་ཏི་ཤས། ། གསེར་གླིང་ཆོས་ཀྱི་གཏེར་ནས་ཟབ་མོའི་ཁྲིད། ། རིན་ཆེན་དོན་བདུན་རྙེད་པ་འཆད་དཀའ་བའི། ། རྡོ་རྗེའི་ཚིག་མདུད་བཟང་དཔལ་སེམས་དཔའ་ཆེ། ། གཞོན་ནུའི་ལེགས་བཤད་ཀྱིས་བཀྲོལ་གནད་ཀྱི་སྨན། ། ངར་འཛིན་ནད་ཀྱི་རང་མཚང་བརྟོལ་མཁས་པ། ། མུས་ཆེན་ལྷ་ཡི་སྨན་པའི་ཞལ་བུམ་ལས། ། བླངས་ནས་ཉོན་མོངས་ནད་གདོན་ཁྱོད་ཀྱིས་བཅོམ། ། དི་པཾ་ཀ་རའི་རྟོགས་བརྗོད་མུ་ཏིག་འཕྲེང་། །
རྗེ་བཙུན་བུདྡྷའི་གསུང་གི་སྲད་བུ་ལ། ། བརྒྱུས་ནས་མགོན་པོ་ཁྱོད་ཀྱི་བློ་གྲོས་ཆེའི། ། མགུལ་པ་མཛེས་པའི་རྒྱན་དུ་དེ་ཚེ་ཐོབ། ། དཔལ་མཆོག་རྡོ་རྗེར་ཟུང་གི་ཌཱ་ཀི་མས། ། སྙིང་གཏམ་ཟུར་གྱིས་གདམས་པའི་སྙན་བརྒྱུད་ཁྲིད། ། ཁ་ཆེའི་མཁས་པས་ཁྲོ་ཕུ་སྐད་གཉིས་པར། ། སྦྱིན་པའི་སྐྱིད་སྡུག་མཉམ་པའི་བཅུད་ཀྱང་གསོལ། ། དེ་ཚེ་དུས་ཀྱིས་ཡབ་རྗེ་མཐོ་རིས་སྡེའི། ། མཛེས་པའི་སྐས་ལས་དག་པའི་ཞིང་སོང་སྟེ། ། མཛེས་སྐུ་དངོས་སུ་གཟིགས་པས་བསྐལ་བ་ན། །
སྐྱོ་ཤས་སེར་བུས་ཉིད་ཐུགས་ཡེད་ཡེད་གཡོས། ། འདྲེན་བྱེད་གངས་རི་གདུང་བའི་མེས་བཞུས་པས། ། བཞིན་རས་འདབ་བརྒྱ་སྤྱན་ཆུའི་ཐིགས་པ་ཡིས། ། བྲན་ཀྱང་མི་ཕྱེད་དད་པའི་གསོལ་འདེབས་དབྱངས། ། རྒྱུད་མང་བསྐུལ་བའི་རྣམ་འཕྲུལ་ཀུན་ཏུ་བྲེལ། ། རྣམ་གསུམ་དུས་ཀྱིས་བསྡུས་པའི་ལེགས་བྱས་ཚོགས། ། སྒོ་གསུམ་ཕྲ་རགས་བགྱིས་དང་བགྱིད་སྩལ་སོགས། ། དུས་གསུམ་རྒྱལ་བའི་ཡབ་གཅིག་གྲགས་པའི་མཚན། ། སྲིད་གསུམ་སྐྱེ་དགུའི་མགོན་དེར་དབུལ་ལ་བརྩོན། ། སླར་ཡང་རྒྱལ་ཀུན་སྤྲོ་བསྡུའི་བྱེད་པ་པོར། །
ནམ་ཡང་ཡིད་གཉིས་སྤངས་ཏེ་དེ་ལས་གཞན། ། གང་ཡང་སྐྱབས་སུ་མི་འཛིན་མུས་པ་རྗེར། ། གཞན་ཡང་ཟབ་བཅུད་གསོལ་ཕྱིར་དེ་ནས་སོང་། ། དེ་ནས་རྗེ་ཉིད་དགུང་ལོ་ཉེར་གཉིས་སུ་ཕེབས་པ་ཀཱ་ལ་དུ་ཏི་སྟེ་དུས་ཀྱི་ཕོ་ཉ་ཞེས་པ་ས་ཕོ་རྟའི་ལོའི་ཚེས་བརྒྱད་ཀྱི་ཉིན་གདན་བཏེགས་ཏེ། སླར་ཡང་མུས་པ་ཆེན་པོ་བསམ་གཏན་ཕུག་ན་བཞུགས་པའི་དྲུང་དུ་ཕེབས་ནས། རྗེ་དེ་ཉིད་ཀྱི་གཟིམ་ཕུག་དང་ཉེ་བར་བསམ་གཏན་ཕུའི་བླ་བྲང་དུ་བཞུགས་ཏེ། རྗེ་བླ་མའི་ཐུགས་དམ་གྱི་ཐུན་མཚམས་ལ་ཡང་ཡང་མཇལ་ནས། སྔར་མ་གསན་པའི་ཟབ་ཆོས་གུར་གྱི་མགོན་པོའི་ནང་ཁྲིད་འཇམ་དབྱངས་སངས་རྒྱས་རིན་ཆེན་གྱི་ཡིག་ཆའི་སྟེང་ནས་སྨིན་ཅིང་རྒྱས་པ་དང་། གཞན་ཡང་སྲུང་འཁོར་རྡོ་རྗེའི་བྲག་རྫོང་མའི་ཁྲིད་རྒྱབ་ཆོས་ཀྱི་ཡི་གེ་མང་པོའི་ལུང་དང་བཅས་པ་གསན། དེ་ནས་གཅོད་ཀྱི་སྐོར་ལ།
མན་ངག་གི་ཡིག་ཆ་རྗེ་སེམས་དཔའ་ཆེན་པོ་དང་། དོལ་པ་ལེགས་ཤེས་ཀྱིས་མཛད་པའི་ཁྲིད་ཡིག་ཆེ་ཆུང་རྣམས་དང་། རྗེ་མུས་པ་ཆེན་པོ་ཉིད་ཀྱི་ཡིག་སྣའི་སྟེང་ནས་ལུང་ཁྲིད་ཤིན་ཏུ་རྒྱས་པ་ཞིག་གསན་པར་མཛད། དེ་ནས་ལན་གཅིག་རྗེ་འདིས་ཆེད་དུ་གསོལ་འདེབས་མ་མཛད་ཀྱང་། རྗེ་བཙུན་མུས་ཆེན་བུདྡྷའི་མཚན་ཅན་དེ་ཉིད་ཐུགས་དགྱེས་པའི་ཉམས་ཆེན་པོ་དང་བཅས་གསུང་ལས། གདམས་ངག་འདིས་རྗེ་བཙུན་ས་སྐྱ་པ་རང་གི་བླ་མ་བརྒྱུད་པ་མང་པོ་ཞིག་དག་པ་མཁའ་སྤྱོད་དུ་གཤེགས་ངེས་པའི་གཞན་དང་ཐུན་མོང་མ་ཡིན་པ་ཟབ་པ་ལས་ཀྱང་ཆེས་ཟབ་པའི་གསང་བའི་ཉེ་ལམ་ཡིན་གསུངས་ནས། ནཱ་རོ་མཁའ་སྤྱོད་ཀྱི་བསམ་མི་ཁྱབ་ཐུན་མོང་མ་ཡིན་པའི་མན་ངག་དེ་དང་། མཁའ་སྤྱོད་མའི་འཕོ་བ་ཆིག་བརྒྱུད་མ་གཉིས་དགྱེས་བཞིན་དུ་སྩལ་པ་གསན་ཅིང་། གཞན་ཡང་རྗེས་གནང་ཟུར་བཀའ་རིགས་འགའ་ཞིག་དང་། ཁྱད་པར་ཞལ་གཟིགས་ཀྱི་བརྒྱུད་པ་བར་མ་ཆད་པའི་སྤྱན་རས་གཟིགས་གཙོ་འཁོར་གསུམ་གྱི་རྗེས་གནང་སྔོན་དུ་འགྲོ་བས་ཐུགས་རྗེ་ཆེན་པོ་ཚེམ་བུ་ལུགས་ཀྱི་སྨར་ཁྲིད།
དེའི་རྒྱབ་ཆོས་ཀྱི་ལུང་དང་བཅས་པ་སོགས་ཆོས་འཕྲོ་རྣམས་ཞུ་བར་མཛད། དེ་དུས་སྐབས་ཤིག་གསུང་གླེང་གི་འཕྲོས་ཤིག་ལ། རྗེ་མུས་ཆེན་གྱི་གསུང་ལས། ཁ་སང་ནས་གཙང་པའི་མུས་ཀྱི་མི་དཔོན་དེ་བྱུང་ནས་ངེད་ལ་ཅིས་ཀྱང་འཕྲད་དགོས་ཟེར་བ་ལ། ལོ་གསུམ་སུ་དང་ཡང་མི་འཕྲད་པའི་དམ་བཅའ་བྱས་ཡོད། དེ་ནས་འཕྲད་དོ་བྱས་པས་བདེན་པར་བཟུང་ནས་ཁོང་ལོག་ཙམ་བྱུང་། ཞེས་གསུངས་པ་ཞིག་བྱུང་འདུག་པ་ན། རྗེ་འདི་ཐུགས་ཤིན་ཏུ་མ་བདེ་ཞིང་འཇིགས་པ་ཞིག་འཁྲུངས་ནས། ལོ་གསུམ་ལས་མི་དཔོན་དང་ཡང་ལོས་མཇལ། བདག་སོགས་ལྟོས་བཅས་ལ་དགོངས་ནས་ཡུན་རིང་དུ་ཞབས་པད་བརྟན་པར་བཞུགས་དགོས་ཞུ་བ་མཛད་འདུག་པར་རྗེ་མུས་པ་ཉིད་ཅི་ཡང་མི་གསུང་བར་ཡུན་རིང་དུ་བཞད་ཀྱིན་འདུག་པས།
ཐུགས་ཆེར་མ་བདེ་ནས། དེའི་ནངས་པར་བརྟན་བཞུགས་ཀྱི་འབུལ་ནོད་གྱ་ནོམ་པ་དང་བཅས་བརྟན་བཞུགས་གསོལ་འདེབས་མཛད་པས། གློ་བུར་དུ་ནམ་མཁའ་ལ་འཇའ་སྣ་ཚོགས་པའི་རི་མོ་ངོ་མཚར་ཅན་དུ་མས་རྗེ་མུས་ཆེན་གྱི་གཟིམ་ཕུག་གི་ཐད་ཀྱི་ནམ་མཁའ་སོགས་བསམ་གཏན་ཕུའི་ཉེ་སྐོར་ཐམས་ཅད་ཁྲིག་གིས་ཁེངས་བྱུང་བས། རྗེ་འདིའི་ཐུགས་དགོངས་ལ། བརྟན་བཞུགས་འབུལ་བ་ལ་ནམ་མཁའ་ལ་འཇའ་སྤྲིན་འདི་ཡང་ལེགས་རྒྱུ་མེད་དམ་དགོངས་པ་འཁྲུངས་འདུག་ཅིང་། དེ་ནས་རྗེ་ཉིད་ས་སྐྱར་ཕེབས་ཀར་རྗེ་མུས་ཆེན་གྱི་དྲུང་དུ་གང་སྤྱིའི་བསླབ་བྱ་མཐའ་དག་ཞུ་བ་མཛད་དུས་འདི་ཕྱིར་ཕན་པའི་གསུང་མང་དུ་སྩལ་ཅིང་། དེའི་མོད་ལ་རྗེ་མུས་ཆེན་དེ་ཉིད་ཀྱི་སྐུ་བེམས་སྦུབ་ནས་སྐུ་སྟོད་གཟེངས་མཛད་རྗེ་འདི་ལ་ཆེར་གཟིགས་ཏེ། འོ་ཚེ་འདི་གློག་དང་འདྲ། ཁྱེམ་ཙམ་གཅིག་ཀ་ཡིན་པས་གཞི་སྡོམ་གསུམ་རྣམ་པར་དག་པ་ལ་གནས་ནས། ཐོས་བསམ་སྒོམ་གསུམ་ལ་འབད་རྩོལ་མཛད་དེ།
ཅི་མཛད་བསྟན་པ་དང་འགྲོ་བའི་དོན་དུ་འགྱུར་བ་ཞིག་ཅིས་ཀྱང་གནང་དགོས་སོ། ། འདི་ནས་ས་སྐྱར་ཕེབས་འཕྲལ་བདེ་མཆོག་གི་བསྙེན་པ་ཟླ་བ་དྲུག་པ་ཞིག་གནང་བ་དང་། བསྟན་པ་སྟོབས་ཀྱིས་འཛིན་པའི་སྡེ་སྲིད་གཡས་རུ་བྱང་པ་ནི་འདི་བཞིན་དུ་གྱུར་སོང་། དགོན་པ་འདི་ལ་ཐུགས་ཀྱིས་བཏང་ན་མི་འགབ། གཞན་སུས་གང་བྱས་ཀྱང་རང་རེ་དཔོན་སློབ་ལ་དམ་སེལ་གཏན་ནས་མི་ཡོང་། གཏན་ནས་མི་ཡོང་ཞེས་ཉིས་བཏུད་དུ་གསུངས་བྱུང་བ་ན། རྗེ་འདི་ཐུགས་དགའ་སྤྲོར་གྱུར་ཅིང་། དེ་ནས་ཡོངས་འཛིན་དམ་པ་འདིས་རྗེ་མུས་ཆེན་ལ་བདག་བྱང་ཆུབ་བར་དུ་ཐུགས་རྗེའི་སྐྱབས་འོག་ཏུ་ཆུག་པ་ཞིག་དགོས་ཚུལ་ཞུས་པས། ཨ་ཅི་གསུང་བ་ཡིན། ངེད་ལ་སྡེ་པ་བྱང་པ་དང་།
ཞབས་དྲུང་གཉིས་ལས་གཅེས་པ་མེད། དེའི་ནང་ནས་ཀྱང་ཁྱེད་ཁོ་ན་གཅེས་པས། སྙིང་ཁའི་ནང་སྐོར་དུ་ཞབས་དྲུང་རང་སྒོམ། དེའི་མཐའ་སྐོར་དུ་སྡེ་པ་བྱང་པ་སོགས་སྒོམ་གྱིན་བདོག ཅེས་སོགས་ཐུགས་གཏིང་ནས་བརྩེ་བའི་གསུང་དུ་མ་ཞིག་སྩོལ་བར་མཛད་འདུག་ཅིང་། དེ་ནས་བདག་ཅག་གི་ཡོངས་སུ་འཛིན་པ་ཆེན་པོ་འདིས་རིམ་གྱིས་ཆིབས་ཀྱི་ཁ་ལོ་གདན་ས་ཆེན་པོར་བསྒྱུར་ཏེ། དཔལ་ས་སྐྱའི་ཆུ་མིག་རྫིང་ཁའི་བདེ་མཆོག་ཕོ་བྲང་དུ་འཁོར་ལོ་བདེ་མཆོག་ནག་པོ་པའི་གསུང་བསྙེན་ལ་བཞུགས་ནས་རྒྱང་ཙམ་སོང་བའི་ཟླ་བ་ལྔ་པའི་ཚེས་ལྔ་དྲུག་ཙམ་གྱི་མཚན་ལམ་དུ་རྗེ་མུས་ཆེན་ཉིད་གསལ་པོར་བྱོན་ནས། ལམ་དབང་གི་བླ་མ་བརྒྱུད་རིམ་གྱི་བྱིན་རླབས་འདྲ་བ་ཞིག་གནང་བྱུང་བའི་ཚེ། བྲམ་ཟེ་ཆེན་པོ་ས་ར་ཧ་དང་། མུས་ཆེན་སེམས་དཔའ་ཆེན་པོ།
སྤྱན་སྔ་རིན་པོ་ཆེ་དཀོན་མཆོག་རྒྱ་མཚོ་རྣམས་ཀྱི་མཚན་གསལ་བར་གསན་པའི་མོད་ལ་མནལ་སད་པ་ན། ཐུགས་ལ་དགྱེས་སྤྲོ་དཔག་ཏུ་མེད་པ་འཁྲུངས། ཡང་སྔ་དྲོ་ཞིག་ཅུང་ཟད་མནལ་བའི་ཚེ། རྗེ་མུས་པའི་སྐུ་མ་གཟིགས་པ་ལ། གསུང་སྦོམ་ལ་ཟིལ་ཆེ་བ་དེ་སྒྲ་ལྷང་པ་དང་བཅས་ཐུགས་ཁར་ཐུགས་རྡོ་རྗེ་མ་ཞེས་ཚིག་གསལ་དུ་འཇུག་དགོས་ལགས་ཞེས་གསུངས་བྱུང་བས། མནལ་སད་མ་ཐག་རྗེ་མུས་པ་འདི་ཉིད་ན་བཞུགས་ཡོད་དོ་སྙམ་པའི་འཇིགས་པ་དང་དགའ་སྤྲོ་ཟུང་འབྲེལ་དུ་བྱུང་གསུངས་ཤིང་། དེ་ནས་རྒྱུན་མི་རིང་པར་རྗེ་བཙུན་མུས་པ་ཆེན་པོ་སངས་རྒྱས་རྒྱལ་མཚན་དེ་ཉིད་གཟུགས་སྐུ་ཆོས་དབྱིངས་སུ་ཐིམ་སྟེ། སྐུ་གདུང་ཞུགས་ལ་ཕུལ་བའི་ཚེ། ཕལ་ཆེར་རིང་བསྲེལ་དང་གདུང་ལོག་ཏུ་གྱུར་ཏེ། དབུ་ཐོད་ཀྱི་དུམ་བུ་མི་ཆུང་ཙམ་ཞིག་རྗེ་འདིའི་ཕྱག་ཏུ་ཕུལ་བ་ལ་མཆོད་འབུལ་རྒྱ་ཆེན་པོ་དང་གསོལ་འདེབས་མང་དུ་མཛད།
དེ་དང་དུས་མཚུངས་པར་རྗེ་འདིས་དགེ་འདུན་རགས་བསྡུས་ཀྱི་འཁོར་དང་བཅས་པས་དགྱེས་པ་རྡོ་རྗེའི་དཀྱིལ་འཁོར་སྒྲུབ་མཆོད་དང་། བླ་མ་མཆོད་པའི་ཆོ་ག་ཟླ་བ་ལྷག་ཙམ་སྨིན་རྒྱས་དང་། གདན་ས་ཆེན་པོ་འདི་ཉིད་ཀྱི་ཚོགས་ཆེན་ལ་མང་ཇའི་ཐོག་འབུལ་འགྱེད་རྒྱ་ཆེ་བ་སོགས་དགོངས་རྫོགས་བླ་ན་མེད་པ་སྒྲུབ་པར་མཛད་ཅིང་། གཞན་ཡང་བླ་མ་ཡོངས་བཟུང་གི་རྒྱུད་ལས། བླ་མ་འདས་པའི་ལོ་ཟླ་ཚེས་གྲངས་དག ། ངེས་པར་བཟུང་སྟེ་མཆོད་པ་བྱས་གྱུར་ན། ། བསྐལ་པ་བྱེ་བར་བསགས་པའི་སྡིག་བཅོམ་ནས། ། ཤིན་ཏུ་མི་ཟད་གཤིན་རྗེའི་གྲོང་ལས་ཐར། ། ཞེས་པ་དང་། གདུགས་དང་རྒྱལ་མཚན་རོལ་མོ་འཕན་ལ་སོགས། །
དུང་དང་རྔ་ཆེན་རོལ་མོ་སོགས་ཀྱིས་མཆོད། ། མཆོད་པ་བཅུ་དང་བཀྲ་ཤིས་ཚིག་བསྒྲགས་ན། ། བསྐལ་པ་ཐེར་འབུམ་བསགས་པའི་ལས་དག་ནས། ། ཟག་མེད་ཆོས་སྐུ་ཐོབ་སྟེ་གཟུགས་སྐུ་ཡི། ། སྣང་བ་སྐྱེས་ནས་སྲིད་གསུམ་སྡུག་བསྔལ་སྒྲོལ། ། ཞེས་དང་། སྔར་བཤད་ཕྱག་འཚལ་ལ་སོགས་བཅུ་བྱས་ན། ། དེ་དང་མཚུངས་པའི་དགེ་བ་འགའ་མི་བསྐྱེད། ། མཆོད་ན་འཁོར་ལོས་བསྒྱུར་བའི་ས་ཐོབ་ནས། ། སྐྱེ་བོ་མང་པོ་ཐར་པའི་ལམ་ལ་འགོད། །
ཅེས་དང་། དེ་ཚེ་བླ་མའི་ཡོན་ཏན་དྲན་པ་དང་། ། བཀའ་དྲིན་དྲན་དང་རྣམ་ཐར་བྱིན་རླབས་དང་། ། རྣམ་པ་ཆ་ལུགས་རྗེས་སུ་དྲན་བྱས་ནས། ། དད་མོས་གུས་ཤིང་ཤིན་ཏུ་གདུང་བ་ཡི། ། ཐུན་མོང་མཆོག་གི་དངོས་གྲུབ་འདོད་པའི་བློས། ། ཡང་དང་ཡང་དུ་གསོལ་བ་དྲག་ཏུ་གདབ། ། དེ་ནི་མ་འོངས་འཁོར་གྱི་གཙོ་བོར་འགྱུར། ། ཞེས་པ་དང་། གཞན་ཡང་།
བླ་མ་དམ་པ་མཉེས་པར་བྱ། ། བླ་མའི་དྲིན་གྱིས་ཐོབ་པ་ཡི། ། རྒྱུད་ལུང་མན་ངག་སྦྱིན་པར་བྱ། ། ཆོས་འཆད་མ་གཏོགས་སེམས་ཅན་ལ། ། ཕན་ཐོགས་མཆོག་གྱུར་གང་ཡང་མེད། ། ཇི་ལྟར་འཁོར་ལོས་བསྒྱུར་བ་ལ། ། རྒྱལ་སྲས་བརྒྱ་སྟོང་ཡོད་མོད་ཀྱང་། ། མཚན་དང་མི་ལྡན་རྒྱལ་པོ་ཡི། ། གདུང་རྒྱུད་གསོབ་པར་མི་ནུས་ན། ། སྲས་ཀྱི་འདུ་ཤེས་ག་ལ་འབྱུང་། །
མཚན་ལྡན་གདུང་གསོབ་ནུས་པ་ལ། ། ཡི་རངས་ཤིན་ཏུ་དགྱེས་པ་ལྟར། ། སློབ་མས་སེམས་ཅན་དོན་སྒྲུབ་ན། ། བླ་མའི་བཞེད་པ་ཅིས་མི་འགྲུབ། ། བླ་མ་མཉེས་པར་བྱེད་འདོད་ན། ། སེམས་ཅན་དོན་ལ་རབ་བརྩོན་བྱ། ། དེ་ཕྱིར་གཅིག་ཏུ་སེམས་ཅན་གྱི། ། དོན་སྒྲུབ་བྱའོ་མི་བདག་ཀྱེ། ། ཞེས་དང་། བླ་མ་ཉིན་གཅིག་མཉེས་བྱས་ན། །
བསྐལ་པ་བྱེ་བ་ཐེར་འབུམ་དུ། ། བྱས་དང་བྱེད་བཅུག་ཡིད་རང་བའི། ། སྡིག་ཅན་བཅོམ་ནས་སངས་རྒྱས་འགྱུར། ། ཞེས་དང་། གྲུབ་པ་བརྒྱ་དང་འཕྲིན་ལས་བཞི། ། མངོན་ཤེས་སྤྱན་དང་རྫུ་འཕྲུལ་གྱིས། ། གཞན་དོན་འཕྲིན་ལས་བྱེད་པ་ཡང་། ། བླ་མའི་བཞེད་པ་བསྒྲུབས་ལས་བྱུང་། ། ཞེས་གསུངས་པ་ལྟར། དེ་ནས་བརྩམས་ཏེ་ལོ་དུས་ཟླ་དུས་ཀྱི་དུས་དྲན་གྱི་མཆོད་པ་འབུལ་བར་ཀྱེ་རྡོ་རྗེའི་རྩ་བའི་རྒྱུད་བརྟག་གཉིས་ཀྱི་རྒྱུད་འདོན་དང་།
བླ་མ་མཆོད་ཆོག་སོགས་འཆག་མེད་དུ་འཛུགས་པ་མཛད་ཅིང་། ཁྱད་པར་བྷོ་ཊའི་ལྗོངས་ཀྱི་རྡོ་རྗེ་གདན་དཔལ་ས་སྐྱའི་ཆོས་གྲྭ་ཆེན་པོར། རྒྱལ་བ་མུས་པ་ཆེན་པོ་དེ་ཉིད་ཀྱི་ནང་རྟེན། ཉིད་ཀྱི་ཡབ་རྗེ་ཆོས་ཀྱི་རྒྱལ་པོ་དང་ཐུན་མོང་བའི་དངུལ་གདུང་ཡིད་བཞིན་གྱི་ནོར་བུ་ངོ་མཚར་རྨད་དུ་བྱུང་བ་དང་། གཞན་ཡང་མུས་ཆེན་དེ་ཉིད་ཀྱི་སྐུ་བརྙན་སྐུ་ཚད་མ་དངོས་དང་ཁྱད་པར་མེད་པ་ལྟ་བུའི་བྱིན་རླབས་ཀྱི་གཟི་འོད་འབར་བ། དེ་ཉིད་ཀྱི་དངུལ་སྐུ་ཁྲུ་གང་ཙམ་སོགས་འབུར་སྐུ་དུ་མ་དང་། སྐུ་བརྙན་བརྒྱ་ཚར་མ་སོགས་བྲིས་སྐུའི་ཚོགས་བསམ་གྱིས་མི་ཁྱབ་པ་གསར་བཞེངས་གནང་ཞིང་། དུས་ཕྱིས་ལོ་དུས་ཀྱི་མཆོད་འབུལ་དུ་རྡོ་རྗེ་རྣལ་འབྱོར་མའི་སྒྲུབ་མཆོད་གསར་འཛུགས་སོགས་དང་། གཞན་ཡང་བསྟན་པའི་བྱ་བ་ཐོས་བསམ་སྒོམ་གསུམ་དང་། བྱེ་བྲག་ཏུ་མཁས་པའི་བྱ་བ་འཆད་རྩོད་རྩོམ་གསུམ་གྱི་སྒོ་ནས་བསྟན་འགྲོའི་དོན་རླབས་པོ་ཆེ་མཛད་པ་སོགས་མདོར་ན་སྐུ་གསུང་ཐུགས་གསུམ་གྱི་སྒོ་ནས་དུས་གསུམ་དུ་ཉེ་བར་བསགས་པའི་ལེགས་མཛད་ཐམས་ཅད་རྗེ་བཙུན་བླ་མ་མུས་པ་ཆེན་པོ་དེ་ཉིད་ཀྱི་དགོངས་པ་ཆོས་དབྱིངས་སུ་རྫོགས་པའི་ཐབས་ཁོ་ན་ལས།
གཞན་དུ་དགོངས་པ་ཅུང་ཟད་ཀྱང་མེད་པ་འདིར་སྣང་ངོ་། ། དེ་ནས་བདེ་མཆོག་གསུང་བསྙེན་ཁ་སྐོང་གི་སྦྱིན་སྲེག་དང་བཅས་པ་མཐར་ཕྱིན་ཏེ། ལྗགས་བསྙེན་གྲོལ་འཕྲལ་དེར་བཞུགས་རྣམས་ལ་འཁོར་ལོ་བདེ་མཆོག་ནག་པོ་པའི་དབང་ལ་སོགས་པ་ཆོས་ཀྱི་བཀའ་དྲིན་མང་དུ་སྩོལ་བར་མཛད་པ་ཡིན་ནོ། ། ཞེས་ཀྱང་ཐོས་སོ། ། དོན་དེ་དག་ལ་འདི་སྐད་སྨྲ་སྟེ། འཇིགས་རུང་གཎྜི་འཛིན་པ་མུས་པ་ལས། ། བསྟན་སྲུང་གཙོ་བོ་གུར་གྱི་མགོན་པོ་ཡི། ། ནང་ཁྲིད་བྲག་རྫོང་རྡོ་རྗེའི་ཟབ་ཁྲིད་གཉིས། ། གསར་རྙིང་ཡིག་མང་ལུང་བཅས་ཉེར་ནོས་ཤིང་། ། ཕར་ཕྱིན་གཞུང་གི་སྤྲིན་འཕྲེང་ཟབ་གནད་ཀྱི། །
གློག་འཕྲེང་འཁྱུག་དང་ལེགས་བཤད་འབྲུག་རྒོད་པས། ། ཟབ་ལམ་ཉིང་ཁུའི་ཆུ་ཐིགས་ཟགས་མཁས་པ། ། ལབ་སྒྲོན་གཅོད་ཀྱི་གླུ་དེའང་སྙན་གྱི་བཅུད། ། དུཿཁའི་སྒྲ་ཡང་མི་གྲགས་མཁའ་སྤྱོད་ཆེར། ། སྡུག་བསྔལ་ཕྲ་མོ་མི་བཟོད་བསྲན་ཆུང་ཡང་། ། གྲངས་མེད་ཡོན་ཏན་ཁུར་གྱིས་ངལ་བཟོད་པའི། ། སྐལ་བཟང་བྱེ་བ་ལ་གོར་ཕྱིན་པའི་ལམ། ། ཐུན་མོང་མིན་པའི་རྣལ་འབྱོར་བསམ་མི་ཁྱབ། ། ཟབ་མོའི་ཡངས་རྩེ་འདི་ལས་གཞན་མི་དམིགས། ། བདེ་ཆེན་གྲོང་དུ་སྐད་ཅིག་འཕོ་བའི་གནད། །
གཅིག་ཏུ་བརྒྱུད་འདིའང་གཞན་ལ་དཀོན་པའི་ནོར། ། ཡིན་ཞེས་ཡོངས་འཛིན་དགྱེས་པའི་འཛུམ་ཞལ་ལས། ། རྙེད་པའི་གཏམ་བཟང་བདུད་རྩི་ཁོལ་བ་ན། ། གང་ཐུགས་འཆི་མེད་བདེ་བར་རྟག་རོལ་ཞིང་། ། དགའ་དང་སྤྲོ་བས་མཛེས་པའི་གར་སྟབས་བསྒྱུར། ། གང་ཚེ་མགོན་དེ་ཞིང་གཞན་ཕེབས་བཞེད་པའི། ། སྙན་མིན་གསུང་ཞིག་སྙན་སྒོར་ལྷུང་བ་ན། ། ཁྱེད་ཐུགས་ཆུ་གཏེར་ཁོལ་ནས་བརྒྱ་ཕྲག་ལོར། ། སྐུ་ཡི་རྒྱལ་མཚན་མི་ནུབ་བརྟན་པར་གསོལ། ། ཚེ་འདི་གློག་འདྲ་ཚུལ་གནས་ཐོས་སྒོམ་ལ། །
འབད་དོན་ཅི་བྱས་བསྟན་འགྲོའི་དོན་འགྱུར་མཛོད། ། རིང་མིན་བདེ་མཆོག་བསྙེན་པ་རྣམ་གསུམ་ལ། ། གཞོལ་བར་མཛོད་ཅེས་ཞལ་གདམས་བདུད་རྩི་སྩལ། ། བཀའ་མཆིད་ནོར་བུའི་ཅོད་པན་ཐོད་བཅིངས་ཏེ། ། ཟབ་བཟླས་བཅུད་དབྱུང་སྦྱིན་སྲེག་དང་བཅས་པ། ། མཐར་ཕྱིན་བསྙེན་པའི་རོ་བཅུད་མངར་བའི་རྩིས། ། ཉིད་ཐུགས་རོ་འཛིན་ཚིམ་པའི་དགེ་མཚན་མཐོ། ། དུས་དེར་ཡོངས་འཛིན་ནམ་མཁའི་ནོར་བུ་དེ། ། མཁའ་སྤྱོད་ཆུ་ལྡན་མར་གཟིམས་དེ་ལྟ་ནའང་། ། དག་སྣང་ཐུན་གསུམ་དབང་མོར་རྗེ་ཡི་གསུང་། །
ཟིལ་ལྡན་ཟླ་ཐིགས་ཁྱེད་ཀྱི་སྙན་སྒོར་ལྷུང་། ། གུ་རུའི་ཡོན་ཏན་ཡོངས་བཟུང་རྒྱུད་དོན་བཞིན། ། བགྲང་གཞི་འཇལ་བྱེད་མཆོད་འབུལ་འབབ་ལྡན་མ། ། མི་ཉམས་གཞན་ཡང་དུས་གསུམ་ལེགས་བྱས་ཀྱིས། ། ཀུན་ནས་ཀུན་ཏུ་མགོན་དེ་མཆོད་འདི་མཚར། ། དེ་ནས་མཚུངས་པ་མེད་པའི་འདྲེན་མཆོག་དམ་པ་འདི་དགུང་ལོ་ཉེར་གསུམ་དུ་ཕེབས་པ་དོན་གྲུབ་ཅེས་པ་ས་མོ་ལུག་གི་ལོ་ལ། དབུས་རུ་བྱང་ཕྱོགས་ཀྱི་ས་ཆེན་པོ་ཆོས་བཞིན་དུ་སྐྱོང་བའི་མི་དབང་ཡར་རྒྱབ་དཔོན་གྱི་བཙུན་མོ་དཔལ་འབྱོར་ལོངས་སྤྱོད་ཤིན་ཏུ་ཆེ་བས་ནམ་མཁའ་མཛོད་མར་ཡང་གྲགས་ཤིང་། ལང་འཚོ་རྨད་དུ་བྱུང་བས་དཔོན་ས་བརྒྱ་དགའ་ཞེས་སྙན་པར་འབོད་པ། སྤྱིར་རྗེ་བཙུན་ས་སྐྱ་པའི་གདུང་རིགས་ཡིན་ནོ་ཅོག་ལ་གུས་ཞེན་ཤིན་ཏུ་ཆེ་ཞིང་། ཁྱད་པར་རྗེ་འདི་ཉིད་ལ་སྔོན་གྱི་ལས་འབྲེལ་བཟང་པོའི་བག་ཆགས་སད་པ་ནས།
དམ་པ་འདིའི་མཚན་ཐོས་པ་ཙམ་གྱིས་དད་པའི་དབང་པོ་མཆོག་ཏུ་བརྟས་པར་གྱུར་པ་ཞིག་ཡོད་འདུག་པར་བརྟེན། དཔལ་འབྱོར་རབ་བརྟན་དུ་སྤྱན་འདྲེན་གྱི་ཕོ་ཉ་ཡང་ཡང་མངགས་པ་ཞིག་བྱུང་བའི་སྔ་མ་རྣམས་ལ་ཕེབས་ཐུབ་པ་ཞིག་མ་བྱུང་ནའང་། དེ་དུས་རྗེ་འདིའི་དགོངས་པ་ལ། སྔོན་སྔགས་འཆང་ཆོས་ཀྱི་རྒྱལ་པོ་ཡབ་སྲས་ཀྱིས་དབུས་ཕྱོགས་སུ་ཕེབས་ནས་འགྲོ་དོན་མཛད་དུས་སྐྱབས་འོག་ཏུ་ཆུག་པ་དང་། ལྷག་པར་སྔགས་འཆང་བསྟན་པའི་ཉི་མ་ངག་དབང་ཀུན་དགའ་རིན་ཆེན་གྱིས། སྤྱིར་ས་སྐྱ་པའི་བསྟན་པ་དབུས་ཕྱོགས་སུ་ཡང་ཤིན་ཏུ་དར་རྒྱས་ཆེ་བར་མཛད་པའི་ལེགས་ལམ་ལས། སྔགས་འཆང་ཉིད་ལ་མི་ཕྱེད་པའི་དད་ལྡན་བསམ་གྱིས་མི་ཁྱབ་པ་ཞིག་ཡོད་འདུག་པའི་ནང་ནས། ཡར་རྒྱབ་དཔོན་ས་བརྒྱ་དགར་གྲགས་པ་འདི་ཐུགས་རྗེའི་སྤྱན་རས་ཀྱིས་འཚོ་ངེས་པའི་ལས་ཅན་མ་ཞིག་ཡིན་འདུག་པས། འདིའི་བློ་འདོད་དང་མཐུན་པ་ཞིག་མ་བྱས་ན། སྔགས་འཆང་ཆེན་པོའི་ཐུགས་དགོངས་རྫོགས་པར་ཡང་མི་འགྱུར་དགོངས་པ་དང་།
ཁྱད་པར་རྗེ་ཉིད་ལྷ་སའི་ཇོ་བོ་ཤཱཀྱ་མུ་ནེར་གྲགས་པ་རྒྱལ་བ་ཉིད་ཀྱི་ཕྱག་ནས་འཕྲུལ་མེད་བཞུགས་པ་དེ་ཉིད་དང་། ཇོ་བོ་མི་བསྐྱོད་རྡོ་རྗེ་བྱ་བ་རྒྱལ་པོ་ཀྲི་ཀྲིས་བཞེངས་པ་ལ། སངས་རྒྱས་འོད་སྲུང་གིས་ཕྱག་ནས་མཛད་པ་སྟེ། གཉིས་པོ་དེ་ཉིད་གཙོ་བོར་གྱུར་པའི་རྟེན་ཁྱད་པར་ཅན་རྣམས་དང་། གཞན་ཡང་ཇོ་བོ་ཆེན་པོ་དཔལ་ལྡན་ཨ་ཏི་ཤས་བྱིན་གྱིས་བརླབས་པའི་གནས་སྙེ་ཐང་། བྱང་སེམས་ཆེན་པོ་ཞི་བ་འཚོ་དང་། གྲུབ་དབང་པདྨ་སམྦྷ་ཝས་བྱིན་གྱིས་བརླབས་པའི་གཙུག་ལག་ཁང་ཆེན་པོ་དཔལ་བསམ་ཡས་མི་འགྱུར་ལྷུན་གྱིས་གྲུབ་པའི་གནས་མཆོག་དེ་ཉིད་དང་། ཡང་དབེན་འཆིམ་ཕུའི་བྲག་རྫོང་རྣམས་ཀྱི་རྟེན་དང་། གནས་ཁྱད་པར་ཅན་རྣམས་མཇལ་བཞེད་ཀྱི་ཐུགས་འདུན་ཡང་ཆེ་བ་ནས་དབུས་ཕྱོགས་ལ་ཕེབས་པར་ཞལ་གྱིས་བཞེས་ཏེ། དེ་དང་སྒོ་མཚུངས་པར་ཡངས་པའི་ས་ཆེན་པོ་བདག་གིར་མཛད་པའི་སྟོབས་ཀྱི་འཁོར་ལོས་བསྒྱུར་བ་ཀརྨ་ཕུན་ཚོགས་རྣམ་རྒྱལ་གྱིས་ཀྱང་དབུས་ལ་ཕེབས་བསྟུན།
མར་ལམ་བསམ་གྲུབ་རྩེར་ཕེབས་པ་ཞིག་ཅིས་ཀྱང་དགོས་ཞེས་ནན་ཞུས་བྱུང་འདུག་པར་བརྟེན། ལོ་དེའི་ཟླ་བ་ལྔ་པའི་ཚེས་བཟང་བ་ལ་ཆིབས་ཐོག་བྱོན་པར་མཛད་ནས་རིམ་གྱིས་གཞིས་ཀ་ཆེན་པོ་བསམ་གྲུབ་རྩེར་ཕེབས་ཏེ། དེར་མི་དབང་ཆེན་པོ་དེ་ཉིད་སྲས་ཡུམ་བློན་འབངས་དང་བཅས་པ་རྣམས་ལ་ཚེ་བཀའ་སོགས་དབང་བྱིན་རླབས། རྗེས་གནང་གི་རིགས་དུ་མ་དང་བཅས་པའི་ཆོས་ཀྱི་བདུད་རྩི་མང་དུ་སྩལ་ནས་ཐུགས་ཡིད་ཚིམ་པར་མཛད་པས། མི་དབང་ཀརྨ་ཕུན་ཚོགས་རྣམ་རྒྱལ་དེ་ཉིད་རྗེ་འདི་ལ་སྔར་ནས་ཀྱང་སྐུ་ན་ཕྲ་མོ་ལ་ལུགས་གཉིས་གང་ལ་ཡང་མཁྱེན་རབ་ཡངས་པོ། སྐུ་གཟི་བརྗིད་ཆེ་བ་འདི་བཞིན་ངོ་མཚར་ཆེ་དགོངས་པའི་དད་པ་དང་ཐུགས་མཐོང་ཤིན་ཏུ་ཆེ་བ་ཞིག་ཡོད་འདུག་པ་དང་། ལྷག་པར་དེ་དུས་ཆོས་འབྲེལ་ཡང་མང་དུ་ནོས་པའི་སྟོབས་ཀྱིས་མི་ཕྱེད་པའི་དད་པ་བླ་ལྷག་ཏུ་འཕེལ་ཏེ། ཟང་ཟིང་གི་འབུལ་ནོད་ཀྱང་རྒྱ་དཔང་ཤིན་ཏུ་ཆེ་བ་མཁོ་དགུ་དང་བཅས་པ་འབུལ་བར་མཛད་ཅིང་། ཕེབས་ལམ་ཡང་རྒྱལ་རྩེ་བརྒྱུད་ནས་ཕེབས་པ་ལེགས་ཚུལ་ཞུས་པ་བཞིན། རྗེ་འདིས་ཀྱང་བསམ་གྲུབ་རྩེ་ནས་ཆིབས་ཀྱི་ཁ་ལོ་བསྒྱུར་ཏེ།
མཐར་གྱིས་ཤར་ཁ་ཆོས་རྒྱལ་ཆེན་པོ་རིམ་པར་བྱོན་པའི་བསྟི་གནས་རྒྱལ་མཁར་རྩེར་ཕེབས། དཔལ་འཁོར་བདེ་ཆེན་མཁས་པའི་ཆོས་གྲྭ་ཆེན་པོ་དེར་གདན་ཆགས་པར་བཞེད་པའི་སྔོན་དུ་དགེ་འདུན་རྣམས་ཀྱིས་ཕེབས་བསུ་སེར་འཕྲེང་ཟབ་པར་ཞུས། སྐུ་འབུམ་མཐོང་གྲོལ་ཆེན་མོ་སོགས་རྟེན་གྲགས་ཆེ་བ་རྣམས་མཇལ་བ་མཛད་པས། སྐུ་འབུམ་ཆེན་པོ་སོགས་རྒྱལ་རྩེ་བའི་ཆོས་རྒྱལ་གོང་མ་རྣམས་ཀྱིས་མཛད་པའི་ཕྱག་རྗེས་ལ་ཐུགས་རྗེས་སུ་ཡི་རངས་པའི་དགའ་སྤྲོ་དང་། དེར་སྐབས་རྒྱལ་རྩེ་བ་རང་གི་ཞལ་ངོ་རྣམས་དེ་ཕྱོགས་མི་བཞུགས་པས། དུས་འགྱུར་གྱི་སྣང་ཚུལ་ལ་ཅུང་ཟད་ཐུགས་ངེས་པར་འབྱུང་བའི་སྐྱོ་ཤས་རེས་འཇོག་ཏུ་འཁྲུངས་པ་ཡང་བྱུང་སྣང་ལ། དེ་ལྟའི་སྐབས་ནས་ཆོས་སྡེ་ཆེན་པོའི་བླ་མ་སློབ་དཔོན། སྒྲུབ་སྡེའི་དྲུང་ཆེན། གསེར་ལྕོག་དྲུང་ཆེན། སྨན་བླ་དྲུང་ཆེན་སོགས་ཆོས་རྒྱལ་གོང་མ་རྣམས་ཀྱིས་བསྟན་པ་རིན་པོ་ཆེའི་ཞབས་ཏོག་ཁོ་ནའི་ཕྱིར།
ཆོས་གཞིས་རྒྱ་ཆེན་སོ་སོར་སྦྱོར་འཇགས་མཛད་པ་དག་གི་དོ་དམ་དུ་བཀོད་བཞག་མཛད་པའི་ཆེན་པོ་དེ་དག་དང་། གཞན་ཡང་ཆོས་སྡེ་དེ་ཉིད་ཀྱི་གྲྭ་རིགས་དང་འདུན་ཅན་མང་པོ་དང་བཅས་པ་རྣམས་ལ། དབང་རྗེས་གནང་སོགས་ཆོས་ཚུལ་དུ་མ་སྩལ་ནས་སོ་སོའི་ཡིད་ཚིམ་པར་མཛད། དེ་ལོ་ཆར་ཤིན་ཏུ་དཀོན་པ་ཞིག་ཡིན་འདུག་ཀྱང་། རྗེ་འདིས་གདན་ས་ནས་ཕེབས་པ་ནས་བརྩམས་ལམ་བར་རྣམས་ལ་ཡང་ཆར་ཤིན་ཏུ་ཆེ་བ་བབས་པས། དེའི་སྙན་པ་རྒྱལ་རྩེར་ཡང་གྲགས་ཏེ། རང་རེ་ས་ལུགས་ཀྱི་གྲྭ་རིགས་སོགས་ཕལ་ཆེར་གྱིས། རྗེ་འདི་ཕེབས་ཕྱིན་ཆད་སྔར་ཡང་ཆར་ཆེན་པོ་བབ་པ་བྱུང་འདུག་པས། ད་ལོ་ཡང་ཡོང་ཟེར་སྤྲོ་སེག་གེ་བ་བྱེད། ཅུང་གྲུབ་མཐའི་ཞལ་འཛིན་མི་མཐུན་པ་འགའ་རེ་མཐའ་གཅིག་ཏུ་མ་ངེས་ཟེར་ཅུང་ཟད་ཐེ་ཚོམ་བྱེད་པ་ལ།
རྗེ་འདི་རྒྱལ་རྩེར་ཕེབས་པའི་ནུབ་མོ་ནས་བཟུང་ཉིན་ཞག་མང་པོ་སྦྲེལ་ནས་ཆར་བབ་པ་ཞིག་བྱུང་བས། དེར་གནས་སྐྱ་སེར་ཀུན་ས་སྐྱ་བདག་ཆེན་ཕེབས་པའི་བྱིན་རླབས་ཀྱི་ཆར་པར་འདུག་གོ ། ངོ་མཚར་ཆེ་ཟེར་ཞིང་། སྔར་ཅུང་ཟད་ཙམ་ཡིད་མ་དད་པ་རྣམས་ཀྱང་ཤིན་ཏུ་ཡིད་ཆེས་རྙེད་དེ། རྗེ་འདི་ཕེབས་པའི་ལམ་བར་སོགས་སུ་ཕྱག་དབང་ཞུ་མི་ཡང་ཤིན་ཏུ་མང་བ་རྒྱལ་རྩེར་ཕེབས་འཕྲལ་ལས་ཉིན་རེ་བཞིན་ཇེ་མང་དུ་སོང་བ་ཞིག་ཀྱང་བྱུང་ཞེས་ཐོས་ལ། དེ་ནས་རིམ་གྱིས་གདན་བཏེགས་ཏེ། སྣ་དཀར་རྩེ་དཔལ་སྡེ་སོགས་སུ་ཕེབས་ཞག་རེ་མཛད་དེ། སོ་སོའི་ཞལ་ངོ་སོགས་ལ་འདོད་ཆོས་ཅི་རིགས་པ་སྩལ་ཏེ། དེ་ནས་ཉིད་ཀྱི་སྔོན་གྱི་སྐུའི་སྐྱེ་བ་ཞང་སྣ་ནམས་རྡོ་རྗེ་བདུད་འཇོམས་ཀྱི་རྣམ་པར་སྤྲུལ་པ་རྗེ་བཙུན་རྡོ་རྗེ་གདན་པ་ཆེན་པོ་ཀུན་དགའ་རྣམ་རྒྱལ་གྲགས་པ་རྒྱལ་མཚན་དཔལ་བཟང་པོས་འདེབས་པར་མཛད་པའི་རིག་པ་འཛིན་པ་བྱེ་བའི་བསྟི་གནས་གོང་དཀར་ཆོས་སྡེ་རྡོ་རྗེ་གདན་དུ་གྲགས་པ་དེར་ཕེབས་ནས། དེར་བཞུགས་ཀྱི་དགེ་འདུན་རྣམས་ཀྱིས་བསུ་བ་སེར་འཕྲེང་ཤིན་ཏུ་ཟབ་པ་ཞུས།
གནས་དེར་ཞག་ཁ་ཤས་བཞུགས། ཆོས་གྲྭ་ཆེན་པོ་དེ་ཉིད་གྲྭ་ཚང་བཞི་པོའི་སློབ་དཔོན་སོ་སོ་དང་། ཟུར་ཆོས་འཆད་པ་པོ་ཆོས་རྗེ་ཐོད་དཀར་བ་དང་། དབུ་ཆོས་སོགས་གཞན་ཡང་གྲྭ་རིགས་མང་པོ་དང་བཅས་པ་རྣམས་ལ་དབང་བྱིན་རླབས་སོགས་ཆོས་ཀྱི་དགའ་སྟོན་ཅི་ཡང་ཞིག་སྩལ་ཅིང་། ཆོས་སྡེ་ཆེན་པོ་དེའི་རྟེན་གྱི་གཙོ་བོ་མཁྱེན་བརྩེ་ཆེན་མོའི་ཕྱག་བཟོ་ཐུབ་ཆེན་འཁོར་བཅས། དེའི་སྟེང་ན་ཡོ་གའི་ལྷ་ཁང་། དེའི་སྟེང་ན་རྡོ་རྗེ་གདན་པ་ཆེན་པོའི་སྐུ་གདུང་ཧྲིལ་པོ་བཞུགས་པའི་དངུལ་གདུང་གི་མཐའ་སྐོར་དུ་ལམ་འབྲས་བླ་མ་བརྒྱུད་པས་བསྐོར་བའི་བླ་མ་ལྷ་ཁང་འདུ་ཁང་ཆེན་མོའི་གཡས་གཡོན་སྟེང་འོག་ན་ཀྱེ་རྡོར་ལྷ་ཁང་དང་། མགོན་ཁང་། ལམ་འབྲས་ལྷ་ཁང་དང་འཇིགས་བྱེད་ལྷ་ཁང་སོགས་ལ་རྟེན་མཇལ་ལེགས་པར་མཛད། འདུ་ཁང་ཆེན་མོའི་ལྡེབས་རིས་ལ་དཔག་བསམ་འཁྲི་ཤིང་ནས་འབྱུང་བའི་རྒྱལ་བའི་སྐྱེས་རབས་ཤིན་ཏུ་ལེགས་པ་བྲིས་ནས་ཡོད་པ་རྣམས་ལ་ཐུགས་རྟོག་ཞིབ་དཔྱོད་མཛད་དེ།
ཕྱིས་སུ་ཡང་གོང་དཀར་ཆོས་སྡེའི་ལྡེབས་རིས་ལ་ཡོད་པའི་འཁྲུངས་རབས་ཀྱི་བཀོད་པ་དེ་གཞན་ལས་རྨད་དུ་བྱུང་བ་ཞིག་ཡོད་ཅེས་ཡང་ཡང་གསུངས་ཤིང་། དེ་དུས་འཁྲུངས་རབས་སོ་སོའི་ཞལ་བྱང་ལྡེབས་རིས་ལ་ཡོད་པ་དེ་ཞལ་བཤུས་མཛད། རྡོ་རྗེ་གདན་པ་ཆེན་པོའི་གསང་བའི་མགོན་ཁང་ཤིན་ཏུ་གཉན་པ་ཞིག་ཡོད་པ་དེ་ན་རྗེ་བཙུན་ཀུན་དགའ་རྣམ་རྒྱལ་ཉིད་ཀྱི་གར་ཆས། དབང་དྲིལ་རིགས་ལྔ་སོ་སོའི་ཕྱག་མཚན་གྱིས་ཡུ་བ་བྱས་པ་ཤིན་ཏུ་ངོ་མཚར་བ་རྣམས་དང་། གཞན་ཡང་འཕགས་པ་རིན་པོ་ཆེའི་ཐུགས་དམ་མའི་མགོན་པོའི་གོས་ཐང་བཀྲ་ཐགས་ལས་གྲུབ་པ་ཐོག་ཚད་མ་དང་། བླ་མ་དམ་པའི་ཐུགས་དམ་རྟེན་གྱི་མགོན་པོའི་གོས་ཐང་སོགས་ནང་མཇལ་གྱི་རིགས་རྣམས་ཀྱང་ཤིན་ཏུ་ཞིབ་པར་མཇལ། ཆོས་སྡེ་དེར་བཞུགས་རྣམས་ལ་རྒྱ་ཇའི་བཏུང་བ་མཆོག་གི་ཐོག ཟང་ཟིང་གི་དངོས་པོའི་གྲལ་འགྱེད་གྱ་ནོམ་པ་སྩལ་ཏེ། མདོར་ན་ལུགས་གཉིས་ཀྱི་སྒོས་སོ་སོའི་རེ་འདོད་ཡོངས་སུ་གང་བར་མཛད་དེ། དེར་ཡོད་ཀུན་ཀྱང་མི་ཕྱེད་པའི་དད་པ་ལ་བཀོད་ཅེས་ཐོས་ལ།
དེ་ནས་ལྷ་སར་ཕེབས་བཞེད་དེ། ཐོག་མར་སྙེ་ཐང་ཕྱོགས་སུ་ཕེབས་ནས། དེར་སྙེ་ཐང་བཀྲ་ཤིས་སྒང་། ཆོས་རྫོང་། སྙེ་ཐང་འོར་རྣམས་ན་བཞུགས་པའི་ཇོ་བོའི་སྐུ་འདྲ་ཕྱག་ནས་མ་ངོ་མཚར་ཅན་དང་། གཞན་ཡང་བླ་མ་དམ་པའི་ཐུགས་དམ་མའི་མགོན་ཁང་སོགས་རྟེན་ཁྱད་པར་ཅན་ཐམས་ཅད་མཇལ། སྨོན་ལམ་རྒྱ་ཆེན་པོ་མཛད་ཅིང་། དེ་དུས་ཇོ་བོ་ཡབ་སྲས་སམ་དངོས་སློབ་ཆེན་པོ་ཞིག་གི་སྐུའི་སྤྲུལ་པ་ཡིན་པ་ཡང་ཐུགས་ལ་དྲན་པ་སྣང་སྟེ། ཕྱིས་སུ་གསུང་ལས། ངེད་སྙེ་ཐང་དུ་སླེབས་དུས་སྔོན་ཇོ་བོ་རྗེ་སྙེ་ཐང་དུ་ཕེབས་པའི་ཚེ་ལྷ་སའི་ཐད་ཀྱི་ནམ་མཁའ་ལ་ལྷའི་བུ་དང་བུ་མོ་མང་པོས་མཆོད་པའི་བྱེ་བྲག་སྣ་ཚོགས་པའི་བཀོད་པ་ཡིད་དུ་འོང་བ་ཉིན་རེ་བཞིན་ཡོང་བ་ཞིག་འདུག་པ་གཟིགས་ནས།
ཕ་གིར་ཅི་ཡོད་གསུངས། ལྷ་ས་ཡོད་ཞུས་པས། ཇོ་བོ་ལ་ཤིན་ཏུ་གུས་པའི་ཚུལ་གྱི་ཕྱག་ཐལ་མོ་སྤྱི་བོར་སྦྱོར་བར་མཛད། ཅེས་གྲགས་པ་དེ་ཡང་དྲན་ནས་ཇོ་བོ་ཡབ་སྲས་སོགས་ལ་དད་པ་ཆེན་པོ་བྱུང་། སྙེ་ཐང་གི་གནས་དེ་རྣམས་སྔར་འགྲོ་མྱོང་བ་འདྲ་བའི་ཤིན་ཏུ་བག་ཕེབས་ལ་བློ་བདེ་བ་ཞིག་བྱུང་བས། ངེད་ཇོ་བོའི་སྐབས་དེར་ཡོད་པ་ཞིག་ཡིན་པ་འདྲ་གསུངས་པ་ནི་རྗེ་ཉིད་ཡང་ཡང་གསུངས་པ་ལས་དངོས་སུ་ཐོས་སོ། ། དེ་ལྟར་སྙེ་ཐང་གི་རྟེན་མཇལ་ལེགས་པར་གྲུབ་ནས། སླར་ཆོས་འཁོར་ལྷ་སར་ཕེབས་ཏེ། ཇོ་བོ་ཤཱཀྱ་མུ་ནེ་དང་། རང་བྱོན་བཅུ་གཅིག་ཞལ།
ར་མོ་ཆེ་ན་བཞུགས་པའི་ཇོ་བོ་མི་བསྐྱོད་རྡོ་རྗེ་གསུམ་གཙོ་བོར་གྱུར་པའི་ལྷ་སའི་རྟེན་ཁྱད་པར་ཅན་ཐམས་ཅད་མཇལ་ཏེ། སོ་སོ་ལ་སྙན་དར་དཀར་མེ་སོགས་མཆོད་པའི་སྤྲིན་ཕུང་ཟླ་མེད་པ་དང་། ཁྱད་པར་གསེར་ཞོ་ཕྱེད་དོ་ཙམ་ཞིག་གི་ཞལ་གསེར་ཕུལ་བས། རྟེན་ཐམས་ཅད་ལ་གསེར་ཆབ་ཤིན་ཏུ་འཐུག་པ་རང་བྱུང་བས། སྐུ་གཉེར་སོགས་རྒྱུས་ཡོད་རྣམས། ད་ལམ་གསེར་འདི་ཙམ་གྱིས་གཞན་ཡིན་ན་ཇོ་བོ་རིན་པོ་ཆེ་ཙམ་ལས་གཞན་རྣམས་མི་ཁྱེད་ནའང་། ད་ལམ་ཀུན་ལ་ཞལ་གསེར་ལུགས་མཐུན་རང་འབུལ་རྒྱུ་བྱུང་སོང་བ་འདི། ས་སྐྱ་བདག་ཆེན་རང་གི་གྲུབ་རྟགས་སུ་འདུག་པས་ཤིན་ཏུ་ངོ་མཚར་ཆེ་ཞེས་གླེང་བ་ཡང་བྱུང་འདུག་ཅིང་། དེ་གོང་ལྷ་སའི་ཕྱོགས་སུ་བོད་སོག་འཁྲུགས་རྩོད་ཤིན་ཏུ་ཆེ་བའི་སྐབས་ཇོ་བོའི་ཉེ་སྐོར་དེར་མི་མང་པོ་ཞིག་གྲོན་ཆེན་དུ་སོང་བར་བརྟེན། ཇོ་བོ་ལ་ཡང་སྐུ་གྲིབ་ཕོག་པའི་ཉམས་བག་ཙམ་འདུག་པ་དགོངས་ནས།
རྗེ་འདིས་ཁྲོ་བོའི་རྒྱལ་པོ་སྨེ་བ་བརྩེགས་པའི་བུམ་ཆུ་སྒྲུབ་པའི་ཆོ་ག་མཛད་དེ་ཇོ་བོ་སོགས་ལ་ཁྲུས་གསོལ་ཕུལ་བས། སྐུ་གྲིབ་སངས་པའི་རྟགས་ཀྱང་ཤིན་ཏུ་གསལ་བ་བྱུང་འདུག་ཅིང་། དེ་ནས་བསྟན་པ་རིན་པོ་ཆེ་སྤྱི་དང་བྱེ་བྲག་གིས་བསྡུས་པ་རྣམས་ཕྱོགས་དུས་ཀུན་ཏུ་དར་ཞིང་རྒྱས་པར་འགྱུར་བ་དང་། བོད་ཁམས་གཙོ་བོར་གྱུར་པའི་སྐྱེ་དགུ་རྣམས་བདེ་བའི་སྨོན་ལམ་རྒྱ་ཆེན་པོ་འདེབས་པར་མཛད། ཆོས་རྒྱལ་སྲོང་བཙན་སྒམ་པོའི་ཕོ་བྲང་དམར་པོ་རི་དང་ལྕགས་པོ་རི་གཉིས་དང་། ལྷ་སའི་ཡེར་པའི་བྲག་ཕུག་ཏུ་གྲགས་པ་སློབ་དཔོན་རིན་པོ་ཆེའི་སྒྲུབ་གནས་ཁྱད་པར་ཅན་གྱི་འཁོན་སྟོན་ཀླུའི་དབང་པོ་སྲུང་བས་གྲུབ་པའི་ས་བརྙེས་པའི་རྟགས་མཚན་མངོན་སུམ་དུ་བསྟན་ནས་བྱིན་གྱིས་བརླབས་པའི་ས། ཕྱིས་སུ་ཇོ་བོ་ཡབ་སྲས་ཀྱིས་ཀྱང་ཆོས་ཀྱི་འཁོར་ལོ་མང་དུ་བསྐོར་བའི་གནས་ཁྱད་པར་ཅན་དེ་ཉིད་མཇལ་བ་ལ་ཡང་ཕེབས་ཏེ། ལྷ་ས་བུད་ཙམ་གྱི་ཡེར་པའི་རིའི་རྩ་བ་ན་ཡོད་པའི་གྲོང་ཁྱིམ་དེའི་ལྟག་གི་ལམ་ནས་ཡར་ཡེར་པའི་ཕྱོགས་ལ་གཟིགས་པས། དགོན་ཁྲོད་ན་མཆོད་རྟེན་དཀར་པོ་ཇོ་བོ་རྗེའི་ཕྱག་ནས་མ་ཡིན་པ་ཞིག་ཡོད་པ་དེའི་ངོས་ལ་སྤྱན་རས་གཟིགས་ཁརྶ་པ་ཎིའི་སྐུ་བརྙན་མཚར་པོ་ཞིག་ཡོད་པ་གསལ་བར་གཟིགས་ནས། སླར་ཡེར་པ་རང་དུ་ཕེབས་ཙམ་ན་མཆོད་རྟེན་གྱི་ངོས་ལ་ཡོད་པའི་སྐུ་བརྙན་དེ་སྤྱན་རས་གཟིགས་ཁརྶ་པ་ཎི་ཀ་ཡིན་ནམ་ཅི་ཡིན་དགོངས་པ་ན།
སྔར་གྱི་དེ་མི་སྣང་བ་ཞིག་བྱུང་གསུངས། དེར་ཕེབས་འཕྲལ་གྲུབ་ཐོབ་བརྒྱད་ཅུའི་ཚོགས་ཁང་ཡིན་ཟེར་བའི་བྲག་ཕུག་ཆེན་པོ་དེ་དང་། ཇོ་བོ་ལྷ་ཅིག་གིས་བཀའ་གདམས་ཕ་ཆོས་བུ་ཆོས་སྩལ་པའི་གནས་སོགས་མཇལ་བ་མཛད། དེར་ཡང་སྔར་བཞུགས་བཞིན་པའི་གནས་སུ་ཕེབས་པ་འདྲ་བའི་ཤིན་ཏུ་ཐུགས་སྤྲོ་བ་རང་བྱུང་གསུངས་ཤིང་། དེ་ནུབ་ཡར་རྒྱབ་པའི་ལྕམ་ཞིག་གི་འདུག་གནས་ཡིན་པའི་གཟིམ་ཁང་སྤྲོ་མོ་ཞིག་འདུག་པ་དེར་བཞུགས་ཡུལ་མཛད་པའི་མཚན་ལམ་དུ། བུད་མེད་མཛེས་མ་བཞིས་ཕྱོགས་བཞི་ནས་དར་ཐག་རེ་བསྐྱངས་པའི་དབུས་ན་བཞུགས་གདན་ཞིག་ཀྱང་འདུག་པའི་ཁར་བཞུགས་དགོས་ཞུ་བ་ལ། རྗེ་འདིས་ཀྱང་དེར་བཞུགས་པའི་བཞུགས་སྣང་ཤིན་ཏུ་གསལ་ཡང་། སྟེང་ལ་འདེགས་པ་སོགས་མ་བྱུང་། དེ་ནས་ནངས་པར་རང་ཉིད་ཀྱི་ཞབས་འབྲིང་པ་ཆེན་པོ་རབ་འབྱམས་སྨྲ་བ་བསོད་ནམས་འོད་ཟེར་ལ་འདི་ལྟར་བྱུང་གསུངས་པས། ཚུལ་དེ་བཞིན་མཁའ་འགྲོའི་སྤྱན་འདྲེན་གྱི་རྣམ་པ་འདྲ་བ་ནས།
ལེགས་རྒྱུ་ཅི་ལྟར་ཡོད་ལགས་སམ་ཞུས་འདུག་པར། རྗེའི་གསུང་ལས། གདན་གྱི་སྟེང་ན་བསྡད་པའི་སྣང་བ་བྱུང་ཡང་། དར་ཐག་སོགས་འདེགས་པ་དང་འཁྱེར་བའི་རྣམ་པ་མ་བྱུང་བས་སྐྱོན་མེད། གནས་བཟང་བས་དེའི་བྱིན་རླབས་སུ་འདུག་གསུང་བ་མཛད་འདུག་པ་འདི་ནི། སྔོན་རྗེ་བཙུན་རིན་པོ་ཆེ་གྲགས་པ་རྒྱལ་མཚན་ཆ་ལུང་རྡོ་རྗེའི་བྲག་རྫོང་དུ་བུད་མེད་མང་པོས་རྡོ་ལེབ་དཀར་འཇམ་ཡིད་དུ་འོང་བ་ཆེན་པོ་ཞིག་ལ་འདིར་བཞུགས་ན་མཁའ་སྤྱོད་དུ་ད་ལྟ་སྤྱན་འདྲེན་ཞུ་བ་ལ། ངེད་ལ་ལྟོས་བཅས་མང་དུ་ཡོད་པས་རེ་ཞིག་མི་འགྲོ་གསུངས་མ་ཕེབས་པའི་ཚུལ་རྗེ་བཙུན་གྱི་རྣམ་ཐར་དུ་འབྱུང་བ་དེ་དང་མཚུངས་པས་ཤིན་ཏུ་ངོ་མཚར་བའི་རྣམ་ཐར་དུ་ཤེས་པར་བྱའོ། ། དེ་ནས་བསམ་ཡས་ཕྱོགས་སུ་ཆིབས་ཁ་བསྒྱུར་ཏེ། བསམ་ཡས་ཀྱི་ཕུ་རྒོད་རྒལ་ལ་བརྒྱུད་ནས་དཔལ་བསམ་ཡས་ལྷུན་གྱིས་གྲུབ་པའི་གཙུག་ལག་ཁང་ཆེན་པོར་ཕེབས་པའི་ཉིན། རབ་བྱུང་ལ་སོགས་བསམ་ཡས་ཚོགས་པ་ཕྱི་ནང་གི་དགེ་འདུན་རྣམས་ཀྱིས་སེར་འཕྲེང་གི་བཀོད་པ་ཟབ་པ་དང་བཅས་པས་ཕེབས་བསུ་ལེགས་པར་ཞུས་ཏེ།
ཕོ་བྲང་གོང་དུ་བཞུགས་ཡུལ་གནང་ཞིང་། དེ་ནས་དཔལ་བསམ་ཡས་ཀྱི་གནས་བདག་ཆེན་པོ་རྒྱལ་པོ་སྐུ་ལྔའི་ནང་ཚན་དཔེ་དཀར་རྒྱལ་པོའམ་རྒྱལ་པོ་ཤེལ་འཕྲེང་དཀར་པོ་དང་། རྒྱལ་པོ་ཤིང་བྱ་ཅན་སོགས་མཚན་གྱི་རྣམ་གྲངས་དུ་མ་དང་ལྡན་པ་དེ་ཉིད་ཀྱི་ཐུགས་ལས་སྤྲུལ་པའི་ལས་བྱེད་ཀྱི་གཙོ་བོ་གནོད་སྦྱིན་ཙེའུ་དམར་པོ། རྒྱལ་པོ་ཤེལ་འཕྲེང་དཀར་པོ་ཉིད་དང་བཅས་པ་གནས་པའི་དཔེ་དཀར་དཀོར་མཛོད་གླིང་གི་ལྕོག་ཏུ་གྲགས་པ་དེར་ཕེབས་པས། གནོད་སྦྱིན་ཆེན་པོ་ཡང་དམ་པ་འདི་དང་མཇལ་བ་ལ་ཤིན་ཏུ་རིངས་པའི་ཚུལ་གྱིས་སྐུ་ཕེབས་འཕྲལ་དུ་བྱུང་པ་ན། དེ་དུས་རྗེ་འདི་ཆོས་སྐྱོང་ཆེན་པོ་ལ་ཐུགས་དག་སྣང་ཆེན་པོ་རང་མཛད་པ་ཞིག་མེད་ཚོད་དུ་འདུག་ཀྱང་། གནོད་སྦྱིན་ཆེན་པོ་དེ་ཉིད་ནི་རྗེ་འདི་ལ་མཆོག་ཏུ་གུས་པའི་གསུང་མང་དུ་སྩོལ་བར་མཛད་ཅིང་། ལྷག་པར་དམ་པ་འདི་ལ་གདན་ས་ཆེན་པོའི་ཁུར་བཞེས་འདི་བཞིན་མཛད་དགོས་པའི་ལུང་བསྟན་ཞུས་གསོལ་མང་དུ་མཛད་པ་དང་། ལྷག་པར་རྟེན་འབྲེལ་གྱི་ཁྱད་པར་ཞིག་ཡོད་པ་ཡིན་པས། དགེ་བཤེས་ཀྱི་གདུག་འདྲེ་ལ་ལྷ་རྟ་ཞིག་དགོས།
དེ་ཡང་དགེ་བཤེས་གདུང་སྤེལ་བྱས། ས་དཀར་པོའི་གདན་གནོན་ན་རྟ་བང་མ་འཇུག་མ་འཇོབ་བེ་བ་ཅིག་ཁྱེར་ཤོག རབ་བྱུང་གཙང་མ་བྱེད་ན་གསར་མ་ཡིད་འཛིན་པ་ཞིག་ཁྱེར་དགོས་སོ་གསུངས་པ་ལ། རྗེ་འདི་གདུང་སྤེལ་ཐུགས་བཞེད་ལ་གཏན་མེད་པ་ནས། ལྷ་རྟ་ཡང་གཙུག་རྒྱན་ཟེར་བའི་གསར་མ་སིལ་པོ་རང་ཞིག་ཡོད་པ་དེ་འབུལ་བ་མཛད་དེ། རྗེ་བཙུན་བླ་མ་འདིས་ཆོས་སྐྱོང་ཆེན་པོ་ལ། ངེད་ནི་སྔ་མོ་ནས་བློ་ཡུལ་ན། རབ་ཏུ་བྱུང་ནས་ཀློག་པ་ཐོས་བསམ་དང་། བླ་མ་རྣམས་ལ་ཆོས་ཐོབ་རྒྱ་མ་ཆུང་བ་ཙམ་བྱས། འཆད་ཉན་གཙོ་བོར་བྱེད་བསམ་པ་ཁོ་ན་ཡོད་པ་བཞིན།
ད་ཆ་ཡང་གདུང་སྤེལ་སོགས་བློ་ལ་མེད། མཐུན་རྐྱེན་འཛོམ་ཞིང་དོན་གཉེར་མང་སར་ས་སྐྱ་པ་རང་གི་ཡབ་ཆོས་བདེ་ཀྱེ་སོགས་ཀྱི་རྒྱུད་མན་ངག་གིས་གཙོས་པའི་རང་གིས་གང་ཐོབ་རྣམས་འཆད་ཅི་ཐུབ་དང་། སླར་སྒྲུབ་པ་རྩེ་གཅིག་བྱེད་བསམ་པ་ཡོད་པས། ཆོས་སྐྱོང་ཆེན་པོ་ཁྱེད་ཀྱིས་ཀྱང་དེ་བཞིན་གྱི་འཕྲིན་ལས་སྒྲུབ་དགོས་གསུངས་པས། ཆོས་སྐྱོང་ཆེན་པོ་དགོངས་པ་ཅུང་ཟད་མ་ཁེངས་པའི་རྣམ་པས། གཡའ་ས་དཀར་པོའི་རུས་པ་འདི་མ་ཆད་ཙམ་ཞིག་བྱེད་ན། རིགས་གསུམ་མགོན་པོའི་རྣམ་སྤྲུལ་གྱི། དགེ་བཤེས་གཞོན་པ་རང་བསམ་པ་རྒྱ་ཆེ་དགོས་པ་ཡོད་དོ། ། ཞེས་གསུངས་པ་བྱུང་འདུག་ཅིང་། དེ་རྗེས་རྗེ་འདི་ལ་ཆོས་སྐྱོང་ཆེན་པོས་རྡོ་སྐས་ཀྱི་མགོར་ཕེབས་སྐྱེལ་མཛད་ནས།
གསུང་ལས། དགེ་བཤེས་ཀྱི་རིང་ལ་ས་དཀར་པོའི་མདངས་ཐོན་པའི་ཕྱིར་ཟབ་ཡངས་མཐིལ་གྱི་ལྷ་མི་རྣམས་ཀྱིས་ལྷ་རྒྱལ་ཐེངས་གསུམ་བོས་གསུངས་ནས། ཕྱག་གཡས་ཀྱིས་རལ་གྲི་ནམ་མཁའ་ལ་འཕྱར་ཐེངས་གསུམ་མཛད་བྱུང་བ་དང་བསྟུན། དེར་འཚོགས་སྐྱ་སེར་གྱི་ཁྲོམ་ཆེན་པོ་དམར་སྨུག་ཏུ་འཁྱིལ་བ་རྣམས་ཀྱིས་སྒྲ་ཆེན་པོ་འུར་ཆིལ་བ་ལན་གསུམ་བསྒྲགས་འདུག་པ་འདི་ཡང་དུས་ངན་སྙིགས་མའི་མཐར་ཐུག་པ་འདི་ལྟ་བུ་ལ། བདག་ཅག་གི་རྣམ་འདྲེན་འདིས་གདན་ས་ཆེན་པོའི་ཁུར་བཞེས་པ་ནས་བཟུང་། ལུགས་གཉིས་ཀྱི་འཕྲིན་ལས་དབྱར་མཚོ་ལྟར་རྒྱས་ཏེ། ཆོས་རྒྱལ་འཕགས་པ་མྱ་ངན་ལས་འདས་པའི་རྗེས་སུ་རྗེ་འདིའི་སྐུ་རིང་ལས་དཔལ་ལྡན་ས་སྐྱ་པ་དར་རྒྱས་ཆེ་ལ་གདུང་རིགས་གཞན་ལ་མ་བྱུང་བར་ཡོངས་ལ་གྲགས་ཤིང་གྲུབ་པའི་དགེ་མཚན་གྱི་དཔལ་ཕུན་སུམ་ཚོགས་པ་འདི་བཞིན་བྱུང་བ་དེ་དུས་ནས་ཆོས་སྐྱོང་ཆེན་པོས་རྟེན་འབྲེལ་བསྒྲིགས་ཤིང་། ལུང་བསྟན་མཛད་པ་འདི་དག་རྨད་དུ་བྱུང་བའི་རྣམ་ཐར་དུ་སྣང་ལ། དེ་ནས་བསམ་ཡས་ཀྱི་དབུ་རྩེ་ཆེན་མོ་དང་། ཇོ་མོ་གླིང་གསུམ།
གླིང་བཞི་གླིང་ཕྲན་བཅུ་གཉིས། ཉི་ཟླ་ལྷ་ཁང་གཉིས་སོགས་གཙུག་ལག་ཁང་མ་ལུས་པ་མཇལ་བ་མཛད། དཀར་མེ་སྙན་དར་མང་དུ་ཕུལ། ཆོས་སྐྱོང་ཆེན་པོ་ལ་ས་སྐྱ་པའི་བསྟན་པ་ཡུན་དུ་གནས་ཤིང་འཕེལ་བའི་བཀའ་བསྒོ་དང་། ལྷ་ཁང་སོ་སོར་སྨོན་ལམ་ཤིན་ཏུ་སྨིན་པ་འདེབས་པར་མཛད་དེ། དེ་ནས་བསམ་ཡས་མཆིམས་ཕུར་གྲགས་པ་སྔོན་སློབ་དཔོན་ཆེན་པོ་པདྨ་འབྱུང་གནས་ཀྱིས་རྗེ་འབངས་ཉེར་ལྔ་ལ་སྒྲུབ་པ་ཆེན་པོ་བཀའ་བརྒྱད་ཀྱི་དཀྱིལ་འཁོར་དུ་དབང་བསྐུར་བ་ཟབ་མོ་སོགས་ཆོས་ཀྱི་བདུད་རྩི་མང་དུ་སྩོལ་བར་མཛད་པའི་སྒྲུབ་གནས་ཁྱད་པར་ཅན་མཆིམས་ཕུ་བྲག་དམར་སྐྱེ་ཚང་དུ་གྲགས་པ་དེར་ཕེབས། མཆིམས་ཕུ་ནས་བསམ་ཡས་སུ་ནམ་ཕེབས་བར་ལ་ནམ་མཁའ་ལ་འཇའ་འོད་སྣ་ཚོགས་པ་འཁྲིགས་པ་ཞིག་ཉིན་རེ་བཞིན་བྱུང་བ་དང་། ཁྱད་པར་གནས་དེའི་གུར་དཀར་ཕུག་ཏུ་ཕེབས་པའི་ཉིན། ཉི་མ་སྔ་ཕྱེད་ནས། ཉི་ཕྱེད་ཀྱི་བར་དུ་མེ་ཏོག་གི་ཆར་རྒྱུན་ཆད་མེད་པར་ཁ་བ་ལྟར་བབས་པ་དང་།
སྔོན་སློབ་དཔོན་ཆེན་པོས་སྒྲུབ་པ་བཀའ་བརྒྱད་ཀྱི་དཀྱིལ་འཁོར་བསྡུ་བ་མཛད་པའི་བྲག་ཕུག་གི་ཐོད་ཀྱི་དཀྱིལ་འཁོར་དེ་ལས་ཚེ་ཆུ་མང་དུ་བབས་པ་དཔོན་སློབ་ཐམས་ཅད་ལ་གསོལ་རྒྱུ་བྱུང་བ་དང་། གཞན་ཡང་བྲག་ཕུག་དེའི་ལོགས་ལ་རྣམ་རྒྱལ་མཆོད་རྟེན་ཞིག་སྔར་མེད་གསར་དུ་རང་བྱོན་དུ་བྱུང་བ་ཐོག་མར་རྗེ་ཉིད་ཀྱིས་གཟིགས་ཏེ། འདི་བཞིན་ཅི་ཡིན་ཞེས་སྐུ་གཉེར་ལ་འདྲི་བ་གནང་བ་ན། དེ་དུས་ནས་བཟུང་མཆིམས་ཕུའི་གནས་བདག་ཀརྨ་པས་མཛད་པ་ཞིག་ཡོད་པ་བཞིན། སྐུ་གཉེར་དེ་ཡང་ཀར་ལུགས་ཀྱི་གྲྭ་པ་ཞིག་ཡིན་འདུག་ཀྱང་། གྲྭ་པ་དེ་ཡང་ངོ་མཚར་སྐྱེས་ཏེ། འདི་བཞིན་སྔར་ནས་མེད་ལགས། ད་ལམ་སྐྱེས་བུ་དམ་པ་ཕེབས་པས་གནས་སྒོ་གསར་དུ་བྱེ་བར་འདུག་པས་ཤིན་ཏུ་ཡ་མཚན་ཆེ་ཟེར་ཞིང་ཀུན་ལ་སྒྲོགས་པར་བྱེད། དེ་ནས་རྗེ་ཉིད་ཀྱི་ཞབས་འབྲིང་པ་རྣམས་ཀྱིས་ཀྱང་མཆོད་རྟེན་དེ་གསལ་བར་མཐོང་བ་ཡིན་ནོ། ། ཞེས་དེ་དུས་ཕྱག་ཕྱི་ལ་ཡོད་པ་དུ་མའི་ངག་ལས་ཀྱང་ཐོས་ཤིང་།
རྗེས་སུ་རྗེ་ཉིད་ཀྱི་གསུང་ལས་ཀྱང་། དེ་དུས་མཆོད་རྟེན་ཞིག་མཐོང་ངེས་ཡིན། སྐུ་གཉེར་ཁོ་རང་ཡང་འདི་སྔར་མེད། གནས་སྒོ་བྱེ་བར་གོར་མ་ཆག་ཟེར་བ་ཞིག་ནི་བྱུང་། ངེད་རང་དེ་དུས་མཆིམས་ཕུ་དེ་ཡང་སྔར་སྡོད་མྱོང་གི་གནས་འདྲ་བའི་བློ་ཕེབས་པོ་ཞིག་དང་། སློབ་དཔོན་རྗེ་འབངས་དང་བཅས་པ་རྣམས་ལ་དད་མོས་ཀྱང་ཤིན་ཏུ་ཆེ་བ་ཞིག་ནི་བྱུང་ཞེས་ཀྱང་ཕེབས་པ་ཞིག་བྱུང་བས། འདིས་ནི་དམ་པ་འདི་ཞང་སྣ་ནམས་རྡོ་རྗེ་བདུད་འཇོམས་ཀྱི་སྐྱེ་སྤྲུལ་ཡིན་པ་དང་། བསྟན་པ་སྔ་དར་གྱི་དུས་སུ་ལོ་ཙཱ་བ་མང་པོར་སྐུ་སྐྱེ་བ་བཞེས་པ་ཡིན་ཚུལ་གོང་དུ་བཀོད་པ་དེ་དག་ཀྱང་གསལ་བར་ནུས་ཏེ། སྔོན་སློབ་དཔོན་རིན་པོ་ཆེའི་ཞལ་ལས། མཆིམས་ཕུའི་བྲག་དམར་དུ་ཡང་གདམས་པ་མང་པོ་ནོད་པར་མཛད་པའི་སྔོན་གྱི་གནས་དེ་རྗེས་སུ་དྲན་པ་ཉིད་དུ་སྣང་བས་སོ། །
དེ་ལྟར་བསམ་ཡས་ཕུ་མདའི་གནས་མ་ལུས་པ་ཞིབ་ཏུ་མཇལ་བ་མཛད་ནས། བསམ་ཡས་རབ་བྱུང་པ་དཔོན་སློབ་གཙོ་བོར་གྱུར་པའི་བསམ་ཡས་སྐྱ་སེར་དད་འདུན་ཅན་མང་པོ་ལ་དབང་བྱིན་རླབས་རྗེས་གནང་ལ་སོགས་པའི་ཆོས་ཀྱི་བཀའ་དྲིན་ཡང་ཅི་རིགས་པ་སྩོལ་བར་མཛད་དེ། དེ་ནས་དཔལ་འབྱོར་རབ་བརྟན་ནས་སྔོན་གོམས་ལེགས་བྱས་ཀྱི་ལང་ཚོ་གསར་པ་དད་གུས་རིན་ཆེན་འཕྲེང་བས་མཛེས་པར་སྤུད་ཅིང་། རྣམ་མང་གཏོང་ཕོད་མུ་ཏིག་གི་དོ་ཤལ་འཕྱང་འཕྲུལ་ཅན། ལྷག་བསམ་དར་གྱི་སྟོད་གཡོག་ལྷབ་ལྷུབ་ཏུ་གཡོ་བ་རྒྱལ་བསྟན་སྤྱི་དང་བྱེ་བྲག་གི་ཉི་ཟླའི་དཀྱིལ་འཁོར་ཡུན་དུ་མི་ནུབ་ཅིང་གནས་པའི་དབྱིངས་སུ་འདེགས་པའི་སྙིང་སྟོབས་ཤིང་རྟ་མཛེས་པའི་བཞིན་བཟང་མ། མིའི་དབང་མོ་ནམ་མཁའ་མཛོད་མར་གྲགས་པ་དེས། སླར་ཡང་སྤྱན་འདྲེན་རྟིང་བསྐུལ་གྱི་བྱ་མ་རྟ་ཆེད་དུ་མངགས་པ་ན། དེར་ཆིབས་ཀྱི་ཁ་ལོ་བསྒྱུར་ཏེ་ཡར་ལམ་གྲྭ་པ་མངོན་ཤེས་ཅན་གྱིས་བཏབ་པའི་གཙུག་ལག་ཁང་། ཕྱིས་སུ་ཞྭ་ལུ་ལོ་ཙཱ་བ་སོགས་དམ་པ་མང་པོའི་བསྟི་གནས་གྲྭ་ཐང་གི་ཆོས་གྲྭ་ན་བཞུགས་པའི་ཞྭ་ལུ་ལོ་ཆེན་གྱི་གསེར་གདུང་། དེ་ཉིད་ཀྱི་ཐུགས་དམ་མའི་དུས་འཁོར་གྱི་སྐུ་བརྙན་སོགས་དེར་ཡོད་ཀྱི་རྟེན་ཐམས་ཅད་དང་།
པཎ་ཆེན་བྱམས་པ་གླིང་པའམ་མཚན་དངོས་བསོད་ནམས་རྣམ་པར་རྒྱལ་བ། ཐམས་ཅད་མཁྱེན་པ་རྡོ་རྗེ་གདན་པ་ཆེན་པོའི་ཁུ་བོར་གྱུར་པ་དེས་ཟླ་བ་བཅོ་བརྒྱད་ཀྱི་རིང་ལ་གྲུབ་པར་མཛད་ཅེས་གྲགས་པའི་མཆོད་རྟེན་ཆེན་པོ་བྱམས་པའི་སྐུ་དང་བཅས་པ་མཇལ་ཏེ། དཔལ་རབ་ནས་ཕེབས་བསུའི་བཀོད་པ་ཟབ་པ་དང་བཅས་ཏེ་དེར་ཕེབས། དཔོན་ས་ཉིད་གཙོ་བོར་གྱུར་པའི་དད་པ་ཅན་མང་པོ་ལ་ཆོས་ཀྱི་བཀའ་དྲིན་བསམ་གྱིས་མི་ཁྱབ་པ་སྩལ། ལྷག་པར་དཔོན་ས་ཉིད་ཡུམ་སྲས་སོགས་ལ་ཚེ་བཀའ་བརྒྱ་ཚར། ཆོས་སྐྱོང་གི་རྗེས་གནང་སོགས་རྗེས་གནང་ཟུར་བཀའ་ཟབ་པ་མང་པོ་ཡང་གནང་ཞིང་། དེ་དུས་གཉན་མགོན་ཞལ་བཞི་པའི་རྗེས་གནང་མཛད་པའི་ཚེ། དཔལ་རབ་མའི་སྲས་མོ་ཆོས་མཛད་མ་ཞིག་ཡོད་པ་དེ། ཨ་ཙ་ར་ལག་ན་རྐྱལ་པ་ཁྱེར་པ། སྨ་ར་རིང་པོ་བྱས་པ་ཞིག་དང་དངོས་སུ་འཕྲད་དེ།
དཔལ་མགོན་ཞལ་ཉིད་དམ། དེའི་སྤྲུལ་པ་ཞིག་ཏུ་འདུག་པས་ཤིན་ཏུ་ངོ་མཚར་ཆེ་ཟེར་ཞིང་། བདག་ཉིད་ཆེན་པོ་འདི་ནི་ཆོས་སྐྱོང་བྲན་དུ་འཁོལ་ནུས་ངེས་སུ་འདུག་གོ་ཞེས་རྗེ་འདིའི་སྙན་གྲགས་ཀུན་ལ་སྒྲོགས་པ་ལ་བྲེལ་བར་གྱུར་པ་ཞིག་བྱུང་ཞེས་ཐོས་ཤིང་། དེ་སྐབས་དཔལ་རབ་ཏུ་རྒྱང་ཙམ་བཞུགས་དུས་ཀྱི་གཟིམ་ཆུང་སྔོན་སྔགས་འཆང་ཆོས་ཀྱི་རྒྱལ་པོ་དཔལ་རབ་ཏུ་ཕེབས་པའི་ཚེ། དཔལ་རབ་ཀྱི་གཟིམ་ཆུང་གཅིག་ལ་གཟའི་རྒྱུ་ལམ་འདུག་ཟེར་བ་ཞིག་ཡོད་པ་ལ། སྔགས་འཆང་ཆེན་པོས་དཔོན་ས་ལ། ངེད་ཀྱིས་གཟའ་བཟུང་ནས་ཁྱེད་རང་ལ་སྟོན་ནོ་གསུངས། ལན་གཅིག་སྔགས་འཆང་ཆེན་པོས་གཟའ་བཟུང་ནས། དཔོན་ས་ལ་ད་ལྟ་ཤོག་གསུང་བྱོན་པས། གཟའ་དངོས་སུ་ནི་མ་མཐོང་།
གཟིམ་ཆུང་གི་ཞལ་བའི་ངོས་ལྕམ་གྱི་རྩ་བ་ལ་ཉེ་བ་དེར་མེ་འོད་ཁྱེམ་པ་ཞིག་འདུག་པ་མཐོང་ནས། དེ་ཡང་རིམ་གྱིས་ཡལ་སོང་བ་ཞིག་བྱུང་ཞེས་གྲགས་པའི་གཟིམ་ཁང་དེའི་ཉེ་ལོགས་ཀྱི་གཟིམ་ཆུང་ཞིག་ཏུ་མཛད་དེ། དཔལ་རབ་ཀྱི་སྟེང་གི་མགོན་ཁང་བསིལ་བའི་ཚལ་དུ་གྲགས་པ་དེར་ཉིན་རེ་བཞིན་ཐུགས་དམ་བསྐང་གསོ་དང་། འཕྲིན་འཆོལ་རྒྱས་པ་རེ་དང་། སྔོན་སྔགས་འཆང་ཆོས་ཀྱི་རྒྱལ་པོས་མཛད་པ་བཞིན། ཞལ་གྱི་རྟེན་རྡོ་གཅིག་གི་སྟེང་དུ་ནས་ནག་གི་ཚོམ་བུ་ལྔ་བཀོད་དེ། དེ་ལ་ཞལ་གྱི་མན་ངག་ནས་འབྱུང་བ་བཞིན་ཡབ་ཡུམ་ལྔ་བསྐྱེད་དེ་བསྟིམས་པ་སོགས་མཛད་ཅིང་། བསྟན་འགྲོ་སྤྱི་དང་ཁྱད་པར་རྗེ་བཙུན་ས་སྐྱ་པའི་བསྟན་པ་ཕྱོགས་མཐའ་དག་ཏུ་དར་ཞིང་རྒྱས་པར་འགྱུར་བའི་བཀའ་བསྒོ་དང་འཕྲིན་འཆོལ་ཟླ་མེད་པ་མཛད་པས། ཕྱིས་སུ་འཇམ་པའི་དབྱངས་མཐུ་སྟོབས་དབང་ཕྱུག་གི་ཕྱག་ཏུ་མི་དབང་ཀརྨ་བསྟན་སྐྱོང་དབང་པོས། དཔལ་རབ་ཆོས་གཞིས་སུ་ཕུལ་ཏེ་བདག་གིར་མཛད་པས།
བསྟན་འགྲོ་ལ་ཕན་པའི་རྒྱུ་ཆེན་པོར་གྱུར་པ་དེ་ཡང་སྔོན་སྔགས་འཆང་ཆོས་ཀྱི་རྒྱལ་པོས་འཕྲིན་འཆོལ་མཛད་པའི་རྒྱུན་རྗེ་བཙུན་དམ་པ་འདིས་འཐུད་ནས་མཛད་པའི་ནུས་མཐུ་ཡིན་པར་གོར་མ་ཆག་གོ ། དེ་ལྟར་དཔལ་རབ་ཏུ་ཞག་འགའ་བཞུགས་རིང་ལ་ནམ་མཁར་འཇའ་འོད་ཀྱི་གུར་ཁང་། ལྷའི་རོལ་མོའི་སྒྲ། མེ་ཏོག་གི་ཆར་འབབ་པ་སོགས་རྒྱུན་ལྡན་དུ་བྱུང་བར་སྣང་ཞིང་། སྐབས་ལ་ལར་དྲི་བཟང་པོ་རང་དགར་འཕྲོ་བ་སོགས་ངོ་མཚར་བ་དུ་མ་བྱུང་བས། དཔོན་ས་འཁོར་བཅས་རྗེ་འདི་ལ་མི་ཕྱེད་པའི་དད་པ་ཐོབ་སྟེ། འབུལ་ནོད་ཀྱི་དངོས་པོ་ཡང་། ཇ་གོས་དར། གསེར་དངུལ། གཡུ་བྱུ་རུ།
ན་བཟའ་སྐོར་ཆ་ཚང་དངོས་གཙང་བ། རྟ་དྲེའུ་ལ་སོགས་པ་རྒྱ་དཔང་ཤིན་ཏུ་ནས་ཆེ་བ་རང་ཕུལ་བ་ཡིན་ནོ་ཞེས་ཐོས་ལ། དེ་ནས་ཡར་གྱི་ཕེབས་ལམ་རོང་ཆེན་བརྒྱུད་ནས་ཟླ་བ་དགུ་ནང་དུ་གདན་ས་ཆེན་པོར་ཕེབས་འབྱོར་མཛད་ནས། ཟླ་བ་བཅུ་པ་དང་བཅུ་གཅིག་པའི་མཇུག་ཏུ་ལོ་ལྟར་གྱིས་གནང་བའི་དུས་རིམ་གྱི་གཏོར་བཟློག་རྣམས་སྨིན་རྒྱས་མཛད་ནས། དགུང་ལོ་ཉེར་བཞིར་ཕེབས་པ་དྲག་པོ་ཞེས་པ་ལྕགས་ཕོ་སྤྲེའུ་ལོ་མུས་ཕྱོགས་སུ་ཆིབས་ཁ་བསྒྱུར་ཏེ། རྗེ་བཙུན་མུས་པ་ཆེན་པོ་བུདྡྷ་དྷྭ་ཛའི་ནང་རྟེན་ཕྱི་རྟེན་རྣམས་མཇལ། དཀར་མེ་སྙན་དར་སོགས་མཆོད་པ་རྒྱ་ཆེན་པོ་ཕུལ་ཏེ་བསྟན་འགྲོ་ལ་ཕན་པའི་སྨོན་ལམ་གསོལ་འདེབས་ཤིན་ཏུ་སྨིན་པ་མཛད། གླིང་ག་བདེ་བ་ཅན་གྱི་དགེ་འདུན་རྣམས་ལ་མང་ཇའི་ཐོག་གྲལ་འགྱེད་ཀྱི་གནང་སྐྱེས་ཟབ་པ་དང་། དགོན་དེར་བཞུགས་ཀྱི་གྲྭ་རིགས་སོགས་ཚོགས་པ་རྣམས་ལ་རྗེས་གནང་ཟུར་བཀའ་བཅུ་ཕྲག་ལྷག་ཙམ་སོགས་ཆོས་ཀྱི་བཀའ་དྲིན་ཀྱང་མང་དུ་སྩལ། དེ་དུས་ལན་གཅིག་རྟ་མོ་བདེ་ལེགས་སུ་ཕེབས་ནས་རྟ་མོ་ཤར་ཕྱོགས་ཀྱི་སེར་བ་སྲུང་ཁོངས་ལ་སེར་བ་མི་འབྱུང་བའི་སྤྱན་དམིགས་སྲུང་འཁོར་ཙམ་མཛད་པས།
དེ་སྔ་སེར་བའི་གནོད་པ་སྡང་པོ་བྱས་པ་ཞིག་ཡོད་འདུག་ཀྱང་། དེ་ནས་བཟུང་ལོ་གསུམ་གྱི་བར་ལ་སེར་བ་གཏན་ནས་མ་བྱུང་ཞེས་རྒྱུས་ཅན་གྱི་ངག་ལས་དངོས་སུ་ཐོས་ཤིང་། མདོར་ན་ལུགས་གཉིས་ཀྱི་སྒོ་ནས་གླིང་ག་བདེ་བ་ཅན་གྱི་དགོན་ཆོས་གཞིས་དང་བཅས་པ་ཐམས་ཅད་དུས་དེ་ཙམ་ནས་བཟུང་ད་ལྟའི་བར་དུ་ཐུགས་རྗེ་ཆེན་པོས་གཡེལ་བ་མེད་པར་བརྩེ་གཅིག་ཏུ་སྐྱོང་བར་མཛད་པ་འདི་ཡིན་པར་སྣང་ངོ་། ། དེ་ནས་སྨོན་གྲོ་ནས་བདག་པོ་བྱང་པའི་ལྷ་ལྕམ་ཡེ་ཤེས་ཀྱི་མཚན་ཅན་མ་དེས་སྨོན་གྲོར་ཕེབས་དགོས་པའི་ཞུ་གསོལ་བྱུང་ནས། དེར་ཕེབས་པའི་སྒོ་དོད་དེ་ཡ་མ་བདེ་ལྡན་དང་། རྫོང་དགའ་ལྡན་རྩེ་སོགས་སུ་ཞག་རེ་ཙམ་བཞུགས་ནས། དེར་ཡོད་ཀྱི་གྲྭ་པ་རྣམས་ལ་རྒྱ་ཇའི་གནང་སྐྱེས་དང་། དབང་རྗེས་གནང་སོགས་ཆོས་ཀྱི་བཀའ་དྲིན་ཅི་རིགས་པ་སྩོལ་བར་མཛད་ཅིང་། དེ་ནས་རིམ་གྱིས་སྨོན་གྲོར་ཕེབས་ཏེ་ལྷ་ལྕམ་འཁོར་བཅས་ལ་ཁོང་རང་ཚོའི་དགོངས་བཞེད་དང་མཐུན་པའི་ཚེ་བཀའ་བརྒྱ་ཚར་སོགས་དབང་རྗེས་གནང་མང་དུ་སྩལ་ཏེ། དེ་དུས་ལྷ་ལྕམ་འདི་ལ་བདག་ཉིད་ཆེན་པོ་འདི་ཉིད།
རྗེ་བཙུན་རིན་པོ་ཆེ་གྲགས་པ་རྒྱལ་མཚན་གྱི་སྐུའི་སྐྱེ་བའི་ཟློས་གར་ཡིན་པའི་མཚན་ལྟས་ཤིན་ཏུ་གསལ་བ་བྱུང་ཚུལ་གོང་དུ་བཀོད་པ་དེ་ཉིད་ཀྱང་བྱུང་བར་སྣང་ཞིང་། བདག་མོས་ཟང་ཟིང་གི་འབུལ་སྤྱད་ཀྱང་རྣམ་གྲངས་མང་ཞིང་ཟབ་པ་རང་ཕུལ་ཏེ། རྗེ་འདིས་ཀྱང་འཁོར་གསུམ་ཡོངས་དག་གི་བསྔོ་བ་རིན་པོ་ཆེའི་རྒྱས་འདེབས་བླ་ན་མེད་པ་མཛད་པ་ཡིན་ཞེས་ཀྱང་འཁུམས་སོ། ། དོན་དེ་དག་ལ་འདི་སྐད་སྨྲ་སྟེ། མི་ཟད་ནམ་མཁའ་མཛོད་ལ་དབང་འབྱོར་ཞིང་། ། དྲི་མེད་གདུང་སྐྱེས་ཡོངས་ལ་སྲི་ཞུ་ཅན། ། ཐ་མལ་བུད་མེད་བརྒྱ་ཕྲག་ལས་དགའ་བས། ། མགོན་ཁྱོད་གཏན་གྱི་དཔུང་དུ་རིང་ནས་བཀུག ། དེ་ཚེ་གོ་ཏམ་ལྷ་དེ་བྱང་ཕྱོགས་ཀྱི། ། འགྲོ་འདིའི་བསོད་ནམས་མགྲོན་དུ་ཉེར་སོན་པ། །
རིན་ཆེན་ཇོ་བོའི་ཞལ་དཀྱིལ་གཟིགས་བཞེད་པའི། ། ལྷག་བསམ་བཞོན་པ་བརྩོན་པའི་ལྕག་གིས་བསྐུལ། ། ཤྲཱི་སིངྷ་ཟློས་པ་ཞང་སྣ་ནམས་དང་། ། རྡོ་རྗེ་བདུད་འཇོམས་གཉིས་པ་ཀུན་དགའི་མཚན། ། གང་གི་བསྟི་གནས་དབུས་རུ་རྡོ་རྗེའི་གནས། ། དེར་ནི་འདུས་ཚོགས་ཡང་དག་ལམ་བཀོད་དེ། ། གངས་ལྗོངས་འགྲོ་བའི་གཉེན་གཅིག་ཨ་ཏི་ཤ ། སྲས་དང་སློབ་མར་བཅས་པས་སྔོན་མེད་ཀྱི། ། ངོ་མཚར་ཆོས་ཀྱི་དགའ་སྟོན་འཇོ་བའི་ས། ། སྙེ་ཐང་ལྷ་ཡི་གྲོང་དུ་ཡུད་ཀྱིས་སོན། །
འཇིག་རྟེན་དབང་ཕྱུག་སྲོང་བཙན་སྒམ་པོ་ཡི། ། བྱིན་རླབས་འཕྲུལ་སྣང་དྲི་ཡི་གཙང་ཁང་དེར། ། ཐུབ་དབང་ཞལ་དཀྱིལ་རང་བྱོན་ཇོ་བོར་བཅས། ། རིན་ཆེན་གསེར་ཆབ་གོས་གྱིས་བཀླུབས་མཛད་ཚེ། ། ཕྲ་ཡང་ཀུན་ལ་ཁྱབ་པའི་ལེགས་བྱས་ལས། ། ཁྱོད་ཉིད་གྲུབ་པའི་དབང་པོར་ཉེར་མཚོན་པའི། ། རྟགས་ཀྱི་རི་མོ་མ་བྲིས་གསལ་བའི་གཏམ། ། ཕྱོགས་ཀྱི་རྣ་བའི་རྒྱན་དེ་ས་ཡིས་འཕྲོག ། འཁོན་སྟོན་ནཱ་གས་གྲུབ་བརྙེས་མཚན་མའི་གཟུགས། ། སྐལ་བཟང་མིག་སྒོར་བསྟན་པ་ཡེར་པའི་ཕུག །
གང་དེར་ཕྱག་ན་པདྨོ་འཛུམ་ཞལ་གྱིས། ། འཇམ་པའི་མགོན་ཁྱོད་རིང་ནས་དགྱེས་པས་བསུས། ། འཆི་མེད་དཔལ་མོའི་མཁའ་སྤྱོད་དགའ་ཚུལ་དུ། ། སྤྱན་འདྲེན་ཕོ་ཉ་རིངས་པར་ཆས་ན་ཡང་། ། མ་དག་འགྲོ་འདིའི་དོན་དུ་ལོ་བརྒྱའི་བར། ། འགྱུར་མེད་བརྟན་པའི་ཐུགས་བསྐྱེད་ཨེ་མ་མཚར། ། རྡོ་རྗེ་རྣོན་པོ་ཁྲི་སྲོང་ལྡེའུ་བཙན་གྱིས། ། བོད་ཡུལ་མཆོད་པའི་ཞིང་དུ་ཉེར་བསྐྲུན་པ། ། ལྷུན་གྲུབ་མི་འགྱུར་དཔལ་གྱི་བསམ་ཡས་དེ། ། བསྲུང་བའི་མེལ་ཚེ་མཐུ་ལྡན་ཙེའུ་དམར། །
གང་གིས་མགོན་ཁྱོད་མ་འོངས་ས་སྐྱ་པའི། ། བསྟན་པའི་བྱེད་པོར་འགྱུར་ཞེས་མདོང་གསོལ་གཏམ། ། སྐལ་ལྡན་སྒྲ་འཛིན་བདུད་རྩིར་ཁོལ་བ་དེ། ། རྣ་བའི་བཅུད་དུ་མི་ལེན་ཡིད་ཅན་སུ། ། པདྨ་ཀ་རས་སྨིན་བྱེད་བདུད་རྩིའི་སྐྱེས། ། བཅུ་ཕྲག་གཉིས་དང་ལྔ་ཡི་རྗེ་འབངས་ལ། ། ལེགས་པར་སྩལ་པའི་གནས་ཆེན་མཆིམས་ཕུའི་བྲག ། དམར་པོའི་ཡང་དབེན་གུར་དཀར་ཕུག་ཅེས་པར། ། འཆི་བ་མེད་པའི་བདུད་རྩིའི་ཆུ། ། ཆད་པ་མེད་པའི་བཅུད་གདའ་མོ། །
འབད་རྩོལ་མེད་པར་ལེགས་འབབ་པ། ། ངོམ་པ་མེད་པའི་ཚུལ་དུ་གསོལ། ། ངོ་མཚར་ཆོས་སྐུའི་རྟེན་མཛེས་པ། ། རང་བྱུང་སྔར་མེད་གནས་ཀྱི་སྒོ། ། གསར་པ་འབྱེད་པའི་ལྡེ་མིག་ཅན། ། དམ་པ་ཁྱོད་ཉིད་ཡིན་ནོ་ལོ། ། དཔལ་དང་ཕུན་ཚོགས་ཀུན་གྱིས་འབྱོར་ཞིང་རབ་ཏུ་བརྟན་པའི་ས། ། ངོ་མཚར་འཆི་མེད་དབང་པོའི་བང་མཛོད་འཛིན་མར་འཕོས་འདྲ་དགའ་བའི་གྲོང་། ། སྲོང་བཙན་ཞལ་དཀྱིལ་མངོན་ཤེས་ཅན་གྱི་བསྟི་གནས་གྲྭ་ཐང་ཞེས། ། ས་ཡི་ཐིག་ལེ་སྲིན་པོའི་ཕྱོགས་སུ་རྒྱང་གྲགས་སོན་པའི་ཕོ་བྲང་དེར། །
ཐུགས་བསྐྱེད་ཤིང་རྟའི་ཁ་ལོ། ། བརྩེ་བའི་འཕངས་ལོས་བསྐུལ་ནས། ། མཐར་གྱིར་བརྟོལ་ཏེ་དེའི་ཚེ། ། དབང་ལུང་ཟབ་མོའི་ཉིང་ཁུ། ། མང་པོའི་ནམ་མཁའ་མཛོད་མ། ། འཁོར་དང་གཉེན་འདུན་བཅས་པའི། ། རེ་བའི་ཡོལ་གོ་བཀང་པས། ། དགའ་སྤྲོ་ཆབས་ཅིག་རབ་འཕེལ། ། སླར་ཡང་འཇམ་མགོན་ཞབས་ཟུང་ཟླ་བའི་ཟེར། ། རིམ་པར་བཀོད་པའི་རང་གནས་འཁོན་གྱི་རི། །
ནོར་འཛིན་སྐྱ་བོ་བྷོ་ཊའི་རྡོ་རྗེ་གདན། ། གང་དེར་རིངས་པར་ཆིབས་ཀྱི་ཁ་ལོ་བསྒྱུར། ། རིགས་བརྒྱའི་ཁྱབ་བདག་མུས་ཆེན་འགྲོ་བའི་མགོན། ། བུདྡྷ་དྷྭ་ཛ་ཕྱི་ནང་མཆོད་པའི་རྟེན། ། གུས་པས་མཆོད་དང་མི་ཟད་ཆོས་སྦྱིན་ཕྱིར། ། བྱང་ཕྱོགས་ཆོས་ཀྱི་ཚལ་དུ་སླར་ཡང་བརྟོལ། ། ཀུན་ཀྱང་སྨོན་ཅིང་བག་གྲོའི་གྲོང་བརྡལ་དེར། ། ཡེ་ཤེས་མཚན་འཆང་ལྷ་ལྕམ་རྨི་ལམ་དུ། ། ཁྱོད་ནི་འཁྲུལ་ཞིག་གྲགས་པ་རྒྱལ་མཚན་གྱི། ། སྐྱེ་བའི་གར་དུ་སྣང་བའི་མཚན་མ་བསྟན།།
༈ །།སྤྱི་དོན་བཞི་པ་མཆོག་གི་འདྲེན་པ་གསུམ་སོགས་དམ་པ་མང་པོ་ལས་སྣ་ཚོགས་པའི་ཆོས་ཚུལ་གསན་ཏེ་མདོ་རྒྱུད་ཀུན་ལ་དབང་ཇི་ལྟར་འབྱོར་བའི་ཚུལ་ནི། ཤེས་རབ་ཀྱི་ཕ་རོལ་ཏུ་ཕྱིན་པ་བསྡུད་པ་ཚིགས་སུ་བཅད་པ་ལས། སངས་རྒྱས་ཆོས་རྣམས་དགེ་བའི་བཤེས་ལ་བརྟེན་ཏོ་ཞེས། ། ཡོན་ཏན་ཀུན་གྱི་མཆོག་མངའ་རྒྱལ་བས་དེ་སྐད་གསུངས། ། ཅི་ཕྱིར་ཞེ་ན་མཁས་པའི་ཡོན་ཏན་དེ་ལས་འབྱུང་། ། ཞེས་གསུངས་པ་ལྟར། ཚོགས་གཉིས་རིན་པོ་ཆེའི་རང་བཞིན་ལས་གྲུབ་པའི་སྤངས་རྟོགས་ལྷུན་པོའི་སྤོར་སོན་པའི་ལྷའི་འདོད་ཡོན་ཟག་པ་མེད་པའི་ལོངས་ལ་རང་དབང་དུ་སྤྱོད་པ་ནི། ཡོངས་འཛིན་ལུང་དང་མན་ངག་གི་ཆོས་སྤྱན་སྟོང་ལྡན་དག་ལས་གཞན་དུ་མེད་པས། ཐར་འདོད་འཆི་མེད་གཞོན་ནུ་དག་གིས་རྣམ་འདྲེན་སྐབས་གསུམ་དབང་པོ་རྣམས་འབད་པས་བསྟེན་དགོས་པར་དགོངས་ནས། རྗེ་བཙུན་དམ་པ་འདིས་ཀྱང་མཚུངས་པ་མེད་པའི་འདྲེན་པ་རྣམ་གསུམ་སོགས་ཡོངས་འཛིན་དུ་མ་ཞིག་གུས་པ་ཆེན་པོས་བསྟེན་ནས་ཐུན་མོང་དང་ཐུན་མོང་མ་ཡིན་པའི་ཆོས་ཚུལ་བསམ་གྱིས་མི་ཁྱབ་པ་ཞིག་གསན་པར་མཛད་པ་ལས།
འཇམ་པའི་དབྱངས་སྐུ་མཆེད་ལས་གསན་ཚུལ་རགས་པ་ཙམ་གོང་དུ་བཀོད་པ་ལྟར་དང་། ཞིབ་པར་དམ་པ་འདི་ཉིད་ཀྱི་གསན་ཡིག་ནས་རྟོགས་པར་བྱ་ཞིང་། དད་སྒྲོལ་བུདྡྷའི་ཞལ་ལས་རྙེད་ཚུལ་ཆེ་ལོང་ཙམ་སྔར་བཤད་པ་ལྟར་ཡིན་ཀྱང་། གོང་དུ་མ་འཁོད་པ་འགའ་ཞིག་དང་། གཞན་ཡང་མི་ཕམ་མགོན་པོས། ཐོས་པས་མི་ངོམས་ཉིད་དང་ནི། ། ཞེས་པ་དང་། དེའི་འགྲེལ་པར། སེང་གེ་བཟང་པོས། དམ་པའི་ཆོས་མཉན་པས་ངོམས་མི་ཤེས་པ་དང་།
ཞེས་ཆོས་ཀྱི་བདུད་རྩི་ཅི་ཙམ་གསོལ་ཡང་ངོམས་པ་མེད་པ་རྒྱལ་བའི་སྲས་པོ་ས་གསུམ་པ་འོད་བྱེད་པ་ལ་གནས་པ་རྣམས་ཀྱི་ཡོངས་སྦྱོང་དུ་བཤད་པ་དང་མཚུངས་པར། མཁས་ཤིང་གྲུབ་བརྙེས་ཀྱི་བླ་མའི་ཚོགས་གཞན་དག་ལས་གསན་པ་རྒྱ་ཆེར་མཛད་པའི་ཚུལ་རྣམས་ས་བཅད་སརྒ་མི་འཁྲུགས་ཤིང་བརྗོད་བདེ་བའི་ཕྱིར་འདིར་ཕྱོགས་གཅིག་ཏུ་བརྗོད་ན། དེ་ཡང་ཡོངས་འཛིན་དམ་པ་རྗེ་མུས་པ་ཆེན་པོ་དེ་ཉིད་ལ་གོང་དུ་བཀོད་པ་དེ་དག་ལས་གཞན་ཡང་མང་དུ་གསན་ཏེ། མ་གཅིག་གྲུབ་པའི་རྒྱལ་མོ་ནས་བརྒྱུད་པའི་བྱིན་རླབས་སམ་ཚེ་སྒྲུབ་ཟབ་མོ་དང་། རོང་སྟོན་ཆེན་པོ་ནས་བརྒྱུད་པའི་ཚེ་སྒྲུབ་ཀྱི་མན་ངག་ཟབ་མོ་ཞག་བདུན་མར་གྲགས་པ། མན་ངག་གི་ཡི་གེ་འཇམ་དབྱངས་སངས་རིན་པས་མཛད་པ་དང་། ཚེ་སྒྲུབ་བརྒྱུད་འདེབས་ཚར་ཆེན་གྱིས་མཛད་པའི་ལུང་དང་བཅས་པ། སྐྱེ་མེད་དོ་པ་ཆོས་ཤེས་ནས་བརྒྱུད་པའི་ཤེས་རབ་ཀྱི་ཕ་རོལ་ཏུ་ཕྱིན་པའི་ཉམས་ལེན། གཅོད་སྐོར་གསུམ་གྱི་ཁྲིད། གཅོད་ཀྱི་པོ་ཏིའི་ལུང་དང་བཅས་པ།
གྲུབ་ཐོབ་གཡའ་བཟང་པ་ནས་བརྒྱུད་པའི་གཟའ་བསྲུང་ཐོབ་པ་དོན་ལྡན་གྱི་མན་ངག་ཟབ་མོ། གྲུབ་ཐོབ་དེ་ལ་ར་ཧུ་ལས་དངོས་སུ་ཕུལ་བའི་དྲང་སྲོང་གི་གནོད་པ་བསྲུང་ཐབས་དགུ་སོགས་མན་ངག་འདི་ཉིད་ཀྱི་ཡིག་རྙིང་ཡོངས་རྫོགས་ཀྱི་ལུང་དང་བཅས་པ། ཆོས་རྗེ་ས་པཎ་ནས་བརྒྱུད་པའི་སྣང་བ་མཐའ་ཡས་ལ་བརྟེན་པའི་འཕོ་བའི་མན་ངག་གི་བསྒོམ་དོན་རྣམས་དང་། ཡང་རྗེས་གནང་ཟུར་དཀའི་རིགས་ཀྱང་གོང་དུ་བཀོད་པ་ལས། གཞན་ཡང་འཇམ་དབྱངས་ཨ་ར་པ་ཙ་ནའི་རྗེས་གནང་། རྗེ་བཙུན་གྱིས་མཛད་པའི་བསྟོད་པ་རྒྱུད་གསུམ་འཁོར་ལོ། དེའི་འགྲེལ་པ། སྒྲུབ་ཐབས་བསྟོད་པ་རྣམས་ས་པཎ་གྱིས་མཛད་པ། རྗེས་གནང་གི་ཡི་གེ་རྡོ་རྗེ་འཆང་གིས་མཛད་པ་རྣམས་ཀྱི་ལུང་དང་བཅས་པ། འཇམ་དབྱངས་དཀར་པོའི་རྗེས་གནང་།
སྒྲུབ་ཐབས་དང་། བསྟོད་པ་མ་ཏིས་མཛད་པ། ཁྲོ་ལོས་མཛད་པའི་ལོ་རྒྱུས་རྗེས་གནང་། སྒྲུབ་ཐབས་ལས་ཚོགས་དང་བཅས་པ་རྒྱ་སྟོན་གྱིས་མཛད་པའི་ལུང་བཅས། མི་གཡོ་བ་དཀར་པོའི་རྗེས་གནང་། དེའི་རྒྱ་གཞུང་མཁས་པ་ཡོན་ཏན་ཁྲིས་མཛད་པའི་ཡིག་རྙིང་མ་ལུས་པ། དེའི་ཞལ་ཤེས་ཀྱི་ཡི་གེ་གསུམ་ཡར་ལུང་པས་མཛད་པ། མཁན་ཆེན་གཡག་པས་མཛད་པའི་སྒྲུབ་སྐོར་མི་ཟད་པའི་གཏེར་མཛོད་ཀྱི་ལུང་བཅས། མི་གཡོ་བ་སྔོན་པོའི་རྗེས་གནང་ཆུ་བསྲུང་དང་བཅས་པ་དང་། འདིའི་རྒྱ་གཞུང་དང་།
གསལ་བྱེད་ཀྱི་ཡི་གེ་རྗེ་བཙུན་བསོད་ནམས་རྩེ་མོས་མཛད་པ། སྒྲུབ་ཐབས་རྗེས་གནང་དང་བཅས་པའི་ཡི་གེ་དཀོན་མཆོག་ལྷུན་གྲུབ་ཀྱིས་མཛད་པ་རྣམས་ཀྱི་ལུང་། ཛམ་སེར་ནག་གཉིས་ཀྱི་རྗེས་གནང་། སོ་སོའི་སྒྲུབ་ཐབས། རྗེས་གནང་གི་ཡི་གེ་དཀོན་མཆོག་ལྷུན་གྲུབ་ཀྱིས་མཛད་པའི་ལུང་བཅས། གྲུབ་ཆེན་མི་ཏྲ་ཛོ་གི་ནས་བརྒྱུད་པའི་ཚེ་དཔག་མེད་དཀར་པོའི་རྗེས་གནང་། སྒྲུབ་ཐབས་རྗེས་གནང་གི་ཡི་གེ་དཀོན་མཆོག་ལྷུན་གྲུབ་ཀྱིས་མཛད་པའི་ལུང་བཅས། སྨེ་བརྩེགས་དུད་ཁའི་བསྒོམ་ལུང་། སྒྲུབ་ཐབས། ལས་ཚོགས་ཆོས་རྗེ་ས་པཎ་གྱིས་མཛད་པའི་ལུང་བཅས།
སྨེ་བརྩེགས་ལྗང་སྔོན་ཇོ་བོ་ནས་བརྒྱུད་པའི་རྗེས་གནང་། ཡིག་རྙིང་གི་ལུང་བཅས། ཐུགས་རྗེ་ཆེན་པོ་སྐྱེར་སྒང་ལུགས་ཀྱི་རིགས་གཏད། སྒྲུབ་ཐབས་དཱི་པཾ་ཀ་རས་མཛད་པ། རིགས་གཏད་ཀྱི་ཆོ་ག སྐྱེར་སྒང་པས་ཞལ་གཟིགས་དུས་མཛད་པའི་བསྟོད་པ། སེམས་དཔའ་ཆེན་པོས་མཛད་པའི་སྒྲུབ་ཐབས་རྣམས་ཀྱི་ལུང་བཅས། དཔལ་མོ་ལུགས་ཀྱི་བསྙུང་གནས་ཀྱི་ཆོ་གའི་ལུང་། གུར་གྱི་མགོན་པོ་ལྕམ་དྲལ་ལྷ་གསུམ་གྱི་རྗེས་གནང་། གུང་ཆེན་ནས་བརྒྱུད་པའི་གུར་གྱི་མགོན་པོའི་གཏོར་དབང་།
པུ་ཏྲའི་རྗེས་གནང་ཟུར་བཀའ། དུར་ཁྲོད་བདག་པོའི་རྒྱུད་གསང་བ་སྙིང་གི་འཁོར་ལོ་དང་། འདིའི་མན་ངག་གི་ཡིག་སྐོར་ཡོངས་རྫོགས་ཀྱི་ལུང་དང་། གཞན་ཡང་ལུང་གི་སྐོར་ལ། ས་སྐྱ་པའི་ཡབ་ཆོས་སྒྲུབ་ཐབས་བརྒྱ་རྩར་གྲགས་པ་སྒྲུབ་ཐབས་དགུ་བཅུ་རྩ་དྲུག པཎྜི་ཏ་དོན་ཡོད་རྡོ་རྗེ་དང་། བ་རི་ལོ་ཙཱ་བས་བསྒྱུར་པའི་རྒྱ་གཞུང་གི་ལུང་། འཇམ་དབྱངས་སངས་རྒྱས་རིན་ཆེན་གྱི་བཀའ་འབུམ་གྱི་ལུང་། བྱམས་པའི་སྨོན་ལམ་གྱི་ལུང་ལ་སོགས་པ་ལུང་གི་རིགས་གྲངས་མེད་གསན་ཅིང་། རྒྱས་པར་ནི་རྗེ་ཉིད་ཀྱི་གསན་ཡིག་ན་གསལ་བ་ལྟར་ཡིན་ནོ། །
ཡང་བདག་ཅག་གི་རྣམ་འདྲེན་དམ་པ་འདིས་ཆོས་ཀྱི་སྤྱན་ལྡན་ལོ་ནས་སྤྱན་སྔ་རིན་པོ་ཆེ་ཀུན་དགའ་དོན་གྲུབ་ཀྱི་ཞལ་སྔ་ནས་ལ་སྔ་ཕྱིར་དམ་པའི་ཆོས་གསན་པའི་རྣམ་གྲངས་ལ། ཚེ་དཔག་མེད་འཆི་མེད་རྔ་སྒྲའི་དབང་། རྡོ་རྗེ་མི་འཁྲུགས་པ་ལྷ་དགུའི་དབང་། ཕྱག་རྡོར་འཆི་འཇོམས་ཀྱི་དབང་། འཕགས་པ་སྤྱན་རས་གཟིགས་ཞལ་བཅུ་གཅིག་པ་ལྷ་སོ་བདུན་ཀླུ་སྒྲུབ་ལུགས་ཀྱི་དབང་། མངའ་བདག་ཉང་རལ་ལུགས་ཀྱི་གུ་རུ་དྲག་དམར་གྱི་དབང་། འཇིགས་བྱེད་རྭ་ལུགས་རོ་ལངས་བརྒྱད་བསྐོར་གྱི་དབང་། གཤེད་དམར་ལྷ་ལྔའི་རྡུལ་ཚོན་དུ་དབང་བསྐུར་བ། སྒྲོལ་མ་ལྷ་བཅུ་བདུན་གྱི་དབང་། འཁོར་ལོ་བདེ་མཆོག་དྲིལ་བུ་པ་བརྒྱུད་པའི་བཀའ་བབ་གཉིས་ལྡན་གྱི་དབང་།
བདེ་མཆོག་མཁའ་འགྲོ་རྒྱ་མཚོའི་དབང་། ཤངས་པ་བཀའ་བརྒྱུད་ལུགས་ཀྱི་བདེ་མཆོག་ལྷ་ལྔའི་རྡུལ་ཚོན་གྱི་དཀྱིལ་འཁོར་དུ་དབང་བསྐུར་བ། རྟོག་པ་ལས་གསུངས་པའི་ཀུ་རུ་ཀུལླེའི་དབང་། པདྨ་དབང་ཆེན་ཡང་གསང་ཁྲོས་པའི་དབང་། གུ་རུ་ཐུགས་སྒྲུབ་ཀྱི་བྱིན་རླབས་ཐུགས་རྗེའི་དབང་། གུ་རུ་ཞི་བར་གྲགས་པ་བླ་མ་དགོངས་འདུས་ཆོས་དབང་ལུགས་ཀྱི་དབང་། གུ་རུ་ཉང་ལུགས་གཏོར་མ་ལ་བརྟེན་པའི་དབང་། པདྨ་གླིང་པས་གཏེར་ནས་སྤྱན་དྲངས་པའི་གུར་དྲག་གི་དབང་། ཐུགས་རྗེ་ཆེན་པོ་འགྲོ་འདུལ་གྱི་དབང་། ཀྱེ་རྡོ་རྗེ་ལམ་དུས་ཀྱི་དབང་།
གུར་མགོན་ལྷ་ལྔ་སྙན་བརྒྱུད་ལུགས་སིནྡྷུ་རའི་དཀྱིལ་འཁོར་ལ་བརྟེན་པའི་དབང་། ལྷ་གྲི་གུག་ལྔ། ལྷ་བརྒྱ། ལྷ་བཅུ་གཉིས་མ་རྣམས་ཀྱི་དབང་རས་བྲིས་ལ་བརྟེན་པ་རྒྱ་གཞུང་ལུགས། མགོན་པོ་ལྷ་བཅུ་བདུན་མའི་དབང་། དཔལ་དུས་ཀྱི་འཁོར་ལོ་ར་འབྲོ་ས་གསུམ་གྱི་བརྒྱུད་པའི་ཁྱད་པར་དང་ལྡན་པའི་བྱིས་པ་འཇུག་པའི་དབང་བདུན་གོང་མ་དང་བཅས་པ་རྡོ་རྗེ་སློབ་དཔོན་བདག་པོ་ཆེན་པོའི་དབང་། དུས་འཁོར་སྡོམ་ཆེན་གྱི་དབང་ལ་སོགས་པ་བྱ་སྤྱོད་བླ་མེད་སོགས་ཅི་རིགས་པ་སྟེ་གསང་སྔགས་གསར་སྙིང་གཉིས་ཀྱིས་བསྡུས་པའི་དབང་གི་རིགས་བཅུ་ཕྲག་གཉིས་དང་བདུན་ལ་སོགས་པ་སྨིན་པར་བྱེད་པ་དབང་དང་། གཞན་ཡང་དབུ་མ་ལུགས་ཀྱི་སེམས་བསྐྱེད། གྲུབ་ཆེན་ཐང་སྟོང་རྒྱལ་པོ་ནས་བརྒྱུད་པའི་ཚེ་སྒྲུབ་འཆི་མེད་དཔལ་སྟེར་དབང་གི་སྐབས་སུ་ཐོབ་པ་གོང་འཕེལ་དུ་བྱ་བའི་ཐབས་གྲོལ་བྱེད་ལམ་གྱི་རྣམ་གཞག་ལ་དབང་ལས་གཞན་པའི་བྱིན་རླབས་ནི། བརྡ་དོན་གསལ་བའི་བྱིན་རླབས།
ཟབ་ལམ་བླ་མའི་རྣལ་འབྱོར་གྱི་བྱིན་རླབས། བིར་བསྲུང་གི་བྱིན་རླབས། རྣམ་འཇོམས་བིར་ལུགས་ཀྱི་བྱིན་རླབས། ཚར་གསུམ་ཁུག་པའི་བྱིན་རླབས། ནཱ་རོ་མཁའ་སྤྱོད་ཀྱི་སིན་དྡྷུ་རའི་བྱིན་རླབས། འཁོར་ལོ་བདེ་མཆོག་གི་རྒྱུད་འཆད་དུས་མཛད་པའི་རིན་ཆེན་བཞིའི་སྔགས་བཏུ་དང་། ཞལ་བཞི་པའི་སྔགས་བཏུའི་བྱིན་རླབས། གོ་ཆའི་དཔའ་བོ་དྲུག་དང་དཔའ་མོ་དྲུག་གི་བྱིན་རླབས། ཀུ་རུ་ཀུལླེའི་གསང་སྒྲུབ་ཀྱི་བྱིན་རླབས། གཅོད་ནམ་མཁའ་སྒོ་འབྱེད་ཀྱི་བྱིན་རླབས་སོགས་བྱིན་རླབས་ཀྱི་རིགས་ཀྱང་བཅུ་ཕྲག་ལྷག་ཙམ་དང་།
གྲོལ་བྱེད་ལམ་གྱི་ཟབ་ཁྲིད་ཀྱི་སྐོར་ལ། སྒྲོལ་དཀར་གྱི་ལྷ་ཁྲིད། གསུང་ངག་སློབ་བཤད་ཟབ་མོའི་ཁྲིད། ལམ་སྦས་བཤད་ཀྱི་ཐུགས་རྡོ་རྗེའི་ཁྲིད། གུར་གྱི་མགོན་པོའི་མན་ངག་རྡོ་རྗེའི་བྲག་རྫོང་མའི་ཕྱི་ཁྲིད། ནང་ཁྲིད། ཐུན་མོང་མ་ཡིན་པའམ་གསང་ཁྲིད། ཞལ་བཞི་པའི་གསང་ཁྲིད་ཟབ་མོ། ཟབ་ལམ་རྡོ་རྗེའི་རྣལ་འབྱོར་སྦྱོར་བ་ཡན་ལག་དྲུག་པ་རྭ་ལུགས། འབྲོ་ལུགས།
དཔེ་མེད་མཚོ་ནས་བརྒྱུད་པ་སྟེ་བརྒྱུད་པའི་ཁྱད་པར་གསུམ་དང་ལྡན་པའི་ཁྲིད། གྲུབ་ཐོབ་མན་ལུང་པ་ནས་བརྒྱུད་པའི་དུས་འཁོར་སྙན་བརྒྱུད་ཀྱི་ཁྲིད། གྲུབ་ཐོབ་ཨུ་རྒྱན་པ་ནས་བརྒྱུད་པའི་བསྙེན་སྒྲུབ་ཟབ་མོའི་ཉམས་ཁྲིད། ཚ་ཆུང་སྙན་བརྒྱུད་དུ་གྲགས་པའི་ཁྲིད། ཕྱག་རྒྱ་ཆེན་པོ་ཡི་གེ་བཞི་པའི་ཁྲིད། ནཱ་རོ་ཆོས་དྲུག་གི་ཁྲིད། ཛམ་བྷི་རའི་རླུང་ཁྲིད་ཟབ་མོ། རས་ཆེན་དཔལ་འབྱོར་བཟང་པོ་ནས་བརྒྱུད་པའི་གཏུམ་མོ་ཞག་བདུན་མའི་ཁྲིད། གྲུབ་ཆེན་ནཱ་རོ་པ་ནས་བརྒྱུད་པའི་རོ་སྙོམས་སྐོར་དྲུག་གི་ཁྲིད། རྡོ་རྗེ་འཇིགས་བྱེད་ཀྱི་རྫོགས་རིམ་རྭ་རྩེ་སེམས་འཛིན།
མཚན་མོ་རྒྱུ་བ་མཚན་མ་གྱེན་བསྒྲེང་རྣམས་ཀྱི་ཁྲིད། རྡོ་རྗེ་འཇིགས་བྱེད་རྣལ་འབྱོར་བཞིའི་ཁྲིད། ཐུགས་རྗེ་ཆེན་པོའི་དམར་ཁྲིད་ཚེམས་བུ་ལུགས། འབའ་རྭ་ལུགས་ཀྱི་ཚེ་ཁྲིད། ཤངས་པ་བཀའ་བརྒྱུད་པ་ནས་འོངས་པ་ཕྱག་ཆེན་གའུ་མའི་ཁྲིད། ནཱ་རོ་མཁའ་སྤྱོད་ཀྱི་བསྐྱེད་རིམ་རྣལ་འབྱོར་བཅུ་གཅིག་གི་ཁྲིད། སུ་ཁ་ཆོས་དྲུག་གི་ཁྲིད། ལམ་སྐོར་ཕྱི་མ་བརྒྱད་ཀྱི་ཁྲིད་དང་། ཁྲིད་བརྒྱར་མི་ཐེ་བའི་ཟབ་ཅིང་དཀོན་པའི་ཁྲིད་ཟབ་མོ་བཅུ་ཕྲག་གཉིས་ལྷག་པ་དང་། ཁྲིད་བརྒྱ་སོགས་དང་བསྡོམས་པའི་ཁྲིད་བརྒྱ་དང་བཅུ་ཕྲག་གསུམ་ལྷག་ཙམ་དང་།
ཡང་རྗེས་གནང་གི་སྐོར་ལ། སྒྲོལ་དཀར་སྤྱན་བདུན་མའི་ཐུན་མོང་དང་ཐུན་མོང་མ་ཡིན་པའི་རྗེས་གནང་། མགོན་པོ་ཁྲོ་བཅུའི་རྗེས་གནང་། གུར་མགོན་ལྷ་བརྒྱད་སྦྲགས་སྒྲུབ་ཀྱི་རྗེས་གནང་ཐུན་མོང་མ་ཡིན་པ། ལྷ་མགོན་བཅུ་གཉིས་མའི་རྗེས་གནང་། གུར་མགོན་ལྷ་དགུའི་རྗེས་གནང་། གུར་གྱི་མགོན་པོའི་ཕྱི་ནང་གི་ལས་མཁན་བེར་གཅེར་གཉིས་ཀྱི་རྗེས་གནང་། རུ་མཚོན་གྱི་ལས་མཁན་བྲན་བདུད་གཤིན་རྗེ་ནག་པོའི་རྗེས་གནང་ཐུན་མོང་དང་ཐུན་མོང་མ་ཡིན་པ་གཉིས། ངོར་ལུགས་ཀྱི་གུར་མགོན་ལྷ་བཅུ་གཉིས་མའི་རྗེས་གནང་། གསང་བའི་ལས་མཁན་པུ་ཏྲ་ལྕམ་སྲིང་གི་རྗེས་གནང་ཟུར་བཀའ།
སྒྲུབ་དུས་ཀྱི་མགོན་པོ་ཞལ་ཁྲ་ཅན་ཐུན་མོང་མ་ཡིན་པའི་རྗེས་གནང་། ཞལ་བཞི་པ་བསྙེན་དུས་ཀྱི་མགོན་པོར་གྲགས་པའི་རྗེས་གནང་། སྒྲུབ་དུས་ཐུན་མོང་མ་ཡིན་པའི་རྗེས་གནང་། བྲམ་ཟེ་མངལ་གཏད་ཀྱི་རྗེས་གནང་། དཔལ་མགོན་གསང་སྒྲུབ་ཀྱི་རྗེས་གནང་། དཔལ་མགོན་ཁྱུང་ཞལ་ཅན་གྱི་རྗེས་གནང་། དཔལ་མགོན་གདོང་གཉན་ཅན་གྱི་རྗེས་གནང་། དཔལ་མགོན་བརྩེགས་ཞལ་ཅན་གྱི་རྗེས་གནང་། དཔལ་མགོན་དཀར་པོ་ཚེ་འཕེལ། སེར་པོ་བསོད་ནམས་སྒྲུབ།
དམར་པོ་དབང་བསྡུད། སྔོན་པོ་བགེགས་འཇོམས་རྣམས་ཀྱི་རྗེས་གནང་། གནད་དབབ་ཀྱི་མགོན་པོ་གཤིན་རྗེ་ལྟར་སྒྲུབ་ཀྱི་རྗེས་གནང་། བྲམ་ནག་བཤན་པ་དྲུག་བསྐོར་ནག་པོ་དོམ་མཆོང་གི་རྗེས་གནང་། ཞང་བློན་གསང་སྒྲུབ་ཀྱི་རྗེས་གནང་། སངས་རྒྱས་ཀླུ་དབང་རྒྱལ་པོའི་རྗེས་གནང་། སྨན་བླ་མཆེད་བདུན་གྱི་རྗེས་གནང་། ཛཾ་བྷ་ལ་དཀར་པོ་འབྲུག་བཞོན་གྱི་རྗེས་གནང་། མགོན་དཀར་ཡིད་བཞིན་ནོར་བུའི་རྗེས་གནང་། དམར་པོ་སྐོར་གསུམ་གྱི་རྗེས་གནང་།
དམར་ཆུང་མ་སྐོར་གསུམ་གྱི་རྗེས་གནང་། ཚོགས་བདག་དམར་ཆེན་ཕྱག་བཅུ་གཉིས་པའི་རྗེས་གནང་ཐུན་མོང་མ་ཡིན་པ། ཚོགས་བདག་དཀར་པོའི་རྗེས་གནང་། ག་ཡ་དྷ་ར་ནས་བརྒྱུད་པའི་ཛཾ་དམར་དྲག་སྒྲུབ་ཀྱི་རྗེས་གནང་། གྲྭ་པ་མངོན་ཤེས་ཅན་ནས་བརྒྱུད་པའི་ཛཾ་དམར་ཞལ་གསུམ་ཕྱག་དྲུག་པའི་རྗེས་གནང་། ཛཾ་སེར་ནག་གཉིས་ཀྱི་རྗེས་གནང་། འཇམ་དབྱངས་ཨ་ར་པ་ཙ་ནའི་རྗེས་གནང་། རི་ཁྲོད་མ་སེར་མོའི་རྗེས་གནང་། ཕྱག་རྡོར་གོས་སྔོན་ཅན་གྱི་རྗེས་གནང་། རྣམ་སྲས་སེར་ཆེན་རྟ་བདག་བརྒྱད་ཀྱི་རྗེས་གནང་།
སེང་གདོང་མ་ལྷ་དགུའི་རྗེས་གནང་། གྲུབ་ཆེན་བརྒྱད་ཅུའི་རྗེས་གནང་། ལྷ་མོ་ནམ་མཁའི་གོས་ཅན་གྱི་རྗེས་གནང་། འཇམ་དཔལ་ན་ག་རཀྵའི་རྗེས་གནང་། གཟའ་བདུད་ར་ཧུ་ལའི་རྗེས་གནང་། རྟ་མགྲིན་ཇོ་ལུགས་ཀྱི་རྗེས་གནང་། རྟ་མགྲིན་ཇོ་ལུགས་ཤོ་ན་བཞིས་བསྐོར་གྱི་རྗེས་གནང་། རྟ་མགྲིན་གྲུབ་རྒྱལ་ལུགས་ཀྱི་རྗེས་གནང་། རྟ་མགྲིན་སྐྱེར་སྒང་ལུགས་ཀྱི་རྗེས་གནང་། མྱུར་མཛད་ཡེ་ཤེས་ཀྱི་མགོན་པོ་ཕྱག་དྲུག་པ་འཁོར་བཅས་ཀྱི་རྗེས་གནང་།
མགོན་པོ་བེང་ཆེན་དམར་པོའི་རྗེས་གནང་། དུད་གསོལ་ལྷ་མོའི་རྗེས་གནང་། མགོན་པོ་ཕྱག་བཞི་པའི་རྗེས་གནང་། བེག་གདོང་ལྕམ་དྲལ་གྱི་རྗེས་གནང་། ཕྱག་རྡོར་ཁྱུང་ཁྲའི་རྗེས་གནང་། ཚེ་རིང་མ་མཆེད་ལྔའི་རྗེས་གནང་། སྒྲོལ་མ་ཉེར་གཅིག་གི་རྗེས་གནང་ཉེར་གཅིག་སྟེ། རྗེས་གནང་ཟུར་བཀའ་བརྒྱ་ཕྲག་ལ་ཉེ་བ་ཙམ་གསན་ཅིང་། ལུང་གི་སྐོར་ལ། དབང་བྱིན་རླབས།
ཁྲིད་རྗེས་གནང་ལ་སོགས་པ་གོང་གི་དེ་དག་གི་རྒྱབ་ཆོས་རྒྱུད་རྒྱ་གཞུང་། བོད་གཞུང་སོགས་ཡི་གེ་གསར་རྙིང་ཕལ་ཆེ་བའི་ལུང་དང་། ཁྱད་པར་དུ་སྒྲོལ་དཀར་གྱི་ཡིག་སྐོར་གཙང་པ་བློ་བཟང་པས་ཕྱོགས་གཅིག་ཏུ་བསྒྲིགས་པ་ཡོངས་རྫོགས། གཏེར་སྟོན་པདྨ་གླིང་པས་སྤྱན་དྲངས་པའི་གུར་དྲག་གི་གཏེར་ཆོས་ཐམས་ཅད་རྩ་བའི་ཡི་གེ་བདུན་གྱིས་ལྷག་པའི་བཅུ་ཕྲག་བཞི་དང་། ཐེམ་མེད་ཀྱི་ཡི་གེ་མང་པོ་སོགས་ཀྱི་ལུང་། མགོན་པོད་མེ་འབར་མ་གསང་སྒྲུབ་ཀྱི་ཡིག་སྣ་ཁ་ཅིག་མ་གཏོགས་ཡོངས་རྫོགས། སྙན་བརྒྱུད་གླེགས་བམ་ཕལ་ཆེ་བ། ཁ་སྐོང་གླེགས་བམ་ནས་ཆོས་སྣ་མང་པོ། གྱི་ལྗང་གླེགས་བམ་གྱི་ཕྱེད་ཙམ། གཉན་མགོན་ཆེན་པོའི་མན་ངག་གི་ཡི་གེ་མང་པོའི་ལུང་རྣམས་དང་།
གཞན་ཡང་བྱམས་པའི་སྨོན་ལམ། ལྟུང་བཤགས་ཤེར་སྙིང་བདུད་བཟློག་དང་བཅས་པ། བཀའ་གདམས་གཞུང་དྲུག་གི་ལུང་། རྗེ་རྡོ་རྗེ་འཆང་ཀུན་དགའ་བཟང་པོའི་བཀའ་འབུམ་པོད་བཞི་མར་གྲགས་པ་ཡོངས་སུ་རྫོགས་པ། རོང་སྟོན་ཆེན་པོའི་ཆོས་ཚན་བརྒྱ་དང་ཞེ་དྲུག་གི་ཕལ་ཆེར། རོང་སྟོན་རྗེའི་རྣམ་ཐར་པཎ་ཆེན་ཤཱཀྱ་མཆོག་ལྡན་གྱིས་མཛད་པའི་ལུང་། མཁས་པའི་དབང་པོ་དཀོན་མཆོག་ལྷུན་གྲུབ་ཀྱི་བཀའ་འབུམ་ཡོངས་རྫོགས་ཀྱི་ལུང་། རྗེ་དཀོན་མཆོག་དཔལ་ལྡན་གྱི་བཀའ་འབུམ་ལ་སོགས་པ་ལུང་གི་ཚོགས་བགྲང་མི་བཟོད་པ་ལྟ་བུ་ཞིག་གསན་ནས་ཐུགས་སུ་ཚུད་པར་མཛད་པ་ཡིན་ཞིང་། གཞན་ཡང་བདག་ཅག་གི་ཡོངས་འཛིན་འབྲེལ་ཚད་དོན་ལྡན་འདི་ཉིད་ཀྱིས་སྡོམ་བརྩོན་དམ་པ་རིགས་སྔགས་འཆང་པ་ནུབ་དགོན་ཆོས་རྗེ་སྦྱིན་པ་གྲགས་པ་ལས་ཆོས་ཀྱི་བདུད་རྩི་ནོད་པའི་རྣམ་གྲངས་ནི། ཆོས་རྒྱལ་མའི་འདོན་ཐབས་སུ་གྲགས་པ་འཇམ་དབྱངས་དང་ས་པཎ་སྦྲགས་སྒྲུབ་ཀྱི་བླ་མའི་རྣལ་འབྱོར།
ཆོས་རྗེ་སངས་རྒྱས་པས་མཛད་པའི་ཡིག་ལུང་དང་བཅས་པ། མ་གཅིག་གྲུབ་པའི་རྒྱལ་མོ་ལུགས་ཀྱི་ཚེ་དབང་། ཀྱེ་རྡོར་མན་ངག་ལུགས་ཀྱི་དབང་རས་བྲིས་ལ་བརྟེན་པ། རྗེ་བཙུན་གྱིས་མཛད་པའི་འགྲེལ་པ་དག་ལྡན། ཤར་ཆེན་གྱི་གོ་སླ་དང་བཅས་པའི་སྟེང་ནས་ཚུལ་བཞི་སྔོན་དུ་འགྲོ་བའི་དཔལ་ཀྱེ་རྡོ་རྗེའི་རྩ་རྒྱུད་བརྟག་པ་གཉིས་པའི་བཤད་བཀའ། ཀུན་ཏུ་དགོས་པའི་གཞུང་བདུན། ཀྱེ་རྡོར་རྒྱུད་ཀྱི་བྱུང་ཚུལ་ངོར་ཆེན་གྱིས་མཛད་པ། ཚུལ་བཞིའི་རྣམ་གཞག་གློ་བོ་མཁན་ཆེན་པས་མཛད་པ། འགྲེལ་པ་དག་ལྡན། ཤར་པས་མཛད་པའི་དག་ལྡན་ཁ་སྐོང་།
དཀོན་མཆོག་ལྷུན་གྲུབ་ཀྱིས་མཛད་པའི་རྒྱུད་འདེབས་དང་། མཛེས་རྒྱན་གཉིས་ཀྱི་ལུང་དང་བཅས་པ། གཉན་སྒྲོལ་གྱི་རྗེས་གནང་། མཚན་བརྒྱའི་ལུང་བཅས། ཕྱག་རྡོར་གཏུམ་པོ་ཁྱུང་ཆེན་གྱི་རྗེས་གནང་། མི་གཡོ་བ་སྔོན་པོའི་རྗེས་གནང་ཆུ་བསྲུང་དང་བཅས་པ། མི་གཡོ་བ་དཀར་པོའི་རྗེས་གནང་། དེའི་སྒྲུབ་ཐབས་དང་ལས་ཚོགས་ཀྱི་ཡིག་ལུང་དང་བཅས་པ། འཇམ་དབྱངས་སྨྲ་སེང་གི་རྗེས་གནང་། འཇམ་དབྱངས་ཡེ་ཤེས་བཟང་པོའི་རིགས་གཏད་སོགས་དང་།
གཞན་ཡང་ལུང་གི་སྐོར་ལ། རྗེ་བཙུན་གོང་མ་ལྔའི་བཀའ་འབུམ་ནས་ཆོས་སྣ་མང་པོའི་ལུང་། ངོར་ཆེན་རྡོ་རྗེ་འཆང་གི་བཀའ་འབུམ་ཕལ་ཆེར་གྱི་ལུང་། མཁྱེན་རབ་ཀྱི་དབང་ཕྱུག་མཁན་ཆེན་བསོད་ནམས་ལྷུན་གྲུབ་ཀྱི་བཀའ་འབུམ་དཀར་ཆག་ནང་བཞིན། བུ་སྟོན་རིན་པོ་ཆེའི་ཆོས་འབྱུང་ཆེན་མོ། རང་གི་སློབ་མ་ལ་གདམས་པའི་བུ་སྟོན་སྙིང་ཐུར། རྒྱུད་སྡེ་སྤྱི་རྣམ་རྒྱས་པའི་ལུང་ལ་སོགས་པ་མང་དུ་གསན་ལ། ཡང་ས་སྐྱ་པའི་མན་ངག་གསེར་ཆོས་སུ་གྲགས་པའི་གདམས་པ་སྙན་བརྒྱུད་ཟབ་མོ་ཀུན་གྱི་གཏེར་ཆེན་ཉམས་རྟོགས་ཀྱི་མངའ་བདག་གྲུབ་མཆོག་དབང་ཕྱུག་རབ་བརྟན་ཞབས་ཀྱི་དྲུང་དུ་ཇི་ལྟར་གསན་པའི་ཆོས་ཀྱི་རྣམ་གྲངས་ལ། རིག་འཛིན་རྒོད་ཀྱི་ལྡེམ་འཕྲུ་ཅན་ནས་བརྒྱུད་པའི་ཚེ་དབང་ལྕགས་སྡོང་མ། ས་སྐྱ་པའི་ཡབ་ཆོས་ཡང་དག་མར་མེ་དགུ་པར་གྲགས་པའི་ལྷ་དགུའི་དབང་།
ཡང་ཕུར་ཐུན་མོང་བའི་རྫོགས་རིམ་གྱི་མན་ངག་ཟབ་མོ་རྫོགས་ཆེན་ཨ་ཏི་ཡོ་གའི་ཁྲིད། རྫོགས་ཆེན་ཨ་ཏི་ཡོ་གའི་གླེགས་བམ་ཡོངས་རྫོགས་ཀྱི་ལུང་དང་བཅས་པ་སྟེ་སྔ་འགྱུར་རྙིང་མའི་ཆོས་ཚུལ་ཟབ་ཅིང་དཀོན་པ་མང་པོ་ཞིག་དང་། གསར་མའི་སྐོར་ལ། ས་སྐྱ་པའི་གདམས་པ་དམར་པོ་སྐོར་གསུམ་ལས། ནཱ་རོ་མཁའ་སྤྱོད་ཀྱི་བྱིན་རླབས། ས་སྐྱ་པའི་གསེར་ཆོས་མཁའ་སྤྱོད་སྒྲུབ་པའི་མན་ངག་ཟབ་མོ་ཐུན་མོང་མ་ཡིན་པའི་བསམ་མི་ཁྱབ། རྣལ་འབྱོར་མའི་ལུགས་དཀྱིལ་སྒོམ་ཚུལ་གྱི་ཡིག་ཆུང་ཟབ་མོ།

རྩ་དབུ་མའི་ཁྲིད་ཡིག་མཁྱེན་བརྩེས་མཛད་པའི་སྟེང་ནས་ཁྲིད་ལུང་དང་བཅས་པ། ཨིནྡྲ་མཁའ་སྤྱོད་ཀྱི་བྱིན་རླབས། མཻ་ཏྲི་མཁའ་སྤྱོད་ཀྱི་བྱིན་རླབས། ཞལ་གཉིས་མ། དོན་གྲུབ་མ། དབུ་བཅད་མ་སྟེ་དཔྱལ་ལུགས་ཀྱི་ཕག་མོ་སྐོར་གསུམ་གྱི་བྱིན་རླབས་རྣམས་གསན་ཅིང་། ཡང་ས་སྐྱ་པའི་ཁྱད་པར་གྱི་གདམས་པ་དམར་པོ་སྐོར་གསུམ་དུ་གྲགས་པ་ལས་རྗེ་བཙུན་མ་ཀུ་རུ་ཀུལླེའི་རྗེས་གནང་ཐུན་མོང་བ་དང་ཐུན་མོང་མ་ཡིན་པ་གཉིས། ཀུ་རུ་ཀུལླེའི་གསང་སྒྲུབ་ཐུན་མོང་མ་ཡིན་པ་སིནྡྷུ་རའི་དཀྱིལ་འཁོར་ལ་བརྟེན་པ་ལྷ་ལྔའི་བྱིན་རླབས་དང་། དཔལ་ཚོགས་ཀྱི་བདག་པོའི་རྗེས་གནང་ཐུན་མོང་ཡིན་མིན་གཉིས། དབང་བསྡུད་འདོད་པའི་རྒྱལ་པོའི་རྗེས་གནང་ཐུན་མོང་ཡིན་མིན་གཉིས། ཇོ་བོ་ནས་བརྒྱུད་པའི་ཚོགས་བདག་དཀར་པོ་གཙོ་འཁོར་བཞི་པའི་རྗེས་གནང་ལ་སོགས་པ་གསན་ཏེ།
དེ་ལྟར་དམར་པོ་སྐོར་གསུམ་རྗེས་གནང་རྣམས་སྔོན་དུ་སོང་ནས། སོ་སོའི་མན་ངག་གི་ཆོས་སྐོར་ཡོངས་རྫོགས་གསན་པར་མཛད་པ་ལས་ཀུ་རུ་ཀུལླེའི་ཆོས་སྐོར་ལ་ཕྱི་སྒྲུབ། ནང་སྒྲུབ། གསང་སྒྲུབ་གསུམ་དུ་ཕྱེ། ཚོགས་བདག་བགེགས་ཀྱི་རྒྱལ་པོའི་ཆོས་སྐོར་ལ། རྩ་བའི་ཡི་གེ གསལ་བྱེད་ལྷན་ཐབས་ཀྱི་ཡི་གེ ཞར་བྱུང་ཚོགས་བདག་དཀར་པོའི་སྒྲུབ་སྐོར་དང་གསུམ། དབང་བསྡུད་འདོད་པའི་རྒྱལ་པོའི་མན་ངག་གི་ཆོས་སྐོར་ལ། ཐུན་མོང་བ་དང་ཐུན་མོང་མ་ཡིན་པ་གཉིས་ཏེ་གསུམ་པོ་སོ་སོའི་མན་ངག་གི་ཡིག་སྐོར་རྣམས་ཚར་ཆེན་བློ་གསལ་རྒྱ་མཚོས་སྡེ་ཚན་དུ་བཅད་ཕྱོགས་གཅིག་ཏུ་བསྡུས་ནས་དཀར་ཆག་མཛད་པ་བཞིན་གྱི་གླེགས་བམ་ཡོངས་སུ་རྫོགས་པའི་ལུང་ལེགས་པར་ནོད་པར་མཛད་ལ།
ཡང་དམ་པ་དེ་ཉིད་ཀྱི་ཞལ་ལས་ཆོས་སྐྱོང་གི་སྐོར་གསན་པ་ལ། གུར་མགོན་ལྷ་བརྒྱད་སྦགས་སྒྲུབ་ཐུན་མོང་མ་ཡིན་པ་དང་། ལྷ་མགོན་བཅུ་གཉིས་མའི་རྗེས་གནང་། འཁོར་རྐྱང་པུ་ཏྲའི་རྗེས་གནང་ཟུར་བཀའ་རྣམས་དང་། གཉན་མགོན་ཆེན་པོ་གདོང་བཞི་པའི་ཆོས་སྐོར་ལ། བསྙེན་དུས་ཀྱི་མགོན་པོར་གྲགས་པའི་རྗེས་གནང་། སྒྲུབ་དུས་ཐུན་མོང་མ་ཡིན་པའི་རྗེས་གནང་། བྲམ་ཟེ་སྔགས་གཏད་ཀྱི་རྗེས་གནང་། དཔལ་མགོན་གསང་སྒྲུབ་ཀྱི་རྗེས་གནང་རྣམས་སྔོན་དུ་གསན་ནས་དཔལ་གདོང་བཞི་པའི་ཆོས་སྐོར་ཚར་ཆེན་ཆོས་ཀྱི་རྒྱལ་པོས་མཛད་པའི་དཀར་ཆག་ནང་བཞིན་ཡོངས་རྫོགས་ཀྱི་ལུང་། གདོང་བཞི་པའི་ཐུན་མོང་མ་ཡིན་པའི་མན་ངག་ཧ་ལ་ནག་པོའི་བེའུ་བུམ་ཡོངས་རྫོགས་ཀྱི་ལུང་།
རྫོང་ལུགས་ཀྱི་དགེ་བའི་བཤེས་གཉེན་རྣམས་ལས་བརྒྱུད་པའི་ཞལ་བཞི་པའི་མན་ངག་རྗེ་མུས་སྲེད་པས་མཛད་པའི་དཀར་ཆག་ནང་བཞིན་ཡིག་སྐོར་ཡོངས་རྫོགས་ཀྱི་ལུང་། དཔལ་མགོན་ཞལ་བཞི་པའི་ཡི་གེ་གསར་རྙིང་ཐོར་བུ་བ་དུ་མའི་ལུང་དང་བཅས་པ་དང་། གཞན་ཡང་དཔལ་ལྡན་ལྷ་མོ་འདོད་ཁམས་དབང་ཕྱུག་འཇིགས་བྱེད་དུད་པའི་སོལ་བ་ཅན་གཙོ་རྐྱང་གི་རྗེས་གནང་། གསང་སྒྲུབ་ནན་ཆགས་མ་ལྷ་ཉི་ཤུའི་རྗེས་གནང་། འདིའི་མན་ངག་ཟབ་མོ་ཡོངས་རྫོགས་བཞུགས་པའི་གླེགས་བམ་ཚར་ཆེན་ཆོས་ཀྱི་རྒྱལ་པོས་མཛད་པའི་དཀར་ཆག་ནང་བཞིན་གྱི་ལུང་དང་བཅས་པ། དུར་ཁྲོད་བདག་པོའི་རྒྱུད་སྒྲུབ་ཐབས་རྗེས་གནང་ལས་ཚོགས་ཀྱི་ཡིག་སྣ་མང་པོ། དཀར་བདུད་ལྕམ་དྲལ་གྱི་སྒྲུབ་སྐོར་འཁོན་རོག་ཤེས་རབ་ཚུལ་ཁྲིམས་ལ་བཞི་ཐོག་བླ་བྲང་གི་ལྟག་གི་ཉི་ཟླ་ཕུག་པར་ཆོས་སྐྱོང་རང་གིས་དངོས་སུ་གནང་བའི་ཡིག་སྐོར་ཆ་ཚང་སོགས་ཀྱི་ལུང་དང་བཅས་པ་སོགས་རྗེ་བཙུན་ས་སྐྱ་པའི་བཀའ་སྲུང་གསར་རྙིང་གི་ཟབ་ཆོས་མང་པོ་ཞིག་དང་། གནོད་སྦྱིན་ཆེན་པོ་ཟངས་ཀྱི་བེག་ཙེ་ཅན་གྱི་རྗེས་གནང་། ཆོས་སྐྱོང་དཔལ་མགོན་སྟག་གཞོན་ནག་པོ་གཙོ་འཁོར་གྱི་རྗེས་གནང་སོགས་ཀྱང་གསན། ཡང་བཀའ་གདམས་པ་ནས་བརྒྱུད་པའི་མགོན་དཀར་ཡིད་བཞིན་ནོར་བུའི་ཡིག་སྐོར་མང་པོ།
དབུས་སྟོན་པ་དཔལ་འཛིན་གྱིས་མཛད་པའི་རྡོ་རྗེ་འཇིགས་བྱེད་ཀྱི་མན་ངག་ཡིག་སྐོར། འཇིགས་བྱེད་ཀྱི་རྒྱུད་རྟོག་པ་བདུན་པའི་རྣམ་བཤད་རྒྱ་སྟོན་གྱིས་མཛད་པའི་སྟེང་ནས་ལུང་བཤད། ཨུཥྞི་རྭ་ལུགས་ཀྱི་ཡིག་སྣ་དུ་མའི་ལུང་། འཇམ་དཔལ་ནག་པོའི་རྗེས་གནང་། མན་ངག་ཡོངས་རྫོགས་ཀྱི་ཡིག་ལུང་ལ་སོགས་པ་སྙན་བརྒྱུད་གཙོ་བོར་གྱུར་པའི་ཆོས་ཚུལ་རྣམས་ཀྱིས་ཐོག་དྲངས་མན་ངག་ཟབ་དགུ་བསམ་གྱིས་མི་ཁྱབ་པ་ཞིག་གསན་ནས་ཐུགས་རྒྱུད་ཡོངས་སུ་ཚིམ་པར་མཛད་པ་ཡིན་ནོ། ། ཡང་རྗེ་བཙུན་དམ་པ་འདིས་ནི་རང་གི་གཅེན་འཇམ་པའི་དབྱངས་མཐུ་སྟོབས་དབང་ཕྱུག་དང་། སྔགས་འཆང་ངག་དབང་ཀུན་དགའ་དབང་རྒྱལ་མཆེད་ལས་ཀྱང་ས་སྐྱ་པ་རང་གི་ཡབ་ཆོས་འགའ་ཞིག་གསན་ཏེ། བཅོམ་ལྡན་རྡོ་རྗེ་གཞོན་ནུའི་རྡུལ་ཚོན་གྱི་དཀྱིལ་འཁོར་དུ་སྟོད་ལས་བྱང་ཆུབ་སྒྲུབ་པའི་དབང་ཟབ་མོ་དང་། མ་གཅིག་གྲུབ་པའི་རྒྱལ་མོ་ལུགས་ཀྱི་ཚེ་དཔག་མེད་ཀྱི་དབང་བཞི་བྱིན་རླབས་ཀྱི་ཚུལ་དུ་བསྐུར་བ་སོགས་སྐུ་མཆེད་གཉིས་ཀ་ལས་གསན་ཅིང་། གྲུབ་མཆོག་མཐུ་སྟོབས་དབང་ཕྱུག་ལ་ལུང་གི་རིགས་མང་པོ་ཞིག་གསན་ཏེ།
དེ་ཡང་རྗེ་འདིས་རྗེ་བཙུན་ས་སྐྱ་པ་གོང་མ་ལྔའི་བཀའ་འབུམ་གྱི་ལུང་རྣམས་ཕལ་ཆེར་རྗེ་མུས་པ་ཆེན་པོ་དང་། རྗེ་ནགས་དགོན་པ་སྦྱིན་པ་གྲགས་པ། མཁན་ཆེན་ཐམས་ཅད་མཁྱེན་པ་ངག་དབང་ཆོས་གྲགས་སོགས་ལས་གསན་མོད་ཀྱང་། སྔགས་འཆང་ཆོས་ཀྱི་རྒྱལ་པོ་ཡབ་སྲས་ནས་བརྒྱུད་པ་ཞིག་གུས་ཞེན་གྱིས་གསན་བཞེད་ཆེ་བར་ཡོད་པ་བཞིན། གྲུབ་པའི་དབང་ཕྱུག་བསོད་ནམས་དབང་པོ་ལས་ལེགས་པར་གསན་པ་མཁན་ཆེན་བྱམས་པ་རིན་ཆེན་རྒྱལ་མཚན་ལ་འཇམ་པའི་དབྱངས་མཐུ་སྟོབས་དབང་ཕྱུག་གིས་གསན་པ་ལྟར། རྗེ་འདིས་ཐུགས་རྩོལ་བ་ཆེན་པོས་གྲུབ་དབང་མཐུ་སྟོབས་དབང་ཕྱུག་ལས་གོང་མ་ལྔའི་བཀའ་འབུམ་ཡོངས་རྫོགས་ཀྱི་ལུང་གསན་པ་ཡིན་ལ། གཞན་ཡང་གྲུབ་མཆོག་དེ་ལ་སློབ་དཔོན་དཔའ་བོས་མཛད་པའི་དེ་བཞིན་གཤེགས་པའི་སྐྱེས་རབས་སོ་བཞི་པ་མཉྫུ་ཤྲཱིས་བསྒྱུར་པའི་ལུང་། མདོ་སྡུད་པའི་ལུང་། ཆོས་རྒྱལ་སྲོང་བཙན་སྒམ་པོའི་གསུང་རབ་མ་ཎི་བཀའ་འབུམ་དུ་གྲགས་པའི་ལུང་། རྗེ་མཁྱེན་བརྩེའི་དབང་ཕྱུག་གི་རྣམ་ཐར་ཁོང་རང་གིས་མཛད་པའི་ལུང་རྣམས་གསན་པ་ཡིན་ནོ། །
དེ་དག་ཏུ་མ་ཟད་འཇམ་མགོན་བླ་མ་འདིས་རྩེ་གདོང་བདག་ཆེན་ཆོས་ཀྱི་རྒྱལ་པོ་འཇམ་དབྱངས་ཀུན་དགའ་བསོད་ནམས་ལྷུན་གྲུབ་ཞབས་ལས་ཚེ་དཔག་མེད་ཛེ་ཏ་རི་ལྷ་དགུའི་དབང་། ཡང་དག་མར་མེ་དགུ་པའི་དབང་། རྡོ་རྗེ་འཇིགས་བྱེད་ས་ལུགས་ཀྱི་དབང་། ཀུན་མཁྱེན་གྱིས་མཛད་པའི་སྒྲུབ་དཀྱིལ་གྱི་ལུང་བཅས། ལམ་སྐོར་ཕྱི་མ་བརྒྱད་ཀྱི་ཁྲིད་བྱིན་རླབས་དང་བཅས་པ། ཆོས་ཀྱི་དག་བྱེད་སྡོམ་གསུམ་རབ་དབྱེའི་ལུང་བཤད། ཀུན་མཁྱེན་ཆེན་པོའི་སྤྱི་ཊིཀ་གི་སྟེང་ནས་གསན་པར་མཛད་ལ། ཡང་ལོ་ཕུ་བ་འབུམ་ཆེན་ཀུན་དགའ་དཔལ་འབྱོར་ལས་ཀྱང་ཟབ་ཆོས་འགའ་ཞིག་གསན་པ་ཡིན་ཏེ། རས་ཆེན་དཔལ་འབྱོར་བཟང་པོ་ནས་བརྒྱུད་པའི་ཚེ་དཔག་མེད་ལྷ་བཅུ་བདུན་གྱི་དཀྱིལ་འཁོར་དུ་དབང་བསྐུར་བ་མདའ་འཕེལ་མར་གྲགས་པ་ཀུ་རུ་ཀུལླེའི་གསང་སྒྲུབ་ལྷ་ལྔའི་བྱིན་རླབས། ཚོགས་བདག་དམར་ཆེན་དང་འདོད་རྒྱལ་གྱི་རྗེས་གནང་།
འཇིགས་བྱེད་ཀྱི་རྫོགས་རིམ་རྭ་རྩེ་སེམས་འཛིན། མཚན་མོ་རྒྱུ་བ། མཚན་མ་གྱེན་སྒྲེང་རྣམས་དང་། རྣལ་འབྱོར་བཞིའི་ཁྲིད། འཇིགས་བྱེད་ཀྱི་མན་ངག་ཟབ་མོ་ཡང་གསང་མཐུ་ཟློག་ནག་པོར་གྲགས་པ། བྲམ་ཟེ་སྔགས་གཏད་ཀྱི་རྗེས་གནང་། གཉོས་མགོན་ཏྲག་ཤད་ནག་པོ་གཙོ་འཁོར་དགུའི་རྗེས་གནང་རྣམས་དང་། ལུང་གི་སྐོར་ལ་གྲྭ་པ་མངོན་ཤེས་ཅན་ནས་བརྒྱུད་པའི་ཛམ་དམར་གྱི་ལས་ཚོགས་ཀྱི་ཡིག་རྙིང་ཡོངས་རྫོགས་ཀྱི་ལུང་། དུར་ཁྲོད་བདག་པོའི་རྒྱུད་མན་ངག་གི་ཡིག་རྙིང་འགའ་ཞིག་གི་ལུང་རྣམས་དང་། ཡང་རྗེ་དེ་ལ་གསང་སྔགས་རྙིང་མའི་ཆོས་སྐོར་གསན་པ་ནི།
སྤྱིར་གསང་སྔགས་རྙིང་མ་ལ་བཀའ་གཏེར་གཉིས་ལས། བཀའ་མ་ནི་ས་སྐྱ་པའི་ཡབ་ཆོས་ཡང་ཕུར་སོགས་དང་ཚུལ་མཚུངས་པ་རྡོ་རྗེ་འཆང་ནས་བཟུང་ད་ལྟའི་བར་དུ་བརྒྱུད་པ་བར་མ་ཆད་པས་བཀའ་ཡོད་ལ་ལྷད་མེད་པ་རྣམས་ཡིན་ཞིང་། གཏེར་མ་ནི་སྒྲུབ་ཆེན་བཀའ་བརྒྱད་དུ་ཡོད་པ་ལས། བསྐྱེད་པ་མཧཱ་ཡོ་ག་སྟེ་བསྐྱེད་རིམ་གཙོ་བོར་སྟོན་པ་གཏེར་ཁ་གོང་མར་གྲགས་པ་ཁྲི་སྲོང་ལྡེའུ་བཙན་གྱི་སྤྲུལ་པ་མངའ་བདག་ཉང་རལ་གྱིས་གཏེར་ནས་སྤྱན་དྲངས་པའི་བཀའ་བརྒྱད་བདེ་གཤེགས་འདུས་པའི་སྐོར། ལུང་ཨ་ནུ་ཡོ་ག་སྟེ་རྫོགས་རིམ་གཙོ་བོར་སྟོན་པ་གཏེར་ཁ་འོག་མར་གྲགས་པ་ཉང་རལ་དེ་ཉིད་ཀྱང་སླར་བྱོན་པ་གུ་རུ་ཆོས་དབང་གིས་ལྷོ་གཏེར་ནས་སྤྱན་དྲངས་པ་བཀའ་བརྒྱད་གསང་བ་ཡོངས་རྫོགས་ཀྱི་སྐོར། བསྐྱེད་རྫོགས་ཟུང་འཇུག་སྟོན་པ་རིག་འཛིན་རྒོད་ལྡེམ་གྱིས་བྱང་གཏེར་ནས་སྤྱན་དྲངས་པའི་བཀའ་བརྒྱད་དྲག་པོ་རང་བྱུང་རང་ཤར་གྱི་སྐོར་དང་། གཞན་ཡང་སྤྲུལ་སྐུ་བདེ་ཆེན་གླིང་པས་སྤྱན་དྲངས་པའི་བཀའ་བརྒྱད་ཁྲོ་འབར་མ་དང་། པདྨ་གླིང་པས་སྤྱན་དྲངས་པའི་ཐུགས་ཀྱི་མེ་ལོང་ལ་སོགས་པ་བཀའ་བརྒྱད་ཀྱི་རིགས་མང་དུ་ཡོད་པ་རྣམས་ནི་བཀའ་བརྒྱད་ཡོངས་སུ་རྫོགས་པའམ་རྩ་བ་ཡིན་ལ། དེ་དག་ལས་འཕྲོས་པའི་བཀའ་བརྒྱད་བྱེ་བྲག་པ་ལ་ཡང་མང་དུ་ཡོད་པའི་འཕྲིན་ལས་ཕུར་པའི་སྐོར་ལ། གུ་རུ་ཆོས་དབང་གིས་ལྷོ་གཏེར་ནས་སྤྱན་དྲངས་པ་ཕུར་པ་ཡང་གསང་སྤུ་གྲིའི་སྐོར།
རཏྣ་གླིང་པས་སྤྱན་དྲངས་པ་ཡང་གསང་བླ་མེད་ཀྱི་སྐོར། རིག་འཛིན་རྒོད་ལྡེམ་པས་སྤྱན་དྲངས་པ་ལ། བསྐྱེད་པ་མཧཱ་ཡོ་ག་དང་འབྲེལ་པ་ཕུར་པ་ལྷ་ཁྲའམ་ཆེ་མཆོག་གི་སྐོར། ལུང་ཨ་ནུ་ཡོ་ག་གཞིར་བཞག་པའི་ཕུར་པ་ལྷ་ནག་གམ་དྲག་སྔགས་ཀྱི་སྐོར། རྫོགས་ཆེན་ཨ་ཏི་ཡོ་ག་དང་འབྲེལ་བའི་ཕུར་པ་ལྷ་འདུས་སམ་དྲིལ་སྒྲུབ་ཀྱི་སྐོར་རྣམས་ཡོད་པའི་ནང་ནས། ཕུར་པ་ཡང་གསང་སྤུ་གྲིའི་ཆོས་སྐོར། བི་དོ་ཏ་མ་ལ་འབུམ་སྡེའི་རྒྱུད་ནས་བཀོལ་བ་དུམ་བུའི་རྒྱུད་རྩ་བ་རྡོ་རྗེ་ཁྲོས་པ་སོགས་ཡིག་སྣ་བཅུ་ཕྲག་གཉིས་དང་། དྲུག་ཕྲག་གཅིག་ཙམ་གྱི་ལུང་། གཤིན་རྗེ་ཚེ་བདག་དང་། རྟ་མགྲིན་གསང་འདུས་ཀྱི་མན་ངག་འགའ་ཞིག
གཤིན་རྗེའི་ལས་ཚོགས་མཁའ་འགྲོའི་ཟ་ཡིག་རྣམ་དགུ། འཁོན་སྦྱངས་ཨན་དར་རྡོ་ལུང་མར་གྲགས་པ། རིག་འཛིན་རྒོད་ལྡེམ་པས་སྤྱན་དྲངས་པའི་གུ་རུ་ཐུགས་སྒྲུབ་ཀྱི་དཔེ་ཚན་ཉེར་གཅིག སློབ་བུའི་འདོད་པ་བརྟག་ཐབས་ཀྱི་མན་ངག ཕྱག་རྡོར་དྲེགས་པ་ཀུན་འདུལ་ལ་བརྟེན་པའི་ཆར་འབེབས། སྤྲུལ་སྐུ་པདྨ་གླིང་པའི་གཏེར་ཆོས་གསོལ་ཁ་མཚོན་ཆ་ཅན་གྱི་ལག་ལེན་ནག་པོ་འགྲོ་ཤེས། མངོན་སྤྱོད་ཀྱི་ལས་ཀུན་ལ་གཅེས་པའི་ཡིག་ཆུང་། ཕུང་པོ་རི་བོ་ཆེ་ནས་ཞང་ཁྲོམ་གྱིས་བཏོན་པའི་གཏེར་ཆོས་སོགས་རྙིང་མའི་གདམས་པ་མང་དུ་གསན་པ་ཡིན་ལ། དེ་ལྟར་རྗེ་བཙུན་བླ་མ་འདི་ཉིད་ཀྱིས་ཡོངས་འཛིན་མཁས་ཤིང་གྲུབ་པ་བཅུ་ཕྲག་གཅིག་ཏུ་གཉིས་ཀྱིས་ལྷག་པ་དག་གུས་པ་ཆེན་པོས་བསྟེན་ནས་ཐུན་མོང་དང་ཐུན་མོང་མ་ཡིན་པའི་ཆོས་ཚུལ་བསམ་གྱིས་མི་ཁྱབ་པ་ཞིག་གསན་ཅིང་ཐུགས་སུ་ཆུད་པར་མཛད་པས་ལུང་དང་། མན་ངག་དང་།
བཤད་པ་ལ་སོགས་པ་ཆོས་ཀྱི་རྒྱ་མཚོ་ཆེན་པོར་གྱུར་པ་ཡིན་ནོ། ། གསན་པ་དེ་དག་ལས་ཀྱང་ཐར་རྩེ་ནས་ནམ་མཁའི་མཚན་ཅན་ལས་ཐོར་བུ་གསན་པ་རྣམས་ནི་སྐུ་གཞོན་ནུའི་དུས་སུ་ཡིན་པས། གོང་གཞོན་ནུ་རོལ་རྩེད་ཀྱི་སྐབས་སུ་བཀོད་ཟིན་ལ། མཁན་ཆེན་ཐམས་ཅད་མཁྱེན་པ་ངག་དབང་ཆོས་གྲགས་ལས་ནི་དགུང་ལོ་བཅུ་ཕྲག་གསུམ་བཞེས་པ་ནས། མཁན་ཆེན་དེ་ཉིད་ཞི་བར་གཤེགས་ཀྱི་བར་དུ་ཡང་ཡང་དུ་གསན་ནས། ཆོས་ཚུལ་གང་ལ་ཡང་མཐའ་ཆོད་པར་མཛད་ཅིང་། འཇམ་དབྱངས་སྐུ་མཆེད་དང་རྗེ་མུས་པ་ཆེན་པོ་གསུམ་གྱི་ཕྱིས་ནས་མཁན་ཆེན་འཇམ་པའི་དབྱངས་འདི་ལ་བླ་མ་རྣམས་ཀྱི་ནང་ནས་མཆོག་ཏུ་འཛིན་ཅིང་། གསན་པ་ཡང་དཔག་ཏུ་མེད་པ་ཞིག་མཛད་པ་དང་། དམ་པ་འདིས་ཀྱང་མཁན་ཆེན་མཚུངས་པ་མེད་པ་དེ་ལ་གསང་བ་འདུས་པའི་ཆོས་ཀྱི་བཀའ་དྲིན་བླ་ན་མེད་པ་སྩོལ་བར་མཛད་པ་ཡིན་པས་ན། ཚུལ་དེ་དག་ནི་འོག་ཏུ་རྒྱས་པར་འཆད་པ་མདོངས་གསོལ་ལགས་སོ། །
དོན་དེ་དག་ལ་འདི་སྐད་སྨྲ་སྟེ། ཆོས་ཀུན་མངོན་རྫོགས་བྱང་ཆུབ་སངས་རྒྱས་ཀྱི། ། ཟག་མེད་ཡོན་ཏན་འཆི་མེད་དཔལ་ཡོན་ལ། ། རང་གིར་སྤྱོད་དང་ཐར་འདོད་ལྷའི་ཚོགས་ལ། ། འབད་མེད་སྦྱིན་མཁས་ཡོངས་འཛིན་མིག་སྟོང་པ། ། ཉིད་ཕྱིར་དེ་ལ་དད་གུས་ལྷོད་མེད་པར། ། སྤྱི་བོའི་ཐོད་བཞིན་བསྟེན་ནས་བཀའི་གསང་བ། ། རྣ་བའི་བདུད་རྩིར་འོས་ཞེས་རྒྱལ་བའི་གསུང་། ། བརྗེད་མེད་ཐིག་ལེ་ཁྱོད་ཐུགས་ངོས་ན་འཚེར། ། ཐུབ་གསུང་ཟབ་དང་ཡངས་པའི་ནོར་འཛིན་མར། །
མཁས་དང་གྲུབ་པའི་གསེར་གྱི་རྩིབས་སྟོང་ཅན། ། བསྐྱོད་པའི་མཛད་འཕྲིན་འཕྲུལ་ལྡན་འཁོར་ལོས་བསྒྱུར། ། རྣམ་གསུམ་འདྲེན་པ་གཙོར་གྱུར་ཡོངས་འཛིན་བཤེས། ། མིག་བཅས་ཕྱོགས་ཀྱི་ཞལ་གྱི་བུམ་བཟང་ལས། ། ཐུན་མོང་ཡིན་མིན་གདམས་པའི་བཅུད་མངར་མོ། ། ཁྱོད་ཀྱིས་དད་པའི་བརྩོན་པའི་ཁྱོར་བ་ཡིས། ། བླངས་ཏེ་རྣམ་དཔྱོད་ལྗགས་ཀྱིས་ཚིམ་པར་མྱངས། ། སྔོན་བྱོན་མཁས་མང་ཕྱི་ཡི་མཚོ་ཆེན་དུ། ། མ་འཁྱིལ་ཡན་ལག་བརྒྱད་ལྡན་ཟབ་དགུའི་ཆབ། ། ཁྱོད་ཐུགས་ནང་གི་ཆུ་གཏེར་དུ་འཁྱིལ་པ། །
མཐོང་བས་བདུན་གྱི་རོལ་མཚོའང་སྐྱེངས་མིན་ནམ། ། ནམ་ཡང་ཕན་བདེ་འཇོ་བ་འདྲེན་པ་ཡི། ། ཡིད་བཞིན་མང་པོས་ཁྱོད་གཙུག་མཛེས་སྤུད་པ། ། མཐོང་བས་ཀླུ་དབང་ཞུམ་སྟེ་ཆུ་གཏེར་ཆེར། ། ཞུགས་ནས་སླར་ཡང་རིན་ཆེན་འཚོལ་བ་བཞིན། ། ཁྱོད་ཀྱི་ལྷག་བསམ་སྙིང་སྟོབས་གཞུ་འདོམ་གྱིས། ། ཟབ་ཡང་རྒྱུད་དང་མན་ངག་ལུང་དང་ཁྲིད། ། གྲངས་མེད་ཆོས་ཚུལ་ནམ་མཁའི་མཐའ་འཇལ་བ། ། མཐོང་བས་ཀུན་གསལ་དབྱིངས་སུ་འཕགས་པར་ངེས། ། ཁྱོད་ཐུགས་རྒྱལ་བའི་རིན་ཆེན་བང་མཛོད་ན། །
མ་མཆིས་རྨད་བྱུང་ཆོས་ཀྱི་དགོས་དགུའི་ནོར། ། མ་གཟིགས་རྒྱལ་དབང་སྤྱན་སྟོང་ལྡན་པ་ཡང་། ། ཡིད་བསྐྱེད་བཤོལ་མེད་ཞི་བའི་མངལ་དུ་ཐིམ། ། དེ་ཕྱིར་བགྲང་ཡས་ཆོས་ཚུལ་ཟབ་མོའི་གནད། ། རིང་མིན་དུས་ནས་དམ་པ་མང་པོ་ལས། ། རྙེད་པའི་གཏམ་བཟང་བདུད་རྩི་འཕྱུར་བ་ན། ། སྐལ་བཟང་ལྷ་བུ་སྤྲིན་བཞིན་ཅིས་མི་འདུ། ། ཁྱོད་ཀྱི་དད་བརྩོན་ལང་ཚོ་མཐོང་བའི་ཚེ། ། མཁྱེན་བརྩེ་ནུས་པའི་སྤྱན་ལྡན་མང་པོས་ཆོས། ། སྒོ་སྐྱེལ་བྱས་ཚེ་གཞན་དག་ཟབ་ཆོས་གྲོང་། །
སྟོང་པ་མིན་ནམ་བློ་གྲོས་ཁྱོགས་ལ་འདེག ། ཨེ་མ་འདི་ན་ཟབ་གསལ་མདོ་རྒྱུད་མན་ངག་ཆུ་ཀླུང་བྱེ་བ་བརྒྱས། ། ཡོངས་སུ་གང་བའི་བསླུ་མེད་ཡོངས་འཛིན་དམ་པའི་ཆོས་ཀྱི་རྒྱ་མཚོ་ཆེ། ། བསྟན་དང་འགྲོ་བ་ཆུ་སྐྱེས་ཡོངས་ཀྱི་དཔལ་དུ་ཉེར་འཁྱིལ་དེ་བས་ན། ། ཁྱོད་ནི་ནམ་ཡང་གཡོ་བ་མེད་ཅིང་གདུང་སྐྱེས་རླབས་མང་མཛེས་གྱུར་ཅིག། ༈ །།སྤྱི་དོན་ལྔ་པ་མཐའ་ཡས་པའི་ཡི་དམ་དང་ཆོས་སྐྱོང་གི་ཐུགས་བསྐུལ་བའི་བསྙེན་པ་མཐར་ཕྱིན་ཅིང་མཁས་བཙུན་བཟང་གསུམ་གྱི་ཡོན་ཏན་ཇི་ལྟར་མངའ་བའི་ཚུལ་ནི། ཐེག་པ་ཆེན་པོའི་སློབ་དཔོན་དབྱིག་གཉེན་ཞབས་ཀྱིས། ཚུལ་གནས་ཐོས་དང་བསམ་ལྡན་པའི། ། སྒོམ་པ་ལ་ནི་རབ་ཏུ་སྦྱོར། ། ཞེས་བསྟན་པ་རིན་པོ་ཆེའི་སྒོར་ཞུགས་པ་དག་གིས་བསྟན་པའི་བྱ་བ་ཐོས་བསམ་སྒོམ་གསུམ་ལ་འབད་དགོས་པར་གསུངས་པ་དང་།
དེ་ཡང་མགོན་པོ་བྱམས་པས། གལ་ཏེ་མ་ཐོས་པར་ཡང་སྒོམ་འཇུག་འགྱུར་ན་བསྟན་པ་དོན་མེད་འགྱུར། ། གལ་ཏེ་མ་སྒོམ་པར་ཡང་ཐོས་མཐོང་འགྱུར་ན་སྒོམ་པ་དོན་མེད་འགྱུར། ། ཞེས་དང་། འཇམ་མགོན་ས་པཎྜི་ཏ་ཆེན་པོས། མཁས་པ་རྣམས་ཀྱི་ལེགས་བཤད་རྣམས། ། ཤིན་ཏུ་ལེགས་པར་གོ་བཞིན་དུ། ། དེ་དོན་ཉམས་སུ་མི་ལེན་ན། ། བསྟན་བཅོས་ཤེས་ཀྱང་ཅི་ཞིག་བྱ། ། ཞེས་ཐོས་བསམ་སྒོམ་གསུམ་ཟུང་འབྲེལ་གྱི་ཚུལ་དུ་ཐོས་དོན་ཉམས་ལེན་དུ་བསྟར་དགོས་ལ།
དེའི་རྒྱུ་མཚན་ཡང་། རྒྱལ་སྲས་ཞི་བ་ལྷས། དལ་འབྱོར་འདི་ནི་རྙེད་པ་ཤིན་ཏུ་དཀའ། ། སྐྱེས་བུ་དོན་གྲུབ་ཐོབ་པར་གྱུར་པ་ལ། ། གལ་ཏེ་འདི་ལ་ཕན་པ་མ་བསྒྲུབས་ན། ། ཕྱིས་འདི་ཡང་དག་འབྱོར་པ་ག་ལ་འགྱུར། ། ཞེས་གསུངས་པ་ལྟར་དལ་འབྱོར་གྱི་ཡོན་ཏན་བཅོ་བརྒྱད་ཀྱིས་མཛེས་པའི་མི་ལུས་དམ་པ་འདི་རྙེད་དཀའ་ཞིང་། རྙེད་ན་དོན་ཆེན་པོ་དང་ལྡན་པར་རྒྱལ་བ་སྲས་དང་བཅས་པས་དགོངས་པ་གཅིག་དང་དབྱངས་གཅིག་ཏུ་མཐུན་པར་གསུངས་པ་འདི་ཉིད་ལན་གཅིག་ཙམ་ཐོབ་པའི་སྐབས་སུ། མཚན་ཉིད་དང་ལྡན་པའི་བླ་མ་དགེ་བའི་བཤེས་གཉེན་བསྟེན་ནས། རྫོགས་པའི་སངས་རྒྱས་ཀྱིས་ཇི་ལྟར་བསྟན་པ་བཞིན་གྱི་ལམ་ཟབ་མོ་ཉམས་སུ་ལེན་དགོས་ཏེ།
དམ་པའི་ཆོས་ཀྱི་ཚིག་འབྲུ་ཐོས་པ་ཙམ་ཡང་དཀའ་བ་ཡིན་ན། བསླུ་བ་མེད་པའི་ཡོངས་འཛིན་དམ་པ་དག་གིས་འཁྲུལ་པ་མེད་པར་བསྟན་ནས། གཡེང་བ་མེད་པར་ཚུལ་བཞིན་དུ་ཉམས་སུ་བླང་རྒྱུ་ཡོད་པ་ནི་ཆེས་དཀོན་པ་ནི་ལྟ་སྨོས་ཀྱང་ཅི་དགོས། དེ་བས་ན་འཇམ་མགོན་ས་སྐྱ་པཎ་ཆེན་གྱིས། སངས་རྒྱས་བསྟན་དང་འཕྲད་དཀའ་ཞིང་། ། དལ་བ་འབྱོར་པའང་རྙེད་པར་དཀའ། ། བླ་མ་བཟང་དང་མཇལ་དཀའ་ཞིང་། ། ཞེས་དང་། མུས་ཆེན་སེམས་དཔའ་ཆེན་པོས། རྙེད་དཀའི་དལ་འབྱོར་ཐོབ་དུས། །
བཤེས་གཉེན་དམ་པ་བསྟེན་ནས། ། ལམ་བཟང་ཉམས་སུ་ལེན་པ། ། བསོད་ནམས་བསགས་པ་ཡིན་ནོ། ། ཞེས་གསུངས་པ་ལྟར། གང་འདོད་ཉམས་སུ་བླངས་ཆོག་པ་ནི་སྐལ་པ་བཟང་པ་ལས་ཀྱང་ཆེས་མཆོག་ཏུ་བཟང་བ་ཡིན་པའི་ཕྱིར་ན་ཅིས་ཀྱང་ཉམས་སུ་ལེན་དགོས་པའི་གཏན་ཚིགས་མཐའ་ཡས་ཀྱང་། ཀུན་གྱི་སྙིང་པོ་བསྡུས་ནས་སེམས་དཔའ་ཆེན་པོས། ཉམས་སུ་ལེན་པའི་ཆོས་ལ། ། བློ་སྙིང་བྲང་གསུམ་གཏོད་ཅིག ། འདི་ཕྱི་བར་དོ་གསུམ་དུ། ། འདི་ཡིས་བསླུ་བ་མེད་པས། །
མ་ནོར་ལམ་ལ་འབུངས་ཤིག ། ཅེས་གསུངས་པའི་དོན་རྣམས་ཐུགས་ཀྱི་ཀློང་སུ་སིམ་པར་མཛད་ནས། ཐོས་པ་དེ་དག་ཐམས་ཅད་ཀྱང་། ། མིང་རྐྱང་ཙམ་དུ་མ་བཞག་གོ ། ཞེས་གསུངས་པ་ལྟར་གོང་དུ་བཀོད་པ་བཞིན་གྱི་ཡོངས་འཛིན་མང་པོའི་ཞལ་གྱི་གདམས་བཅུད་ངོམས་པར་གསོལ་བ་རྣམས་ཉམས་བཞེས་ཀྱི་འཕྲེང་བར་བསྟར་བ་མཛད་ཅིང་། དེའི་ཚུལ་ཡང་སངས་རྒྱས་ཀྱི་བསྟན་པའི་ཉམས་ལེན་ཐམས་ཅད་བསྡུ་ན་སྡོམ་པ་གསུམ་གྱི་ཉམས་ལེན་དུ་འདུ་ཞིང་། དེ་ལས་སོ་ཐར་བྱང་སེམས་སྔགས་ཀྱི་སྡོམ་པ་གསུམ་གྱི། དང་པོའི་ཡང་གཙོ་བོ་ནི། དགེ་བསྙེན། དགེ་ཚུལ།
དགེ་སློང་གི་སྡོམ་པ་གསུམ་ཡིན་ཞིང་། དེ་དག་ཀྱང་མཁན་སློབ་མཚན་ཉིད་དང་ལྡན་པ་ལས་ནོད་པར་མཛད་པ་རྣམས་དགོས་པ་ཁྱད་པར་ཅན་གྱི་ཕྱིར་འབུལ་ཆོག་མཛད་པའི་དུས་ཡན་ཆད་རྩ་བ་བཞི་དང་། ཆང་དང་ལྔ་པོ་ནས་སོ་སོའི་བསླབ་བྱ་ཕྲ་མོ་ཚུན་ཆད་ཚུལ་བཞིན་དུ་བསྲུང་སྡོམ་མཛད་པ་ལ་གུས་སྦྱོར་ཤིན་ཏུ་ཆེ་བའི་སྒོ་ནས། མཐའ་ན་ཆོས་གོས་ལྷུང་བཟེད་སོགས་འཆང་བ། ཆབ་བཞེས་པ་དང་། དུས་མིན་ཁ་ཟས་མི་གསོལ་བ་སོགས་ཡུལ་དུས་གནས་སྐབས་ཐམས་ཅད་དུ་བསྟན་པའི་མིག་རྐྱེན་ལ་ཕན་པའི་ཀུན་སྤྱོད་ཁོ་ན་མཛད་པར་སྣང་ཞིང་། བྱང་སེམས་ཀྱི་སྡོམ་པ་བརྒྱུད་པ་གཉིས་ལྡན་སོགས་ཀྱི་ཆོ་ག་ལ་བརྟེན་ནས་ལེགས་པར་ཐོབ་པའི་པདྨ་དཀར་པོའི་འཕྲེང་བ་རྣམ་དཔྱོད་མགུལ་པ་མཛེས་པའི་རྒྱན་དུ་བཞེས་པ་དེ་ཉིད། ལུགས་གཉིས་ནས་བཤད་པའི་རྩ་བ་དང་ཡན་ལག་གི་ལྟུང་བ་དུས་ཀྱི་བསིལ་བས་མ་བཅོམ་ཞིང་། རླབས་ཆེན་རྒྱལ་བའི་སྲས་ཀྱི་སྤྱོད་པ་རྨད་དུ་བྱུང་བ་ལྷུར་མཛད་དེ། ཆོས་དང་མཐུན་པའི་མཛད་འཕྲིན་ཆེ་ཕྲ་གང་ཡང་བྱང་ཆུབ་ཀྱི་སེམས་རྣམ་པ་གཉིས་ཀྱི་རྩིས་ཟིན་པ་ཉིད་ནས།
རང་སྨིན་པར་བྱེད་པའི་ཟབ་ལམ་ཕ་རོལ་ཏུ་ཕྱིན་པ་དྲུག་དང་། གཞན་སྨིན་པར་བྱེད་པ་བསྡུ་བའི་དངོས་པོ་བཞི་ལ་སོགས་པ་དག་གི་སྒོ་ནས་ཀྱང་རང་གཞན་སྨིན་གྲོལ་ལ་འགོད་པར་མཛད་ཅེས་ཡོངས་སུ་གྲགས་ལ། རིག་པ་འཛིན་པ་སྔགས་ཀྱི་སྡོམ་པ་རྒྱུད་སྡེ་ཐ་དད་ནས་བཤད་ཚུལ་མི་འདྲ་བའི་དབང་གིས། ཇི་ལྟར་བསྐུར་བའི་ཆོ་ག་ཡང་སོ་སོར་སྣ་ཚོགས་པ་གསུངས་པ་བཞིན། དེ་དག་ལས་ལེགས་པར་ཐོབ་པའི་སྔགས་ཀྱི་སྡོམ་པ་ཡང་མང་དུ་ཡོད་ཀྱང་། རྒྱུད་སྡེ་ཀུན་གྱི་ཡང་རྩེ་བླ་མེད་རྡོ་རྗེ་ཐེག་པའི་རྒྱུད་སྡེ་ནས་བཤད་པའི་དབང་བཞི་དང་ལམ་བཞི་སྟེ་བསྐྱེད་རྫོགས་གཉིས་ཀྱིས་བསྡུས་པ་དག་གཙོ་བོ་ཡིན་ཞིང་། དེ་དག་རྡོ་རྗེ་སློབ་དཔོན་མཚན་ཉིད་དང་ལྡན་པ་ལས་ཚུལ་བཞིན་དུ་ཐོབ་པ་མི་ཉམས་པའི་ཕྱིར་རྡོ་རྗེ་ཐེག་པ་གཙོ་བོར་གྱུར་པའི་རྒྱུད་ཀྱི་ཉམས་བཞེས་ཁྲིགས་སུ་མངར་བ་དང་། ཆོས་མཐུན་གྱི་མཛད་སྤྱོད་གཞན་ཡང་མཛད་པའི་ཚུལ་ནི། རྗེ་འདི་དགུང་ལོ་ཉེར་ལྔ་མ་སོན་གྱི་བར་ཚུན་ཆད་ལ། ཐོག་མར་ཐོ་རངས་ཀྱི་ཆ་ལ་བབས་པ་ན།
ཉམས་བཞེས་ཀྱི་གཙོ་བོ་གང་ཡིན་དེའི་ལྡང་བའི་རྣལ་འབྱོར་གྱིས་བཞེངས་ནས། རོང་སྟོན་ཆེན་པོ་ནས་བརྒྱུད་པའི་ཚེ་སྒྲུབ་ཞག་བདུན་མར་གྲགས་པ་མཛད་པ་ལ། སྐྱབས་འགྲོ་ཉེར་གཅིག གཟུངས་ཐུང་སུམ་བརྒྱ། གཟུངས་རིང་ཉེར་གཅིག རླུང་སྦྱོར་ཉེར་གཅིག་གམ་བདུན་རེ་དང་བཅས་པ། དེ་ནས་རྣལ་འབྱོར་དབང་ཕྱུག་གི་བསྲུང་བ་ཐུན་མོང་བ་ལ་སྐྱབས་འགྲོ་ཉེར་གཅིག ཨངྒུ་ལི་བཅོ་ལྔ། དེ་ནས་ལམ་ཟབ་བླ་མའི་རྣལ་འབྱོར་ལ་སྐྱབས་འགྲོ་ཉེར་གཅིག རྗེ་བླ་མའི་གསོལ་འདེབས་བརྒྱ་རྩ་རེ།
དེ་ནས་དཀར་གཏོར་ཆ་བཞི་དང་། དབྱུག་གུ་མ་ལ་ཆང་བུ་ཕུལ་རྗེས། ཀྱེ་རྡོར་མངོན་རྟོགས་ཡན་ལག་དྲུག་པ། ལམ་དུས་ཀྱི་དབང་རྒྱས་པར་བླང་བ་དང་། དབང་བཞིའི་མཚམས་སུ་བརྡ་ཆིག་བརྒྱུད་ཐུན་མོང་མ་ཡིན་པའི་ཉམས་ལེན་དང་བཅས་པ་ལ། སྐྱབས་འགྲོ། ཡིག་བརྒྱ། ཨུཥྞི་ཥ་རྣམས་ཉེར་གཅིག་རེ། རྫོགས་རིམ་གྱི་སྐབས་སུ་སྲོག་རྩོལ་རྡོ་རྗེའི་བཟླས་པ་སྟོང་རྩ་རེའམ་ལྔ་བརྒྱ་རེ། གཏུམ་མོ་འཁོར་ལོ་བཞི་ལ་བརྟེན་པ་ལན་བདུན།
ཨཥྚ་སོ་གཅིག དེ་ནས་བདེ་མཆོག་དྲིལ་བུ་ལུགས་ཀྱི་བསྐྱེད་རྫོགས་ཀྱི་ཉམས་བཞེས་ལ། སྐྱབས་འགྲོ་དང་ཡིག་བརྒྱ་ཉེར་གཅིག་རེ། རྫོགས་རིམ་རིམ་ལྔའི་རིམ་པ་གང་རུང་རེ། གཙོ་བོ་ཡབ་ཡུམ་གྱི་སྔགས་རྣམས་བརྒྱ་རྩ་རེ་དང་། འཁོར་གྱི་སྔགས་རྣམས་ཉེར་གཅིག་རེ། དེ་ནས་རྡོ་རྗེ་རྣལ་འབྱོར་མའི་རྣལ་འབྱོར་བཅུ་གཅིག་གི་ཉམས་བཞེས་ལ་རྗེ་དམ་པའི་གསུང་རྒྱུན་ཟབ་མོ་དུ་མས་བརྒྱན་པ་ལ་སྐྱབས་འགྲོ་དང་ཡིག་བརྒྱ་ཉེར་གཅིག་རེ། ཨོཾ་གསུམ་མ་བརྒྱ་རྩ་རེ། ཡིད་བཟླས་རླུང་སྦྱོར་བདུན་རེ། ཆིག་བརྒྱུད་ཀྱི་འཕོ་བ་ལ་ནན་ཏན་དང་བཅས་པ།
དེ་ནས་འབྱུང་འདུལ་གྱི་སྒོམ་བཟླས་ལ། སྐྱབས་འགྲོ་ཉེར་གཅིག སྔགས་ཐུང་བརྒྱ། སྔགས་རིང་ཉེར་གཅིག དེ་ན་གུར་མགོན་གྱི་སྲུང་འཁོར་རྡོ་རྗེའི་བྲག་རྫོང་མ་ལ། སྐྱབས་འགྲོ་ཉེར་གཅིག ཨོཾ་ཤྲཱི་མཧཱ་ཀ་ལ་ཡ་སོགས་སོ་གཅིག ཡི་གེ་བདུན་མ་དང་བཅུ་གཉིས་མ་བརྒྱ་རྩ་རེ། ཤཱ་ས་ན་སོ་གཅིག དེ་ནས་བླ་མ་རིན་འབྱུང་ལ་སྐྱབས་འགྲོ་ཉེར་གཅིག
མཎྜལ་བདུན་མ་ཚར་དྲུག་དང་། སོ་བདུན་མ་ཚར་གཅིག ཕྱི་ནང་གསང་བའི་མཎྜལ་ཚིགས་བཅད་མ་ཚར་རེ། དེ་ནས་ཞལ་བཞི་པའི་སྲུང་འཁོར་གུར་བདུན་མ་ལ། སྐྱབས་འགྲོ་ཉེར་གཅིག ཡི་དམ་གྱི་སྔགས་དང་། གུར་མགོན་གྱི་ཡི་གེ་བདུན་མ་དཔལ་མགོན་རང་གི་གཟུངས་ཐུང་རྣམས་བརྒྱ་རྩ་རེ། གཟུངས་རིང་སོ་གཅིག ཨོཾ་ཨཿཡུར་ཛྙཱ་ན་སོགས་ཉེར་གཅིག བསྲུང་བ་དང་བཟློག་པའི་སྔགས་བརྒྱ་རྩ་རེ།
རླུང་སྦྱོར་བདུན་རེ། དེ་ནས་རྗེ་ཉིད་ལ་དམིགས་རྟེན་ཕུལ་ནས་ཆེད་དུ་གཏད་པའི་ཚེ་འདས་རྣམས་ཀྱི་དོན་དུ་དགོངས་པའི་སྨོན་ལམ་གྱི་རིམ་པ་ལ་ཐོག་མར་སྐྱབས་འགྲོ་ཉེར་གཅིག ཚད་མེད་བཞི། རྒྱལ་ཡུམ་དམ་པ་ལྷ་སྲས་བསོད་ནམས་རྒྱལ་མོ་ཞིང་བརྗེས་དུས་རྗེ་ཉིད་ཀྱིས་མཛད་པའི་སྨོན་ལམ་རྒྱས་པ་ཚར་གཅིག་དང་། བསྡུས་པ་བཅུ་གཅིག ངན་སོང་སྡུག་བསྔལ་སོགས་དང་། རྒྱལ་བའི་དཀྱིལ་འཁོར་སོགས་ཚིགས་བཅད་ཉེར་གཅིག་རེ། བཀྲ་ཤིས་ཀྱི་མཐའ་བརྟེན་དང་བཅས་པ། དེ་ནས་སེང་གདོང་སྔོན་མོའི་སྒོམ་བཟླས་ལ་སྐྱབས་འགྲོ་ཉེར་གཅིག སྔགས་བརྒྱ་རྩ།
བཟློག་པ་ཚར་དགུ། དེ་ནས་ཤེར་སྙིང་གི་སྔགས་ཚར་བཅུ་གཅིག བཟློག་པ་ཚར་གསུམ། དེ་ནས་འཇམ་དབྱངས་ནག་པོའི་སྔགས་དང་། ཚེ་སྒྲུབ་རྫས་སྔགས། དུག་བསྲུང་ཟབ་མོའི་སྔགས་རྣམས་བརྒྱ་རྩ་རེ་རེ། དེ་ནས་གཏོར་མ་བརྒྱ་རྩ་སྔགས་འཆང་ཆེན་པོས་མཛད་པའི་ནང་བཞིན་མཛད། གོང་གི་ཉམས་བཞེས་དེ་རྣམས་གང་རིགས་ཀྱི་མཚམས་ནམ་ལངས་ཏེ་ལག་རིས་མཐོང་པ་ཙམ་གྱི་དུས། ནམ་མཁའ་ཟས་སུ་ཟ་བའི་མན་ངག་ལན་བདུན་རེ་རྣམས་མཛད་ཅིང་། དབང་ཁྲིད་སོགས་ཆོས་འཆད་ཉན་སྟོབས་ཆེ་བའི་སྐབས་དང་།
སྒྲུབ་མཆོད། རྒྱུད་འདོན། གཏོར་བཟློག་སོགས་ཀྱི་དུས་རླུང་སྦྱོར་དང་། ལྗགས་བཟླས་ཀྱི་གྲངས་རྣམས་ཅུང་ཟད་ཉུང་བར་མཛད། གནས་སྐབས་དེ་དག་མ་གཏོགས་དུས་སྐབས་ཀུན་ཏུ་པདྨའི་རིགས་ཀྱི་དམ་ཚིག་ལ་དགོངས། གཏོར་མ་བརྒྱ་རྩ་མཛད་གྲུབ་མཚམས། གསུང་རབ་དྲི་མ་མེད་པ་གང་ཡང་རུང་བ་ནས་ཤོག་བུ་མདའ་ཚད་མ་རེ་ཙམ་རེ་ཐུགས་འཛིན་མ་ཆག་པ་མཛད་རྗེས་བཞེངས་ཏེ་རྟེན་གྱི་དྲུང་དུ་ཕྱག་དང་བཅས། དཀོན་མཆོག་གསུམ་ལ་བདག་སྐྱབས་མཆི་སོགས་ཡན་ལག་བདུན་པ་ཚར་བདུན་ནམ་གསུམ་རེ། དེ་ནས་རྟེན་གྱི་དྲུང་དེར་བཞུགས་ནས་བཟང་སྤྱོད་ཀྱི་ཡན་ལག་བདུན་པ་ཚར་བཅུ་གཅིག་གམ་གསུམ་རེ་མཛད། དེ་ནས་ཞབས་སྐོར་དང་བཅས་རྗེ་ཉིད་ཀྱི་བླ་མ་རྣམས་ཀྱི་གསོལ་འདེབས་རྒྱས་བསྡུས་རྣམས་དང་།
དཔལ་མཆོག་མ། ཀུན་ཁྱབ་མ། གང་དྲིན་མ། དཔལ་ལྡན་བརྟན་གཡོ་མ། ཀྱེ་རྡོར་གྱི་བསྟོད་པ་དཎྜ་ཀ སྒྲོལ་མའི་མཚན་བརྒྱ། ཕྱོགས་བཅུ་དུས་གསུམ་མ་སོགས་མཛད་ཅིང་། ཕེབས་འགྲུལ་གྱི་སྐབས་སུ་ནི་དེ་ལྟ་བུའི་ཞལ་འདོན་གྱི་རིམ་པ་རྣམས་དང་། གཞན་ཡང་བསྐྱེད་རྫོགས་ཀྱི་ཉམས་བཞེས་འགའ་ཞིག་དཔོན་སློབ་ཀུན་གྱི་ཕེབས་ལམ་གྱི་བར་ཆད་ཞི་བའི་ཕྱིར་ཆིབས་ཐོག་ཏུ་མཛད་དོ། ། དེ་ནས་ཁ་ཟས་ཀྱི་རྣལ་འབྱོར་ཚུལ་བཞིན་མཛད་རྗེས།
ཉམས་བཞེས་ཀྱི་གཙོ་བོའི་ཐུན་མཚམས་ཀྱི་རྣལ་འབྱོར་གསལ་འདེབས་པའི་ངང་ནས། བསྟན་པའི་བྱ་བ་ཐོས་བསམ་དང་། མཁས་པའི་བྱ་བ་འཆད་རྩོད་རྩོམ་གསུམ་སོགས་ཀྱིས་དུས་འདའ་ཞིང་། སྔ་གོང་གི་ཐུན་མཚམས་ཀྱི་སྐབས་གང་འོས་ལ། རྣམ་རྒྱལ་འཇོམས་ཀྱི་གཟུངས་རིང་ཚར་གསུམ་རེ། ཨུ་ཙའི་སྔགས་རིང་ཉེར་གཅིག་རེ། ཨུ་ཙའི་སྔགས་ཐུང་། སྨེ་བརྩེགས། ཁྱུང་ནག རྟ་མགྲིན་ལྕགས་རལ་ཅན་རྣམས་ཀྱི་སྔགས་བརྒྱ་རྩ་རེ་རྣམས་བཟླས་པ་མཛད་ཅིང་།
དེ་ནས་ཕྱི་དྲོའི་ཆ་ལ་བབ་པ་ན། རྟེན་གྱི་དྲུང་དུ་ཕྱག་དང་བཅས་ཡན་ལག་བདུན་པའི་ཚིགས་བཅད་རྣམས་སྔ་དྲོ་བཞིན་གནང་རྗེས། ལམ་ཟབ་བླ་མའི་རྣལ་འབྱོར་ལ་སྐྱབས་འགྲོ་ཉེར་གཅིག རྗེ་བླ་མའི་གསོལ་འདེབས་བརྒྱ་རྩ། དེ་ནས་ལམ་ཟབ་ནང་མ་ལ་སྐྱབས་འགྲོ་ཉེར་གཅིག དེ་ནས་བིར་བསྲུང་ནང་མ་ལ་སྐྱབས་འགྲོ་ཉེར་གཅིག རླུང་སྦྱོར་བདུན་ནམ་གསུམ། དེ་ནས་ཀྱེ་རྡོར་མངོན་རྟོགས་ཡན་ལག་དྲུག་པ་ལམ་དུས་ཀྱི་དབང་འབྲིང་དུ་བླང་བ། དབང་བཞིའི་མཚམས་སུ་བརྡ་ཆིག་བརྒྱུད་ཐུན་མོང་མ་ཡིན་པ་དང་བཅས་པ་ལ་སྐྱབས་འགྲོ་དང་ཡིག་བརྒྱ་ཉེར་གཅིག་རེ། རྫོགས་རིམ་གྱི་སྐབས་རླུང་སྦྱོར་ཡན་ལག་བདུན་རེ།
གཏུམ་མོ་འཁོར་ལོ་གཉིས་ལ་བརྟེན་པ་ལན་བདུན། ཨཥྚ་སོ་གཅིག དེ་ནས་བདེ་མཆོག་ནག་པོ་པའི་ལུགས་ཀྱི་བསྐྱེད་རྫོགས་ཀྱི་ཉམས་ལེན་ལ་སྐྱབས་འགྲོ་དང་ཡིག་བརྒྱ་ཉེར་གཅིག རྫོགས་རིམ་དཔྱིད་ཐིག་གི་མན་ངག་ལན་ཉེར་གཅིག་གམ་བཅུ་གཅིག གཙོ་བོ་ཡབ་ཡུམ་གྱི་སྔགས་རིང་ཚར་གསུམ་དང་། སྔགས་ཐུང་རྣམས་བརྒྱ་རྩ་རེ། འཁོར་གྱི་སྔགས་བདུན་ཙམ་རེ། དེ་ནས་རྡོ་རྗེ་རྣལ་འབྱོར་མའི་རྣལ་འབྱོར་བཅུ་གཅིག་གི་ཉམས་བཞེས་སྔ་དྲོ་བཞིན། དེ་ནས་འབྱུང་འདུལ་གྱི་སྒོམ་བཟླས་ཀྱང་སྔ་དྲོ་བཞིན་མཛད་རྗེས། བླ་མ་ཡི་དམ་ལྷ་བརྒྱད་མཁའ་འགྲོ་སྦྲགས་སྒྲུབ་ལ་སྐྱབས་འགྲོ་ཉེར་གཅིག
དེ་ཝ་པི་ཙུ་བརྒྱ། ཡི་གེ་བདུན་མ་སུམ་བརྒྱ། ཨེ་ཀ་ཛ་ཊིའི་སྔགས་ཉེར་གཅིག ལྷ་མོའི་རོ་རུ་བརྒྱ། ལས་མགོན་ཕོ་མོའི་བོད་པ་བརྒྱ་རེ། ཕོ་མོའི་རྦད་བསད་སུམ་ཅུ་རེ། རླུང་སྦྱོར་བདུན། དེ་ནས་བླ་མ་རིན་འབྱུང་ལ་སྐྱབས་འགྲོ་དང་མཎྜལ་སོགས་སྔ་ཐུན་བཞིན། དེ་ནས་ཞལ་བཞི་པའི་ཚེ་སྒྲུབ་སྲུང་འཁོར་གུར་བདུན་མ་དང་། གཤིན་དོན་དུ་སྨོན་ལམ་ཡང་སྔ་ཐུན་ལ་མཛད་པ་བཞིན་གྲུབ་རྗེས།
དབྱུག་གུ་མའི་སྔགས་བརྒྱ་རྩ་རེ། དེ་ནས་གཅོད་ཀྱི་ཉམས་བཞེས་ལ་སྐྱབས་འགྲོ་རྒྱས་བསྡུས་ཚར་བདུན། སྦྱིན་གཏོང་དཀར་འགྱེད་དམར་འགྱེད་གསུམ་སྐབས་སུ་གང་བབས་རེ་ལན་བདུན་ནམ་གསུམ་རེ་མཛད་ཅིང་། དེ་ནས་ཕེབས་འགྲུལ་སོགས་ཀྱི་ཚེ་ཕུར་ཆུང་གཏོར་བསྔོ་བསྐང་བ་དང་བཅས་པའི་དུས་གཏོར་ཟབ་རྒྱས་འབུལ་བའི་སྐབས་རྣམས་སུ་བསྐང་བསྟོད་རྒྱས་པ་ཡབ་མེས་གོང་མའི་ཕྱག་ལེན་བཞིན་མ་ཆག་པར་མཛད། ཡང་ཕེབས་འགྲུལ་མ་ཡིན་པའི་སྐབས་འགར་ཕུར་ཆུང་གཏོར་བསྔོ་བསྐང་བསྟོད་སོགས་སྔ་ཐུན་དགོང་ཐུན་གྱི་ཐུན་མཚམས་དང་། དུས་སྐབས་ཕལ་ཆེར་དགོང་ཐུན་གྱི་བླ་མ་ཡི་དམ་ལྷ་བརྒྱད་མཁའ་འགྲོ་སྦྲགས་སྒྲུབ་དང་། བླ་མ་རིན་འབྱུང་གི་མཚམས་སུ་མཛད་ཅིང་། དེ་ནས་བིར་བསྲུང་གྲུབ་རྗེས་ཉམས་བཞེས་ཀྱི་གཙོ་བོ་གང་ཡིན་དེའི་ཉལ་བའི་རྣལ་འབྱོར་ལ་འཇུག་པར་མཛད་ནས། སང་ཉིན་ལྡང་བའི་རྣལ་འབྱོར་གྱིས་བཞེངས་པ་སོགས་གོང་དུ་བཀོད་པའི་རིམ་པ་བཞིན་ལས་ཅུང་ཟད་ཀྱང་མི་གཡོ་བར། མདོར་ན་ཕྱིའི་མཛད་སྤྱོད་དམ་པའི་ཆོས་འདུལ་བ་ནས་བཤད་པ་བཞིན་དང་།
ནང་གི་ཉམས་བཞེས་ཐེག་པ་ཆེན་པོའི་སེམས་བསྐྱེད་ཀྱི་རྩིས་ཟིན་པའི་སྒོ་ནས་ཟབ་མོ་རྡོ་རྗེ་ཐེག་པ་བླ་མེད་ཀྱི་ཉེ་ལམ་ཆིག་བསྒྲིལ་ལྟ་བུར་མཛད་པ་ཡིན་པར་རྗེ་བཙུན་དམ་པ་ཉིད་ཀྱིས་མཛད་པའི་རྗེ་ཉིད་དགུང་ལོ་ཉེར་གསུམ་བཞེས་སྐབས་ཉིན་ཞག་ཕྲུགས་རེའི་དགེ་སྦྱོར་ཉམས་ལེན་གྱི་རིམ་པ་རྣམས་དང་འཕྲལ་གྱི་ཀུན་སྤྱོད་རྣམས་ཆོས་དང་མཐུན་པར་སྤྱོད་པའི་ཚུལ་སོགས་དྲན་གསོ་གསལ་འདེབས་ཀྱི་ཡི་གེ་ལས་བཤད་པ་ཡིན་ལ། དེ་ལྟར་དམ་པ་འདི་ཉིད་དགུང་ལོ་ཉེར་ལྔ་ཚུན་ཆད་ཐུགས་དམ་ཉམས་བཞེས་ཀྱི་རིམ་པ་དེ་བཞིན་དུ་མཛད་ནས། སླར་གདན་ས་ཆེན་པོ་དཔལ་ལྡན་ས་སྐྱའི་སྡེ་བསྟན་པ་གདུང་རྒྱུད་དང་བཅས་པའི་འཛིན་སྐྱོང་སྤེལ་གསུམ་གྱི་ཁུར་ཆེན་པོ་འདི་སྙིང་སྟོབས་ཀྱི་ཕྲག་པར་ཁྱེར་བར་མཛད་པ་ནས་བཟུང་། ལུགས་གཉིས་ཀྱི་མཛད་འཕྲིན་རྒྱ་ཆེས་པ་ནས་རྒྱུན་གྱི་ཉམས་བཞེས་ཞལ་འདོན་སོགས་ཅུང་ཟད་ཁ་ཕྲི་ཙམ་མི་མཛད་ཀ་མེད་དུ་སྣང་བ་བཞིན། དགུང་གི་ལོ་ཉེར་ལྔར་ཕེབས་པ་ནས་བརྩམས་ད་ལྟའི་བར་ལ། ཐོ་རངས་ལྡང་བའི་རྣལ་འབྱོར་གྱིས་བཞེངས་ཏེ། དེ་ནས་ཐོག་མར་ཚེ་སྒྲུབ་ཟབ་མོ་ཆིག་བརྒྱུད་མ། དེར་རྗེས་བིར་བསྲུང་ཐུན་མོང་བ། དེ་ནས་ལམ་ཟབ་ཐུན་མོང་བ། དེ་ནས་དཀར་གཏོར་ཆ་བཞི་དང་།
ནོར་ལྷ་དབྱུག་གུ་མ་མཆེད་གསུམ་ལ་ཆང་བུ་འབུལ་བ། དེ་ནས་ལམ་དུས་རྒྱས་པ་བརྡ་ཆིག་བརྒྱུད་ཀྱི་མན་ངག་དང་བཅས་པ། དེ་ནས་བདེ་མཆོག་དྲིལ་བུ་པའི་མངོན་རྟོགས། དེ་ནས་ནཱ་རོ་མཁའ་སྤྱོད་འཕོ་བའི་རྣལ་འབྱོར་དང་བཅས་པ། དེ་ནས་འབྱུང་འདུལ་གྱི་སྒོམ་བཟླས། དེ་ནས་སྲུང་འཁོར་རྡོ་རྗེའི་བྲག་རྫོང་མ། དེ་ནས་བླ་མ་རིན་འབྱུང་གི་ཉམས་བཞེས། དེ་ནས་ཞལ་བཞི་པའི་ཚེ་སྒྲུབ་ཟབ་མོ་གུར་བདུན་མ། དེ་ནས་རྗེ་ཉིད་ལ་སྤྱན་དམིགས་རྟེན་སོགས་ཕུལ་ཏེ་ཆེད་དུ་གཏད་པའི་ཚེ་འདས་རྣམས་ཀྱི་དོན་དུ་དགོངས་པའི་སྨོན་ལམ། དེ་ནས་སེང་གདོང་མའི་བཟློག་པ།
དེ་ནས་གཏོར་མ་བརྒྱ་རྩ། དེ་ནས་རྣམ་རྒྱལ་འཇོམས། འཇམ་ནག ཨུ་ཙའི་སྔགས་རིང་ཐུང་། སྨེ་བརྩེགས་དབང་བསྡུད། དུག་སྔགས་ཟབ་མོ་རྣམས་ཏེ། དེ་རྣམས་ལ་སྐྱབས་འགྲོ་རླུང་སྦྱོར། གསོལ་འདེབས། མཎྜལ། སྔགས་རིང་ཐུང་རྣམས་ཐུགས་སྐབས་དང་བསྟུན་ནས་ཅི་འཚམས་རེ་མཛད་རྗེས།
སྒྲུབ་མཆོད། རྒྱུད་འདོན། གཏོར་བཟློག་སོགས་ཀྱི་ཐུགས་བྲེལ་མེད་སྐབས་གསུང་རབ་ཟབ་མོ་རྣམས་ནས་དཔེ་འཛིན་ཤོག་ལྷེ་རེ་ཙམ་མ་ཆག་པ་མཛད་ཅིང་། དེ་ནས་ཉིན་བར་གྱི་ཆ་སོགས་བཞེངས་འཆང་གཟིམས་བཞུགས་ཏེ་སྤྱོད་ལམ་རྣམ་པ་བཞི་དང་། ཐོས་བསམ་འཆད་ཉན་སོགས་གང་མཛད་ཀྱང་སྤྲོས་བྲལ་གྱི་ལྟ་བའི་གནད་ཟབ་མོ་གདོད་མའི་གནས་ལུགས་རྟོགས་པའི་ཤེས་རབ་ཀྱི་རྩིས་ཟིན་པ་ཁོ་ན་དང་། ཉམས་བཞེས་ཀྱི་གཙོ་བོའི་རྣལ་འབྱོར་དང་མི་འབྲལ་བའི་ཐུགས་འདུན་དྲག་པོ་ཡང་ཡང་བསྐྱེད་པར་མཛད་ཅིང་། དེ་ནས་སྒྲུབ་མཆོད་སོགས་ཀྱི་ཐུགས་བྲེལ་ཟིང་ཆེན་པོ་མེད་སྐབས། ཕྱི་དྲོའི་ཆ་ལ་བབས་པ་ན། རྗེ་ཉིད་ཀྱི་གཟིམ་ཕུག་ཏུ་བཞུགས་ཏེ་ཐོག་མར་ལམ་ཟབ་ཐུན་མོང་བ་དང་། ཐུན་མོང་མ་ཡིན་པ་གཉིས།
དེ་ནས་བིར་བསྲུང་ཐུན་མོང་མ་ཡིན་པ། དེ་ནས་ལམ་དུས་འབྲིང་པོ། བརྡ་ཆིག་བརྒྱུད་ཀྱི་མན་ངག་དང་བཅས་པ། དེ་ནས་ནཱ་རོ་མཁའ་སྤྱོད་འཕོ་བའི་རྣལ་འབྱོར་དང་བཅས་པ། དེ་ནས་གུར་མགོན་ལྷ་བརྒྱད་སྦྲགས་སྒྲུབ། དེ་ནས་བླ་མ་རིན་འབྱུང་། དེ་ནས་ཞལ་བཞི་པའི་ཚེ་སྒྲུབ་ཟབ་མོ། དེ་ནས་སྔ་དྲོ་བཞིན་གྱི་སྨོན་ལམ་དང་། དེ་ནས་ནོར་ལྷ་དབྱུག་གུ་མའི་བཟླས་པ། དེ་ནས་ཕུར་ཆུང་གཏོར་བསྔོ།
བསྐང་གསོ། དེ་ནས་གཅོད་གདན་ཐོག་གཅིག་གི་ཉམས་བཞེས། དེ་ནས་བིར་བསྲུང་ཐུན་མོང་བ། དེ་ནས་ཉམས་བཞེས་ཀྱི་གཙོ་བོའི་ཉལ་བའི་རྣལ་འབྱོར་ལ་འཇུག་པར་མཛད་ཅིང་། ཞལ་འདོན་སྤྲོས་བཅས་ཀྱི་དགེ་སྦྱོར་དེ་རྣམས་ཀྱི་སྐྱབས་འགྲོ། གསོལ་འདེབས། རླུང་སྦྱོར། མཎྜལ། སྔགས་རིང་ཐུང་ལྗགས་བཟླས་སོགས་ཀྱི་གྲངས་ཀྱང་ཤིན་ཏུ་མང་བར་མཛད་ཀྱང་། ཐུན་རེ་བཞིན་འདི་ཙམ་གྱི་གྲངས་ཀ་དཔེ་མ་མི་མཛད་པར་སྣང་ལ།
དེ་ནས་ཡང་ནངས་པར་ལྡང་བའི་རྣལ་འབྱོར་གྱིས་བཞེངས་པ་སོགས་མདོར་ན་ལོ་ཟླ་ཁོར་ཡུག་ཏུ་ཚུལ་དེ་ལྟ་བུས་དུས་འདའ་བར་མཛད་པ་དང་། ཕྱིས་ལི་མ་ལྷ་ཁང་དང་། རྒྱ་ནག་ལྷ་ཁང་སོགས་གསར་བཞེངས་མཛད་ཟིན་པ་ནས་བཟུང་། གཙུག་ལག་ཁང་དེ་གཉིས་དང་། རྗེ་ཉིད་ཀྱི་གཟིམ་ཆུང་ནང་གི་རྟེན་ཁྱད་པར་ཅན། དཔེ་ཁང་ཆེན་མོའི་ཕྱག་དཔེ་དང་བཅས་པ་རྣམས་ལ་བླ་མ་སོ་སོའི་གསོལ་འདེབས་སོགས་ཞལ་འདོན་གྲངས་མེད་མཛད་པ་དང་བསྟུན། ཕྱག་དང་། ཞབས་སྐོར་མང་པོའི་གྲངས་ཚད་མ་འདི་ཡང་ཐུགས་དགྱེས་སྤྲོ་ཆེན་པོའི་སྒོ་ནས་མཛད་ཅིང་། གཞན་ཡང་བཟང་པོ་སྤྱོད་པའི་སྨོན་ལམ་དང་། བྱམས་པའི་སྨོན་ལམ།
བདེ་བ་ཅན་གྱི་སྨོན་ལམ་ཀུན་མཁྱེན་ཆེན་པོས་མཛད་པ་མི་མཇེད་མ་དང་། རྗེ་ཉིད་ཀྱིས་མཛད་པའི་བདག་གི་དུས་གསུམ་མ། ཕྱིས་སུ་ཉིད་ཀྱིས་མཛད་པའི་མངོན་དགར་སྐྱེ་བའི་སྨོན་ལམ་སོགས་སྨོན་ལམ་ཚིགས་བཅད་ཀྱི་རིགས་མང་པོ་དང་གཞན་ཡང་བཤགས་པ་དང་སྨོན་ལམ་གཉིས་ཆར་ཚང་བའི་ཚིགས་སུ་བཅད་པ་བླ་མ་གཞན་གྱིས་མཛད་པ་དང་། དམ་པ་འདི་ཉིད་རང་གིས་མཛད་པ་སོགས་ཞལ་འདོན་ཐོར་བུ་མཛད་པའི་རིགས་ནི་མཐའ་ཡས་ཤིང་། དེ་བཞིན་དུ་གོང་དུ་བཀོད་པ་ལྟར་གྱི་དགོངས་ཐུན་གྱི་ཉམས་བཞེས་རྣམས་གྲུབ་ནས། ཉལ་བའི་རྣལ་འབྱོར་ལ་མ་འཇུག་གི་བར་དེར། ཡི་དམ་གྱི་ལྷ་བསམ་གྱིས་མི་ཁྱབ་པའི་རྩ་སྔགས་སོགས་ཀྱི་གསུང་བཟླས་ཆག་མེད་མཛད་པའི་རྣམ་གྲངས་ཀྱང་། ཡང་དག་གི་སྔགས། རྡོ་རྗེ་ཕུར་པའི་ཀཱི་ལ་ཡ། བདེ་མཆོག་གི་ཡི་གེ་བདུན་མ།
ཀྱེ་རྡོར་གྱི་སྙིང་པོ་དེ་ཝ་པི་ཙུ། ཡུམ་གྱི་ཨཾ་ཐུང་། དཔལ་གསང་བ་འདུས་པ། གཤེད་དམར། འཇིགས་བྱེད། གུ་རུ་ཞི་དྲག་གཉིས། གུར་ཞལ། འཇམ་དཔལ་ནག་པོ། སེང་གདོང་མ། དབྱུག་གུ་མ་མཆེད་གསུམ།
ཀུ་རུ་ཀུལླེ། ཛཾ་དམར་རྣམས་ཀྱི་སྔགས་བརྒྱ་རྩ་རེ་སྟེ། དེ་ལྟ་བུས་ཉིན་མཚན་ཁོར་ཡུག་འདའ་བ་ལས། དུས་གནས་ཐམས་ཅད་དུ་སྐུ་གསུང་ཐུགས་ཐ་མལ་དུ་བཞུགས་པ་ནི་སུས་ཀྱང་མཐོང་བ་མེད་ལ། དུས་ཕྱིས་རྡོ་རྗེ་འཇིགས་བྱེད་ཀྱི་སྨིན་གྲོལ་གྱིས་བསྡུས་པའི་གདམས་ངག་ཟབ་ཅིང་རྒྱ་ཆེ་བ་རྣམས་གསན་ནས་དེའི་བསྐྱེད་རྫོགས་ཀྱི་ཉམས་ལེན་ཟབ་མོ་ཡང་རྒྱུན་པའི་རྡོ་རྗེ་རྣལ་འབྱོར་མའི་ཉམས་བཞེས་ཀྱི་རྗེས་སུ་ཆག་མེད་དུ་མཛད་ཅིང་། ནཻ་གུ་སྐོར་གྱི་ཆོས་སྐོར་རྣམས་ཀྱང་ཤིན་ཏུ་རྒྱ་ཆེ་བ་ཐུགས་ཀ་རྫོགས་པར་གསན་པ་ནས་བཟུང་ཆོས་དྲུག་གའི་ཉམས་བཞེས་ཆ་ཚང་བ་གང་དམིགས་རེ་གཅོད་ཁྲིད་ཀྱི་ཉམས་ལེན་གྱི་རྗེས་སུ་ཆག་མེད་བྱེད་པའི་ལུགས་ཡིན་གསུངས་པ་རྗེ་ཉིད་ཀྱི་གསུང་ལས་ཐོས་ཤིང་། མདོར་ན་བདག་ཉིད་ཆེན་པོ་འདིས་ཉིན་ཞག་ཕྲུགས་རེར་ཉམས་སུ་བསྟར་བའི་མཉམ་བཞག་གི་ཉམས་བཞེས་ཟབ་མོ་ལྟ་ཞོག སྡིག་བཤགས། སྨོན་ལམ། གསོལ་འདེབས།
ལྗགས་བཟླས། གཏོར་མ་སོགས་འཕྲལ་གྱི་མཛད་སྤྱོད་རགས་པ་ཙམ་ཡང་དེང་སང་དགེ་ལས་ལ་བརྩོན་པ་ལ་ཆེས་བརྩོན་པར་རློམ་པ་དག་གིས་ཉིན་ཞག་དུ་མར་འབད་ཀྱང་གྲུབ་པར་དཀའ་བར་མཐོང་ཞིང་། གདུལ་བྱ་སོ་སོའི་བློ་དང་འཚམས་པར་ཆོས་གསུང་བ་དང་། འབེལ་བའི་གཏམ་མཛད་པ་དང་། རྒྱ་བོད་ཀྱི་མཁས་གྲུབ་དག་གིས་མཛད་པའི་གསུང་རབ་མང་པོ་གཟིགས་རྟོག་མཛད་པ་རྣམས་ལ་ལྷོད་པ་ཅུང་ཟད་ཀྱང་མི་མངའ་བ་རྟག་འགྲུས་སུ་མཛད་པ་འདི་ལྟ་བུ་ནི། བསྟན་པ་རིན་པོ་ཆེའི་ཁུར་ཆེན་བཞེས་པར་གྲགས་པའི་ཀློག་པ་བ་སུ་ཞིག་ལ་ཡང་ཡོད་པར་མཐོང་བའམ་ཐོས་པ་མེད་དོ། ། ཚུལ་དེ་ལྟ་བུའི་སྒོ་ནས་ཀུན་ཏུ་འགྲུས་པར་མཛད་པའི་སྟོབས་ཀྱིས་ལྗགས་བསྙེན་གྱི་གྲངས་ཀྱང་། དགུང་ལོ་བཅུ་གཉིས་པའི་དུས་ཀྱེ་རྡོ་རྗེའི་གཞི་བསྙེན་མཐར་ཕྱིན་པར་མཛད་པ་དང་། གཞན་ཡང་འཁོར་ལོ་བདེ་མཆོག རྡོ་རྗེ་ཕུར་པ་དང་།
འཇིགས་བྱེད། སྒྲོལ་དཀར་ཡིད་བཞིན་འཁོར་ལོ། འཕགས་པ་རིགས་གསུམ་མགོན་པོ། གུ་རུ་དྲག་དམར། འཇམ་དཔལ་ནག་པོ། སེང་གདོང་མ། ཀུ་རུ་ཀུལླེ། ཁྱུང་ནག ཚོགས་བདག་སོགས་མཆོག་དང་ཐུན་མོང་གི་དངོས་གྲུབ་སྩོལ་བའི་ཡི་དམ་གྱི་ལྷ་བསམ་གྱིས་མི་ཁྱབ་པ་དང་། རྡོ་རྗེ་ནག་པོ་ཆེན་པོ་གུར་གྱི་མགོན་པོ།
གཉན་མགོན་ཆེན་པོ་ཞལ་བཞི་པ་སོགས་བསྟན་སྲུང་མང་པོའི་གསང་སྔགས་ཟབ་མོའི་གྲངས་དང་དུས་ཀྱི་བསྙེན་པ་གདན་ཐོག་གཅིག་ཏུ་ཉམས་བཞེས་མཛད་པའི་སྟོབས་ཀྱིས། དེ་དག་སོ་སོ་ལ་མཚན་མའི་བསྙེན་རྟགས་ངོ་མཚར་ཅན་དུ་མ་བྱུང་སྣང་བ་ནི་འོག་ཏུ་འཆད་ལ། ཡང་རྒྱུན་གྱི་བསྙེན་པ་མཛད་པའི་གྲངས་ནི། མགོན་པོའི་ཡི་གེ་བདུན་མ་བྱེ་བ་གཉིས་ཙམ། ཡི་གེ་བཅུ་གཉིས་མ་དང་། ཤ་ས་ན་འབུམ་ཕྲག་དུ་མ། དཔལ་མགོན་ཞལ་གྱི་སྔགས་རིང་ཐུང་རྣམས་དང་། མགོན་པོའི་ལས་མཁན་གྱི་བོད་རྦད་རྣམས་ཀྱང་འབུམ་ཕྲག་མང་པོ་དང་། གཞན་ཡང་གོང་དུ་བཀོད་པའི་ཡི་དམ་གྱི་ལྷ་རྣམས་སོ་སོ་ལ་ཉུང་མཐའ་ཡང་སྔགས་རིང་ཐུང་ཅི་རིགས་ལ་བསྙེན་ཚད་འབྲུ་འབུམ་མ་སོང་བ་ནི་གཏན་མེད་ལ། སྔགས་རིང་རྣམས་ཀྱང་འབུམ་ཕྲག་མང་དུ་འདྲེན་པར་མཛད་པ་དང་།
གཞན་ལ་ཡོན་བཟང་པོ་གནང་ནས་བསྙེན་པ་བྱེད་དུ་བཅུག་པ་ཡང་། རྣལ་འབྱོར་མའི་ཨོཾ་གསུམ་མ་བྱེ་བ་བཅུ་ཕྲག་གསུམ། ཐུགས་རྗེ་ཆེན་པོ་ཡི་གེ་དྲུག་པ་དུང་ཕྱུར་བཅུ་ཕྲག་གཉིས་སུ་ཟུང་གིས་ལྷག་པ་དང་། རྣམ་རྒྱལ་གྱི་གཟུངས་རིང་དང་། ཚེ་གཟུངས་སོགས་ཀྱང་འབུམ་ཕྲག་མཐའ་ཡས་སོ། ། ཡང་གདན་ས་ཆེན་པོ་འདི་ཉིད་ཀྱི་སྒོ་རུམ་སོགས་བསྟན་སྲུང་གི་དབང་པོ་གུར་གྱི་མགོན་པོ་ལ་སོགས་པ་མངོན་སུམ་དུ་བཞུགས་པའི་མགོན་ཁང་ཁྱད་པར་ཅན་རྣམས་སུ་རྗེ་ཉིད་འཁོར་རིག་པ་འཛིན་པ་མང་པོ་དང་བཅས་པས་ཐུགས་དམ་བསྐང་བ་འཕར་དུ་མཛད་པ་རྣམས་ཀྱི་ཚེ། ཤ་ས་ན། ཞལ་བཞི་པ། པུ་ཏྲ་གསུམ་གྱི་སྔགས་བསྔོ་ད་ལྟ་ཡན་ལ་ཁྲི་ཕྲག་བཞི་དང་། སྟོང་ཕྲག་བདུན།
ཆོས་སྐྱོང་སོ་སོའི་བསྐང་བ་ཡང་ཁྲི་ཚར་མང་པོ། དཔལ་ས་སྐྱའི་གཙུག་ལག་ཁང་ཁྱད་པར་ཅན་དག་ཏུ་བླ་མའི་རྣལ་འབྱོར་ལ་བརྟེན་ནས་མཎྜལ་གསོལ་འདེབས། སྨོན་ལམ་རྣམས་འབུམ་ཕྲག་གཅིག་དང་། རྗེ་ཉིད་ཀྱི་གཟིམ་ཆུང་རྟེན་གྱི་དྲུང་དུ་ཡང་དེ་མཚུངས། བཟང་པོ་སྤྱོད་པ་སྨོན་ལམ་གྱི་རྒྱལ་པོ་རྒྱུན་གྱི་ཞལ་འདོན་མཛད་པ་དགུང་ལོ་ལྔ་བཅུ་ཡན་ལ་ཁྲི་སྟོང་དྲུག་བརྒྱ། གཞན་ལ་ཡོན་གནང་ནས་བཟང་སྤྱོད་འབུམ་ཐེར་ཁ་རེ། སྒྲོལ་མའི་མཚན་བརྒྱ་ཞལ་འདོན་མཛད་པ་ཁྲི་ཕྲག་དུ་མ། གཞན་ལ་ཡོན་གནང་ནས་སྡིག་བཤགས་ཀྱི་སྨོན་ལམ་རྗེ་ཉིད་ཀྱིས་མཛད་པའི་ཚིགས་བཅད་འབུམ་ཐེར་སོགས་མདོར་ན་རྗེ་ཉིད་ཀྱིས་ཞལ་འདོན་མཛད་པ་དང་། གཞན་བྱེད་དུ་བཅུག་པའི་སྒོ་ནས་སྔགས་བཟླས་པ་དང་། བཤགས་པ་སྨོན་ལམ་སོགས་ཀྱི་གྲངས་ཞིབ་ཏུ་བཀོད་ན་བསམ་གྱིས་མི་ཁྱབ་ཅིང་།
དེ་བཞིན་དུ་རྗེ་བཙུན་གང་གི་གཟིམ་ཆུང་རྟེན་མཆོད། རྗེ་བཙུན་རིན་པོ་ཆེ་གྲགས་པའི་ཞབས་ཀྱི་སྐུ་བརྙན། ས་ལ་དབང་ཕྱུག་གྲགས་ཀྱིས་བཞེངས་པ་ལ་རྗེ་བཙུན་ཆེན་པོས་ཕྱག་ནས་མཛད་པ། བླ་མ་ས་སྐྱ་པ་ཆེན་པོ་དང་། སློབ་དཔོན་རིན་པོ་ཆེ་བསོད་ནམས་རྩེ་མོ་གཉིས་ཀྱི་བྲིས་སྐུ་ལ་དེ་གཉིས་སོགས་ཀྱི་ཕྱག་ནས་མ། བདག་ཉིད་ཆེན་པོ་ས་སྐྱ་པཎྜི་ཏའི་སྐུ་བརྙན། དེ་ཉིད་ཀྱི་སྡོམ་ཕྲུག་སྐྱོབ་པ་དཔལ་བཟང་པོས་བཞེངས་པ་ལ་ཆོས་རྗེ་ཉིད་ཀྱིས་ཕྱག་ནས་མཛད་པ། རྗེ་ཉིད་ཀྱི་ཕྱག་ཏུ་བྱུང་ནས་རིང་བསྲེལ་བྱོན་པ་དེ་ཉིད་དང་། འཕགས་པ་རིན་པོ་ཆེའི་སྐུ་བརྙན་ཧོར་སྐུ་དངུལ་ལས་གྲུབ་པ་ལ་འཕགས་པ་ཉིད་ཀྱིས་ཕྱག་ནས་མ་སྟེ། རྗེ་བཙུན་གོང་མ་ལྔ་ཅར་གྱི་བྲིས་འབུར་ཕྱག་ནས་མ་དེ་དག་དང་།
གཞན་ཡང་སློབ་དཔོན་པདྨའི་སྐུ་ཚབ་གཏེར་ལྔའི་ནང་ཚན་བྱེ་མ་ཨ་ཀྲོང་ལས་རང་བྱོན་སློབ་དཔོན་ཉིད་ཀྱི་ཕྱག་ནས་མ་རིང་བསྲེལ་འབྱོན་བཞིན་པ་རྣམས་གཙོ་བོར་གྱུར་པའི་བླ་མ་གོང་མ་མང་པོའི་སྐུ་བརྙན་བླ་མ་སོ་སོའི་ཕྱག་ནས་བརྒྱ་ཚར་སོགས་མཛད་པ་བསམ་གྱིས་མི་ཁྱབ་པ་བཞུགས་པ་རྣམས་དང་། ལི་མ་ལྷ་ཁང་། རྒྱ་ནག་ལྷ་ཁང་། དཔེ་ཁང་ཆོས་མཛོད་ཆེན་མོ་དང་བཅས་པའི་རྟེན་རྣམས་ད་ལྟ་ཡན་ཆད་དུ་ཞབས་བསྐོར་འབུམ་ཐེར་གཉིས་ལྷག་ཙམ་དང་། གཞན་སྐོར་བ་བྱེད་དུ་གཞུག་པ་ཡང་མང་དུ་མཛད་དོ། ། དེ་ལྟར་བདག་ཉིད་ཆེན་པོ་འདིས་ནི་གོང་དུ་བཀོད་པ་ལྟར་མཁས་ཤིང་གྲུབ་བརྙེས་ཀྱི་ཡོངས་འཛིན་མང་པོའི་ཞལ་གྱི་ཕྱོགས་བརྒྱ་ལས་ཉེ་བར་འོངས་པའི་ཟབ་པ་དང་རྒྱ་ཆེ་བའི་དམ་པའི་ཆོས་ཀྱི་འབབ་ལྡན་མའི་རྒྱུན་བཟང་པོ་ཟབ་ཅིང་ཡངས་པའི་རྣམ་པར་དཔྱོད་པའི་ཆུ་གཏེར་ཆེན་པོར་རྣམ་པ་གཅིག་ཙམ་ཡིན་པར་བརྒྱ་ཕྲག་མང་པོ་ལེགས་པར་འབབ་ཅིང་འཁྱིལ་བ་དང་། དེ་དག་གི་ཟབ་དོན་རྨད་དུ་བྱུང་བ་དག་ཀྱང་གང་གི་དགོངས་མཚོའི་ཆབ་དང་རོ་གཅིག་ཏུ་བསྲེ་བའི་ཐབས་མཆོག་མཉམ་པར་བཞག་པ་དང་རྗེས་ལས་ཐོབ་པའི་རྣལ་འབྱོར་བླ་ན་མེད་པའི་ལེགས་བྱས་ཐུགས་ཉམས་སུ་བསྟར་བ་ལས། མཁས་བཙུན་བཟང་གསུམ་གྱི་ཡོན་ཏན་རིན་པོ་ཆེའི་འབྱུང་ཁུངས་ཉིད་དུ་གྱུར་བའི་དགེ་མཚན་རླབས་ཀྱི་འཕྲེང་བ་ཅི་ཡང་ཞིག་མཛེས་པར་གཡོ་བ་ཉིད་དེ། དེ་ཡང་མཁས་པའི་ཡོན་ཏན་ཇི་ལྟར་མངའ་བའི་ཚུལ་ནི། འཇམ་མགོན་ས་པཎྜི་ཏ་ཆེན་པོས།
མཁས་གང་ཤེས་བྱའི་དེ་ཁོ་ན། ། ཇི་བཞིན་རྟོགས་པ་ཡིན་པར་འདོད། ། ཅེས་རྣམ་མང་ཤེས་བྱའི་གཟུགས་ཇི་སྙེད་པ་བློ་གྲོས་གསལ་བའི་མེ་ལོང་གི་ངོས་ཡངས་པོར་སྐད་ཅིག་པའི་དུས་སོགས་ལ་འགོག་མེད་དུ་ཤར་བས། འོས་སུ་གྱུར་པ་མཐའ་ཡས་པའི་བློ་གྲོས་ཀྱི་མིག་ལ་ལེགས་བྱས་ཀྱི་གཟིགས་མོ་གསལ་པོར་སྟོན་ནུས་པ་དེ་ལ་མཁས་པ་ཞེས་སྙན་པའི་དབྱངས་ཀྱིས་བོད་རིགས་ལ། དེ་ཡང་། དེ་ཡུལ་བརྡ་སྤྲོད་རྟོག་གེ་དང་། ། འཚོ་བ་ཕྱི་ནང་རིག་ཅེས་བྱ། ། ཞེས་གསུངས་པ་ལྟར་མཁས་པར་བྱ་བའི་ཡུལ་ནི། རིག་པའི་གནས་ལྔ་ཞེས་དཔྱོད་ལྡན་བཟང་པོའི་སྐལ་བ་ཅན་དག་ལ་མིང་ཙམ་གྱིས་ཀྱང་ཡིད་ལ་སིམ་པ་སྟེར་ཞིང་རྣ་བའི་བཅུད་ལེན་དུ་འགྱུར་བ་གང་དག་ཡིན་པ་ལས། ཕྱི་རིག་པའི་གནས་བཞི་ནི།
དམ་པ་འདིས་ལན་རེ་ཟུང་རེར་གསན་ཏེ། དེ་དང་དེའི་གཞུང་ལུགས་རྣམས་ལ་མཁྱེན་པའི་སྤྱན་རས་ལྷུང་པ་ཙམ་མམ་རྟོག་དཔྱོད་མཛད་པ་ཙམ་གྱིས་ཇི་བཞིན་དུ་རྟོགས་པར་འགྱུར་བ་ཞིག་ཡིན་པ་ལས། དེ་དག་ཅི་རིགས་པ་སྟོན་པའི་གསུང་རབ་ངོ་མཚར་ཅན་འགའ་ཞིག་སྣང་བ་ཡང་འོག་ཏུ་མཁས་པའི་བགྱི་བ་མཛད་པའི་སྐབས་ལས་ཤེས་ཤིང་། བཟོ་རིག་པ་ནི། རྗེ་འདིས་རི་མོ་སོགས་སྦྱང་བའི་འབད་པ་གཏན་ནས་མ་མཛད་ཀྱང་། སྐུ་གཞོན་ནུའི་དུས་ཆོས་རྗེ་ས་པཎྜི་ཏ་དང་། འཇམ་མགོན་གྲུབ་པའི་དཔའ་བོ་བསོད་ནམས་དབང་པོ་སོགས་ཀྱི་བྲིས་སྐུ་ཕྱག་བྲིས་མ་རྣམས་དང་། དཔལ་ས་སྐྱའི་བླ་བྲང་རྫོང་ཆུང་གི་ལྡེབས་བྲིས་ལ། སྔགས་འཆང་གཟུངས་ཀྱི་དཔལ་བའི་ཐུགས་དམ་མ་ཡེ་ཤེས་བཞུགས་ངེས་པའི་གུར་གྱི་མགོན་པོའི་བྲིས་སྐུ་ཞིག་ཡོད་པ་དེའི་སྐུ་ཚབ་ཏུ་ཕྱག་བྲིས་མཛད་པ་དེ་དང་། དེ་བྲི་བའི་སྔོན་དུ་ཕྱག་སྦྱོང་ལ་བཞེངས་པ་བླ་བྲང་རིག་འཛིན་ཕོ་བྲང་གི་ཡང་སྟེང་ན་གུར་མགོན་གྱི་སྐུ་གྱང་རིས་སུ་ཡོད་པ་དང་།
པུ་ཏྲ་ཆེན་པོའི་སྐུ་བརྙན་རས་གཞི་ལ་ཕྱག་བྲིས་མཛད་ནས། ཉིད་ཀྱི་ཞབས་འབྲིང་པ་ཆེན་པོ་དགེ་སློང་རྡོ་རྗེ་འཛིན་པ་རབ་འབྱམས་སྨྲ་བ་བྱམས་པ་བསོད་ནམས་འོད་ཟེར་བར་གཏོར་བསྔོའི་རྟེན་དུ་གནང་བ་སོགས་ནི། དེང་སང་གི་ལྷ་བྲིས་པ་མཁས་པར་གྲགས་པ་སུས་ཀྱང་བསྐྲུན་པར་མི་ནུས་སོ། ། ཁྱད་པར་དུ་རིག་གནས་ལྔ་པ་ནང་དོན་རིག་པ་ལ། ནང་རིག་ཐེག་པ་གསུམ་དུ་གྲགས་ཤིང་གྲུབ། ། ཅེས་པ་ལྟར་བརྗོད་བྱ་ཐེག་པ་གསུམ་དང་། རྗོད་བྱེད་སྡེ་སྣོད་རིན་པོ་ཆེ་གསུམ་མམ་དྲི་མ་མེད་པའི་རྒྱུད་སྡེ་བཞི་རྣམས་ལས། སྡེ་སྣོད་གསུམ་པོ་དག་གི་གྲུབ་པའི་མཐའ་འཛིན་པ་པོ་ལ། སངས་རྒྱས་པ་ལ་བཞི་པ་དང་། ། ལྔ་པ་ཐུབ་པའི་དགོངས་པ་མིན། །
ཞེས་པ་ལྟར། སངས་རྒྱས་པའི་གྲུབ་མཐའ་ཁས་ལེན་པ་བྱེ་བྲག་ཏུ་སྨྲ་བ། མདོ་སྡེ་པ། སེམས་ཙམ་པ། དབུ་མ་པ་སྟེ་བཞི་པོ་སོ་སོ་དང་ཐེག་པ་ཆེ་ཆུང་གཉིས་ཀྱི་ཁྱད་པར་ལ། གཞི་ལམ་འབྲས་གསུམ་གྱི་རྣམ་པར་གཞག་པ་མི་འདྲ་བའི་ཚུལ་མཐའ་ཡས་པ་རྣམས་ལ། རྣལ་འབྱོར་པ་ཡང་བློ་ཁྱད་ཀྱིས། ། གོང་མ་གོང་མ་རྣམས་ཀྱིས་གནོད། ། ཅེས་པའི་ཚུལ་གྱིས་གྲུབ་མཐའ་འོག་མ་དག་ལས་གོང་མ་རྣམས་རིམ་གྱིས་ཁྱད་པར་དུ་འཕགས་པ་སོགས་ཐུན་མོང་བ་རྣམས་མི་འགལ་ཞིང་། ཐུན་མོང་མ་ཡིན་པ་མ་འདྲེས་པའི་གནད་ཕྱིན་ཅི་མ་ལོག་པ་ཐུགས་སུ་ཆུད་པའི་སྟོབས་ཀྱིས་གདུལ་བྱ་ལ་འདོམས་པ་དང་།
བསྟན་བཅོས་སུ་རྩོམ་པ་སོགས་གང་ལ་ཡང་ཐོགས་མེད་ཀྱི་སྤོབས་པ་མངའ་བའི་ཚུལ་ཡང་། རྗེ་འདིས་རྒྱུད་ཀྱི་བཤད་བཀའ། མན་ངག་གི་ཟབ་ཁྲིད་སོགས་ཀྱི་ཚེ་སྔོན་འགྲོ་ཚུལ་བཞིའི་ནང་ནས་མངོན་པར་རྟོགས་པ་སྤྱོད་པ་རིམ་པ་ཅན་དང་། ལྟ་བ་རིམ་པ་ཅན་ལ། བསླབ་དགོས་པ་སྟོན་པའི་སྐབས་དང་། གསུང་རབ་རིན་པོ་ཆེ་ལམ་འབྲས་བུ་དང་བཅས་པའི་སྔོན་འགྲོ་སྣང་བ་གསུམ་གྱི་ཁྲིད་ཀྱི་དུས་སོགས་སྡེ་སྣོད་གཙོ་བོར་གྱུར་པའི་གསུང་ཆོས་གནང་བ་རྣམས་ལ་བཤད་བྱ་སྡེ་སྣོད་དམ་གྲུབ་མཐའ་བཞི་པོ་གང་ཡིན་པ་དེ་དང་དེ་ཉིད་ཀྱི་ཚིག་རྣ་བར་སྙན་ཅིང་བརྗིད་ལ་ཟུར་ཐོན་པ་དང་། དོན་གོ་བདེ་ཞིང་ཆོད་ཆེ་ལ་ཚིག་དོན་འབྲེལ་མཚུངས་པ། དཀའ་བའི་གནས་ལ་དཔྱིས་ཕྱིན་ཅིང་ཤིན་ཏུ་གསལ་བའི་སྒོ་ནས་ཉན་པ་པོ་སོ་སོའི་བློ་དང་འཚམས་པར་བསྟན་པས། མི་ཤེས་པའི་མུན་པ་བསལ་ནས་བློ་གྲོས་ཀྱི་སྣང་བ་རྒྱས་པར་མཛད་པ་ལ་ཤིན་ཏུ་མཁས་པས་ན། དམ་པ་འདི་ནི་དེང་སང་སྡེ་སྣོད་འཛིན་པར་གྲགས་པ་ཕལ་མོ་ཆེ་བཞིན་ཐལ་འཕྲེང་འཕེན་ལེན་གྱི་ཚུལ་ཙམ་ལ་སྡེ་སྣོད་ཀྱི་གཞུང་བཟང་འཆད་པའི་དགའ་སྟོན་དུ་རེ་བའི་རིང་ལུགས་ལས་ཆེས་ཁྱད་པར་དུ་འཕགས་པ།
སྡེ་སྣོད་རྒྱ་མཚོའི་ཀློང་ན་ཉེ་བར་རྩེན་པའི་བསླབ་གསུམ་དབང་གི་རྒྱལ་པོའི་གདེངས་ཅན་དགོས་དོན། བསྡུས་དོན། ཚིག་དོན། མཚམས་སྦྱར། བརྒལ་ལན་ལྔའི་ལེགས་བཤད་ཀྱི་ཕུད་སྒྲ་དལ་བུར་སྒྲོག་པའི་མཚུངས་པ་མེད་པའི་སྡེ་སྣོད་འཆང་བའི་ཀླུའི་དབང་པོ་ཡིན་པར་རྟོགས་པར་བྱ་ཞིང་། དེའི་ཚུལ་རྗེ་ཉིད་ཀྱིས་མཛད་པའི་ཀྱེ་རྡོར་རྩ་རྒྱུད་བརྟག་པ་གཉིས་པའི་དོན་འགྲེལ་ཁོག་ཕུབ་རྒྱུད་འགྲེལ་སྒོ་བརྒྱའི་ལྡེ་མིག་དང་། ཚུལ་བཞིས་སྔོན་དུ་འགྲོ་བ་དང་བཅས་པའི་རྩ་རྒྱུད་ཀྱི་ཚིག་འགྲེལ་རྒྱུད་བཤད་བསྟན་པ་རྒྱས་པའི་ཉིན་བྱེད་སོགས་སུ་སྡེ་སྣོད་གསུམ་གྱི་དེ་ཁོ་ན་ཉིད་ཚུལ་བཞིན་དུ་བཤད་པ་དག་ལས་ཀྱང་རྗེ་འདི་སྡེ་སྣོད་འཆང་བའི་དབང་པོ་ཡིན་པར་རྗེས་སུ་དཔག་པར་ནུས་པ་ཡིན་ནོ། ། ཡང་དྲི་མ་མེད་པའི་རྒྱུད་སྡེ་བཞི་ལ་མཁས་པའི་ཚུལ་ནི། སྤྱིར་རྗེ་བཙུན་ས་སྐྱ་པ་རྣམས་ཀྱི་ཡབ་ཆོས་བདེ་ཀྱེ་གསང་གསུམ་ཡོ་ག་བྱ་སྤྱོད་དང་བཅས་པའི་རྒྱུད་རྒྱ་གཞུང་། འགྲེལ་བཤད།
དབང་ཁྲིད། མན་ངག ཞར་བྱུང་ཕྱག་ལེན་ཕྲ་མོ་ཚུན་ཆད་ལའང་མཁས་པའི་མཆོག་ཡིན་པར་མཁས་ཤིང་མཁས་པར་གྲགས་པའི་ས་སྐྱོང་ཆེན་པོ་རྣམས་དང་། དགེ་བའི་བཤེས་གཉེན་ཆེན་པོ་དང་། རྣམ་དཔྱོད་ཀྱི་ལུས་ཟུངས་བརྟས་ཤིང་གཟུར་གནས་ཀྱི་བཞིན་རས་མཛེས་པ། དད་གུས་ཀྱི་འདྲེན་བྱེད་གསལ་བའི་སྐྱེ་བོའི་པཎྜི་ཏ་མང་པོ་དང་བཅས་པས་གཅིག་ཏུ་འཛིན་པ་ཞིག་ཡིན་པ་དང་། བྱེ་བྲག་ཏུ་བླ་མེད་ཀྱི་རྒྱུད་སྡེ་སྒོ་གསུམ་ལས་ཕྱེ་བའི་རྒྱུད་སྡེ་གསུམ། མ་རྒྱུད་སྒོ་དྲུག གཉིས་མེད་རྣམ་གཉིས་སོགས་བླ་མེད་ཀྱི་རྒྱུད་སྡེ་མཐའ་དག་ལ་མཁས་པའི་ཕུལ་དུ་བྱུང་བའི་སྟོབས་ཀྱིས། དེ་དག་ཕལ་ཆེར་ལ་ངོ་མཚར་རྨད་དུ་བྱུང་བའི་ལེགས་བཤད་ཀྱི་བསྟན་བཅོས་ཀྱང་མང་དུ་མཛད་ཅིང་།
འཆད་ཉན་ཀྱི་སྒོ་ནས་ཀྱང་གཏན་ལ་འབེབས་པར་མཛད་པས། ཕྱིས་ཀྱི་དགེ་བའི་བཤེས་གཉེན་མཁས་བཙུན་བཟང་གསུམ་དང་ལྡན་པ་མང་པོའི་ཐུགས་ཀྱི་བུམ་བཟང་ལེགས་བཤད་ཀྱི་བདུད་རྩིས་འགེངས་པར་མཛད་པ་ཡིན་ཏེ། དེ་ཡང་དཔེར་མཚོན་ན་རྗེ་ཉིད་ཀྱིས་ཟབ་ཆོས་མང་དུ་གསན་པའི་བླ་མ་མཁན་ཆེན་ཐམས་ཅད་མཁྱེན་པ་ངག་དབང་ཆོས་ཀྱི་གྲགས་པ་དེ་ཉིད་སྤྱིར་མདོ་སྔགས་རིག་གནས་དང་བཅས་པའི་ཤེས་བྱ་ཀུན་ལ་མཁས་པའི་དབང་ཕྱུག་ཆེན་པོ་ཞིག་ཡིན་མོད་ཀྱང་། རྗེ་བཙུན་དམ་པ་འདི་དང་མ་མཇལ་བར་དུ་ཕ་རྒྱུད་གསང་བ་འདུས་པའི་སྐོར་ལ་གསན་རྒྱ་ཡང་ཧ་ཅང་མི་ཆེ་ཞིང་། དེ་བཞིན་དུ་འདི་སྐོར་ལ་རྣམ་དཔྱོད་ཀྱི་སྤྱན་རས་ཀྱང་ཅུང་ཟད་མི་གསལ་བ་ཞིག་ཏུ་སྣང་ན་ཡང་། བདག་ཅག་གི་རྣམ་འདྲེན་མཚུངས་པ་མེད་པ་འདིས། མཁན་ཆེན་མཁས་པའི་དབང་པོ་དེ་ལ་གསང་བ་འདུས་པའི་རིམ་ལྔའི་ཁྲིད་སོགས་ཆོས་ཚུལ་མང་པོ་ཞིག་སྩོལ་བར་མཛད་པའི་མཐུ་ལས་མཁས་པའི་དབང་པོ་དེ་ཉིད་དཔལ་གསང་བ་འདུས་པའི་ཆོས་སྐོར་ལ་ཡང་མཆོག་ཏུ་མཁས་པར་གྱུར་ཏེ། ཕྱིས་སུ་གསང་བ་འདུས་པའི་དབང་བཀའ་གསར་རྙིང་གི་དོགས་དཔྱོད་བློ་གསལ་ཉེར་མཁོའི་ལེགས་བཤད་ཡ་རབ་མཁས་པའི་གཏམ་སྐྱེས་ཞེས་བྱ་བའི་གསང་འདུས་མི་བསྐྱོད་པའི་དབང་བཀའ་གསར་རྙིང་གི་ཤན་འབྱེད་དང་། གསང་བ་འདུས་པའི་ཆོས་ཀྱི་བྱུང་ཚུལ་དང་། བསྐྱེད་རྫོགས་ཀྱི་ཉམས་ལེན་འགོས་ལུགས་གཙང་མ་ཡིད་འཕྲོག་ལྷའི་རོལ་མོ་ཞེས་བྱ་བ་ལ་སོགས་པ་ལེགས་པར་བཤད་པ་ཡང་མང་དུ་རྩོམ་པར་མཛད་ལ།
དེ་ལྟར་མཁན་ཆེན་མཁས་པའི་དབང་པོ་དེ་ཉིད་ཀྱི་གསང་བ་འདུས་པ་ལ་བསྟན་བཅོས་རྩོམ་པའི་སྤོབས་པ་དགེ་བ་ཅན་དེ་ཡང་འཇམ་མགོན་བླ་མ་འདིས་འདི་སྐོར་གྱི་ཆོས་ཀྱི་དགའ་སྟོན་རྨ་མེད་པར་སྩལ་པའི་ལེགས་བྱས་ལས་བྱུང་བ་ཡིན་ཏེ། མཁན་ཆེན་ཉིད་ཀྱིས་མཛད་པའི་གསང་བ་འདུས་པའི་བསྐྱེད་རྫོགས་ཀྱི་ཉམས་ལེན་སྟོན་པའི་ཡི་གེ་ཡིད་འཕྲོག་ལྷའི་རོལ་མོ་ལས། ཐུབ་བསྟན་ཡོངས་འདུའི་ཆུ་གཏེར་རྒྱས་པའི་གཉེན། ། ཡོངས་འཛིན་ཟླ་བ་དཀར་པོའི་ཐིག་འཕྲེང་གིས། ། བདག་བློའི་ཀུ་མུད་འདབ་བརྒྱ་ལན་བརྒྱར་བཞད། ། ལུགས་འདིར་བློ་གྲོས་གསལ་བའི་མིག་བུ་ཕྱེ། ། ཞེས་དང་། ཡོངས་འཛིན་ཟླ་བ་དཀར་པོ་ཞེས་པ་ལ་དཔལ་ས་སྐྱ་པ་ཞེས་མཆན་བུ་འདེབས་པར་མཛད་པ་དང་། གཞན་ཡང་མཁན་ཆེན་དེས་མཛད་པའི་ཡི་གེ་གཉིས་ཀྱི་སྦྱར་བྱང་དུ་ཡང་། དེ་ལྟར་དཔལ་གསང་བ་འདུས་པ་མི་བསྐྱོད་པའི་དབང་བཀའ་གསར་རྙིང་ལ་དོགས་དཔྱོད་ཀྱི་ཡི་གེ་འདི་ཡང་།
དཔལ་ས་སྐྱ་པ་མཁྱེན་རབ་ཀྱི་དབང་ཕྱུག་འཇམ་དབྱངས་ངག་དབང་ཀུན་དགའ་བསོད་ནམས་གྲགས་པ་རྒྱལ་མཚན་དཔལ་བཟང་པོའི་བཀའ་དྲིན་ལས་ལམ་སྲོལ་འདིར་བློ་མིག་ཅུང་ཟད་གསལ་བ་དང་དགེ་སློང་སྡེ་སྣོད་འཛིན་པ་ངག་དབང་ཆོས་གྲགས་ཀྱིས་ས་ཕོ་འབྲུག་གི་ལོའི་ཟླ་བ་བདུན་པའི་ཡར་ཚེས་བཅུ་གཉིས་ལ་བརྒྱུད་འཛིན་མང་མཁར་བ་བློ་གྲོས་རྒྱལ་མཚན་གྱིས་བྱིན་གྱིས་བརླབས་པའི་གནས་དགོན་གསར་བདེ་བ་ཅན་གྱི་གཙུག་ལག་ཁང་དུ་ལེགས་པར་སྦྱར་བའི་ཡི་གེ་པ་ནི་ཆོས་གྲགས་བཟང་པོའོ། ། ཞེས་གསུངས་པ་དང་། དེ་ལྟར་དཔལ་གསང་བ་འདུས་པའི་བསྐྱེད་རྫོགས་ཀྱི་ཉམས་ལེན་ཡིད་འཕྲོག་ལྷའི་རོལ་མོ་ཞེས་བྱ་བ་འདི་ནི། དཔལ་ས་སྐྱ་པ་མཁྱེན་རབ་ཀྱི་དབང་ཕྱུག་འཇམ་པའི་དབྱངས་ངག་དབང་ཀུན་དགའ་བསོད་ནམས་གྲགས་པ་རྒྱལ་མཚན་དཔལ་བཟང་པོའི་བཀའི་གནང་བ་ཐོབ་པ་དང་། རང་ཉིད་ཀྱང་ལུགས་འདིར་བློ་མིག་ཅུང་ཟད་གསལ་བར་འདོད་པས་ཡོངས་འཛིན་བླ་མ་རྣམས་ཀྱི་བྲན་དུ་གྱུར་པ་དགེ་སློང་སྡེ་སྣོད་འཛིན་པ་ངག་དབང་ཆོས་གྲགས་ཀྱིས་བླ་མ་གོང་མའི་ཆོས་འབྱུང་། བསྐྱེད་རིམ་གྱི་རྣམ་བཤད། རིམ་ལྔའི་ཁྲིད་ཡིག་རྣམས་དང་། དེ་དག་གི་རྒྱབ་རྟེན་སྔར་སྨོས་པ་རྣམས་ལ་གཞི་བརྟེན་ཅིང་། ཁྱད་པར་ས་སྐྱའི་འཇམ་དབྱངས་བླ་མ་ཉིད་ཀྱི་གསུང་རྒྱུན་ལེགས་བཤད་རྣམས་ཡིད་ཡུལ་དུ་འཇགས་པར་བྱས་ནས་ཁ་བརྒྱན་ཏེ། ས་ཕོ་འབྲུག་གི་ལོའི་ཆུ་སྟོད་ཟླ་བའི་ཡར་ངོའི་བཅུ་བཞི་ལ་མང་མཁར་དགོན་གསར་ཐུབ་བསྟན་བདེ་བ་ཅན་གྱི་གཙུག་ལག་ཁང་དུ་ལེགས་པར་སྦྱར་བའི་ཡི་གེ་པ་ནི།
ཆོས་གྲགས་བཟང་པོའོ། ། ཞེས་གསུངས་པས་སོ། ། ཚུལ་དེ་ལྟ་བུ་ནི་འདོད་ཆགས་ཅན་རྗེས་སུ་འཛིན་པའི་ཕྱིར་གསུངས་པ་ཕ་རྒྱུད་གསང་བ་འདུས་པ་ལ་མཁས་པའི་ཚུལ་མདོ་ཙམ་ཡིན་ལ། དེས་མཚོན་ནས་གཞན་ལ་ཡང་ཤེས་པར་བྱ་ཞིང་། མདོར་ན་དམ་པ་འདི་ནི་རྒྱུད་སྡེ་སྤྱིའི་དབང་། རྡོ་རྗེ་འཕྲེང་བའི་དཀྱིལ་འཁོར་བཞི་བཅུ་རྩ་གཉིས། དེའི་སྟེང་དུ་དརྤན་ཨཱ་ཙརྻས་ལྷག་པོར་བཀྲལ་བའི་དགེ་ལེགས་སུ་བྱེད་པའི་དཀྱིལ་འཁོར་གསུམ་སྟེ་བཞི་བཅུ་རྩ་ལྔའི་དབང་། ངན་སོང་སྦྱོང་རྒྱུད་ནས་བཤད་པའི་དཀྱིལ་འཁོར་བཅུ་གཉིས་ཀྱི་དབང་རྣམས་དང་། བྱེ་བྲག་ལ་བསམ་གྱིས་མི་ཁྱབ་ཀྱང་ཡང་ཕུར་གྱི་དབང་། གུར་དྲག་གི་དབང་རིགས་མང་པོ་སོགས་རྙིང་མ་དང་།
གསར་མ་ལ་གཙོ་བོར་གྱུར་པ་བདེ་མཆོག་ལཱུ་ནག་དྲིལ་གསུམ། ཀྱེ་རྡོར་བཀའ་བབ་བཞི། གསང་འདུས་རིགས་གསུམ། གཤིན་རྗེ་གཤེད་དམར་ནག་འཇིགས་གསུམ་སོགས་དབང་གི་རིགས་བགྲང་བར་དཀའ་བ་ཞིག་གསན་པར་མཛད་ཅིང་། གསན་པ་དེ་དག་ཀྱང་གཞན་ལ་ཚུལ་བཞིན་དུ་བསྐུར་བ་ལ་ཐོགས་པ་མི་མངའ་ཞིང་། དེ་བཞིན་དུ་ཁྲིད་བཀའ་མང་པོ། རྒྱུད་སྡེ་ནས་བཤད་པའི་བྱིན་རླབས་དང་རྗེས་གནང་གི་རིགས་སོགས་ནི་དོན་དུ་གཉེར་བ་བྱུང་ན་ནམ་ཡང་འབད་མེད་དུ་སོ་སོའི་རྟེན་གཞིའི་རྒྱུད་དང་། རྒྱ་གཞུང་ཆེ་ཆུང་། བོད་གཞུང་མང་པོ་སོགས་དང་བཅས་བཀའ་བབ་ཇི་ལྟར་ཡོད་དང་། སོ་སོའི་བྱུང་ཚུལ་སོགས་ཆོས་ཀྱི་རྩ་བ་རྩད་ཆོད་པའི་ལེགས་བཤད་རྨད་དུ་བྱུང་བ།
དཀའ་བའི་གནས་རྣམས་དཔྱིས་མ་ཕྱིན་གྱི་བར་དུ་འདོམ་ནུས་པས། དཔྱོད་ལྡན་གྱི་གང་ཟག་རྣམས་ཀྱིས་གཞུང་ལུགས་དྲི་མ་མེད་པའི་ཚིག་དོན་གྱི་ཆ་རྟོགས་དཀའ་བའི་གནས་སུ་གྱུར་པ་རྣམས་ལ་ཞུས་ཤིང་བརྩད་པ་ན། ལུང་རིགས་ཡང་དག་པ་དང་མཐུན་པའི་ལེགས་བཤད་ཀྱི་འོད་བརྒྱ་སྤྲོས་ཏེ། གཞན་དག་གི་མ་རྟོགས་ལོག་རྟོག་ཐེ་ཚོམ་གྱི་མུན་པ་སྟུག་པོ་དྲུངས་ནས་ཕྱུང་བ་ལ་གཞན་གྱི་དྲིང་མི་འཇོག་པའི་སྤོབས་པ་ཕུན་སུམ་ཚོགས་པ་མངའ་བས། གཞན་དུ་ལོ་ཟླར་ཉན་པ་བས་རྗེ་བཙན་འདིའི་དྲུང་དུ་གོ་རེ་ལེན་གྱི་སྒོ་ནས་གསུང་གི་ཟེགས་མ་ཟིན་པ་ཙམ་ཡང་ཆོས་ཀྱི་ཁོང་ཁྲོལ་བ་ལ་ཕན་ཞིང་བློ་ལ་འཇགས་ཆེ་བར་འོང་བ་ནི་མྱོང་བས་གྲུབ་ཅིང་། ཞབས་དྲུང་དུ་ཡུན་རིང་དུ་བསྟི་བའི་བློ་གྲོས་ཅན་དག་གི་ཐུགས་མཚོར་ཡང་གསལ་བ་ཡིན་ནོ། ། ཡང་བཙུན་པའི་ཡོན་ཏན་ཇི་ལྟར་མངའ་བ་ནི། འཇམ་མགོན་བླ་མ་དམ་པ་འདི་ནི་སྐུའི་འཁྲུངས་རབས་མང་པོ་དག་ཏུ་གོམས་པའི་ཤུགས་ཀྱིས་སྐུ་གསུང་ཐུགས་ཀྱི་དབང་པོ་རང་བཞིན་གྱིས་ཉེ་བར་ཞི་ཞིང་དུལ་ལ་བརྟན་པས་རང་བཞིན་དང་བཅས་པའི་ན་ཁ་མ་ཐོ་བ་ཅུང་ཟད་ཙམ་གྱིས་ཀྱང་མ་གོས་པའི་སྡོམ་པ་གསུམ་གྱིས་ཐུགས་རྒྱུད་ལེགས་པར་གཏམས་ཤིང་། ལེགས་པར་གསུངས་པའི་ཆོས་འདུལ་བ་ལ་རབ་ཏུ་བྱུང་བ་དང་བསྙེན་པར་རྫོགས་པ་མཛད་ཕྱིན་ཆད་ནས། དགོས་པ་ཁྱད་པར་ཅན་གྱི་ཆེད་དུ་བསླབ་པ་དེ་དག་འབུལ་བའི་ཆོ་ག་མ་མཛད་ཀྱི་བར་དུ་ཉེས་བྱས་ཕྲ་མོ་ཙམ་ཡང་ཁྱད་དུ་མི་གསོད་ཅིང་ཚུལ་འཆོས་ལ་སོགས་པའི་དྲི་མ་ཙམ་ཡང་མི་དཀུ་བར།
དགག་སྒྲུབ་གནང་གསུམ་གྱི་བསླབ་པར་བྱ་བ་ཕྲ་ཞིང་ཆེས་ཕྲ་བ་དག་ལའང་བླང་དོར་ཚུལ་བཞིན་མཛད་པས་ཉེས་ལྟུང་ཆ་ཙམ་ཡང་མི་མངའ་ལ། མདོར་ན་བཞུགས་ལུགས་མི་མཛེས་པའམ་བླ་གོས་བཞེས་ཚུལ་མི་ལེགས་པ་ཙམ་ཡང་མཛད་མ་མྱོང་བས་སྐུ་གསུང་ཐུགས་ཤིན་ཏུ་བཙུན་པའི་མཆོག་ཏུ་གྱུར་པ་འཕགས་པའི་གནས་བརྟན་ཆེན་པོ་རྣམས་དང་མཚུངས་པ་ཞིག་ཡིན་ལ། ཡང་བྱང་ཆུབ་ཀྱི་སེམས་རིན་པོ་ཆེ་རྣམ་པ་གཉིས་ནི། སྐུ་སྐྱེ་བའི་འཕྲེང་བ་མང་པོར་གོམས་པར་མཛད་པའི་སྟོབས་ཀྱིས་འཁྲུངས་མ་ཐག་ནས་རང་ཆས་སུ་མངའ་ཞིང་། བྱེ་བྲག་ཏུ་ཐེག་ཆེན་ཐུན་མོང་བའི་ཆོ་ག་དབུ་མ་ལུགས་དང་། རྡོ་རྗེ་ཐེག་པ་ཐུན་མོང་མ་ཡིན་པ་དབང་གི་སྔོན་འགྲོའི་སེམས་བསྐྱེད་ཀྱི་ཆོ་ག་གཉིས་ལས། བྱང་སེམས་ཀྱི་སྡོམ་པ་ནོད་པར་མཛད་ཕྱིན་ཆད་ནས། བྱང་སེམས་ཀྱི་སྡོམ་པ་ལ་ལྟོས་པའི་རྩ་བ་དང་ཡན་ལག་གི་ཉེས་ལྟུང་ཕྲ་མོ་ཙམ་གྱིས་ཀྱང་མ་གོས་པར་བསླབ་བྱ་མཐའ་དག་ཉམས་མེད་དུ་སློབ་པའི་སྒོ་ནས་ཕ་རོལ་ཏུ་ཕྱིན་པ་དྲུག་དང་། བསྡུ་བའི་དངོས་པོ་བཞིའི་སྒོ་ནས་བསྟན་པ་རིན་པོ་ཆེ་འཕེལ་རྒྱས་ཀྱི་བགྱི་བ་དང་། མཐའ་ཡས་པའི་སེམས་ཅན་ལ་ཕན་པ་དང་།
བདེ་བའི་ཐབས་འབའ་ཞིག་ལས། འཇིག་རྟེན་ཆོས་བརྒྱད་ཀྱི་སྒོ་ནས་རང་དོན་ཁོ་ནའི་འཁྲི་བ་མཛད་པ་ནི་ཅི་ཡང་མི་སྣང་བས་བདག་པས་གཞན་གཅེས་ཀྱིས་ཐུགས་རྒྱུད་ཡོངས་སུ་བརླན་པའི་རྒྱལ་སྲས་སེམས་དཔའ་ཆེན་པོའི་ངང་ཚུལ་འཛིན་པ་ཞིག་དང་། ཁྱད་པར་དུ་ཟབ་མོ་རྡོ་རྗེ་ཐེག་པའི་དཀྱིལ་འཁོར་ཆེན་པོ་རྣམས་སུ་ཞུགས་ཏེ་རིག་པ་འཛིན་པ་སྔགས་ཀྱི་སྡོམ་པ་ཐོབ་ཕྱིན་ཆད་རྩ་བ་དང་ཡན་ལག་གི་ལྟུང་བ་གང་གིས་ཀྱང་ནམ་ཡང་མ་གོས་ཤིང་། ལམ་ཐམས་ཅད་ཀྱི་རྩ་བ་དམ་ཚིག་དང་སྡོམ་པ་ཉིད་ཡིན་པར་དགོངས་ནས་མཉམ་རྗེས་དང་། བཟའ་བསྲུང་མི་འབྲལ་བའི་དམ་ཚིག་གི་རྣམ་པ་ལ་ནན་ཏན་དུ་མཛད་ཅིང་། དེའི་རིང་ལ་བསྟན་པའི་བྱ་བ་ཐོས་བསམ་སྒོམ་གསུམ་ཟུང་དུ་འབྲེལ་བའི་སྒོ་ནས་བླ་མ་གོང་མ་རྣམས་ཀྱི་དུས་དྲན་གྱི་མཆོད་འབུལ་གསང་སྔགས་ཟབ་མོའི་དཀྱིལ་འཁོར་སྒྲུབ་མཆོད། དྲི་མ་མེད་པའི་རྒྱུད་འདོན་བླ་མ་མཆོད་པའི་ཆོ་ག་སོགས་དང་། གཞན་ཡང་དཔལ་ས་སྐྱའི་བསྟན་པ་རིན་པོ་ཆེ་འཛིན་སྐྱོང་སྤེལ་གསུམ་གྱི་ཕྱིར་ལུགས་གཉིས་ཀྱི་མཛད་འཕྲིན་མཐའ་ཡས་པ་དག་ལ་ལྷོད་པ་སྐད་ཅིག་ཀྱང་མི་ཟ་བར་རྟག་འགྲུས་སུ་མཛད་པ་ཡིན་ནོ། ། ཡང་བཟང་པོའི་ཡོན་ཏན་མངའ་བའི་ཚུལ་ནི། བདག་ཉིད་ཆེན་པོ་འདི་ནི་རང་ཉིད་སྲིད་ཞིས་བསྡུས་པའི་ཕུན་སུམ་ཚོགས་པའི་ཡོན་ཏན་ཐམས་ཅད་དང་ལྡན་ཞིང་ཆེ་དགུ་ཀུན་གྱི་བླ་ནར་བསྐུར་ཡང་རྒྱགས་པ་དང་དྲེགས་པ་ནམ་ཡང་མི་མངའ་ཞིང་།
མངོན་པར་ཁེངས་པའི་མདུད་པ་ཐམས་ཅད་བཀྲོལ་ཏེ། ཞི་དུལ་འཇམ་དེས་ཀྱི་རང་བཞིན་དུ་གནས་པས། སྐྱེ་བོ་སུ་ཞིག་ལ་ཡང་ཆེས་ཆོད་རེས་བོར་གྱི་ཁེངས་པའི་ཚིག་ཡེ་མི་གསུངས། གཞན་དག་ཁེངས་ཉམས་ཅན་གྱི་སྙེམས་ཚིག་སྨྲ་བ་གསན་ན། གང་ཟག་དེ་བསླབ་སྦྱང་གི་ཡོན་ཏན་ཅན་ཡིན་ན་ཡང་གཞན་ལ་ཐོ་འཚམས་དང་ཕྲག་དོག་གི་རྣམ་པ་འདི་བཞིན་ཡོན་ཏན་ཡོད་ཀྱང་སྡུག་པ་འདྲ་གསུངས་ཤིང་ཐུགས་ཁྲེལ་ཉམས་ཁོ་ན་དང་། རང་ཉིད་དེ་རིགས་ཅུང་ཟད་ཀྱང་མི་མཛད། ལྟ་གྲུབ་ཐ་དད་པའི་ཆོས་ལུགས་འཛིན་པའི་སྐྱེས་བུ་དམ་པ་སུ་ཞིག་ལ་ཡང་དད་གུས་དང་དག་སྣང་འབའ་ཞིག་གིས་རྣམ་ཐར་ལེགས་ཕྱོགས་ཉིད་ལས། སྐྱོན་བརྗོད་ཀྱི་རིགས་གཏན་ནས་མི་གསུངས། ཞལ་ནས་ཀྱང་ས་ལོ་ཐམས་ཅད་མཁྱེན་པ་དེ་ཉིད་གང་ཟག་ལ་དག་སྣང་སྦྱོང་། གྲུབ་མཐའ་ལ་བརྟག་དཔྱད་གྱིས་བྱ་བ་ཡིན།
དད་གུས་འདི་མཐའ་གཉིས་སུ་མ་ལྷུང་བ་གཅིག་དགོས་ཞེས་ཡང་ཡང་གསུང་བ་ཞིག་ཡོད་འདུག ས་ལོའི་རྣམ་ཐར་རྗེ་དཀོན་མཆོག་ལྷུན་གྲུབ་ཀྱིས་མཛད་པའི་ནང་ན་དེ་བཞིན་གསུངས་ཡོད། ངེད་ཀྱི་བླ་མ་རྒྱལ་བ་མུས་པ་ཆེན་པོ་དེས་ཀྱང་། རྗེ་རང་གི་དབོན་པོ་འགའ་ཞིག་གིས། ཤར་ཆེན་ཀུན་དགའ་བཀྲ་ཤིས་ལ་གཞན་ཡག་པོ་ཡིན་ཀྱང་། འཇིག་རྟེན་ཕེར་གྲགས་ཙམ་ཡོད་པ་འདྲ་ཞུས་པ་ལ་ཡང་། ཨ་ཁོང་འཇིག་རྟེན་ཕེར་གྲགས་ནས་ཁྱོད་བྱེད་པ་བཞིན་མཛད་འདུག་གམ། ངོར་བླ་བྲང་འཛིན་དགོས་ཕྱིར། བསྟན་པའི་སྦྱིན་བདག་ཚོགས་འཕྲལ་གྱི་ཁ་འཛིན་ཙམ་མི་དགོས་པ་ཡིན་ནམ་གསུངས་པ་སོགས་ཤིན་ཏུ་བཀའ་བཀྱོན་པ་མཛད་ཅིང་། གང་ཟག་དམ་པ་སུ་འདྲ་ཞིག་ལ་ཡང་དད་མོས་རང་མཛད་པ་ཞིག་ཡོད།
རང་རེ་རྣམས་ཀྱང་དེ་ནི་བྱེད་དགོས་པ་ཡིན། ཞེས་གསུངས་པ་ནི་ཡང་ཡང་ཐོས་ལ། ཉིད་ཀྱི་ཡོངས་འཛིན་དམ་པ་རྣམས་ལ་ནི་བཅོས་མ་མ་ཡིན་པའི་དད་གུས་ཆེན་པོས་རྒྱལ་དབང་རྡོ་རྗེ་འཆང་གི་ངོ་བོར་དགོངས་ཤིང་། ཞལ་བཞུགས་པའི་དུས་སུ་རྙེད་པ་དང་བཀུར་བསྟི་དང་། ཚིགས་སུ་བཅད་པ་ལ་སོགས་པ་རི་མོར་བྱ་བའི་སྒོ་ནས་བསྟོད་པ་དང་བསྔགས་པ་སོགས་ཀྱིས་ཀྱང་བསྟེན་ཅིང་། མཉེས་ཐབས་དུ་མས་མཉེས་པར་མཛད་པ་དང་། གཟུགས་སྐུ་ཆོས་དབྱིངས་སུ་བསྡུས་ནས་ཀྱང་ཐུགས་དགོངས་རྫོགས་པའི་ཐབས་འཕྲུལ་དུ་མ་དང་། དུས་དྲན་གྱི་མཆོད་པ་འབུལ་བ་སོགས་ལ་ཤིན་ཏུ་བརྩོན་ཞིང་སྤྲོ་བ་ཁོ་ན་མཛད་པས། སྒྲུབ་མཆོད་རེ་གྲོལ་རེ་བཞིན། ད་ལམ་གྱི་སྒྲུབ་མཆོད་འདི་ཤིན་ཏུ་འགྲིག་ཅིང་དག་སྣང་ཆེ་བ་བྱུང་།
སྔགས་འཆང་ཆོས་ཀྱི་རྒྱལ་པོ་ཡབ་སྲས་དང་། དུས་དྲན་གྱི་མཆོད་པ་འབུལ་བའི་བླ་མ་གང་ཡིན་དེའི་མཚན་ནས་བརྗོད་དེ། བླ་མ་འདི་ཞེས་བྱ་བའི་ཐུགས་དགོངས་རྫོགས་ཡོད། སྐལ་བ་བཟང་ཞེས་གསུངས་ཤིང་། ཐུགས་དགྱེས་ཉམས་ཤིན་ཏུ་ཆེ་བ་དང་། ཡང་སྒྲུབ་མཆོད་དེ་ཅུང་ཟད་ཚོགས་པ་དག་གི་ཞལ་འདོན་མ་འགྲིག་པ་ལྟ་བུ་བྱུང་ན། ཐུགས་མི་བདེ་བའི་ཉམས་མི་བཟོད་པ་ལྟ་བུ་མཛད་ལ། གཞན་ཡང་སྡེ་སྣོད་འཛིན་པ་ཆེན་པོ་རྣམས་ལ་བཀུར་བསྟི་དང་བདག་རྐྱེན་གཞན་ལས་ཆེ་བ་གནང་སྟེ། ཐ་ན་དགེ་བཤེས་ཀྱི་མཚན་རབ་འབྱམས་པར་མིང་བཏགས་པ་ཚུན་ཆད་ལ་སྐབས་སུ་བབ་པའི་ཞེ་ས་དང་། དགྱེས་དགྱེས་མཛད།
རྒྱུན་དུ་དགྱེས་ཉམས་དང་ཞལ་མདངས་འཛུམ་པས། སྐྱེ་བོ་སུ་ཞིག་ཞབས་དྲུང་དུ་ལྷགས་ན་ཡང་། བདག་ལ་དགྱེས་པར་འདུག་སྙམ་པ་འབྱུང་ཞིང་། གཞན་དུ་སེམས་འཁྲུགས་པ་ཡང་ཞབས་དྲུང་དུ་སླེབས་པ་ཙམ་གྱིས་ཞི་མལ་གྱིས་འགྲོ། སྐྱེ་བོ་ཐ་མལ་པ་ཤིན་ཏུ་ཁྲོ་གཏུམ་ཆེན་པོ་ཞིག་ཡིན་ན་ཡང་། དམ་པ་འདིས་ཆོས་སམ་འཇིག་རྟེན་གྱི་བཀའ་མཆིད་ཅུང་ཟད་གནང་བ་ཙམ་གྱིས་ཁྲོ་བ་ཞི་ནས་དད་གུས་དང་ལྡན་པར་འགྱུར་བ་ལ་སོགས་པ་བཟང་པོའི་ཡོན་ཏན་རྨད་དུ་བྱུང་བ་ཐུགས་རྒྱུད་ལ་མངའ་བའི་དགེ་མཚན་བསམ་གྱིས་མི་ཁྱབ་བོ། ། དོན་དེ་ལ་འདི་སྐད་སྨྲ་སྟེ། ཚུལ་ཁྲིམས་ཆུ་ཤེལ་དཀྱིལ་འཁོར་ཉ་གང་ཞིང་། ། ཐོས་བསམ་གསེར་རིའི་སྤོ་ལ་ཆིབས་ནས་ཀྱང་། ། ལེགས་བཤད་བསིལ་ཟེར་ག་བུར་ཐིགས་འཕྲེང་གིས། །
དོན་གཉེར་བློ་ཡི་ཀུ་མུད་བཞད་པ་དང་། ། རྨོངས་པའི་སྨག་རུམ་ཆ་ཙམ་འཕྲོག་ནུས་པ། ། ཆབས་ཅིག་འབྱུང་བ་ཚུལ་གནས་ཐོས་བསམ་གྱི། ། མཚན་མོའི་མགོན་དེར་བསྔགས་མོད་དེ་ལྟར་ནའང་། ། ཐོས་དོན་སྒོམ་པའི་ཉིན་བྱེད་མ་ཤར་ན། ། རང་བློ་ཀུན་རྟོག་མིག་སྨན་དྲུངས་འབྱིན་དང་། ། རྟོག་བྲལ་ཆུ་སྐྱེས་འདབ་བརྒྱ་རྒོད་པ་གཉིས། ། ལྷན་ཅིག་བྱེད་པའི་དཔལ་མགོན་གཞན་མེད་སྙམ། ། ཟབ་ལམ་ཉམས་སུ་བསྟར་བའི་ཉིན་མོར་བྱེད། ། ཁྱོད་ཐུགས་ཀུན་གསལ་དབྱིངས་སུ་གཟི་འབར་བ། །
ཉམས་བཞེས་ཁྲིགས་ཀྱི་ལྷག་བསམ་དྲི་བཞོན་དང་། ། བརྩོན་པའི་རྟ་བདུན་ཤུགས་ཀྱིས་ལ་གོར་དྲངས། ། དེ་ཕྱིར་མགོན་འདིས་རིམ་གཉིས་ཟབ་མོའི་ལམ། ། ཐུགས་ཉམས་བསྟར་བའི་ཁུར་ཆེན་ལྟ་ག་ལ། ། ཀློག་དང་སྐོར་བ་ཞལ་འདོན་ཕྱག་སོགས་ཀྱི། ། ཁྲེས་པོའང་སྙིང་སྟོབས་ཕྲག་པར་འདེགས་ནུས་སུ། ། ཕ་རྒྱུད་ལམ་གྱི་བཅུད་ཀུན་འདུས་པའི་དཔྱིད། ། ཀླུ་སྒྲུབ་བུདྡྷ་ཛྙཱ་ན་ལས་འོངས་པའི། ། རིམ་ལྔའི་ཟབ་ཁྲིད་སྤྲིན་གྱི་མེ་ཏོག་ཆར། ། མཁས་དབང་ཐུགས་ཀྱི་འཛིན་མར་ལེགས་ཕབ་པས། །
བློ་གྲོས་རབ་གསལ་འཁྲི་ཤིང་རྒྱས་པའི་རྩེར། ། ལེགས་བཤད་གསར་པའི་འདབ་འཕྲེང་མེ་ཏོག་རྒོད། ། བསྟན་འགྲོར་ཕན་བདེའི་འབྲས་བུ་གཡུར་དུ་ཟ། ། ཨེ་མ་སྔོན་མེད་ལྗོན་པ་འདི་བསྐྲུན་ནོ། ། ཁྱོད་ནི་རྒྱལ་ཀུན་མཁྱེན་གཟུགས་འཇམ་དཔལ་དང་། ། གཉིས་སུ་མེད་པས་སྲིད་ཞིའི་ཕུན་ཚོགས་ཀུན། ། རང་གིར་མཛད་པའི་སྔོན་མཐའ་མི་དམིགས་ཀྱང་། ། དེ་སླད་བརྩོན་འདི་རྒྱལ་བའི་རྫུན་མིན་ནམ། ། དེ་ལྟ་མོད་ཀྱི་མཁས་བཙུན་བཟང་གསུམ་གྱི། ། བཅུད་ཀྱིས་ཡོངས་གཏམས་མགུལ་འཆིང་བླ་གོས་གྱིས། །
མཛེས་སྐུ་ཉེར་བཀླུབས་དབུ་སྐྱེས་སྐུ་ཤ་ཡིས། ། སྤུད་པས་རིག་འཛིན་བུམ་པར་འགལ་མེད་དེ། ། རྒྱལ་རྣམས་འགྲོ་བའི་དུཿཁ་བསལ་སླད་དུ། ། མཆོག་དང་མཆོག་མིན་སྤྲུལ་པའི་ཟློས་གར་ནི། ། གདུལ་བྱའི་བློ་གྲོས་མིག་བུ་དང་འཚམས་པར། ། སྣ་ཚོགས་འཆར་བའི་རྣམ་འཕྲུལ་སུ་ཡིས་འགོག ། འོན་ཀྱང་ཐུན་མོང་བློ་མཚོར་སྣང་བ་ཡང་། ། བགྲང་ཡས་ཤེས་བྱའི་དེ་ཉིད་གཟིགས་པས་མཁས། ། ཉེས་ལྟུང་ཕྲ་མོ་ཙམ་གྱིས་མ་གོས་བཙུན། ། ཟོལ་ཟོག་དྲི་མས་དབེན་ཕྱིར་བཟང་པོའི་དཔྱིད། །
སྔོན་གོམས་ལེགས་བྱས་རིན་ཆེན་བཞིའི་རང་བཞིན། ། ཆེ་དགུའི་རི་མཚོའི་དབུས་ན་མངོན་མཐོ་ཡང་། ། ཁེངས་དྲེགས་རྒྱགས་པས་མི་གཡོ་ཞི་དང་དུལ། ། འཇམ་དེས་རིན་ཆེན་སྤུངས་པ་རིའི་ལྷུན་པོ། ། དུག་གསུམ་སྦྲུལ་ངན་འགྲོགས་པ་དང་བྲལ་ཞིང་། ། རྨད་བྱུང་ཡོན་ཏན་རིན་ཆེན་མངར་བའི་རོས། ། གང་བའི་ཆོས་འཕོངས་རེ་བསྐོང་རིན་པོ་ཆེ། ། འབྱུང་བའི་གནས་འདི་སྔོན་མེད་ཆུ་གཏེར་ཡིན། ། དེ་ལྟའི་མཁས་བཙུན་བཟང་འཁྱིལ་ཡོངས་འཛིན་ཆོས་ཀྱི་མཚོ། ། མཚོ་རླབས་འཕྲེང་བ་རིགས་སྲས་བྱེ་བས་ཉེར་མཛེས་ཞིང་། །
ཞིང་འདིར་གསུང་སྐྱེས་ཆུ་བྱ་འབུམ་ཕྲག་བྱེ་བ་ཡང་། ། ཡང་དག་ཆོས་ཀྱི་མགྲིན་རྔ་སྒྲོགས་པས་བྲེལ་གྱུར་ཅིག ། གཅིག་ཏུ་མགོན་འདི་དད་པའི་བློ་སྐད་ཅིག ། སྐྱེ་ལའང་མགོན་པོའི་བྱིན་རླབས་སྙིང་དབུས་སྐྱེ། ། དེ་ཕྱིར་མགོན་མེད་དུཿཁས་གཟིར་གང་དེ། ། སྐྱོབ་པའི་མགོན་ལ་དད་བསྐྱེད་ཀུན་ཏུ་སྐྱོབ། ། འདི་ལ་བློ་ཡི་མེ་ལོང་ངོས། ། འདི་མིན་འཁྱོག་པོའི་རི་མོ་གཞན། ། འདི་སོགས་ཀུན་ཏུ་འབྲི་མི་འཚལ། ། འདི་ཀོ་བདེན་རྫུན་བརྟགས་པས་ཤེས། །
ཤེས་ལྡན་ཚུལ་དེ་མཐོང་བའི་མིག ། མིག་གཅིག་ཨརྻ་དེ་ཝ་བཞིན། ། བཞིན་བཟང་མིག་སྟོང་པ་ལས་ལྷག ། ལྷག་བསམ་དག་པས་དེ་ལྟར་མཐོང་། ། བདག་ཀྱང་དེང་ནས་ཐར་པའི་གྲོང་ཁྱེར་ཆེར། ། མ་ཕྱིན་དེ་སྲིད་སྐྱེ་བའི་འཕྲེང་བ་ཀུན། ། ཁྱེད་ཀྱི་གསུང་རབ་སྙན་ཅིང་སྐུའི་རྒྱལ་མཚན། ། བལྟ་དང་ཐུགས་རྗེའི་དཔལ་གྱིས་འཚོ་བར་ཤོག། ༈ །།སྤྱི་དོན་དྲུག་པ་དེའི་སྟོབས་ཀྱིས་བླ་མ་ཡི་དམ་སོགས་ཀྱིས་ཐུགས་རྒྱུད་བྱིན་གྱིས་བརླབས་ཤིང་ལུང་བསྟན་གྱི་བདུད་རྩི་བརྙེས་པ་སོགས་ལེགས་བྱས་ཀྱི་དགེ་མཚན་ཇི་ལྟར་མངའ་བའི་ཚུལ་ནི། དེ་ལྟར་བདག་ཅག་གི་སྐྱབས་མགོན་མཁས་བཙུན་བཟང་གསུམ་གྱི་ཡོན་ཏན་མ་ལུས་པའི་མངའ་བདག་ཆེན་པོ་འདིས་བསྟན་པའི་བྱ་བ་ཐོས་བསམ་བསྒོམ་གསུམ་ཟུང་དུ་འབྲེལ་བ་ཉིད་ཆོས་ལ་གནས་པ་ཡིན་གྱི།
དེ་དག་ཕྱོགས་རེ་བ་ཙམ་གྱིས་མིན་ཞིང་། ཐོས་པ་དང་བསམ་པ་ལ་མ་བརྟེན་པར་སྒོམ་པ་འབའ་ཞིག་ལ་འཇུག་པ་དེ་ཡང་། ཆོས་ལ་གནས་པ་མ་ཡིན་པར་དགོངས་ནས། ཐོས་པ་རྒྱ་མཚོའི་ཕ་རོལ་ཏུ་སོན་ནས་བསམ་བྱུང་རིགས་པས་སྒྲོ་འདོགས་བཅད་དེ། ཟབ་མོའི་ཏིང་ངེ་འཛིན་ལ་བཅུད་ལེན་མཛད་པའི་ཕྱིར་དུ་གཞན་དང་མི་མཉམ་པའི་བརྩོན་འགྲུས་དང་བརྟུལ་ཞུགས་དྲག་པོས་ཉིན་ཞག་ཕྲུགས་རེ་ལ་གོང་དུ་བཀོད་པ་ལྟར་གྱི་ཉམས་བཞེས་ཀྱི་རིམ་པ་དག་ལ་དུས་རྟག་ཏུ་གཞོལ་བར་མཛད་པ་དང་ཐོག་མ་མེད་པའི་དུས་ནས་ལེགས་བྱས་ལ་གཅིག་ཏུ་གོམས་པའི་མཐུས་བླ་མ་དང་ཡི་དམ་གྱི་ཚོགས་མང་པོས་ཉམས་དང་མཚན་ལམ་སོགས་ཅི་རིགས་པར་ཞལ་གཟིགས་ཏེ་ལུང་བསྟན་དབུགས་དབྱུང་བ་དང་། ཟབ་མོའི་ཆོས་ཀྱང་མང་དུ་སྩོལ་བར་མཛད་པ་ཡིན་ཏེ། དེ་ཡང་རྗེ་འདི་དགུང་ལོ་བཅུ་བཞི་པའི་དུས་ཐུགས་ཉམས་གསལ་བ་ཞིག་ལ་དཔལ་ས་སྐྱའི་ཤར་ཕྱོགས་ཀྱི་རི་གྲྭ་ཆུང་གོང་གར་གྲགས་པའི་རྩེ་མོར་རྗེ་བཙུན་རྣལ་འབྱོར་གྱི་དབང་ཕྱུག་དཔལ་ལྡན་བིརྺ་པ་ཉིད་སྐུ་ཤིན་ཏུ་ཆེ་ཞིང་བརྗིད་ཆགས་པ་ཕྱག་གཉིས་ཆོས་འཆད་དང་ཞབས་སྐྱིལ་ཀྲུང་། ཞབས་པུས་གཡས་རིའི་ཕག་ཏུ་སོང་ནས་མི་མངོན་པ། མཛེས་ཤིང་ཡིད་དུ་འོངས་པའི་འཇའ་སྔོན་པོའི་འོད་སྐོར་ལ་སྐུ་རྒྱབ་བརྟེན་ཏེ། གདན་ས་ཕྱོགས་སུ་ཞལ་གཟིགས་ནས་བཞུགས་པ་ཤིན་ཏུ་གསལ་བར་གཟིགས་ཤིང་།
དེ་ལྟ་བུའི་གཟིགས་སྣང་ཁྱད་པར་ཅན་དེ་ཉིད་ཀྱི་བཀོད་པ་ཕྱིས་སུ་རྗེ་ཉིད་ཀྱིས་ཉམས་གསོ་གསར་བཞེངས་དང་འདྲ་བ་མཛད་པའི་བཞི་ཐོག་བླ་བྲང་གི་ཚོམས་དམར་གྱི་གཞུ་རིང་སོགས་ལ་རི་མོར་མཛད་པ་འདི་ཡིན་པར་སྣང་ཞིང་། དེ་དུས་མཚན་ལྟས་ངོ་མཚར་ཅན་དེ་བྱུང་བ་རྗེས་སུ་རྗེ་ཉིད་དགུང་ལོ་བཅོ་བརྒྱད་དུ་ཕེབས་པའི་ཚེ་རྗེ་བཙུན་མུས་པ་ཆེན་པོ་ལ་གསུང་ངག་རིན་པོ་ཆེ་ལམ་འབྲས་བུ་དང་བཅས་པའི་གདམས་པ་ཟབ་མོ་གསན་པའི་སྐབས་ཐུགས་ཡུལ་དུ་དྲན་ནས་རྣལ་འབྱོར་དབང་ཕྱུག་དེ་ཉིད་ལ་ཐུགས་དད་པ་དང་། རང་ཉིད་ལ་ཞལ་གྱི་དཀྱིལ་འཁོར་གཟིགས་པའི་ཚུལ་ལ་དགའ་བ། བི་རཱུའི་ཞལ་གྱི་གདམས་པ་མཚན་ཉིད་དང་ལྡན་པའི་བླ་མ་ལས་དངོས་སུ་ནོས་ཏེ་གཞན་དག་ལ་ཚུལ་བཞིན་དུ་འདོམ་ཞིང་ཐུགས་ཉམས་སུ་བཞེས་པ་སོགས་ལ་མཆོག་ཏུ་སྤྲོ་བ་གསུམ་ཕན་ཚུན་འགྲན་པ་བཞིན་དུ་གྱུར་པ་ན། རྣལ་འབྱོར་དབང་ཕྱུག་ལ་བསྟོད་པ་འཕགས་མཆོག་མར་གྲགས་པ་དེ་མཛད་དེ། དེ་ཉིད་ལས། འཕགས་མཆོག་ཡོན་ཏན་དུ་མ་འབྱུང་བའི་གནས། ། ནཱ་ལེནྡྲ་དང་ཆོས་མཚུངས་གདན་ས་ཆེར། ། རང་ལོ་བརྒྱད་གཉིས་གཉིས་ཀྱིས་མ་ལོན་པའི། ། དུས་དེར་ཤར་རིའི་རྩེ་ལ་བིརྺའི་སྐུ། །
རབ་བརྗིད་སྐྱིལ་ཀྲུང་ཆོས་འཆད་ཕྱག་རྒྱ་ཅན། ། རབ་མཛེས་སྔོན་པོའི་འོད་ལ་རྒྱབ་བརྟེན་པ། ། རབ་གསལ་དབང་པོའི་དྭངས་མའི་སྒོ་རུ་ཤར། ། རབ་དགའ་ལ་སོགས་མཐར་ཕྱིན་དེ་ལ་འདུད། ། ཅེས་འབྱུང་བ་ཡིན་ཞིང་། ཚུལ་འདི་ནི་བླ་མ་ས་སྐྱ་པ་ཆེན་པོ་ཀུན་དགའ་སྙིང་པོ་ལ་རྣལ་འབྱོར་དབང་ཕྱུག་གཙོ་འཁོར་ལྔ་དམ་ཆོས་སྒོ་སྐྱེལ་གྱི་ཚུལ་དུ་བྱོན་ནས་རྒྱུད་སྡེ་བདུན་ཅུ་རྩ་གཉིས་སོགས་ཟབ་རྒྱས་ཀྱི་ཆོས་ཚུལ་བསམ་གྱིས་མི་ཁྱབ་པ་སྩལ་པ་ན། བླ་ཆེན་ཉིད་ཀྱང་ཐུགས་རངས་པར་གྱུར་ནས། ཨ་ལ་ལ་ཏེ་ལྷན་ཅིག་སྤྲོས་བྲལ་ལས། ། ཞེས་སོགས་ཀྱི་བསྟོད་པ་མཛད་པ་དང་། ཚུལ་མཚུངས་པས་ཆེས་རྨད་དུ་བྱུང་བའི་རྣམ་པར་ཐར་པར་སྣང་ཞིང་།
མཚན་ལམ་དེ་རྗེ་བཙུན་མུས་ཆེན་ལ་ཞུ་བ་གནང་འདུག་དུས། མུས་ཆེན་དེ་ཉིད་ཀྱང་ཕྱག་ཐལ་མོ་སྦྱར་ཏེ་ཨ་པ་རྣལ་འབྱོར་དབང་ཕྱུག་གིས་དངོས་སུ་བྱིན་གྱིས་བརླབས་པར་གདའ་བ་ཤིན་ཏུ་ངོ་མཚར་ཆེ། ། ཞེས་གསུངས་གིན་འདུག་ཅེས་རྗེ་ཉིད་ཀྱི་གསུང་ལས་དངོས་སུ་ཐོས་ནས། དོན་རྒྱན་སོ་ལྔའི་དཔེ་རྒྱན་བརྒྱད་པ་ཕུལ་བྱུང་གི་དཔེའི་དཔེར་བརྗོད་ལ། བརྩེ་ཆེན་བླ་མས་བཞི་ཡི་འཁོར་དང་བཅས། ། བི་རཱུ་རབ་བརྗིད་མཚན་དཔེ་འབར་བར་གཟིགས། ། ཁྱོད་ཀྱི་འཇིགས་བྲལ་འཁོར་ཚོགས་ཀྱིས་དབེན་ཀྱང་། ། ཉི་མ་འབུམ་གྱི་གཟི་ལྡན་གསལ་བར་རོ། ། འདི་གཅིག་ཁོ་ནས་ཁྱོད་དང་བླ་ཆེན་དེ། ། ཐ་དད་ཉིད་དུ་རྟོག་གི་ཁྱད་པར་གཞན། །
ཀུན་གསལ་དབྱིངས་ཀྱི་གདམས་སྐྱེས་གེ་སར་བཞིན། ། ཞེས་བསྟོད་པ་ཡིན་ནོ། ། གཞན་ཡང་རྗེ་ཉིད་དགུང་ལོ་ཉི་ཤུར་ཕེབས་པ་མེ་ཕོ་འབྲུག་གི་ལོ་གསུང་ངག་གི་གཞུང་བཤད་སོགས་ལ་ཐོས་བསམ་གཙོ་བོར་མཛད་པའི་ཚེ། ལོ་དེའི་རྒྱལ་ཟླ་བའི་ཚེས་གསུམ་གྱི་ཐོ་རངས་རྗེ་བླ་མ་མུས་པ་ཆེན་པོ་ཉིད་མངོན་སུམ་ལྟ་བུར་བྱོན་པ་ནས། ཞབས་དྲུང་ཁྱོད་ཀྱིས་གསུང་ངག་ལམ་འབྲས་ཀྱི་དཔེ་གཟིགས་དགོས་རྣམས་ད་ཅི་ཙམ་སོང་གསུང་བ་ན། དེའི་ལན་དུ་རྗེ་འདིས་བདག་བྱ་བྲེལ་མང་བ་ནས་སྔར་ཕན་སྟོབས་ཆེན་རང་མ་སོང་ལགས་ཞུས་པས། ད་ཚེགས་མེད་སྔར་ཅི་སོང་རྣམས་ལ་བསྒྲགས་སྐྱོང་མཛད་དགོས་གསུང་བ་བྱུང་བས།

མནལ་སད་པ་ན། ཁོ་བོ་བྱ་བྲེལ་གྱི་དབང་ལས་དཔེ་འཛིན་སྐྱོང་ཅུང་ཟད་ལྷོད་པར་གྱུར་པ་ལ། རྗེ་བླ་མས་བསྐུལ་མ་མཛད་པར་གོར་མ་ཆག་སྙམ་དུ་དགོངས་པ་འཁྲུངས། ཡང་དམ་པ་འདི་ཉིད་ལ་བི་རཱུ་པས་ཞལ་བསྟན་པའི་ལོ་དེའི་རྗེས་ཙམ་གྱིས་དུས་གཅིག་ལ་མནལ་ལམ་དུ། མི་འགའ་ཞིག་གིས་རྗེ་འདི་ལ། ས་སྐྱ་པ་ཆེན་པོ་གཟིགས་བཞེད་ན་རིན་ཆེན་སྒང་གི་རྒྱབ་ན་ཡོད་ཞུ་བ་ལ། མ་མཇལ་དོགས་པའི་ཐུགས་ཤིན་ཏུ་རིངས་སྟབས་ཀྱིས་ཕེབས་དགོངས་པ་ན་མནལ་སད་པས། ས་ཆེན་དང་མཇལ་ཁད་པར་མ་མཇལ་བ་དེ་ཤིན་ཏུ་ཕངས་པ་ཞིག་བྱུང་། འོན་ཀྱང་ས་ཆེན་རིན་ཆེན་སྒང་གི་རྒྱབ་ན་བཞུགས་ཟེར་བ་དེ། ངེད་རང་ས་ཆེན་འདྲ་བའི་ས་སྐྱ་པའི་བསྟན་པ་འཛིན་དཀའ་བའི་སྐབས་སུ་ཟིན་མི་ཆུང་ཙམ་བྱུང་བ་འདི་དང་། ད་ལྟ་ངེད་རང་གི་སྐབས་འདིར་ས་སྐྱ་པ་རང་ལ་གུར་གྱི་མགོན་པོའི་སྐུ་བརྙན་ཁྱད་པར་ཅན་བཞི་རྒྱ་གར་ནས་བྱོན་པ་རྣམས་ཀྱང་ཚང་བར་བཞུགས་ཤིང་།
གཞན་ཡང་ཆོས་སྐྱོང་དང་ཡི་དམ་བླ་མ་སོགས་ཀྱི་སྐུ་བརྙན་བྱིན་རླབས་ཅན་བསམ་གྱིས་མི་ཁྱབ་པ་ཕྱིས་ངེད་རང་གི་ལག་ཏུ་བྱུང་བ་འདི་རྣམས་དང་། ཟང་ཟིང་གི་དངོས་སྤྱད་རིན་པོ་ཆེ་སྣ་ཚོགས་དང་གོས་དར་སོགས་འབད་མེད་དུ་འཛོམ་ཆེན་པོ་བྱུང་བ་འདི་རྣམས་ལ་ལྟ་བ་འདྲ། ཞེས་ཕྱིས་སུ་རྗེ་ཉིད་ཀྱི་ཞལ་ལས་དངོས་སུ་ཐོས་ལ། ཡང་རྗེ་འདིས་རྗེ་གོང་མ་ལྔ་ལ་བསྟོད་པ་པདྨ་རཱ་གའི་འཕྲེང་བ་ཞེས་བྱ་བ་སྐབས་ལྔ་ཡོད་པ་འདིའི་འཕགས་པ་རིན་པོ་ཆེ་ལ་བསྟོད་པའི་ཚིགས་བཅད་དང་པོ་ཡན་ཆད་རྩོམ་པ་མཛད་གྲུབ་པའི་ནུབ་མོ་མཚན་ལམ་དུ་བཞི་ཐོག་བླ་བྲང་གི་ཚོམས་དམར་ན། རྗེ་ཉིད་གོང་མ་རྣམས་དང་མཉམ་འགྲོགས་ཀྱི་ཚུལ་དུ་ཡང་བཞུགས་པ་ལ་གོང་མ་རྣམས་ལ་དད་གུས་ཆེན་པོ་ཡང་ཞུ་བ། དེ་དག་གིས་ཀྱང་རྗེ་ཉིད་ལ་ཐུགས་དགྱེས་པའི་ཉམས་དཔག་ཏུ་མེད་པ་མཛད་པ་ཞིག་བྱུང་སྣང་བ་ནི། དམ་པ་འདིས་གོང་མ་ལྔ་ལ་བསྟོད་པ་དེ་ལྟ་བུ་མཛད་པས། དེ་དག་གི་ཡེ་ཤེས་གཟིགས་པའི་བྱིན་རླབས་སྩལ་པའི་མཚན་མ་ཡང་དག་པར་སྣང་བས། གང་ཟག་དམ་པ་རྣམས་ལ་བསྟོད་པ་ཙམ་གྱིས་ཆོས་སྐྱོང་འགྲུབ་པ་དང་། ཁྱད་པར་འོ་སྐོལ་གྱི་སྟོན་པས་སྔོན་སངས་རྒྱས་འོད་སྲུང་ལ་སྙན་ངག་གི་ཚིགས་སུ་བཅད་པའི་བསྟོད་པས་ཚོགས་མང་པོ་འདུམ་པར་བཤད་པ་དང་ཚུལ་མཚུངས་པ་ཡིན་ནོ། །
ཡང་ཉིད་ཀྱི་ལྕམ་རྗེ་བཙུན་ངག་དབང་ཆོས་ཀྱི་ཉི་མ་ཞིང་གཤེགས་པའི་དགོངས་རྫོགས་གྲུབ་པའི་ནུབ་གཅིག་དམ་པ་གང་གི་གཅེན་སྔགས་འཆང་ངག་དབང་ཀུན་དགའ་དབང་རྒྱལ་ནམ་མཁར་ཕེབས་ནས་ཐུགས་ཤིན་ཏུ་དགྱེས་པའི་ཚུལ་གྱིས་རིན་ཆེན་སྣ་བདུན་རྒྱན་དུ་མས་སྤྲས་པ་ཆ་དུ་མ་རྗེ་ཉིད་ལ་སྟོབ་པར་མཛད་པ་ན། སྐུ་མདུན་དུ་ཐམས་ཅད་བབས་བྱུང་བས། རྗེ་ཉིད་ཀྱང་ཐུགས་དགྱེས་ཉམས་ཆེན་པོ་མཛད་པའི་མཚན་ལྟས་བྱུང་ནས་མནལ་སད་པ་ན། རྗེ་བཙུན་མ་དེ་ལྷ་ལྟ་བུར་སྐྱེས་པས། ངེད་ལ་དྲིན་ལན་གྱི་ཚུལ་དང་། སྔ་མོར་རྟེན་འབྲེལ་ཅུང་ཟད་མ་འགྲིག་པའི་རྣམ་པས་ལྕམ་དུ་འཁྲུངས་པ་མ་གཏོགས། དོན་ལ་རྗེ་བཙུན་མ་དེ་སྐུ་འབྲིང་བདེ་བར་གཤེགས་པའི་སྐུའི་སྐྱེ་བ་ཡིན་པ་འདྲ་དགོངས་ཤིང་ཞལ་ནས་ཀྱང་དེ་ནི་གསུངས་ལ། ཡང་ལན་གཅིག་མནལ་ལམ་དུ་ས་ལོ་ཐམས་ཅད་མཁྱེན་པ་ན་བཟའ་སེར་པོ་བཞེས་པ་ཞིག་ཤིན་ཏུ་གསལ་བར་བྱོན་པ་ལ། རྗེ་འདིས་ཀྱང་དད་མོས་ཆེན་པོ་ཞིག་མཛད་པའི་རིང་ལ་ས་ལོའི་ཞལ་ནས། ངེད་ཀྱིས་བྱས་པའི་ཀྱེ་རྡོར་རྣམ་བཤད་ཀྱི་སྟེང་ནས་ལམ་འབྲས་འཆད་པའི་སྐབས་བཤད་པ་བྱེད་དགོས་གསུངས་པ་ལ།
རྗེ་ཉིད་ཅང་མི་ཞུ་བའི་ཚུལ་དུ་ཞལ་གྱིས་བཞེས་པའི་ཐུགས་སྣང་ཞིག་བྱུང་བ་ལ་མནལ་སད་པ་ན། ས་ལོས་མཛད་པའི་ཀྱེ་རྡོར་རྣམ་བཤད་ནི་མེད། གང་གི་ལྟས་ཡིན་ནམ་དགོངས་པ་འཁྲུངས། ཕྱིས་སུ་གསུང་ལས། སྔ་མོར་ངེད་ལ་རྨི་ལམ་དེ་བྱུང་བ་ཀྱེ་རྡོར་སྒྲུབ་མཆོད་ཀྱི་སྐབས། སྒྲུབ་ཐབས་ས་ལོའི་འདི་མཛད་ན་ས་ལོ་ཆེན་པོ་ཡང་དགྱེས་པར་འགྱུར་བའི་རྟགས་སུ་སྣང་ཞིང་གདན་ས་ཆེན་པོ་འདིར་སྐབས་སུ་ཡང་དེ་ཀ་འབབ་པ་ཡོང་བ་འདུག དེ་བཞིན་དུ་རྣམ་རྒྱལ་གྱི་སྟོང་མཆོད་ཀྱང་ས་ལོའི་ཡི་གེ་འདི་ཡོད་ཕྱིན་འདི་སྟེང་ནས་བྱེད་པ་འོས་པར་སྣང་ཡང་། ད་ཆ་བསྒྱུར་བཀོད་བྱས་ན་རྗེ་དཀོན་མཆོག་ལྷུན་གྲུབ་ཀྱང་འཁྲུལ་མེད་ཀྱི་གང་ཟག་སྔགས་འཆང་ཆོས་ཀྱི་རྒྱལ་པོའི་རྣམ་འདྲེན་དམ་པ་ཞིག་ཡིན་པ་ནས་མི་ལེགས་པ་འདུག་ཅེས་ཀྱང་གསུང་ངོ་། ། ཡང་དམ་པ་འདི་ལ་རྒྱལ་པོ་མ་སྐྱེས་དགྲས་སྲས་ཀྱི་དོད་དུ་བཞེངས་ཟེར་བའི་ཐུབ་པའི་སྐུ་བརྙན་འདི་ནངས་པར་འབུལ་མི་འབྱོར་རྒྱུའི་ནུབ་མོ། སྐུ་གཟུགས་ཀྱི་རྣམ་པ་མི་འདྲ་བའི་ཐུབ་དབང་དངོས་ཡིན་དགོངས་པ་ཞིག་དང་མཇལ་ནས་དེ་ལ་དད་གུས་ཆེན་པོ་མཛད་པ་དང་།
འདི་ཉིད་ལ་པད་གདན་ཕུལ་དུས་སྐུ་འདི་ཁོ་ན་ལི་མ་ལྷ་ཁང་ན་བཞུགས་པ་ལ་རྗེ་ཉིད་ཀྱི་ཕྱག་ནས་རྒྱས་པར་མཛད་པ་ཞིག་བྱུང་བ་ན། སྐུ་འདི་ལ་མཚན་གྲགས་དང་མཐུན་པའི་བྱིན་རླབས་ཅན་ཡིན་ངེས་སུ་འདུག་ཅེས་གསུང་ཞིང་། ཡང་ལན་གཅིག་མནལ་ལམ་དུ་རྗེ་ཉིད་དབུ་རྩེའི་འཇམ་དབྱངས་གཟི་འོད་འབར་བའི་དྲུང་ན་ཕེབས་འདུག་པ་ལ། འཇམ་དབྱངས་ཉིད་རྗེ་འདིའི་བསྟན་པ་ལ་འཕེལ་རྒྱས་ཀྱི་མཛད་འཕྲིན་ལ་ཐུགས་དགྱེས་པ་སྙམ་མཛད་པས་འཇམ་དབྱངས་ཀྱི་ཞལ་ཤིན་ཏུ་འཛུམ་པའི་ནང་ནས་འབྲས་དང་ནས་མང་པོ་གྲུལ་བྱུང་བ་ན། རྗེ་ཉིད་ཀྱིས་བདེ་བ་ཅན་དུ་སྐྱེ་ན་ནས་དང་། མངོན་དགར་སྐྱེ་ན་འབྲས་ཕོབ་ཅིག་པར་སྨོན་ལམ་ཞུས་པས། འབྲས་བྱུང་བ་ན་མནལ་སད་དུས་མངོན་དགར་སྐྱེ་སླ་བ་ཡོད་པ་འདྲ་དགོངས་པ་དང་། དེ་མཐུན་ཆབ་ཚན་ལ་ཕེབས་པ་གཅིག་གི་ཚེ། ཐུབ་བསྟན་དགེ་འཕེལ་གྱི་ཉེ་སྐོར་དུ་ཕེབས་པ་ན། ཆིབས་ཐོག་དེ་ཀར་སྔར་གྱི་མནལ་ལམ་ཐུགས་ལ་དྲན་པ་སོགས་རྐྱེན་འགའ་ཞིག་ལ་བརྟེན།
ཐུགས་སྣང་ལ་བདེ་བ་ཅན་ལས་མངོན་དགར་སྐྱེ་སླ་བ་ཡོད་འདྲ་དགོངས་པ་འཁྲུངས་ནས། ཕྱིས་སུ་མངོན་དགར་སྐྱེ་བའི་སྨོན་ལམ་འདི་མཛད་པ་ཡིན་སྣང་བས། སྨོན་ལམ་གྱི་ཚིགས་བཅད་འདི་ཡང་བྱིན་རླབས་ཤིན་ཏུ་ཆེ་བར་འཁུམས་ཤིང་། ཡང་ཡོས་ལོ་ཞིག་གསར་དུ་ཤར་བའི་ཟླ་བ་བཅུ་གཅིག་པའི་ས་སྐྱ་པཎ་ཆེན་གྱི་ལོ་དུས་ཀྱི་དུས་དྲན་གྱི་མཆོད་པ་རྡོ་རྗེ་རྣལ་འབྱོར་མའི་སྒྲུབ་མཆོད་རྗེ་ཉིད་ཀྱིས་གསར་འཛུགས་མཛད་པ་དེ་གནང་གྲུབ་པའི་ཐོ་རངས་ཤིག་མནལ་ལམ་དུ་བདག་ཉིད་ཆེན་པོ་རང་སྐུ་འཁོར་རགས་བསྡུས་ཤིག་དང་བཅས་ཆོས་འཁོར་ལྷ་སའི་སྐོར་ལམ་ཡིན་ནོ་དགོངས་པ་ཞིག་ན་ཞབས་སྐོར་མཛད་ཀྱིན་འདུག་པ་ན། དེའི་བྱང་ཕྱོགས་ཀྱི་ངོས་ཤིག་ན་སྐྱེ་ཚང་དང་བཅས་པའི་ཆོས་རྒྱལ་ལྷ་སྲས་མུ་ཁྲི་བཙན་པོའི་སྐུ་ཕྱག་ནས་མ་ཡིན་ཟེར་བ་ཞིག་འདུག་པ་ལ། འདི་སྤྲུལ་པའི་ཆོས་རྒྱལ་ཡིན་ངེས་དགོངས་ཐུགས་དད་ཆེན་པོས་དབུ་བཙུགས་ཤིང་། ཕྱག་གིས་ན་བཟའ་ལ་འཇུས་ནས་སྨོན་ལམ་བཏབ་པས། ན་བཟའ་དེ་གོས་ཕྲུག་སྔོན་པོ་འཇམ་པོ་ཞིག་འདུག་ཅིང་། དེ་ནས་སྐུ་དེའི་ཞལ་དཀྱིལ་ལ་གཟིགས་པས། ཞལ་འཛུམ་འཛུམ་གསུང་འབྱོན་ལ་ཁད་འདུག་པ་ལ་ཐུགས་སྤྲོ་བ་ཆེན་པོས།
བདག་གི་དགེ་རྩ་བྱས་པ་ཐམས་ཅད་དག་པའི་ཞིང་དུ་སྐྱེ་བའི་སྨོན་ལམ་ཁོ་ན་བཏབ་ཡོད་པས། བདེ་བ་ཅན་དུ་སྐྱེའམ་མངོན་དགར་སྐྱེ་ལུང་བསྟན་གནང་དགོས་གསུངས་པས། སྐུ་དེའི་ཞལ་ནས། མངོན་དགའ་རུ་སྐྱེ་མངོན་དགའ་རུ་སྐྱེ་ཞེས་ཉིས་བསྟུད་དུ་གསུངས་བྱུང་བས། སླར་ཡང་ཐུགས་དད་ཆེར་གཡོས་ནས་སྐུ་དེ་རྗེ་ཉིད་ཀྱི་སྐུའི་ཕྲག་གོང་གཡོན་དུ་སྤྱན་དྲངས་ནས་གཙུག་ལག་ཁང་ལ་ཞབས་སྐོར་ཞིག་མཛད་པས། སྐོར་ལམ་ཐམས་ཅད་བནྡྷེ་ལ་ལྷུས་བླངས་པའི་སྐྱེ་བོ་མང་པོས་གང་འདུག་ཅིང་། ཡང་སྐོར་ལམ་གྱི་བྱང་ངོས་དེར་ཕེབས་བྱུང་བ་ན་སྐུ་འདྲ་སྐྱེ་ཚང་དུ་བཞུགས་སུ་གསོལ་ནས། དེ་དུས་ཞབས་དྲུང་ན་སྔར་རྗེ་འདིའི་གསུང་རྩོམ་གྱི་ཡིག་མཁན་ཞུ་བའི་གདོང་དགའ་བ་བསམ་པ་དོན་ཆེན་ཡང་དྲུང་ན་འདུག་པ་ལ། ངེད་ཀྱིས་སྐུ་འདི་ལ་ལུང་བསྟན་མང་པོ་ཞུ་དགོས་འདུག་པས། གང་གསུང་ཐམས་ཅད་ཁྱོད་ཀྱིས་སམྦྷོ་ཊ་འདི་ལ་བྲིས་ཤིག་གསུངས།
ཉིད་ཀྱི་ཕྱག་ནས་སཾ་ཊ་ཞིག་ཡིག་མཁན་དེ་ལ་གནང་གྲུབ་མཚམས་གློ་བུར་དུ་མནལ་སད་བྱུང་བས། ཐུགས་ཕངས་པ་ལ་ཚད་མེད་པ་ཞིག་བྱུང་གསུངས་པ་འདི་ལྟ་བུ་ནི་གོང་གི་མཚན་ལྟས་དང་ཐུགས་སྣང་ངོ་མཚར་ཅན་བྱུང་གསུངས་པ་རྣམས་དང་སྒོ་འབྲེལ་ཞིང་། དོན་ལ་འཇམ་པའི་དབྱངས་ས་སྐྱ་པཎ་ཆེན་ཉིད་ཀྱིས་སྐུའི་ཚེ་རབས་མང་པོར་རྗེས་སུ་བཟུང་ཞིང་། སྐུའི་སྐྱེ་བ་ཕྱི་མ་ལ་ཡང་ཤར་ཕྱོགས་མངོན་པར་དགའ་བའི་ཞིང་དུ་ཆོས་རྗེའི་དྲུང་དུ་ཐོགས་མེད་དུ་ཕེབས་པ་ལ་ཐེ་ཚོམ་དང་བྲལ་བའི་གཏན་ཚིགས་ཡང་དག་པར་སྣང་ཞིང་། ལྷ་སྲས་མུ་ཁྲི་བཙན་པོས་ལུང་བསྟན་གྱི་ཚུལ་འདི་ཡང་རྗེ་འདིའི་སྐུའི་སྐྱེས་རབས་ཀྱི་འཕྲེང་བ་བློན་པོ་མགར་བ་སྟོང་བཙན་དེ་ཉིད་ལྷ་སྲས་ཀྱི་སྐྱེ་སྤྲུལ་ཡིན་པར་སྔ་འགྱུར་གསང་སྔགས་རྙིང་མའི་སྲོལ་འཛིན་གྱི་མཁས་པ་ཐམས་ཅད་མགྲིན་གཅིག་ཏུ་སྒྲོག་ཅིང་གྲུབ་པས་རང་སྣང་ཡེ་ཤེས་ཀྱི་ཚུལ་དུ་གསལ་བར་གཟིགས་པའི་ངོ་མཚར་སྒྱུ་འཕྲུལ་དུ་མའི་ཟློས་གར་དུ་གསལ་ལོ། ། གཞན་ཡང་རྗེ་བཙུན་དམ་པ་འདིས་ནཻ་གུ་མ་སོགས་ཀྱི་ཉམས་བཞེས་ཀྱང་ཆེད་དུ་གཏད་པའི་རྒྱུན་རིང་པོ་མཛད་པ་མ་གནང་ཡང་། དེ་ནས་བཤད་པའི་རྨི་ལམ་སྦྱོང་སྤེལ་སོགས་ཀྱི་ཉམས་རྟོགས་མ་ལུས་པ་ཐུགས་རྒྱུད་ལ་འཁྲུངས་པ་ཡིན་ཏེ། དེ་ཡང་ལན་གཅིག་རྗེ་འདིའི་མནལ་ལམ་དུ་འགྲིག་འཚམས་ཕྱོགས་ཀྱི་ལྷོག་པ་ན་རིང་གི་ཡུལ་གནས་འདྲ་བ་ཞིག་ན་བཞུགས་འདུག་པ་ལ། དེ་ནས་མཚན་ལམ་བཟུང་ནས་གདན་ས་ཆེན་པོར་ཕེབས་དགོངས་ཏེ་ནམ་མཁའ་ལ་འཕུར་བྱོན་པ་ན། ཉེ་སྐོར་དེ་ན་ཁྲི་ཤིན་ཏུ་མཛེས་ཤིང་ཡིད་དུ་འོངས་པ་ཞིག་འདུག་པ་ཐེག་ཆེན་རིན་པོ་ཆེའི་ཁྲི་ཡིན་ཟེར་བ་ལ་དད་གུས་ཆེན་པོ་འཁྲུངས།
ཡང་དེ་འཕྲལ་མུས་ཆེན་དཀོན་མཆོག་རྒྱ་མཚོའི་ཡིན་ཟེར་བས། དེའི་སྟེང་དུ་བབས་ནས་ཡུན་མི་རིང་ཙམ་ཞིག་བཞུགས་པར་མཛད། འདི་ནི་སྔོན་གྱི་འཁྲུངས་རབས་དང་མཐུན་པའི་ཐུགས་ཀྱི་དག་སྣང་དུ་སྣང་ཞིང་། དེ་ནས་ཡང་ས་སྐྱ་ཕྱོགས་སུ་འཕུར་ནས་བྱོན་པས། གདན་ས་ཆེན་པོའི་ས་རྩི་ཁྲ་ཆེམ་མེ་བ་གཟིགས་པ་ན་མནལ་སད། ཡང་ལན་ཅིག་མནལ་ལམ་བཟུང་ནས་ངམ་རིང་ཕྱོགས་སུ་འཕུར་ཏེ་ངམ་རིང་གཞོལ་གྱི་ཐད་དུ་ཕེབས། ཡང་འཕུར་ཏེ་རྫོང་ནང་གི་རྟེན་རྣམས་མཇལ། ཡང་ཆོས་སྡེར་འཕུར་ནས་བྱམས་ཁང་དུ་ཕེབས་པས་བྱམས་པའི་ཞལ་དཀྱིལ་གསེར་བཙོ་མ་ལྟར་ཤིན་ཏུ་དྭངས་པ་གཟིགས། བྱམས་པ་དངོས་ལ་ཡང་འདི་ལས་ལྷག་པ་མེད་དམ་དགོངས་པ་འཁྲུངས་པ་དང་། ཡང་སྐབས་ཤིག་མནལ་ལམ་དུ་རྗེ་ཉིད་བར་དོར་གནས་དགོངས་པའི་ངང་ནས།
སྐུ་འཁོར་རྣམས་ལ་ཐུགས་ཤིན་ཏུ་བརྩེ་བ་ཞིག་འཁྲུངས། དེ་མ་ཐག་དེ་བཞིན་བྱས་ན་མི་ལེགས། ད་ལྟ་ལྷ་བསྒོམ་པའི་སྐབས་ཡིན་དགོངས་ཕུར་བ་བསྒོམས་པས། འཚོ་དམར་གྱི་མཐོང་ག་ན་ཡར་ཡེ་རེ་བའི་ཆེ་ལ་གསལ་བ་དེའི་ངང་ལ་ཡུན་རིང་འབྱམས་པའི་མཚན་ལྟས་ངོ་མཚར་བ་བྱུང་བ་དང་། ཡང་ལན་གཅིག་མཚན་ལམ་དུ་བཞི་ཐོག་བླ་བྲང་གི་ཇ་ཁང་རྙིང་པའི་འགག་དེ་ན་བུད་མེད་མཛེས་མ་ཞིག་འདུག་པ་ལ། སྤྱིར་རྗེ་འདིའི་སྐུ་སྐྱེ་བ་མང་པོར་མི་ཚངས་སྤྱོད་སྤངས་པའི་དབང་གིས་སྐུ་ཚེ་འདིར་བུད་མེད་ཀྱི་རིགས་ལ་ཆགས་པའི་དྲི་མ་ཙམ་ཡང་མི་མངའ་བ་ཡིན་ངེས་ཀྱང་། དེ་དུས་རྗེ་ཉིད་ཀྱང་ཐུགས་ཅུང་ཟད་བརྩེ་བའི་ཉམས་མཛད་པ་ཞིག་སྣང་བས། དེ་མ་ཐག་བུད་མེད་དེ་རྗེའི་སྐུ་ལ་ཉེ་བར་འཁྱུད་བྱུང་བ་ན། རྗེ་ཉིད་ཀྱང་ཐུགས་མ་བདེ་བ་མི་མཛད་པར་ཕན་ཚུན་ལྷན་ཅིག་པར་སྐད་ཅིག་ལ་ནམ་མཁར་འཕུར་ཏེ་ཕེབས་སོང་ནས་ཆོས་ཁྲི་ཐང་ཆེན་པོའི་ཐད་ཀྱི་ནམ་མཁའི་དབྱིངས་སུ་ཕེབས་པ་ན། ངའི་གདུལ་བྱ་རྣམས་དོར་ན་མི་ལེགས་དགོངས་ནས་ཕྱིར་གཟིགས་ཤིག་མཛད་པས་ཚོགས་ཆེན་པོའི་ཁྱམས་ཐམས་ཅད་གྲྭ་པ་ཁོ་ནས་ཁྲིག་མེར་གྱིས་ཁེངས་པའི་དབུ་རོག་གེ་བ་འདུག་པས་ཐུགས་ལ་དགྱེས་སྤྲོ་དང་།
དེ་རྣམས་ལ་ལྷག་པར་བརྩེ་བ་ཞིག་ཀྱང་འཁྲུངས་པ་འདི་ནི་སྔོན་གྲུབ་ཆེན་རྡོ་རྗེ་དྲིལ་བུ་པས་ཨོ་ཏྲི་བི་ཤའི་རྒྱལ་པོ་གྲོང་ཁྱེར་བ་དང་བཅས་པ་འདུལ་བའི་ཕྱིར་དུ་སྤྲུལ་པའི་བུ་དང་བུ་མོ་རྡོ་རྗེ་དང་དྲིལ་བུར་བྱས། ཕྱག་རྒྱ་མ་རྡོ་རྗེ་ཕག་མོ་དང་། རང་ཉིད་ཧེ་རུ་ཀའི་གཟུགས་ཀྱིས་ཡུམ་ལ་འཁྱུད་ནས་ནམ་མཁར་གཤེགས་པ་དང་། སློབ་དཔོན་སྤྱོད་པའི་རྡོ་རྗེས་བརྟུལ་ཞུགས་ཀྱི་སྤྱོད་པ་ལ་རྒྱ་གར་ཤར་ཕྱོགས་བྷང་ག་ལར་བྱོན་པའི་ལམ་བར་དུ་ཆུ་ཆེན་པོ་ཞིག་གི་རྩ་བ་ན་མཛེ་མོ་ཞིག་འདུག་པ་དེས། སློབ་དཔོན་ལ་སྒྲོལ་ཟེར་བ་ན། འདི་ཁྱེར་ན་མཛེ་གོས་ཚེ། དངོས་གྲུབ་ཚེ་གཅིག་གིས་སྒྲུབ་པའི་བར་ཆད་དུ་འགྲོ་དགོངས་ནས་མ་བསྒྲལ་བར། སློབ་དཔོན་གྱི་འཁོར་ཀུ་ས་ལི་པ་གཅིག་གིས་བསྒྲལ་བས། དེ་མ་ཐག་ཀུ་ས་ལི་པ་ཧེ་རུ་ཀ་དང་། མཛེ་མོ་ཕག་མོར་གྱུར་ནས་མཁའ་སྤྱོད་དུ་སོང་བའི་རྣམ་ཐར་དང་ཚུལ་མཚུངས་པས་ཤིན་ཏུ་མཚར་བའི་གནས་སུ་སྣང་ཞིང་།
གཞན་ཡང་ཕྱིས་སུ་རྗེ་མཁྱེན་བརྩེའི་དབང་ཕྱུག་ལ་མནལ་ལམ་དུ། རང་ཉིད་ཀྱི་གཟིམ་ལམ་གྱི་འཁྲིས་ན། མགར་མོ་གཞོན་ནུ་མ་ཞིག་གཅེར་བུ་སྐྲ་བཤིག་ནས་འདོད་པ་བསྟེན་པའི་གྲབ་ཏུ་འདུག་པ་ན། ཐུགས་གཏིང་ནས་བག་ཚ་ཞིང་འདི་འདྲ་བྱེད་མི་ཉན་དགོངས་ཏེ་ལ་འུར་ཁོང་རང་འབྲོས་པའི་གྲབ་མཛད་པས། དེ་ཙུག་མ་བྱེད་འདི་ལ་སྐྱོན་མེད། ཁྱོད་ཀྱིས་ཡུན་རིང་མོ་ནས་ང་བོས་པ་ཡིན་ཟེར་བ་ལ། ངས་ནི་ཁྱོད་འབོད་པ་ལྟ་ཅི། ད་ལམ་ལས་མཐོང་ཡང་མ་མྱོང་། སྡོམ་པ་ཉམས་ནས་དམྱལ་བར་སྐྱེ་བ་ལས་སྐྱོན་ཆེ་བ་གང་ཡོད། ང་ཐོངས་གསུངས་དཀྲུག་པར་མཛད་པས།
བུད་མེད་དེ་ན་རེ། ཁྱོད་ལ་མི་དགོས་ན་ང་འདོད་ཆགས་ཐམས་ཅད་དང་བྲལ་བ་ཞིག་ཡིན་ཟེར་ནས་ནམ་མཁར་འཕགས་སོང་བ་ན། རྡོ་རྗེ་ཕག་མོ་ཞལ་གཉིས་མ་ཕག་ཞལ་གྱི་སྨིན་མཚམས་དང་བྷ་གའི་ནང་ན་དགའ་འཁྱིལ་ཁོར་ཁོར་པ་ཞིག་ཏུ་གྱུར་སོང་ནས། དེའི་ཞབས་ལ་འཇུས་གསོལ་བ་བཏབ་པས། ད་ཚེ་འདིར་རྗེས་སུ་འཛིན་པའི་སྐལ་བ་མེད། ཡི་གེ་སོ་གཉིས་མ་འབྲུ་འབུམ་སྦྱིན་སྲེག་དང་བཅས་པ་ཟློས། རང་སེམས་ཕག་མོའི་རང་ཞལ་མ་ཡེངས་པར་སྐྱོངས། སྙིང་རྗེ་བྱང་སེམས་ཀྱིས་འགྲོ་བ་ལ་ཕན་ཐོགས། བར་དོར་རྗེས་སུ་འཛིན་པ་ཡིན་ནོ་གསུངས་ནས་ཡལ་ལོ། ། མནལ་སད་པ་ན་ཐུགས་སྐྱོ་སྣང་དྲག་པོ་སྔར་ཡོང་མ་མྱོང་བ་ཞིག་ཐུགས་ལ་འཁྲུངས་པ་བྱུང་གསུངས་པ་རྗེ་མཁྱེན་བརྩེ་བའི་གསང་བའི་རྣམ་ཐར་ལས་འབྱུང་བ་དང་ཡང་མཐུན་ནོ། །
གཞན་ཡང་ལན་གཅིག་མནལ་ལམ་དུ་ཡུལ་ཕྱོགས་གཅིག་ན་སྐྱེས་པ་དང་བུད་མེད་རིན་པོ་ཆེ་དང་དར་གོས་ཁྱད་པར་ཅན་གྱི་རྒྱན་དུ་མས་མཛེས་པར་བརྒྱན་པ་དཔའ་བོ་དང་དཔའ་མོ་ཁོ་ན་ཚོགས་པ་ཡིན་དགོངས་པ་མང་པོ་ཞིག་གི་ཁྲོད་ན་རྗེ་ཉིད་ཀྱང་བཞུགས་འདུག་པ་ལ། ཕྱི་རོལ་ནས་བུད་མེད་ཡིད་དུ་འོངས་པ། རྒྱན་གྱི་རྣམ་པ་གཞན་དག་ལས་ཀྱང་ཟབ་ཅིང་སྤྲོས་པ་ཆེ་བ་ཞིག་གིས་རྗེ་ཉིད་ལ་བུད་མེད་དེའི་སར་བྱོན་ཞུ་བ་སྙམ་བྱེད་པ་ལ། ཉིད་ཀྱིས་ཀྱང་ཕེབས་པས། བུད་མེད་དེ་འདོད་པ་ལ་དགའ་བའི་ཚུལ་དུ་འདུག་པ་ལ། ཐུགས་དགོངས་ལ་འདི་བུད་མེད་ཐ་མལ་པ་ཡིན་ན་མི་རུང་བས། ཡེ་ཤེས་ཀྱི་ཌཱཀྐི་ཡིན་མིན་བརྟག་པའི་ཕྱིར་བརྡ་ཞིག་བྱེད་དགོས་དགོངས་པ་ན། བརྡ་མཛད་མ་དགོས་པར་ཐུགས་ལ་དེ་བཞིན་འཁྲུངས་པ་ཙམ་ན། བུད་མེད་དེས་བརྡའི་ལན་ཕྱིན་ཅི་མ་ལོག་པ་བསྟན་བྱུང་བ་ན། འདི་ཡེ་ཤེས་ཀྱི་མཁའ་འགྲོ་མ་དངོས་སུ་འདུག་པས་འདི་དང་ལྷན་ཅིག་གནས་ན་བདེ་སྟོང་གི་ཡེ་ཤེས་རྒྱུད་ལ་སྐྱེ་ཤིང་།
ལུས་འདི་མ་སྤངས་པར་མཁའ་སྤྱོད་དུ་ཕྱིན་པས་ཆོག་པ་ལ་ཐེ་ཚོམ་མི་དགོས་པ་འདུག་དགོངས་ཙམ་ན། རྐྱེན་ཞིག་གིས་མནལ་སད་པས་ཤིན་ཏུ་ཕངས་པ་ཞིག་བྱུང་གསུངས་ཤིང་། གཞན་ཡང་འཇམ་མགོན་བླ་མ་འདིས་ནི་རང་ཉིད་ཀྱི་རྣམ་འདྲེན་དམ་པ་གསུམ་ལ་ཉམས་དང་རྨི་ལམ་དུ་ཡང་ཟབ་ཆོས་གསན་ཅིང་སྒྲོ་འདོགས་ཆོད་པར་མཛད་པ་ཡིན་ཏེ། དེ་ཡང་ལན་གཅིག་རྗེ་མུས་པ་ཆེན་པོ་དག་པའི་ཞིང་གཅིག་ཏུ་ཕེབས་པ་ལས་ནི་འོས་མེད། ད་ལྟ་བདེ་བ་ཅན་ན་བཞུགས་སམ་གང་ན་བཞུགས་ཀྱང་རྨི་ལམ་དུ་གསལ་བ་ཞིག་བྱུང་ན་དགོངས་ཏེ། སྐྱབས་གནས་བསླུ་མེད་ཀུན་འདུས་པའི། ། བདག་གི་བླ་མ་མུས་པ་རྗེ། ། བདེ་བ་ཅན་སོགས་གར་བཞུགས་ཀྱི། ། རྨི་ལམ་གསལ་པོར་བསྟན་དུ་གསོལ། ། ཞེས་པའི་གསོལ་འདེབས་ཕུར་ཚུགས་སུ་མཛད་པས་ཐོ་རངས་ཀྱི་ཆ་ཞིག་ལ་རྗེ་མུས་པ་ཆེན་པོ་ཉིད་གསལ་བར་བྱོན་ནས་གཤེད་དམར་གྱི་དབང་གི་ཡེ་ཤེས་དབབ་པ་ཡན་གནང་ཞིང་།
གཞན་ཡང་གསུང་གླེང་མང་དུ་མཛད་པ་དང་། དེ་ནས་རྗེ་འདིའི་སྐུ་རྒྱབ་ཏུ་མུས་ཆེན་ཉིད་གདན་དྲངས། ཕྱག་གཞན་ལ་བརྟེན་ནས་ཐུགས་དགྱེས་ཉམས་ཆེན་པོ་མཛད་པ་ཞིག་བྱུང་བ་དང་། ཡང་བདེ་མཆོག་ནག་པོ་པའི་ལྗགས་བསྙེན་གྱི་ཚེ་ཐུགས་ལ་ཉམས་རྟོགས་ཁྱད་པར་ཅན་འཁྲུངས་ནས། དེ་ཉམས་དབྱངས་སུ་མཛད་པ་ནི། རྒྱུད་ཀུན་གྱི་ཡང་རྩེ་གསང་མཐའི་ལམ། ། ཡིད་བརྩོན་པས་ཉམས་སུ་བླངས་པའི་མཐུས། ། ནང་ཟག་མེད་བདེ་སྟོང་རོལ་པ་ལ། ། ཕྱི་དྲུག་ཅུ་རྩ་གཉིས་ལྷ་ཡི་སྐུ། ། དུས་ཉིན་མཚན་མེད་པར་དག་སྣང་ངང་། །
ཕྱི་བརྟན་གཡོ་ཐམས་ཅད་ལྷའི་དཀྱིལ་འཁོར། ། སྒྲ་གསང་སྔགས་གཉིས་མེད་རང་སྒྲར་ཤར། ། སེམས་འཁྲུལ་པའི་རྟོག་འགྱུ་ཕྲ་རགས་ཀུན། ། ནམ་བྱུང་དུས་དྲན་པས་སོ་བཙུགས་ཏེ། ། དེ་བདེ་སྟོང་རོལ་པར་ཆམས་ཀྱིས་བཤིག ། ལུས་འཚོ་བའི་བཟའ་བཏུང་ཐམས་ཅད་ཀྱང་། ། ནང་ཟབ་མོ་ལུས་དཀྱིལ་མཆོད་པའི་རྫས། ། དུས་ཉམས་རྗེས་ཀུན་ཏུ་སྐབས་འགའ་དེར། ། སེམས་རང་རིག་འོད་གསལ་རང་མདངས་དང་། ། ཕྱི་ཡུལ་སྣང་བསྲེས་ནས་འབོལ་ལེ་བཞག །
དེ་གསལ་ལེ་སིང་ངེ་ཡེར་རེ་གནས། ། མདོར་བསྡུ་ན་སྣང་སྲིད་ཆོས་འདི་ཀུན། ། འཕྲལ་དག་པ་རབ་འབྱམས་བདེ་སྟོང་དང་། ། དོན་གཤིས་ལུགས་བརྗོད་བྲལ་ཡེ་འབྱམས་ཆེ། ། ལམ་ཟབ་མོའི་གནས་བསྡུས་ཉམས་འདི་དག ། རྗེ་མཚན་ལྡན་བླ་མའི་བཀའ་དྲིན་དང་། ། རང་རྣམ་དཔྱོད་བློ་གྲོས་མི་དམན་པས། ། དོན་གོ་ཡུལ་ཙམ་ལ་ངེས་ཤེས་སྐྱེས། ། ད་མྱུར་དུ་མཉམ་རྗེས་འདྲེ་བར་ཤོག ། ཅེས་པའི་ཉམས་དབྱངས་མཛད་པས།
དེ་སྐབས་ཐོ་རངས་ཀྱི་ཆ་ཞིག་མཚན་ལམ་དུ་རྗེ་མུས་པ་ཆེན་པོ་དང་མཇལ་ནས། ལམ་དུས་ཀྱི་དབང་གི་བླ་མ་བརྒྱུད་རིམ་གྱི་བྱིན་རླབས་འདྲ་བ་ཞིག་མཛད་བྱུང་བའི་ནང་ནས་བྲམ་ཟེ་ཆེན་པོ། མུས་ཆེན་སེམས་དཔའ་ཆེན་པོ། རྗེ་དཀོན་མཆོག་རྒྱ་མཚོ་གསུམ་གྱི་མཚན་གསལ་པོར་གསན་པའི་མོད་ལ། རྗེ་འདི་ལ་སྐུ་ན་ཕྲ་མོ་ནས་འོད་གསལ་གྱི་ཉམས་ཤིག་འཆར་རྒྱུ་ཡོད་པ་དེ་ཤར་ཏེ། དེས་རྐྱེན་བྱས་ནས་མནལ་སད་དེ་ཐུགས་ལ་དགའ་སྤྲོ་ཚད་མེད་པ་འཁྲུངས་ཞེས་རྗེ་ཉིད་ཀྱི་སྔར་གྱི་ཉམས་དབྱངས་དེའི་མཇུག་ཏུ་བཤད་པ་ཡིན་ལ། ཡང་སྤྲེལ་ལོ་ཟླ་བ་གཉིས་པའི་ཚེས་བདུན་གྱི་ཐོ་རངས་མཚན་ལྟས་ལ། གླིང་གའི་བསམ་གཏན་ཕུའི་རྗེ་མུས་པའི་གཟིམ་ཕུག་དེ་ཡིན་དགོངས་པ་གཅིག་ན་སེམས་དཔའ་ཆེན་པོ་བཞུགས་འདུག་པ་ལ། རྗེ་འདིའི་ཐུགས་ལ་རྗེའི་ཕྱག་ཕྱི་བ་རྣམས་ཀྱིས། རྗེ་ལ་ཞབས་ཏོག་ཡང་དག་པ་ཞིག་མི་ཡོང་བ་ཡོད་པ་འདྲ་དགོངས་པ་ན།
མི་གཅིག་ནས་རྗེ་རང་གིས་ཞལ་བཀོད་ཡང་ཡང་མཛད་ནས་དགའ་རབ་ཡོང་གི་ཡོད་ཟེར། དེ་མཚམས་སེམས་དཔའ་ཆེན་པོ་ནི་རྗེ་མུས་ཆེན་དུ་འདུག་པའི་ཕྱག་ན་སྦ་སྙུག་ལ་ཉག་ཁྲམ་མང་པོ་གཏོད་པ་ཧ་ཅང་མི་ཐུང་གཅིག་དང་། དར་དམར་གྱི་དར་ལྕོག་ཟུར་གསུམ་པ་གཅིག་བསྣམས་ནས། ཁྱོད་ས་སྐྱ་བདག་པོ་ཡིན་པས་ཁྲིམས་ལུགས་མཐུན་བྱས་ན་ལེགས་ཤིང་། ངེད་གྲྭ་པ་གཞན་དང་འདྲ་བས་ཁྲིམས་ལུགས་མཐུན་བྱས་ཀྱང་མི་ལེགས་ཞེས་པ་འདྲ་ཞིག་གསུངས་བྱུང་བས། རྗེ་འདིའི་ཐུགས་ལ་གླིང་གའི་ཁྲིམས་ཚུལ་བཞིན་སྐྱོང་བ་ལ་མཉེས་པར་འདུག་དགོངས་པ་འཁྲུངས། བདག་གི་ཆོས་འཕྲོ་རྣམས་གནང་བ་ཞིག་ཡོང་ལགས་སམ་ཞུས་པས། ད་ལོ་ཐེ་བའི་ལོ་བཞི་སྡོད། ཆོས་རྣམས་ལོས་ཐོས་ཐུབ་གསུང་བ་སྙམ་བྱེད་པ་ལ། ཡང་རྗེ་འདིའི་ཐུགས་ལ་བླ་མ་གཟུགས་སྐུ་བསྡུ་བའི་ཚེ་འཕོ་བས་གཤེགས་ཚུལ་བསྟན་ཅིང་།
ཡང་སྐུ་འདི་བཞིན་དུ་སྣང་བ་ཡ་མཚན་ཆེ་དགོངས་ནས། རྗེ་ཞིང་བརྗེ་དུས་དབུ་གཙུག་ཚངས་པའི་བུ་ག་ཟང་ཐལ་དུ་སོང་བ་ནས་རྩ་དབུ་མ་འདྲ་བ་ཞིག་མྱུག་གི་ཐོན་ནས། འཕོ་བས་ཕེབས་འདུག་པས་འཕོ་བ་དེ་ཆིག་བརྒྱུད་མ་ཡིན་ནམ། ནཻ་གུའི་འཕོ་བ་ཞིག་ཡིན་ལགས་ཞུ་བ་མཛད་པས། རྗེ་མུས་པའི་ཞལ་ནས། ཆིག་བརྒྱུད་ཡིན་ནམ་གསང་སྔགས་ཀྱི་འཕོ་བ་གཅིག་ཡིན་གསུངས་བྱུང་བ་ན། མི་གཅིག་ན་རེ། གསལ་པོར་མི་གསུངས་ཟེར། རྗེ་འདིས་དེ་མ་ཐག་ཆིག་བརྒྱུད་མ་ཡིན་ནམ་གསུང་ལུགས་དེས་ཆིག་བརྒྱུད་མས་ཕེབས་པ་ཐག་ཆོད་གསུངས་པ་སྙམ་བྱེད། དེའི་ཚེ་རྗེ་མུས་པའི་ཞབས་དྲུང་རང་ན།
དམ་པ་འདིའི་ཉེར་གནས་ཀྱི་གྲྭ་པ་ཞིག་འདུག་པ་ལ། བསླབ་སྟོན་གྱི་ཚུལ་དུ། རྗེ་མུས་པའི་ཞལ་ནས་ཇ་སིག་གཅིག་ཉོས་ནས་དགེ་སྦྱོར་སློབ་གཉེར་ལ་རྩེ་གཅིག་འབུང་ན་བདེ་ལ་སྐྱིད་པའི་ཚད་ཡིན། གཞན་མི་ཚེ་སྟོང་ཟད་ལ་བསྐྱལ་ན་ཧ་ཧཱ་ཟེར་ཞིང་། དབུགས་ཕྱིར་རིང་དུ་རིང་དུ་སོང་། ནང་དུ་ཐུང་དུ་ཐུང་དུ་སོང་། ཕྱིར་རིང་མོ་ཞིག་རྒྱུས་ནས་ཆད་རྗེས། སྟོང་ཉམས་ཁོ་ན་ལས་མི་འཆར། ད་ལྟ་སྒོམ་ན་གསལ་སྟོང་ཟུང་འཇུག་འཆར། ཞེས་གསུངས་པ་ལྟ་བུ་ཞིག་དང་།
གཞན་ཡང་རྗེའི་ཞལ་ནས། སྒོམ་ན་མི་གྲོལ་བ་མི་སྲིད་པའི་ལུང་ཞིག་འདྲེན་པར་མཛད་པ་དེ་ལ། རྗེ་བཙུན་དམ་པ་འདིས་ཚིག་ཟུར་དག་མ་དག་གི་དཔྱད་པ་ཞིག་མཛད་པའི་མོད་ལ་མནལ་སད་པ་ན། རྨི་ལམ་མ་གཏོགས་དོན་ལ་རྗེ་ཉིད་དང་དངོས་སུ་མཇལ་རྒྱུ་མེད་དགོངས་པའི་ཐུགས་སྐྱོ་བ་དང་། སྤྱིར་བླ་མ་དང་རྨི་ལམ་དུ་མཇལ་བ་ལ་ཡང་སྐལ་བ་བཟང་། ལྷག་པར་མཇལ་ལུགས་ཡ་མཚན་དེ་བཞིན་ངོ་མཚར་ཡང་ཆེ་དགོངས་པའི་ཐུགས་དགའ་བ་གཉིས་ཟུང་འབྲེལ་དུ་གྱུར་ནས། མཚན་ལྟས་དེ་ཉིད་སླར་ཡི་གེར་ཡང་བཀོད་པར་མཛད་ཅིང་། འདིར་ཡང་དེ་བཞིན་དུ་བྲིས་པ་ཡིན་པས་ཀུན་གྱི་ཡིད་ཆེས་ཀྱི་གནས་སོ། ། གཞན་ཡང་རྗེ་འདི་ཉིད་དགུང་ལོ་ཉེར་དྲུག་པ་ཆུ་ཕོ་ཁྱི་ལོ་དཔལ་ས་སྐྱར་གསུང་ངག་རིན་པོ་ཆེ་སྩལ་པའི་ནུབ་གཅིག་མཚན་ལམ་དུ་འཇམ་མགོན་གྲུབ་པའི་དབང་ཕྱུག་བསོད་ནམས་དབང་པོ་དེ་ཉིད་ཀྱིས་ལྷ་ཆེན་རྩེའི་མགོན་ཁང་དུ་ཆོས་སྐྱོང་གུར་གྱི་མགོན་པོའི་དཀྱིལ་འཁོར་དུ་མའི་དབང་བསྐུར་རྣམས་དུས་གཅིག་ལ་སྩལ་པ་དང་། དུས་ཕྱིས་དགུང་ལོ་སོ་གཅིག་པའི་ཚེ།
འདྲ་འདྲི་སྲིན་པོ་ཆོས་རྫོང་གི་མགོན་ཁང་བཞེངས་གྲུབ་ནས། དེའི་ཐོ་རངས་ཀྱི་ཆ་ཞིག་མཚན་ལམ་དུ་གྲུབ་མཆོག་དབང་པོའི་མཚན་ཅན་དེ་ཉིད་དང་མཇལ་ཏེ། ཐུགས་གཏིང་ནས་དགྱེས་པའི་མདངས་བསམ་གྱིས་མི་ཁྱབ་པ་དང་། ལྷག་པར་སྒྲུབ་ཐབས་རྒྱ་མཚོའི་ནང་གི་ཀུ་རུ་ཀུལླེའི་ཐུན་མོང་མ་ཡིན་པའི་མན་ངག་འདི་རྣམས་ཡིན་ནོ་ཞེས་ཟབ་ཆོས་མང་དུ་སྩལ་ཅིང་། གཞན་ཡང་ཆོས་ཚན་འགའ་ཞིག་གནང་བའི་རིང་ནས་རྒྱ་གར་གྱི་གྲུབ་ཆེན་ཨ་བྷ་ཡ་ཀ་ར་དང་ས་ཆེན་དུས་མཚུངས་ཡིན་མིན་གྱི་དོགས་དཔྱོད་མཛད་པའི་གསལ་སྣང་ཁྱད་པར་ཅན་བྱུང་ནས། མནལ་སད་པ་ན་གྲུབ་མཆོག་དབང་པོའི་མཚན་ཅན་དེ་ཉིད་མགོན་ཁང་འདི་བཞེངས་པ་ལ་ཐུགས་དགྱེས་པར་འདུག་དགོངས་ནས། རྗེ་དེ་ལ་ཐུགས་དད་བཅོས་མ་མ་ཡིན་པ་འཁྲུངས་པར་གྱུར་ཏེ། དེ་ལ་སོགས་པ་མཚན་ལམ་དུ་ཡང་ཟབ་ཆོས་གསན་པའི་ཚུལ་མང་དུ་ཡོད་ཅིང་། སྐྱེས་བུ་དམ་པ་རྣམས་ལ་ནི་རྨི་ལམ་དུ་གསན་པ་དག་ཀྱང་དོན་དང་ལྡན་པར་འགྱུར་བ་ཡིན་ཏེ། འཇམ་མགོན་ས་སྐྱ་པཎྜི་ཏས་ཨ་སྤྱི་མཆོད་རྟེན་གྱི་དྲུང་དུ་སློབ་དཔོན་དབྱིག་གཉེན་ལ་ཆོས་མངོན་པ་མཛོད་མནལ་ལམ་དུ་གསན་པས་མ་ལུས་པ་ཐུགས་སུ་ཆུད་པ་དང་།
ཀུན་མཁྱེན་བསོད་ནམས་སེང་གེས་སེམས་དཔའ་ཆེན་པོར་མཚན་ལམ་དུ་སྦྱོང་དྲུག་གསན་པས་ཇི་ལྟ་བ་བཞིན་ཐུགས་སུ་ཆུད་དེ་ཀུན་རིག་རྩོད་སྤོང་མཛད། དེའི་མཇུག་ཏུ། རྨི་ལམ་རི་རྩེར་ཟབ་དོན་རྙེད་པ་ཡི། ། རྟགས་དང་མཚན་མའི་ཉི་འོད་ལྷམ་མེར་གསལ། ། ཞེས་འབྲི་བར་མཛད་པ་དང་། གཞན་ཡང་འདི་འདྲའི་རིགས་བླ་མ་གོང་མ་རྣམས་ལ་མང་དུ་བྱུང་བ་རྣམས་དང་ཚུལ་མཚུངས་པས་སོ། ། གཞན་ཡང་རྗེ་ཉིད་དགུང་ལོ་ཉེར་བརྒྱད་དུ་ཕེབས་པ་བྱི་ལོ་ཟླ་བ་བཅུ་པའི་ཚེས་དྲུག་གི་ཐོ་རངས་མནལ་ལམ་དུ་ཡབ་རྗེ་ཆོས་ཀྱི་རྒྱལ་པོ་དེ་ཉིད་བཞི་ཐོག་བླ་བྲང་གི་རབ་གསལ་ན་བཞུགས་ཁྲི་ཆེ་བ་གཅིག་གི་སྟེང་། ཞལ་ནུབ་ཏུ་གཟིགས་ནས་བཞུགས་པའི་སྐུ་མདུན་ན། རྒྱ་ཇ་སོགས་དངོས་པོ་མང་དུ་འདུག་པས། རྗེ་འདི་ལ་སྤྱན་གྱིས་གཟིགས་ཏེ་ཐུགས་དགྱེས་པའི་མདངས་བསམ་གྱིས་མི་ཁྱབ་པ་མཛད་དེ།
སྐུ་མདུན་གྱི་དངོས་པོ་རྣམས་ལ་འདི་དག་ཐོ་བརྒྱབ་པའི་ཐོ་འདི་ཡིན་ནོ་གསུངས་ནས་རྗེ་འདི་ལ་ཐམས་ཅད་སྩལ་བ་སྙམ་བྱེད་ཅིང་། ལྷག་པར་ཐུགས་རྟོག་ན་དོགས་པའི་གནས་ཤིན་ཏུ་ཆེ་བ་ཞིག་ཡོད་པ་དེ་ལ། འདི་ལྟར་གྱིས་ཤིག་པའི་བསླབ་བྱ་ལྷུག་སྩོལ་དུ་གནང་བ་ན། རྗེ་འདིས་རྗེས་སུ་ཡི་རང་བའི་ཞུ་བ་མང་དུ་ཞུས་ཤིང་། སླར་ཡང་དུས་རྟག་ཏུ་ཐུགས་བརྩེ་བས་སྐྱོང་བར་ཞལ་གྱིས་བཞེས་པ་སྙམ་མཛད་པའི་མོད་ལ་མནལ་སད་དེ། དེ་ནས་རྒྱུན་མི་རིང་བར་ཉིད་ཀྱི་གཅེན་འཇམ་པའི་དབྱངས་མཐུ་སྟོབས་དབང་ཕྱུག་མདོ་ཁམས་ནས་ཕེབས་ཏེ། ཇ་གོས་དར། རྟ་དྲེའུ། རོལ་སྤྱད་སོགས་ཟང་ཟིང་གི་དངོས་སྤྱད་བསམ་གྱིས་མི་ཁྱབ་པའི་གནང་སྐྱེས་སྩལ་བ་ཡིན་ནོ། ། ཡང་ལན་གཅིག་མཚན་ལམ་དུ་ཡབ་རྗེ་ཆོས་ཀྱི་རྒྱལ་པོ་དེ་ཉིད་དང་མཇལ་བ་ལ།
སྔགས་འཆང་ཆོས་ཀྱི་རྒྱལ་པོའི་གསུང་མགུར་དབེན་གནས་མ་ལ་མགུར་དབྱངས་ཅུང་ཟད་འཐེན་མ་བདེ་བ་ཞིག་ཡོད་པ་དེ་ཞུས་ནས། འདི་ལ་ཇི་ལྟར་བྱས་ན་ལེགས་ཀྱི་དོགས་དཔྱོད་ཞུ་བ་མཛད་པས། འདི་ལྟར་བྱེད་པ་ཡིན་གསུངས། ཡབ་རྗེ་ཉིད་ཀྱིས་མགུར་དབྱངས་མཛད་བྱུང་བ་ན། ཇི་ལྟ་བ་བཞིན་དགོངས་ཏེ། མནལ་སད་ནས་ཀྱང་ཡབ་རྗེ་ཆོས་ཀྱི་རྒྱལ་པོ་དེ་ཉིད་ཀྱི་གསུང་ཤིན་ཏུ་སྙན་པ་དེ་ཐུགས་ཡུལ་དུ་གསལ་ལེ་བའི་ངང་ནས་མཚན་ལམ་དུ་ཡབ་རྗེ་ཇི་ལྟར་མཛད་པ་བཞིན་གྱི་གསུང་མགུར་འཐེན་འཁྱེར་དེ་མཛད་པས། དབེན་གནས་མ་ལ་སྔར་གྱི་འཐེན་ཁྱེར་ཅུང་ཟད་ཙམ་མ་བདེ་བ་དེ་མེད་པར། ལྷག་པར་བདེ་ལ་སྙན་པ་ཞིག་ཡོང་གི་༼རྩ་བའི་མ་དཔེ་ལས་ཤོག་ལྷེ་གཉིས་མ་ཚངས་བའི་རྐྱེན་གྱི་བྲིས་མ་ཐུབ།༽ བ་ཚད་པའི་རིང་ནས་མནལ་སད་པ་ན། ཆོས་སྐྱོང་མ་དགྱེས་པའི་ལྟས་ཡིན་པ་འདྲ།
བསྐང་གསོ་རྒྱས་པ་ཞིག་མཛད་དགོས་པ་འདུག་དགོངས་པའི་ཚེ། ནངས་པར་སྐུ་གཉེར་གྱིས་མགོན་ཁང་གི་སྟེང་གི་གདུང་ཆག་ནས། མདང་ནུབ་རྡིབ་གཞོམ་དུ་སོང་འདུག་ཅེས་དེའི་ཚུལ་ཞུས་པ་ན། དེ་མ་ཐག་མཁར་ལས་འཛུགས་པ་གནང་བས། དེའི་ནུབ་མནལ་ལམ་དུ་སྐྱེས་པ་སྒང་ཡོལ་བག་དྲོ་བ་ཞིག་ཞབས་དྲུང་དུ་བྱུང་ནས། ད་ཆ་འཆམས་མགོན་གྱི་བཞུགས་ས་ས་ཕག་གི་སྐྱོར་སོགས་བཅོས་ཡོད་པས། བསེ་འབག་ཕྱོགས་གཞན་དུ་ཕེབས་པ་མེད་ཞུ་བ་བྱུང་འདུག་པ་ནི། ཆོས་སྐྱོང་ཉིད་ཀྱི་མགོན་ཁང་གི་ཞིག་གསོས་དགོས་པ་དེ་བསྐུལ་བ་ཕུལ་བར་སྣང་བས་ངོ་མཚར་མཆོག་ཏུ་ཆེ་བར་འཁུམས་ཏེ། དེ་དུས་མགོན་ཁང་སྟེང་འོག་གི་ཉན་པ་ཐམས་ཅད་ཉམས་གསོ་མཐིལ་ཕྱིན་པ་མཛད་པའི་སྟེང་འོག་ཀུན་བརྟན་བརླིང་ཁེལ་བ་བྱུང་བ་འདི་ཡིན་ལ། དེ་དུས་བསྐུལ་མ་མ་བྱུང་ཚེ་ལོ་མང་ཆེས་པའི་མགོན་ཁང་སྟེང་འོག་གི་མདོ་ཕུགས་ཀྱི་ཐོག་ཐམས་ཅད་རྡིབ་ལ་ཉེ་བ་ཁོ་ན་ཡོད་པ་ནས།
ལན་གཅིག་ཐམས་ཅད་ཆོམས་རྡིབ་ཏུ་མ་སོང་བར་ལ་སུས་ཀྱང་བཅོས་མི་ནུས་པ་ཤ་ཆགས་པས། དེས་ན་ཆོས་སྐྱོང་རྣམས་རྗེ་འདི་ལ་གཞན་ལས་འགོ་ཞིང་འཆེས་པའི་ངོ་མཚར་རྨད་དུ་བྱུང་བའི་རྣམ་ཐར་དུ་སྣང་ཞིང་། གཞན་ཡང་རྗེ་བླ་མ་འདི་ལ་ཆོས་སྐྱོང་རྣམས་ཀྱིས་འཕྲིན་ལས་སྒྲུབ་ཅིང་རྣམ་འཕྲུལ་སྣ་ཚོགས་བསྟན་པའི་ཚུལ་ནི། རྗེ་ཉིད་བདེ་མཆོག་ཕོ་བྲང་དུ་བཞུགས་པའི་སྐབས་ཤིག ཐུགས་དམ་བསྐང་གཏོར་གྱི་མགོན་པོ། ལྷ་མོ་དང་། ཞལ། པུ་ཏྲ་རྣམས་ཀྱི་གཏོར་རྙིང་ལ་མེ་རོ་ཚ་མོའི་མེ་དབལ་ཙམ་གྱི་དྲོད་འབར་བ་བྱུང་བ། མཆོད་དཔོན་ངག་དབང་དཔལ་བཟང་གིས་གཏོར་ཁ་གསོ་དུས་རིག་ནས། སྐུ་འཁོར་བ་རྣམས་ལ་ཟློས་པས།
དེ་བཞིན་དུ་ཀུན་གྱིས་རིག་ཅིང་ཧ་ལས་པར་གྱུར་པ་དང་། དུས་ཕྱིས་བཞི་ཐོག་བླ་བྲང་གི་ཡང་རྩེའི་གཟིམ་ཆུང་ཐུགས་དམ་བསྐང་གཏོར་ལ་ཡང་། ལོ་གཅིག་མགོན་པོ། ལྷ་མོ་གཉིས་དང་། ལོ་གཅིག་མགོན་པོ་དང་ནག་པོ་མཆོད་རྟེན་གཉིས། ལོ་གཅིག་མགོན་པོ། ལྷ་མོ། ཞལ། ནག་པོ་མཆོད་རྟེན་རྣམས་ཀྱི་གཏོར་རྙིང་ལ་སྔར་གྱི་དེ་འདྲ་བའི་དྲོད་ཆེན་པོ་བྱུང་བ་མཆོད་དཔོན་སྨོན་ལམ་རིན་ཆེན་གྱིས་ཤེས་ནས། ཞབས་དྲུང་དུ་གནས་པ་རྣམས་ལ་སྨྲས་པས།
ཀུན་གྱིས་རྟོགས་ཤིང་ཡ་མཚན་དུ་གྱུར་པ་བྱུང་འདུག་པ་ནི། ཆོས་རྒྱལ་འཕགས་པས་མགོན་པོའི་འགྲུབ་རྟགས་སུ། གཏོར་མ་མེ་འབར་དངོས་སུ་མཐོང་། ། ཞེས་གསུངས་པ་ལྟར། དེ་དུས་རྗེ་ཉིད་ཀྱིས་གཏོར་མ་རྣམས་ལ་མེ་དངོས་སུ་འབར་བ་གཟིགས་པ་གདོན་མི་ཟ་ཞིང་། ཡང་རྗེ་ཉིད་སྐུ་གཞོན་ནུའི་སྐབས་ཤིག ཕྱག་གཡོག་བྱམས་བཟང་པ་ལ་དོ་ནུབ་རང་རེ་འབྲས་འཇམ་ཞིག་སྐོལ་ཅིག་པར་བཀའ་སྩལ་པ་ན། ལག་ལེན་གྱིས་མ་ཁྱོག་པར་ཚིག་རི་ཅན་ཞིག་ཁྱེར་བྱུང་བས། འདི་ཁམས་ལ་འཕོག་པས། སླར་བསྐྱར་ནས་སྐོལ་ཅིག་གསུངས་པའི་ཚེ།
འདི་འདྲའི་ནམ་འཕྱི་བ་ལ་མི་ལེགས་ཟེར་དང་ལེན་མ་ཞུས་འདུག་པ་ན། རྗེ་ཉིད་ཅུང་ཟད་ཐུགས་འཁྲུགས་ཏེ། དུས་ངན་གྱི་ལག་གཡོག་དེ་ཙམ་ཡང་མི་ནུས་པ་དགོངས་ནས། དམ་ཅན་མོན་བུ་པུ་ཏྲ་འདི་ལ་ཚབས་ཆེན་མ་ཡིན་པའི་རྩུབ་འགྱུར་ཞིག་སྟོན་ཅིག་གསུངས་པས། དེ་དུས་ཕྱག་གཡོག་དེ་གཟིམ་ཆུང་གི་འགག་ཏུ་ཉལ་གྱི་ཡོད་འདུག་པ་ལ། ནམ་གུང་ཙམ་ལ་སྐད་ངན་སྣ་ཚོགས་སྟོན་བྱུང་བས། ཉིད་ཀྱི་ཐུགས་ལ་གཉིད་ལབ་འདྲ་ཡིན་ནམ་དགོངས་པ་ཤར། ནངས་པར་ཞབས་དྲུང་དུ་སླེབས་བྱུང་དུས་མདང་གི་སྐད་ངན་དེ་འདྲ་ཅི་ཡིན་གསུངས་པས། མདང་བདག་ལ་གཉིད་དུ་འགྲོ་ཁར་འབྲོག་པ་འདྲ་བའི་མི་སྨུག་པོ་རལ་ལྕོག་ཅན་ཞིག་འོང་ནས། ལུས་ཡང་ཡང་མགོ་མཇུག་སློག་ཅིང་འཇིགས་སྣང་གི་ངང་ལ་སོང་བ་ཞིག་བྱུང་།
དེས་ལགས་སམ་ཞུ་བ་ལ། དེ་ཀ་མདང་ནུབ་ངེད་ཀྱི་ཚོད་མ་མ་སྐོལ་བའི་ཡིན་མོད་ཅེས་གསུངས་པས། མེད་ལགས་ཟེར་ཞིང་སོང་བ་བྱུང་འདུག་པ་འདི་ལྟ་བུ་ནི་ཆོས་སྐྱོང་བྲན་དུ་འཁོལ་བ་ལས་གཞན་དུ་མ་འདས་མོད། ཡང་དུས་ཕྱིས་བསླུ་བ་མེད་པའི་སྐྱབས་མགོན་དམ་པ་འདི་ཉིད་ཀྱི་མནལ་ལམ་དུ་ནངས་སོ་པུ་ཏྲ་ཁང་གི་སྐུ་བརྙན་གྱི་དྲུང་དེ་ན་རང་ཉིད་བཞུགས་འདུག་པ་ལ། སྐུ་ཞོགས་ན་བནྡེ་བོང་ཅན་ངོ་ནག་པ་ཞིག་ཀྱང་འདུག་པས། དེ་ལ་ཉིད་ཀྱིས་ངེད་ལ་པུ་ཏྲ་ཆེན་པོ་འདི་བཀའ་བབ་ཡོད་གསུངས་པས། དེ་ན་རེ་བབ་བབ། ཁྱེད་ཀྱིས་བདུད་དཔུང་ཀུན་འཇོམས་མ་ལ་དབྱངས་མཛད་བྱུང་ཙ་ན། ངེད་རྣམས་ཀྱང་ཟིལ་ཆེ་བ་ཞིག་ཡོང་གི་འདུག་ཟེར་མཚམས་མནལ་སད་པ་ན། རང་གིས་མཛད་པའི་པུ་ཏྲའི་བསྟོད་བསྐུལ་འདི་བྱས་ན་ལས་མཁན་ཆེན་པོ་མཉེས་རྒྱུར་འདུག་དགོངས་ནས་རྒྱུན་པའི་ཐུགས་དམ་བསྐང་གསོའི་སྐབས་ཆག་མེད་དུ་གནང་བ་འདི་བྱུང་བར་འདུག་ཅིང་།
ཡང་ལན་གཅིག་དམིགས་ཡུལ་གདུག་པ་ཅན་ཞིག་ལ་དམིགས་པའི་གཏོར་ཟློག་གཅིག་གློ་བུར་དུ་གནང་བའི་སྐབས། གྲུབ་མཆོག་དབང་པོའི་མཚན་ཅན་དང་རྗེ་ཉིད་ཀྱི་སྒྲུབ་རྔ་གཉིས་དེ་དུས་ཕྱག་རྔར་གནང་བས། ཕྱག་རྔ་དེ་གཉིས་ལ་མེ་དངོས་སུ་འབར་བ་ཕྱག་གཡོག་སྐྱ་སེར་གཉིས་ཀྱིས་ཡུན་རིང་དུ་མཐོང་བ་དང་། ཡང་རྗེ་ཉིད་ལྷ་ཁང་རྩེའི་མགོན་ཁང་དུ་ཐུགས་དམ་བསྐང་གསོ་ཞིག་ལ་ཕེབས་པའི་ཚེ། མ་ཆེན་དཔལ་བློ་བས་གསོལ་ཇ་ཞིག་ཞུ་བར་ཕྱིན་པ་དང་དུས་མཚུངས་པར་ནུབ་ཕྱོགས་ཀྱི་བྲམ་གཟུགས་ཀྱི་སྐུའི་དྲིལ་བུ་གཡེར་ཁ་རྣམས་ཀྱིས་སྒྲ་སིལ་ཆོམས་སུ་འབྱིན་པ་དང་། སྟེང་ནས་ས་བབ་པ་ལྟ་བུའི་སྲོབ་སྒྲ་ཆེ་བ་དང་བཅས་བྲམ་གཟུགས་ཀྱི་སྐུའི་མདུན་ནས་རླུང་འཚུབ་ཞིག་སེ་ཀྲང་གི་དཀར་ཁུང་ཕྱོགས་ལ་སོང་བ་དཔོན་སློབ་གཉིས་ཀས་གཟིགས་འདུག་པ། དེ་དུས་ཀྱང་རྗེ་ཉིད་ཀྱིས་ཞལ་བཞི་པའི་རྣམ་འགྱུར་ཅི་ཡང་ཞིག་གཟིགས་པ་ལ་ཐེ་ཚོམ་མི་འདུག་ཅིང་། ཡང་བདེ་མཆོག་མགོན་ཁང་དུ་མགོན་པོའི་གསུང་བསྙེན་སྦྱིན་སྲེག་དང་བཅས་པ་ཞིག་མཛད་པའི་ཚེ། རྗེ་མུས་ཆེན་མནལ་ལམ་དུ་བྱོན་ནས་རྗེ་ཉིད་ཀྱི་བཞིན་རས་ལ་མུས་ཆེན་གྱི་ཕྱག་གིས་བྱུག་ཅིང་། ཁྱེད་ཡབ་རྗེ་རྒྱལ་མཆོག་རིན་པོ་ཆེའི་ཞལ་དཀྱིལ་ཇི་ལྟ་བ་བཞིན་དུ་འདུག་པས།
རིགས་ཀྱི་བུ་ལ་བརྒྱུད་ཀྱི་ལྷ་འགོ་ཟེར་བ་ཡིན་ཞེས་སོགས་བསྔགས་བརྗོད་དུ་མ་མཛད་པ་ཞིག་བྱུང་གསུངས་པ་ནི་བླ་མ་མགོན་པོ་དབྱེར་མེད་ཀྱིས་རྗེས་སུ་བཟུང་བའི་མཚན་མར་སྣང་ཞིང་། ཡང་ཉིད་ཀྱིས་དབུས་ཕྱོགས་ལ་ཕྱག་ཕེབས་པའི་ཚེ། སྐུ་འཁོར་བ་ཐ་ཤལ་ཞིག་གིས་རྗེའི་ཕྱག་རྫས་ལ་འབགས་པ་ན། དེའི་ཁོག་པར་ཆོས་སྐྱོང་གི་འཁོར་ཞིག་ཞུགས་ནས་ལབ་ལོབ་མང་པོ་བྱས་བྱུང་བ་ལ། ཉེ་སྐོར་བ་རྣམས་ཀྱིས་བྱིན་རླབས་རྟེན་གྱིས་བརྡུངས་པ་དང་། དུད་པས་བདུག་པ་སོགས་བྱས་པས་ཁོ་ན་རེ། ང་དེ་འདྲས་འགྲོ་མཁན་མིན། ས་སྐྱ་ནས་འོངས་པ་ཡིན། འཇམ་དབྱངས་ཀུན་དགའ་བསོད་ནམས་ཀྱི་དར་འབོག་མ་བྱུང་བར་ང་མི་འགྲོ་ཟེར་བ་ལ། དེ་འདྲ་ག་ན་ཡོད་དྲིས་པས་དྲེའུ་རྒྱའུའི་སྟེང་མགོ་སྦྲེལ་བཀལ་བའི་ནང་ན་ཡོད་ཟེར་བ་ཇི་ལྟ་བ་བཞིན་འདུག་པ་ལ།
ཟླ་བོ་རྣམས་ཀྱིས། འདི་ངེད་ཀྱིས་ཞབས་དྲུང་དུ་ཕུལ་གྱི། ད་སོང་བྱས་པ་ན། ད་དུང་ཞལ་དཀྱིལ་མཐོང་ཞིང་ཞབས་དབང་ཞིག་མ་བྱུང་བར་མི་འགྲོ་ཟེར་བ་ལ། རྗེ་ཉིད་ཀྱིས་དེའི་སར་བྱོན་པས། ཡུས་པའི་ཚུལ་གྱིས་རྒྱུག་གྲལ་དང་བཅས་བྱུང་ནས། རྗེའི་ཞབས་ལ་འཇུས་ནས་སྤྱི་བོར་བཞག མཆི་མ་མང་དུ་བཏང་ནས་སངས་སོང་ནས། དུས་ཕྱིས་དེའི་གནས་ཚུལ་ཞིབ་ཏུ་དགོངས་པ་ན། གསུང་ལས།
དེ་འདྲ་བའི་ལས་ངན་བྱེད་པ་ཁོ་རང་ལ་སྙིང་རྗེ་བ་འདུག་གསུངས་ཤིང་། ཉེས་ཆད་ཙམ་ཡང་མ་གནང་འདུག་པ་འདི་ནི་མཐུ་སྟོབས་དང་ཐུགས་རྗེ་གཞན་ལས་ཆེས་ཆེ་བའི་དགེ་མཚན་དུ་སྣང་ཞིང་། འདི་འདྲ་བ་ནི་སྔོན་ཡར་ལུང་པ་སེང་གེ་རྒྱལ་མཚན་ལ། ཕྱག་གཡོག་ངན་པ་ཞིག་གིས་ཕྱག་རྫས་མང་པོ་ཁྱེར་བ་ན། འཁོར་གཞན་ཞིག་ལ་མོན་བུ་བབ་སྟེ། ང་མངའ་རིས་གུང་ཐང་ན་ལ་རྩེ་ནས་འོངས་པའི་བྷ་ཊ་ཡིན། པུ་ཊ་ཡིན། རྐུན་མ་བསམ་ཡས་འཇའ་དཀར་ན་ཡོད་པ་ལ། ཁྱོད་ཚོ་འདིར་མགོ་བཏུམས་ནས་སྡོད་དམ་ཟེར་བའི་ཁུངས་སྟོན་པ་ཡང་བྱུང་བ་སོགས་ཆོས་སྐྱོང་རྣམས་ཀྱིས་གོ་རེ་ལེན་གྱི་ཚུལ་གྱིས་འཕྲིན་ལས་ཐམས་ཅད་ཐོགས་མེད་དུ་སྒྲུབ་པའི་ལོ་རྒྱུས་ཡར་ལུང་པ་ཉིད་ཀྱི་རྣམ་ཐར་ལས་འབྱུང་བ་དང་མཐུན་པར་སྣང་བས་ངོ་མཚར་རྨད་དུ་བྱུང་བར་སྣང་ཞིང་། ཡང་བླ་བྲང་རྫོང་ཆུང་གི་སྔགས་འཆང་གཟུངས་ཀྱི་དཔལ་བའི་ཕྱག་བྲིས་མའི་མགོན་པོ་ཡོད་པའི་གཡབ་ལ་རྡིབ་གཞོམ་བྱུང་སྟེ།
མགོན་པོའི་སྐུ་སྐྱེད་ཡན་ཆད་ཀྱི་རི་མོ་ཡོད་པའི་གྱང་ཕྱིར་འགྱེལ་ཏེ་ཞིག་རལ་དུ་གྱུར་པའི་ཚེ། རྗེ་ཉིད་རིག་འཛིན་ཕོ་བྲང་ན་བཞུགས་པའི་མནལ་ལམ་དུ་ཁྱི་ནག་པོ་ཆེན་པོ་ཞིག་སྐྱེད་པ་འཁྱོག་པ་དང་བཅས་མི་སྐད་སྟོན་ཏེ། ངའི་སྐྱེད་པ་ཆག་སོང་ཟེར་ཆོ་ངེ་འདོན་ཞིང་རྒྱུག་པ་ཞིག་བྱུང་བས། ཅི་ཡིན་ནམ་དགོངས་པ་ལ། ནངས་པར་རྫོང་ཆུང་འགྱེལ་བའི་སྙན་ཞུས་འབུལ་མི་བྱུང་བས། སྐུ་ཚབ་གཅིག་ཕྱག་བྲིས་མཛད་དགོས་པར་དགོངས་ནས། ད་ལྟའི་རྫོང་ཆུང་གི་ཤར་གྱི་མགོན་ཁང་གསར་པ་ཕྱག་བྲིས་མ་འདི་ཆེད་གཏད་བཞེངས་པར་མཛད་པ་ཡིན་ཞིང་། ཡང་ཚོང་འདུས་བྲག་ཁ་བས་བསམ་ཡས་རབ་བྱུང་གི་མཁན་པོ་སྤྱི་པ། མཁན་ཚངས་སོགས་ཉིད་ཀྱིས་བཀོད་བཞག་གནང་བའི་ལས་ཚན་སོ་སོ། རབ་བྱུང་ཆོས་སྡེ་བྱིངས་དང་བཅས་པར་དངོས་བརྒྱུད་དུ་མའི་སྒོ་ནས་བསམ་སྦྱོར་ངན་པས་ཞབས་འདྲེན་ཅི་ཡང་ཞིག་བྱས་པའི་ཚེ།
སྐྱབས་མགོན་དམ་པ་འདི་ཉིད་ཀྱིས་ཆེད་དུ་གཏད་པས་འཕྲིན་བཅོལ་མ་མཛད་ཀྱང་། བླ་མ་གོང་མའི་བཀའ་བཞིན་ཆོས་སྐྱོང་རྣམས་ཀྱིས་དྲག་པོའི་འཕྲིན་ལས་སྒྲུབ་པའི་ཚུལ་ནི། གདན་ས་ཆེན་པོའི་ཕུར་སྒྲུབ་ཀྱི་སྨད་ལས་དང་འབྲེལ་བའི་དགྲ་བགེགས་གྲུབ་ཀྱི་སྐུ་འཆམས་ཀྱི་སྐབས་ཤིག རྗེ་དཔོན་སློབ་རྣམས་ཀྱིས་གསེར་སྐྱེམས། ཕུར་ཁ་བསྒྱུར་བ་སོགས་ཀྱི་ཆོ་ག་རྣམས་གནང་རྗེས། དཔང་གཟུགས་མཛད་པའི་བར་ལ་བྱ་རོག་ཆེ་ཞིང་སྣུམ་པ་གཅིག་གི་ཁ་ན་བྱི་བ་གཅིག་ཁྱེར་བ་དེ། འཆམས་རྭའི་དབུས་ཀྱི་ལིང་གདན་གྱི་དབུས་སུ་འཕངས་བྱུང་བ། སླར་ཡང་བྱ་རོག་དེས། དཔོན་སློབ་སྐྱ་སེར་མང་པོ་དེ་ཙམ་ལ་མི་འཛེམས་པར་གཤོག་འགྱུར་དང་བཅས་བྱི་བ་དེ་ལ་བཞུང་ན་ཁར་ཁྱེར་ཏེ། ནངས་སོ་པུ་ཏྲ་ཁང་གི་སྟེང་དུ་སོང་བ་སྐྱ་སེར་ཀུན་གྱིས་མཐོང་བས།
དེ་འདྲ་ཡ་མཚན་ཆེ། ད་ལོ་ས་སྐྱ་པའི་བསྟན་དགྲ་ཞིག་ལ་མི་འདོད་པ་འོང་བ་ཨེ་ཡིན་ཟེར་མགྲིན་གཅིག་ཏུ་སྒྲོག་པ་བྱུང་བ་བཞིན། ཡུན་རིང་མ་ལོན་པར་བྲག་ཁ་བའི་མི་ངོ་དྲག་པ་དེ་གློ་བུར་དུ་འདས། དེ་ནས་བཟུང་སྟེ་ཁོ་རང་འཁོར་བཅས་ལ་རྐྱེན་ངན་མང་པོ་ཟམ་མ་ཆད་པ་བྱུང་ནས། ད་ཆ་གཏན་བརླག་ཏུ་སོང་བ་ཀུན་གྱི་ཐུགས་ལ་གསལ་བ་བཞིན་དང་། ཡང་བེ་རེ་རྒྱལ་པོས་དབུས་གཙང་གི་གསེར་ལམ་བཅད་ཅིང་། དགོན་གནས་མང་པོ་ལ་ཞབས་འདྲེན་དང་། ཚོང་འགྲུལ་བ་གྲངས་མེད་པ་ཤོ་ལེན་པ་དང་འཕྲོག་འཇོམས་བྱེད་པ་སོགས་སྐྱེ་བོ་མཐའ་དག་སྡུག་བསྔལ་ལ་བཀོད་པའི་ཚེ། རྗེ་ཉིད་ཀྱིས་འཆམས་མགོན་གསར་པ་འདི་གཉིས་ཞལ་བཀོད་གནང་བ་དང་དུས་འགྲིག་སྟེ། ངན་བྱེད་དེ་ལ་དམིགས་པའི་གཟུངས་སྔགས་ལ་སྤེལ་ཚིག་འཕྲིན་བཅོལ་སོགས་ཆེད་དུ་དམིགས་པ་ཙམ་མཛད་པས།
དུས་རིང་པོ་མ་འགྱངས་པར་རྟགས་དང་མཚན་མ་མངོན་སུམ་དུ་བྱུང་བ་སོགས་འདི་འདྲའི་རིགས་ཅན་མང་དུ་ཡོད་ཅིང་། གཞན་ཡང་དགོས་ཆེད་ཁྱད་པར་ཅན་གྱི་ཚེ། ཆོས་སྐྱོང་རྣམས་ལ་བསྐང་གསོ་འཕྲིན་བཅོལ་སྨིན་ཙམ་རེ་མཛད་པས། དུས་དེ་ཐོགས་མེད་དུ་འགྲུབ་པ་ནི་ཞབས་འབྲིང་པ་ཀུན་གྱི་ཐུགས་ལ་ཡང་ནས་ཡང་དུ་གསལ་བ་དེ་ཡིན་ལ། ཡང་གཤིན་འཕོ་སྐྱེ་བ་མཁྱེན་པ་སོགས་ཀྱི་ཡོན་ཏན་མངའ་བའི་ཚུལ་ནི། རྗེ་འདི་ལ་དད་པ་ཅན་གྱི་ཕྱུག་པོ་སྟོད་ལུང་པའི་བུ་གཅིག་པོ་འདས་པའི་ཚེ། ཡུས་དང་བཅས་པས་བུ་དེ་གར་སྐྱེའི་ལུང་བསྟན་དགོས་ཚུལ་ཞུས་པས། ཉིད་ཀྱི་གསུང་ལས། ས་སྐྱའི་ཆོས་གཞིས་ཀྱི་ཁོངས་ཤར་ལྷོའི་ཕྱོགས་ཤིག་ཏུ་སྐྱེ་བར་འདུག་གསུངས་པ་བཞིན། བསམ་གླིང་དུ་གཞུང་པ་རྒྱ་གར་གྱི་བུར་སྐྱེས་ཏེ།
སྨྲ་ཤེས་ནས་ཕ་ངོ་ཤེས་ཤིང་། ལུས་ལ་སྐྱེ་བ་སྔོན་མའི་ཤ་མཚན་གསལ་བ་སོགས་ཡིད་ཆེས་ཀྱང་བྱུང་འདུག་པ་དང་། ཡང་ནངས་སོ་ཚ་རོང་པའི་བུ་མོ་དབང་འཛིན་གྱི་བུ་རྒན་པ་བསོད་ནམས་དབང་གྲགས་འདས་པའི་ཚེ། རྗེ་ཉིད་ལ་ལམ་སྟོན་ཞུས་པ་ན། དེ་དུས་སྐུ་མཚམས་བཅད་རྒྱའི་སྐབས་ཤིག་ཡིན་པས། འདི་མ་གྲོལ་བར་ལམ་སྟོན་མི་ཐུབ་པ་འདུག གྲོལ་འཕྲལ་བྱེད་པས། དེ་བར་སྐྱེ་བ་ངན་པ་མི་ལེན་པའི་སྐྱབས་འཇུག་ངེད་རང་གིས་བྱེད་པ་ཡོད་གསུངས་པ་བཞིན། སླར་སྐབས་བབ་ལ་ལམ་སྟོན་མཛད་པའི་ནུབ་མོ་མ་དེའི་རྨི་ལམ་དུ་རང་གི་བུ་དབང་གྲགས་ཁྲེས་པོ་ཞིག་ཁྱེར་ནས་རིངས་སྟབས་ཀྱིས་བྱུང་བས། མས་ཁྱོད་ཀྱིས་ཁ་སང་ནས་གར་ཕྱིན།
ད་གར་འགྲོ། འདིར་སྡོད་དང་བྱས་པས། བུ་ན་རེ། ངེད་ཀྱིས་བཞི་ཐོག་བླ་བྲང་དུ་ཕྱིན་པས་གོང་ས་ནས། གསེར་ཁང་སྐུ་གཉེར་གྱི་ཟླ་ལ་སྡོད་གསུངས་བསྡད་པས། ཁོང་གིས་བྱམས་པར་བྱས་ནས་སྐྱིད་པོ་ཡང་བྱུང་། ད་རྡོ་རྗེ་ལགས་ཚང་གི་ཁང་པར་རྒྱུགས་གསུངས་འགྲོ་རྒྱུ་ཡིན་ཟེར་མཚམས་གཉིད་སད་འདུག་པ། དེ་ནས་ཡུན་རིང་མ་ལོན་པར་གྲོང་པ་དེ་པ་ཚང་གི་བུར་སྐྱེས་ནས་ལོ་བཞི་ལྔ་ཙམ་བསྡད་འདུག་པས། སྨྲ་ཤེས་པ་ན། ང་བསམ་གླིང་ནས་ཡིན།
ཕ་མ་དང་སྤུན་ཟླ་ནོར་རྫས་འདི་འདྲ་ཡོད་ཟེར་བ་སོགས་ཤིན་ཏུ་གསལ་བ་ཡིད་ཆེས་ཅན་བྱུང་འདུག་པ། སླར་དེའི་ཚུལ་རྗེ་ཉིད་ལ་ཞུས་པ་ན། ངེད་ལ་དེ་འདྲའི་ནུས་པ་ག་ལ་ཡོད། འོན་ཀྱང་གཤིན་གསོན་རྣམས་ཀྱི་བློ་གཏད་པས། ཆོས་སྐྱོང་གིས་སྲུང་སྐྱོབས་མཛད་པའི་རྟགས་ནི་ཡིན་ཤས་ཆེ་བ་འདུག་གསུངས་ཤིང་། དེ་བཞིན་རྗེ་ཉིད་ཀྱི་སྦྱིན་བདག་བྱང་ཕྱོགས་ཀྱི་འབྲོག་རིགས་འགའ་ལའང་དེ་འདྲའི་རིགས་ཅན་འགའ་རེ་བྱུང་བའི་ལོ་རྒྱུས་སྣང་ཡང་འདིར་ཡི་གེས་འཇིགས་ནས་མ་སྤྲོས་ལ། ཡང་རྗེ་ཉིད་ཀྱི་ཆིབས་དཔོན་ཡུལ་གསར་བ་རྣམ་རྒྱལ་ཐོག་རྒོད་ཚང་ལ་སྔ་མོར་བུ་ཚ་མང་དུ་ཡོད་པ་ལ། བར་སྐབས་སུ་ཐམས་ཅད་འབྲུམ་བུས་འདས་ནས། བུད་མེད་ཀྱང་གསར་དུ་ལེན་དགོས་པ་ལ་ཐུག་པའི་ཚེ། དེ་སྐབས་རྗེའི་མ་ཆེན་རྣམ་རྒྱལ་ཉིད་ཀྱིས་འགྱང་ཙམ་བྱེད་པའི་སྐབས་ཡིན་པས།
ལན་ཅིག་སྔ་དྲོ་གསོལ་འཇམ་ཞུ་བ་ལ་ཕྱིན་པའི་ཚེ། ཉིད་ཀྱི་ཞལ་ནས། ཁྱོད་ཚོའི་བུད་མེད་ལ་མངལ་ཞིག་ཡོད་པ་འདྲ་བས། དེ་ཡང་བུར་ཡོང་ཉན་ཆེ་འདུག་པས་མང་པོ་འཕེལ་བའི་རྟེན་འབྲེལ་ཡིན། མིང་ལ་བསོད་ནམས་གཡུང་དྲུང་གྱིས་གསུངས་བྱུང་བ་ན། དགའ་སྤྲོ་དང་བཅས་དེའི་ཚུལ་གཉེན་འདུན་རྣམས་ལ་སྨྲས་པས། ཇི་ལྟར་བཀའ་བསྩལ་པ་བཞིན་མངལ་ཡང་སྣང་ཞིང་། དེ་ཡང་གེགས་མེད་དུ་བཙས། དེ་ནས་རིམ་གྱིས་འཕེལ་ཏེ། ད་ལྟ་མི་ངོ་བཟང་བའི་ཚད་འདི་བཞིན་བྱུང་འདུག་པ་དང་།
ཡང་ལྷ་ཁང་དབོན་པོ་བའི་བུ་གསུམ་དར་ཟེར་བ་འདི། མའི་མངལ་དུ་ཆགས་པ་ཁོ་རང་སུས་ཀྱང་མ་ཤེས་པར། ཉིད་ཀྱིས་མནལ་ལམ་གྱིས་མཁྱེན་པ་དང་། ཉིད་ཀྱི་ཞབས་འབྲིང་པ་ཆེན་པོ་རབ་འབྱམས་སྨྲ་བ་བསོད་ནམས་འོད་ཟེར་གྱི་སྐུ་སྐྱེ་འདི་མའི་མངལ་དུ་བྱུང་བའི་ཚེ། ཉིད་ཀྱི་ཞབས་འབྲིང་པ་དབོན་ཆེན་བསོད་ནམས་རབ་བརྟན་ལ་སྔ་དྲོ་ཞིག རྗེ་ཉིད་ཀྱི་གསུང་ལས། ཁྱོད་ཚང་གི་བུད་མེད་ལ་དེང་སང་མངལ་ཞིག་ཡོད་འདྲ་བས་འཕྲོས་བཞིན་མ་བྱུང་ངམ་གསུངས་པ་ལ། སྔར་བདག་གིས་མ་ཤེས། སླར་དྲི་རྟོག་བྱེད་དགོས་པ་འདུག་ཞུས་ནས་རྟོག་དཔྱོད་མཛད་པས་གསུང་དང་མཐུན་པར་འདུག་པ་བཞིན་གེགས་མེད་དུ་འཁྲུངས་པ་འདིས་མཚོན་པའི་ཡེ་ཤེས་ཀྱི་སྤྱན་གྱིས་སྒྲིབ་མེད་དུ་གཟིགས་པའི་ཚུལ་མཐའ་ཡས་ཤིང་། སྐུ་སྐྱེ་འདི་རང་ལོ་བཞི་ཙམ་འགྲོ་བའི་དུས་ཕ་མ་དང་ལྷན་ཅིག་བསྐྱེད་ལྷས་མགོན་ཁང་གི་ཤར་གྱི་གཡབ་སྟེང་ན་ཡོད་པའི་ཚེ།
བདག་ཉིད་ཆེན་པོ་དཔོན་སློབ་རྣམས་ཟླ་དུས་ཀྱི་ཐུགས་དམ་བསྐང་གསོ་གནང་བ་ལ་ཕེབས་གྲུབ་ནས། སླར་དཔོན་སློབ་རྣམས་ཆིབས་ཐོག་ཏུ་འཁྱོན་སོང་སྐབས། བྱིས་པ་དེས་ངག་ཐོལ་བྱུང་དུ་ཞབས་དྲུང་དཔོན་སློབ་རྣམས་ཕེབས་སོང་། མ་གིའི་ཁྲོད་ན་ངེད་ལ་རྟ་ནག་པོ་ཆེན་པོ་ཞིག་ཡོད་པ་དེ་མི་འདུག་ཟེར་སྨྲས་འདུག་པ་འདི་ནི་སྔོན་ཕྱག་མཛོད་བདེ་གཤེགས་ཀྱིས་རྒྱུན་དུ་ཆིབས་པ་མཛད་པའི་རྣམ་སྲས་གཡང་འཕེལ་ཟེར་བ་ཞིག་ཡོད་པ་དེ་དེར་སྐབས་མེད་འདུག་པས། སྔོན་གྱི་སྐྱེ་བ་དྲན་པའི་མཚན་མ་ངོ་མཚར་དུ་སྣང་ཞིང་། ལྷག་པར་ཕྱག་མཛོད་དེ་ལ་རྗེ་ཉིད་ཀྱིས་གནང་བའི་ཕྱག་ཕྲེང་བཻ་ཏ་བརྒྱ་རྩ་མ་འཕྲེང་ཐག་བཅུ་ཚར་སོགས་སྔར་གྱི་དེ་ཀ་མ་ཉམས་པ་ཞིག་ཡོད་པ་དེ། སྐུ་སྐྱེ་ཡིན་མིན་བརྟག་པའི་ཕྱིར་སྦྲ་བུའི་ནང་དུ་ཕ་མ་རྣམས་ཀྱིས་སྐྱུར་སྟབས་སུ་བྱས་ནས་བཞག་པ་ན། བྱིས་པ་དེས་མཐོང་འཕྲལ་ལག་ཏུ་བླངས་ནས་དགའ་དགའ་ཅི་ཡང་ཞིག་བྱེད་ཀྱི་འདུག་པ་ལ། དེ་སུས་ཡིན་གང་ནས་བྱུང་དྲིས་པའི་ཚེ། བྱིས་པ་དེ་ན་རེ།
འཕྲེང་བ་འདི་ངེད་ཀྱི་ཡིན། ང་ལ་ཞབས་དྲུང་གིས་གནང་བ་ཡིན་ཟེར་སྔོན་གྱི་གནས་ཚུལ་རྣམས་གསལ་བར་སྨྲས་བྱུང་བ་ན། ཡང་ཕ་མ་ཚོས་འོ་ན་ཁྱོད་གང་ནས་ཡོང་བ་ཡིན་བྱས་པས། བཀྲ་ཤིས་བརྩེགས་ནས་ཡིན་ཟེར། འོ་ན་བླ་བྲང་བཀྲ་ཤིས་བརྩེགས་ནས་ཡིན་ནམ། བཞི་ཐོག་བཀྲ་ཤིས་བརྩེགས་ནས་ཡིན་བྱས་པས། བཞི་ཐོག་བཀྲ་ཤིས་བརྩེགས་ནས་ཡིན་ཟེར་བ་དང་། ཡང་སྔ་དྲོ་སྐབས་འགར་ངེད་ཀྱི་ཤམ་ཐབས་དེ་མ་བྱུང་། ད་ལྟ་ཁྱེར་ཤོག་ཟེར་བ་སོགས་ཕྱག་མཛོད་དེ་ཉིད་ཀྱི་སྐུ་སྐྱེ་ཡིན་ངེས་པའི་གཏན་ཚིགས་མང་པོ་བྱུང་འདུག་པ་འདི་ཡང་བདག་ཅག་གི་རྣམ་འདྲེན་དམ་པ་འདིས་སྐུ་སྐྱེ་མའི་མངལ་དུ་ཞུགས་མ་ཐག་པ་ནས་ཐུགས་མཁྱེན་གྱིས་དགོངས་པའི་བཀའ་སྩལ་གནང་ཚུལ་གོང་དུ་བཀོད་པ་ལྟར་ལགས་པས། དུས་གསུམ་སྒྲིབ་མེད་དུ་གཟིགས་པའི་ཡེ་ཤེས་ཀྱི་སྤྱན་མངའ་བ་ལ་ཐེ་ཚོམ་དང་ཡིད་གཉིས་ནམ་ཡང་དགོས་པ་མ་ཡིན་ནོ། །
ཡང་རྗེ་འདི་ཉིད་ལ་འབྱུང་པོ་སྟོབས་ཆེན་དག་གིས་གུས་པས་འདུད་ཅིང་བཀའ་ལས་མི་འདའ་བའི་ཚུལ་ནི། བདག་ཉིད་ཆེན་པོ་འདི་དབུས་ཕྱོགས་སུ་ཕེབས་དུས་བྱི་རྫོང་ཚོགས་པའི་བླ་བྲང་དང་འདུ་ཁང་གསར་པའི་ཕྱག་ནས་ལ་སྤྱན་དྲངས་ནས་དེར་ཕྱག་ཕེབས་ཏེ། འདུ་ཁང་དུ་ཆོས་སྡེ་དེའི་མཁན་ཆེན་དང་། དགེ་འདུན་འདུས་པའི་ཚོགས་ལ་རྗེ་ཉིད་ཀྱིས་འཇམ་དབྱངས་དམར་སེར། འཇམ་དཀར། འབྱུང་འདུལ་རྣམས་ཀྱི་རྗེས་གནང་གནང་བའི་སྐབས། དེའི་ཆོས་བདག་གྲ་ཕྱི་ཆོས་སྐྱོང་བྱ་རུ་མིག་གཅིག་པ། སྐུ་ལ་བསེ་ཁྲབ། བསེ་རྨོག་གསོལ་ཞིང་། དར་མང་པོའི་རྒྱན་དང་བཅས།
ལག་ན་རལ་གྲི་དང་ཞགས་པ་ཐོགས། འཁོར་རོལ་མོ་བ་མང་པོས་མཐའ་བསྐོར་ནས་འདུ་ཁང་དུ་བྱོན་བྱུང་བ་ལ། དགེ་འདུན་ཚོགས་པའི་དབུས་སུ་ཁྲིའུ་ཤིང་བཅས་ནས་དེའི་སྟེང་དུ་བཞུགས་ཏེ། བསེ་རྨོག་ཕུད། ཕྱག་མཚན་བཞག་ནས། དགེ་བཤེས་ཀྱིས་གདུག་འདྲེ་འཁོར་བཅས་ལ་ཆོས་ཀྱི་འབྲེལ་པ་ཞིག་ཞུ་ཟེར་བ་ལ། རྗེ་ཉིད་ཀྱིས་བླ་མའི་རྣལ་འབྱོར་རྒྱས་པ་ཞིག་སྩལ་ཅིང་། དེ་དུས་ཉིད་ཀྱི་ཐུགས་ལ་འདི་རང་བབ་རྫུ་ཡིན་ལས་ཆེ་དགོངས་པ་ལ། དེ་ཤེས་པའི་ཚུལ་གྱིས་གསུང་ཆོས་གྲོལ་འཕྲལ་ཧོབ་སྟེ་བཞེངས་ནས། སྔར་གྱི་གྲི་དེ་ལ་མདུད་པ་དམ་པོ་ཞིག་བཏབ་སྟེ་ལག་པ་གཡས་སུ་ཕྱར་ནས།
དགེ་བཤེས་ཀྱི་སྐུ་ཚེ་ལ་བར་ཆད་མི་འབྱུང་བའི་ཕྱིར་ཚོགས་ཆེན་གྱིས་ལྷ་རྒྱལ་ཐེངས་གསུམ་བོས་ཟེར་དེ་གྲུབ་པ་དང་། ངེད་གདུག་འདྲེ་རྣམས་ཀྱི་གཙོ་བོ་བསམ་ཡས་ཀྱི་གནོད་སྦྱིན་ཙེའུ་དམར་པོ་ལ། དགེ་བཤེས་ཀྱིས་ཡག་པོ་བྱེད་དགོས་སོ་ཟེར་ཞིང་འཁོར་རྣམས་ཀྱི་རོལ་མོ་དང་བཅས་ཁོ་རང་གི་ལྕོག་ཏུ་ལོག་སོང་བ་བྱུང་འདུག་པ། འདི་ལྟ་བུ་ནི་འཇིག་རྟེན་གྱི་ཁམས་ན་ཡོད་པའི་གཟུགས་མེད་ཀྱི་དྲེགས་བྱེད་གཙོ་བོ་ཀུན་ཀྱང་རྗེ་འདི་ཉིད་ལ་གུས་ཤིང་འདུད་པའི་ངོ་མཚར་བའི་རྣམ་པར་ཐར་པར་སྣང་ཞིང་གཞན་ཡང་བསླུ་བ་མེད་པའི་སྐྱབས་མགོན་འདི་ཉིད་ལ་མནལ་དང་འོད་གསལ་འདྲེས་པའི་ངང་དུ་འབྱུང་པོ་སྟོབས་ལྡན་འགའ་ཞིག་གིས་ཆོ་འཕྲུལ་སྣ་ཚོགས་བསྟན་བྱུང་བ་ན། དེ་འཕྲལ་མནལ་ལམ་བཟུང་ནས་འབྱུང་པོ་དེའི་གཉེན་པོའི་ཡི་དམ་ཆོས་སྐྱོང་སོགས་ཀྱི་སྐུར་བཞེངས་ནས་དམ་འོག་ཏུ་ཚུད་པར་མཛད་པའི་ཚུལ་གྱི་ལོ་རྒྱུས་མང་པོ་ཞིག་གསུང་ལས་དངོས་སུ་ཐོས་ཀྱང་། འདིར་ཡི་གེ་ཚེགས་སྐྱུང་བའི་ཕྱིར་མ་བཀོད་ལ། ཡང་དུས་ཕྱིས་བསམ་སྦྱོར་ངན་པའི་རྐྱེན་གྱིས་ལུས་ངན་བླངས་པར་ཁག་གཡས་པ་འདྲ་བའི་འབྱུང་པོ་སྟོབས་ལྡན་གདུག་པ་ཅན་ཞིག་གིས། སྐྱེ་འགྲོ་མང་པོའི་སྲོག་དབུགས་བླངས་ཏེ་འཁོར་དང་ཡང་བྲན་གྱི་ཚུལ་གྱི་གཤིན་འདྲེ་མང་པོའི་སྡེ་འཆོས་པ་འདྲ་བའི་གདན་ས་ཆེན་པོའི་ཉེ་སྐོར་དང་། ཡུལ་ལྗོངས་མང་པོའི་སྐྱེས་ཕོ་མོ་གྲངས་མེད་དང་། ཐ་ན་སྒོ་འགྲམ་གྱི་ཕྱུགས་བཟང་བ་ཚུན་ཆད།
སྐད་ཅིག་ལ་འཁྱེར་བ་སོགས་འཇིག་རྟེན་ཐམས་ཅད་མ་རུང་པར་གྱུར་པས་ཀུན་ཀྱང་འཇིགས་ཤིང་རྔངས་ནས་ཅི་བྱ་ལ་ཐུག་པའི་ཚེ། བདག་ཉིད་ཆེན་པོ་འདིས་ཐུགས་བརྩེ་བ་ཆེན་པོས་ཉེ་བར་དགོངས་ནས། འབྱུང་པོ་གདུག་པ་ཅན་དེའི་འཁོར་དུ་གཏོགས་པའི་གཤིན་འདྲེ་མིང་གསལ་བརྒྱ་ཕྲག་ལ་ཉེ་བ་ཞིག་རྗེ་ཉིད་དགེ་འདུན་མང་པོ་དང་བཅས་ཚོགས་བྱང་གི་སྒོ་ནས་གནས་སྤོར་མཛད། དེ་ནས་བདག་ཉིད་ཆེན་པོ་སྐུ་རྐྱང་གིས་འབྱུང་པོའི་གཙོ་བོ་དེའི་དོན་དུ་ལམ་སྟོན་མཛད་པར་བཞེད་ནས། གསུང་ཆོག་བྱིན་ཚར་བ་དང་ལམ་སྟོན་གྱི་ཆོ་གའི་མཚམས་སུ་ཕེབས་པ་ན། འབྱུང་པོའི་གཙོ་བོ་དེ་བུད་མེད་ཞིག་ལ་ཁོག་ཞུགས་བྱས་ནས། བན་ཆས་ཚང་བར་གྱོན་ཞིང་ཞབས་དྲུང་དུ་བྱུང་ནས། ཕྱག་ཕུལ། བྱིན་རླབས་ཞུས་ནས། གདན་ལ་འཁོད་དེ།
དེ་ན་རེ། པཎྜི་ཏ་ཁྱེད་ཀྱིས་སྔ་མོ་ནས་ངེད་ལ་གནས་སྤོར་ཞིག་བྱས་ན། ངེད་ལ་འདི་འདྲའི་རྒྱུན་རིང་བ་སྡོད་དགོས་པ་མེད། ལས་ངན་ཡང་མང་པོ་གསོག་པ་མེད་དེ། ཡིན་ནའང་ད་ལམ་བཀའ་དྲིན་ཆེ། གཞན་དེང་སང་གི་བླ་མར་མིང་བཏགས་པའི་དཀོར་ཟན་འདི་རྣམས་ཀྱིས་ང་ལ་སྤོར་ཆོག་བྱེད་ཟེར་བ་རྒོད་དྲོ་ཟེར་ཞིང་སོ་ཐམ་ཐམ་བྱེད་ཀྱི་འདུག་པ་ལ། རྗེ་ཉིད་ཀྱིས་དེ་འདྲའི་ཞེ་སྡང་མ་བྱེད། སླར་ཡང་དེ་ཀ་བྱས་པས་འདི་ལས་མ་བྱུང་བ་ཡིན། ད་ངེད་དང་མཉམ་དུ་སྔར་བྱས་ཀྱི་སྡིག་པ་ལ་འགྱོད་སེམས་དྲག་པོས་བཤགས་པའི་འདི་རྣམས་གྱིས་ཤིག་གསུངས་ནས། བཤགས་པའི་ཚིགས་བཅད་དང་ལྷུག་པ་མང་དུ་མཛད་པས།
དེས་ཀྱང་མཉམ་འདོན་གྱི་ཚུལ་གྱིས་བྱས་གྲུབ་མཚམས། ཉིད་ཀྱི་གསུང་ལས། ད་ནི་ཁོ་བོས་ལམ་སྟོན་གྱི་ཆོ་ག་བྱ་ཡི། སེམས་རྣམ་རྟོག་གཞན་གྱི་རྗེས་སུ་མ་འབྲང་བར། ཆོ་ག་དང་དག་པའི་ཞིང་དུ་སྐྱེ་བ་ལེན་པའི་འདུན་པ་ལ། རྩེ་གཅིག་ཏུ་གཏོད་ཅིག་གསུངས་པའི་ཚེ། དེ་ན་རེ་བཀའ་དྲིན་ཆེ། དེ་འདྲ་དཀའ་ལས་ཆེ་ནའང་། པཎྜི་ཏ་རང་གི་བཀའ་བཞིན་ད་ལྟ་འཕོས་འགྲོ་ཞིང་། དེ་ནས་ཁྱེད་རང་གི་མངའ་ཞབས་སུ་སྐྱེས་པ་ཕོ་ལུས་ཤིག་བླངས།
ཁྱེད་རང་བཞུགས་ཐོག་ལ་ཆོས་སྒོར་འཇུག་བསམ་པ་ཡོད་པས། པཎྜི་ཏས་ངོས་འཛིན་དང་རྗེས་སུ་འཛིན་དགོས་སོ་ཟེར་ནས། དེ་འཕྲལ་ཁོག་ཞུགས་དེ་བརྒྱལ་སྟབས་ཀྱིས་སངས་སོང་བ་ན། རྗེ་ཉིད་ཀྱིས་ལམ་སྟོན་གྱི་ཆོ་ག་སྨིན་པར་མཛད་པས། ཐུགས་སྣང་ཡང་བདེ་བར་བྱུང་བས། ད་ལམ་ལུས་ངན་དེ་འཕོ་ཐུབ་པ་ཡང་སྲིད་པ་ཡོད་ཅེས་གསུང་ལས་དངོས་སུ་ཐོས་པ་བཞིན་དུས་དེ་ནས་བཟུང་སྟེ་འབྱུང་པོ་མ་རུངས་པ་འཁོར་དང་བཅས་པ་དེ་རྣམས་ཀྱིས་སེམས་ཅན་ལ་གནོད་འཚེའི་རྒྱུན་ཐམས་ཅད་གཏན་མེད་དུ་སོང་བ་མངོན་དུ་གྱུར་པ་འདི་ལྟ་བུ་ནི། སྐྱེ་དགུ་མཐའ་དག་ལ་མི་འཇིགས་པ་དང་སྲོག་གི་སྦྱིན་པ་རྒྱ་ཆེན་པོ་སྩོལ་བ་ཆེར་རློམ་ཀུན་གྱིས་འགྲན་ཟླ་དང་བྲལ་བའི་རྣམ་ཐར་དུ་སྣང་ཞིང་། ཡང་དུས་ཕྱིས་རྗེ་བཙུན་དམ་པ་འདི་ཉིད་ཀྱི་ཆོས་གཞིས་གསར་འཕེལ་རྨ་བྱའི་གཉེར་པ། གན་པ་རྫོང་དང་ཤབ་བར་སྡིངས་སུ་སྐྱེས་པ་གཉིས་རིམ་པ་བཞིན་འཆི་ཁར་བསམ་སྦྱོར་ངན་པའི་རྐྱེན་གྱིས་འབྱུང་པོ་འདུག་པ་ཅན་རེ་རེར་སྐྱེས་པ། དེའི་རྗེས་ཀྱི་གཉེར་པ་དེ་གཉེར་ཁང་ན་ཡོད་པ་ན།
ལན་གཅིག་ནམ་ཕྱེད་ཙམ་ན་གྲོང་པའི་སྐྱེ་བོ་དར་བབ་ཞིག་ལ་སྔར་གྱི་གཤིན་འདྲེ་དེ་པ་ཁོག་ཞུགས་ཀྱིས་རྒྱལ་སྒོ་སོགས་མནན་ཡོད་འདུག་ཀྱང་། དེ་དག་ལ་མ་ལྟོས་པར་གཉེར་པ་འདུག་སར་ཐལ་གྱིས་བྱུང་ནས། མི་འོས་པའི་གཏམ་སྣ་ཚོགས་སྨྲ་བ་སོགས་བྱས་བྱུང་བས། དུས་དེ་ཙམ་ནས་གཉེར་པ་ནད་ཀྱིས་ཐེབས་ཏེ་སྨན་སྤྱད་རིམ་གྲོ་སོགས་གང་གིས་ཀྱང་མ་ཕན་པར། སྔར་གྱི་འབྱུང་པོ་རྣམས་ལ་གཉེར་ཁང་གི་སྟེང་དུ་བཙན་ཁང་འཆོ་བ་སོགས་བསྟེན་བརྩིས་དུ་མ་ཞིག་བྱེད་དགོས་བྱུང་བ་དེའི་ཚུལ་རྣམས་རིམ་གྱིས་རྗེ་ཉིད་ཀྱིས་དགོངས་པ་ན། ཐུགས་འཁྲུག་པར་གྱུར་ཏེ་གསུང་ལས། ལྷ་འདྲེ་ཚོད་མ་ཟིན་ཕ་གི་ཚོ་འདོན་དགོས་རྒྱུར་འདུག་གསུངས་ནས། ཐུགས་དམ་གཏོར་མ་ཟན་རིལ་མང་པོ་བྱས་པ་ཞིག་བསྔོ་བར་མཛད་ནས། དེ་འཕྲལ་གདན་ས་དན་གྱི་དགེ་སློང་གཙང་མ་བསྙེན་སོང་ཞིག་ལ་བཀའ་གནང་སྟེ། ཁྱེད་རྨ་བྱར་སོང་ལ་གཉེར་ཁ་སྟེང་གི་བཙན་ཁང་རྣམས་བསྒྱེལ།
དེར་མོན་ཆུང་པུ་ཏྲ་བཞུགས་རྒྱུ་ཡིན་གྱིས་ལ། ས་ནག་གཏང་བའི་ཁང་པ་རེ་དང་ཐུག་རེ་ཚུགས་ལ། དེའི་རྩ་བར་བསྐང་གསོ་རྒྱས་པ་ཞིག་ཐོངས། ངེད་ཀྱིས་དམིགས་པའི་གཏོར་ཟན་ཟན་རིལ་འདི་རྣམས་དང་། སྔགས་བཏབ་པའི་ནས་མང་བ་ཞིག་ཁྱེར་ལ། རྨ་བྱའི་གཉེར་ཁང་། གྲོང་ཁྱེར། ལུང་པ་ཀུན་ལ་ཐོར་ལ། ངེད་ཀྱི་ལབ་རིགས་ལ། ཁྱེད་རང་གཤིན་འདྲེ་རྣམས་གན་པ་རྫོང་དང་།
བར་སྡིངས་རྣམས་སུ་སོང་ལ་ངེད་ཀྱི་རྨ་བྱའི་ཉེ་སྐོར་ལ་གཏན་ནས་མ་འདུག་ཅིག བསྡད་པ་བྱུང་ན་ཆོས་སྐྱོང་རྣམས་ལ་འཕྲིན་ལས་བཅོལ་ནས་དྲག་པོས་ཚར་གཅོད་བྱེད་ངེས་པ་ཡིན་ནོ་གྱིས། དེ་བཞིན་དུ་གྲོང་ཁྱེར་བ་རྣམས་ལ་ཡང་། ད་ཕྱིན་བསྟེན་པ་མེད་པའི་མནའ་གམ་སོགས་མཐའ་འདོམས་པར་གྱིས། ཞེས་གསུངས་པ་ལྟར། ཁོང་དགེ་སློང་པ་གཉེར་པ་དང་བཅས་པས་བཀའ་བཞིན་བསྒྲུབས་པས། དེ་ཕྱིན་ཆད་ལ་གཤིན་འདྲེ་དེ་རྣམས་གར་སོང་ཆ་མེད་དུ་སོང་བ་ལྟ་བུའི། གཤིན་འདྲེ་དེ་དག་གི་སྒྲ་ཙམ་ཡང་མི་གྲགས་པར་གྱུར་པ་འདིས་ཀྱང་ཡོངས་འཛིན་དམ་པ་འདི་ཉིད་ནི་གཞལ་དུ་མེད་པའི་མཐུ་སྟོབས་ཀྱི་མངའ་བདག་ཆེན་པོར་གྲུབ་པ་མ་ཡིན་ནམ། ཡང་ལན་གཅིག་རྗེ་འདིའི་གསང་ཡུམ་བགྲེས་པའི་ཕྱག་གཡོག་འབྲོ་པའི་བུ་མོ་ཞིག་ལ་འབྱུང་པོ་སྟོབས་ཆེན་ཞིག་ཡང་ཡང་ཁོག་ཞུགས་སུ་ཡོང་བ་ཞིག་ཡོད་པ་ལ། ལན་གཅིག་ཉིན་གང་མཚན་གང་ཞིག་མ་ཐོན་པ་ལ།
སྔགས་འཆང་རིག་འཛིན་འཇིགས་བྲལ་སོགས་སྔགས་ནུས་ཡོད་ངེས་ཀུན་གྱིས་ཐབས་ཅི་བྱས་ཀྱང་། ཁྲེལ་རྒོད་བྱེད་པ་སོགས་ཇི་སྙམ་དུ་ཡང་མི་སེམས་པ་ལ། རྗེ་ཉིད་ཀྱིས་ཐུགས་རྗེ་གཏིང་ནས་འཁྲུངས་པའི་སྤྱན་ཆབ་གཡོ་བཞིན་པ་དང་བཅས་བྱོན་པ་ན། གནས་དེར་ཕེབས་མ་ཐག་ཁོག་ཞུགས་སངས་གྲབ་ཀྱི་ངུ་འབོད་ཆེན་པོ་སོགས་བྱས་བྱུང་བ་ན། རྗེ་འདིས་སླར་མི་འཇུག་པའི་དམ་བཅའ་གྱིས་གསུངས་པ་ལ། དེ་བཞིན་ཁས་བླངས་སོང་བ་བཞིན། དེ་ཕྱིན་ཆད་ཁོག་ཞུགས་ཀྱི་རྣམ་པ་གཏན་མ་བྱུང་འདུག་པ་འདིའང་འབྱུང་པོ་རྣམས་ཀྱང་ཉིད་ཀྱི་བཀའ་ལས་ཅུང་ཟད་ཀྱང་མི་འདའ་བའི་རྟགས་མཚན་དུ་སྣང་ངོ་། ། ཡང་ཀླུ་གཉན་ས་བདག་སོགས་ཀྱིས་འཕྲིན་ལས་སྒྲུབ་པའི་ཚུལ་ནི། རྗེ་ཉིད་བྱང་པ་ཆོས་རྒྱལ་ཆེན་པོས་སྤྱན་དྲངས་ཏེ་སྐྱ་བོ་ཁ་གདེང་ན་བཞུགས་པའི་ཚེ། ཐོ་རང་ཀྱི་སྐབས་ཤིག་མནལ་ལམ་དུ་མིའི་ལུས་ལ་སྦྲུལ་མཇུག་རིང་པོ་བྱས་པ།
རས་དཀར་གྱི་སྟོད་གཡོགས་ཅན་གཉིས་ཞབས་དྲུང་དུ་བྱུང་ནས། ངེད་རྣམས་ལ་བཟའ་བཏུང་སྟེར་དགོས། འཕྲིན་ལས་ཆེན་པོ་སྒྲུབ་ཞུ་བ་ལ། སྐུ་མདུན་ན་དཀར་གསུམ་བཞེས་སྤྲོ་མང་དུ་འདུག་པ་ནས་ཚོམ་ཙམ་རེ་གནང་བའི་མོད་ལ་མནལ་སད་པ་ན། ཉིད་ཀྱི་ཐུགས་ལ་དཔྱིད་མཚོ་སྐྱ་མོའི་ཀླུའི་རྒྱལ་པོ་ཞིག་ཡིན་པ་འདྲ་དགོངས་ཤིང་། ཡང་དུས་ཕྱིས་བཞི་ཐོག་ཏུ་བཞུགས་དུས་ཐོ་རངས་ཤིག་རྨི་ལམ་ལ། མིའི་ལུས་ལ་རྣ་བ་ཁྱི་འདྲ་བ་ཤིན་ཏུ་ཆེ་བས་རྒྱབ་ཁེབས་པ་ཞིག་བྱུང་ནས། ངེད་ལ་ས་བརྐོ་དོང་རློག་མང་པས་ངེད་རྣམས་ལ་གནོད་པོ་བྱུང་བ་ལ། ཁྱེད་ཀྱིས་ཕན་ཐབས་བྱས་ན་ཕུན་སུམ་ཚོགས་པ་འོང་ཟེར་བ་ན། མནལ་སད་པའི་ཚེ།
རྗེ་བླ་མ་ཉིད་ཀྱི་ཐུགས་ལ། བཞི་ཐོག་གི་ནུབ་ཀྱི་ཨོ་མོ་ཨོ་སྐྱོང་གི་ཀླུ་དེ་ཡིན་པ་འདྲ་སྙམ་དུ་དགོངས་ནས། ས་ཕྱོགས་དེར་བུམ་གཏེར་འཇུག་པ་དང་། ཀླུ་ཁང་ཆེ་ཆུང་མང་པོ་ཞལ་བཀོད་མཛད་ཅིང་། ཐུགས་དམ་གཏོར་མ་ཡང་ཡུན་རིང་མཛད་པའི་རྗེས་ཙམ་ལ། གདན་ས་ཆེན་པོ་ལ་གཞན་གྱིས་བསམ་སྦྱོར་ངན་པའི་གཏད་ཁྲམ་བཅུག་པ་འདོན་པའི་དཔའ་མོ་ཡིད་ཆེས་ཅན་ཞིག་བྱུང་བ་དེས་ཀྱང་། པཎྜི་ཏས་བཞི་ཐོག་གི་ནུབ་ཀྱི་ཀླུ་ལ་ཁོ་རང་གི་ཞུས་པ་བཞིན། བདག་རྐྱེན་མཛད་པ་དེ་རྟེན་འབྲེལ་ཕུན་སུམ་ཚོགས་པ་འགྲིག་པ་བྱུང་འདུག ཀླུ་དེའི་མིང་ལ་ཀླུ་རྒྱལ་ཆོས་ཀྱི་དགེ་བསྙེན་མ་ཞེས་བྱ་ཞིང་། འཁོར་ཀླུ་ཕྲུག་བྱེ་བ་འབུམ་སྡེ་ཡོད་པ་དེ་ཡིན་ཞུ་བ་བྱུང་བས།
ཐམས་ཅད་ཡིད་ཆེས་ཀྱི་གནས་སུ་གྱུར་པ་ཞིག་བྱུང་བ་འདི་ལྟ་བུ་ནི། སྔོན་རྗེ་བཙུན་རིན་པོ་ཆེ་གྲགས་པ་རྒྱལ་མཚན་ཞལ་བཞུགས་པའི་དུས། ས་ཕོ་འབྲུག་གི་ལོ་ཟླ་བ་བརྒྱད་པའི་ཚེས་བཅུའི་ཐོ་རངས་རྗེ་བཙུན་རིན་པོ་ཆེའི་སྤྱན་སྔར། ཁྱེའུ་ཆུང་ཤེལ་གྱི་ཐོར་གཙུག་ཅན་ལ་གཡུའི་གཙུག་ཕུད་ཅན་ཞིག་བྱུང་ནས། བླ་མ་རིན་པོ་ཆེ་གསན་དང་། ངེད་ཀྱི་ཕོ་བྲང་གནས་ཁང་འདིར་ཁྱེད་ཀྱིས་ཕོ་བྲང་བརྩིགས་པ་འདིས། ངེད་ཀླུའི་རིགས་ཐམས་ཅད་ལ་གནོད་པ་ཤིན་ཏུ་ཆེ་བ་ཞིག་བྱུང་བས། ཀླུ་ལ་ལ་ནོན། ལ་ལ་བསྣད། ལ་ལ་ཞ།
ལ་ལ་གོང་པོར་སོང་། ལ་ལ་གྲུམ་བུར་སོང་། ལ་ལ་རེངས། ལ་ལ་བརྒྱལ། ད་ངེད་ཀྱི་ས་སྤྱད་ཐམས་ཅད་ཁྱེར། ཀླུའི་ཕོ་བྲང་གི་ཐོག་ཏུ་ཁྱོད་ཀྱིས་ལྷའི་གཞལ་ཡས་ཁང་བཞེངས་པས། ད་ངེད་ལ་ལུས་སྟོབས་མེད་པས་ཐུགས་རྗེས་བཟུང་དུ་གསོལ། ནད་ཐམས་ཅད་བསལ་དུ་གསོལ་ཟེར་བ་ལ། རྗེ་བཙུན་ཆེན་པོས། ཁྱེའུ་ཁྱེད་ཀླུའི་སྤྲུལ་པ་ཡིན་ན།
ཁྱེད་ཀྱི་རིགས་གང་གི་རིགས་ཡིན། མིང་ཇི་སྐད་བྱ་བ་ཡིན། འཁོར་གཡོག་ཅི་ཙམ་ཡོད་པ་ཡིན། ཁྱེད་བསྣན་པ་རྣམས་ཇི་ལྟར་གསོ་གསུངས་པས། ཁྱེའུ་ཆུང་གིས་གསོལ་པ། ང་རིགས་ནི་བྲམ་ཟེའི་རིགས་ཡིན་པས་གཙང་སྦྲ་ཤིན་ཏུ་ཆེ། ཆོས་བྱེད་རྣམས་ཀྱི་མཆེད་གྲོགས་བྱེད་ཅིང་མིང་གཙུག་ན་རིན་ཆེན་བྱ་བ་ལགས། ངེད་ཀྱི་ལུས་ཀྱི་ཆ་ཤས་རྣམས་ལ་ཀླུའི་རིགས་དང་འཁོར་གཡོག་ཡོད་ཚུལ་ནི། ངེད་ཀྱི་ལག་པ་གཡོན་པར་མཁར་སྤེ་ཆུ་མིག་ཁ་ལྷོ་བལྟས་ན་ཀླུ་རྒྱལ་རིགས་གནས་ཤིང་། ངེད་ཀྱི་དཔུང་པ་གཡས་པ་ལ་ཆུ་མིག་རྫིང་ཁ་ཁ་ཤར་བལྟས་ན་ཀླུ་རྗེ་རིགས་གནས་ལ།
ངེད་ཀྱི་ལག་མཐིལ་གཡས་ལ་དགའ་སྤེའི་བྱང་ལོགས་ལ་ཀླུ་དམངས་རིགས་གནས་ཤིང་། ངེད་ཀྱི་མཇུག་མ་སག་ས་ཆུ་མིག་ལ་ཀླུ་གདོལ་པའི་རིགས་གནས་ལ། དེ་རྣམས་ལ་ཡང་ཀླུ་རིགས་ལྔ་ལྔ་གནས་ཤིང་། ཀླུའི་རྒྱལ་པོ་རེ་རེ་ཡང་ཡོད་ལ། ཀླུ་རྒྱལ་བདག་གི་སྙིང་ཁ་དང་གཟུགས་པོ་བྱིན་གྱི་སྟེང་ན་དཔལ་ལྡན་ས་སྐྱའི་དགོན་གནས་ཆེན་པོ་འདི་དག་ཡོད་པས། ད་ངེད་ཀླུ་རྣམས་ལ་ཕན་པའི་ཕྱིར་དུ་སློབ་དཔོན་ཀླུ་སྒྲུབ་སྙིང་པོས། དགེ་སློང་ས་རིའི་དོན་དུ་མཛད་པའི་ཀླུའི་ཆོ་ག་དེ། རྒྱས་པ་ཟླ་བ་རེ་ལ་རེ་རེ་མཛོད། བུམ་གཏེར་གྱི་གཏེར་མང་དུ་ཚུད་མཛོད་དང་། ཁྱེད་རྣམས་ལ་བསོད་ནམས་ཡར་འཕེལ་ལ་འགྲོ་ཡིན་ཟེར་ནས་མི་སྣང་བར་སོང་བར་བཤད་པ་དང་ཚུལ་མཚུངས་པ་འདི་དག་རྨད་དུ་བྱུང་བའི་རྣམ་ཐར་དུ་སྣང་ཞིང་།
ཡང་སྐྱེ་འགྲོ་ཀུན་གྱི་སྐབས་མགོན་དམ་པ་འདི་ཉིད་ཀྱིས་གདན་ས་འདིར་སྐྱེ་བོའི་ཚོགས་ལ་ཚོགས་ཆེན་མོའི་ཆོས་ཁྲིར་དབང་མོ་ཆེ་ཞིག་སྩལ་པའི་ཚེ། དབང་དེ་མ་གྲོལ་གྱི་བར་ལ་སྦྲུལ་ཞིག་ཆོས་ཁྲི་ཆེན་མོའི་རྩ་བར་ཁྱིལ་ལེ་འཁྱིལ་ནས་འདུག་ཅིང་། ཆོས་ཉན་པ་རྣམས་གྱེས་པ་དང་བསྟུན། སྦྲུལ་དེའང་ལུས་ཀྱི་ཕྱེད་ཙམ་ཀེ་རེ་རེ་ནུབ་སྒོ་ཕྱོགས་སུ་སོང་ནས་ཆུ་དཀྱིལ་དུ་ཞུགས་སོང་བ་སྐྱེ་བོ་མང་པོས་མཐོང་བ་བྱུང་བ་ནི། སྔོན་འཕགས་པ་རིན་པོ་ཆེ་དང་། བཞི་ཐོག་པ་འཇམ་དབྱངས་ཆེན་པོ། ཏི་ཤྲཱི་ཀུན་བློ། བདག་པོ་ཏ་དབེན་ཀུན་རིན་པ་སོགས་ལ་ཆོས་ཁྲི་ཐང་དང་། སག་ས་སོགས་སུ་ཆོས་གསུངས་པའི་ཚེ། ཀླུ་རྒྱལ་གཙུག་ན་རིན་ཆེན་སྦྲུལ་དུ་སྤྲུལ་ནས་ཆོས་ཉན་པར་བྱུང་བ།
ས་སྐྱ་པའི་གདུང་རབས་ཤར་གླིང་པ་ལོ་སྟོན་ཆོས་ཀྱི་འོད་ཟེར་གྱིས་མཛད་པའི་གདུང་རབས་སུ་བཤད་པ་དང་ཚུལ་མཚུངས་པས་ཤིན་ཏུ་ངོ་མཚར་བའི་གནས་སུ་སྣང་མོད། ཡང་རྗེ་ཉིད་བདེ་མཆོག་ཏུ་བཞུགས་དུས་ཉིད་ཀྱིས་མཛད་པའི་ཆབ་གཏོར་ཀླུ་གཏོར་གྱི་ཡིག་ཆའི་སྟེང་ནས་ཐུགས་དམ་གཏོར་མ་ཐོག་མ་རང་མཛད་པའི་ཉིན་དེ་ཁོ་ན་ལ། གཞིས་ཁ་ཆེན་པོ་བསམ་འགྲུབ་རྩེ་ནས་ས་སྐྱོང་མིའི་དབང་པོ་ཀརྨ་ཕུན་ཚོགས་རྣམ་རྒྱལ་གྱིས་སྤྱན་འདྲེན་གྱི་སྐུ་ཚབ་སེང་གེ་སྒང་པ་འབྱོར་འདུག་པ་འདི་ནི། སྔོན་ས་ཧོར་ཡོན་མཆོད་དུ་འབྲེལ་བ། གཞི་བདག་ཀླུ་རྒྱལ་གཙུག་ན་རིན་ཆེན་གྱི་མགོ་བོ་དཔལ་ལྡན་ས་སྐྱ་དང་། མཇུག་མ་ཧོར་ཡུལ་དུ་སླེབས་པའི་རྟེན་འབྲེལ་བྱུང་བ་ཡིག་ཆ་འགའ་ཞིག་ལས་བཤད་པ་དང་མཚུངས་པར་འཁུམ་ཞིང་། དོན་ལ་རྗེ་ཉིད་ཀྱི་འཕྲིན་ལས་ཡར་ངོའི་ཟླ་ལྟར་འཕེལ་ཞིང་རྒྱས་པ་འདི་དག་ཀྱང་གཞི་བདག་ཀླུ་རྒྱལ་གྱིས་སྒྲུབ་པར་གོར་མ་ཆག་ལ། ཡང་མངོན་པར་མཁྱེན་པ་དང་འོད་གསལ་རྒྱུན་མི་ཆད་མངའ་བའི་ཚུལ་ནི། རྗེ་འདི་སྐུ་གཞོན་ནུའི་དུས་ཞལ་ལྟ་མངོན་མཁྱེན་དང་འདྲ་བ་ཐོལ་བྱུང་དུ་གསུང་བ་ཞིག་ཡོད་འདུག་པ་ལ། ལན་གཅིག་ཡབ་སྲས་གཞན་རྣམས་བསམ་གླིང་དུ་ལྷ་མོ་མཆོད་པར་ཕེབས་དུས་རྒྱལ་ཡུམ་དེས།
དེ་རིང་ཁོང་ཡབ་སྲས་རྣམས་ལ་ཆིབས་རྡབ་སོགས་མི་འོང་ངམ་གསུངས་པ་ལ། ཉིད་ཀྱི་ཞལ་སྔ་ནས་དེ་འདྲ་མི་འོངས། གཅིག་གི་ལག་པ་ལ་སྐྱོན་བྱུང་དོགས་འདུག་གསུངས་པ་ལྟར་བྱམས་ལེགས་ཟེར་བའི་ཆིབས་སྒ་བ་ཞིག་རྟ་རྒྱུགས་ཀྱི་རྐྱེན་གྱིས་ལག་པ་གཡས་བུད་ཅིང་ཆག་ནས། དེ་ནུབ་གདན་སར་འོང་མི་ཐུབ་པ་བྱུང་འདུག་པ་འདི་འདྲའི་རིགས་ཅན་མང་དུ་ཡོད་ཅིང་། དེ་བཞིན་དུ་འོད་གསལ་མངའ་བའི་ཚུལ་ཡང་། རྗེ་ཉིད་བཞི་ཐོག་གཟིམ་མལ་ན་བཞུགས་པའི་སྐབས་ཤིག ཐོ་རངས་ཀྱི་ཚེ་ལ་ཅུང་ཟད་མནལ་བའི་ངང་ནས་གཟིམ་ཆུང་མཆོད་གྲལ་གྱི་རྟེན་གཙོ་རྗེ་བཙུན་རིན་པོ་ཆེའི་སྐུ་འདྲའི་ཞལ་དཀྱིལ་དང་། ལྷག་པར་སྤྱན་གྱི་དཀར་ནག་མ་འདྲེས་པ་ཚུན་ཆད་ཉིན་མོ་ལྟར་གསལ་པོར་གཟིགས་པ་དང་། ཡང་ལན་གཅིག་འོད་གསལ་གྱི་ངང་ནས་རྒྱ་ནག་ལྷ་ཁང་གི་རྟེན་མཆོད་གཞན་རྣམས་དང་། ལྷག་པར་འཇམ་དབྱངས་སེང་གེ་ལ་ཆིབས་པ།
གཡང་ཀྲིས་ཁྲི་རྒྱབ་བྱས་པ་འདི་གཞན་ལས་གསལ་བར་གཟིགས་ཤིང་། ཡང་སྐབས་གཅིག་ཇ་ཁང་གི་མ་ཆེན་བསོད་ནམས་རྡོ་རྗེ་སྡོད་སའི་སྒམ་གྱི་དངོས་པོ་ཕྲ་རགས་ཐམས་ཅད་འོད་གསལ་གྱི་ངང་ནས་གསལ་བར་གཟིགས་ཏེ། ནངས་པར་མ་ཆེན་ལ་བཀའ་སྩལ་པས། དེ་ཉིད་ཧ་ལས་པར་གྱུར་པ་སོགས་འདི་འདྲའི་ལོ་རྒྱུས་ཀྱང་མང་དུ་ཡོད་ཅིང་། གཞན་ཡང་རྗེ་བཙུན་ས་སྐྱ་པའི་ཐུན་མོང་མ་ཡིན་པའི་གདམས་པ་ཟབ་མོ་དམར་པོ་སྐོར་གསུམ་གྱི་མན་ངག་ལ་ཉམས་བཞེས་མཛད་པ་ལས། ལྷ་དེ་གསུམ་གྱི་ཞལ་བསྟན་ཏེ་ཐུན་མོང་བའི་དངོས་གྲུབ་སྩལ་བའི་ཚུལ་གྱི་མཚན་ལྟས་ཁྱད་པར་ཅན་མང་དུ་སྣང་བ་ཡིན་ཏེ། ལན་གཅིག་བཞི་ཐོག་ཡང་རྩེར། ཀུ་རུ་ཀུལླེ་དང་ཚོགས་བདག་གི་བསྙེན་སྒྲུབ་རྒྱུན་མི་ཐུང་ཙམ་ཞིག་མཛད་པའི་ཚེ། ཐོ་རངས་ཀྱི་ཆ་ཞིག་མནལ་ལམ་དུ་ཁང་པ་གཅིག་གི་ཚོམས་ཆེན་མོ་ཞིག་ནས་དཀར་སྨུག་གིས་ཁྲིག་མེར་གྱིས་གང་བ་དང་། དེའི་སྟེང་གི་གསང་གཡབ་ཀྱི་ལོགས་ལ་ཚོགས་བདག་གི་སྐུ་པདྨ་དང་ཟླ་བའི་གདན་ལ་བཞུགས་པ།
ཕྱག་དྲུག་ཙམ་བྱས་པ་ཞིག་ལོགས་བྲིས་ཀྱི་ཚུལ་དུ་འདུག་པ་དེའི་སྤྱན་ཁྲ་ཧྲིག་ཧྲིག མཆེ་བ་སྐྱ་གཟིང་གཟིང་བྱེད་པ་ཞིག་བྱུང་སྣང་ཞིང་། དེ་ནི་གཙང་དུས་ཀྱི་སྐབས་ལ་ལོ་མཐོང་བཀྲ་ཤིས་སྦུག་སོགས་དང་། དུས་ཕྱིས་ལྷ་ས་གཞུང་ཡོངས་རྫོགས། བཀྲ་ཤིས་སྒང་དང་བཅས་པ་མཆོད་ཡོན་གྱི་ཕྱག་ནས་ཆོས་གཞིས་སུ་གསར་དུ་བྱུང་བ་འདི་ལ་ལྟ་རྒྱུ་ཡིན་པ་འདྲ་གསུངས་པ་དང་། ཡང་རྗེ་བཙུན་དམ་པ་འདི་ཉིད་ཀྱིས། མཁན་ཆེན་ཐམས་ཅད་མཁྱེན་པའི་དྲུང་དུ་རྒྱལ་ཆེན་རྣམ་ཐོས་སྲས་ཀྱི་ཆོས་སྐོར་ཡོངས་རྫོགས་གསན་འཕྲལ་ནས་བཟུང་། བཞི་ཐོག་བླ་བྲང་གི་ལྷོ་ཕྱོགས་དེར་རྣམ་སྲས་མགོན་ཁང་ཞིག་གསར་དུ་མཛད་ནས་སྤྱན་གཟིགས་གཏོར་གཞི་སོགས་དང་བཅས་སྐུ་རྐྱང་གིས་ཐུགས་དམ་སྐབས་སྐབས་སུ་གནང་བ་ཞིག་ཡོད་པ་ལ། ལན་གཅིག་རྒྱུས་ཡོད་ཀྱི་རྐུན་མ་ངན་པ་ཞིག་གིས་སྤྱན་གཟིགས་སྙན་དར་སོགས་ཐམས་ཅད་ཁྱེར་ཀྱང་། འོན་ཀྱང་རྟེན་འབྲེལ་གྱི་དབང་གིས་མཁན་ཆེན་རིན་པོ་ཆེས་རྣམ་སྲས་ལ་བཀའ་བསྒོ་འདྲི་བར་མཛད་པའི་སྙན་དར་སེར་པོ་ཞིག་དང་།
རྗེ་ཉིད་ལ་མུས་ཆེན་གྱིས་གནང་བའི་སོག་པོ་ཁ་རྟགས་ཁྱད་འཕགས་ཤིག་དེར་འབུལ་བར་མཛད་པ་དེ་གཉིས་ཙམ་ལུས་འདུག་པ་བྱུང་བ་ནས་བཟུང་རྒྱང་ཙམ་གཏོར་གཞི་འཛུགས་པ་གནང་མ་ཐུབ་པའི་སྐབས། མནལ་ལམ་དུ་བསྐུལ་མ་ངོ་མཚར་ཅན་ཞིག་བྱུང་བར་བརྟེན། གཞི་ཐོག་གི་ཤར་གྱི་དཀར་མོ་ཉི་ཟླའི་མགོན་ཁང་དངོས་གྲུབ་གླིང་དང་ཉེ་བའི་ཆར་རྣམ་སྲས་མགོན་ཁང་གསར་དུ་ཞལ་བཀོད་གནང་སྟེ། སྤྱན་གཟིགས་གཏོར་ཚོགས་སོགས་ཟབ་པ་དང་། ཚེས་བཞི་ལ་དུས་གཏོར་གྱི་རྒྱུན་འཛུགས་པར་མཛད་པ་ནས་བཟུང་། རྟ་བདག་ཀུ་བྷཻ་རས་འཕྲིན་ལས་སྒྲུབ་པའི་ཚུལ་གྱིས་རྗེ་ཉིད་ཀྱི་ཆིབས་པ་རྣམས་ཇེ་འཕེལ་དུ་གྱུར་ཏེ། ད་ལྟ་རང་གྲངས་མང་ཞིང་བཟང་བ་རྟོག་དཔྱོད་དང་ལྡན་པའི་སྐྱེ་བོ་ཀུན་གྱི་ཐུགས་ལ་གསལ་ཞིང་སྒྲོག་པ་འདི་ཡང་རྨད་དུ་བྱུང་བའི་རྣམ་ཐར་དུ་འཁུམས་ཤིང་། གཞན་ཡང་བླ་མ་དང་ལྷག་པའི་ལྷ་དགྱེས་པའི་མཚན་མ་ནི། རྗེ་མུས་ཆེན་ལ་བླ་མེད་ཀྱི་དབང་གི་ཐོག་མ་བདེ་མཆོག་ནག་པོ་པའི་དབང་གསན་པའི་ནུབ་མོ་མནལ་ལམ་དུ་རྗེ་རང་ཉིད་ལྗོན་ཤིང་གིས་མཐའ་བསྐོར་བའི་སྐྱེད་མོས་ཚལ་ཞིག་ན་བཞུགས་པའི་མོད་ལ། དེ་མ་ཐག་ས་སྐྱའི་ལྷ་ཁང་ཆེན་མོའི་ཤར་ཕྱོགས་སེང་ལྡེང་སྒོ་ཁྲའི་ཐད་དེར།
བླ་མ་གོང་མའི་ཕྱག་དྲིལ་དྲིལ་སྨྱོན་དུ་གྲགས་པ་དེ་དཀྲོལ་བར་མཛད་པས། དེའི་སྐད་ཀྱིས་ལྷ་ཁང་ཆེན་མོ་མེར་གྱིས་ཁེངས་པ་སྙམ་བྱེད་པ་ཞིག་བྱུང་གསུངས་པ་འདི་ནི། ཐོག་མར་བདེ་མཆོག་ཕོ་བྲང་དུ་འཁོར་ལོ་བདེ་མཆོག་ནག་པོ་ལུགས་ཀྱི་གསུང་བསྙེན་མཛད་པ་དང་། དུས་ཕྱིས་དཔལ་ས་སྐྱའི་ལུགས་གཉིས་ཀྱི་ཕུན་ཚོགས་དཔལ་ལྡན་འཕགས་པའི་རྣམ་ཐར་ལ་འགྲན་བཟོད་པ་ལྟ་བུ་འདི་བཞིན་འབྱུང་བའི་མཚན་ལྟས་ངོ་མཚར་ཅན་དུ་སྣང་ཞིང་། ཡང་གླང་ལོ་དབུ་རྩེ་རྙིང་མར་ལམ་འབྲས་རྒྱས་པ་གནང་བའི་ཚེ། ཉིད་ཀྱི་མནལ་ལམ་དུ་ཆོས་ཁྲི་རྙིང་མ་ཞིག་གི་ལོགས་བྲིས་ལ་རྡུལ་ཕྱིས་མཛད་པས་གོང་མ་ལྔའི་སྐུ་བྱིན་རླབས་ཆེ་ཆེ་འདྲ་བ་ཞིག་གསལ་ལམ་གྱིས་བྱུང་གསུངས་པ་དང་། དེ་བཞིན་དུ་ལྷ་ཆེན་ཕུན་ཚོགས་གླིང་གི་གཉེར་ཁང་སྟེང་གི་ཚོམས་ཀྱི་ལོགས་ལ་སྔགས་འཆང་ཆེན་པོ་གླང་པོ་ཆེ་ལ་ཆིབས་པ་ཞིག་དྲི་མས་གོས་འདུག་པ་འཁྲུད་པར་མཛད་པས་ཤིན་ཏུ་གསལ་བར་གྱུར་པ་ཅིག་བྱུང་གསུངས་པ་ནི། གདན་ས་ཁྱད་པར་ཅན་འདིར་ཡབ་ཆོས་ཀྱི་གཙོ་བོ་གསུང་ངག་རིན་པོ་ཆེ་རྒྱས་པར་གསུངས་པས། བསྟན་པའི་རྒྱུན་གསལ་བར་གྱུར་པ་ལ་རྗེ་བཙུན་གོང་མ་རྣམས་དགྱེས་པའི་མཚན་མ་ཡང་དག་པར་སྣང་ཞིང་། དེ་ལོ་གསུང་ཆོས་ཚུགས་པའི་ཉིན་ཁོ་ན་ལ་ཆར་ཐོག་མ་བབས་པས།
སོས་ཆར་སྔ་བའི་ཚད་ཐུབ་པ་དང་། ས་སྐྱ་ཚོགས་སུ་ཆོས་ཁྲི་ཆེན་མོའི་སྟེང་ནས་སེམས་བསྐྱེད་ཆེན་མོ་གནང་བའི་ཚེ་ཡང་། དཀར་ཕྱོགས་ལ་དགའ་བའི་ལྷ་ཀླུ་གཞི་བདག་གི་ཆོ་འཕྲུལ་གྱིས་ཆར་འབབ་ལུགས་གཞན་ལས་ངོ་མཚར་བ་བྱུང་བ་དང་། གཞན་ཡང་ནམ་མཁའ་ཐང་ཞོད་རན་པས། དེ་ལོ་རང་གདན་ས་ཆེན་པོ་ལོ་ལེགས་ཤིང་། དེ་སྐབས་ཀྱི་ཚེར་བོང་ཆེ་བ་ཙམ་རྒན་སུས་ཀྱང་མི་དྲན་པས་ངོ་མཚར་དུ་འཛིན་པར་གྱུར་པ་དང་། ཡང་བདག་ཉིད་ཆེན་པོ་འདིས་སྔགས་འཆང་ཆོས་ཀྱི་རྒྱལ་པོའི་གསུང་རབ་གསང་འདུས་མི་བསྐྱོད་པའི་དཀྱིལ་ཆོག་གི་མཆན་བུ་མ་དག་པའི་ཞུས་དག་མཛད་པའི་ཚེ། ཉིད་ཀྱི་མནལ་ལམ་དུ་རྗེ་མུས་ཆེན་ཉིད་ན་བཟའ་གསར་པ་ཁོ་ན་དང་བཅས་ཐུགས་དགྱེས་ཉམས་ཆེན་པོས། རྡོ་རྗེ་རྣལ་འབྱོར་མའི་བྱིན་རླབས་ཤིག་གནང་བྱུང་བའི་མོད་ལ། ནམ་མཁའ་ནས་རིན་པོ་ཆེ་ལས་གྲུབ་པའི་གདུགས།
རྒྱལ་མཚན། བ་དན་སོགས་ཀྱི་ཆར་བབས་བྱུང་བ་ན། རྗེ་ཉིད་ཀྱིས་ཀྱང་ཐུགས་ལ་ཡ་མཚན་ཆེ་བ་ལ་དགོངས་ཤིང་། ཕྱག་གིས་གང་ཟིན་མཛད་པས་རིན་པོ་ཆེའི་གདུགས་ཤིག་ཕྱག་ཏུ་བབ་བྱུང་བས་དེའི་མོད་ལ་མནལ་སད་པའི་སྣང་བ་བྱུང་གསུངས་པ་འདི་ནི་ཆོ་ག་མ་དག་པ་དག་པར་སྒྲུབ་པ་ལ་བླ་མ་དང་ཡི་དམ་གྱི་ལྷ་མཉེས་ཤིང་། དཀར་ཕྱོགས་སྐྱོང་བ་རྣམས་ཀྱིས་ལེགས་སོའི་མཆོད་པ་ཕུལ་བའི་དགེ་མཚན་དུ་རྟོགས་ལ། ཡང་རྒྱལ་བ་ཀུན་གྱི་སྤྱི་གཟུགས་རྗེ་བཙུན་མུས་པ་ཆེན་པོའི་དྲུང་དུ་ནཱ་རོ་མཁའ་སྤྱོད་ཀྱི་བྱིན་རླབས་ཐོག་མར་དེ་ནངས་པར་གསན་རྒྱུའི་དོ་ནུབ་དང་། མཁའ་སྤྱོད་མའི་འཕོ་བ་ཆིག་བརྒྱུད་དེ་སང་ཉིན་གནང་འོང་བ་དེ་གཉིས་ཀྱི་ནུབ་སྔ་མ་གཉིས་ལ་མཚན་ལྟས་གཞན་ལས་ཁྱད་པར་དུ་འཕགས་པ་རེ་བྱུང་སྣང་ཡང་། ཐུན་མོང་དུ་བྲི་བར་མ་གནང་བས་འདིར་འབྲི་བར་མ་ནུས་སོ། ། གཞན་ཡང་བདག་ཉིད་ཆེན་པོ་འདི་གཞན་སྣང་དུ་རྒྱས་འཁྲུགས་ལ་བརྟེན་པའི་སྐུ་ཅུང་ཟད་བྲོ་འཚལ་བ་ན། དེ་ལས་དྭངས་པར་ཉེ་བའི་ཚེ།
ཉིད་ཀྱི་ཞབས་འབྲིང་པ་ཆེན་པོ་རབ་འབྱམས་སྨྲ་བ་བསོད་ནམས་འོད་ཟེར་དང་། མ་ཆེན་བསོད་ནམས་རྡོ་རྗེ་གཉིས་ཞབས་དྲུང་ན་ཡོད་པ་ལས། ཐོ་རངས་ཀྱི་ཆ་ཞིག་རྗེ་ཉིད་སྐུ་བསྙེས་པ་ལས་ཀྲོང་གིས་བཞེངས་ནས། གསུང་ལབ་མང་དུ་མཛད་བྱུང་བའི་ཚེ། ཁོང་གཉིས་འཚབ་སྟེ། སྐུ་མི་བདེ་བ་མིན་ལགས་སམ་ཞུས་པས། མི་བདེ་བ་མེད། ད་ལྟ་ཆོས་རྒྱལ་འཕགས་པ་བྱོན་ནས། ངེད་ཀྱི་ཕྱོགས་བཞིར་ཕེབས་ནས་བཀྲ་ཤིས་ཀྱི་ཚིགས་བཅད་རེ་རེ་གསུང་བ་གསལ་བར་བྱུང་བས། དགའ་ཆེས་ཏེ་ཕྱག་བྱ་དགོས་སྙམ་ལངས་པའི་སྣང་བ་ཞིག་བྱུང་བ་ཡིན་གསུང་བ་བྱུང་འདུག་པ།
འདི་ལྟ་བུ་ནི་རྗེ་བཙུན་གོང་མ་རང་ཉིད་ཀྱི་བསྟན་པ་སྲིད་མཐར་མི་ནུབ་ཅིང་གནས་པའི་ཕྱིར་དུ་བདག་ཅག་གི་བླ་མ་དམ་པ་འདི་དུས་མིན་འཆི་བའི་བར་ཆད་ལས་བཟློགས་ནས། སྐུ་ཚེ་དང་མཛད་པ་འཕྲིན་ལས་ཐམས་ཅད་མཐར་ཕྱིན་ཏེ། སྤྱི་དང་བྱེ་བྲག་གི་བསྟན་པ་ཡར་ངོའི་ཟླ་བ་ལྟར་འཕེལ་རྒྱས་སུ་མཛད་པའི་རྟེན་འབྲེལ་ཟབ་མོ་རང་འགྲིག་ཏུ་འགྱུར་བར་བྱིན་གྱིས་བརླབས་པའི་མཚན་མ་ཁྱད་པར་ཅན་དུ་སྣང་ཞིང་། ཡང་རྗེ་ཉིད་ཀྱིས་གྲུབ་པའི་མཚན་མ་བསྟན་པའི་ཚུལ་ཡང་། བདེ་མཆོག་ཕོ་བྲང་དུ་གདན་ཆགས་པའི་སྐབས་ཤིག དེའི་ཤར་ཕྱོགས་ཀྱི་སྐོར་ལམ་གྱི་སྟོད་ཀྱི་གྲོག་པོ་དེའི་ཕུར་བྲག་རྡོ་དཀར་པོ་ཆེན་པོ་ཞིག་ལ་ཕྱག་སོར་དྲུད་པའི་རྗེས་ཤིན་ཏུ་གསལ་བ་དང་། དེའི་མཚམས་ནས་ཆུ་ཁྱོར་བ་དོ་ཙམ་ཞིག་ཉིལ་གྱིས་བྱུང་བ་རྡོ་བ་དེའི་ངོས་ལ་སྐམ་པའི་ཤུལ་སྲམ་མེ་བ་ཡོད་པ་ཞིག་བྱུང་བ་ལ། རེ་ཞིག་ན་གདན་སའི་དན་ཁྲོད་ཀྱི་སྐྱ་སེར་རྣམས་ཀྱིས་རིམ་གྱིས་རིག་ནས། རྡོ་དེ་ལ་བྱིན་རླབས་ཞུ་བ་དང་། སྟེང་དུ་དཀར་གོང་གི་ཕུང་པོ་འབུལ་བ་སོགས་བྱས་པས་སྙན་གྲགས་བེར་ལང་ནས།
སླར་ལྷ་ས་གཞུང་དང་། གདོང་ག་གཞུང་སོགས་ནས་ཆེད་གཏད་མཇལ་མི་གདན་ས་སྐོར་ཆེན་པ་བཞིན་མང་དུ་བྱུང་སྟེ། གྲོག་པོ་དེ་ལ་རྒྱ་ལམ་ལྟ་བུའི་ལམ་སྐྱ་ཤར་རེ་བ་དོད་པ་ཞིག་བྱུང་བ་ན། སྐུ་འཁོར་བ་རྣམས་ཀྱིས་དེའི་ཚུལ་རྗེ་ཉིད་ལ་ཞུས་པའི་ཚེ། ཉིད་ཀྱི་གསུང་ལས། དེ་འདྲ་དགོད་བྲོ། ངེད་ཀྱི་གྲུབ་རྟགས་ལྟ་ག་ལ་ཞིག་སྟེ། རྡོ་བ་དེ་གང་ན་ཡོད་ཀྱི་རྒྱུས་ཀྱང་མེད་མོད། འོན་ཀྱང་དེང་སང་གཏོར་མ་བརྒྱ་རྩ་འདི་ལ་བརྩོན་པར་བྱས་པས། གཟུགས་མེད་རྣམས་གཏོར་མས་ཚིམ་སྟེ།
རི་བོང་ཅལ་སྒྲོགས་འདྲ་བའི་སྙན་གྲགས་ཀྱི་ལུགས་དེ་བཞིན། ཁོང་མི་མ་ཡིན་རྣམས་ཀྱིས་བསྒྲགས་པ་ནི་ཡིན་ཚོད་དུ་འདུག་གསུང་བ་བྱུང་འདུག་པ་ནི། བདག་ཉིད་ཆེན་པོ་འདི་ཡོན་ཏན་སྦ་བ་གཙོ་བོར་མཛད་པ་ཀུན་གྱི་ཐུགས་ལ་གསལ་བ་ལྟར། འདིར་ཡང་གྲུབ་པའི་མཚན་མ་བསྟན་པ་ཞལ་གྱིས་མ་བཞེས་པ་ཙམ་ཡིན་མོད་ཀྱི། དོན་ལ་སྲ་བའི་བྲག་ལ་ཕྱག་རྗེས་དང་། སྐམ་སར་ཆུ་འདོན་པར་མཛད་པའི་གྲུབ་པའི་རྟགས་མཚན་བསྟན་པ་ལ་ཡིད་གཉིས་བྱ་དགོས་པ་མ་ཡིན་མོད། དེ་ལྟ་ན་ཡང་ཞབས་དྲུང་ན་གནས་པ་རྣམས་ཀྱིས་འདིའི་ཚུལ་བསྙད་པ་ན། རྗེ་ཉིད་ཧ་ཅང་ཐུགས་དགྱེས་རྒྱུ་མེད་པའི་རྣམ་པ་སྟོན་པས་སུས་ཀྱང་བདག་རྐྱེན་མ་ནུས་པའི་ངང་ནས། དབྱར་དུས་ཤཱ་ཆེན་པོ་བབ་པའི་རྐྱེན་གྱིས་ས་རྡོ་གཞན་གྱི་འོག་ཏུ་ཐིམ་ནས། ད་ལྟ་ནི་གྲུབ་རྟགས་གནང་བའི་བྲག་དེ་དངོས་སུ་གསལ་བ་ཞིག་མ་ངེས་ལ།
གཞན་ཡང་བསྟན་པ་རིན་པོ་ཆེའི་རྒྱུན་སྲིད་མཐར་གནས་པའི་ཕྱིར་གདུང་སྲས་མྱུར་དུ་འབྱུང་བའི་སླད་དུ་ཡོལ་མོ་སྤྲུལ་སྐུའི་དྲུང་གི་མཚན་ལྟས་ལུང་བསྟན་དང་མཐུན་པར། བསམ་གླིང་མགོན་ཁང་དུ་དམག་ཟོར་རྒྱལ་མོ་ལ་གཏོར་གཞི་ཐོག་ཚད་མ་གཉིས་འཛུགས་པར་མཛད་དེ། དགོངས་བཞེད་ཀྱི་འཕྲིན་བཅོལ་དྲག་ཏུ་མཛད་པ་དང་། དེ་དང་དུས་མཚུངས་པར་ཁའུ་བསྐྱེད་ལྷས་སུ་ཡང་སྒམ་གཏོར་གསར་པ་གཉིས་མཛད་དེ། རྗེ་ཉིད་དགུང་ལོ་བཞི་བཅུར་ཕེབས་པ་བྱི་གླང་གཉིས་ཀྱི་ངོ་ལ་གདུང་སྲས་འབྱོན་པའི་འཕྲིན་ལས་བཅོལ་བ་མཛད་པ་ན། ཉིད་ཀྱི་དགོངས་བཞེད་ཆོས་སྐྱོང་རྣམས་ཀྱིས་བསྒྲུབས་ཏེ། ཐུགས་སྲས་དམ་པ་འཇམ་དབྱངས་ངག་དབང་བསོད་ནམས་དབང་ཕྱུག་འདི་ཉིད་སྟག་ལོ་གེགས་མེད་དུ་འཁྲུངས་པ་ཡིན་ཞིང་། དེའི་སྔོན་རོལ་ཙམ་དུ་བསམ་གླིང་མགོན་ཁང་གི་རྗེ་ཉིད་ཀྱི་བཞུགས་གདན་གྱི་སྟེང་དུ་བྱི་བས་ཚང་བཅས་པ་ལ་བྱི་ཕྲུག་ཀྱང་གེགས་མེད་དུ་མགོ་ཐོན་པའི་དགེ་མཚན་གྱི་རྟགས་དེ་བཞིན་བྱུང་བ་ལ་ཀུན་ཀྱང་ཡ་མཚན་དུ་འཛིན་པ་བྱུང་ཞིང་།

དེ་དང་མཐུན་པར་རྗེ་ཉིད་དགུང་ལོ་ང་ལྔར་ཕེབས་པ་ལྕགས་མོ་ཡོས་ཀྱི་ལོ་འདི་ལ་ཡང་རྗེ་དཔོན་སློབ་རྣམས་ཀྱིས་ཁའུར་རྒྱུན་གྱི་ཐུགས་དམ་བསྐང་གསོ་ལ་ཕེབས་པའི་ཚེ། སྔར་སྐྱེད་ལྷས་སུ་འཛུགས་པར་མཛད་པའི་སྒམ་གཏོར་དེ་སྟེགས་མཐོ་ཞིང་སྒམ་སྒོ་དམ་པས་ནང་དེར་བྱི་ལ་འཇུག་ནུས་པའི་དོགས་པ་ཙམ་ཡང་མེད་པ་ལ། མཆོད་དཔོན་གྱིས་གཏོར་ཁ་གསོ་བར་བརྩམས་པའི་ཚེ། ཆོས་སྐྱོང་རང་གི་རྣམ་འཕྲུལ་གྱི་རྣམ་པས་གཏོར་མའི་རྒྱབ་ནས་བྱི་བ་ཕ་མ་གཉིས་དང་། ཕྲུ་གུ་གཉིས་ཏེ་བཞི་རིམ་གྱིས་ཐོན་བྱུང་བ་ན། གཏོར་མ་ལ་གནོད་པ་བྱས་ཡོད་སྙམ་བལྟས་པའི་ཚེ། དཀར་རྒྱན་ཟོས་པ་ཙམ་མ་གཏོགས། གཏོར་མའི་སྙིང་པོ་དང་མཐེབ་ཀྱུ་ཚུན་ཆད། སྐྱོན་མེད་དུ་ཁྲིག་གེ་འདུག་པ་མཐོང་བ་ན། ཨེ་མ་ངོ་མཚར་ཆེ་སྙམ་དཔོན་སློབ་རྣམས་ལ་ཞུས་པའི་ཚེ། ཉིད་ཀྱི་གསུང་ལས།
སྔར་བསམ་གླིང་དུ་དེ་བཞིན་བྱུང་བའི་གནས་ཚུལ་རྣམས་བསྩལ་ནས། ལོད་རྒྱུ་རང་ཆེར་མེད་དམ་གསུང་བ་བྱུང་འདུག་པ་བཞིན། སླར་སྟོན་ཆེན་མཁས་པ་དག་གི་དིང་ཆེན་སོགས་རྩེ་སྡུར་མཛད་པས་ཀྱང་། དེ་ནི་མི་ལེགས་པ་གཏན་མིན་ཞིང་། ཤིན་ཏུ་ལེགས་པའི་དགེ་མཚན་གྱི་ལྟས་ཡིན་ཚུལ་བབ་འདུག་པ་བཞིན། སླར་ཡང་རྒྱལ་བ་ཀུན་གྱི་ཡབ་གཅིག་སྔགས་འཆང་ཆོས་ཀྱི་རྒྱལ་པོ་ཡབ་སྲས་འདི་དག་ལས་ས་སྐྱ་པའི་གདུང་རིགས་དྲི་མ་མེད་པ་གཉིས་དང་གསུམ་དང་བཞི་ལ་སོགས་པ་རིམ་གྱིས་ཇེ་མང་དུ་འཕེལ་ཏེ། ཇི་སྲིད་བསྟན་པ་གནས་ཀྱི་བར་དེ་སྲིད་དུ་གདུང་བརྒྱུད་རིན་པོ་ཆེའི་རྒྱུན་ཡང་བར་མ་ཆད་པར་བྱོན་ཏེ་སྤྱི་དང་བྱེ་བྲག་གི་བསྟན་པ་ཉིན་མོ་ལྟར་གསལ་བར་མཛད་ཅིང་། འཛམ་བུ་གླིང་གི་ས་ལ་སྤྱོད་པའི་སྐྱེ་དགུ་ཀུན་གྱི་སྐབས་གཅིག་མཆོད་ཡུལ་དམ་པར་འགྱུར་བའི་དགེ་མཚན་གྱི་ལྟས་གསར་དུ་ཤར་བ་འདི་ནི་འདྲེན་མཆོག་དམ་པ་འདིའི་རྗེས་སུ་སློབ་པ་དང་། རང་ཅག་ཀུན་ཀྱང་དགའ་བ་དང་སྤྲོ་བ་རྒྱ་ཆེན་པོས་ཀུན་ཏུ་བྱ་དགའ་ཆེན་པོའི་དཔལ་ལ་སྤྱོད་པར་འོས་པའི་གནས་སུ་སྣང་ངོ་། ། དེ་ལྟར་གོང་དུ་བཀོད་པ་དེ་རྣམས་ནི་གསུང་ལས་དངོས་སུ་ཐོས་པ་དང་།
རང་གི་རྟོག་པར་ཆུག་ཅིང་ངེས་ཤེས་སྐྱེས་པ་དུ་མ་དང་། རིགས་བརྒྱའི་ཁྱབ་བདག་ཆེན་པོ་འདི་ཉིད་ཀྱིས་རྒྱུན་པར་སྤྱན་ཟུང་ཨུཏྤལ་གྱི་ཟེའུ་འབྲུར་འདྲེན་བཞིན་པའི་ཕྱག་དཔེ་རྣམས་ཀྱི་མཇུག་སོགས་ན་ཐུགས་དམ་ཉམས་རྟོགས་འཁྲུངས་ཚུལ་དང་། མཚན་ལྟས་ཁྱད་པར་ཅན་བྱུང་ཚུལ་རྣམས་སྙེལ་ཐོའི་ཚུལ་དུ་འདེབས་པར་མཛད་པའི་ཕྱག་བྲིས་དངོས་མ་དུ་མ་དང་། གསུང་རྩོམ་རྣམས་ཀྱི་གསེབ་ཚེགས་སུ་ཡང་མང་དུ་གསུངས་པ་དེ་རྣམས་ལས་མདོ་ཙམ་ཞིག་བཏུས་ནས་བྲིས་པ་ཡིན་གྱི། ཞིབ་ཏུ་ཤེས་པར་འདོད་ན། དེ་དག་ལ་འདྲེན་བྱེད་བུང་བ་ཟུང་ལྡན་གྱིས་ལེགས་པར་བལྟས་ཤིང་། བློ་གྲོས་ཀྱི་པད་ཚལ་རབ་ཏུ་བཞད་པས་ཞིབ་མོར་དཔྱད་དེ་ཁོང་དུ་ཆུད་པར་བྱའོ། ། དོན་དེ་དག་ལ་འདི་སྐད་སྨྲ་སྟེ། མགོན་ཁྱོད་སྔོན་ནས་གོམས་པའི་ལེགས་བྱས་དང་། ། གཞན་དང་མཉམ་པ་མེད་པའི་སྙིང་སྟོབས་ཀྱིས། །
ཟབ་མོའི་ལམ་ལ་གཅིག་ཏུ་འགྲུས་པའི་མཐུས། ། གྲངས་མེད་ཡི་དམ་ལྷ་དང་བླ་མའི་ཚོགས། ། བསྟན་སྐྱོང་སྦྱིན་བདག་ཕོ་མོ་དང་བཅས་པས། ། འབད་དང་རྩོལ་བའི་ངལ་བ་མི་དགོས་པར། ། གྲུབ་གཉིས་འཇོ་བའི་ཡ་མཚན་ལྟད་མོའི་གར། ། ཉམས་དང་རྨི་ལམ་ན་ཡང་མ་སྒྲིབ་གསལ། ། གང་གིས་བི་རཱུ་གཟི་འབར་གསལ་བའི་སྤྱན། ། བླ་ཆེན་སྙིང་པོས་ངན་པའི་ཟླ་དབང་ལས། ། མིག་བཅས་བདུན་ཅུའི་མན་ངག་ཟེར་རྙེད་པར། ། ཕྲག་དོག་ཉིད་ཀྱིས་མཚན་མོའང་གཟིགས་པ་འདྲ། །
དྷརྨཱ་ཕ་ལ་ཟློས་པ་སྙིང་པོའི་ཞལ། ། བལྟ་འདོད་རིན་ཆེན་ཕུང་པོར་སྤུངས་པའི་སྒང་། ། ལྐོག་ན་གསལ་ཞེས་རྨད་བྱུང་སྙན་པའི་གཏམ། ། སྙན་སྒོར་ལྷུང་ཚེ་དགའ་སྤྲོའི་རྣམ་འཕྲུལ་བྲེལ། ། ཕྱི་ནས་བརྩེ་ཆེན་བླ་མའི་རྣམ་ཐར་ལ། ། འགོང་པ་མིན་ཡང་དེ་ཡི་རྗེས་སུ་འགྲོ། ། རིན་ཆེན་ཞེས་པའི་བརྡ་ལས་དགོས་དགུའི་རྫས། ། མ་བསྡུས་འདུ་བའི་དགེ་མཚན་དུས་དེར་གཟིགས། ། དབང་པོའི་གྲངས་ལྡན་བླ་མར་དད་གུས་ཀྱི། ། ཆུ་མཚོ་འཁྱིལ་ལས་བསྟོད་ཚིག་འདབ་བརྒྱ་པ། །
རྒོད་པས་ཐུགས་ཕྲོགས་བླ་ཆེན་ངང་མོའི་ཚོགས། ། ཕུན་ཚོགས་བག་ཕེབས་འཛུམ་གྱི་མེ་ཏོག་ལྷོད། ། འཇམ་མགོན་སྐད་གཉིས་སྨྲ་བའི་དགྱེས་སྒྲོགས་གཏམ། ། གསུང་ངག་ལམ་གྱི་དགའ་སྟོན་འཇོ་བའི་ཚེ། ། དཔྱོད་ལྡན་ཡོངས་ལ་སྒྲོགས་ཞེས་དགྱེས་པའི་གསུང་། ། ཁྱོད་ཀྱི་སྒྲ་འཛིན་ཡོལ་གོར་བདུད་རྩིར་འཁྱིལ། ། རྨི་ལམ་སྦྱོང་སྤེལ་གནད་ཀྱི་གཤོག་ཡངས་ཀྱིས། ། ཀུན་གསལ་དབྱིངས་སུ་འདབ་ལྡན་དབང་པོ་བཞིན། ། ལྡིང་བའི་ཡེ་ཤེས་སྤྱན་གྱིས་སེམས་དཔའ་ཆེའི། ། ཞབས་སྟེགས་ངལ་གསོར་འོས་ཀྱང་རིང་དུ་འཕུར། །
ཡེ་ཤེས་ཌཱཀྐི་ཐ་མལ་མཛེས་པའི་ཟོལ། ། འཁྱུད་དང་ཙུམ་བྷའི་བདེ་ཆེན་ཡེ་ཤེས་རོས། ། རྗེས་སུ་བསྐྱངས་ཕྱིར་ལང་ཚོ་ངོམ་མཐོང་ནས། ། མཉམ་སྦྱར་ལྡིང་བས་གྲུབ་ཆེན་དྲིལ་བུར་འགོང་། ། ཁྱོད་ཐུགས་དད་པའི་ཟླ་དབང་བསིལ་ཟེར་གྱིས། ། མུས་ཆེན་མཁྱེན་བརྩེའི་ཀུ་མུད་བཞད་པ་ལས། ། གཤེད་དམར་དབང་གི་སྦྲང་རྩིའི་དགའ་སྟོན་དང་། ། རྣམ་མང་བཀའ་མཆིད་མཚན་མོའི་ལམ་ནའང་མོལ། ། མཚན་དུས་གྲུབ་པའི་དཔའ་བོས་ནག་པོ་ཆེའི། ། དབང་བསྐུར་མཛེས་པའི་མེ་ཏོག་སིལ་མའི་ཕྲེང་། །
རྣམ་དཔྱོད་དབུ་ལ་རེག་པའི་རབ་དགའ་དེ། ། མ་བཟོད་བསྟོད་དབྱངས་ཉིན་མོར་བྱེད་ན་མཚར། ། མ་ལུས་ཡོན་ཏན་སྦས་ཀྱང་ཆེར་གསལ་བའི། ། གྲགས་པའི་བ་དན་གཡོ་བ་ཡབ་ཀྱི་ཟོལ། ། བློ་གྲོས་དེས་པོས་ཀུན་ཏུ་ཕན་འདོམ་ལ། ། གཡེལ་བ་མི་མངའི་དགེ་མཚན་ཅི་ཡང་གསལ། ། དེ་ལྟའི་མཚན་ལམ་ངོ་མཚར་ལྟད་མོའི་དཔྱིད། ། བློ་ལྡན་དད་པའི་མིག་གིས་བལྟ་འདོད་ན། ། རི་མོར་བྱས་པའི་མེ་ལོང་འདི་ལྟོས་དང་། ། རྨད་བྱུང་རྣམ་བཀྲའི་གཟུགས་མང་གསལ་བར་མཐོང་།།
༈ །།སྤྱི་དོན་བདུན་པ་བླ་མ་དང་ཆོས་སྐྱོང་གི་ལུང་བསྟན་བཞིན་ཡོངས་རྫོགས་བསྟན་པའི་རྒྱལ་སྲིད་ལ་དབང་བསྒྱུར་བའི་ཆོས་ཀྱི་ཁྲིར་ཞབས་སེན་དབང་གི་རྒྱལ་པོ་ཇི་ལྟར་བཀོད་པའི་ཚུལ་ནི། གོང་དུ་བཀོད་པ་ལྟར་རྗེ་འདི་དགུང་ལོ་བཅུ་དགུ་པའི་དུས་མཚན་ལྟས་ལ། ཉིད་ཀྱི་ཡབ་རྗེ་ཆོས་ཀྱི་རྒྱལ་པོས་སྒོ་རུམ་པའི་མགོན་གྱི་སྙན་དར་ཐམས་ཅད་རང་ཉིད་ལ་རྩིས་སྤྲོད་གནང་བའི་མཚན་ལྟས་དང་། དེ་དུས་མུས་ཆེན་གྱི་གསུང་ལས་ཀྱང་རྨི་ལམ་ཤིན་ཏུ་བཟང་། རིགས་ཀྱི་བུ་ལ་བརྒྱུད་ཀྱི་ལྷ་འགོ་ཟེར་བ་དེར་གདའ། བྱེད་པ་མིས་བྱེད་ཀྱང་མདུན་མ་ལྷས་བསྒྱུར་བ་ཞིག་དགོས་པ་ཡིན། ཁྱེད་རང་བསོད་ནམས་ཆེ་བས་ཐམས་ཅད་དབང་དུ་འདུ་ཞིང་། དཔལ་འབྱོར་ལོངས་སྤྱོད་ཀྱང་བློས་མི་འཁྱུད་པ་ཙམ་དང་། ས་སྐྱ་པའི་རིགས་ཀུན་གྱིས་རེ་ལྟོས་འཆོལ་བ་ཞིག་འོངས་ཞེས་གསུངས་པ་སོགས་དང་། ཡབ་རྗེ་ཆོས་ཀྱི་རྒྱལ་པོས་རྗེ་ཉིད་ལ་གདན་སའི་འཁུར་བཞེས་དང་གདུང་སྤེལ་མཛད་དགོས་ཚུལ་དང་།
དེ་ཡང་བསམ་ཡས་ཆོས་སྐྱོང་གིས་དེ་བཞིན་ལེགས་པའི་ལུང་བསྟན་བྱུང་ཚུལ། ཉིད་ཀྱིས་བྱམས་པའི་སྐུ་བརྙན་ཡབ་རྗེར་ཕུལ་བས། རྟེན་འབྲེལ་བཟང་བྱམས་པའི་བསྟན་པ་ནམ་ཤར་བར་གདུང་སྤེལ་བྱས་སྡོད་པའི་རྟེན་འབྲེལ་ཡིན་གསུངས་པ་སོགས་དངོས་ཀྱིས་བཀའ་སྩལ་པ་དག་དང་། ཡབ་རྗེ་དེ་ཉིད་ཀྱིས་རིག་འཛིན་བརྒྱུད་པའི་རྟེན་བཞེངས་གནང་སྐབས། ངེད་ཀྱི་རྟེན་བཞེངས་བློ་ལ་ཡོད་པ་བཞིན་རྫོགས་པའི་མཇུག་ཁྱེད་ཀྱིས་བསྒྲིལ་དགོས་པ་ཡོང་ཞེས་ཡང་ཡང་གསུངས་པ་དང་། ཡབ་རྗེ་ཞིང་གཞན་དུ་མ་གཤེགས་ཙམ་པའི་གོང་དེར། ངོས་ནི་ཉེར་དགུའི་ཟླ་བར་འདུག བསྟན་པ་དང་གདན་སའི་འཛིན་སྐྱོང་ལས་ཁག་ཆེ་བ་མི་འདུག་པ་སོགས་ཞིབ་ཆ་མཐའ་དག་ངོས་ཀྱི་གླེང་བ་ལྟར་ཡིན་པས། ས་སྐྱ་ཟེར་བའི་མིང་ཡོང་མོང་ལ་རྒྱས་བྱུང་བས། འཛིན་སྐྱོང་སྤེལ་གསུམ་ལ་བློ་ཁུར་བསྐྱེད་པ་རང་གལ་ཆེ་ཆེ་ཞེས་གསུང་འཕྲིན་དུ་གནང་བ་རྣམས་དང་།
འཇམ་མགོན་གྲུབ་པའི་དཔའ་བོ་བསོད་ནམས་དབང་པོས་ཀྱང་། ད་ནི་གདན་སའི་ཁུར་འདི་ཁྱེད་རང་གིས་མ་བྱས་ན་མི་འཐུས་ཚུལ་སྐུ་དངོས་ཀྱིས་བཀའ་སྩལ་པ་དང་། དེ་དང་མཐུན་པའི་ཐུགས་དམ་གསུང་ཤོག་ཀྱང་རིམ་པ་མང་དུ་གནང་བ་སོགས་བླ་མ་རྣམས་ཀྱི་ལུང་བསྟན་ཡིད་ཆེས་ཅན་མང་དུ་བྱུང་བ་རྣམས་གཟོད་མངོན་དུ་གྱུར་པ་ཡིན་ཏེ། དེ་ཡང་རང་ཅག་གི་ཡོངས་འཛིན་བསླུ་མེད་དམ་པ་འདི་ཉིད་དགུང་ལོ་བཅུ་ཕྲག་གཉིས་སུ་བཞིས་ལྷག་པ་ལྕགས་ཕོ་སྤྲེའུའི་ལོ་ཧོར་ལུགས་ཟླ་བ་བཞི་པའི་ཚེས་བཅོ་བརྒྱད་ཀྱི་ནུབ་མོ་ཉིད་ཀྱི་གཅེན་སེམས་དཔའ་ཆེན་པོ་སྔགས་འཆང་ངག་དབང་ཀུན་དགའ་དབང་རྒྱལ་གློ་བུར་དུ་ཞིང་བརྗེས་པ་ལ་བརྟེན། རྗེ་ཉིད་ཀྱི་ཡོངས་འཛིན་དམ་པ་རྣམས་ཀྱིས་ཇི་ལྟར་ལུང་བསྟན་པ་བཞིན་དུས་ལ་བབ་སྟེ། གདན་ས་ཆེན་པོའི་བཀའ་བགྲོས་ལ་དབང་བའི་ཆེན་པོ་རྣམས་དང་། བླ་མ་སློབ་དཔོན་སོགས་སྐྱ་སེར་ཐམས་ཅད་མགྲིན་གཅིག་པས། གདན་སའི་འཛིན་སྐྱོང་གནང་དགོས་པར་གསོལ་བ་དང་། ཁྱད་པར་གྲུབ་མཆོག་དབང་པོའི་གསུང་གིས། ད་ནི་གདན་སའི་ཁུར་འདི་ཁྱེད་རང་གིས་བྱེད་དགོས་ཚུལ་ནན་གྱིས་ཕེབས་པ་དང་།
གཞིས་ཀ་ཆེན་པོ་བསམ་གྲུབ་རྩེ་ནས་སྟོབས་ཀྱི་འཁོར་ལོས་བསྒྱུར་བ་མི་དབང་ཀརྨ་ཕུན་ཚོགས་རྣམ་རྒྱལ་གྱིས་བསྟན་འགྲོ་ལ་དགོངས་པའི་ཐུགས་བསྐྱེད་དེ་བཞིན་གནང་དགོས་པའི་སྙན་འབུལ་ནན་བསྐྱེད་བྱུང་བར་བརྟེན། བདག་ཉིད་ཆེན་པོ་འདི་ཉིད་སྤྱིར་སྐུ་ན་ཤིན་ཏུ་ཕྲ་མོའི་ཚེ་ཡང་ཆོས་ཀྱི་བག་ཆགས་ཆེས་ཆེ་བའི་སྟོབས་ཀྱིས་བསྟན་པ་རིན་པོ་ཆེའི་སྒོར་ཞུགས་ཏེ། སྐུ་ཚེ་ཧྲིལ་པོ་བཤད་སྒྲུབ་ཀྱིས་དུས་འདའ་བ་ཞིག་བཞེད་ཀྱང་། དུས་ཀྱི་དབང་ལས་བོད་ཀྱི་རྡོ་རྗེ་གདན་དཔལ་ས་སྐྱའི་བསྟན་པ་སྟོབས་ཀྱིས་འཛིན་པ་ཞིག་རང་ངོས་ནས་ངལ་བ་ལྷུར་ལེན་མ་བགྱིས་ན། སྤྱིར་བོད་ཁམས་ཀྱི་བདེ་སྐྱིད་དང་། བསྟན་པ་ཡོངས། ཁྱད་པར་ས་སྐྱ་པ་རང་གི་རྩ་བ་སྟོང་པ་ལྟ་བུ་ལ་ཉེ་བས་ན། ད་ནི་ཁོ་བོའི་རྗེ་བཙུན་བླ་མ་རྣམས་ཀྱི་ལུང་བསྟན་བཀའ་ཆེམས་ཀྱི་ཚུལ་དུ་ཕེབས་པ་རྣམས་དང་མཐུན་པར། བསྟན་འགྲོ་སྤྱི་དང་བྱེ་བྲག་གི་ཕན་བདེའི་ཆེད་དང་། རྩ་བརྒྱུད་ཀྱི་བླ་མ་གོང་མ་ཡེ་ཤེས་ཀྱི་སྤྱན་ལྡན་རྣམས་ཀྱི་ཐུགས་དགོངས་ཆོས་ཀྱི་དབྱིངས་སུ་རྫོགས་པའི་ཕྱིར་དང་།
ལྷག་པར་དཔལ་ས་སྐྱའི་སྡེ་བསྟན་པ་དང་གདུང་བརྒྱུད་དང་བཅས་པ་ཐུགས་ཁོངས་སུ་བཅངས་ཏེ། བདག་ཉིད་ཞི་བ་དང་བདེ་བའི་བློ་རྒྱང་རིང་དུ་དོར། ཐེག་ཆེན་ཐུགས་བསྐྱེད་ཀྱི་ཆོ་ག་བཟང་པོས་ཀླུབས་ནས། ཆོས་དང་སྲིད་ཀྱིས་བསྡུས་པའི་མཛད་འཕྲིན་རྨ་མེད་པའི་ཁུར་ཆེན་པོ་ལྷག་བསམ་རྨད་དུ་བྱུང་བའི་ཕྲག་པར་འཁྱེར་བཟོད་པ་མཛད་པ་ཡིན་ལ། དེ་དུས་རྗེ་འདིའི་མཚན་ལམ་ཞིག་ལ། ད་ལྟའི་རིག་འཛིན་ཕོ་བྲང་འདི་ཡིན་དགོངས་པ་ལ། རྣམ་པ་བང་རིམ་མང་པོ་བྱས་པའི་ཁང་བརྩེགས་ཤིག་ལ་ཞབས་འབྲིང་བ་མང་པོ་དང་བཅས་ཞབས་སྐོར་མཛད་ཀྱིན་རིམ་གྱིས་འཛེགས་ནས་ཕེབས་ཀྱི་འདུག་པ་ན། ལམ་བར་དེ་ན་འབག་གྱོན་པ་འདྲ་བ་ལ་རྔམ་ཟིལ་ཆེ་བ་མང་པོ་འདུས་ནས་གར་འཆམས་འདྲ་བ་ཞིག་བྱེད་པའི་ཁྲོད་ནས་གཅིག་ན་རེ། ཆོས་འཁོར་ལྷུན་པོའི་རྗེ་དྲུང་བྱམས་པ་རྡོ་རྗེ་མྱུར་དུ་གཤེགས་འགྲོ་བ་འདུག་པས། དེའི་གཤེགས་རྫོང་གི་ཚོགས་དབུ་ལ་རྗེ་ཉིད་ཕེབས་དགོས་ཞུ་བ་ཞིག་བྱུང་ནས།
དེ་ནས་ནངས་པར་ཉིད་ཀྱིས་ཞབས་འབྲིང་བ་ཆེན་པོ་རབ་འབྱམས་སྨྲ་བ་བསོད་ནམས་འོད་ཟེར་ལ་རྨི་ལམ་འདི་བཞིན་བྱུང་། དེ་བཞིན་དགོས་པའི་རྒྱུ་མེད། རྨི་ལམ་ལ་གཏད་པ་མེད་གསུངས་འདུག་ཀྱང་། དེ་ནས་མི་རིང་བར་ཉིད་ཀྱི་གཅེན་པོ་རྒྱལ་སྲས་ངག་དབང་ཀུན་དགའ་དབང་རྒྱལ་ཞིང་གཤེགས་པ་དང་སྒོ་མཚུངས་པར་རྗེ་བྱམས་པ་རྡོ་རྗེ་བ་ཡང་སྐུ་གཤེགས་ཏེ། གདན་ས་ཆེན་པོའི་ཚོགས་ཆེན་གྱིས་ཀུན་རིག་གི་ཆོ་ག་ཞུས་པའི་ཚོགས་དབུ་ལ་རྗེ་འདི་ཕེབས་དགོས་པ་བྱུང་ཞིང་། དེའི་ཚེ་སྔ་དྲོ་ཆོ་གའི་བརྡར་མཁར་རྔ་མི་ཡོང་ཙམ་པ་ལ། འཇམ་པའི་དབྱངས་མཐུ་སྟོབས་དབང་ཕྱུག་གི་བན་གཙང་བླ་མ་ལས་ཆེན་རིན་ཆེན་ཆོས་འཕེལ་གྲྭ་ཤར་གྱི་སྐབས་ཀྱི་ཆ་ལུགས་འདྲ་བའི་བནྡེ་ཞིག་ལག་ན་བཀྲ་ཤིས་ཁ་བཏགས་ཐོགས་ནས། རྗེ་འདིའི་གཟིམ་ཆུང་དུ་ཐལ་ཏེ་བྱུང་ནས་ཕྱག་འཚལ་ཏེ་དར་དེ་རྗེ་འདིའི་ཕྱག་ཏུ་ཕུལ། སྤྱན་འདྲེན་ལ་འོང་བའི་ཚུལ་བྱས་ནས་ཕྱིར་ཐོན་སོང་བ་ན། དེ་མ་ཐག་མནལ་སད།
མཁར་རྔ་ཡང་བསྐུལ་བྱུང་། དེ་ནི་ལྷ་ཁང་རྒྱལ་པོའི་བསུ་བའི་རྣམ་པ་ཡིན་པ་འདྲ་ཞེས་རྗེ་ཉིད་གསུངས་སོ། ། དེ་ནས་བདག་ཉིད་ཀྱི་གཅེན་སྔགས་འཆང་ངག་དབང་ཀུན་དགའ་དབང་རྒྱལ་གྱི་ཐུགས་དམ་གསལ་འདེབས་སུ་ཀྱེ་རྡོ་རྗེའི་རྡུལ་ཚོན་གྱི་དཀྱིལ་འཁོར་བཞེངས་ཏེ་སྒྲུབ་ཅིང་མཆོད་པ། རྡོ་རྗེ་འཛིན་པ་བརྒྱ་ཕྲག་ཙམ་གྱིས་བསྒྲུབས་པ་དང་། གཞན་ཡང་ཡུལ་ཕྱོགས་གཞན་གྱི་དགོན་ཆེ་ཕྲན་མང་པོ་ལ་མང་ཇ་ཟང་ཟིང་གི་དངོས་འགྱེད་དང་བཅས་པ་མང་དུ་སྩལ་ཅིང་། དགོངས་རྫོགས་དངོས་གཞིའི་སྐབས་ཀྱི་ཚོགས་དབུར་འཇམ་མགོན་གྲུབ་པའི་དཔའ་བོ་དབང་པོའི་མཚན་ཅན་སྤྱན་འདྲེན་པར་མཛད་ནས། གདན་ས་ཆེན་པོའི་ཚོགས་ཆེན་མོར་གཞིས་བྱེས་ཀྱི་དགེ་འདུན་ཁྲི་ཁྲག་ཏུ་ལོངས་པ་དང་། སྐྱེ་བོའི་ཚོགས་བགྲང་བ་ལས་འདས་པ་ལ་རྙེད་བཀུར་སྦྱིན་གཏོང་རྒྱ་ཆེན་པོ་དང་། གྲུབ་མཆོག་དབང་པོའི་མཚན་ཅན་དུ་འབུལ་ནོད་ཀྱི་དངོས་པོ་དཔག་ཏུ་མེད་པ་དང་བཅས་བསྒྲུབས་ཏེ། དེ་ནས་བཟུང་ལོ་ཟླའི་དུས་དྲན་གྱི་མཆོད་འབུལ་དུ་བླ་མ་མཆོད་ཆོག
རྒྱུད་འདོན། སྒྲུབ་མཆོད་སོགས་ད་ལྟའི་བར་དུ་མ་ཉམས་པར་མཛད་པ་ཡིན་ལ། དེ་ནས་རྗེ་ཉིད་དགུང་ལོ་ཉེར་ལྔར་ཕེབས་པ་ལྕགས་མོ་བྱའི་ལོ་ཟླ་བ་དྲུག་པའི་ནང་དུ་གྲུབ་མཆོག་དབང་པོའི་མཚན་ཅན་ཉིད་གདན་ས་ཆེན་པོ་འདི་ཉིད་དུ་རྒྱུན་མི་ཐུང་ཙམ་བཞུགས་དུས། ཐུགས་ཤིན་ཏུ་དགྱེས་པའི་ངང་ནས། རྗེ་འདི་དང་ཐུགས་ཡིད་གཅིག་འདྲེས་ཀྱི་ལེགས་ལམ་ལས། སྔར་སུ་ལ་ཡང་མ་གནང་བའི་ཚེ་སྒྲུབ་ཟབ་མོ་ཆིག་བརྒྱུད་མ་གཉིས་དང་། ལམ་ཟབ་བླ་མའི་རྣལ་འབྱོར་ཟབ་ཁྱད་ཅན་སོགས་ཟབ་ཆོས་ཀྱང་མཐའ་དག་གསན་ཅིང་། གཞན་ཡང་རྗེ་འདིས་འཕྲལ་དང་ཡུན་གྱི་བསླབ་བྱ་གང་སྤྱི་ཐམས་ཅད་ཞུ་བ་མཛད་པར། གྲུབ་པའི་དབང་ཕྱུག་དེས་ཀྱང་ཐུགས་མཆོག་ཏུ་དགྱེས་པའི་གསུང་གིས། སྤྱིར་ཐུགས་དཀྱིལ་ནས་བཞར་བའི་བསླབ་སྟོན་འདི་ཕྱི་ཀུན་ཏུ་ཕན་པའི་ཚོགས་དུ་མ་དང་།
ལྷག་པར་བསྟན་པའི་རྩ་བ་གདན་ས་ཆེན་པོའི་ལུགས་གཉིས་ཀྱི་འཛིན་སྐྱོང་སྤེལ་གསུམ་འཆུག་མི་འཆུག་ཁྱེད་རང་ལ་རག་ལས་པས། གང་སྤྱིའི་སྤང་བླང་འདི་བཞིན་གྱིས་ཤིག་པ་སོགས་ལྷུག་སྩོལ་དུ་གནང་བ་ན། རྗེ་འདིའི་ཐུགས་ལ་ཤིན་ཏུ་འཇེབས་པའི་རང་བཞིན་ཁོ་ནར་གྱུར་པས་གུས་ཞེན་ཆབས་ཅིག་ཏུ་འཁྲུངས་ཤིང་། ཁྱད་པར་དེའི་མོད་ལ། ང་ནི་སློབ་དཔོན་པདྨ་མཁྱེན་བསམ་པ་འདི་ཁོ་ན་མ་གཏོགས་གཞན་ཉམས་ལེན་གང་ཡང་བྱེད་རྒྱུ་མེད་གསུངས་པ་གསན་པ་ནས། གྲུབ་དབང་དེ་ཉིད་སློབ་དཔོན་པདྨའི་རྣམ་འཕྲུལ་ཡིན་པར་འཁྲུལ་མེད་ཀྱི་ཡིད་ཆེས་ཐུགས་ལ་འཁྲུངས་ཏེ། ཕྱིས་སུ་གྲུབ་པའི་དབང་ཕྱུག་དེའི་རྣམ་ཐར་རྗེ་ཉིད་ཀྱིས་མཛད་པ་དང་། ཉམས་མགུར་གསོལ་འདེབས་སོགས་ཀྱི་ནང་དང་། གསུང་རྩོམ་ཕལ་ཆེར་གྱི་མཇུག་ཏུ་ཡང་། གྲུབ་པའི་སློབ་དཔོན་པདྨ་ཀ་ར་དང་།
འཇམ་མགོན་དབང་པོའི་མཚན་ཅན་གཉིས་རྣམ་དབྱེར་མེད་པའི་ཚུལ་འདི་དག་གསུངས་པ་ཡིན་སྣང་ཞིང་། གཞན་ཡང་དེ་དུས་ཡང་དག་དང་། རྡོ་རྗེ་ཕུར་པའི་སྨད་ལས་ཀྱི་རྗེས་གནང་ཡང་གནང་བཞེད་པར་ཡོད་པ་ལ། རྩེ་གདོང་ནས་འཇམ་མགོན་དབང་པོའི་མཚན་ཅན་དེ་ཉིད་སྤྱན་འདྲེན་གྱི་ཞུ་གསོལ་ནན་ཆེས་པར་བརྟེན། རྗེ་དེ་ཉིད་གློ་བུར་དུ་ཤར་ལ་ཕེབས་དགོས་ཤར་བའི་ཚེ། བདག་ཉིད་ཆེན་པོ་འདིས་ལུགས་གཉིས་ཀྱི་བསླབ་བྱ་མཐའ་དག་གུས་པས་ཞུ་བ་མཛད་པ་བཞིན། དེས་ཀྱང་གང་སྤྱིའི་བསླབ་སྟོན་ལྷུག་སྩོལ་དང་། ཞབས་དབང་ཆོས་སྐྱོང་རྣམས་ལ་བཀའ་བསྒོ་རྒྱས་པ་དང་བཅས་པ་ཞིག་གནང་སྟེ། དེ་ནས་ཆིབས་ཐོག་འཁྱོན་ནས་འགྱང་ཙམ་རྗེ་འདིས་ཕེབས་སྐྱེལ་མཛད། དཔོན་སློབ་གྱེས་ཀར་རྗེ་དེས་ཆིབས་ཁ་ནས་ཕྱག་སྐྱེར་མཛད་དེ།
ཞལ་འཛུམ་པའི་རིང་རང་རེ་མྱུར་དུ་མཇལ་ཡོང་། དེ་བར་ཐུགས་བཞུགས་སྤྲོ་བར་མཛོད། ཅེས་གསུངས་ནས་ཕེབས་སོང་བ་ན་ཐུགས་ཤིན་ཏུ་འཕྲང་བ་ཞིག་བྱུང་ཞེས་རྗེ་ཉིད་གསུངས་སོ། ། དེ་ནས་གྲུབ་དབང་དེ་རྩེ་གདོང་དུ་ཕེབས་ནས་རྒྱུན་མི་རིང་བར་ཆབ་བདུགས་ཀྱི་ཉེན་བྱས་སྐུ་ཁམས་ཤིན་ཏུ་མ་བདེ་ནས། རྗེ་འདིའི་སྐུ་ཁམས་སྐོར་མི་ཞིག་གནང་བའི་ལན་དུ། ཁྲི་ཐོག་པ་ཀུན་དགའ་བསོད་ནམས་ཀྱི་གསུང་རིས་རྟེན་ལྡན་འབྱོར་པས་གནས་ཚུལ་ངེས་པར་བྱུང་། ཁམས་ལ་བདེ་བསྐྱེད་མི་འདུག སྙིང་པོའི་དོན་ས་སྐྱ་པའི་བསྟན་པ་འདི་རྩ་བརླག་ལ་མི་འགྲོ་ཙམ་ཞིག་བྱེད་ན། སྒར་པས་ཁམས་སུ་བསྡད་གདུང་སྤེལ་བྱས། ཁྱེད་རང་གིས་འདིར་གདུང་སྤེལ་བྱས་མི་འཇུག་པ་ཞིག་བྱས་ན་མ་བྱས་ན་རང་འདུག་པ་དགོངས་འཚལ།
ངེད་འཆི་ཁ་མ་ཚོ་ལ་དེའི་བྱུས་དགོངས་རྒྱུ་མི་འདུག རྟེན་མཚོན་དང་བཅས་ཏེ་འཕྲལ་དུ་དགེ ཞེས་པའི་གསུང་རིས་གཟིགས་པས། རྗེ་ཁུ་དབོན་མ་མཇལ་དོགས་པའི་ཐུགས་མ་བདེ་བ་དང་། ཞལ་དཀྱིལ་དྲན་ནས་སྐྱོ་ཤས་ཆེན་པོའི་སྤྱན་ཆབ་ཀྱང་མང་དུ་ཤོར་བ་ཞིག་བྱུང་གསུངས། དེ་ནས་མི་རིང་བར་འཇམ་དབྱངས་དབང་པོའི་མཚན་ཅན་དེ་ཉིད་གདན་ས་ཆེན་པོའི་སྡེ་བསྟན་པ་གདུང་རྒྱུད་དང་བཅས་པ་ཐུགས་ཁོས་སུ་བཅངས་པའི་སྐུས་མི་ལྕོགས་བཞིན་དུ་རྩེ་གདོང་ནས་དགེ་སྡིངས་སུ་ཕེབས་ཏེ། སྤྲེལ་ལོ་ཟླ་བ་དང་པོའི་ཚེས་བཅུ་ལ་དག་པའི་ཞིང་དུ་གཤེགས། མ་འགྱངས་པར་རྗེ་འདིས་དགེ་སྡིངས་སུ་སྐུ་གདུང་མཇལ་བ་སོགས་ལ་ཕེབས་པའི་ཚེས་བཅུ་གཉིས་ཀྱི་ཉིན་ཐུགས་དམ་གྲོལ་བའི་ཚེ། དགེ་སྡིངས་སུ་ཕེབས་འབྱོར་བྱུང་། དེ་ཉིད་ནམ་མཁའ་དྭངས་པ་ལ་མེ་ཏོག་གི་ཆར་པ་དང་།
འཇའ་འོད་ཀྱི་གུར་ཁང་དབྱིབས་དང་ཁ་དོག་སྣ་ཚོགས་པ་ནམ་མཁའི་ཁྱོན་ཐམས་ཅད་གང་བ་ཉི་མ་མ་ནུབ་ཀྱི་བར་དུ་བྱུང་བས། རྗེ་དེར་ཐུགས་དད་སྔར་བས་ཀྱང་ལྷག་པར་འཕེལ་ཏེ། སྐུ་གདུང་རིན་པོ་ཆེའི་དྲུང་དུ་དཀར་མེ་ཞལ་ཟས་མཆོད་ཡོན་སྙན་དར་སོགས་མཆོད་པའི་བྱེ་བྲག་དཔག་ཏུ་མེད་པ་ཕུལ། ལམ་ཟབ་བླ་མ་རིན་འབྱུང་ལ་ཐུན་དུ་བཅད་ནས། མཎྜལ། ཕྱག་འཚལ། གསོལ་འདེབས། བཤགས་པ། སྨོན་ལམ་སོགས་གྲངས་མེད་པ་ཞིག་ཉི་མ་དུ་མའི་བར་དུ་མཛད་པས། སྐུ་གདུང་ལས་དྲི་བཟང་འཐུལ་བ་དང་།
རྗེ་ཉིད་ལ་སྐུ་སྒྲིབ་དག་པའི་མཚན་མ་མངོན་གྱུར་དུ་བྱུང་ནས། འཛམ་གླིང་ཆེ་དགུ་མར་གྲགས་པའི་གསོལ་འདེབས་བཤགས་པ་དང་བཅས་པའི་ཚིགས་སུ་བཅད་པ་རྣམ་ཐར་མདོར་བསྡུས་དང་སྦྱར་བའི་ཐུགས་རྗེ་འཁུལ་ཆེ་བ་འདི་ཡང་མཛད། སྐུ་གདུང་རིན་པོ་ཆེ་དེ་ཉིད་དགེ་སྡིངས་བཀྲ་ཤིས་བསམ་གྲུབ་ཏུ་མཆོད་རྟེན་ཁང་བུ་བརྩེགས་པ་ཞིག་བཞེངས་ཏེ། དེར་དགེ་འདུན་བཅུ་ཕྲག་ཙམ་ཞིག་མཆོད་འབུལ་རྒྱུན་མ་ཆད་པར་འབུལ་བ་དང་བཅས་བཞུགས་སུ་གསོལ། དེ་ནས་གྲུབ་པའི་དབང་ཕྱུག་ཆེན་པོ་དེ་ཉིད་ཀྱི་དགོངས་པ་རྫོགས་ཐབས་སུ་དབུས་གཙང་གི་དགོན་གནས་ཉིས་བརྒྱ་ལྷག་ཙམ་ཞིག་ལ་མང་འགྱེད་བསྔོ་རྟེན་ཚན་གྲངས་སོགས་རྒྱ་དཔངས་ཤིན་ཏུ་ཆེ་བ་དང་། དེ་དང་མཚུངས་པར་གདན་ས་ཆེན་པོར་དགེ་འདུན་བརྒྱ་ཕྲག་ལ་ཉེ་བ་ཙམ་གྱིས་བླ་མེད་དཀྱིལ་འཁོར་དུ་མ་ཞལ་ཕྱེ་སྟེ། སྒྲུབ་མཆོད་ཟླ་བ་གཅིག་ཙམ་གྱི་བར་དུ་བསྒྲུབས་རྗེས། དགོངས་རྫོགས་དངོས་གཞིའི་ཚེ་གདན་ས་ཆེན་པོའི་གཙུག་ལག་ཁང་ཐམས་ཅད་དུ་དཀར་མེ་སྙན་དར་སོགས་མཆོད་པའི་རྣམ་གྲངས་བསམ་གྱིས་མི་ཁྱབ་པ་དང་། བླ་མ་སློབ་དཔོན་སོགས་ཟུར་འབུལ་འོས་པ་རྣམས་ལ་ཚན་གྲངས། གཞིས་བྱེས་ཀྱི་དགེ་འདུན་སྐྱེ་བོའི་ཚོགས་བགྲང་བ་ལས་འདས་པ་རྣམས་ལ་མང་ཇ་གདན་ནོན་ཟབ་པ།
ཟང་ཟིང་གི་སྦྱིན་གཏོང་བློས་མི་འཁྱུད་པ་ཞིག་སྒྲུབ་པར་མཛད་དུས་སྐྱ་སེར་ཚོགས་ཆེ་བས། སྦྱིན་གཏོང་གི་བྱ་བ་རྣམས་ཉིན་གཅིག་ལ་མི་ཟིན་པར་གླེང་བ་བྱུང་ཡང་། གྲུབ་དབང་འདི་ཉིད་ཀྱི་ཐུགས་རྗེ་དང་། རྗེ་ཉིད་ཀྱི་དད་གུས་ཀྱི་མཐུ་བརྟས་པའི་བྱིན་རླབས་ལས། ཉི་མ་སྔར་བས་ཡུད་ཙམ་ལྔ་ཙམ་གྱིས་རིང་བར་གྱུར་ཏེ། བྱ་བ་ཐམས་ཅད་ཉི་ཁོངས་སུ་གྲུབ་པས། ཐམས་ཅད་ངོ་མཚར་དུ་འཛིན་པ་ཞིག་བྱུང་། དེ་ལྟ་བུའི་དགོངས་རྫོགས་རྒྱ་ཆེན་པོ་བསྒྲུབས་པ་རྒན་རབས་སུ་ཡང་མི་དྲན་པས། ཕྱིས་ཀྱི་ས་སྐྱ་པའི་གདུང་རིགས་ཀྱི་མཆོད་འབུལ་ཞིག་ལ་འདི་ཁོ་ན་བཟང་ཞིང་རྒྱ་ཆེ་ཞེས་སྐྱེ་བོ་ཀུན་མགྲིན་གཅིག་ཏུ་སྒྲོག་པར་གྱུར། དེ་ནས་རྒྱུན་མི་རིང་བར་བྱ་ལོ་ཟླ་བ་ལྔ་དྲུག་ཙམ་ནས་མགོ་བཙུགས་ཏེ།
བལ་པོ་བཟོ་རིགས་པ་ཤིན་ཏུ་མཁས་པ་བཅུ་ཕྲག་ལྷག་ཙམ་ཞིག་ལ་ཞལ་བཀོད་གནད་ཟབ་ཆེ་བ་རྣམས་དང་། མཆོད་རྟེན་གྱི་ཐིག་གདབ་པ་རྗེ་ཉིད་ཀྱིས་མཛད་ནས། རྗེ་བཙུན་གྲུབ་པའི་དབང་ཕྱུག་དེ་ཉིད་ཀྱི་ནང་རྟེན་དུ་རིན་ཆེན་དངུལ་ལས་གྲུབ་པའི་རྣམ་རྒྱལ་མཆོད་རྟེན་རྒྱ་དཔང་ཆེ་ཞིང་། བཟོ་ཁྱད་ཁྱད་པར་ཅན་ཕྲ་རྒྱན་རིན་པོ་ཆེ་དུ་མས་སྤྲས་པ་ལྟ་བས་ཆོག་མི་ཤེས་པ་ཞིག་དང་། སྐུ་ཚབ་གསེར་ཟངས་ལས་གྲུབ་པའི་སྐུ་ཚད་མ་སོགས་རྟེན་བཞེངས་རྒྱ་ཆེན་པོ་མཛད་དེ། སྐུ་གདུང་རིན་པོ་ཆེ་དགེ་སྡིངས་ནས་སྤྱན་དྲངས། དངུལ་གདུང་ཁྱད་པར་ཅན་དེ་ཉིད་ཀྱི་ནང་རྫོང་གི་གཙོ་བོར་བཞུགས། གཞན་ཡང་གཟུངས་དང་བྱིན་རླབས་ཀྱི་རིགས་ཚད་མེད་པས་སྐུ་ཚབ་དང་བཅས་པ་ཕྱུར་བུར་གཏམས་པའི་གཟུངས་རྫོང་ཚུལ་བཞིན་དུ་ཕུལ། རབ་ཏུ་གནས་པས་མངའ་གསོལ་ཏེ། སྐུ་ཚད་ངོ་མཚར་ཅན་དེ་ཉིད་དབུ་རྩེའི་ལམ་འབྲས་བརྒྱུད་པའི་གྲྭར་བཞུགས་སུ་གསོལ།
དངུལ་གདུང་ཡིད་བཞིན་ནོར་བུ་དེ་ཉིད་ནི་བཞི་ཐོག་བླ་བྲང་གི་རིག་འཛིན་ལྷ་ཁང་ན། སྔགས་འཆང་ཆོས་ཀྱི་རྒྱལ་པོའི་གདུང་རྟེན་གྱི་གཡས་ཕྱོགས་ན་མཆོད་པའི་སྤྲིན་སྤུངས་དཔག་ཏུ་མེད་པ་དང་བཅས་བཞུགས་ཤིང་། གཞན་ཡང་དུས་རྒྱུན་གྱི་མཆོད་པར་ཀྱེ་རྡོར་རྩ་རྒྱུད་བརྟག་གཉིས་ཀྱི་རྒྱུད་འདོན། རྡོ་རྗེ་རྣལ་འབྱོར་མའི་སིནྡྷུ་རའི་སྒྲུབ་མཆོད། བླ་མ་མཆོད་ཆོག་རྣམས་ནར་མར་བསྒྲུབས་པ་དང་། ཁྱད་པར་ལོ་དུས་ཀྱི་མཆོད་འབུལ་ལ་དགོངས་ཏེ། རྡོ་རྗེ་བདག་མེད་མའི་སྒྲུབ་དཀྱིལ་གྱི་ཡིག་ཆ་ཡང་རྗེ་ཉིད་ཀྱིས་གསར་དུ་མཛད་ནས། ཁྱི་ལོའི་དུས་དྲན་གྱི་མཆོད་པའི་ཚེ་གསར་དུ་བཙུགས་ཏེ། ད་ལྟ་ཡང་དར་རྒྱས་སུ་ཡོད་པ་སོགས་མདོར་ན་རང་གཞན་གྱི་ལུས་ལོངས་སྤྱོད་ཐམས་ཅད་འཇམ་མགོན་གྲུབ་པའི་དཔའ་བོ་དེ་ཉིད་ཀྱི་དགོངས་པ་ཆོས་དབྱིངས་སུ་རྫོགས་པའི་ཐབས་ལ་རྟག་འགྲུས་སུ་མཛད་པ་འདིར་སྣང་ཞིང་། དེ་ནས་ལོ་དེའི་ནང་དུ་སྤྱིར་གངས་རི་ཅན་གྱི་ལྗོངས་འདིའི་བསྟན་འགྲོ་ཡོངས་ཀྱི་ཕན་བདེ་དང་།
ཁྱད་པར་དཔལ་ས་སྐྱ་པའི་བསྟན་པ་དྲི་མ་མེད་པའི་རྩ་བ་འོད་གསལ་ལྷ་ལས་བབས་པའི་གདུང་བརྒྱུད་རིན་པོ་ཆེ་མི་ཉམས་ཤིང་སྤེལ་བའི་དགོས་པ་ཁྱད་པར་ཅན་གྱི་ཆེད་དུ་བསྙེན་པར་རྫོགས་པ་དགེ་སློང་གི་སྡོམ་པ་དང་། དགེ་ཚུལ་གྱི་བསླབ་པ་ཇི་སྲིད་འཚོའི་བར་དུ་བསྲུང་བར་ཞལ་གྱིས་འཆེས་པ་དེ་ཉིད། དེ་ལས་ཉམས་པ་དང་། ཕྱིས་བླང་དུ་མེད་པ་སོགས་ཀྱི་ཉེས་པ་མི་འབྱུང་བའི་ཕྱིར། ལེགས་པར་གསུངས་པའི་ཆོས་འདུལ་བ་རང་ནས་བཤད་པ་ལྟར་གྱི་བསླབ་པ་འབུལ་བའི་ཆོ་ག་དབུ་རྩེ་རྙིང་མའི་འཇམ་དབྱངས་གཟི་འོད་འབར་བ་དང་། སྔར་རབ་བྱུང་གནང་དུས་དབུའི་གཙུག་ཕུད་ཕུལ་བའི། ཆོས་རྗེ་ས་པཎ་གྱི་དུས་ཀྱི་ཐུབ་དབང་རྡོ་རྗེ་གདན་ཆུང་མ་གཉིས་སྟབས་གཅིག་ཏུ་བཞུགས་པའི་དྲུང་དུ་མཆོད་པ་རྒྱ་ཆེན་པོ་བཤམས་ཏེ། ཆོས་རྒྱལ་འཕགས་པའི་སློབ་མ་རྒྱ་བྱང་སེང་གིས་མཛད་པའི་འདུལ་བའི་འགྲེལ་པ་དང་མཐུན་པར་བསླབ་པ་འབུལ་ཆོག་གི་གསལ་བྱེད་རྗེ་རང་ཉིད་ཀྱིས་གསར་དུ་གནང་བ་དེའི་སྟེང་ནས་འབུལ་ཆོག་ཚུལ་བཞིན་དུ་མཛད་དེ། ཡོངས་རྫོགས་དགེ་བསྙེན་རྡོ་རྗེ་འཛིན་པ་ཆེན་པོའི་བརྟུལ་ཞུགས་ལེགས་པར་བཟུང་། དཔལ་ལྡན་ས་སྐྱའི་སྡེ་བསྟན་པ་གདུང་རྒྱུད་དང་བཅས་པ་འཛིན་སྐྱོང་སྤེལ་གསུམ་གྱི་ཐུགས་ཀྱི་ཁུར་ཆེན་འདེགས་བཟོད་པར་མཛད།
དུས་དེ་ཙམ་ནས་རྗེ་བཙུན་ས་སྐྱ་པའི་ལུགས་གཉིས་ཀྱི་ཕུན་སུམ་ཚོགས་པ་ཆོས་ཀྱི་རྒྱལ་པོ་དཔལ་ལྡན་འཕགས་པའི་མཛད་འཕྲིན་ལ་འགྲན་བཟོད་པ་འདིའི་དབུ་ཚུགས་པ་ཡིན་ནོ། ། དོན་དེ་དག་ལ་འདི་སྐད་སྨྲ་སྟེ། བདེ་གཤེགས་དབྱིངས་སུ་གཟིམས་ནས་རབ་བགྲང་སྟོང་། ། གཉིས་དང་བརྒྱ་ལྔའི་མཚན་མོ་འདས་པའི་ཚེ། ། ཆོས་ཀྱི་ཉིན་བྱེད་འཆར་ཞེས་བཀའི་ལུང་བསྟན། ། དམར་བའི་འོད་འཕྲེང་གསལ་བ་ཁ་བའི་ལྗོངས། ། གང་གི་བསྟན་འགྲོའི་རྩ་ལག་གཅིག་པུ་དང་། ། མཁས་གྲུབ་དཔྱིད་ཀྱི་ཕོ་ཉ་ལེགས་བཤད་ཀྱི། ། ཅ་ཅོ་སྙན་སྒྲོགས་ནོར་འཛིན་དཀར་པོའི་ཚལ། ། བྱེད་པོར་ཁྱོད་ཉིད་རྣམ་གསུམ་འདྲེན་པས་བསྔགས། །
ལུང་བསྟན་བདུད་རྩིས་མྱོས་པའི་བློ་གྲོས་ཆེ། ། སྟོབས་ལྡན་འཆི་མེད་དབང་པོའི་གཉིས་འཐུང་ཁྱོད། ། འཆད་རྩོད་རྩོམ་པའི་སྣ་ཞགས་རིང་པོ་ཡིས། ། ཆོས་མིན་འདམ་བུའི་གྲོང་འཇོམས་ལེགས་བྱས་ལས། ། ཡོངས་རྫོགས་བསྟན་པའི་ཁུར་འདི་འདེགས་བཟོད་ན། ། རྒྱལ་བ་དགྱེས་པའི་མཆོད་པར་འདི་མཆོག་ཅེས། ། གངས་རིའི་མགོན་པོ་ཞི་འཚོ་གྲགས་པའི་མཚན། ། ལྷུག་པར་འདོམས་པའི་ལྗགས་ཀྱི་བ་དན་བྲེལ། ། འཁོར་ལོ་སྡོམ་པ་ཡང་དག་བཤེས་ཀྱི་ཟོལ། ། བུདྡྷ་དྷྭ་ཛས་མགོན་ཁྱོད་རིང་མིན་དུས། །
གྲངས་མེད་འགྲོ་ལ་ཕན་བདེའི་དཔལ་འཇོ་བའི། ། རིན་ཆེན་འབྱུང་བའི་གནས་སུ་འགྱུར་ཞེས་གསུངས། ། འཇམ་མགོན་གྲུབ་པའི་དཔའ་བོས་ཕྱི་རབས་དུས། ། སྐྱེ་དགུའི་སྐྱབས་མགོན་གཅིག་པུར་ཁྱོད་མཐོ་ཞེས། ། བསྟོད་དབྱངས་སྙན་པའི་དབྱར་གྱི་རྔ་ཆེན་སྒྲས། ། སྐལ་བཟང་མདོངས་ལྡན་སྙིང་ལ་སིམ་པ་སྦྱིན། ། དེ་ལྟའི་བཀའ་ཆེམས་དཀར་པོའི་བ་དན་བཞིན། ། ལྷ་མིན་ཉེས་བརྒྱའི་གཡུལ་ལས་དཀར་ཕྱོགས་ལྷ། ། རྒྱལ་བའི་དགའ་སྟོན་རྒྱལ་མཚན་ཕན་བདེའི་གོས། ། རྣམ་བཀྲ་ནོར་བུའི་ཏོག་མཛེས་འདི་ན་མཐོ། །
ད་དུང་སྲིད་འདི་མ་སྟོང་དེ་སྲིད་དུ། ། ལེགས་བྱས་དར་གྱི་ལྷབ་ལྷུབ་གཡོ་བཞིན་དུ། ། ཆོས་སྲིད་མི་ནུབ་རྟག་པར་དགེ་བ་ཡི། ། རྡོ་རྗེའི་སྲོག་ཤིང་རབ་ཏུ་བརྟན་གྱུར་ཅིག། ༈ །།སྤྱི་དོན་བརྒྱད་པ་དེ་ལྟར་སྐུ་གསུང་ཐུགས་ཀྱི་རྟེན་བཞེངས་པ་སོགས་སྤྱིར་བསྟན་པའི་བགྱི་བ་རླབས་པོ་ཆེ་ཇི་ལྟར་བསྐྲུན་པའི་ཚུལ་ནི། དེ་ལྟར་རང་ཅག་རྣམས་ཀྱི་རྣམ་འདྲེན་མཚུངས་པ་མ་མཆིས་པ་འདི་ཉིད་ཀྱིས། འཇམ་མགོན་གྲུབ་པའི་དཔའ་བོ་བསོད་ནམས་དབང་པོའི་ནང་རྟེན་དངུལ་གདུང་རིན་པོ་ཆེ་བཞེངས་པའི་དུས་དེར། རྗེ་ཉིད་ལ་བཀའ་དྲིན་གཞན་དང་མཚུངས་པ་མེད་པའི་རྣམ་འདྲེན་དཔལ་ས་སྐྱ་པ་ཆེན་པོ་སྔགས་འཆང་གྲགས་པ་བློ་གྲོས་རྒྱལ་མཚན་དཔལ་བཟང་པོ་དང་། རིགས་ཐམས་ཅད་དང་དཀྱིལ་འཁོར་ཐམས་ཅད་ཀྱི་ཁྱབ་བདག་དྲུག་པ་རྡོ་རྗེ་སེམས་དཔའ་དང་རྣམ་དབྱེར་མེད་པར་གཟིགས་པའི་རྗེ་བཙུན་མུས་ཆེན་སངས་རྒྱས་རྒྱལ་མཚན་རྣམས་ཀྱི་ཐུགས་དགོངས་ཟབ་མོ་ཆོས་ཀྱི་དབྱིངས་སུ་རྫོགས་པའི་ཕྱིར་དང་། རྒྱལ་ཡུམ་དམ་པ་ལྷ་སྲས་བསོད་ནམས་རྒྱལ་མོའི་དགོངས་རྫོགས་སུ་དམིགས་ཏེ།
ཡབ་རྗེ་ཆོས་ཀྱི་རྒྱལ་པོའི་ནང་རྟེན་དུ་དངུལ་གདུང་རིན་པོ་ཆེ་ངོ་མཚར་ཅན། འཇམ་མགོན་དབང་པོའི་མཚན་ཅན་གྱི་གདུང་རྟེན་དང་རྒྱ་དཔང་མཉམ་པ་ཞིག་དང་། རྗེ་མུས་པ་ཆེན་པོའི་སྐུ་ཚབ་ཏུ་དངུལ་གར་བུ་ལུགས་སུ་བྱས་པ། རྒྱལ་ཡུམ་དམ་པའི་གདུང་རྟེན་ཐོག་ཚད་ཙམ་པ་ཞིག་ལ་སོགས་པ་རྣམས། བློ་ངན་ཞེས་པ་ལྕགས་མོ་བྱའི་ལོ་ཟླ་བ་དྲུག་པའི་གཟའ་སྐར་ཤིས་ཤིང་ཚེས་གྲངས་བཟང་བ་ལ་དབུ་བཙུགས། ཉིད་ཀྱི་རྩ་བའི་བླ་མ་རྣམ་གསུམ་གྱི་ཐུགས་རྗེ་ལས་བྱུང་བའི་རྣམ་འཕྲུལ་བལ་པོའི་རིགས་བྱེད་པ། རཏྣ་ཤིང་། ཛྙཱ་ན་ཤིང་། དྷ་ལམ་ཤིང་། ཀྱེ་ན་ཤིང་།
ལ་དྲན། ག་ན་ཤིང་སྤུན་གསུམ་སྟེ་བརྒྱད་དང་། བྱང་པ་ལྷ་བཟོ་བ་རེ་པ་རྣམས་ཀྱིས་གུས་སྤྲོའི་སྒོ་ནས་བགྱིས་ཏེ། ཁྱི་ལོ་ནག་པ་ཟླ་བའི་ཁོངས་སུ་གེགས་མེད་དུ་ལེགས་པར་གྲུབ་ནས། ཟླ་བ་བཞི་པ་ས་ཀས་ཉ་བའི་དཀར་པོའི་ཕྱོགས་གཟའ་སྐར་འགྲུབ་སྦྱོར་འཛོམ་པའི་ཉིན་རབ་ཏུ་གནས་པ་རྒྱུད་སྡེ་ནས་ཇི་ལྟར་བཤད་པ་བཞིན་སྨིན་རྒྱས་མཛད་ནས་ལྷ་མི་ཀུན་གྱི་བསོད་ནམས་ཀྱི་ཞིང་དམ་པར་དངུལ་གདུང་ཡིད་བཞིན་ནོར་བུ་དེ་ཉིད་ནི། སྔགས་འཆང་ཆོས་ཀྱི་རྒྱལ་པོའི་གདུང་རྟེན་གྱི་གཡོན་དུ་བཞུགས་སུ་གསོལ། རྗེ་བཙུན་མུས་པའི་དངུལ་སྐུ་ངོ་མཚར་ཅན་དེ་ཉིད་ཀྱི་གཟིམ་ཆུང་རྟེན་མཆོད་ཀྱི་གྲྭར་སྤྱན་དྲངས་ཏེ་འབྲལ་སྤངས་སུ་མཛད་ཅིང་། རྒྱལ་ཡུམ་དམ་པའི་གདུང་རྟེན་ནི་དབུ་རྩེ་ཆེན་མོར་བཞུགས་སུ་གསོལ་བ་འདི་ཡིན་ལ། དེ་ལྟ་བུའི་དངུལ་གདུང་སོགས་ཀྱི་སྐུ་རྒྱུ་ལ། ཟངས་ཁལ་བརྒྱ་དང་བདུན་ཅུ་དོན་གཅིག
དངུལ་ཁལ་བདུན། དངུལ་ཆུ་ཞོ་བདུན་ཅུ་དོན་གཅིག གསེར་ཞོ་སུམ་བརྒྱ་དང་ལྔ་བཅུ་ང་གཅིག ཕྲ་རྒྱན་ལ་གཡུའི་རྡོ་རྗེ་རྒྱ་གྲམ་གཉིས། གཡུའི་ནོར་བུ་འབར་བ་གཅིག་དང་པདྨ་གཅིག གཡུའི་པད་སྐོར་ཆེ་ཆུང་འདྲེས་པ་དགུ་བཅུ་གོ་གཅིག མུ་ཏིག་རྡོག་ཆེ་ཞིང་ཤིན་ཏུ་དངོས་གཙང་བ་ཉིས་སྟོང་ཙམ། གཡུའི་རྡོ་རྗེ་གཉིས་དང་། རྡོར་འདྲ་བཞི། གཞན་གཡུ་ཆེ་ཆུང་བསྡོམས་པ་ཉིས་བརྒྱ་ཙམ་སོང་བའི་ཕལ་ཆེར་གྲུ་དཀར་དམར་དང་།
རྒྱ་གཡུ་རྙིང་མ་ཤས་ཆེ་བར་སྣང་ཞིང་། ཡང་བོད་འདིར་རྟེན་བྱིན་རླབས་ཆེ་ཆུང་ནང་བཞུགས་ལ་རག་ལས་པར་བླ་མ་གོང་མ་དག་གསུངས་པ་ལྟར། རྟེན་ལ་ནང་བཞུགས་ཉིད་གཙོ་ཆེ་བར་དགོངས་ནས་ཚུལ་བཞིན་དུ་ཕུལ་བའི་རྣམ་གྲངས་ལ། འཇམ་དཔལ་དབང་པོའི་ཞབས་ཀྱི་དངུལ་གདུང་དང་སྐུ་བརྙན་གཉིས་ཀྱི་ནང་བཞུགས་གཙོ་བོ་ནི་གོང་དུ་བྲིས་པ་ལྟར་དང་། གཞན་ཡང་སྔགས་འཆང་ཆོས་ཀྱི་རྒྱལ་པོ། རྒྱལ་སྲས་གྲགས་པའི་མཚན་ཅན། རྗེ་མུས་ཆེན་གསུམ་གྱི་སྐུ་གདུང་བུངས་ཆེ་བ་བཞུགས་ཤིང་། ཡབ་རྗེ་ཆོས་ཀྱི་རྒྱལ་པོའི་ནང་རྟེན་དངུལ་གདུང་རིན་པོ་ཆེར་གཟུངས་བཞུགས་ཀྱི་གཙོ་བོ་ཡབ་རྗེ་དེ་ཉིད་ཀྱི་སྐུ་བརྙན་ཕྱག་ནས་སྟོང་ཚར་མ་བྱིན་རླབས་ཀྱི་གཟི་འོད་འབར་བ་གཅིག་དང་། དེ་ཉིད་ཞལ་བཞུགས་དུས་རྗེ་འདི་ལ་གནང་བའི་ཚེམས་རིང་བསྲེལ་འབྱོན་བཞིན་པ་གཅིག ཡབ་རྗེ་དེས་རྡོ་རྗེ་ཕུར་པ་དང་ཀྱེ་རྡོར་གྱི་ལྗགས་བསྙེན་མཛད་དུས་ཀྱི་དབུ་ལོ་དང་།
ཞལ་རྒྱན་བུབ། དེ་ཉིད་ཀྱི་རིང་བསྲེལ་ཆེ་བ་བདུན། དེ་ཉིད་ཀྱི་སྐུ་ཆོས། སྐུ་བེམ། གསོལ་གློག་རྣམས་སྐུ་དྲེག་ཅན་དེ་ཉིད་དང་། སྔགས་འཆང་ཆོས་ཀྱི་རྒྱལ་པོ། རྗེ་མུས་ཆེན་གསུམ་གྱི་སྐུ་གདུང་བུངས་ཆེ་བ། རྗེ་མུས་ཆེན་གྱི་སྐུ་ཆོས། དབུ་ལོ། སྔགས་འཆང་ཆེན་པོས་སྐུ་གཟན་སྦྱར་མ་རྣམས་དང་།
ཡང་སྐུ་གཟུགས་བྲིས་འབུར་གྱི་རིགས་ལ། སློབ་དཔོན་པདྨའི་སྐུ་བརྙན་གཏེར་མ་འཁྲུལ་མེད་གཅིག སྔགས་འཆང་ཆེན་པོའི་འབྲལ་སྤངས་མཛད་པའི་ས་ལོའི་སྐུ་བརྙན་དངོས་དང་བྱིན་རླབས་ཁྱད་པར་མེད་པ་གཅིག ཐེག་ཆེན་རིན་པོ་ཆེའི་སྐུ་འདྲ་ཕྱག་ནས་མ་རིང་བསྲེལ་འབྱོན་བཞིན་པ་གཅིག་སོགས་འབུར་སྐུ་བྱིན་རླབས་ཅན་མང་པོ་དང་། བྲིས་སྐུའི་རིགས་ལ། རྗེ་བཙུན་ཆེན་པོའི་ཕྱག་བྲིས་འཁྲུལ་མེད་ཀྱི་བྲིས་ཐང་ལམ་འབྲས་བརྒྱུད་རིམ་ཚང་བ་ངོ་མཚར་ཅན་གཅིག ས་ལོའི་སྐུ་བརྒྱ་ཚར་བཞུགས་པའི་བྲིས་ཐང་སྔགས་འཆང་ཆེན་པོའི་སྐུ་བརྙན་ཡང་བརྒྱ་ཚར་ཡོད་པ་ས་ལོས་ཕྱག་ནས་གྲངས་མེད་མཛད་ཅིང་སྔགས་འཆང་ཆེན་པོས་བཞེངས་པ། ཡང་ཐེག་ཆེན་རིན་པོ་ཆེའི་སྤུར་རས་ལ་སྔགས་འཆང་ཆེན་པོས་བཞེངས་པའི་ས་ལོའི་བྲིས་སྐུ་བྱིན་རླབས་ཅན་གཅིག རྡོ་རྗེ་འཆང་ཀུན་དགའ་བཟང་པོའི་སྤུར་རས་ལ་སྔགས་འཆང་ཆེན་པོས་བཞེངས་པའི་ས་ལོ་དང་རྗེ་དཀོན་མཆོག་ལྷུན་གྲུབ་ཞལ་སྤྲོད་ལ་ལམ་འབྲས་ཉེ་བརྒྱུད་ཀྱིས་བསྐོར་བའི་བྲིས་ཐང་། ཡང་ས་ལོའི་སྤུར་རས་ལ་སྔགས་འཆང་དེ་ཉིད་ཀྱིས་བཞེངས་པའི་ལམ་འབྲས་བརྒྱུད་པའི་སྐུ་ཐང་དགུ་གྲས་གཅིག
རྗེ་མུས་ཆེན་གྱི་བྲིས་སྐུ་ཕྱག་ནས་བརྒྱ་ཚར་མ་རྗེ་ཉིད་ཀྱིས་བཞེངས་པ་གཅིག རྡོ་རྗེ་རྣལ་འབྱོར་མ་བདེ་མཆོག་བླ་མ་བརྒྱུད་པས་བསྐོར་བ་བླ་མ་དམ་པའི་ཕྱག་ནས་མའི་བྲིས་སྐུ་གཅིག ས་ལོ་དང་སྔགས་འཆང་ཡབ་སྲས་གསུམ་གྱིས་རྡོ་རྗེ་ཕུར་པ་དང་ཀྱེ་རྡོར་གྱི་ལྗགས་བསྙེན་མཛད་དུས་ཀྱི་ཐུགས་དམ་རྟེན་ཕུར་པ་དང་ཀྱེ་རྡོར་གྱི་བྲིས་སྐུ་རེ་རེ། འཇམ་དབྱངས་སྐུ་མཆེད་ཀྱི་ཕྱག་ནས་མའི་བདེ་མཆོག་དང་ཀྱེ་རྡོར་གྱི་བྲིས་སྐུ་རེ་རེ་སོགས་བྲིས་འབུར་བྱིན་རླབས་ཅན་བསམ་གྱིས་མི་ཁྱབ་པར་བཞུགས་ཤིང་། རྒྱལ་ཡུམ་དམ་པའི་ནང་རྟེན་ལ། དེ་ཉིད་ཀྱི་གདུང་རུས་ལ་སྔགས་འཆང་གྲགས་པ་བློ་གྲོས་ཀྱིས་ཕྱག་ཚ་གནང་བ་མང་པོ་དང་། སྔ་མོར་རྗེ་འདིས་རྒྱལ་བ་མུས་པ་ཆེན་པོར་ཕྱག་ཚ་ཞུས་པའི་ཚེ། གཅིག་གིས་མང་ན་དངུལ་གདུང་ནང་དུ་མི་ཤོངས་ཤིང་། ཉུང་ན་མི་ཁེངས་པའི་སྐྱོན་དུ་འགྱུར་བ་མངོན་པར་མཁྱེན་ནས། བརྒྱད་ལས་མ་གནང་བ་ཕྱིས་སུ་གཟུངས་རྫོངས་འབུལ་བའི་ཚེ་དེ་བཞིན་དུ་བྱུང་བའི་ཕྱག་ཚ་རྣམས་བཞུགས་སུ་གསོལ།
ཡང་རྗེ་ཉིད་ཀྱི་རྣམ་འདྲེན་རྗེ་བཙུན་མུས་ཆེན་གྱི་སྐུ་འདྲ་དངུལ་སྐུ་ངོ་མཚར་ཅན་དེ་ཉིད་ཀྱི་གཟུངས་བཞུགས་ཀྱི་གཙོ་བོ་ལ་རྫོགས་པའི་སངས་རྒྱས་ཀྱི་འཕེལ་གདུང་། སློབ་དཔོན་པདྨའི་གཏེར་སྐུ་བྱེ་མ་ཨ་ཀྲོང་ལས་གྲུབ་པ་དེ་ཉིད་ལས་བྱོན་པའི་རིང་བསྲེལ། རྗེ་བཙུན་ཆེན་པོའི་དབུ་ཐོད་ལ་འཇམ་དབྱངས་ཀྱི་སྐུ་རང་བྱོན་དུ་བྱུང་བའི་དུམ་བུ། རྗེ་བཙུན་གྱི་ཚེམས་ཀྱི་དུམ་བུ། གནམ་ཁའུ་པའི་དབུ་ཐོད་ལ་ཕྱག་རྡོར་གྱི་སྐུ་དང་ཨ་རང་བྱོན་དུ་འཁྲུངས་པའི་དུམ་བུ། ཆོས་རྗེ་ས་པཎ། བུ་སྟོན་རིན་པོ་ཆེ། ཀུན་མཁྱེན་བསོད་ནམས་སེང་གེ སྔགས་འཆང་གྲགས་པ་བློ་གྲོས་རྣམས་ཀྱི་རིང་བསྲེལ། རྗེ་མུས་ཆེན་དེ་ཉིད་ཀྱི་དབུ་ཐོད་ཀྱི་དུམ་བུ་རྣམས་དང་།
གཞན་ཡང་མུས་ཆེན་དེའི་དབུ་ལོ་བུབས། སྒོམ་ཞྭ་སྐུ་དྲེག་ཆེན་པོ་ཡོད་པ་གཅིག་རྣམས་དང་། གཞན་ཡང་འཕེལ་གདུང་གི་ཕྱེ་མ། ས་ལོ། ཐེག་ཆེན་རིན་པོ་ཆེ། བདག་ཆེན་གྲགས་བློ་བ། འཇམ་དབྱངས་ནམ་མཁའ་རྒྱལ་མཚན་ཡབ་སྲས་གསུམ་གྱི་སྐུ་གདུང་བཏུལ་མ་སྦྱར་བའི་རིལ་བུ། རྒྱ་བོད་ཀྱི་མཁས་གྲུབ་ཕལ་ཆེར་གྱི་གདུང་དང་དབུ་ལོ་སྦྱར་བའི་རིལ་བུ། དགྲ་བཅོམ་པ་ཉི་མ་གུང་པ། བྲམ་ཟེ་མཆེད་བདུན།
བསེ་མཁར་ཆུང་བ། ཆོས་རྗེ་ས་པཎ། ཉན་ཆེན་པ། བླ་མ་དཔལ་ལྡན་སེང་གེ སེམས་དཔའ་ཆེན་པོ། རྒྱལ་ཚབ་ཀུན་དགའ་དབང་ཕྱུག བདག་ཆེན་གྲགས་བློ་བ། འཇམ་དབྱངས་ཤེས་རབ་རྒྱ་མཚོ། བདག་ཆེན་ནམ་མཁའ་རྒྱལ་མཚན། དབོན་སྟོན་སྐྱེར་སྒང་པ།
བླ་མ་མཉམ་མེད་པ། ཞྭ་ལུ་མཁྱེན་རབ་ཆོས་རྗེ། ཤར་ཆེན། ངོར་ཆེན། མཁན་ཆེན་གཡག་པ། འཇམ་དབྱངས་སངས་རིན། ལྷ་མཆོག་སེང་གེ པཎྜི་ཏ་གྲགས་རྡོར། རྗེ་རིན་ཆེན་ཆོས་འཕེལ་རྣམས་ཀྱི་སྐུ་གདུང་། སྔགས་འཆང་ཆེན་པོ་དང་།
རྗེ་མུས་ཆེན་ཉིད་ཀྱི་ན་བཟའི་དུམ་བུ། ཆོས་རྗེ་ས་པཎ་གྱི་གདུང་ཐལ་རིང་བསྲེལ། རྗེ་བཙུན་གྲགས་པའི་ཕྱག་འཕྲེང་ཁུག་གི་དུམ་བུ། རྗེ་ཀུན་དགའ་གྲོལ་མཆོག་གི་དབུ་ཞྭའི་དུམ་བུ། རྗེ་ཡོངས་འཛིན་གྱི་ཚེམས་ཀྱི་དུམ་བུ། འཇམ་དབྱངས་སངས་རིན་པའི་ཤངས་མཚལ་དང་ཆབ་སེར་རིལ་བུ། འཇམ་དབྱངས་ཤེས་རབ་རྒྱ་མཚོའི་དབུ་ཐོད་ཀྱི་དུམ་བུ། འདྲེན་མཆོག་དམ་པའི་ཕྱག་སེན། བྲམ་ཟེ་དྲི་མེད་སྙིང་པོའི་ཕྱག་མཛུབ་ཚིགས་རྐང་གི་དུམ་བུ། ཐེག་ཆེན་པའི་གདུང་ཐལ་དང་སྐུ་ཤ་སྟོབས་ཆེ་བ།
སློབ་དཔོན་པདྨའི་ཚེ་རིལ་དུམ་བུ་དང་། གཞན་ཡང་ཁ་ཆེ་པཎ་ཆེན། རྗེ་བཙུན་ཆེན་པོ། རྒྱལ་པོ་འོད་ཟེར་གོ་ཆ། འུ་ཡུག་པ་རིག་པའི་སེང་གེ ཤར་ཆེན། ངོར་ཆེན། སེམས་དཔའ་ཆེན་པོ། ཀུན་མཁྱེན་ཆེན་པོ། གློ་བོ་མཁན་ཆེན།
འཇམ་དབྱངས་སངས་རིན། གྲུབ་ཆེན་དཔལ་ལྡན་བཀྲ་ཤིས། དཀོན་མཆོག་ལྷུན་གྲུབ། སྤྱན་སྔ་ངག་དབང་ཆོས་གྲགས་རྣམས་ཀྱི་དབུ་ལོ། སྔགས་འཆང་ཆེན་པོས་རྒྱ་བོད་ཀྱི་མཁས་གྲུབ་ཕལ་ཆེར་གྱི་དབུ་ལོ་ཕྱོགས་གཅིག་ཏུ་བསྡུས་ནས་འཇིམ་པ་ལ་སྦྱར་བའི་དབུ་སྐྲ་ཀུན་འདུས་རིལ་བུ། སྔགས་འཆང་ཆོས་ཀྱི་རྒྱལ་པོས་ལོ་གསུམ་སོགས་ལྗགས་བསྙེན་གནང་དུས་ཕེར་གྱི་དབུ་ལོ། འཁོན་དཀོན་མཆོག་རྒྱལ་པོ། ས་ཆེན། བླ་མ་དམ་པ། ངོར་ཆེན་རྡོ་རྗེ་འཆང་།
བྱང་སེམས་ཟླ་བ་རྒྱལ་མཚན། ཀུན་མཁྱེན་བསོད་ནམས་སེང་གེ རྒྱལ་ཚབ་ཀུན་དགའ་དབང་ཕྱུག ཡོངས་འཛིན་དཀོན་མཆོག་འཕེལ། རྒྱལ་སྲས་ཐོགས་མེད་པ། ཀུན་མཁྱེན་སངས་རྒྱས་འཕེལ། འཇམ་དབྱངས་སངས་རིན། རྗེ་དཀོན་མཆོག་ལྷུན་གྲུབ། རྡོ་རྗེ་གདན་པ་ཀུན་དགའ་རྣམ་རྒྱལ། ས་ལོ།
སྔགས་འཆང་ཆེན་པོ་རྣམས་ཀྱི་ན་བཟའི་དུམ་བུ་སོགས་དང་། གཞན་ཡང་བླ་མ་གོང་མ་མང་པོའི་བདུད་རྩི་རིལ་བུ་སྟོབས་ཆེ་བ། ས་ལོའི་ཤངས་མཚལ། ཤངས་སྣབས། སྤུར་རས་དུམ་བུ། ཕུར་པའི་སྲུང་འཁོར་དབུ་ཐོག་ཏུ་ཕུབ་པ་ལ་དབུ་དྲེག་ཆེན་པོ་ཡོད་པ་དེ་ཉིད་ཀྱི་དུམ་བུ་ལ་སོགས་པ་མདོར་ན་བྱིན་རླབས་ཀྱི་རྟེན་བསམ་གྱིས་མི་ཁྱབ་པ་འདུས་པའི་གོང་བུ་ལྟ་བུར་བཞུགས་པ་ཡིན་ལ། དེ་དག་ཐམས་ཅད་ལ་ཐུན་མོང་དུ་ལམ་ཟབ་མོ་བླ་མའི་རྣལ་འབྱོར་གྱི་བརྒྱུད་པ་སོགས་བརྒྱུད་རིམ་ཉེར་བཞི་ཙམ་རེ་དབུ་གཟུངས་ལ་བཞུགས་ཤིང་། སྐུ་གཟུངས་ལ་ཀྱེ་རྡོར་གཙོ་འཁོར་གྱི་སྔགས་སོགས་གཟུངས་རིང་མི་གཅིག་པ་ཉེར་གཅིག་སྤེལ་ཚིག་དང་བཅས་པ་དང་། པད་གཟུངས་ལ་གུར་མགོན་ལྕམ་དྲལ་གྱི་སྔགས་སོགས་གཟུངས་རིང་ཉེར་ལྔ། ཚུལ་བཞིན་དུ་བསྒྲུབས་པའི་གནོད་སྦྱིན་ཕོ་མོའི་འཁོར་ལོ་དང་བཅས་པ་བཞུགས་པ་སྟེ།
དེ་ལྟ་བུའི་རྟེན་ངོ་མཚར་ཅན་རྣམས་ལ་རྗེ་ཉིད་འཁོར་རིག་པ་འཛིན་པ་མང་པོ་དང་བཅས་པས་རབ་ཏུ་གནས་པ་རྒྱུད་སྡེ་ནས་བཤད་པ་ཚུལ་བཞིན་དུ་མཛད་དེ། དུས་དེར་ནམ་མཁའ་དྲི་མ་མེད་པ་ལ་ལྷ་རྣམས་ཀྱི་མེ་ཏོག་གི་ཆར་ཁ་བ་ལྟར་བབས། བཀྲ་ཤིས་པའི་དགེ་མཚན་ཕྱོགས་ཐམས་ཅད་དུ་ཁྱབ་པར་གྱུར་པ་ཡིན་ནོ། ། དེ་ནས་སྔགས་འཆང་བླ་མ་འདི་ཉིད་དགུང་ལོ་ཉེར་དྲུག་ཏུ་ཕེབས་པ་རྔ་ཆེན་ཞེས་པ་ཆུ་ཕོ་ཁྱི་ལོ་ཟླ་བ་དྲུག་པའི་ནང་དུ་འཕགས་པ་ཕྱག་ན་རལ་གྲིའི་རྣམ་པར་སྤྲུལ་པ་ཆོས་རྒྱལ་ཁྲི་སྲོང་ལྡེའུ་བཙན་གྱི་སྐུ་དྲིན་ལས་བོད་འདིར་རབ་ཏུ་བྱུང་བ་ལ་སྔ་བ། སད་མི་མི་བདུན་དུ་གྲགས་པ་བྱོན་པའི་ནང་ཚན་སྦ་གསལ་སྣང་ངམ་རབ་ཏུ་བྱུང་བའི་མཚན་སྦ་ཡེ་ཤེས་དབང་པོར་གྲགས་པའི་དབོན་སྲས་ཀྱི་རྒྱུད་དུ་འཁྲུངས་ནས། བོད་ཁམས་ཀྱི་ས་ཆེན་པོ་བདག་གིར་མཛད་པའི་མི་དབང་ཀརྨ་བསྟན་སྐྱོང་དབང་པོས་ལུགས་གཉིས་ཀྱི་ཕུན་ཚོགས་ཐམས་ཅད་འདུ་བའི་བསྟི་གནས་གཞིས་ཀ་བསམ་གྲུབ་རྩེར་སྤྱན་དྲངས་ཏེ། དེ་དུས་མི་དབང་དེས་ཆབ་སྲིད་ཀྱི་ཁུར་བཞེས་ནས། དམ་པ་འདི་ལ་ཆོས་ཀྱི་བཀའ་འབྲེལ་ཞུས་པའི་ཐོག་མ་ཡིན་པས། མི་དབང་ཆེན་པོར་རྟེན་འབྲེལ་ལེགས་ཚོགས་ལ་དགོངས་ནས་ཟང་ཟིང་གི་གནང་སྐྱེས་རྒྱ་མི་ཆུང་ཙམ་དང་བཅས། རྒྱལ་རིགས་སྣ་བདུན་གསེར་ཟངས་ལས་གྲུབ་པ་ངོ་མཚར་བ་ཞིག་སྩལ་ནས་རྟེན་འབྲེལ་ཟབ་མོའི་སྒོ་སྒྲིག་པར་མཛད་ཅིང་།
ཟླ་བ་གཉིས་ཙམ་གྱི་བར་རྒྱལ་ཁབ་ཆེན་པོར་གདན་ཆགས། རྗེ་བཙུན་ས་སྐྱ་པའི་ཡབ་ཆོས་རྡོ་རྗེ་ཕུར་པའི་རྡུལ་ཚོན་གྱི་དཀྱིལ་འཁོར་ཆེན་པོ་བཞེངས། དཔོན་སློབ་བཅུ་ཕྲག་ལྔ་ཙམ་གྱིས་ཞག་དུ་མའི་བར་དུ་དཀྱིལ་འཁོར་སྒྲུབ་མཆོད་དང་། མི་དབང་ཆེན་པོ་དྲུང་འཁོར་མང་པོ་དང་བཅས་པ་རྣམས། འཕྲིན་ལས་ཀྱི་ལྷ་རྡོ་རྗེ་ཕུར་པའི་དབང་ཟབ་མོའི་སྒོ་ནས་སྨིན་ཅིང་གྲོལ་བའི་ལམ་ལ་བཀོད། གཞན་ཡང་དེ་དུས་རྒྱལ་ཁབ་ཆེན་པོ་དེར་མི་དབང་ཆེན་པོའི་རིམ་གྲོ་སྒྲུབ་པའི་ཕྱིར། དབུས་གཙང་གི་ཆོས་གྲྭ་ཆེན་པོ་རྣམས་ནས་དགེ་འདུན་སྟོང་ལ་ཉེ་བ་རེ་རྒྱུན་དུ་འདུ་བའི་སྐབས་ཡིན་པས། དེ་དག་གི་ཁྲོད་ནས་ལུང་རིགས་སྨྲ་བའི་སྡེ་སྣོད་འཛིན་པ་དང་། རྒྱུད་དོན་སྨྲ་བའི་རྡོ་རྗེ་འཛིན་པ་བརྒྱ་ཕྲག་ལས་བརྒལ་བ་ལ་ཡང་། རྡོ་རྗེ་གཞོན་ནུའི་སྟོད་ལས་བྱང་ཆུབ་སྒྲུབ་པའི་དབང་གི་བཀའ་དྲིན་སྩལ་ཏེ།
རྒྱལ་ཁབ་ཆེན་པོ་ཆོས་དཀར་གྱི་སྣང་བས་ཁྱབ་པར་མཛད་པས། ས་སྐྱོང་ཆེན་པོ་ཡང་དེ་ནས་བཟུང་ཆོས་ཕྱོགས་ཁོ་ན་ལ་ཐུགས་གཞོལ་ཞིང་། ལྷག་པར་རྡོ་རྗེ་ཕུར་པ་ལ་གཏིང་ནས་དད་པ་ཞིག་བྱུང་། དེའི་ཚེ་སྒྲུབ་མཆོད་ཀྱི་ས་འདུལ་དང་། དགྲ་བགེགས་གྲུབ་ཀྱི་འཆམ་སོགས་ཀྱི་ཚེ། དཔོན་སློབ་རྣམས་འཆམ་རྭར་མ་ཕེབས་ཙམ་གྱི་སྔ་དྲོ་ཆར་ཤིན་ཏུ་ཆེ་བ་བབས་ནས། དེ་ཉིན་སྐུ་འཆམ་གནང་མི་ཐུབ་པ་ལ་ཀུན་བློ་ཐག་ཆོད་པ་ཞིག་བྱུང་འདུག་ཀྱང་། རྗེ་ཉིད་ཀྱིས་མཆོད་གཡོག་པར་དམོད་ནས་ཞིག་གནང་ནས། སྟེང་དུ་སོང་ལ་འདི་མཁའ་ལ་ཐོར། རྐང་གླིང་ཡང་དྲག་ཏུ་བུས་ཤིག་པར་བསྒོས་པ་བཞིན།
དེས་ཀྱང་ཇི་ལྟར་གསུངས་པ་བཞིན་བྱས་པས། དེ་མ་ཐག་ཆར་ཆད་དེ། སྐུ་འཆམ་ལ་ཕེབས་པས། དེ་ཉིན་མཐའ་ཐམས་ཅད་ཆར་མུན་གྱིས་བསྐོར་བ་ལ། ཕྱོགས་དེར་སྐུ་འཆམ་མ་གྲོལ་གྱི་བར་དུ་ཆར་གཏན་མ་བྱུང་པ་ན། ཆོས་རྒྱལ་བློན་འབངས་སོགས་དེར་འདུས་ཐམས་ཅད་རྗེ་འདིས་ཆོས་སྐྱོང་ལ་བཀའ་བསྒོ་མཛད་པའི་བྱིན་རླབས་ཀྱི་མཐུ་ཡིན་པར་ངེས་ཤིང་། དེ་ལྟར་དུ་ཀུན་མགྲིན་གཅིག་པར་གླེང་བར་བྱེད་དོ། ། གཞན་ཡང་དེ་དུས་རྡོ་རྗེ་ཕུར་པའི་གཏོར་བཟློག་གཅིག་ཀྱང་གནང་བའི་བསྒྲལ་ལས་ཀྱི་དུས། གང་ནས་བྱུང་ཆ་མེད་པར་གློ་བུར་དུ་བྱེའུ་ཞིག་ལིང་གའི་རྩར་བབས་བྱུང་བ། དེ་མ་ཐག་བྲང་བརྡབས་པའི་རྐྱེན་བྱས་པ་འདྲ་བ་ཞིག་གིས་ཤི་བ་ན།
དགྲ་བགེགས་དངོས་སུ་ཁུགས་པའི་མཚན་མར་ཀུན་གྱིས་འཛིན་པ་ཞིག་བྱུང་ཞེས་ཀྱང་ཐོས་ལ། དེ་ལྟར་རྡོ་རྗེ་ཕུར་པའི་དབང་དང་ཚེ་བཀའ་སོགས་ས་སྐྱོང་ཆེན་པོ་འཁོར་དང་བཅས་པ་རང་རང་འདོད་ཆོས་མང་པོས་སོ་སོའི་རེ་འདོད་ཡིད་བཞིན་དུ་འགེངས་པར་མཛད་པས་མི་དབང་དེ་ཉིད་ཀྱང་བཅོས་མ་མ་ཡིན་པའི་དད་གུས་ཆེར་བརྟས་ཏེ། རྗེ་ཉིད་དེང་སང་ཡང་ཕུར་སྒྲུབ་སོགས་ཀྱི་ཚེ་སྐུ་ལ་བཞེས་པའི་གསོལ་ཕོར་ཤིན་ཏུ་དངོས་གཙང་བ་འབྲུག་རིས་མང་པོ་བྱས་པ། བཀྲལ་ཐགས་ཀྱི་རྡོ་རྗེ་གོང་བཅས་ངོ་མཚར་ཅན་འདི་ཉིད་སོགས་ཟང་ཟིང་གི་འབུལ་ནོད་རྒྱ་དཔང་ཤིན་ཏུ་ཆེ་བ་དང་། ལྷག་པར་གདན་ས་ཆེན་པོའི་ཆོས་གཞིས་ཆེ་ཕྲན་ཐམས་ཅད་ལ་ཁྲལ་རིགས་གཏན་ནས་འགེལ་བཀོད་མི་ཞུ་བའི་གཏན་ཚིགས་ཀྱང་གུས་སྤྲོའི་སྒོ་ནས་ཕུལ། དེ་ནས་བཟུང་སྟེ་ལོ་གྲངས་མང་པོའི་བར་དུ་ས་ཕྱོགས་དེ་བྱིན་ཆགས། རྒྱལ་པོ་ཉིད་ཀྱང་ཡངས་པའི་ས་ལ་སྟོབས་ཀྱི་འཁོར་ལོས་དབང་བསྒྱུར་ཞིང་། ཆོས་རྒྱལ་གོང་མའི་རིང་ལུགས་འཛིན། རྒྱལ་ཁབ་ཆེན་པོ་ཡང་འཕགས་པ་དགེ་སློང་གི་དགེ་འདུན་མང་པོས་ཡོངས་སུ་གང་སྟེ། ཆོས་སྤྱོད་བཅུ་ལ་གཞོལ་ཞིང་ཆོས་ཀྱི་གཏམ་དིར་རེ་བ།
གྲོང་ཁྱེར་བ་རྣམས་ཀྱང་ཕ་རོལ་གྱི་དམག་དཔུང་སོགས་ཀྱིས་འཚེ་བ་མེད། ལོ་འབྲས་ཐམས་ཅད་ཕུན་སུམ་ཚོགས་པ་སྨིན་ཅིང་རྒྱས་པས་དགའ་སྤྲོའི་གླུ་དབྱངས་བྱིས་པ་ཚུན་ཆད་ཀྱང་འཚེར་བ། རྒྱལ་ཁམས་ཐམས་ཅད་བདེ་ཞིང་སྐྱིད་པའི་དཔལ་ལ་སྤྱོད་ཅིང་གནས་པ་དེ་ཡང་བདག་ཅག་གི་ཡོངས་འཛིན་དམ་པ་འདིས། ཕྱོགས་དེར་རྡོ་རྗེ་ཕུར་པའི་ས་ཆོག་ཚུལ་བཞིན་དུ་མཛད། ས་སྐྱོང་ཆེན་པོ་དེ་ལ་རིན་ཆེན་སྣ་བདུན་སྩལ་པའི་རྟེན་འབྲེལ་ཟབ་མོའི་སྒོ་བསྒྲིགས། གསང་སྔགས་ཟབ་མོའི་ཆོས་ཀྱི་དགའ་སྟོན་གྱིས་ཀུན་ཚིམས་པར་མཛད་པའི་མཐུ་ལས་བྱུང་བར་ཤེས་ལྡན་གཟུར་གནས་ཀུན་མཐུན་པར་མགྲིན་པ་སྐྱོང་བར་བྱེད་དོ། ། དེ་ནས་ཡར་ལམ་གཉན་ལོ་དར་མ་གྲགས་ཀྱིས་བྱིན་གྱི་བརླབས་ཤིང་། ཞིང་སྐྱོང་དབང་ཕྱུག་ཞལ་བཞི་པའི་མེ་འབར་གྱི་གཙུག་ལག་ཁང་དར་ལུང་དུ་བསྐང་གསོ་རྒྱས་པ་དང་། བསྟན་པ་དང་བསྟན་འཛིན་གྱི་འཕྲིན་ལས་རྒྱས་པའི་བཀའ་བསྒོ་འཕྲིན་བཅོལ་ཡང་དག་པ་མཛད་ནས་དཔལ་ས་སྐྱར་ཕེབས་ཏེ། སྔགས་འཆང་ཆོས་ཀྱི་རྒྱལ་པོའི་དུས་མཆོད་ཕུར་སྒྲུབ་ཆེན་མོ་སྔར་རྒྱུན་བཞིན་གནང་།
དེ་ནས་ལོ་དེའི་ཟླ་བ་དགུ་པའི་གཟའ་སྐར་བཟང་བ་ལ། ཤར་ཁ་ཆོས་ཀྱི་རྒྱལ་པོའི་གདུང་རིགས་དྲི་མ་མེད་པ་འཛིན་པ་མི་དབང་བསོད་ནམས་མཐུ་སྟོབས་དབང་པོའི་སྡེ་དང་། དེ་ཉིད་ཀྱི་སྲས་ཀྱི་ཐུ་བོ་ཆོས་ཀྱི་རྗེ་རིན་པོ་ཆེ་ངག་དབང་བསོད་ནམས་རྒྱལ་མཚན་ལ་སོགས་པ་མི་ཆེན་དུ་མ་དང་། གདན་ས་ཆེན་པོ་འདི་ཉིད་ཀྱི་ཆོས་གྲྭ་ཕན་ཚུན་གྱི་མཁན་ཆེན། བརྒྱ་ཚེ་དཔོན། ཆོས་ལས་པ་སོགས་གཉུག་མར་གནས་པའི་བླ་མ་སློབ་དཔོན་མང་པོ། གདན་སའི་ཉེ་སྐོར་སོགས་ཀྱི་དགོན་སོ་སོའི་བླ་མ་གྲྭ་རིགས་དང་བཅས་པ། དཔལ་ས་སྐྱའི་ཆོས་གྲྭ་ལྷོ་བྱང་གི་དགེ་བའི་བཤེས་གཉེན་ཐམས་ཅད། སྒྲུབ་པ་མོ་དང་། སྐྱེ་བོའི་རིགས་མང་པོ་དང་བཅས་པའི་ཆོས་ཉན་སུམ་བརྒྱ་ཙམ་འདུས་པ་ལ་རྗེ་བཙུན་ས་སྐྱ་པའི་ཐུན་མོང་མ་ཡིན་པའི་ཡབ་ཆོས་བདག་མེད་མཁའ་འགྲོའི་ཞལ་བཅུད་མ་ཉམས་པ།
འཇིགས་བྲལ་རྣལ་འབྱོར་དབང་ཕྱུག་བི་རཱུ་པས་དངོས་སུ་གསོལ་བའི་མན་ངག་གི་རྒྱུན། གསུང་ངག་རིན་པོ་ཆེ་ལམ་འབྲས་བུ་དང་བཅས་པའི་གདམས་པ་ཟབ་མོ་སྙན་བརྒྱུད་བཞི་ལྡན་གྱི་སྒོ་ནས། ལམ་འབྲས་གླེགས་བམ་དང་། པུ་སྟི་དམར་ཆུང་སོགས་རྒྱབ་ཆོས་ལུང་གི་ཚོགས་གྲངས་མེད་པ་དང་བཅས་པ་ཟླ་བ་གསུམ་གྱི་བར་ཤིན་ཏུ་སྨིན་ཅིང་རྒྱས་པ་ཞིག་སྩོལ་བར་མཛད་ཅིང་། གཞན་ཡང་ལམ་ཟབ་ཕྱི་ནང་གཉིས། བིར་བསྲུང་ཐུན་མོང་དང་ཐུན་མོང་མ་ཡིན་པ། བརྡ་དོན་གསལ་བ། བརྡ་ཆིག་བརྒྱུད་ཐུན་མོང་བ་སོགས་ཆ་ལག་ཕལ་ཆེར་ཡང་སྩལ་ཅིང་། དེ་དུས་ནུབ་གཅིག་རྗེ་འདིའི་མནལ་ལམ་དུ་གོང་དུ་བཀོད་པའི་འཇམ་མགོན་བསོད་ནམས་དབང་པོས་མགོན་པོའི་དབང་དུ་མ་བསྐུར་བའི་ཚུལ་དེ་དང་། གཞན་ཡང་གྲུབ་མཆོག་དབང་པོའི་མཚན་ཅན་དེ་ཉིད་ཤིན་ཏུ་དགྱེས་པའི་གསུང་ལས།
ཁྱེད་ལ་རྡོ་རྗེ་གདན་པ་ཀུན་དགའ་རྣམ་རྒྱལ་གྱིས་དབང་བསྐུར་མཛད་དུས་ཀྱི་ཁྱོར་ཆུའི་སྣོད་འཁྲུལ་མེད་དུང་ཆོས་ངོ་མཚར་ཅན་ཡོད་པ་དེ་ངེད་ལ་དགོས་པ་འདུག་ཅེས་གསུངས་བྱུང་བ་ན། རྗེ་འདིའི་ཐུགས་ལ་ཨེ་མ་ངོ་མཚར་ཆེ། དུང་ཆོས་དེ་ལག་ན་ཡོད་པའི་འཕྲོས་ཟུར་ཙམ་ཡང་རྗེའི་སྐུ་འཁོར་བ་སོགས་སུ་དང་འཕྲོས་མ་བྱུང་བར་འདི་བཞིན་གྱི་བཀའ་སྩལ་ཕེབས་པ་ནི་ཐུགས་མཁྱེན་གྱིས་དགོངས་པ་ལས་གཞན་དུ་མ་འདས་སོ་སྙམ་དུ་དགོངས་པའི་མོད་ལ་མནལ་སད་པས། རང་གི་དད་མོས་ཀྱིས་མ་བསླུས་ན། རྗེ་གྲུབ་ཐོབ་ཀྱི་གཙུག་རྒྱན་དེ་ཉིད་ཀྱི་ཐུགས་རྗེ་ལ་ཉེ་རིང་མེད་པར་འདུག་དགོངས་པའི་ཡིད་ཆེས་ཀྱི་ཐུགས་དད་ཅི་ཡང་ཞིག་འཁྲུངས་པ་བྱུང་ཞེས་རྗེ་ཉིད་ཀྱི་གསུང་ལས་ཐོས་ཤིང་། གཞན་ཡང་གསུང་ཆོས་ཀྱི་གནས་སྐབས་ཕལ་ཆེར་ནམ་མཁའ་ལ་འཇའ་འོད་དང་། མེ་ཏོག་འབབ་པ་སོགས་ངོ་མཚར་བའི་ལྟས་མང་པོ་དང་། ལྷག་པར་སེམས་བསྐྱེད་ཆེན་མོའི་ཉིན་ནམ་མཁའ་ཤིན་ཏུ་དྭངས་པ་ལ་འཇའ་འོད་ཁ་དོག་སྣ་ཚོགས་པས་གུར་ཕུབ་པ་དང་། ལྷའི་མེ་ཏོག་གི་ཆར་ཁ་བ་ལྟར་བབས་པ་ནི་དེར་འདུས་ཀུན་གྱི་མིག་གི་སྤྱོད་ཡུལ་དུ་གྱུར་ཏོ། ། དེ་དུས་བྱ་ཡུལ་ལོ་དགོན་པ་ནས་འབྲོམ་སྟོན་རྒྱལ་བའི་འབྱུང་གནས་ཀྱི་ཐུགས་སྲས་སྤྱན་སྔ་ཚུལ་ཁྲིམས་འབར་གྱི་རྣམ་པར་སྤྲུལ་པ་ཆོས་ཀྱི་སྤྱན་ལྡན་ཀུན་དགའ་དོན་གྲུབ་གདན་ས་ཆེན་པོ་དང་སྔགས་འཆང་བླ་མ་འདི་ཉིད་མཇལ་བཞེད་ཡོད་པ་བཞིན།
བདག་ཉིད་ཆེན་པོ་འདིས་ཀྱང་གསུང་ཆོས་འདྲ་གསན་དགོངས་པས་ས་སྐྱར་ཕེབས། དགོས་ཚུལ་གྱི་ཕེབས་སྒོ་སྩལ་པ་ལྟར། ལོ་དེ་ནང་དུ་གདན་སར་ཕེབས་ཏེ། དམ་པ་དེ་ལ་གོང་དུ་བཀོད་པ་ལྟར་གྱི་གསུང་ཆོས་ཕལ་ཆེར་དེ་དུས་གསན་པ་ཡིན་སྣང་ཞིང་། རྗེ་འདིས་ཀྱང་ཟབ་ཆོས་འགའ་ཞིག་སྩལ་པར་ངེས་ལ། གཞན་ཡང་རྗེ་སྤྱན་སྔ་བ་དེས་གདན་ས་ཆེན་པོ་འདིར་ལན་གསུམ་ཕེབས་པའི་སྐབས་ཐམས་ཅད་ལ་ཟབ་ཆོས་གསན་པ་ཁོ་ན་མཛད་པས། བདག་ཉིད་ཆེན་པོ་འདིའི་ཡོངས་འཛིན་རྣམས་ཀྱི་ནང་ནས་བཀའ་ཆོས་གསན་པའི་རྣམ་གྲངས་འདི་མང་ཞིང་། ཕན་ཚུན་དག་སྣང་དང་གུས་ཞེན་ཆེ་བའི་སྟོབས་ཀྱིས་སོ་སོ་ནས་གཅིག་ཤོས་ཀྱི་སྙན་པ་ཁོ་ན་གསུངས། ཐུགས་ནང་ཡང་ཤིན་ཏུ་གཙང་པས་འཕྲལ་ཡུན་གྱི་བཀའ་མཆིད་ཁག་ཆེ་བ་ཀུན་འཆབ་མེད་དུ་ལྷུག་མོལ་མཛད་པའི་ཐུགས་ཡིད་གཅིག་འདྲེས་ཤིག་ཡིན་པ་དེའི་རྒྱུ་མཚན་གྱིས་རྗེ་སྤྱན་སྔ་བ་ཉིད་ལ་ཕར་ཟབ་ཆོས་གསན་པའི་ཡོངས་འཛིན་དང་། ཚུར་ནོད་པའི་སློབ་བུའི་ཚོགས་མང་དུ་ཡོད་ཀྱང་།
གཞན་སུ་ཞིག་ཀྱང་མི་སེམས་པའི་ཚུལ་གྱིས་ཞིང་གཤེགས་དུས་ཀྱང་། ལོ་དགོན་པའི་རྟེན་གྱི་གཙོ་བོ་སྔོན་ལྷ་སའི་ཇོ་བོ་རིན་པོ་ཆེའི་བཟོ་ཕུད་དུ་བཞེངས་པའི་ཐུབ་པ་འོད་ཟེར་འགྱེད་དུ་གྲགས་པ་དང་། ཇོ་བོ་རྗེ་ལ་བོད་དུ་བྱོན་ན་བསྟན་འགྲོའི་དོན་རྒྱ་ཆེན་པོ་ནུས་པའི་ལུང་བསྟན་མཛད་པས་ལུང་བསྟན་སྒྲོལ་མར་འབོད་པའི་སྐུ་བརྙན་ངོ་མཚར་ཅན་ཇོ་བོ་ཉིད་ཀྱིས་བོད་དུ་སྤྱན་དྲངས་པ་བྱིན་རླབས་ཀྱི་གཟི་བྱིན་འབར་བ་གཉིས་པོ་འདི། སྔགས་འཆང་བླ་མ་གང་གི་ཕྱག་ཏུ་ཕུལ་ཞིག་པའི་བཀའ་ཆེམས་གསུང་ཤོག་ཏུ་འཁོད་པ་མཛད་པ་བཞིན་རྗེ་འདིའི་དྲུང་དུ་གེགས་མེད་འབྱོར་ཏེ། རིན་པོ་ཆེ་གསེར་གྱི་ཁྲི་རྒྱབ་བླ་གབ་དང་བཅས་པ་ལ་གཡུའི་ཕྲ་ཚོམ་གྱིས་སྤུད་པ་ཡིད་དུ་འོང་བ་གསར་དུ་བསྐྲུན་ནས་ཕུལ་ཏེ། གཟིམ་ཆུང་རྟེན་གྱི་གྲྭར་བཞུགས་སུ་གསོལ་བ་འདི་ལགས་སོ། ། དེ་ལྟར་བདག་ཉིད་ཆེན་པོ་འདིས་ཆོས་ཀྱི་སྤྱན་ལྡན་ཀུན་དགའ་དོན་གྲུབ་ལ་ཟབ་ཆོས་མང་དུ་ནོད་པར་མཛད་པའི་སྐབས། དཔལ་མགོན་ཞལ་གྱི་རྗེས་གནང་བྲམ་ཟེ་མངལ་གཏད་གསན་པའི་ནུབ་མོ་བདག་ཉིད་ཆེན་པོ་འདིའི་མནལ་ལམ་དུ་རྗེ་སྤྱན་སྔ་བ་དང་། དམ་པ་འདི་གཉིས་དཔལ་ས་སྐྱའི་དབུ་རྩེ་རྙིང་མ་ན་ལྷན་ཅིག་བཞུགས་འདུག་པ་ལ། རྣལ་འབྱོར་པའི་ཆ་ལུགས་བྱས་པ་གཟུགས་བོངས་ཆེན་པོ་མགོ་ལ་རལ་པའི་ཐོར་ཅོག་ཤིན་ཏུ་ཆེ་ཞིང་རྔམ་པ།
ལུས་ལ་རུས་རྒྱན་དང་གཡེར་ཁའི་སྒྲ་སིལ་ཆོམ་མེ་བ་དང་བཅས་པས་བརྒྱན་པ་ཞིག་རྗེ་གཉིས་ཀྱི་དྲུང་དུ་བྱུང་བ་ན། སྔགས་འཆང་བླ་མ་འདིས་རྣལ་འབྱོར་པའི་ཚུལ་དེ་ལ། སྤྱན་སྔ་རིན་པོ་ཆེ་འདི་ཉིད་དགེ་བའི་བཤེས་གཉེན་ཅི་དང་མི་འདྲ་བ་ཞིག་ཡིན་ཚུལ་སོགས་བསྟོད་བསྔགས་མང་དུ་མཛད་པས། དེ་ན་རེ། དེ་བཞིན་ཡིན་ལས་ཆེ་སྟེ། ང་ནི་ཁྱེད་རང་གིས་སྤྱན་ཧུར་རེ་གཟིགས་པ་དེ་ཟིལ་ཆེ་བ་ཞིག་ཡོང་གི་འདུག་ཅིང་། ཁྱེད་རང་ལྷག་བསམ་པ་ཡོད་ཟེར་བ་ན་མནལ་སད་དེ། དཔལ་མགོན་འདི་ངེད་རང་ལ་འགོ་བའི་ལྟས་སུ་འདུག་དགོངས་ནས། དེ་གོང་ཐུགས་དམ་བསྐང་གསོའི་ཚེ་ཐུགས་བྲེལ་འཛིངས་ཆེས་པའི་དུས་ཞལ་གྱི་བསྐང་གསོ་ཟུར་པ་ཆག་མེད་རང་གནང་མ་བདེ་བ་ཁ་རེ་བྱུང་ཡང་། དེ་ནས་བཟུང་སྟེ་མ་ཆག་པ་ཁོ་ན་མཛད་པའི་དགོངས་པ་གཏད་ནས་ཕལ་ཆེར་དེ་ཀ་བཞིན་གནང་ཐུབ་ཀྱང་།
རེ་ཞིག་ན་ཐུགས་མཉེལ་བས་ཆད་པ་ཞིག་བྱུང་བའི་ནུབ་མོ། བཞི་ཐོག་བླ་བྲང་གི་མཁའ་སྤྱོད་དུ་གཟིམ་ཆུང་མཛད་པའི་སྐབས་མནལ་དང་འོད་གསལ་འདྲེས་མ་ཞིག་ལ། མེ་སྟག་འདྲ་བའི་འོད་དམར་པོ་ཞིག་གིས་གཟིམ་ཆུང་གི་ནང་ཐམས་ཅད་ཁྲིག་སྟེ་ཁེངས་བྱུང་བ་ན། རྗེ་ཉིད་ཅུང་ཟད་ཐུགས་ཞེད་ཉམས་ཀྱིས་རིངས་སྟབས་སུ་གཟིམ་སྒོ་ཕྱོགས་ལ་གཟིགས་པས། སྔར་དབུ་རྩེར་བྱུང་བའི་རྣལ་འབྱོར་པ་དེས་གཟིམ་ཆུང་གི་སྒོ་ཡོལ་གྱི་རྒྱབ་ནས་མགོ་ཉང་སྟེ་བལྟས་བྱུང་བ་ན། སྐུ་ཟི་བུན་བྱེད་པ་དང་མནལ་སད་ཅིང་། ཕྱིས་གནས་ཚུལ་དེ་གཞན་ལ་ཟློ་ཙ་ན། ད་དུང་ཡང་ཟི་བུན་རང་ཡོང་གི་འདུག་ཅེས་རྗེ་ཉིད་ཀྱི་གསུང་ལས་དངོས་སུ་ཐོས་པ་བྲིས་བ་ལ་གཉན་མགོན་ཆེན་པོས་བཟོད་པར་མཛོད་ཅིག གཞན་ཡང་རྗེ་འདི་ལ་གཉན་མགོན་ཆེན་པོ་འགོ་བའི་ཚུལ་ཤིན་ཏུ་མང་སྟེ། ལན་གཅིག་ཞལ་གྱི་མན་ངག་རྫས་དང་འཁོར་གཏད་པ་ཉིད་ཐུགས་ཉམས་སུ་བསྟར་བཞེད་ནས་སྐུ་མཚམས་བཅད་དེ།
བཀྲ་ཤིས་ཁ་བཏགས་ལ་རྗེ་ཉིད་ཀྱི་མཚན་དང་། ཞལ་སློབ་འགའ་ཞིག་གི་མིང་ཡང་བྲིས་ནས། སྐུ་ཚེ་རིང་ཞིང་ཕྱི་མ་དག་པའི་ཞིང་དུ་སྐྱེ་བའི་སྨོན་ལམ་འཕྲིན་བཅོལ་བྲིས་པའི་མདའ་དར་ཞལ་གྱི་གཏོར་མ་ལ་བཙུགས་ཏེ། མན་ངག་དེ་ཉམས་བཞེས་སྨིན་འགྲུབ་མཛད། སླར་སྐུ་མཚམས་གྲོལ་ནས་སྐྱེད་ལྷས་སུ་བསྐང་གསོར་ཕེབས་པའི་ཚེ། སྔར་གྱི་བཀྲས་བཏགས་དེ་བྲག་སྒོར་འཇུག་པ་གནང་ནས་བསྐང་གསོ་དང་འཕྲིན་བཅོལ་སྨིན་རྒྱས་མཛད་པ་གྲོལ་ནས་ས་སྐྱར་ཕེབས་དུས་ནམ་མཁའ་ཤིན་ཏུ་དྭངས་པ་ན། རྗེ་འདི་མཚལ་ཁྲག་གི་བསྙུན་གཞིའི་སྟབས། ཉི་མའི་ཚ་དུག་སྐུ་སྟོད་ལ་འཕོག་མི་ཉན་པ་ཞིག་ཡོད་པའི་ཁར། དེ་དུས་ཟླ་བ་དྲུག་པའི་ཉི་མ་ཤིན་ཏུ་ཚ་བའི་སྐབས་ཡིན་པར་བརྟེན། ཕེབས་ཀར་ཁོ་བོས་བཀྲས་བཏགས་ལ་བྲིས་པའི་དོན་བཞིན་འགྲུབ་ངེས་ན།
འདི་ནས་ས་སྐྱ་བར་ལ་ཚ་གདུང་མེད་པའི་བསིལ་པོ་ཞིག་དང་། དེ་མིན་དེ་ལས་ལྡོག་པ་ཞིག་མཛོད་ཅིག་པར་དཔལ་མགོན་ཉིད་ལ་དམོད་བོར་མཛད་ནས་ཕེབས་པས། ཆིབས་ཐོག་ཁེལ་མ་ཐག་ཤར་ཕྱོགས་ནས་སྤྲིན་ཆེན་པོ་ཞིག་སྐྱེས། དེ་ཇེ་ཆེ་ཇེ་ཆེར་སོང་ནས་དཔོན་སློབ་རྣམས་ཕེབས་ཕྱོགས་དང་མཐུན་པར་སྤྲིན་དག་ཀྱང་འཕེལ་ཏེ། ཕེབས་ལམ་ཤིན་ཏུ་བསིལ་བ་ཞིག་བྱུང་བ་དེ་ཡང་རྗེ་འདི་ལ་དཔལ་མགོན་གདོང་བཞི་པ་ཉིད་ཀྱིས་འཕྲིན་ལས་གང་བཅོལ་ཐོགས་མེད་དུ་སྒྲུབ་པ་ལ་ཡིད་གཉིས་ཅུང་ཟད་ཀྱང་མི་དགོས་པའི་མཚན་མ་ཡང་དག་པའོ། ། དེ་ནས་སྔགས་འཆང་བླ་མ་འདི་དགུང་ལོ་ཉེར་བདུན་དུ་ཕེབས་པ་ཁྲག་སྐྱུག་ཅེས་པ་ཆུ་མོ་ཕག་གི་ལོ་སྔོན་རྣལ་འབྱོར་དབང་ཕྱུག་གིས་བདག་མེད་མཁའ་འགྲོ་འགྲུབ་པའི་དུས་ཁྱད་པར་ཅན་ས་ཀ་ཟླ་བའི་ཉེར་གཉིས་ནས་གནམ་གང་གི་བར་ལ་དམ་རྫས་འཆི་མེད་རིལ་བུའི་སྒྲུབ་པ་མཛད་དེ། དེ་དུས་ཉིན་རེ་བཞིན་འཇའ་སྤྲིན་དཀར་པོས་ནམ་མཁའི་ཁྱོན་གང་བ་དང་། ནུབ་གཅིག་གི་མཚན་ལམ་དུ་བུད་མེད་གཅིག་གིས་ཤིང་ཏོག་མང་པོ་ཕུལ་བ་ཞིག་བྱུང་བ་ནི་རྗེ་འདི་ལ་རྗེ་བཙུན་རྡོ་རྗེ་བདག་མེད་མས་རྣལ་འབྱོར་དབང་ཕྱུག་ལྟར་བྱིན་གྱིས་བརླབས་པའི་མཚན་མར་སྣང་ཞིང་། འདི་ནི་དམ་པ་འདིས་དམ་རྫས་སྒྲུབ་པ་མཛད་པའི་ཐོག་མ་ཡིན་ལ། སྤྱིར་ནི་རྗེ་འདིས་འཆི་མེད་རིལ་བུའི་སྒྲུབ་པ་ད་ལྟར་ཕན་པ་ལན་གྲངས་བཅོ་ལྔ་ཙམ་གནང་ཞིང་ཐམས་ཅད་ཀྱི་ཚེ་རིལ་བུ་སུ་ཞིག་གིས་བསྟེན་པ་དེ།
དུས་འདིར་ཚེ་རིང་ཞིང་། ཕྱི་མ་བདེ་བ་ཅན་དུ་སྐྱེ་བར་གྱུར་ཅིག་པའི་སྨོན་ལམ་ཁོ་ན་མཛད་པ་དང་། ཀུན་ལ་རིལ་བུ་འཕེལ་ཆེ་ཞིང་། གང་དུ་སྒྲུབ་པ་མཛད་པའི་ཕྱོགས་ཐམས་ཅད་དྲི་བཟང་པོས་ཁྱབ་པ་སོགས་ངོ་མཚར་བ་མང་དུ་བྱུང་བ་ནི། ལྡེ་གུ་སྦྲུ་བ་དང་རིལ་བུ་བསྒྲིལ་བའི་ཞབས་འབྲིང་བྱེད་པོ་ཀུན་ལ་མངོན་དུ་གྱུར་པ་ཡིན་ལ། དེའི་དབྱར་ལྷ་ཆེན་རིག་འཛིན་ཕོ་བྲང་དུ་རྡོ་རྗེ་འཇིགས་བྱེད་ལ་གསུང་བསྙེན་ཟླ་བ་གཅིག་གི་བར་ལ་ཤིན་ཏུ་སྨིན་པར་མཛད། དེ་ནས་ཕག་ལོའི་ཟླ་བ་བཅུ་གཉིས་པའི་ནང་དུ་ནགས་དགོན་ཆོས་རྗེ་སྦྱིན་པ་གྲགས་པ་གདན་ས་པ་དང་བཅས་པ་རྣམས་ས་སྐྱའི་རྟེན་ཁྱད་པར་ཅན་རྣམས་མཇལ་བ་དང་། བདག་ཉིད་ཆེན་པོ་མཇལ་བར་ཕེབས་ནས། ཆོས་རྗེ་ནགས་དགོན་པ་དེ་ཉིད་སྤྱིར་ཡང་ཤ་ཆང་ཞལ་ལ་མི་རེག་པ་སོགས་ཕྱི་འདུལ་བའི་ཀུན་སྤྱོད་གཙང་ཞིང་། ནང་རྡོ་རྗེ་ཐེག་པའི་ཟབ་མོ་ཉམས་བཞེས་ལ་གཅིག་ཏུ་གཞོལ་བའི་གསང་སྔགས་འཆང་བ་ཆེན་པོར་སྣང་བ་དང་།
ཁྱད་པར་རྗེ་མུས་ཆེན་འཁོར་ལོ་སྡོམ་པ་སངས་རྒྱས་རྒྱལ་མཚན་དཔལ་བཟང་པོའི་གསུང་གི་བདུད་རྩིས་ཐུགས་ཀྱི་བུམ་བཟང་ཡོངས་སུ་གང་བའི་སྲས་ཀྱི་ཐུ་བོ་ཞིག་ཡིན་པ་སོགས་གང་ནས་ཀྱང་ཟབ་ཆོས་གསན་ཡུལ་གྱི་འོས་སུ་གཟིགས་ནས། དཔལ་ཀྱེ་རྡོ་རྗེའི་རྩ་བའི་རྒྱུད་བརྟག་པ་གཉིས་པའི་བཤད་བཀའ་རྗེ་མུས་ཆེན་ནས་བརྒྱུད་པ་དེ་ཉིད་སོགས་གོང་དུ་བཀོད་པའི་ཟབ་ཆོས་དེ་དག་གསན་པར་མཛད་ནས། རྩ་རྒྱུད་དེ་ཉིད་ཀྱི་དོན་འགྲེལ་ཁོག་ཕུག་རྒྱུད་འགྲེལ་སྒོ་བརྒྱའི་ལྡེ་མིག་ཅེས་བྱ་བ་དང་། བརྒྱུད་འདེབས་ཀུན་ཁྱབ་མའི་ཁ་སྐོང་དུ། ཆོས་རྗེ་གྲགས་པ་མཐའ་ཡས་པ། རྗེ་མུས་ཆེན། རྗེ་ནགས་དགོན་པ། རྗེ་ཉིད་དང་བཅས་པར་གསོལ་འདེབས་ཀྱི་ཚིགས་བཅད་མཛད་ནས། རྒྱུད་འདོན་གྱི་ཚེ་ཞལ་འདོན་དུ་འཛུགས་པ་མཛད་པ་ལས། སླར་མཁན་ཆེན་ཐམས་ཅད་མཁྱེན་པ་ངག་དབང་ཆོས་གྲགས་ལས་ཀྱེ་རྡོར་རྒྱུད་གསུམ་ཀའི་བཤད་རྒྱུད་གསན་པ་ནས།
རྒྱུད་གསུམ་ཅར་གྱི་བཤད་པའི་བརྒྱུད་པ་ཚང་བའི་བརྒྱུད་འདེབས་ཁ་སྐོང་འདི་མཛད་པ་ཡིན་ཞིང་། དེ་དུས་བདག་ཉིད་ཆེན་པོ་འདིས་ཀྱང་ནགས་དགོན་ཆོས་རྗེ་དཔོན་སློབ་ཚོར་གུར་མགོན་ལྷ་བརྒྱད་ཀྱི་རྗེས་གནང་དང་། གཉན་མགོན་ཆེན་པོའི་རྗེས་གནང་སོགས་འདོད་ཆོས་འགའི་བཀའ་དྲིན་ཡང་སྩོལ་བར་མཛད་ལ། དེ་ནས་མིག་དམར་ཞེས་པ་ཤིང་ཕོ་བྱི་ལོ་རྗེ་ཉིད་དགུང་ལོ་ཉེར་བརྒྱད་དུ་ཕེབས་པའི་ཚེ། ཉིད་ཀྱི་གཅེན་གྲུབ་པའི་འཁོར་ལོས་བསྒྱུར་བ་འཇམ་པའི་དབྱངས་མཐུ་སྟོབས་ཀྱི་དབང་ཕྱུག་མདོ་ཁམས་ནས་ཡར་ཕེབས་ཏེ། རྗེ་ཉིད་དཔོན་སློབ་མང་པོས་གླང་དཀར་དུ་ཕེབས་བསུར་བཏེག་པའི་ཚེ། སྐུ་མཆེད་མཇལ་མ་ཐག་རྗེ་འདིས་མཇལ་དར་ཕུལ་ཕྱག་མཛད་པའི་མོད་ལ། གྲུབ་མཆོག་དེ་ཉིད་སྤྱིར་སྐུ་མཆེད་མ་མཇལ་ནས་རྒྱུན་རིང་སོང་བ་དང་། ཁྱད་པར་བདག་ཉིད་ཆེན་པོ་འདི་སྐུ་མཆེད་གསུམ་གྱི་སྐུ་ན་གཞོན་པ་རང་ཡིན་ནའང་། དཔལ་ས་སྐྱའི་བསྟན་པ་རིན་པོ་ཆེ་འཛིན་སྐྱོང་སྤེལ་གསུམ་གྱི་ཁུར་ཆེན་བླ་ནར་འདེགས་པའི་སྙིང་སྟོབས་གཞན་དང་མཉམ་པ་མེད་པའི་ལེགས་བྱས་ཀྱི་སྙན་པ་གསན་པས་ཐུགས་ཕྲོགས་ཏེ།
མཆོག་ཏུ་རྗེས་སུ་ཡིད་རངས་པའི་དགྱེས་སྤྲོ་ཁྱད་པར་ཅན་ཞིག་འཁྲུངས་པར་འདུག་པས། ཚུར་ཡང་མཇལ་དར་དང་ཕྱག་མཛད་སོང་བ་ན། དམ་པ་འདིས་གཅེན་གྱི་སྐུ་ལ་འཁྱུད་ནས་ཕྱག་མི་མཛད་པ་དགོས་ཚུལ་ཞུ་བ་གནང་བས། གྲུབ་མཆོག་མཐུ་སྟོབས་དབང་ཕྱུག་གི་གསུང་ལས། སྐྱོན་མེད། ཁོ་བོ་ན་སོ་རྒན་པ་མ་གཏོགས། ཁྱེད་ཀྱི་བསྟན་པ་འཛིན་སྐྱོང་སྤེལ་གསུམ་དང་། ལུགས་གཉིས་ལ་མཁྱེན་རབ་ཕུལ་དུ་བྱུང་བ་འདི་ལྟ་བུ་ལ་ཁོ་བོས་ཆར་ཡང་མི་ཕོད་པས་རྗེས་སུ་ཡི་རང་ནས་ཕྱག་བྱེད་པ་ཡིན། དེར་མ་ཟད་ངེད་ནི་ཁྱེད་རང་ལ་བླ་མ་ཡང་ཞུ་བསམ་པ་ཡོད་གསུངས་པ་སོགས་བསྟོད་བསྐུལ་མང་དུ་མཛད་པ་ལ། རྗེ་འདིས་བདག་ལ་མགོ་འདྲེན་གྱི་ཕེབས་སྒོ་དེ་བཞིན་བཀའ་དྲིན་ཤིན་ཏུ་ཆེ་ནའང་།
གོང་ས་ནས་ཕྱག་མཛད་པ་སོགས་སྐབས་སུ་ཅི་ལ་བབ་པས། འདི་རིགས་གཏན་མི་གནང་བ་དགོས་ཚུལ་ནན་ཞུས་མཛད་པས། ཁྱེད་ཀྱི་དགོངས་པར་མེད་ཚེ་དེ་ཀ་བྱེད་གསུངས། དེ་ནས་སྐུ་མཆེད་ཞལ་འཛོམས་ཐོག་མདོ་ཁམས་སོགས་ཀྱི་གསུང་གླེང་སོགས་མང་དུ་མཛད་ཅིང་ཐུགས་ཡིད་གཅིག་འདྲེས་ཀྱི་རིང་ནས་སྐུ་མཆེད་ལྷན་ཅིག་པར་འཆམ་མགོན་རྣམས་དང་། ཆོས་སྡེ་ཕན་ཚུན་གྱི་གྲྭ་བཙུན་རྣམས་ཀྱིས་ཕེབས་བསུ་སེར་འཕྲེང་གཟབ་མ་དང་བཅས་ཕེབས། དེ་ནས་འཇམ་དབྱངས་མཐུ་སྟོབས་དབང་ཕྱུག་ཞབས་ཀྱིས་གདན་ས་ཆེན་པོའི་ཚོགས་པ་རྣམས་ལ་མང་ཇ་གྲལ་འགྱེད་དང་བཅས་པའི་ཐོག བདག་ཉིད་ཆེན་པོ་འདི་ལ་རོལ་མོ་དངོས་གཙང་བ་མང་པོ་དང་གཞན་ཡང་ཇ་གོས་དར། རྟ་དྲེའུ་སོགས་ཟང་ཟིང་གི་དངོས་སྤྱད་རྒྱ་དཔང་ཤིན་ཏུ་ཆེ་བ། སྐུ་བརྙན་རྒྱ་ནག་མ་བྱོན་གཙང་བ་དུ་མ་དང་བཅས་པའི་གནང་སྐྱེས་ཤིན་ཏུ་སྟོབས་ཆེ་བ་སྩལ་ཅིང་། གཙུག་ལག་ཁང་སོ་སོ་ལ་ཡང་སྙན་དར་ཕོན་ཆེན་པོ་དང་།
ལྷག་པར་ལྷ་ཁང་ཆེན་མོའི་ཀ་སྟར་གཅིག་ལ་བླ་བྲེ་ཆེན་པོ་འདི་ཉིད་ཀྱང་འབུལ་བར་མཛད་པ་ཡིན་ནོ། ། དེ་ནས་ལོ་དེའི་ནང་དུ་རྗེ་བཙུན་ས་སྐྱ་པ་ལ་མི་ཕྱེད་པའི་དད་པའི་རྒྱན་འཕྲེང་འཆང་བ་སྐྱི་ཤག་འཕྲང་གསུམ་དུ་གྲགས་པའི་ནང་ཚན། ཤག་པ་རྣམ་རྒྱལ་རབ་བརྟན་ནས་ཆོས་ཀྱི་རྗེ་རིན་པོ་ཆེ་ཀུན་བཟང་དྲུང་དང་། གྲུབ་མཆོག་མཐུ་སྟོབས་ཀྱི་དབང་ཕྱུག་གི་ཞབས་འབྲིང་བ་ཆེན་པོ་ལྕགས་བླ་བླ་མ་ཆོས་རྒྱ་མཚོ་གཉིས་གཙོ་བོར་གྱུར་པའི་གྲུབ་དབང་དེའི་བན་གཙང་པ་སོགས་ཀྱིས་གསོལ་བ་བཏབ་པའི་ངོར། ཚོགས་པ་བརྒྱ་ཕྲག་ཙམ་ལ་བདག་ཉིད་ཆེན་པོ་འདིས་གསུང་ངག་རིན་པོ་ཆེ་ལམ་འབྲས་བུ་དང་བཅས་པའི་གདམས་པ་ཟབ་མོ་སྩོལ་བར་མཛད། དེ་དུས་སྤྱན་སྔ་རིན་པོ་ཆེ་གདན་ས་ཆེན་པོར་ཕེབས་འབྱོར་གཉིས་པའི་སྐབས་ཡིན་པས། རྗེ་འདིས་གསུང་ངག་གྲོལ་ནས། སྤྱན་སྔ་ཆོས་ཀྱི་སྤྱན་ལྡན་ལ་རྗེ་དཀོན་མཆོག་ལྷུན་གྲུབ་པའི་བཀའ་འབུམ་སོགས་སྔར་མ་གསན་པའི་ཟབ་ཆོས་འགའ་ཞིག་དང་། རྗེ་དཀོན་མཆོག་ལྷུན་གྲུབ་ཀྱི་བཀའ་འབུམ་གྱི་ནང་ནས་ཡིག་སྣ་ཁ་ཅིག་གི་ལུང་ནི་སྐུ་མཆེད་གཉིས་ཆར་གྱིས་གསན་ལ། དེ་ནས་འཇམ་དབྱངས་མཐུ་སྟོབས་དབང་ཕྱུག་དཔོན་སློབ་རྣམས་ཀྱིས་ཡུལ་ཆེན་དང་དབུས་སོགས་ལ་འགྲོ་དོན་ལ་གདན་བཏེགས་ཏེ།
དེའི་དབྱར་བདག་ཉིད་ཆེན་པོ་འདིས་ལྷ་ཁང་ཆེན་མོ་དང་། དབུ་རྩེ་སོགས་ན་བཞུགས་པའི་བཀའ་འགྱུར་རྣམས། རྗེ་རྡོ་རྗེ་འཆང་སོགས་ཀྱིས་མཛད་པའི་དཀར་ཆག་ནང་བཞིན་འཁྲུགས་བསྡེབས། མ་ཚང་བ་ཁ་བསྐངས། ལྷ་ཁང་མཐིལ་ན་བཞུགས་པའི་ཤར་པ་ཡེ་ཆེན་པོའི་ཐུགས་དམ་བཀའ་འགྱུར་འདི་ལ་རྒྱུན་དུ་ཀློག་པའི་རྟེན་མཛད་པ་ནས། གླེགས་བམ་ཐམས་ཅད་ལ་གདོང་དར་ལྔ་བརྩེགས། སྟེང་དུ་བླ་བྲེ། ཉི་མ་དང་རླུང་གི་གནོད་པ་ལས་སྐྱོབས་པའི་ཕྱིར་ཡོལ་བ་རྣམས་ཕུལ། སྔ་གོང་ནས་གདན་ས་ན་བཀའ་འགྱུར་ལོ་རེར་ཚར་རེ་ཙམ་ལས་མི་ཀློག་ཀྱང་། རྗེ་འདིའི་རང་ཉིད་དགུང་ལོ་ཉེར་དྲུག་པ་ཁྱིའི་ལོ་ནས་བཟུང་།
ལོ་ལྟར་གྱི་ལན་གྲངས་གསུམ་རེ་ཀློག་པའི་རྒྱུན་བཟང་པོ་བཙུགས། དེ་དག་དང་དུས་མཚུངས་པར་ལྷ་ཁང་ཆེན་མོའི་ཁྱམས་སྟོད་ཀྱི་སྔར་རྗེ་བཙུན་གཅེན་གྱིས་བླ་བྲེ་འབུལ་བར་མཛད་པ་དེའི་ཤར་གྱི་ཀ་ཁོངས་ལ་ཤིན་ཏུ་ཆ་ཆེ་ཞིང་དངོས་གཙང་བའི་བླ་བྲེ་འདི་ཉིད་ཕུལ་ཏེ། དེ་འདུས་དགེ་འདུན་ཚོགས་པའི་གུང་གྲལ་ད་ལྟའི་ལྷོའི་ཀ་བར་འདིར་ཡོད་པས། དེ་སྟེང་ཐད་དུ་བུམ་གདན་ལྗང་གུ་དང་། གོས་དམར་པོ་ཁའུ་མའི་མཐོང་སོགས་དངོས་གཙང་བ་རྣམས་ཆེད་དུ་གཏད་ནས་བསྒྲིགས་པའི་ཞལ་བཀོད་རྗེ་ཉིད་ཀྱིས་མཛད་པ་ཡིན་ནའང་། རྗེས་སུ་གྲྭ་པ་ཞལ་གྲངས་འཕེལ་ཆེ་བར་བརྟེན། དབུས་གྲལ་སྔར་གྱི་དེ་ཀར་བྱས་ན། ཚོགས་ཕྱོགས་ཡོར་སོང་བ་ཞིག་གིས་ཅུང་ཟད་མ་མཛེས་པས་དེ་སྤངས་པའི་ཕྱིར་ད་ལྟའི་འདི་བཞིན་མཛད་པ་ཡིན་ལ། དེ་མཐུན་འདུས་ཚོགས་ཀྱི་སྒོ་འདི་ཡང་གསར་གཏོད་དང་། རྒྱུན་དུ་ཚོགས་པས་ལམ་འབྲས་བརྒྱུད་པའི་ཕྱག་མཆོད་མཛད་པར་དངོས་སུ་རྟེན་བརྒྱུད་རིམ་ཞིག་བྱུང་ན་ལེགས་པར་དགོངས་ནས་ལམ་འབྲས་བླ་མ་བརྒྱུད་པའི་རས་བྲིས་ཆེན་མོ་འདི་ཡང་ཕུལ།
དེ་བཞིན་དུ་རྡོ་རྗེ་ཕུར་པའི་དཀྱིལ་འཁོར་ཁང་པར་བྱུས་སེར་པོ་འབྲུག་རིས་མ་ཤིན་ཏུ་དངོས་གཙང་བ་དང་། བུམ་གདན་ལྗང་གུ་གཅིག་གིས་ཐོག་དྲངས་བུམ་གདན་གྲབ་གཅིག་གིས་མཐོང་བྱས་པའི་བླ་བྲེ་ངོ་མཚར་རྨད་དུ་བྱུང་བ་འདི་ཡང་དེ་དུས་ཞལ་བཀོད་གནང་བ་ཡིན་ལ། གཞན་ཡང་ལྷ་ཁང་ཆེན་མོའི་ཕྱིའི་བད་འབུར་རྣམས་ལ་སྔོན་འཕགས་པ་རིན་པོ་ཆེའི་སྐབས་རེ་རེ་ལ་དྲིལ་བུ་རེ་ཡོད་པར་གྲགས་ཀྱང་། ཕྱིས་སུ་འཐོར་ཆེས་པའི་ཕྱོགས་རེར་དྲིལ་བུ་བཞི་ལྔ་རེ་ལས་མེད་པར། བདག་ཉིད་ཆེན་པོ་འདིས་སྔར་གྱི་དྲིལ་བུ་རྣམས་དང་ཚད་མཉམ་པ་མང་པོ་གསར་ལུགས་མཛད་ནས་དྲིལ་བུ་སྐུལ་བྱེད་ཀྱི་རས་འཕན་དང་བཅས་ཕུལ་ཏེ། ད་ལྟ་ཕྱོགས་རེ་ལ་ཉི་ཤུ་ཙམ་རེ་ཡོད་པ་ལགས་ཤིང་། གཙུག་ལག་ཁང་གཞན་མང་པོ་ལ་ཡང་ཟུར་དྲིལ་མང་དུ་ཕུལ་བ་རྣམས་ཀྱང་བསྡོམས་ན་བརྒྱ་ཕྲག་དུ་མར་ལོངས་པར་འགྱུར་བ་ཀུན་ལ་མངོན་དུ་གྱུར་ཏོ། ། དེ་ནས་རྗེ་ཉིད་དགུང་ལོ་ཉེར་དགུར་ཕེབས་པ་ཁྲོ་མོ་ཞེས་པ་ཤིང་མོ་གླང་གི་ལོ་མདར་གྲངས་མོ་ཆེ་ནས་ཉམས་དང་རྟོགས་པའི་མངའ་བདག་རྗེ་བཙུན་དམ་པ་དབང་ཕྱུག་རབ་བརྟན་དཔལ་ས་སྐྱར་སྤྱན་དྲངས་ཏེ། དམ་པ་དེ་ལ་ས་སྐྱ་པའི་གདམས་པ་ཟབ་མོ་དམར་པོ་སྐོར་གསུམ་སོགས་སྙན་བརྒྱུད་གསེར་ཆོས་གཙོ་བོར་གྱུར་པའི་བཞེད་ཆོས་གོང་དུ་བཀོད་པ་རྣམས་གསན་ཅིང་། ཁྱད་པར་དཔལ་མགོན་ཞལ་གྱི་མན་ངག་ཧ་ལ་ནག་པོའི་བེའུ་བུམ་དུ་གྲགས་པ་རྗེ་དེས་སྔར་གཞན་སུ་ལ་ཡང་གནང་མ་ཕོད་པའི་སྙིང་ནང་གི་ཁྲག་ལྟ་བུའི་གདམས་པ་ཟབ་མོ་ཡོངས་རྫོགས་བདག་ཉིད་ཆེན་པོ་འདི་ལ་སྩལ་ཏེ།
སྔོན་དམ་པ་ཀུན་དགའ་གྲགས་ལ། བླ་ཆེན་འཕགས་པས་ཕྱི་ནང་གསང་གསུམ་གྱི་ཆོས་སྐྱོང་གི་གདམས་པ་རྣམས་གནང་ནས། མ་འོངས་པ་ན་ངེད་རང་གི་རིགས་བརྒྱུད་གཅིག་ལ་འཕྲོད་པ་གྱིས་གསུངས་པ་བཞིན། དམ་པས་བླ་མ་བདག་ཉིད་ཆེན་པོ་ལ་ཕུལ། དེ་ནས་བདག་ཆེན་རྡོ་རྗེ་འཆང་ཆེན་པོའི་བར་དུ་ཞལ་ངོ་ནང་བརྒྱུད་ཁོ་ནར་བཞུགས་པ་ལས། བདག་ཆེན་རིན་པོ་ཆེས་རྡོ་རིང་ཀུན་སྤངས་ཆེན་པོར་གདམས་པ་སྩོལ་དུས་དེ་བཞིན་གྱི་བཀའ་སྩལ་མཛད་ཀྱང་། ས་སྐྱ་པ་རང་གི་ཞལ་ངོ་ལ་དངོས་སུ་འབུལ་ཐུབ་པ་ཞིག་མ་བྱུང་ཡང་། ད་ལམ་བདག་གིས་ཞབས་དྲུང་རིན་པོ་ཆེ་ཁྱེད་ལ་ཞལ་གྱི་མན་ངག་འདི་སོགས་ཤིན་ཏུ་ཟབ་པ་རྣམས་འབུལ་ཐུབ་པས། ཆོས་བདག་པོ་ལ་འཕྲོད་པ་ཡིན། བླ་མ་གོང་མ་རྣམས་ཐུགས་དགྱེས་པར་འགྱུར་ཞིང་།
རང་གི་བསམ་པ་ཡང་རྫོགས་པར་བྱུང་བས། ད་ནི་ཧ་ལ་ནག་པོའི་བེའུ་བུམ་འདི་ལ་དཀར་ཆག་གསལ་བ་ཞིག་ཀྱང་མཛད་དགོས་གསུངས་པ་སོགས་མཆོག་ཏུ་དགྱེས་པའི་བཀའ་སྩལ་མང་པོ་ལྷུག་སྩོལ་མཛད་པ་བཞིན། སྔགས་འཆང་བླ་མ་འདིས་ཀྱང་དེ་དུས་དཀར་ཆག་ལེགས་པ་ཞིག་མཛད་ནས་རྗེ་དེ་ལ་སྤྱན་འབེབས་གནང་བས་ཐུགས་ཤིན་ཏུ་དགྱེས་ཤིང་། དེར་སྐབས་དམ་པ་འདི་ལ་རྗེ་དབང་ཕྱུག་རབ་བརྟན་གྱིས་བསྟོད་པའི་ཚིགས་བཅད་བརྟན་བཞུགས་དང་བཅས་པ་ཞིག་ཀྱང་ཕུལ། རྗེ་འདིས་ཀྱང་དབང་ཕྱུག་རབ་བརྟན་པར་གྲུབ་པའི་ཡོན་ཏན་གཙོ་བོར་བརྗོད་པའི་བསྟོད་ཚིག་ཤིན་ཏུ་ལེགས་པ་ཅིག་འབུལ་བར་མཛད་ཅིང་། གཞན་ཡང་། ཟང་ཟིང་གི་འབུལ་ནོད་ཀྱང་རྒྱ་དཔང་ཆེ་བ་དང་། རྗེའི་ཞབས་འབྲིང་པ་གླང་བུ་ནས་ཆོས་རྗེའི་དྲུང་སོགས་ལ་བཀའ་འབྲེལ་ཟབ་ཆོས་འགའ་ཞིག་ཀྱང་སྩལ་ཏོ། ། དེ་ལྟའི་སྐབས་ནས་རྗེ་ཉིད་དགུང་གྲངས་སུམ་ཅུར་ཕེབས་པའི་ཟད་པ་ཞེས་པ་མེ་ཕོ་སྟག་ལོ། རྗེ་བཙུན་རྡོ་རྗེ་རྣལ་འབྱོར་མ་མཁའ་སྤྱོད་དབང་མོའི་བཟླས་བརྗོད་བསྐྱེད་རྫོགས་ཀྱི་ལམ་ཟབ་མོ།
ཁྱད་པར་གྱི་དུས་ཡར་ངོའི་མར་ངོའི་ཚེས་བཅུ་སོགས་ལ་བསྒྲུབས་པ་ལས། ཕན་པའི་ཡོན་ཏན་བསམ་གྱིས་མི་ཁྱབ་པ་ཞིག་འབྱུང་བར་འཁོར་ལོ་བདེ་མཆོག་གི་རྒྱུད་གཞུང་དག་ནས་འབྱུང་བ་ལྟར། སྐལ་ལྡན་མང་པོ་མཁའ་སྤྱོད་དུ་སོན་པའི་ཕྱིར། ཐོག་མར་ཆོས་སྡེ་ལྷོའི་དགེ་བའི་བཤེས་གཉེན་རགས་བསྡུས་དང་། བྱང་ནས་སྒྲུབ་མཆོད་ལ་འབྱོན་མཁན་ཐམས་ཅད་དང་བཅས་པའི་གྲྭ་བཙུན་བརྒྱ་ཕྲག་ཏུ་ལོངས་པ་ལ་མཁའ་སྤྱོད་མའི་སིནྡྷུ་རའི་བྱིན་རླབས་ཟབ་མོའི་བཀའ་དྲིན་སྩལ་པའི་སྒོ་ནས་རྒྱུད་སྣོད་རུང་དུ་མཛད་ནས། གཟོད་རྗེ་བཙུན་མའི་སིནྡྷུ་རའི་དཀྱིལ་འཁོར་སྒྲུབ་ཡིག་ཉིད་ཀྱིས་མཛད་པའི་སྟེང་ནས་ནཱ་རོ་མཁའ་སྤྱོད་ཀྱི་ཚེས་བཅུའི་སྒྲུབ་མཆོད་གསར་འཛུགས་མཛད་དེ། སྐལ་ལྡན་གྲངས་མེད་པའི་ཚོགས་མཁའ་སྤྱོད་ཉམས་དགའི་གྲོང་ཁྱེར་ཆེན་པོར་ཡུད་ཀྱིས་བསྒྲོད་པའི་སྦས་པའི་གསང་སྒོ་ཕྱེས། ལོ་དེའི་ཕུར་སྒྲུབ་ཆེན་མོ་གྲོལ་བའི་ཟླ་བ་བརྒྱད་པའི་ནང་དུ་དཔལ་ས་སྐྱའི་ཆོས་སྡེ་ལྷོ་བྱང་གི་མཁན་ཆེན། བརྒྱ་དཔོན། ཆོས་ལས་པ་དང་བཅས་པ།
དགོན་གཞན་གྱི་བླ་མ་ཁ་ཅིག་སོགས་དང་། གན་པ་ནས་བདག་པོ་བསོད་ནམས་མཐུ་སྟོབས་དབང་པོའི་སྡེ་སྐུ་མཆེད། གཞན་ཡང་གདན་ས་འདི་ཉིད་ཀྱི་གྲྭ་རིགས་སོགས་ཚོགས་པ་སུམ་བརྒྱ་ཙམ་ལ་ས་སྐྱ་པའི་ཡབ་ཆོས་རྡོ་རྗེ་ཕུར་པའི་སྟོད་ལས་ཀྱི་དབང་དང་། སྨད་ལས་དྲག་པོ་སྒྲོལ་བའི་རྗེས་གནང་སྔོན་དུ་འགྲོ་བའི་སྒོ་ནས་རྡོ་རྗེ་ཕུར་པའི་སྒྲུབ་ཐབས་བཀླགས་པ་དོན་གྲུབ་ཀྱི་རྣམ་བཤད་ཆེན་མོའི་བཤད་ལུང་། ཕུར་པ་རྩ་དུམ་དཀྱིལ་ཆོག་རྡོ་རྗེ་ལས་རིམ། སྒྲུབ་ཐབས་བཀླགས་པ་དོན་གྲུབ། དཀྱིལ་ཆོག་ཡིད་འོང་བློ་གྲོས་ཁ་འབྱེད། རིན་ཆེན་དོ་ཤལ། བསྙེན་སྒྲུབ་གསལ་བྱེད། དབང་གི་མཚམས་སྦྱོར་བློ་གསལ་དགའ་བ་སྐྱེད་བྱེད།
ཕུར་པའི་བརྒྱུད་འདེབས་རྒྱས་བསྡུས་ཁ་སྐོང་དང་བཅས་པ་སོགས་རྡོ་རྗེ་ཕུར་པའི་ཡིག་སྐོར་མང་པོའི་ལུང་གི་བཀའ་དྲིན་དང་། གཞན་ཡང་ཟབ་ཅིང་དཀོན་པའི་རྗེས་གནང་ཟུར་བཀའ་ཁོ་ན་བཅུ་ཕྲག་གཉིས་སུ་གསུམ་གྱིས་ལྷག་པ་རྣམས་ཀྱི་ཆོས་ཀྱི་འཁོར་ལོ་བསྐོར་བར་མཛད་པ་ཡིན་ནོ། ། དོན་དེ་དག་ལ་འདི་སྐད་སྨྲ་སྟེ། ཆོས་ཀྱི་བཀའ་དྲིན་ནོས་པའི་བཤེས་གཉེན་གང་། ། རྒྱལ་བ་ཉིད་ལས་ལྷག་ཅེས་བདེ་གཤེགས་གསུངས། ། གང་གི་མཁྱེན་པའི་ཅོད་པན་དུ་བཅིངས་ཏེ། ། ཀུན་ནས་ཀུན་ཏུ་དེ་ལ་ཀུན་གྱིས་མཆོད། ། དེ་བཞིན་རིན་ཆེན་ལས་གྲུབ་ཆོས་སྐུའི་རྟེན། ། རྣམ་བཀྲའི་རྒྱན་སྤྲས་ལྷ་རྫས་གོས་ཀྱིས་བཀླུབས། ། མཐོང་བས་ཡིད་འཕྲོག་ཆོས་སྐུ་མངོན་སུམ་པ། །
ཇི་སྙེད་ལྷ་མིའི་བསོད་ནམས་མགྲོན་དུ་བསྐྲུན། ། གང་འདི་གཞན་གྱིས་མ་བྱས་མགོན་ཁྱོད་ཀྱི། ། རྣམ་གསུམ་འདྲེན་པར་དད་དང་གུས་པ་ལས། ། ཡེ་ཤེས་གཟིགས་པའི་བྱིན་རླབས་མཐུ་བརྟས་པའི། ། བི་ཤྭ་ཀརྨའི་སོར་མོའི་རྣམ་པར་འཕྲུལ། ། གང་ཚེ་དམ་པའི་སྐྱེས་བུའི་བྱིན་རླབས་རྫས། ། མ་ལུས་གཅིག་བསྡུས་རབ་གནས་འབད་པས་ཅི། ། རྡོ་རྗེ་རྣོན་པོའི་རྣམ་པར་འཕྲུལ་པ་ཡིས། ། བསྐྲུན་ཕྱིར་བྱིན་རླབས་ཕུལ་བྱུང་མ་ཡིན་ནམ། ། གང་དག་རྒྱལ་བའི་སྐུ་ཡི་རྟེན་མ་ཡིན། །
བདེ་གཤེགས་སྲས་བཅས་བླ་མའི་ཚོགས་རྣམས་ཀྱི། ། རྨད་བྱུང་བྱིན་རླབས་བཅུད་ཀུན་བསྡུས་པ་ཡི། ། རིན་ཆེན་དགོས་འདོད་སྩོལ་བའི་ཟ་མ་ཏོག ། སྦ་ཡི་རིགས་ལས་འོངས་པའི་ས་སྐྱོང་ཆེའི། ། མཁྱེན་པའི་སྣོད་དུ་ཁྱོད་གསུང་བདུད་རྩིའི་བཅུད། ། འཁྱིལ་བས་ལྷ་དང་བླ་མར་མི་ཕྱེད་དད། ། བརྟས་པའི་ལེགས་བྱས་ཉར་མར་ཅི་ཡང་འཐོར། ། རིན་ཆེན་བདུན་སྐྱེས་རྟེན་འབྲེལ་ལེགས་བྱས་དང་། ། གཟུངས་གསུང་ཆོ་གས་དབྱིག་འཛིན་དཔལ་མོའི་རྒྱུད། ། བཏུལ་བས་ས་འདིར་དབང་ཕྱུག་ཆབ་འབངས་ཀྱང་། །
རྫོགས་ལྡན་གསར་པའི་དུས་སྟོན་དཔལ་ལ་རོལ། ། ཆུ་འཛིན་སྟུག་པོའི་མུན་རུམ་ཆུ་ཆར་གྱིས། ། རྒྱ་མཚོའི་གོས་ཅན་མཚོ་རུ་བསྐྱིལ་བའི་ཚེ། ། བསྟན་སྲུང་ཕོ་ཉར་བཀའ་བསྒོས་མི་རྐང་སྒྲས། ། སྤྲིན་འཕྲེང་མཁའ་ལ་སེར་བུས་བྱུག་བཞིན་གདེངས། ། དམ་ལྡན་ཕོ་ཉས་གང་གི་བཀའ་མཚམས་ལས། ། མི་འདའི་རྣམ་འཕྲུལ་དེ་ལ་ངོ་མཚར་ཅི། ། མི་རྐང་གླིང་བུ་རྡོ་རྗེའི་མེ་འབར་ཏེ། ། སྤྲིན་གྱི་མེ་ཏོག་ཚང་ཚིང་བསྲེགས་དེ་མཚར། ། དཔལ་ལྡན་ངན་པས་ཌཱ་ཀྐི་གྲུབ་པའི་བཅུད། །
རྒྱུ་ལམ་འབྲས་བུར་བཅས་པའི་བདུད་རྩིའི་གཏམ། ། སྙན་བརྒྱུད་རིག་བྱེད་སྒོ་ནས་འོང་གྱུར་པ། ། མང་པོའི་སྙིང་ལ་སིམ་པ་དེ་ནས་བྱིན། ། དེ་ཚེ་བསྟན་ལ་རབ་དགའི་ལྷ་ཡི་ཚོགས། ། མཁའ་ལ་ཤིས་པའི་སྒྲ་ལྡན་དབང་པོའི་གཞུ། ། མཛེས་པའི་གུར་ཕུབ་མེ་ཏོག་སིལ་མའི་ཆར། ། ཁྱོན་ཀུན་ཁྱབ་པར་འབེབས་པའི་དགེ་མཚན་གསལ། ། འཇམ་མགོན་གྲུབ་པའི་དཔའ་བོའི་འཛུམ་པའི་ཞལ། ། ཟླ་དབང་མཚན་ལམ་མཁའ་དབྱིངས་ཤར་བའི་མོད། ། དགྱེས་པའི་གསུང་གི་ག་བུར་འཐིག་པ་ན། །
ཁྱེད་ཐུགས་དད་པའི་ཀུ་མུད་གསར་དུ་བཞད། ། ཐོགས་མེད་བཟང་པོའི་ཞལ་སྐྱིན་སྤྱན་སྔ་བས། ། གྲངས་མེད་ཆོས་སྒོ་སྐྱེལ་ལ་ངོ་མཚར་ཅི། ། རྒྱལ་ཀུན་མཐུ་སྟོབས་གཅིག་བསྡུས་གདོང་བཞི་པ། ། ཁྱོད་སྤྱན་འབར་བ་མཐོང་ཚེ་དངངས་དེ་མཚར། ། དམ་ཚིག་ཅན་གྱི་རྒྱུན་གྱི་བཟའ་བའི་རྫས། ། མྱོང་གྲོལ་འཆི་མེད་སྒྲུབ་ལ་གཞོལ་བའི་ཚེ། ། བདག་མེད་མཁའ་འགྲོས་གྲུབ་གཉིས་སྦྱིན་པའི་བརྡར། ། མཛེས་མས་རྐང་འཐུང་འབྲས་བུའི་དོག་པ་ཕུལ། ། མ་ཧེའི་ཞལ་ཅན་འཇམ་པའི་རྡོ་རྗེ་ཡི། །
གྲངས་མེད་བསྙེན་པའི་རྩེར་སོན་གདམས་པའི་མཛོད། ། བཟུང་ནས་དབང་དང་ལམ་གྱི་རིན་ཆེན་ནོར། ། དགོས་དགུས་སྐལ་བཟང་བློ་གྲོས་ཕྱུག་པར་མཛད། ། སྡོམ་བརྩོན་སྦྱིན་པ་གྲགས་པའི་ཞལ་བུམ་ལས། ། དགྱེས་མཛད་རྩ་རྒྱུད་བཤད་བཀའ་བདུད་རྩིའི་བཅུད། ། མཐའ་དྲུག་ཚུལ་བཞི་ཀུ་ཤའི་རྩེ་འཁྱུད་དེ། ། ཁྱེད་ཀྱི་རྣམ་དཔྱོད་བརྩོན་པའི་ཁྱོར་བས་གསོལ། ། གྲུབ་པའི་འཁོར་ལོས་བསྒྱུར་བ་མཐུ་སྟོབས་དབང་། ། ཁྱོད་ཀྱི་ཕུལ་བྱུང་མཛད་པའི་ལང་ཚོ་དང་། ། རྣམ་དཔྱོད་མཛེས་པའི་བཞིན་རས་གཟིགས་པའི་མོད། །
མཆོག་ཏུ་དྭངས་པའི་རྩེ་དགའི་དཔལ་ལ་རོལ། ། འགྲོ་མགོན་འཕགས་པའི་མཆོག་དེའི་རྣམ་བཀྲའི་འཕྲུལ། ། སྐལ་བཟང་མིག་སྒོར་ཅི་ཡང་འཆར་བ་ལས། ། དེང་འདིར་དྲི་ཡི་གཙང་ཁང་ལྷའི་གཞལ་མེད། ། ཁྱོད་ཀྱི་རྒྱ་ཆེན་བླ་བྲེས་མཛེས་པར་སྤུད། །

རབ་སྙན་དྲིལ་བུའི་སྒྲ་དབྱངས་མི་ཟད་པས། ། ཀུན་ཏུ་ཏམྦུ་ར་ཡི་མཆོད་པའི་རྫས། ། གྲངས་མེད་ཕུལ་བའི་ལེགས་བྱས་གཟུགས་གྱུར་ན། ། སྟོང་གསུམ་འདི་ཡང་ཆུང་བ་མ་ཡིན་ནམ། ། ཉམས་རྟོགས་དབང་ཕྱུག་བྱང་ཆུབ་སེམས་རབ་བརྟན། ། ཡོངས་འཛིན་སྙན་བརྒྱུད་མངའ་བདག་ཐུགས་མཚོ་ནས། ། ས་སྐྱའི་གསེར་ཆོས་ཡིད་བཞིན་དབང་གི་རྒྱལ། ། ལེན་པའི་དེད་དཔོན་གང་གི་དད་བརྩོན་ལ། ། ཡོངས་འཛིན་ཀླུ་དབང་དགྱེས་པའི་བསྟོད་བསྔགས་ཀྱི། ། ཕུཊ་སྒྲས་དྲི་ཟའི་རྒྱུད་མང་གླུ་དབྱངས་ལྟར། ། གང་གི་སྙན་གྱི་ཨུཏྤལ་བདུད་རྩིར་ཁོལ། །
ངོ་མཚར་ཡོན་ཏན་དུ་མའི་འབྱོར་པའི་གྲོང་། ། མཁའ་ལ་སྤྱོད་པའི་གནས་སུ་བདེར་ཕྱིན་པའི། ། མྱུར་ལམ་རྡོ་རྗེ་ཕག་མོའི་བསྐྱེད་རྫོགས་གནད། ། འཁྲུལ་མེད་གདམས་པའི་བདུད་རྩི་ཡོངས་ལ་སྦྱིན། ། འཕྲིན་ལས་ལྷ་མཆོག་ས་སྐྱའི་ཡབ་ཆོས་ཕུལ། ། བྱང་ཆུབ་སྒྲུབ་དང་དྲག་པོ་སྒྲོལ་པའི་ལས། ། བཤད་པའི་དགའ་སྟོན་ལུང་མང་རྗེས་སུ་གནང་། ། བཅུ་ཕྲག་གཉིས་བཅས་ཟབ་རྒྱས་ཆོས་སྦྱིན་སྩལ། ། དེ་ནས་བདག་ཅག་གི་མཚུངས་པ་མེད་པའི་སྐྱབས་མགོན་སྔགས་འཆང་བླ་མ་འདི་ཉིད་དགུང་ལོ་སོ་གཅིག་ཏུ་ཕེབས་པ་རབ་བྱུང་ཞེས་པ་མེ་མོ་ཡོས་ཀྱི་ལོ་མཁན་ཆེན་ཐམས་ཅད་མཁྱེན་པ་ངག་དབང་ཆོས་ཀྱི་གྲགས་པ་ཉིད་རྗེ་བཙུན་ཆེན་པོའི་སྐུ་བརྙན་གྲགས་པའི་མཐའ་ཅན་བཞིས་བཞེངས་པའི་རྗེ་བཙུན་ཉིད་ཀྱི་ཕྱག་ནས་མ་སྐུ་དངོས་དང་ཁྱད་པར་མེད་པ་བཞིའི་ནང་ཚན་དཀར་ཤཱཀྱ་གྲགས་པས་བཞེངས་ཏེ། ནག་པོ་སྤྱོད་པའི་རྣམ་པར་སྤྲུལ་པ་མཛེ་པོ་འོད་ཟེར་དཔལ་གྱི་དབུ་ཐོད་ནང་བཞུགས་ལ་ཡོད་པས་མཛེ་ཐོད་མར་གྲགས་པ་ལ་ཞབས་སྐོར་འབུམ་ཐེར་མཛད་པ་དང་།
རྗེ་བཙུན་དམ་པ་འདི་ཉིད་མཇལ་བའི་ཕྱིར། གདན་ས་ཆེན་པོ་འདིར་ཕེབས་འབྱོར་བྱུང་ནས། དཔོན་སློབ་ཞལ་མཇལ་མ་ཐག་ཕན་ཚུན་དག་སྣང་ཆེན་པོའི་ངང་ནས་ཆོས་ཀྱི་གསུང་གླེང་ཁོ་ན་ཡུན་རིང་པོ་མཛད་པའི་མོད་ལ། རྗེ་འདིའི་ཐུགས་དགོངས་ལ་སྔར་གྱི་བླ་མ་རྣམས་ལ་མ་གསན་པའི་ཆོས་འཕྲོ་རྣམས་མཁན་ཆེན་འདི་ལ་གསན་པའི་དགོངས་གཏད་ཡོད་པ་བཞིན། སྔར་བདག་གིས་འཇམ་དབྱངས་སྐུ་མཆེད་དང་། རྒྱལ་བ་མུས་པ་ཆེན་པོ་ལས་མ་ཐོབ་པའི་ཟབ་ཆོས་དུ་མ་ཞིག་ཆོས་ཀྱི་རྗེ་སྤྱན་སྔ་རིན་པོ་ཆེ་དང་། གྲུབ་མཆོག་དབང་ཕྱུག་རབ་བརྟན། ནགས་དགོན་པ་ཆེན་པོ་རྣམས་ལས་ཞུས་པ་ལགས་ཀྱང་། ད་དུང་ཀྱེ་རྡོར་རྒྱུད་གསུམ་གའི་བཤད་བཀའ་སོགས་ཐོབ་འདོད་ཆེ་བ་ཁ་ཅིག་ཡོད་པ་བཞིན་ད་ལམ་རྗེ་ཉིད་ཕེབས་པས་ཤིན་ཏུ་ལེགས་བྱུང་བས། འདོད་ཆོས་རྣམས་སྩོལ་དགོས་ཚུལ་གསུངས་པས།
མཁན་ཆེན་དེ་ཉིད་ཀྱང་ཐུགས་དགྱེས་པའི་གསུང་གིས། བདག་ཅག་གི་ཐོབ་ཆོས་དགོངས་པར་ཡོད་པ་རྣམས་ཅིས་ཀྱང་འབུལ་སྤྲོ། འོན་ཀྱང་ཐོག་མར་སྐུ་འདྲ་རིན་པོ་ཆེ་ལ་སྐོར་བ་འབུམ་ཐེར་ཞིག་མི་བྱེད་ཀ་མེད་ལགས་པས། དེ་གྲུབ་རྗེས་ཆོས་རྣམས་འབུལ་རྩིས་ཞུ་དགོས་འདུག་གསུངས་ནས། ཞབས་སྐོར་གྱི་རིང་མཁན་ཆེན་དཔོན་སློབ་རྣམས་ཀྱིས་ཟུར་ཁང་ཉིད་དུ་བཞུགས། དེ་ནས་སླར་བཞི་ཐོག་བླ་བྲང་དུ་ཕེབས་ཏེ། ཐོག་མར་གྲུབ་ཆེན་ཛེ་ཏ་རི་དགྲ་ལས་རྣམ་རྒྱལ་ནས་བརྒྱུད་པའི་རྗེ་བཙུན་ས་སྐྱ་པའི་ཡབ་ཆོས་མགོན་པོ་ཚེ་དཔག་ཏུ་མེད་པ་ལྷ་དགུའི་དབང་། དེ་ནས་ཀྱེ་རྡོར་བཀའ་བབ་བཞིའི་དབང་། གསང་བ་འདུས་པ་རིགས་གསུམ་གྱི་དབང་། གུར་རིགས་བསྡུས།
སམྦུ་ཊི་རྡོར་དབྱིངས། བདེ་མཆོག་མཧཱ་མ་ཡ། རྣམ་འཇོམས་མ་ཎི་བཛྲ། འོད་ཟེར་ཅན་ལྷ་ལྔ། གཟུངས་གྲྭ་ལྔ། བཀའ་གདམས་ཐིག་ལེ་བཅུ་དྲུག་གི་དབང་སོགས་རྒྱུད་སྡེ་བཞི་པོ་ཅི་རིགས་པའི་དབང་བསམ་གྱིས་མི་ཁྱབ་པ་ཞིག་དང་། བདེ་མཆོག་དཀར་པོའི་བྱིན་རླབས་སྔོན་དུ་འགྲོ་བའི་སྒོ་ནས་དེ་ཉིད་ཀྱི་ཚེ་ཁྲིད་ཟབ་མོ། སྒྱུ་ལུས་དབང་མོ་ཆེ་དང་། བདེ་མཆོག་ལྷ་ལྔ་སོགས་ཀྱི་དབང་སྔོན་དུ་འགྲོ་བའི་སྒོ་ནས་ནཻ་གུ་ཆོས་དྲུག་གི་ཁྲིད་སྒོས་བཀའ་སོ་སོ་དང་བཅས་པ། ཕྱག་ཆེན་གའུ་མའི་ཁྲིད་སོགས་ཟབ་ཁྲིད་དུ་མ།
རྣམ་ཐོས་སྲས་ཀྱི་རྗེས་གནང་རིགས་མི་གཅིག་པ་ལྔ་ཕྲག་གསུམ་ལ་སོགས་པ་རྗེས་གནང་མང་པོ་སྟེ་ཟབ་ཆོས་མཐའ་ཡས་པ་ཞིག་གསན། དེ་ནས་མཁན་ཆེན་ཐམས་ཅད་མཁྱེན་པ་དེ་ཉིད་རེ་ཞིག་ཉིད་ཀྱི་བསྟི་གནས་མང་མཁར་བསམ་གྲུབ་དགོན་གསར་དང་བླ་བྲང་རྫོངས་སོགས་སུ་ཕེབས་ཏེ་ཐུགས་དམ་ཟབ་མོ་ལ་རྩེ་གཅིག་གཞོལ་བའི་སྐབས། རྗེ་བཙུན་དམ་པ་འདིས་དཔལ་ས་སྐྱའི་ལུགས་གཉིས་ཀྱི་མཛད་འཕྲིན་རླབས་པོ་ཆེ་རྣམས་ལ་ནམ་ཡང་གཡེལ་བ་མེད་པའི་རིང་ནས་སྐུ་ཁམས་ཀྱི་འཕྲོད་རྟེན་དུ་མང་མཁར་གྱི་ཆབ་ཚན་ལ་སྟོན་དཔྱིད་གཉིས་ལན་རེ་རེ་ཕེབས་ཀྱིན་ཡོད་པ་བཞིན། ལོ་དེའི་ཟླ་བ་གསུམ་པའི་ནང་དུ་ཆབ་ལ་ཕེབས་ཐོག་ནས་མཁན་ཆེན་ཐམས་ཅད་མཁྱེན་པར་ཞུ་འཕྲིན་སྙན་ཚིག་ཤིན་ཏུ་ལེགས་པ་རྒྱན་དུ་མས་སྤྲས་པའི་བསྙུན་གསོལ་དང་བཅས་སྔར་གྱི་ཆོས་འཕྲོ་རྣམས་ཀྱང་སྩོལ་བའི་ཕྱིར་མྱུར་དུ་ཕེབས་དགོས་པའི་ཞུ་གསོལ་གནང་བའི་ལན་དུ་མཁན་ཆེན་ཆོས་ཀྱི་རྗེ་རིན་པོ་ཆེ་ཉིད་ཀྱིས་བདག་ཅག་གི་རྣམ་འདྲེན་དམ་པ་འདི་ལ་ཐུགས་དམ་གྱི་ལན་དུ་གསུང་ཤོག་འབུལ་བར་མཛད་པ་ལས་འདི་ལྟར་འབྱུང་སྟེ།། ༈ །།རྒྱལ་བ་ཀུན་གྱི་མཁྱེན་པའི་སྤྱི་གཟུགས་དཔལ་ས་སྐྱ་པ་གངས་ལྗོངས་བསྟན་པའི་མངའ་བདག་གང་དེའི་ཞབས་ཀྱི་པདྨོར་བཏུད་དེ་ཞུ་བ། དེང་གི་དུས་ན་སྐུའི་དཀྱིལ་འཁོར་གཟི་འོད་རབ་ཏུ་འབར་བས་ས་གསུམ་གྱི་མུན་པ་སེལ་ཞིང་། ལྷ་དང་བཅས་པའི་ཆེ་དགུ་ཡོངས་ཀྱི་གཙུག་གི་ནོར་བུར་ཞབས་སེན་ངལ་འཚོ་བའི་མཛད་འཕྲིན་གྱི་ལེགས་བྱས་རབ་ཏུ་འབར་བའི་རྡོ་རྗེས། སྙིགས་མ་ལྔའི་ལྷ་མིན་གྱི་དཔུང་ཚོགས་རྨེག་མེད་པར་བྱས་ཏེ། ཐུབ་པའི་དབང་པོའི་རྒྱལ་མཚན་བླ་ན་མ་མཆིས་པའི་ཆོས་ཀྱི་རྒྱལ་སྲིད་མཐོན་པོ་རྫོགས་ལྡན་གྱི་དཔལ་རྒྱུན་བཞིན་དུ་འཕེལ་རྒྱས་སུ་མཛད་པའི་སྐབས་ནས། ཐུགས་དམ་དམ་རྫས་རིལ་བུའི་གནང་སྐྱེས་བཀའ་མཆིད་ཟླ་ལྕམ་དཔལ་མོའི་མགུལ་ནས་ཕྱུང་བ་བཞིན་གྱི་སྙན་ཚིག་གི་ཕྲེང་བ་བཅུད་ལྡན་གྱི་ཟ་མ་ཏོག་དང་བཅས་ཕེབས་པས།
སེམས་སྤྲོ་བ་མཆོག་གི་རྩེར་སོན་ལགས། བདག་ཀྱང་མཆོག་གསུམ་གྱི་ཐུགས་རྗེ་ལ་རེ་བའི་གསོལ་འདེབས་སོགས་ཆོས་ལྡན་གྱི་བྱ་བ་ལ་བརྩོན་པར་གནས། མགོན་ཁྱོད་ཡང་སྲིད་དུ་མར་མཁས་དང་གྲུབ། ། དེང་འདིར་འཇམ་མགོན་བྱིན་རླབས་འོད་བརྒྱ་པ། ། ཟབ་ཡངས་ཐུགས་ཀྱི་འཁོར་ལོར་རྟག་བཞད་པས། ། ལྔ་རིག་ཆོས་ཀུན་རང་དབང་ཉིད་དུ་མཁྱེན། ། འཇམ་པའི་རྡོ་རྗེ་གོས་དཀར་ལྕང་ལོའི་ཟོལ། ། བསྟན་འགྲོའི་དོན་མཛད་ས་སྐྱའི་རྗེ་བཙུན་ཁྱེད། ། ལེགས་བྱས་རྩ་བརྟན་རྡོ་རྗེའི་ཁྲི་མཐོན་པོར། ། བསྐལ་བརྒྱར་དམ་པའི་ཆོས་སྟོན་ལྷ་བརྒྱས་བསྔགས། །
ཆོས་དང་སྲིད་ཀྱི་དགེ་ལེགས་འཁོར་ལོས་བསྒྱུར། ། ཅི་བསམ་བཞེད་དོན་མཐའ་དག་ལྷུན་གྱིས་གྲུབ། ། བསྟན་དང་བསྟན་འཛིན་བསྟན་སྲུང་ཉམས་དགའི་ཞིང་། ། ནོར་འཛིན་སྐྱ་བོའི་ཞིང་འདིར་ཆོས་འབྱོར་འཕེལ། ། བདག་ལྟ་གཅིག་ཏུ་བྱ་བའི་དཀར་དགེ་ནི། ། མཆོག་གསུམ་བླ་མར་གསོལ་འདེབས་དད་པའི་མཐུ། ། ཅུང་ཟད་བརྟས་པའི་མཚན་མ་དགེ་བ་ལ། ། སྐྱོ་ངལ་སྤངས་འདི་བདག་གི་གཡར་དམ་ལགས། ། ཞེས་ཞུ་ཡིག་རྟེན་བཀྲ་ཤིས་པའི་ལྷ་རྫས་དཀར་པོ་ལ་རྒྱ་ལྡན་པར་ཚེས་བཟང་པོ་ལ་ཕུལ་བའི་ཞུ་ཡིག ཅེས་རྗེ་ཉིད་ལ་ཆེད་དུ་བསྔགས་པའི་ཞུ་འཕྲིན་ཡང་འབུལ་བར་མཛད་ཅིང་།
སླར་ཡང་མཁན་ཆེན་དེ་ཉིད་ཟླ་བ་བཞི་པའི་ནང་དུ་གདན་ས་ཆེན་པོར་ཕེབས་པའི་ཚེ། སྔགས་འཆང་བླ་མ་ཉིད་ཀྱིས་ངོས་ཅག་སོགས་སློབ་མ་རགས་བསྡུས་ཤིག་ལ་དགྱེས་པ་རྡོ་རྗེའི་རྒྱུད་གསུམ་གྱི་བཤད་བཀའི་སྔོན་འགྲོ་ཚུལ་བཞིའི་སྐབས། རྗེ་རྩེ་མོའི་སྤྱི་རྣམ་དང་། རྗེ་བཙུན་ཆེན་པོའི་མངོན་པར་རྟོག་པ་རིན་པོ་ཆེའི་ལྗོན་ཤིང་སོགས་ཀྱི་སྟེང་ནས། ཞིབ་གསེད་དང་། དངོས་གཞི་རྒྱུད་གསུམ་གྱི་གཞུང་དོན་གྱི་སྐབས་སུ་རྩ་རྒྱུད་ལ་རྗེ་བཙུན་གྱི་དག་ལྡན། རྡོ་རྗེ་གུར་ལ་གུར་རྒྱན། སམྦུ་ཊི་ལ་རྩེ་མོའི་གནད་ཀྱི་གསལ་བྱེད་གསུམ་གཙོ་བོར་གྱུར་པའི་ཡིག་ཆ་ཚད་ལྡན་དུ་མའི་སྟེང་ནས་ཤིན་ཏུ་རྒྱས་ལ་མཐའ་ཆོད་པ་གསན་ཏེ། སྔོན་འགྲོ་ཚུལ་བཞིའི་སྐབས་ནས་བཟུང་། རྒྱུད་རྣམས་ལ་སྙིང་པོ་བསྡུས་པའི་ཟིན་བྲིས་ཀྱང་མཛད།
དེ་དུས་རྗེ་འདིས་མཁན་ཆེན་དེ་ཉིད་གཙོ་བོར་གྱུར་པའི་ཞབས་འབྲིང་པ་རྣམས་དང་། གདན་ས་ཆེན་པོའི་གཞིར་བཞུགས་ཀྱི་དགེ་བའི་བཤེས་གཉེན་མང་པོ་དང་བཅས་པ་རྣམས་ལ་དཔལ་འཁོར་ལོ་བདེ་མཆོག་ལཱུ་ནག་དྲིལ་གསུམ་གྱི་དབང་། རྡོ་རྗེ་འཇིགས་བྱེད་རོ་ལངས་བརྒྱད་བསྐོར་གྱི་དབང་། ལས་གཤིན་གྱི་རྗེས་གནང་ལ་སོགས་པ་ཟབ་ཆོས་དུ་མའི་བཀའ་དྲིན་སྩལ་པ་སོགས་དམ་པའི་ཆོས་གསན་པ་དང་། འཆད་པ་སོགས་བསྟན་པ་རིན་པོ་ཆེའི་བགྱི་བ་ཁོ་ནས་དུས་འདའ་བར་མཛད་ཅིང་། ལོ་དེའི་རྒྱལ་བ་མུས་པ་ཆེན་པོའི་དུས་མཆོད་ཆེན་མོ་སག་པའི་ནེའུ་གསེང་གི་སྟེང་དུ་ཆ་ཐེར་ཕུབ་ནས་མཛད་པའི་ཚོགས་དབུར་མཁན་ཆེན་ཐམས་ཅད་མཁྱེན་པ་ཡང་ཕེབས་པས། དུས་མཆོད་ཀྱི་ཕྱག་དང་མཆོད་པ་སོགས་ཆོས་སྤྱོད་ཀྱི་སྒྲིགས་རིམ་ཚོགས་པའི་ཞལ་འདོན་སོགས་དང་། དགེ་འདུན་ལ་བསྙེན་བཀུར་སོགས་ཀྱི་དགེ་ཚོགས་རྨད་དུ་བྱུང་བའི་རྒྱུན་འཛུགས་པར་མཛད་པའི་ལེགས་བྱས་རྨ་མེད་པ་དང་། གཞན་ཡང་སྐབས་དེར་དམ་པ་འདིའི་བཀའ་བཞིན། མཁན་ཆེན་དེས་གདན་སའི་སྐྱ་སེར་རྣམས་ལ་དབུ་མ་ལུགས་ཀྱི་སེམས་བསྐྱེད་སོགས་ཚོགས་ཆོས་འགའ་ཞིག་གནང་བའི་ཚེ།
ཚོགས་པ་རྣམས་ཀྱིས་རྗེ་ཉིད་ཀྱིས་མཛད་པའི་རྒྱལ་བ་མུས་པ་ཆེན་པོའི་སྐུ་བསྟོད་རྒྱལ་བ་གཉིས་པ་མ་ལ་གདངས་དང་བཅས་མཛད་པ་ན་བསྟོད་ཚིག་གི་རྩོམ་ལེགས་ཤིང་གདངས་དབྱངས་སྙན་པ་རྒྱུད་འཁུལ་ཆེ་བ་དེ་གསན་པས། མཁན་ཆེན་ཉིད་ཐུགས་ཤིན་ཏུ་དགྱེས་ཤིང་རྗེས་སུ་ཡིད་རང་ནས་རྗེ་འདི་ལ་གུས་པའི་ཐལ་མོ་སྦྱོར་ཞིང་བསྟོད་བཀུར་བསྔགས་གསུམ་ཅི་ཡང་མཛད་པ་ཞིག་བྱུང་བ་ཡིན་ལ། དེ་ལྟའི་སྐབས་ནས་མི་དབང་ཀརྨ་བསྟན་སྐྱོང་དབང་པོས། འཇམ་མགོན་བླ་མ་འདི་ཉིད་གཞིས་ཀ་བསམ་གྲུབ་རྩེར་སྤྱན་འདྲེན་ཞུས་པའི་ངོར། ཕུར་སྒྲུབ་གྲོལ་འཕྲལ་ཆིབས་ཁ་བསྒྱུར། ས་སྐྱོང་ཆེན་པོ་དེ་ཉིད་ལ་ཚེ་བཀའ་སོགས་འཕྲལ་སེལ་གྱི་བཞེད་ཆོས་མང་པོ་དང་། དེ་དུས་རྡོ་རྗེ་ཕུར་པའི་གྲྭ་ཚང་ཞིག་གསར་འཛུགས་བཞེད་ནས། སྣར་ཐང་གི་ཕུར་པ་གྲྭ་ཚང་གི་གྲྭ་རིགས་བཅུ་ཕྲག་གསུམ་ཙམ་ཞིག་ལོགས་སུ་བསྡུས་ནས་ཕུར་པའི་སྒྲུབ་དཀྱིལ་ལ་སོགས་པ་སྦྱངས་པ་བྱེད་དུ་གཞུག་པ་མཛད་འདུག་པ་རྣམས་ལ། ཕུར་པའི་ཆོས་སྐོར་ཆ་ཚང་བ་ཞིག་སྩོལ་དགོས་པའི་གསོལ་འདེབས་མི་དབང་ཉིད་ཀྱིས་མཛད་པ་བཞིན། ཐོག་མར་ས་སྐྱོང་ཆེན་པོ་སྐུ་རྐྱང་ལ་ཕུར་པའི་སྨད་ལས་དྲག་པོ་སྒྲོལ་བའི་རྗེས་གནང་ཤིན་ཏུ་སྨིན་པ་སྩལ།
དེར་རྗེས་ཕུར་པ་བའི་གྲྭ་པ་རྣམས་དང་། མི་དབང་ཆེན་པོའི་དྲུང་འཁོར་དྲག་རིགས་སོགས་ཆོས་ཉན་པ་བསམ་གྲུབ་རྩེའི་ཚོམས་ཆེན་ཁྲིག་ཁེངས་པའི་ཤིན་ཏུ་གྲངས་མང་བ་ལ་རྗེས་གནང་ཟབ་མོ་དེ་ཉིད་ཀྱི་བཀའ་དྲིན་སྩལ། དེ་དུས་རྗེ་འདིས་རྡོ་རྗེ་ཕུར་པའི་བླ་མ་བརྒྱུད་པ་རྣམས་ཀྱི་ངོ་མཚར་བའི་རྣམ་ཐར་ཞིབ་ཙམ་དང་། རྙིང་མ་སྤྱི་དང་། ཕུར་པའི་ཆོས་སྐོར་གྱི་ཁོག་ཕུབ་པའི་གསུང་བཤད་ཧ་ཅང་རྒྱས་པ་མ་ཡིན་པའི་གསུང་གི་འོད་འཕྲེང་གིས་དྲུང་འཁོར་ཕུར་པ་བའི་གྲྭ་རིགས་དང་བཅས་པའི་སྐྱ་སེར་མང་པོའི་དད་གུས་ཀྱི་ཆུ་སྐྱེས་བཞད་པར་མཛད། ཁྱད་པར་སྨོན་དྲོ་ནས་དབོན་དྲུང་ཚེ་དབང་པ་དང་། གླང་བུ་ནས། བདེ་རྒྱས་པ་སོགས་གསུང་རབ་ཀྱི་དོན་ལ་བློ་གྲོས་ཀྱི་མིག་བུ་གསལ་བ་དག་ནི། རྗེ་འདིའི་རྣམ་དཔྱོད་ལ་དེང་སང་མཁས་པར་གྲགས་པ་སུས་ཀྱང་འགྲན་མི་བཟོད་པའི་ངེས་ཤེས་གཏིང་ནས་རྙེད། དད་གུས་བཅོས་མ་མ་ཡིན་པའི་བསྟོད་བསྔགས་དབྱངས་སུ་ལེན།
ཐ་ན་ཞུ་འཕྲིན་འབུལ་བའི་ཚེ་ཡང་། དེ་ནས་བཟུང་སྟེ་རྒྱལ་དབང་རྡོ་རྗེ་འཆང་ཆེན་པོའི་ཞབས་དྲུང་དུ་ཞེས་ཞུ་བར་བྱེད་དོ། ། མི་དབང་ཆེན་པོས་ཀྱང་ལོ་མཐོང་བཀྲ་ཤིས་སྦུག་སོགས་ཀྱི་ཆོས་གཞིས་འདི་རྣམས་བཀའ་སྩལ་མ་དགོས་པར་ཕུལ། གཞན་ཡང་ད་ལྟ་ཕུར་བཟློག་གི་སྐབས་སོགས་སྐུ་ལ་བཞེས་བཞིན་པའི་གསོལ་ཕོད་མཆིན་ཁ་གསེར་མ་འདི་སོགས་ཟང་ཟིང་གི་འབུལ་ནོད་རྒྱ་དཔང་ཤིན་ཏུ་ཆེ་བ་ཡང་འབུལ་བར་མཛད། དེ་དུས་ལན་གཅིག་བདག་མོ་རྩེ་གདོང་ནས་ཁྲི་ལྕམ་དྲུང་ལ་བཀའ་ཆོས་ཤིག་དགོས་ཚུལ་སྡེ་བདག་ཉིད་ཀྱིས་ཞུས་པར་བརྟེན། རྗེ་ཉིད་ཀྱིས་བཀའ་འབྲེལ་ཙམ་མཛད་པས། དེ་ནས་མ་འགྱངས་པར་ཁྲི་ལྕམ་དྲུང་ལ་རྒྱལ་བུ་འཁྲུངས་ཏེ་བྱིན་རླབས་ཀྱི་མཚན་མ་ཀུན་ལ་གསལ་བར་གྱུར་ཏོ། ། དེ་ནས་ངོར་ཨེ་ཝྃ་ཆོས་ལྡན་ནས་ཤར་ཆེན་ཤེས་རབ་འབྱུང་གནས་པས་ཡར་ལམ་ངོར་ལ་ཕེབས་དགོས་པའི་སྙན་གསོལ་ཕུལ། ཡར་ལམ་སྣར་ཐང་གི་རྟེན་རྣམས་ཞིབ་མཇལ་གནང་ནས། ཨེ་ཝྃ་པས་ཕེབས་བསུ་སེར་འཕྲེང་གཟབ་མ་དང་བཅས་ཕེབས།
དེར་རྟེན་ཁྱད་པར་ཅན་རྣམས་ལ་དཀར་མེ་སྙན་དར་སོགས་མཆོད་པ་རྒྱ་ཆེན་པོ་ཕུལ། བསྟན་འགྲོ་ལ་ཕན་པའི་སྨོན་ལམ་རྨད་དུ་བྱུང་བ་མཛད། དེར་གནས་ཀྱི་དགེ་འདུན་རྣམས་ལ་རྒྱ་ཇའི་བཏུང་བ། གྲལ་འགྱེད་གྱ་ནོམ་པ་དང་བཅས་པ་ཡང་སྩལ། དེའི་ཚེ་དགོན་གནས་དེའི་རྟེན་ཁྱད་པར་ཅན་རྣམས་དང་། རྗེ་རྡོ་རྗེ་འཆང་གི་རྨད་དུ་བྱུང་བའི་མཛད་འཕྲིན་རྒྱུན་མི་ཆད་པའི་ལེགས་བྱས་རྣམས་ལ་ཐུགས་དྭང་འདོད་ཀྱི་དད་གུས་ཅི་ཡང་ཞིག་འཁྲུངས་ནས། དེར་བཞུགས་སྐབས་ངོར་ཆེན་ཉིད་ལ་བསྟོད་ཅིང་གསོལ་བ་འདེབས་པའི་ཚིགས་བཅད་ཡི་གེའི་མ་མོ་ལ་སྤེལ་བའི་ལེགས་པ་ཞིག་ཀྱང་མཛད། ཤར་ཆེན་དེ་ཉིད་དང་། ཐར་པ་རྩེ་པ་ནམ་མཁའ་སངས་རྒྱས་གཉིས་ཀྱིས་ཐོག་དྲངས། ངོར་ཉིད་ཀྱི་བླ་མ་གྲྭ་རིགས་དང་བཅས་པ་ལ་རྡོ་རྗེ་འཆང་གི་ཞབས་སྟེགས་མི་འཇིགས་པ་སེང་གེའི་ཁྲི་སྟེང་ནས་དམ་པའི་ཆོས་ཀྱི་བཀའ་དྲིན་ཅི་རིགས་པ་སྩལ།
དེ་ནས་ཉིད་ཀྱི་གདན་ས་བར་པ་དགེ་སྡིངས་བཀྲ་ཤིས་བསམ་འགྲུབ་ཀྱི་སྐྱ་སེར་རྣམས་ཀྱི་ཕེབས་བསུའི་བཀོད་པ་གཟབ་པ་དང་བཅས་གནས་དེར་ཕེབས་ཏེ། དེ་ལོ་ས་དཀར་འདབ་འདེབས་སུ་བདག་ཆེན་ཀུན་དགའ་ལེགས་པའི་གདན་སར་བླ་མ་ཞིག་གནང་དགོས་ཚུལ་བེ་རེ་རྒྱལ་པོ་དང་གཙང་པ་གཉིས་ཅར་ནས་ཞུས་པ་བཞིན། དེར་བླ་མ་ཆོས་རྒྱ་མཚོ་དང་། རྒྱ་ཀབ་ནོར་བུ་གླིང་གི་བླ་མར་ཡེ་ཤེས་འོད་ཟེར་རྫོང་རྟ་གནང་བ་ཡིན་པས། ཁོང་རྣམས་ལ་སྤྱི་འགྲོའི་བཀའ་ཤོག་རྒྱས་པ་དང་། བེ་རེ་རྒྱལ་པོ་སོགས་ལ་སྒེར་གྱི་ཐུགས་དམ་གནང་རྟེན་སོགས་དང་བཅས་རྫོང་བཀོད་ཀྱི་གནང་སྐྱེས་དགོས་པ་ཀུན་དེ་གོང་ཟིན་ཀྱང་། སྒར་ལ་ཕྱག་ནས་ཞུ་བར་མར་ལམ་དགེ་སྡིངས་སུ་འབྱོར་བ་དུས་མཚུངས་ནས། སྒར་ཐམས་ཅད་ལ་ཕྱག་ནས་དང་། ཁོང་རང་བླ་མ་གཉིས་ལ་འཕྲལ་ཡུན་དུ་ཕན་པའི་བསླབ་བྱའི་ཚོགས་གང་མང་ཞིག་མཛད་ཅིང་། དགེ་སྡིངས་བཀྲ་ཤིས་བསམ་གྲུབ་སོགས་རང་ཞབས་ཀྱི་སྐྱ་སེར་མང་པོས་ཐོག་དྲངས།
དབང་ཞུ་བ་ཁྲི་ཕྲག་ཏུ་ལོངས་པ་ལ་ཁྲོམ་དབང་སོགས་ཀྱི་བཀའ་དྲིན་ཟླ་མེད་སྩལ། ཡར་གྱི་ཕེབས་ལམ་དབང་སྟོད་ནས་བྱང་ཁུད་བརྒྱུད། དར་ལུང་དུ་བསྐང་གསོ་རྒྱས་པ་མཛད། དེ་ནས་བྱང་ཁུད་ཟེར་བའི་དར་ལུང་གི་རྒྱབ་ཀྱི་ཡུལ་གྲོང་འདིར་ཕྱག་དབང་ཞུ་མི་མང་པོའི་ཁྲོད་ན་བུད་མེད་རྒན་ཡོལ་གཟུགས་བོངས་ཆེ་ཞིང་སྐེ་ལ་ལྦ་བ་ཆེན་པོས་ཁེངས་པ་ཞིག་འདུག་པ་དེ་ལ། རྗེ་འདིས་སྤྱན་ཆེར་གཟིགས། ཕྱག་དབང་ནན་ཆེ་ཙམ་གནང་། གཞན་ཅང་མི་གསུངས། དེ་ནུབ་བསྐང་གསོ་གྲོལ་ནས་རང་བྱོན་དུ་ཕེབས་པའི་ཚེ། ཉིད་ཀྱི་ཕྱག་མཛོད་ཆེན་པོ་དང་། བདག་གཉིས་ལ།
ད་ནངས་དར་ལུང་གི་རྒྱབ་ཀྱི་ཡུལ་གྲོང་ན་འདུག་པའི་བུད་མེད་ལྦ་བ་ཅན་དེ། ཞིང་སྐྱོང་ཆེན་མོའི་ཡུམ་ཆེན་ཞིག་ཡིན་པ་འདྲ། དེ་འདྲའི་ལྦ་བ་དཀྱུས་མར་མི་འདུག་གསུངས། དོན་ལ་ཡུམ་ཆེན་དངོས་སུ་གཟིགས་པར་སྣང་། དེ་ནས་གདན་སར་ཕེབས་ཏེ། ལོ་དེའི་ཟླ་བ་བརྒྱད་པའི་ནང་དུ་ས་མཆོད་ཆེན་མོའི་སྒྲུབ་མཆོད་སོགས་བསུ་བར་མཛད་ནས། སྔ་མོར་འཇམ་པའི་དབྱངས་བསོད་ནམས་དབང་པོས་འདྲ་འདྲི་རྩེར་ཤིང་མགོན་ཡིད་བཞིན་ནོར་བུ་སོགས་བཞུགས་པའི་མགོན་ཁང་ཞིག་མཛད་པ། ཕྱིས་སུ་ཤིང་མགོན་གདན་སར་ཕེབས་ནས། མགོན་ཁང་དེར་རྟེན་གྲགས་ཆེ་བ་མེད་པར་བརྟེན། དེར་མགོན་ཁང་སྲིད་གསུམ་རྣམ་རྒྱལ་མཛད་བཞེད་ནས་གདན་ས་ཆེན་པོ་འདིར་བཞུགས་པའི་མགོན་པོ་ལྕམ་དྲལ་འཕགས་པ་རིན་པོ་ཆེའི་ཐུགས་དམ་མ་ཞིག་ཡོད་པ་ལ་རྩི་སྐྱར་གསོལ།
སྤྲུལ་སྐུ་ངག་དབང་ཆོས་བཟང་དོ་དམ་པར་བྱས། གཞན་འགའ་ཞིག་གིས་མདོ་ལིར་སྤྱན་དྲངས། རྗེ་ཉིད་དཔོན་སློབ་བན་གཙང་བ་དང་བཅས་པ་རྣམས་ཟླ་བ་དགུ་པའི་ནང་དུ་དགེ་སྡིངས་ལ་གདན་བཏེགས། ལྷུན་པོ་རྩེའི་རྩ་བ་དེར་འབུལ་སྐྱེལ་བ་བུངས་ཆེན་པོ་ཡོང་གི་ཡོད་ཞུ་བའི་རྐང་མགྱོགས་དང་མཇལ། རྟེན་འབྲེལ་ཤིན་ཏུ་ལེགས་པར་འགྲིག ཟླ་བ་དེའི་གཟའ་སྐར་བཟང་བ་ལ་སྔར་གྱི་མགོན་པོ་རྩེའི་མགོན་ཁང་དུ་བཞུགས་སུ་གསོལ། སྙན་དར་དང་སྤྱན་གཟིགས་སོགས་རྒྱ་མི་ཆུང་ཙམ་ཕུལ། རབ་གནས་མངའ་གསོལ་གཟབ་རྒྱས་མཛད། དུས་གཏོར་གྱི་རྒྱུན་ཡང་འཛུགས་པ་གནང་། དེ་ནས་རྒྱུན་རིང་མ་འགྱངས་པར་རྒྱ་སྐབས་དཔོན་གཉེར་བསམ་བསྟན་བཟང་པོ་སོགས་གཉེར་པ་ཁག་བདུན།
རྟ་དྲེའུ་མཛོ་ལ་སོགས་པ་བརྒྱ་ཕྲག་གཉིས་ཀྱི་རྒྱབ་བཅས་ཀྱི་འབུལ་སྐྱེལ་ཤིན་ཏུ་སྟོབས་ཆེ་བར་འབྱོར། ཆོས་སྐྱོང་དགྱེས་པའི་མཚན་མ་ཡང་དག་པར་དགོངས། དེ་ནས་བཟུང་སྟེ་ལོ་གྲངས་དུ་མའི་བར་དུ་དགེ་སྡིངས་སོགས་ཤབ་གཞུང་ཕལ་ཆེར་ལོ་ལེགས་ཤིང་། འཁྲུགས་ལོང་དང་ནད་ཡམས་ཉུང་བ་སོགས་བདེ་འཇགས་ཁོ་ནར་གྱུར་ཏོ། ། སླར་འབུལ་སྐྱེལ་བ་རྣམས་སྔོན་ལ་རྫོང་བཀོད་གནང་རྗེས། རྗེ་ཉིད་དཔོན་སློབ་རྣམས་ཀྱིས་ཟླ་བ་བཅུ་པའི་དྲུག་ཅུ་པ་ལ་ཕེབས་འབྱོར་མཛད་དེ། དེ་དུས་བཞི་ཐོག་གི་མཁར་ལས་སྐབས་ཡིན་པས། དུས་མདོས་ཆེན་མོའི་རིང་མ་གཏོགས་བཞི་ཐོག་གི་མཁར་ལས་ནམ་ཟིན་བར་རིག་འཛིན་ཕོ་བྲང་དུ་བཞུགས། རྗེ་ཉིད་དགུང་ལོ་སོ་གཉིས་སུ་ཕེབས་པ་རྣམ་བྱུང་ཞེས་པ་ས་ཕོ་འབྲུག་ལོའི་ཟླ་བ་དང་པོའི་མཇུག་ཙམ་ལ་མཁན་ཆེན་ཐམས་ཅད་མཁྱེན་པ་གདན་ས་ཆེན་པོའི་གྲྭ་རིགས་རྣམས་ཀྱི་ཕེབས་བསུ་སེར་འཕྲེང་རྒྱས་པ་དང་བཅས་ཕེབས། དེ་དུས་དུས་ཀྱི་འཁོར་ལོའི་དབང་འབྲོ་ལུགས།
རྭ་ལུགས། བུ་ལུགས་ཏེ་བརྒྱུད་པའི་ཁྱད་པར་གསུམ་དང་ལྡན་པ་རས་བྲིས་ཀྱི་དཀྱིལ་འཁོར་ལ་བརྟེན་ནས་བྱིས་པ་འཇུག་པའི་དབང་བདུན། དབང་གོང་མ་བཞི་དང་བཅས་པ་དང་། དུས་འཁོར་དཀྱིལ་འཁོར་ཡོངས་རྫོགས་ཀྱི་སྒྲུབ་ཐབས། བདག་འཇུག་དང་བཅས་པ་རིགས་ལྡན་རྣམ་རྒྱལ་གྲགས་བཟང་གིས་མཛད་པ། རྗེ་འགྱུར་མེད་པས་མཛད་པའི་དུས་འཁོར་དབང་བཤད་ཆེན་མོའི་ལུང་རྣམས་གསན་ཅིང་། གཞན་ཡང་དེ་དུས་མཁས་གྲུབ་ཤངས་པ་དུ་གུ་བའི་ལུགས་ཀྱི་ཆོས་སྐོར་བྱིན་རླབས་ཀྱི་སྐོར་ལ། ཐོག་མར་འཇུག་སྒོ་ཡོན་ཏན་ཀུན་འབྱུང་གི་སྟེང་ནས་སྒྱུ་ལུས་དབང་མོ་ཆེ་སྔོན་དུ་འགྲོ་བའི་སྒོ་ནས་བདེ་མཆོག་ལྷ་ལྔའི་བྱིན་རླབས་ལུས་བསྒྲིགས་ཏེ། ཁོག་ཕུབ་ཀྱི་བཀའ་གཉིས། གདམས་ངག་དབང་དང་འབྲེལ་བ་ཆོས་དྲུག་པོའི་བཀའ་སྟེ་གཞུང་ཤིང་གི་བཀའ་བརྒྱད།
ཕྱག་ཆེན་གའུ་མ། ལམ་ཁྱེར་གསུམ། ལུས་སེམས་འཆི་མེད་བཀའ་སྟེ་ཕྱག་ཆེན་བཀའ་ལྔ། མཁའ་སྤྱོད་དཀར་དམར། མཁའ་སྤྱོད་གསུམ་འཁྲུགས་ཏེ་མཁའ་སྤྱོད་ཀྱི་བཀའ་གསུམ། བདེ་མཆོག་གསང་སྒྲུབ། རྣམ་འཇོམས་གསང་སྒྲུབ། ཕྱག་རྡོར་ཛ་ལི་མ་སྟེ་གསང་སྒྲུབ་བཀའ་གསུམ། ཐུགས་རྗེ་ཆེན་པོའི་རིགས་གཏད་དཀར་དམར། གཞན་ཡང་ལྷ་བཞི་བྲིས་སྒྲུབ་ཀྱི་བཀའ།
རྟ་མགྲིན་གསང་སྒྲུབ་ཀྱི་བཀའ། ཕྱག་དྲུག་ཡེ་ཤེས་མགོན་པོའི་རྗེས་གནང་གཏོར་དབང་དང་བཅས་པ། པུ་ཀ་ཆོས་དྲུག་གི་བྱིན་རླབས་དང་། ཁྲིད་ཀྱི་སྐོར་ལ། ཕྱག་རྒྱ་ཆེན་མོ། ཆོས་དྲུག་ལུས་སེམས་འཆི་མེད་ཀྱི་ཁྲིད་རྣམས་རིམ་པ་བཞིན་ཉམས་སྐྱེ་ཁྲིད་ཀྱི་ཚུལ་དུ་གསན་ནས། རྒྱབ་ཆོས་ལུང་གི་སྐོར་ལ། བདེ་མཆོག་ལྷ་ལྔའི་དཀྱིལ་མཆོག་སྒྲུབ་ཐབས། མཆོད་འཕྲེང་རྣམས་མཁས་བཙུན་པས་མཛད་པ་སོགས་ནཻ་གུའི་ཡི་གེ་རྙིང་པ་པོ་ཏིར་ལོངས་པ་དང་། ནཻ་གུའི་བརྒྱུད་འདེབས་མ་ཚར་ཆེན་གྱིས་མཛད་པ་དང་།
དེའི་གསུང་ལ་མཁྱེན་བརྩེ་བས་ཟིན་བྲིས་མཛད་པའི་ནཻ་གུའི་ཁྲིད་ཀྱི་དབུ་ཕྱོགས་དང་། ཕྱག་ཆེན་གའུ་མའི་ཁྲིད་ཡིག བརྒྱུད་འདེབས་སོགས་ཡི་གེ་གསར་མ་མང་པོ་དང་བཅས་པའི་ལུང་ལ་སོགས་པ་ཤངས་ཆོས་ཐམས་ཅད་མ་ཚང་བ་མེད་པ་ལྟ་བུར་གསན་པར་མཛད། གཞན་ཡང་གྲུབ་ཆེན་ཨ་བྷ་ཡ་ཀ་རས་བཀྲལ་བའི་རྡོ་རྗེ་འཕྲེང་བ་དཀྱིལ་འཁོར་བཞི་བཅུ་ཞེ་གཉིས་ཀྱི་སྟེང་དུ། པཎྜི་ཏ་དརྤན་ཨ་ཙརྻ་སྟེ་འགྲོ་བའི་མེ་ལོང་ཞེས་བྱ་བ་ཚེམས་ལན་ཉི་ཤུ་བརྗེས་པ། དགུང་ལོ་སྟོང་དང་ཉིས་བརྒྱ་བཞུགས་པ་དེས་མཛད་པའི་ཀྲི་མ་ས་མུཙྪ་ནས་ལྷག་པོར་འབྱུང་བའི་གཟའ་ཡུམ། ནོར་རྒྱུན་མ། རྣམ་རྒྱལ་གྱི་དཀྱིལ་འཁོར་ཏེ་དགེ་ལེགས་སུ་བྱེད་པའི་དཀྱིལ་འཁོར་གསུམ་བསྣན་པའི་བཞི་བཅུ་ཞེ་ལྔའི་དབང་རྣམས་གསན། དེ་ནས་རྗེ་ཉིད་ཀྱིས་མཁན་ཆེན་དེ་ལ། དཔལ་གསང་བ་འདུས་པ་འཕགས་ལུགས་ཀྱི་དབང་།
བརྒྱུད་པའི་བཀའ་བབ་བདུན་དང་བཅས་པ། དབང་བཀའ་གསར་རྙིང་གི་ཁྱད་པར་འབྱེད་པའི་ལེགས་བཤད་དུ་མ་དང་བཅས་པ་སྔོན་དུ་འགྲོ་བའི་སྒོ་ནས་གསང་འདུས་རིམ་ལྔའི་དམར་ཁྲིད་འགོས་ལུགས་གཙང་མ། རྒྱབ་ཆོས་ཡིག་རྙིང་དུ་མ་དང་། མཐའ་དྲུག་རབ་གསལ་སོགས་བུ་སྟོན་གྱི་གསུང་མང་པོ། སྔགས་འཆང་ཆོས་ཀྱི་རྒྱལ་པོས་མཛད་པའི་གསང་འདུས་མི་བསྐྱོད་པའི་སྒྲུབ་དཀྱིལ་གྱི་ལུང་སོགས་གསང་འདུས་འཕགས་སྐོར་གྱི་ཆོས་བུམ་པ་གང་བྱོའི་ཚུལ་དུ་སྩལ་པས། མཁན་ཆེན་མཁས་པའི་དབང་པོ་ཉིད་རྗེ་འདིའི་རྨད་དུ་བྱུང་བའི་མཁྱེན་རབ་དང་། ཁྱད་པར་གསང་འདུས་ཀྱི་ཆོས་སྐོར་ལ་གཞན་དང་མཚུངས་པ་མེད་པའི་འཆད་ཚུལ་རྨ་མེད་པ་གསན་པས་ཐུགས་ཕྲོགས་ཏེ། རང་ཉིད་ཀྱིས་མཛད་པའི་ཀྱེ་རྡོར་རྒྱུད་གསུམ་གྱི་སྔོན་འགྲོ་ཚུལ་བཞི་སྟོན་པའི་ཡི་གེ་སོགས་སུ། སྔགས་འཆང་ཐམས་ཅད་མཁྱེན་པ་ཞེས་པའི་མཚན་གྱི་དགེ་ལེགས་གསར་པའི་མངའ་གསོལ་སོགས་ཀུན་ཏུ་རྗེ་འདི་ལ་བསྟོད་བཀུར་བསྔགས་གསུམ་ཁོ་ན་མཛད། དམ་པ་འདིའི་བཀའ་དྲིན་ལས་གསང་བ་འདུས་པའི་ཆོས་སྐོར་ལ་བློ་གྲོས་ཀྱི་དཀྱིལ་འཁོར་ཆ་ཤས་རྫོགས་ཏེ།
ལེགས་པར་བཤད་པའི་འོད་འཕྲེང་གིས་ཕན་བདེ་ཀུ་མུད་རྒྱས་པར་བྱེད་པའི་མཁས་པའི་ཟླ་དབང་དུ་གྱུར། དེ་ལྟའི་རིང་ནས་དཔོན་སློབ་ལྷན་ཅིག་པར་མང་མཁར་གྱི་ཆབ་ལ་ཕེབས། མཐའ་དྲུག་རབ་གསལ་གྱི་ལུང་འཕྲོས་སོགས་འགའ་ཞིག་ཆབ་ཐོག་ཏུ་ཡང་སྩོལ་བར་མཛད་དོ། ། དེ་ནས་རྒྱུན་མི་རིང་པར་མཁན་ཆེན་ཐམས་ཅད་མཁྱེན་པ་དེས་རང་གི་བསྟི་གནས་བསམ་གྲུབ་དགོན་གསར་གྱི་གྲྭ་རིགས་ཐམས་ཅད་ལ་གསང་འདུས་མི་བསྐྱོད་པའི་དབང་ལུང་ཆ་ཚང་བ་སྩལ་ཏེ། སྔགས་འཆང་ཆོས་ཀྱི་རྒྱལ་པོས་མཛད་པའི་སྒྲུབ་དཀྱིལ་གྱི་སྟེང་ནས་གསང་བ་འདུས་པ་མི་བསྐྱོད་པའི་སྒྲུབ་མཆོད་གསར་འཛུགས་མཛད་པ་ད་ལྟ་ཡང་དར་རྒྱས་ཆེའོ། ། དེ་ནས་གདན་ས་ཆེན་པོའི་བླ་བྲང་བཞི་ཐོག་གི་བླ་མ་གོང་མ་ན་རིམ་གྱི་གཟིམ་ཁང་ཚོམས་དམར་སྟེང་འོག ཉིད་ཀྱི་གཟིམ་ཆུང་ངོ་མཚར་འཆི་མེད་རྡོ་རྗེའི་ཕོ་བྲང་ཨེ་ཝྃ་བྱང་ཆུབ་འབྱུང་བའི་གནས་སྟེང་ཤོད། ལི་མ་ལྷ་ཁང་། རྒྱ་ནག་ལྷ་ཁང་། དཔེ་ཁང་རྣམས།
འོག་གི་ཕྱག་མཛོད་དང་བཅས་པ་རྣམས་ཀྱི་མཁར་ལས་རྒྱ་ཁྱོན་ཤིན་ཏུ་ཆེ་བ་རྣམས་ཕལ་ཆེར་གྲུབ་མཚམས། དེ་དག་དང་སྦྲེལ་ཆགས་སུ་ལྷ་ཁང་ཆེན་མོའི་བྱང་ཤར་གྱི་ལྕོག་བཙུན་མོ་སྤེའུར་གྲགས་པ་ཡང་རྩ་བ་ནས་སློང་བར་མཛད། དེ་དག་གི་ཞལ་བཀོད་ཕལ་ཆེར་གྲུབ་པའི་ནུབ་གཅིག་རྗེ་ཉིད་ཀྱི་མནལ་ལམ་དུ་སྔགས་འཆང་ཆོས་ཀྱི་རྒྱལ་པོ་ཡབ་སྲས་གསུམ་དང་། རྗེ་ཉིད་བསམ་གླིང་ལ་ཕེབས་རྒྱུ་ཡིན་དགོངས་པའི་བཙུན་མོའི་ཤར་རྩ་འདིར། གྲུབ་མཆོག་དབང་པོའི་མཚན་ཅན་ཆིབས་པ་དེ་ཧེད་པའི་རྣམ་པས་སྔོན་ལ་ཕེབས། དེ་ནས་འགྱང་ཅུང་ཟད་བྱས་ཡབ་རྗེ་གྲགས་པའི་མཚན་ཅན། དེ་ནས་སྔགས་འཆང་ཆེན་པོའི་ཞབས་རྗེས་སུ་རྗེ་ཉིད་ཕེབས་ཀྱིན་འདུག་པ་ལ། སྔགས་འཆང་ཆེན་པོས་ཐོག་མར་བཙུན་མོ་སྤེའུ་ལ་གཟིགས་རྗེས། རྗེ་འདི་ལ་གཟིགས་ནས་ཞལ་འཛུམ་ཤིན་ཏུ་ཆེ་བ་ཞིག་མཛད་བྱུང་བས། ངེད་ཀྱིས་བཙུན་མོ་རྩ་བ་ནས་བསླངས་པ་འདི་ལ།
སྔགས་འཆང་ཆེན་པོ་ཐུགས་དགོངས་རྫོགས་པོ་བྱུང་བ་འདྲ་དགོངས་པ་ཐུགས་ལ་འཁྲུངས་པ་ཡང་བྱུང་། དེ་ལྟར་དཔལ་ས་སྐྱའི་བླ་བྲང་རྣམས་ཀྱི་ནང་ནས་མཆོག་ཏུ་གྱུར་པ་གདུང་བརྒྱུད་བཞུགས་པའི་བླ་བྲང་བཞི་ཐོག་ཏུ་གྲགས་པའི་ཡང་རྩེར་སྔོན་མེད་པའི་གཙུག་ལག་ཁང་ཁྱད་པར་ཅན་ལི་མ་ལྷ་ཁང་རྡོ་རྗེའི་གདན་ཞེས་བྱ་བ་དང་། རྒྱ་ནག་ལྷ་ཁང་རི་བོ་རྩེ་ལྔ། དཔེ་ཁང་ཆོས་མཛོད་ཆེན་མོ་རྣམས་སུ་མཚན་གསོལ་ཏེ། སྤྱིར་ས་སྐྱ་པའི་རྗེ་བཙུན་གོང་མ་རྡོ་རྗེ་འཆང་དང་རྣམ་དབྱེར་མེད་པ་བརྩེ་ཆེན་ཀུན་དགའ་སྙིང་པོ་ནས་བཟུང་རིམ་པར་བྱོན་པ་རྣམས་དང་། ཁྱད་པར་སྙིགས་མའི་དུས་ཀྱི་བསྟན་པའི་ཉི་མ་སྔགས་འཆང་ཆོས་ཀྱི་རྒྱལ་པོ་ངག་དབང་ཀུན་དགའ་རིན་ཆེན་ཡབ་སྲས་རྣམ་པ་གསུམ་པོ་དེ་དག་གི་ཐུགས་དགོངས་ལ། གདན་ས་ཆེན་པོ་འདི་ཉིད་བོད་ཀྱི་རྡོ་རྗེ་གདན་གཉིས་པ་གངས་ཅན་གྱི་སྐྱེ་དགུ་མ་ལུས་པའི་ཕན་བདེ་དང་། བསྟན་པ་རིན་པོ་ཆེའི་འབྱུང་ཁུངས་མཚུངས་བྲལ་ཡིན་པ་ནས། འདིར་རྒྱ་གར་ནས་བྱོན་པའི་སྐུ་གཙོ་བོར་གྱུར་པའི་ལི་མ་ལྷ་ཁང་ཞིག་དང་། རྒྱ་ནག་ལྷ་ཁང་ཞིག་བྱུང་ན་དགོངས་པའི་ཐུགས་ཀྱི་རེ་བ་ཆེར་མཛད་པའི་དགོངས་པའི་ལྷག་མ་ལུས་པ་ལྟ་བུའི་ཐུགས་བཞེད་བསྐང་བའི་ཕྱིར་དང་།
གཞན་ཡང་ཁྱབ་བདག་འཁོར་ལོའི་མགོན་པོ་མུས་ཆེན་འཁོར་ལོ་སྡོམ་པ་བུདྡྷ་དྷྭ་ཛ་ལ་སོགས་པ་རྩ་བརྒྱུད་ཀྱི་བླ་མ་དམ་པ་རྣམས་ཀྱི་དགོངས་པ་ཆོས་དབྱིངས་སུ་རྫོགས་པའི་ཕྱིར་དང་། བསྟན་འགྲོ་སྤྱི་དང་ཁྱད་པར་དཔལ་ལྡན་ས་སྐྱ་པའི་སྡེ་བསྟན་པ་གདུང་བརྒྱུད་དང་བཅས་པ་ཡར་ངོའི་ཟླ་བའི་ཆ་ཤས་ལྟར་འཕེལ་ཞིང་རྒྱས་པ་དང་། འབབ་ལྡན་མའི་རྒྱུན་བཞིན་ནམ་ཡང་ཆད་པ་མེད་ཅིང་གནས་པར་བྱ་བའི་ཕྱིར་དང་། མཐོང་ཐོས་དྲན་རེག་གི་འགྲོ་བ་རྣམས་ཐར་པའི་བདེ་བ་ལ་འགོད་པའི་ཕྱིར་འབད་པ་དང་རྩོལ་བ་ཆེན་པོས་ཉེ་བར་བསྒྲུབས་པ་རྣམས་རྗེ་ཉིད་དགུང་ལོ་སུམ་ཅུ་རྩ་གསུམ་དུ་ཕེབས་པ་དཀར་པོ་ཞེས་པ་ས་མོ་སྦྲུལ་གྱི་ལོ་གསར་དུ་ཤར་བའི་ཚེ་ཡོངས་སུ་རྫོགས་པ་ཟིན་ནས། ལོ་དེའི་གཟའ་སྐར་ཤིས་པ་ལ་རྗེ་ཉིད་འཁོར་རྡོ་རྗེ་འཛིན་པ་མང་པོ་དང་བཅས་པས་དཔལ་ཀྱེ་རྡོ་རྗེ་ལ་བརྟེན་པའི་རབ་གནས་སྨིན་རྒྱས་སུ་མཛད་ལ། དེ་ལྟ་བུའི་གཙུག་ལག་ཁང་ཁྱད་པར་ཅན་ལི་མ་ལྷ་ཁང་གི་ལྡེབས་རིས་དང་ཤིང་བརྩེགས་སོགས་ལ་ཐུབ་པའི་སྐུ་བརྙན་མང་པོ་དང་། རྒྱན་དྲུག་མཆོག་གཉིས། ལམ་འབྲས་བརྒྱུད་པ་ཡོངས་རྫོགས་དང་། སྔགས་འཆང་ཡབ་སྲས། རྗེ་མུས་ཆེན་རྣམས་ཀྱི་སྐུ་བརྙན་ཆེ་བ་རེ་རྣམས་ཀྱི་བར་སྐབས་སུ་རྩ་བའི་བླ་མ་རྣམ་གསུམ་དང་རྗེ་ཉིད་མི་འབྲལ་བའི་ཚུལ་གྱི་སྐུ་ཆུང་ངུ་མང་པོ།
རྟེན་ཁྲིའི་རྒྱབ་འོག་གི་ལྡེབས་ན་སྒྲོལ་དཀར་གྱི་སྐུ་བརྙན་བརྒྱ་ཚར་ལྷག་ཙམ་དང་། འབུར་སྐུའི་རྣམ་གྲངས་ནི། རྟེན་ཁྲི་སྟར་པ་བདུན་གྱི་དང་པོའི་རྟེན་གཙོ་ཐུབ་པའི་སྐུ་གཟུགས་ཀ་མ་རུའི་རྡོ་ལས་བྱུང་བའི་ཆེ་ལེགས། གཉིས་པར་རྡོ་རྗེ་གདན་ཆུང་མ་ཆོས་རྗེ་ས་པཎ་གྱི་དབུ་གཙུག་ཕུལ་བའི་བྱིན་རླབས་ཅན་འཁྲུལ་མེད་གསེར་གྱི་རྒྱབ་ཡོལ་ཕྲ་རྒྱན་གྱིས་སྤྲས་པ། གསུམ་པར་ཐུབ་པ་རྟ་ཟུར་མར་གྲགས་པ། བཞི་པར་ཐུབ་སྐུ་ཟངས་ཏང་མ་ཆེ་ལེགས། ལྔ་པར་འོད་དཔག་མེད། དྲུག་པར་ཐུབ་པ་མ་ཆགས་པདྨ། བདུན་པར་འོད་དཔག་མེད་ལི་དམར་རྣམས་གཙོ་བོར་གྱུར་པའི་སྐུ་བརྙན་ལི་མ་སོགས་ཉིས་བརྒྱ་དང་བརྒྱད་ཅུ་གྱ་དྲུག མཆོད་ཆ་འཕགས་པ་རིན་པོ་ཆེའི་དབང་བསྐུར་སྐབས་མཆོད་པ་བཤམས་སྣོད་ཛྷཻ་ཀྵིམ་གྱི་ཏིང་གསེར་སྤྲས་མ་བདུན་ཚར་དང་གཞན་ཡང་མ་ན་ཧཱ་དང་།
གཡང་ཀྲི་དང་། བྱུ་རུ་དང་། མན་དང་། ཆུ་ཤེལ་དང་། མེ་ཤེལ་དང་། མུ་མེན་ལ་སོགས་པའི་བདུན་ཆ་དང་། མེ་ཏོག་དམ་སྤེ་དང་། ཇ་མ་བུམ་སོགས་རིན་པོ་ཆེ་ཤས་ཆེ་བའི་མཆོད་རྫས་བསམ་གྱིས་མི་ཁྱབ་པ། གནམ་རྒྱན་བུམ་གདན་གསེར་མ་གསུམ་གྱིས་མཐོང་བྱས་ཀྱི་བླ་བྲེ་དང་། སོག་གོས་གསེར་སྒྲིགས་བཏགས་ཀྱི་སྟེང་།
སེ་འུའི་འབྲུག་ཁ་སྤྲོད་གླིང་གསུམ་གྱིས་མཐོང་བྱས་ཀྱི་བླ་བྲེ་གཉིས་ཤིན་ཏུ་དངོས་གཙང་བ། རྒྱ་འཕན་གསེར་མ་དུ་མ་དང་། འཕན་རིང་ཐུང་འདྲེས་པའི་གོས་འཕན་མང་པོས་མཛེས་པར་བརྒྱན་པ་དང་། གཞན་ཡང་དེ་ནས་ད་བར་ཡན་ཆད་འབུལ་མི་བྱུང་བ་རྣམས་དང་བཅས་ཡོངས་བསྡོམས་པའི་ལི་མ་སོགས་སྐུ་བརྙན་སུམ་བརྒྱ་དང་བདུན་ཅུ་དོན་ལྔ་རྣམས་བཞུགས། རྒྱ་ནག་ལྷ་ཁང་གི་ལྡེབས་རིས་སོགས་ལ་འོད་དཔག་མེད་ཀྱི་སྐུ་མང་པོ། ཐུབ་དབང་ལ་གནས་བཅུས་བསྐོར་བ། བདེ་མཆོག་བླ་བརྒྱུད་རྣམས་ཀྱི་བར་མཚམས་དག་ལ་བླ་མ་རྣམ་གསུམ་དང་འབྲལ་མེད་ཀྱི་ཚུལ་མང་པོ། གཞན་ཡང་ཆོས་རྒྱལ་མེས་དབོན་རྣམ་གསུམ། འཁོན་དཔལ་པོ་ཆེ། ཐོན་མི།
ཇོ་འབྲོམ་རྣམ་གཉིས་སོགས་དང་། ཚེ་དཔག་མེད་ཀྱི་སྐུ་བརྒྱ་ཚར་ལྷག་ཙམ། འབུར་སྐུ་ནི། རྟེན་ཁྲི་བང་རིམ་ལྔ་པའི་དང་པོའི་གཙོ་བོ་འཇམ་དབྱངས་རྩོད་རྒྱལ་མ། གཉིས་པར་འཇམ་དབྱངས་ས་པཎ། གསུམ་པར་འཇམ་དབྱངས་ཀྱི་སྐུ་ཧོར་དུས་མ། བཞི་པར་ཐུབ་སྐུ་དངུལ་ལས་བཞེངས་པ་ཧོར་དུས་མ། ལྔ་པར་འཇམ་དབྱངས་སེང་གེ་ལ་ཆིབས་པ་རྣམས་གཙོ་བོར་གྱུར་པའི་སྐུ་བརྙན་རྒྱ་ནག་མ་བདུན་ཅུ་དོན་གཉིས། བདེ་གཤེགས་མཆོད་རྟེན་བརྒྱད། རྗེས་སུ་འཕེལ་བའི་སྐུ་གཟུགས་དུ་མ།
ཤེལ་དང་། མུ་མེན་དང་། གཡང་ཀྲི་ལ་སོགས་པའི་སྐྱོགས་མང་པོ། མེ་ཤེལ་དང་། ཆུ་ཤེལ་གྱིས་ཕྱུར་བུར་བཀང་བ་དང་། གཞན་ཡང་རིན་པོ་ཆེའི་བྱེ་བྲག་རིགས་མང་པོ་སོགས་ཀྱི་མཆོད་ཆ་ཁྱད་པར་ཅན་བསམ་གྱིས་མི་ཁྱབ་པ། གོས་དིང་དཔོན་གྱིས་མཐོང་བྱས་ཀྱི་བླ་བྲེ་དང་། གོས་ཕྲུག་སྔོ་དཀར་སེའུ་མས་མཐོང་བྱས་ཀྱི་བླ་བྲེ་ཤིན་ཏུ་དངོས་གཙང་བ་དང་། རྒྱ་འཕན་གསེར་མ་དུ་མ་དང་བཅས་པ། དཔེ་ཁང་ཆོས་མཛོད་ཆེན་པོ་ན།
ས་སྐྱ་བཀའ་འབུམ་ཚར་བདུན། རྡོ་རྗེ་འཆང་ཀུན་དགའ་བཟང་པོ། ཀུན་མཁྱེན་བསོད་ནམས་སེང་གེ སེམས་དཔའ་ཆེན་པོ། གློ་བོ་མཁན་ཆེན། འཇམ་དབྱངས་སངས་རིན། དཀོན་མཆོག་ལྷུན་གྲུབ། ས་ལོ་ཐམས་ཅད་མཁྱེན་པ། སྔགས་འཆང་ཆོས་ཀྱི་རྒྱལ་པོ་ཡབ་སྲས་གསུམ་རྣམས་ཀྱི་བཀའ་འབུམ་ཡོངས་རྫོགས། རྗེ་ཉིད་ཀྱི་བཀའ་འབུམ་ཚར་གསུམ་སོགས་དང་།
གཞན་ཡང་མདོ་སྔགས་རིག་གནས་ཀྱི་ཡིག་ཆ་རྒྱ་བོད་ཀྱི་མཁས་གྲུབ་རྣམས་ཀྱི་གསུང་རབ་ཀྱི་གླེགས་བམ་བགྲང་བ་ལས་འདས་པ་ཞིག་བཞུགས་པ་རྣམས་ལ་གདོང་དར་ལྔ་བརྩེགས་ཀྱིས་སྤྲས་ཏེ། སྐྱེ་བོ་སུ་ཞིག་གིས་མཐོང་ཡང་ཡིད་འཕྲོག་པ་དང་བཅས་པ་རྣམས་ལ་དཀར་མེ་རྒྱུན་འབར་གསུམ་རེ་རྒྱུན་མ་ཆད་པ་དང་བཅས་པ་ཡོད་པ་འདི་ཡིན་ནོ། ། དེ་ནས་རྗེ་འདི་དགུང་ལོ་སོ་བཞིར་ཕེབས་པ་རབ་མྱོས་ཞེས་པ་ལྕགས་ཕོ་རྟའི་ལོ། སླར་ཡང་མཁན་ཆེན་མཁས་པའི་དབང་པོ་དེར། གཤིན་རྗེ་གཤེད་དམར་པོ་ལྷ་ལྔའི་དབང་རས་བྲིས་ལ་བརྟེན་པ། ཆག་ལུགས། དཔྱལ་ལུགས། དྷ་ན་ཤི་ལའི་ལུགས་ཏེ་བརྒྱུད་པའི་ཁྱད་པར་གསུམ་དང་ལྡན་པ། རྫོགས་རིམ་ཤིན་ཏུ་སྤྲོས་མེད་ཀྱི་ཟབ་ཁྲིད། དེ་དང་འབྲེལ་བའི་སྤྲོས་མེད་རྒྱུན་གྱི་རྣལ་འབྱོར་གྱི་བྱིན་རླབས།
འོད་གསལ་འཆར་བའི་བྱིན་རླབས། བདུད་རྩི་བྱིན་རླབས་རྣམས་དང་། བི་རཱུ་པས་མཛད་པའི་རྡོ་རྗེའི་ཚིག་རྐང་། བསྐྱེད་རིམ་གྱི་གཞུང་གསུམ། རྫོགས་རིམ་གྱི་གཞུང་གསུམ། ལས་ཚོགས་ཀྱི་གཞུང་གཉིས། ངོར་ཆེན་གྱིས་མཛད་པའི་སྒྲུབ་ཐབས་བདུད་རྩིའི་བུམ་པ། དཀྱིལ་ཆོག་བདུད་རྩིའི་ཆུ་རྒྱུན། ཁྲིད་ཡིག་སྤྲོས་མེད་མཛེས་རྒྱན། ཀླུ་སྒྲུབ་རྒྱ་མཚོས་མཛད་པའི་བརྒྱུད་འདེབས་དང་།
རྒྱུན་གྱི་ཉམས་ལེན་གྱི་ཡི་གེ ཚར་ཆེན་གྱི་གསུང་ལ་ཀླུ་སྒྲུབ་རྗེས་ཟིན་བྲིས་མཛད་པའི་ཁོག་ཕུབ། བསྐྱེད་རིམ་རྣམ་བཤད། ཁྲིད་ཀྱི་ཟུར་འདེབས་རྣམས་ཀྱི་ལུང་དང་བཅས་པ། རྡོ་རྗེ་འཇིགས་བྱེད་ལྷ་བཅུ་གསུམ་མའི་དབང་། ལས་གཤིན་ལྷ་བཅུ་གསུམ་མའི་རྗེས་གནང་། འཇིགས་བྱེད་སྔགས་བཏུའི་བྱིན་རླབས། རྭ་ཁྲིད་མཁའ་འགྲོ་སྙན་བརྒྱུད། ལུང་ལ་ཤིས་བརྗོད། དབང་གི་བརྒྱུད་འདེབས།
སྒྲུབ་ཐབས། ལྷན་ཐབས། ཕྱག་གཉིས་པའི་མངོན་རྟོགས་ཚར་ཆེན་གྱིས་མཛད་པ། མཁྱེན་བརྩེ་བའི་ཁྲིད་ཀྱི་བརྒྱུད་འདེབས་ཤིས་བརྗོད། རྟ་ར་བས་མཛད་པའི་དབང་ཆོག ཞི་བའི་སྦྱིན་སྲེག་རྣམས་དང་། རྭ་ཤེས་རབ་རྒྱལ་མཚན་གྱིས་མཛད་པའི་དཀར་ཆག་ནང་བཞིན་གྱི་རྭ་པོད་ཕལ་ཆེར་གྱི་ལུང་། དཀར་ཆག་ཏུ་མ་ཐེབས་པའི་ཤིན་ཏུ་ཟབ་པའི་མན་ངག་གི་ཡི་གེ་མང་པོའི་ལུང་། ལས་གཤིན་དཔའ་གཅིག ལས་གཤིན་དམར་པོ་ཁྲག་མདོག
ལས་གཤིན་དམར་པོ་བསེ་བྱ་བཞིས་བསྐོར་རྣམས་ཀྱི་རྗེས་གནང་སོགས་འཇིགས་བྱེད་ཀྱི་ཆོས་སྐོར་བསམ་གྱིས་མི་ཁྱབ་པ་གསན་ནོ། ། དེ་ལྟའི་སྐབས་གན་པར་བདག་པོ་མཐུ་སྟོབས་དྲུང་དཔོན་བློན་ཐུགས་འདོད་མ་ལེགས་པའི་ཐུགས་བསུན་ལ་བརྟེན། ལོ་དེའི་ཟླ་བ་བཞི་པའི་ནང་དུ་གན་པར་ཕེབས། ཁོང་དཔོན་བློན་ལྷ་གྱེང་སྦྱོར་གྱི་ལེགས་འདོམ་གནང་ཡང་། བདག་པོའི་དགོངས་པར་མ་འཐད་ནས། བློན་པོ་རྣམས་ཟུར་འཇོག་དང་། གཞན་མ་ཕྱག་ཕྱི་ཞུ་མི་སྐབས་བབ་ཀྱི་བཀའ་འདོམ་དང་། དེ་དུས་ཕུ་དམར་ཞབས་དྲུང་ཡང་གན་པར་བཞུགས་སྐབས་ཡིན་པས། སྐུ་མཆེད་གཉིས་ཆར་དུ་འཕྲལ་སེལ་བཀའ་ཆོས་དགོངས་བཞེད་བཞིན་སྩལ་ངོས། ཕུ་དམར་ཞབས་དྲུང་དང་ཆོས་ཀྱི་བཀའ་མཆིད་ཁོ་ན་མཛད་པའི་སྐབས་ཤིག་མཁན་ཆེན་ངག་དབང་ཆོས་གྲགས་ཀྱིས་མདོ་ཕྱོགས་ཀྱི་པོད་ཆེན་དྲུག་ལས་བརྩམས་པའི་འབེལ་གཏམ་ཞིག་ཡོད་པ་འདིའི་ནང་ན།
པཎ་ཆེན་རིན་པོ་ཆེ་ལ་ཡང་དཔྱད་པ་ཕྲན་བུ་མཛད་འདུག་པ་ལ། རྗེའི་དྲུང་ནས་པཎ་ཆེན་གྱི་དགོངས་པ་བཞིན་ལན་དུ་ཡང་འགྲོ་བའི་པོད་ཆེན་དྲུག་གི་ཁོག་ཕུབ་ཅིག་མཛད་ན་མཁས་པའི་བགྱི་བ་རྨ་མེད་པར་སྣང་ཞིང་། བསྟན་པ་ལ་ཕན་པའི་རྔོ་ཐོགས་ཚུལ་ཕེབས་པ་ལྟར། རྗེ་དེས་ཀྱང་མཁས་པ་དགའ་བྱེད་དུ་མཚན་བཏགས་པའི་ལེགས་བཤད་ཀྱི་གྲངས་སུ་འདྲེན་འོས་པ་ཞིག་མཛད། དེ་ལ་འཕྲོས་ནས་ཕན་ཚུན་ནས་ལན་ཡང་ལན་སོགས་ཀྱི་སྤྲོས་པ་མང་དུ་མཛད་པས་ལེགས་བཤད་རྒྱུད་མར་བགྲོ་བ་བྱུང་། དེར་སྐབས་གན་པའི་མགོན་ཁང་གི་རུ་མཚོན་ལ་གློ་བུར་དུ་མེ་འབར་ཡང་རྔ་མ་ཚིག་པ་སོགས་ནི་བྱུང་། རྗེ་ཉིད་ལ་ཞུས་པས། ལོད་རྒྱུ་རང་མེད་དམ་གསུངས། དེ་ནས་སླར་གདན་སར་ཕེབས་འཕྲལ་ཟླ་བ་དྲུག་པར་བསམ་བརྩེར་ཕེབས་དགོས་པ་ཤར་ནས། སྡེ་སྲིད་ཡབ་ཡུམ་འཁོར་བཅས་ལ་སྐབས་བབ་ཀྱི་ཟབ་ཆོས་ཅི་མང་ཞིག་སྩལ།
དེའི་ཚེ་རྩེ་གདོང་ཁྲི་རིན་པོ་ཆེ་ཡང་བཞུགས་པ་ལ་ཚེ་དབང་ཞིག་དང་། ཀུན་མཁྱེན་ཆེན་པོའི་སྡོམ་གསུམ་སྤྱི་ཊཱིཀ་གི་ལུང་སོགས་གསན། དེ་བཀའ་འབྲེལ་ཐོག་མ་ཡིན། དེར་སྐབས་མདའ་དཔོན་སྒོས་ལུང་པས་སྒེར་མཇལ་ཞུས་ནས། ན་བཟའ་དངོས་གཙང་འགའ་ཞིག་ཕུལ། བྱང་ཆུབ་བར་གྱི་སྐྱབས་གནས་ཞུས། རྗེས་སུ་ཁོང་ལ་བསྙུན་གཞི་ཤིན་ཏུ་ཐུ་བ་ཞིག་བྱུང་ནས། སྨན་སྤྱད་རིམ་གྲོ་ཅི་བྱས་ཀྱང་ཕན་པར་མངོན་པ་གཏན་མ་བྱུང་བར། རྗེ་འདི་ལ་གནས་ཚུལ་ཙམ་ཕུལ་བ་ན། གསུང་ལས་གཏར་ཞིག་གྱིས་ཤིག་པའི་བཀའ་ཕེབས་པ་ན།
འཚོ་བྱེད་དག་གིས། གཏར་གྱི་འཇུག་ག་ལ་ཡོད་ཟེར་མི་སྤོབས་ཀྱང་། ཁོང་རང་རྗེ་འདིའི་བཀའ་ལ་ཡིད་ཆེས་གདེངས་ཁེལ་ཡོད་པའི་སྟོབས་ཀྱིས་གཏར་ཞིག་བྱས་པས་གཞི་མེད་དུ་དྭངས། དེ་ནས་ལོ་ལྟར་གྱི་ཞལ་ཇ་རྩེ་མོ་ཁོར་དྲུག་རེ་ཡང་འབུལ་ཞིང་དད་གུས་ཤིན་ཏུ་ཆེ་བར་བྱེད། རྗེ་འདིས་ཀྱང་ཐུགས་རྗེའི་སྤྱན་རས་ཀྱིས་འཚོ་བའི་མཐུས་སོག་དམག་གིས་བསམ་རྩེ་ལ་བསྐོར་དུས། གཙང་དཔུང་གི་ཕྱིར་འཐོན་བྱས་སྐབས། ཁོང་གིས་རྗེ་འདིའི་སྐུ་འགག་ཅིག་ལག་ན་ཡོད་པ་དེ་གྱོན་ནས་ཕྱིན་པས། གཙང་པའི་དཔུང་ཚོགས་མང་པོ་གྲོན། ཁ་ཅིག་གིས་འབྲོས་སྔ་བས་ཐར། ཁོང་གིས་དབུ་ཚུགས་བསྐྱེད་པས་སོག་དམག་གི་དཀྱིལ་དུ་འཐུམ།
གྲི་མདུང་མདའ་སོགས་མཚོན་ཆའི་ཆར་བབས་ཀྱང་། སྐུ་འགག་ལ་སྐྱོན་པ་ཙམ་ཡང་མ་བྱུང་བར་རྫོང་ནང་དུ་བདེ་བར་སླེབས་པས། དད་མོས་སྔར་བས་ཀྱང་ཆེར་འཕེལ། གཞན་གྱིས་ཀྱང་ངོ་མཚར་དུ་འཛིན་པ་བྱུང་བ་སོགས་མདའ་དཔོན་འདི་ལ་བྱིན་རླབས་ཞུགས་པའི་མཚན་མའི་གཏམ་མང་དུ་ཡོད་དོ། ། དེ་ནས་གདན་སའི་ཕུར་སྒྲུབ་ལ་ཕྱག་ཕེབས་ཏེ། དེར་སྐབས་རྩེ་གདོང་ནས་བདག་ཆེན་འཇམ་པའི་དབྱངས་སྐུ་འབྲིང་བ་གདན་སར་ཕེབས། ཐུབ་བསྟན་མཁན་ཆེན་ངག་དབང་བསྟན་པའི་རྡོ་རྗེ་ཡང་ཞབས་འབྲིང་དུ་འབྱོར། ཁོང་དཔོན་སློབ་རྣམས་ལ་རྡོ་རྗེ་ཕུར་པའི་དབང་། ནག་པོ་རིམ་བཞིའི་ཁྲིད་སོགས་བཞེད་ཆོས་མང་པོའི་བཀའ་དྲིན་སྩལ། དེ་དུས་མཁས་དབང་བརྟན་པའི་རྡོ་རྗེས་རྗེ་འདི་ལ་རྣམ་ཐར་བསྟོད་པ་ཚིགས་སུ་བཅད་པ་བཅུ་ཕྲག་ལྔ་དང་བདུན་ཡོད་པ་ཞིག་ཕུལ།
རྗེ་འདི་ལ་སྤྱིར་བསྟོད་ཚིག་མཛད་པ་པོ་ཉིད་ཀྱི་རྣམ་འདྲེན་སྤྱན་སྔ་རིན་པོ་ཆེ་དབང་ཕྱུག་རབ་བརྟན། གསེར་མདོག་ཅན་གྱི་མཁན་ཆེན་ལྕང་དམ་ཆོས་རྗེ། འབྲུག་པའི་དབུ་ཆེ་ཆོས་རྗེ་སངས་རྒྱས་རྡོ་རྗེ། དབང་ཕྱུག་རབ་བརྟན་པའི་ཐུགས་སྲས་ཆོས་རྗེ་གླང་ཕུལ། རྒྱས་ཆོས་ཀྱི་བླ་མ་ཤེས་དཔལ་བཟང་པོ་སོགས་ཤིན་ཏུ་མང་ཡང་། ངག་དབང་པའི་འདི་ལེགས་ཤིང་དོན་བཟང་བར་འཁུམ། ལོ་དེའི་ཟླ་བ་བརྒྱད་པའི་ནང་དུ་དཔལ་ས་སྐྱའི་ཆོས་སྡེ་ལྷོ་བྱང་གི་གྲྭ་རིགས་དྲག་བསྡུས་སོགས་མང་པོ་ལ་སྒྲུབ་ཐབས་བརྒྱ་རྩའི་རྗེས་གནང་ཡོངས་སུ་རྫོགས་པ། ཉིད་ཀྱིས་མཛད་པའི་རྗེ་བཙུན་ས་སྐྱ་པ་རང་གི་གདུང་རབས་བྱོན་ཚུལ་གྱི་ཡི་གེ་རྒྱས་པའི་ལུང་སོགས་ཆོས་ཀྱི་རྣམ་གྲངས་མཐའ་ཡས་པ་སྩལ། དེ་ནས་དགུང་ལོ་སོ་ལྔ་པ་སྐྱེས་བདག་ཅེས་པ་ལྕགས་མོ་ལུག་གི་ལོ་བསྟན་པའི་སྐུ་ཆགས་དང་། རྣམ་པ་སྐུ་ཁྲག་རྒྱས་པ་ལ་མཚལ་གཏར་འགྱངས་པའི་རྣམ་པས་རྒྱས་འཁྲུགས་ཀྱི་བསྙུན་གཞི་ཤིན་ཏུ་ཐུ་བ་ཞིག་སྐུ་ལ་ཉེན་ཆེ་བ་རང་ཞིག་བྱུང་བར་བརྟེན།
གདན་ས་འདིའི་ཆོས་སྡེ་ལྷོ་བྱང་སོགས་དགོན་ཆེན་མང་པོ་ལ་མང་ཇ། ཟང་ཟིང་གི་འགྱེད་བཅས་རྒྱ་དཔང་ཤིན་ཏུ་ཆེ་བས། ཆིབས་པ་ཡང་ཕལ་ཆེར་གྲལ་འགྱེད་དུ་བཏང་བའི་དེར་སྐབས་ཆིབས་རྭར་ཆིབས་བདུན་ཙམ་ལས་མ་ལུས་པ་བྱུང་ཞིང་། དེ་མཐུན་ན་བཟའ་ཞལ་དཀར་སོགས་ཀྱང་ཤིན་ཏུ་མང་བ་གནང་བ་དེ་དག་གི་ལེགས་བྱས་དང་། རྩ་བརྒྱད་ནས་འཚོ་བྱེད་མཁས་པའི་ཕུལ་ཕྱིན་མགོན་བསམ་དྲུང་གིས་ཉེར་དགུ་གཏར་སོགས་མི་འོས་པའི་དུས་ཡིན་ཀྱང་། ཚམ་ཚོམ་མེད་པར་སྐུ་ལ་མཚལ་གཏར་ཕུལ་བས། རེ་ཞིག་སྐུ་གཟུང་ཆུག་དཀའ་ཙམ་བྱུང་ཡང་། བསྟན་འགྲོའི་བསོད་ནམས་ཀྱི་དཔལ་དུ་སྐུ་ལ་སྐྱོན་པར་མ་གྱུར་ཏེ། དེ་དུས་ཉིད་ཀྱི་མནལ་ལམ་དུ་དབུ་རྩེའི་འཇམ་དབྱངས་གཟི་འོད་འབར་བ་གསེར་ཟངས་ཀྱི་མདངས་ཅན་འདི་མིན་པའི། སྐུ་གཞོན་ཤ་ཅན་ཤིན་ཏུ་དྭངས་ཤིང་གུར་གུམ་བྱུགས་པ་ལྟ་བུའི་སེར་མདངས་ཡོད་པ་ཞིག་གཟིགས།
དེས་རྗེ་ཉིད་ལ་མཆོག་ཏུ་བརྩེ་བའི་ཉམས་ཀྱིས་སྐུ་ལ་འཁྱུད་པ་མཛད་བྱུང་བ་ན། རྗེ་ཉིད་ཀྱིས་ཀྱང་ཤིན་ཏུ་གུས་པའི་སྒོ་ནས་ཕར་སྐུ་ལ་འཆང་ཞིང་གསོལ་འདེབས་མང་དུ་མཛད་པ་ཞིག་བྱུང་། དེའི་ནངས་པར་ནས་སྐུ་གཤེད་ཀྱང་ཆུག་ཁྱད་ཆེ་བའི་ངོས་ཟླ་བ་དྲུག་པའི་ནང་དུ་སྐུ་ཁམས་སྔར་ཁོ་ན་བཞིན་སོར་ཆུད། དེའི་དགའ་སྟོན་དང་། སླད་ཀྱི་ཡང་སྐུའི་རྐྱེན་སེལ་ལ་དགོངས་སྐྱ་སེར་གྱི་སྐྱེ་བོ་ཁྲི་ཕྲག་ཏུ་ལོངས་པ་ལ་སྦྱིན་གཏོང་བླ་ན་མེད་པ་མཛད། རྗེ་འདིས་དགའ་སྟོན་གྱི་སྦྱིན་གཏོང་མང་དུ་མཛད་པའི་ཐོག་མ་འདི་ཡིན་ནོ། ། དེ་ནས་སྔོན་རྗེ་བཙུན་དམ་པ་ཀུན་དགའ་གྲོལ་མཆོག་ཐུགས་དམ་མ་གཙོ་བསྡུས་ཀྱི་བྲིས་སྐུ་གྲབ་ཅིག ད་ལྟ་རྗེ་ཉིད་ཀྱི་ཕྱག་ན་ཡོད་པ་འདི་གཟིགས་རེས་ཀྱིས། རྗེ་དམ་པ་དེ་ཆོས་རྒྱུས་ཆེ་ཞིང་བསྟན་འཛིན་ཐམས་ཅད་ལ་རིས་མེད་ཀྱི་དད་པའི་སྒོ་ནས་གཙོ་བསྡུས་འདི་ཞལ་བཀོད་ཤིན་ཏུ་ངོ་མཚར་བ་བྱུང་འདུག་དགོངས་ཤིང་ཞལ་ནས་ཀྱང་གསུངས་ལ། འདི་ལྟ་བུའི་རྒྱལ་བསྟན་སྤྱི་དང་ཁྱད་པར་ས་སྐྱ་པ་རང་གི་བསྟན་འཛིན་གྲགས་ཆེ་བ་དག་གཙོ་བོར་བྱས།
བདེ་ཀྱེ་གསང་གསུམ་སོགས་མདོ་སྔགས་ཀྱི་ཆོས་བརྒྱུད་གཙོ་ཆེ་བ་རྣམས་ཀྱི་བླ་བརྒྱུད་ཀྱིས་བསྐོར་བའི་བྲིས་ཐང་ཞིག་བཞེངས་བཞེད་པའི་ཐུགས་འདུན་སྔ་མོ་ནས་ཡོད་པ་བཞིན། ཉིད་ཀྱི་དགུང་ལོ་སོ་གསུམ་ཙམ་ནས་དབུ་བཙུགས། སོ་བདུན་པ་དཔལ་གདོང་ཞེས་གྲགས་པ་ཆུ་མོ་བྱ་ལོ་ཡོངས་སུ་རྫོགས་པ་གྲུབ་སྟེ། ལོ་དེའི་ཆུ་སྟོད་ཟླ་བའི་དཀར་པོའི་ཕྱོགས་ཀྱི་གཟའ་སྐར་བཟང་པོ་འཛོམས་པའི་ཉིན། རྗེ་ཉིད་དཔོན་སློབ་བཅུ་ཕྲག་གསུམ་ཙམ་གྱིས་ཀྱེ་རྡོ་རྗེ་ལ་བརྟེན་པའི་རབ་ཏུ་གནས་པ་ལེགས་པར་མཛད། དེ་དུས་ནམ་མཁའ་ཤིན་ཏུ་དྭངས་པ་ལ་མེ་ཏོག་གི་ཆར་འབབ་པ་ལ་སོགས་པ་ངོ་མཚར་བའི་ལྟས་ཀྱང་མང་དུ་བྱུང་། དེ་ལྟ་བུའི་གཙོ་བསྡུས་ཀྱི་བྲིས་ཐང་ཆེན་མོའི་གཙོ་བོ་རྡོ་རྗེ་འཆང་ལ་དུས་གསུམ་སངས་རྒྱས། སྔགས་འཆང་ཡབ་སྲས་གསུམ། རྗེ་མུས་ཆེན། སྤྱན་གཟིགས་བྱམས་པ་སོགས་ཀྱིས་བསྐོར་ལ།
དེའི་གཡས་དང་པོ་ཐུབ་པའི་དབང་པོ་ལ་གནས་བརྟན་བཅུ་དྲུག རྒྱལ་ཆེན་བཞི་སོགས་ཀྱིས་བསྐོར་བ། གཉིས་པ་འཕགས་པ་ཀླུ་སྒྲུབ་ལ་རྒྱན་དྲུག་མཆོག་གཉིས་སོགས། གསུམ་པ་རྣལ་འབྱོར་དབང་ཕྱུག་བི་རཱུ་པའི་སྐུའི་རྣམ་འགྱུར་དྲུག་པ་སོགས། བཞི་པ་འཁོན་དཀོན་མཆོག་རྒྱལ་པོ་ལ་ཆོས་རྒྱལ་མེས་དབོན་རྣམ་གསུམ། འཁོན་དཔལ་པོ་ཆེ། ཐོན་མི་སམྦྷོ་ཊ་སོགས། ལྔ་པ་སློབ་དཔོན་རྩེ་མོ་ལ་ལམ་འབྲས་བརྒྱུད་པ་སོགས་ཀྱིས་བསྐོར་བ། དྲུག་པ་ཆོས་རྗེ་ས་པཎ་ལ་དབུ་མ་ལུགས་ཀྱི་སེམས་བསྐྱེད་ཀྱི་བརྒྱུད་པ་སོགས། བདུན་པ་བླ་མ་བདག་ཉིད་ཆེན་པོ་ལ་དུས་མཆོད་བླ་བྲང་གདུང་རབས་སོགས།
བརྒྱད་པ་ཐེག་ཆེན་རིན་པོ་ཆེ་ལ་གུར་གྱི་མགོན་པོའི་རྗེས་གནང་། ཁྲིད། མན་ངག་རྣམས་ཀྱི་བླ་བརྒྱུད་སོགས། དགུ་པ་རྗེ་རྡོ་རྗེ་འཆང་ལ་ཀྱེ་རྡོར་རྒྱུད་གསུམ་གྱི་བཤད་བཀའི་བླ་བརྒྱུད་སོགས། བཅུ་པ་སེམས་དཔའ་ཆེན་པོ་ལ་གསང་འདུས་མི་བསྐྱོད་པའི་ཆོས་སྐོར་གྱི་བརྒྱུད་པ་སོགས། བཅུ་གཅིག་པ་བདག་ཆེན་བློ་གྲོས་རྒྱལ་མཚན་ལ་གཤེད་དམར་གྱི་ཆོས་སྐོར་གྱི་བརྒྱུད་པ་སོགས། བཅུ་གཉིས་པ་རྡོ་རྗེ་གདན་པ་ཆེན་པོ་ལ་འཇིགས་བྱེད་ས་ལུགས་ཀྱི་དབང་བརྒྱུད་སོགས། བཅུ་གསུམ་པ་འཇམ་དབྱངས་སངས་རྒྱས་རིན་ཆེན་ལ་རྡོ་རྗེ་འཕྲེང་བ་ཀྲི་ཡ་དང་བཅས་པའི་བླ་བརྒྱུད་སོགས། བཅུ་བཞི་པ་རྗེ་དཀོན་མཆོག་ལྷུན་གྲུབ་ལ་གུར་རིགས་བསྡུས་དང་། སམྦུ་ཊི་རྡོར་དབྱིངས་ཀྱི་དབང་གི་བརྒྱུད་པ་སོགས།
བཅོ་ལྔ་པ་ཚར་ཆེན་ཆོས་ཀྱི་རྒྱལ་པོ་ལ་ཐེག་ཆེན་བློ་སྦྱོང་བརྒྱུད་པ་སོགས། བཅུ་དྲུག་པ་གྲུབ་མཆོག་བསོད་ནམས་དབང་པོ་ལ་ཡང་དག་གི་བརྒྱུད་པ་སོགས། བཅུ་བདུན་པ་མུས་ཆེན་བུདྡྷའི་མཚན་ཅན་ལ་རྣལ་འབྱོར་མའི་ཆོས་སྐོར་གྱི་བརྒྱུད་པ་སོགས་ཀྱིས་བསྐོར་བ། ཡང་གཙོ་ཐང་གི་གཡོན་དང་པོ་འོད་དཔག་མེད་ལ་བྱང་སེམས་ཉེ་བའི་སྲས་བརྒྱད་སོགས། གཡོན་གཉིས་པ་སློབ་དཔོན་པདྨ་ལ་གུ་རུ་མཚན་བརྒྱད་སོགས། གསུམ་པ་ཇོ་བོ་རྗེ་ལ་བཀའ་གདམས་ལྷ་བཞི། མཁན་པོ་བོ་དྷི་སཏྭ། སད་མི་མི་བདུན་སོགས། བཞི་པ་རྗེ་ས་ཆེན་ལ་ཀྱེ་རྡོར་རྒྱུ་དབང་ཞལ་ངོ་ནང་བརྒྱུད་སོགས། ལྔ་པ་རྗེ་བཙུན་ཆེན་པོ་ལ་བདེ་མཆོག་ལཱུ་ནག་དྲིལ་གསུམ་གྱི་བརྒྱུད་པ་སོགས།
དྲུག་པ་འཕགས་པ་རིན་པོ་ཆེ་ལ་གསང་འདུས་མི་བསྐྱོད་པའི་དབང་གི་བརྒྱུད་པ་སོགས། བདུན་པ་བླ་མ་དམ་པ་ལ་ཀུན་རིག་ས་ལུགས་ཀྱི་དབང་གི་བརྒྱུད་པ་སོགས། བརྒྱད་པ་མཁན་ཆེན་གཡག་པ་ལ་ཞེན་པ་བཞི་བྲལ་གྱི་བརྒྱུད་པ་སོགས། དགུ་པ་རོང་སྟོན་ཤེས་བྱ་ཀུན་རིག་ལ་ཚེ་སྒྲུབ་ཞག་བདུན་མའི་བརྒྱུད་པ་སོགས། བཅུ་པ་བདག་ཆེན་རྒྱ་གར་བ་ལ་གུར་དྲག་བརྒྱུད་པ་སོགས། བཅུ་གཅིག་པ་ཀུན་མཁྱེན་བསོད་ནམས་སེང་གེ་ལ་གསང་འདུས་འཇམ་རྡོར་གྱི་དབང་བརྒྱུད་སོགས། བཅུ་གཉིས་པ་གློ་བོ་མཁན་ཆེན་བསོད་ནམས་ལྷུན་གྲུབ་ལ་འཇིགས་བྱེད་རྭ་ལུགས་ཀྱི་ཆོས་སྐོར་བརྒྱུད་པ། བཅུ་གསུམ་པ་ས་ལོ་ཐམས་ཅད་མཁྱེན་པ་ལ་དུས་འཁོར་བརྒྱུད་པ་སོགས། བཅུ་བཞི་པ་སྔགས་འཆང་ཆོས་ཀྱི་རྒྱལ་པོ་ལ་རྡོ་རྗེ་ཕུར་པའི་བླ་མ་བརྒྱུད་པ་སོགས། བཅོ་ལྔ་པ་རྗེ་དཀོན་མཆོག་ལྷུན་གྲུབ་ལ་སྦྱོང་རྒྱུད་དཀྱིལ་འཁོར་བཅུ་གཉིས་ཀྱི་དབང་བརྒྱུད་སོགས།
བཅུ་དྲུག་པ་སྔགས་འཆང་གྲགས་པ་བློ་གྲོས་ལ་དཔལ་མགོན་ཞལ་བཞི་པའི་ཆོས་སྐོར་གྱི་བརྒྱུད་པ་སོགས། བཅུ་བདུན་པ་རྗེ་ཉིད་སྦྱིན་བདག་གི་ཚུལ་དུ་བཞུགས་པ་ལ་ཚེ་དཔག་མེད་ལྷ་དགུའི་དབང་གི་བླ་མ་བརྒྱུད་པ་སོགས་ཀྱིས་བསྐོར་བ་སྟེ། དེ་རེ་རེ་ལ་ཡང་སྔགས་འཆང་ཆེན་པོ། རྗེ་ཉིད་ཀྱི་རྩ་བའི་བླ་མ་རྣམ་གསུམ་དང་རྗེ་ཉིད་མི་འབྲལ་བ་མཚོན་བྱེད་ཀྱི་སྐུ་བརྙན་རེ་རེ། སྟོན་པའི་སྐུ་བཞེངས་བཞུགས་དང་། ཕྱག་རྒྱ་ཐ་དད་པ་ཅི་རིགས་བྱས་པའི་ཡོངས་བསྡོམས་བརྒྱད་ཅུ་གྱ་དགུ་ཙམ། བདེ་ཀྱེ་སོགས་ཡི་དམ་གྱི་སྐུ་ཉི་ཤུ་རྩ་གཉིས། ཚེ་ལྷ་སུམ་ཅུ་སོ་དགུ། བྱང་སེམས་བཅུ་གཉིས། ཆོས་སྐྱོང་བཅོ་ལྔ།
ནོར་ལྷ་བདུན་ལ་སོགས་པ་དང་། བླ་མའི་སྐུ་བརྙན་ཡོངས་བསྡོམས་སྟོང་ར་ཅན་ལ་ཉེ་བ་ཙམ་བཞུགས་པའི་བྲིས་ཐང་དེ་ཐམས་ཅད་ལ། གོས་ཁྱད་པར་ཅན་གྱི་གོང་གཤམ་འཇའ་རིས་གསུམ་སྦྲགས། ཞལ་ཁེབས་བཞི་བརྩེགས། བསྒྲིལ་ཤིང་གི་ཏོག་དང་། འགེལ་ཐག་གི་ཨ་ལོང་རྣམས་དངུལ་དཀར་འབྱངས་བརྡུང་། དེ་དག་ལ་གོས་ཡུག་ཚངས་བཅོ་ལྔ། དར་ཡུག་བཞི་བཅུ་ཞེ་ལྔ་ཙམ། གསེར་རིས་སོགས་ལ་གསེར་ཞོ་བཅོ་ལྔ། དངུལ་ཉག་བཅོ་བརྒྱད་ལྷག་ཙམ་སོགས་འབུལ་བར་མཛད་ལ།
དེ་ལྟ་བུའི་བྲིས་ཐང་ཁྱད་པར་ཅན་འདི་དག་ནི་མདོ་སྔགས་ཀྱི་ཆོས་ཚུལ་མཐའ་དག་ལ་རྣམ་དཔྱོད་ཀྱི་བཞིན་མཛེས་པ། གཟུར་གནས་ཀྱི་འདྲེན་བྱེད་གསལ་བ་དག་ལ་དང་འདོད་ཀྱི་དད་པའི་ལྟད་མོ་ཅི་ཡང་ཞིག་མཐོང་བར་འགྱུར་རོ། ། དོན་དེ་དག་ལ་འདི་སྐད་སྨྲ་སྟེ། ངག་དབང་ཆོས་གྲགས་འཇིགས་བྲལ་བི་རཱུ་པས། ། གྲངས་མེད་དབང་དང་རྒྱུད་བཤད་གདམས་པའི་གཏེར། ། སྒོ་རུ་བསྐྱལ་ཚེ་བརྩེ་ཆེན་བླ་མ་ཡང་། ། ཡིད་སྐྱེངས་ཞི་བའི་དབྱིངས་སུ་གཟིམས་པ་སྙམ། ། འཕགས་ཡུལ་གྲུབ་པའི་དབང་ཕྱུག་ཨ་བྷ་ཡས། ། ཐུགས་ཀྱི་ཀུ་མུད་ཡེ་ཤེས་ཌཱཀྐི་མའི། ། ལུང་བསྟན་འོད་ཀྱིས་བྱེ་ཚེ་བཅུ་ཕྲག་བཞིའི། །
རྨད་བྱུང་དབང་གི་བདུད་རྩིའི་དོག་པ་དང་། ། འགྲོ་བའི་མེ་ལོང་རྣམ་དཔྱོད་ངོས་ཡངས་སུ། ། རབ་འབྱམས་རྒྱུད་དོན་རི་མོ་བཀྲ་བའི་གཟུགས། ། ཤར་བ་དགེ་ལེགས་བྱེད་པ་གསུམ་གྱི་དབང་། ། བཅས་པའི་ཟློས་གར་བལ་པོའི་ཡུལ་ན་བསྒྱུར། ། ཨེ་མ་དེ་ལྟའི་ངོ་མཚར་ལྟད་མོའི་དཔྱིད། ། འཕགས་པས་དཀའ་བའི་ཁུར་ཁྱེར་བརྩོན་པས་རྟས། ། རེ་འདོད་མིག་གི་བཅུད་དུ་འཁྱིལ་བའི་རྒྱུན། ། ཁྱོད་ཀྱི་སྙིང་སྟོབས་ཧུབ་བུས་ཡུད་ཀྱིས་དྲངས། ། ལྷ་ཡི་དྲང་སྲོང་རྣམ་མང་ཐོས་ཀྱི་སྲས། །
གནོད་སྦྱིན་འཇིག་རྟེན་སྐྱོང་བ་ལུས་ངན་པོའི། ། ལྔ་ཕྲག་གསུམ་གྱི་རྗེས་གནང་ནོར་གྱི་བུས། ། ཁྱོད་ཐུགས་བང་མཛོད་ཕྱུག་པའི་ལེགས་བྱས་ལྟར། ། སྙེང་བྲལ་གྲུབ་དབང་དྷརྨ་པ་ལ་ཡི། ། ཕ་བརྒྱུད་འོ་མའི་རྫིང་བུ་དཀྲུགས་པའི་བཅུད། ། སྤྲོས་མེད་ཟབ་ཁྲིད་དབང་དང་བཅས་པའི་རོ། ། རྣམ་དཔྱོད་ལྗགས་ཀྱིས་མྱངས་ཀྱང་མ་ཚིམ་པར། ། ཡེ་ཤེས་མཁའ་འགྲོའི་ཞལ་བཟང་གངས་རི་ལས། ། འོངས་པའི་རྭ་ཁྲིད་འབབ་ལྡན་ལ་ལི་ཏ། ། བཛྲའི་མཁྱེན་མཚོར་འཁྱིལ་ལས་དངོས་བརྒྱུད་ཀྱི། །
ཡོངས་འཛིན་ཞལ་བཟང་སྐྱོགས་ལས་ཁྱོད་ཀྱིས་གསོལ། ། མཁའ་འགྲོའི་དབང་ཕྱུག་ནཻ་གུའི་ཐུགས་མཛོད་ནས། ། ཁྱུང་པོའི་མཁྱེན་བཟང་སུག་པས་ལེགས་བླངས་པའི། ། ཆོས་དྲུག་ཡིད་བཞིན་ཁྱོད་ཀྱི་རྣམ་དཔྱོད་རྩེར། ། བཀོད་དེ་བྱིན་རླབས་བཀའ་ལུང་ལྷབ་ལྷུབ་མཛེས། ། དཔལ་ལྡན་འདུས་པའི་ཟབ་བཅུད་རིམ་ལྔའི་ཁྲིད། ། ཁྱོད་ཐུགས་བདུད་རྩིའི་མཚོ་ནས་ལྷག་བསམ་གྱི། ། ཡུར་བར་ཉེར་དྲངས་མཁས་དབང་ཐུགས་ཞིང་སར། ། བཅུས་པའི་ཕན་བདེའི་འབྲས་བུ་གཡུར་དུ་ཟ། ། རྒྱལ་དབང་རིགས་གསུམ་མགོན་པོས་སྤྲུལ་པའི་གར། །
གྲངས་མེད་བསྒྱུར་བ་ནོར་འཛིན་དཀར་པོ་འདི། ། འཆི་མེད་དབང་པོའི་རྣམ་རྒྱལ་ཁང་བཟང་ལའང་། ། འགྲན་པར་བཟོད་པའི་ལེགས་བྱས་ཁྱོད་ཀྱིས་བསྐྲུན། ། རྒྱལ་བས་རྣམ་མང་ས་འཛིན་རིན་པོ་ཆེའི། ། ཕུང་པོར་བྱིན་བརླབས་སྲས་བཅས་སངས་རྒྱས་ཀྱི། ། སྣང་བརྙན་ཇི་སྙེད་ལྔ་རིག་པཎ་ཆེན་དང་། ། རིག་བྱེད་མཁས་མང་ཀྱིས་བསྐྲུན་སྐྱེ་དགུའི་དཔལ། ། དེ་ལྟའི་མཛེས་སྐུས་ཡོངས་གཏམས་དྲིའི་གཙང་ཁང་། ། རྣམ་མང་མཆོད་རྫས་ཀུན་བཟང་རྣམ་འཕྲུལ་ལའང་། ། ཅོ་འདྲི་འདི་ནི་དབུས་འགྱུར་རྡོ་རྗེའི་གདན། །
ཉིད་དང་མཚུངས་ཀྱི་གཞན་ནི་འགའ་དང་ནི། ། ཟུར་ཕུད་ལྔ་པས་བྱིན་བརླབས་ཡུལ་གྲུ་ཆེ། ། བོད་ཆེན་གནས་སུ་བྱང་སེམས་སྤྲུལ་པའི་གར། ། ས་ལ་སྤྱོད་འགས་འགྲོ་བའི་བསོད་ནམས་མགྲོན། ། ངོ་མཚར་རྒྱལ་སྐུ་ལེགས་བྱས་གྲངས་མེད་བསྐྲུན། ། ཕྱི་ནས་བྷོ་ཊའི་བསྟན་འགྲོའི་ནགས་ཀླུང་དུ། ། ཕན་དང་བདེ་བའི་འདབ་སྟོང་བཞད་པའི་ཕྱིར། ། རྒྱ་ནག་ལྷ་ཡི་ཁང་བཟང་ཉིན་མོར་བྱེད། ། ཐུགས་བསྐྱེད་ཤིང་རྟས་ས་དཀར་མཁའ་དབྱིངས་དྲངས། ། འདི་ཀོ་ཁྱོད་ཀྱིས་མ་ཡིན་རྩེ་ལྔའི་རིའི། །
འཇམ་མགོན་ཉི་མས་ལྗོངས་འདིར་འཕྲལ་ཡུན་དུས། ། ཕན་བདེའི་ཡོན་ཏན་སྣང་བ་གསལ་བའི་ཕྱིར། ། རྣམ་པར་འཕྲུལ་པའི་འོད་སྟོང་སྤྲོས་པར་ངེས། ། དྲང་སྲོང་གསུང་བཞིན་སྤྱི་བོས་བླང་འོས་པ། ། མཁས་མང་གསུང་གི་གླེགས་བམ་ཡིད་བཞིན་ནོར། ། ལེགས་བཤད་དགོས་དགུ་འབྱུང་གནས་བྱེ་བ་བརྒྱས། ། ཕྱུག་པའི་ཆོས་ཀྱི་བང་མཛོད་འདི་ན་ཀོ ། འགྲོ་འདིར་བཀའ་དྲིན་ཕུལ་བྱུང་སྟོན་པ་དང་། ། བསྟན་ལ་དེ་ཉིད་གཉིས་པ་ནཱ་ག་ཛུ། ། པདྨ་ཀ་ར་བི་རཱུ་ས་སྐྱ་པ། །
བརྒྱུད་རིམ་བྲིས་སྐུ་རྣམ་བཀྲ་ངོ་མཚར་གཟུགས། ། མཐོང་བའི་མོད་ལ་རབ་འབྱམས་རྒྱལ་བའི་ཞིང་། ། གྲངས་མེད་ཅིག་ཆར་མིག་གི་མངོན་སུམ་པའི། ། སྤྱོད་ཡུལ་ཉིད་དམ་ཅི་ཞེས་དཔྱོད་ལྡན་ཡིད། ། འཁྱོག་པོའི་རི་མོ་ད་དུང་ཟློག་མ་གྱུར། ། ཡང་ཅིག་རྟོགས་ཚེ་འདི་དག་བྲིས་པའི་སྐུར། ། ངེས་ཏེ་གཞན་དུ་ཕུལ་བྱུང་རིག་བྱེད་པའི། ། སོར་རྩེའི་འཕྲུལ་གྱིས་ཇི་སྙེད་སངས་རྒྱས་ཞིང་། ། བྱམས་པའི་མིག་གི་བདུད་རྩིར་སྟོན་མི་སྤོབས། ། དེ་ནས་སྔགས་འཆང་བླ་མ་འདི་ཉིད་དགུང་ལོ་སོ་བརྒྱད་དུ་ཕེབས་པ་དངོས་པོ་ཞེས་པ་ཤིང་ཕོ་ཁྱིའི་ལོ་གྲུབ་མཆོག་མཐུ་སྟོབས་དབང་པོ་དཔལ་རབ་ན་བཞུགས་པ་སྤྱན་དྲངས།
དེ་དང་སྟབས་ཅིག་སྤྱན་སྔ་རིན་པོ་ཆེ་ཡང་ཕེབས་ཏེ། དེ་དུས་གྲུབ་མཆོག་ཉིད་ཀྱིས་མཁན་རིན་པོ་ཆེ་རིན་ཆེན་རྒྱལ་མཚན་ལས་ས་སྐྱ་བཀའ་འབུམ་གྱི་ལུང་གསན། རྗེ་ཉིད་ཀྱིས་གྲུབ་དབང་དེའི་གསང་ཡུམ་ནམ་མཁའ་སྒྲོལ་མ་དང་རྣམ་རབ་ནས་ཆོས་རྗེའི་དྲུང་ལྕམ་སྲིང་གཉིས། གཞན་ཡང་གཞིས་བྱེས་ཀྱི་དགེ་བའི་བཤེས་གཉེན་མང་པོ་ལ་གསུང་ངག་རིན་པོ་ཆེའི་བཀའ་དྲིན་སྩལ་རྗེས། སྤྱན་སྔ་རིན་པོ་ཆེ་ལ་སྔར་མ་གསན་པའི་རྙིང་མའི་ཟབ་ཆོས་འགའ་ཞིག་སོགས་ཆོས་ཚུལ་མཐའ་ཡས་པ་གསན། ཕྱི་ལོ་རྗེ་ཉིད་དགུང་ལོ་སོ་དགུ་པ་ན་ཚོད་ལྡན་ཞེས་པ་ཤིང་མོ་ཕག་གི་ལོ་གདན་ས་ཆེན་པོའི་ཁམས་ཕྱོགས་ཀྱི་འབུལ་དཔོན་པ་སོགས་བླ་མ་སློབ་དཔོན་གྲྭ་རིགས་མང་པོ་ལ་སྒྲུབ་ཐབས་རྒྱ་མཚོ་ནས་འབྱུང་བའི་རྗེས་གནང་མ་ལུས་པ་དང་། ཉིད་ཀྱིས་མཛད་པའི་སྔགས་འཆང་ཆོས་ཀྱི་རྒྱལ་པོའི་རྣམ་ཐར་ཆེན་མོའི་ལུང་སོགས་སྩལ། དེ་ནས་ཉིད་ཀྱི་དགུང་ལོ་བཞི་བཅུ་པ་འཛིན་བྱེད་ཅེས་པ་མེ་ཕོ་བྱི་བའི་ལོའི་ཟླ་བ་བཅུ་པའི་ནང་དུ་སྟོབས་ཀྱི་འཁོར་ལོས་བསྒྱུར་བའི་མི་དབང་ཀརྨ་བསྟན་སྐྱོང་དབང་པོའི་དུས་ཀྱི་རིམ་གྲོར་ལོ་ལྟར་གྱི་བསམ་རྩེའི་ཉེ་སྐོར་གྱི་མགོན་པོའི་གྲྭ་རིགས་ཐམས་ཅད་བསྡུས་པའི་སེར་འཚོགས་རེ་གནང་གི་ཡོད་པའི། དེ་ལོའི་སེར་འཚོགས་དབུར་རྗེ་ཉིད་སྤྱན་འདྲེན་གྱི་ཞུ་གསོལ་འབུལ་བར་རང་བྱོན་ནས་དཔལ་ལགས་དཔོན་གཡོག་མངགས་པའི་ངོར། རྗེ་ཉིད་དཔོན་སློབ་བན་གཙང་བ་བཅུ་ཕྲག་ལྔ་ཙམ་གྱི་ཞབས་འབྲིང་བ་དང་བཅས་ཕེབས།
དེར་སྐབས་སྔགས་དགོན་རྣམས་ཀྱིས་རང་རང་གི་ཕྱག་ལེན་བཞིན་གྱི་གཏོར་བཟློག་རེ་སོ་སོ་ནས་གནང་བ་ཞིག་འདུག་པ་ཀུན་ཟིན་པའི་རྗེས་སུ་རྗེ་དཔོན་སློབ་རྣམས་ཀྱིས་ཕུར་བཟློག་ཅིག་གནང་བའི་གདབ་ལས་སོགས་ཕྱིའི་ཕྱག་ཕྱིར། གདན་ས་རང་ནས་བྱོན་པའི་དཔོན་སློབ་རྣམས་ཀྱི་སྟེང་དུ། ཕུར་པ་བའི་བླ་མ་བཀྲ་ཤིས་ཆོས་འཕེལ་བ་དཔོན་སློབ་བཅོ་ལྔ་ཙམ་དང་། གུར་པ་གྲྭ་ཚང་གི་བླ་མ་དཔལ་འབྱོར་བ་དཔོན་སློབ་བཅུ་ཙམ་གྱིས་ཀྱང་བྱོན་པས་ཞལ་གྲངས་ཀྱང་ཤིན་ཏུ་མང་བར་བྱུང་། དེ་དུས་རྩེ་གདོང་ཁྲི་ཆེན་པོ་ཡང་རྩེར་བཞུགས་པའི་སྐབས་ཡིན་པས། རྗེ་འདི་དཔོན་སློབ་རྣམས་ཀྱི་ཟོར་གཏོར་གནང་ས་གཞིས་ཀ་རྩེའི་ཤར་གྱི་གྲོང་ཁྱེར་བུད་ཙམ་དེར་མཛད། ཟོར་བསྐུལ་ཚུགས་ཙམ་ནས་བསམ་རྩེའི་ལྷོའི་རི་ལྡེབས་ནས་གློ་བུར་དུ་རླུང་འཚུབ་སྐྱ་གྲགས་པ་ཞིག་ལངས་ནས་ཇེ་ཆེ་ཇེ་ཆེར་སོང་བ་དཔོན་སློབ་རྣམས་བཞུགས་ཐད་དུ་སོང་སྟེ། ཟོར་འཕངས་པ་དང་མཉམ་དུ་ཤིན་ཏུ་ཆེ་བའི་ངང་ནས་ཤར་ལ་སོང་བ་ཀུན་གྱིས་མཐོང་ནས། ནངས་པར་རྩེ་གདོང་ནས་དཔོན་སློབ་རྣམས་ཀྱི་གསུང་ལས། ཁ་སང་འཚུབ་མ་ཡོང་ལུགས།
འགྲོ་ལུགས་སོགས་དེ་བཞིན་བྱུང་བས། ཁྱེད་དཔོན་སློབ་ཚོས་གཏོར་བཟློག་སྤྱི་ལས་ནུས་ཆེ་བའི་ལྟས་སུ་སྣང་བ་གདོན་མི་ཟ་བས་ཤིན་ཏུ་བཀའ་དྲིན་ཆེ་གསུངས་པ་སོགས་དགྱེས་དགྱེས་དཔེ་མེད་གནང་། དེ་མཐུན་རྗེས་སུ་ཡ་འབྲོག་ལ་སོག་དམག་ཡོང་བ་རྣམས་ཀྱི་དཔོན་ཚོ་ཁོ་རང་ནང་འཐབ་ཀྱིས་ཀུན་གྲོན་ནས། ད་ལྟ་ཧཱུྃ་ཐལ་ཕྱི་ཟེར་བའི་མིང་ཙམ་ལས་མི་སྣང་། དེ་ནས་ཁྲི་ཆེན་གྱི་གསུང་ལས། རྗེ་ཉིད་རྩེ་གདོང་དུ་ཕེབས་དགོས་པའི་སྙན་གསོལ་དང་། སྡེ་སྲིད་ནས་ཀྱང་ད་ལམ་ཕེབས་བཞུད་གནང་བ་ཅིས་ཀྱང་ལེགས་ཚུལ་ཞུས། ཞལ་ངོ་སྐུ་གཞོན་པ་རྣམས་ཀྱིས་སྤྱན་འདྲེན་གྱི་ཕོ་ཉ་མངགས་པ་བཞིན་ཕེབས་ཏེ། བཞུགས་ཞག་གསུམ་མཛད། དེའི་རིང་ལ་འཇམ་པའི་དབྱངས་བྱམས་པ་བསོད་ནམས་ལྷུན་གྲུབ་དཔལ་བཟང་པོ་དང་།
དེའི་གཅུང་ངག་དབང་བསོད་ནམས་ལྷུན་གྲུབ་དཔལ་བཟང་པོ་གཉིས་གཅེན་དང་བཅས་པ་སྐུ་མཆེད་གསུམ་དང་། ཐུབ་བསྟན་མཁན་ཆེན་ངག་དབང་བསྟན་པའི་རྡོ་རྗེ་སོགས་དཔོན་སློབ་མང་པོ་ལ་ཚེ་བཀའ་སོགས་ཆོས་དང་། ཟང་ཟིང་གི་བཀའ་དྲིན་ཚད་མེད་པ་སྩལ། ཞལ་ངོ་རྣམས་ཀྱིས་ཀྱང་འཕྲལ་གྱི་བཀུར་བསྟི་དང་། འབུལ་ནོད་ཀྱི་དངོས་པོ་རྒྱ་མི་ཆུང་བ་ཕུལ་ཏེ་ཕར་བྱམས་བརྩེ་དང་། ཚུར་དད་མོས་ཀྱི་ལེགས་བྱས་གཉིས་འགྲན་པ་བཞིན་དུ་གྱུར། དེ་ནས་ཡར་ལམ་གསེར་མདོག་ཅན་དུ་ཕེབས་ཏེ། གནས་ལྔ་རིག་པའི་པཎྜི་ཏ་ཆེན་པོ་དཔལ་ཤཱཀྱ་མཆོག་ལྡན་གྱི་དངུལ་གདུང་རིན་པོ་ཆེ་སོགས་ཆོས་གྲྭ་ཆེན་པོ་དེ་ཉིད་ཀྱི་རྟེན་ཁྱད་པར་ཅན་རྣམས་མཇལ། དེར་མང་འགྱེད་བསྙེན་བཀུར་དང་། འཇམ་མགོན་ས་པཎྜི་ཏ་ཆེན་པོའི་བླ་མའི་རྣལ་འབྱོར་སོགས་ཆོས་ཀྱི་བདུད་རྩིས་མཁན་སློབ་གྲྭ་རིགས་དང་བཅས་པ་ཀུན་ཚིམས་པར་མཛད།
དེ་ནས་གཞིས་ཀ་རྩེར་ཕེབས་ཉིན་ས་སྐྱོང་ཆེན་པོ་དྲུང་འཁོར་གྱི་ཚོགས་དང་བཅས་པ་ཟངས་མཁར་གྱི་བྱང་རྩ་དེར་ཕེབས་བསུར་འབྱོར། དེ་ཉིན་ནམ་མཁའ་ཤིན་ཏུ་དྭངས་པ་ལ་འཇའ་དཀར་པོ་དང་། མེ་ཏོག་གི་ཆར་བབས་པ་མཆོད་ཡོན་ཞལ་འཛོམས་ནས་རྩེར་མ་ཕེབས་ཀྱི་བར་དུ་བྱུང་། དེར་རྗེས་བསམ་རྩེར་བཞུགས་རིང་མི་དབང་ཆེན་པོ་སོགས་ལ་ཟབ་ཆོས་སྩོལ་བ་དང་། རྩེ་གདོང་བདག་ཆེན་ཁྲི་རིན་པོ་ཆེར་ཟབ་ཆོས་ནོད་པ་ཟུང་འབྲེལ་དུ་མཛད་དེ། ལམ་སྐོར་ཕྱི་མ་བརྒྱད་ཀྱི་ཁྲིད་སོགས་ཟབ་ཅིང་དཀོན་པའི་ཆོས་ཚུལ་གོང་དུ་བཀོད་པ་དེ་དག་ཕལ་ཆེར་དེ་དུས་གསན་པ་ཡིན་ནོ། ། སྐབས་དེར་འཇམ་མགོན་ཁྲི་རིན་པོ་ཆེ་དེ་ཉིད་སྤྱིར་ས་སྐྱ་པ་རང་གི་ཞལ་ངོ་བགྲེས་ཁ་དང་། ཐུགས་ཞི་ཞིང་དུལ་བ། གསན་རྒྱ་ཡང་ཆེ་བས་སླར་ཡང་ཟབ་ཆོས་འདྲ་གསན་བཞེད་པའི་སྐབས་མཚམས་ཤིག་ལ་གདན་ས་ཆེན་པོར་ཕེབས་དགོས་པའི་སྙན་གསོལ་མཛད་པར། རྗེ་ཉིད་ཀྱིས་ཀྱང་དམ་པ་འདིའི་རྨད་དུ་བྱུང་བའི་མཁྱེན་རབ་དང་།
ཕུལ་དུ་བྱུང་བའི་མཛད་འཕྲིན་རྣམས་ཀྱིས་ཐུགས་ཕྲོགས་ཏེ། ཕེབས་སྤྲོ་བའི་ཞལ་བཞེས་གནང་ཡང་། ཕེབས་ཐུབ་པ་ཞིག་ནི་མ་བྱུང་། དེ་ནས་སྡེ་སྲིད་ཀྱིས་ཕུར་པ་གྲྭ་ཚང་དུ་དགོངས་པ་གཏད་པའི་གུར་མགོན་ལྕམ་དྲལ་གྱི་འཆམ་སྐུ་ཞིག་རྗེ་ཉིད་ལ་ཞལ་བཀོད་དགོས་ལུགས་ཀྱི་སྙན་འབུལ་ཞུས་པ་ལྟར། གདན་སར་ཕེབས་འཕྲལ་ཞལ་བཀོད་གནང་། དེ་དུས་གདན་སར་ཆིབས་ཁ་བསྒྱུར་བའི་ཉིན། དོང་རྩེ་ན་ཁ་བར་སྡེ་སྲིད་འཁོར་བཅས་དེས་སྔ་བཞིན་ཕེབས་སྐྱེལ་ལ་ཐེགས་པའི་བཀྲ་ཤིས་ལྷུན་པོའི་ཐད་སྟོད་དེར། མཆོད་ཡོན་ཆིབས་བྲལ་མཛད་པའི་མཇུག་ལ་བུད་མེད་ཅིག་རྗེ་ཉིད་ལ་ཕྱག་དབང་མ་ཐོབ་པའི་གདུང་བས་སྐད་ཆེན་པོས་ངུ་ཞིང་བརྒྱུགས་ཡོང་བ་ཞིག་དང་། དེ་ནས་བརྒྱལ་ལ་བབ་མཚམས་སུ་རྗེ་དཔོན་སློབ་ཕེབས་པའི་ཚེ། ནུབ་ཕྱོགས་ནས་རླུང་འཚུབས་ཤིན་ཏུ་ཆེ་བ་ཕྱུག་པོ་གཞུང་ཁྲིགས་ཁེངས་པ་ཞིག་སྣར་ཐང་དུ་མ་ཕེབས་ཀྱི་བར་ལ་བྱུང་བས།
དེ་ནུབ་རྗེའི་གསུང་ལས། ད་ནངས་ཀྱི་བུད་མེད་ངུ་རྒྱངས་བྱེད་པ་དེ་དང་། ཐལ་རླུང་འབྱུང་ལུགས་དེ་བཞིན་དཀྱུས་མར་མི་འདུག རྟེན་འབྲེལ་ལེགས་རྒྱུ་ཡང་མ་བྱུང་། ངེད་མཆོད་ཡོན་སླར་ཞལ་འཛོམས་ལེགས་ཚོགས་ཆེ་བ་ཞིག་ཇི་ལྟར་ཡོང་གསུངས། གདན་ས་ཆེན་པོར་ཕེབས་འཕྲལ་འཆམ་མགོན་བཞེངས་པའི་ཞལ་བཀོད་གནང་། དེར་སྐབས་ཀྱང་ཕེབས་སྒོར་འཆམ་མགོན་བཞེངས་བཞེད་འདི་སོགས་སྡེ་སྲིད་རང་ནས་ཐུགས་བསམ་རྣམ་དག་གི་མཛད་སྒོར་འདུག་ཀྱང་། འཆམ་མགོན་འདི་གྲུབ་ནས། བསམ་རྩེར་ཕེབས་པ་ཞིག་མ་བྱུང་དོགས་ཀ་འདུག་གསུངས། དེ་བཞིན་གྱི་ཕེབས་སྒོ་དང་གོང་གི་བཀའ་སྩལ་དེ་ནི།
རྗེས་སུ་སྡེ་སྲིད་བསམ་རྩེ་ནས་ཕེབས་དུས་མཆོད་ཡོན་མཇལ་ཙམ་བྱུང་ཡང་ལེགས་ཚོགས་ཀྱི་མཇལ་འཛོམས་མ་བྱུང་བ་དང་། འཆམ་མགོན་ཡང་ཕེབས་མ་ཐུབ་པ་འདི་སྒྲིབ་མེད་དུ་ཡེ་ཤེས་ཀྱིས་གཟིགས་པའི་གསུང་དུ་སྣང་བས་ཀུན་གྱི་ཡིད་ཆེས་ཀྱི་གནས་སོ། ། དེ་ནས་ལོ་དེའི་ནང་དུ་གཙང་ཕྱོགས་འདིར་འབྲུམ་བུའི་ནད་ཀྱིས་ཐམས་ཅད་དུ་ཁྱབ་པར་བརྟེན། མི་དབང་བསྟན་སྐྱོང་དབང་པོ་ཡང་འབྲུམ་འཛེམ་གྱི་གཅད་རྒྱ་ཤིན་ཏུ་དམ་པ་གནང་། གཞན་ཡང་བླ་དཔོན་དྲག་རིགས་འབྲུམ་ནད་མ་ཐར་པ་ཀུན་འབྲུམ་འཛེམ་ཁོ་ན་བྱེད་པ་དང་། དེ་མཐུན་གདན་ས་ཆེན་པོ་འདིར་ཡང་སྐྱ་སེར་ཐམས་ཅད་འབྲུམ་ནད་ལྷག་པར་ལྕི་བ་ནས། ནད་དེས་ཐེབས་པའི་རིགས་ལ་རོལ་མོའི་སྒྲ་ཆེན་པོ་ལྟ་སྨོས་ཀྱང་ཅི་དགོས། བོན་རྔ་ཙམ་ཡང་ཉེ་སྐོར་དུ་བརྡུངས་ན་འབྲུམ་ནད་གསོར་མི་རུང་བ་ཁོ་ནར་གྱུར་པའི་ཤིན་ཏུ་ཉམ་ཐག་པར་གྱུར་པའི་ཚེ། རྗེ་བཙུན་དམ་པ་འདི་ཉིད་སྔ་གོང་མུས་སུ་ཕེབས་དུས་སྐུ་ལ་འབྲུམ་བུ་ཐོར་ཙམ་བྱས་པའི་སྐུ་འབྲུམ་འདྲ་བ་ཆེར་ཡང་བ་ཞིག་བཞེས་པ་ལ། འཚོ་བྱེད་རྣམས་ཀྱིས་ཀྱང་སྐུ་འབྲུམ་ཡིན་ཐག་ཆོད་ཀྱི་སྙན་གསོལ་ཞུས།
གསོལ་སྨན་ཕྲན་བུ་མཆོད་དགོས་པ་བྱུང་བ་ཚོ་ཡང་འབྲུམ་བུའི་གཉེན་པོ་ཁོ་ན་ཕུལ། སླར་ཐམས་ཅད་ཡིད་ཆེས་པ་ཡོང་ཟེར། ཤངས་ཀྱི་སྟེང་དུ་འབུར་རུ་ཆེ་བ་ཞིག་བྱུང་བ། འགོག་རན་ངེས་མེད་པར་ཕྱུང་བས། འབུར་ཤུལ་ཆེ་བ་ཞིག་དོད་པ་ད་ལྟ་ཡང་གསལ་བར་ཡོད་ཅིང་། དེའི་རྒྱུ་མཚན་གྱིས་རྗེས་སུ་འབྲུམ་ནད་གཞན་ལ་བྱུང་སྐབས་འཛེམ་བག་གཏན་མ་གནང་ཡང་། དེས་སྔ་རྗེ་འདི་ལ་གཏན་ནས་མ་བྱུང་བ་རྣམས་ལ་དཔགས། ཕྱག་ཕྱི་བ་བགྲེས་བཞོན་ཐམས་ཅད་ཀྱིས་དེ་གོང་སྐུ་འབྲུམ་བཞེས་གྲུབ་པ་ཐག་ཆོད་ཁོ་ན་བྱེད་པ་ཞིག་ཡོད་ནའང་། རྗེ་ཉིད་སྔོན་གླིང་གར་བཞེས་པ་དེ་འབྲུམ་བུ་ཡིན་མིན་ཚུལ་གསལ་པོར་བཀའ་མི་ཕེབས་ཀྱང་། དེ་ལོ་དབུ་རྩེར་ཞེན་པ་བཞི་བྲལ་གྱི་ཁྲིད་ལུང་གི་ཚོགས་མང་པོ་དང་བཅས་ཆོས་སྡེ་ལྷོ་བྱང་གི་གྲྭ་རིགས་སོགས་ཆོས་ཉན་བརྒྱ་ཕྲག་ཙམ་ལ་སྩལ་བའི་དུས།
ཆོས་སྡེའི་གྲྭ་པ་འབྲུམ་ནད་ལས་གྲོལ་ནས་རྒྱུན་རིང་མ་སོང་བ། གདོང་ལ་འབྲུམ་བུའི་རྗེས་ཆེན་པོ་ཡོད་པ་རྣམས་ལ་ཕྱག་དབང་གནང་དུས་དང་དེ་དག་གཟིགས་པའི་ཚེ་ཐུགས་ཤིན་ཏུ་རྩེམས་པར་གནང་སྟེ། ཞལ་ནས་ཀྱང་། ངེད་ལ་ཡང་འབྲུམ་ནད་ཡོང་ལས་ཆེ་གསུངས་པ་ལ། ཉིད་ཀྱི་ཞབས་འབྲིང་པ་ཆེན་པོ་རབ་འབྱམས་སྨྲ་བ་བསོད་ནམས་འོད་ཟེར་བ་དང་བདག་ཅག་སོགས་ཀྱིས། ཞལ་རས་ལ་སྐུ་འབྲུམ་གྱི་རྗེས་གསལ་པོ་ཡོད་ཕྱིན། སྔ་མོར་བཞེས་གྲུབ་མ་གྲུབ་ལ་ཐེ་ཚོམ་མི་འདུག་ཚུལ་ཞུས་ཀྱང་། ཇི་ལྟར་ཡིན་ནམ་ག་གསུངས། ཐུགས་སྦྲམ་ཐང་ངེ་བ་ཞིག་རྒྱུན་དུ་མཛད་ཀྱིན་འདུག་པ་བཞིན། ལོ་དེའི་ཧོར་ཟླ་བདུན་པ་སྔགས་འཆང་ཆེན་པོའི་དུས་མཆོད་ཕུར་སྒྲུབ་ཆེན་མོའི་ཚེས་བཅུ་གཉིས་ས་འདུལ་གྱི་སྔ་དྲོ་སྐུ་འབྲུམ་གྱི་སྐྱ་ནད་དུ་གྲགས་པ་དེར་འདུག་ཀྱང་།
སྔ་གོང་བཞེས་གྲུབ་ཁུལ་དེའི་སྟོབས་ཀྱིས། དེ་བཞིན་ཡིན་དགོངས་པ་འཚོ་བྱེད་རྣམས་ཀྱི་ཐུགས་ལ་ཡང་མ་ཤར་ཞིང་། ཞུ་གསོལ་ཡང་མ་བྱུང་བར་བརྟེན། དེ་ཉིན་ས་འདུལ་གྱི་སྐུ་འཆམ་ཚང་མ་སྐུ་ཁམས་མ་བདེ་བའི་ངང་ནས་སྔར་མཁྱུད་ལྟར་དང་། ནངས་པར་བཅུ་གསུམ་ལ་སྟོན། བཅུ་བཞི་ལ་ཐོ་རེངས་བྱིན་རླབས་རྒྱས་པའི་རྒྱས་པ། དབྱངས་ཚེས་ཐོགས་སོགས་ཐམས་ཅད་སྔར་མཁྱུད་ལྟར་མཛད་པས། དེའི་ནངས་པར་བཅོ་ལྔའི་སྔ་དྲོ་སྐུ་བྱིན་དང་། ཞལ་རས་ལ་འབུ་རུ་ཁ་ཅིག་འཐོན་འདུག་པ། བདག་གིས་སྐུ་བཞེངས་པའི་ཕྱག་ཕྱི་ཞུ་དུས་མཐོང་འཕྲལ་འདུག་ཚུལ་ཞུས་པས།
རྗེ་ཉིད་སྐུ་འབྲུམ་ཡིན་དོགས་དེ་ཀ་གནང་གིན་འདུག་ཀྱང་། འཚོ་བྱེད་སྣའུ་པ་དང་། གཟིམ་ཆུང་པ་གཉིས་ཅར་གྱིས་སྔར་གྱི་དེ་ཉིད་ཐུགས་ཡུལ་དུ་འཇགས་ཆེ་བའི་སྐྱོན་གྱིས་འབྲུམ་གཡན་ག་ཡིན་མདོག་ཁ། ཅི་སྟེ་སྐུ་འབྲུམ་ཡིན་ན་འབུར་རུ་རྣམས་སྐམ་ལུགས་འབྲུམ་གཡན་དང་མི་འདྲ་བ་ཞིག་ཡོང་ཞུ་བ་ནས། གསུང་ཆོག་ལ་ཕེབས། དེ་ཉིན་སྐུ་ཁམས་ཅུང་ཟད་བདེ་ཉམས་ཀྱིས་གསུངས་དབྱངས་ལ་གསུང་ཡང་ཆེ་ཙམ་མཛད་པ་དང་། བན་གཙང་དབུ་བྱེད་སངས་རྒྱས་འཕེལ་བས། དེ་རིང་གོང་བཞུགས་གསུང་ཆེན་པོ་མཛད་ཀྱིན་འདུག སྐུ་ཁམས་དྭངས་པོ་ཡོད་འདྲ་ཟེར་དགྱེས་སྤྲོ་མཛད། དེ་ནས་བཅུ་དྲུག་གི་ཉིན་ཞལ་དཀྱིལ་ལ་ཡང་སྐུ་འབུར་ཤིན་ཏུ་མང་ཞིང་།
སྐུ་བྱིན་ལ་ཡང་མང་དུ་རང་སོང་བ་ཞིག་བྱུང་ཡང་། འཚོ་བྱེད་ཚོས་ཞུ་རིགས་ལྟར། སྐུ་འབུར་རྣམས་སྐམ་ལུགས་ཇི་ལྟར་ཡོང་གཟིགས་ཀྱིན་སྐུ་ཤིན་ཏུ་མ་བདེ་ཡང་སྔགས་འཆང་ཆོས་ཀྱི་རྒྱལ་པོའི་དུས་མཆོད་འདི་ཁག་ཆེ་བས་བཤོལ་མ་དགོས་ཙམ་བྱུང་ན་དགོངས་ཐུགས་བསྲན་བསྐྱེད་པ་གནང་། བཅུ་བདུན་གྱི་ཉིན་སྐུ་འབུར་འཐོན་སྔ་བ་རྣམས་སྐམ་ངོ་ཕྲན་བུ་བྱུང་ཡང་། འཚོ་བྱེད་རྣམས་ཀྱིས་སྐུ་འབྲུམ་ཡིན་ངེས་མ་དགོངས་པར། དེ་བར་འབྲུམ་བུའི་གསོལ་སྨན་གཏན་མ་ཕུལ། དེ་ནས་རྗེ་ཉིད་ཀྱི་ཐུགས་ཀྱིས་མཁྱེན་ནས། ད་ཆ་འབྲུམ་བུ་ཡིན་ཐག་ཆོད་ནངས་པར་བསྡུས་པ་འགའ་གསུངས། ཚེས་བཅོ་བརྒྱད་ཉིན་དཀྱིལ་འཁོར་གཤེགས་གསོལ་མཛད། བསྡུ་བ་གནང་།
དེར་སྐུ་རིམ་དུ་ཕུར་བཟློག་ཉིན་གསུམ་མ་ཞིག་དང་། མགོན་པོ་དྲུག་ཅུ་པ་ཉིན་གསུམ་མ་གཅིག་གྲྭ་པ་རྣམས་སྒྲུབ་ཏུ་འཇུག་པ་གནང་། དེ་ནས་ཚེས་བཅུ་དགུ་ནས་སྐུ་འབྲུམ་ཐམས་ཅད་སྐམ་ངོ་དོད། བསྙུན་གཞི་ལྷུ་གྲོལ་ཡང་། སྐུ་འབྲུམ་བཞེས་གྲུབ་ཁུལ་དེས་ཅུང་ཟད་རས་སུ་ཤོར་ཉམས་ཀྱིས་སྤྱན་ལ་ཤིན་ཏུ་ཉེན་ཆེ་བ་ཞིག་བྱུང་། འཚོ་བྱེད་མགོན་བསམ་དྲུང་འཕྲལ་འབོད་གནང་། ཕེབས་འཕྲལ་སྤྱན་འགུགས་ཀྱི་ཕྱིར་སྐུ་མེ་ཞིག་ཕུལ་སོང་བས། ཇེ་དྭངས་ཀྱི་ངོས་ཉེས་པར་མ་གྱུར། འོན་ཀྱང་དེའི་སྟོབས་ཀྱིས་ད་ལྟ་ཡང་ལྗགས་ལུང་སོགས་ཀྱི་ཚེ་སྤྱན་ཅུང་ཟད་མི་བདེ་བ་ཡོང་གིན་འདུག་གསུངས། དེ་ལྟར་རྗེ་བཙུན་དམ་པ་འདི་ཉིད་ཀྱིས་དེ་གོང་སྐུ་འབྲུམ་བཞེས་གྲུབ་ཚུལ་འཚོ་བྱེད་མཁས་པ་རྣམས་ཀྱིས་གསུངས་ཀྱང་།
ཉིད་ཀྱི་དེ་ལྟར་མ་ཡིན་པར་དགོངས་པའི་འབྲུམ་ནད་ལ་ཐུགས་སྐྲག་པའི་སྣང་བ་མཛད་ཀྱང་། གསལ་པོར་མི་གསུང་བ་ནི་རྗེས་སུ་སྐུ་འབྲུམ་བསྙུན་གཞི་ཚབས་ཆེན་པོ་སྐུ་འཆམ། གསུང་དབྱངས། རོལ་མོ་སོགས་ཀྱི་སྐུ་བབས་ནན་ཏར་ཆེ་བའི་སྐབས་སུ་བཞེས་ཏེ། དེའི་གཉེན་པོའི་རིགས་ཐ་ན་གསོལ་སྨན་གཅིག་ཙམ་ཡང་མ་གསོལ་བར། གཞི་མེད་དུ་དྭངས་པ་དེ་བཞིན་སོགས་རྡོ་རྗེའི་སྐུ་བརྙེས་པའི་མཚན་མ་ཡང་དག་པ་སྟོན་བཞེད་པ་ཡིན་པར་གདོན་མི་ཟའོ། ། དེའི་ཚེ་ཉེ་སྐོར་གྱི་སྐྱ་སེར་ཐམས་ཅད། ད་ལོ་གཞན་མ་རྣམས་ལ་འབྲུམ་ནད་ཀྱིས་ཐེབས་དུས་རྔ་རེ་རེ་ཙམ་གྱི་སྒྲ་ཡང་ཉེ་སྐོར་དུ་གྲགས་མི་ཉན་པ་ལ། གོང་བཞུགས་ཕུར་སྒྲུབ་ཀྱི་སྐུ་འཆམ་དང་། གསུང་དབྱངས་རོལ་མོ་སོགས་ཀྱི་སྐུ་བབས་ཆེན་པོ་དེ་འདྲའི་ངང་ནས་སྐུ་འབྲུམ་གེགས་མེད་དུ་བཞེས་པ་བཞིན།
དེ་ཉིད་ཀྱི་གྲུབ་རྟགས་རང་དུ་འདུག་གོ་ཞེས་གླེང་ཞིང་། སྐུ་ལ་མ་སྐྱོན་པར་དགའ་སྤྲོ་དང་། བསྙུང་དུས་སྐུ་བབ་ཆེན་པོ་བྱུང་བ་རྣམས་དྲན་པས་ཤིན་ཏུ་འཇིགས་པར་ཡང་གྱུར། ཚུལ་དེ་ཕྱོགས་ཀུན་ཏུ་རིམ་གྱིས་གྲགས་པས། བློ་གྲོས་དང་ལྡན་པ་ཐམས་ཅད་གྲུབ་རྟགས་སུ་ངེས་པ་རྙེད་པའི་ངོ་མཚར་དུ་འཛིན་པ་ཞིག་བྱུང་བ་ཡིན་ལ། རྗེ་ཉིད་ཀྱི་གསུང་ལས་ནི། ངེད་ཀྱི་སྔ་མོ་འབྲུམ་པ་ཐར་པའི་ཁུངས་དེས། འབྲུམ་ཟོན་གང་ཡང་མ་བྱས་པར་ཕུར་སྒྲུབ་ཀྱི་འཆམ་སོགས་བབ་ཤིན་ཏུ་ལྕི་བའི་བྲེལ་བ་རྣམས་སྤྱད་པ་དེ་རྟོགས་རྩིང་ཆེན་པོར་སོང་འདུག་ཀྱང་འབྲུམ་ནད་ལས་གེགས་མེད་དུ་ཐར་ལུགས་དེ་བཞིན། སྔགས་འཆང་ཆོས་ཀྱི་རྒྱལ་པོའི་ཐུགས་རྗེ་བྱིན་རླབས་རང་དུ་སྣང་། གཞན་མ་དེ་འདྲའི་ཟོས་པ་ཡོང་དོན་མི་འདུག
སྐྱབས་སུ་མཆི་ཞེས་གསུངས་ཤིང་། སྤྱིར་ཡང་རྗེ་འདིའི་དགུང་ལོ་བཅུ་གཅིག་གི་དུས་བྱས་འགྱུར་དུ་གྲུབ་མཆོག་བསོད་ནམས་དབང་པོར་གསུང་ངག་གསན་པའི་ཚེ། སྔགས་འཆང་ཆེན་པོའི་རྣམ་ཐར་གསུང་བ་གསན་པས་ཐུགས་དད་བཅོས་མིན་འཁྲུངས་ཏེ། དེར་སྐབས་བྱས་འགྱུར་གྱི་གཟིམ་ཁང་སྟེང་ཤོད་དུ་ཕེབས་དུས། མི་མེད་པར་སྔགས་འཆང་ཆེན་པོ་སྦུབ་གྲྭ་བསྣམས་པ་ཞིག་དང་མཇལ་ཡོང་དགོངས་ནས་གཅིག་པུར་ཕེབས་བཞུད་ཀྱང་མང་དུ་མཛད་པ་དང་། དེ་མཐུན་སྐུ་ན་སྨིན་ནས་རྒྱུན་དུ་སྔགས་འཆང་དེ་ཉིད་ཀྱི་རྣམ་ཐར་ཁོ་ན་བཀའ་སྩལ་ཅིང་། རྩོམ་བཞེད་ཀྱང་ཆེ་བར་འཁྲུངས། སླར་རྣམ་ཐར་འདི་མཛད་ཟིན་ནས་དེ་འདྲའི་སྐྱེས་བུ་ལ་རྣམ་ཐར་ཞིག་དགོས་ངེས་སུ་སྣང་བ་ཐུབ་པ་འདི་དོན་ཆེ་ཤོས་ཤིག་གྲུབ་པ་ཡིན་ཞེས་གསུངས་ཤིང་། གཞན་ཡང་དུས་མདོས་དང་ཕུར་སྒྲུབ་སོགས་གནང་རེས་ཀྱིས་སྔགས་འཆང་དེ་ཉིད་ཀྱི་བསྟན་པའི་ཕྱིར་ངལ་དུབ་སྤངས་ཏེ། དྭང་བཞེས་གནང་བའི་མཛད་འཕྲིན་རླབས་པོ་ཆེ་རྣམས་ལྟ་ཅི་སྨོས།
དུས་མདོས་ཟབ་མོ་དང་། ཕུར་སྒྲུབ་སོགས་ཀྱི་བཅའ་བསྒྲིགས་འདི་ཚོ་ལ་བསམ་ན་ཡང་། སྤྱི་དང་མི་འདྲ་བའི་མཛད་པར་འདུག་པས། དེ་ཉིད་ཀྱི་བསྟན་པའི་རྒྱུན་འདི་མ་ཉམས་ཙམ་ཞིག་མ་བྱུང་བའི་ཐབས་མི་འདུག་ཅེས་གསུངས་ཤིང་ཕྱག་བཞེས་སུ་འདེབས་པར་མཛད། རྗེས་སུ་དུས་འགྱུར་གྱི་ཚེ་ཡང་ཨ་ལ་ལ། ད་ལྟའི་དུས་ན་གདན་ས་ཆེན་པོ་འདིར་ས་སྐྱ་པ་རང་གི་བསྟན་པ་གཙང་མ་འཕེལ་རྒྱས་མི་ཆུང་ཙམ་ཡོད་པ་འདི་སྔགས་འཆང་ཆེན་པོའི་བཀའ་དྲིན་ཁོ་ནར་སྣང་། སྔ་སོར་སྔགས་འཆང་ཆེན་པོ་འདྲ་ཞིག་མ་བྱོན་ན། ད་ཆ་འདི་ཚོར་ཡང་ཆོས་ལུགས་སོགས་ལ་སྣ་ཚོགས་ཡོང་རིགས་སུ་འདུག་པ་རྗེ་འདིའི་བཀའ་དྲིན་བསམ་ལས་འདས་གདའ། ཞེས་ཡང་ཡང་གསུང་བ་དངོས་སུ་ཐོས་ཤིང་། གཞན་ཡང་རྗེ་འདི་ཉིད་སྔགས་འཆང་ཆོས་ཀྱི་རྒྱལ་པོར་ཐུགས་དད་གཏིང་ནས་གཡོས་པའི་ཚུལ་མང་དུ་སྣང་ཡང་།
འདིར་མ་སྤྲོས་སོ། ། དེ་ནས་རྗེ་ཉིད་དགུང་ལོ་ཞེ་གཅིག་ཏུ་ཕེབས་པ་དབང་ཕྱུག་ཅེས་པ་མེ་མོ་གླང་གི་ལོ་གན་པ་ནས་བདག་པོ་མཐུ་སྟོབས་དྲུང་སྐུ་མཆེད་རྣམས་འབྲུམ་བུ་སོགས་ཀྱི་བསྙུན་གཞི་ལ་བརྟེན་སྐུ་གཤེགས་པའི་ཚེ། གན་པར་བཤར་སྟབས་ཀྱིས་ཕྱག་ཕེབས་ཏེ། དགོངས་རྫོགས་སུ་དགོན་མང་པོ་ལ་མང་འགྱེད། རྩེ་གདོང་བདག་ཆེན་ཁུ་དབོན་སོ་སོ་སོགས་བླ་མ་མང་པོ་ལ་བསྔོ་ཞུས་ཀྱི་རྟེན་གནང་བ། རྗེ་ཉིད་ཀྱིས་ཡུན་རིང་པོའི་བར་དུ་ཀུན་རིག་གི་གསུང་ཆོག་དང་། བྱང་བུ་བསྲེགས་པ། སྐུ་རུས་ལ་ཕྱག་ཚ་སོགས་རྗེས་ཀྱི་སྒྲུབ་དགོས་ཆེ་ཕྲ་ཐམས་ཅད་རྐང་ལེན་ཁོ་ན་མཛད། ཁྱད་པར་དགོངས་རྫོགས་དངོས་གཞིའི་ཚོགས་དབུར་གྲུབ་མཆོག་མཐུ་སྟོབས་དབང་ཕྱུག་སྤྱན་དྲངས་ཏེ། རྟེན་མཆོད་མང་པོ་དང་།
ཟང་ཟིང་གི་འབུལ་ནོད་རྒྱ་དཔང་ཤིན་ཏུ་ཆེ་བ་ཕུལ། རྟེན་བཞེངས་ཀྱང་བདག་པོ་བསོད་ནམས་མཐུ་སྟོབས་དབང་པོའི་སྡེར་དངུལ་གདུང་ཕལ་ཐོག་ཕྱེད་གཉིས་ཙམ་ཡོད་པ་ཞིག་དང་། གཅུང་གཉིས་ལ་ཐུན་མོང་དུ་དེ་བས་ཅུང་ཆུང་བ་རེ་རེ་བཞེངས། གཞན་ཡང་ལོ་ཟླའི་དུས་མཆོད་ཀྱང་བསྒྲུབས་པ་སོགས་ཐུགས་རྗེ་ཆེན་པོས་རྗེས་སུ་འཛིན་པར་མཛད་དོ། ། དེ་དུས་མི་དབང་ཀརྨ་བསྟན་སྐྱོང་དབང་པོས་ཕུར་པ་བ་རྣམས་ལ་ཆོག་མང་བཙུགས་པའི་གུར་གར་དང་། ཕུར་པའི་འཆམ་སོགས་ཆོ་གའི་ཕྱག་ལེན་ཐམས་ཅད་སྤྱན་འབེབས་དོགས་དཔྱོད་ཞུ་བ་དང་། ལྷག་པར་གསུང་ངག་ལམ་འབྲས་ཤིག་འཕྲལ་ཡུན་དུ་གལ་ཆེ་བར་དགོངས་ནས་བླ་མ་གྲྭ་རིགས་དང་བཅས་པ་གདན་སར་རྫོང་རྟ་གནང་སྟེ་ཟླ་བ་བདུན་ཙམ་ཞིག་གདན་ཆགས། དེའི་བར་ལ་ལམ་འབྲས་བུ་དང་བཅས་པའི་གདམས་པ་སོགས་ཀྱི་ཆོས་ཚུལ་མཐའ་ཡས་པའི་བཀའ་དྲིན་སྩལ། ལོ་དེའི་ཟླ་བ་དྲུག་པའི་ནང་དུ་སྐྱེ་བོ་སྦྱིན་གཏོང་གི་དགའ་སྟོན་ཆེན་པོའི་སྟེང་། འཇམ་པའི་དབྱངས་མཐུ་སྟོབས་དབང་ཕྱུག་ལ་གསུང་བསྔོ་ཞུ་བའི་རྟེན་དུ་སྒྲོལ་མའི་དངུལ་སྐུ་མདའ་ཚད་ཙམ་ཞིག་གིས་ཐོག་དྲངས་སྐུ་གསུང་ཐུགས་ཀྱི་རྟེན་དུ་མ།
ཟང་ཟིང་གི་དངོས་སྤྱད་དཔག་ཏུ་མེད་པ་དང་བཅས་འབུལ་བར་མཛད། དེ་ལོ་མི་དབང་ཆེན་པོས་རྨ་བྱ་ལ་གཏོགས་པའི་གྲོང་གྲངས་བདུན་ཅུ་ཙམ་ཆོས་གཞིས་སུ་འབུལ་སྦྱོར་ཞུས། རྗེ་ཉིད་དགུང་ལོ་ཞེ་གཉིས་པ་འབྲུ་མང་པོ་ཞེས་པ་ས་ཕོ་སྟག་ལོའི་ཟླ་བ་དང་པོའི་ནང་དུ་མི་དབང་ཀརྨ་བསྟན་སྐྱོང་དབང་པོའི་ཞུ་གསོལ་བཞིན་ངམ་རིང་དགུན་ཆོས་ཀྱི་ཐོག མཐའ་མི་ལ་ཆེད་དུ་གཏད་པའི་གཏོར་བཟློག་ཅིག་ལ་ཕེབས་དགོས་ཤར། ཕར་ལམ་གྲང་མོ་ཆེར་ཚར་ཆེན་གྱི་གསེར་གདུང་སོགས་རྟེན་ཞིབ་མཇལ་དང་། གྲྭ་ཚང་ལ་མང་འགྱེད་ཀྱང་སྩལ། ཆོས་སྡེ་ཆེན་པོར་ཕེབས་ནས་མང་ཇ་དུ་མ་དང་། གསེར་འགྱེད་གྱ་ནོམ་པའི་རྙེད་བཀུར་དང་། ཚོགས་ཆེན་ལ་ཨ་ར་པ་ཙའི་རྗེས་གནང་སོགས་ཆོས་ཀྱི་བཀའ་དྲིན་ཡང་སྩལ། གོང་དཀར་གྲྭ་ཚང་སྒེར་དུ་མང་འགྱེད་འདུ་ཁང་ཞིག་བཟོས་གསར་བཟོ་ལྟ་བུ་བསྒྲུབས་འདུག་པ་ལ་ཕྱག་ནས་དང་།
དེར་ཁྲོམ་དབང་ཞིག་ཀྱང་གནང་། ངམ་རིང་བྱམས་ཆེན་དང་། རྩེའི་རྟེན་རྣམས་ཀྱང་མཇལ་བ་མཛད། ཚུར་ལམ་ཐམས་ཅད་མཁྱེན་པ་ཀླུ་སྒྲུབ་རྒྱ་མཚོའི་སྤྲུལ་པའི་སྐུ་གང་དེས་སྒྲོ་མོ་ལུང་དུ་སྤྱན་འདྲེན་ཞུས། རྙེད་བཀུར་འབུལ་ནོད་རྒྱ་དཔང་ཆེ་བ་ཕུལ། ཐུགས་བག་ཕེབས་ཀྱི་གསུང་གླེང་ཡང་མང་དུ་མོལ། ནངས་པར་རིན་ཆེན་སྡིངས་སུ་སྐྱ་སེར་ཁྲི་ཕྲག་ཏུ་ལོངས་པ་ལ་ཚེ་དབང་གི་བཀའ་དྲིན་སྩལ་ཏེ། དེ་ནུབ་གདན་ས་ཆེན་པོའི་བདེ་མཆོག་ཕོ་བྲང་ན་རྗེ་བཙུན་གཅེན་བཞུགས་པའི་དྲུང་དུ་ཕེབས། ལོ་དེའི་ཟླ་བ་བརྒྱད་པའི་ཚེས་བརྒྱད། རེས་གཟའ་པ་སངས་དང་།
སྐར་མ་ཤེ་ས་ཏེ། དཀར་པོ་ནམ་གྲུའི་འགྲུབ་སྦྱོར་བཟང་པོ་འཛོམས་པའི་ནུབ་མོ། ཉིད་ཀྱི་ཐུགས་སྲས་འཇམ་པའི་དབྱངས་ངག་དབང་བསོད་ནམས་དབང་ཕྱུག་གྲགས་པ་རྒྱལ་མཚན་དཔལ་བཟང་པོ་སྐུ་བལྟམས། དེ་ནས་རྒྱུན་རིང་པོའི་བར་དུ་ཟླ་བ་རེ་རེ་བཞིན་གྱི་ཚེས་བརྒྱད་ལ་ནམ་མཁའ་འཇའ་འོད་ཀྱིས་གང་བ་ཁོ་ན་དང་། སྐུ་ལྷུམས་སུ་ཞུགས་པའི་སྐབས་རྗེ་ཉིད་ཀྱི་མཚན་ལྟས་སུ་དར་འཕྱར་བ་དང་། དུང་འབུད་པ་དང་། རོལ་མོ་འཁྲོལ་བ་སོགས་བཀྲ་ཤིས་པའི་དགེ་མཚན་དུ་མ་བྱུང་ངོ་། ། དོན་དེ་དག་ལ་འདི་སྐད་སྨྲ་སྟེ། གང་ཡང་ཆོས་མིན་འདའ་ནུའི་བུ་ཡི་མགྲོན། ། སྙིང་སྟོབས་ལྟོ་རུ་ཞུ་ཡང་མ་ཚིམས་པར། །

རྣམ་མང་ཆོས་ཚུལ་ཆུ་གཏེར་མཚོའུ་ཚོགས། ། བརྩོན་པའི་ཧུབ་ཀྱིས་གསོལ་བཞེད་ཤིང་རྟ་དང་། ། དད་གུས་དྲི་བཞོན་དྲག་པོས་གྲུབ་པའི་རྗེ། ། མཐུ་སྟོབས་མཚུངས་པའི་ཟླ་མེད་ཉིན་མོར་བྱེད། ། འགྲོ་ཀུན་རིང་དུ་དགའ་བའི་དོན་གྲུབ་མཁན། ། རྒྱལ་སྲས་འོད་དཀར་ཅན་དེའང་རིང་ནས་བོས། ། དྲི་མེད་ཆོས་ཀྱི་འོད་འཕྲེང་གསོལ་བ་དང་། ། ཟབ་ལམ་བདུད་རྩིས་སྐལ་བཟང་བུང་བའི་ཚོགས། ། ཚིམས་པའི་ལེགས་བྱས་མཉམ་དུ་སྨིན་མཛད་ཁྱོད། ། རྒྱལ་བསྟན་ཆུ་གཏེར་མཛེས་པའི་མེ་ཏོག་ཡིན། ། ཡངས་པའི་ས་ལ་སྤྱོད་པ་མིག་སྟོང་པ། །
བསྟན་སྐྱོང་དབང་པོས་མ་རུང་ཀླ་ཀློ་ཡི། ། འདམ་བུའི་དཔུང་ཚོགས་བསྲུང་ཕྱིར་ས་སྲུང་བུ། ། གང་ཁྱོད་དད་དང་གུས་པའི་ལྕགས་ཀྱུས་བསུས། ། དེ་ཚེ་རྩུབ་མོའི་སེམས་ལྡན་དགྲ་སྡེའི་གཡུལ། ། མིང་མཐར་བྱེད་པའི་དགེ་བའི་རུ་མཚོན་འཕྱར། ། རང་རིགས་གྲངས་མེད་ངེས་དོན་ཟབ་མོ་ལ། ། བསྟི་གནས་རྩེ་གདོང་ཆོས་དཀར་སྣང་བས་གསལ། ། ལྔ་རིག་མཁས་པའི་ཕུལ་ཕྱིན་ཤཱཀྱའི་མཚན། ། མདོ་སྔགས་གཞུང་གི་སྒོ་འཕར་འབུམ་ཕྱེ་སྟེ། ། བློ་གྲོས་གསལ་བའི་སྐལ་བཟང་གྲངས་མེད་ལ། །
ལེགས་པར་བཤད་པའི་དགའ་སྟོན་འཇོ་བའི་ས། ། གསེར་མདོག་ཅན་ཞེས་ཡངས་པའི་ཆོས་གྲྭ་ཆེའི། ། བྱིན་རླབས་གཟི་བྱིན་འབར་བའི་རྟེན་ཅི་སྙེད། ། ལེགས་མཆོད་ཕན་བདེ་རྒྱས་པའི་གསོལ་འདེབས་དང་། ། འདུས་ཚོགས་ཆོས་ཀྱི་སྦྱིན་པས་ཚིམས་པར་མཛད། ། བསྟན་པ་རི་བོར་འགོངས་པའི་སའི་བདག་པོ། ། འདུས་བྱས་མཐའ་བཞིའི་ངང་ཚུལ་ངོམ་པའི་ཚུལ། ། རྒྱལ་བའི་སྲས་ལའང་ལྐོག་ཏུ་གྱུར་པའི་དོན། ། ཡེ་ཤེས་མེ་ལོང་ངོས་སུ་མ་སྒྲིབ་གསལ། ། མི་སྡུག་འབྲུམ་བུའི་ནད་ཀྱིས་སྐྱེ་བོའི་སྲོག །
སྐད་ཅིག་ཉིད་ལ་བརྩེ་མེད་འཕྲོག་པའི་གཏམ། ། ཐོས་པ་ཙམ་ནའང་ཀུན་གྱི་སྙིང་འདར་ཚེ། ། རྡོ་རྗེའི་སྐུ་ཆེན་བརྙེས་པའི་མཚན་མ་བསྟན། ། འཇམ་པའི་མགོན་ཁྱོད་ཡེ་ཤེས་རལ་གྲིའི་མེས། ། འབྲུམ་ནད་ཚང་ཚིང་སྲེག་འདི་སྤྱན་རས་གཟིགས། ། ཀུན་དགའ་སྙིང་པོས་སྨེ་བ་ནག་པོའི་མེ། ། ཐུགས་རྗེའི་ཆུ་ཡིས་གཞིལ་ལ་འགྲན་མིན་ནམ། ། སྐྱེ་བའི་འཕྲེང་བ་ཀུན་ཏུ་ས་སྐྱ་པར། ། གུས་དང་སྲི་ཞུའི་སྐལ་ཅན་ཤར་ཁ་བའི། ། མི་དབང་མཆེད་གསུམ་ཐར་པའི་གྲོང་དུ་སྤོས། །
ཨེ་མ་ཚུལ་དེར་སེམས་ཡོད་སུ་མི་དད། ། ངག་དབང་ལྷ་རིགས་ཆུ་ཤེལ་ལས་གྲུབ་བསོད་ནམས་ཡེ་ཤེས་ཚོགས་གཉིས་ཉ་གང་ཞིང་། ། ཆོས་ཀྱི་དབང་ཕྱུག་ཕན་བདེ་བདུད་རྩིའི་འོད་ཀྱིས་སྙིགས་དུས་བསྟན་པའི་སྨག་རུམ་འཕྲོག ། རབ་སྙན་གྲགས་པའི་བསིལ་ཟེར་སྟོང་འཕྲོ་སྐལ་བཟང་ཆུ་སྲིན་རྒྱལ་མཚན་ཅན་གྱི་གཙུག ། མཛེས་བྱེད་འཇམ་མགོན་ཟླ་གཞོན་བསྟན་འགྲོའི་དཔལ་ཡོན་བཟང་པོ་དེང་འདིར་ཤར། ། ཨེ་མ་གངས་ལྗོངས་སྐྱེ་བོ་གཉིས་སྐྱེས་ཚོགས། ། དགའ་དང་སྤྲོ་བའི་འདྲེན་བྱེད་ཡར་གཏོད་དང་། ། གཏན་དུ་ཕན་བདེའི་བདུད་རྩི་སྟེར་བའི་ལྷ། ། འཇམ་གསར་འོད་དཀར་ཅན་དེ་འདི་མིན་ནམ། ། དེ་ནས་རྗེ་འདི་དགུང་ལོ་ཞེ་གསུམ་པ།
མྱོས་ལྡན་ཞེས་པ་ས་མོ་ཡོས་ལོ་རྩང་པ་ནས་ལྷོར་དཔུང་འཇུག་མཛད། འབྲུག་པའི་ཡོན་བདག་ཐམས་ཅད་ཀྱི་ཁང་པར་མེ་རྒྱག་སོགས་དང་། ཞབས་དྲུང་ཉིད་ཀྱང་ལྕགས་རི་ཟེར་བའི་དབེན་དགོན་ཁོ་ན་ལ་འཁྲ་བཙན་མཛད་དགོས་ཤར་བ་སོགས་ཐུགས་ཉམས་ཤིན་ཏུ་དམའ་བ་བྱུང་སྐབས། རྗེ་འདི་དཔོན་སློབ་རྣམས་ཀྱིས་ཟླ་བ་དང་པོའི་ཚེ་ཕག་རི་བར་བཤར་སྟབས་སུ་ཕེབས། དེ་ནས་བསམ་རྩེར་སྡེ་སྲིད་དང་། མདའ་དཔོན་དགོས་ལུང་པ་སྤ་གྲོ་ན་ཡོད་པ་ལ་དཔུང་བསྡུ་དགོས་པའི་བཀའ་ནན་ཆེན་པོ་སྩལ་པར་བརྟེན། ། རྩང་དཔུང་ཚུར་བསྡུས། རྩང་འབྲུག་སོ་སོ་ནས་ལོག་འགལ་མི་མཛད་པའི་དབུ་རྩི་བཞེས་ངོས། ལེགས་སྤེལ་གྱི་བཀའ་འདུམ་ཡང་དག་པར་མཛད། དེ་དུས་ཕག་རིར་ཟླ་བ་གཅིག་ཙམ་གྱི་བཞུགས་གནས་གྲུབ་ཐོབ་ཐང་སྟོང་རྒྱལ་པོས་བཏབ་པའི་བསམ་གྲུབ་ལྷ་ཁང་དུ་མཛད།
དེར་སྔོན་གྲུབ་ཆེན་ཉིད་ཀྱི་ཕྱག་བཟོ་འཁྲུལ་མེད་ཀྱི་མཆོད་རྟེན་བཀྲ་ཤིས་སྒོ་མང་མདའ་གང་པ་ཞིག གྲུབ་ཆེན་གྱི་སྐུ་འདྲ་ནད་གཅོད་མར་གྲགས་པ་སོགས་རྟེན་བྱིན་རླབས་ཅན་འགའ་ཞིག་འདུག་པ་རྣམས་ལ་ཕྱག་དང་ཞབས་སྐོར། གསོལ་འདེབས་ཁོ་ནས་གྲུབ་ཆེན་དེ་ལ་རྐྱེན་གྱིས་མི་འཕྲོག་པའི་ཐུགས་དད་འཁྲུངས་ཏེ། གསོལ་འདེབས་ཀྱི་ཚིགས་སུ་བཅད་པ་ཚན་པ་གཉིས་དང་། འཇམ་པའི་དབྱངས་སྐུ་མཆེད་གཉིས་ལ་ཡང་མཚན་སྤེལ་གྱི་གསོལ་འདེབས་དོན་བཟང་ཞིང་ཚིག་སྡེབས་ལེགས་པ་རེ་རེ་ཡང་མཛད། ཕག་རིའི་ལྷོ་བོད་ཀྱི་མཚམས་ཁད་མཐོ་ཤིང་། ཁ་བ་ཆེན་པོ་ཉིན་མཚན་སྦྲེལ་ནས་འབབ་པའི་གནས་ཡིད་དུ་འོངས་རྒྱུ་རང་ཞིག་མི་འདུག་པས། དེ་དུས་ཁ་བ་ཆེན་པོ་བྱུང་རེས་ཀྱིས་ཇོ་མོ་ལྷ་རི་གནས་པའི་གངས་ཆེན་པོ་ཞིག་འདུག་པ་དེ་ཕྱོགས་སུ་གཏོར་མ་རེ་ཕུལ། ཇོ་མོ་ལ་འཕྲིན་བཅོལ་རེ་མཛད་པས་མྱུར་དུ་ཆད་འགྲོ་བ་བྱུང་བས། དེར་གནས་ཀུན་དེང་སང་དཔྱིད་དུས་འདིར་རྒྱུན་པ་ཡིན་ན་ཁ་བ་རྒྱུན་ཆད་མེད་པ་བབས་པས།
ཁང་པའི་ཕྱིར་འགྲོ་ས་མི་རྙེད་པ་ལྟ་བུའི་ཕག་རི་ནང་རྩེ་སྐོར་ཟེར་བའི་ཁ་བ་འདི་ལ་དེ་སྔ་སུས་ཀྱང་བྱེད་ཐབས་ཡོང་གིན་མེད་ཀྱང་། ད་ལོ་ས་སྐྱ་བདག་པོའི་བྱིན་རླབས་སུ་འདུག རེ་དགའ་ཟེར་ངོ་མཚར་དུ་འཛིན་པ་བྱུང་། དེ་ནས་ཚུར་ལམ་ལ་ཕྱི་དང་། གད་ཤིང་ལུང་། གན་པ། ལྷོག་པ། ན་རིང་སོགས་སུ་ཁྲོམ་དབང་དང་ཐུགས་རྗེ་ཆེན་པོའི་སྒོམ་ལུང་རེ་གནང་སྟེ། ཐམས་ཅད་ལ་ཡི་གེ་དྲུག་པ་ཇི་ཙམ་འདྲེན་གྱི་དམ་བཅའ་རེ་བཞེས་པས། དུང་ཕྱུར་བཟླ་བའི་དམ་བཅའ་འབུལ་བ་ཤིན་ཏུ་མང་བ་དང་།
འགའ་ཞིག་གིས་ཉིན་རེར་ཁྲི་ཕྲག་རེ། ཕལ་ཆེར་གྱིས་སྟོང་དང་། ཐ་མས་ཀྱང་བརྒྱ་ཕྲག་རེ་ཙམ་ཁས་ལེན་མི་བྱེད་པ་ནི་གཏན་ནས་མ་བྱུང་། ཚུལ་དེ་ལྟ་བུའི་སྒོ་ནས་ཀྱང་འགྲོ་བ་མང་པོའི་སེམས་ཀྱི་ཞིང་ས་ལ་ཐར་པའི་ས་བོན་རྨ་མེད་པ་འདེབས་པར་མཛད་དོ། ། གདན་སར་ཕེབས་ནས་མི་རིང་བར་བདེ་མཆོག་ཕོ་བྲང་གི་ཞིག་གསོས་ཀྱི་དབུ་བཙུགས། དེ་ཡང་གཙུག་ལག་ཁང་མགོན་ཁང་དང་བཅས་པ་ལ། ཐོག་མར་ཨརྒའི་ཆོ་ག་ཚུལ་བཞིན་དུ་མཛད་རྗེས། སྔར་གྱི་འགྲམ་རྙིང་ལས་ཀྱང་ཟབ་རིང་ཙམ་བྲུས་ནས་རྩིག་འགྲམ་ཤིན་ཏུ་བརླིང་བར་བྱས་ཏེ། ཟླ་བ་བཞིའི་རིང་ལ་མ་ལུས་པ་ཟིན་པའི་མགོན་ཁང་གི་ལྡེབས་རིས་ལ་མགོན་པོ་བརྒྱུད་པ་སོགས་དང་། སྟེང་གི་གཙུག་ལག་ཁང་ལ་འཁོར་ལོ་བདེ་མཆོག་ལཱུ་ནག་དྲིལ་གསུམ་གྱི་བླ་མ་བརྒྱུད་རིམ་གྱི་སྐུའི་ཉམས་གསོ་དང་།
ལོགས་བྲིས་སུ་ལམ་འབྲས་བརྒྱུད་པ་དག་པའི་ཞིང་མཆོག་བདེ་བ་ཅན་གྱི་བཀོད་པ་ཡིད་དུ་འོང་བ་རྣམས་མཛད་དེ། ས་མོ་ཡོས་ལོ་ཟླ་བ་ལྔ་པའི་གཟའ་སྐར་བཟང་པོ་འཛོམ་པའི་ཉིན་གཙུག་ལག་ཁང་གི་ཕྱི་རོལ་ཏུ་ཆ་ཐེར་ཕུབ་སྟེ། རབ་ཏུ་གནས་པ་རྒྱུད་སྡེ་ནས་ཇི་སྐད་འབྱུང་བ་བཞིན་མཛད། དེ་ལྟའི་རིང་ནས་རིགས་ལྡན་པདྨ་དཀར་པོ་ཉིད་མི་བདག་གི་རྣམ་རོལ་ཏུ་ཤར་བའི་བྱང་ཕྱོགས་ཀྱི་ས་ཆེན་པོ་ཆོས་བཞིན་དུ་སྐྱོང་བར་རིགས་ལྡན་རྣམ་རྒྱལ་གྲགས་པ་བཟང་པོ་ཞེས་མཚན་གྱི་དགེ་ལེགས་ཙམ་གྱིས་ཀྱང་དཔྱོད་ལྡན་གྱི་ཡིད་ལ་སིམ་པ་སྦྱིན་ནུས་པ། ཐེག་ཆེན་ཆོས་ཀྱི་རྒྱལ་པོ། མུས་ཆེན་སེམས་དཔའ་ཆེན་པོ། པཎ་ཆེན་ཕྱོགས་ལས་རྣམ་རྒྱལ། ཆོས་རྗེ་རྒྱལ་བ་པ་ལ་སོགས་པ་མཁས་གྲུབ་མང་པོ་ལས་གསན་པའི་རྩེར་སོན་ཅིང་། རིག་པའི་གནས་ལྔ་ལ་མཁས་པའི་ཕ་མཐར་ཕྱིན་པས། འཆད་རྩོད་རྩོམ་གསུམ་གྱིས་བསྟན་པ་རིན་པོ་ཆེ་གསལ་བར་ནུས་ལ།
ཁྱད་པར་ལེགས་བཤད་རྩོམ་པའི་ཚུལ་ལ་སྙེང་པ་དང་བྲལ་བ། གཞན་ཡང་དུས་ཀྱི་འཁོར་ལོའི་གཞལ་ཡས་ཁང་བློས་བསླངས་བཀོད་པ་ངོ་མཚར་ཅན་གསེར་དངུལ་ལས་གྲུབ་པ་བཞེངས་པ་སོགས་རྨད་དུ་བྱུང་བའི་མཛད་འཕྲིན་མཐའ་ཡས་པས་རྒྱལ་བསྟན་བླ་ནར་འདེགས་བཟོད་པའི་སྐྱེས་ཆེན་དེ་ཉིད་ཀྱི་སྐུ་གདུང་ལྷུན་སྡིངས་སུ་དངུལ་གདུང་དང་བཅས་བཞུགས་པ་ལ། ཕྱིས་སུ་མཆོད་འབུལ་ལྟ་ཅི། སྐུ་གདུང་ཉིད་ཀྱང་སྲང་དབར་གྱི་ཁྱི་ཟས་སུ་འགྱུར་བར་ཉེ་བ་ན། རྗེ་འདིས་རིགས་ལྡན་ཆེན་པོའི་སྐུ་གདུང་གདན་ས་ཆེན་པོར་སྤྱན་དྲངས་ཏེ། བླ་བྲང་ཉི་ལྡེར་བཞུགས་སུ་གསོལ་བའི་ཚེ། སྐུ་དཔུང་གཡས་ཕྱོགས་ཀྱི་ངོས་ཐམས་ཅད་ལ་དྲོད་ཆེན་པོ་བྱུང་བ་ན། སྔོན་ཡང་གསེར་གདུང་གི་བུམ་ལྡིར་ལ་བདེ་དྲོད་རང་འབར་དུ་ཡོད་ཚུལ་རྣམ་ཐར་ལས་འབྱུང་བ་ལ་ཡིད་ཆེས་ཁྱད་པར་ཅན་འཁྲུངས་ནས། སྙན་དར་མང་པོ། མཆོད་པའི་རྒྱུན་སོགས་ཀྱང་འཛུགས་པར་མཛད།
དེ་ལྟའི་སྐབས་ཤིག་མཁན་ཆེན་ཐམས་ཅད་མཁྱེན་པ་ངག་དབང་ཆོས་གྲགས། གདུང་བརྒྱུད་རིན་པོ་ཆེ་ངག་དབང་བསོད་ནམས་དབང་ཕྱུག་མཇལ་བའི་ཕྱིར་གདན་ས་ཆེན་པོར་ཕེབས་ཏེ། དེ་གོང་རྗེ་འདི་ལ་གདུང་བརྒྱུད་འབྱོན་པའི་ཆེད་དུ་གསོལ་འདེབས། འཕྲིན་བཅོལ་སོགས་དོ་གལ་ཤིན་ཏུ་ཆེ་བ་མཛད་ཀྱིན་ཡོད་པར། རེ་བའི་འབྲས་བུ་མངོན་དུ་གྱུར་པས་ཐུགས་དགྱེས་སྤྲོ་དཔག་ཏུ་མེད་པ་དང་། སླར་གསུང་མཁྱེན་པ་ན་མཇལ་བཞེད་ཐུན་མོང་མ་ཡིན་པ་མཛད། དེ་དུས་རྗེ་འདིས་འཇིགས་བྱེད་རྭ་ལུགས་ལྷ་བཅུ་གསུམ་མའི་དབང་སོགས་གསན་ཅིང་། སྤྱིར་མཁན་ཆེན་ཐམས་ཅད་མཁྱེན་པར་སྔ་ཕྱིར་ཆོས་གསན་པའི་རྣམ་གྲངས་ལ་གོང་དུ་བཀོད་པ་དེ་རྣམས་དང་། གཞན་ཡང་མང་དུ་གསན་པའི་ཚུལ་རྣམས་ནི་རྗེ་ཉིད་ཀྱི་གསན་ཡིག་ན་གསལ་ལོ། ། དེ་ནས་རྒྱུན་མི་རིང་བར་རྗེ་ཉིད་དགུང་ལོ་ཞེ་བཞི་པ་དཔའ་བོ་ཞེས་པ་ལྕགས་ཕོ་འབྲུག་གི་ལོ་ལ།
རྩེ་གདོང་ནས་བདག་ཆེན་འཇམ་པའི་དབྱངས་ངག་དབང་བསོད་ནམས་ལྷུན་གྲུབ་ཡུམ་སྲས་གཉིས་གདན་ས་ཆེན་པོ་མཇལ་བ་དང་། རྗེ་ཉིད་ལ་གསུང་ཆོས་འགའ་ཞིག་གསན་པའི་ཕྱིར་ཕེབས་འབྱོར་བྱུང་བ་ལ། མགོན་པོའི་དབང་ལྔ་དང་། ས་ལོའི་བཀའ་འབུམ་སོགས་བདག་ཆེན་ཉིད་ཀྱི་ཐུགས་བཞེད་དང་མཐུན་པའི་ཟབ་ཆོས་ཅི་རིགས་པ་སྩལ། ཟང་ཟིང་གི་གནང་སྐྱེས་ཀྱང་ཚད་མེད་པས་ཐུགས་རངས་པར་མཛད། དེ་ནས་རྗེ་ཉིད་དགུང་ལོ་ཞེ་ལྔ་པ་ཁྱུ་མཆོག་ཅེས་པ་ལྕགས་མོ་སྦྲུལ་ལོ། གུ་ཤྲཱི་རྒྱལ་པོའི་དམག་དཔུང་ཆེན་པོ་བོད་དུ་སླེབས་ཏེ་བསམ་རྩེ་ལ་བསྐོར་རྒྱག་བྱས། དབུས་གཙང་འདིར་འཁྲུགས་ལོང་ཤིན་ཏུ་ཆེ་བ་བྱུང་སྐབས། རྩང་སོག་མདུན་ཆིངས་ཀྱི་ཕྱིར། རྗེ་དཔོན་སློབ་རྣམས་ཀྱིས་ཤར་ལ་ཆིབས་ཁ་བསྒྱུར།
དེ་སྐབས་སོག་རིགས་རྣམས་ཀྱིས་སྟག་ལ་སོགས་ལ་དྲག་ཞན་ཅི་འདྲ་ཞིག་བྱུང་ཡང་ཟོས་མི་བདེ་བ་ཁོ་ན་བྱེད་པ་ན། རྗེ་ཉིད་ཀྱི་སྙན་པ་ཙམ་ཐོས་པས་མི་ཕྱེད་པའི་དད་པ་ཐོབ་པ་གུ་ཤྲཱི་བླ་མར་གྲགས་པས་རང་གི་གཉེར་པ་སོགས་རྗེ་འདིའི་ཕེབས་ལམ་གྱི་ཕྱག་ཕྱིར་མངགས་པས་གེགས་མེད་པར་ངོར་དུ་ཕེབས། དེར་རེ་ཞིག་བཞུགས་ནས་རྩང་སོག་སོ་སོར་བཀའ་འདོམས་གང་མང་ཞིག་གནང་ཡང་། ཕན་ཚུན་དགོངས་དབྱིངས་མཐོ་སྟབས་གསན་ཤེས་གདེངས་ཁེལ་ཞིག་མི་སྣང་བ་ནས། སླར་གདན་སར་ཕེབས། དེ་ལོ་བསྟན་འགྲོ་སྤྱི་སྒེར་དོན་ལ་དགོངས། སྦྱིན་གཏོང་དགའ་སྟོན་གསུམ་པ་མཛད་དེ། ཆུ་ཕོ་རྟ་ལོའི་ཟླ་བ་གསུམ་པའི་ནང་དུ་སླར་ཡང་ཤར་ལ་གདན་བཏེགས་ཏེ། མི་དབང་ཀརྨ་བསྟན་སྐྱོང་དབང་པོར་འཕྲལ་ཡུན་གྱི་བསླབ་སྟོན་ལྷུག་འདོམ་གནང་། མི་དབང་ཆེན་པོས་ཀྱང་།
ཐེག་ཆེན་རིན་པོ་ཆེའི་ཐུགས་དམ་མ་ཤེར་ཤིང་ལས་གྲུབ་པའི་གུར་མགོན་གྱི་སྐུ་བརྙན། འཕགས་པ་རིན་པོ་ཆེའི་ཐུགས་དམ་འཁྲུལ་མེད་མགོན་པོའི་སྐུ་བརྙན་སིའུ་མ་ཐོག་ཚད་ཙམ་ཤིན་ཏུ་ངོ་མཚར་བ། རྒྱ་སྦུག་ཞིང་སྐྱོང་ལྷ་དགའ་སོགས་ཕུལ། འདི་ཕྱི་ཀུན་ཏུ་ཐུགས་རྗེས་འཛིན་དགོས་པའི་སྙན་གསོལ་ཕུལ། དེ་གོང་སོག་དམག་མང་པོ་གདན་ས་བརྒྱུད་ནས་ལ་སྟོད་ལྷོ་ཕྱོགས་ལ་བྱུང་སྐབས། གདན་ས་ཆེན་པོའི་གཞི་བདག་ཀླུ་རྒྱལ་གཙུག་ན་རིན་ཆེན་ཞེས་བྱ་བ་སྔོན་གྱི་དུས་ཀླུའི་རྒྱལ་པོ་སོག་མ་མེད་དུ་གྲགས་པ་གནས་པའི་ནེའུ་གསིང་རྫིང་ཆུང་དང་བཅས་པ་སྤྲུལ་པའི་ལྷ་ཁང་ཆེན་མོའི་བྱང་རྩར་ཡོད་པའི་སེག་པ་ཞེས་བྱ་བའི་ཁར་སྒར་བསྡད་པས། གཞི་བདག་ཀླུ་རྒྱལ་འཁོར་བཅས་ལ་གྲིབ་ཀྱིས་སྦགས་པའི་མཚན་ལྟས་བྱུང་ནས། དེ་སེལ་བའི་ཆེད་དུ་ཆབ་ཀླུའི་གཏོར་མ་དང་ཁྲུས་གསོལ་སོགས་མང་དུ་མཛད། སོག་པོ་རྣམས་ཆོས་སྐྱོང་གི་འཁུ་ལྡོག་དང་། ཀླུ་རྣམས་ལ་སྦགས་གྲིབ་ཤོར་ཆེས་པར་བརྟེན།
ནོར་བུ་རིན་ཆེན་བྱ་བའི་སོག་དམག་སྟོད་ན་ཡོད་པ་རྣམས་ཀྱིས་ཕལ་ཆེར་གྲོན་ཆེན་དུ་བཏང་ནས། ཐོར་ཙམ་ཞིག་ལུས་པ་རྣམས། མར་ལམ་གདན་ས་མ་བརྒྱུད་པར་ལྷོ་འགྲིམས་བྱས་ནས་འགྲོ་དགོས་པ་བྱུང་། སྦྲུལ་ལོ་ནས་བཟུང་ལོ་གསུམ་གྱི་རིང་། དབུས་གཙང་གི་ལྗོངས་འདིར་མུ་གེ་ཆེན་པོས་ཉམས་ཐག་པར་གྱུར་པའི་ཚེ། སྐྱེ་འགྲོ་རྣམས་ཀྱི་བདེ་ཐབས་ལ་དགོངས། གདན་ས་ཆེན་པོ་འདི་ཉིད་ཀྱི་གཙུག་ལག་ཁང་ཐམས་ཅད་དུ་རེ་མོས་ཀྱིས་རྗེ་ཉིད་ཉིན་རེ་བཞིན་ཕེབས་ནས་གསོལ་འདེབས་དང་། མཎྜལ་སྟོང་ཚར་སོགས་སྨིན་རྒྱས་ཁོ་ན་དང་། འདྲེན་པ་གོང་མ་སོ་སོའི་དུས་དྲན་གྱི་བླ་མ་མཆོད་པའི་གསུང་ཆོག་རྣམས་ཀྱང་། ཞབས་ཕྱིར་བན་གཙང་བ་དང་བཅས་གཙུག་ལག་ཁང་སོ་སོར་གནང་ནས།
ཐམས་ཅད་དུ་བླ་མཆོད་ཚར་རེ་རེ་ཡང་ངེས་པར་ཐུབ་པ་མཛད། སྒོ་རུམ་སོགས་མགོན་ཁང་རྣམས་སུ་ཡང་བསྟན་འགྲོ་ལ་ཕན་བདེ་འབྱུང་བའི་འཕྲིན་འཆོལ་དང་། ཐུགས་དམ་བསྐང་བ། སྔགས་བསྔོ་སྟོང་ཚར་སོགས་རྟག་འགྲུས་ཁོ་ནས་དུས་འདའ་བ་གནང་། རྗེ་ཉིད་དགུང་ལོ་ཞེ་དྲུག་ཏུ་ཕེབས་པ་ཆུ་ཕོ་རྟའི་ལོ་དེ་ལ། ངམ་རིང་མཁན་ཆེན་ཀླུ་སྒྲུབ་དར་རྒྱས་པས་གསོལ་བ་བཏབ་པའི་ངོར། མཁན་ཆེན་དཔོན་སློབ་རྣམས་དང་། ཆོས་རྗེ་ལྷོ་བྱང་གི་གྲྭ་རིགས་ཐོག་ཅིག་ལ་ལོ་དེའི་ཟླ་བ་བརྒྱད་པའི་ནང་དུ་གསུང་ངག་རིན་པོ་ཆེ་ལམ་འབྲས་བུ་དང་བཅས་པའི་གདམས་པ་ཟབ་མོའི་བཀའ་དྲིན་སྩལ་ཏེ། ཟླ་བ་གཉིས་ཙམ་གྱི་རིང་ལ་ཟིན་པར་མཛད། མཁན་ཆེན་ཉིད་སོགས་དྲག་བསྡུས་ལ་ཆ་ལག་ཀྱང་སྩལ་པ་ཡིན་ནོ། །
སྦྲུལ་རྟ་ལུག་གསུམ་གྱི་ལོ་འདི་རྣམས་ལ། གདན་ས་ཆེན་པོའི་ཕུ་ཁའུ་སོགས་སུ་ཡང་མི་གྲིབ་ཅན་འགྲོ་འདུག་མང་བར་བརྟེན། ཕྲུ་མ་སྒྲུབ་སྡེའི་བདུད་འདུལ་མཆོད་རྟེན་གྱི་ཤར་འགྲམ་དུ་སྔགས་འཆང་ཆོས་ཀྱི་རྒྱལ་པོའི་སྒྲུབ་ཆུ་ཞིག་ཡོད་པ་དེ་སྐམ་ནས། དེ་ནང་གི་གཤེར་བ་ཙམ་ཡང་མེད་པར་གྱུར་པའི་ཚེ། ཕྲུ་མའི་སྐུ་གཉེར་གྱིས་གནས་ཚུལ་རྗེ་འདི་ལ་ཞུས་པས། སྐྱེད་ལྷས་སུ་ཐུགས་དམ་བསྐང་གསོར་ཕེབས། ཞོར་ལ་ཕྲུ་མར་ཕེབས་ཏེ། སྔར་གྱི་ཆུ་ཁུང་དེ་ནང་ལ་དམོད་ནས་མང་དུ་འཐོར་བ་གནང་བས། དེའི་ནངས་པར་ཆུ་སྔར་བཞིན་དུ་བརྡོལ་འདུག་པ་མཐོང་བ་ན། སྐུ་གཉེར་ཡང་དད་པའི་རྦ་རླབས་གཏིང་ནས་གཡོ་བར་གྱུར་ཏེ།
དེ་བཞིན་གྱི་གནས་ཚུལ་འཕྲལ་འབུལ་ཞུས། དེ་དུས་གསུང་ལས། དེ་བཞིན་འབྱུང་བ་གཙོ་བོར་སྔགས་འཆང་ཆེན་པོ་རང་གི་བྱིན་རླབས་ལོས་ཡིན། དེ་དུས་སྐྱེད་ལྷས་སུ་དཔལ་མགོན་ཆེན་པོར་འཕྲིན་བཅོལ་ཡིད་གཏད་ཙམ་བྱེད་རྒྱུ་བྱུང་བས། དེའི་མཐུ་ཡང་ཡིན་པ་འདྲ་ཕེབས་པ་ནི། རྗེ་ཉིད་ཀྱི་ཞལ་ལས་དངོས་སུ་ཐོས་སོ། ། དེ་ནས་རྗེ་ཉིད་དགུང་ལོ་ཞེ་བདུན་པ་ཉི་མ་ཞེས་པ་ཆུ་མོ་ལུག་ལོའི་སྐབས་ཤིག ཉེར་གཅིག་གི་བླ་མཆོད་འབུམ་ཐང་དུ་མཛད་པའི་ཚེ། ས་ཆེན་དང་སློབ་དཔོན་རྩེ་མོའི་ཕྱི་རྟེན་སྐུ་འབུམ་གཉིས་ལས་དབང་གི་ཆུ་རྒྱུན་དྭངས་ལ་མང་བ་ཉི་མ་གཉིས་ཀྱི་བར་དུ་བབས་པས། རྗེ་འདི་མཆོད་རྟེན་འདི་དག་བྱིན་རླབས་ཆེ་བར་སྔར་ལས་ཀྱང་ཐུགས་ཡིད་ཆེས་ཤིང་ཐུགས་དད་ཆེ་བར་གྱུར།
དེ་མཐུན་སྤྲེལ་ལོ་ནས་ལོ་ཡང་ཤིན་ཏུ་ལེགས་ཤིང་མི་རྣམས་བདེ་བས་འཚོ་བ་འདི་བྱུང་སྣང་ཞིང་། དེ་ནས་མ་འགྱངས་པར་འབུམ་ཐང་ལ་ཞིག་གསོས་ཤིག་ཀྱང་གནང་བས། རྗེ་བཙུན་ཆེན་པོའི་ཕྱི་རྟེན་ལས་ཁྲུས་ཆུ་འབྱུང་བ་སྔ་མོ་ནས་ཆད་ཅིང་། ས་ཆེན་དང་། སློབ་དཔོན་རིན་པོ་ཆེའི་ཕྱི་རྟེན་གཉིས་ལ་ཡང་ཆོ་འཕྲུལ་སོགས་དུས་ཆེན་རྣམས་ལ་ཅུང་ཟད་རེ་མ་གཏོགས་རྒྱུན་དུ་འབྱུང་བ་ཞིག་དེ་སྔ་མེད་ཀྱང་། དེ་དུས་ཞིག་གསོས་གྲུབ་འཕྲལ་ནས་ཟླ་བ་དུ་མའི་བར་དུ་ཉིན་རེ་བཞིན་ཁྲུས་ཆུ་ཏིང་རེ་ཙམ་རེ་མཆོད་རྟེན་གསུམ་རྩ་ནས་འབབ་ཅིང་། དེ་ནས་བཟུང་སྟེ་ད་ལྟའི་བར་ཉི་མ་གཅིག་གཉིས་མ་གཏོགས་ཕལ་ཆེར་རྒྱུན་མི་ཆད་པར་འབྱོན་པ་ཤིན་ཏུ་ངོ་མཚར་བའི་གནས་སུ་སྣང་ཞིང་། དེ་བཞིན་དུ་འཕགས་པ་རིན་པོ་ཆེའི་ཕྱི་རྟེན་གཏེར་འབུམ་གྱི་གཙུག་ལག་ཁང་གི་ལྷོ་སྐྱ་ཡོངས་རྫོགས་དང་། སྟེང་གི་གསེར་ཐོག་གི་ཤིང་རྣམས་གསར་དུ་རྩ་བ་ནས་སྤོད་པ་མཛད་ཅིང་། ཟངས་ལེབ་གསེར་བྱུག་མ་རྣམས་ཕལ་ཆེར་མདོག་འདོན་དང་།
གླིང་གཉིས་ཙམ་གསར་པ་སྤོ་བ་སོགས་ཀྱི་ཉམས་གསོ་དང་བསྟུན། ནང་གི་ལོགས་བྲིས་ལ་རྩ་བརྒྱུད་ཀྱི་བླ་མ་མང་པོའི་སྐུ་དང་། འོད་དཔག་མེད་ཀྱི་ཞིང་བཀོད་སྣང་བ་མཐའ་ཡས་ཀྱི་སྐུ་བརྒྱ་ཕྲག་ལྔ་ལྷག་ཙམ་སོགས་བྲི་བར་མཛད་ཅིང་། གཞན་ཡང་དར་འཕན། ཏིང་བདུན་ཆ། རོལ་མོ་སོགས་མཆོད་ཆ་མང་པོ་དང་བཅས་པའི་ཉམས་གསོ་གསར་བཞེངས་ལྟ་བུ་མཛད་པའི་སྐབས་དེར། རྗེ་ཉིད་ཉིན་གཅིག་ལས་གྲྭའི་གསེབ་ཏུ་ཞལ་བཀོད་ཅིག་ལ་ཕེབས་པའི་ཚེ། གཏེར་འབུམ་ལ་བྱིན་རླབས་ཞུ་བར་མཛད་པ་ན། དེ་མ་ཐག་མཆོད་རྟེན་གྱི་བུམ་བཟང་ལས་བྱུང་བ་འདྲ་བའི་དྲི་བཟང་ཁྱད་པར་ཞིག་ཐུལ་གྱིས་བྱུང་ནས། འབུམ་ཐང་གི་སྟེང་འོག་ཐམས་ཅད་ཁྱབ་ནས་ཀུན་ཀྱང་ངོ་མཚར་དུ་འཛིན་པ་ཞིག་བྱུང་འདུག་པ་འདི་ནི་དཔལ་ལྡན་འཕགས་པ་དགྱེས་པའི་མཚན་མའམ།
ཡང་ན་དཀར་ཕྱོགས་ལ་དགའ་བའི་ལྷ་དག་གནས་དེར་མཆོད་པ་ལ་ལྷགས་པའི་རྟགས་མཚན་དུ་གོར་མ་ཆགས་ཤིང་། གཞན་ཡང་དེ་སྐབས་སྒོ་རུམ་དུ་སྐུ་མཚམས་བདུན་ཕྲག་གཅིག་གནང་དུས། བསེ་འབག་གི་ཞལ་དཀྱིལ་ཡང་འཕྲལ་འཕྲལ་ལ་འགྱུར་ལྡོག་བྱེད་པ་ཞིག་དང་། སྐུ་བོངས་ཀྱང་ཆེར་སོང་བ་ལྟ་བུའི་གཟིགས་སྣང་བྱུང་གསུངས་པ་ཙམ་ལས། གསལ་པོར་བཀའ་མི་སྩོལ་ཡང་། འདི་སྐབས་གཟིགས་སྣང་ངོ་མཚར་ཅན་གཞན་ཡང་མང་དུ་བྱུང་སྣང་ཞིང་། འདི་ལོ་མཆོད་ཡོན་ནས་ལྷ་ལ་གཞུང་དུ་གཏོགས་པའི་ཆོས་གཞིས་འདི་རྣམས་གུས་སྤྲོས་འབུལ་སྦྱོར་ཞུས་པ་ཡིན་ནོ། ། དེའི་ཕྱི་ལོ་ཉིད་ཀྱི་དགུང་གྲངས་ཞེ་བརྒྱད་པ་ཉི་སྒྲོལ་ཞེས་པ་ཤིང་ཕོ་སྤྲེལ་ལོའི་ཧོར་ལུགས་ཟླ་བ་བཅུ་པའི་ནང་དུ་ཧོར་ཡུལ་ནས་ས་ལ་གནས་པའི་དབང་ཕྱུག་ཆེན་པོའི་རྣམ་པར་སྤྲུལ་པ་མིའི་དབང་པོ་གོ་དན་རྒྱལ་པོའི་རིགས་རྒྱུད་དུ་ཁས་འཆེ་ཞིང་། བོད་ཆེན་པོའི་ས་ལ་སྤྱོད་པའི་བརྒྱ་བྱིན་སྟོབས་ཀྱི་འཁོར་ལོས་བསྒྱུར་བ་ནོར་ཁ་ཆེ་ཞེས་བྱ་བའི་སྲས་སྦ་ཁ་ཐོ་ཞེས་མཚན་དུ་ཆགས་པ་དང་། སྐུ་ཚེ་འདིར་བཀའ་ཐོ།
ཕོ་ཉ་སོགས་ཀྱི་འབྲེལ་བ་ཡང་མེད་མོད་ཀྱི། འོན་ཀྱང་སྔོན་གྱི་སྨོན་ལམ་དང་། རྗེ་ཉིད་ཀྱི་སྙན་པ་དཀར་ཕྱོགས་ཀྱི་ལྷས་ཀུན་ཏུ་བསྒྲགས་པའི་དབྱངས་རྣ་བའི་བཅུད་དུ་གྱུར་པས། ཡིད་རང་དབང་མེད་པར་ཕྲོགས་པའི་སྟོབས་ལས། འདྲེན་བྱེད་དོན་ཡོད་པར་བྱ་བའི་ཕྱིར། དམ་པ་འདི་ཉིད་ཀྱི་སྐུའི་དཀྱིལ་འཁོར་མིག་གིས་ལྟ་བ་དང་། གསུང་གི་བདུད་རྩི་སྒྲ་འཛིན་གྱི་བཅུད་དང་ཡིད་ཀྱི་གསོས་སུ་རེ་བའི་དབང་གིས་སྤྱན་འདྲེན་གྱི་ཕོ་ཉ་ཆུ་མོ་ལུག་ལོའི་དབྱར་ཟླ་འབྲིང་པོའི་ཡར་ཚེས་ལྔ་ལ་མངགས་པ་རྣམས་ཉེ་བར་འབྱོར་ཏེ། རྒྱལ་པོས་ཞུ་འཕྲིན་འདི་ལྟར་ཕུལ་བ་ཡིན། ༈ །དཔལ་ས་སྐྱ་པ་ཆེན་པོའི་དྲུང་དུ། དའི་ཆིངས་ཞེས་པའི་ཡུལ་དང་རྒྱ་ཆེར་བརྩེ་ཞིང་ཀུན་དང་མཐུན་པའི་དམ་པ་མཆོག་གི་རྒྱལ་པོས་ཞུ་ཡིག་འབུལ་འབྲས།
ང་སྔོན་གྱི་རྒྱལ་པོ་རྣམས་ཀྱི་བཀའ་བཞག་བཞིན་གཞུང་དང་བསྟན་པ་སྤེལ་བར་བསམ་ནས། འགྲོ་བ་མངོན་པར་འདྲེན་ཐུབ་པའི་མཁས་ཤིང་གྲུབ་པ་བརྙེས་པའི་བླ་མ་སྤྱན་འདྲེན་པའི་ཕྱིར་བང་ཕྱིན་པ་བཏང་ཡོད། བང་ཕྱིན་པའི་མིང་ནི། ཕྱི་གན་དགེ་སློང་། པ་རོན་དགེ་སློང་། གྲགས་པ་དགེ་སློང་། ནམ་ཕྱི་དགེ་སློང་། ན་མ་གན་དགེ་སློང་། བསམ་གཏན་དགེ་སློང་། ཀུན་དགའ་ཆོས་རྒྱལ་དགེ་སློང་རྣམས་ཡིན།
གཞན་ཚིག་དོན་རྣམས་བང་ཕྱིན་པའི་ངག་ནས་གསལ། ཞུ་ཡིག་རྟེན་མཚོན་དངུལ་གྱི་ཀ་ཏོ་ར་གཅིག དངུལ་གྱི་མདོང་མོ་གཅིག མ་ན་ཧོའི་ཕོར་ཆུང་གཅིག ཤེལ་གྱི་ཕོར་ཆུང་གཅིག ཤེལ་དཀར་གྱི་ཕོར་ཆུང་གསུམ། ཤེལ་དཀར་གྱི་དམ་སྤེ་གཅིག གསེར་བརྒྱབ་པའི་ཁྲབ་གཅིག གསེར་བརྒྱབ་པའི་རྨོག་གཅིག སག་ཐག་བརྐོས་མ་གཅིག་མདའ་གཞུ་དང་བཅས་པ།
གསེར་བརྒྱབ་པའི་སྒ་སྲབ་བརྐོས་མ་གཅིག གསེར་གྱི་སྒ་སྐོར་བརྒྱབ་པའི་ཤེལ་གྱི་སྐེ་རགས་གཅིག ཤང་ལང་བརྐོས་མ་གཅིག ཁ་ཐི་ཡུག་གཅིག་ཕུལ། དམ་པའི་ཡོན་ཏན་མངའ་བའི་གདན་ས་ལོ་བརྒྱད་པའི་ཆུ་མོ་ལུག་གི་ལོའི་དབྱར་ཟླ་འབྲིང་པོའི་ཚེས་ལྔ་ལ། ཞེས་པའི་ཞུ་ཡིག་དང་། ཞུ་འཕྲིན་ནང་ན་འཁོད་པའི་ཞུ་གསོལ་གྱི་རྟེན་དེ་དག་མ་ཡིན་པའི་གོས་དར། གསེར་དངུལ། མུ་ཏིག བཞེས་སྤྱད་སོགས་ཟང་ཟིང་གི་དངོས་སྤྱད་བློས་དཔག་པར་དཀའ་བ་ཞིག་དང་།
ཕོ་ཉ་བ་རྣམས་ཀྱི་གཙོ་བོ་སེ་ཆེན་བླ་མར་གྲགས་པ་རྒྱལ་པོ་དེ་རང་གི་ཏི་ཤྲཱིར་བཀུར་བ་ཞིག་ཡིན་འདུག་པ་དེས་ཀྱང་འབུལ་ཚན་རྒྱ་ཆེན་པོ་ཕུལ་ཞིང་། དེ་དག་དང་ལྷན་ཅིག་རྒྱལ་པོའི་མི་བཟང་ཟང་ཟིང་གི་འབྱོར་པ་ཆེན་པོ་འགའ་ཞིག་གིས་འབུལ་ནོད་རྒྱ་ཆེ་ཞིང་གྲངས་མང་བ་རྒྱལ་པོ་ཉིད་ལ་འགྲན་བཟོད་པ་གུས་པ་ཆེན་པོས་ཕུལ། རྗེ་ཉིད་ཀྱིས་ཀྱང་འཁོར་གསུམ་མི་དམིགས་པའི་ཡོངས་བསྔོ་རྒྱས་འདེབས་དང་། ཆོས་དང་ལོངས་སྤྱོད་དམ་རྫས་ཀྱི་གནང་སྐྱེས་གྱ་ནོམ་པས་སོ་སོར་ཚིམས་པར་མཛད། ལྷག་པར་སེ་ཆེན་བླ་མར་བོད་པ་དེ་རྒྱལ་པོ་རང་གི་ཏི་ཤྲཱི་ཡིན་པ་དང་། དབང་གིས་ཕྱུག་པ་འགའི་གཞན་དབང་ལས། ཕྱི་ལྟར་སྤོམ་ཡོར་མཛད་པ་ཞིག་འདུག་ཀྱང་། དམ་པ་འདིའི་སྐུ་གསུང་ཐུགས་ཀྱི་མཛད་པ་རྨ་མེད་པ་མཐོང་བས་ཡིད་ཀྱི་བརྟན་པ་འཕྲོགས་ཏེ། དད་གུས་ཀྱི་ཐལ་མོ་སྤྱི་བོར་སྦྱོར་ཞིང་། དེ་སྐབས་ཉིན་རེ་བཞིན་སྐུ་ཞབས་སུ་འབྱོར་བའི་མཇལ་རེས་བཞིན་རྗེ་འདིའི་སྐུའི་གཟི་མདངས་མཐོང་སྣང་མི་འདྲ་བ་རེ་རེ་བྱུང་བར་བརྟེན།
དམ་པ་འདི་ཉིད་ལ་བསྟོད་བཀུར་བསྔགས་གསུམ་ལྷུར་ལེན་པ་ཞིག་བྱུང་བ་ཡིན་ལ། ཚུལ་འདི་ནི་སྔོན་བདག་ཉིད་ཆེན་པོ་ས་སྐྱ་པཎྜི་ཏ་ལ་ཧོར་རྒྱལ་པོ་གོ་དན་གྱིས། རྒྱལ་པོ་ངེད་ཀྱི་ལུང་། ས་པཎྜི་ཏ་ཀུན་དགའ་རྒྱལ་མཚན་ལ་གོ་བར་བྱེད་པའི་གཏམ། ངེད་ཕ་མ་དང་གནམ་སའི་དྲིན་ལན་འཇལ་བའི་ཕྱིར། ལམ་གྱི་བླང་དོར་མ་ནོར་བ་སྟོན་ཤེས་པའི་བླ་མ་གཅིག་དགོས་པ། བརྟག་པ་བྱས་པས་ཁྱོད་དུ་འདུག་པ། ལམ་གྱི་དཀའ་ཚེགས་ལ་མ་ལྟ་བར་ཡོང་དགོས། ཞེས་སོགས་སྤྱན་འདྲེན་གྱི་ཞུ་གསོལ་ཕུལ་བ་དང་མཚུངས་ཤིང་། གདན་ས་ཆེན་པོ་འདིའི་ལུགས་གཉིས་ཀྱི་འཛིན་སྐྱོང་སྤེལ་གསུམ་གྱི་མཛད་འཕྲིན་རྒྱ་ཆེན་པོའི་དབང་ལས་ཕེབས་སྟབས་མ་བདེ་བ་མ་གཏོགས།
ཅི་སྟེ་ཕྱག་བཞེས་ཐུབ་ཚེ་ཆོས་རྗེ་ས་སྐྱ་པཎྜི་ཏས་བྱང་ཕྱོགས་ཧོར་གྱི་རྒྱལ་ཁམས་ཆེན་པོ་ཆོས་དཀར་སྣང་བས་ཁྱབ་པར་མཛད་པ་དང་ཚུལ་མཚུངས་པ་ཞིག་འབྱུང་བ་ལ་ཡིད་གཉིས་མི་དགོས་པ་ཞིག་གོ ། དེ་གོང་གདན་ས་ཆེན་པོའི་ཆོས་གྲྭ་ཕན་ཚུན་ལ་ཡང་རྙེད་བཀུར་ཞུ་མི་ཤིན་ཏུ་དཀོན་པ་ཞིག་གི་སྐབས། རྗེ་འདིའི་མཚན་ལམ་དུ་ཇ་མཆོད་འདི་བཞིན་མཛད་ན་ལེགས་པའི་ལྟས་གསལ་བར་བྱུང་ནས། ངོ་མཚར་ཕུན་ཚོགས་མའི་ཚིགས་བཅད་སྔ་མ་རྣམས་མནལ་ལམ་དུ་ཀ་རྩོམ་གནང་བ་དེ་ནངས་པར་ཡང་ཐུགས་ལ་གསལ་བར་འདུག་པ་བཞིན་ཚོགས་སུ་འཛུགས་པར་མཛད་པས། དེ་ནས་མ་འགྱངས་པར་རྒྱལ་པོའི་འབུལ་སྐྱེལ་བ་འདི་ཡང་འབྱོར་ཏེ། དགེ་འདུན་རྣམས་ལ་རྙེད་བཀུར་མཐའ་དག་གོང་འཕེལ་དུ་གྱུར་པ་ཞིག་བྱུང་བ་ནི། དེར་ཡོད་ཀུན་གྱི་དགོངས་མཚོར་གསལ་བ་ཡིན་ནོ། ། དོན་དེ་དག་ལ་འདི་སྐད་སྨྲ་སྟེ། བསྟན་དང་འགྲོ་བའི་དོན་དུ་སྐུ་སྲོག་ཀྱང་། ། གཏོང་ལ་མི་ཞུམ་རྒྱལ་བའི་སྲས་རྣམས་ཀྱི། །
ངང་ཚུལ་ཡིན་ཕྱིར་ལྷོ་ཕྱོགས་མུན་ཡུལ་དེར། ། ཆེན་པོ་འབངས་སུ་བཅད་པའི་དུཿཁ་བསལ། ། གྲུབ་པའི་ས་ལ་དབང་ཕྱུག་ཐང་སྟོང་པའི། ། ཞལ་སྐྱིན་བྱིན་རླབས་གྲགས་པའི་གཟི་ཅན་དང་། ། ཕྱག་གི་རྣམ་འཕྲུལ་གྱིས་བསྐྲུན་ཆོས་སྐུའི་རྟེན། ། ཕྱག་མཆོད་སྐོར་བས་བཀུར་བསྟི་རི་མོར་མཛད། ། དེ་ཚེ་རྣམ་འདྲེན་ཟུང་གི་ཡོན་ཏན་ལ། ། རབ་བསྔགས་དད་གུས་སྦྲང་རྩིས་མྱོས་པའི་དབྱངས། ། མགུལ་གྱི་བུང་བས་གྱེར་བས་དབྱངས་ཅན་ལྷའི། ། བཻ་ཌཱུར་རྒྱུད་མངས་སྒྲ་ཡང་སྐྱེངས་སུ་བཅུག །
གྲངས་མེད་སྐྱེ་དགུའི་ཞིང་སར་ཐར་པ་ཡི། ། ས་བོན་ཡི་གེ་དྲུག་པའི་བཟླས་བརྗོད་ཀྱིས། ། ལེགས་པར་བཏབ་ཚེ་ཀུན་ཀྱང་པོ་ཏ་ལར། ། ཕྱག་ན་པདྨོའི་དྲུང་དུ་མཉམ་དུ་ཆས། ། མི་ཐུབ་ཟླ་བ་བསོད་ནམས་མཁའ་སྤྱོད་རྩེར། ། བགྲོད་པའི་ཐེམ་སྐས་ཆུ་མིག་དྲིའི་གཙང་ཁང་། ། བདེ་མཆོག་ལྷ་ཡི་གཞལ་ཡས་ཁང་ཆེན་པོར། ། བསྒྱུར་བའི་དགེ་མཚན་སྲིད་པའི་ཐོར་ལྕོག་མཛེས། ། རིགས་ལྡན་སྤྲུལ་པའི་གར་མཁན་མཛེས་སྐུའི་གདུང་། ། རིན་ཆེན་ས་ལེ་སྦྲམ་དང་བོང་བའི་ཚོགས། །
མཉམ་པའི་ངང་ཚུལ་མ་བཟོད་མཆོད་པ་དང་། ། བཀུར་བསྟིས་རྒྱལ་མཚན་རྩེ་མོའི་རྒྱན་དུ་བཀོད། ། ཀྱེ་མ་དྲི་མེད་ལུང་དང་རྟོགས་པ་ཡི། ། བསྟན་པ་ཉིན་མོར་བྱེད་པའི་གཟི་བྱིན་དང་། ། ཕན་བདེ་ཟླ་བའི་བསིལ་འོད་ངན་སྤྱོད་ཀྱི། ། གདོང་པས་ཟ་བའི་རྩོད་དུས་གཟའ་གཡན་ཤར། ། དེ་ཚེ་བདེ་གཤེགས་སྐུ་གསུང་ཐུགས་ཀྱི་རྟེན། ། ཡེ་ཤེས་ངོ་བོ་གཞན་སྣང་སྐུ་གཟུགས་ཟོལ། ། གྲངས་མེད་ཕྱག་དང་སྣང་སྲིད་མཎྜལ་དུ། ། བཀོད་དེ་ཉེར་མཆོད་དགེ་བའི་སྨོན་ལམ་མཛད། །
རྒྱལ་ཀུན་མཐུ་སྟོབས་འཕྲིན་ལས་གཅིག་བསྡུས་དངོས། ། དམ་ལྡན་སྲུང་མའི་ཐུགས་དམ་ཟབ་མོ་བསྐངས། ། སྐྱེ་དགུའི་ཉམ་ངའི་དུཿཁ་ཞི་བ་དང་། ། བསྟན་དང་ཕན་བདེ་རྒྱས་པའི་འཕྲིན་ལས་གཞོལ། ། དེ་ལས་ལྗོངས་འདིར་འཛིན་མའི་བཅུད་འཕེལ་ཞིང་། ། ཕུན་ཚོགས་འབྲས་བུའི་དཔལ་ལ་ལོངས་སུ་སྤྱོད། ། དགའ་བདེས་མྱོས་པའི་གླུ་གར་རྩེ་འཇོས་བྲེལ། ། དེ་ལྟའི་བཀའ་དྲིན་རྟོགས་ན་དད་གུས་འཕེལ། ། བྱང་ཕྱོགས་ཡངས་པའི་ས་ལ་བདེར་སྤྱོད་པ། ། དའི་ཆིངས་སྐྱིད་པའི་ཡུལ་ནས་མིའི་དབང་པོས། །
ཁྱོད་ཀྱི་གྲགས་དཀར་ཕྱོགས་ཀྱི་རྣ་བའི་རྒྱན། ། ཐོས་པས་ཡིད་འཕྲོགས་སྤྱན་འདྲེས་ཕོ་ཉ་མངགས། ། རིན་ཆེན་དངུལ་གྱི་ཡོལ་གོ་དུ་མ་དང་། ། ངོ་མཚར་ཤེལ་གྱི་སྤྱད་དངོས་རྣམ་བཀྲའི་སྐྱེས། ། གྲངས་མེད་ཇ་གོས་དར་སོགས་འབུལ་ནོད་ཀྱིས། ། རྨུགས་འཛིན་དབང་པོའི་མཛོད་ལའང་ཅོ་འདྲིར་བྱས། ། གང་སྔོན་འཇམ་མགོན་གཉིས་པ་ས་ལོ་ཙཱའི། ། སྙན་གྲགས་བདུད་རྩི་རྣར་ལྷུང་རྒྱལ་བའི་སྲས། ། མི་བདག་རྣམ་རོལ་གོ་དན་ཡིད་གསོས་ཏེ། ། སྙན་པའི་དབྱངས་ཀྱིས་འབོད་ལ་ཕྲག་དོག་གམ། །
དེ་ནས་རྗེ་བཙུན་དམ་པ་འདི་ཉིད་དགུང་གི་གྲངས་ཞེ་དགུར་ཕེབས་པ་ས་སྐྱོང་ཞེས་པ་ཤིང་མོ་བྱའི་ལོ་རྡོ་རྗེ་འཕྲེང་བ་ཀྲི་ཡའི་ཁ་སྐོང་དང་བཅས་པ། སྦྱོང་དཀྱིལ་བཅུ་གཉིས། ཀྱེ་རྡོར་བཀའ་བབ་བཞི། གུར་མགོན་གྱི་དཀྱིལ་འཁོར་ལྔ་སོགས་དཀྱིལ་ཐང་ཐོག་ཚད་མ་ཉི་ཤུ་རྩ་གཅིག་པོ་འདི་ལེགས་པར་གྲུབ་ནས། ལོ་དེའི་ཟླ་ཚེས་ཤིས་པ་ལ་རབ་ཏུ་གནས་པ་སྨིན་རྒྱས་སུ་མཛད་ཅིང་། དཀྱིལ་ཐང་འདི་དག་ལ་དཀྱིལ་འཁོར་བདུན་ཅུ་དོན་གསུམ། དེ་དག་སོ་སོའི་དབང་གི་བླ་མ་བརྒྱུད་པའི་རིམ་པ་དང་བཅས་པ། ལྷ་མགྲོན་དུ་གོང་མ་ལྔ། སྔགས་འཆང་ཡབ་སྲས་གསུམ། རྗེ་མུས་ཆེན།
མཁན་ཆེན་ངག་དབང་ཆོས་གྲགས་རྣམས་ཀྱི་སྐུ་བརྙན་ཉེར་གཅིག་རེ། ཐུབ་པའི་སྐུ་གཟུགས་བརྒྱ་ཕྲག་གཉིས་དང་བདུན་ཅུ་དོན་གཅིག འོད་དཔག་མེད་ཀྱི་སྐུ་ཉིས་བརྒྱ་དང་སུམ་ཅུ་སོ་བདུན། གནས་བཅུ་ཚར་བཅུ་གཅིག རྡོ་རྗེ་རྣལ་འབྱོར་མའི་སྐུ་བརྙན་དགུ་བཅུ་གོ་བདུན། བདེ་བ་ཅན་གྱི་ཞིང་བཀོད་བརྒྱ་དང་དྲུག་ཅུ་རེ་བདུན། ཚེ་དཔག་མེད་དམར་པོ་ཉེར་ལྔ། གཞན་ཚེ་ལྷའི་རིགས་བཅུ་བཞི་རྣམས་བཞུགས་པས་ལྷ་གྲངས་ཀྱང་ཤིན་ཏུ་མང་ཞིང་། བྲིས་ཐང་ཐམས་ཅད་ལ་གོང་གཤམ་དང་འཇའ་རིས་ཇུས་དམར་སེར་སྔོ་གསུམ། སྨན་རྩེ་སོགས་དར་གྱི་ཞལ་ཁེབས་གསུམ་བརྩེགས་བསྒྲིལ་ཤིང་གི་ཏོག་ཐམས་ཅད་ཙན་དན་དམར་པོ་འབའ་ཞིག་གིས་བྱས་པས་རྒྱུ་ཚོགས་རྨད་དུ་བྱུང་བ་དང་།
རི་མོ་ཡང་གཞན་ལས་ཆེས་ཞིབ་ཆ་ཆེ་ཞིང་ལེགས་པ་སོགས་མཆོག་ཏུ་ངོ་མཚར་བ་དད་ལྡན་རྣམས་ཀྱི་བསོད་ནམས་ཀྱི་ཞིང་དམ་པར་བཞུགས་པ་ལགས་སོ། ། དེ་ནས་དམ་པ་འདི་ཉིད་དགུང་གྲངས་ལྔ་བཅུར་སོན་པ་མི་ཟད་ཅེས་པ་མེ་ཕོ་ཁྱི་ལོ་བསམ་ཡས་ནས་ཆོས་སྐྱོང་ཆེན་པོས་ལོ་འདི་ནང་དུ་དགེ་བཤེས་ལ་སྐུ་དོགས་ཆེ་བས་རྒྱབ་རྟེན་མ་ཉུང་ཙམ་དགོས་པ་ཡོད་དོ་གསུངས་པའི་ཞུ་འཕྲིན་ཕུལ་བ་བཞིན། ལོ་དེའི་མགོ་ཟླ་བ་བྱ་ལོ་ཧོར་ཟླ་བཅུ་གཅིག་པ་ཚེས་འཕྲལ་གདན་ས་ཆེན་པོའི་དགུན་ཆོས་གནང་ནས་གྲོལ་བའི་ནུབ་མོ། སྔར་གྱི་བསྙུན་རོ་རྒྱས་འཁྲུགས་ཀྱི་བསྙུན་གཞི་དེ་ཤིན་ཏུ་ཐུ་བ་ཞིག་ལངས་པས་སྐུ་ཁམས་ཆེར་མ་བདེ་བ་ནས། འཚོ་བྱེད་མགོན་བསམ་དྲུང་གིས་མཚལ་གཏར་ཉིས་བསྟུད་དང་། གཞན་ཡང་གསོལ་སྨན་སོགས་ཀྱི་སྐུའི་འཕྲོད་བསྟེན་ཅི་ཡང་ཞིག་འབུལ་བ་མཛད། དེ་མཐུན་ཤེར་སྙིང་འབུམ་ཐེར་སོགས་སྐུའི་རྐྱེན་བཟློག་གི་རིགས་མང་པོ་དང་། ལྷག་པར་ཆོས་སྐྱོང་ཆེན་པོའི་གསུང་བཞིན། དབུས་གཙང་གི་དགོན་ཆེ་གྲྭ་སུམ་ཅུ་སོ་གྲངས་ཤིག་ལ་མང་འགྱེད་གནང་། སླར་དགོན་བདུན་བཅུ་ཙམ་ལ་མང་འགྱེད་དང་བཅས་པས་ཡོངས་བསྡོམས་དེ་ལོ་དགོན་ཆེ་གྲྭ་རང་བརྒྱ་ཕྲག་ལྷག་ཙམ་ལ་མང་འགྱེད་གྱ་ནོམ་པ་གནང་བ་སོགས་སྐུའི་རིམ་གྲོ་ཤིན་ཏུ་སྟོབས་ཆེ་བ་བསྒྲུབས་པའི་ལེགས་ལམ་ལ་བརྟེན།
སྐུ་འཁྲུགས་ཀྱི་བསྙུན་གཞི་དེ་ལས་གྲོལ་ཡང་། བསིལ་སྨན་མང་ཙམ་དང་། མཚལ་གཏར་ཉིས་བསྟུད་གནང་བ་སོགས་བསིལ་སྤྱད་སྟོབས་ཆེ་བའི་རྐྱེན་གྱིས་རྩ་དཀར་གྱི་བསྙུན་གཞི་གསར་སྐྱེས་ཀྱི་རྣམ་པས་ཕྱག་དཔུང་བདེ་རྒྱུ་མེད་ཙམ་ཞིག་འགྱང་ཙམ་བྱུང་ནས། ལོ་དེའི་ཧོར་ཟླ་དང་པོའི་ནང་དུ་སྔར་གྱི་བསྙུན་གཞི་དེས་སྐུ་ལ་ཉེས་སྐྱོན་མ་བྱུང་བའི་དགའ་སྟོན་དང་། སྐུའི་རྐྱེན་སེལ་ཐུན་མོང་དུ་སྐྱེ་བོར་སྦྱིན་གཏོང་རྒྱ་ཆེན་པོ་ཞིག་གནང་བའི་ཚོགས་དབུར་རྗེ་ཉིད་ཕེབས་ཏེ། དགེ་བའི་རྩ་བ་བྱང་ཆུབ་ཆེན་པོར་ཡོངས་བསྔོའི་རྒྱས་འདེབས་ཡང་དག་པ་གནང་། དེ་ནས་བསམ་ཡས་ཆོས་སྐྱོང་ཆེན་པོས། རྗེ་ཉིད་ལ་ཞུས་པ་བཞིན་དཔལ་རབ་ཏུ་གྲུབ་མཆོག་མཐུ་སྟོབས་དབང་ཕྱུག་ཞབས་དྲུང་དུ་ཡང་། ད་ལོ་རྒྱུད་པ་འོད་ཟེར་ཅན་ལ་ཡང་སྐུ་དོག་ཆེན་པོ་ཡོད་པས། བཅད་རྒྱ་ཡུན་རིང་པོ་དང་།
དགོན་མང་པོར་རྒྱ་ཇའི་འདུར་སྐོལ་སོགས་རྒྱབ་རྟེན་མི་ཉུང་ཙམ་དགོས་པ་ཡོད་ཚུལ་ཞུ་བ་མཛད་འདུག་ཀྱང་། གྲུབ་མཆོག་དེས་སྐུ་མཚམས་བདུན་ཕྲག་གཅིག་ཙམ་ཞིག་དང་། དགོན་གཉིས་གསུམ་ལ་མང་ཇ་རེ་ལས་སྐུ་རིམ་རྒྱ་ཆེན་པོ་མ་གནང་། ཞལ་ནས་ཀྱང་། ངེད་ཀྱི་རིམ་གྲོ་སྟོབས་ཆེན་བྱས་ན་གདན་སར་འགྱུར་བ་ཡོང་། དེ་བྱུང་ཚེ་ཨ་མེས་ལགས་ཀྱི་སྐུ་ལ་སྐྱོན་བྱུང་ཚེ། ངས་གདན་སའི་ཁུར་ཆེན་འདི་མི་ཐེག དེ་བས་ན་ང་ཤི་ཡང་མི་སྐྱོན་གསུངས། ཕྱག་ཕྱི་བ་རྣམས་ཀྱིས་སྐུ་རིམ་མཛད་དགོས་ལུགས་ཞུས་ཀྱང་། གསན་ཤེས་ཡེ་མ་མཛད་པ་ཡིན་ཞེས་ཕྱིས་སུ་ཁོང་ཕྱག་ཕྱི་བ་རྣམས་གསུང་བ་ཐོས་པ་བཞིན།
ལོ་དེའི་ཧོར་ཟླ་ལྔ་པ་འཇམ་མགོན་བསོད་ནམས་དབང་པོའི་དུས་དྲན་ཚེས་བཅུ་གཉིས་ཀྱི་ནུབ་མོ་གྲུབ་མཆོག་མཐུ་སྟོབས་དབང་ཕྱུག་གྲགས་པ་རྒྱལ་མཚན་དཔལ་བཟང་པོ་གློ་བུར་དུ་ཞི་བར་གཤེགས་ནས། གནས་ཚུལ་འབུལ་མི་ཟླ་བ་དེའི་ཚེས་ཉི་ཤུ་ལ་གདན་སར་འབྱོར། དེ་གོང་སྐུ་མཆེད་ཕན་ཚུན་གཉིས་ཐད་ནས་མཇལ་བཞེད་ཆེ་བ་ཡོད་པ་བཞིན། གཅེན་གྱིས་གྲུབ་ཉམས་ཀྱིས་གུར་ཤི་རྒྱལ་པོ་མཆོད་ཡོན་ལ་འཕྲོས་མ་བཏང་བར་གདན་སར་སྐུ་མཆེད་མཇལ་བར་ཏབ་ཏོབ་ཏུ་ཕེབས་རྩིས་གནང་འདུག་ཀྱང་། རྗེ་འདིའི་གདན་ས་ཆེན་པོའི་ཁུར་ཆེན་འདི་ལ་ལུགས་གཉིས་ཆར་གྱི་སྒོ་ནས་མཛད་བཀོད་ཅི་ཡང་ཞིག་དགོས་ཀྱི་གནང་བ་ནས། འཇིག་རྟེན་ལུགས་ཀྱི་འཕྲལ་གྱི་མཛད་ལུགས་གང་ཅི་རྣམས་དབུས་གཙང་གི་རྗེ་བོ་གང་ཡིན་དེ་ལ་དྲི་བ་སྐབས་སུ་ཡང་བབ་ཅིང་། མ་དྲིས་ན་བཙན་ཆ་མགོ་ཁུར་བྱུང་དོགས་དང་། སྐུ་མཆེད་མཇལ་འཕྲད་ཙམ་མི་གྲོལ་བ་ཡང་མི་སྲིད་དགོངས། མཆོད་ཡོན་དུ་ཇི་ལྟར་ལེགས་ཀྱི་ཕེབས་སྒོ་གནང་བར། སྐོར་ཅིག་སྔ་ཁྱད་མེད་ཚུལ་བྱུང་ནས་འཐེན་པ་ལས་ནི་འོས་མ་བྱུང་།
དེར་སྐབས་མཇལ་མ་ཐུབ་པའི་ངང་ནས་གཅེན་ཞི་བར་གཤེགས་པ་ནས། རྗེ་འདི་ཐུགས་ལས་ཤིན་ཏུ་ཆེ་བས་སྐུ་གདུང་གི་ཕྱག་ཕྱི་ཞུ་བ་སོགས་ལ་དཔལ་རབ་ཏུ་ཕེབས་རྩིས་ཐག་ཆོད་མཛད་དུས། གདན་སའི་དམག་ལས་སོགས་མི་སྡེའི་ཆེ་བགྲེས་རྣམས་དང་། ཆོས་སྡེའི་ཆེ་བགྲེས་སོགས་ལྷ་སྡེ་མི་སྡེ་གཉིས་ཆར་ནས། འཇམ་དབྱངས་མཐུ་སྟོབས་དབང་ཕྱུག་བསྟན་པའི་སྐུ་ཆགས་ཀྱིས་ཞབས་པད་མ་བརྟན་པར་མཆོད་འབུལ་དང་གསོལ་འདེབས་ཞུ་བ་ལས། ད་ཆ་གཞན་མཛད་ཐབས་ནི་མེད། དེ་བས་རྗེ་ཉིད་དབུས་ཕྱོགས་ལ་གསུང་བརྟག་སོགས་ཀྱང་མ་མཛད་པར་སྟབས་འགྲོས་འདི་བཞིན་སྤྱིར་ཡང་མི་འགབ་ཅིང་། ལྷག་པར་གདུང་རྒྱུད་འདི་ཡང་སྐུ་ན་ཕྲ་བ་ནས། ད་ལམ་ཕེབས་པ་མི་ལེགས་ཚུལ་ནན་གྱིས་ཞུས་པ་དང་། སླར་སྒོ་རུམ་དུ་གསུང་བརྟག་ཅིག་ཀྱང་མཛད་པར་བཟང་ཆུག་མ་བྱུང་བར་བརྟེན།
རྗེ་ཉིད་ཕེབས་རྩིས་དེ་བཤོལ་བ་གནང་། དཔལ་རབ་ཏུ་དཔོན་ས་ཚེ་བརྟན་བུ་ཁྲིད་དཔོན་གཡོག་བན་གཙང་བ་རྣམས་དང་བཅས་པར་གང་སྤྱིའི་བསླབ་སྟོན་གནང་བར་བདག་ལ་འགྲོ་དགོས་ཚུལ་ཕེབས་པ་བཞིན། བཀའ་དང་ལེན་ཞུས། དཔལ་རབ་ཏུ་འབྱོར་དུས་སྐུ་གདུང་རིན་པོ་ཆེ་སྒམ་ཞིག་གི་ནང་ན་བཞུགས་པ་ལ། བན་གཙང་བ་རྣམས་ཀྱིས་བླ་མ་མཆོད་ཆོག་ཚར་གཉིས་ཙམ་རེ་མཛད་ཀྱིན་འདུག དེ་ལས་གཞན་སྒྲུབ་མཆོད་ཀྱི་དགོངས་གཏད་ནི་མཛད་མི་འདུག་ཀྱང་། བདག་ཅག་ཏུ་རྗེ་འདི་ཉིད་ནས་ཕེབས་སྒོ་ལ། རབ་ཀྱེ་རྡོར་སྒྲུབ་མཆོད་རས་བྲིས་རྡུལ་ཚོན་ཅི་རིགས། དེ་མིན་ཀུན་རིག་རས་བྲིས་རྒྱུན་མི་ཐུང་ཙམ་ཞིག་མཆོད་འབུལ་དུ་ཅིས་ཀྱང་བྱེད་དགོས། ཀུན་རིག་བྱེད་པ་འདི་ལ་དོན་མ་གོ་བ་ཚོས་བླ་མའི་མཆོད་འབུལ་མི་འོས་ཚུལ་བྱེད་པ་ཞིག་ཡོང་གིན་སྣང་བས།
ཁོང་རྣམས་ཀྱང་བློ་ལ་མེད་ཤས་ཁ་ནའང་། དོན་ལ་སྒྲུབ་མཆོད་ཅི་འདྲ་ཞིག་བྱེད་ཀྱང་། དཀྱིལ་འཁོར་གྱི་གཙོ་བོ་མཆོད་ཡུལ་གྱི་བླ་མ་ཐ་མི་དད་པར་བྱས་ནས་མཆོད་པ་འབུལ་བ་ཡིན་པས། ཀུན་རིག་བྱེད་ན་ཡང་བདེ་བར་གཤེགས་པ་དེ་ཉིད་དང་གཙོ་བོར་རྣམ་པར་སྣང་མཛད་དབྱེར་མེད་པ་ལ་མཆོད་པ་འབུལ་བ་སོགས་བྱེད་པ་ཡིན། དེས་ན་ཀུན་རིག་མི་འོས་པ་གཏན་ནས་མ་ཡིན་པས། ཀུན་རིག་ཙམ་ཞིག་རྒྱང་ཙམ་བྱས། དེ་ནས་དེར་ཡང་སེར་འཚོགས་ཀྱི་མཆོད་འབུལ་འཁོས་དང་བསྟུན་པའི་བགྱིད་ལུགས་དང་། དགོངས་རྫོགས་དངོས་གཞི་གདན་ས་ཆེན་པོ་འདིར་ཞལ་ངོ་གོང་མ་རྣམས་ལ་སྔར་ནས་ཇི་ལྟར་མཛད་པ་བཞིན་ངེད་རང་གིས་མཛད་ཅིང་། སླར་རྟེན་བཞེངས་ཤིག་ཀྱང་མཛད་དགོས་པ་གཞིར་བཅས་ཀྱང་། དེར་མ་ཐུབ་དོགས་པས་འདི་ཀ་རང་ནས་རྐང་ལེན་བྱེད་པ།
དེ་མཐུན་རྟེན་བཞེངས་ཀྱི་རྒྱུར་ཕན་པ་ཟངས་སྤྱད་སོགས་ཕྲན་བུ་བསྲིང་རྒྱུ་བྱུང་ན་བསྲིང་ལུགས་ཀྱིས། མ་བྱུང་ཡང་འགལ་བ་མེད་པས། ཁྱེད་རང་རྣམས་བློ་མཐུན་ངོས་དགོངས་རྫོགས་ཀྱི་འབྲེལ་བ་ཆོད་བསྟུན་རྒྱལ་པོ་མཆོད་ཡུལ་དུ་བསླབ་སྟོན་ཞུ་ལུགས་གོ་མ་ལོག་པ་དགོས་ཚུལ་སོགས་འཕྲལ་ཕུགས་ཀྱི་བསླབ་ཆ་ཞིབ་རྒྱས་བཀའ་ངག་དང་བཀའ་ཐོ་གཉིས་ཀ་ཕེབས་ཡོད་པ་བཞིན། ཁོང་རྣམས་ལ་ཞུས་ལུགས་བྱས། དེ་ནས་སྐུ་གདུང་སྟོན་བཞུ་འབུལ་ལམ། ཡར་སྤྱན་འདྲེན་ཅི་རིགས་མཛད་རྩིས་ཀྱི་མཆོད་རྟེན་ཁང་བུ་བརྩེགས་པ་ཞིག་གི་ནང་དུ་བཞུགས་སུ་གསོལ། བན་གཙང་བ་རྣམས་ཀྱིས་ཀུན་རིག་རས་བྲིས་ལ་བརྟེན་པའི་སྒྲུབ་མཆོད་ཟླ་བ་ཕྱེད་ཙམ་ཞིག་དང་། དེའི་རིང་ལ་སྐུ་གདུང་གི་དྲུང་དུ་བན་གཙང་བ་དྲག་པ་བཞི་བཞིས་སྒྲུབ་མཆོད་ཀྱི་བར་གསེང་ལ་བླ་མ་མཆོད་ཆོག་མ་ཆག་པར་མཛད། དེ་དག་གྲུབ་མཚམས་གྲ་ནང་གི་ཆོས་སྡེ་ཆེ་བ་རྣམས་དང་། གོང་དཀར་ཆོས་སྡེ།
བྱེད་རྩིང་ཚོགས་པ་རྣམས་ལ་དེང་དེར་མཆོད་འབུལ་གྱི་རྙེད་བཀུར་ཞུས། གྲ་ནང་གི་དགོན་ཆུང་བ་ཉི་ཤུ་ཙམ་ཡོང་གི་འདུག་པ་ཚོའི་གྲྭ་བཙུན། གསེར་ཁུང་ཕུ་མདའི་མི་དམངས་སོགས་སྐྱ་སེར་སྟོང་དུ་ལོངས་པ་ཙམ་ལ་མང་ཇ་དང་། ཟང་ཟིང་གི་འགྱེད་རྒྱ་མི་ཆུང་བ་གནང་། དེར་རྗེས་ངོར། གསེར་མདོག་ཅན། ཐུབ་བསྟན་གོང་འོག བྱ་རྒོད་གཤོང་སོགས་ལ་མང་ཇ་འགྱེད་བཅས་སོགས་དཔལ་རབ་རང་ནས་མཛད། དེ་ནས་སླར་གདན་ས་ཆེན་པོ་འདིར་དགོངས་རྫོགས་དངོས་གཞི། རྗེ་འདི་ཉིད་ཀྱི་ཐུགས་སྲས་ངག་དབང་བསོད་ནམས་དབང་ཕྱུག་གྲགས་པ་རྒྱལ་མཚན་དཔལ་བཟང་པོའི་ཡུམ་རིན་པོ་ཆེའི་གཤེགས་རྫོངས་དང་སྟབས་ཅིག
ཞལ་ངོ་གོང་མ་རྣམས་ཀྱི་མཆོད་འབུལ་ཇི་ལྟ་བ་བཞིན་གྱི་ཐང་སྟོན་གདན་ས་ཆེན་པོ་འདི་ཉིད་རང་ནས་འདྲེས་མེད་སྒྲུབ་པར་མཛད། དེ་བཞིན་དུ་དཔལ་རབ་ནས་རྟེན་བཞེངས་ལ་ཕན་པའི་གསེར་ཟངས་སོགས་དངོས་སྤྱད་གང་ཡང་འབུལ་རྒྱུ་མ་བྱུང་ཡང་། རྗེ་འདི་ཉིད་ཀྱིས་རང་གི་གཅེན་གྲུབ་མཆོག་མཐུ་སྟོབས་དབང་ཕྱུག་དེ་ཉིད་ཀྱི་སྐུ་བརྙན་སྐུ་ཚད་ཙམ་གསེར་ཟངས་ལས་གྲུབ་པ་ཞིག་དང་། དངུལ་གདུང་རིན་པོ་ཆེ་ཕལ་ཐོག་ཕྱེད་གཉིས་ཙམ་པ་ཤིན་ཏུ་བཟོ་ཁྱད་ལེགས་པ་གཅིག རྗེ་འདི་ཉིད་ཀྱི་ཐུགས་སྲས་གདུང་བརྒྱུད་རིན་པོ་ཆེའི་རྒྱལ་ཡུམ་གྱི་དགོངས་རྫོགས་སུ་འོད་དཔག་མེད་ཀྱི་སྐུ་འདྲ་མདའ་ཚད་ཙམ་ཞིག་དང་བཅས་བཞེངས། དེ་དག་དང་མཉམ་དུ་ལམ་འབྲས་བརྒྱུད་པའི་སྐུ་བརྙན་མ་ཚང་བ་འགའ་ཞིག་ཡར་རྒྱབ་པའི་ལྕམ་དྲུང་གིས་རྗེ་འདི་ལ་ཕུལ་བ་དེ་དག་གི་ཁ་སྐོང་དགོས་པ་རྣམས་ཀྱང་ཞལ་བཀོད་གནང་སྟེ། རྗེ་ཉིད་དགུང་ལོ་ང་གཅིག་ཏུ་ཕེབས་པ་ཐམས་ཅད་འདུལ་ཞེས་པ་མེ་མོ་ཕག་གི་ལོ་ལ་ལེགས་པར་གྲུབ། སྐུ་གདུང་ཧྲིལ་པོ་སྤྱན་འདྲེན་ཞུས་པའི་དངུལ་གདུང་ནང་བཞུགས་མཛད་པར་བཞེད་ཀྱང་། མཆོད་ཡོན་ནས་ཕེབས་སྒོ་བྱུང་བ་ཡིན་ཟེར། དཔལ་རབ་ཏུ་སྐུ་གདུང་བཞུ་འབུལ་གྲུབ་ནས།
གདུང་རུས་རྣམས་ཕལ་ཆེར་གདན་སར་ཕུལ་བ་རྣམས་ལ། གདུང་འབུལ་ཚུལ་བཞིན་མཛད། དེ་ཐམས་ཅད་འཇིམ་པ་ལ་བསྲེས། རྗེ་ཉིད་ཀྱིས་ཕྱག་ཚ་གནང་ནས། གསེར་སྐུ་སྐུ་ཚད་དང་དངུལ་གདུང་གཉིས་ཀྱི་ནང་དུ་བཞུགས་སུ་གསོལ། ལོ་དེ་ཉིད་ཀྱི་ཟླ་བ་ལྔ་པའི་གཟའ་ཚེས་བཟང་བ་ལ་རྗེ་ཉིད་དཔོན་སློབ་སུམ་ཅུ་ཙམ་གྱིས་ཀྱེ་རྡོར་ལ་བརྟེན་པའི་རབ་ཏུ་གནས་པ་ཚུལ་བཞིན་དུ་མཛད་དེ། སྐུ་ཚབ་དེ་ཉིད་དབུ་རྩེ་དང་། དངུལ་གདུང་རིན་པོ་ཆེ་འཇམ་མགོན་བསོད་ནམས་དབང་པོའི་སྐུ་གདུང་ཧྲིལ་པོ་བཞུགས་པའི་མཆོད་རྟེན་གྱི་གཡས་སུ་བཞུགས་སུ་གསོལ་བ་ལགས་སོ། ། གཞན་ཡང་རྗེ་བཙུན་གཅེན་གྱི་དགོངས་པ་རྫོགས་ཐབས་སུ་ལོ་རེ་བཞིན་ཟླ་བ་ལྔ་པའི་ཚེས་བཅུ་གཉིས་སོགས་ལ། རྗེ་མུས་པ་ཆེན་པོའི་དུས་དྲན་གྱི་སྒྲུབ་མཆོད་དང་སྦྲེལ་ནས།
བདེ་གསང་གཉིས་ཀྱི་སྒྲུབ་མཆོད་ཅི་རིགས་དང་། ཟླ་བ་བྱུང་ངོ་ཅོག་གི་ཚེས་བཅུ་གཉིས་ལ་རྒྱུད་འདོན་དང་། བླ་མཆོད་ནར་མར་མཛད་པ་སོགས་གྲུབ་མཆོག་དེ་ཉིད་ཀྱི་དགོངས་པ་ཆོས་དབྱིངས་སུ་རྫོགས་པའི་ཐབས་ལ་ཡང་ཤིན་ཏུ་འགྲུས་པར་མཛད་དོ། ། གྲུབ་དབང་དེ་ཉིད་ཀྱང་རྗེ་བཙུན་དམ་པ་འདི་ལ་ཐུགས་ཤིན་ཏུ་བརྩེ་ཞིང་། དམ་པ་འདིས་ཀྱང་དད་ཞེན་ཆེ་བར་བརྟེན་འཇམ་མགོན་མཐུ་སྟོབས་དབང་ཕྱུག་དེ་ཉིད་ཀྱི་མཆོད་འབུལ་དངོས་གཞིའི་ཉིན། རྗེ་འདི་ཁྲི་ཐོག་ཏུ་ཕེབས་ནས་གསུང་བསྔོ་སོགས་ནམ་གྲུབ་ཀྱི་བར་ལ་གདན་ས་ཆེན་པོ་འདིར་ནམ་མཁའ་འཇའ་འོད་ཀྱིས་ཁྱབ་པ་སོགས་ངོ་མཚར་བ་ཁོ་ན་བྱུང་བས། དེ་ལ་བརྟེན་ནས་སྐྱེ་བོ་ཐམས་ཅད་ཀྱིས། དེ་རིང་བདེ་གཤེགས་སྒར་ཆེན་རིན་པོ་ཆེ་ཡང་ནམ་མཁར་ཕེབས་ནས་རྗེ་འདིས་གཟིགས་པ་ཡིན་འདུག་ཟེར་བའི་སྙན་གྲགས་ཀྱང་ཀུན་ཏུ་ཁྱབ་པར་གྱུར། སྤྱིར་ཡང་གྲུབ་མཆོག་འདི་ཉིད་སྔགས་འཆང་ཆོས་ཀྱི་རྒྱལ་པོ་ངག་དབང་ཀུན་དགའ་རིན་ཆེན་གྱི་རྣམ་འཕྲུལ་ཡིན་པར་ཡང་གྲགས་ཤིང་། གྲུབ་པ་བརྙེས་པའི་སྙན་གྲགས་ཀྱང་ཆེ་བས།
སྐྱེ་བོ་མང་པོ་མ་བསྡུས་པར་འདུ་བ་དང་། ཟང་ཟིང་གི་འབུལ་ནོད་སོགས་ནི་འབད་མེད་དུ་ཆར་ལྟར་འབབ་པ་སོགས་ངོ་མཚར་བ་མང་ཞིང་། དཔལ་རབ་ཏུ་རྟེན་བཞེངས་ཀྱི་རིགས་ཀྱང་རྡོ་རྗེ་འཆང་གི་སྐུ་བརྙན་གསེར་ཟངས་ལས་གྲུབ་པ་ཐོག་ཚད་མ་ཞིག་དང་། དངུལ་ལས་གྲུབ་པའི་མགོན་པོའི་བླ་བརྒྱུད་མཐོ་གང་ཙམ་པ་གྲབ་ཅིག གུ་རུ་མཚན་བརྒྱད་ཀྱི་ལྡེར་སྐུ་བརྒྱད་དང་། གྲུབ་དབང་ཉིད་ཀྱི་ལྡེར་སྐུ། གུར་ལྕམ་དྲལ་དང་དཔལ་མགོན་བྲམ་གཟུགས་ཀྱི་འཆམ་སྐུ་གསུམ་སོགས་འབུར་སྐུ་མང་པོ་དང་། བྲིས་སྐུ་ཡང་། རྒྱལ་བའི་འཁྲུངས་རབས། རིག་འཛིན་བརྒྱུད་པའི་བྲིས་ཐང་།
གྲུབ་དབང་ཉིད་ཀྱི་རྣམ་ཐར་ཐང་ག་སོགས་བྲིས་ཐང་གྲབ་ཅིག་ཀྱང་དུ་མ་བཞེངས་པར་མཛད་པ་ལས། རྗེ་དེ་ཉིད་ཞིང་གཤེགས་རྗེས། དཔོན་ས་ཚེ་བརྟན་བུ་ཁྲིད་དང་། བན་གཙང་བ་རྣམས་ཐུགས་འདོད་མ་གཅིག་པའི་སྐྱོན་གྱིས་རྗེས་སུ་དཔལ་རབ་གཞུང་བཞེས་དང་། དཔོན་སའི་དྲུང་དང་བན་གཙང་བ་ཚོར་ས་སྐལ་རེ་རེ་སོ་སོར་བྱུང་སྐབས། གཉིས་དབར་གཅིག་ཤོར་གྱི་དཔེས་རྡོ་རྗེ་འཆང་གི་སྐུ་བརྙན་དེ་གྲྭ་ཐང་པ་དང་། གུ་རུ་མཚན་བརྒྱད་ཀྱི་ལྡེར་སྐུ་རྒྱལ་གླིང་ཚོགས་པར་སྩལ། འཆམ་མགོན་གསུམ་དང་། གྲུབ་དབང་དེ་རང་གི་ལྡེར་སྐུ་རྣམས་བན་གཙང་བ་རྣམས་ཀྱིས་ཁོང་རང་རྣམས་འབྱོན་པའི་སྔོན་དུ་དཔལ་སྡེའི་གོང་ཙམ་གྱི་ཡུལ་གྲོང་དེར་ཐུགས་རྩོལ་གྱིས་སྐྱེལ་བ་མཛད་ཀྱང་། ཁོང་རང་རྣམས་ཡུལ་ཆེན་དུ་ནམ་བྱོན་བར།
སྐུ་བརྙན་རྣམས་སྔར་གྱི་དེར་རྒྱུན་རིང་ཙམ་ལུས་པ། བསམ་ཡས་ནས་ཆོས་སྐྱོང་ཆེན་པོའི་ཐུགས་ཀྱིས་མ་བཟོད་དེ། ཞབས་དྲུང་ཐལ་ཕྱི་སྐུ་མཆེད་ལ་སྐུ་བརྙན་དེ་རྣམས་བསམ་ཡས་སུ་གདན་འདྲེན་དགོས་ཚུལ་ཕེབས་པས། དེ་མ་ཐག་སྤྱན་འདྲེན་མི་བཏང་ནས་རབ་བྱུང་བར་གནང་། དགོན་ཁང་གསར་བཞེངས་མཛད་དེ་བསམ་ཡས་དབུ་རྩེའི་མདུན་ངོས་ན་བཞུགས། གཞན་མ་རོལ་སྤྱད། མཆོད་ཆ། འཆམ་ཆས་སོགས་བན་གཙང་བ་རྣམས་ཀྱིས་བདག་གིར་བྱས། དཔོན་སའི་དྲུང་རང་གི་སྐུ་རྒྱན་སོགས་གཞན་མ་ཕལ་ཆེར་ནི་དཔོན་ས་ཉིད་ཀྱིས་ཐུགས་ཚགས་མཛད་ནས། གོང་དཀར་ཆོས་སྡེར་དངོས་སྤྱད་མང་དུ་ཕུལ་ཏེ་ཟླ་རེར་དུས་ཇ་རེ་འཛུགས་པར་མཛད།
སྔ་སོར་གྲུབ་མཆོག་དེ་ཉིད་ཁམས་ལ་ཕེབས་དུས་ཡབ་རྗེ་ཆོས་ཀྱི་རྒྱལ་པོས་གནང་བའི་འཕགས་པ་རིན་པོ་ཆེའི་ཐུགས་དམ་མའི་མགོན་པོ་ཤེལ་སྤྱན་མར་གྲགས་པ་དང་། མགོན་པོ་བརྒྱུད་པའི་བྲིས་ཐང་གྲབ། སྔ་མོ་ཞིག་གྲུབ་མཆོག་དེ་ལ་རྗེ་འདིས་ཕུལ་བའི་ས་ལོ་ཐམས་ཅད་མཁྱེན་པའི་ཕྱག་ནས་མ་ལམ་ཟབ་བླ་མ་བརྒྱུད་པ་གྲབ་གཅིག་ཡོད་པ་དེ་སོགས་རྟེན་བྱིན་རླབས་ཅན་འགའ་ཞིག་དང་། རིག་འཛིན་བརྒྱུད་པའི་བྲིས་ཐང་གྲབ། གྲུབ་མཆོག་དེ་ཉིད་ཀྱི་རྣམ་ཐར་བྲིས་ཐང་། གྲུབ་མཆོག་དེ་ཉིད་ལ་ཆོས་ཀྱི་རྗེ་ཀུན་དགའ་བཟང་པོས་ཕུལ་བའི་ལམ་འབྲས་བརྒྱུད་པའི་བྲིས་ཐང་གྲབ། འཇམ་མགོན་བསོད་ནམས་དབང་པོའི་ཐུགས་དམ་མའི་མགོན་ཐང་ལྔ་གྲབ། དེ་ཉིད་ཀྱི་ཕྱག་སྦུག་ཚངས་དབྱངས་བདེ་ཆེན་ཆོས་འཁོར་མར་གྲགས་པ། བདེ་གཤེགས་སྒར་ཆེན་ཉིད་ཀྱི་ཕྱག་སྦུག་བཀའ་བརྒྱུད་མ་སོགས་རོལ་མོ་དྲག་རིགས་ཆ་ལྔ་ཙམ་ཞིག རྗེ་དེ་ཉིད་ཀྱི་ཕྱག་དྲིལ་དྲིལ་སྨྱོན་དུ་གྲགས་པ་སོགས་ཕྱག་དྲིལ་ཁྱད་པར་ཅན་ཁ་ཅིག་སོགས་ཕྱི་འཁྱར་མི་འོས་པ་ཕལ་ཆེར།
དཔོན་ས་ཚེ་བརྟན་བུ་ཁྲིད་དང་། གྲུབ་མཆོག་མཐུ་སྟོབས་དབང་ཕྱུག་ཉིད་ཀྱི་ཞབས་འབྲིང་པ་གཟིམ་དཔོན་རབ་བརྟན་གཉིས་ཀྱིས་རྐང་ལེན་མཛད་ནས་རྗེ་འདིའི་ཕྱག་ཏུ་འབུལ་ཐུབ་པ་མཛད་དེ། མགོན་པོ་ཤེལ་སྤྱན་མ་ནི་རྗེ་འདི་ཉིད་ཀྱི་གཟིམ་ཆུང་གི་ཆོས་སྐྱོང་གི་རྟེན་རྣམས་ཀྱི་གྲྭར་བཞུགས་སུ་གསོལ་བ་འདི་ལགས་སོ། ། དེ་ནས་ལོ་དེའི་ཧོར་ཟླ་བཅུ་གཅིག་པའི་ཚེ་ལྷོར་ཕེབས། དེ་ཡང་སྔ་མོ་ཉིད་ནས་གནས་འབྲུག་ཐུགས་འཁང་ཆེ་ཞིང་། ལྷ་འབྲུག་ཀྱང་ཐུགས་ནང་མ་དག་པའི་རྩ་བར་བརྟེན། རྩང་པའི་སྐབས་ཀྱང་ལྷོ་ནང་དུ་དཔུང་འཇུག་ཡང་ཡང་མཛད་པས་ལྷ་གནས་གཉིས་ཀྱི་རྒྱབ་བཞེངས་གནང་བའི་ལན་དུ་འབྲུག་པ་ནས་ལྷ་གནས་སོགས་ལྷོ་ནང་ནས་ཕུད་པའི་ཚེ། རྒྱལ་པོ་མཆོད་ཡོན་དུ་དབུ་གཏད་ཞུས་པ་བཞིན། ཁོང་རྣམས་ཀྱི་དབུ་འདོན་གྱི་ཕྱིར་འབྲུག་པར་དཔུང་འཇུག་ཐེངས་གཉིས་མཛད་པའི་སྔ་མའི་ཚེ་ཡང་། གཞུང་གི་མཚན་བྱུས་ལེགས་རྒྱུ་རང་མེད་པའི་འདུལ་ཆུང་བ་དང་།
འབྲོང་རྩེ་པ་སོགས་ནང་སོ་རྣམ་པ་མང་པོ་འབྲུག་པས་བཟུང་སྟེ་དམ་བཙིར་གྱིས་ཤིན་ཏུ་དུཿཁ་བར་གྱུར་པའི་ཚེ། རྗེ་འདི་ནས་འབྲུག་པར་མི་སྣ་བཀའ་ཐམ་དང་བཅས་པ་སྩལ་ནས། དེ་རྣམས་ཚུར་ཡོང་ཆོག་པ་མཛད་པས། ཁོང་རང་རྣམས་དམྱལ་བ་ནས་ཐར་བ་ལྟ་བུའི་དགྱེས་སྤྲོ་བྱེད་པ་ཞིག་བྱུང་ལ། རྟིང་མ་ལོ་དེ་ཉིད་ཀྱི་ཧོར་ཟླ་བཅུ་པའི་ནང་དུ་འཇུག་བཀོད་གནང་བ། དཔུང་ཁ་མང་ཞིང་ཤིན་ཏུ་སྟོབས་ཆེ་བ་ནས། དམ་པ་འདིའི་ཐུགས་དགོངས་ལ་སྤྱིར་ཡང་འཁྲུགས་ལོང་འདི་རིགས་སེམས་ཅན་གྱི་ཕན་བདེ་འཇོམས་བྱེད་རང་ཞིག་ཡོང་གིན་འདུག་པ་དང་། བྱེ་བྲག་ལྷོ་ནང་འདི་ས་བཙན་ཞིང་ས་དུག་གི་ཉེས་དམིགས་ཀྱང་ཆེ་བ་ནས། མཆོད་ཡོན་གཞུང་འདི་མཚན་བྱུས་ཀྱང་ལེགས་པོ་ཡོང་དཀའ་བ་དང་། ལྷག་པར་འབྲུག་པ་ནས་དཔུང་ཆེན་འདི་བཞིན་ཚུད་ཕྱིན་འགྱེལ་འབུབས་ཆེ་བ་ལས་འོས་མེད།
དེས་ན་སྤྱིར་སེམས་ཅན་གྱི་བདེ་ཐབས་དང་། གསན་བཞེས་གནང་ན་དགེ་འབྲུག་གཉིས་ཅར་དུ་བརླིང་བ་འདྲ་དགོངས། ལོ་དེའི་ཧོར་ཟླ་བཅུ་གཅིག་པའི་ནང་དུ་ལྷོར་དགེ་འབྲུག་ཆིངས་འདོམས་ཀྱི་ཆེད་དུ་ཆིབས་ཀྱི་ཁ་ལོ་བསྒྱུར་བ་གནང་། ཕག་རིར་གུར་ཤི་རྒྱལ་པོའི་སྲས་ཆུང་བ་དང་། དགེ་ལྡན་ཕོ་བྲང་ནས་ཕྱག་མཛོད་ཆེན་མོ་མཆོད་ཡོན་ཞལ་འཛོམས། དཔུང་པ་ཏྲོར་ཆུག་པ་བསྡུ་དགོས་ལུགས་སོགས་ཀྱི་ཕེབས་སྒོ་གང་ཡང་ཞིག་སྩལ་ཀྱང་། འབྲུག་པ་ནས་སྤང་བཞེས་ཡིན་ལུགས་མཛད་ན། འདི་ཀ་ནས་ཀྱང་ཕེབས་ནང་བཞིན་བྱེད་ཞུ་བ་ལས་དཔུང་བསྡུ་བཀོད་མ་གནང་བར་བརྟེན། སླར་པ་ཏྲོ་ནང་དུ་དཔོན་སློབ་རྣམས་ཀྱིས་ཀྱང་ཕེབས་ཏེ། འབྲུག་པར་ཡང་ཁྱེ་ཉེན་བཀོད་པའི་བཀའ་འདོམས་དང་།
བོད་དམག་གི་གཙོ་བོ་རྣམས་ལ་ཡང་ཕེབས་སྒོ་ཞིབ་ཏུ་གནང་ཡང་། སོ་སོ་ནས་གསན་ཤེས་མ་མཛད་པའི་ཆིངས་འདོམས་ཡིན་ལུགས་ཞིག་མ་བྱུང་བའི་རིང་ནས། བོད་དམག་རྣམས་གསང་སྟབས་སུ་བསྡུ་བ་མཛད་པ་རྟ་པ་རྐང་ཐང་ཡང་འགྱོགས་བུལ་གྱི་སྟབས། རྟ་པའི་རིགས་ཕལ་ཆེར་པ་ཏྲོའི་སྟོད་དུ་འབྱོར། རྐང་ཐང་ཐམས་ཅད་པ་ཏྲོའི་ཕྱེད་ཙམ་དུ་སླེབས་སྐབས། ལྷོའི་དཔུང་རྗེས་འདེད་དུ་ཤེད་རྩོལ་གྱིས་བཏེགས་པས། བོད་དམག་རྐང་ཐང་སྟོང་ཙམ་ཞིག་གི་རྗེས་ནོན་ཏེ། ཐམས་ཅད་གྲོན་ཅན་དུ་གཏོང་རྩིས་ཁོ་ན་འདུག་པ་ལ། རྗེ་བཙུན་དམ་པ་འདིས་ལྷོའི་དམག་དཔོན་འབྲུག་པའི་དབུ་ཆེ་ཆོས་རྗེ་ལ་སྔོན་པར། འདི་པ་ངེད་ཀྱི་ངོ་ལ་གཏོང་དགོས་ཚུལ་ཕེབས་པས།
ལྷོ་དམག་གཞན་རྣམས་ནི། སྤྱིར་ཡང་ལྷོ་ནང་འདི་ཕལ་ཆེར་ཆོས་ཀྱི་སྒྲ་ཙམ་ཡང་མི་གྲག་པའི་བླང་དོར་གྱི་གནས་ལ་དུད་འགྲོ་ལྟར་རྨོངས་པས་གཞན་གྱི་སྲོག་འཕྲོག་པ་ལ་སྲིན་པོ་ལྟར་རྔམ་པ་དང་། ཁྱད་པར་དཔུང་འཇུག་མང་བའི་སྟོབས་པའི་ཐམས་ཅད་ཁྲོ་ཉམས་བྱེད་ཅིང་། བོད་མི་གསོད་པ་ལ་ཆེར་རྔམ་པ་ཡོད་འདུག་ཀྱང་། ཆོས་རྗེ་ལ་སྔོན་པས་རྗེ་ཉིད་ཀྱིས་བཀའ་སྩལ་སྤྱི་བོར་བཀོད་དེ། ད་ལམ་ཁྱེད་ཚོ་རྣམས་སྲོག་ལས་ཐར་བ་ས་སྐྱ་བདག་ཆེན་གྱི་བཀའ་དྲིན་ཡིན་པ་ཤེས་པར་གྱིས་ཟེར་ཞིང་། དེ་ན་ཡོད་པའི་བོད་དམག་ཐམས་ཅད་ཀྱི་གོ་མཚོན་ཕྲོགས། སྲོག་ལ་མ་སྐྱོན་པར་བཏང་བས། ཐམས་ཅད་ཀྱིས་རྗེ་ཉིད་ལ་བསྟོད་བཀུར་ཁོ་ན་བྱེད་པ་དང་། རྗེས་སུ་རང་རང་གི་ཡུལ་དུ་སླེབས་ནས་ཀྱང་།
ངེད་རྣམས་མ་ཤི་བར་འདིར་འབྱོར་བ་འདི་བཞིན་ས་སྐྱ་བདག་ཆེན་གྱི་སྐུ་དྲིན་ཡིན། བླ་མ་ཟེར་བ་དེ་ས་སྐྱ་པ་ཡིན་མོད་ཅེས་སོགས་ཀྱི་བསྔགས་བརྗོད་གསོང་པོར་སྨྲ་བར་བྱེད་དོ། ། ཚུལ་འདི་ནི་འགྲོ་མགོན་འཕགས་པས་རྒྱའི་མི་ཡུར་ཆེན་མོ་རྒྱུན་བཅད་པ་དང་མཚུངས་པས་ཤིན་ཏུ་ངོ་མཚར་ཆེ་བར་འཁུམས་སོ། ། དེ་དུས་ཉིད་ཀྱི་ཕྱག་མཛོད་ཆེན་མོ་གོང་སའི་སྐུ་དོག་འགྱུར་བའི་རྣམ་པས་སྐུ་མ་འཚོ་བ་ཞིག་བྱུང་བར། རྗེ་ཉིད་ཀྱི་འཕོ་བ་གསལ་འདེབས་དང་། མཁའ་སྤྱོད་དུ་སྐྱེ་བའི་སྨོན་ལམ་ཤིན་ཏུ་སྨིན་པ་དང་། མཚན་བྱང་བཞུ་བའི་གསུང་ཆོག་སོགས་ཐུགས་རྗེ་ཆེན་པོས་རྗེས་སུ་འཛིན་པར་མཛད། གཞན་ཡང་དེར་སྐབས་རྗེ་ཉིད་སྐུ་ཞབས་ན་ཡོད་པའི་བན་གཙང་བ་རྣམས་དང་བཅས་པས་རྡོ་རྗེ་རྣལ་འབྱོར་མའི་སིནྡྷུ་རའི་སྒྲུབ་མཆོད་ཕྱག་མཛོད་གཤེགས་པ་ནས་བཟུང་གདན་སར་མ་ཕེབས་ཀྱི་བར་དུ་ཉིན་རེ་བཞིན་མ་ཆག་པ་གནང་བས། དེའི་གསུང་ཆོག་བརྒྱ་ཚར་ལྷག་པ་དང་། དེ་དག་དང་སྟབས་མཚུངས་གདན་ས་ཆེན་པོ་འདི་ཀའི་བླ་མ་སློབ་དཔོན།
ཀ་བཅུ་རབ་འབྱམས། བསྙེན་སོང་མང་པོ་སོགས་དགེ་བའི་བཤེས་གཉེན་བརྒྱ་ཕྲག་ཙམ་གྱིས་ཀུན་རིག་གི་ཆོ་ག་སྟོང་ཚར། གདན་སའི་གཙུག་ལག་ཁང་ཆེ་བ་སོ་སོར་དགེ་འདུན་བདུན་ཙམ་རེས་ཀྱིས་བདེ་བ་ཅན་གྱི་ཞིང་དུ་སྐྱེ་བའི་སྨོན་ལམ་འབུམ་ཐེར། ཆོས་རྗེ་ལྷོ་བྱང་གི་ཚོགས་ཆེན་གྱིས་བཟང་སྤྱོད་འབུམ་ཐེར་སོགས་བློས་དཔག་པར་དཀའ་བའི་དགེ་ཚོགས་རྒྱ་ཆེན་པོ་བསྒྲུབས་པའི་བསྙེན་བཀུར་ཐམས་ཅད་རྗེ་ཉིད་ཀྱིས་སྒྲུབ་པ་གནང་། རྗེས་སུ་ཕྱག་མཛོད་དེ་ཉིད་ཀྱི་སྐུ་ཕུང་ཡང་རྗེ་ཉིད་ཀྱིས་བཞུ་རྩིས་མཛད་པར། གསུང་བརྟག་མ་ཆུག་ནས། གདན་སའི་བརྒྱ་ཚོ་དཔོན་གྱིས་མེ་ཆོག་མཛད། སྐུ་རུས་རྣམས་ལ་རྗེ་ཉིད་ཀྱིས་ཕྱག་ཚ་ཚུལ་བཞིན་དུ་གནང་སྟེ། མཆོད་རྟེན་ཁང་བུ་བརྩེགས་པ་ཞིག་མཁན་རིན་པོ་ཆེ་རིན་ཆེན་རྒྱལ་མཚན་གྱི་མཆོད་རྟེན་ཁང་བརྩེགས་དང་མཉམ་དུ་བདེ་མཆོག་གི་བླ་མ་གོང་མའི་མཆོད་རྟེན་རྣམས་ཀྱི་དབུས་སུ་བཞེངས་ཏེ། དེའི་ནང་དུ་བཞུགས་སུ་གསོལ་ཞིང་།
ཟླ་བ་བྱུང་རེས་ཀྱི་ཉེར་ལྔ་ལ་ཆོས་སྡེ་ལྷོ་བྱང་གཉིས་ཅར་དུ་འཇམ་ཐལ་གཉེར་ཁང་ནས་གནང་ཐོག བཟང་སྤྱོད་ལ་སོགས་སྨོན་ལམ་དང་། བན་གཙང་བ་རྣམས་ཀྱིས་སྨན་བླའི་མཆོད་ཆོག་རེ། རྗེ་མུས་ཆེན་དུས་མཆོད་ཀྱི་ཚེ། ཚོགས་ཆེན་ལ་མང་ཇ་ནས་འགྱེད། ཕུར་སྒྲུབ་ཀྱི་ཉེར་ལྔའི་ཉིན་སྒྲུབ་མཆོད་པ་རྣམས་ལ་མང་ཇ་གསོལ་བའི་ཐོག་འབྲས་མར་བཞུའི་རྙེད་བཀུར་སོགས་དང་། གཞན་ཡང་རིན་ཆེན་གླིང་སོགས་དགོན་མང་པོར་བཟང་སྤྱོད་འབུམ་ཐེར་འདོན་པའི་ཡོན་དུ་གསེར་སྲང་དུ་མ་གནང་བ་དང་། འོད་དཔག་མེད་ཀྱི་སྐུ་བརྙན་གསེར་ཟངས་ལས་གྲུབ་པ་མི་ཚད་ཙམ་པ་བཞེངས་ཏེ་ལྷ་ཁང་མཐིལ་ན་བཞུགས་པ་སོགས་མདོར་ན་རྟེན་བཞེངས་མཛད་པ། གཞན་ལ་བཀའ་ཆོས་སྩལ་པ། བསྟན་བཅོས་རྩོམ་པ།
མཆོག་དམན་གྱི་གང་ཟག་ལ་ཟང་ཟིང་གི་རྙེད་བཀུར་མཛད་པ་སོགས་ལེགས་བྱས་ཀྱི་མཛད་འཕྲིན་ཐམས་ཅད་ཕྱག་མཛོད་ཞིང་གཤེགས་དེ་ཉིད་ཀྱི་ཆེད་དུ་དམིགས་ཤིང་ཡོངས་སུ་བསྔོ་བར་མཛད་པ་ནི། ད་ལྟ་ཀུན་གྱི་དགོངས་མཚོར་གསལ་བ་འདི་ལགས་ཤིང་། ཚུལ་དེ་ལྟ་བུའི་མཐུ་དང་། ལྷག་པར་ཉིད་ཀྱི་ཐུགས་རྗེ་ཆེན་པོའི་སྐྱབས་འོག་ནས་སྐད་ཅིག་ཙམ་ཡང་འདོར་བ་མི་མངའ་བའི་དབང་ལས། དུས་དེར་མཁའ་སྤྱོད་ཆེན་པོར་འཁྲུངས་པ་གདོན་མི་ཟ་ཡང་། གཞན་ངོར་ཞིང་གཤེགས་དེ་ཉིད་རང་གི་སྐུ་ཚེ་སྔ་མའི་རིགས་བརྒྱུད་དུ་སྐྱེ་སྲིད་བཟུང་སྟེ། སླར་ཡང་ཉིད་ཀྱི་སྐུའི་སྲི་ཞུ་བར་མངོན་དུ་ཕྱོགས་པ་འདི་ནི་ཆེས་ངོ་མཚར་བའི་གནས་སོ། ། དོན་འདི་ནི་བསམ་ཡས་ནས་འཕྲིན་ལས་ཀྱི་མགོན་པོ་གནོད་སྦྱིན་ཆེན་པོས་ཀྱང་ཇི་ལྟ་བ་བཞིན་དུ་ལུང་བསྟན་པ་ཡིན་ཏེ། ཕྱག་མཛོད་དེ་ཉིད་ཞིང་གཤེགས་ནས་རིང་པོ་མ་ལོན་པར། དེ་ཉིད་རང་གི་སྔར་གྱི་རིགས་རྒྱུད་ཀྱི་གཉེན་འདུན་དུ་གཏོགས་པ།
འབྱོར་པ་ཧ་ཅང་མི་ཆེ་ཞིང་ཧ་ཅང་མི་ཆུང་བ་ཞིག་ཏུ་སྐྱེ་བ་བླངས་ནས། དགེ་བཤེས་རང་གི་ཉེ་སྐོར་དུ་གནས་པ་ཞིག་འབྱུང་བ་ཡོད་དོ་གསུངས་པའི་ཞུ་འཕྲིན་རྗེ་ཉིད་ལ་ཕུལ་ཞིང་། དེ་ནས་ཕྱི་ལོ་ཕྱག་མཛོད་སྐུའི་སྐྱེ་བ་འདི་འཁྲུངས་མ་ཐག ཆོས་སྐྱོང་ཆེན་པོར་སྔ་སོར་གྱི་ལུང་བསྟན་གྱི་དོན་དེ་འདི་ཡིན་མིན་དོགས་གཅོད་ཀྱི་བཀའ་ཐོ་སྩལ་བར། ཆོས་སྐྱོང་ཆེན་པོས་དེ་ཀ་འཁྲུལ་མེད་ཡིན་ཚུལ་མཛད་འདུག་པ་དང་། དེ་བཞིན་དུ་རྗེ་ཉིད་ཀྱིས་སྒོ་རུམ་ཡེ་ཤེས་མགོན་པོའི་དྲུང་དུ་གསུང་བརྟག་གནང་བས་ཀྱང་། དེ་དང་མཐུན་པར་བབས་སྣང་བས་ཀུན་གྱི་ཡིད་ཆེས་པའི་གནས་སོ། ། དེ་དུས་ཀྱི་སྐབས་ཤིག་རྗེ་ཉིད་ཀྱི་མནལ་ལམ་དུ་བདེ་མཆོག་ཕོ་བྲང་གི་རི་སུལ་འདི་ན་ཡར་ཞབས་འབྲིང་པ་དུ་མ་དང་བཅས་ཕེབས་སོང་བ་ན། དེ་དག་གི་ཁྲོད་ན་ཕྱག་མཛོད་ཞིང་གཤེགས་དེ་མི་སྣང་བས། རབ་འབྱམས་པ་གར་སོང་ཞེས་གསུངས་པ་ན།
ཉིད་ཀྱི་ཞབས་འབྲིང་བ་ཞིག་གིས། དྲུང་རམ་ལགས་ནི་ཤར་ཕྱོགས་ཕ་གི་ནས་ཉེ་ལམ་བརྒྱུད་དེ་ཕེབས་པར་འདུག་ལགས་ཞུ་བས། རྗེ་ཉིད་ཀྱི་ཐུགས་ལ་རི་རྩེ་དེ་ན་བཞུགས་གནས་ཤིན་ཏུ་ཉམས་དགའ་བ་ཞིག་ཡོད་དགོངས་ཤིང་། དེ་ལྟ་ན་ངེད་རང་འདི་ཀ་ནས་བརྒྱུད་ནས་ཕྱིན་པས་རི་རྩེ་ཡ་གིར་རབ་འབྱམས་པ་དང་རྩེ་འཛོམས་ཡོང་བར་འདུག་དགོངས་དགྱེས་སྤྲོ་ཆེན་པོའི་ངང་ནས་འཛེགས་ཕེབས་ཏེ། ད་ལྟ་རང་རབ་འབྱམས་པ་དང་འཕྲད་འོང་དགོངས་པ་ན་མནལ་སད་པ་ན། ཤིན་ཏུ་ཕངས་པ་ཞིག་བྱུང་ཞེས་རྗེ་ཉིད་ཀྱི་གསུང་ལས་དངོས་སུ་ཐོས་པ་ལགས། ཚུལ་འདི་ནི་རྗེ་བཙུན་རིན་པོ་ཆེར་དགུང་ལོ་ཞེ་དགུ་བཞེས་པའི་དུས་མནལ་ལམ་དུ་རི་ཆེན་པོ་གཅིག་གི་རྩ་བ་ན་ཁང་པ་ཆེན་པོ་གཅིག་གི་འོག་ཁང་ན་མི་མང་པོ་ཀུ་ཅོ་ཆེན་པོས་ཟི་བེ་རེ་བ། སྟེང་ཁང་ནའང་མི་མང་པོའི་གསེབ་ན་རྗེ་བཙུན་རང་འདུག་པ་གཞན་དུ་གཤེགས་བཞེད་པ་ན། ས་ཆེན་ཡབ་སྲས་ཀྱིས་ཁྱོད་ལ་ལམ་བསྟན་གྱི་གསུངས་ནས་བཞི་པའི་ལམ་བསྟན། དེ་ནས་རྗེ་བཙུན་གྱིས་མི་དེ་རྣམས་ལ་སྲིད་པའི་རྒྱ་མཚོའི་ཕ་རོལ་ཏུ་འགྲོ་བ་ཡོད་ན་ངའི་ཕྱི་ལ་ཤོག་ལམ་རྒྱུས་ང་ལ་ཡོད་པ་ཡིན་གསུངས་པས།
ཕལ་ཆེར་རྗེ་བཙུན་གྱི་ཕྱི་ནར་བྱུང་། བག་ཙམ་དེ་ཉིད་དུ་ཕུང་ངེ་ལུས། དེ་ནས་ལམ་མངས་བ་གཅིག་གི་འོག་ན་གཡང་ས་ཆེན་པོ་གཅིག་འདུག་པ་ལ། བྱང་ངོས་ཀྱི་བྲག་ཐེམ་ཞིག་ལ་འཛེགས་ནས། འདི་ན་ཡར་ཤོག་གསུངས་པས་བརྒྱ་ཙམ་ཕྱི་ནས་བྱུང་། ཁ་ཅིག་ནུབ་ཕྱོགས་སུ་སོང་། མང་པོ་ཞིག་མི་ཐར་ཟེར་དེར་ཕུང་ངེ་ལུས། ཕྱག་རྒྱ་ཆེན་པོ་བྱ་བ་གཅིག་རྦབ་ལ་ལྷུང་། རྗེ་བཙུན་དཔོན་སློབ་རྣམས་ཐོན་པའི་བྱང་ངོས་ན་རི་སུལ་གཉིས་འདུག་པའི་ཤར་ཕྱོགས་ན་རི་ཐང་ཉེག་གཅིག་འདུག་པ་ལ། འདི་ན་ལམ་གཉིས་འདུག་པའི་བྱང་གི་འདི་བླ་ཆེན་གྱིས་བྱང་ཆུབ་སེམས་དཔའ་ཤ་སྟག་བཏང་བའི་ལམ་ཡིན།
ཤར་གྱི་འདི་ཞུ་ཡས་བཏང་བའི་ལམ་ཡིན། ཁྱེད་རང་བྱང་ལམ་ལ་འགྲོ་འདོད་ཡོད་ན་སོང་། ངས་དེ་ལ་མི་ཐར་བས་ཤར་ལམ་འདིར་འགྲོ། ཡོང་འདོད་པ་རྣམས་ཀྱང་ཤོག་གསུངས་པས། བྱང་ལམ་ལ་འགྲོ་མི་མ་བྱུང་། དེ་ནས་རྗེ་བཙུན་གྱིས་བྲག་ཐེམ་གཅིག་འདུག་པ་ལ་འཛེགས་བྱོན་པས། སུམ་ཅུ་ལྷག་ཙམ་གྱིས་ཐར་པ་ལ་བཞི་པའི་ལམ་བསྟན་ཡར་ཤོག་གསུངས་ཏེ། ན་བཟའ་ཐེར་མ་རྐྱང་པ་ཡང་ངེ་བ་གཅིག་གསོལ་ཏེ། དགའ་སྟོན་རྡོར་གྲགས་དང་། གཞན་བཞི་ཙམ་དང་བཅས་འདིའི་སྟེང་ན་ས་ཕྱོགས་ཤིན་ཏུ་ཉམས་དགའ་བ་ཞིག་ཡོད་དགོངས་ཕེབས་པས་ཐང་ཉེག་དེར་ཕེབས་པ་དང་མནལ་སད།
ཅེས་རྗེ་བཙུན་གྱི་རྣམ་ཐར་མནལ་ལམ་མ་ལས་མཚན་ལྟས་ཀྱིས་མཚོན་པའི་རྗེ་བཙུན་ཉིད་ལ་བཟོད་པ་ཐོབ་པ་སོགས་ཀྱི་སློབ་མ་བྱུང་ཚུལ་དང་བཅས་གསུངས་པ་དང་མཚུངས་པར་སྣང་བས་ཆེས་རྨད་དུ་བྱུང་བའི་མཚན་ལྟས་སོ། ། གཞན་ཡང་རྗེ་འདི་ཉིད་ཀྱི་ཕྱག་མཛོད་ཞིང་གཤེགས་དེ་ཐུགས་རྗེའི་སྤྱན་རས་ཀྱིས་ཀུན་ཏུ་འཚོ་བའི་སྟོབས་ཀྱིས་མཁའ་སྤྱོད་བརྙེས་པའི་མཚན་མ་ཡོངས་ལ་གསལ་བ་ཞིག་བྱུང་ན་དགོངས་པའི་དུས། གཞན་ཉམས་རྟོགས་དང་ལྡན་པའི་སྒྲུབ་པ་པོ་མང་པོ་ལ་ཉིད་ཀྱི་དམོད་ནས་རེ་སྩལ། ཐུགས་ཀྱིས་དམོད་རེ་ཡང་འདོར་བ་མཛད་ནས་ཕྱག་མཛོད་དེ་གང་ན་འཁྲུངས་ཡོད་ཀྱི་རྨི་ལམ་ལྟས་བསྒུག་ཏུ་འཇུག་པ་གནང་བའི་ཚེ། ཁ་བ་ལྷས་ཀྱི་དཔོན་སློབ་ཀྱི་མནལ་ལམ་དུ་བུད་མེད་མཁའ་འགྲོའི་རྟགས་ཅན་ཞིག་བྱུང་ནས། མཁའ་སྤྱོད་ཟེར་བའི་སྒྲ་ལྷང་ལྷང་བ་གཉིས་དང་། རིག་འཛིན་ཟེར་བའི་སྒྲ་མི་ཆེ་ཙམ་གཉིས་གྲགས་པ་ཞིག་དང་། རྗེ་འདིའི་ཞབས་འབྲིང་བ་དགེ་སློང་གཙང་མ་ཞིག་ལ། ཕྱག་མཛོད་དེ་ཉིད་མཁའ་སྤྱོད་དུ་ད་ལྟ་ཐེགས་སོང་ཟེར་ཞིང་། འོད་ཀྱི་ལམ་ཞིག་ལ་བར་སྣང་ལ་ཡེ་རེ་བྱོན་པའི་མནལ་ལམ་དང་།
དེ་བཞིན་དུ་གཞན་ཞིག་ལ་ཡང་རྨི་ལྟས་ཡ་མཚན་ཅན་མང་དུ་བྱུང་སྣང་བ་སོགས་ནི། ཕྱག་མཛོད་ཞིང་གཤེགས་དེ་ཉིད་དུས་དེར་མཁའ་སྤྱོད་དུ་ཐུགས་རྗེ་ཆེན་པོའི་ཕྱག་གིས་འདྲེན་པར་མཛད་པའི་མཚན་མར་ངེས་སོ། ། ལྷག་པར་རྗེ་ཉིད་ལྷོ་རོང་ནས་ས་སྐྱར་ཕེབས་པའི་ནངས་པ་དེ་ཁོ་ན་ལ། སྒོ་རུམ་ཡེ་ཤེས་མགོན་པོའི་དྲུང་དུ་ཕྱག་མཛོད་ཞིང་གཤེགས་དེ་བདེ་བ་ཅན་དང་། མཁའ་སྤྱོད་གཉིས་འགྲུབ་མ་འགྲུབ། སྐུའི་སྐྱེ་བ་ལྔ་དྲུག་གམ་གསུམ་ལ་སོགས་པ་ལས་ཉོན་གྱི་སྐྱེ་བ་ལེན་དགོས་མི་དགོས་ཏེ། ཚན་པ་བརྒྱད་གསུང་བརྟག་མཛད་པས། མཁའ་སྤྱོད་དང་བདེ་བ་ཅན་འགྲུབ་ཟེར་བའི་ཟན་རིལ་གཉིས་སྐུ་པང་དུ་དུས་གཅིག་ལ་བབས་བྱུང་བ་ན། རྗེ་ཉིད་ཀྱི་དགོངས་པ་ལ། སྔར་ངེད་རང་ལ་རྨི་ལམ་བྱུང་བ་དང་མཐུན་པར།
བདེ་བ་ཅན་ནམ་མཁའ་སྤྱོད་གང་རིགས་སུ་སྐྱེས་ནས་གཏན་གྱི་བདེ་བ་ལ་འཁོད་པ་ལ་ཐེ་ཚོམ་མི་འདུག་སྙམ་དེ་ནུབ་ནས་ཐུགས་བདེ་འབོལ་གྱིས་སོང་བ་ཞིག་བྱུང་གསུངས་པ་རྗེ་ཉིད་ཀྱི་གསུང་ལས་ཐོས་པས། འདི་ལྟ་བུ་ནི་བླ་མའི་ཐུགས་རྗེ་དང་སློབ་མའི་དད་པ་འཛོམས་ན། རང་རེ་ཀུན་ཀྱང་དེ་འདྲའི་སྐལ་བ་བཟང་པོ་དང་རྗེས་སུ་མཐུན་པར་འདི་ཕྱིའི་དོན་ཆེན་པོ་བདེ་བླག་ཏུ་འགྲུབ་པ་ལ་ཡིད་གཉིས་མི་དགོས་པར་སྣང་བས། ཀུན་ཀྱང་དགའ་བ་སྒོམ་ཞིང་གསོལ་བ་འདེབས་པ་ལ་བརྩོན་པར་རིགས་སོ། ། དེ་ནས་རྣམ་འདྲེན་དམ་པ་འདི་ཉིད་དགུང་ལོ་ང་གཉིས་སུ་ཕེབས་པ་ཀུན་འཛིན་ཞེས་པ་ས་ཕོ་བྱི་ལོའི་ཧོར་ཟླ་གཉིས་པའི་ནང་དུ་ལྷོ་ནང་ནས་གདན་ས་ཆེན་པོར་ཕེབས་ཏེ། དུས་མདོས་ཆེན་མོ་འགྱངས་པ་ཟླ་བ་དེའི་མཇུག་ལ་གནང་། དེའི་གནམ་གང་ལ་བསྐང་གསོ་བརྒྱ་ཚར་དང་། གསུམ་པའི་ཚེས་གཅིག་ལ་མགོན་པོ་མངའ་གསོལ་དང་། ལོ་གསར་གྱི་དགའ་སྟོན་སོགས་སྔར་རྒྱུན་བཞིན་མཛད་རྗེས། ཆོས་སྡེ་ལྷོ་བྱང་གི་གྲྭ་རིགས་སོགས་ཆོས་ཉན་བརྒྱ་ཕྲག་ཙམ་ལ་སྨན་བླ་མཆེད་བདུན་གྱི་རྗེས་གནང་།
མདོ་བརྒྱད་བརྒྱ་པ། ཞི་བ་འཚོས་མཛད་པའི་མདོ་ཆོག་དང་། དེའི་འགྲེལ་པ་ཉིད་ཀྱིས་མཛད་པའི་ལུང་བཅས། འཇམ་དབྱངས་དཀར་པོའི་རྗེས་གནང་། རྣམ་རྒྱལ་གྱི་རྗེས་གནང་སོགས་སོ་སོའི་ཡིག་ལུང་དང་བཅས་པ་སོགས་ཀྱི་གསུང་ཆོས་ཀྱི་བཀའ་དྲིན་ཟླ་ཕྱེད་ཙམ་གྱི་བར་ལ་སྩལ། དེ་ནས་ལོ་དེའི་སྟོན་རྒྱལ་རྩེ་ནས་ཞབས་དྲུང་དུ་བླ་མ་རིན་པོ་ཆེ་ངག་དབང་བསོད་ནམས་རྒྱལ་མཚན་དྲུང་དཔོན་སློབ་གསུམ་དང་། ངམ་རིང་མཁན་རིན་པོ་ཆེ་ཀླུ་སྒྲུབ་དར་རྒྱས་པ་དཔོན་སློབ། གདོང་ཁའི་དབུ་བྱེད་དང་། གྲྭ་པ་འགའ་ཞིག་སོགས་ཕྱོགས་ནས་བྱོན་པ་མང་པོ་དང་། དེ་ཉིད་ཀྱི་ཐུགས་སྲས་ངག་དབང་བསོད་ནམས་དབང་ཕྱུག་གྲགས་པ་རྒྱལ་མཚན་དཔལ་བཟང་པོ་དང་།
གཞན་ཡང་གདན་ས་འདི་ཉིད་ཀྱི་བླ་རིགས་རྣམས་དང་། ཆོས་སྡེ་ལྷོ་བྱང་གི་གྲྭ་པ་བགྲེས་ཐོག་བརྒྱ་ཙམ་སོགས་ཆོས་གསན་བརྒྱ་ཕྲག་ལྷག་ཙམ་ཞིག་ལ། རྗེ་བཙུན་ས་སྐྱ་པའི་ཡབ་ཆོས་ཀྱེ་རྡོར་རྒྱུད་གསུམ་གྱི་བཤད་བཀའ་དང་། དག་ལྗོན་སྤྱི་གསུམ་སོགས་རྒྱུད་ཀྱི་ཡིག་སྐོར་བསམ་གྱིས་མི་ཁྱབ་པའི་ལུང་བཀའ། ས་སྐྱ་པའི་ཐུན་མོང་མ་ཡིན་པའི་བསྟན་སྲུང་རྡོ་རྗེ་གུར་གྱི་མགོན་པོའི་སྲུང་འཁོར་རྡོ་རྗེ་བྲག་རྫོང་མའི་ཕྱི་ནང་གསང་གསུམ་གྱི་ཁྲིད་བཀའ་དང་། རྩ་གསུམ་འཁོར་ལོ་ལ་བརྟེན་པའི་རྫོགས་རིམ་ཟབ་མོ། ནང་ཁྲིད་ཐུན་མོང་དང་ཐུན་མོང་མ་ཡིན་པ། གསང་ཁྲིད་དུ་གྲགས་པ། མགོན་པོད་མེ་འབར་མ་ཚར་ཆེན་ཆོས་ཀྱི་རྒྱལ་པོའི་དཀར་ཆག་ནང་བཞིན་གྱི་ལུང་། སྙན་བརྒྱུད་གླེགས་བམ་གྱི་ལུང་དཀར་ཆག་ནང་བཞིན་སོགས་ལུང་གི་རིགས་མང་པོ་ཞིག་དང་བཅས་ཟླ་བ་གཅིག་གི་བར་དུ་ཆོས་ཀྱི་འཁོར་ལོ་བསྐོར་བར་མཛད།
དེ་ཡང་རྒྱུད་བཤད་དང་བྲག་རྫོང་མའི་ཁྲིད་སོགས་ཕལ་ཆེར་ཐམས་ཅད་ལ་གནང་ནས། ཟབ་མོའི་ཡང་རྩེ་ནང་ཁྲིད་དང་། སྙན་བརྒྱུད་གླེགས་བམ་གྱི་ལུང་སོགས་ཤིན་ཏུ་ཟབ་པ་འདི་རྣམས་ཆོས་སྐྱོང་གཉན་པའི་སྟོབས་ཀྱིས་བླ་མ་གོང་མ་རྣམས་བཅུ་ཕྲག་ལས་ལྷག་པ་མི་གནང་བའི་བཀའ་རྒྱ་དང་། ཕྱག་ལེན་དམ་པར་མཛད་པ་ཞིག་ཡོད་པ་བཞིན། དམ་པ་འདིས་ཀྱང་སྤྱིར་གསང་ཁྲིད་མཛད་ན་ཉེས་སྐྱོན་ཡོད་མེད་དང་། དེ་ཡང་གྲངས་མི་ཉུང་ཙམ་ལ་སྩལ་བས། ཆོས་སྐྱོང་མི་དགྱེས་པ་འབྱུང་མི་འབྱུང་སོགས་ཀྱི་གསུང་བརྟག་ཅིག་གནང་བ་ལེགས་ཚུལ་གཞན་གྱིས་ཞུས་ཀྱང་། རྗེ་ཉིད་ཀྱིས་བླ་མ་དཀོན་མཆོག་ཆོས་སྐྱོང་དང་བཅས་པ་ལ་ཐུགས་གཏད་ཀྱི་མཚན་ལྟས་གཟིགས་པར། དེ་ནུབ་ཉིད་ཀྱི་རྣམ་འདྲེན་དམ་པ་འཇམ་མགོན་གྲུབ་པའི་དཔའ་བོ་བསོད་ནམས་དབང་པོ་དེ་ཉིད་སྐུ་གཟི་མདངས་འབར་ཞིང་ཞབས་གཉིས་ལ་རྩིད་པའི་ཞབས་ཟོན་སྔོན་ཞལ་བཞུགས་པའི་སྐབས་ལ་ལར་བཞེས་ཀྱིན་ཡོད་པ་བཞིན་གསོལ་བའི་ཞབས་གཉིས་ཀ་རྗེ་བླ་མ་འདི་ཉིད་ཀྱི་དབུ་ཐོག་ཏུ་བཞག་སྟེ། བླ་མ་བརྒྱུད་པའི་མཚན་ནས་སྨོས་ཏེ་བཀའ་བསྒོ་བྱིན་རླབས་ཤིན་ཏུ་སྨིན་རྒྱས་སྩལ་པའི་མནལ་ལམ་གསལ་བར་ཤར་ཏེ།
ནངས་པར་ད་ལམ་མགོན་པོའི་གསང་ཁྲིད་འདི་འདིར་འདུས་ཐམས་ཅད་ལ་བྱས་ཀྱང་ཆོས་སྐྱོང་གི་འཚུབ་སོགས་མི་འབྱུང་བར་རྨི་ལྟས་དེ་ཉིད་ཀྱིས་གདེངས་ཁེལ་དུ་མཚོན་པར་འདུག་ཀྱང་། སླད་མར་ཆོས་སྐྱོང་གི་ཆོས་སྐོར་འདི་རྣམས་གཞན་གྱིས་བབ་ཆོལ་དུ་སྟོན་པའི་དཔེར་བྱས་དོགས་ཡོད་པས། ད་ལམ་ལྔ་བཅུ་ཙམ་ལ་བྱེད་དགོས་པ་འདུག་གསུངས་ནས་རྫོགས་པར་སྩལ་ཅིང་། ལོ་དེའི་ཧོར་ཟླ་བཅུ་གཅིག་པའི་ནང་དུ་ཐུགས་སྲས་འཇམ་པའི་དབྱངས། གདན་ས་ཆེན་པོ་འདི་ཉིད་ཀྱི་བླ་དཔོན་རྣམས་དང་། ཆོས་འཁོར་ལྷུན་པོ་ནས་རྗེའི་དྲུང་། རྩེ་ཆེན་ནས་མི་དབང་ལྕམ་སྲིང་། འདི་ཀའི་ཆོས་སྡེ་ལྷོ་བྱང་གི་གྲྭ་རིགས་སོགས་སྐྱ་སེར་བརྒྱ་ཕྲག་དུ་མ་ལ། གུ་རུ་དྲག་དམར་ཉང་ལུགས་ཀྱི་དབང་བསྐུར་ཟབ་མོ་ལེགས་པར་སྩལ་ཏེ། དེ་དུས་ནུབ་གཅིག་མནལ་ལམ་དུ་ལྷ་ཆེན་རིག་འཛིན་ཕོ་བྲང་གི་གཟིམ་ཁང་རབ་གསལ་འོག་མའི་ལྷོ་རྩར་མུན་ཐེབས་སེ་པ་ཞིག་ལ།
བར་དོ་ན་བཞུགས་པའི་ཐུགས་སྣང་དང་བཅས་ཞབས་དྲུང་ན་ཉིད་ཀྱི་ཡབ་རྗེ་གྲགས་པའི་མཚན་ཅན་གྱི་ཞབས་འབྲིང་བ་ཆེན་པོ་ཆོས་རྗེ་ལྷ་འབྱོར་དྲུང་དང་། ཉིད་ཀྱི་མཆོད་དཔོན་སྨོན་ལམ་རིན་ཆེན་གཉིས་འདུག་པ་ལ་ཁྱེད་རྣམས་ལ་འཇིགས་སྐྲག་གི་སྣང་བ་མི་འདུག་གམ་གསུངས་པ་ལ། ཁོང་གཉིས་ཀྱིས་མི་འདུག་ཚུལ་ཞུས་པར། འོ་ན་དེ་ངའི་མཐུ་ཡིན་མོད་གསུང་བ་སྙམ་མཛད་པའི་མོད་ལ། གཟིམ་ཁང་དེའི་བྱང་གི་ལྡེབས་རིས་ལ་ས་བིར་ཞལ་སྤྲོད་ཡོད་པའི། ས་ཆེན་གྱི་སྐུ་དེ་ལ་གང་ནས་ཤར་མེད་པའི་འོད་ཆེན་པོ་ཅིག་སྐྱ་གསལ་ཏེ་བྱུང་བ་དེ་ལས། འོད་དཀར་པོ་ཞིག་རྗེ་དཔོན་སློབ་ཕྱོགས་ལ་སྐྱ་ནར་གྱིས་བྱུང་བ། དེའི་སྟེང་རྗེ་ཉིད་ཕེབས་ཏེ། ཐུགས་དགའ་བདེ་ཆེ་ཞིང་དེ་ཉིད་བླ་མའི་བཀའ་དྲིན་ཡིན་ཚུལ་གྱི་ཉམས་དབྱངས་ཤིག་མཛད་ཀྱིན་འདུག་པའི་ཚིག་འགའ་ཞིག་ནངས་པར་ཡང་ཐུགས་དྲན་གསོས་པ་བྱུང་བ་རྗེས་སུ་བསྙེལ་འདུག་གསུངས་པ་འདི་ལྟ་བུ་ནི། གང་ཟག་སོ་སྐྱེ་རྣལ་འབྱོར་ལམ་པ་ཞིག་ཡིན་ཀྱང་།
རྨི་ལམ་དང་བར་དོའི་རྣལ་འབྱོར་ལ་གདེང་ཐོབ་པའི་མཁའ་སྤྱོད་རིག་འཛིན་གྱི་གྲོང་དུ་ཡུད་ཀྱིས་ཆས་པའི་མཚན་མ་ཡང་དག་པར་སྣང་བས་ཤིན་ཏུ་ངོ་མཚར་བའི་གནས་སུ་སྣང་ཞིང་། དེ་ནས་སྔགས་འཆང་བླ་མ་ཐམས་ཅད་མཁྱེན་པ་ཆེན་པོ་འདི་ཉིད་དགུང་གྲངས་བཅུ་ཕྲག་ལྔ་དང་གསུམ་གྱི་པད་དཀར་གསར་དུ་བཞད་པ་སྐལ་ལྡན་གྲངས་མེད་རྐང་དྲུག་པའི་ཚོགས་ཀྱི་སྙིང་གི་དགའ་སྟོན་གྱི་དཔྱིད་དུ་འགལ་བ་ཞེས་པ་ས་མོ་གླང་གི་ལོ་འཇམ་མགོན་བླ་མ་ཉིད་ཀྱི་ཐུགས་ཀྱི་ཡེ་ཤེས་ལས་གཉིས་སུ་མེད་པའི་གདུང་སྲས་འཇམ་པའི་དབྱངས་ངག་དབང་བསོད་ནམས་དབང་ཕྱུག་གཙོ་བོར་གྱུར་པའི་གདན་ས་ཆེན་པོ་འདི་ཉིད་ཀྱི་བླ་དཔོན། གྲྭ་བཙུན་སོགས་དང་། གཞན་ཡང་མདར་གྲང་མོ་ཆེ་ནས་ངམ་རིང་མཁན་ཆེན་ཀླུ་སྒྲུབ་དར་རྒྱས་དང་། ཆོས་འཁོར་ལྷུན་པོ་ནས་རྗེའི་དྲུང་གདན་ས་པ། བཟང་ལྡན་ཆོས་སྡེའི་གྲྭ་ཚང་རྔོད་དགོན་པ་སོགས་ཀྱི་སློབ་དཔོན་པ་དཀོན་མཆོག་རྒྱ་མཚོ། རྩེ་ཆེན་ནས་མིའི་དབང་པོ་རྣམ་རྒྱལ་རྡོ་རྗེ་ལྕམ་སྲིང་། གླིང་ཁ་བདེ་བ་ཅན། ལུང་ཆུང་སོགས་མུས་ཕྱོགས་ཀྱི་གྲྭ་པ་མང་པོ་དང་། གསེར་མདོག་ཅན།
ཐུབ་བསྟན་རྣམ་རྒྱལ་སོགས་ཀྱི་གྲྭ་པ་ཁ་རེ། གདོང་ཁ། ལུ་པ་སོགས་གཞིས་བྱེས་ཀྱི་ཆོས་ཉན་སུམ་བརྒྱ་ལྷག་ཙམ་ལ། གདན་ས་ཆེན་པོའི་གཙུག་ལག་ཁང་དབུ་རྩེ་རྙིང་མར་འཇམ་དབྱངས་གཟི་འོད་འབར་བའི་དྲུང་ག་ལ་བ་དེར། རྗེ་བཙུན་ས་སྐྱ་པ་རྣམས་ཀྱི་ཡབ་ཆོས། ཡེ་ཤེས་ཀྱི་མཁའ་འགྲོ་རྡོ་རྗེ་བདག་མེད་མའི་ཐུགས་བཅུད། འཇིགས་བྲལ་རྣལ་འབྱོར་དབང་ཕྱུག་གི་ཞལ་གདམས། གསུང་ངག་རིན་པོ་ཆེ་ལམ་འབྲས་བུ་དང་བཅས་པའི་གདམས་པ་ཟབ་མོ་ཚོགས་བཤད་ཀྱི་ཟབ་ཁྲིད་ཞིབ་ཅིང་འགྲིལ་ལ་མཐའ་ཆོད་པ། ཟབ་མོ་སློབ་བཤད་ལམ་སྐོར་ཕྱི་མ་བརྒྱད་ཀྱི་ལུང་ཁྲིད་དང་བཅས་ལེགས་པར་སྩལ་ཏེ། རྒྱབ་ཆོས་ལུང་གི་ཚོགས་བསམ་པར་དཀའ་བ་ཞིག་གནང་བ་ཡིན་ལ།
དེ་ཡང་ལུང་གི་རྣམ་གྲངས་ལ། ཐོག་མར་སྔོན་འགྲོ་སྣང་གསུམ་གྱི་ཁྲིད་རྗེས་སུ་འབྲེལ་བར། བླ་མ་བརྒྱུད་པའི་རྣམ་པར་ཐར་བ། རྗེ་བཙུན་གྱིས་མཛད་པའི་བླ་མ་རྒྱ་བོད་ཀྱི་ལོ་རྒྱུས། དམར་གྱིས་མཛད་པའི་ཞིབ་མོ་རྣམ་དག ས་ཆེན་གྱི་རྣམ་ཐར་དང་རྩེ་མོའི་རྣམ་ཐར་ཚངས་སྤྱོད་མ་དང་། ཁྱོད་ཉིད་མ་མཆན་མ་རྗེ་བཙུན་གྱིས་མཛད་པ། རྗེ་བཙུན་གྱི་རྣམ་ཐར་མནལ་ལམ་མ་དང་དེའི་རྣམ་ཐར་ས་པཎ་གྱིས་མཛད་པ། ས་པཎ་གྱི་རྣམ་ཐར་འཕགས་པས་མཛད་པ་དང་ལྷོ་པས་མཛད་པ། འཕགས་པའི་རྣམ་ཐར་ཤར་ཆེན་གྱིས་མཛད་པ་དང་བྱང་གཞོན་གྱིས་མཛད་པ།
ཚོགས་ཉན་གྱི་རྣམ་ཐར་བར་སྟོན་གྱིས་མཛད་པ། ཉན་ཆེན་པའི་རྣམ་ཐར་དཀར་བྲག་པས་མཛད་པ། ཞང་པའི་རྣམ་ཐར་དཔལ་ལྡན་པས་མཛད་པ། བྲག་ཕུག་པའི་རྣམ་ཐར་རི་ཁྲོད་པས་མཛད་པ། བླ་མ་དམ་པའི་རྣམ་ཐར་དཔལ་ལྡན་པ་དང་ཀརྨ་བྱམས་ཆོས་པས་མཛད་པ། རི་ཁྲོད་པའི་རྣམ་ཐར་དཔལ་ལྡན་པས་མཛད་པ། དཀར་པོ་བྲག་པའི་རྣམ་ཐར་ཁོང་རང་གིས་མཛད་པ། དཔལ་ལྡན་པའི་རྣམ་ཐར་མུས་ཆེན་གྱིས་མཛད་པ། གྲུབ་ཆེན་དང་ཤར་ཆེན་པ་གཉིས་ཀྱི་རྣམ་ཐར་རྡོ་རྗེ་འཆང་གིས་མཛད་པ། རྡོ་རྗེ་འཆང་གི་རྣམ་ཐར་ཁ་སྐོང་དང་བཅས་པ་མུས་ཆེན་གྱིས་མཛད་པ།
མུས་ཆེན་གྱི་རྣམ་ཐར་རྩ་འགྲེལ་ཀུན་མཁྱེན་གྱིས་མཛད་པ། ཀུན་མཁྱེན་གྱི་རྣམ་ཐར་སངས་རིན་པས་མཛད་པ། ཡོངས་འཛིན་གྱི་རྣམ་ཐར་མུས་ཆེན་སངས་རིན་དང་། རྗེ་དཀོན་མཆོག་ལྷུན་གྲུབ་ཀྱིས་མཛད་པ་གཉིས། སངས་རིན་པའི་རྣམ་ཐར་ས་ལོས་མཛད་པ། ས་ལོའི་རྣམ་ཐར་དཀོན་མཆོག་ལྷུན་གྲུབ་ཀྱིས་མཛད་པ། དཀོན་མཆོག་ལྷུན་གྲུབ་ཀྱི་རྣམ་ཐར་དཀོན་མཆོག་དཔལ་ལྡན་པས་མཛད་པ། སྔགས་འཆང་ཆེན་པོའི་རྣམ་ཐར་ཉིད་ཀྱིས་མཛད་པ། དཀོན་མཆོག་རྒྱ་མཚོའི་རྣམ་ཐར་བྱམས་པ་རབ་བརྟན་པས་མཛད་པ། འཇམ་དབྱངས་སྐུ་མཆེད་དང་རྗེ་མུས་ཆེན་གྱི་རྣམ་ཐར་ཉིད་ཀྱིས་མཛད་པ།
བདག་ཆེན་བློ་གྲོས་པའི་རྣམ་ཐར་དང་རྡོ་རིང་ཀུན་སྤངས་པའི་རྣམ་ཐར་ཚར་ཆེན་གྱིས་མཛད་པ་སོགས་སྔོན་ཆད་ལམ་འབྲས་པ་སུས་ཀྱང་སྟབས་གཅིག་ཏུ་མ་གནང་བའི་ལམ་འབྲས་བླ་མ་བརྒྱུད་པ་སོ་སོའི་རྣམ་ཐར་ཤིན་ཏུ་མང་བ་དང་། གཞན་ཡང་དཔལ་ལྡན་བླ་མ་དམ་པས་མཛད་པའི་ཁྲིད་ཡིག་སྦས་དོན་གསལ་བ། འཇམ་དབྱངས་སངས་རིན་པས་མཛད་པའི་དངོས་གྲུབ་འབྱུང་གཏེར། དཀོན་མཆོག་ལྷུན་གྲུབ་ཀྱིས་མཛད་པའི་མཛེས་རྒྱན་གཉིས། མཁས་པའི་དབང་པོ་ཀླུ་སྒྲུབ་རྒྱ་མཚོས་མཛད་པའི་སློབ་བཤད་ཀྱི་ཁྲིད་ཡིག་ཆ་ཚང་བ་སོགས་ཁྲིད་ཡིག་མང་པོའི་ལུང་དང་། བླ་མ་ས་སྐྱ་པ་ཆེན་པོས་རྡོ་རྗེའི་ཚིག་གི་རྣམ་འགྲེལ་བཅུ་གཅིག་མཛད་པའི་ནང་ནས་མཆོག་ཏུ་གྱུར་པ་རིགས་སྲས་རྗེ་བཙུན་སྐུ་མཆེད་དང་། ཐུགས་སྲས་གཉན་ཕུལ་བྱུང་བའི་དོན་དུ་མཛད་པའི་གཞུང་བཤད་སྲས་དོན་མར་གྲགས་པ་དང་། འཇམ་མགོན་ས་པཎྜི་ཏ་ཆེན་པོའི་གསུང་བྲིས་པ་དམར་ཆོས་ཀྱི་རྒྱལ་པོས་མཛད་པའི་གཞུང་བཤད་དམར་མ། དཔལ་ལྡན་བླ་མ་དམ་པ་བསོད་ནམས་རྒྱལ་མཚན་གྱིས་མཛད་པའི་མན་ངག་གི་གཏེར་མཛོད་སོགས་གཞུང་བཤད་དུ་མ་དང་། ལམ་འབྲས་གླེགས་བམ་དང་།
པོད་དམར་མ་དཀར་ཆག་ནང་བཞིན་གྱི་ལུང་། ངོ་མཚར་སྣང་བ། བསྟན་པ་རྒྱས་པའི་ཉི་འོད། ཀླུ་སྒྲུབ་རྒྱ་མཚོས་མཛད་པའི་སློབ་བཤད་ཆོས་འབྱུང་། ཉིད་ཀྱིས་མཛད་པའི་ལམ་འབྲས་ཆོས་འབྱུང་རྒྱས་པ་དང་། བསྡུས་པ་ཚིགས་བཅད་མ། བར་སྟོན་ཟིན་བྲིས་སོགས་གསུང་ངག་བྱུང་ཚུལ་གྱི་ཡི་གེ་མང་པོ། བླ་མ་དམ་པའི་པོད་ནག་མ་ལྷག་མ་རྣམས་ཀྱི་ལུང་། རྡོ་རྗེ་འཆང་གིས་མཛད་པའི་བསྐྱེད་རིམ་གནད་ཀྱི་ཟླ་ཟེར། ཀུན་མཁྱེན་ཆེན་པོས་མཛད་པའི་མན་ངག་རྣམ་བཤད།
ཉིད་ཀྱིས་མཛད་པའི་ཀྱེ་རྡོར་སྒྲུབ་ཐབས་ཀྱི་རྣམ་བཤད་མཆན་མང་པོ། ཀུན་མཁྱེན་ཆེན་པོའི་ལུས་དཀྱིལ་བདེ་ཆེན་བཅུད་ཀྱི་སྙིང་པོ་སོགས་ཕྱི་ནང་བསྐྱེད་རིམ་རྣམ་བཤད་དུ་མ་དང་། རྗེ་བཙུན་ཆེན་པོས་མཛད་པའི་རྩ་ལྟུང་འཁྲུལ་སྤོང་། ཉིད་ཀྱིས་མཛད་པའི་རྩ་ལྟུང་འཁྲུལ་སྤོང་གི་རྣམ་བཤད། ངོར་རྫོང་གྲུབ་མཐའི་རྣམ་འབྱེད། མཁན་ཆེན་ངག་དབང་ཆོས་གྲགས་ཀྱིས་མཛད་པའི་གསུང་ངག་གི་དྲི་བའི་རང་ལན་སོགས་དང་། གཞན་ཡང་གསུང་ངག་སྐོར་གྱི་ཡིག་ཕྲན་མང་པོའི་ལུང་དང་བཅས་པའི་ལུང་གི་རིགས་མཐའ་ཡས་པ་ཞིག་གི་བཀའ་དྲིན་དང་། ལམ་སྦས་བཤད་མ་གཏོགས་གསུང་ངག་གི་ཆ་ལག་ཡོངས་སུ་རྫོགས་པ། གཞན་དོན་སྒྲུབ་པའི་ལུང་སྦྱིན་པ་དང་། རྗེ་ས་ཆེན་གྱི་གསུང་ལས།
གསང་སྔགས་སྤྱོད་པའི་རྣལ་འབྱོར་པས། ། དམ་པའི་གསུང་བཞིན་སྒྲུབ་འདོད་ཅིང་། ། དངོས་གྲུབ་མྱུར་དུ་ཐོབ་འདོད་ན། ། ཐོག་མར་བླ་མའི་མཛད་སྤྱོད་གསང་། ། རྗེས་གནང་མན་ངག་བསྐྱེད་རྫོགས་གསང་། ། བླ་མས་བཏགས་པའི་གསང་མཚན་གསང་། ། དངོས་གྲུབ་སྟེར་བའི་ཡི་དམ་གསང་། ། མཁའ་འགྲོས་ལུང་བསྟན་མཚན་མ་གསང་། ། བདུད་རྩི་ལྔ་ཡི་དམ་ཚིག་གསང་། ། ཉམས་ལས་བྱུང་བའི་དྲོད་རྟགས་གསང་། །
བྱིན་རླབས་ཞུགས་པའི་དུས་ཚོད་གསང་། ། གྲོལ་བྱེད་ལྷན་སྐྱེས་ཡེ་ཤེས་གསང་། ། རྟོག་མེད་སྤྱོད་པ་ཤུགས་བྱུང་གསང་། ། ཞེས་པ་ལྟར། གསང་བ་བཅུའི་རྒྱས་བཏབ་དང་བཅས་ཟླ་བ་གསུམ་གྱི་བར་དུ་ཆོས་ཀྱི་འཁོར་ལོ་རྒྱ་ཆེན་པོ་བསྐོར་བར་མཛད་པ་ཡིན་ནོ། ། དོན་དེ་དག་ལ་འདི་སྐད་སྨྲ་སྟེ། རྡོ་རྗེ་འཕྲེང་བ་ཀྲི་ཡ་ལྷའི་ཞིང་ཁམས། ། གཉིས་ཀྱིས་ལྷག་པའི་སྦྱོང་རྒྱུད་དཀྱིལ་འཁོར་བཅུ། ། དགྱེས་རྡོར་རྣམ་བཞི་ནག་པོ་ཆེན་པོ་ཡི། ། དཀྱིལ་འཁོར་གཉིས་བཅུ་བདེ་ཅན་ཞིང་ཁམས་བཀོད། །
བཅུ་ཕྲག་དྲུག་གིས་ལྷག་པའི་བརྒྱ་ཕྲག་དང་། ། གྲངས་མེད་ལྷ་དང་བླ་མའི་སྣང་བརྙན་ཚོགས། ། ངོ་མཚར་རི་མོར་བྲིས་ཏེ་ཡེ་ཤེས་ལྷ། ། དགུག་གཞུག་རབ་ཏུ་གནས་པའི་དགེ་ལེགས་བསྟར། ། བདུད་རིགས་ཆུ་འཛིན་མཛེས་སྐུ་ཉི་མའི་གཟི། ། འཕྲོག་པས་བྲེལ་ཡང་ལེགས་བྱས་བསེར་བུ་ཡི། ། རིང་བུས་སྐྱེ་འགྲོའི་བསོད་ནམས་ཡངས་པའི་མཁར། ། མཛད་པའི་འོད་འཕྲེང་སྟོང་འབར་ཨ་ལ་ལ། ། གྲུབ་པའི་རྩིབས་སྟོང་ལྡན་པའི་འཁོར་ལོས་སྒྱུར། ། མཐུ་སྟོབས་རིན་ཆེན་བདུན་གྱི་དབང་ཕྱུག་རྗེའི། །
རབ་མཛེས་སྐུ་བརྙན་རྨད་བྱུང་ཆོས་སྐུའི་རྟེན། ། ཉེར་བསྐྲུན་མཆོད་སྤྲིན་རྒྱ་མཚོས་རྟག་པར་མཆོད། ། བླང་དོར་ཚུལ་ལ་དུད་ཅིང་འགྲོ་བའི་མི། ། གཞན་སྲོག་ཟ་ལ་སྲིན་པོའི་ངང་ཚུལ་ཅན། ། ཆོས་མིན་མུན་དུ་འཐིབ་པ་མོན་གྱི་ཡུལ། ། དེར་ནི་མི་ཟད་དུཿཁ་མངོན་འབར་བ། ། ན་རག་དམྱལ་བའི་མེ་ལྕེས་ཉམ་ཐག་པའི། ། གྲངས་མེད་འགྲོ་ལ་མི་འཇིགས་སྐྱབས་ཀྱི་སྦྱིན། ། མཉམ་པ་མེད་པའི་བཀའ་དྲིན་རིས་མེད་སྩལ། ། བསྟོད་བཀུར་བསྔགས་པའི་ཅ་ཅོ་དེ་ན་འཕེལ། །
སྐྱེ་བ་ཀུན་ཏུ་གང་གི་འཕྲིན་ལས་པ། ། ལེགས་སྨོན་རྡོ་རྗེའི་ཞབས་པས་དམ་བཅིང་ཞིང་། ། བརྩེ་བའི་སྤྱན་རས་ཀྱིས་འཚོ་རིག་པ་འཛིན། །

པུ་ཎྱ་རཥྨི་འཕྲོག་བྱེད་དྲང་སྲོང་ཟོལ། ། ཡོངས་འཛིན་མཁའ་ལྡིང་དབང་པོའི་ཐུགས་རྗེ་དང་། ། རླབས་ཆེན་དགེ་ཚོགས་འདབ་གཤོག་གིས་བཏེགས་ཏེ། ། མཁའ་སྤྱོད་འཆི་མེད་གྲོང་དུ་ཡུད་ཀྱིས་བསྐྱལ། ། ཚུལ་དེ་བསམ་ན་དད་པའི་ཆུ་གཏེར་གཡོ། ། རིན་ཆེན་བདེ་གཤེགས་བདུན་དང་འཇམ་པའི་དཔལ། ། བྱིན་གྱིས་རློབ་པའི་རྗེས་གནང་ལུང་བཅས་དང་། ། ཟབ་ལས་ཡང་ཟབ་ནག་པོ་ཆེན་པོ་ཡི། ། མན་ངག་ཟབ་དགུའི་བཅུད་དང་རྒྱུད་ཀྱི་དོན། ། རོ་བརྒྱ་ལྡན་པའི་བདུད་རྩིའི་སྐལ་བ་ཅན། ། མང་པོའི་རེ་བའི་ཤེལ་གྱི་ཡོལ་གོ་བཀང་། །
བདག་མེད་མཁའ་འགྲོའི་ཞལ་གདམས་མངར་མོའི་རོ། ། འཇིགས་བྲལ་བི་རཱུའི་རྣམ་དཔྱོད་བུམ་པ་ཆེར། ། རྟག་པར་འཁྱིལ་བའི་གུར་ཀུམ་གཙང་མའི་ཆུ། ། ཁྱོད་ཀྱི་ཐུགས་བསྐྱེད་ཀུ་ཤའི་ཆུན་པོ་ཡིས། ། བླངས་ཏེ་བསགས་པའི་ལས་ཅན་བྱེ་བ་བརྒྱའི། ། མི་ཤེས་དྲི་མ་བཀྲུ་བའི་ཆོ་ག་ཡིས། ། གཉིས་ལྡན་དག་པའི་ཆོས་དབྱིངས་དཔལ་ལ་བཀོད། ། ཨེ་མ་དེ་ལྟའི་མཛད་འཕྲིན་ངོ་མཚར་གཏམ། ། ཐོས་པ་ཙམ་ཡང་དཀར་བའི་ལས་སྤྱད་ན། ། དད་གུས་ལང་ཚོ་བདོ་རྣམས་སྨོས་ཅི་འཚལ། །
དྲི་མེད་མཁྱེན་བརྩེའི་རྩ་བ་རབ་བརྟན་ཅིང་། ། དམིགས་མེད་བརྩེ་བའི་ལོ་འདབ་འབུམ་ཕྲག་རྒོད། ། ཟག་མེད་ནུས་པའི་འབྲས་བུ་གཡུར་ཟ་ལྡན། ། ཡོངས་འཛིན་དཔག་བསམ་དབང་པོས་སླར་ཡང་སྐྱོབས། ། དེ་ནས་རྗེ་ཉིད་དགུང་གྲངས་འདུལ་བ་པ་ལྟར་ན་ང་བཞིར་ཕེབས་པ་རྣམ་འགྱུར་ཞེས་པ་ལྕགས་ཕོ་སྟག་གི་ལོ་གསར་དུ་ཚེས་པའི་ཧོར་ལུགས་ཟླ་བ་བཅུ་གཅིག་པའི་ནང་དུ་བླ་མ་ས་སྐྱ་པ་ཆེན་པོའི་སྐུ་བརྙན་གསེར་ཟངས་ལས་གྲུབ་པ་སྐུ་ཚད་ཆེ་ཞིང་ངོ་མཚར་བ། ད་ལྟ་ལྷ་ཁང་མཐིལ་ན་བཞུགས་པ་འདི་ལེགས་པར་གྲུབ། ཟླ་བ་དེའི་ཡར་ཚེས་བཅུ་བཞི་གཟའ་ཚེས་ཤིས་པའི་ཉིན། རྗེ་ཉིད་དཔོན་སློབ་བཅུ་ཕྲག་གསུམ་ཙམ་གྱིས་དགྱེས་པ་རྡོ་རྗེ་ལ་བརྟེན་པའི་རབ་ཏུ་གནས་པ་རྒྱུད་སྡེ་ནས་གསུངས་པ་ལྟར་ཚུལ་བཞིན་དུ་ལྷ་ཁང་མཐིལ་ཉིད་དུ་མཛད། དེའི་ཐོ་རེངས་བླ་བྲང་བཞི་ཐོག་ནས་ལྷ་ཁང་ཆེན་མོར་རབ་གནས་ཀྱི་གསུང་ཆོག་ལ་མ་ཕེབས་ཙམ་པའི་ཚེ་མཚན་ལམ་དུ་རྗེ་ཉིད་ལྷ་ཁང་ཆེན་མོའི་ནང་དུ་ཕེབས་འདུག་པ་ལ། ཞབས་དྲུང་ན་གནས་པ་གཞན་མ་ཞིག་གིས་ཐེག་ཆེན་ཆོས་ཀྱི་རྒྱལ་པོ་ཀུན་དགའ་བཀྲ་ཤིས་ཀྱི་ཕྱག་ནས་འཁྲུལ་མེད་ཡིན་སྙམ་པའི་བྲིས་ཐང་ཧ་ཅང་མི་ཆེ་བ།
གོང་གཤམ་གྱི་རྒྱབ་ཤ་དང་བསྡོམས་ཐག་དར་དམར་རྙིང་མས་བྱས་པ་བསྒྲིལ་བ་ཞིག་ཕྱག་ཏུ་ཕུལ་བྱུང་བའི་གོང་ཤིང་གི་འོག་ཙམ་ན་དར་སྐུད་སེར་པོས་ཚེམས་རིས་འདྲ་བའི་ཡི་གེ་སེར་སྲམ་པ་ཞིག་འདུག་པ་གཟིགས་པས། འདི་འབྲི་ཁུང་པའི་ལག་ཏུ་མ་ཤོར་བ་ཁར་རྗེ་ཆེ་ཟེར་བ་སྣང་། བསྒྲིལ་བཤིག་པའི་ནང་ན་ས་ཆེན་ཡབ་སྲས་གསུམ་གྱི་སྐུ་བརྙན་ཤིན་ཏུ་མཚར་བ། གཙོ་བོ་དེའི་ཕྱག་གཡས་ན་ཤིང་འབྲས་མང་པོ་གཡུར་དུ་ཟ་བའི་ཤིང་ལོ་གཅིག་བསྣམས། གོང་གཤམ་གྱི་ངོས་དེ་ན་གུར་གུམ་གྱི་ཁུ་བ་འདྲ་བའི་ཆུ་སེར་པོ་འཛག་ལ་ཁད་པ་ཞིག་འདུག་པ་ལ། འདི་རྣམ་རྒྱལ་གྱི་གཟུངས་ཆུ་ཡིན་པ་འདུག་གསུང་བ་ཞིག་བྱུང་སྣང་བ་ནི། སྔ་མོའི་དུས་ལྷ་ཁང་ཆེན་མོ་འདི་གཞན་གྱིས་བདག་པས། ས་སྐྱ་པ་རང་གི་ཞལ་ངོ་ཡུན་རིང་པོའི་བར་དུ་དབང་རྒྱུ་མེད་པ་ཞིག་བྱུང་འདུག་པ། ཐེག་ཆེན་རིན་པོ་ཆེའི་ཕྱག་ཏུ་འབྱོར་ཏེ། ད་ལྟའི་བར་དུ་ས་སྐྱ་པ་རང་གིས་བདག་གིར་མཛད་པ་འདི་ལ་གཅེས་སྤྲས་ཆེན་པོ་བྱས་པའི་ཕན་ཡོན་གྱི་དགེ་མཚན་ཡིན་པ་འདྲ།
གཟུངས་ཆུ་ཡིན་ཟེར་བ་དེ་ཡང་རྣམ་རྒྱལ་གྱི་གཟུངས་འབུམ་ཕྲག་འདོན་དུ་བཅུག་པའི་ཕན་ཡོན་དུ་སྣང་ཞེས་རྗེ་ཉིད་རབ་གནས་གནང་བའི་དུས་དེར་གསུང་བ་ལས་དངོས་སུ་ཐོས་པ་ལགས། དེ་ནས་ལོ་དེའི་ཟླ་བ་དང་པོའི་ནང་དུ་བཅོམ་མདའ་དགོན་གྱི་མཁན་པོ་དཀོན་མཆོག་འཕེལ་བ་དང་། དགོན་དེའི་སློབ་དཔོན་བྱམས་པ་རྒྱལ་མཚན་དཔོན་སློབ་རྣམས་གསུང་ངག་རིན་པོ་ཆེ་དང་། ཆོས་སྐྱོང་སྐོར་གྱི་ཆོས་སྐོར་རྣམས་ཞུ་བའི་གདན་ས་ཆེན་པོ་འདིར་འབྱོར་ཏེ། དེ་ལྟའི་འདོད་ཆོས་རྣམས་ཞུ་གསོལ་ཕུལ་བར། རྗེ་འདི་ཉིད་ཀྱིས་ཐུགས་རྗེས་འཛིན་པར་ཞལ་གྱིས་བཞེས་ཀྱང་། དེ་དུས་ཁམས་འགྲོས་པ་རྣམས་ཀྱི་མགོ་མི་བཅོམ་མདའ་དཔོན་སློབ་རྣམས་ཡིན་འདུག་པར་བརྟེན། མགྲོན་པོ་རྣམས་ཁམས་ཕྱོགས་སུ་འགྲོ་དུས་གཏུགས་པས། གསུང་ངག་ཡོངས་རྫོགས་ཞུ་ལོང་མ་བྱུང་བར། ཁོང་དཔོན་སློབ་རྣམས་ལ་ཀྱེ་རྡོར་རྒྱུ་དབང་།
ཁྲིད་ཡིག་སྦས་དོན་གསལ་བ། པོད་དམར་མའི་ལུང་སོགས་སྒེར་དུ་སྩལ། གཞན་མ་གཞིར་བཞུགས་ཀྱི་བླ་མ་གྲྭ་རིགས་མང་པོ་དང་བཅས་པར་རྗེ་བཙུན་ཀུན་དགའ་གྲོལ་མཆོག་གིས་མཛད་པའི་ཁྲིད་བརྒྱའི་སྐོར་ཡོངས་སུ་རྫོགས་པར་སྩལ་ཅིང་། ཁོང་དཔོན་སློབ་རྣམས་ཀྱིས་ཀྱང་། རྟ་དྲེའུ། ཇ་གོས་དར་སོགས་འབུལ་ནོད་རྒྱ་ཆེན་པོ་ཕུལ་ཏེ། སླར་ཡང་ལོ་དེའི་ཧོར་ཟླ་གཉིས་པའི་ཚེ། བཟང་ལྡན་ནས་ཞབས་དྲུང་བླ་མ་རིན་ཆེན་ཀུན་དགའ་དཔལ་འབར་དཔོན་སློབ་རྣམས་ཟབ་ཆོས་འདྲ་ཞུ་བར་ཕེབས་པ་ལ། གཞིས་བྱེས་ཀྱི་ཆོས་ཉན་མང་པོ་དང་ལྷན་ཅིག་ཏུ་གྲོལ་མཆོག་ཞབས་ཀྱི་ཐུགས་བཅུད། ཁྲིད་བརྒྱ་གཙོ་བོར་གྱུར་པའི་ཆོས་ཚུལ་མང་དུ་སྩལ་ཏེ་ཐུགས་ཀྱི་རེ་བ་ཡོངས་སུ་འགེངས་པར་མཛད།
དེ་ནས་སྔགས་འཆང་བླ་མ་ཐམས་ཅད་མཁྱེན་པ་ཆེན་པོ་འདི་ཉིད་དགུང་གི་བགྲང་གཞི་བཅུ་ཕྲག་ལྔར་ལྔས་ལྷག་པ་བོང་བུ་ཞེས་པ་ལྕགས་མོ་ཡོས་ཀྱི་ལོ་གསར་དུ་ཚེས་པའི་ཚེ། ཉིད་ཀྱི་ཐུགས་སྲས་དམ་པ་འཇམ་པའི་དབྱངས་ངག་དབང་བསོད་ནམས་དབང་ཕྱུག་གྲགས་པ་རྒྱལ་མཚན་དཔལ་བཟང་པོ་མི་འཇིགས་པ་སེང་གེ་བརྒྱད་ཀྱིས་བཏེགས་པའི་ཁྲི་འཕང་དུ་ཞབས་ཟུང་དབང་གི་རྒྱལ་པོ་ཉེ་བར་བཀོད་དེ། རིས་མེད་པའི་གདུལ་བྱའི་ཚོགས་མང་པོ་ལ་དམ་པའི་ཆོས་ཀྱི་བཀའ་དྲིན་སྩོལ་བའི་སྒོ་དང་པོར་འབྱེད་པར་བཞེད་ནས། སྔོན་འཇམ་པའི་དབྱངས་བསོད་ནམས་དབང་པོ་སྐུ་མཆེད་དང་། བདག་ཉིད་ཆེན་པོ་སྐུ་མཆེད་གསུམ་ཁྲི་ཕེབས་ཀྱི་སྐབས་སུ་ཡང་མཛད་ཀྱིན་ཡོད་འདུག་པ་བཞིན། ལྷ་སར་རྒྱལ་པོ་མཆོད་ཡོན་དུ་ད་ལོ་རིགས་སྲས་ཁྲིར་བཀོད་ཀྱི་བཀོད་པ་གནང་རྒྱུ་ཡིན་ཚུལ་གྱི་བཀའ་ཐམ་དང་། གཞན་མ་ས་སྐྱ་པ་རང་གི་དབུས་རྩང་གི་དགོན་ཡོན་བདག་སོ་སོར་དེ་ལོའི་དམ་རྫས་གསར་སྒྲུབ་ཀྱི་གནང་སྐྱེས་དང་བཅས་ཐུགས་དམ་མི་སྣ་ཆེད་དུ་མངགས་ཏེ། ཁྲི་ཕེབས་ཡིན་ཚུལ་གྱི་བཀའ་དྲིལ་སྙན་པར་བསྒྲགས། དུས་རྒྱུན་གྱི་ཚེ་དུས་མདོས་ཧོར་ཟླ་བཅུ་གཅིག་པའི་ནང་དུ་གནང་བ་ཡིན་ཀྱང་། ཁྲི་སྟོན་དང་བསྟུན་པའི་བཅུ་གཉིས་པའི་མཇུག་ཚུན་བསྲིངས་ཏེ།
ཕྱོགས་ཀྱི་ཁྲི་སྟོན་ཞུ་མི་ཐམས་ཅད་འདུས་པ་ཟླ་བ་དེའི་མཇུག ལས་མཁན་དང་། རུ་འདྲེན་གྱི་འཆམ་རྒྱས་པ་སོགས་དུས་མདོས་ཟབ་སྤྲོས་སྔར་ལས་ཀྱང་ལྷག་པར་མཛད་རྗེས། ཧོར་ལུགས་ཟླ་བ་དང་པོའི་ཚེས་གཅིག་ལ། སྙེ་མོ་ནས་ཁྲི་ལྕམ་དྲུང་། རྒྱལ་བྱང་ཞབས་དྲུང་བླ་མ་ཁུ་དབོན། ལྷ་ས་ནས་མཆོད་ཡོན་གྱི་ཁྲི་སྟོན་ཞུ་མི་ཝ་ཁ་བི་ལུང་ནང་སོ། རྩེ་གདོང་ནས་མཆོད་དཔོན་དྲུང་། བཀྲིས་ལྷུན་པོའི་སྐུ་ཚབ། ངོར་ནས་མགྲོན་གཉེར་བཟང་པོ་ལགས་རྣམས་གཙོ་བོར་གྱུར་པའི་སྡེ་དཔོན་དང་།
དགོན་སོ་སོའི་བླ་མ་ལས་འཛིན་སོགས་ཁྲི་སྟོན་ཞུ་བའི་སྐྱེ་བོ་བརྒྱ་ཕྲག་བརྒལ་བ་བྱོན་པ་རྣམས་དང་། གཞིར་བཞུགས་མང་པོ་དང་བཅས་པའི་བཞི་ཐོག་བླ་བྲང་གི་ཚོམས་ཆེན་ཁྲིག་ཁེངས་པ་ལ་ལོ་གསར་གྱི་དགའ་སྟོན་བཞུགས་གྲལ་ཟབ་པར་སྩལ་ཅིང་། དེ་ནས་ཚེས་གཉིས་ནས་བཅུ་གཅིག་གི་བར་ལ་ཁྲི་སྟོན་ཞུ་བའི་རྒྱལ་བྱང་གི་ཞབས་དྲུང་བླ་མ་ཁུ་དཔོན། ངམ་རིང་མཁན་ཆེན་ཀླུ་སྒྲུབ་དར་རྒྱས་པ། སྐྱེད་ཚལ་འོག དྭགས་པོ་གྲྭ་ཚང་། གུར་པ་གྲྭ་ཚང་། ཁ་བ་ལྷས། རྒྱས་ཆོས། ཡ་མ་བདེ་ལྡན་སོགས་ཀྱི་བླ་མ་རྣམས་དང་།
རྟ་ནག་སྒྲོལ་མ་སོགས་དགོན་པའི་ཞལ་བདག་མཛད་པའི་དགེ་བའི་བཤེས་གཉེན་རབ་ཏུ་མང་པོ་ཞིག་བྱོན་པ་སོགས་ལ། གསུང་ངག་ལྟ་བུ་ཆོས་ཚུལ་རྒྱ་ཆེ་བ་རྣམས་ནི་དེ་དུས་མི་རྫོགས་ཤིང་། བསྡུས་པའི་རིགས་རེ་གཉིས་ཙམ་གྱིས་ཁོང་རྣམས་བཞེད་པ་མི་ཁེངས་པས། དེ་དུས་ཕལ་ཆེར་འགྲོ་དོན་མཛད་འོས་འབའ་ཞིག་ཏུ་སྣང་བས། བསྟན་པའི་རྒྱུན་ལ་ཕན་ཆེ་བར་དགོངས་ནས། ཟབ་ལ་རྒྱ་ཆེ་ཆུང་ཅི་རིགས་པའི་མདོ་སྔགས་ཀྱི་ཟབ་ཁྲིད་ཚད་ལྡན་ལྷད་མེད་ཕལ་ཆེ་བ་འདུས་པ། ཁྲིད་བཀའ་སོ་སོའི་སྙིང་པོའི་དོན་དྲིལ་བས། འཆད་པ་དང་ཉམས་ལེན་གང་བྱེད་ཀྱང་། སྤྲོས་པར་བཞེད་ན་སྤྲོ་རྒྱུ་ཡོད་པ། བསྡུས་པར་འདོད་ན་བསྡུ་བདེ་བ།
བརྒྱུད་པ་རྣམ་པར་དག་པ་བར་མ་ཆད་པ་ལས་ལེགས་པར་བརྒྱུད་དེ་འོངས་ཤིང་། སོ་སོས་ཐུགས་ཉམས་སུ་བསྟར་བའི་ཟབ་ཆོས། གྲུབ་པའི་དབང་ཕྱུག་ནག་པོ་སྤྱོད་པའི་རྡོ་རྗེ་ཉིད་ཟློས་ཏེ་བྱོན་པ། འཇམ་མགོན་གྲུབ་པའི་དཔའ་བོ་དཔལ་ལྡན་ཀུན་དགའ་གྲོལ་མཆོག་བློ་གསལ་རྒྱ་མཚོའི་སྡེའི་གསུང་གི་བདུད་རྩི་དྲི་མ་མེད་པ་ཁྲིད་བརྒྱ་ཡོངས་རྫོགས་ཀྱི་བཀའ་དྲིན་སྩལ་བར་མཛད་པ་ཡིན་ཏེ། དེ་ཡང་ས་སྐྱ་པའི་ཡབ་ཆོས་ཞེན་པ་བཞི་བྲལ་དང་། སུམ་པ་ལོ་ཙཱ་བའི་སྙན་བརྒྱུད་སྐྱིད་སྡུག་ལམ་ཁྱེར་སོགས་ཁྲིད་བཀའ་འགའ་ཞིག་ཉམས་སྐྱེ་ཁྲིད་དང་། ལྷག་མ་ལུང་ཁྲིད་དང་བཅས་པ། ཁྲིད་བརྒྱའི་བརྒྱུད་འདེབས། ཁྲིད་བརྒྱའི་མཚན་སྡོམ། ཁྲིད་བརྒྱའི་ས་འགྲེལ།
ཁྲིད་བརྒྱའི་ལོ་རྒྱུས། ཁྲིད་བརྒྱའི་སྤྱི་ཆིངས་རྣམས་ཏེ་རྗེ་གྲོལ་མཆོག་ཞབས་ཀྱིས་མཛད་པའི་ཁྲིད་བརྒྱའི་སྐོར་ཆ་ཚང་དང་། གཞན་ཡང་ཟབ་ཅིང་དཀོན་པའི་རྗེས་གནང་མང་པོ་དང་བཅས་པའི་སྤྱི་སྒོས་སོ་སོའི་ཐུགས་ཀྱི་རེ་བ་ཡོངས་སུ་རྫོགས་པར་མཛད། དེ་ནས་ཚེས་བཅུ་གསུམ། བཅུ་བཞི། བཅོ་ལྔ་གསུམ་ལ་གཞིས་བྱེས་ཀྱི་དགེ་འདུན་སྟོང་དུ་ལོངས་པ་ལ། ཉིན་རེ་བཞིན་རྒྱ་ཇའི་རྙེད་བཀུར་གསུམ་རེ་དང་། སྐྱེ་བོ་གཞན་ནས་ལྷགས་པ་དང་། གཞིར་གནས་བསྡོམས་པའི་སྐྱ་སེར་ཁྲི་ཕྲག་ཉེ་བ་ལ་ནས་མར་གྱི་འགྱེད་གྱ་ནོམ་པ་དང་བཅས་སྩལ་པའི་ཐོག འཇམ་མགོན་བསོད་ནམས་དབང་ཕྱུག་གྲགས་པ་རྒྱལ་མཚན་དཔལ་བཟང་པོ་ཞབས་འབྲིང་པའི་ཚོགས་དང་བཅས་ཚོགས་ཆེན་པོར་ཕེབས་ཏེ།
དགེ་འདུན་རྣམས་ཀྱིས་གསུང་སྒྲོགས། མཎྜལ་འབུལ་བ་སོགས་གང་སྤྱིའི་བཅའ་སྒྲིགས་ཐམས་ཅད་སྔ་མོར་བདག་ཉིད་ཆེན་པོ་འདི་ཉིད་སྐུ་མཆེད་གསུམ་ཁྲི་ཕེབས་ཀྱི་སྐབས་བཞིན་མཛད། ཉི་མ་དང་པོ་ལ་གདན་ས་ཆེན་པོ་འདི་ཉིད་ཀྱི་བླ་མ་སློབ་དཔོན། དགེ་བའི་བཤེས་གཉེན་འདུས་པ་རྒྱ་མཚོ་ལྟ་བུ་དང་། གཞན་ནས་འབྱོར་པའི་མི་ཆེན་མང་པོ་དང་བཅས་པའི་སྐྱེ་བོའི་ཚོགས་བསམ་གྱིས་མི་ཁྱབ་པ་འདུས་པ་རྣམས་ལ། འཇམ་མགོན་ས་སྐྱ་པཎྜི་ཏས་མཛད་པའི་རྒྱལ་བའི་སྲས་ཀྱི་ལམ་བཟང་གསལ་བར་བྱེད་པའི་བསྟན་བཅོས་ཆེན་པོ་ཐུབ་པའི་དགོངས་པ་རབ་ཏུ་གསལ་བ་ཞེས་བྱ་བའི་ཕ་རོལ་ཏུ་ཕྱིན་པ་དྲུག་གི་ནང་ནས། བསམ་གཏན་གྱི་ཕར་ཕྱིན་བཤད་པ་ཡན་ཆད། གཉིས་པ་ལ་སྔར་འཕྲོས་ནས་ཕར་ཕྱིན་དྲུག་གི་གྲངས་ཡན་ཆད། གསུམ་པ་ལ་དེ་འཕྲོས་ཏེ་ཡོངས་སུ་རྫོགས་པར། སྐུའི་ཆ་བྱད་ཡིད་དུ་འོང་ཞིང་གཟི་བྱིན་ཆེ་བ།
གསུང་སྙན་ཅིང་འཇེབས་པ། རྫོགས་པའི་སངས་རྒྱས་ཆོས་ཀྱི་འཁོར་ལོ་བསྐོར་བའི་ཚུལ་དང་མཚུངས་པར། འགལ་ཟློས་མ་འབྲེལ་བའི་སྐྱོན་བྲལ་ཞིང་། དག་གསལ་སྙན་པའི་དབྱངས་ཀྱིས་ལེགས་པར་སྩལ་པས། འདུས་པའི་ཚོགས་ཐམས་ཅད་ཤིན་ཏུ་ངོ་མཚར་ཞིང་། སྐུ་ན་གཞོན་པ་འདི་ལྟ་བུ་ལ་སྐུ་གསུང་ཐུགས་ཀྱི་ཡོན་ཏན་རྨད་དུ་བྱུང་བ་དང་། ལྷག་པར་སྤྱན་འདུས་ཚོགས་ལ་གཟིགས་པའི་རིང་ནས་གསུང་ཆོས་ཐོགས་མེད་དུ་འཇོ་བ་འདི་བཞིན་ཅི་ལས་ཀྱང་ཡ་མཚན་ཆེ་བར་འདུག་གོ ། ཞེས་ཟེར་བ་དང་། གསུང་གི་སྒྲ་ཡང་ཞབས་དྲུང་ན་གནས་པ་རྣམས་ཀྱིས་ཇི་ལྟར་ཐོས་པ་བཞིན། ཞབས་དྲུང་བླ་མ་སོགས་ཁྲོ་ཁང་གི་ཤར་གྱི་ཁྲི་ཆུང་ན་བཞུགས་པ་རྣམས་དང་།
འཆམ་ཁང་གི་འཕྱོང་རྩེ་ན་འཁོད་པ་རྣམས་ཀྱིས་ཀྱང་དེ་ལྟར་དུ་གསན་ཏེ། གསུང་དཔང་མཐོ་ཞིང་སྙན་ལ་གསལ་བ་འདི་བཞིན་དུ་འབྱུང་བ། ཉེ་རིང་ཀུན་ལ་སྙོམས་པ་ཚངས་པའི་དབྱངས་སུ་གྲགས་པ་དེར་སྣང་བས་ཆེས་ངོ་མཚར་བར་འདུག་ཅེས་ཀྱང་གླེང་བར་བྱེད་ཅིང་། འདི་ལོ་དགུན་དཔྱིད་ཟླ་བ་ལྔ་དྲུག་གི་རིང་ཉིན་རེ་བཞིན་ནམ་མཁའ་སྤྲིན་གྱིས་འགྲིབ་པ་དང་། རླུང་འཚུབ་དང་། གྲང་ངད་གཤེད་ཆེ་བ་རང་ཞིག་བྱུང་བ་ཡིན་ཀྱང་། གསུང་ཆོས་ཀྱི་ཉིན་གསུམ་ལ་ནམ་མཁའ་དྭངས་པ་ལ། འཇའ་སྤྲིན་དཀར་པོས་ཡོངས་སུ་ཁྱབ་ཅིང་། རླུང་པོ་ཡང་གཏན་མེད་པའི་ཤིན་ཏུ་དྲོ་བ་དང་། གསུང་ཆོས་གྲོལ་བའི་ནངས་པར་ནས་སྔར་བཞིན་གྲང་རེག་ཆེ་བ་བྱུང་བ་ནི།
དེ་དུས་གདན་ས་ཆེན་པོ་འདིར་ལྷགས་པ་ཀུན་གྱི་དགོངས་དབྱིངས་སུ་གསལ་བར་གྱུར་ཏོ། ། དེ་ནས་འཇམ་པའི་དབྱངས་ངག་དབང་བསོད་ནམས་དབང་ཕྱུག་ཞབས་ཀྱི་གསུང་ཆོས་ཀྱི་བར་གསེང་ལ། ཁྲི་སྟོན་གྱི་འབུལ་སྐྱེས་རྣམས་རིམ་པ་ལྟར་བསྟབས་པ་དང་། ཉིན་གསུམ་པའི་ཚེ། གསུང་ཆོས་ཟབ་མོ་སྩལ་པའི་དགེ་ཚོགས་དང་། ཟང་ཟིང་གི་སྦྱིན་འགྱེད་བླ་ན་མེད་པ་བསྐྲུན་པའི་ལེགས་བྱས་རྣམས་འཁོར་གསུམ་ཡོངས་སུ་དག་པའི་བསྔོ་བ་རིན་པོ་ཆེས་རྒྱས་འདེབས་པའི་ཕྱིར་བདག་ཉིད་ཆེན་པོ་འདི་ཉིད་ཀྱང་ཕེབས་ཏེ་ཡབ་སྲས་ལྷན་ཅིག་ཏུ་ཆོས་ཀྱི་རྗེ་ས་པཎྜི་ཏའི་ཆོས་ཀྱི་ཁྲི་ཆེན་པོ་ག་ལ་བ་དེར་རྒྱལ་བ་ཉིན་མོའི་མགོན་དང་། རྒྱལ་སྲས་མཚན་མོའི་མགོན་གྱི་ཚུལ་དུ་ཞབས་ཟུང་མངོན་པར་རྩེན་པའི་དགེ་ལེགས་མི་ནུབ་པའི་རྒྱལ་མཚན་སྲིད་རྩེའི་བར་དུ་གསལ་བའི་སྐབས། ཐུགས་སྲས་འཇམ་པའི་དབྱངས་ཀྱི་གསུང་ཆོས་འདོམས་པ་ཟིན་ནས། ལེགས་སོའི་འབུལ་ནོད་རྣམས་འབུལ་བ་དང་། གཙུག་ལག་ཁང་སོ་སོར་སྙན་དར།
ཞལ་ཟས། དཀར་མེ་རྣམས་རྒྱ་དཔང་ཆེ་བ་དང་། གཞན་རྣམས་གཞག་འོས་པ་ཚོར་གོས་དར་རས་སོགས་གང་འཚམས་ཀྱི་རྣམ་པར་གཞག་པ་སྔ་སོར་ལས་ཟབ་པར་གནང་རྗེས། རྗེ་ཉིད་ཀྱིས་ཡོན་བཤད་རྒྱས་པ་དང་བཅས་གསུང་བསྔོའི་རྒྱས་འདེབས་བླ་ན་མེད་པ་མཛད་ལ། དེ་དུས་འབུལ་ནོད་ཀྱི་རྣམ་གྲངས་ཀྱང་། འབྲས་སྤུངས་ནས་དགེ་ལུགས་ཀྱི་བསྟན་པའི་སྲོག་ཤིང་ཆེན་པོ་རྗེ་དགེ་འདུན་གྲུབ་ཉིད་ཟ་ཧོར་གྱི་རིགས་ཀྱི་ཐིག་ལེ་དྲི་མ་མེད་པར་ཟློས་ཏེ་བྱོན་པ་ཐམས་ཅད་མཁྱེན་པ་ཆེན་པོ་སྤྲུལ་པའི་སྐུ་ཉིད་ནས་ཞལ་དཀར་ཀརྨ་གམ་དཀར་སེར་པོ། ཕྱག་དྲིལ་ཐེག་ཆེན་མ་དངོས་གཙང་བ། བཀྲས་ཐགས་ཀྱི་མཐོང་བྱས་བླ་བྲེ་ཆེ་ལེགས། གོས་ཡུག་ཚངས་གསུམ་སོགས་དགུ་ཚན་ཟུང་དང་། རྒྱལ་པོ་དང་ཕྱག་མཛོད་ཞབས་དྲུང་ནས།
གོས་དར་དང་། རྟ་དྲེའུ་སོགས་ཀྱི་དགུ་ཚན་རེ་རེ་སོགས་རྒྱ་དཔང་ཤིན་ཏུ་ཆེ་བ་དང་། གཞན་ཡང་བཀྲིས་ལྷུན་པོ། རྩེ་གདོང་། ངོར་ཨེ་ཝྃ་ཆོས་ལྡན། གསེར་མདོག་ཅན། ཐུབ་བསྟན་གོང་འོག་སོགས་ནས་འབུལ་ནོད་ཀྱི་ཚན་གྲངས་སྟོབས་ཆེ་ཞིང་གྱ་ནོམ་པ་ཁོ་ན་དང་། གཞིར་བཞུགས་རྣམས་ཀྱིས་རང་རང་གི་མངའ་ཐང་འབྱོར་པ་དང་བསྟུན་པའི་ལེགས་སོ་ཞུ་གསོལ་གྱི་འབུལ་རྟེན་ཤིན་ཏུ་ཆེ་བས། སྔ་མོར་བདག་ཉིད་ཆེན་པོ་སྐུ་མཆེད་གསུམ་ཁྲི་ཕེབས་སྐབས་རང་ཁྲི་སྟོན་གྱི་འབུལ་ནོད་རྒྱ་ཆེ་བར་གྲགས་པ་དེ་དུས་ལས་ཀྱང་། ད་ལམ་རྒྱ་དཔང་ཆེ་བར་བྱུང་ཞེས་རྗེ་ཉིད་གསུང་ཞིང་།
རྒན་རབས་རྣམས་ཀྱང་དེ་བཞིན་དུ་མགྲིན་གཅིག་ཏུ་གླེང་བར་བྱེད་དོ། ། དེ་ལྟར་ཉིད་ཀྱི་ཐུགས་སྲས་འཇམ་པའི་དབྱངས་ངག་དབང་བསོད་ནམས་དབང་ཕྱུག་གྲགས་པ་རྒྱལ་མཚན་དཔལ་བཟང་པོ་ཉིད། བདག་ཉིད་ཆེན་པོ་རང་གི་རྒྱལ་ཚབ་ཀྱི་ཚུལ་དུ་མངའ་གསོལ་ཏེ། རྗེ་བཙུན་ས་སྐྱ་པའི་བསྟན་པ་རིན་པོ་ཆེ་འཁོར་བ་ཇི་སྲིད་པར་མི་ནུབ་པའི་རྒྱལ་མཚན་གྱི་ཏོག་མངོན་པར་མཐོ་བའི་དགེ་མཚན་མཐོང་ཞིང་ཐོས་པས། ས་སྐྱའི་ཆོས་དང་སྲིད་ཀྱི་ཆབ་འབངས་སུ་གཏོགས་པ་ཐམས་ཅད་མདོངས་ལྡན་གྱི་ཚོགས་དབྱར་སྐྱེས་ཀྱི་སྒྲ་ཐོས་པ་ལྟར། དགའ་བའི་གླུ་ལེན། སྐྱིད་པའི་གར་བསྒྱུར། དད་གུས་འདབ་གཤོག་རྒྱས་པའི་ཐལ་མོའི་མེ་ཏོག་འཛུམ་ཞིང་། མཆོག་ཏུ་ཡིད་རང་བ་དང་སྤྲོ་བའི་བསྟོད་བཀུར་བསྔགས་གསུམ་གྱི་སྒོ་ནས་འཇམ་མགོན་ཡབ་སྲས་ཀྱི་ཡོན་ཏན་བརྗོད་པ་ལྷུར་བྱེད་པ་ཞིག་བྱུང་བ་ཡིན་ལ། དེ་ནས་ལོ་དེའི་ཧོར་ཟླ་གསུམ་པའི་ནང་དུ་གདུང་སྲས་འཇམ་པའི་དབྱངས།
མདར་གྲང་མོ་ཆེ་ནས་མཁན་རིན་པོ་ཆེ། ཆོས་འཁོར་ལྷུན་པོའི་རྗེའི་དྲུང་། ལོ་ཕུ་གདན་ས་པ་འཁྱོག་པ་ཆོས་རྗེ། གཞིར་བཞུགས་ཀྱི་བླ་མ་སློབ་དཔོན། ཀ་རབ་འབྱམས་པ་སོགས་དགེ་བའི་བཤེས་གཉེན་བསླབ་པ་རིན་པོ་ཆེས་ཐུགས་རྒྱུད་ཕྱུག་པ་བརྒྱ་ཕྲག་ལྷག་པ་སོགས་ལ་སྒྲུབ་ཐབས་ཀུན་ལས་བཏུས་བརྒྱ་རྩར་གྲགས་པ། བ་རི་ལོ་ཙཱ་བས་བསྒྱུར་ཅིང་གཏན་ལ་ཕབ་པ་དེ་ཉིད་དང་། ཡར་ལུང་ལོ་ཙཱ་བ་གྲགས་པ་རྒྱལ་མཚན་གྱིས་བསྒྱུར་པའི་ཀུན་ལས་བཏུས་པ་རྒྱ་མཚོར་གྲགས་པ་སྟེ། རྗེས་སུ་གནང་བའི་བཀའ་སྲོལ་ཆེན་པོ་གཉིས་ཀྱི་རྗེས་གནང་མ་ལུས་པ། སོ་སོའི་རྒྱ་གཞུང་གཉིས། བོད་གཞུང་དང་བཅས་པ།
ཉིད་ཀྱིས་མཛད་པའི་རྗེ་བཙུན་ས་སྐྱ་པའི་གདུང་རབས་བྱོན་ཚུལ་གྱི་ཡི་གེ་རྒྱས་པའི་ལུང་རྣམས་སྩལ། དེ་དུས་དར་རྩེ་མདོ་ནས་རྗེ་བཙུན་ས་སྐྱ་པ་ལ་མི་ཕྱེད་པའི་དད་པའི་དཔལ་མངའ་བ་ས་ཡམ་གཉེར་པ་དཔལ་ཡེ་ཁ་གདན་ས་ཆེན་པོ་དང་། རྗེ་ཉིད་ཀྱི་ཞལ་དཀྱིལ་ལྟ་བར་འབྱོར་ཏེ། ཇ་གོས་དར་གྱི་འབུལ་ནོད་རྒྱ་ཆེན་པོ་ཕུལ། རྡོ་རྗེ་ཕུར་པའི་སྟོད་ལས་ཀྱི་དབང་། ཀྱེ་རྡོར་རྒྱུ་དབང་། ཆོས་སྐྱོང་གི་རྗེས་གནང་སོགས་ཟབ་ལ་དཀོན་པ་དུ་མ་དང་། སྒྲུབ་ཐབས་ཀུན་ལས་བཏུས་གཉིས་པོའི་བཀའ་དྲིན་སོགས་ཆོས་ཀྱི་བདུད་རྩིས་རྒྱུད་བུམ་གཏམས་པར་གྱུར་པ་དང་། སླར་ཡང་དད་པའི་དབང་པོ་ཆེར་བརྟས་པས་ཡིད་དྲངས་ཏེ། གདན་ས་ཆེན་པོའི་རྟེན་གསུམ་ངོ་མཚར་ཅན་རྣམས་ལ་དཀར་མེ་རུ་བའི་གཞི་འཛུགས་པར་ཞུས།
དེ་ནས་དེ་གོང་སྟག་ལོ་མདར་གྲང་མོ་ཆེར་ཚར་ཆེན་ཆོས་ཀྱི་རྒྱལ་པོ་བློ་གསལ་རྒྱ་མཚོ་དང་། དེ་ཉིད་ཀྱི་ཐུགས་སྲས་གྲུབ་པའི་དབང་ཕྱུག་རྟ་ར་བ་བསོད་ནམས་ཆོས་འཕེལ་གཉིས་ཀྱི་སྐུ་གདུང་ལ་ཞུགས་རང་བཞེས་ཀྱི་རྣམ་པས་རྐྱེན་ཆེན་པོ་མེད་པར་མེས་བཞུ་ཤོར་བར་བརྟེན། གྲང་ཆེན་དཔོན་སློབ་རྣམས་ཀྱིས་ཚར་ཆེན་ཡབ་སྲས་གཉིས་པོ་དེའི་གདུང་རུས་རྣམས་མ་ཉམས་པར་ཉིད་ཀྱི་ཕྱག་ཏུ་ཕུལ། རྟེན་བཞེངས་སོགས་གང་སྤྱིའི་བསླབ་སྟོན་མཐའ་དག་ཞུས་པ་བཞིན། ཁོང་རང་དཔོན་སློབ་རྣམས་ཀྱིས་ཕྱག་ཕྱི་ཞུས་ཏེ། གདུང་འདུལ་དང་། རྗེ་ཉིད་ཀྱིས་ཕྱག་ཚ་གནང་། ཚར་ཆེན་ཆོས་ཀྱི་རྒྱལ་པོའི་སྔར་གྱི་གསེར་གདུང་གི་དོད་དུ་དངུལ་གདུང་ཤིན་ཏུ་ངོ་མཚར་བ་ཞིག་དང་། མཁན་ཆེན་ངག་དབང་ཆོས་གྲགས་དང་། རྗེ་ཏ་ར་བ་ཐུན་མོང་གི་དགོངས་རྫོགས་སུ་མཁན་ཆེན་ཐམས་ཅད་མཁྱེན་པ་ཉིད་ཀྱི་སྐུ་བརྙན་ཞིག་བཞེངས་ཏེ།
གདུང་ཚ་རྣམས་དེ་དག་ཏུ་བཞུགས་སུ་གསོལ་བར་བཞེད་ནས། དངུལ་གདུང་གི་ཞལ་བཀོད་བཙུགས་ཏེ། ཡོས་ལོ་ཟླ་བ་དྲུག་པའི་ནང་དུ་ལེགས་པར་ཟིན་ནས། ཟླ་བ་དེའི་ཚེས་བཅུ་དྲུག་གཟའ་ཚེས་བཟང་བའི་ཉིན། གྲང་ཆེན་ནས་མཁན་ཆེན་དཔོན་སློབ་རྣམས་ཀྱང་ཕེབས། རྗེ་ཉིད་དཔོན་སློབ་བཅུ་ཕྲག་ཕྱེད་དང་གསུམ་ཙམ་གྱིས་དགྱེས་པ་རྡོ་རྗེ་ལ་བརྟེན་པའི་རབ་ཏུ་གནས་པས་བྱིན་གྱིས་བརླབས་པར་མཛད་དེ། ཚེས་བཅུ་དགུའི་ཉིན་ཁོང་རང་དཔོན་སློབ་རྣམས་ཀྱིས་གྲང་མོ་ཆེར་སྤྱན་འདྲེན་པར་མཛད། དེར་སྐབས་ཡར་ལུང་བཀྲ་ཤིས་རྩེ་ཆོས་སྡེ་ནས་རྗེ་བཙུན་དབང་ཕྱུག་རབ་བརྟན་གྱི་ཐུགས་སྲས་དབོན་རིན་པོ་ཆེས། གདུང་སྲས་འཇམ་པའི་དབྱངས་ཁྲི་ཕེབས་ཀྱི་ལེགས་སོའི་འབུལ་སྐྱེས་དེ་གོང་འབུལ་མ་ཐུབ་པ་དངུལ་གདུང་སོགས་གཟུངས་འབུལ་ཐོག་འབྱོར་པས། ཉིད་ཀྱི་གསུང་ལས།
རྗེ་དབོན་དྲུང་དེང་སང་ཚར་ལུགས་ཀྱི་བསྟན་འཛིན་མཚུངས་བྲལ་ཡིན་པས། ཁོང་ཚོས་ཁྲི་སྟོན་གྱི་འབུལ་ནོད། ད་ལམ་ཚར་ཆེན་གྱི་དངུལ་གདུང་རབ་གནས་དང་སྒོ་མཚུངས་འདི་བཞིན། མིང་སྒྲའི་སྟབས་སོགས་ནས་སྤྱིར་ཡང་རྟེན་འབྲེལ་ལེགས་ཤིང་། ཁྱད་པར་དངུལ་གདུང་ལ་གཟུངས་བཞུགས་རབ་གནས་དང་སྟབས་འགྲིགས་པ་འདི་ཡ་མཚན་ཆེ། སྔ་མོར་སྐུ་གདུང་རྣམས་ཀྱིས་མེ་བཞེས་པའི་གནས་ཚུལ་འབྱོར་སྐབས་ཀྱི་རྨི་ལམ་ཚོ་དང་། ད་ལམ་གྱི་འདི་སོགས་ལ་དཔགས་ན། ཚར་ཆེན་དེ་ཉིད་ཐུགས་དབྱིངས་ནས་དགྱེས་པའི་མཚན་མར་ཐེ་ཚོམ་མི་དགོས་པ་འདྲ་ཞེས་རྗེ་ཉིད་གསུངས་པ་ལས་དངོས་སུ་ཐོས་པ་ལགས། དེ་དུས་ཀྱི་མཚན་ལྟས་ནི། སྐུ་གདུང་གཉིས་ཀྱིས་ཞུགས་མེ་བཞེས་ཙམ་གྱི་གོང་དེར་རྗེ་འདིའི་མཚན་ལམ་དུ།
ཉིད་ཀྱི་ཡབ་རྗེ་ཆོས་ཀྱི་རྒྱལ་པོ་གྲགས་པའི་མཚན་ཅན་ཉིད་ཡིན་ནམ་དགོངས་པའི་བླ་མ་ཞིག་འཕྲལ་དུ་སྐུ་ཞི་བར་གཤེགས་རྒྱུ་ཡིན་ཁུལ་གྱི་སྐུ་བསྙུན་པའི་ཚུལ་མཛད་པ་དང་། དེའི་སྐུ་གདུང་གི་ཕྱག་ཕྱི་སོགས་རྗེ་ཉིད་ཀྱིས་མཛད་རྒྱུ་ཡིན་དགོངས་པ་ཞིག་དང་། སྐུ་གདུང་གཉིས་ཀྱིས་མེ་བཞེས་ཀྱི་གནས་ཚུལ་ནངས་པར་འབྱོར་རྒྱུའི་དེ་ནུབ་མནལ་ལམ་དུ་རྗེ་ཉིད་བཞི་ཐོག་གི་གཟིམ་ཆུང་གི་ད་ལྟའི་གཟིམ་མལ་འདི་ན་བཞུགས་འདུག་པ་ལ། སྐུ་མདུན་གྱི་ཀ་གདོང་དེར་ཛོ་ཀི་སྨ་ར་ཅན་རས་གོས་གྱོན་པ་ཞིག་གི་ལག་པ་གཉིས་ན་རྒྱ་གར་གྱི་ཕུག་རོན་རེ་རེ་བཟུང་ནས་རྗེ་འདི་ཉིད་ལ། འདི་དག་བཞེས་དགོས་ཚུལ་ཞུ་བ་ལ། ཅུང་ཟད་ཐུགས་འཛེམ་ཉམས་ཀྱིས་མ་བཞེས་པ་ན། ཛོ་ཀི་དེས་ཕུག་རོན་གཉིས་པོ་ཀ་བ་ལ་གཟེར་སོང་བ་ན། གཉིས་ཅར་གཤོག་པ་ཐེབ་བེ་སྡེར་མོས་ཀ་བ་ལ་འཆང་ནས་བསྡད་སོང་བ་དང་། ཛོ་ཀི་དེའི་གཞོགས་ན་བནྡེ་གཟུགས་བོངས་ཆེ་བ་ཞིག་ངོ་གནོང་ཙམ་བྱས་ཅང་མི་ཞུ་བར་འདུག་པ་ཞིག་བྱུང་ནས། དེ་ནུབ་ཅི་ཡིན་ནམ་རྨི་ལམ་དཀྱུས་མར་མི་འདུག་དགོངས།
ནངས་པར་གྲང་མོ་ཆེ་ནས་གནས་ཚུལ་འབུལ་མི་འབྱོར་བས། མནལ་ལྟས་གཉིས་ཅར་འདི་ལ་ལྟ་བ་འདྲ་དགོངས་ཤིང་། རྗེས་སུ་ཚར་ཆེན་ཡབ་སྲས་ཀྱི་གདུང་རུས་མ་ཉམས་པ་ཕྱག་ཏུ་འབྱོར་བ་དང་། ཕྱག་ཚ་གནང་བ། རྟེན་བཞེངས་པ་སོགས་གང་འཚམས་ཐམས་ཅད་དམ་པ་འདི་ཉིད་ཀྱིས་ཕྱག་བཞེས་རྐང་ལེན་མཛད་དུས། ཛོ་ཀི་དེ་ཚར་ཆེན་ཡབ་སྲས་གཉིས་པོར་ཆོས་སྐྱོང་རྣམས་ཤིན་ཏུ་འགོ་བས་སྐུ་གདུང་གཉིས་ལ་ཡང་ཆོས་སྐྱོང་འབྲལ་མེད་དུ་འཁོར་བའི་ཚུལ། མནལ་ལམ་སྔ་མ་དེ་སྐུ་གདུང་གཉིས་པོ་དེའི་ཞབས་ཏོག་འདི་བཞིན་བྱེད་པའི་ལྟས་དང་། ཕུག་རོན་གཏད་པ་དེ་གདུང་རུས་གཉིས་ཆར་འབྱོར་བ་འདི་དང་། བནྡེ་ངོ་ཅུང་ཟད་ནག་པ་དེ་རྗེ་ཚར་ཆེན་ལ་གནོད་སྦྱིན་བེག་ཙེ་བ་ཤིན་ཏུ་འགོ་བས། སྐུ་གདུང་གློ་བུར་དུ་བཞུས་པ་དེ་ལ་ཅུང་མ་དགའ་བའི་རྟགས་ཡིན་པར་འདུག་དགོངས་ཤིང་།
ཞལ་ནས་ཀྱང་གསུངས་པ་དངོས་སུ་ཐོས་པ་བྲིས་པ་ཡིན་པས་ཀུན་གྱིས་ཡིད་ཆེས་པའི་གནས་སོ། ། ཚུལ་འདིས་ནི་རྗེ་ཉིད་ཐམས་ཅད་མཁྱེན་པ་ཀླུ་སྒྲུབ་རྒྱ་མཚོའི་སྐྱེ་སྤྲུལ་ཡིན་ཚུལ་བསམ་ཡས་ཆོས་སྐྱོང་ཆེན་པོས་མདོངས་གསོལ་དུ་ཕུལ་བ་དེ་ཉིད་ཀྱང་གསལ་བ་ཡིན་ཏེ། རྗེ་ཀླུ་སྒྲུབ་རྒྱ་མཚོ་དེ་ཉིད། ཚར་ཆེན་ཆོས་ཀྱི་རྒྱལ་པོའི་ཐུགས་སྲས་བརྒྱུད་འཛིན་གྱི་གཙོ་བོ་གཅིག་ཡིན་པས། རྗེ་ཚར་ཆེན་དེ་ཉིད་ཀྱི་སྐུ་གདུང་གི་ཕྱག་ཕྱི་སོགས་རྗེ་ཀླུ་སྒྲུབ་ཉིད་ཀྱིས་མཛད་འོས་པ་ལྟར། རྗེ་ཉིད་ཀྱི་མཚན་ལམ་དུ་གསལ་བས་སོ་སྙམ་དུ་སེམས་སོ། ། དེ་ལྟར་ཚར་ཆེན་ཆོས་ཀྱི་རྒྱལ་པོའི་དངུལ་གདུང་རིན་པོ་ཆེ་དང་། མཁན་ཆེན་ཐམས་ཅད་མཁྱེན་པ་ངག་དབང་ཆོས་གྲགས་ཀྱི་སྐུ་བརྙན་རྣམས་ལ་ཕྱག་ནས་གནང་བའི་སྐབས་དེར། རྗེ་ཉིད་ཀྱི་ལྕམ་རྗེ་བཙུན་ངག་དབང་ཆོས་ཀྱི་ཉི་མའི་དགོངས་རྫོགས་སུ་སློབ་དཔོན་རིན་པོ་ཆེ་པདྨ་སམྦྷ་ཝའི་རྣམ་ཐར་བྲིས་ཐང་བདུན་གྲས། གོང་གཤམ་ཞལ་ཁེབས་སོགས་དངོས་གཙང་ཞིང་།
རི་མོའི་བཀོད་པ་གཞན་ལས་ཕུལ་དུ་བྱུང་བ་འདི་ཉིད་དང་། ལྷ་ཁང་ཆེན་མོའི་ཁྱམས་སྟོད་ཀྱི་ཤར་ལྡེབས་ཀྱི་ནང་ངོས་ལ་ཐུབ་པའི་དབང་པོ་དང་། གོང་མ་ལྔ། སྔགས་འཆང་ཆོས་ཀྱི་རྒྱལ་པོ་ཡབ་སྲས་གསུམ། རྗེ་བཙུན་མུས་པ་ཆེན་པོ། རྒྱལ་དབང་ཚེ་དཔག་མེད་རྣམས་ཀྱི་སྐུ་གཟུགས་བརྒྱ་ཚར་བཞུགས་པའི་རྒྱང་རིས་འདི་རྣམས་ཀྱི་ཕྱག་ནས་སྟབས་ཅིག་གནང་། ལྡེབས་རིས་འདི་སྟག་ལོའི་སྟོན་དབུ་བཙུགས་ནས། དགུན་ཚུན་ལ་ཐུབ་དབང་། གོང་མ་ལྔ་བརྒྱ་ཚར་ཡན་ཆད་ལས་མ་གྲུབ་པར། འཕྲོས་དཔྱིད་མཛད་རྩིས་ཀྱིས་རི་མོ་མཚམས་བཤོལ་དུས།
སྔར་ཟིན་པ་རྣམས་ལ་ཕྱག་ནས་བསྡུས་པ་ཞིག་མཛད་པར་མཐིལ་དུ་ཕེབས་སྐབས། མཐིལ་དུ་སྐུ་གཉེར་གྱིས་མཇལ་དར་སྨན་རྩེ་ཁ་གང་ཕུལ་བ། རྗེ་ཉིད་ཀྱིས་ཞབས་འབྲིང་བ་རྣམས་ལ་དར་འདི་ཐུབ་དབང་ལ་ཕུལ་དང་གསུངས་འདུག་པར། མཆོད་དཔོན་སྨོན་ལམ་རིན་ཆེན་དང་། ཆོས་རྗེ་ཀུན་དགའ་བློ་གྲོས་པ་གཉིས་ཀྱིས་ཐུབ་དབང་གི་སྐུའི་ཐད་དེར་དར་དེ་གྲིམ་འདུག་པ། དར་སྣེ་གཉིས་ཐུབ་དབང་གི་སྐུའི་གཡས་གཡོན་དུ་མཐོ་དམན་ཅུང་ཟད་དང་བཅས་པ་བཟུང་བ་ལྟར་ཆགས་ཏེ། ཡུན་རིང་པོའི་བར་དུ་དེ་བཞིན་དུ་གནས། རྗེས་སུ་དར་སྟེང་དུ་བྱེའུ་ཕར་འཕུར་ཚུར་འཕུར་གྱི་རྐྱེན་གྱིས་བབས་འདུག་པ་ལ། སླར་འཕན་ཆུང་བྱས་དྲིལ་གདངས་ལ་གཟེར་ཏེ་ཕུལ་བ་འདི་ཡིན་སྣང་བས། ངོ་མཚར་ལྷག་པར་ཆེ་ཞིང་།
དེ་ནས་བཟུང་ཐུབ་པ་དར་ལེན་མར་ཀུན་ལ་གྲགས་སོ། ། གཞན་ཡང་ལོ་འདི་ལ་ཁྱམས་སྟོད་བྱང་ངོས་ཀྱི་སྐྱ་ལྡེབས་ལ། ནུབ་ཕྱོགས་སུ་བྱམས་མགོན་བརྒྱ་ཕྲག་ལ་ཉེ་བ་དང་དབུས་ཀྱི་སྟེང་དུ་བླ་མ་ས་སྐྱ་པ་ཆེན་པོ་ལ། རྗེ་བཙུན་རྣལ་འབྱོར་གྱི་དབང་ཕྱུག་དཔལ་ལྡན་བི་རཱུ་པ་ཞལ་གཟིགས་ཀྱི་བཀོད་པ། གོང་མ་གཞན་བཞིའི་སྐུ་བརྙན་སོགས་ཀྱི་འོག་ཏུ་འཇམ་མགོན་བླ་མ་ཉིད་ཀྱི་འཁྲུངས་རབས། འཇམ་པའི་རྡོ་རྗེ་ནས་རྗེ་ཉིད་ཀྱི་བར་ཏེ། མཁས་གྲུབ་ཀྱི་སྐྱེ་བོ་བཅུ་ཕྲག་གཉིས་ཀྱི་སྒྱུ་འཕྲུལ་དྲྭ་བའི་ཟློས་གར་སྐལ་བཟང་གདུལ་བྱའི་བློ་མིག་དག་པའི་སྣང་ངོར་ཇི་ལྟར་བརྩེ་བའི་ཚུལ་གྱི་སྣང་བརྙན་སོ་སོ་རི་མོར་བྲི་བའི་བཀོད་པ། ཉིད་ཀྱི་ཞབས་འབྲིང་བ་ཆེན་པོ་རྗེ་དབོན་བསོད་ནམས་རབ་བརྟན་པས་མཛད་པ་དང་། ཤར་ཕྱོགས་སུ་རྗེ་བཙུན་སྒྲོལ་མ་ཉེར་གཅིག་གི་སྐུ་གཟུགས་རྣམས་ལེགས་པར་བཞེངས་པའི་ཞལ་བཀོད་བླ་ན་མེད་པ་མཛད། ཁྱམས་སྟོད་ནང་བྱང་ཕྱོགས་ཀྱི་གྱང་ངོས་ལ།
ཉིད་ཀྱི་མཆོད་དཔོན་སྨོན་ལམ་རིན་ཆེན་གྱིས་རྗེ་བཙུན་དམ་པ་ཉིད་ཀྱི་འཁྲུངས་རབས་རྣམས་དང་། དགེ་འདུན་ཚོགས་པའི་གུང་གྲལ་གྱི་དབུས་ཐད་ན་སྔ་མོར་རས་གཞི་ལ་གསུང་ངག་བླ་བརྒྱུད་བྲིས་པའི་ཡོལ་ཐང་དེའི་སར་ཀ་ཁོངས་བཅད་ནས་ལམ་འབྲས་བླ་བརྒྱུད་ཤིན་ཏུ་ངོ་མཚར་བ་དང་། དགེ་འདུན་འདུ་བའི་སྒོ་ཉིས་སྲལ་ཆེ་བའི་ལྷོ་ཕྱོགས་ཀྱི་གྱང་ངོས་ལ། ཐུབ་དབང་གནས་བཅུ། རྒྱལ་ཆེན་བཞི། རྒྱན་དྲུག་མཆོག་གཉིས། ཆོས་རྒྱལ་མེས་དབོན་རྣམ་གསུམ། མགོན་པོ་ཚེ་དཔག་མེད་ཀྱི་སྐུ་གྲངས་མང་བ་ཞིག་འབྲི་བར་བཞེད་པའི་དེང་སང་རི་མོའི་ལས་ཀྱི་སྐབས་ན་ཡོད་པ་འདི་ལགས་ཤིང་། གཙུག་ལག་ཁང་ཆེན་པོ་འདིར་བྱམས་མགོན་དང་། སྒྲོལ་མ།
ལམ་འབྲས་བླ་བརྒྱུད་སོགས་འབྲི་བའི་ཐུགས་བཞེད་ཆེར་མཛད་པའི་དགོངས་གཞི་ཡང་། མང་ཇ་སོགས་ཀྱི་སྐབས་དགེ་འདུན་ཚོགས་པ་རྣམས་ཀྱིས་ལམ་འབྲས་ཕྱག་མཆོད་རྒྱུན་དུ་མཛད་པ་དང་། ཆོ་འཕྲུལ་ཟླ་བའི་ནང་དུ་སྨོན་ལམ་གྱི་སྐབས་བྱམས་པའི་སྨོན་ལམ་གྲངས་མེད་དང་། སྒྲོལ་མ་འབུམ་ཐེར་སོགས་ལ་སྒྲོལ་མ་ཉེར་གཅིག་གི་བསྟོད་པ་དང་། གནས་བརྟན་ཕྱག་མཆོད་སོགས་ཞལ་འདོན་རྟག་ཏུ་མཛད་པ་རྣམས་ལ་དེ་དང་དེའི་རྟེན་རེ་བྱུང་ན་ཕན་ཡོན་ཆེ་བར་དགོངས་པའི་ཐུགས་བསྐྱེད་རྨད་དུ་བྱུང་བར་སྣང་ཞིང་། གསུང་ལས་ཀྱང་དེ་བཞིན་གྱི་བཀའ་སྩལ་ཡང་ཡང་ཕེབས་པ་ཐོས་པ་ཡིན་ནོ། ། དོན་དེ་དག་ལ་འདི་སྐད་སྨྲ་སྟེ། རྒྱལ་ཀུན་ཐུགས་རྗེ་གཅིག་བསྡུས་ཕྱག་ན་པད། ། ས་སྟོན་རི་པ་འཕགས་པ་བློ་གྲོས་ཀྱི། ། སྒྱུ་འཕྲུལ་དྲྭ་བའི་རོལ་རྩེད་ལྷ་ཁང་ཆེ། །
གཅེས་པར་འཛིན་པའི་རྣམ་འཕྲུལ་རྨད་བྱུང་ལ། ། ལྷ་དང་བླ་མ་དགྱེས་པའི་འཛུམ་འཕྲེང་འོད། ། ཉིན་མོའི་སྒོ་ངར་ཡང་གཟིགས་ཨེ་མ་མཚར། ། གང་གི་སྙན་པས་དད་དང་འབྱོར་ཅན་ཤེས། ། རིང་བོས་རྣམ་མང་ཆོས་ཀྱིས་ཚིམས་པར་མཛད། ། དེ་ནས་ཡ་མཚན་ཆེ་བའི་ལྟད་མོ་ནི། ། གངས་ལྗོངས་སྐྱིད་པའི་དགའ་ཚལ་ཡངས་པ་ཡི། ། སྐྱེ་དགུ་ཀུ་མུད་ཚོགས་ཀྱི་བསགས་རྒྱབ་མཐུས། ། ལུགས་ཟུང་ཆ་ཤས་ཡོངས་གང་འཇམ་པའི་དབྱངས། ། ཟླ་བ་གཞོན་ནུ་འཇིགས་མེད་གདོང་ལྔ་པ། །
འབུམ་གྱིས་བཏེགས་པའི་ཁྲི་འཕང་ཀུན་གསལ་ངོས། ། གསར་དུ་ཚེས་པའི་མཁྱེན་བརྩེའི་འཛུམ་འོད་ལས། ། ལེགས་བཤད་བདུད་རྩིའི་ཆུ་གཏེར་འཁྱིལ་བ་མཐོང་། ། ཨ་ཧོ། དེ་ཚེ་ཀུན་གསལ་རི་དྭགས་མིག་ཅན་མ། ། རབ་དཀར་འཇའ་གོས་ཀྱིས་བཀླུབས་མཛེས་པའི་མདངས། ། སྔོ་བསངས་ལང་ཚོ་ངོམ་བཞིན་ལྷ་རྫས་ཀྱི། ། མེ་ཏོག་བསིལ་མའི་མཆོད་སྤྲིན་ཆར་དུ་འབེབས། ། རྣམ་ཐོས་སྲས་དང་རྨུགས་འཛིན་དབང་པོ་སོགས། ། ནོར་སྦྱིན་བྱེ་བའི་དཔལ་འབྱོར་ཇི་སྙེད་ཚོགས། །
འབུལ་ནོད་རྫས་སུ་འཇིག་རྟེན་བྱེད་པོ་ཡིས། ། སྤྲུལ་ལྟའི་ཕུན་ཚོགས་ཡོངས་འདུ་དེ་ཚེ་མཐོང་། ། འཇམ་དཔལ་རྡོ་རྗེ་ཡབ་སྲས་ཉི་ཟླའི་དཀྱིལ། ། མཐོང་བས་གཏི་མུག་མུན་ཚོགས་གསལ་བ་དང་། ། གུས་སྤྲོའི་སྣང་བ་རབ་ཏུ་འབྱམས་པ་ཡི། ། དགེ་བའི་བ་དན་ཆབས་ཅིག་དུས་དེར་མཐོང་། ། སྐུ་གསུང་ཐུགས་ཀྱི་རྨད་བྱུང་ཡོན་ཏན་ཚོགས། ། སྒྲོག་པ་ལྷུར་བྱེད་བསྟོད་བཀུར་བསྔགས་པ་ཡི། ། མགྲིན་པའི་རྒྱུད་མང་གྱེན་དུ་བསྒྲེངས་པའི་སྒྲས། ། ས་གསུམ་རྣ་བར་བདུད་རྩིའི་རྒྱ་མཚོ་ཁོལ། །
རྒྱལ་བསྟན་ཡོངས་ཀྱི་བདག་པོ་ས་སྐྱ་པའི། ། ཆོས་དང་སྲིད་དུ་གཏོགས་པའི་སྐྱེ་བོའི་ཚོགས། ། ཀུན་ཀྱང་དགའ་བདེས་མྱོས་པའི་གླུ་དབྱངས་འཚེར། ། སྐྱིད་པའི་ཟློས་གར་རྩེ་འཇོའི་དཔལ་ལ་རོལ། ། དུས་དེར་བསླབ་གསུམ་ལུས་རྒྱས་ལུང་རིགས་ཀྱི། ། སྣ་ཞགས་རིང་བའི་བདེ་ཆེན་གཉིས་འཐུང་ཚོགས། ། ཀུན་ལ་ཆོས་དང་ཟང་ཟིང་གཙང་མའི་ཆབ། ། བརྩོན་པའི་སྣ་ཞགས་བརྒྱུད་དེ་ངོམས་པར་བླུད། ། སླར་ཡང་གྲུབ་གཉིས་སྟེར་བྱའི་ལྷ་ཡི་ཚོགས། ། སྒྲུབ་པའི་འཁྲུལ་མེད་ཆོ་གའི་ཆུ་ཀླུང་བརྒྱ། །
གཅིག་བསྡུས་པཎ་གྲུབ་ཐུགས་མཚོར་འཁྱིལ་བའི་བཅུད། ། བཀའ་སྲོལ་གཉིས་ཀྱིས་མང་པོའི་བློ་བུམ་བཀང་། ། སྙན་བརྒྱུད་གདམས་པ་ནོར་བུས་ཐུགས་མཛོད་གཏམས། ། མང་དུ་ཐོས་པའི་ཆོས་སྦྱིན་རིས་མེད་འཇོ། ། མཐུ་དང་ནུས་པས་དྲེགས་བྱེད་ཀུན་འདར་བའི། ། བློ་གསལ་རྒྱུད་སྡེ་རྒྱ་མཚོའི་རྒྱན་གྱུར་རྗེ། ། སྲས་དང་བཅས་པའི་སྐུ་གདུང་ཡིད་བཞིན་ནོར། ། བདག་གིར་འོས་ཞེས་གཉན་མགོན་ཛོ་ཀིའི་ཟོལ། ། གང་ལ་གཏོད་པའི་མཚན་ལམ་རི་མོ་བཞིན། ། རིན་ཆེན་དངུལ་གྱི་ཐུགས་རྟེན་ངོ་མཚར་བསྐྲུན། །
མགོན་ཁྱོད་ཀླུ་སྒྲུབ་མཁས་པའི་དེད་དཔོན་དུ། ། གྱུར་ཚེ་བློ་གསལ་ཀླུ་ཡི་དབང་པོ་ལས། ། གདམས་པ་རིན་ཆེན་བླངས་ནས་རང་གཞན་དོན། ། སྨིན་པའི་ཚུལ་ཡང་དེ་ཚེ་སྒྲིབ་མེད་གསལ། ། སྟོན་དང་ལྷ་དང་བླ་མའི་སྐུའི་སྣང་བརྙན། ། གྲངས་མེད་རི་མོར་བྲིས་པའི་ལེགས་བྱས་མདངས། ། དབང་པོའི་གཞུ་འགོག་དེ་ལས་ཐུབ་པ་ཆེ། ། རབ་དགྱེས་དར་གྱི་ཅོད་པན་དམ་དུ་བཟུང་།། ༈ །།སྤྱི་དོན་དགུ་པ་བྱེ་བྲག་ཏུ་མཁས་པའི་བྱ་བ་རྣམ་པ་གསུམ་གཙོ་བོར་གྱུར་པའི་རྨད་དུ་བྱུང་བའི་མཛད་འཕྲིན་གྱི་སྒོ་ནས་བསྟན་པ་རིན་པོ་ཆེ་ཇི་ལྟར་གསལ་བར་མཛད་པའི་ཚུལ་ནི། དེ་ལྟར་བདག་ཅག་རྣམས་ཀྱི་མཚུངས་པ་མེད་པའི་གཏན་གྱི་སྐྱབས་མགོན་དམ་པ་འདི་ཉིད་ཀྱིས་བསྟན་པའི་བྱ་བ་ཐོས་བསམ་སྒོམ་གསུམ་སོགས་ལྷོད་པ་མི་ཟ་བའི་མཁས་པ་དང་གྲུབ་པའི་ས་ལ་རྩེན་པ་རྣམས་དང་།
མཁས་གྲུབ་ཀྱི་ཡོན་ཏན་རིན་པོ་ཆེ་ལ་དབང་གིས་ཕྱུག་པ་མ་ཡིན་ཀྱང་། ཟང་ཟིང་གི་དངོས་རྫས་ནམ་མཁའ་མཛོད་ལ་དབང་བསྒྱུར་བའི་སྐྱེ་བོ་བསྟན་པ་བསྟན་འཛིན་དུ་བཅས་པ་དད་པ་དང་གུས་པའི་སྒོ་མཐའ་ཡས་པའི་རྙེད་པ་དང་བཀུར་བསྟིས་ཕུ་དུད་དུ་བགྱི་བར་མདོངས་གསོལ་དུ་ཡོད་པ། ཡངས་པའི་རྒྱལ་ཁམས་ཆེན་པོ་ལ་དབང་བསྒྱུར་བའི་མིའི་རྗེ་བོར་གྱུར་པ་དང་། དེ་ལས་ཅིག་ཤོས་པ་རང་དབང་བའི་བསོད་ནམས་དང་འབྱོར་པའི་དཔལ་ཡོན་ཅན། དགེ་བའི་སེམས་ཉིད་ཆུ་ཤེལ་ལྟར་དྭངས་པ། རྒྱལ་བའི་བསྟན་པ་རིན་པོ་ཆེ་སྤྱི་དང་། བྱེ་བྲག་འཛིན་ཅིང་སྐྱོང་བའི་སྐྱེས་བུ་སྤྱི་དང་ཐུན་མོང་བའི་བགྱི་བ་རླབས་པོ་ཆེ་ཇི་ལྟར་བསྐྲུན་པའི་ཚུལ་ཆེ་ལོང་ཙམ་བསྙད་ནས། དེ་ལས་ཀྱང་བགྲང་ཡས་ཤེས་བྱའི་གནས་ལ་མཁས་པའི་སྐྱེས་ཆེན་དག་གི་ཐུན་མོང་མ་ཡིན་པའི་མཛད་འཕྲིན་ནི། འཆད་རྩོད་རྩོམ་གསུམ་དུ་ཡོངས་སུ་གྲགས་ཤིང་གྲུབ་ལ། དེ་ཡང་རྒྱུ་མཁས་བཙུན་བཟང་པོ་གསུམ་དང་མཁྱེན་བརྩེ་ནུས་པའི་ཡོན་ཏན་ཕུན་སུམ་ཚོགས་པ་མེད་ན།
འབྲས་བུ་འཆད་པ་དང་། རྩོད་པ་དང་། རྩོམ་པའི་བགྱི་བ་རྣམ་པར་དག་པ་འབྱུང་བའི་གནས་མེད་ཅིང་། ཁྱད་པར་ཤེས་བྱའི་ཀུན་གསལ་ཡངས་པར། མཁྱེན་རབ་ཀྱི་དཀྱིལ་འཁོར་མ་སྨིན་ན། ཚུལ་དང་ཚུལ་མིན་གྱི་སྣང་མུན་དབྱེར་མི་ཕྱེད་ཅིང་། མཁྱེན་པའི་དཀྱིལ་འཁོར་རྒྱས་ཀྱང་བརྩེ་བའི་ཤིང་རྟས་མ་དྲངས་ན། ལེགས་པར་བཤད་པའི་མདངས་དོན་གཉེར་མིག་སྒོར་མི་གསལ་ལ། ཐུགས་རྗེའི་རྟ་བདུན་གྱིས་ལེགས་པར་བསྐུལ་ཡང་ནུས་མཐུ་མངོན་པར་འབར་བའི་གཟི་བྱིན་མི་ལྡན་ན། གདུལ་བྱའི་སྒྲིབ་པའི་ཚང་ཚིང་བསྲེག་པར་མི་ནུས་པ་ལས།
བདག་ཅག་གི་རྣམ་འདྲེན་དམ་པ་འདི་ནི་ཡོན་ཏན་དེ་དག་ཐམས་ཅད་ཀྱིས་ཐུགས་རྒྱུད་ཡོངས་སུ་གཏམས་པ་སྟེ། དེའི་ཚུལ་ཡང་གོང་དུ་ཆ་ཙམ་བསྟན་པ་ལས་རྗེས་སུ་དཔག་པར་ནུས་ཤིང་། རྨད་དུ་བྱུང་བའི་ཡོན་ཏན་དེ་རྣམས་དང་ལྡན་པ་ལས་ནི་མཁས་པའི་མཛད་འཕྲིན་གསུམ་གྱི་སྒོ་ནས་གནས་སྐབས་དང་མཐར་ཐུག་གི་ཕན་བདེ་ཐམས་ཅད་འབད་མེད་དུ་ལྷུན་གྲུབ་ཏུ་འབྱུང་བ་ནི། ཐེག་པ་ཆེན་པོའི་རྒྱུད་བླ་མའི་བསྟན་བཅོས་ལས། ཐོག་མ་དབུས་མཐའ་མེད་པ་ཡི། ། རང་བཞིན་ཡིན་ཕྱིར་འདུས་མ་བྱས། ། ཞི་བ་ཆོས་ཀྱི་སྐུ་ཅན་ཕྱིར། ། ལྷུན་གྱིས་གྲུབ་ཅེས་བྱ་བར་བརྗོད། ། སོ་སོ་རང་ཤེས་མཐོང་བའི་ཕྱིར། ། གཞན་གྱི་རྐྱེན་གྱིས་རྟོགས་མིན་པ། །
དེ་ལྟར་རྣམ་གསུམ་རྟོགས་ཕྱིར་མཁྱེན། ། ལམ་སྟོན་ཕྱིར་ན་ཐུགས་བརྩེ་བ། ། ནུས་པ་ཡེ་ཤེས་ཐུགས་རྗེ་ཡིས། ། སྡུག་བསྔལ་ཉོན་མོངས་སྤོང་ཕྱིར་རོ། ། དང་པོ་གསུམ་གྱིས་རང་དོན་ཏེ། ། ཕྱི་མ་གསུམ་གྱིས་གཞན་དོན་ཡིན། ། ཞེས་གསུངས་པ་ལྟར་ཏེ། དེ་བས་ན་བདེ་བར་གཤེགས་པའི་བསྟན་པ་རིན་པོ་ཆེ་མི་ནུབ་ཅིང་ཡུན་དུ་གནས་པའི་ཐབས་ཀྱི་གཙོ་བོ་ནི། དམ་པའི་ཆོས་འཆད་ཉན་གྱིས་གཏན་ལ་འབེབས་པ་ཉིད་ཡིན་པར་བཤད་ཀྱང་། ལྔ་བརྒྱ་པ་ཐ་མ་ལ་ཉེ་བའི་དུས་འདིར་འཆད་ཉན་གྱིས་བགྱི་བ་ལྷུར་ལེན་པ་ཆེས་ཉུང་ཞིང་།
འཆད་པར་རློམ་པ་འགའ་ཞིག་ནི་བརྒྱུད་པ་རྣམ་པར་དག་པ་ལས་འོངས་པའི་བཀའ་སྲོལ་བཟང་པོ་ལས་ཕྱིར་ཕྱོགས་ཏེ་རྙེད་པ་དང་གྲགས་པའི་ཕྱིར་རང་བཟོ་དང་། གཟུ་ལུམ་དུ་སྟོན་སྒོམ་བྱེད་པ་དང་། ཆེན་པོ་ལ་ལ་ནི། དག་མ་དག་གི་རྣམ་དབྱེ་ཆ་ཙམ་ཤེས་བཞིན་དུ། རང་ཉིད་ལ་གཞན་གྱི་ཕྱོགས་འཛིན་སྤངས་ཏེ། བསྟན་པ་ལ་རིས་མེད་ཀྱི་གཟུར་གནས་སུ་འཛིན་ཅིང་སྒྲོག་པ་ཞིག་འབྱུང་རེ་བའི་ཀུན་སློང་གིས་འཆད་པའི་ཚུལ་ཡང་མང་མོད་ཀྱི། རབ་དབྱེ་ལས། མཁས་རྣམས་འདི་ལ་མི་དགྱེས་ཀྱང་། ། དུས་ཀྱི་ཤུགས་ཀྱིས་བཟློག་མ་ནུས། ། ཞེས་བཀའ་སྩལ་པ་དེར་སྣང་བས།
བདག་ཉིད་ཆེན་པོ་འདིས་ནི་དྲི་མ་མེད་པའི་ཆོས་ཀྱི་རྗེས་སུ་འཇུག་པར་འདོད་ཀྱང་། དེའི་རྣམ་དབྱེ་ཚུལ་བཞིན་དུ་མ་ཤེས་པར་དད་པའི་རྗེས་སུ་འབྲངས་ཏེ་ངལ་བ་དོན་མེད་དུ་གྱུར་པ་རྣམས་ལ་ཐུགས་བརྩེ་བས་རྗེས་སུ་གཟུང་བའི་སླད་དང་། དྲི་མ་མེད་པའི་ཆོས་ཟབ་ཅིང་རྒྱ་ཆེ་བ་རྣམས་ཀྱི་རྒྱུན་མི་ཉམས་ཤིང་དར་རྒྱས་སུ་འགྱུར་བར་བཞེད་པས་ཉིད་ཀྱི་བཀའ་དྲིན་མཚུངས་བྲལ་གྱི་འདྲེན་པ་རྣམ་གསུམ་གཙོ་བོར་གྱུར་པའི་ཡོངས་འཛིན་དུ་མའི་ཞལ་བུམ་ལས་འོངས་པའི་ཕྱི་ནང་རིག་གནས་ཀྱིས་བསྡུས་པའི་ཆོས་ཚུལ་ཟབ་མོའི་བདུད་རྩི་རྣམས་བརྩོན་པ་གཉིས་ཀྱི་སྙིམ་པས་ཡང་ཡང་གསོལ་ཞིང་། བློ་གྲོས་རོ་འཛིན་གྱིས་དགྱེས་པར་མྱངས་པས་ལུང་རྟོགས་ཡོན་ཏན་གྱི་རྡོ་རྗེ་གསུམ་གྱི་དབང་པོ་བརྟས་པར་གྱུར་ཏེ། འཕགས་ཡུལ་ནས་མདོ་སྔགས་གཉིས་ཀྱིས་བསྡུས་པའི་ལམ་སྲོལ་ཡོངས་སུ་རྫོགས་པ་དུ་མ་ཞིག་བརྒྱུད་པའི་འཕྲེང་བ་ཟམ་མ་ཆད་པ་ལས་འོངས་པ། འཁྲུལ་པ་མི་མངའ་བའི་རྗེ་བཙུན་ས་སྐྱ་པ་གོང་མ་ལྔ་སོགས་མཁས་གྲུབ་ཀྱི་སྐྱེས་བུ་དུ་མས་ཐུགས་ཉམས་སུ་བསྟར་ཞིང་། འཆད་ཉན་གྱིས་གཏན་ལ་ཕབ་པའི་རྒྱུན་དྲི་མ་མེད་པའི་དབང་བཀའ། གཞུང་བཤད། ལུང་ཁྲིད། མན་ངག་གི་བཀའ་ལ་སོགས་པ་ཟབ་ཅིང་རྒྱ་ཆེ་བའི་ཆོས་ཀྱི་ཚུལ་མཐའ་ཡས་པས་ཕྱོགས་དང་རིས་སུ་མ་བཅད་པའི་གདུལ་བྱ་བློ་གསལ་ཞིང་དོན་དུ་གཉེར་བའི་དད་འདུན་ཅན་གཞལ་དུ་མེད་པ།
སྦྱིན་པ་རྣམ་པ་བཞི་དང་། སྙན་པར་སྨྲ་བ་ལ་སོགས་པས་མཚམས་སྦྱར་ཏེ་ལྷུན་གྲུབ་རྒྱུན་མི་ཆད་པའི་རྣམ་པར་ཐར་པས་སྨིན་ཅིང་གྲོལ་བའི་ལམ་ལ་འགོད་པར་མཛད་པ་ཡིན་ཏེ། དེ་དག་གི་རྣམ་གྲངས་ཀྱང་རྗེ་ཉིད་དགུང་ལོ་ཉི་ཤུ་རྩ་གཅིག་བཞེས་སྐབས། གསུང་ངག་ཟབ་མོའི་དགའ་སྟོན་གྱི་ཐོག་མ་གླིང་ཁ་བདེ་བ་ཅན་དུ་སྩོལ་བར་མཛད་པ་ནས་བཟུང་། ད་ལྟ་ཡན་ལ་གསུང་ངག་ཚོགས་བཤད་ཚར་དགུ། ཟབ་མོ་སློབ་བཤད་ཚར་གསུམ། ལམ་སྐོར་ཕྱི་མ་བརྒྱད་ཀྱི་ཁྲིད། འཁོར་ལོ་བདེ་མཆོག་ནག་པོ་ལུགས་ཀྱི་བསྐྱེད་རྫོགས་ཀྱི་ཁྲིད། ནག་པོ་རིམ་བཞི་ལན་གྲངས་དུ་མ། ནག་པོ་སྤྱོད་པའི་རྡོ་རྗེ་གྲོལ་མཆོག་ཞབས་ཀྱི་བཀའ་སྲོལ་ཁྲིད་བརྒྱ་ཚར་ལྔ།
རྗེ་བཙུན་ས་སྐྱ་པའི་ཡབ་ཆོས་དྲི་མ་མེད་པ་ཕ་རོལ་ཏུ་ཕྱིན་པའི་ལམ་གྱི་སྙིང་པོ་ཞེན་པ་བཞི་བྲལ་གྱི་གསུང་ཁྲིད་ལན་གྲངས་མང་པོ། རྡོ་རྗེ་རྣལ་འབྱོར་མའི་རྩ་དབུ་མའི་ཁྲིད། གསང་བ་འདུས་པ་འགོས་ལུགས་ཀྱི་སྨར་ཁྲིད། གཤེད་དམར་སྤྲོས་མེད་ཀྱི་ཁྲིད། བདེ་མཆོག་དཀར་པོའི་ཁྲིད། དེའི་ཚེ་ཁྲིད། སྒྲོལ་དཀར་ཡིད་བཞིན་འཁོར་ལོའི་ཚེ་ཁྲིད། ཐུགས་རྗེ་ཆེན་པོའི་སྨར་ཁྲིད་ཚེམ་བུ་ལུགས། སྐྱེར་སྒང་ལུགས། རྒྱལ་པོ་ལུགས།
སུམ་པ་ལོ་ཙཱ་བའི་སྙན་བརྒྱུད་ཀྱི་ཁྲིད། སྐྱིད་སྡུག་ལམ་ཁྱེར་གྱི་ཁྲིད། མ་གཅིག་ལབ་སྒྲོན་ནས་བརྒྱུད་པའི་གཅོད་ཁྲིད། གུར་གྱི་མགོན་པོའི་ཕྱི་ནང་གསང་གསུམ་གྱི་ཁྲིད་ལན་གྲངས་དུ་མ་སྟེ་མདོ་སྔགས་ཀྱི་ཟབ་ཁྲིད་དཔག་ཏུ་མེད་པ་དང་། ཀྱེ་རྡོར་བཀའ་བབ་བཞིའི་དབང་། ཞལ་ངོ་ནང་བརྒྱུད་ཀྱི་ཀྱེ་རྡོར་རྒྱུ་དུས་ཀྱི་དབང་དང་། ལམ་དུས་ཀྱི་དབང་གྲངས་མེད་པ། རྗེ་བཙུན་རྡོ་རྗེ་བདག་མེད་མའི་དབང་། བདེ་མཆོག་ལཱུ་ནག་དྲིལ་གསུམ་གའི་དབང་ལན་གྲངས་དུ་མ། ནག་པོ་ལུགས་ཀྱི་དབང་།
ཕུར་པ་ས་ལུགས་ཀྱི་དབང་། གསང་འདུས་མི་བསྐྱོད་པའི་དབང་རྣམས་བགྲང་བར་མི་བཟོད་པ་ཙམ་དང་། གུར་རིགས་བསྡུས་ཀྱི་དབང་། འཇིགས་བྱེད་རོ་ལངས་བརྒྱད་བསྐོར་གྱི་དབང་། རྭ་ལུགས་བཅུ་གསུམ་མའི་དབང་། ས་ལུགས་ཀྱི་དབང་། གཤེད་དམར་ལྷ་ལྔའི་དབང་། ཡང་དག་མར་མེ་དགུ་པའི་དབང་། གུ་རུ་དྲག་དམར་ཉང་ལུགས་ཀྱི་དབང་ལ་སོགས་པ་བླ་མེད་གསར་རྙིང་གི་དབང་བསྐུར་གྱི་རིགས་བགྲང་བ་ལས་འདས་པ་དང་། གཞན་ཡང་སྦྱོང་དཀྱིལ་བཅུ་གཉིས་སོགས་རྣལ་འབྱོར་རྒྱུད་སྐོར་གྱི་དབང་མང་པོ།
ཚེ་དཔག་མེད་ལྷ་དགུ། གཟུངས་གྲྭ་ལྔ། འཆི་མེད་རྔ་སྒྲ། མི་འཁྲུགས་པ་ལྷ་དགུ་སོགས་བྱ་སྤྱོད་ཀྱི་དབང་དུ་མ་དང་། གུར་གྱི་མགོན་པོ་ལྷ་ལྔ་མ། ལྷ་བཅུ་གསུམ་མ། བཅུ་བདུན་མ། ལྷ་བརྒྱད་མའི་དབང་སོགས་མདོར་ན་སྨིན་བྱེད་དབང་གི་རྣམ་གྲངས་བསམ་གྱིས་མི་ཁྱབ་པ་དང་། རྡོ་རྗེ་ཕུར་པ་སྨད་ལས་དྲག་པོ་སྒྲོལ་བའི་རྗེས་གནང་ལན་གྲངས་དུ་མ་དང་། རྗེས་གནང་གི་བཀའ་སྲོལ་ཆེན་པོ་སྒྲུབ་ཐབས་བརྒྱ་རྩ་དང་།
རྒྱ་མཚོར་གྲགས་པ་གཉིས་ཀྱི་རྗེས་སུ་གནང་བ་མ་ལུས་པ། སོ་སོའི་རྒྱ་གཞུང་བོད་གཞུང་གི་ལུང་དང་བཅས་པ་ཚར་གསུམ། རྗེས་གནང་ཟུར་བཀའ་ནི་རྗེ་ཉིད་ཀྱིས་བརྒྱ་ཕྲག་ལས་བརྒལ་བ་གསན་ཅིང་། གསན་པ་ཐམས་ཅད་ཀྱང་སོ་སོ་དང་འབྲེལ་བའི་རྒྱབ་ཆོས་ཀྱི་ལུང་དང་བཅས་པ་ཚར་གཉིས་གསུམ་ཙམ་མ་སྩལ་བ་མེད་ལ། གཞན་ཡང་རྗེ་བཙུན་བདག་མེད་མ་དང་། ནཱ་རོ་མཁའ་སྤྱོད་ཀྱི་བྱིན་རླབས་སོགས་རྒྱུད་སྡེ་ནས་བཤད་པའི་བྱིན་རླབས་ཀྱི་རིགས་མང་པོ་དང་། དགྱེས་པ་རྡོ་རྗེ་རྩ་རྐྱང་གི་བཤད་བཀའ་དང་། རྒྱུད་གསུམ་ག་ལྷན་ཅིག་ཏུ་ལེགས་པར་བཤད་པའི་བཀའ་ལན་དུ་མ། རྒྱལ་བ་སྲས་དང་བཅས་པའི་ལམ་པོ་ཆེ་ཐེག་པ་ཆེན་པོའི་སེམས་བསྐྱེད་འབོག་པའི་ཆོ་ག་ཐུན་མོང་དང་ཐུན་མོང་མ་ཡིན་པ་གཉིས། བདག་ཉིད་ཆེན་པོ་ས་སྐྱ་པཎྜི་ཏས་མཛད་པའི་རྒྱལ་སྲས་ལམ་བཟང་གི་གཞུང་བཤད་དང་བཅས་པ་དང་།
གཞན་ཡང་རྒྱལ་བའི་སྲས་ཀྱི་སྤྱོད་པ་སྟོན་པའི་གཞུང་མང་པོའི་བཀའ་ལུང་སོགས་ལུང་གི་རིགས་བསམ་གྱིས་མི་ཁྱབ་པ་སྟེ། མདོར་ན་ཉིད་ཀྱི་གསན་ཡིག་ནང་ལྟར་གསན་པ་ཕལ་ཆེར་སྩོལ་བར་མཛད་ཅིང་། དེ་སྔ་སྩལ་མ་ཟིན་པ་ཡང་སླར་ངེས་པར་སྩོལ་བཞེད་ཡོད་པ། རྡོ་རྗེ་འཕྲེང་བ་ཀྲི་ཡ་དང་བཅས་པ། དུས་ཀྱི་འཁོར་ལོ། གསང་འདུས་སྤྱན་གཟིགས། འཇམ་རྡོར་སོགས་ཀྱི་དབང་དང་། འཁོར་ལོ་བདེ་མཆོག་ལཱུ་དྲིལ་གྱི་བསྐྱེད་རྫོགས་དང་། རྒྱུད་ཀྱི་བཤད་བཀའ། གསང་འདུས་རྩ་རྒྱུད་ཀྱི་བཤད་བཀའ་སོགས་མང་པོ་ཞིག་གི་བཀའ་དྲིན་སྩོལ་བའི་ཐུགས་འདུན་མེ་འབར་བ་ལ་ཤིང་བསྣན་པ་ལྟ་བུ་མངའ་ཞིང་།
དེ་ལྟ་བུའི་ཆོས་ཚུལ་དེ་དག་གང་འཆད་ཀྱང་། ཐོས་བསམ་གྱི་སྒྲོ་འདོགས་ལེགས་པར་བཅད་ཅིང་། སྒོམ་པས་ཐུགས་ཉམས་སུ་མྱོང་བའི་སྒོ་ནས་སྩོལ་བ་ཁོ་ན་དང་། འཆད་ཚུལ་ཡང་། བློ་ཆེན་རྣམས་ལ་ཟབ་རྒྱ་ཆེ། ། བློ་ཆུང་བཟུང་བདེ་གོ་སླ་བ། ། དེ་ལས་ལྡོག་ན་མཁས་རྨོངས་ཀྱི། ། སློབ་མ་དགའ་བ་བསྐྱེད་མི་ནུས། ། ཞེས་གསུངས་པ་ལྟར། མདོ་སྔགས་གང་འཆད་ཀྱང་།
གདུལ་བྱ་རང་གི་ཁམས་དང་། བསམ་པ་དང་། བག་ལ་ཉལ་གྱི་རིམ་པ་དང་མཐུན་པར་སྟོན་པར་མཛད་ཅིང་། ཁྱད་པར་གསང་སྔགས་ཟབ་མོའི་ཆོས་ཚུལ་རྣམས་ནི། ཉམས་སུ་བླངས་པའི་མཐའ། བྱིན་གྱིས་བརླབས་པའི་མཐའ། མཐའ་གཅིག་ཆད་དམ་སྙམ།་་་་་ གྲུབ་པའི་མཐའ་སྟེ་མཐའ་བཞིའི་བདག་ཉིད་ཅན་དང་། དབང་གི་ཆུ་བོ་མ་ནུབ་པ། བྱིན་རླབས་ཀྱི་བརྒྱུད་པ་ཉམས་པ།
གདམས་ངག་གི་སརྒ་མ་ལོག་པ། མོས་གུས་ཀྱི་བསམ་པ་ཚིམ་པ་སྟེ་སྙན་བརྒྱུད་བཞི་སོགས་ཀྱི་སྒོ་ནས་གོ་རིམ་མ་འཆོལ་བར་བཀྲི་བར་མཛད་ལ། ཐུགས་ཀྱི་ལྷག་བསམ་ཡང་དབྱིག་གཉེན་གྱིས། ཆོས་སྦྱིན་ཉོན་མོངས་ཅན་མིན་པས། ། མདོ་སོགས་ཇི་བཞིན་ཡང་དག་སྟོན། ། ཞེས་དང་། བསླབ་བཏུས་ལས། ཆོས་དང་སྦྱིན་པ་ཟང་ཟིང་མེད། ། བསོད་ནམས་འཕེལ་བའི་རྒྱུ་ཡིན་ནོ། ། ཞེས་གསུངས་པ་ལྟར།
རྙེད་པ་དང་གྲགས་པ་བསྒྲུབ་པའི་ཀུན་སློང་རྣམས་རྒྱང་རིང་དུ་སྤངས་ཏེ། བསྟན་པ་དང་སེམས་ཅན་གྱི་དོན་ཁོ་ན་ལ་དགོངས་ནས་གདན་ས་ཆེན་པོ་འདི་ཉིད་ཀྱི་ལུགས་གཉིས་ཀྱི་མཛད་འཕྲིན་རྒྱ་ཆེ་ཞིང་གྲངས་མང་བ་ནས། རྒྱུན་དུ་སྐུ་དལ་བར་བཞུགས་པའི་སྐབས་མི་སྲིད་ཅིང་། ལྷག་པར་བླ་མ་གོང་མའི་དུས་དྲན་གྱི་སྒྲུབ་མཆོད་དང་གསུང་ཆོས་ཐུག་པའི་སྐབས། ཉིན་རེང་པོ་གསུང་ཆོག་གི་དབང་དུ་སོང་ནས། ཆོས་ཐུན་གང་དགོས་མཚན་ལ་སྩལ་ཏེ། སྐུ་ངལ་དུབ་ཀྱི་ཚོགས་ཁྱད་དུ་གསོད་པར་མཛད་པ་ནི། སྐུ་འཁོར་བ་སོགས་ཕྱོགས་འདིའི་སྐྱེ་བོ་ཀུན་གྱི་མཁྱེན་མཚོར་གསལ་བ་ལྟར་རོ། ། དེ་མཐུན་གསང་སྔགས་ཀྱི་ཟབ་ཆོས་བཀའ་ནུབ་པ་རྣམས་ལ་ཐུགས་ཀྱིས་ཕངས་སེམས་ཆེན་པོ་དང་། ཆད་དུ་ཉེ་བ་དག་ཀྱང་རྒྱུན་ཆད་དོགས་མི་བཟོད་པ་ལྟ་བུ་མཛད་ཅིང་།
ཞལ་ནས་ཀྱང་། ཆོས་འདི་དང་འདིའི་བཀའ་ནུབ་པ་དེ་ཕངས་པོ་རང་ཡིན་འདུག ད་དུང་དབང་དང་རྒྱུད་བཤད་སོགས་རྒྱ་ཆེ་བའི་རིགས་རྣམས་རྒྱུན་མ་ཉམས་ཙམ་བྱུང་ན་སྙམ་སྤེལ་གང་ཐུབ་བྱེད་བསམ་ཡང་། དུས་དབང་གིས་རྒྱུན་རིང་མ་བྱུང་དོགས་པ་ཀ་ཡོང་གི་སྣང་ཞེས་ཡང་ཡང་གསུང་བ་ཐོས་ལ། དེ་ལྟར་མདོ་རྒྱུད་མན་ངག་དང་བཅས་པའི་ཟབ་ཆོས་གང་འཆད་ཀྱང་སླ་བཅོས་དང་། མི་འོས་པའི་རིགས་འདྲེ། རུང་མཐུན་དང་། རང་བཟོ་སོགས་ཀྱི་དྲི་མ་མཐའ་དག་དང་བྲལ་བ། རང་རང་ལ་སྐབས་སུ་བབས་པའི་ཐུན་མོང་དང་ཐུན་མོང་མ་ཡིན་པ་སྦྱར་འོས་པ་རྣམས་མ་ལུས་ཤིང་། མི་འོས་པ་ཅུང་ཟད་ཀྱང་མ་ལྷག་པར་ཆོས་དེ་དང་དེའི་བརྒྱུད་པའི་རྩ་བ་འདི་ནས་བརྒྱུད།
རྟེན་གཞིའི་རྒྱུད་འདི་ཡིན། རྒྱ་གཞུང་དང་བོད་གཞུང་འདི་སྙེད་ཅིག་མཆིས་པས། དེ་རྣམས་བབ་བསྒྲིགས་ནས་བླ་མས་ཀྱང་བཤད། སློབ་མས་ཀྱང་དོན་གཉེར་ཆེན་པོའི་སྒོ་ནས་མཉན་ཏེ་ཆོས་ཀྱི་བབ་གོ་བར་བྱས་ན་འཆད་ཉན་རྣལ་མ་ཞིག་འོང་བ་ཡིན་གསུངས་ཤིང་། དེ་བཞིན་ཕྱག་ལེན་ལ་ཐེབས་པར་མཛད་པ་ཡིན་ནོ། ། ཡང་རྩོད་པའི་སྒོ་ནས་བསྟན་པ་རིན་པོ་ཆེ་གསལ་བར་མཛད་པའི་ཚུལ་ནི། སྤྱིར་རྩོད་པ་ལ་འཇམ་མགོན་ས་སྐྱ་པཎྜི་ཏས་མཁས་མཇུག་ལས། འཆད་པའི་སྐབས་ཀྱི་རྩོད་པ་དང་། ། རྩོད་པའི་སྐབས་ཀྱི་རྩོད་པ་གཉིས། ། གསུངས་པའི་ཕྱི་མའི་དབང་དུ་མཛད་ནས། །
འབེལ་བའི་གཏམ་ལ་སྦྱོར་དངོས་རྗེས། ། ཞེས་སྦྱོར་དངོས་རྗེས་གསུམ་དུ་བཤད་ཅིང་། སྦྱོར་བ་རྩོད་པའི་ལམ་སྦྱངས་ཕྱིར། ། རྒོལ་བ་གཉིས་དང་དཔང་པོ་དག ། ངེས་པར་བྱས་ནས་རྩོད་པ་འཇུག ། ཅེས་སྦྱོར་བའི་སྐབས་སུ་རྒོལ་ཕྱིར་རྒོལ་དཔང་པོ་གསུམ་ཚོགས་པ་དང་། རྒོལ་བ་གཉིས་པོ་རང་རང་གི་གྲུབ་མཐའ་བཟུང་ནས་རྩོད་པ་ནི། སྔོན་གྱི་མཁས་པ་རྣམས་ཀྱི་ལུགས། ། ཞེས་དངོས་གཞིའི་ཚེ་རང་རང་གི་གྲུབ་པའི་མཐའ་ངེས་པར་བཟུང་སྟེ། སྒྲུབ་བྱེད་དང་།
སུན་འབྱིན་བརྗོད་པ་དང་། དཔང་པོས་རྗེས་སུ་བཟུང་བའི་ཕྱིར། ། རྩོད་པའི་ངག་རྣམས་བསྡུས་ཏེ་བསྒྲགས། ། ཞེས་མཇུག་གི་ཚེ་དཔང་པོས་རྒོལ་ཕྱིར་རྒོལ་གཉིས་སོ་སོའི་ངག་རྣམས་བསྡུས་ཏེ་བརྗོད་པ་སོགས་གསུངས་ཏེ། ཚུལ་དེ་ལྟ་བུའི་རྩོད་པ་ནི། སྔོན་གྱི་དུས་སུ་རྒྱ་གར་འཕགས་པའི་ཡུལ་དུ་ཤིན་ཏུ་མང་བ་བྱུང་ཡང་། བོད་འདིར་ནི་བསྟན་པ་སྔ་དར་གྱི་སྐབས་རྒྱལ་པོ་ཁྲི་སྲོང་ལྡེའུ་བཙན་གྱི་སྐུ་རིང་ལ། བློན་པོ་ཀ་མ་ལ་ཤཱི་ལ་དང་རྒྱ་ནག་དགེ་སློང་བརྩད་པ་དང་། བདག་ཉིད་ཆེན་པོ་ས་སྐྱ་པཎྜི་ཏ་དང་འཕྲོག་བྱེད་དགའ་བོ་རྩོད་པ་མཛད་པའི་ཚུལ་སོགས་འགའ་ཤས་ལས་དུས་ཕྱིས་དེ་རིགས་མང་པོ་མ་བྱུང་སྣང་བ་བཞིན། རྗེ་འདིས་ཀྱང་ཚུལ་དེ་ལྟ་བུ་ལྷུར་བཞེས་དགོས་པ་མ་ཤར་ལ།
རྩོད་པ་དང་པོ་འཆད་པའི་སྐབས་ཀྱི་རྩོད་པ་ལ་ནི། རྒོལ་ཕྱིར་རྒོལ་དཔང་པོ་གསུམ་གྱི་རྣམ་གཞག་དངོས་སུ་དགོས་པའི་ངེས་པ་མི་སྣང་ཞིང་། འདིའི་ངོས་འཛིན་ཡང་། མཁས་པ་རྣམས་ཀྱི་བསྟན་བཅོས་སོགས་སུ་བརྒལ་ལན་གྱི་རྣམ་གཞག་གསུངས་པ་རྣམས་དང་། དེ་བཞིན་དུ་སློབ་དཔོན་གྱིས་སློབ་མ་ལ་གཞུང་འཆད་པའི་ཚེ། རྟོགས་དཀའ་བ་རྣམས་བརྒལ་བ་དང་ལན་གྱི་སྒོ་ནས་ཞིབ་ཏུ་འཆད་པའི་བརྒལ་བ་སོགས་ལ་བཤད་པ་ཡིན་པས། དེས་ན་དམ་པ་འདིས་འཆད་པའི་སྐབས་ཀྱི་རྩོད་པའི་སྒོ་ནས་བསྟན་པ་གསལ་བར་མཛད་པའི་ཚུལ་ནི། རྗེ་འདི་ཉིད་ཀྱིས་མཛད་པའི་ཀྱེ་རྡོར་རྣམ་བཤད་ཆེན་མོར། ཀྱེ་རྡོར་ཡབ་ཀྱི་མངོན་རྟོགས་ཚུལ་བཅོ་ལྔ་ངོས་འཛིན་ཚུལ་མི་འདྲ་བ་སྣ་ཚོགས་སྣང་བ་ལ། མི་འཐད་པའི་ཆ་རྣམས་དཔྱིས་ཕྱིན་པར་བཀག་ནས།
རང་ལུགས་རྗེ་བཙུན་ཆེན་པོའི་དགོངས་པ་དང་མཐུན་པར་བསྟན་པ་སོགས་དེ་ཉིད་ཀྱི་དབུ་ཞབས་བར་གསུམ་ན་བརྒལ་ལན་གྱི་རྣམ་གཞག་མང་དུ་འགོད་པར་མཛད་པ་དང་། གཞན་ཡང་ཀྱེ་རྡོར་རྩ་རྒྱུད་ཀྱི་ཚིག་འགྲེལ་ཆེན་མོ། རྩ་ལྟུང་རྣམ་བཤད། ངོར་རྫོང་གྲུབ་མཐའི་རྣམ་འབྱེད། གསུང་ངག་ཆོས་འབྱུང་ཆེན་མོ། འཇིགས་བྱེད་ཆོས་འབྱུང་སོགས་འདི་ཉིད་ཀྱིས་མཛད་པའི་བསྟན་བཅོས་མང་པོར་རྩོད་པའི་ཚུལ་མང་དུ་གསུངས་པ་རྣམས་ལས་རྗེས་སུ་དཔག་སྟེ། སྔགས་འཆང་བླ་མ་འདི་ཉིད་དངོས་སྟོབས་ཀྱི་རིགས་པ་སྨྲ་བ་ལ་ཡང་ཐུགས་ཀྱི་སྤོབས་པ་ཐོགས་པ་མེད་པའི་རིགས་པའི་དབང་ཕྱུག་ཏུ་ངེས་པ་རྙེད་པར་འགྱུར་བ་གདོན་མི་ཟའོ། ། དེ་ལྟར་རྩོད་པའི་སྒོ་ནས་བསྟན་པ་ཡིད་བཞིན་གྱི་ནོར་བུ་རིན་པོ་ཆེ་ལ་བྱི་དོར་ལེགས་པར་བགྱིས་ཏེ། ཕན་པ་དང་བདེ་བའི་དུས་སྟོན་ཟླ་མེད་པ་འཇོ་བར་མཛད་ནས། མཁས་པས་མཛད་པའི་སྲོལ་ལམ་གསུམ་པ་རྩོམ་པ་ཉིན་མོར་བྱེད་པའི་འོད་འཕྲེང་གིས་བསྟན་པའི་པད་ཚལ་རྒྱས་པར་མཛད་པའི་ཚུལ་ནི།
ཚིག་རྒྱན་གྱི་བསྟན་བཅོས་མེ་ལོང་ལས། སྙན་ངག་དམ་པའི་རྒྱན་ལྡན་ནི། ། བསྐལ་པའི་བར་དུ་གནས་པར་འགྱུར། ། ཞེས་གསུངས་པ་ལྟར། རྩོམ་པ་པོ་ཚད་ལྡན་གྱིས་བསྐྲུན་པའི་བསྟན་བཅོས་རྣམས་ནི། མ་འོངས་པ་ཇི་སྲིད་བསྟན་པ་གནས་ཀྱི་བར་དེ་སྲིད་དུ་རྒྱུན་མ་ཉམས་པར་གནས་པས་བསྟན་པ་ཡུན་རིང་དུ་མི་ནུབ་པའི་རྒྱུ་དང་། མཁས་པས་ཡན་ལག་སྦྱར་བ་ཡི། ། ངག་དང་ངག་གི་འདོད་འཇོར་བཤད། ། ཅེས་གསུངས་པ་ལྟར། བླ་མ་དང་རྒྱལ་བ་སྲས་དང་བཅས་པའི་སྐུ་གསུང་ཐུགས་ཀྱི་ཡོན་ཏན་བརྗོད་པ་དང་།
རྒྱལ་བའི་བཀའ་དྲི་མ་མེད་པ་དག་གི་དགོངས་དོན་གསལ་བའི་ཕྱིར་དགོས་སོགས་ཆོས་ལྔ་ལྡན་ལས་བརྩམས་ཏེ། འཕགས་ཡུལ་གྱི་གནས་ལྔ་རིག་པའི་པཎྜི་ཏ་ཆེན་པོ་རྣམས་ལ་གྲགས་པ་ལྟར། སྡེབ་སྦྱོར་གྱི་གཙུག་ལག་དང་མཐུན་པར་བརྩམས་ན། རྩོམ་པ་ཁོ་ན་ལ་བརྟེན་ནས་ལྷག་པའི་ལྷས་ཞལ་སྟོན་པ་དང་། ཆོས་ཀྱི་གནས་ལུགས་མངོན་སུམ་དུ་མཐོང་བ་ལ་སོགས་པ་རང་དོན་ཕུན་སུམ་ཚོགས་པ་འགྲུབ་ཅིང་། དོན་དུ་གཉེར་བ་གཞན་དག་ཡུལ་མཆོག་ལ་མ་དད་པ་དད་པ་དང་། དད་པ་རྣམས་ཕྱིར་ཞིང་འཕེལ་བར་འགྱུར་བ་མདོ་རྒྱུད་བསྟན་བཅོས་དང་བཅས་པའི་དོན་བདེ་བླག་ཏུ་རྟོགས་ནས། གཞན་ལ་ཡང་ཚུལ་བཞིན་དུ་སྟོན་ནུས་པའི་སྤོབས་པ་དགེ་བ་སོགས་གཞན་དོན་འབད་མེད་དུ་འབྱུང་བའི་འདོད་འཇོར་ཡང་བཤད་ཅིང་། ཡང་སྡོམ་གསུམ་རབ་དབྱེ་ལས། མཁས་རྣམས་དགའ་བའི་སྡེབ་སྦྱོར་ནི། །
བླུན་པོ་རྣམས་ཀྱིས་གོ་དཀའ་བས། ། ཚིག་གི་སྦྱོར་བ་སྤངས་ནས་ཀྱང་། ། ཀུན་གྱིས་གོ་བར་བྱ་ཕྱིར་བཤད། ། ཅེས་གསུངས་པ་ལྟར། སྒྲ་དང་། སྡེབ་སྦྱོར་དང་། སྙན་ངག་དང་། མིང་གི་མངོན་བརྗོད། ཚིག་གི་རྒྱན་ལ་སོགས་པ་རྣམས་ནི། རིག་པའི་གནས་ལྔ་ལ་མཁས་པའི་སྐྱེ་བོ་དག་གི་འཇུག་ངོགས་ཡིན་ཀྱང་།
དེ་ལས་གཞན་དོན་གཉེར་བློ་དམན་པ་དག་ལ་ཕན་པའི་རྔོ་མི་ཐོགས་པས། མཁས་གྲུབ་ཐུན་མོང་བའི་བློ་གྲོས་ཀྱི་དཔྱད་བྱར་འོས་པའི་ཆོས་ནི། སྙིགས་མའི་དུས་འདིར་ཕན་ཡོན་གྱི་སྒོས་གཞན་ལས་ཁྱད་པར་དུ་འཕགས་པར་འཁུམས་ལ། དེ་ལྟར་ན་བསྟན་པ་རིན་པོ་ཆེ་རྒྱུན་རིང་དུ་ཆགས་པའི་སླད་དང་། དོན་གཉེར་ཡོངས་ལ་ཕན་པའི་ཐུགས་བསྐྱེད་ཟླ་མེད་པས་ཉེ་བར་དྲངས་ཏེ། ལེགས་པར་བརྩམས་པའི་བསྟན་བཅོས་ཚིག་དོན་འབྲེལ་ཆགས་ཤིང་། ཀུན་གྱི་བློ་ཡུལ་དུ་འཇབས་པར་འཆར་བའི་རྩོམ་པ་ནི། ཐུབ་པའི་བསྟན་པ་འཛིན་པའི་རྒྱུ་ཚོགས་ཟླ་མེད་པ་སྟེ། དེ་ལྟ་བུའི་ཕན་འབྲས་ཕུལ་དུ་བྱུང་བ་ཐམས་ཅད་ཀྱང་། བདག་ཅག་གི་རྣམ་འདྲེན་དམ་པ་འདིའི་རྨད་དུ་བྱུང་བའི་ལྷག་བསམ་དང་།
དྲི་མ་མེད་པའི་མཁྱེན་རབ་ཟུང་གི་ཆུ་གཏེར་ཆེན་པོས་ཉེ་བར་བསྐྲུན་པའི་ལེགས་བཤད་ཕན་བདེ་པདྨོའི་གཉེན་དུ་གྱུར་པ་འདི་དག་ལ་ལེགས་པར་གནས་ཏེ། དེ་ཡང་བསྟན་བཅོས་གང་དང་ཅི་མཛད་ཀྱང་ཐོག་མར་མཆོད་ཡུལ་ཁྱད་པར་ཅན་ལ་མཆོད་བརྗོད་དང་། མཇུག་ཏུ་བཀའ་དྲིན་རྗེས་དྲན་གྱི་འདུད་པའི་ཚུལ་དུ་མཆོད་ཡུལ་གང་ཡིན་དེའི་ཡོན་ཏན་བརྗོད་ཕུལ་ཆེ་ཞིང་། ཐ་སྙད་ཀྱི་གཙུག་ལག་དང་མཐུན་པའི་སྡེབས་ལེགས་ཚིག་གི་འཕྲེང་བ་མཚར་དུ་དངར་མཛད་པ་སྟེ། དཔེར་བརྗོད་ན། ཉིད་ཀྱི་གསན་ཡིག་ཟབ་རྒྱས་ཆོས་ཀུན་གསལ་བའི་ཉིན་བྱེད་ཀྱི་སརྒ་དང་པོའི་མཇུག་ཏུ། དེ ཝཱ སུ ར མུ ཀུ ཊཾ གི རི ཨ གྲ། པཱ ད ར ཛ སུ རྻ ཨ ད རྴ ཛ བ། ཧི ཏ སུ ཁཿ
ར སྨི ཨ ཀྵཾ ཧ ས ཤྲཱིཿ སི དྡྷི ཤྭ ར པུ ནྱེ ཨི ནྡྲ ན མཿ ལྷ་དང་ལྷ་མིན་གཙུག་རྒྱན་ས་འཛིན་རྩེར། ། ཞབས་རྡུལ་ཉི་མའི་མེ་ལོང་ངལ་འཚོ་བ། ། ཕན་བདེའི་འོད་ཟེར་འབུམ་ཕྲག་བཞད་པའི་དཔལ། ། གྲུབ་པའི་དབང་ཕྱུག་བསོད་ནམས་དབང་པོར་འདུད། ། ཅེས་དང་། དེ་བཞིན་དུ་སརྒ་ཐམས་ཅད་ཀྱི་དབུར་བླ་མ་དེ་དང་དེ་ལ་ཕྱག་འཚལ་བ་དང་། ཞབས་སུ་ཡང་གུས་འདུད་ཀྱི་ཚིགས་བཅད་སྐད་གཉིས་ཟུང་ལྡན་དུ་སྦྱར་ནས་གསུངས་པ་རྣམས་ཀྱིས་མཚོན་ནུས་པས་ན། ཕལ་ཆེར་ནི་མཁས་པ་ལ་འོས་པའི་ལེགས་བཤད་ཀྱི་དགའ་སྟོན་འབའ་ཞིག་ཏུ་སྣང་ཞིང་།
ཡང་དམ་པའི་ཆོས་དོན་དུ་གཉེར་ཡང་། རང་སྟོབས་ཀྱིས་ཇི་ལྟ་བ་བཞིན་མ་རྟོགས་པའི་བློ་དམན་པ་དག་ལ་ཐུགས་བརྩེ་བའི་ཕན་པ་ཁོ་ན་ལྷུར་མཛད་པའི་གསུང་རབ་ཀྱི་ཚོགས་ཀྱང་མང་དུ་སྣང་བ་སྟེ། དེ་བས་ན་མཁས་པ་དང་། ཅིག་ཤོས་ཀྱི་སྐྱེ་བོ་ཐམས་ཅད་ལ་འཕྲལ་ཡུན་གྱི་མངོན་པར་འདོད་པའི་དོན་བདེ་བླག་ཉིད་དུ་སྟེར་བའི་གསུང་རྩོམ་ཇི་ལྟར་མཛད་པའི་ཆོས་ཀྱི་རྣམ་གྲངས་ཀྱང་ཆ་ཙམ་བརྗོད་ན། འདི་ལ་མདོ་སྔགས་ཐུན་མོང་བའི་སྐོར། ཐུན་མོང་མ་ཡིན་པ་བྱེ་བྲག་པའི་སྐོར། ཞར་བྱུང་ཐ་སྙད་རིག་གནས་དང་ཐོར་བུ་བའི་སྐོར་གསུམ་ལས། དང་པོ་ལ། བསྟོད་ཚོགས་དང་། གསུང་མགུར་ཞལ་གདམས་སོགས་ཀྱི་སྐོར།
གསན་ཡིག་དང་རྣམ་ཐར་སོགས་ཀྱི་སྐོར་གཉིས་ཀྱི། དང་པོ་བསྟོད་ཚོགས་ལ། དཔལ་ལྡན་ས་སྐྱ་པའི་བླ་མ་གོང་མ་རྣམས་ལ་བསྟོད་པ་པདྨ་རཱ་གའི་འཕྲེང་བ། འདི་སྐབས་ལྔར་བཅད་པའི་དོན་བཟང་ཞིང་ཚིག་སྡེབས་ལེགས་པ་ཞིག་སྣང་ལ། གཞན་ཡང་གོང་བསྟོད་ཚན་པ་གསུམ། རྣལ་འབྱོར་དབང་ཕྱུག་ལ་བསྟོད་པ་གཉིས། ས་ཆེན་ལ་བསྟོད་པ་མཚན་སྤེལ་ཤིན་ཏུ་ལེགས་པ་གཅིག རྗེ་བཙུན་ལ་གསོལ་འདེབས་སྐད་གཉིས་སྦྱར་བ། ས་པཎ་ལ་བསྟོད་པ་དངོས་གྲུབ་མཆོག་སྩོལ་འདོད་དོན་ཀུན་འགྲུབ་འདི་གསུང་རྩོམ་རྣམས་ཀྱི་ཐོག་མ་ཡིན། འཇམ་པའི་དབྱངས་སྐུ་མཆེད་ལ་སོ་སོར་གསོལ་འདེབས་ཀྱི་ཚིགས་བཅད་ཚན་པ་ལྔ་ལྔ།
རྗེ་མུས་ཆེན་ལ་གསོལ་འདེབས་ཀྱི་ཚིགས་བཅད་ཚན་པ་བཅུ་ཕྲག་གཅིག་དང་། བརྟན་བཞུགས་བསམ་དོན་ཀུན་འགྲུབ། རྩ་བའི་བླ་མ་རྣམས་ལ་ཐུན་མོང་དུ་གསོལ་འདེབས་ཚན་པ་གཉིས། གྲུབ་མཆོག་མཐུ་སྟོབས་དབང་ཕྱུག སྤྱན་སྔ་རིན་པོ་ཆེ། ནགས་དགོན་པ་ཆེན་པོ། རྗེ་དབང་ཕྱུག་རབ་བརྟན། ཐམས་ཅད་མཁྱེན་པ་ངག་དབང་ཆོས་གྲགས་རྣམས་ལ་གསོལ་འདེབས་ཚིགས་བཅད་གསུམ་རེ། བདག་བསྟོད་སྐུལ་བྱེད་དགའ་བསྐྱེད་དང་། བརྟན་བཞུགས་ཚན་པ་གསུམ།
གྲུབ་ཆེན་ཐང་སྟོང་རྒྱལ་པོ་ལ་བསྟོད་པ་གཉིས། འཕེལ་གདུང་ལ་གསོལ་འདེབས། རྒྱན་དྲུག་མཆོད་གཉིས་ལ་སོ་སོའི་རྣམ་ཐར་བཞིན་བསྟོད་པ་སརྒ་བཞི་པ་དང་། ངོར་ཆེན་རྡོ་རྗེ་འཆང་དང་ཀུན་མཁྱེན་ཆེན་པོ་ལ་བསྟོད་པ་རེ་རེ། རྗེ་དཀོན་མཆོག་རྒྱ་མཚོ་ལ་གསོལ་འདེབས་གཉིས། རྒྱལ་སྲས་ཐོགས་མེད་ལ་གསོལ་འདེབས། སྐྱིད་གྲོང་ཇོ་བོ་ལ་གསོལ་འདེབས། སློབ་དཔོན་པདྨ་དང་གནས་བརྟན་བཅུ་དྲུག་ལ་བསྟོད་པ་རེ་རེ། འབར་རྭ་ལུགས་ཀྱི་ཚེ་ཁྲིད་ཀྱི་བརྒྱུད་འདེབས། ལམ་ཟབ་བརྒྱུད་འདེབས།
ཕུར་པའི་བརྒྱུད་འདེབས་ཁ་སྐོང་སོགས་བརྒྱུད་འདེབས་མང་པོའི་ཁ་སྐོང་གི་ཚིགས་བཅད་ཚན་པ་དུ་མ། འཇམ་དབྱངས། དབྱངས་ཅན་མ། དམར་པོ་སྐོར་གསུམ་ལ་བསྟོད་པ་ཚན་པ་རེ་རེ། ཐུབ་བསྟན་ལྷ་ཆེན་གྱི་མཆོད་རོལ་ལ་བསྔགས་པ་དང་། དེར་བླ་རེ་དང་རྔ་ཆེན་ཕུལ་བའི་ཚིགས་བཅད། ལྷ་སའི་ཇོ་བོ་སོགས་རྟེན་མང་པོ་ལ་སྙན་ཤལ་མཛེས་བྱེད་ཕུལ་བའི་ཚིགས་བཅད་མང་པོ། རྒྱལ་ཡུམ་དམ་པའི་ཆེད་དུ་མཛད་པའི་སྨོན་ལམ་སོགས་བཤགས་སྨོན་གྱི་ཚིགས་བཅད་དུ་མ་དང་། གཞན་ཡང་གསུང་ངག་བླ་མ་བརྒྱུད་པའི་རྣམ་ཐར་གསོལ་འདེབས་ལ་སོགས་པ་ཤིན་ཏུ་གྲངས་མང་བ་ཞིག་མཛད་ཅིང་། གསུང་མགུར་གྱི་སྐོར་ལ།
ལེགས་བཤད་ཡིད་ཀྱི་གདུང་སེལ། ཉམས་དབྱངས་མཐོང་བ་དོན་ལྡན་སོགས་ཚིག་དོན་བཟང་ཞིང་ལེགས་ལ་སེམས་ཐོག་ཏུ་འབབ་པའི་ཚིགས་བཅད་ཚན་པ་བཅུ་ཕྲག་ལྔ་ལྷག་ཙམ་དང་། དགེ་སྦྱོར་གསལ་འདེབས་ཀྱི་ཡི་གེ་གཉིས། ཞལ་གདམས་དང་གསུང་འཕྲིན་གྱི་སྐོར་ལ། མཁན་ཆེན་ངག་དབང་ཆོས་གྲགས་ལ་ཞུ་ཡིག བདག་པོ་མཐུ་སྟོབས་དྲུང་ལ་གནང་བའི་བཀའ་ཤོག་སོགས་བླ་མ་དང་མི་ཆེན་མང་པོ་ལ་གནང་བའི་བཀའི་འཕྲིན་ཡིག་དུ་མ། ཤར་ཆེན་ཤེས་རབ་འབྱུང་གནས་པར་གདམས་ཡིག ཀརྨ་འཇིགས་བྲལ་རྡོ་རྗེ་ལ་གདམས་ཡིག་སོགས་ཞལ་གདམས་ཀྱི་ཚིགས་སུ་བཅད་པ་མང་པོ་དང་། གཉིས་པ་གསན་ཡིག་དང་རྣམ་ཐར་སོགས་ཀྱི་སྐོར་ལ། རྗེ་ཉིད་ཀྱི་གསན་ཡིག་ཟབ་རྒྱས་ཆོས་ཀུན་གསལ་བའི་ཉིན་བྱེད།
ས་སྐྱ་པའི་གདུང་རབས་བྱོན་ཚུལ་ངོ་མཚར་རིན་པོ་ཆེའི་བང་མཛོད་དགོས་འདོད་ཀུན་འབྱུང་། སྔགས་འཆང་ཆོས་ཀྱི་རྒྱལ་པོ་དང་། འཇམ་དབྱངས་བསོད་ནམས་དབང་པོའི་རྣམ་ཐར་རྒྱས་འབྲིང་གཉིས་གཉིས། སྔགས་འཆང་གྲགས་པ་བློ་གྲོས་ཀྱི་རྣམ་ཐར་བྱིན་རླབས་ཆར་འབེབས། སྔགས་འཆང་ཡབ་སྲས་གསུམ་གའི་རྣམ་ཐར་བསྡུས་པ། ཀུན་མཁྱེན་ཆེན་པོ། ས་ལོ་ཐམས་ཅད་མཁྱེན་པ། རྗེ་དཀོན་མཆོག་ལྷུན་གྲུབ། རྗེ་དཀོན་མཆོག་རྒྱ་མཚོ། རྒྱལ་ཚབ་དམ་པ་རྣམས་ཀྱི་རྣམ་ཐར།
རྗེ་མུས་ཆེན་སངས་རྒྱས་རྒྱལ་མཚན་གྱི་རྣམ་ཐར་རྒྱས་འབྲིང་བསྡུས་གསུམ་རྣམས་མཛད་ལ། གཉིས་པ་ཐུན་མོང་མ་ཡིན་པ་བྱེ་བྲག་པའི་སྐོར་ལ། མདོ་ལུགས་གཙོ་ཆེ་བ་དང་། རྡོ་རྗེ་ཐེག་པ་གཙོ་ཆེ་བའི་སྐོར་གཉིས་ལས། དང་པོ་ལ། དགེ་བསྙེན། དགེ་ཚུལ་སྒྲུབ་ཚུལ་གྱི་ཡི་གེ གཎྜིའི་རྣམ་གཞག བཀའ་གདམས་ཀྱི་ཆོས་འབྱུང་གཉིས། བཀའ་གདམས་ལྷ་བཞིའི་ཁྲིད་ཡིག
ཐིག་ལེ་བཅུ་དྲུག་གི་དབང་ཚོམ། གཅོད་ཁྲིད་ཉམས་སུ་བླང་ཚུལ། སྟོན་པས་ཆོ་འཕྲུལ་བསྟན་ཚུལ་སོགས་དང་། གཞན་ཡང་བདེ་བ་ཅན་གྱི་ཞིང་ལ་བསྔགས་པ་དང་། ཞིང་དེའི་སྨོན་ལམ་ཕན་ཡོན་གྱི་ལུང་སྦྱོར་སོགས་འདི་སྐོར་གྱི་ཡིག་འཕྲེང་མང་པོ། སྨན་བླ་མཆོད་ཆོག་གི་རྣམ་བཤད། དཔག་བསམ་འཁྲི་ཤིང་གི་དོན་འགྲེལ། མདོ་སྔགས་ཐུན་མོང་བའི་སྟོང་ཐུན་བསྟན་པ་རྒྱ་མཚོའི་སྒོ་འབྱེད་རྣམས་སོ། ། གཉིས་པ་རྡོ་རྗེ་ཐེག་པ་གཙོ་བོར་གྱུར་པ་ལ། གསང་སྔགས་གསར་རྙིང་གཉིས་ཀྱི།
དང་པོ་ལ་རྙིང་མའི་སྤྱི་རྣམ་དང་། ཕུར་པ་ཡང་གསང་བྱུང་ཚུལ། རྡོ་རྗེ་ཕུར་པའི་སྒྲུབ་ཐབས་ཀྱི་རྣམ་བཤད་དང་། གཏོར་བཟློག་དགྲ་བགེགས་ཀུན་འཇོམས་ཀྱི་རྣམ་བཤད། ཕུར་པའི་དབྱངས་རོལ་བརྗེད་ཐོ་དང་། འཆམ་དཔེ་སྣང་བ་འགྱུར་ཐུབ་ཀྱི་བསྡུས་དོན་སོགས་འདི་སྐོར་གྱི་ཕྱག་ལེན་ཕྲ་མོའི་ཡིག་སྣ་དུ་མ་དང་། གཉིས་པ་གསར་མའི་སྐོར་ལ། རྒྱུད་སྡེ་འོག་མ་དང་བླ་མེད་ཀྱི་སྐོར་གཉིས། དང་པོ་ལ་ཚེ་ཆོག་འཆི་མེད་དཔལ་སྟེར། ཚེ་མདོའི་རྣམ་བཤད།
ཚེ་སྒྲུབ་བདུད་ལས་རྣམ་རྒྱལ་སོགས་ཚེ་སྒྲུབ་པའི་ཉམས་ལེན་གྱི་ཡི་གེ་དུ་མ། ཡོ་གའི་སྐོར་ལ། ཀུན་རིག་གི་བསྙེན་པ་དང་སྦྱིན་སྲེག་བྱ་ཚུལ། སྦྱོང་རྒྱུད་ཀྱི་དོན་འགྲེལ། ཡོ་གའི་ཆོས་འབྱུང་ཆེན་མོ། རབ་གནས་ཆོ་ག་དོན་གཉིས་ལྷུན་གྲུབ། རབ་གནས་རྣམ་བཤད་བསྟན་པ་རྒྱས་པའི་ཉིན་བྱེད་ལ་སོགས་པ་མང་དུ་བཞུགས་ཤིང་། གཉིས་པ་བླ་མེད་ཀྱི་སྐོར་ལ། ཕ་རྒྱུད། མ་རྒྱུད།
གཉིས་མེད་སྐོར་གསུམ་གྱི་དང་པོ་ལ་གསང་བ་འདུས་པའི་ཆོས་འབྱུང་། གསང་འདུས་སྒྲུབ་ཐབས་ཀྱི་རྣམ་བཤད། གསང་འདུས་རྩ་རྒྱུད་ཀྱི་རྣམ་བཤད་སོགས་གསང་བ་འདུས་པའི་ཆོས་སྐོར་གྱི་ཡིག་སྣ་མཐའ་ཡས་ཤིང་། མ་རྒྱུད་གཤིན་རྗེ་གཤེད་སྐོར་ལ། འཇིགས་བྱེད་ཀྱི་སྒྲུབ་ཐབས་བསྡུས་པ་གཏོར་ཆོག་དང་བཅས་པ། འཇིགས་བྱེད་སྒྲུབ་ཐབས་ཀྱི་རྣམ་བཤད། ཡང་གསང་མཐུ་བཟློག་ནག་པོ་ཉམས་སུ་ལེན་ཚུལ། གཤེད་དམར་སྒྲུབ་ཐབས་དང་། སྤྲོས་མེད་བརྒྱུད་པའི་གསོལ་འདེབས། གཤིན་རྗེ་གཤེད་སྐོར་གྱི་ཆོས་འབྱུང་སོགས་མང་པོ་དང་།
གཉིས་པ་མ་རྒྱུད་ཀྱི་སྐོར་ལ། བདེ་མཆོག་དྲིལ་བུ་པའི་སྒྲུབ་ཐབས། ལཱུ་ནག་དྲིལ་གསུམ་གྱི་སྒྲུབ་ཐབས་རྣམ་བཤད། བདེ་མཆོག་ཆོས་འབྱུང་། རྣལ་འབྱོར་མའི་སིནྡྷུ་རའི་དཀྱིལ་འཁོར་སྒྲུབ་ཚུལ་དང་། སྦྱིན་སྲེག་གི་ཡི་གེ རྣལ་འབྱོར་མའི་བསྐྱེད་རིམ་གྱི་རྣམ་བཤད། ཐུན་མོང་མ་ཡིན་པའི་བསམ་མི་ཁྱབ་སྒོམ་ཚུལ་ལ་སོགས་པ་འདི་ཉིད་ཀྱི་མན་ངག་ཟབ་མོའི་ཡི་གེ་དུ་མ་དང་། བདེ་མཆོག་རྩ་རྒྱུད་ཀྱི་ཁོག་ཕུབ་བསྟན་པ་རྒྱས་པའི་ཉིན་བྱེད་ལ་སོགས་པ་བདེ་མཆོག་སྐོར་གྱི་ཡིག་སྣ་བསམ་གྱིས་མི་ཁྱབ་ཅིང་། གསུམ་པ་གཉིས་མེད་ཀྱི་སྐོར་ལ།
རྒྱ་ཆེ་བ་དང་ཟབ་པ་གཉིས་མེད་གཉིས་ཀྱི་དང་པོ་ལ། དུས་འཁོར་བསྟན་པའི་མཛེས་རྒྱན། དུས་འཁོར་ཆོས་འབྱུང་ཆེན་མོ། དུས་འཁོར་བསྟན་རྩིས་ཀྱི་ཡི་གེ་སོགས་དང་། གཉིས་པ་ཟབ་པ་གཉིས་མེད་ཀྱི་སྐོར་ལ། རྒྱུད་མན་ངག ཐུན་མོང་བའི་སྐོར་དང་གསུམ་ལས། དང་པོ་ལ་ཀྱེ་རྡོར་ཆོས་སྐོར་འཆད་པའི་སྔོན་འགྲོའི་སྤྱི་བཤད། བརྟག་གཉིས་ཀྱི་དོན་འགྲེལ་ཁོག་ཕུབ་རྒྱུད་འགྲེལ་སྒོ་བརྒྱའི་ལྡེ་མིག་དང་། ཚིག་འགྲེལ་རྒྱུད་བཤད་བསྟན་པ་རྒྱས་པའི་ཉིན་བྱེད།
ཚུལ་གསུམ་གསལ་རྒྱན་དང་ལྗོན་ཤིང་མཛེས་རྒྱན་གཉིས་ཀྱི་དོན་འགྲེལ་ཁོག་ཕུབ། རྒྱུད་གཉིས་གའི་བཤད་བཀའ་ཟིན་བྲིས། བདག་མེད་བསྟོད་པ་རིན་ཆེན་འཕྲེང་བའི་དོན་འགྲེལ་དང་མཆན་བཤད། གཉིས་པ་མན་ངག་གི་སྐོར་ལ། ཀྱེ་རྡོར་མན་ངག་ལུགས་ཀྱི་ཆོས་སྐོར་ལ་སློབ་ཚུལ། གསུང་ངག་ཆོས་འབྱུང་རྒྱས་བསྡུས་གཉིས། རྡོ་རྗེའི་ཚིག་རྐང་གི་དོན་འགྲེལ། ཁྲིད་ཡིག་མཛེས་རྒྱན་གཉིས་ཀྱི་ས་བཅད། རྗེ་མུས་ཆེན་གྱི་དྲིས་ལན། འཁྲུལ་འཁོར་གྱི་ཡི་གེ
རླུང་གི་རྣམ་བཤད། ལམ་ཟབ་ནང་མ་བྱ་ཚུལ། རྩ་སྔགས་རྣམ་བཤད། ལམ་སྦས་བཤད་ཀྱི་ཁྲིད་ཡིག བརྡ་དོན་གསལ་བ། བརྡའ་ཆིག་བརྒྱུད། མགོན་རྐྱང་གི་རྗེས་གནང་། སྒྲུབ་པ་ལུང་སྦྱིན་རྣམས་ཀྱི་ཕྱག་ལེན་ཡི་གེ ལམ་སྐོར་ཕྱི་མ་བརྒྱད་ཀྱི་ཁྲིད་ཡིག བདག་མེད་མའི་སྒྲུབ་དཀྱིལ།
དབང་གི་མཚམས་སྦྱོར། ཀྱེ་རྡོར་རྣམ་བཤད་ཟིན་བྲིས། རྡོ་རྗེ་ལུས་ཀྱི་སྦས་བཤད། ཀྱེ་རྡོར་ཡབ་ཡུམ་གཉིས་ཀའི་བསྐྱེད་རིམ་རྣམ་བཤད་ཆེན་མོ་སོགས་འདི་སྐོར་གྱི་ཡིག་སྣ་མཐའ་ཡས་ཤིང་། ཐུན་མོང་བའི་སྐོར་ལ། ངོར་རྫོང་གྲུབ་མཐའི་རྣམ་འབྱེད། ཆོས་སྐྱོང་གི་སྐོར་ལ། དྲུག་ཅུ་པའི་དྲིས་ལན། ཆོས་སྐྱོང་སྐོར་གྱི་ཆོས་འབྱུང་ཆེན་མོ་སོགས་དང་། གཞན་ཡང་རྗེས་གནང་དང་།
སྦྱིན་སྲེག་གི་ཡི་གེ བསྐང་བ། བསྟོད་པ། འཕྲིན་ལས་འཆོལ་བ། དྲག་བསྐུལ་གྱི་ཡི་གེ་ལ་སོགས་པ་ཆོས་སྐྱོང་སྐོར་གྱི་ཡིག་རིགས་ཤིན་ཏུ་མང་བ་ཞིག་བཞུགས་ལ། གསུམ་པ་དེ་དག་ལ་ཐུན་མོང་དུ་དགོས་པའི་ཆོས་སྐོར་ལ། བླ་མ་ལྔ་བཅུ་པའི་རྣམ་བཤད། བདུད་རྩི་རིལ་བུ་སྒྲུབ་ཚུལ་གྱི་ཡི་གེ རྡོར་དྲིལ། བགྲང་འཕྲེང་།
དགང་བླུགས། བུམ་པ་རྣམས་ཀྱི་རྣམ་བཤད། ཟ་བའི་དམ་ཚིག་གི་རྣམ་བཤད། རྩ་ལྟུང་འཁྲུལ་སྤོང་གི་རྣམ་བཤད། ཡུལ་ཆེན་གྱི་རྣམ་གཞག་མདོར་བསྡུས། སྡོམ་གསུམ་བསྡུས་དོན། གཞལ་ཡས་ཁང་གི་རྣམ་བཤད་ལ་སོགས་པ་དུ་མ་སྣང་ལ། གཉིས་པ་ཞར་བྱུང་ཐ་སྙད་རིག་གནས་དང་ཐོར་བུའི་སྐོར་ལ། བརྡ་གསར་རྙིང་གི་ཤན་འབྱེད། ལེགས་སྦྱར་ཀློག་ཚུལ།
དག་ཡིག་རྒྱས་བསྡུས་གཉིས། དོན་རྒྱན་དང་། སྒྲ་རྒྱན་གྱི་དཔེར་བརྗོད་རྣམས་མཛད་ཅིང་། ཐོར་བུ་བ་ལ། ཀྱེ་རྡོར་ལམ་དུས། ལམ་ཟབ། བིར་བསྲུང་། རྣལ་འབྱོར་མ་སོགས་ཀྱི་གནད་བསྡུས་ཡི་གེ་སོགས་དུ་མ་དང་། གཞན་ཡང་བདེ་མཆོག་ནག་པོ་པ། དཀར་པོ།
སྒྲོལ་དཀར་སོགས་མཆོག་དང་ཐུན་མོང་གི་དངོས་གྲུབ་སྟེར་བའི་ལྷ་དུ་མའི་སྒྲུབ་ཐབས་བསྡུས་པ་མང་པོ་དང་། གདོན་སྒྲོལ་གྱི་ཆོ་ག ཆབ་གཏོར་ཀླུ་གཏོར་གྱི་ཡི་གེ གཞན་ཡང་དྲིས་ལན་དང་། དཀར་ཆག་གི་ཡི་གེ་ལ་སོགས་པ་ཐོར་བུ་བགྲང་བར་མི་བཟོད་པ་ཞིག་མཛད་དེ། འདི་དག་ནི་རགས་པ་ཙམ་བཀོད་པ་ཡིན་གྱི། ཞིབ་པར་བདག་ཉིད་ཆེན་པོ་འདི་ཉིད་ཀྱི་དགུང་ལོ་ལྔ་བཅུ་ང་གསུམ་ཡན་ཆད་ཀྱི་གསུང་འབུམ་རྣམས་བདག་ཅག་གིས་དཀར་ཆག་ཏུ་བྲིས་པ་ལས་རྟོགས་པར་བྱའོ། ། དེ་ལྟར་འཆད་རྩོད་རྩོམ་གསུམ་གྱི་སྒོ་ནས་བསྟན་པ་རིན་པོ་ཆེ་ཆེས་ཆེར་གསལ་བར་མཛད་པ་ལ་སྐད་ཅིག་ཀྱང་གཡེལ་བ་མེད་པའི་རིང་ནས་བླ་མ་གོང་མ་སོ་སོའི་དུས་མཆོད་དུ་རྒྱུད་སྡེ་དྲི་མ་མེད་པ་ནས་བཤད་པའི་དཀྱིལ་འཁོར་ཆེན་པོ་སྒྲུབ་སྟེ་མཆོད་པའི་ཆོག་རིགས་སྔར་ཡོད་དང་གསར་བསྐྲུན་དུ་མ། བསྟན་པ་དང་བསྟན་འཛིན་སྤྱི་སྒེར་གྱི་རྐྱེན་སེལ་དུ་དམིགས་པའི་གཏོར་བཟློག་ལ་སོགས་པ་གོང་མའི་ཕྱག་སྲོལ་རྨ་མེད་པ་བསམ་གྱིས་མི་ཁྱབ་པ་དང་། གཙུག་ལག་ཁང་སོ་སོའི་ཉམས་གསོ།
གསར་བཞེངས་སོགས་བསྟན་པ་རིན་པོ་ཆེ་འཕེལ་རྒྱས་ཀྱི་ཐབས་ལས་གཞན་དུ་ནམ་ཡང་མི་གཡོ་བར་ཕྱག་བཞེས་སུ་བཏབ་པས། ལུགས་གཉིས་ཀྱི་མངའ་ཐང་ཐམས་ཅད་དབྱར་མཚོ་དང་བསིལ་ཟེར་བྱེད་པ་ཡར་ངོའི་འཕེལ་བ་ལྟར་གྱུར་པ་འདི་ལགས་ཏེ། སྒྲུབ་མཆོད་གསར་བསྐྲུན་གྱི་རིགས་ཀྱང་། རྗེ་བཙུན་རྡོ་རྗེ་བདག་མེད་མ་ལྷ་མོ་བཅོ་ལྔའི་རྡུལ་ཚོན་གྱི་དཀྱིལ་འཁོར་སྒྲུབ་མཆོད། རྡོ་རྗེ་རྣལ་འབྱོར་མ་ནཱ་རོ་མཁའ་སྤྱོད་ཀྱི་སིནྡྷུ་རའི་དཀྱིལ་འཁོར། མགོན་པོ་ཚེ་དཔག་ཏུ་མེད་པ་ལྷ་དགུའི་རས་བྲིས་ཀྱི་དཀྱིལ་འཁོར་སྒྲུབ་མཆོད་དེ། འདི་དག་གི་སྒྲུབ་ཐབས་དང་དཀྱིལ་ཆོག་ཀྱང་རྗེ་ཉིད་ཀྱིས་གསར་རྩོམ་དང་བཅས་སྒྲུབ་པར་མཛད་ཅིང་། གཞན་ཡང་རྗེ་ཉིད་ལ་ཐུགས་དམ་སྐྱབས་འཇུག་ཞུ་བའི་ཕྱིར་སྤྱན་དམིགས་རྟེན་ཕུལ་བའི་ཚེ་འདས་རྣམས་དང་། གདན་ས་ཆེན་པོའི་འཛིན་སྐྱོང་གི་ཕྱིར་སེམས་ཅན་རྐྱེན་ལམ་དུ་འགྲོ་བ་མང་དུ་སྣང་བ་རྣམས་ཀྱི་ཆེད་དང་། ཁྱད་པར་ཉིད་ཀྱི་རྒྱལ་ཡུམ་དམ་པ་ལྷ་སྲས་བསོད་ནམས་རྒྱལ་མོའི་དགོངས་པ་རྫོགས་ཐབས་སུ་གཏད་པའི་ངན་སོང་སྦྱོང་རྒྱུད་ནས་བཤད་པའི་བཅོམ་ལྡན་འདས་ཀུན་རིག་རྣམ་པར་སྣང་མཛད་རས་བྲིས་ཀྱི་སྒྲུབ་མཆོད་དང་།
གཞན་ཡང་ས་སྐྱ་པའི་ཡབ་ཆོས་ཐུན་མོང་མ་ཡིན་པ་ཆོས་རྗེ་ས་སྐྱ་པཎྜི་ཏས། ཧོར་གྱི་མི་བདག་གོ་དན་མི་ཟད་པའི་ནད་ཀྱི་དུཿཁ་བ་ལས་བསྐྱབས་པར་མཛད་པའི་ཕྱག་བཞེས་རྨད་དུ་བྱུང་བ་འཕགས་པ་སེང་གེ་སྒྲའི་གདོན་སྒྲོལ་གྱི་ཆོག་རྒྱུན་སོགས་གསར་དུ་སྤེལ་བར་མཛད་པ་མཐའ་ཡས་ལ། སྔར་རྒྱུན་གྱི་བདེ་ཀྱེ་གསང་གསུམ་ཕུར་པ་སོགས་ཀྱི་སྒྲུབ་མཆོད་རྣམས་ལ་ཡང་ཚིག་རིགས་ཕན་ཚུན་འདྲེས་པ་སོགས་ཕྱག་ལེན་འདྲ་མིན་ཅུང་ཟད་སྣང་བ་དག སྒྲུབ་དཀྱིལ་གྱི་ཡི་གེ་སོ་སོའི་དགོངས་པ་བཞིན་མ་འདྲེས་པར་ཤིན་ཏུ་དག་པར་མཛད་དེ། དཔེར་མཚོན་ན་སྔགས་འཆང་ཆོས་ཀྱི་རྒྱལ་པོས་མཛད་པའི་དཀྱིལ་ཆོག་གི་སྟ་གོན་གྱི་སྐབས། ཡི་གེ་པས་མ་དག་པ་རྒྱུན་འབྱམས་སུ་སོང་བ་ཞིག་ཡོད་པ་དེ་ཡང་། རྡོ་རྗེ་འཆང་གི་དཀྱིལ་ཆོག་ཡེ་ཤེས་རྒྱ་མཚོ་དང་མཐུན་པར་བསྒྱུར་ཏེ་ཆོ་ག་འཁྲུལ་མེད་གྱི་ལེགས་བྱས་བསྟར་བ་འདིས་མཚོན་ཅིང་། གཞན་ཡང་སློབ་དཔོན་པདྨ་སཾ་བྷ་ཝའི་ཞལ་དངོས་ཀྱི་བདུད་རྩི་ཐོབ་པ་སད་མི་མི་བདུན་གྱི་ནང་ནས་མཁྱེན་རབ་མཆོག་ཏུ་ཡངས་པ་འཁོན་ཀླུ་དབང་བསྲུང་བ་དང་། རིགས་སྔགས་ཀྱི་ནུས་མཐུ་མཐར་སོན་པ་རྡོ་རྗེ་རིན་ཆེན་ནས་བརྩམས། འཁོན་སྟོན་རིམ་པར་བྱོན་པ་རྣམས་རྡོ་རྗེ་ཕུར་པ་ལ་ཉམས་བཞེས་གཙོ་བོར་མཛད་པས་ལྷའི་གནང་བ་ཐོབ་ཅིང་།
བྱིན་རླབས་ཀྱི་ནུས་མཐུ་མཐར་ཕྱིན་པ་ཁོ་ན་བྱུང་བ་དང་། གསང་བདག་ཕྱག་ན་རྡོ་རྗེའི་སྤྲུལ་པ་འཁོན་དཀོན་མཆོག་རྒྱལ་པོ་ནས་གོང་མ་རིམ་པར་བྱོན་པ་རྣམས་ཀྱང་གསང་སྔགས་གསར་འགྱུར་ལ་ཐུགས་དད་ཅིང་བཤད་སྒྲུབ་གཙོ་བོར་མཛད་ཀྱང་། རྡོ་རྗེ་ཕུར་པ་ལ་ཡི་དམ་གྱི་ལྷ་དང་། དཀར་བདུད་ལྕམ་དྲལ་ལ་བཀའ་བསྲུང་དུ་མཛད་པ་ཤ་སྟག་བྱོན་ཅིང་། ཁྱད་པར་འགྲོ་བའི་མགོན་པོ་དཔལ་ལྡན་བླ་མ་དམ་པ་བསོད་ནམས་རྒྱལ་མཚན་དཔལ་བཟང་པོ། ཐེག་ཆེན་ཆོས་ཀྱི་རྒྱལ་པོ་ཀུན་དགའ་བཀྲ་ཤིས། གྲུབ་པའི་དབང་ཕྱུག་རྒྱ་གར་ཤེས་རབ་རྒྱལ་མཚན། ས་ལོ་འཇམ་པའི་རྡོ་རྗེ་ལ་སོགས་པ་དམ་པ་མང་པོས་ཐུགས་གཅེས་སྤྲས་ཆེན་པོའི་སྒོ་ནས་རྡོ་རྗེ་ཕུར་པའི་དཀྱིལ་འཁོར་སྒྲུབ་མཆོད་ཤིན་ཏུ་དར་རྒྱས་སུ་མཛད་པའི་རྒྱུན་དེ་ཉིད། སྔགས་འཆང་ཆོས་ཀྱི་རྒྱལ་པོ་ངག་དབང་ཀུན་དགའ་རིན་ཆེན་གྱིས་དཀྱིལ་ཆོག་ཡིད་འོང་བློ་གྲོས་ཁ་འབྱེད། དབང་གི་མཚམས་སྦྱོར་བློ་གསལ་དགའ་བ་སྐྱེད་བྱེད།
དྲག་པོ་སྒྲོལ་བའི་རྗེས་གནང་གི་ཡི་གེ་བློ་དམན་དགའ་བ་སྐྱེད་བྱེད། འཆམ་དཔེ་སྣང་བ་འགྱུར་ཐུབ་སོགས་ཕྱག་ལེན་གསལ་བྱེད་ཀྱི་ཡིག་རིགས་ཀྱང་མང་དུ་མཛད་ནས་ལུགས་འདིའི་བསྟན་པ་ཐབས་འཕྲུལ་སྣ་ཚོགས་པས་འཕེལ་རྒྱས་སུ་མཛད་པ་དང་། དེ་བཞིན་དུ་འཇམ་མགོན་གྲུབ་པའི་དཔའ་བོ་བསོད་ནམས་དབང་པོ་དང་། རྒྱལ་སྲས་སྦས་པའི་སངས་རྒྱས་གྲགས་པའི་མཚན་ཅན་མཆེད་ཀྱིས་ཀྱང་། རྡོ་རྗེ་ཕུར་པའི་དབྱངས་ཡིག་ཚངས་པའི་དབྱངས་ཀྱི་ང་རོ། ཆོས་སྐྱོང་གི་བསྐང་བསྟོད་ཀྱི་དབྱངས་ཡིག གཉིས་ཀའི་ཐུན་མོང་བའི་རོལ་ཡིག་དང་བཅས་པ་གསར་དུ་བསྐྲུན་ནས་སྔགས་འཆང་ཆོས་ཀྱི་རྒྱལ་པོའི་ཕྱག་བཞེས་ཉམས་མེད་དུ་མཛད་པ་སོགས་གཟིགས་པ་དྲི་མ་མེད་པའི་སྤྱན་ལྡན་མང་པོས་མཛད་པའི་རྒྱུན་ལམ་བཟང་བསྲོང་བ་དང་། དགོངས་པའི་དབྱིངས་བཟང་པོ་བསྐང་བའི་སླད་དུ་བདག་ཉིད་ཆེན་པོ་འདིས་ཀྱང་། རྡོ་རྗེ་ཕུར་པའི་སྒྲུབ་ཐབས་ཀྱི་རྣམ་བཤད་འཕྲིན་ལས་ཀྱི་པདྨོ་རབ་ཏུ་རྒྱས་པའི་ཉིན་བྱེད། སྨད་ལས་བཟློག་གཞུང་གི་རྣམ་བཤད་བདུད་སྡེ་འཇོམས་པའི་མེ་ཆེན་འཕྲིན་ལས་ཀྱི་འོད་ཟེར་ཀུན་ཏུ་འཕྲོ་བ་ཞེས་བྱ་བ་མཛད་དེ།
ལུགས་འདིའི་ལམ་གྱི་སྲོག་བཟུང་ཞིང་ལུང་བཤད་ཀྱི་བཀའ་དྲིན་ཡང་སྩལ། འཆམ་དཔེ་སྣང་བ་འགྱུར་ཐུབ་ཀྱི་བསྡུས་དོན་འཕྲིན་ལས་ཀུན་ཁྱབ་སོགས་ཕྱག་ལེན་གྱི་ཡིག་སྣ་ཡང་མང་དུ་མཛད་ཅིང་། ཁྱད་པར་དབྱངས་རོལ་གྱི་རྣམ་གཞག་རྣམས་རྒྱས་པར་སྟོན་པའི་བདག་ཉིད་ཆེན་པོ་ས་སྐྱ་པཎྜི་ཏས་མཛད་པའི་རོལ་མོའི་བསྟན་བཅོས་ཉིད་ལ། སྔོན་ཆད་སུས་ཀྱང་འགྲེལ་པ་མེད་པ་ལ། བདག་ཉིད་ཆེན་པོ་འདིས། མཁྱེན་རབ་གཞན་ལས་ཕུལ་དུ་བྱུང་བའི་སྔ་རབས་མཁས་པའི་བློ་ངོར་མ་ཤར་བའི་ལེགས་པར་བཤད་པ་རིག་པའི་གནས་ལྔ་ལས་བཟོ་རིག་པའི་བྱེ་བྲག་རོལ་མོའི་བསྟན་བཅོས་ཀྱི་རྣམ་པར་བཤད་པ་འཇམ་དབྱངས་བླ་མ་དགྱེས་པའི་སྙན་པའི་སྒྲ་དབྱངས་བློ་གསལ་ཡིད་འཕྲོག་འཕྲིན་ལས་ཡོངས་ཁྱབ་ཅེས་བྱ་བ་མཛད་དེ། ལུགས་འདིའི་ཕྱག་ལེན་ཉམས་སུ་བསྟར་བ་རྣམས་ལ་དྲི་མ་མེད་པའི་ཁུངས་དང་འབྲེལ་ཞིང་། རྒྱལ་བ་དགྱེས་པའི་ལམ་དུ་འགྱུར་ཚུལ་སོགས་ཀྱི་རྣམ་དབྱེ་ཞིབ་ཅིང་རྒྱས་པར་བསྟན་ཏེ། སྔོན་མེད་ཀྱི་ལེགས་པར་བཤད་པའི་དགའ་སྟོན་བླ་ན་མེད་པ་སྩོལ་བར་མཛད་པ་ཡིན་ཏེ། བསྟན་བཅོས་དེ་ཉིད་ཀྱི་སྦྱར་བྱང་ཚིགས་བཅད་ལས་ཀྱང་།
འདིར་སྨྲས་པ། ས་གསུམ་སྣང་བྱེད་མཁྱེན་རབ་འོད་ཟེར་གྱིས། ། སྐྱ་སེང་བུ་ལྟར་གཞན་སྡེ་ཀུན་འཇོམས་པའི། ། མ་རིག་ལས་འཁོན་འོད་གསལ་ལྷ་ཡི་རིགས། ། ངེས་དོན་འཇམ་དབྱངས་བརྒྱུད་པར་བཅས་ལ་འདུད། ། རིག་གནས་ཀུན་མཁྱེན་མཁྱེན་བཟང་པཎྜི་ཏ། ། སྐྱོན་མེད་ཁྲིམས་གནས་གནས་བརྟན་བཙུན་པའི་མཆོག ། འཆད་རྩོད་རྩོམ་མཁས་མཁས་མང་གཙུག་གི་རྒྱན། ། གང་གིས་ལེགས་གསུངས་གསུང་རབ་དྲི་མེད་ཀྱི། ། རྣམ་བཤད་འདི་ནི་དཔལ་ལྡན་ས་སྐྱ་པ། །
ཤཱཀྱའི་དགེ་བསྙེན་སྔགས་འཆང་རྡོ་རྗེ་འཛིན། ། ངག་དབང་ཀུན་བསོད་གྲགས་པ་རྒྱལ་མཚན་དཔལ། ། བཟང་པོའི་མིང་ཅན་གང་དེས་ལེགས་པར་སྦྱར། ། ཀུན་མཁྱེན་གཉིས་པ་ས་སྐྱ་པཎ་ཆེན་གྱི། ། གསུང་རབ་ངོ་མཚར་རོལ་མོའི་བསྟན་བཅོས་འདི། ། མགོན་པོ་དེ་ཉིད་སློབ་མའི་ཚོགས་དང་བཅས། ། ཞིང་འདིར་བཞུགས་དུས་འགྲོ་ལ་རབ་གྲགས་མོད། ། དེ་དག་འདས་རྗེས་རོལ་མོའི་བསྟན་བཅོས་ཀྱང་། ། ལྷན་ཅིག་མི་མངོན་དབྱིངས་སུ་བཞུགས་པ་ལྟར། ། བསྟན་བཅོས་འདི་ཡི་མཚན་ཙམ་འཛིན་པ་ཡང་། །
རེ་རེ་ཙམ་ལས་གཞུང་དོན་རྟོགས་པ་སུ། ། དེ་ཕྱིར་འཇམ་དབྱངས་བླ་མའི་ཐུགས་རྗེ་དང་། ། སྐལ་བཟང་ཁོ་བོའི་ཟབ་ཡངས་བློ་གྲོས་ལས། ། ལེགས་པར་བྱུང་བའི་སྔོན་མེད་ལེགས་བཤད་འདི། ། དེང་དུས་དཔྱོད་ལྡན་ཡོད་ན་བླང་བར་རིགས། ། ཚིག་འཕྲེང་བསྟར་ལ་བརྒྱུས་པའི་རྟོག་གེ་བ། ། རང་གིས་མ་རྟོགས་གཞན་ལའང་མི་འདྲི་བར། ། གོང་མའི་གསུང་ལ་དོགས་སློང་ལྟར་བྱས་ནས། ། སྐྱོན་བརྗོད་བྱེད་པའི་ཚུལ་དང་འདི་མི་འདྲ། ། ཕྱོགས་འཛིན་དུག་ཆུས་ཤེས་རྒྱུད་བསླད་པ་དང་། །
ན་ཚོད་རྒན་པས་བཟང་པོར་རློམ་པ་དང་། ། ཕྱོགས་རེ་ཤེས་པས་ཀུན་ལ་ཁྱད་གསོད་སོགས། ། སྐལ་ངན་བླུན་པོ་རྣམས་ལ་འདི་མི་མཁོ། །

འཁྲུལ་ཟད་ས་སྐྱའི་རྗེ་བཙུན་ཕྱག་ལེན་མཆོག ། རིག་པའི་གནས་ཆེན་ལྔ་ལས་བཟོ་རིག་གི ། ནང་ཚན་དབྱངས་རོལ་རྣམ་གཞག་ཚུལ་བཞིན་དུ། ། ཤེས་འདོད་སྐལ་བཟང་རྣམས་ཀྱིས་འདི་ལོངས་ཤིག ། ཅེས་གསུངས་པ་ཡིན་ལ། དེ་ལྟར་རྡོ་རྗེ་ཕུར་པ་དང་ཆོས་སྐྱོང་སྐོར་གྱི་དབྱངས་རོལ་གར་འཆམ་སོགས་ཆོ་གའི་ཆ་ལག་ཕྲ་མོ་ཚུན་ཆད་ལ་ཐུགས་བྱང་ཆུབ་པའི་རྩེར་སོན་པའི་སྟོབས་དང་། དེ་དག་གི་རྒྱུན་མི་ཉམས་པའི་ཕྱིར་གསུང་ཆོག་གི་ཕྱག་ཕྱི་ཞུ་མི། བན་གཙང་བ་སོགས་ལ་དབྱངས་རོལ་གར་འཆམ་སོགས་རྗེ་ཉིད་ཀྱིས་མཛུབ་ཁྲིད་ཀྱི་ཚུལ་དུ་ཡང་ཡང་སྟོན་པར་མཛད་པས། ཕུར་པའི་སྒྲུབ་མཆོད་སོགས་དང་། གཞན་ཡང་བདེ་ཀྱེ་གསང་གསུམ། ཡོ་ག་བྱ་སྤྱོད་དང་བཅས་པའི་ཆོག་བསྒྲིགས་ཀྱི་རིགས་གང་ལ་ཡང་ད་ལྟ་རང་གྲྭ་བཟང་བར་ཡོངས་སུ་གྲགས་ཤིང་།
ཐ་ན་རོལ་མོ་སྦུག་སིལ་བསྐུལ་མཁན་རྣམས་ཀྱང་། དེང་སང་གི་བསྐུལ་མཁན་རྣམས་མཁས་པར་བརྟེན། གས་ཆག་གི་སྐྱོན་འབྱུང་བ་ཡང་ཉུང་བ་ནས། བགྲེས་པོ་འགའ་ཞིག་སྔ་མོར་རོལ་མོ་བཟང་བ་མང་པོ་ཆག་པ་བྱུང་ཡང་། ད་ལྟ་གཏན་མི་འབྱུང་བ་འདི་བཞིན་གཙོ་བོར་གོང་མའི་སྐུ་བསོད་ཀྱི་དཔལ་ཡོན་ལོས་ཡིན། དེ་སྟེང་དུ་རྗེ་ཉིད་ཀྱིས་རོལ་མོ་འཁྲོལ་ལུགས་ཀྱི་གནད་ཕྲ་མོ་ཀུན་ཀྱང་། ཕ་མས་བུ་ཚ་ལ་སློབ་པ་ལྟར། དགེ་འདུན་དོན་གཉེར་རྣམས་ལ་རེ་རེ་ནས་ཕྱག་ཁྲིད་ནན་ཏན་གནང་བའི་བཀའ་དྲིན་ལ་བརྟེན། རོལ་མོ་འཁྲོལ་མཁན་རྣམས་ཀྱིས་ཀྱང་འཁྲོལ་མཁས་པའི་ཕན་ཡོན་དུ་སྣང་བས་ཨ་རེ་མཚར། ཞེས་གླེང་བ་ཡང་ཐོས་ལ།
མདོར་ན་རྡོ་རྗེ་ཕུར་པའི་དབྱངས་རོལ་གར་འཆམ། ཆོས་སྐྱོང་གི་བསྐང་བསྟོད། དཀྱིལ་འཁོར་སྒྲུབ་མཆོད་གཞན་སོགས་ཕལ་ཆེར་ལ་བྱང་འདྲེན་ཡང་རྗེ་ཉིད་ཀྱིས་མཛད་དེ། ཆོ་གའི་རིགས་ཐམས་ཅད་ཀྱི་ཞལ་འདོན་ཚུན་རྐང་བཞེས་ཁོ་ནས་རྣམ་པར་དག་པ་བསྐྲུན་པར་མཛད་པ་ནི། ད་ལྟའི་སྐྱེ་བོ་ཕལ་ཆེར་ལ་མངོན་དུ་གྱུར་པ་ཉིད་དོ། ། དེ་བས་ན་མཛད་པའི་འཕྲིན་ལས་ཕྲ་མོ་འདི་ཙམ་གྱིས་ཀྱང་། དམ་པ་འདི་ཉིད་དེང་སང་གི་རྡོ་རྗེ་སློབ་དཔོན་ཆེན་པོར་གྲགས་པ་ཡོངས་ལས་རྨད་དུ་བྱུང་མོད། འོན་ཀྱང་བདག་ཉིད་ཆེན་པོ་འདི་ཉིད་ཀྱི་སྐུ་གསུང་ཐུགས་ཀྱི་ཡོན་ཏན་ཇི་སྙེད་པ་ལ་དཔགས་ན་བྱིས་པ་མཚར་བསྐྱེད་དུ་ཟད་དོ། ། དེ་ལྟ་བུའི་ཡང་དག་པའི་ལེགས་བྱས་ཀྱི་མཐུ་དང་། རྗེ་ཉིད་ད་ལྟའི་སྐབས་ཁ་དྲག་དང་ཕྱོགས་ཞེན་གྱིས་མ་བསླད་པའི་གཟུར་གནས་དད་འདུན་ཅན་མཐའ་དག་གི་སྐྱབས་མགོན་གཅིག་པུ་བར་གྱུར་པ་ཉིད་ཀྱིས།
ཕྱོགས་ཕྱོགས་ཀྱི་ཆོས་དང་འཇིག་རྟེན་གྱི་གཙོ་བོར་གྱུར་པ་ལ་སོགས་པའི་སྐྱེ་བོ་ཀུན་ཀྱང་བདག་ཉིད་ཆེན་པོའི་ཞལ་དཀྱིལ་བལྟ་བ་དང་། རྟེན་གསུམ་ཁྱད་པར་ཅན་རྣམས་རྙེད་པ་དང་བཀུར་བསྟི་མཐའ་ཡས་པས་མཆོད་པས། བསོད་ནམས་ཀྱི་ཚོགས་རྒྱ་ཆེན་པོ་གསོག་པའི་སླད་དུ་རྫོགས་ལྡན་གྱི་སྤྲིན་བཞིན་དུ་འདུས་ཏེ། རང་རང་གི་དཔལ་འབྱོར་ལས་གྲུབ་པའི་ལོངས་སྤྱོད་ཀྱི་དངོས་པོ་བསམ་གྱིས་མི་ཁྱབ་པ་དང་། རྒྱལ་བའི་སྐུ་གསུང་ཐུགས་ཀྱི་རྟེན། བླ་མའི་སྐུ་བརྙན་བྱིན་རླབས་ཀྱི་མཚན་མ་ཅན་དང་། གླེགས་བམ་སོགས་གུས་པས་བསྟོབ་པར་བྱེད་ཅིང་། ཐམས་ཅད་ལ་ཆོས་དང་ཟང་ཟིང་གི་བཀའ་དྲིན་ཟླ་མེད་པས་སྐྱིད་པའི་ཕན་བདེའི་འབྲས་བུ་ཡོངས་སུ་རྒྱས་པར་མཛད་ལ། རྙེད་པའི་དངོས་རྫས་རྣམས་ཀྱང་འགའ་ཞིག་ནི། དཀོན་མཆོག་གི་རྟེན་བཞེངས་པ་དང་།
བླ་མ་གོང་མའི་དུས་མཆོད་སོགས་ཀྱི་གཞི་རྟེན་དང་། ཕལ་ཆེར་ནི་དགེ་འདུན་གྱི་ཞབས་ཏོག་དང་། ལན་དང་རྣམ་སྨིན་ལ་རེ་བ་མེད་པའི་གཏོང་བའི་སྒོ་མཐའ་ཡས་པས། སྦྱིན་ཡུལ་མཐའ་དག་པའི་རེ་བ་ཡིད་བཞིན་དུ་བསྐོང་བར་མཛད། གསེར་དངུལ་དང་བྱུ་རུ། གཡུ་སོགས་དངོས་པོ་ཁྱད་པར་བ་དག་ལས་ནི། བླ་མ་དང་རྒྱལ་བ་སྲས་དང་བཅས་པའི་སྐུ་གཟུགས་གདུང་རྟེན་སོགས་དང་། སྐུ་རྟེན་བྱིན་རླབས་ཅན་དག་གི་བཞུགས་ཁང་ལ་སོགས་པ་སྒྲུབ་པའི་ཆ་རྐྱེན་དུ་མཛད་དེ། དེ་དག་སོ་སོའི་རྣམ་གྲངས་ཀྱང་། གདན་ས་ཆེན་པོ་འདི་ཉིད་ན་ངོ་མཚར་བའི་རྟེན་གཞི་གཙོ་བོར་གྱུར་པའི་རྟེན་གསུམ་བགྲང་བ་ལས་འདས་པ་བཞུགས་པ་རྣམས་ལ་དཀར་མེའི་འཕྲེང་བ།
ཞལ་ཟས། སྙན་ཤལ་མཛེས་བྱེད། གཙུག་ལག་ཁང་གི་ནང་དུ་བླ་བྲེ། འཕན། རོལ་སྤྱད། ཏིང་སོགས་དང་། ཕྱིར་དྲིལ་བུ། སྟེང་དུ་རྒྱལ་མཚན་དང་། འགན་ཇི་ར་སོགས་མཆོད་པའི་རྣམ་གྲངས་དཔག་ཏུ་མེད་པ་དང་། མགོན་ཁང་སོ་སོར་བསྐང་རྒྱུན་གྱི་དམ་རྫས།
གཏོར་ཚོགས་རི་རབ་དང་མཉམ་པ། སྣ་ཚོགས་པའི་སྤྱན་གཟིགས། སྟེང་དུ་རུ་མཚོན་ཆེན་པོ་གྲངས་མང་བ་འབུལ་བར་མཛད་པ་སོགས་མཐའ་ཡས་ཤིང་། བླ་མ་སོ་སོའི་དུས་མཆོད་ཀྱང་། རྗེ་ས་སྐྱ་པ་ཆེན་པོ་ཡབ་སྲས། ཆོས་རྗེ་ཁུ་དབོན། བླ་མ་དམ་པ། ས་ལོ་ཆེན་པོ། རྗེ་དཀོན་མཆོག་ལྷུན་གྲུབ། སྔགས་འཆང་ཆོས་ཀྱི་རྒྱལ་པོ་ཡབ་སྲས།
རྗེ་བཙུན་མུས་པ་ཆེན་པོ། གྲུབ་མཆོག་མཐུ་སྟོབས་དབང་ཕྱུག་སྐུ་མཆེད་སོགས་ཀྱི་མཆོད་འབུལ་དུ་དཀྱིལ་འཁོར་སྒྲུབ་མཆོད། བླ་མ་མཆོད་ཆོག རྒྱུད་འདོན་རྣམས་བསྟར་ཆགས་སུ་གནང་བ་དང་། གཞན་ཡང་དེ་དག་གི་ཟླ་དུས་དང་། ལོ་དུས་ཐོག་མང་ཇ་གདན་བཞེས་རྒྱ་ཆེན་པོ། བླ་མ་སོ་སོའི་དུས་མཆོད་ཀྱི་སེར་འཕྲེང་མཆོད་རྫས། གདུགས་དང་། རྒྱལ་མཚན། བ་དན།
རྟེན་ཁེབ། ཕྱེ་ཕུར་སོགས་གོས་དར་བཟང་ཞིང་ཁོག་ལེགས་པ་ལས་གསར་དུ་བསྐྲུན་པར་མཛད་ཅིང་། ཕྱོགས་ཀྱི་དགོན་མང་པོར་ལོ་ལྟར་གྱི་མང་འགྱེད་དུ་མ་དང་། འདི་ཀའི་ཆོས་གྲྭ་ཕན་ཚུན་དུ་རྒྱ་ཇའི་རྙེད་བཀུར་དང་། ཟང་ཟིང་གི་དངོས་འགྱེད་ནར་མ། རྒྱལ་བའི་བཀའ་འགྱུར་རོ་ཅོག་ལོ་རེར་ཚར་དུ་མ་ཀློག་པ་དང་། རྣམ་རྒྱལ་གྱི་གཟུངས་འབུམ་ཐེར་ཞལ་འདོན། ཟླ་རེར་རྣམ་རྒྱལ་གྱི་སྟོང་ཁྲུས། གཏོར་མ་བརྒྱ་རྩ་ལོ་རེའི་ནང་དུ་འབུམ་ཐེར་ལྷག་ཙམ་དང་། འབུམ་ཡོངས་རྫོགས་ལན་རེ་མ་ཆད་པར་ཀློག་པ་སོགས་དཀོན་མཆོག་སྤྱི་དང་།
དགེ་འདུན་གྱི་རྙེད་བཀུར་གྱི་གྲངས་བསམ་བརྗོད་ལས་འདས་པ་དང་། སྐྱ་སེར་ཁྲི་ཕྲག་ཏུ་ལོངས་པ་ལ་མར་ནས། དངོས་སྤྱད་གཞན་དང་བཅས་པའི་འགྱེད་རྒྱ་ཆེན་པོ་དང་། དཀོན་མཆོག་གི་རྟེན་རྣམས་ལ་དཀར་མེ་ཞལ་ཟས། སྙན་དར་གྱི་མཆོད་སྤྲིན་དང་བཅས་པའི་དགའ་སྟོན་གྱི་སྦྱིན་གཏོང་ཆེན་པོ་ད་ལྟ་ཕན་ལ་ལན་གྲངས་དྲུག་མཛད་ལ། རྟེན་གསར་བཞེངས་ཀྱི་རྣམ་གྲངས་ཀྱང་འཇམ་དབྱངས་སྐུ་མཆེད་ཀྱི་དངུལ་གྱི་མཆོད་རྟེན་ཐོག་ཚད་དང་དེ་ཉིས་འགྱུར་གྱིས་ཆེ་བ་ཅི་རིགས་པ་སྟེ་ཡོངས་བསྡོམས་བརྒྱད། རྒྱལ་དབང་འོད་དཔག་མེད་ཀྱི་སྐུ་བརྙན་དུ་མ། བླ་ཆེན་ས་སྐྱ་པའི་སྐུ་བརྙན་ཆེ་བ། འཇམ་དབྱངས་བསོད་ནམས་དབང་པོའི་སྐུ་བརྙན་ཆེ་ཆུང་གཉིས་རྣམས་དང་། གཞན་ཡང་ལམ་འབྲས་བརྒྱུད་པའི་ཁ་སྐོང་དུ་མ་གསེར་ཟངས་ལས་གྲུབ་པ།
རྒྱལ་བ་མུས་པ་ཆེན་པོའི་སྐུ་བརྙན་དངུལ་གར་བུ་ལུགས་ལས་བསྐྲུན་པ། དེ་དག་སོ་སོ་ལ་ལྷ་དང་མིའི་རིན་པོ་ཆེ་དུ་མའི་ཕྲ་ཚོམ་དུ་བཀོད་པ་མཐོང་བ་ཙམ་གྱིས་ཡིད་འཕྲོག་པ་དང་། སྔགས་འཆང་ཆོས་ཀྱི་རྒྱལ་པོ། རྗེ་མུས་ཆེན། མཁན་ཆེན་ཐམས་ཅད་མཁྱེན་པ་ངག་དབང་ཆོས་གྲགས། རྗེ་ཉིད་ཀྱི་སྐུ་བརྙན་སོགས་སྨན་སྐུ་བྱིན་རླབས་ཀྱི་རྟེན་ཁྱད་པར་ཅན་སྣ་ཚོགས་ཀྱིས་ཕྱུར་བུར་གཏམས་པ་མང་པོ། གུར་མགོན་ལྕམ་དྲལ་གྱི་འཆམ་སྐུ་ཆ་གཉིས་ཏེ། སྨན་བཟང་པོ་དང་། དར་གོས་སོགས་ཀྱི་འཇིམ་པ་ལས་བྱས་པའི་འབུར་སྐུ་དཔག་ཏུ་མེད་པ་བསྐྲུན་ཅིང་། བྲིས་སྐུའི་རིགས་ལ་གཙོ་བསྡུས་ཆེན་མོ།
སློབ་དཔོན་པདྨའི་འཁྲུངས་རབས། རྡོ་རྗེ་འཕྲེང་བ་སོགས་གོང་དུ་བཀོད་པ་ལྟར་གྱི་དཀྱིལ་ཐང་རྣམས་དང་། སྔགས་འཆང་ཆེན་པོའི་སྔགས་ཐང་ཆེན་མོ་དང་གྲས་མཉམ་པའི་སྔགས་ཐང་ཉེར་བདུན་སོགས་གྲབ་གཅིག་དུ་མ་དང་། གཞན་ཡང་དགྱེས་པ་རྡོ་རྗེ། རྡོ་རྗེ་ཕུར་པ། རྣམ་རྒྱལ་མ། ཚེ་སྦྱིན་དཔལ་མོ། ཚེ་དཔག་མེད་སོགས་ཡི་དམ་གྱི་ལྷ་མང་པོ་དང་། དམར་པོ་སྐོར་གསུམ། རྣམ་ཐོས་སྲས།
དབྱུག་གུ་མ་མཆེད་གསུམ་སོགས་ནོར་སྦྱིན་དུ་མ། གུར་ལྷ་བརྒྱད། གཉན་མགོན་དུར་ཁྲོད་བདག་པོ། དཀར་བདུད་སོགས་ཀྱི་ཞལ་ཐང་སྟེ་བྲིས་སྐུ་ཁ་འཁྱར་མང་པོ། ཉིད་ཀྱི་རྩ་བའི་བླ་མ་རྣམ་གསུམ་དང་། སྔགས་འཆང་ཆེན་པོ་སོགས་སྐུ་བརྙན་བརྒྱ་ཚར་བཀོད་པའི་བྲིས་ཐང་། པིར་འཛིན་གྱི་རི་མོ་མཁན་མཁས་པས་ཟབ་བྲིས་བགྱིས་པའི་ཚད་དང་མཚན་ཉིད་ལྡན་ཞིང་། གོས་དར་གྱི་གོང་ཁེབ། དངུལ་དང་ཙནྡན་ཅི་རིགས་པའི་བསྒྲིལ་ཤིང་གི་ཏོག་དང་བཅས་པ་ཤིན་ཏུ་ངོ་མཚར་བ་བསྐྲུན་ཟིན་པ་མཐའ་ཡས་ཤིང་། སླད་མར་ཡང་རྒྱལ་བ་སྲས་དང་བཅས་པ་དང་།
བླ་མ་བརྒྱུད་པ་དང་བཅས་པ། ཡི་དམ་གྱི་ལྷ་མང་པོ། ཆོས་སྐྱོང་ནོར་ལྷ་དང་བཅས་པའི་བྲིས་འབུར། དཀྱིལ་ཐང་ལ་སོགས་པ་དུས་འཁོར་ཡུག་ཏུ་བཟོའི་རིག་བྱེད་མཁས་པ་ལྔ་ཕྲག་ཙམ་རེས་རྟག་འགྲུས་སུ་བཞེངས་བཞིན་པ་འདིར་སྣང་ལ། གཞན་ཡང་ཇོ་བོ་རྗེའི་ཐུགས་དམ་རྟེན་ཐུབ་པ་འོད་ཟེར་འགྱེད་དུ་གྲགས་པ་དང་ལུང་བསྟན་སྒྲོལ་མ། སློབ་དཔོན་པདྨའི་སྐུ་ཚབ་གཏེར་ལྔའི་ནང་ཚན་བྱེ་མ་ཨ་ཀྲོང་ལས་རང་འཁྲུངས་ཀྱི་སྐུ་བརྙན་རིང་བསྲེལ་འབྱོན་བཞིན་པ་དང་། རྒྱལ་བའི་འཕེལ་གདུང་སིལ་མའི་ཐུམ་བུ་རྣམས་ལ་གསེར་ཟངས་ལས་གྲུབ་པའི་བཞུགས་ཁང་གཡུ་དང་། བྱི་རུ། མུ་ཏིག་སོགས་རིན་པོ་ཆེ་དུ་མའི་ཕྲ་ཚོམ་རྨད་དུ་བྱུང་བས་མཛེས་པར་སྤུད་པ། མཐོང་བ་ཙམ་གྱིས་ཡིད་དབང་མེད་དུ་འཕྲོག་ཅིང་།
ལྟ་བས་ཆོག་མི་ཤེས་པ་རེ་རེ་སོ་སོར་བསྐྲུན་པར་མཛད་པ་དང་། འཇམ་མགོན་ས་སྐྱ་པཎ་ཆེན་གྱི་ཞལ་དཀྱིལ་དེ་ཉིད་ཀྱི་སྡོམ་ཕྲུག་སྐྱོབ་པ་དཔལ་བཟང་པོས་བཞེངས་པ་ལ། ཆོས་རྗེ་ཉིད་ཀྱི་ཕྱག་ནས་དང་། དབུ་ལོ་བུབ་ནང་བཞུགས་སུ་ཡོད་པ། རིང་བསྲེལ་འཕེལ་བཞིན་པ་དང་། རྗེ་མུས་པ་ཆེན་པོའི་དབུ་ཐོད་དུམ་བུ་བཞུགས་པའི་ཤེལ་གྱི་མཆོད་རྟེན་སོགས་བླ་མའི་རྟེན་མང་པོ་དང་། འཕགས་པ་རིན་པོ་ཆེའི་ཐུགས་དམ་རྟེན་རྡོ་རྗེ་འཇིགས་བྱེད། ཤིང་མགོན། རྡོ་མགོན། མགོན་པོ་ཤེལ་སྤྱན་མ།
ཐེག་ཆེན་རིན་པོ་ཆེའི་ཐུགས་དམ་མ་ཤེར་ཤིང་གི་མགོན་པོ། བདག་ཆེན་རྡོ་རྗེ་འཆང་གི་ཐུགས་དམ་མ་ཞལ་བཞི་ཡོངས་རྫོགས་ཀྱི་སྐུ་བརྙན་སོགས་ཡི་དམ་དང་། ཆོས་སྐྱོང་གི་སྐུ་རྟེན་བྱིན་རླབས་ཅན་དུ་མ་ལ་བཞུགས་ཁང་གསེར་ཤོག་གིས་ལེགས་པར་བརྒྱན་པ་རེ་རེ་སྟེ། ཐ་ན་རྟེན་གྱི་བཞུགས་ཁང་དང་། བཞུགས་ཁྲི་གསར་དུ་བསྐྲུན་པ་ཡང་བརྗོད་ཡུལ་ལས་འདས་སོ། ། ཡང་གཙུག་ལག་ཁང་གསར་བཞེངས་ཀྱི་རྣམ་གྲངས་ནི། གོང་དུ་བཀོད་པ་ལྟར། ལི་མ་ལྷ་ཁང་སོགས་མང་པོ་དང་། གྱང་རིས་མཛད་པའི་རྣམ་གྲངས་ཀྱང་། བདེ་མཆོག་ཕོ་བྲང་སྟེང་ཤོད་ཀྱི་ལྡེབས་རིས།
རྗེ་རྡོ་རྗེ་འཆང་ཀུན་དགའ་བཟང་པོ་ལ་རྣམ་རྒྱལ་གྱི་ཞལ་གཟིགས་པའི་གནས་ཤཱཀ་བཟང་རྩེའི་ལོགས་བྲིས། དབུ་རྩེ་ཆེན་མོའི་ཁྱམས་ཀྱི་ལྷོ་ཤར་གཉིས་ཀྱི་ལྡེབས་རིས། ལྷ་ཁང་ཆེན་མོའི་ཁྱམས་སྟོད་དང་། ཁྱམས་སྨད་ཀྱི་ལྡེབས་རིས་ལ་སོགས་པ་གཙུག་ལག་ཁང་དང་གཟིམ་ཁང་ཐ་དད་དུ་རི་མོའི་བཀོད་པ་བསམ་གྱིས་མི་ཁྱབ་པ་དང་། གཞན་ཡང་རྒྱལ་བའི་བཀའ་དང་། བླ་མ་གོང་མའི་བཀའ་འབུམ། རྒྱ་བོད་ཀྱི་གཞུང་ལུགས་ཇི་སྙེད་ཅིག་དབྱར་དགུན་སྟོན་དཔྱིད་མེད་པར་ཡི་གེ་མཁན་དུ་མ་རྒྱུན་མ་ཆད་པར་འབྲི་བ་སོགས་བསྟན་པ་རིན་པོ་ཆེའི་བགྱི་བ་ཆེ་ཕྲན་བློས་དཔག་པར་མི་ནུས་པ་ཞིག་གིས་དུས་འདའ་བར་མཛད་པ་ནི། ད་ལྟའི་སྐྱེ་བོ་ཕལ་མོ་ཆེའི་མིག་དང་། ཡིད་ཀྱི་ཡུལ་ན་སྒྲིབ་མེད་དུ་སྣང་བ་འདི་ལགས་སོ། ། དོན་དེ་དག་ལ་འདི་སྐད་སྨྲ་སྟེ།
མཁྱེན་རབ་ཆ་ཤས་ལང་ཚོ་མ་སྨིན་ན། ། ཆོས་ཚུལ་བདུད་རྩིའི་འོད་ཅན་བཞིན་མི་མཛེས། ། བརྩེ་བའི་ཤིང་རྟ་འདྲེན་པའི་མཐུ་མེད་ན། ། ནུས་པའི་ག་བུར་བསིལ་ཟེར་མི་ཟེགས་ན། ། དུཿཁའི་ཚ་གདུང་སེལ་བའི་མཐུ་བྲལ་མོད། ། གང་ཞིག་མཁྱེན་པའི་ཆ་ཤས་ཉ་རྒྱས་པའི། ། ཐུགས་རྗེའི་ཤིང་རྟས་གདུལ་བྱའི་བློ་གྲོས་མཁར། ། ཉེ་བར་དྲངས་ལས་ཆོས་ཚུལ་བདུད་རྩིའི་འོད། ། རབ་བསིལ་སྐྱེ་དགུའི་གདུང་བཅིལ་རི་བོང་ཅན། ། འདི་ནི་མཁྱེན་བརྩེ་ནུས་པའི་ཡོན་ཏན་ཚོགས། །
མ་ལུས་འདུས་པའི་དམ་ཆོས་བདུད་རྩིའི་གཏེར། ། དེ་ཕྱིར་ལེགས་བཤད་ཚ་བའི་རྡུལ་ཕྲེང་གིས། ། རྨོངས་པའི་ཚང་ཚིང་མ་ལུས་སྲེག་ན་ཡང་། ། རྣམ་དཔྱོད་པད་ཚལ་ཡངས་མོར་རྒྱས་བྱེད་པ། ། གང་ཁྱོད་སྔོན་མེད་བསྟན་པའི་ཉིན་མོར་བྱེད། ། ཟབ་ཡངས་ལུང་རིགས་རྩོད་པའི་ང་རོ་ཡིས། ། སྨྲ་ངན་ཝ་སྐྱེས་སྙིང་རྩ་འདར་བྱེད་ཀྱང་། ། སྐལ་བཟང་རི་དྭགས་བདེ་བའི་དབུགས་འབྱིན་ཁྱོད། ། ཐུབ་བསྟན་གངས་རི་མཛེས་པའི་གདོང་ལྔ་པ། ། བདུད་རིགས་སྙིང་ལ་ཟུག་རྔུའི་དུག་ལྡན་ཡང་། །
བློ་ཆེན་བློ་ཡི་མགུལ་རྒྱན་དྲི་མ་མེད། ། རྩོམ་པ་ནོར་བུའི་དོ་ཤལ་ཟླ་མེད་པ། ། སྟེར་ཁྱོད་ལེགས་བཤད་རིན་ཆེན་འབྱུང་བའི་གནས། ། སྲིད་སྐྱོན་འདམ་གྱིས་མ་གོས་ཡོན་ཏན་དྲི། ། བསུང་ཞིམ་མངར་བའི་ཡོངས་འཛིན་པདྨོ་ཁྱོད། ། རིང་ན་གནས་ཀྱང་སྐལ་ལྡན་བུང་བའི་ཚོགས། ། མ་བསྡུས་པ་ཡང་ངང་གིས་ལེགས་འདུ་ན། ། སྦྱིན་དང་སྙན་པར་སྨྲ་བས་བསགས་རྒྱབ་ཅན། ། གྲངས་མེད་བསྡུ་བའི་ཟོལ་འདི་ཅི་ཞིག་གུ། ། མཐོང་བ་ཙམ་གྱིས་ཐར་པའི་དཔལ་སྟེར་ན། །
དོན་སྤྱོད་དོན་མཐུན་ཆོས་ཀྱི་ངལ་བས་ཅི། ། རིང་མོ་ཞིག་ནས་མངོན་སངས་རྒྱས་མོད་ཀྱང་། ། བྱང་ཆུབ་ཆེད་དུ་རླབས་ཆེན་ཚོགས་གཉིས་འཕྲུལ། ། སྣ་ཚོགས་བསྐྲུན་པའི་ཟོལ་སྦྱོར་རྒྱལ་བ་ཡི། ། ཡེ་ཤེས་སྒྱུ་མའི་རོལ་རྩེད་འདི་ངོ་མཚར། ། རྨད་བྱུང་རྣམ་མང་མཛད་འཕྲིན་ལོ་འདབ་རྒོད། ། ཕན་བདེའི་མེ་ཏོག་འབྲས་བུ་གཡུར་དུ་ཟ། ། མཁྱེན་བརྩེ་ནུས་པའི་རྩ་བརྟན་བསྟན་འགྲོ་ཡི། ། རྩ་ལག་དཔག་བསམ་དབང་པོར་ཁྱོད་གཅིག་མཐོ། ། དེ་ལྟའི་མཛད་པ་རྨད་བྱུང་བགྲང་ཡས་ལ། །
གངས་ལྗོངས་འདི་ན་འགྲན་པའི་ཟླ་མ་དམིགས། ། འཕགས་པའི་ཡུལ་ན་བསྟན་པའི་སྒྲོན་མེ་མནལ། ། དེ་ཕྱིར་རང་ཉིད་ལས་གཞན་དཔེ་ཟླ་སུ།། ༈ །།སྤྱི་དོན་བཅུ་པ་ཕན་བདེའི་འབྱུང་གནས་བསྟན་པ་རིན་པོ་ཆེ་ཡུན་དུ་གནས་ཤིང་མི་ཉམས་པའི་ཕྱིར། དྲི་མ་མེད་པའི་གདུང་དང་ཆོས་སྲས་ཀྱིས་བསྡུས་པའི་བསྟན་འཛིན་ཇི་ལྟར་སྤེལ་བའི་ཚུལ་ནི། དེ་ལྟར་བསྟན་པ་འཛིན་པའི་སྐྱེས་བུ་དམ་པ་རྣམས་ཀྱི་མཛད་པའི་རྒྱུན་ལམ་རྨ་མེད་པ་མཁས་པའི་བྱ་བ་རྣམ་པ་གསུམ་ལས། འཆད་པ་གཙོ་བོར་གྱུར་པའི་སྒོ་ནས་བདག་ཉིད་ཆེན་པོ་འདིའི་གསུང་གི་བདུད་རྩི་ངོམས་པར་གསོལ་བ་དང་། བཀའི་འགྲེལ་པ་ཙམ་གྱིས་ཀྱང་རྗེས་སུ་བཟུང་བས་དད་པ་དང་བློ་གྲོས་ཀྱི་དབང་པོ་རབ་ཏུ་རྒྱས་པའི་བསྟན་འཛིན་གྱི་ཞལ་སློབ་བགྲང་བའི་ཡུལ་ལས་འདས་པ་ཞིག་སྣང་མོད་ཀྱི། ཐམས་ཅད་ཞིབ་ཏུ་བགྲང་བར་ག་ལ་སྤོབས། ཆེ་ལོང་ཙམ་ཞིག་བརྗོད་ན།
དེང་སང་གངས་རི་ཅན་གྱི་ལྗོངས་ན་འཁོད་པའི་སྐྱེ་དགུ་ཐམས་ཅད་ཀྱི་ཚངས་པའི་ཡུལ་སར་ཞབས་ཀྱི་རྡུལ་འཕྲེང་མངོན་པར་བཀོད་ནས་བསྟན་པ་རིན་པོ་ཆེའི་མངའ་བདག་ཏུ་བཞུགས་པ། རྗེ་བཙུན་དམ་པ་གང་གི་ཐུགས་གཉིས་སུ་མེད་པའི་ཡེ་ཤེས་གདུང་སྲས་ཀྱི་རྣམ་རོལ་ཏུ་མངོན་པར་གསལ་བ་འཇམ་པའི་དབྱངས་ངག་དབང་བསོད་ནམས་དབང་ཕྱུག་གྲགས་པ་རྒྱལ་མཚན་དཔལ་བཟང་པོ། རྩེ་གདོང་ནས་ཉིད་ཀྱི་དབོན་འཇམ་པའི་དབྱངས་བྱམས་པ་བསོད་ནམས་ལྷུན་གྲུབ་བཀྲ་ཤིས་གྲགས་པ་རྒྱལ་མཚན་དཔལ་བཟང་པོ། བདག་ཆེན་ངག་དབང་བསོད་ནམས་ལྷུན་གྲུབ་བཀྲ་ཤིས་གྲགས་པ་རྒྱལ་མཚན་དཔལ་བཟང་པོ་སྐུ་མཆེད། ལུང་རྟོགས་ཀྱི་ཡོན་ཏན་རིན་པོ་ཆེས་ཐུགས་རྒྱུད་ཡོངས་སུ་གཏམས་ཤིང་། ཁྱད་པར་མཁྱེན་རབ་ཀྱི་གཟིགས་པ་ནམ་མཁའ་ལྟར་ཡངས་པས་སྡེ་སྣོད་གསུམ་དང་རྒྱུད་སྡེ་བཞིའི་ཟབ་དོན་མཐའ་དག་འདོད་དགུར་སྩོལ་བའི་དཔལ་ཡོན་ཅན་མཁན་ཆེན་ཐམས་ཅད་མཁྱེན་པ་ངག་དབང་ཆོས་ཀྱི་གྲགས་པ་དང་། བྱམས་སྙིང་རྗེ་བྱང་ཆུབ་ཀྱི་སེམས་ཡིད་བཞིན་གྱི་ནོར་བུ་དུ་མས་ཐུགས་རྒྱུད་ཕྱུག་པའི་རྒྱལ་བའི་སྲས་པོ་ཐོགས་མེད་བཟང་པོ་དཔལ་དང་གྲུབ་པའི་དབང་པོ་སྤྱན་སྔ་ཚུལ་ཁྲིམས་འབར་ཉིད་ཟློས་ཏེ་བྱོན་པ་ཟབ་རྒྱས་ཆོས་ཀྱི་སྤྱན་ལྡན་སྤྱན་སྔ་རིན་པོ་ཆེ་ཀུན་དགའ་དོན་གྲུབ་སྟེ་ཕན་ཚུན་ཆོས་ཀྱི་བཀའ་དྲིན་རྗེས་སུ་ནོས་པའི་དམ་པ་གཉིས། འཇམ་མགོན་ས་སྐྱ་པཎྜི་ཏ་ཆེན་པོའི་ཞབས་སྟེགས་མི་འཇིགས་པའི་ཁྲིར་ཞབས་ཟུང་མངོན་པར་རྩེན་པ་ཤར་པ་འཇམ་དབྱངས་ཆེན་པོའི་གདུང་རིགས་སུ་སྐུ་འཁྲུངས་ཤིང་འཇམ་དེས་ཀྱི་མཛད་འཕྲིན་རྨ་མེད་པས་ཨེ་ཝྃ་ཆོས་ལྡན་གྱི་ཆོས་གྲྭ་ཆེན་པོ་འཛིན་སྐྱོང་སྤེལ་བ་ལ་མཚུངས་པ་མེད་པ་ཤར་པ་ཆོས་རྗེ་ཤེས་རབ་འབྱུང་གནས་ཁུ་དབོན་གཉིས། ཤར་ཁ་ཆོས་ཀྱི་རྒྱལ་པོའི་གདུང་རིགས་དྲི་མ་མེད་པར་སྐུ་འཁྲུངས་ཤིང་། དཔལ་འཁོར་བདེ་ཆེན་གྱི་ཆོས་གྲྭ་ཆེན་པོའི་མཁན་པོ།
རིམ་གཉིས་ཀྱི་ཉམས་རྟོགས་རྨད་དུ་བྱུང་བའི་རྩེར་སོན་པ་ཆོས་ཀྱི་རྗེ་འཕགས་པ་ཚུལ་ཁྲིམས་པ་དང་། དེ་ཉིད་ཀྱི་དབོན་སྡེ་སྣོད་རྒྱ་མཚོའི་ཀློང་ཡངས་སུ་འཆད་རྩོད་རྩོམ་པའི་ཕུཊ་སྒྲ་སྙན་པར་སྒྲོག་ཅིང་། མཁྱེན་རྟོགས་ཀྱི་ཡོན་ཏན་རིན་པོ་ཆེ་རྣམ་དཔྱོད་ཀྱི་གཙུག་ན་སྤུད་པ་ཆོས་ཀྱི་རྗེ་མི་ཕམ་བདུད་འཇོམས་དཔའ་བོ། བརྒྱུད་འཛིན་བློ་གྲོས་རྒྱལ་མཚན་སོགས་དམ་པ་མང་པོས་བྱིན་གྱིས་བརླབས་པའི་གནས་དགོན་གསར་བདེ་བ་ཅན་གྱི་ཁྲིར་ཞབས་ཟུང་བཀོད་པ། རྗེ་བཙུན་ས་སྐྱ་པའི་བཞེད་གཞུང་གསུང་ངག་ལམ་སོགས་སྙན་བརྒྱུད་ཟབ་མོའི་ཉམས་བཞེས་ལ་སྐད་ཅིག་ཀྱང་མི་གཡེལ་ཞིང་། གཞན་ལ་ཡང་ཇི་བཞིན་དུ་འཇོ་བ་ལ་བསྙེངས་པ་དང་བྲལ་བ་རྗེ་རིན་པོ་ཆེ་ངག་དབང་བསོད་ནམས་རྒྱལ་མཚན་པ། བཟང་ལྡན་ཆོས་སྡེའི་གདན་སེང་གེའི་ཁྲིར་མངོན་པར་རྩེན་ཞིང་གསུང་རབ་མང་པོའི་དོན་ལ་བློ་གྲོས་ཀྱི་འཇུག་པ་གསལ་བ་ཆོས་ཀྱི་རྗེ་ཀུན་དགའ་དཔལ་འབར་བ། འ་ཞ་རྒྱལ་བརྒྱུད་དྲི་མ་མེད་པར་འཁྲུངས་ཤིང་གྲུབ་པའི་ཁྱུ་མཆོག་དབང་ཕྱུག་རབ་བརྟན་གྱི་ཐུགས་སྲས་སྙན་བརྒྱུད་ཆོས་ཀྱི་གྲྭ་ཡངས་པ་བཀྲ་ཤིས་ཆོས་སྡེའི་གདན་ས་པ་མཁྱེན་རབ་ཀྱི་མངའ་བདག་རྗེ་དབོན་རིན་པོ་ཆེ་བསོད་ནམས་མཆོག་ལྡན་དང་། སྙན་བརྒྱུད་ཟབ་མོའི་གཏེར་མཛོད་གླང་ཕུ་ནས་ཆོས་ཀྱི་རྗེ་འཇམ་དབྱངས་ཆོས་སྐྱོང་བཟང་པོ། དཔལ་ངམ་རིང་དགའ་ལྡན་བྱམས་པ་གླིང་གི་ཆོས་གྲྭ་ཆེན་པོའི་མཁན་པོ་ཚུལ་ཁྲིམས་རྒྱལ་པོ་དང་།
དེ་ཉིད་ཀྱི་མཁན་པོ་ད་ལྟ་ཚར་ཆེན་ཆོས་ཀྱི་རྒྱལ་པོ་སོགས་ས་སྐྱ་པའི་སྙན་བརྒྱུད་ཀྱི་བདག་པོ་དུ་མའི་གདན་ས་མདར་གྲང་མོ་ཆེའི་ཁྲི་འབངས་སུ་ཉེ་བར་བསྟི་ཞིང་སྡེ་སྣོད་གསུམ་གྱི་དེ་ཉིད་རིགས་ལམ་ནས་འདྲེན་པ་དང་། སྙིང་པོའི་ཟབ་ལམ་འདོམས་པ་ལ་སྤོབས་པ་དགེ་བ་མཆོག་དང་ལྡན་པ་ཀླུ་སྒྲུབ་དར་རྒྱས་པ། ཨེ་ཝྃ་ཆོས་ལྡན་གྱི་གདན་ས་པཎ་ཆེན་ནམ་མཁའ་དཔལ་བཟང་པའི་རྗེ་དབོན་ཆོས་རྗེ་ནམ་མཁའ་སངས་རྒྱས་པ་དང་། དེ་ཉིད་ཀྱི་དབོན་པོ་ཐར་རྩེའི་ཟུར་འཆད་པ་སྒྲུབ་ཁང་པ་དཔལ་ལྡན་དོན་གྲུབ་པ་དབོན་པོ་སོགས་ངོར་གྱི་བླ་རིགས་མང་པོ། ཐུབ་བསྟན་རྣམ་རྒྱལ་གྱི་གདན་ས་པ་དངོས་སྟོབས་ཀྱི་རིགས་པ་སྨྲ་བའི་ཁྱུ་མཆོག་མཁན་རིན་པོ་ཆེ་བཟོད་པ་རྒྱ་མཚོ། སྡེ་སྣོད་རྒྱ་མཚོའི་ཕ་རོལ་ཏུ་སོན་ཅིང་དངོས་སྟོབས་ཀྱི་རིགས་པ་སྨྲ་བ་ལ་གཞན་གྱི་དྲིང་མི་འཇོག་པ་ཀོང་སྟོན་དོན་གྲུབ་དཔལ་བཟང་། མདོ་སྔགས་ཀྱི་ལུས་སྟོབས་རྫོགས་ཤིང་། བརྡ་སྤྲོད་རིག་པའི་མཆེ་སྡེར་རྣོ་བ། སྙན་ཚིག་གི་གད་རྒྱངས་སྙན་པར་སྒྲོག་པའི་སྨྲ་བའི་སེང་གེ་ངག་དབང་བརྟན་པའི་རྡོ་རྗེ། རྒྱུ་དང་འབྲས་བུའི་ཐེག་པ་ལ་བསླབ་སྦྱངས་མཐར་ཕྱིན་པ་བཀྲ་ཤིས་ཆོས་འཕེལ་བ།
གཞུང་ལུགས་དུ་མ་ལ་རྣམ་དཔྱོད་ཀྱི་འཇུག་པ་གསལ་ཞིང་ཞི་དུལ་གྱི་དཔལ་མངའ་བ་བསོད་ནམས་བློ་གྲོས་པ་སོགས་མང་པོ་དང་། ཆོས་གྲྭ་དེ་ཉིད་ཀྱི་ཁམས་པ་གྲྭ་ཚང་གི་སློབ་དཔོན་དྲུང་གནས་ཆོས་དཀར་རྣམ་རྒྱལ། སྔ་རིས་གྲྭ་ཚང་གི་སློབ་དཔོན་བསོད་ནམས་རྒྱ་མཚོ་དང་། བསོད་ནམས་དར་རྒྱས་པ་སོགས་གཞུང་ལུགས་ཀྱི་དོན་ལ་སྤོབས་པ་དགེ་བ་ཅན་དུ་མ་དང་། ཆོས་གྲྭ་ཆེན་པོ་གསེར་མདོག་ཅན་གྱི་མཁན་པོ་ཡོངས་རྫོགས་བསྟན་པའི་མངའ་བདག་ལྕང་འདམ་ཆོས་རྗེ་ཤཱཀྱ་བསྟན་འཛིན་པ་དང་། རྡོ་རྗེ་ལྷུན་གྲུབ་པ། ཡོན་ཏན་གྲགས་པ། ཀུན་དགའ་བཀྲ་ཤིས་སོགས་དང་། ད་ལྟའི་སློབ་དཔོན་རྣམ་གཉིས། བྲག་དམར་ཆོས་སྡེའི་མཁན་པོ་སྡེ་སྣོད་འཛིན་པ་ཆེན་པོ་འཇམ་དབྱངས་ཕུན་ཚོགས།
ཐུབ་བསྟན་ཡངས་པ་ཅན་གྱི་ཀློག་པ་བ་རྣམས་ཀྱི་གཙུག་རྒྱན་སྨྲ་བའི་དབང་ཕྱུག་འཇམ་དབྱངས་ཆོས་བཟང་པ་དང་། དེའི་གདན་ས་པ་སངས་རྒྱས་རིན་ཆེན། ལུང་དང་རྟོགས་པའི་མངའ་བདག་དཀོན་མཆོག་བཟང་པོ། བསོད་ནམས་ཆོས་འཕེལ་བ་སོགས་མཁན་པོའི་གོ་སར་བཞུགས་པ་དང་། གྲྭ་ཚང་གཉིས་ཀྱི་སློབ་དཔོན་སངས་རྒྱས་བསོད་ནམས་དང་། བསོད་ནམས་མཐའ་ཡས་པ་སོགས་ཡོངས་ཀྱི་དགེ་བའི་བཤེས་གཉེན་བསླབ་པ་གསུམ་གྱིས་རྒྱུད་ཕྱུག་ཅིང་ལུང་རིགས་ཐོགས་མེད་དུ་འཇོ་བ་ཁ་ཤས་དང་། གཉན་ཡོད་བྱ་གཤོངས་ཀྱི་མཁན་པོ་སྐྱིད་གཤོངས་པ་ཆེན་པོ་བློ་གྲོས་རྣམ་རྒྱལ་གྱི་རྗེ་དབོན་གྲགས་པ་རྣམ་རྒྱལ་གདན་ས་པ་དང་བཅས་པ་དང་། ཡོ་ག་ཆོས་སྡིངས་ཀྱི་མཁན་པོ་མང་ཐོས་བསྟན་པའི་འོད་ཟེར་བ་དང་། ད་ལྟ་ལོ་ཕུ་གདན་སར་ཉེ་བར་བསྟི་ཞིང་མདོ་སྔགས་ཀྱི་ཆོས་ཚུལ་དུ་མ་ལ་མཁྱེན་པའི་སྤྱན་རས་ཡངས་པ་འཁྱོག་པ་ཆོས་ཀྱི་རྗེ་བྱམས་པ་རྒྱལ་མཚན། ལུང་རིགས་ཀྱི་ལྗགས་རྩེ་བདེ་བ་ད་ལྟ་ཆོས་གྲྭ་དེ་ཉིད་ཀྱི་རྒྱན་དུ་གདན་ཆགས་པ་དོན་གྲུབ་བཟང་པོ་སོགས་དང་།
གཞན་ཡང་ངམ་རིང་ཆོས་སྡེའི་གྲྭ་ཚང་སོ་སོའི་སློབ་དཔོན་ལུང་རིགས་ལ་བྱང་བ་མང་པོ། ཞེ་དགོན་བླ་མ་དཀོན་མཆོག་ལྷུན་གྲུབ་གདན་ས་པ་དང་བཅས་པ། གླིང་ཁ་བདེ་བ་ཅན་གྱི་ཟུར་འཆད་ཆོས་དཔལ་འབྱོར་བ་དང་། ཡ་མ་བདེ་ལྡན་ནས། རྫོང་དགའ་ལྡན་གྱི་གདན་ས་པ། ད་ལྟ་གླིང་ཁ་བདེ་བ་ཅན་གྱི་ཟུར་ཆོས་སུ་གདན་ཆགས་པ་དགྱེས་རྡོར་རྒྱུད་གསུམ་མན་ངག་དང་བཅས་པའི་ཟབ་དོན་སྨྲ་བ་ལ་མཚུངས་པ་མེད་པའི་ངག་དབང་དཔལ་ལྡན་པ་དང་། ཆོས་ཀྱི་རྗེ་དཀོན་མཆོག་རིན་པོ་ཆེ་པ་སོགས་མཁས་གྲུབ་མང་པོའི་བསྟི་གནས་དམ་པ་སླེ་ལུང་ཆོས་སྡེ་སོགས་དགོན་གནས་མང་པོའི་འཛིན་སྐྱོང་ལ་མི་གཡེལ་ཞིང་། རིག་གྲོལ་གྱི་ཡོན་ཏན་དུ་མ་དང་ལྡན་པ་སླེ་ལུང་མཁན་པོ་རྗེ་དབོན་སངས་རྒྱས་རབ་བརྟན་པ་དང་། བཀའ་ཕ་རོལ་ཏུ་ཕྱིན་པའི་ཟབ་བཅུད་ཡེ་ཤེས་ཀྱི་ཌཱཀྐི་ལབ་ཀྱི་སྒྲོན་མའི་ཞལ་གདམས་བདུད་རྩིའི་རོས་ཡིད་ཀྱི་དབང་པོ་བདེ་བར་མྱོས་པས་སྟོང་ཉིད་ཕཊ྄་སྒྲ་དྲག་པོའི་དབྱངས་ཀྱིས་འབྱུང་པོ་མ་ལུས་པའི་སྙིང་དངངས་པར་བྱེད་པའི་ཉམས་རྟོགས་ཅན་ཆོས་རྗེ་དགྲ་ལྷ་བ་དང་། གཞན་ཡང་ཡ་མ་གདན་ས་པ་བསྙེན་སྒྲུབ་མཐར་སོན་གྱི་རྡོ་རྗེ་འཛིན་པ་ཆོས་རྒྱལ་མཚན་སོགས་མུས་ནང་གི་ས་ལུགས་སུ་གཏོགས་པའི་དགེ་བའི་བཤེས་གཉེན་བསམ་གྱིས་མི་ཁྱབ་པ་དང་།
གདན་ས་ཆེན་པོ་འདི་ཉིད་ཀྱི་ཆོས་གྲྭ་ཕན་ཚུན་མཛེས་པར་བྱེད་པའི་རྒྱན་དུ་གྱུར་པ་ཚངས་སྤྱོད་གཙང་མའི་དྲི་བསུང་ཕྱོགས་བརྒྱར་འཐུལ་ཞིང་། ཞི་ཞིང་དུལ་བའི་དཔལ་མངའ་བ་མཁན་ཆེན་རིན་ཆེན་བློ་གྲོས། གཞུང་ལུགས་དུ་མའི་མཁའ་དབྱིངས་སུ་རྩེན་ཞིང་མཁྱེན་རབ་ཚ་ཟེར་འབར་བས་རྨོངས་པའི་འཁྲི་ཤིང་སྲེག་པར་བྱེད་པའི་བཤེས་གཉེན་བྱམས་པ་ཕུན་ཚོགས་རིན་ཆེན། མདོ་སྔགས་རྒྱ་མཚོའི་དོན་ལ་དབང་འབྱོར་ཞིང་སྔགས་འཆང་ཆོས་ཀྱི་རྒྱལ་པོའི་ཆབ་ལེན་གྱི་དྲེའུ་རྦབ་ཏུ་ལྷུངས་ཏེ་འདས་པ་དེ་ཉིད་ཐུགས་རྗེས་ཉེ་བར་དྲངས་པའི་དབང་ལས། བསྟན་པའི་གསལ་བྱེད་མཆོག་གི་སྣང་བརྙན་དུ་ཤར་བས་དྲེའུ་སྐུ་སྐྱེར་གྲགས་པ་མཁན་རིན་པོ་ཆེ་བྱམས་པ་རིན་ཆེན་རྒྱལ་མཚན་སོགས་དང་། གཞན་ཡང་གདན་ས་ཆེན་པོའི་རྒྱ་ཚོ་དཔོན་དང་། ཆོས་ལས་པ་སོགས་གཞུང་ལུགས་རབ་འབྱམས་ལ་རྣམ་དཔྱོད་ཀྱི་འོད་སྣང་དཀར་བ་རབ་ཏུ་མང་པོ་དང་། ཆོས་འཁོར་ལྷུན་པོའི་གདན་ས་པ་མང་དུ་ཐོས་པ་རྒྱ་མཚོའི་ཕ་རོལ་ཏུ་སོན་པ་ཆོས་ཀྱི་རྗེ་ཚུལ་ཁྲིམས་གྲགས་པ་དང་། ཡེ་ཤེས་དཔལ་འབྱོར། བྱམས་པ་རབ་དགའ།
བྱམས་པ་གྲགས་པ། སངས་རྒྱས་ཤེས་རབ་རྣམས་གདན་ས་པ་དང་བཅས་པ་དང་། དཔལ་དུས་ཀྱི་འཁོར་ལོའི་སྦྱོར་བ་ཡན་ལག་དྲུག་པའི་ཉམས་བཞེས་ལ་གཅིག་ཏུ་གཞོལ་བ་རྒྱས་ཆོས་ཀྱི་སློབ་དཔོན་མཁས་བཙུན་ཆོས་རྗེ་དང་། སྡེ་སྣོད་རྒྱ་མཚོའི་ཕ་རོལ་ཏུ་སོན་ཅིང་ཐ་སྙད་ཀྱི་རིག་གནས་མཐའ་དག་འཆད་པ་དང་རྩོམ་པ་ལ་བློ་གྲོས་ཀྱི་སྣང་བ་ཐོབ་པ་ཡེ་ཤེས་དཔལ་བཟང་རྒྱ་མཚོ་བ། འགྲོ་མགོན་དམ་པ་སངས་རྒྱས་ཀྱི་རིང་ལུགས་དྲི་མ་མེད་པ་ཞི་བྱེད་ཀྱི་གདམས་པ་ཟབ་མོ་འཆད་ཅིང་ཉམས་སུ་ལེན་པ་འོད་གསལ་གྱི་སྣང་བ་རབ་ཏུ་འབྱམས་པ་ཁ་བ་ལྷས་ཀྱི་བླ་མ་རིན་ཆེན་ཆོས་འཕེལ་བ། ཌ་ཌི་ཀི་ཆོས་རྫོང་གི་སློབ་དཔོན་རིགས་སྔགས་འཆང་བ་ཚུལ་ཁྲིམས་བཟང་པོ་གདན་ས་པ་དུ་མ་དང་བཅས་པ། གངས་ཅན་གྱི་ཁྲོད་འདིར་སྒྲུབ་བརྒྱུད་བསྟན་པའི་བདག་པོར་གྱུར་པ་དཔལ་ལྡན་དྭགས་པོ་བཀའ་བརྒྱུད་ཀྱི་རིང་ལུགས་རྨ་མེད་པ་འཆད་རྩོད་རྩོམ་གསུམ་གྱི་སྒོ་ནས་གསལ་བར་བྱེད་པོ་ལྔ་རིག་མཁས་དབང་སངས་རྒྱས་རྡོ་རྗེ་བ། རས་ཆུང་སྙན་བརྒྱུད་ཀྱི་བསྟན་འཛིན་དབང་ཕྱུག་གླིང་གི་གདན་ས་བ་སོགས་ཆོས་ལུགས་གཞན་གྱི་ཞལ་འཛིན་ཞིང་། མཁས་པ་དང་གྲུབ་པའི་ཡོན་ཏན་ཅི་རིགས་པས་མཛེས་པའི་སྐྱེས་བུ་དམ་པ་ཡང་བསམ་གྱིས་མི་ཁྱབ་ཅིང་། རིགས་ལྡན་པདྨ་དཀར་པོའི་རྣམ་པར་སྤྲུལ་པ་མི་དབང་རྣམ་རྒྱལ་གྲགས་བཟང་སོགས་རིགས་ལྡན་གྱི་སྤྲུལ་པ་རྒྱུན་མ་ཆད་པར་བྱོན་པའི་རྒྱལ་རྒྱུད་དུ་འཁྲུངས་ཤིང་།
ལུགས་གཉིས་ཀྱི་མཛད་འཕྲིན་རྨ་མེད་པས་བསྟན་པ་རིན་པོ་ཆེ་སྤྱི་དང་། ཁྱད་པར་རྗེ་བཙུན་ས་སྐྱ་པའི་བསྟན་པ་སྒོ་དུ་མའི་སྒོ་ནས་འཛིན་ཅིང་སྐྱོང་བའི་ཁུར་གྱིས་མི་ངལ་བའི་ཆོས་རྒྱལ་ཆེན་པོ་ནམ་མཁའ་ཚེ་དབང་ཕུན་ཚོགས་དབང་གི་རྒྱལ་པོ་དང་། ལུགས་གཉིས་ཀྱི་འདུན་ས་ཤེལ་དཀར་རྒྱལ་རྩེ་ནས་ཤར་ཁ་གདུང་རིགས་དགྲ་འདུལ་རྡོ་རྗེ་དང་། སྐུ་ཚེ་དཔག་ཏུ་མེད་པ་ནས་སྨོན་ལམ་བཟང་པོས་མཚམས་སྦྱར་བའི་དབང་ལས་སྐུ་ཚེ་འདིར་ས་སྐྱ་པའི་བསྟན་པ་རིན་པོ་ཆེ་ལ་སྲིད་ཞུ་ཁོ་ན་ལྷུར་ལེན་ཅིང་། ཁྱད་པར་རྗེ་ཉིད་ལ་མི་ཕྱེད་པའི་དད་པ་ཆེན་པོའི་ཤུགས་འཆང་བ་བདག་པོ་བསོད་ནམས་མཐུ་སྟོབས་དབང་པོའི་སྡེ་དང་། དེའི་གཅུང་མི་དབང་ཕུན་སུམ་ཚོགས་པའི་མཚན་ཅན། རིགས་རུས་ཆོ་འབྲང་ཕུན་སུམ་ཚོགས་ཤིང་སྟོབས་ཀྱི་འཁོར་ལོས་བསྒྱུར་བ་བསམ་རྩེ་ནས་མི་དབང་ཀརྨ་ཕུན་ཚོགས་རྣམ་རྒྱལ་དང་། དེའི་སྲས་བསྟན་འགྲོ་ཡོངས་ལ་ཕན་པ་དང་བདེ་བའི་ལྷག་བསམ་གྱི་ཟླ་བ་ཚེས་ཤིང་། རྣམ་པར་དཀར་བའི་མཛད་འཕྲིན་གྱི་བསིལ་ཟེར་འཕྲོ་བའི་ས་སྐྱོང་ཀརྨ་བསྟན་སྐྱོང་དབང་པོ། དཔལ་དུས་ཀྱི་འཁོར་ལོའི་རྩིས་གཞུང་རིན་པོ་ཆེའི་བང་མཛོད་ལ་དབང་ཕྱུག་པའི་མཁྱེན་ལྡན་བརྩེ་ཆེན་མི་དབང་རྣམ་རྒྱལ་རྡོ་རྗེ།
འཇམ་མགོན་གྲུབ་པའི་དཔའ་བོ་གྲོལ་མཆོག་ཞབས་ཀྱི་ཐུགས་སྲས་ལྔ་རིག་མཁས་དབང་སྨོན་གྲོ་ནས་དཔོན་དྲུང་ཚེ་དབང་སོགས་གཙུག་ལག་གཉིས་ལྡན་གྱི་སྒོ་ནས་ས་ཆོས་བཞིན་དུ་སྐྱོང་བའི་མི་བདག་གི་ཚོགས་ཀྱང་ཆེས་མང་བ་ཞིག་དང་། གཞན་ཡང་སྔ་འགྱུར་བསྟན་པའི་གསལ་བྱེད་གྲུབ་དབང་ཡུལ་མོ་བ་སོགས་གྲུབ་བརྙེས་བཅུ་གསུམ་དུ་སྐྱེ་བའི་ཟློས་གར་བསྒྱུར་བའི་ཚུལ་སྔོན་གནས་རྗེས་སུ་དྲན་པའི་ཡུལ་མོ་སྤྲུལ་པའི་སྐུ་སྐུ་མཆེད། རིགས་སྔགས་འཆང་བ་སྒྲོལ་མ་བ་དང་། སློབ་དཔོན་ཆེན་པོ་པདྨའི་ཞལ་གྱི་བདུད་རྩི་ཐོབ་པ་འབྲོ་དཀོན་མཆོག་འབྱུང་གནས་ཀྱི་རིགས་ཀྱི་ཐིག་ལེ་འཛིན་པ་སྔགས་འཆང་རིག་འཛིན་འཇིགས་བྲལ་ལ་སོགས་པ་རིགས་སྔགས་ཀྱི་མཐུ་གྲུབ་པའི་སྐྱེས་བུའི་ཚོགས་ཀྱང་མང་དུ་སྣང་ལ། གཞན་ཡང་ཤྲཱི་རྡོ་རྗེ་གདན་པ་ཆེན་པོ་ཀུན་དགའ་རྣམ་རྒྱལ་དཔལ་བཟང་པོའི་ཡེ་ཤེས་ཀྱི་རྣམ་པར་འཕྲུལ་པ་ལས་ཉེ་བར་བསྐྲུན་པ་ཆོས་གྲྭ་དབུ་རུ་རྡོ་རྗེའི་གདན་གྱི་གྲྭ་ཚང་རིན་ཆེན་སྒང་གི་སློབ་དཔོན་མཁྱེན་བརྩེ་ནུས་པའི་ཡོན་ཏན་མངའ་བ་གསེར་གླིང་ཆོས་རྗེ་དང་། ནམ་མཁའ་མཛོད་པ་རྣམ་མཁྱེན་གྲོང་པ། ཐོད་དཀར་བ་སོགས་བླ་མ་སློབ་དཔོན་ཆེ་བགྲེས་དུ་མ། རྭ་བ་སྨད་ཀྱི་སློབ་དཔོན་དཀོན་མཆོག་དཔལ་འབྱོར། དྭགས་པོ་གྲྭ་ཚང་གི་སློབ་དཔོན་དངོས་སྟོབས་ཀྱི་རིགས་པ་སྨྲ་མཁས་བློ་གྲོས་བརྟན་པ། བསམ་ཡས་རབ་བྱུང་གི་གདན་ས་པ་རྗེ་བཙུན་ས་སྐྱ་པའི་བསྟན་སྐྱོང་སྐྱིད་ཤག་འཕྲང་གསུམ་དུ་གྲགས་པའི་ནང་གི་ཤག་པ་རྣམ་རྒྱལ་རབ་བརྟན་པ་མཁྱེན་ཡངས་ཀུན་དགའ་བཟང་པོ་སོགས་དུ་མ།
བཞད་རི་སྐྱེད་ཚལ་གྱི་སློབ་དཔོན་གཞུང་ལུགས་དུ་མ་ལ་ཐུགས་གསལ་ཞིང་ནང་དོན་ལ་གཞོལ་བ་ཆོས་ཀྱི་རྗེ་རིན་ཆེན་བསོད་ནམས་ལ་སོགས་པ་དབུས་འགྱུར་ཆོས་ཀྱི་འདུན་སར་འཁོད་པའི་བཤེས་གཉེན་དུ་མ་དང་། བཅོམ་འདའ་དགོན་གྱི་མཁན་པོ་གསུང་རབ་རྒྱ་མཚོའི་དོན་ལ་མཁྱེན་པ་གསལ་བ་ཆོས་ཀྱི་རྗེ་དཀོན་མཆོག་ཆོས་འཕེལ་བ་དང་། དགོན་གནས་དེ་ཉིད་ཀྱི་ཟུར་ཆོས་པ་བྱམས་པ་རྒྱལ་མཚན་པ་དང་། གཞན་ཡང་རྒྱ་སྐབས་ནོར་བུ་གླིང་སོགས་མདོ་ཁམས་ཀྱི་འགྲོ་བ་མང་པོའི་འདྲེན་པ་དུ་མ། དཔལ་གྱི་འདུན་ས་དར་རྩེ་མདོ་ནས་ས་ཡམ་ཆོས་རྗེ་ཀུན་དགའ་ལྷུན་གྲུབ་པ་དང་། ལྕགས་ལ་བླ་མ་ཆོས་རྒྱ་མཚོ་སོགས་བསྟན་པ་ལ་བྱ་བ་བགྱིད་ནུས་པ་མང་པོ་དང་། མངའ་རིས་ཕྱོགས་སུ་ཐུབ་བསྟན་ཡངས་ཅན་གྱི་སློབ་དཔོན་ཚ་སྤོ་རབ་འབྱམས་པར་གྲགས་པའི་རྗེ་དབོན་ཆོས་རྗེ་པ་དང་། སྒོ་མང་མཁན་པོ། སྲིད་གསུམ་གདན་ས་པ་སོགས་ཏེ། འདི་དག་ནི་རང་རང་གི་སྐལ་བ་དང་འཚམས་པར་གསུང་གི་བདུད་རྩི་རྒྱ་ཆེར་ནོས་ཏེ་དད་པའི་དབང་པོ་མཆོག་ཏུ་བརྟས་པས།
རྗེ་ཉིད་རིགས་ཀྱི་ཅོད་པན་དམ་པར་བཟུང་ནས་སྐུ་གསུང་ཐུགས་ཀྱི་རྗེས་སུ་སློབ་པར་འདོད་པ་གཙོ་བོར་གྱུར་པ་དག་སྨོས་པ་ཡིན་གྱི། བཀའི་འབྲེལ་པ་རེ་ཙམ་གྱིས་ཀྱང་འབྲེལ་ཚད་དོན་ལྡན་དུ་བྱས་པ་ནི་བགྲང་བར་ག་ལ་སྤོབས། མདོར་ན་ལུང་རྟོགས་ཀྱི་ཡོན་ཏན་གཞན་མ་མཆིས་ཀྱང་། རྗེ་ཉིད་ཀྱི་བཀའ་དྲིན་འཁོར་ཐབས་མེད་པ་རྗེས་སུ་དྲན་པའི་སྒོ་ནས་གསོལ་འདེབས་དང་། བཀའ་སྩལ་སྤྱི་བོའི་ཅོད་པན་དུ་བསྟེན་ཏེ། ཇི་ལྟར་སྩལ་པ་ལས་ནམ་དུ་ཡང་མི་གཡོ་ཞིང་། རང་འཁོས་འཚམས་པར་བཞེད་པའི་དོན་སྒྲུབ་པ་ལ་ལྷོད་པ་མི་ཟ་བར་རློམས་པ་བདག་ཅག་ལ་སོགས་པས་མཐའ་བརྒྱན་པའི་ཞལ་སློབ་ནམ་མཁའི་སྐར་ཕྲན་ལྟ་བུས་སྟོད་མངའ་རིས་སྐོར་གསུམ། བར་དབུས་གཙང་རུ་བཞི། སྨད་མདོ་ཁམས་སྒང་དྲུག་སོགས་ཐམས་ཅད་ཡོངས་སུ་ཁྱབ་སྟེ། སྤྱི་དང་བྱེ་བྲག་གི་བསྟན་པ་རིན་པོ་ཆེ་འཕེལ་རྒྱས་སུ་མཛད་པ་ལགས་སོ། །
དོན་དེ་དག་ལ་འདི་སྐད་སྨྲ་སྟེ། ཡོངས་འཛིན་ཆོས་ཀྱི་ཀླུ་དབང་དུ་མ་ཡི། ། མཁྱེན་བརྩེ་ནུས་པའི་ཆུ་འཛིན་འཁྲིགས་པ་ལས། ། ཟབ་རྒྱས་དམ་ཆོས་སྤྲིན་གྱི་མེ་ཏོག་བཅུད། ། ཁྱོད་ཐུགས་འཛིན་མར་ཡང་ཡང་བབས་པ་ལས། ། ཟག་མེད་ཡེ་ཤེས་བསྐལ་པའི་མེ་འོད་ཀྱིས། ། སྲིད་པའི་སྡུག་བསྔལ་རྒྱ་མཚོ་ཀུན་སྐེམ་ཡང་། ། མང་ཐོས་ལུང་དང་ཇི་ལྟ་ཇི་སྙེད་ཀུན། ། ཇི་བཞིན་རྟོགས་པའི་ཡོན་ཏན་ཆུ་གཏེར་འཁྱིལ། ། ཆོས་ཚུལ་ལེགས་བཤད་འཛུམ་རླབས་འབུམ་གཡོ་ཡང་། །
དྲི་མེད་ཏིང་འཛིན་ཟབ་ཀློང་གཡོ་བ་མེད། ། སྐལ་བཟང་བུང་བ་སྤྲིན་བཞིན་ཉེར་འདུ་ཡང་། ། མཁས་གྲུབ་སྐྱེ་བོའི་ཆུ་ཀླུང་ཕྱོགས་བརྒྱར་སྤྲོ། ། བསྟན་དང་འགྲོ་བའི་ཕན་བདེའི་མེ་ཏོག་ནི། ། ཀུན་ཏུ་སྨིན་པའི་ལེགས་བྱས་འདི་མཐོང་ཚེ། ། གང་སྐུ་མཚན་དཔེས་རབ་མཛེས་ཟླ་ཤེལ་དཀྱིལ། ། ལྷ་རུ་མི་བལྟ་ཐར་འདོད་གཉིས་སྐྱེས་གང་། ། གང་གསུང་ཡིད་བཞིན་ནོར་བུའི་འཕྲེང་མཛེས་རྣམས། ། རྣམ་དཔྱོད་མགུལ་བའི་རྒྱན་དུ་མི་ལེན་སུ། ། སུ་དག་གང་ཐུགས་དགོས་འདོད་མ་ལུས་ཀུན། །
ཀུན་ཏུ་སྩོལ་བའི་ནོར་བུར་མི་འཛིན་བླུན། ། དེ་ལྟ་ན་ཡང་སྔོན་གོམས་ངན་པའི་མཐུས། ། འགྲོ་མགོན་ཡན་ལག་བརྒྱད་ལྡན་ཆུ་གཏེར་ལས། ། བློ་ངན་བ་ཚྭའི་ཁྲོན་པ་མཆོག་འཛིན་པ། ། མང་མོད་འགྲོ་བའི་ལས་མཐུ་བཙན་པའི་བརྡ། ། དེ་བས་བློ་ལྡན་དད་འདུན་དཔལ་ཡོན་ཅན། ། ཀུན་ཀྱང་ཚུར་སྤྱོན་མགོན་འདིའི་ཞབས་ཟུང་ནོར། ། དབང་གི་རྒྱལ་པོ་གཙུག་གི་རྩེ་མོར་མཆོད། ། སྲིད་ཞིའི་དཔལ་འབྱོར་མ་ལུས་ངང་གིས་འཇོ།། ༈ །།སྤྱི་དོན་བཅུ་གཅིག་པ་དེ་ལ་བརྟེན་ནས་མཛད་པའི་འཕྲིན་ལས་ལྷུན་གྱིས་གྲུབ་ཅིང་རྒྱུན་མི་ཆད་པའི་དགེ་མཚན་ཇི་ལྟར་མངའ་བའི་ཚུལ་ནི།
དེ་བས་ན་བདག་ཉིད་ཆེན་པོ་འདིས་ཚོགས་པ་རྒྱ་ཆེན་པོ་འདུས་པ་དག་ལ་ས་སྐྱ་པའི་ཡབ་ཆོས་གསུང་ངག་རིན་པོ་ཆེའི་ཐོག་དྲངས་ཆོས་ཚུལ་ཇི་སྙེད་པའི་བཀའི་འཁོར་ལོ་ལན་གཅིག་མ་ཡིན་པར་ཡང་ནས་ཡང་དུ་བསྐོར་བར་མཛད་པ་དང་། རང་རང་གི་བློ་དང་འཚམས་པའི་འདོད་ཆོས་དོན་དུ་གཉེར་བ་གྲངས་མང་ཉུང་ཅི་རིགས་པ་རྣམས་ལ་ཡང་ཇི་ལྟར་བཞེད་པ་བཞིན། དབང་ཁྲིད་ལུང་མན་ངག རྗེས་གནང་སོགས་དུས་ངེས་མེད་དུ་རྒྱུན་མ་ཆད་པར་སྩོལ་བར་མཛད་པས། ཉིད་ཀྱི་རིགས་དང་གསུང་ལས་འཁྲུངས་པའི་བསྟན་འཛིན་གྱི་སྐྱེས་བུའི་ཚོགས་དབུས་གཙང་ཁམས་གསུམ་ཐམས་ཅད་ཁྱབ་ཅིང་། དེ་དག་གི་སློབ་མ་ཡང་སློབ་དང་བཅས་པ་རྣམས་ཀྱིས་བཤད་སྒྲུབ་ཀྱི་རྒྱུན་ཁྱད་པར་ཅན་ཡོངས་སུ་བསྐྱངས་ཏེ་སྤེལ་བའི་མཐུ་དང་། འཇམ་མགོན་བླ་མ་ཉིད་ཀྱི་སྐུའི་མཆོད་སྡོང་གཞོམ་མེད་རྟག་བརྟན་རྡོ་རྗེའི་ཁྲི་འཕང་དུ་ཇི་སྙེད་བསྐལ་པ་ཆེན་པོའི་བར་དེ་སྲིད་དུ་གཡོ་བ་མེད་པར་མངོན་པར་རྩེན་པའི་ལེགས་བྱས་ལས། སྲིད་མཐའི་བར་དུ་གང་གི་འཕྲིན་ལས་ཀྱི་འཁོར་ལོ་རྨ་མེད་པ་ལྷུན་གྱིས་གྲུབ་ཅིང་རྒྱུན་མི་ཆད་པ་ནི་ངེས་པ་སྟེ། ཐེག་པ་ཆེན་པོ་རྒྱུད་བླ་མའི་བསྟན་བཅོས་ལས། གདུལ་བྱའི་ཁམས་དང་གདུལ་བྱའི་ཐབས་དང་ནི། །
གདུལ་བྱའི་ཁམས་ཀྱི་གདུལ་བྱའི་བྱ་བ་དང་། ། དེ་ཡི་ཡུལ་དང་དུས་སུ་གཤེགས་པ་ལ། ། ཁྱབ་བདག་རྟག་ཏུ་ལྷུན་གྱིས་གྲུབ་པར་འཇུག ། ཅེས་རྒྱལ་བའི་འཕྲིན་ལས་ནི་འབད་རྩོལ་དང་རྣམ་རྟོག་མེད་པར་ལྷུན་གྱིས་གྲུབ་པ་དང་། གཞན་གྱི་དབང་གིས་ངེས་འབྱུང་དང་། ། བདག་དང་སེམས་ཅན་མཚུངས་གཟིགས་དང་། ། མཛད་པ་ཡོངས་སུ་མ་རྫོགས་ཕྱིར། ། འཁོར་བ་ཇི་སྲིད་རྒྱུན་མི་ཆད། ། ཅེས་འཁོར་བ་ཇི་སྲིད་ཀྱི་བར་དུ་རྒྱུན་མི་ཆད་པར་གསུངས་པ་དང་ཚུལ་མཚུངས་ལ། དེ་ཡང་དེ་ཉིད་ལས།
གང་ཞིག་བརྒྱ་བྱིན་རྔ་དང་སྤྲིན་བཞིན་དང་། ། ཚངས་ཉི་རིན་ཆེན་ཡིད་བཞིན་ནོར་རྒྱལ་བཞིན། ། སྒྲ་སྙན་ནམ་མཁའ་ས་བཞིན་སྲིད་པའི་བར། ། འབད་མེད་གཞན་དོན་བྱེད་དེ་རྣལ་འབྱོར་རིག ། ཅེས་དང་། རིན་ཆེན་ལྷ་དབང་སྣང་བཞིན་སྟོན་པ་སྟེ། ། ལེགས་པར་འདོམས་མཛད་ལྷ་ཡི་རྔ་དང་འདྲ། ། ཁྱབ་བདག་མཁྱེན་དང་བརྩེ་ཆེན་སྤྲིན་ཚོགས་ནི། ། མཐའ་ཡས་འགྲོ་བ་སྲིད་རྩེའི་བར་དུ་ཁྱབ། ། ཚངས་བཞིན་ཟག་མེད་གནས་ལས་མ་བསྐྱོད་པར། །
སྤྲུལ་པ་རྣམ་པ་དུ་མ་རབ་ཏུ་སྟོན། ། ཉི་བཞིན་ཡེ་ཤེས་སྣང་བ་རབ་སྤྲོ་གང་། ། རྣམ་དག་རིན་ཆེན་ཡིད་བཞིན་ནོར་འདྲའི་ཐུགས། ། རྒྱལ་བ་རྣམས་ཀྱི་གསུང་དེ་བྲག་ཆ་བཞིན་དུ་ཡི་གེ་མེད། ། སྐུ་ནི་ནམ་མཁའ་ལྟ་བུར་ཁྱབ་དང་གཟུགས་མེད་རྟག་པ་ཉིད། ། ས་བཞིན་འགྲོ་བའི་དཀར་པོའི་ཆོས་ཀྱི་སྨན་རྣམས་མ་ལུས་པའི། ། རྣམ་པ་ཀུན་ཏུ་གཞིར་གྱུར་པ་ནི་སངས་རྒྱས་ས་ཡིན་ནོ། ། ཞེས་གསུངས་པ་ལྟར་རྫོགས་པའི་སངས་རྒྱས་ཀྱི་སྐུའི་ངོ་བོ་ནི་བཻ་ཌཱུརྻའི་ས་གཞི་དག་པ་ལ་ལྷའི་དབང་པོའི་སྐུའི་གཟུགས་བརྙན་སྣང་བ་དང་། སྣང་བ་དེ་ཡང་དོན་ཡོད་པ་དང་མཚུངས་པ་དང་། གསུང་གི་ངོ་བོ་ཉིད་ལྷའི་རྔ་བོ་ཆེས་དམ་པའི་ཆོས་ལེགས་པར་འདོམས་པ་དང་འདྲ་ཞིང་།
ཐུགས་ཀྱི་མཁྱེན་པ་དང་བརྩེ་བ་ནི། དམྱལ་བ་ནས་སྲིད་རྩེའི་བར་གྱི་འགྲོ་བ་མཐའ་ཡས་པ་ལ་ཁྱབ་པ་སྤྲིན་གྱི་ཚོགས་དང་མཚུངས་པ་དང་། སྐུ་དང་གསུང་གི་མཛད་པ་ནི། ཆོས་ཀྱི་སྐུ་ལས་མ་གཡོས་བཞིན་དུ་སྤྲུལ་པ་སྣ་ཚོགས་སྟོན་པ་ཚངས་པ་ཆེན་པོ་དང་མཚུངས་པ་དང་། ཐུགས་ཀྱི་མཛད་པ་ནི། ཤེས་བྱ་ཇི་ལྟ་བ་དང་ཇི་སྙེད་པ་ཐམས་ཅད་ལ་ཡེ་ཤེས་ཀྱི་སྣང་བ་རབ་ཏུ་སྤྲོ་བ་ཉི་མ་དང་འདྲ་བ་དང་། ཐུགས་ཀྱི་གསང་བ་ནི་འབད་རྩོལ་དང་རྣམ་རྟོག་མེད་པར་གཞན་དོན་ལྷུན་གྲུབ་ཏུ་འབྱུང་བ་ཡིད་བཞིན་གྱི་ནོར་བུ་རིན་པོ་ཆེ་དང་མཚུངས་པ་དང་། གསུང་གི་གསང་བ་ནི་བརྗོད་པར་སྣང་ཡང་བརྗོད་པའི་ཡི་གེ་མེད་པར་བྲག་ཆ་དང་མཚུངས་པ་དང་། སྐུའི་གསང་བ་ནི་ཀུན་རྫོབ་པའི་གཟུགས་སུ་མེད་ཀྱང་སྐལ་ལྡན་ལ་རྟག་ཏུ་སྣང་བ་ནམ་མཁའ་དང་འདྲ་བ་དང་། ཐུགས་རྗེ་ནི་འགྲོ་བ་མ་ལུས་པའི་དཀར་པོ་དགེ་བའི་ཆོས་ཀྱི་སྨན་ཐམས་ཅད་ཀྱི་གཞིར་གྱུར་པ་ས་གཞི་དང་མཚུངས་པས་ན་རྫོགས་པའི་སངས་རྒྱས་ཀྱི་འཕྲིན་ལས་ནི་ལྷུན་གྱིས་གྲུབ་ཅིང་རྒྱུན་མི་འཆད་པར་གསུངས་ལ།
དེ་བཞིན་དུ། བདག་ཉིད་ཆེན་པོ་འདི་ནི་ཡང་དག་པར་ན་རིགས་ཐམས་ཅད་ཀྱི་ཁྱབ་བདག་རྡོ་རྗེ་སེམས་དཔའི་ངོ་བོར་བཞུགས་ཤིང་། གང་གི་རྣམ་པར་དཀར་བའི་མཛད་འཕྲིན་གྱི་ཚོགས་རྣམས་ཀྱང་། རྒྱལ་བའི་འཕྲིན་ལས་ཀྱི་རང་བཞིན་ལས་གཞན་དུ་མ་མཆིས་པས་ན་འཁོར་བ་ཇི་སྲིད་པ་དེ་སྲིད་དུ་རྒྱུན་མི་ཆད་ཅིང་ལྷུན་གྲུབ་ཏུ་འབྱུང་བ་ནི། མཛད་པ་པོ་ལ་སྐྱོ་དུབ་མི་མངའ་ཞིང་། ། མཛད་ཡུལ་འགྲོ་ལ་མུ་མཐའ་མེད་པའི་ཕྱིར། ། མཛད་དུས་ནམ་མཁའ་གནས་པ་དེ་སྲིད་དུ། ། མཛད་ཚུལ་དུ་མས་འགྲོ་དོན་རྟག་མཛད་དེ། ། སྐུ་ཡི་རྣམ་འཕྲུལ་སྟོན་པ་ལྷ་དབང་བཞིན། ། གསུང་གིས་གདམས་ངག་འདོམས་པ་ལྷ་ཡི་རྔ། །
མཁྱེན་བརྩེའི་སྤྲིན་ལས་འདོད་དགུའི་ཆར་ཆེན་འབེབས། ། ཚངས་བཞིན་གྲངས་མེད་སྤྲུལ་པས་འགྲོ་དོན་མཛད། ། ཡེ་ཤེས་སྣང་བ་ཉི་མའི་འོད་ལྟར་སྤྲོ། ། དགོས་འདོད་འབྱུང་བ་མི་རྟོག་ནོར་བུའི་ཐུགས། ། གསུང་དབྱངས་སྒྲ་སྙན་ལྟ་བུས་དམ་ཆོས་སྟོན། ། མཁའ་ཁྱབ་སྐུ་ནི་འདུས་བྱས་གཟུགས་དང་བྲལ། ། ཐུགས་རྗེའི་ས་འཛིན་འགྲོ་བའི་དགེ་ལེགས་གཞི། ། རྟག་པར་འབྱུང་བ་རྒྱལ་བའི་འཕྲིན་ལས་སོ། ། ཞེས་གསུངས་པ་ལྟར་ཏེ། དེ་ལྟ་བུའི་ལྷུན་གྲུབ་རྒྱུན་མི་ཆད་པའི་ཚུལ་རྣམས་སླར་ཡང་འཕྲོ་བསྲིངས་ཏེ་བརྗོད་པར་ཤ་ཆགས་པ་ལགས་སོ། །
འདིར་སྨྲས་པ། གང་ལ་བརྟེན་ན་སྲིད་དང་ཞི་བ་ཡི། ། དཔལ་ཀུན་བདེ་བླག་ཉིད་དུ་འདོད་འཇོའི་བ། ། རྡོ་རྗེ་སློབ་དཔོན་ཉིད་ཡིན་དེ་བས་ན། ། དེ་ཡི་ཡོན་ཏན་བསྔགས་ལྕེ་དོན་དང་ལྡན། ། དེ་ལས་བསོད་ནམས་ཡེ་ཤེས་ཚོགས་གཉིས་ཀྱི། ། འབྲས་བུ་མི་ཟད་འཕེལ་བའི་དཔལ་ཡོན་གྱིས། ། རང་གཞན་གཏན་བདེའི་དོན་གཉིས་ལྷུན་གྱིས་གྲུབ། ། དེ་ཕྱིར་ཚུལ་འདིར་འབད་གང་རྒྱལ་བས་བསྔགས། ། དེ་ལྟ་མོད་ཀྱི་དམ་པའི་ཡོན་ཏན་མཁའི། །
མཐའ་གྲུ་འཇལ་ཚེ་སྟོབས་བཅུའི་དཔལ་མངའ་བ། ། མཁའ་ལྡིང་དབང་པོའི་ཚོགས་ཀྱང་ངལ་འགྱུར་ན། ། ཉམ་ཆུང་བྱིས་བློ་ཕྱེ་མ་ལེབ་ཀྱིས་ཅི། ། འོན་ཀྱང་མཛད་འཕྲིན་ཆ་ཤས་ཙནྡན་དྲི། ། དད་འདུན་མ་ལ་ཡ་རླུང་གིས་བསྐྱོད་པའི། ། བསིལ་བ་རེག་ཚེ་འགྲོ་བློའི་ཚ་གདུང་ཀུན། ། ཡོངས་སེལ་ཆ་ཙམ་བསྙད་པའི་བགྱི་བའང་རྨད། ། ཀ་ཡེ་བདག་དང་ཐར་པའི་ལམ་ཡངས་པོར། ། མཉམ་དུ་ཆས་པའི་དོན་མཐུན་གྲོགས་པོ་དག ། ཡོངས་འཛིན་རྟོགས་བརྗོད་གྲུ་ཆེན་འདི་ལོངས་དང་། །
རྨད་བྱུང་ཡོན་ཏན་རྒྱ་མཚོ་ངང་གིས་མཐོང་། ། དེ་ལས་འདི་ཀོ་ཕན་བདེ་འཇོ་བའི་དཔྱིད། ། ཡིད་བཞིན་དབང་གི་རྒྱལ་པོར་ངེས་པ་རྙེད། ། དེ་ཚེ་དད་དང་གུས་པའི་རྒྱལ་མཚན་རྩེར། ། ལེགས་མཆོད་རང་གཞན་དགོས་འདོད་མ་ལུས་སྩོལ། ། དད་དང་བརྩོན་པ་སོར་མོའི་འདབ་འཕྲེང་གིས། ། རྟོགས་བརྗོད་རྒྱུད་མང་བསྐུལ་བའི་རྣམ་འཕྲུལ་ལ། ། ཕྲག་དོག་ལང་ཚོ་དར་བའི་ཡིད་ཅན་ཡང་། ། རྣ་བའི་ཨུཏྤལ་ངོམས་པ་མི་རིགས་སམ། ། ཡོངས་འཛིན་ཆུ་སྐྱེས་དཀར་པོའི་ཞབས་འབྲིང་མཚོར། །
ཡུན་དུ་བསྟི་བའི་སྐལ་བཟང་བྷྲཿམ་ར། ། ཟབ་དོན་སྦྲང་རྩི་འཐུང་བའི་མགྲིན་པ་ནས། ། རྟོགས་བརྗོད་གླུ་དབྱངས་བརྡོལ་བའི་རོལ་མོ་འདིས། ། སྒྲ་འཛིན་ཀུ་མུད་ཟུམ་རྣམས་འདྲེན་པའི་གཙོར། ། དད་པའི་ས་བོན་སྔོན་གོམས་ལོག་ལྟའི་མེས། ། ཐལ་བར་བྱས་སམ་མིན་ན་སྨྲ་པོར་ཡིད། ། འགྲན་འདོད་འཁྱོག་པོར་དྲངས་ལས་གཞན་དུ་ཅི། ། སྔོན་ནས་གོམས་པའི་རྣམ་དཔྱོད་ལང་ཚོ་བདོ། ། དད་དང་གུས་པའི་ལྷག་བསམ་རྒྱན་གྱིས་སྤྲས། ། དམ་པའི་རྣམ་ཐར་ཡིད་བཞིན་ནོར་བུའི་འཕྲེང་། །
ཚིག་འཇམ་སྲད་བུར་བརྒྱུས་ན་རྗེས་ཡིད་རང་། ། ཨེ་མ་རྒྱལ་ཀུན་ཡབ་གཅིག་འཇམ་པའི་དཔལ། ། གཞན་ངོར་རབ་དཀར་བླ་གོས་གསར་པས་བཀླུབས། ། དབུ་སྐྱེས་ལྕང་ལོས་རབ་མཛེས་མི་ཡི་ཟོལ། ། རིགས་སྔགས་འཆང་བའི་ནོར་བུ་ཀེ་ཏ་ཀ ། གང་ཁྱོད་མཐོང་ཐོས་དྲན་པ་ཙམ་གྱིས་ཀྱང་། ། སྙིང་དབུས་ཆུ་མཚོའི་རྙོག་པ་ཀུན་སེལ་ན། ། ཡོན་ཏན་རྒྱ་ཆེར་བསྔགས་པའི་བྱི་དོར་གྱིས། ། གསོལ་བཏབ་བགྱི་བར་འབུངས་ན་ལྟ་ཅི་ཞིག ། མཚན་དཔེས་རབ་མཛེས་མགོན་པོ་གང་གི་སྐུ། །
མིག་གི་བདུད་རྩི་གསུང་དབྱངས་རྣ་བའི་བཅུད། ། ཐུགས་ནི་ཡིད་ལ་སིམ་པ་སྟེར་བའི་དཔྱིད། ། དེ་ཕྱིར་མཐོང་ཐོས་དྲན་པའང་སྐལ་བ་བཟང་། ། བདག་ཀྱང་དེང་ནས་སྐྱེ་བའི་འཕྲེང་བ་ཀུན། ། ཁྱེད་སྐུ་འདབ་བརྒྱའི་ཕུང་པོ་བལྟ་བྱེད་ཅིང་། ། དྲི་མེད་གསུང་གི་བདུད་རྩི་ལེགས་འཐུངས་ཏེ། ། ཟག་མེད་ཐུགས་དང་གཉིས་སུ་མེད་པར་སྨོན། ། ཚུར་མཐོང་བློ་གྲོས་སྲིན་འབུའི་འོད་སྣང་གིས། ། དམ་པའི་ཡོན་ཏན་མཁའ་དབྱིངས་གསལ་མཐུས་དབེན། ། དེ་ཕྱིར་ཚུལ་འདི་བསྙད་ལས་ནོངས་པའི་ཚོགས། །
ཅིར་སྣང་ཐོག་མེད་སྡིག་དང་བཅས་ཏེ་བཤགས། ། རྗེ་བཙུན་བླ་མའི་རྣམ་ཐར་རྒྱ་མཚོ་ལས། ། ཆུ་ཐིགས་ཙམ་ཞིག་དད་གུས་ལྷག་བསམ་དང་། ། བརྩོན་པའི་ཀུ་ཤས་བླངས་པའི་དགེ་ཚོགས་རྒྱུན། ། གུར་གུམ་སྤོས་ཆུས་བདག་སོགས་མཐའ་ཡས་པའི། ། འགྲོ་བློའི་སྒྲིབ་གཉིས་བག་ཆགས་བཅས་པའི་དྲི། ། མ་ལུས་བཀྲུས་ཏེ་གཉིས་ལྡན་དག་པའི་དྲི། ། མངོན་དུ་བྱེད་པའི་རྒྱུ་ཚོགས་རྨ་མེད་པར། ། འཁོར་གསུམ་ཡོངས་སུ་དག་པའི་བློས་བསྔོའོ། ། ཞེས་ཁྱབ་བདག་འཁོར་ལོའི་མགོན་པོ་དཔལ་ས་སྐྱ་པ་སྔགས་འཆང་བླ་མ་ཐམས་ཅད་མཁྱེན་པ་ངག་དབང་ཀུན་དགའ་བསོད་ནམས་གྲགས་པ་རྒྱལ་མཚན་དཔལ་བཟང་པོའི་རྟོགས་པ་བརྗོད་པ་ངོ་མཚར་ཡོན་ཏན་རིན་པོ་ཆེ་འདུས་པའི་རྒྱ་མཚོ་ཞེས་བྱ་བ་འདི་ནི།
རང་ཉིད་རྗེ་བཙུན་བླ་མ་གང་གི་རྒྱུན་གྱི་ཞབས་འབྲིང་པར་འཁོད་པའི་སྐབས། གླིང་ག་ཟུར་འཆད་པ་རྗེ་ངག་དབང་དཔལ་ལྡན་པ་དང་། ཞེ་དགོན་གདན་ས་པ་དཀོན་མཆོག་ལྷུན་གྲུབ་གཉིས་ཀྱིས་དམ་པ་འདིའི་རྣམ་ཐར་ཧ་ཅང་རྒྱས་པ་མ་ཡིན་པ་རེ་བཀོད་འདུག་པ་མཐོང་བའི་ཚེ་རྗེས་སུ་ཡི་རང་དང་། དང་འདོད་དུང་བ་སྐྱེས་ཤིང་། འོན་ཀྱང་ཚར་ཆེན་ཆོས་ཀྱི་རྒྱལ་པོས་རྡོ་རིང་ཀུན་སྤངས་པའི་རྟོགས་བརྗོད་ལས། ཕལ་ཚིག་སྦྲང་ཆགས་ཐོ་ཚེར་འགོད་བྱེད་པའི། ། བླུན་རྨོངས་དག་གི་སྙིང་ལ་མི་འབབ་ཀྱང་། ། ཟླ་དབང་དགེ་དབང་དཔའ་བོའི་གཞུང་ལུགས་བཞིན། ། མཁས་པའི་དགའ་སྟོན་རྟོགས་བརྗོད་འདི་སྨྲས་སོ། ། ཞེས་པ་དང་།
མཁས་པའི་དབང་པོ་དཀོན་མཆོག་ལྷུན་གྲུབ་ཀྱིས་ས་ལོའི་རྣམ་ཐར་ལས། ཡིད་བཞིན་ནོར་བུ་སྤངས་ནས་མཆིང་བུ་ལ། ། མཁས་ཀུན་དགྱེས་པའི་རྒྱན་བཟང་བྱའོ་ཞེས། ། ལྟར་སྣང་མཚར་དུ་དངར་བའི་སྐལ་ཆུང་པོ། ། དེ་དག་བརྫུན་ཚིག་སྦྱོར་དང་འདི་མི་འདྲ། ། ཞེས་གསུངས་ཞིང་། སྨྲ་བའི་དབང་ཕྱུག་ཆོས་རྣམ་རྒྱལ་གྱིས་ཀུན་མཁྱེན་ཆོས་ཀྱི་རྒྱལ་པོའི་རྣམ་ཐར་ལས། རྟོགས་བརྗོད་ཡིད་བཞིན་ནོར་བུ་གྲོང་ཚིག་གི ། བྲས་མའི་སྲད་བུ་ལ་རྒྱུ་རིགས་མིན་པས། ། ཚིག་རྒྱན་གསེར་སྦྱངས་བཙོ་མའི་སྲད་བུ་ལ། །
འོས་པར་བརྒྱུས་ནས་སྐལ་བཟང་མགྲིན་པར་སྦྱིན། ། ཞེས་གསུངས་འདུག་པ་ལྟར། ཡུལ་ཁྱད་པར་ཅན་གྱི་ཡོན་ཏན་སྙན་ཚིག་གིས་བརྗོད་རིགས་པ་ཁོ་ནར་སྣང་བ་ལས། བདག་ཅག་ལྟ་བུ་བློ་དམན་ཞིང་། ཁྱད་པར་སྙན་ངག་གི་རིག་བྱེད་ལ་བློ་གྲོས་མིག་དམན་ཆར་དུ་བབས་པ་ནས། རྩོམ་པའི་རློམ་པ་བྱས་ཀྱང་མཁས་པ་དགྱེས་པ་ཞིག་ཅི་ལ་ཡོང་དུ་འདུག་སྙམ་པའི་བློ་ཞུམ་པར་གྱུར་ཅིང་། རྗེས་སུ་ཐུབ་བསྟན་ལྷ་ཁང་གི་མཁན་པོའི་གོ་སར་འཕོས་ནས་སྙན་ངག་གི་སྐོར་ལ་ཐོས་བསམ་དང་། རྩོམ་རྒྱུགས་ཀྱི་རྣམ་གྲངས་ཤིག་ཀྱང་བྱས་པས་ཚིགས་བཅད་ཐར་ཐོར་ཙམ་ཤེས་པར་བརྟེན། རྗེ་བླ་མའི་བཀའ་དྲིན་དྲན་པའི་གསལ་འདེབས་དང་། གཞན་ལ་ཡང་བསྐུལ་བའི་བརྡར་མདོར་བསྡུས་ཙམ་ཞིག་འབྲི་བའི་སྤོབས་པ་ཅུང་ཟད་སྐྱེས་ཤིང་།
རྗེ་ཉིད་ཀྱི་བཀའི་གནང་བ་ཡང་ཐོབ་སྟེ། གང་གི་བཀའ་འབངས་ཀྱི་མཐའ་ཆུང་དུ་གྱུར་ཀྱང་། ཞབས་འབྲིང་དང་སྲི་ཞུ་ཡུན་རིང་དུ་བགྱིད་པའི་སྐལ་བ་བཟང་པོ་ཐོབ་ཅིང་། གཞལ་དུ་མེད་པའི་བཀའ་དྲིན་ཁོ་ནས་ཉེ་བར་འཚོ་བ་ཤཱཀྱའི་བྷ་དནྟ་མཻ་ཏྲི་དྷྱ་ན་ས་ཀ་རས། དམ་པ་འདིའི་སྔོན་གྱི་འཁྲུངས་རབས་རྣམས་ནི་དཔལ་འཕྲིན་ལས་ཀྱི་མགོན་པོ་གནོད་སྦྱིན་ཙེའུ་དམར་པོས་བཀའ་ཚིག་སྔ་ཕྱིའི་རྒྱབ་རྟེན་དུ་སློབ་དཔོན་པདྨའི་ལུང་བསྟན་འཁྲུལ་མེད་དུ་མ་དང་། གཞན་ཡང་བླ་མ་གོང་མ་སོ་སོའི་རྣམ་ཐར་དུ་གསལ་བ་རྣམས་ཀྱང་བཀོད། ད་ལྟའི་གཞོན་ནུའི་རོལ་རྩེད་ཀྱི་མཛད་པ་རྣམས་རྣམ་ཐར་གཞན་དང་རྗེ་ཉིད་ཀྱི་གསུང་མགུར་སོགས་ལ་བརྟེན། དགུང་ལོ་བཅུ་བདུན་ནས་ཉེར་ལྔའི་བར་གྱི་མཛད་འཕྲིན་ཕལ་ཆེར་ཉིད་ཀྱིས་མཛད་པའི་རྗེ་མུས་ཆེན་བུདྡྷའི་མཚན་ཅན་གྱི་རྣམ་ཐར་སརྒ་གསུམ་པ་ཉིད་ལ་གཞི་བྱས། དེ་ནས་བཞི་བཅུ་ཞེ་ལྔའི་བར་གྱི་ངོ་མཚར་བ་དག རང་ཉིད་ཀྱི་བགྲང་གཞི་ཉེར་བདུན་ནས་ཞེ་བཞིའི་བར་དམ་པ་གང་གི་ཞབས་འབྲིང་འབྲལ་མེད་དུ་ཞུས་པ་ནས་བློ་ལ་ངེས་པར་ཡོད་ཅིང་།
ཞེ་ལྔ་ནས་ད་ལྟ་དགུང་ལོ་ལྔ་བཅུ་ང་ལྔ་སྟེང་ན་བཞུགས་པ་ཡན་ཆད་ཀྱི་རྣམ་པར་ཐར་པ་རང་བློར་གསལ་བ་དང་། མི་གསལ་བ་རྣམས་རྗེ་ཉིད་ལ་དོགས་གཅོད་ཞུས་ནས། སྔོན་དང་། ད་ལྟ་བའི་ཐུན་མོང་བའི་རྟོགས་པ་བརྗོད་པ་གཉིས་ཀ་ཚང་བར་སྒྲོ་བསྐུར་གྱི་སྐྱོན་སྤངས་ཏེ་བོད་ཀྱི་རྡོ་རྗེ་གདན་དཔལ་ས་སྐྱའི་ཆོས་གྲྭ་ཆེན་པོ་ཐུབ་བསྟན་ལྷ་ཆེན་གྱི་བླ་ཆེན་འཕགས་པ་དང་། ཐེག་ཆེན་ཆོས་ཀྱི་རྒྱལ་པོ་སོགས་རྗེ་བཙུན་གོང་མ་དུ་མའི་བསྟི་གནས་ལྷ་ཁང་བླ་བྲང་དུ་ལྕགས་མོ་ཡོས་ལོ་ཐ་སྐར་ཟླ་བའི་སྟོན་པ་ཐུབ་པའི་དབང་པོས་ཆོས་ཀྱི་འཁོར་ལོ་ཐོག་མ་བསྐོར་བའི་དུས་དྲན་དཀར་ཕྱོགས་ཀྱི་ཚེས་བཞིའི་ཉིན་ལེགས་པར་གྲུབ་པའི་ཡི་གེ་པ་ནི་རྗེ་ཉིད་ལ་མི་ཕྱེད་པའི་དད་པ་དང་ལྡན་ཞིང་ཚངས་སྤྱོད་ཀྱི་རྒྱན་གྱིས་མཛེས་པའི་གཞུང་ལུགས་རབ་འབྱམས་སྨྲ་བ་བྱམས་པ་རྡོ་རྗེ་རིན་ཆེན་གྱིས་བགྱིས་པའོ། ། འདིས་བདག་ཅག་རྣམས་ཀྱི་རྒྱུད་ལ་བླ་མ་དམ་པའི་བྱིན་རླབས་མྱུར་དུ་འཇུག་པའི་རྒྱུར་གྱུར་ཅིག། །། ཀ་ལྱ་ན་བརྡྷནྟུ།། །། ཤུ་བྷ་མསྟུ་སརྦྦ་ཛ་ག་ཏཾ།། །། ༈ མཁན་ཆེན་ཨ་པད་རིན་པོ་ཆེའི་དགོངས་བཞེད་ལྟར་གུ་རུས་ཞབས་ཞུ་བགྱིས་པའོ།། PAGE * MERGEFORMAT 340 མཻ་ཏྲི་དྷྱ་ན་ས་ཀ་ར།
ངག་དབང་ཀུན་དགའ་བསོད་ནམས་གྲགས་པ་རྒྱལ་མཚན་དཔལ་བཟང་པོའི་རྟོགས་བརྗོད། PAGE * MERGEFORMAT 339
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
