གསུང་འབུམ། ངག་དབང་ཀུན་དགའ་བསོད་ནམས།
པོད ༢༠༠
དཔལ་འཕྲིན་ལས་ཀྱི་མགོན་པོ་པུ་ཏྲ་ཆེན་པོ་འཁོར་དང་བཅས་པ་ལ་མཆོད་ཅིང་འཕྲིན་ལས་འཆོལ་བའི་ཚིགས་སུ་བཅད་པ།
༄། །དཔལ་འཕྲིན་ལས་ཀྱི་མགོན་པོ་པུ་ཏྲ་ཆེན་པོ་འཁོར་དང་བཅས་པ་ལ་མཆོད་ཅིང་འཕྲིན་ལས་འཆོལ་བའི་ཚིགས་སུ་བཅད་པ་དོན་གཉིས་ལྷུན་གྲུབ་ཅེས་བྱ་བ་བཞུགས་སོ།། ཤྲཱི་ཝནྶངྒུ་རུ་བཛྲ་ཨཱ་ཙརྻ་ཀརྨ་ན་ཐཱ་ཡ་ན་མཿ ཧཱུྃ་སངས་རྒྱས་བསྟན་པ་སྲུང་མཛད་ཀུན་གྱི་གཙོ། ། སྲིད་གསུམ་ཟིལ་གནོན་ནག་པོ་ཆེན་པོ་ཡི། ། བཀའ་ཉན་ལས་ཀྱི་ཕོ་ཉ་དྲག་ཤུལ་ཅན། ། མཐུ་རྩལ་ཐོགས་མེད་གནོད་སྦྱིན་ཕོ་མོ་དང་། ༡ ། འཕྲིན་ལས་མགོན་པོ་མོན་བུ་པུ་ཏྲ་ཁྱོད། ། སྔོན་ཚེ་འཕགས་ཡུལ་དབེན་པའི་རི་བྲག་ཏུ། ། བྲམ་ཟེའི་རིགས་ལས་བདེན་ཚིག་གྲུབ་པའི་མཐུས། །
གཤིན་རྗེ་གསོད་བྱེད་ཅེས་གྲགས་བདག་ལ་དགོངས། ༢ ། གཞན་ཡང་དུས་དེར་བྲམ་ཟེ་མིང་སྲིང་གཉིས། ། སྨོན་ལམ་མཐུ་ཡིས་བདུད་དང་གནོད་སྦྱིན་གྱི། ། གཙོ་བོར་གྱུར་པ་ནག་པོ་བྷ་ཊ་དང་། ། སྲིང་མོ་ཁ་འབར་རུ་འདྲེན་སྡེ་བཞིར་བཅས། ༣ ། མོན་པ་ཕོ་མོ་སྤྲུལ་པ་ཡང་སྤྲུལ་དང་། ། ལྷ་སྲིན་སྡེ་བརྒྱད་དྲེགས་པ་ཕོ་མོའི་ཚོགས། ། ཡིད་ལྟར་མགྱོགས་ཤིང་རྫུ་འཕྲུལ་བསམ་ཡས་པའི། །
ལས་མཁན་འཁོར་བཅས་བདག་ལ་དགོངས་སུ་གསོལ། ༤ ། ས་སྐྱའི་བསྟན་འཛིན་རིམ་པར་བྱོན་རྣམས་ཀྱིས། ། རྒྱུན་ཆད་མེད་པར་བསྟེན་ཅིང་བསྒྲུབ་མཛད་པས། ། མཐུ་ལྡན་ཁྱེད་རྣམས་དཔལ་ལྡན་ས་སྐྱ་པའི། ། བསྟན་པ་དྲི་མེད་གཅིག་ཏུ་བསྲུང་བར་མཛད། ༥ ། དེ་ཕྱིར་ས་སྐྱའི་རྗེ་བཙུན་བཀའི་སྲུང་མ། ། མཉེས་བྱེད་ཕྱི་ནང་གསང་བའི་དམ་རྫས་ཚོགས། ། དངོས་འབྱོར་ཡིད་སྤྲུལ་ས་གཞི་བར་སྣང་ཀུན། །
ཁྱབ་པར་བཀང་སྟེ་འབུལ་ལོ་བཞེས་སུ་གསོལ། ༦ ། སྔགས་འཆང་བདག་ཅག་དཔོན་སློབ་འཁོར་བཅས་ཀྱིས། ། ལུས་དང་ལོངས་སྤྱོད་དུས་གསུམ་དགེ་བའི་ཚོགས། ། མ་ལུས་ལས་མཁན་འཁོར་བཅས་མཉེས་བྱེད་པའི། ། མཆོད་སྤྲིན་ཁམས་སུ་གང་བར་སྤྲུལ་ནས་འབུལ། ༧ ། འཁོར་བ་ཇི་སྲིད་གནས་པ་དེ་སྲིད་དུ། ། རྒྱུད་མི་ཆད་པར་འབྱུང་ཞིང་རྒྱས་གྱུར་ཅིག ། དེ་ལ་བརྟེན་ནས་གསང་བའི་ལས་མཁན་ཆེ། །
འཁོར་བཅས་དགྱེས་པའི་ཐུགས་ཀྱང་དེ་འདྲར་མཛོད། ༨ ། གང་གི་སྐུ་གསུང་ཐུགས་དང་ཡོན་ཏན་དང་། ། འཕྲིན་ལས་ཚོགས་རྣམས་སྤངས་རྟོགས་མཐར་ཕྱིན་པའི། ། རྒྱལ་བ་རྣམས་དང་དབྱེར་མེད་ཞུགས་པ་ཡི། ། ལས་མཁན་ཆེན་པོ་འཁོར་དང་བཅས་ལ་བསྟོད། ༩ ། དངོས་གྲུབ་རྩ་བ་རྡོ་རྗེ་སློབ་དཔོན་ལ། ། ལོག་ལྟ་བགྱིས་སོགས་བདག་ཅག་དཔོན་སློབ་ཀྱིས། ། ཚོར་དང་མ་ཚོར་མི་དགེ་ཅི་བགྱིས་པ། །
སྙིང་ནས་འགྱོད་པ་ཆེན་པོས་སོ་སོར་བཤག ༡༠ ། བདག་ཅག་རྣམས་ཀྱི་སྔོན་བསགས་ལས་ངན་གྱིས། ། རྣམ་སྨིན་སྡུག་བསྔལ་མྱོང་གྱུར་ཅི་མཆིས་པ། ། ཚེ་འདིར་དགེ་ལ་སྤྲོ་བའི་བསམ་སྦྱོར་གྱིས། ། ཞི་བར་གྱུར་ནས་སྡིག་འབྲས་མེད་པར་མཛོད། ༡༡ ། རྣལ་འབྱོར་བདག་དང་བདག་ལ་ཡིད་གཏད་པའི། ། དད་ལྡན་རྡོ་རྗེ་སློབ་མ་འདི་དག་ཀུན། ། ལས་མཁན་ཁྱེད་ལ་གཉེར་དུ་གཏད་ལགས་ཀྱིས། །
སྐད་ཅིག་འབྲལ་མེད་འདི་ཕྱིའི་དོན་ཀུན་སྒྲུབས། ༡༢ ། རང་གི་ཞེ་སྡང་ཕྱི་རོལ་དགྲ་འདྲེའི་གཟུགས། ། བླ་མ་བསྟན་དང་བསྒྲུབ་ལ་གནོད་བྱེད་རྣམས། ། ལོ་ཟླ་མ་འགྱང་རྣམ་ཤེས་ཆོས་དབྱིངས་སྒྲོལ། ། རང་གཞན་སྡིག་གིས་གོས་པ་མེད་པར་མཛོད། ༡༣ ། ས་སྐྱའི་བསྟན་པ་འཕེལ་ཞིང་རྒྱས་པའི་ཕྱིར། ། བདག་ཅག་དཔོན་སློབ་འཁོར་བཅས་བསམ་པ་བཞིན། ། ཚེ་མཐར་ཕྱིན་ཅིང་བསྟན་པའི་རྩ་ལག་མཆོག །
རིགས་རྒྱུད་རྒྱུན་མི་ཆད་པ་འབྱུང་བར་མཛོད། ༡༤ ། བདག་འདྲ་ཉོན་མོངས་བྱེ་བས་རྒྱུད་གཏམས་ཀྱང་། ། མཁྱེན་བརྩེ་ནུས་ལྡན་བཀའ་སྲུང་ཁྱེད་ཀྱི་མཐུས། ། ཕྱི་མ་བདག་ཅག་དཔོན་སློབ་ལྷན་ཅིག་པར། ། ཐོགས་མེད་བདེ་བ་ཅན་དུ་སྐྱེ་བར་མཛོད། ༡༥ ། སླར་ཡང་གང་འདུལ་སྤྲུལ་པ་སྣ་ཚོགས་ཀྱིས། ། བསྟན་པ་སྲིད་མཐའི་བར་དུ་རྒྱས་བྱེད་ཅིང་། ། མདོར་ན་འདི་ཕྱིའི་བསམ་དོན་མ་ལུས་པ། །
ཡིད་བཞིན་འབད་མེད་ལྷུན་གྱིས་གྲུབ་པར་མཛོད། ༡༦ ། རྩ་བརྒྱུད་བླ་མ་རྣམས་ཀྱི་ཐུགས་རྗེ་དང་། ། བདག་གི་ལྷག་བསམ་རྣམ་པར་དག་པའི་མཐུས། ། དམ་ཅན་པཱུ་ཏྲ་ཆེན་པོའི་འཕྲིན་ལས་ཀྱིས། ། སྔར་བཞིན་ཡིད་ལ་རེ་བ་ཀུན་འགྲུབ་མཛོད། ༡༧ ། ཅེས་དཔལ་འཕྲིན་ལས་ཀྱི་མགོན་པོ་པུ་ཏྲ་ཆེན་པོ་འཁོར་དང་བཅས་པ་ལ་མཆོད་ཅིང་འཕྲིན་ལས་འཆོལ་བའི་ཚིགས་བཅད་དོན་གཉིས་ལྷུན་གྲུབ་ཅེས་བྱ་བ་འདི་ཡང་ས་སྐྱ་པ་ཤཱཀྱའི་དགེ་བསྙེན་ཐེག་པ་མཆོག་གི་རྣལ་འབྱོར་པ་ངག་དབང་ཀུན་དགའ་བསོད་ནམས་གྲགས་པ་རྒྱལ་མཚན་དཔལ་བཟང་པོས་ལས་མགོན་པུ་ཏྲ་ཆེན་པོ་འདི་ཉིད་རང་ལ་སྙིང་ཉེ་ཞིང་ཐུགས་རྗེ་མྱུར་བར་འཕྲལ་དང་ཡུན་དུ་ཡིད་ཆེས་ཁྱད་པར་ཅན་ཡང་ཡང་རྙེད་པས་རྐྱེན་བྱས་ཏེ་ལས་མཁན་ཆེན་པོར་དད་པ་རྩེ་གཅིག་པའི་ཡིད་ཀྱིས་སྤྲེལ་ལོ་རྒྱལ་གྱི་ཟླ་བའི་ཉེར་དགུའི་ཉིན་དཔལ་ས་སྐྱའི་བཞི་ཐོག་བླ་བྲང་གི་འོད་གསལ་སྣང་བར་སྦྱར་བའི་ཡི་གེ་པ་ནི་གསོ་བ་རིག་པ་དང་། ཡི་གེའི་འདུ་བྱེད་ལ་མཁས་པ་བསམ་པ་དོན་ཆེན་གྱིས་བགྱིས་སོ། ། འདིས་བསམ་པ་ཐམས་ཅད་ཡིད་བཞིན་དུ་འགྲུབ་པར་གྱུར་ཅིག། །།
སརྦ་མངྒ་ལཾ།། །། ༈ མཁན་ཆེན་ཨ་པད་རིན་པོ་ཆེའི་དགོངས་བཞེད་ལྟར་གུ་རུས་ཞབས་ཞུ་བགྱིས་པའོ།། PAGE * MERGEFORMAT 2 ཨ་མྱེས་ཞབས། མགོན་པོ་པུཏྲ་ཆེན་པོ་འཁོར་བཅས་ལ་མཆོད་ཅིང་འཕྲིན་ལས་འཆོལ་བའི་ཚིགས་སུ་བཅད་པ། PAGE * MERGEFORMAT 1
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
