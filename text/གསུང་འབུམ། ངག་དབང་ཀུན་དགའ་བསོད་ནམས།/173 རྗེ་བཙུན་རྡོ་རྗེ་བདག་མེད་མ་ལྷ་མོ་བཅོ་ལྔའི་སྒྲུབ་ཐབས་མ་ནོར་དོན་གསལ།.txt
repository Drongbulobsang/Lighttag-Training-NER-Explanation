གསུང་འབུམ། ངག་དབང་ཀུན་དགའ་བསོད་ནམས།
པོད ༡༧༣
རྗེ་བཙུན་རྡོ་རྗེ་བདག་མེད་མ་ལྷ་མོ་བཅོ་ལྔའི་སྒྲུབ་ཐབས་མ་ནོར་དོན་གསལ།
༄༅། །རྗེ་བཙུན་རྡོ་རྗེ་བདག་མེད་མ་ལྷ་མོ་བཅོ་ལྔའི་སྒྲུབ་ཐབས་མ་ནོར་དོན་གསལ་བཞུགས།། ན་མོ་གུ་རུ་བུདྡྷ་དྷྭ་ཛ་ཡེ། གསང་གསུམ་འཁོར་ལོའི་མགོན་པོ་དབྱེར་མེད་པའི། ། ལྔ་ཕྲག་གསུམ་ལྡན་བདག་མེད་མཁའ་འགྲོ་ཡི། ། དཀྱིལ་འཁོར་ལྷ་ཚོགས་རྣམས་ལ་གུས་བཏུད་ནས། ། དེ་ཡི་སྒྲུབ་ཐབས་མ་ནོར་དོན་གསལ་སྤེལ། ། དེ་ལ་འདིར་རྗེ་བཙུན་རྡོ་རྗེ་བདག་མེད་མ་ལྷ་མོ་བཅོ་ལྔའི་སྒྲུབ་ཐབས་ཡན་ལག་དྲུག་པ་བསྒོམ་པར་འདོད་པས། ནུབ་མོ་ཆོས་ཐམས་ཅད་འོད་གསལ་སྟོང་པ་ཉིད་ཀྱི་ངང་དུ་ཉལ། ཐོ་རངས་ཀྱི་ཐུན་ལ་ཆུ་ལས་ཉ་ལྡང་བའི་ཚུལ་དུ་བདག་མེད་མའི་ང་རྒྱལ་གྱིས་ལངས་ཏེ་ཡི་གེ་གསུམ་གྱིས་གནས་གསུམ་བསྲུང་ལ། བསམ་གཏན་གྱི་གྲོགས་སུ་འགྲོ་ན་དབང་བསྐུར་བར་བསམ་ཞིང་ཁྲུས་བྱས་ལ།
མི་བསྐྱོད་པས་དབུ་བརྒྱན་པར་བསམ་མོ། ། དེ་ནས་རྡོ་རྗེའི་གླུ་བཀྲིས་སྨོན་ལམ་རྣམས་བྱས་ལ། ཡོད་ན་བདུད་རྩི་རིལ་བུའམ། མེད་ན་ཆང་བདུད་རྩིར་བྱིན་གྱིས་བརླབས་ནས་འབྲུ་གསུམ་གྱི་ལྕེ་ལ་བཞག་སྟེ། སྟན་ནང་ཚང་ཅན་ལ་བསམ་གཏན་གྱི་སྤྱོད་ལམ་གྱིས་འདུག་སྟེ། སྐྱབས་ཡུལ་རྣམས་གསལ་བར་དམིགས་ལ། ངག་ཏུ། བདག་དང་འགྲོ་བ་་་་་་ཁམས་གསུམ་ནམ་མཁའི་མཐའ་དང་མཉམ་པའི་ཞེས་པ་གསུང་རྒྱུན་ཡིན། ནམ་མཁའ་དང་མཉམ་པའི་སེམས་ཅན་ཐམས་ཅད། དུས་འདི་ནས་བཟུང་སྟེ་ཇི་སྲིད་བྱང་ཆུབ་སྙིང་པོ་ལ་མཆིས་ཀྱི་བར་དུ།
ཕྱོགས་བཅུ་དུས་གསུམ་གྱི་དེ་བཞིན་གཤེགས་པ་ཐམས་ཅད་ཀྱི་སྐུ་གསུང་ཐུགས་ཡོན་ཏན་ཕྲིན་ལས་ཐམས་ཅད་ཀྱི་ངོ་བོ། ཆོས་ཀྱི་ཕུང་པོ་སྟོང་ཕྲག་བརྒྱད་ཅུ་རྩ་བཞིའི་འབྱུང་གནས། འཕགས་པའི་དགེ་འདུན་ཐམས་ཅད་ཀྱི་མངའ་བདག དྲིན་ཅན་རྩ་བ་དང་བརྒྱུད་པར་བཅས་པའི་དཔལ་ལྡན་བླ་མ་དམ་པ་རྣམས་ལ་སྐྱབས་སུ་མཆིའོ། ། རྫོགས་པའི་སངས་རྒྱས་བཅོམ་ལྡན་འདས་རྣམས་ལ་སྐྱབས་སུ་མཆིའོ། ། དམ་པའི་ཆོས་རྣམས་ལ་སྐྱབས་སུ་མཆིའོ། ། འཕགས་པའི་དགེ་འདུན་རྣམས་ལ་སྐྱབས་སུ་མཆིའོ། ། ཞེས་ཅི་ནུས་ཀྱི་མཐར་ཐལ་མོ་སྦྱར་ལ། བླ་མ་དང་དཀོན་མཆོག་རིན་པོ་ཆེ་རྣམ་པ་གསུམ་ལ་བདག་ཕྱག་འཚལ་ཞིང་སྐྱབས་སུ་མཆིའོ། ཁྱེད་རྣམས་ཀྱིས་བདག་གི་རྒྱུད་བྱིན་གྱིས་བརླབ་ཏུ་གསོལ།
སྐྱབས་ཡུལ་རྣམས་རང་ལ་ཐིམ་པར་བསམ། སེམས་ཅན་ཐམས་ཅད་ཀྱི་དོན་དུ་རྫོགས་པའི་སངས་རྒྱས་ཀྱི་གོ་འཕང་འཐོབ་པར་བྱ། དེའི་ཆེད་དུ་རྗེ་བཙུན་རྡོ་རྗེ་བདག་མེད་མའི་བསྒོམ་བཟླས་ཉམས་སུ་བླང་བར་བགྱིའོ། ། ལན་གསུམ། རང་གི་སྤྱི་བོར་པདྨ་དང་ཟླ་བའི་སྟེང་དུ་སྐད་ཅིག་གིས་བཅོམ་ལྡན་འདས་རྡོ་རྗེ་སེམས་དཔའ་ཧེ་རུ་ཀ་སྐུ་མདོག་དཀར་པོ་ཞལ་གཅིག་ཕྱག་གཉིས་ཀྱིས་རྡོ་རྗེ་དང་དྲིལ་བུ་འཛིན་པས་ཡུམ་ལ་འཁྱུད་པ། རུས་པའི་རྒྱན་དྲུག་གིས་བརྒྱན་པ། ཞབས་རྡོ་རྗེ་སྐྱིལ་མོ་ཀྲུང་གིས་བཞུགས་པ། རང་འདྲའི་རིགས་བདག་གི་དབུ་རྒྱན་ཅན། དེའི་པང་ན་ཡུམ་རྡོ་རྗེ་སྙེམས་མ་སྐུ་མདོག་དཀར་མོ་གྲི་གུག་དང་ཐོད་པ་འཛིན་པ། ཕྱག་རྒྱ་ལྔས་བརྒྱན་པ་དང་མཉམ་པར་སྦྱོར་བ།
ཡབ་ཀྱི་ཐུགས་ཀར་ཟླ་བའི་དཀྱིལ་འཁོར་གྱི་སྟེང་དུ་ཧཱུྃ་དཀར་པོ་དེ་ལས་འོད་འཕྲོས་པས་དེ་བཞིན་གཤེགས་པ་ཐམས་ཅད་ཀྱི་ཐུགས་ཀྱི་སྙིང་པོ་ཡེ་ཤེས་ཀྱི་བདུད་རྩི་སྤྱན་དྲངས་ནས་ཧཱུྃ་ལ་ཐིམ། བཅོམ་ལྡན་འདས་བདག་དང་སེམས་ཅན་ཐམས་ཅད་ཀྱིས་ཚེ་ཐོག་མ་མེད་པ་ནས་བསགས་པའི་སྡིག་སྒྲིབ་ཉེས་ལྟུང་དྲི་མའི་ཚོགས་ཐམས་ཅད་བྱང་ཞིང་དག་པར་མཛད་དུ་གསོལ། ཞེས་གསོལ་བ་བཏབ་པས་ཧཱུྃ་ལས་བདུད་རྩི་བབས། ཧེ་རུ་ཀའི་་་་་་ཡབ་ཀྱི་གསུང་བ་གསུང་རྒྱུན་ཡིན། སྐུ་གང་། དབྱིབས་བརྒྱུད་ཡུམ་གྱི་སྐུ་གང་། ཡབ་ཡུམ་གྱི་སྐུ་ཐམས་ཅད་ལས་བདུད་རྩི་བབས། བདག་གི་སྤྱི་གཙུག་ནས་ཞུགས་པས་ནད་གདོན་སྡིག་སྒྲིབ་ཐམས་ཅད་དུད་ཁུའམ་རྣག་ཁྲག་གི་རྣམ་པས་གཤང་གཅི་གཉིས་དང་རྐང་མཐིལ་གཉིས་ནས་ཐོན་ནས་ཤུལ་ཐམས་ཅད་བདུད་རྩིས་གང་བར་གྱུར། ཨོཾ་ཤྲཱི་བཛྲ་ཧེ་རུ་ཀ་ས་མ་ཡ། མ་ནུ་པཱ་ལ་ཡ།
བཛྲ་ཧེ་རུ་ཀ་ཏེ་ནོ་པ་ཏིཥྛ། ཌི་དྡྷོ་མེ་བྷ་ཝ། སུ་པོ་ཥྱོ་མེ་བྷ་ཝ། ཨ་ནུ་རཀྟོ་མེ་བྷ་ཝ། སུ་པོ་ཥྱོ་མེ་བྷ་ཝ། སརྦ་སིདྡྷི་མེ་པྲ་ཡཙྪ། སརྦ་ཀརྨ་སུ་ཙ་མེ། ཙིཏྟ་ཤྲཱི་ཡཾ། ཀུ་རུ་ཧཱུྃ། ཧ་ཧ་ཧ་ཧ་ཧོཿ
བྷ་ག་ཝན་བཛྲ་ཧེ་རུ་ཀ མ་མེ་མུཉྩ། བཛྲ་ཧེ་རུ་ཀོ྅་བྷ་ཝ། མཧཱ་ས་མ་ཡ་སཏྭ་ཨཱཿཧཱུཾ་ཕཊ྄། ཅེས་ཅི་ནུས་ཀྱི་མཐར། བླ་མ་བདག་ནི་མི་ཤེས་རྨོངས་པ་སྟེ། ། དམ་ཚིག་ལས་ནི་འགལ་ཞིང་ཉམས། ། བླ་མ་མགོན་པོས་སྐྱབས་མཛོད་ཅིག ། གཙོ་བོ་རྡོ་རྗེ་འཛིན་པ་སྟེ། ། ཐུགས་རྗེ་ཆེན་པོའི་བདག་ཉིད་ཅན། །
འགྲོ་བའི་གཙོ་ལ་བདག་སྐྱབས་མཆིས། ། སྐུ་གསུང་ཐུགས་རྩ་བ་དང་ཡན་ལག་གི་དམ་ཚིག་ཉམས་པ་ཐམས་ཅད་མཐོལ་ལོ་བཤགས་སོ། ། སྡིག་་་་་་པ་དང་སྒྲིབ་་་་་་པ་ཉེས་་་་་་པ་དང་ལྟུང་་་་་་བ་དྲི་མའི་ཚོགས་ཐམས་ཅད་བྱང་ཞིང་དག་པར་མཛད་དུ་གསོལ། རྡོ་རྗེ་སེམས་དཔའ་ཡབ་ཡུམ་འོད་དུ་ཞུ་སྟེ་སྤྱི་བོ་ནས་རང་ལ་ཐིམ་པས་རང་གི་ལུས་འཇའ་ཚོན་ལྟར་གྱུར། རང་སྐད་ཅིག་གིས་གསུང་བ་གསུང་རྒྱུན་ཡིན།་་་་་ སྐད་ཅིག་གིས་རྡོ་རྗེ་བདག་མེད་མར་གསལ་བའི་སྙིང་ཁར་རཾ་ལས་ཉི་མའི་དཀྱིལ་འཁོར་གྱི་སྟེང་དུ་ཨྃ་སྔོན་པོ་དེ་ལས་འོད་ཟེར་འཕྲོས་པས་རང་བཞིན་གྱི་གནས་ནས་རྗེ་བཙུན་ལྷ་མོ་བཅོ་ལྔའི་དཀྱིལ་འཁོར་གྱི་སྟེང་གི་ཆ་ལ་བླ་མ་མི་བསྐྱོད་པའི་རྣམ་པ་ཅན་བཞུགས་པ་ཨོཾ་བཛྲ་ས་མཱ་ཛཿ སེ་གོལ་དང་རྡོ་རྗེ་བསྡུ་བའི་སྔགས་རྒྱས་སྤྱན་དྲངས། ན་མོ་གུ་རུ་བྷྱཿ ན་མཿཤྲཱི་བཛྲ་ཧེ་རཏྨ་མཎྜལ་བྷྱཿ ཞེས་པས་ཕྱག་བྱ།
སྙིང་ཁའི་ས་བོན་ལས་སྤྲོས་པའི་ལྷ་མོ་རྣམས་ཀྱིས་མཆོད་པར་བསམ་ལ། དཀར་མོ་རི་དྭགས་མཚན་མ་འཛིན། ། ཆོམ་རྐུན་བདུད་ལས་རྒྱལ་བའི་སྣོད། ། རོ་ལངས་མ་ནི་ཆུ་ལག་མ། ། གྷསྨ་རི་ནི་སྨན་འཛིན་ཅིང་། ། པུཀྐ་སི་ནི་རྡོ་རྗེའི་ལག ། དེ་བཞིན་རི་ཁྲོད་མ་རོ་འཛིན། ། གདོལ་པ་མོ་ནི་ཅང་ཏེའུ་བརྡུང་། ། འདི་རྣམས་ཀྱིས་ནི་གཙོ་བོ་མཆོད། ། འདོད་ཆགས་ཆེན་པོས་རྗེས་ཆགས་པས། །
གཡུང་མོས་སྐུ་ལ་འཁྱུད་པ་ཉིད། ། ཅེས་པས་མཆོད། དཀོན་མཆོག་གསུམ་ལ་བདག་སྐྱབས་མཆི། ། སྡིག་པ་ཐམས་ཅད་སོ་སོར་བཤགས། ། འགྲོ་བའི་དགེ་ལ་རྗེ་ཡིད་རངས། ། སངས་རྒྱས་བྱང་ཆུབ་ཡིད་ཀྱིས་བཟུང་། ། སངས་རྒྱས་ཆོས་དང་ཚོགས་མཆོག་ལ། ། བྱང་ཆུབ་བར་དུ་སྐྱབས་སུ་མཆི། ། རང་གཞན་དོན་ནི་རབ་བསྒྲུབ་ཕྱིར། ། བྱང་ཆུབ་སེམས་ནི་བསྐྱེད་པར་བགྱི། །
བྱང་ཆུབ་མཆོག་གི་སེམས་ནི་བསྐྱེད་བགྱིས་ནས། ། སེམས་ཅན་ཐམས་ཅད་བདག་གི་མགྲོན་དུ་གཉེར། ། བྱང་ཆུབ་སྤྱོད་མཆོག་ཡིད་འོང་སྤྱད་པར་བགྱི། ། འགྲོ་ལ་ཕན་ཕྱིར་སངས་རྒྱས་འགྲུབ་པར་ཤོག ། ཅེས་ལན་གསུམ། སྲས་བཅས་སངས་རྒྱས་ཐམས་ཅད་དང་། ། དཔའ་བོ་རྣལ་འབྱོར་མ་རྣམས་ཀུན། ། ཐམས་ཅད་བདག་ལ་དགོངས་སུ་གསོལ། ། བདག་མིང་་་་་་གསང་མིང་བརྗོད་འདི་ཞེས་བགྱི་བ་ཡིས། ། དུས་འདི་ནས་ནི་བཟུང་ནས་ནི། །
ཇི་སྲིད་བྱང་ཆུབ་སྙིང་པོའི་བར། ། ཇི་ལྟར་དུས་གསུམ་མགོན་པོ་རྣམས། ། བྱང་ཆུབ་ཏུ་ནི་ངེས་མཛད་པའི། ། བྱང་ཆུབ་སེམས་ནི་བླ་ན་མེད། ། དམ་པ་བདག་གིས་བསྐྱེད་པར་བགྱི། ། ཚུལ་ཁྲིམས་ཀྱི་ནི་བསླབ་པ་དང་། ། དགེ་བའི་ཆོས་ནི་བསྡུད་པ་དང་། ། སེམས་ཅན་དོན་བྱེད་ཚུལ་ཁྲིམས་གསུམ། ། སོ་སོར་བརྟན་པོར་གཟུང་བར་བགྱི། ། སངས་རྒྱས་ཆོས་དང་དགེ་འདུན་སྟེ། །
བླ་ན་མེད་པའི་དཀོན་མཆོག་གསུམ། ། སངས་རྒྱས་རྣལ་འབྱོར་ལས་སྐྱེས་པའི། ། སྡོམ་པ་དེང་ནས་བརྟན་པོར་གཟུང་། ། རྡོ་རྗེ་རིགས་མཆོག་ཆེན་པོ་ལ། ། རྡོ་རྗེ་དྲིལ་བུའི་ཕྱག་རྒྱ་ཡང་། ། ཡང་དག་ཉིད་དུ་གཟུང་བར་བགྱི། ། སློབ་དཔོན་དག་ཀྱང་གཟུང་བར་བགྱི། ། རིན་ཆེན་རིགས་མཆོག་ཆེན་པོ་ཡིས། ། དམ་ཚིག་ཡིད་དུ་འོང་བ་ལ། ། ཉིན་རེ་བཞིན་དུ་དུས་དྲུག་ཏུ། །
སྦྱིན་པ་རྣམ་བཞི་རྟག་ཏུ་སྦྱིན། ། བྱང་ཆུབ་ཆེན་པོ་ལས་བྱུང་བའི། ། པདྨའི་རིགས་ཆེན་དག་པ་ལ། ། ཕྱི་ནང་གསང་བ་ཐེག་པ་གསུམ། ། དམ་པའི་ཆོས་ནི་མ་ལུས་གཟུང་། ། ལས་ཀྱི་རིགས་མཆོག་ཆེན་པོ་ལ། ། སྡོམ་པ་ཐམས་ཅད་ལྡན་པ་ནི། ། ཡང་དག་ཉིད་དུ་གཟུང་བར་བགྱི། ། མཆོད་པའི་ལས་ཀྱང་ཅི་ནུས་བགྱི། ། བྱང་ཆུབ་སེམས་ནི་བླ་མེད་མཆོག །
དམ་པ་བདག་གིས་བསྐྱེད་བགྱིས་ནས། ། སེམས་ཅན་ཀུན་གྱི་དོན་གྱིས་ཕྱིར། ། བདག་གིས་སྡོམ་པ་མ་ལུས་གཟུང་། ། མ་བསྒྲལ་བ་རྣམས་བདག་གིས་བསྒྲལ། ། མ་གྲོལ་བ་རྣམས་བདག་གིས་དགྲོལ། ། དབུགས་མ་ཕྱུང་བ་དབུགས་དབྱུང་ཞིང་། ། སེམས་ཅན་མྱ་ངན་འདས་ལ་འགོད། ། ཅེས་ལན་གསུམ། སེམས་ཅན་ཐམས་ཅད་བདེ་བ་དང་བདེ་བའི་རྒྱུ་དང་ལྡན་པར་གྱུར་ཅིག སྡུག་བསྔལ་དང་སྡུག་བསྔལ་གྱི་རྒྱུ་དང་བྲལ་བར་གྱུར་ཅིག
སྡུག་བསྔལ་མེད་པའི་བདེ་བ་དང་མི་འབྲལ་བར་གྱུར་ཅིག ཉེ་རིང་ཆགས་སྡང་དང་བྲལ་བའི་བཏང་སྙོམས་ལ་གནས་པར་གྱུར་ཅིག ཅེས་བརྗོད། ཨོཾ་ཤུ་ནྱཱ་ཏ་ཛྙཱ་ན་བཛྲ་སྭ་བྷཱ་ཝ་ཨཏྨ་ཀོ྅་ཧཾ། སྟོང་པའི་ངང་ལས་པཾ་ལས་པདྨ་དང་རཾ་ལས་ཉི་མའི་དཀྱིལ་འཁོར་གྱི་སྟེང་དུ་ཧཱུྃ་ལས་སྣ་ཚོགས་རྡོ་རྗེ་རྭ་ཉི་ཤུ་པ། ཤར་དཀར། ལྷོ་སེར། ནུབ་དམར། བྱང་ལྗང་། ལྟེ་བ་མཐིང་ནག་ལ་ཧཱུྃ་གིས་མཚན་པ།
ཧཱུྃ་ལས་འོད་ཟེར་ཕྱོགས་བཅུར་འཕྲོས་པས་འོག་རྡོ་རྗེའི་ས་གཞི། ཁོར་ཡུག་རྡོ་རྗེའི་རྭ་བ། སྟེང་རྡོ་རྗེའི་གུར་དང་བླ་བྲེ། ཕྱི་རོལ་ཐམས་ཅད་ཡེ་ཤེས་ཀྱི་མེ་རབ་ཏུ་འབར་བའི་སྲུང་བའི་འཁོར་ལོར་གྱུར། ཨོཾ་བཛྲ་རཀྵ་རཀྵ་ཧཱུྃ་ཧཱུྃ་ཧཱུྃ་ཕཊ྄་སྭཱཧཱ། ཞེས་ལན་གསུམ། དེ་ལྟ་བུའི་སྲུང་བའི་འཁོར་ལོའི་དབུས་སུ་་་་་་ནང་དུ་གསུང་བ་གསུང་རྒྱུན་ཡིན་ཨེ་ལས་ཆོས་ཀྱི་འབྱུང་གནས་གྲུ་གསུམ་པ་ཕྱི་དཀར་ལ་ནང་དམར་བ། གདེང་ཁ་ཆེ་བ་གྱེན་དུ་བསྟན་པ། རྩ་བ་ཕྲ་བ་ཐུར་དུ་ཟུག་པ། དེའི་ནང་དུ་ཡཾ་ལས་རླུང་གི་དཀྱིལ་འཁོར་སྔོན་པོ་གཞུང་གདུངས་པ་ལྟ་བུ་ཆང་ཟུང་དང་མཆོག་མ་ལ་ཡཾ་དང་བ་དན་གྱིས་མཚན་པ།
དེའི་སྟེང་དུ་རཾ་ལས་མེའི་དཀྱིལ་འཁོར་གྲུ་གསུམ་དམར་པོ་རཾ་གྱིས་མཚན་པ། དེའི་སྟེང་དུ་བཾ་ལས་ཆུའི་དཀྱིལ་འཁོར་དཀར་པོ་ཟླུམ་པོ་བུམ་པས་མཚན་པ། དེའི་སྟེང་དུ་ལཾ་ལས་སའི་དཀྱིལ་འཁོར་གྲུ་བཞི་སེར་པོ་ཟུར་བཞིར་རྡོ་རྗེ་ཕྱེད་པ་དང་། ལྟེ་བ་ལ་ལཾ་གྱིས་མཚན་པ། དེའི་སྟེང་དུ་བྷྲུྃ་ལས་འཁོར་ལོ་སེར་པོ་རྩིབས་བཅུ་པ་བྷྲུྃ་གྱིས་མཚན་པ། དེའི་སྟེང་གི་བར་སྣང་ལ་ཨོཾ་ཨཱཿཧཱུྃ་ཧོཿདམར་པོ་གཉིས་ཀྱིས་མཐའ་བརྟེན་པའི་བར་དོའི་རྣམ་པར་ཤེས་པ་དེ་རྣམས་འབྱུང་བཞི་འཁོར་ལོ་དང་བཅས་པ་ལ་ཐིམ་སྟེ་ཐམས་ཅད་རོ་གཅིག་ཏུ་འདྲེས་པ་ལས་རིན་པོ་ཆེ་སྣ་ཚོགས་ལས་གྲུབ་པའི་གཞལ་ཡས་ཁང་འཕར་མ་གཉིས་དང་བཅས་པ་གྲུ་བཞི་པ། སྒོ་བཞི་པ། ནང་ནས་རིམ་པ་བཞིན་ནག་པོ། ལྗང་ཁུ། དམར་པོ།
སེར་པོ། དཀར་པོའི་རྩིག་པ་རིམ་པ་ལྔ་དང་ལྡན་པ། དེའི་སྟེང་དུ་རིན་པོ་ཆེའི་ཕ་གུ་སེར་པོ་ལ་དྲ་བ་དང་དྲ་བ་ཕྱེད་པ་འཕྱང་བ། དེའི་སྟེང་དུ་རིན་པོ་ཆེའི་མདའ་ཡབ་དང་པུ་ཤུས་བརྒྱན་པ། རྩིག་པའི་ཕྱི་རོལ་ཏུ་འདོད་ཡོན་གྱི་སྣམ་བུ་དམར་པོ་ལ་མཆོད་པའི་ལྷ་མོ་བཅུ་དྲུག་གིས་མཆོད་རྫས་དུ་མ་ཐོགས་ནས་བཅོམ་ལྡན་འདས་ལ་མཆོད་པར་བྱེད་པ། ནང་ཀ་བ་བརྒྱད་དང་ལྡན་པའི་སྟེང་རྡོ་རྗེའི་གདུང་ཟླུམ་པོ། དེའི་སྟེང་རྡོ་རྗེའི་གདུང་བཞིས་མིག་མངས་རིས་སུ་བྲིས་ཤིང་མཛེས་པར་ཕུབ་པ། དབུས་ཕྱུར་བུར་གྱུར་པའི་སྟེང་དུ་རྡོ་རྗེ་རིན་པོ་ཆེའི་ཏོག་གིས་བརྒྱན་པ། སྒོ་བཞིའི་སྟེང་གི་ཐད་སོར་ཀ་བ་བཞི་བཞིས་བཏེགས་པའི་རྟ་བབས་བང་རིམ་བཞི་དང་ལྡན་པའི་སྟེང་དུ་པདྨ་ལ་གནས་པའི་ཆོས་ཀྱི་འཁོར་ལོ་དང་། གདུགས་དང་རི་དྭགས་དང་བཅས་པ།
གཞན་ཡང་གོས་དང་། འཕན་དང་། མེ་ཏོག་གི་ཕྲེང་བ་དང་། ཟླ་བ་རླུང་གིས་བསྐྱོད་པ་དང་། རྔ་ཡབ་ནོར་བུའི་ཡུ་བ་ཅན་ལ་སོགས་པ་རྒྱན་དུ་མས་བརྒྱན་པའི་གཞལ་ཡས་ཁང་དུ་གྱུར། དེ་ནས་དུར་ཁྲོད་ཀྱི་ངག་འདོན་རྒྱས་པ་ལ་དགའ་བ་རྣམས་ཡབ་ཀྱིས་མངོན་་་་་་བསྒྲུབ་མཆོད་ཀྱི་སྐབས་སུ་ངག་འདོན་རྒྱས་པ་ཁོ་ན་མཛད། རྟོགས་ཡན་ལག་དྲུག་པ་བཞིན་བྱའོ། ། བསྡུ་ན། དེའི་ཕྱི་རོལ་ཏུ་དུར་ཁྲོད་ཆེན་པོ་བརྒྱད། དེ་དག་ལ་གནས་པའི་ཤིང་ཆེན་པོ་བརྒྱད།
ཤིང་གི་རྩ་བ་ལ་གནས་པའི་ཕྱོགས་སྐྱོང་བ་བརྒྱད། ཤིང་གི་ཡལ་ག་ལ་གནས་པའི་ཞིང་སྐྱོང་བརྒྱད། དེ་དག་གི་ནམ་མཁའ་ལ་གནས་པའི་སྤྲིན་ཆེན་པོ་བརྒྱད། དེ་དག་ལ་གནས་པའི་ཀླུ་ཆེན་པོ་བརྒྱད། གཞན་ཡང་རོ་མགོ་བོ་བཅད་པ་དང་། དཔྱངས་པ་དང་། བསྙལ་བ་དང་། གསལ་ཤིང་གིས་ཕུག་པ་དང་། མགོ་བོ་དང་། ཀེང་རུས་དང་།
ཅེ་སྤྱང་དང་། ཁྭ་དང་། འུག་པ་དང་། བྱ་རྒོད་དང་། རོ་ལངས་རྣམས་ཕཻཾ་ཞེས་བྱ་བའི་སྒྲ་སྒྲོག་པར་བྱེད་པ་མ་ལུས་པ་རྣམས་ཀྱང་སྔོན་གྱི་གྲུབ་པ་ཐོབ་པ་རྣམས་ཀྱི་མངོན་པར་རྟོགས་པ་སྟེ། གནོད་སྦྱིན་དང་། སྲིན་པོ་དང་། ཡི་དྭགས་དང་། ཤ་ཟ་དང་། སྨྱོ་བྱེད་དང་།
བརྗེད་བྱེད་དང་། མཁའ་འགྲོ་དང་། མཁའ་འགྲོ་མ་རྣམས་དང་། ཆུ་བརྒྱད། མེ་བརྒྱད། མཆོད་རྟེན་བརྒྱད། སྒྲུབ་པ་པོ་རྣམས་དང་བཅས་པའི་དུར་ཁྲོད་ཀྱིས་ཡོངས་སུ་བསྐོར་བའི་གཞལ་ཡས་ཁང་གི་ནང་གི་་་་་་འཕར་མ་གཉིས་པའི། ལྷ་སྣམ་ཤར་དཀར། ལྷོ་སེར། ནུབ་དམར།
བྱང་ལྗང་། དབུས་སྔོན་པོའི་དབུས་སུ་སྣ་ཚོགས་པདྨ་འདབ་མ་བརྒྱད་པའི་མུ་ཁྱུད་ལ་རྡོ་རྗེ་རྭ་བ་དང་། འོད་ཟེར་ཕྲེང་བས་བསྐོར་བའི་དབུས་དང་ཕྱོགས་བཞིར་ཉི་མ་དང་རོའི་གདན་རེ་རེ། ཕྱིའི་ཕྱོགས་མཚམས་བརྒྱད། གཙོ་མོའི་འོག་དང་སྟེང་རྣམས་སུ་པདྨ་དང་། ཉི་མ་དང་རོའི་གདན་རེ་རེ་དང་བཅས་པར་གྱུར། ཨོཾ་སརྦ་ཏ་ཐཱ་ག་ཏ་ནི་ལ་ཡ་བཛྲ་སྭ་བྷཱ་ཝ་ཨཏྨ་ཀོ྅ཧཾ། གདན་བཅོ་ལྔའི་སྟེང་དུ་སངས་རྒྱས་ཀྱི་མཚན་བཟང་པོ་སུམ་ཅུ་རྩ་གཉིས་ཀྱི་ངོ་བོ་སྐར་མའི་རྣམ་པ་ལྟ་བུའི། ཨ་ཨཱ། ཨི་ཨཱི།
ཨུ་ཨཱུ། རྀ་རཱྀ། ལྀ་ལཱྀ། ཨེ་ཨཻ། ཨོ་ཨཽ། ཨཾ་ཨཱཿ ཕྲག་གཉིས་བརྗོད། ཞུ་བ་ལས་བྱུང་བའི་ཟླ་བའི་དཀྱིལ་འཁོར་བཅོ་ལྔར་གྱུར་པ་མེ་ལོང་ལྟ་བུའི་ཡེ་ཤེས། དེའི་སྟེང་དུ་དཔེ་བྱད་བཟང་པོ་བརྒྱད་ཅུའི་བདག་ཉིད་མར་མེའི་ཕྲེང་བ་ལྟ་བུའི། ཀ་ཁ་ག་གྷ་ང་།
ཙ་ཚ་ཛ་ཛྷ་ཉ། ཊ་ཋ་ཌ་ཌྷ་ཎ། ཏ་ཐ་ད་དྷ་ན། པ་ཕ་བ་བྷ་མ། ཡ་ར་ལ་ཝ། ཤ་ཥ་ས་ཧ་ཀྵ། ཡ་ར་ལ་ཝ་ཌ་དྷ། ཕྲག་གཉིས་བརྗོད། ཞུ་བ་ལས་བྱུང་བ་ཉི་མའི་དཀྱིལ་འཁོར་བཅོ་ལྔར་གྱུར་པ་མཉམ་པ་ཉིད་ཀྱི་ཡེ་ཤེས། དེ་རྣམས་ཀྱི་བར་དུ་རིམ་པ་བཞིན་དུ།
ཨཾ་ཨཱཾ། ཨིཾ་ཨཱིཾ། ཨུཾ་ཨཱུཾ། རྀཾ་རཱྀཾ། ལྀཾ་ལཱྀཾ། ཨེཾ་ཨཻཾ། ཨོཾ་ཨཽཾ། ཨཾ་རྣམས་ལས་གྲི་གུག་སྔོ་ནག་བཅོ་ལྔའི་ཡུ་བ་ལ་ཨཾ་ཨཱཾ། སོགས་ནས། ཨཾ་རྣམས་ཀྱིས་མཚན་པ་སོ་སོར་རྟོག་པའི་ཡེ་ཤེས།
ཉི་ཟླ་ཕྱག་མཚན་ས་བོན་དང་བཅས་པ་རོ་གཅིག་ཏུ་འདྲེས་པ་བྱ་བ་སྒྲུབ་པའི་ཡེ་ཤེས། དེ་ལས་ཡོངས་སུ་རྫོགས་པ་ཆོས་ཀྱི་དབྱིངས་ཀྱི་ཡེ་ཤེས་ཀྱི་ངོ་བོ་བདག་མེད་ལྷ་མོ་བཅོ་ལྔའི་སྐུར་གྱུར་པ་ནི། དབུས་སུ་རང་ཉིད་རྡོ་རྗེ་བདག་མེད་མ། ཤར་དུ་རྡོ་རྗེ་མ། ལྷོར་གསང་བའི་དཀར་མོ། ནུབ་ཏུ་ཆུའི་རྣལ་འབྱོར་མ། བྱང་དུ་རྡོ་རྗེ་མཁའ་འགྲོ་མ། ཕྱིའི་འཕར་་་་་་མ་ཕྱི་མའི་ཞེས་པ་གསུང་རྒྱུན་ལ་ཡོད་པ་གནས་མ་ལ། བྱང་ཤར་དུ་པུཀྐ་སཱི། ཤར་ལྷོར་རི་ཁྲོད་མ།
ལྷོ་ནུབ་ཏུ་གདོལ་པ་མོ། ནུབ་བྱང་དུ་གཡུང་མོ། ཤར་དུ་གཽ་རཱི། ལྷོར་ཙཽ་རཱི། ནུབ་ཏུ་བེཏྟ་ལི། བྱང་དུ་གྷསྨ་རི། འོག་ཏུ་ས་སྤྱོད་མ། སྟེང་དུ་མཁའ་སྤྱོད་མ་སྟེ་ལྷ་མོ་ཐམས་ཅད་སྐུ་མདོག་ནག་མོ་ཞལ་གཅིག་ཕྱག་གཉིས་སྤྱན་གསུམ་པ། ནུ་འབུར་ཟུང་གིས་མཛེས་པ། སྨིན་མཚམས་སུ་ཁྲོ་གཉེར་བསྡུས་པ།
ཅུང་ཟད་འཛུམ་ཞིང་མཆེ་བ་གཙིགས་པ། དབུ་སྐྲ་དམར་སེར་གྱེན་དུ་བརྫེས་པ། ཕྱག་གཡས་གྲི་གུག་འཕྱར་ཏེ་འཛིན་ཅིང་། གཡོན་པ་བདུད་བཞིའི་ཁྲག་གིས་གང་བའི་ཐོད་པ་ཐུགས་ཀར་བསྣམས་པ། གཡོན་པའི་གྲུ་མོ་ན་ཁ་ཊྭཾ་ལ་དྲིལ་བུ་དང་བ་དན་གྱིས་མཚན་པ་འཛིན་པ། མི་མགོ་སྐམ་པོ་ལྔའི་དབུ་རྒྱན་དང་། སྐམ་པོ་ལྔ་བཅུའི་དོ་ཤལ་ཅན། རུས་པའི་རྒྱན་ལྔས་བརྒྱན་ཅིང་། སྟག་གི་པགས་པའི་ཤམ་ཐབས་ཅན། ཞབས་གཡོན་པའི་མཐིལ་གྱིས་རོའི་སྟེང་དུ་མནན་ཅིང་།
སྐྱིལ་ཀྲུང་ཕྱེད་པའི་གར་སྟབས་ཀྱིས་ཡེ་ཤེས་ཀྱི་མེ་འབར་བའི་དབུས་ན་བཞུགས་པའོ། ། ལྷ་དེ་་་་་་ཐམས་ཅད་ཅེས་པ་གསུང་རྒྱུན་རྣམས་ཀྱི་ཐུགས་ཁར་པདྨ་དང་ཉི་མའི་སྟེང་དུ་རང་རང་གི་ས་བོན། ཨཾ་ཨཱཾ། ཨིཾ་ཨཱིཾ། ཨུཾ་ཨཱུཾ། རྀཾ་རཱྀཾ། ལྀཾ་ལཱྀཾ། ཨེཾ་ཨཻཾ ཨོཾ་ཨཽཾ། ཨྃ་རྣམས་ལས་གྲི་གུག་སྔོ་ནག་བཅོ་ལྔའི་ཡུ་བ་ལ། ཨཾ་ཨཱཾ།
ཨིཾ་ཨཱིཾ། ཨུཾ་ཨཱུཾ། རྀཾ་རཱྀཾལྀཾ་ལྀཾ། ཨེཾ་ཨཻཾ། ཨོཾ་ཨཽཾ། ཨྃ་རྣམས་ཀྱིས་མཚན་པ་དེ་རྣམས་ལས་འོད་ཟེར་འཕྲོས་པ་ཕྱི་སྣོད་ཀྱི་འཇིག་རྟེན་ལ་ཕོག་པས་གཞལ་ཡས་ཁང་དང་། ནང་བཅུད་ཀྱི་སེམས་ཅན་ལ་ཕོག་པས་ལྷ་མོ་བཅོ་ལྔའི་སྐུར་གྱུར། དེ་ཐམས་ཅད་ཀྱི་མིག་ཏུ་མྃ་ལས་གཏི་མུག་རྡོ་རྗེ་མ་དཀར་མོ། རྣ་བར་དྃ་ལས་ཞེ་སྡང་རྡོ་རྗེ་མ་སྔོན་མོ། སྣར་པྃ་ལས་སེར་སྣ་རྡོ་རྗེ་མ་སེར་མོ།
ཁར་རྃ་ལས་འདོད་ཆགས་རྡོ་རྗེ་མ་དམར་མོ། དཔྲལ་བར་ཨྃ་ལས་ཕྲག་དོག་རྡོ་རྗེ་མ་ལྗང་ཁུ། སྙིང་ཁར་ནྃ་ལས་བདག་མེད་རྣལ་འབྱོར་མ་ནག་མོ། སྤྱི་བོར་ཨོཾ་ལས་སྐུ་རྡོ་རྗེ་མ་དཀར་མོ། མགྲིན་པ་ཨཱཿལས་གསུང་རྡོ་རྗེ་མ་དམར་མོ། ཐུགས་ཀར་ཧཱུྃ་ལས་ཐུགས་རྗེ་མ་ནག་མོ། ཐམས་ཅད་ཀྱང་ཞལ་གཅིག་ཕྱག་གཉིས་མ་གྲི་གུག་དང་ཐོད་པ་ཁ་ཊྭཾ་ག་འཛིན་པ། གཅེར་བུ་རུས་པའི་རྒྱན་ལྔ་དང་། མི་མགོ་སྐམ་པོའི་ཕྲེང་བས་བརྒྱན་པ། རོའི་གདན་ལ་སྐྱིལ་ཀྲུང་ཕྱེད་པའི་གར་སྟབས་ཀྱིས་བཞུགས་པའོ། །
རང་གི་ཐུགས་ཀའི་ཨཾ་ལས་འོད་ཟེར་འཕྲོས་པས་རང་བཞིན་གྱི་གནས་རྗེ་བཙུན་ལྷ་མོ་བཅོ་ལྔའི་དཀྱིལ་འཁོར་ལ་སངས་རྒྱས་དང་བྱང་ཆུབ་སེམས་དཔའི་ཚོགས་ཀྱིས་བསྐོར་བ་ཨོཾ་བཛྲ་ས་མཱ་ཛཿ སེ་གོལ་དང་རྡོ་རྗེ་བསྡུ་བའི་སྔགས་རྒྱས་སྤྱན་དྲངས། དཀར་མོ་རི་དགས་སོགས་ཀྱིས་མཆོད། འགྲོ་བ་བུད་མེད་འདུལ་གཟིགས་ནས། ། བདག་མེད་རྣལ་འབྱོར་མར་གྱུར་གང་། ། ཕྱག་འཚལ་ཕ་རོལ་ཕྱིན་ཐུབ་ལ། ། སྒྱུ་མའི་ཕྱག་རྒྱས་ཕྱག་འཚལ་བསྟོད། ཨོཾ་བཛྲ་གཽ་རཱི་ཨཀརྵ་ཡ་ཛཿ ཨོཾ་བཛྲ་ཙཽ་རཱི་པྲ་བྷྱ་ཤ་ཡ་ཧཱུྃ། ཨོཾ་བཛྲ་བཻཏྟ་ལི་བནྡྷ་བཾ།
ཨོཾ་བཛྲ་གྷསྨ་རི་ཝ་ཤཾ་ཀུ་རུ་ཧོཿ སྔགས་འདི་རྣམས་ཀྱི་ཕྱག་རྒྱ་ཡབ་ཀྱི་སྐབས་བཞིན་བྱའོ། ། གཉིས་སུ་མེད་པར་ཐིམ་པའི་རྐྱེན་གྱིས་སྐད་ཅིག་གིས་རང་གི་ལུས་རྟེན་དང་བརྟེན་པར་བཅས་པའི་དཀྱིལ་འཁོར་ཡོངས་སུ་རྫོགས་པར་གྱུར་པ་ནི། སྤྱི་བོར་སྣ་ཚོགས་རྡོ་རྗེ། རྐང་མཐིལ་རྡོ་རྗེའི་ས་གཞི། རྩིབས་་་་་་ལོགས་ཞེས་པ་གསུང་རྒྱུན། མ་རྡོ་རྗེའི་རྭ་བ། པགས་པ་རྡོ་རྗེའི་གུར་དང་བླ་བྲེ། བ་སྤུ་མདའི་དྲྭ་བ། སེན་མོ་་་་་་སྐྲ་སེན་ཞེས་པ་གསུང་རྒྱུན།
མེ་རི་འབར་བ་སྟེ་སྲུང་བའི་འཁོར་ལོ་དང་། རྐང་མཐིལ་རླུང་། སུམ་མདོ་མེ། ལྟོ་བ་ཆུ། སྙིང་ཁ་ས། རྒལ་ཚིགས་རི་རབ། མགོ་བོ་རི་རབ་ཀྱི་སྟོད་ཀྱི་ཆ། ལུས་མི་མཉམ་པ་མེད་པ་གྲུ་བཞི་གཞལ་ཡས་ཁང་གྲུ་བཞི། སྙིང་ཁ་ནས་འབྱུང་བ་བཞིའི་རླུང་རྒྱུ་བའི་རྩའི་བུ་ཁ་བཞི་ནི་སྒོ་བཞི། མིག་པཉྩ་རེ་ག
སྣ་རིན་པོ་ཆེ་ཕ་གུ། སོ་དྲྭ་བ་དྲ་ཕྱེད། ལྕེ་མཆུ་འདོད་ཡོན་གྱི་སྣམ་བུ། རྣ་བ་རྟ་བབས། རྐང་རྣམས་ཀ་བ་བརྒྱད་དེ་རྟེན་གྱི་དཀྱིལ་འཁོར་དང་། སྙིང་ཁ་ཆོས་ཀྱི་འཁོར་ལོའི་དབུས་དང་ཕྱོགས་ཀྱི་རྩ་བཞི་སྡོམ་པ་རྡོ་རྗེ་བདག་མེད་མ། སྤྱི་བོ་དང་སྤྱི་གཙུག་ཏུ་རྡོ་རྗེ་མ། རྣ་བ་གཡས་པ་དང་ལྟག་པར་གསང་བའི་དཀར་མོ། རྣ་བ་གཡོན་པ་དང་སྨིན་མའི་དབུས་སུ་ཆུའི་རྣལ་འབྱོར་མ། མིག་གཉིས་དང་ཕྲག་པ་གཉིས་སུ་རྡོ་རྗེ་མཁའ་འགྲོ་མ།
མཆན་ཁུང་གཉིས་དང་ནུ་མ་གཉིས་སུ་པུཀྐ་སཱི། ལྟེ་བ་དང་སྣ་རྩེར་ཤ་ཝ་རི། ཁ་དང་མགྲིན་པར་ཙཎྜ་ལཱི། སྙིང་ཁ་དང་འདོམ་པར་ཌོམྦྷི་ནི། མཚན་མ་དང་གཤང་ལམ་དུ་གཽ་རཱི། བརླ་གཉིས་དང་བྱིན་པ་གཉིས་སུ་ཙཽ་རཱི། སོར་མོ་བཅུ་དྲུག་དང་བོལ་གོང་གཉིས་སུ་བཻཏྟ་ལཱི། སྤྱི་བོ་སྤྱི་གཙུག་ཏུ་ནི་རྡོ་རྗེ་མ། ། རྣ་གཡས་ལྟག་པར་གསང་བའི་དཀར་མོ་དང་། ། རྣ་གཡོན་སྨིན་མཚམས་ཆུའི་རྣལ་འབྱོར་མ། །
མིག་གཉིས་དཔུང་གཉིས་རྡོ་རྗེ་མཁའ་འགྲོ་སྟེ། ། མཆན་ཁུང་གཉིས་དང་ནུ་གཉིས་པུཀྐ་སི། ། ལྟེ་བ་དང་ནི་ལྟག་ཙེར་ཤ་ཝ་རི། ། ཁ་དང་མགྲིན་པར་ཙུཎྚ་ལི་གནས་ཤིང་། ། སྙིང་ཁ་འདོམ་གྱི་བར་དུ་ཌོམྦྷི་ནི། ། རྟགས་དང་བཤང་བའི་ལམ་དུ་གཽ་རི་གནས། ། བརླ་གཉིས་བྱིན་པ་གཉིས་སུ་ཙཽ་རི་མ། ། སོར་མོ་རྣམས་དང་བོལ་གོང་བཻཏྟ་ལི། ། མཐེ་བོང་བཞི་དང་པུས་གཉིས་གྷསྨ་རི། ། རྩ་བརྒྱད་མདུན་གྱི་མཚམས་གཉིས་མཁའ་སྤྱོད་མ། །
སྙིང་ཁའི་ཕྱོགས་ཀྱི་རྩ་བཞི་གཙོ་མོར་གནས། ། སྐུ་མདོག་ཕྱག་མཚན་ཕྱི་ཡི་ཚུལ་དང་མཐུན། ། རྩ་ནི་ལུས་ཀྱི་དཀྱིལ་འཁོར་གསལ་བ་འོ། ། ཡི་གེ་བྷ་གའི་དཀྱིལ་འཁོར་སྙིང་ཁར་ཧཱུྃ། ། ཨཾ་གི་བར་དུ་བྱས་པའི་རྩ་དགུ་སྟེ། ། སྤྱི་བོ་དག་ནས་པུས་མོའི་བར་དག་ཏུ། ། པུ་ཛ་ཨོ་ཨ་གོ་ར་དེ་མ་དང་། ། ཀ་ཨོ་ཏྲི་ཀོ་ཀ་ལ་ཀ་ཧི་དང་། ། པྲེ་གྲི་སཱོུ་སུ་ན་སཱི་མ་ཀུ་དང་། ། ཧཱུྃ་བཞི་དང་བཅས་བྷ་གའི་དཀྱིལ་འཁོར་རོ། །
ཞེས་ཆོས་རྗེ་བླ་མ་དམ་པའི་གསུང་རབ་ལས་འབྱུང་བ་ཡིན་ལགས། མཐེ་བོང་གཉིས་དང་པུས་མོ་གཉིས་སུ་གྷསྨ་རི། སྙིང་ཁའི་ཕྱི་བསྐོར་གྱི་མདུན་དང་གཡས་སུ་མཁའ་སྤྱོད་མ། རྒྱབ་དང་གཡོན་དུ་ས་སྤྱོད་མ་སྟེ་ལྷ་མོ་ཐམས་ཅད་ཀྱང་སྐུ་མདོག་ནག་མོ་སོགས་གོང་བཞིན་བརྗོད། སྙིང་ཁ་ཆོས་ཀྱི་འཁོར་ལོའི་དབུས་སུ་ཧཱུྃ་ཨཾ་ཡི་གེ་རྣམ་པ་ཅན། ཕྱོགས་བཞིར་ཧཱུྃ་རིང་པོ་བཞི། སྤྱི་བོ་ལ་སོགས་པའི་གནས་རྣམས་སུ་པུ་ཛ། ཨོ་ཨ། གཽ་ར་དེ་མ། ཀ་ཨོ།
ཏྲི་ཀོ ཀ་ལ་ཀ་ཧི། པྲེ་གྲྀ། སོ་སུ། ན་སཱི་མ་ཀུའི་དབྱིབས་ཅན་གནས་པ་རྣམས་རྩ་ཡི་གེའི་དཀྱིལ་འཁོར། དེ་དག་གི་ནང་ན་གནས་པའི་ཁམས་རྣམས་ནི་བདུད་རྩིའི་དཀྱིལ་འཁོར། རླུང་རྣམས་ནི་སྙིང་པོ་ཡེ་ཤེས་རླུང་གི་དཀྱིལ་འཁོར་སྟེ་རང་གི་ལུས་སྐུ་བཞིའི་རང་བཞིན་ལྷུན་གྱིས་གྲུབ་པའི་དཀྱིལ་འཁོར་དུ་གྱུར། ཨོཾ་སརྦ་ཏ་ཐཱ་ག་ཏ་ཨ་ནུ་ར་ག་ཏ་བཛྲ་སྭ་བྷཱ་ཝ་ཨཏྨ་ཀོ྅་ཧཾ། རང་གི་སྙིང་ཁ་ནས་འོད་ཟེར་འཕྲོས་པས་རང་བཞིན་གྱི་གནས་ནས་བླ་མ་དང་གཙོ་བོ་ཐ་མི་དད་པའི་དབང་གི་ལྷ་རིགས་ལྔ། ཡུམ་བཞི།
བྱང་ཆུབ་སེམས་དཔའ་བརྒྱད། ལྷ་མོ་དྲུག ཁྲོ་བོ་བཅུ་དང་བཅས་པ་ཨོཾ་བཛྲ་ས་མཱ་ཛཿདཀར་མོ་རི་དྭགས་སོགས་ནས། ། གཡུང་མོས་སྐུ་ལ་འཁྱུད་པ་ཉིད། ཀྱིས་མཆོད། ཞེ་སྡང་རྡོ་རྗེ་ཕྱག་འཚལ་བསྟོད། ། གཏི་མུག་རྡོ་རྗེ་ཕྱག་འཚལ་བསྟོད། ། སེར་སྣ་རྡོ་རྗེ་བདག་ལ་གསོལ། ། འདོད་ཆགས་རྡོ་རྗེ་བདག་ལ་སྐྱོབས། ། ཡིད་དང་ཕྲག་དོག་ཆེན་པོ་ཀུན། །
རྡོ་རྗེ་ཀུན་གྱི་དམ་ཚིག་མཆོག ། ལས་རྣམས་ཐམས་ཅད་སྒྲུབ་བྱེད་པ། ། རྡོ་རྗེ་ཅན་ཀུན་བདག་དགེས་མཛོད། ། ཅེས་པས་བསྟོད། དབང་ལྷའི་མདུན་དུ་པད་ཟླའི་གདན་ལ་དབང་རྫས་རྣམས་ཀྱང་ཡོད་པར་བསམ་ལ་ཆོ་ག་རྣམས་བླ་མས་མཛད་ཅིང་། དབང་རྫས་རྣམས་དེའི་ཐུགས་ཀ་ནས་བྱེ་བའི་ཧེ་རུ་ཀས་གནང་བར་བསམ་མོ། ། ཨོཾ་བཛྲ་བྷཱུ་མི་སོགས་མ་ཚང་བ་མེད་པ་འདི་ཉིད་དཔལ་ལྡན་བླ་མ་དམ་པ་ལ་རྡོ་རྗེ་སློབ་མའི་དབང་ཞུ་བའི་ཡོན་དུ་དབུལ་བར་བགྱིའོ། ། ཐུགས་རྗེས་འགྲོ་བའི་དོན་དུ་བཞེས་སུ་གསོལ། བཞེས་ནས་བྱིན་གྱིས་བརླབས་ཏུ་གསོལ། བྱང་ཆུབ་རྡོ་རྗེ་སངས་རྒྱས་ལ། །
མཆོད་ཆེན་ཇི་ལྟར་སྩལ་བ་ལྟར། ། བདག་ཀྱང་བསྐྱབ་པའི་དོན་གྱི་ཕྱིར། ། ནམ་མཁའི་རྡོ་རྗེ་དེང་བདག་སྩོལ། ། ལན་གསུམ། ཨོཾ་སྭ་བྷཱ་ཝ་ཤུདྡྷ་སརྦ་དྷརྨཱ་སྭ་བྷཱ་ཝ་ཤུདྡྷ྄ོ྅ཧཾ། བདག་གི་རྣམ་པར་ཤེས་པའི་ཕུང་པོ་དང་དབང་རྫས་རྣམ་རྒྱལ་བུམ་པའི་ཆུ་མི་དམིགས་ཏེ་སྟོང་པར་གྱུར། སྟོང་པའི་ངང་ལས་པདྨ་དང་ཉི་མའི་སྟེང་དུ་ཧཱུྃ་ལས་རྡོ་རྗེ་ཧཱུྃ་གིས་མཚན་པ། དེ་ལས་འོད་ཟེར་འཕྲོས་འདུས་ཡོངས་སུ་གྱུར་པ་ལས་གཉིས་ཀའང་མི་བསྐྱོད་པ་སྐུ་མདོག་སྔོན་པོ་ཞལ་གཅིག་ཕྱག་གཉིས་གཡས་རྡོ་རྗེ། གཡོན་དེས་ཡུ་བ་བྱས་པའི་དྲིལ་བུ་འཛིན་པ། ཡུམ་མ་མཱ་ཀི་སྔོན་མོ་གྲི་གུག་དང་ཐོད་པ་འཛིན་པ་དང་མཉམ་པར་སྦྱོར་བ།
གཉིས་ཀའང་རུས་པའི་རྒྱན་གྱིས་བརྒྱན་པའི་མིག་ཏུ་གཏི་མུག་རྡོ་རྗེ་མ། རྣ་བར་ཞེ་སྡང་རྡོ་རྗེ་མ། སྣ་ལ་སེར་སྣ་རྡོ་རྗེ་མ། ཁ་ལ་འདོད་ཆགས་རྡོ་རྗེ་མ། ལུས་ལ་ཕྲག་དོག་རྡོ་རྗེ་མ། ཡིད་ལ་བདག་མེད་རྣལ་འབྱོར་མ། སྤྱི་བོར་སྐུ་རྡོ་རྗེ་མ། མགྲིན་པར་གསུང་རྡོ་རྗེ་མ། ཐུགས་ཁར་ཐུགས་རྡོ་རྗེ་མ། ཐུགས་ཁའི་ཧཱུྃ་་་་་་ཐུགས་ཁའི་ས་བོན་ལས་ཞེས་པ་གསུང་རྒྱུན་ཡིན།
ལས་འོད་ཟེར་འཕྲོས་པས་ཕྱོགས་བཅུའི་དེ་བཞིན་གཤེགས་པ་ཐམས་ཅད་མི་བསྐྱོད་པ་ཡབ་ཡུམ་གྱི་རྣམ་པར་ཨོཾ་བཛྲ་ས་མཱ་ཛཿ འདི་ལ་ཐུགས་ཁའི་ས་བོན་ལས་བྱས་ཀྱང་རུང་ཞིང་། འོག་མ་རྣམས་དང་ཡང་འགྲེའོ། ། སྐབས་འདིའི་བསྒོམ་དོན་ནི་སྔགས་འཆང་ཆེན་པོས་མཛད་པའི་ལམ་དུས་ཀྱི་དབང་གི་ཡི་གེ་ལས། རིགས་ལྔའི་ཡེ་ཤེས་པ་སྤྱན་འདྲེན་གྱི་ཐུགས་ཀའི་ས་བོན་ལས་འོད་ཟེར་འཕྲོས་པས་དབང་ལྷའི་གཙོ་བོ་ཉིད་ཡིན་པས། ཧཱུྃ་འབའ་ཞིག་ལེགས་ཏེ་གཙོ་བོ་གོ་མི་འཕོ་བ་མི་བསྐྱོད་པ་ཀྱཻ་རྡོ་རྗེ་ཁོ་ན་ཡིན་པའི་ཕྱིར་རོ། ། ཡང་རིགས་ལྔ་སོ་སོའི་ས་བོན་བརྗོད་ན་གཙོ་བོ་གོ་འཕོ་དགོས་ཏེ་དེ་བཞིན་གྱི་གོ་ས་མ་ཆགས་པ་རྣམས་དབང་ལྷའི་གཙོ་བོ་ཟུར་དུ་བཞག་པའི་རང་གི་ཐུགས་ཁའི་ཧཱུྃ་ཨྃ་སོགས་ལ་བསམ་ནས་བྱེད་པ་དེ་འཁྲུལ་ཚབས་ཆེན་པོར་འགྲོ་ཡིན་འདུག་པས་གོང་བཞིན་བརྗོད་པ་ལེགས་པས་ཤེས་ལྡན་ཀུན་གྱིས་དགོངས་གཞིགས་འཇུག་པ་གལ་ཆེའོ། ། ཞེས་གསུངས་ཤིང་། ལམ་དུས་ཀྱི་ཡི་གེ་དེ་ན་ཐུགས་ཁའི་ཧཱུྃ་ལས་གསུང་བ་ཡང་ཡོད་པ་དང་། གཞན་ཡང་གོང་མའི་གསུང་རབ་ཀུན་ཏུ་འདི་འདྲ་བ་ཁོ་ན་གསུངས་པས་ཉམས་ལེན་པ་རྣམས་སྟབས་འགྲོས་ཀྱི་ཧོལ་སྤྱོད་སྤངས་ནས་ཞིབ་ཆ་ལ་ཞིབ་ཏུ་གཟིགས་པ་ཞུ་འཚལ།
གསུང་རབ་ཀྱི་གོ་བ་གང་ཡང་མ་ཆགས་པའི་སློབ་དཔོན་གྱི་ལོང་བ་འཁར་འཛུགས་ཀྱི་ངག་རྒྱུན་ལ་སྙིང་པོ་མེད་པས་བཞི་མདོའི་རྩྭ་བཞིན་དུ་འདོར་བར་བྱའོ། ། གཽ་རི་སོགས་དང་། ཛཿཧཱུྃ་བཾ་ཧོཿ དེ་བཞིན་གཤེགས་པ་ཐམས་ཅད་ཀྱིས་འདི་ལ་མངོན་པར་དབང་བསྐུར་བ་སྩལ་དུ་གསོལ། ཨོཾ་བཛྲི་བྷཱ་ཝ་ཨ་བྷི་ཥིཉྩ་ཧཱུྃ། ཞེས་གསུངས་ཤིང་དབང་རྫས་་་་་་དབང་རྫས་ལ་དབང་བསྐུར་ཞེས་པ་གསུང་རྒྱུན་ཡིན། ཀྱི་ལྷའི་སྤྱི་བོ་ནས་དབང་བསྐུར། སྐུ་གང་། དྲི་མ་དག ཆུ་ལྷག་མ་ཡར་ལུད་པ་ལས་མི་བསྐྱོད་པས་དབུར་བརྒྱན།
དབང་རྫས་ཀྱི་མི་བསྐྱོད་པ་ཡབ་ཡུམ་སྙོམས་པར་ཞུགས། ཞུ་བ་ལས་བྱུང་བའི་དབང་རྫས་རྣམ་རྒྱལ་བུམ་པའི་ཆུར་གྱུར། བཅོམ་ལྡན་དེ་བཞིན་སོགས་ནས། སྩོལ་ཅེས་གསོལ་བ་བཏབ་པས། སངས་རྒྱས་རྣམས་ནི་སོགས་ནས། ཆེན་པོ་སྦྱིན། ། ཨོཾ་བཛྲི་བྷཱ་ཝ་ཨ་བྷི་ཥིཉྩ་ཧཱུྃ། ཞེས་གསུངས་ཤིང་དེ་བཞིན་གཤེགས་པ་རྣམས་ཀྱིས་བུམ་པའི་ཆུས་སྤྱི་བོ་ནས་དབང་བསྐུར། རིག་མ་རྣམས་ཀྱིས་རྡོ་རྗེའི་གླུ་ལེན། བྱང་ཆུབ་སེམས་དཔའ་རྣམས་ཀྱིས་བཀྲ་ཤིས་བརྗོད།
ཁྲོ་བོ་རྣམས་ཀྱིས་བགེགས་བསྐྲད། ལྷ་མོ་རྣམས་ཀྱིས་མཆོད་པ་དང་བཅས་ཏེ་དབང་བསྐུར་བས། དབང་གི་ཆུ་རྒྱུན་དེས་སྨིན་མཚམས་ཡན་ཆད་གང་། བུམ་པའི་དབང་ཐོབ། མགྲིན་པ་ཡན་ཆད་གང་། གསང་བའི་དབང་ཐོབ། སྙིང་ཁ་ཡན་ཆད་གང་། ཤེས་རབ་ཡེ་ཤེས་ཀྱི་དབང་ཐོབ། ལུས་ཐམས་ཅད་གང་། མཆོག་ཏུ་བདེ་བ་ཆེན་པོ་བཞི་བའི་དབང་ཐོབ།
ལུས་ངག་ཡིད་གསུམ་གྱི་དྲི་མ་བག་ཆགས་དང་བཅས་པ་དག ཆུ་ལྷག་མ་ཡར་ལུད་པ་ལས་མི་བསྐྱོད་པས་དབུར་བརྒྱན། ཨོཾ་བཛྲ་པུཥྤེ་ཨཱཿཧཱུྃ། ཨོཾ་བཛྲ་དྷཱུ་པེ་ཨཱཿཧཱུྃ། ཨོཾ་བཛྲ་ཨ་ལོ་ཀེ་ཨཱཿཧཱུྃ། ཨོཾ་བཛྲ་གནྡྷེ་ཨཱཿཧཱུྃ། ཨོཾ་བཛྲ་ནཻ་ཝི་ཏྱ་ཨཱཿཧཱུྃ། དེ་ལྟར་ན་མི་བསྐྱོད་པའི་སྒོ་ནས་ཆུའི་དབང་ཐོབ། ཞེ་སྡང་དག རྣམ་པར་ཤེས་པའི་ཕུང་པོ་གནས་གྱུར།
མེ་ལོང་ལྟ་བུའི་ཡེ་ཤེས་མངོན་དུ་བྱས། མི་བསྐྱོད་པའི་ས་བོན་རྒྱུད་་་་་་བག་ཆགས་དང་ས་བོན་མ་ལུས་པ་རྒྱུད་ལ་བཞག་པ་ཡིན་ནོ། ། ཞེས་ཐམས་ཅད་ལ་སྦྱོར་བར་མཛད་པ་བདག་འཇུག་བཞིན་མཛད་དོ། ། ལ་བཞག་པ་ཡིན་ནོ། ། ཨོཾ་སྭ་བྷཱ་ཝ་ནས། ཧཱུཾ། བདག་གི་ཚོར་བའི་ཕུང་པོ་དང་། དབང་རྫས་དབུ་རྒྱན་མི་དམིགས་ཏེ་སྟོང་པའི་ངང་ལས་པདྨ་དང་ཉི་མའི་སྟེང་དུ་ཨྃ་ལས་རིན་པོ་ཆེ་ཨྃ་གིས་མཚན་པ། དེ་ལས་འོད་ཟེར་འཕྲོས་འདུས་ཡོངས་སུ་གྱུར་པ་ལས་གཉིས་ཀའང་རིན་ཆེན་འབྱུང་ལྡན་སྐུ་མདོག་སེར་པོ་ཞལ་གཅིག་ཕྱག་གཉིས་གཡས་རིན་པོ་ཆེ་དང་། གཡོན་དེས་ཡུ་བ་བྱས་པའི་དྲིལ་བུ་འཛིན་པ།
ཡུམ་རིན་ཆེན་སྒྲོལ་མ་སེར་མོ་གྲི་གུག་དང་ཐོད་པ་འཛིན་པ་དང་མཉམ་པར་སྦྱོར་བ། གཉིས་ཀའང་རུས་པའི་རྒྱན་གྱིས་བརྒྱན་པའི་མིག་ཏུ་གཏི་མུག་རྡོ་རྗེ་སོགས་ནས། ཐུགས་རྡོ་རྗེ། ཐུགས་ཁའི་ས་བོན་ལས་འོད་ཟེར་འཕྲོས་པས་ཕྱོགས་བཅུའི་དེ་བཞིན་གཤེགས་པ་ཐམས་ཅད་རིན་ཆེན་འབྱུང་ལྡན་ཡབ་ཡུམ་གྱི་རྣམ་པར་ཨོཾ་བཛྲ་ས་མཱ་ཛཿ གཽ་རཱི་སོགས་དང་། ཛཿཧཱུྃ་བཾ་ཧོཿ ལན་གཅིག དེ་བཞིན་གཤེགས་པ་ཐམས་ཅད་ཀྱིས་འདི་ལ་སོགས་ནས། སྩལ་དུ་གསོལ། ཨོཾ་བཛྲི་བྷ་ཝ་ནས།
ཧཱུྃ། ཞེས་གསུངས་ཤིང་དབང་རྫས་ཀྱི་ལྷའི་སྤྱི་བོ་ནས་དབང་བསྐུར། སྐུ་གང་། དྲི་མ་དག ཆུ་ལྷག་མ་ཡར་ལུད་པ་ལས་རིན་ཆེན་འབྱུང་ལྡན་གྱི་དབུར་བརྒྱན། དབང་རྫས་ཀྱི་རིན་ཆེན་འབྱུང་ལྡན་ཡབ་ཡུམ་སྙོམས་པར་ཞུགས། ཞུ་བ་ལས་བྱུང་བའི་དབང་རྫས་དབུ་རྒྱན་དུ་གྱུར། དེ་བཞིན་གཤེགས་པ་ཐམས་ཅད་ཀྱིས་བདག་ལ་མངོན་པར་དབང་བསྐུར་བ་སྩལ་དུ་གསོལ། ཞེས་གསོལ་བ་བཏབ་པས། སངས་རྒྱས་རྣམས་ནི་སོགས་ནས།
ཕྱག་བྱས་པའི། ། རིན་ཆེན་དབང་བསྐུར་ཆེན་པོ་སྦྱིན། ། ཨོཾ་བཛྲ་རཏྣ་མུ་ཀུ་ཊ་ཨ་བྷི་ཥིཉྩ་མི། བཛྲ་ར་ག་ཏ་བཛྲ་ཤ་ལི་ཧོཿ ཞེས་གསུངས་ཤིང་ཅོད་པན་བཅིངས། ཨོཾ་བཛྲི་བྷཱ་ཝ་ནས། ཧཱུྃ། ཞེས་གསུངས་ཤིང་བུམ་པའི་ཆུས་སྤྱི་བོ་ནས་དབང་བསྐུར། སྐུ་གང་། དྲི་མ་དག
ཆུ་ལྷག་མ་ཡར་མ་ལུད་པ་ལས་རིན་ཆེན་འབྱུང་ལྡན་གྱིས་དབུར་བརྒྱན། ཨོཾ་བཛྲ་པུཥྤེ་ནས། ནཻ་ཝི་ཏྱ་ཨཱཿཧཱུྃ། དེ་ལྟར་ན་རིན་ཆེན་འབྱུང་ལྡན་གྱི་སྒོ་ནས་ཅོད་པན་གྱི་དབང་ཐོབ། ང་རྒྱལ་དང་སེར་སྣ་དག ཚོར་བའི་ཕུང་པོ་གནས་གྱུར། མཉམ་པ་ཉིད་ཀྱི་ཡེ་ཤེས་མངོན་དུ་བྱས། རིན་ཆེན་འབྱུང་ལྡན་གྱི་ས་བོན་རྒྱུད་ལ་བཞག་པ་ཡིན་ནོ། ། ཨོཾ་སྭ་བྷཱ་ཝ་ནས། ཧཾ།
བདག་གི་འདུ་ཤེས་ཀྱི་ཕུང་པོ་དང་། དབང་རྫས་རྡོ་རྗེ་མི་དམིགས་ཏེ་སྟོང་པའི་ངང་ལས་པདྨ་དང་ཉི་མའི་སྟེང་དུ་ཛྲིཾ་ལས་པདྨ་ཛྲིཾ་གིས་མཚན་པ། དེ་ལས་འོད་ཟེར་འཕྲོས། འདུས་ཡོངས་སུ་གྱུར་པ་ལས། གཉིས་ཀའང་འོད་དཔག་མེད་སྐུ་མདོག་དམར་པོ་ཞལ་གཅིག་ཕྱག་གཉིས་གཡས་པདྨ་དང་། གཡོན་དེས་ཡུ་བ་བྱས་པའི་དྲིལ་བུ་འཛིན་པ་ཡུམ་གོས་དཀར་མོ་དམར་མོ་གྲི་གུག་དང་ཐོད་པ་འཛིན་པ་དང་མཉམ་པར་སྦྱོར་བ། གཉིས་ཀའང་རུས་པའི་རྒྱན་གྱིས་བརྒྱན་པའི་མིག་ཏུ་གཏི་མུག་རྡོ་རྗེ་སོགས་ནས། ཐུགས་རྡོ་རྗེ་མ། ཐུགས་ཀའི་ས་བོན་ལས་འོད་ཟེར་འཕྲོས་པས་ཕྱོགས་བཅུའི་དེ་བཞིན་གཤེགས་པ་ཐམས་ཅད་འོད་དཔག་མེད་ཡབ་ཡུམ་གྱི་རྣམ་པར་ཨོཾ་བཛྲ་ས་མཱ་ཛཿགཽ་རཱི་སོགས་དང་། ཛཿཧཱུྃ་བཾ་ཧོཿ
ལན་གཅིག དེ་བཞིན་གཤེགས་པ་ཐམས་ཅད་ཀྱིས་འདི་ལ་སོགས་ནས། སྩལ་དུ་གསོལ། ཨོཾ་བཛྲི་བྷཱ་ཝ་ནས། ཧཱུྃ་ཞེས་གསུངས་ཤིང་དབང་རྫས་ཀྱི་ལྷའི་སྤྱི་བོ་ནས་དབང་བསྐུར། སྐུ་གང་། དྲི་མ་དག ཆུ་ལྷག་མ་ཡར་ལུད་པ་ལས་འོད་དཔག་མེད་ཀྱིས་དབུར་བརྒྱན། དབང་རྫས་ཀྱི་འོད་དཔག་མེད་ཡབ་ཡུམ་སྙོམས་པར་ཞུགས། ཞུ་བ་ལས་བྱུང་བའི་དབང་རྫས་རྡོ་རྗེར་གྱུར།
དེ་བཞིན་གཤེགས་པ་སོགས་ནས། སྩལ་དུ་གསོལ། ཞེས་གསོལ་བ་བཏབ་པས། སངས་རྒྱས་ཀུན་གྱི་རྡོ་རྗེའི་དབང་། ། དེ་རིང་ཁྱོད་ལ་བསྐུར་བར་བྱ། ། སངས་རྒྱས་ཀུན་ཏུ་རབ་བསྒྲུབ་ཕྱིར། ། རྡོ་རྗེ་འདི་ནི་ཁྱོད་ཀྱིས་ལོངས། ། ཨོཾ་མཧཱ་བཛྲ་ཧཱུྃ། ཞེས་གསུངས་ཤིང་རྡོ་རྗེ་བྱིན་ཏེ། ཨོཾ་བཛྲི་བྷཱ་ཝ་ནས།
ཧཱུྃ། ཞེས་གསུངས་ཤིང་བུམ་པའི་ཆུས་སྤྱི་བོ་ནས་དབང་བསྐུར། སྐུ་གང་། དྲི་མ་དག ཆུ་ལྷག་མ་ཡར་ལུད་པ་ལས་འོད་དཔག་མེད་ཀྱིས་དབུར་བརྒྱན། ཨོཾ་བཛྲ་པུཥྤེ་ནས། ནཻ་ཝི་དྱ་ཨཱཿཧཱུྃ། དེ་ལྟར་ན་འོད་དཔག་མེད་ཀྱི་སྒོ་ནས་རྡོ་རྗེའི་དབང་ཐོབ། འདོད་ཆགས་དག འདུ་ཤེས་ཀྱི་ཕུང་པོ་གནས་གྱུར།
སོ་སོར་རྟོག་པའི་ཡེ་ཤེས་མངོན་དུ་བྱས། འོད་དཔག་མེད་ཀྱི་ས་བོན་རྒྱུད་ལ་བཞག་པ་ཡིན་ནོ། ། ཨོཾ་སྭ་བྷཱ་ཝ་ནས། ཧཾ། བདག་གི་འདུ་བྱེད་ཀྱི་ཕུང་པོ་དང་དབང་རྫས་དྲིལ་བུ་མི་དམིགས་ཏེ་སྟོང་པའི་ངང་ལས་པདྨ་དང་ཉི་མའི་སྟེང་དུ། ཁྃ་ལས་རལ་གྲི་ཁྃ་གིས་མཚན་པ། དེ་ལས་འོད་ཟེར་འཕྲོས་འདུས་ཡོངས་སུ་གྱུར་པ་ལས། གཉིས་ཀའང་དོན་ཡོད་གྲུབ་པ་སྐུ་མདོག་ལྗང་ཁུ་ཞལ་གཅིག་ཕྱག་གཉིས་གཡས་རལ་གྲི གཡོན་དེས་ཡུ་བ་བྱས་པའི་དྲིལ་བུ་འཛིན་པ། ཡུམ་དམ་ཚིག་གི་སྒྲོལ་མ་ལྗང་ཁུ་གྲི་གུག་དང་ཐོད་པ་འཛིན་པ་དང་མཉམ་པར་སྦྱོར་བ། གཉིས་ཀའང་རུས་པའི་རྒྱན་གྱིས་བརྒྱན་པའི་མིག་ཏུ་གཏི་མུག་རྡོ་རྗེ་མ།
སོགས་ནས། ཐུགས་རྡོ་རྗེ་མ། ཐུགས་ཀའི་ས་བོན་ལས་འོད་ཟེར་འཕྲོས་པས་ཕྱོགས་བཅུའི་དེ་བཞིན་གཤེགས་པ་ཐམས་ཅད་དོན་ཡོད་གྲུབ་ཡབ་ཡུམ་ཀྱི་རྣམ་པར་ཨོཾ་བཛྲ་ས་མཱ་ཛཿ གཽ་རཱི་སོགས་དང་། ཛཿཧཱུྃ་བཾ་ཧོཿ ལན་གཅིག དེ་བཞིན་གཤེགས་པ་ཐམས་ཅད་ཀྱིས་འདི་ལ་སོགས་ནས། སྩལ་དུ་གསོལ། ཨོཾ་བཛྲི་བྷཱ་ཝ་ནས། ཧཱུྃ།
ཞེས་གསུངས་ཤིང་དབང་རྫས་ཀྱི་ལྷའི་སྤྱི་བོ་ནས་དབང་བསྐུར། སྐུ་གང་། དྲི་མ་དག ཆུ་ལྷག་མ་ཡར་ལུད་པ་ལས་དོན་ཡོད་གྲུབ་པས་དབུ་བརྒྱན། དབང་རྫས་ཀྱི་དོན་ཡོད་གྲུབ་པ་ཡབ་ཡུམ་སྙོམས་པར་ཞུགས། ཞུ་བ་ལས་བྱུང་བའི་དབང་རྫས་དྲིལ་བུར་གྱུར། དེ་བཞིན་གཤེགས་པ་སོགས་ནས། སྩལ་དུ་གསོལ། ཞེས་གསོལ་བ་བཏབ་པས། ཨོཾ་བཛྲ་ཨ་ཏི་པ་ཏི་སཏྭཾ།
ཨ་བྷི་ཥིཉྩ་མི་ཏིཥྛ་བཛྲ་ས་མ་ཡ་སཏྭཾ། ཞེས་གསུངས་ཤིང་དྲིལ་བུ་བྱིན་ཏེ། ཨོཾ་བཛྲ་བྷཱ་ཝ་ནས། ཧཱུྃ་ཞེས་གསུངས་ཤིང་བུམ་པའི་ཆུས་སྤྱི་བོ་ནས་དབང་བསྐུར། སྐུ་གང་། དྲི་མ་དག ཆུ་ལྷག་མ་ཡར་ལུད་པ་ལས་དོན་ཡོད་གྲུབ་པས་དབུ་བརྒྱན། ཨོཾ་བཛྲ་པུཥྤེ་ནས། ནཻ་ཝི་དྱེ་ཨཱཿཧཱུྃ། དེ་ལྟར་ན་དོན་ཡོད་གྲུབ་པའི་སྒོ་ནས་དྲིལ་བུའི་དབང་ཐོབ།
ཕྲག་དོག་དག འདུ་བྱེད་ཀྱི་ཕུང་པོ་གནས་གྱུར། བྱ་བ་བསྒྲུབ་པའི་ཡེ་ཤེས་མངོན་དུ་བྱས། དོན་ཡོད་གྲུབ་པའི་ས་བོན་རྒྱུད་ལ་བཞག་པ་ཡིན་ནོ། ། ཨོཾ་སྭ་བྷཱ་ཝ་ནས། ཧྃ། བདག་གི་གཟུགས་ཀྱི་ཕུང་པོ་མི་དམིགས་ཏེ་སྟོང་པའི་ངང་ལས་པདྨ་དང་ཉི་མའི་སྟེང་དུ་བྷྲུྃ་ལས་འཁོར་ལོ་བྷྲུྃ་གྱིས་མཚན་པ། དེ་ལས་འོད་ཟེར་འཕྲོས་འདུས་ཡོངས་སུ་གྱུར་པ་ལས་རྣམ་པར་སྣང་མཛད་སྐུ་མདོག་དཀར་པོ་ཞལ་གཅིག་ཕྱག་གཉིས། གཡས་འཁོར་ལོ། གཡོན་དེས་ཡུ་བ་བྱས་པའི་དྲིལ་བུ་འཛིན་པ།
ཡུམ་སངས་རྒྱས་སྤྱན་མ་དཀར་མོ་གྲི་གུག་དང་ཐོད་པ་འཛིན་པ་དང་མཉམ་པར་སྦྱོར་བ། གཉིས་ཀའང་རུས་པའི་རྒྱན་གྱིས་བརྒྱན་པའི་མིག་ཏུ་གཏི་མུག་རྡོ་རྗེ་མ། སོགས་ནས། ཐུགས་རྡོ་རྗེ་མ། ཐུགས་ཀའི་ས་བོན་ལས་འོད་ཟེར་འཕྲོས་པས་ཕྱོགས་བཅུའི་དེ་བཞིན་གཤེགས་པ་ཐམས་ཅད་རྣམ་པར་སྣང་མཛད་ཡབ་ཡུམ་གྱི་རྣམ་པར་ཨོཾ་བཛྲ་ས་མཱ་ཛཿ གཽ་རཱི་སོགས་དང་། དེ་བཞིན་གཤེགས་པ་སོགས་ནས། སྩལ་དུ་གསོལ། ཞེས་གསོལ་བ་བཏབ་པས། ཨོཾ་བཛྲ་སཏྭ་སཏྭཾ་མྃ་ཨ་བྷི་ཥིཉྩ་མི་བཛྲ་ན་མ་ཨ་བྷི་ཥེ་ཀ་ཏ་ཀྱེ།
དཔལ་ཆེ་གེ་མོ་་་་་་རང་གི་གསང་མཚན་བརྗོད། རྡོ་རྗེ་ཞེས་བྱ་བའི་དེ་བཞིན་གཤེགས་པའོ། ། ཞེས་གསུངས་ཤིང་མིང་བཏགས་ཏེ། ཨོཾ་བཛྲི་བྷཱ་ཝ་ནས། ཧཱུྃ། ཞེས་གསུངས་ཤིང་བུམ་པའི་ཆུས་སྤྱི་བོ་ནས་དབང་བསྐུར། སྐུ་གང་། དྲི་མ་དག ཆུ་ལྷག་མ་ཡར་ལུད་པ་ལས་རྣམ་པར་སྣང་མཛད་ཀྱིས་དབུར་བརྒྱན། ཨོཾ་བཛྲ་པུཥྤེ་ནས།
ནཻ་ཝི་དྱེ་ཨཱཿཧཱུྃ། དེ་ལྟར་ན་རྣམ་པར་སྣང་མཛད་ཀྱི་སྒོ་ནས་མིང་གི་དབང་ཐོབ། གཏི་མུག་དག གཟུགས་ཀྱི་ཕུང་པོ་གནས་གྱུར། ཆོས་དབྱིངས་ཡེ་ཤེས་མངོན་དུ་བྱས། རྣམ་པར་སྣང་མཛད་ཀྱི་ས་བོན་རྒྱུད་ལ་བཞག་པ་ཡིན་ནོ། ། དངོས་ཀུན་གང་དང་གང་སྣང་བ། ། གཙོ་དེ་རང་གི་ལྷག་པའི་ལྷ། ། ཆོས་རྣམས་རང་བཞིན་རྙོག་མེད་དག ། སངས་རྒྱས་ཡེ་ཤེས་བལྟ་བར་གྱིས། །
ཨོཾ་སྭ་བྷ་ཝ་ནས། ཧྃ། བདག་གི་ཕུང་པོ་ལྔའི་ཆོས་ཉིད་ལ་ཐ་མལ་དུ་འཛིན་པའི་རྣམ་རྟོག་མི་དམིགས་ཏེ་སྟོང་པའི་ངང་ལས་པདྨ་དང་ཉི་མའི་སྟེང་དུ་ཧཱུྃ་ལས་རྡོ་རྗེ་ཧཱུྃ་གིས་མཚན་པ། དེ་ལས་འོད་ཟེར་འཕྲོས་འདུས་ཡོངས་སུ་གྱུར་པ་ལས། བདག་གི་ཕུང་པོ་ལྔའི་ཆོས་ཉིད་རྡོ་རྗེ་སེམས་དཔའ་སྐུ་མདོག་དཀར་པོ་ཞལ་གཅིག་ཕྱག་གཉིས། གཡས་རྡོ་རྗེ། གཡོན་དེས་ཡུ་བ་བྱས་པའི་དྲིལ་བུ་འཛིན་པ། ཡུམ་རྡོ་རྗེ་སྙེམས་མ་དཀར་མོ་གྲི་གུག་དང་ཐོད་པ་འཛིན་པ་དང་མཉམ་པར་སྦྱོར་བ། གཉིས་ཀའང་རུས་པའི་རྒྱན་གྱིས་བརྒྱན་པའི་མིག་ཏུ་གཏི་མུག་རྡོ་རྗེ་མ། སོགས་ནས།
ཐུགས་རྡོ་རྗེ་མ། ཐུགས་ཀའི་ས་བོན་ལས་འོད་ཟེར་འཕྲོས་པས་ཕྱོགས་བཅུའི་དེ་བཞིན་གཤེགས་པ་ཐམས་ཅད་རྡོ་རྗེ་སེམས་དཔའ་ཡབ་ཡུམ་ཀྱིས་རྣམ་པར་ཨོྃ་བཛྲ་ས་མཱ་ཛཿ གཽ་རཱི་སོགས། དེ་བཞིན་གཤེགས་པ་ཐམས་ཅད་ཀྱིས་བདག་ལ་མངོན་པར་དབང་བསྐུར་བ་སྩལ་དུ་གསོལ། ཨོཾ་བཛྲི་བྷཱ་ཝ་ནས། ཧཱུྃ་ཞེས་གསུང་ཞིང་བུམ་པའི་ཆུས་སྤྱི་བོ་ནས་དབང་བསྐུར། སྐུ་གང་། དྲི་མ་དག ཆུ་ལྷག་མ་ཡར་ལུད་པ་ལས་མི་བསྐྱོད་པས་དབུར་བརྒྱན། འདི་དེ་སངས་རྒྱས་ཐམས་ཅད་དེ། །
རྡོ་རྗེ་སེམས་དཔའ་ཕྱག་ན་གནས། ། ཁྱོད་ཀྱིས་ཀྱང་ནི་རྟག་ཏུ་བཟུང་། ། ཕྱག་ན་རྡོ་རྗེའི་བརྟུལ་ཞུགས་བརྟན། ། ཨོཾ་སརྦ་ཏ་ཐཱ་ག་ཏ་སིདྡྷི་བཛྲ་ས་མཱ་ཡ་ཏིཥྛ་ཨེ་ཥ་ཏྭཾ་དྷ་ར་ཡ་མི་བཛྲ་སཏྭ་ཧི་ཧི་ཧི་ཧི་ཧཱུྃ། མཎྜལ་གླིང་བཞི་རི་རབ་ཉི་ཟླ་ཟུང་ཅིག ལྷ་མིའི་དཔལ་འབྱོར་ཕུན་སུམ་ཚོགས་པ་མ་ཚང་བ་མེད་པ་འདི་ཉིད། དུས་གསུམ་སངས་རྒྱས་ཐམས་ཅད་འདུས་པའི་ངོ་བོ་དཔལ་ལྡན་བླ་མ་དམ་པ་ལ་རྡོ་རྗེ་སློབ་དཔོན་གྱི་དབང་ཞུ་བའི་ཡོན་དུ། སོགས་བརྗོད། མི་ལྡོག་འཁོར་ལོའི་དབང་བསྐུར་བ། ། མགོན་པོས་བདག་ལ་སྩལ་ནས་ཀྱང་། །
འཁོར་ལོ་ལྷ་ཡི་དེ་ཉིད་དང་། ། སློབ་དཔོན་འཕྲིན་ལས་ཡོངས་སུ་བཟུང་། ། སངས་རྒྱས་ཀུན་གྱི་དམ་ཚིག་དང་། ། སྡོམ་པའང་བླ་ན་མེད་པ་སྩོལ། ། ལན་གསུམ། འདི་དེ་སོགས་ནས། ཧཱུྃ། ཐོག་མཐའ་མེད་པའི་སེམས་དཔའ་ནི། ། རྡོ་རྗེ་སེམས་དཔའ་དགའ་བ་ཆེ། ། ཀུན་ཏུ་བཟང་པོ་ཀུན་བདག་ཉིད། །
རྡོ་རྗེ་སྙེམས་མའི་བདག་པོས་བདག ། བཅོམ་ལྡན་འདས་དཔལ་མཆོག་དང་པོའི་སྐྱེས་བུ་ལའོ། ཨོཾ་མཧཱ་བཛྲ་ཧཱུྃ། རང་གི་སེམས་ངེས་དོན་གྱི་རྡོ་རྗེ་ཡིན་སྙམ་དུ་བསམ། ། འདི་ནི་རྣལ་འབྱོར་མ་ཀུན་གྱི། ། དྲིལ་བུའི་སྒྲ་ཀུན་རྗེས་་་་་་ཤེས་རབ་དབྱངས་ཀྱི་ཞེས་གསུངས། འགྲོར་བཤད། ། ཁྱོད་ཀྱིས་ཀྱང་ནི་རྟག་ཏུ་ཟུངས། ། བྱང་ཆུབ་མཆོག་ཏུ་རྒྱལ་བ་བཞེད། ། ཨཱཿ།
སྲིད་པ་ངོ་བོ་ཉིད་ཀྱིས་བདག ། ངོ་བོ་ཉིད་ཀྱིས་སྲིད་བྲལ་བྱས། ། རང་བཞིན་དག་པའི་སེམས་ལྡན་པ། ། སྲིད་པ་དམ་པར་བྱེད་པར་འགྱུར། ། ཨོཾ་བཛྲ་གཎྜེ་ཨཱཿ རང་གི་ངག་ངེས་དོན་གྱི་དྲིལ་བུ་ཡིན་ནོ་སྙམ་དུ་བསམ། རང་ཉིད་རྡོ་རྗེ་འཆང་ཆེན་པོ་སྐུ་མདོག་དཀར་པོ་སོགས་སྔ་མ་ལྟར་ལས། ཕྱོགས་བཅུའི་དེ་བཞིན་གཤེགས་པ་ཐམས་ཅད་རྡོ་རྗེ་འཆང་ཆེན་པོ་ཡབ་ཡུམ་གྱི་རྣམ་པར་ཨོཾ་བཛྲ་ས་མཱ་ཛཿ གཽ་རཱི། ཡང་ན།
ཛཿཧཱུྃ་བཾ་ཧོཿཤེས་རབ་བཅུ་དྲུག་ལོན་པ་ལ། ། ལག་པ་དག་གིས་ཡང་དག་འཁྱུད། ། རྡོ་རྗེ་དྲིལ་བུ་མཉམ་སྦྱོར་བ། ། སློབ་དཔོན་གྱི་ནི་དབང་དུ་བརྗོད། ། རྡོ་རྗེ་ཆེ་དང་དྲིལ་བུ་ཆེ། ། ཟུངས་ཤིག་རྡོ་རྗེར་བྱིན་གྱིས་བརླབས། ། དེ་རིང་རྡོ་རྗེ་སློབ་དཔོན་གྱུར། ། སློབ་མའི་ཚོགས་རྣམས་བསྡུ་བར་བགྱི། ། སྲིད་པའི་བདེ་བ་ཤིན་ཏུ་ཆུང་། ། སྡུ་བསྔལ་ཆེན་པོ་འདག་བྱའི་ཕྱིར། །
ཤིན་ཏུ་བདེ་བ་དམ་པའི་ཐབས། ། དམ་ཚིག་འདི་ནི་ཁྱོད་ཀྱིས་ལོངས། ། འདོད་པའི་ལོངས་སྤྱོད་ཐམས་ཅད་ལ། ། ཅི་འདོད་པ་ནི་བསྟེན་བཞིན་དུ། ། རང་གི་ལྷག་པའི་ལྷའི་སྦྱོར་བས། ། བདག་དང་གཞན་ལ་མཆོད་པར་བགྱི། ། དེ་བཞིན་གཤེགས་པ་ཐམས་ཅད་ཀྱིས། ། འདའ་བ་རུ་ནི་མི་མཛད་པའི། ། ཕྱག་རྒྱའི་དམ་ཚིག་ཅེས་སུ་གྲགས། ། ཡིད་ཀྱི་ལུས་ནི་བརྟན་ཕྱིར་རོ། །
སངས་རྒྱས་རྣམས་ནི་ཐམས་ཅད་ཀྱི། ། ཞེས་སོགས་མི་བསྐྱོད་པ་ཆུ་དབང་ལྟར་ལས། ཆུ་ལྷག་མ་ཡར་ལུད་པ་ལས་རྡོ་རྗེ་འཆང་ཆེན་པོས་དབུར་བརྒྱན། ཨོཾ་སུ་པྲ་ཏིཥྛ་བཛྲ་ཡེ་སྭཧཱ། ཨོཾ་བཛྲ་པུཥྤེ་ནས། ནཻ་ཝི་དྱེ་ཨཱཿཧཱུྃ། དེ་ལྟར་ན་བླ་མའི་སྐུའི་དཀྱིལ་འཁོར་དུ་བུམ་པའི་དབང་ཐོབ། ལུས་ཀྱི་དྲི་མ་དག ལམ་བསྐྱེད་པའི་རིམ་པ་བསྒོམ་པ་ལ་དབང་། འབྲས་བུ་སྤྲུལ་པའི་སྐུའི་ས་བོན་རྒྱུད་ལ་བཞག་པ་ཡིན་ནོ། །
མཎྜལ་གླིང་བཞི་སོགས་ནས། བླ་མ་དམ་པ་ལ་གསང་དབང་ཞུ་བའི་ཡོན་དུ་སོགས་དང་། ཁྱོད་ནི་རྣལ་འབྱོར་མ་སོགས་ནས། ཡིད་ཀྱིས་དགེས། ཞེས་བརྗོད། བཅོམ་ལྡན་ཞི་བ་ཆེན་པོ་ཀྱེ། ། རྡོ་རྗེ་རྣལ་འབྱོར་གཅིག་བཞེད་པ། ། མི་ཕྱེད་ཕྱག་རྒྱ་བསྒྲུབ་པ་པོ། ། རྡོ་རྗེ་སྦྱོར་ལས་ཡང་དག་བྱུང་། ། ཇི་ལྟར་ཁྱོད་ནི་བདག་ཉིད་ཆེ། །
མངའ་བདག་བདག་ལའང་དེ་ལྟར་མཛོད། ། འཁོར་བ་འདམ་གྱི་ཚོགས་ནང་དུ། ། བྱིང་བ་སྐྱབས་མེད་བདག་ལ་སྐྱོབས། ། ལན་གསུམ། ཨོཾ་ཨཱཿཧཱུྃ་གིས་མིག་རས་བཅིངས་བར་བསམ། བླ་མ་ཧེ་རུ་ཀ་ལུས་དཀྱིལ་གྱི་ལྷ་དང་བཅས་པ་ཡབ་ཡུམ་སྙོམས་པར་ཞུགས་པའི་ཐིག་ལེ་བདག་གི་ལྕེ་ཐོག་ཏུ་བཞག ཇི་ལྟར་འདས་པའི་སངས་རྒྱས་ཀྱིས། ། བྱང་ཆུབ་སྲས་རྣམས་དབང་བསྐུར་ལྟར། ། བདག་གིས་གསང་བའི་དབང་གིས་ནི། ། སེམས་ཀྱི་རྒྱུན་གྱིས་དབང་བསྐུར་རོ། །
ཨོཾ་ཨཱཿཧཱུྃ་ཧོཿཐིག་ལེ་མགྲིན་པ་ནས་འཕེལ་ཏེ་གང་བས་གསལ་སྟོང་གི་ཏིང་ངེ་འཛིན་རྒྱུད་ལ་སྐྱེས་པར་གྱུར་པར་བསམ། ཨོཾ་ཨཱཿཧཱུྃ་གིས་མིག་རས་ཕྱེ་བར་བསམ། དེ་ལྟར་ན་རྫས་གསང་བ་བྱང་ཆུབ་སེམས་ཀྱི་དཀྱིལ་འཁོར་དུ་གསང་བའི་དབང་ཐོབ། ངག་གི་དྲི་མ་དག ལམ་ཙཎྜ་ལི་བསྒོམ་པ་ལ་དབང་། འབྲས་བུ་ལོངས་སྤྱོད་རྫོགས་པའི་སྐུའི་ས་བོན་རྒྱུད་ལ་བཞག་པ་ཡིན་ནོ། ། མཎྜལ་གླིང་བཞི་སོགས་ནས། འདི་ཉིད་ཤེས་རབ་ཡེ་ཤེས་ཀྱི་དབང་ཞུ་བའི་ཡོན་དུ། སོགས་བརྗོད། ཁྱོད་ནི་རྣལ་འབྱོར་སོགས་ནས་ཡིད་ཀྱིས་དགེས།
ཞེས་དང་། བཅོམ་ལྡན་ཞི་བ་སོགས་ནས། བདག་ལ་སྐྱོབས། ལན་གསུམ། ཨོཾ་ཨཱཿཧཱུྃ་གིས་མིག་རས་བཅིངས་པར་བསམ། བླ་མས། དགའ་སྟེར་གནས་སྟེར་ལྷ་མོ་ནི། ། སྣ་ཚོགས་གཟུགས་ཅན་ཡིད་འོང་མ། ། ཁྱེར་ཅིག་ཁྱེར་ཅིག་སེམས་དཔའ་ཆེ། ། ཁྱེར་ལ་མཆོད་པ་དག་ཏུ་གྱིས། །
ཞེས་གསུང་ཞིང་ཕྱག་རྒྱ་མ་ཞིག་བདག་ལ་གཏད་དེ། དེས་བདག་ལ། གཤང་གཅི་དག་ནི་ཟ་བ་དང་། ། ཕྲག་དང་ཁུ་བ་དེ་བཞིན་དུ། ། ཤ་ཆེན་བརྟེན་པར་བུ་སྤྲོ་འམ། ། བུད་མེད་རྣམས་ལ་རྟག་གུས་དང་། ། བྷ་གའི་པདྨོར་འོ་བྱེད་པར། ། བུ་ཁྱོད་ཅི་དགར་སྤྲོ་གྱུར་ཏམ། ། ཞེས་དྲི་པ་ལ་བདག་གིས། ། གཤང་གཅི་དག་ནི་ཟ་བ་དང་། །
ཁྲག་དང་ཁུ་བ་དེ་བཞིན་ཏེ། ། ཤ་ཆེན་བསྟེན་པར་ཅིས་མི་སྤྲོ། ། བུ་མེད་རྣམས་ལ་རྟག་གུས་དང་། ། བྷ་གའི་པདྨོར་འོ་བྱེད་པར། ། བདག་ཉིད་ཅི་དགར་སྤྲོ་གྱུར་ཏོ། ། ཞེས་ལན་བཏབ་པས། ཨེ་མ་ང་ཡི་པདྨ་འདི། ། བདེ་བ་ཐམས་ཅད་འབྱུང་བའི་གནས། ། གལ་ཏེ་ཆོ་ག་བཞིན་བསྟེན་ན། ། དེ་ཡི་མདུན་ན་བདག་འདུག་སྟེ། །
སངས་རྒྱས་བསྙེན་པ་ལ་སོགས་པ། ། པདྨར་བྱ་བ་ཇི་བཞིན་བྱེད། ། བདེ་ཆེན་རྒྱལ་པོ་རང་ཉིད་དེ། ། འདི་ཉིད་དུ་ནི་རྟག་ཏུ་ཞུགས། ། བླུན་པོ་གང་ཞིག་འདི་སྤོང་བ། ། དེ་ལ་མཆོག་གི་དངོས་གྲུབ་མེད། ། སཏྭཾ་པདྨ་བྷཉྫ་མོཀྵ་ཧོཿཞེས་གསུངས་ཤིང་བདག་གི་པང་དུ་བྱོན་པར་བསམ་ལ། རང་ཉིད་ཧེ་རུ་ཀའི་ང་རྒྱལ་དུ་འཕོས། རིག་མ་བདག་མེད་མར་གསལ་བའི་མཁའ་ཨཱཿལས་པདྨ་ཨཱཿཡིས་མཚན་པ་དང་། རང་ཉིད་ཀྱཻ་རྡོ་རྗེ་ལུས་དཀྱིལ་གྱི་ལྷ་དང་བཅས་པར་གསལ་བའི་གསང་གནས་ཧཱུྃ་ལས་རྡོ་རྗེ་ཧཱུྃ་གིས་མཚན་པ་སྙོམས་པར་ཞུགས་པའི་རྗེས་ཆགས་ཀྱི་མེས་སྤྱི་བོའི་ཧཾ་ཞུ་བའི་བྱང་ཆུབ་ཀྱི་སེམས་སྤྱི་བོ་ནས་མགྲིན་པར་བྱོན་པས་དགའ་བ།
སྙིང་ཁར་བྱོན་པས་མཆོག་དགའ། ལྟེ་བར་བྱོན་པས་དགའ་བྲལ། མཁའ་གསང་གི་རྩེར་བྱང་སེམས་དཀར་དམར་འཛོམ་པས་ལྷན་ཅིག་སྐྱེས་པའི་ཡེ་ཤེས་མངོན་དུ་བྱས། སླར་རླུང་གི་ནུས་པས་བྱང་སེམས་ཡར་དྲངས་ཏེ། ལྟེ་བར་བྱོན་པས་དགའ་བ། སྙིང་ཁར་བྱོན་པས་མཆོག་དགའ། མགྲིན་པར་བྱོན་པས་དགའ་བྲལ། སྤྱི་བོར་བྱོན་པས་ལྷན་ཅིག་སྐྱེས་པའི་ཡེ་ཤེས་མངོན་དུ་བྱས་པར་བསམ། ཨོཾ་ཨཱཿཧཱུྃ་གིས་མིག་རས་ཕྱེ། དེ་ལྟར་ན་ཕྱག་རྒྱ་བྷ་གའི་དཀྱིལ་འཁོར་དུ་ཤེས་རབ་ཡེ་ཤེས་ཀྱི་དབང་ཐོབ།
སེམས་ཀྱི་དྲི་མ་དག ཕོ་ཉའི་ལམ་བསྒོམ་པ་ལ་དབང་། འབྲས་བུ་ཆོས་སྐུའི་ས་བོན་རྒྱུད་ལ་བཞག་པ་ཡིན་ནོ། ། མཎྜལ་གླིང་བཞི་སོགས་ནས། འདི་ཉིད་དབང་བཞི་པ་ཞུ་བའི་ཡོན་དུ། སོགས་བརྗོད། མགོན་པོ་ཐུགས་རྗེ་ཆེ་ལྡན་པ། ། དབང་བསྐུར་གསུམ་པོ་བདག་ལ་གནང་། ། རྣམ་པ་ཀུན་གྱི་མཆོག་ལྡན་པའི། ། བཞི་པ་ཡང་ནི་བྱིན་གྱིས་རློབས། །
ལན་གསུམ། ཨོཾ་ཨཱཿཧཱུྃ་གིས་མིག་རས་བཅིངས་པར་བསམ། ཡེ་ཤེས་འདི་ནི་ཆེས་ཕྲ་ཞིང་། ། རྡོ་རྗེ་ནམ་མཁའི་དཀྱིལ་ལྟ་བུ། ། རྡུལ་བྲལ་མཐར་ཕྱིན་ཞི་བ་ཉིད། ། ཁྱོད་རང་ཡང་ནི་དེ་ཡི་ཕ། ། ཞེས་གསུངས་པར་བསམ་སྟེ། དེ་ཡི་དོན་རང་ཉིད་ལུས་དཀྱིལ་གྱི་ལྷ་དང་བཅས་པ་སྣང་ལ་རང་བཞིན་མེད་པ་སྒྱུ་མ་ལྟ་བུའི་སྐུ་ཅན་དུ་སྣང་བ་སྤྲུལ་སྐུ། སེམས་རྒྱུད་ཕྱག་རྒྱ་དང་མཉམ་པར་སྦྱར་བ་ལས་བྱུང་བའི་བདེ་ཆེན་གྱི་རྣམ་པར་ཤར་བ་ལོངས་སྐུ། ལྷ་སྐུ་བདེ་ཆེན་གྱི་རྣམ་པར་སྣང་ཙམ་དེ་ཉིད་སྐྱེ་འགག་གནས་གསུམ་ཐམས་ཅད་དང་བྲལ་བ་ཆོས་སྐུ།
དེ་གསུམ་ངོ་བོ་དབྱེར་མི་ཕྱེད་པ་ངོ་བོ་ཉིད་ཀྱི་སྐུ་སྟེ་མདོར་ན་སེམས་ཀྱི་གཤིས་ཅི་ཡང་མ་ཡིན་པ། གདངས་བདེ་ཆེན་དུ་མ་འགགས་པ། རྩལ་ལྷ་སྐུར་འཆར་བ། བསྒོམ་བྱ་སྒོམ་བྱེད་ལས་འདས་པ་ནམ་མཁའ་ལྟ་བུར་ཤེས་པར་བྱས་ལ་འཛིན་མེད་དུ་བཞག ཨོཾ་ཨཱཿཧཱུྃ་གིས་མིག་རས་ཕྱེ། དེ་ལྟར་ན་དོན་དམ་བྱང་ཆུབ་སེམས་ཀྱི་དཀྱིལ་འཁོར་དུ་དབང་བཞི་པ་ཐོབ། ལུས་ངག་ཡིད་གསུམ་གྱི་དྲི་མ་བག་ཆགས་དང་བཅས་པ་དག ལམ་རྡོ་རྗེའི་རྦ་རླབས་བསྒོམ་པ་ལ་དབང་། འབྲས་བུ་ངོ་བོ་ཉིད་སྐུའི་ས་བོན་རྒྱུད་ལ་བཞག་པ་ཡིན་ནོ། ། གཙོ་བོས་ཇི་ལྟར་བཀའ་སྩལ་པ། །
དེ་དག་ཐམས་ཅད་བདག་གིས་བགྱི། ། ལན་གསུམ། ཨོཾ་བཛྲ་བྷཱུ་མི་སོགས་ནས། འདི་ཉིད་དུས་གསུམ་སངས་རྒྱས་ཐམས་ཅད་ཀྱི་ངོ་བོ་དཔལ་ལྡན་བླ་མ་དམ་པ་ལ་དབང་ཡོངས་སུ་རྫོགས་པར་ཐོབ་པའི་གཏང་རག་ཏུ་དབུལ་བར་བགྱིའོ། ། སོགས་བརྗོད། དེང་ནས་བརྩམས་ཏེ་བདག་བྲན་དུ། ། ཁྱེད་ལ་བདག་ནི་འབུལ་ལགས་ན། ། ཁྱོད་ཀྱི་སློབ་མར་བཟུང་བ་དང་། ། ཆ་ཡིས་ཀྱང་ནི་སྤྱད་དུ་གསོལ། ། ལན་གསུམ་བརྗོད།
མདུན་གྱི་དབང་ལྷ་རྣམས་འོད་དུ་ཞུ། ཕྱི་ནང་གི་ལྷ་ཐམས་ཅད་ཀྱི་སྤྱི་བོ་ནས་ཐིམ་པས་དབང་གི་ཆུ་རྒྱུན་དེས་ལུས་ཐམས་ཅད་གང་། དྲི་མ་ཐམས་ཅད་དག དབང་ཐམས་ཅད་ཐོབ། ཆུ་ལྷག་མ་ཡར་ལུད་པ་ལས་གཙོ་བོ་ལ་མི་བསྐྱོད་པ། རྡོ་རྗེ་མ་ལ་རྣམ་པར་སྣང་མཛད། གསང་བའི་དཀར་མོ་ལ་རིན་ཆེན་འབྱུང་ལྡན། ཆུའི་རྣལ་འབྱོར་མ་ལ་འོད་དཔག་མེད། རྡོ་རྗེ་མཁའ་འགྲོ་མ་ལ་དོན་ཡོད་གྲུབ་པ། གཽ་རཱི་དང་པུཀྐ་ལ་མི་བསྐྱོད་པ།
ཙཽ་རི་དང་ཤ་ཝ་རི་ལ་རྣམ་པར་སྣང་མཛད། བཻཏྟ་ལི་དང་ཙཎྜ་ལི་ལ་རིན་ཆེན་འབྱུང་ལྡན། གྷསྨ་རི་དང་ཌོམྦྷི་ནི་ལ་འོད་དཔག་མེད། ས་སྤྱོད་མ་ལ་རྣམ་པར་སྣང་མཛད། མཁའ་སྤྱོད་མ་ལ་འོད་དཔག་མེད་ཀྱིས་དབུར་བརྒྱན། ཨོཾ་སརྦ་ཏ་ཐཱ་ག་ཏ་ཨ་བྷི་ཥེ་ཀ་ཏ་བཛྲ་སྭ་བྷཱ་ཝ་ཨཏྨ་ཀོ྅ཧྃ། ཞེས་བརྗོད། བདུད་རྩི་དངོས་སུ་འབྱོར་རམ་བསམས་ཀྱང་རུང་སྟེ། ཨོཾ་བཛྲ་ཨ་མྲྀ་ཀུཎྜ་ལི་ཧ་ན་ཧ་ན་ཧཱུྃ་ཧཱུྃ་ཧཱུྃ་ཕཊ྄་སྭཱཧཱ། ཨོཾ་སྭ་བྷཱ་ཝ་ཤུདྡྷ་སརྦ་དྷརྨཱ་སྭ་བྷཱ་ཝ་ཤུདྡྷོ྅ཧཾ།
སྟོང་པའི་ངང་ལས་འོག་ཏུ་ཡཾ་ལས་རླུང་གི་དཀྱིལ་འཁོར་སྔོན་པོ་གཞུ་གདུངས་པ་ལྟ་བུ་བ་དན་གྱིས་མཚན་པ། དེའི་སྟེང་དུ་རཾ་ལས་མེའི་དཀྱིལ་འཁོར་གྲུ་གསུམ་དམར་པོ་འབར་བས་མཚན་པ། དེའི་སྟེང་དུ་ཨ་ལས་ཐོད་པ་དཀར་པོ་དུམ་བུ་གསུམ་པ་དཔྲལ་བ་རང་ལ་བསྟན་པ། དེའི་སྟེང་དུ་ཨ་ལས་ཟླ་བའི་དཀྱིལ་འཁོར་གྱི་སྟེང་དུ་ཤར་དུ་གོ་ལས་བ་ལང་གི་ཤ ལྷོར་ཀུ་ལས་ཁྱིའི་ཤ ནུབ་ཏུ་ད་ལས་རྟའི་ཤ བྱང་དུ་ཧ་ལས་གླང་པོ་ཆེའི་ཤ དབུས་སུ་ན་ལས་མིའི་ཤ ཤ་དེ་རྣམས་རེ་རེའི་སྟེང་དུ་ཡང་བདུད་རྩི་ལྔ་ལྔ་ཡོད་པ་ནི་ཤར་དུ་བྷྲུྃ་ལས་དྲི་ཆེན། ལྷོར་ཨྃ་ལས་རཀྟ།
ནུབ་ཏུ་ཛྲིཾ་ལས་བྱང་སེམས། བྱང་དུ་ཁྃ་ལས་ཤ་ཆེན་གྱི་དྭངས་མ། དབུས་སུ་ཧཱུྃ་ལས་དྲི་ཆུ། དེ་རྣམས་ཀྱི་སྟེང་དུ་ཤར་དུ་བྷྲུྃ་མེ་ལོང་ལྟ་བུའི་ཡེ་ཤེས། ལྷོར་ཨྃ་མཉམ་པ་ཉིད་ཀྱི་ཡེ་ཤེས། ནུབ་ཏུ་ཛྲིཾ་སོ་སོར་རྟོག་པའི་ཡེ་ཤེས། བྱང་དུ་ཁྃ་བྱ་བ་བསྒྲུབ་པའི་ཡེ་ཤེས། དབུས་སུ་ཧཱུྃ་ཆོས་ཀྱི་དབྱིངས་ཀྱི་ཡེ་ཤེས། ཟླ་བའི་མཐར་གཡོན་བསྐོར་དུ། ཨ་ཨཱ།
ཨི་ཨཱི། ཨུ་ཨཱུ། རྀ་རཱྀ། ལྀ་ལཱྀ། ཨེ་ཨཻ། ཨོ་ཨཽ། ཨཾ་ཨཱཿ གཡས་བསྐོར་གྱིས། ཀ་ཁ་ག་གྷ་ང་། ཙ་ཚ་ཛ་ཛྷ་ཉ།
ཊ་ཋ་ཌ་ཌྷ་ཎ། ཏ་ཐ་ད་དྷ་ན། པ་ཕ་བ་བྷ་མ། ཡ་ར་ལ་ཝ། ཤ་ཥ་ས་ཧ་ཀྵ། དེ་རྣམས་ཀྱི་སྟེང་གི་ནམ་མཁའ་ལ་ཨོཾ་དཀར་པོ་མགོ་ཐུར་དུ་བལྟས་པ། དེའི་སྟེང་དུ་རཾ་ལས་ཉི་མའི་དཀྱིལ་འཁོར། དེའི་སྟེང་དུ་ཧཱུྃ་ལས་རྡོ་རྗེ་དཀར་པོ་རྩེ་ལྔ་པ་ལྟེ་བ་ལ་ཧཱུྃ་གིས་མཚན་པ། རྡོ་རྗེ་ལྟེ་བའི་ཧཱུྃ་ལས་འོད་ཟེར་འོག་ཏུ་འཕྲོས་པ་རླུང་གི་བ་དན་ལ་ཕོག་པས་རླུང་གཡོས། མེ་སྦར་བས་ཤ་ལྔ་བདུད་རྩི་ལྔ་རྣམས་སྐོལ་ཞིང་འོད་དུ་ཞུ་བའི་རླངས་པ་གྱེན་ལ་སོང་བས།
ཨོཾ་དང་རྡོ་རྗེ་ལྟེ་བའི་ཧཱུྃ་ལ་ཕོག་པས་བདུད་རྩིའི་རྒྱུན་འཛག ཡང་ཧཱུྃ་ལས་འོད་ཟེར་ཕྱོགས་བཅུར་འཕྲོས་པས་དེ་བཞིན་གཤེགས་པ་ཐམས་ཅད་ཀྱི་ཐུགས་ཁ་ནས་ཡང་དག་པའི་བདུད་རྩི་རྣམས་ཧེ་རུ་ཀ་ཕྱག་གཉིས་པའི་རྣམ་པར་བྱོན་ཏེ། རྡོ་རྗེ་ལྟེ་བའི་ཧཱུྃ་ལ་ཐིམ་པས་རྡོ་རྗེ་ལྗིད་དང་ལྡན་པར་གྱུར། རྡོ་རྗེ་ཉི་མ་ཨོཾ་དང་བཅས་པ་ཐོད་པའི་ནང་དུ་ལྷུང་བ་འོད་དུ་ཞུ་ནས་སྔར་གྱི་བདུད་རྩི་རྣམས་དང་གཉིས་སུ་མེད་པར་གྱུར་ཏེ་ཁ་དོག་དང་དྲི་རོ་ནུས་པ་ཕུན་སུམ་ཚོགས་པ་བདུད་རྩིའི་རྒྱ་མཚོ་ཆེན་པོར་གྱུར། ཨོཾ་ཨཱཿཧཱུྃ་ཧ་ཧོཿཧྲིཿ ཞེས་ལན་གསུམ་བརྗོད་པས་བྱིན་གྱིས་བརླབས་པ་གཡོན་པའི་སྲིན་ལག་གིས་བླངས་ཏེ་མྱང་ལ། ལྷ་རྣམས་ཀྱི་ལྗགས་རྡོ་རྗེའི་སྦུ་གུ་ཅན་གྱིས་གསོལ་བས་བདེ་བས་ཚིམ་པར་བསམ་སྟེ། ཨོཾ་སརྦ་ཏ་ཐཱ་ག་ཏ་ཨ་མྲྀ་ཏ་སྭ་ད་ན་བཛྲ་སྭ་བྷཱ་ཝ་ཨཏྨ་ཀོ྅ཧཾ། རང་གི་སྙིང་ཁ་ནས་སྤྲུལ་པའི་ལྷ་མོ་རྣམས་ཀྱིས་མཆོད་པར་བསམ་ཞིང་། དཀར་མོ་རི་དྭགས།
སོགས་ནས། འཁྱུད་པ་ཉིད། ཨོཾ་སརྦ་ཏ་ཐཱ་ག་ཏ་པུ་ཛ་བཛྲ་སྭ་བྷཱ་ཝ་ཨཏྨ་ཀོ྅ཧཾ། ལྷ་མོ་རྣམས་ཀྱིས་བསྟོད་པར་བསམ་ཞིང་། འགྲོ་བ་བུད་མེད་འདུལ་གཟིགས་ནས། ། སོགས་གོང་བཞིན་བརྗོད་ལ། ཨོཾ་སརྦ་ཏ་ཐཱ་ག་ཏ་སྟུ་ཏི་ཏ་བཛྲ་སྭ་བྷཱ་ཝ་ཨཏྨ་ཀོ྅ཧཾ། ཞེས་པ་དེ་ཡན་ཆད་རྣམ་རྟོག་གཞན་གྱིས་བར་མ་ཆོད་པར་བསྒོམ་ལ། རྟེན་དང་བརྟེན་པར་བཅས་པ་སྣང་ལ་རང་བཞིན་མེད་པ་སྒྱུ་མ་ལྟ་བུ་ལ་སེམས་ཅུང་ཟད་བཟུང་། དེ་ནས་ཁ་དོག་གི་སྒོ་ནས་ཞེན་པ་སྤང་བའི་ཕྱིར་ལྷ་མོ་ཐམས་ཅད་དང་པོར་ནག་པོ།
གཉིས་པར་དམར་པོ། གསུམ་པར་སེར་པོ། བཞི་བར་ལྗང་ཁུ། ལྔ་པར་སྔོན་པོ། དྲུག་པར་དཀར་པོ། བདུན་པར་ཕྱེད་དཀར་ཕྱེད་ནག བརྒྱད་པར་རེ་རེའང་ཁ་དོག་དྲུག་ལྡན་དུ་བསྒོམ། རྫོགས་པའི་རིམ་པ་ནི། རང་རྗེ་བཙུན་རྡོ་རྗེ་བདག་མེད་མར་གསལ་བའི་ལུས་ཀྱི་ནང་ཕྲུ་མ་ཕུས་བཏབ་པ་ལྟ་བུ་དམར་སེང་ངེ་བའི་དབུས་ལྟེ་བ་ནས་སྤྱི་བོའི་བར་ལ་ཨ་ཝ་དྷུ་ཏི་སྟེ། དབུ་མ་ཁ་དོག་དམར་སེར།
དེའི་གཡས་སུ་རོ་མ་དམར་པོ་མེའི་རང་བཞིན་ཁ་དོག་དམར་སྨུག་གཡོན་དུ་རྐྱང་མ་དཀར་པོ་ཆུའི་རང་བཞིན་ཁ་དོག་དཀར་པོ་སྟེ་གསུམ་ཀ་གྲོ་སོག་འབྲིང་པོ་ཙམ་གསལ་གདབ། དེ་ནས་ཨ་ཝ་དྷུ་ཏི་ལ་བརྟེན་པའི་ལྟེ་བ་སྤྲུལ་པའི་འཁོར་ལོ་རྩ་འདབ་དྲུག་ཅུ་རྩ་བཞི་ནི་ཨ་ཝ་དྷུ་ཏི་ལས་ཕྱོགས་བཞིར་ཁ་སོག་མའི་སྦུག་འདྲ་བར་རེ་གྱེས། བཞི་པོ་དེ་ལས་གཉིས་གཉིས་སུ་གྱེས། བརྒྱད་པོ་དེ་ལས་གཉིས་གཉིས་སུ་གྱེས། བཅུ་དྲུག་པོ་དེ་ལས་གཉིས་གཉིས་སུ་གྱེས། སུམ་ཅུ་སོ་གཉིས་པོ་དེ་ལས་གཉིས་གཉིས་སུ་གྱེས་པས་དྲུག་ཅུ་རྩ་བཞིའོ། ། དེའི་ལྟེ་བ་དབུ་མའི་མས་སྣར་ཨཾ་དམར་པོ་དབུ་ཅན་གྱི་ཤད་ལྟ་བུའི་རྣམ་པས་ཀླད་ཀོར་དབུ་མའི་ནང་དུ་ཆུད་པ་མེའི་རང་བཞིན་ཁ་དོག་དམར་སེར་མགོ་གྱེན་དུ་བསྟན་པ། ནང་བསྐོར་གྱི་རྩ་སྦུག་བརྒྱད་ཀྱི་རྩེ་མོར་མདུན་ནས་བརྩམས་ཏེ། ཨ་ཀ་ཙ་ཊ་ཏ་པ་ཡ་ཤ ཕྱིའི་རྩ་འདབ་སོག་སྦུག་འདྲ་བའི་དྲུག་ཅུ་རྩ་བཞིའི་རྩེ་མོ་ནས་བརྩམས་ཏེ་གཡོན་སྐོར་དུ་ཨ་ཨཱ།
ཨི་ཨཱི། ཨུ་ཨཱུ། རྀ་རཱྀ། ལྀ་ལཱྀ། ཨེ་ཨཻ། ཨོ་ཨཽ། ཨཾ་ཨཱ། ཚར་གཉིས་ཀྱིས་བསྐོར་བ་མགོ་གྱེན་དུ་བསྟན་པ་ཁ་དོག་དམར་སེར། མདུན་ནས་བརྩམས་ཏེ་གཡས་བསྐོར་དུ། ཀ་ཁ་ག་གྷ་ང་།
ཙ་ཚ་ཛ་ཛྷ་ཉ། ཊ་ཋ་ཌ་ཌྷ་ཎ། ཏ་ཐ་ད་དྷ་ན། པ་ཕ་བ་བྷ་མ། ཡ་ར་ལ་ཝ་ཤ་ཥ་ས། ཞེས་པ་ཧ་དང་ཀྵ་གཉིས་སྤངས་པས་བསྐོར་བའི་ཡིག་འབྲུ་རྣམས་ཁ་དོག་དམར་སེར་མགོ་གྱེན་བསྟན། དེ་བཞིན་དུ་སྙིང་ཁ་ཆོས་ཀྱི་འཁོར་ལོ་རྩ་འདབ་བརྒྱད་ཀྱིས་བསྐོར་བའི་རྩ་སྦུག་གྱེས་ལུགས་ལྟེ་བའི་ནང་སྐོར་དང་འདྲ་བའི་དབུས་སུ་ཧཱུྃ་སྔོན་པོ་མགོ་ཐུར་དུ་བསྟན་པ། ཕྱོགས་བཞིར་བྷྲུྃ་ཨྃ་ཛྲིཾ་ཁྃ། མཚམས་བཞིར་ལྃ་མྃ་པྃ་ཏྃ་རྣམས་ཁ་དོག་སྔོན་པོ་མགོ་ཐུར་བསྟན། མགྲིན་པ་ལོངས་སྤྱོད་ཀྱི་འཁོར་ལོ་རྩ་འདབ་བཅུ་དྲུག་པའི་རྩ་སྦུག་གྱེས་ལུགས་གོང་ལྟེ་བ་དང་འདྲ་བའི་དབུ་མའི་དབུས་སུ་ཨོཾ་དམར་པོ་མགོ་གྱེན་དུ་བསྟན་པ།
འདབ་མའི་རྩ་སྦུག་གི་རྩེ་མོར་ཨ་ལྀ་སྟེ་དབྱངས་ཡིག་བཅུ་དྲུག་ཁ་དོག་དམར་པོ་མགོ་གྱེན་བསྟན་གཡོན་བསྐོར་དུ་ཡོད་པ། སྤྱི་བོ་བདེ་ཆེན་གྱི་འཁོར་ལོ་རྩ་འདབ་སུམ་ཅུ་རྩ་གཉིས་ཀྱི་རྩ་སྦུག་གྱེས་ལུགས་ལྟེ་བའི་ནང་བསྐོར་དང་འདྲ་བའི་དབུས། དབུ་མའི་ཡས་སྣེར་ཧཾ་དཀར་པོ་མགོ་ཐུར་བསྟན། ཀླད་ཀོར་དབུ་མའི་ནང་དུ་ཆུད་པ་འདབ་མ་སུམ་ཅུ་སོ་གཉིས་ལ་གཡོན་བསྐོར་དུ་ཨ་ཨཱ་སོགས་དབྱངས་ཡིག་བཅུ་དྲུག་གཡས་བསྐོར་དུ་ཀ་ཁ་ག་གྷ་ང་། ནས་ཏའི་བར་ཏེ་བཅུ་དྲུག་རྣམས་ཁ་དོག་དཀར་པོ་མགོ་ཐུར་བསྟན་བསམ། བཤང་སྒོར་རླུང་གི་དཀྱིལ་འཁོར། སུམ་མདོར་མེའི་དཀྱིལ་འཁོར་བསྒོམ། དེ་ནས་རླུང་རོ་ལན་གསུམ་བུས་ནས་འོག་སྒོ་འབྱེད་འཛུམ་གྱི་སྦྱོར་བ་ལན་གསུམ་བྱས་པའི་ཐ་མ་ལ་བསྡམས་པས་བཤང་སྒོའི་རླུང་གཡོས། སུམ་མདོའི་མེ་སྦར་ཏེ་ལྟེ་བའི་ཨཾ་ལ་བསྣུན་པས་ཨཾ་ལས་མེ་ཤིན་ཏུ་ཆེས་ཕྲ་བ་གཡས་རོ་མ་ནས་སོང་། ལྟེ་བའི་རྩ་འཁོར་གྱི་ནང་ནས་བསྐོར་རྩ་ནང་གི་ལྗན་ལྗིན་དང་།
ཡིག་འབྲུའི་མི་གཙང་བར་སྣང་བ་རྣམས་བསྲེགས་ཏེ་ཅུང་ཟད་སྲེབ་པར་བསམ། དེ་བཞིན་ཡང་རོ་མ་ནས་སོང་། སྙིང་ཁའི་འདབ་མའི་ཡིག་འབྲུ་རྣམས་གོང་བཞིན་བསྲེགས། ཡང་རོ་མ་ནས་སོང་། མགྲིན་པའི་རྩ་འདབ་ཀྱི་ཡིག་འབྲུ་རྣམས་བསྲེགས། ཡང་རོ་མ་ནས་སོང་། སྤྱི་བོའི་རྩ་འདབ་ཀྱི་ཡིག་འབྲུ་རྣམས་བསྲེགས་ཏེ་ཧཾ་ལ་བསྣུན་པས་ཧཾ་ལས་བྱང་སེམས་དཀར་པོ་བབས་པ་གཡོན་རྐྱང་མ་ནས་སོང་། སྤྱི་བོའི་རྩ་འཁོར་གྱི་འདབ་མའི་རྩ་སྦུག་རྣམས་ཁེངས་ཏེ་ཤེལ་དྭངས་མ་དང་འདྲ་བར་བྱས། ཡིག་འབྲུ་རྣམས་སྔར་བས་གསལ་ཞིང་འོད་དང་ལྡན་པར་བྱས། ཡང་གཡོན་རྐྱང་མ་ནས་སོང་མགྲིན་པའི་རྩ་དང་ཡིག་འབྲུ་རྣམས་གོང་བཞིན་གསོས་བཏབ།
ཡང་རྐྱང་མ་ནས་སོང་། སྙིང་ཁའི་རྩ་འདབ་དང་ཡིག་འབྲུ་རྣམས་གོང་བཞིན་གསོས་བཏབ། ཡང་རྐྱང་མ་ནས་སོང་། ལྟེ་བའི་རྩ་འདབ་དང་ཡིག་འབྲུ་རྣམས་གསོས་བཏབ་སྟེ། ལྟེ་བའི་ཨཾ་ལ་ཕོག ཡང་མེ་འབར་ཏེ་གཡས་རོ་མ་ནས་སོང་བ་སོགས་སྔར་དང་འདྲ་བའི་འབར་འཛག་ལན་གསུམ་བར་བསྒོམས་ནས་ཐ་མ་གཡོན་རྐྱང་མ་ནས་བྱང་སེམས་དཀར་པོ་ཨཾ་ལ་ཕོག་པས་སྔར་བས་ཆེས་འབར་ཞིང་ཤིན་ཏུ་ཚ་བས་དབུ་མའི་མས་སྣ་ཁ་ཕྱེ་སྟེ་ཡར་བྱོན། སྙིང་ཁའི་ཧཱུྃ་དང་མགྲིན་པའི་ཨོཾ་བཅོམ། མེ་ཡར་སོང་དབུ་མའི་ཡས་སྣ་ཕྱེ་སྟེ་ཧཾ་ལ་ཕོག་པས་དེ་ཞུ་སྟེ་བྱང་ཆུབ་ཀྱི་སེམས་ཤིན་ཏུ་དཀར་བ་ཆེར་བབས་ཏེ་མུ་ཏིག་གི་ཕྲེང་བའམ། དར་དཀར་གྱི་སྐུད་པ་ལྟ་བུར་དབུ་མའི་ནང་ན་མར་སོང་སྟེ་མགྲིན་པའི་ཨོཾ་དང་སྙིང་ཁའི་ཧཱུྃ་གསོས་བཏབ་པ་གོང་དང་འདྲ། བྱང་སེམས་དཀར་པོ་མར་བྱོན།
ལྟེ་བའི་ཨཾ་ལ་ཕོག་པས་སླར་མེ་འབར་ཏེ་སྔར་བཞིན་འབར་འཛག་་་་་་བསམ་པ་འདྲ་བས་ལྟེ་བའི་གོང་སོར་བཞི་ཙམ་དུ་སེམས་གཏད་ལ་རླུང་བུས་ཏེ་སྟེང་རླུང་མནན། འོག་རླུང་བསྐུམས་ཏེ་ལྟེ་བར་ཁ་སྦྱར་རླུང་བུམ་པ་ཅན་བཟུང་། དེ་ལྟ་བུའི་རླུང་སྦྱོར་ལན་གསུམ་ཙམ་བྱ་བ་སྟེ་རྫོགས་པའི་རིམ་པའོ། ། དག་པ་དྲན་པ་ནི། གཞལ་ཡས་ཁང་པ་ནི་བྱང་ཆུབ་ཀྱི་ཕྱོགས་ཀྱི་ཆོས་སུམ་ཅུ་རྩ་བདུན་གྱི་ངོ་བོ་ཡིན་ལ། དེ་ཡང་རང་གི་སེམས་རྣམ་པར་དག་པའོ། ། ཞེས་རྟེན་གྱི་དག་པ་དང་། གཟུགས་ཕུང་རྡོ་རྗེ་མ་ཡིན་ཏེ། ། ཚོར་བ་ལ་ཡང་དཀར་མོར་བརྗོད། ། འདུ་ཤེས་ཆུ་ཡི་རྣལ་འབྱོར་མ། །
འདུ་བྱེད་རྡོ་རྗེ་མཁའ་འགྲོ་མ། ། རྣམ་ཤེས་ཕུང་པོའི་ཚུལ་གྱིས་ནི། ། བདག་མེད་རྣལ་འབྱོར་མ་གནས་སོ། ། ཞེ་སྡང་ཞེས་བཤད་རྡོ་རྗེ་མ། ། འདོད་ཆགས་ཆུ་ཡི་རྣལ་འབྱོར་མ། ། ཕྲག་དོག་རྡོ་རྗེ་རྣལ་འབྱོར་མ། ། སེར་སྣ་གསང་བའི་དཀར་མོ་ཉིད། ། གཏི་མུག་དེ་བཞིན་རྡོ་རྗེར་བཤད། ། ས་ནི་པུཀྐ་སཱི་ཞེས་བཤད། ། ཆུ་ཁམས་རྔོན་པ་མ་ཞེས་བརྗོད། །
མེ་ནི་གཏུམ་མོར་ཤེས་པར་བྱ། ། རླུང་ནི་གཡུང་མོར་རབ་ཏུ་གྲགས། ། གཟུགས་ལ་གཽ་རིར་རྟག་ཏུ་བཤད། ། སྒྲ་ལ་ཆོམ་རྐུན་མ་རབ་གྲགས། ། དྲི་ཡི་ཆ་ལ་རོ་ལངས་མ། ། རོ་ལ་གྷསྨ་རི་རབ་གྲགས། ། རེག་ལ་ས་སྤྱོད་མ་ཞེས་བརྗོད། ། ཆོས་ཀྱི་དབྱིངས་ལ་མཁའ་སྤྱོད་མ། ། ཞེས་ལྷའི་དག་པ་དང་། མིག་ཏུ་གཏི་མུག་རྡོ་རྗེ་མ། །
རྣ་བར་ཞེ་སྡང་རྡོ་རྗེ་མ། ། སྣ་ལ་སེར་སྣ་རྡོ་རྗེ་མ། ། ཁ་ལ་འདོད་ཆགས་རྡོ་རྗེ་མ། ། ལུས་ལ་ཕྲག་དོག་རྡོ་རྗེ་མ། ། ཞེས་དབང་པོའི་དག་པ་དང་། ང་རྒྱལ་ལ་སོགས་སྐྱོན་དྲུག་རྣམས། ། གཅོད་ཕྱིར་གྲི་གུག་རྣམ་པར་འཛིན། ། དངོས་དང་དངོས་མེད་རྣམ་རྟོག་གིས། ། མགོ་བོ་པདྨའི་སྣོད་དུ་ནི། ། བདུད་རྣམས་རྣམ་པ་བཞི་ཡི་ཁྲག །
དངོས་གྲུབ་ཕྱིར་ནི་བཏུང་བར་བྱ། ། སྟོང་པའི་རྣམ་པས་ཁ་ཊྭཾ་ག ། ཐབས་ནི་རོ་ནི་རྣམ་པར་དག ། ཅེས་ཕྱག་མཚན་གྱི་དག་པ་དང་། སྤྱི་བོའི་འཁོར་ལོ་མི་བསྐྱོད་པ། ། རྣ་ཆའི་བདག་ཉིད་འོད་དཔག་མེད། ། མགུལ་གྱི་ཕྲེང་བ་རིན་ཆེན་བདག ། ལག་པར་རྣམ་པར་སྣང་མཛད་བརྗོད། ། སྐེ་རགས་ལ་ནི་དོན་ཡོད་གནས། ། ཡན་ལག་ཀུན་ལ་རྡོར་འཛིན་མགོན། །
ཞེས་རྒྱན་ཆའི་དག་པ་རྣམས་དྲན་པར་བྱའོ། ། དེ་ནས་སྐབས་འདིར་ཨོཾ་པ་དེ་པ་དེ་སོགས་ཕྲེང་བ་བྱིན་རླབས་ཀྱི་སྔགས་ལན་གསུམ་ཙམ་རེ་བརྗོད་པ་ཡབ་ཀྱི་བཟླས་པའི་དུས་ཀྱི་ཕྱག་ལེན་བཞིན་བྱའོ། ། བཟླས་པ་བྱ་བ་ནི། རང་གི་སྙིང་ཁར་ཉི་མའི་སྟེང་དུ་ཨྃ་སྔོན་པོ་ལས་སྔགས་ཀྱི་ཕྲེང་བ་བྱུང་སྟེ་ལྟེ་བ་ནས་ཐོན་ནས་ཞལ་དུ་ཞུགས་ཏེ་ཐུགས་ཀའི་ཨྃ་ལ་ཐིམ་པའི་ཚུལ་གྱིས་ཚུར་འཁོར་གྱི་རྣམ་པའམ། ཞལ་ནས་བྱུང་སྟེ་ལྟེ་བར་ཞུགས་ཏེ་ཨྃ་ལ་མས་ཡར་ཐིམ་པའི་ཚུལ་གྱིས་ཕར་འཁོར་གྱི་རྣམ་པས་བཟླས་པ་གང་རུང་ངོ་། ། དེ་ཡང་བསྙེན་པ་དང་ཞི་བའི་ལས་བསྒྲུབ་ན་སྔགས་རྣམས་ཁ་དོག་དཀར་པོའོ། ། རྒྱས་པ་ལ་ནི་སེར་པོའོ། ། དབང་ལ་དམར་པོའོ། ། དྲག་པོ་ལ་ནག་འོ། ། དེ་ལ་སྔགས་ནི་བསྡུས་པ་ལ་སྤྲོ་ན།
ཨོཾ་ཨཱཿ ཨ་ཨཱ་་་་་་ཨ་འདི་བཟླས་པའི་སྐབས་སུ་མ་ཆད་པ་དགོས་པའི་རྒྱུ་མཚན་དེ་ཉིད་ལྔ་སྤེལ་དགོས་པར་བཤད་ཅིང་། ལྷག་པར་རྗེ་བཙུན་རིན་པོ་ཆེའི་མངོན་རྟོགས་སུ་གསུངས་པ་ལྟར། རྗེས་འཇུག་གི་ཡིག་ཆ་ཚད་ལྡན་ཀུན་ལས་བཤད་པས་མ་ཆད་པ་གལ་ཆེའོ། ། ཨི་ཨཱི། ཨུ་ཨཱུ། རྀ་རཱྀ། ལྀ་ལཱྀ། ཨེ་ཨཻ། ཨོ་ཨཽ།
ཨཾ་ཧཱུྃ་ཕཊ྄་སྭཱཧཱ། ཞེས་བཟླ་བར་བྱའོ། ། རྒྱས་པ་ལ་དགའ་བ་རྣམས་ནི། ཨོཾ་ཨཱཿ ཨྃ་ཧཱུྃ་ཕཊ྄་སྭཧཱ། ཞེས་གཙོ་མོ་དང་། ཨོཾ་ཨཱཿ ཨྃ་ཧཱུྃ་ཕཊ྄་སྭཧཱ། ཞེས་རྡོ་རྗེ་མ་དང་། ཨོཾ་ཨཱཿ
ཨིཾ་ཧཱུྃ་ཕཊ྄་སྭཱཧཱ། ཞེས་གསང་བའི་དཀར་མོ་དང་། ཨོཾ་ཨཱཿ ཨཱིཾ་ཧཱུྃ་ཕཊ྄་སྭཧཱ། ཞེས་ཆུའི་རྣལ་འབྱོར་མ་དང་། ཨོཾ་ཨཱཿ ཨུྃ་ཧཱུྃ་ཕཊ་སྭཧཱ། ཞེས་རྡོ་རྗེ་མཁའ་འགྲོ་མ་དང་། ཨོཾ་ཨཱཿ ཨཱུྃ་ཧཱུྃ་ཕཊ྄་སྭཱཧཱ།
ཞེས་པུཀྐ་སཱི་དང་། ཨོཾ་ཨཱཿ རྀཾ་ཧཱུྃ་ཕཊ་སྭཱཧཱ། ཞེས་ཤ་བ་རི་དང་། ཨོཾ་ཨཱཿ རཱྀཾ་ཧཱུྃ་ཕཊ྄་སྭཱཧཱ། ཞེས་གདོལ་པ་མོ་དང་། ཨོཾ་ཨཱཿ ལྀཾ་ཧཱུྃ་ཕཊ྄་སྭཱཧཱ། ཞེས་གཡུང་མོ་དང་།
ཨོཾ་ཨཱཿ ལཱྀཾ་ཧཱུྃ་ཕཊ྄་སྭཱཧཱ། ཞེས་གཽ་རཱི་དང་། ཨོཾ་ཨཱཿ ཨེཾ་ཧཱུྃ་ཕཊ྄་སྭཱཧཱ། ཞེས་ཙཽ་རཱི་དང་། ཨོཾ་ཨཱཿ ཨཻཾཾ་ཧཱུྃ་ཕཊ྄་སྭཱཧཱ། ཞེས་བཻཏྟ་ལི་དང་། ཨོཾ་ཨཱཿ
ཨོཾ་ཧཱུྃ་ཕཊ྄་སྭཱཧཱ། ཞེས་གྷསྨ་རི་དང་། ཨོཾ་ཨཱཿ ཨཽཾ་ཧཱུྃ་ཕཊ྄་སྭཱཧཱ། ཞེས་ས་སྤྱོད་མ་དང་། ཨོཾ་ཨཱཿ ཨཾ་ཧཱུྃ་ཕཊ྄་སྭཱཧཱ། ཞེས་མཁའ་སྤྱོད་མའོ། ། གཙོ་མོ་ལ་བརྒྱ་རྩ། འཁོར་རྣམས་ལ་ཇི་ལྟར་རིགས་པར་བཟླ།
དམིགས་པ་འཁོར་སྔགས་དུས་རང་རང་གི་སྔགས་འཁོར་བ་ལས་འོད་ཟེར་འཕྲོས་པས་སེམས་ཅན་རྣམས་ལ་ཕོག་པས་སྡིག་སྒྲིབ་སྦྱངས་ཏེ་ལྷ་མོ་རྣམས་ཀྱི་སྐུར་གྱུར་པར་མོས། འོད་ཟེར་གྱི་སྣ་ལས་མཆོད་པ་བསམ་གྱིས་མི་ཁྱབ་སྤྲོས་ནས་བླ་མ་ཡི་དམ་སོགས་འཕགས་པ་རྣམས་མཆོད་པས་མཉེས་ཏེ་མཁྱེན་བརྩེ་ནུས་མཐུའི་བྱིན་རླབས་ཐམས་ཅད་འོད་ཟེར་གྱི་རྣམ་པས་རང་གི་སྙིང་ཁར་ཐིམ་པས་བདག་གི་རྒྱུད་བྱིན་གྱིས་བརླབས་པར་བསམས། བཟླས་པ་བསྡུ་བ་དང་ཐལ་མོ་སྦྱར་ལ། བདེ་བར་གཤེགས་པ་ཐམས་ཅད་ཀྱི་སྐུ་གསུང་ཐུགས་ཡོན་ཏན་འཕྲིན་ལས་ཐམས་ཅད་ཀྱིས་བདག་དང་སེམས་ཅན་ལ་བྱིན་གྱིས་བརླབས་ཏུ་གསོལ། མྱུར་དུ་ཕྱག་རྒྱ་ཆེན་མཆོག་གི་དངོས་གྲུབ་རྗེ་བཙུན་རྡོ་རྗེ་བདག་མེད་མའི་གོ་འཕངས་ཐོབ་པར་བྱིན་གྱིས་བརླབས་ཏུ་གསོལ། ཞེས་བརྗོད་ཅིང་ཕྲེང་བ་རང་གི་སྤྱི་བོར་བཞག ཡིག་བརྒྱ་ལན་གསུམ་བརྗོད་པ་གསུང་རྒྱུན། དེ་ནས་དཀྱིལ་འཁོར་བསྡུ་བ་ནི། རང་གི་སྙིང་ཁ་ནས་འོད་ཟེར་འཕྲོས་པས་ཁམས་གསུམ་སྣོད་བཅུད་ཐམས་ཅད་འོད་དུ་ཞུ་ནས་སྲུང་བའི་འཁོར་ལོ་ལ་ཐིམ། དེ་དུར་ཁྲོད་བརྒྱད་ལ་ཐིམ།
དེ་འཁོར་གྱི་ལྷ་མོ་རྣམས་ལ་ཐིམ། དེ་གཙོ་མོ་ལ་ཐིམ། ཞེས་བརྗོད་ཅིང་བསམ་ལ། དེ་ནས་སྲོད་ཐུན་མ་ཡིན་པའི་གཏོར་མ་དང་འབྲེལ་ན་དེའི་རྗེས་དང་། དེ་མ་ཡིན་པའི་དཀྱིལ་འཁོར་བསྡུ་བ་གྲུབ་རྗེས། ཀོལླ་ཨེ་ཊི་ཨ་བོ་ལ། མུམྨུ་ཎི་རེ་ཀཀྐོ་ལ། གྷ་ཎེ་ཀྲི་པི་ཏ་ཧོ་བཛྫ་ཨི། ཀ་རུ་ཎི་ཀི་ཨ་ཨོ་ན་རོ་ལཱ། ཏ་ཧཱི་བ་ལ་ཁཛྫ་ཨི།
གྭ་ཌེཾ་མ་ཨ་ཎ་བིཛྫ་ཨི། ཧ་ལེ་ཀ་ལིཉྫ་ར་པ་ཎི་ཨ་ཨི། དུན་དུ་ར་བཱཛྫ་ཨ་ཨི། ཙ་ཨུ་ས་མ་ཀཙྪུ་རི་སིཧླ། ཀ་པུ་ར་ལ་ཨི་ཨ་ཨི། མ་ལ་ཨིནྡྷ་ན་ས་ལིཉྫ། ཏ་ཧིཾ་བྷ་རུ་ཥ་ཨི་ཨ་ཨི། ཕཻཾ་ཁ་ཎ་ཁ་ཊ་ཀ་རནྟེ། ཤུདྡྷ་ཨ་ཤུདྡྷ་ན་མུ་ཎ་ཨ་ཨི། ནི་རཾ་སུ་ཨཾ་གེ་ཙ་ཌ་ཝི།
ཏ་ཧེཾ་ཛ་ས་ར་བ་པ་ཎི་ཨ་ཨི། མ་ལ་ཨ་ཛེ་ཀུན་དུ་རུ་བ་ཊ་ཨི། ཌནྜི་མ་ཏ་ཧི་ནན་བཛྫ་ཨ་ཨི། ཞེས་རྡོ་རྗེའི་གླུ་བླངས། ཕུན་སུམ་ཚོགས་པ་མངའ་བ་གསེར་གྱི་རི་བོ་འདྲ། ། འཇིག་རྟེན་གསུམ་གྱི་མགོན་པོ་དྲི་མ་གསུམ་སྤངས་པ། ། སངས་རྒྱས་པདྨ་རྒྱས་པ་འདབ་འདྲའི་སྤྱན་སྔ་བ། ། དེ་ནི་འཇིག་རྟེན་དགེ་བའི་བཀྲིས་དང་པོ་ཡིན། ། དེ་ཡིས་ཉེ་བར་བསྟེན་པའི་མཆོག་ནི་མི་གཡོ་བ། ། འཇིག་རྟེན་གསུམ་ན་གྲགས་ཤིང་ལྷ་དང་མིས་མཆོད་པ། །
ཆོས་ཀྱི་དམ་པ་སྐྱེ་དགུ་རྣམས་ལ་ཞི་བྱེད་པ། ། དེ་ནི་འཇིག་རྟེན་དགེ་བའི་བཀྲ་ཤིས་གཉིས་པ་ཡིན། ། དགེ་འདུན་དམ་པ་ཆོས་ལྡན་ཐོས་པའི་བཀྲ་ཤིས་ཕྱུག ། མི་དང་ལྷ་དང་ལྷ་མ་ཡིན་གྱི་མཆོད་པའི་གནས། ། ཚོགས་ཀྱི་མཆོག་རབ་ངོ་ཚ་ཤེས་དང་དཔལ་གྱི་གཞི། ། དེ་ནི་འཇིག་རྟེན་དགེ་བའི་བཀྲ་ཤིས་གསུམ་པ་ཡིན། ། ཞེས་བཀྲ་ཤིས་བརྗོད། རིགས་སུ་སྐྱེས་དང་དམ་ཚིག་ཅན། ། སྨྱོ་མེད་ཀྱེ་ཡི་རྡོ་རྗེ་སྟོན། ། བླ་མ་ལ་གུས་སྙིང་རྗེར་ལྡན། །
སྐྱེ་ཞིང་སྐྱེ་བར་འགྱུར་བར་ཤོག ། ལག་པས་རྡོ་རྗེ་དྲིལ་བུ་འཁྲོལ། ། ཟབ་མོའི་ཆོས་ནི་ཀློག་པ་དང་། ། བཙུན་མོའི་ཁུ་བ་མཉམ་ཟས་ཅན། ། སྐྱེ་ཞིང་སྐྱེ་བར་འགྱུར་བར་ཤོག ། སེམས་ཅན་ཐམས་ཅད་བདེ་གྱུར་ཅིག ། སེམས་ཅན་ཐམས་ཅད་སྐྱོན་མེད་པར། ། གང་གི་ལམ་གྱིས་གྲོལ་གྱུར་པ། ། དེ་ཡིས་སངས་རྒྱས་མྱུར་ཐོབ་ཤོག ། ཅེས་སྨོན་ལམ་བཏབ།
སྤྱོད་ལམ་ལ་འཇུག་པའི་ཚེ། རང་རྡོ་རྗེ་བདག་མེད་མར་གསལ་བའི་མིག་ཏུ་གཏི་མུག་རྡོ་རྗེ་མ་སོགས། སྐྱེ་མཆེད་སྐུ་གསུང་ཐུགས་བྱིན་གྱིས་བརླབས་པའི་མཐར། འགྲོ་བ་ཐམས་ཅད་རྡོ་རྗེ་བདག་མེད་མའི་ངོ་བོར་རྣམ་པར་དག་པ་ཡིན་ནོ། ། ཞེས་དང་། དགེ་བ་འདི་ཡིས་ནམ་མཁའི་མཐའ་ཀླས་པའི། ། སོགས་སྨོན་ལམ་དང་བཀྲ་ཤིས་རྒྱས་པར་བྱས་ལ། རང་གཙོ་མོའི་ང་རྒྱལ་གྱིས་སྤྱོད་ལམ་གྱི་རྣལ་འབྱོར་རྒྱས་པར་བྱེད་ན། མིག་ལ་གཏི་མུག་རྡོ་རྗེ་མར་བྱིན་གྱིས་བརླབས། ཡུལ་གཟུགས་ལ་སོགས་པར་གཽ་རིར་བྱིན་གྱིས་བརླབས།
མིག་གིས་གཟུགས་མཐོང་བའི་དུས་སུ་གཽ་རཱི་གཏི་མུག་རྡོ་རྗེ་ལ་མཆོད་པར་བྱེད་པ་མོས་པ་ལ་སོགས་པའི་ཚུལ་དུ་སྐྱེ་མཆེད་རྣམས་བྱིན་གྱིས་བརླབས་ལ་ལོངས་སྤྱོད། བསྡུས་པ་ལྟར་ན། བདག་རྗེ་བཙུན་མའི་ང་རྒྱལ་བརྟན་པོས་གཟུགས་མཐོང་བ་ཐམས་ཅད་ལྷ་མོའི་རྣམ་པ། སྒྲ་གྲག་པ་ཐམས་ཅད་སྔགས་ཀྱི་རྣམ་པར་གྲག་པར་བསམ་ལ་ལོངས་སྤྱད་པར་བྱའོ། ། ཁ་ཟས་ཀྱི་རྣལ་འབྱོར་ནི། ཁ་ཟས་ལག་པ་གཡོན་པའི་མཐེབ་སྲིན་གྱིས་རེག་ལ། ཨོཾ་ཨཱཿཧཱུྃ་ཞེས་པས་ཁ་ཟས་བདུད་རྩིར་བྱིན་གྱིས་བརླབས། སྙིང་ཁར་ལྷ་མོ་བཅོ་ལྔའི་དཀྱིལ་འཁོར་རམ། རྗེ་བཙུན་མ་དཔའ་མོ་ཅིག་པ་ཉིད་དམ། ཡི་གེ་ཨཾ་ཙམ་ཡང་ལྷ་ཐམས་ཅད་ཀྱི་ངོ་བོར་བསམ།
ལྟེ་བ་ནས་མགྲིན་པའི་བར་དུ་མེ་འབར་ནས་དབུས་ན་བཞུགས་པ་ལ། ཁ་ནི་ཐབ་ཁུང་། ལག་པ་གཉིས་གཟར་བུར་བསམ་ལ་ནང་གི་སྦྱིན་སྲེག་གི་མཆོད་པའི་ཚུལ་གྱིས་ཁ་ཟས་ལ་ལོངས་སྤྱད་པར་བྱའོ། ། གཏོར་མ་དང་མཆོད་པའི་རྣལ་འབྱོར་རྒྱས་པ་མདུན་བསྐྱེད་དང་འབྲེལ་བ་ནི་རྗེ་བཙུན་ཡབ་ཀྱི་ཕྱོགས་དང་འདྲ་ལ། གཏོར་མ་བསྡུས་པ་ནི་འདི་ཡིན་ཏེ། ཇི་ལྟར་འབྱོར་པའི་ཡོ་བྱད་མདུན་དུ་བཤམས་ལ། ཨོཾ་ཨ་མྲྀ་ཏ་ཀུཎྜ་ལི་ཧ་ན་ཧ་ན་ཧཱུྃ་ཕཊ྄། ཅེས་པས་བསངས་ལ། ཨོཾ་སྭ་བྷཱ་ཝ་ཤུདྡྷ་སརྦ་དྷརྨཱ་སྭཱ་བྷཱ་ཝ་ཤུདྷོ྅ཧྃ། ཞེས་བརྗོད་པས་སྟོང་པར་བསམ་ལ།
ཨོཾ་ཞེས་བརྗོད་པས་ཐོད་པའི་སྣོད་ཤིན་ཏུ་རྒྱ་ཆེ་བ་ཤ་ལྔ་བདུད་རྩི་ལྔས་གང་བ་དཔྲལ་བ་རང་ལ་བསྟན་པ་གཅིག་བསམ། ཨཱཿཞེས་བརྗོད་པས་ནང་གི་རྫས་རྣམས་ཞུ་བར་བསམ། ཧཱུྃ་ཞེས་བརྗོད་པས་ཡེ་ཤེས་ཀྱི་བདུད་རྩི་ཁ་དོག་དྲི་རོ་ནུས་པ་ཕུན་སུམ་ཚོགས་པས་གང་བར་བསམ། དེ་ནས་སྐད་ཅིག་ཙམ་གྱིས་འཇིག་རྟེན་དང་འཇིག་རྟེན་ལས་འདས་པའི་མགྲོན་མ་ལུས་པ་སྤྱན་དྲངས་ནས་ཕྱོགས་བཅུར་གང་བ་བཞུགས་པར་བསམ། ཞེས་དང་། ཐུགས་ཀའི་ཨྃ་ལས་འོད་འཕྲོས་ཏེ་དེ་རྣམས་ལ་ཕོག་པས་ཐམས་ཅད་ཀྱང་བདག་མེད་ལྷ་མོ་བཅོ་ལྔའི་དཀྱིལ་འཁོར་གྱི་ཕྱོགས་བཅུ་ཐམས་ཅད་གང་བར་གྱུར། ཅེས་བརྗོད། དེ་ནས་ལྷ་རྣམས་ཀྱི་ལྗགས་རྡོ་རྗེའི་སྦུ་གུས་གཏོར་མ་གསོལ་བར་བསམ་ཞིང་། ཨོཾ་ཨ་ཀ་རོ་མུ་ཁཾ་སརྦ་དྷརྨཱ་ཎཾ་ཨདྱ་ནུཏྤནྣ་ཏྭད་ཨོཾ་ཨཱཿཧཱུྃ་ཕཊ྄་སྭཱཧཱ། ཞེས་པ་ལན་གསུམ་མམ་བདུན་ནམ་ཉི་ཤུ་རྩ་གཅིག་གིས་མཉེས་པར་བསམ།
ཡང་ཐུགས་ཀའི་ཨྃ་ལས་འོད་འཕྲོས་མགྲོན་ལ་ཕོག་པས་མགྲོན་ཐམས་ཅད་ཐིག་ལེ་ཕྲ་མོ་ཞིག་ཏུ་གྱུར་ཏེ། དེ་ཡང་ཇེ་ཕྲ་ཇེ་ཕྲར་སྟོང་པ་ཉིད་དུ་གྱུར་ནས་མགྲོན་ཐམས་ཅད་ཀྱང་ཆོས་དབྱིངས་སུ་གཤེགས་པར་བསམས། བདག་གིས་བདག་མེད་མའི་བསམ་གཏན་ཅུང་ཟད་ཅིག་དྲན་པར་བྱས་ནས་རྡོ་རྗེའི་གླུ། བཀྲ་ཤིས་སྨོན་ལམ་བཏབ་ལ་གཏོར་མ་ས་གཙང་སར་བསྐྱལ་བར་བྱའོ། ། ཉལ་བའི་རྣལ་འབྱོར་ནི་ཐུན་གོང་མ་གསུམ་ལ་གཙོ་མོ་ལ་བསྡུས་པའི་ང་རྒྱལ་གྱིས་སྤྱོད་ལམ་བྱ་ཞིང་། སྲོད་ཐུན་ལ་ཁམས་གསུམ་ནས་འཁོར་གྱི་ལྷ་མོ་བསྡུ་བའི་བར་ན་གོང་དང་འདྲ་བ་ལ། གཙོ་མོ་ཐུགས་ཀའི་ཨྃ་ལ་བསྡུ་ཞིང་། ཨྃ་ཡང་ཐིག་ལེ་ལ་བསྡུ། ཐིག་ལེ་ཡང་ཇེ་ཕྲ་མི་དམིགས་པར་བྱས་ལ་བདག་མེད་མའི་བསམ་གཏན་གྱིས་གཉིད་ལོག་པར་བྱའོ། ། དེ་ནས་ནངས་པར་ཡང་ལྷ་མོ་བདག་མེད་མའི་ང་རྒྱལ་གྱིས་ལངས་ལ་ཐུན་ལ་འཇུག་པར་བྱའོ། །
འདིར་སྨྲས་པ། རྡོ་རྗེ་འཆང་དངོས་རྗེ་བཙུན་ས་སྐྱ་པའི། ། མྱུར་ལམ་ཟབ་མོ་ཀུན་གྱི་སྙིང་པོའི་བཅུད། ། ལྔ་ཕྲག་གསུམ་ལྡན་མཁའ་འགྲོའི་སྒྲུབ་ཐབས་འདི། ། ཚུལ་བཞིན་ཉམས་སུ་ལེན་ལ་ཀུན་མཁྱེན་ཉེ། ། འཁྲུལ་ཟད་གོང་མའི་གསུང་རབ་དང་འབྲེལ་ཞིང་། ། ཧ་ཅང་རྒྱས་དང་བསྡུས་པའི་སྐྱོན་དང་བྲལ། ། བརྗོད་བྱ་མཐའ་དག་རྗོད་བྱེད་ཉུང་ངུ་ཡིས། ། རྟོགས་པ་འདི་འདྲ་གང་གིས་ཤེས་དེ་མཁས། ། རྩོད་བྲལ་ཡོངས་འཛིན་མཆོག་གིས་རྗེས་བཟུང་ཞིང་། །
གསུང་རབ་དོན་ལ་དཔྱོད་པའི་བློ་མིག་གསལ། ། དེ་ཡང་འདི་ན་དཔྱོད་ལྡན་ཐམས་ཅད་ཀྱིས། ། ཚད་མར་འཛིན་པ་ཁོ་བོའི་རྣམ་ཐར་ཡིན། ། འདིར་འབད་དགེ་བས་བདག་དང་གདུལ་བྱ་རྣམས། ། དུས་འདིར་ཚེ་རིང་ནད་མེད་དམ་ཆོས་འཕེལ། ། ཕྱི་མ་དག་པའི་ཞིང་མཆོག་བདེ་བ་ཅན། ། གང་དེར་སྐྱེས་ནས་དོན་གཉིས་མཐར་ཕྱིན་ཤོག ། ཅེས་རྗེ་བཙུན་རྡོ་རྗེ་བདག་མེད་མ་ལྷ་མོ་བཅོ་ལྔའི་བདག་ཉིད་ཅན་གྱི་སྒྲུབ་ཐབས་མ་ནོར་དོན་གསལ་ཞེས་བྱ་བ་འདི་ནི། ཁམས་གསུམ་ཆོས་ཀྱི་རྒྱལ་པོ་འཇམ་པའི་དབྱངས་པུཎྱ་ཨིནྡྲི་དང་། རྒྱལ་སྲས་སྦས་པའི་རྣལ་འབྱོར་སེམས་དཔའ་ཆེན་པོ་སྔགས་འཆང་གྲགས་པ་བློ་གྲོས།
མཁས་བཙུན་བཟང་གསུམ་གྱི་མངའ་བདག་དུས་གསུམ་སྒྲིབ་མེད་དུ་གཟིགས་པའི་རྒྱལ་བ་མུས་པ་ཆེན་པོ་རྡོ་རྗེ་འཆང་སངས་རྒྱས་རྒྱལ་མཚན་རྣམས་ཀྱི་ཞབས་སེན་དབང་གི་རྒྱལ་པོ་སྤྱི་བོའི་རྒྱན་དུ་བཀོད་པའི་སྐལ་བ་བཟང་པོ་ཅན་ས་སྐྱ་པ་ཤཱཀྱའི་དགེ་བསྙེན་ཐེག་པ་མཆོག་གི་རྣལ་འབྱོར་པ་ངག་དབང་ཀུན་དགའ་བསོད་ནམས་གྲགས་པ་རྒྱལ་མཚན་དཔལ་བཟང་པོས་སྙོམས་ཆུང་དོན་གཉེར་ཅན་རྣམས་དཔེ་འབྲི་བཟུང་བདེ་བའི་ཕྱིར། རྗེ་བཙུན་རིན་པོ་ཆེས་མཛད་པའི་སྒྲུབ་ཐབས་དང་། དེའི་གསལ་བྱེད་ཀུན་མཁྱེན་ཆེན་པོས་མཛད་པའི་ཐོ་ཡིག་དང་། ངོར་ཆེན་དཀོན་མཆོག་ལྷུན་གྲུབ་ཀྱིས་མཛད་པའི་གསལ་བྱེད་སོགས་དང་། གཞན་ཡང་མངའ་རིས་ཚུལ་ཁྲིམས་འོད་ཟེར་གྱིས་མཛད་པའི་ལུས་དཀྱིལ་གྱི་ཡི་གེ་དང་། རྩོད་དུས་ཀྱི་ཐམས་ཅད་མཁྱེན་པ་རྡོ་རྗེ་འཆང་ཀུན་དགའ་བཟང་པོའི་དངོས་སློབ་དུ་མའི་གསུང་རྒྱུན་ཟིན་བྲིས་སུ་མཛད་པའི་ཡིག་ཆ་ངོ་མཚར་ཅན་དུ་མ་དང་། སྙིགས་དུས་ཀྱི་རྒྱལ་བ་གཉིས་པ་བསྟན་པའི་གསལ་བྱེད་དམ་པ་སྔགས་འཆང་ཆོས་ཀྱི་རྒྱལ་པོ་ཀུན་དགའ་རིན་ཆེན་གྱིས་མཛད་པའི་སྒྲུབ་དཀྱིལ་གྱི་དབང་ཆོག་སོགས་རྒྱས་ཤིང་ཞིབ་པར་བསྟན་པའི་གསུང་རབ་ངོ་མཚར་ཅན་གྱི་མཇུག་ཅུང་ཟད་མ་གསུང་རྩོམ་མ་རྫོགས་པའི་ཁ་སྐོང་འཇམ་པའི་དབྱངས་དབང་པོའི་མཚན་ཅན་གྱིས་མཛད་པའི་ཡིག་ཆ་སོགས་ཚད་ལྡན་གྱི་གསུང་རབ་དེ་དག་ལ་ཞིབ་ཏུ་དཔྱད་ཅིང་དགོངས་དོན་ཇི་ལྟ་བ་བཞིན་དུ་བཀོད་པ་འདི་ནི་རྒྱ་གར་ལུགས་ལ་དུརྨ་ཏི་ཞེས་པ་བློ་ངན་དང་། རྒྱ་ནག་ལུགས་ལ་ལྕགས་མོ་བྱ་ཡི་ལོ། བཻ་ཤ་ཁ་ཞེས་པ་ས་ག་སྦྲང་དུས་ཀྱི་དམར་ཆ་བཟང་པོ་གསུམ་པའི་ཚེས་ལ་ཡོན་ཏན་རིན་པོ་ཆེ་དུ་མའི་འབྱུང་གནས་དཔལ་ས་སྐྱའི་བཞི་ཐོག་བླ་བྲང་གི་མཁའ་སྤྱོད་དཔལ་གྱི་ཕོ་བྲང་དུ་སྦྱར་བ་འདིས་རང་གཞན་ལ་ཕན་པ་བསམ་གྱིས་མི་ཁྱབ་པ་འབྱུང་བར་གྱུར་ཅིག ངག་འདོན་བདེ་བ་ལ་དགའ་བ་རྣམས་དབང་འབྲིང་དུ་ལེན་པ་དང་སྦྱར་བའི་སྒྲུབ་ཐབས་ཤིག་ཁོ་བོས་ལོགས་ན་བྱས་ཡོད་པས་དེ་བཞིན་ཉམས་སུ་བླང་བར་བྱའོ། །
དེ་ལྟར་ཁོ་བོས་བྱས་པའི་སྒྲུབ་ཐབས་རྒྱས་བསྡུས་དང་། ལོགས་སུ་བྱས་པའི་དཀྱིལ་ཆོག་སོགས་འདི་རྣམས་ཀྱི་བསྒོམ་དོན་དང་བཤད་པ་རྣམས་ཕལ་ཆེར་ཀྱཻ་རྡོར་ཡབ་ཀྱི་སྐབས་དང་འདྲ་བར་གསུངས་ཤིང་།

ཅུང་ཟད་མི་འདྲ་བ་རྣམས་ཀྱང་རྗེ་བཙུན་གོང་མའི་གསུང་རབ་རྣམས་སུ་རྒྱས་ཤིང་གསལ་བར་བཞུགས་པས་དེ་དག་ལ་ཐོས་བསམ་མཐར་ཕྱིན་པ་བགྱིས་ཏེ། ལུགས་འདི་ལ་བཤད་བསྒྲུབ་གང་བྱེད་ཀྱང་མི་འཇིགས་པའི་སྤོབས་པ་ཐོབ་པ་ཞིག་གལ་ཆེ་སྟེ། རྗེ་རྡོ་རྗེ་འཆང་གི་སློབ་སྤྲིང་ལས། ཆོ་གའི་ཁྲིགས་དང་གཞུང་ཙམ་འདོན་པ་ལ། ། སྔགས་པར་རློམ་པའི་ལུགས་ངན་འདི་དོར་ལ། ། དཔྱད་པ་གསུམ་གྱིས་དག་པའི་རྒྱུད་སྡེ་རྣམས། ། ཡང་དག་རིག་པས་ཚུལ་བཞིན་སྒྲུབ་བར་བྱོས། ། ཞེས་གསུངས་ཤིང་། ཆོས་རྗེ་ཐམས་ཅད་མཁྱེན་པ་གློ་བོ་མཁན་ཆེན་པས་ཀྱང་ས་སྐྱ་པའི་སྔགས་འཆང་མཚན་ཉིད་པ་ཞིག་བྱེད་ན། བཤད་པ་རྒྱུད་སྡེ་མཐའ་དག་ལ་མཁས་པ། ཉམས་ལེན་མན་ངག་རྒྱ་མཚོ་ལ་དབང་འབྱོར་པ།
ལག་ལེན་ཆོ་གའི་ཆ་ལག་ཕྲ་མོ་བྲིས་ཐིག་དབྱངས་གསུམ་ཚུན་ཆད་ལ་བྱང་ཆུབ་པ་ཞིག་དགོས་པ་ཡིན་ནོ། ། ཞེས་དང་། མཁས་པའི་དབང་པོ་རྗེ་དཀོན་མཆོག་ལྷུན་གྲུབ་ཀྱི་གོང་མའི་དགོངས་རྒྱན་ལས་ཀྱང་། སྔོན་བྱོན་གོང་མའི་ཤུལ་ལམ་འདི་ཡིན་ཞེས། ། ལན་བརྒྱར་བཤད་ཀྱང་མུན་པའི་བློ་ཅན་འགའ། ། ལྟོ་ཆོས་ལག་ལེན་ཕྲ་མོ་མ་གཏོགས་པ། ། སྙིགས་མའི་དུས་འདིར་མཁོ་བ་མིན་ཞེས་གླེང་། ། ཞེས་གསུངས་ཤིང་། སྔགས་འཆང་ཆོས་ཀྱི་རྒྱལ་པོ་ཀུན་དགའ་རིན་ཆེན་གྱིས་ཀྱང་། ཆོས་ཀྱི་ཡོན་ཏན་དྲི་མས་མ་གོས་ཐ་སྙད་མགོ་སྐོར་ཟ་ཆོག་ཙམ་དང་།
ཞེས་སོགས་རྡོ་རྗེའི་གསུང་རྣམ་ལས་དེ་འདྲ་མང་དུ་འབྱུང་བས། རྗེ་བཙུན་གོང་མའི་གསུང་དེ་རྣམས་ཀྱི་དོན་ལ་བསམ་སྟེ་ཕྱོགས་འདི་ལ་མཁོ་བའི་ཀྱཻ་རྡོ་རྗེ་ཡབ་ཡུམ་གྱི་ཕྱི་དཀྱིལ་ནང་དཀྱིལ་གྱི་རྣམ་བཤད་མང་དུ་འབྱུང་བ་འདི་རྣམས་དང་། དབང་ཆུའི་བཤད་པ་ཆེན་མོ་རྣམས་དང་། རྒྱུད་གསུམ་གྱི་སྤྱི་ཊིཀ་བསྡུས་དོན་སོགས་དང་། ལྷག་པར་ལུགས་འདི་ལ་མེད་ཐབས་མེད་པ་ཀུན་ཏུ་དགོས་པའི་གཞུང་བདུན་གྱི་ནང་ཚན་བདག་མེད་བསྟོད་འགྲེལ་ལ་ཞིབ་ཏུ་བལྟ་བ་གལ་ཆེ་ཞིང་། མདོར་ན་ཆོག་ཁྲིགས་རྣམས་ཚིག་རྐང་དུ་མ་སོང་བ་ཞིག་གལ་ཆེ་བ་ལེགས་པས་རྗེས་འཇུག་གཟུར་གནས་རྣམས་ཀྱིས་དགོངས་པ་མཛད་འཚལ་ལོ།། །། ཀ་ལྱཱ་ན་ཝརྡྷནྟུ།། །། ༈ མཁན་ཆེན་ཨ་པད་རིན་པོ་ཆེའི་དགོངས་བཞེད་ལྟར་གུ་རུས་ཞབས་ཞུ་བགྱིས་པའོ།། PAGE * MERGEFORMAT 28 ཨ་མྱེས་ཞབས། རྗེ་བཙུན་རྡོ་རྗེ་བདག་མེད་མ་ལྷ་མོ་བཅོ་ལྔའི་སྒྲུབ་ཐབས་མ་ནོར་དོན་གསལ།
PAGE * MERGEFORMAT 27
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
