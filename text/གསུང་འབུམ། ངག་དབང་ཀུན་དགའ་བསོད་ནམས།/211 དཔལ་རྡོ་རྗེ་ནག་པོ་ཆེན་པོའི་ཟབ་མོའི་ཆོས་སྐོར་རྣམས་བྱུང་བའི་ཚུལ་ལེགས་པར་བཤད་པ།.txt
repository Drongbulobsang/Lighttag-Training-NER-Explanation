གསུང་འབུམ། ངག་དབང་ཀུན་དགའ་བསོད་ནམས།
པོད ༢༡༡
དཔལ་རྡོ་རྗེ་ནག་པོ་ཆེན་པོའི་ཟབ་མོའི་ཆོས་སྐོར་རྣམས་བྱུང་བའི་ཚུལ་ལེགས་པར་བཤད་པ།
༄༅། །དཔལ་རྡོ་རྗེ་ནག་པོ་ཆེན་པོའི་ཟབ་མོའི་ཆོས་སྐོར་རྣམས་བྱུང་བའི་ཚུལ་ལེགས་པར་བཤད་པ་བསྟན་སྲུང་ཆོས་ཀུན་གསལ་བའི་ཉིན་བྱེད་ཅེས་བྱ་བ་བཞུགས་སོ།། རྒྱ་གར་སྐད་དུ། ཤྲཱི་ཙཀྲེ་ཤྭ་ར་ན་ཡ་ཀ་ཝ་ར་སངྒུ་རུ་ཙ་བཛྲ་མཧཱ་ཀ་ལ་ས་པ་རི་ཝཱ་ར་ཡེ་མ་མ་ཨ་བི་ཡོ་ག་ཧྲི་ད་ཡཱ་པ་ཙ་ཡ་ཀྲིཏྲ་ཀརྨ་བིསྟ་ར་བྷ་ཝ་ཏུ། བོད་སྐད་དུ། དཔལ་འཁོར་ལོའི་དབང་ཕྱུག་འདྲེན་མཆོག་བླ་མ་དམ་པ་དང་རྡོ་རྗེ་ནག་པོ་ཆེན་པོ་འཁོར་དང་བཅས་པ་ལ་བདག་འབྲལ་མེད་སྙིང་གི་དཀྱིལ་ནས་གསོལ་བ་འདེབས་སོ་འཕྲིན་ལས་རྒྱས་པར་གྱུར་ཅིག རྒྱུད་རྒྱལ་སྟོན་མཛད་གར་དགུའི་ཉམས་ལྡན་ཧེ་རུ་ཀ ། དེ་དང་གཉིས་མེད་རིགས་ཀུན་བདག་པོ་བླ་མ་ཡི། ། བཀའ་ཉན་གཙོ་བོ་སྲིད་གསུམ་བཟའ་བྱེད་ནག་པོ་ཆེ། ། ལྕམ་དྲལ་བྲན་གཡོག་ཕོ་ཉར་བཅས་པས་བདག་སྐྱོངས་ཤིག ། བསྟན་སྲུང་གང་གི་ཟབ་མོའི་ཆོས་ཚུལ་རྣམས། །
འཕགས་པའི་ཡུལ་དུ་དར་ཞིང་རྒྱས་མཛད་པའི། ། གྲུབ་ཐོབ་ཡོངས་ཀྱི་རྒྱན་གྱུར་བྲམ་ཟེ་ཆེ། ། མཆོག་སྲེད་ལ་སོགས་སྐྱེས་མཆོག་རྣམས་ལ་འདུད། ། གཞན་ཡང་ལོ་ཆེན་བློ་གྲོས་གྲགས་པ་སོགས། ། གངས་ཅན་མུན་སེལ་སྐད་གཉིས་སྨྲ་རྣམས་དང་། ། ཡོངས་རྫོགས་བསྟན་དང་ཁྱད་པར་ཆོས་སྐྱོང་འདིའི། ། མངའ་བདག་གྱུར་པ་ས་སྐྱའི་བླ་ཆེན་རྒྱལ། ། དེ་སྲས་རྗེ་བཙུན་མཆེད་དང་ཆོས་རྗེ་པ། ། ཁུ་དབོན་དམ་པ་ཀུན་གྲགས་བདག་ཉིད་ཆེ། ། མཁས་བཙུན་ནམ་མཁའ་ལེགས་སོགས་བསྟན་སྲུང་རྣམས། །
བྲན་དུ་འཁོལ་བའི་སྐྱེས་ཆེན་མཆོག་རྣམས་བསྔགས། ། ཁྱད་པར་སྙིགས་དུས་དཔལ་ལྡན་ས་སྐྱ་པའི། ། བསྟན་དང་བསྟན་འཛིན་དགོན་གནས་ཆོས་གྲྭར་བཅས། ། ཉམས་གསོ་གསར་དུ་སྤེལ་བའི་མཛད་འཕྲིན་ཅན། ། སྔགས་འཆང་ཆོས་རྗེའི་རྣམ་ཐར་བསམ་བཞིན་དད། ། གང་གི་རིགས་དང་ཆོས་ལས་འཁྲུངས་པའི་སྲས། ། ནུས་མཐུའི་མངའ་བདག་བསོད་ནམས་དབང་པོ་དང་། ། ཡབ་རྗེས་སྦས་པའི་སངས་རྒྱས་བཀའ་དྲིན་ཅན། ། སྔགས་འཆང་གྲགས་པའི་མཚན་གྱིས་བདག་ལ་སྲུངས། ། ཕྱི་ནང་གསང་བའི་དྲེགས་པ་རྒྱུད་གསུམ་པོ། །
དབྱེར་མེད་རང་སེམས་བརྗོད་བྲལ་གཉུག་མའི་ངང་། ། ཟུང་འཇུག་གདོད་མའི་མགོན་པོ་མུས་པ་རྗེ། ། བརྟན་གཡོའི་བདག་པོ་གང་དེ་སྤྱི་བོས་མཆོད། ། གཞན་ཡང་ལུགས་འདིའི་ཆོས་ཀྱི་དྲིན་ནོས་པའི། ། ཉམས་རྟོགས་མངའ་བདག་དབང་ཕྱུག་རབ་བརྟན་དང་། ། དེང་སང་གངས་ལྗོངས་བསྟན་འཛིན་ཀུན་གྱི་རྒྱན། ། ངག་དབང་ཆོས་གྲགས་བདག་གི་གཙུག་ན་མཛེས། ། སྔོན་གྱི་སྐྱེས་ཆེན་ཚུལ་ཁྲིམས་འབར་དེ་ཉིད། ། སླར་ཡང་སྤྲུལ་པའི་སྐུར་བསྟན་སྤྱན་སྔ་རྗེ། ། ལ་སོགས་བླ་མ་རྣམས་ཀྱི་ཞབས་ཟུང་ལ། །
ཡན་ལག་མཆོག་གིས་གུས་པས་རབ་བཏུད་ནས། ། བསྟན་སྲུང་ཀུན་གྱི་གཙོ་བོ་ནག་པོ་ཆེའི། ། ཟབ་ལས་ཆེས་ཟབ་ཆོས་ཚུལ་རྒྱ་མཚོ་རྣམས། ། འཕགས་པའི་ཡུལ་དང་བོད་འདིར་བྱུང་བའི་ཚུལ། ། ལེགས་པར་བཤད་པའི་བསྟན་བཅོས་འཆད་ལ་སྤྲོ། ། སྙན་བརྒྱུད་ཟབ་མོ་ཡི་གེར་བྲི་བ་ལ། ། ཆོས་བདག་མཁའ་འགྲོས་གནང་བའི་སྐབས་ཕྱེ་ལ། ། བདག་ཅག་དཔོན་སློབ་རྣམས་ཀྱི་འདི་ཕྱིའི་དོན། ། འབད་མེད་ལྷུན་གྱིས་གྲུབ་པའི་དགེ་ལེགས་སྩོལ། ། ཅེས་མཆོད་པར་བརྗོད་ཅིང་བཤད་པར་དམ་བཅའ་བ་དང་།
འཕྲིན་ལས་འཆོལ་བའི་ཚིག་སྔོན་དུ་བཏང་ནས་འདིར་རྡོ་རྗེ་འཆང་ཆེན་པོའི་ཡེ་ཤེས་ཀྱི་རྣམ་འཕྲུལ་བསྟན་སྲུང་རྒྱ་མཚོའི་དེད་དཔོན། རིག་པ་འཛིན་པའི་དམ་ཚིག་གི་གཉེར་ཁ་བ། མ་ག་དྷ་རྡོ་རྗེ་གདན་གྱི་སྒོ་སྐྱོང་ཆེན་པོ། འཕགས་ཡུལ་གྱི་པཎ་གྲུབ་རྣམས་ཀྱིས་ཡུན་དུ་བསྟེན་ཞིང་ཆེས་ཆེར་བསྔགས་པ་བརྗོད་པ། བོད་ཡུལ་བསྟན་པའི་མངའ་བདག་རྗེ་བཙུན་ས་སྐྱ་པ་ཡབ་སྲས་རྣམས་ཀྱི་ཐུན་མོང་མ་ཡིན་པའི་བཀའ་སྲུང་དམ་པ་དཔལ་རྡོ་རྗེ་ནག་པོ་ཆེན་པོའི་ཟབ་མོའི་ཆོས་སྐོར་རྣམས་བྱུང་བའི་ཚུལ་ལེགས་པར་བཤད་པ་བསྟན་སྲུང་ཆོས་ཀུན་གསལ་བའི་ཉིན་བྱེད་ཅེས་བྱ་བ་འདི་འཆད་པ་ལ་དོན་གཉིས་ཏེ། ཡིད་ཆེས་ཤིང་ཁུངས་བཙུན་པར་བྱ་བའི་ཕྱིར་མན་ངག་གི་བྱུང་ཚུལ་བསྟན་པ། དེ་ལས་བྱུང་བའི་གདམས་པ་དངོས་བསྟན་པའོ། ། དང་པོ་ལ་ཆོས་སྐྱོང་གི་ཆོས་སྐོར་སྤྱིར་བསྟན་པ། བྱེ་བྲག་ཏུ་ནག་པོ་ཆེན་པོ་འདིའི་ཆོས་སྐོར་བྱུང་ཚུལ་ལོ། ། དང་པོ་ནི།
ཇི་ལྟར་ཡིད་བཞིན་གྱི་ནོར་བུ་རིན་པོ་ཆེ་དང་དཔག་བསམ་གྱི་ཤིང་ལ་བདག་འཛིན་བསམ་པ་མེད་ཀྱང་། གསོལ་བ་བཏབ་ན་འདོད་དགུ་ཐམས་ཅད་ལྷུན་གྲུབ་ཏུ་འབྱུང་བ་ལྟར། ཟུང་འཇུག་སྐུ་བཞིའི་བདག་ཉིད་ཁྱབ་བདག་རྡོ་རྗེ་འཆང་ཆེན་པོ་དེ་ཉིད་ཆོས་སྐུ་དེ་བཞིན་ཉིད་ཀྱི་ངང་ལས་མ་གཡོས་བཞིན་དུ་གཟུགས་སྐུ་ཉིད་ཀྱི་རྣམ་འཕྲུལ་གྲངས་ལས་འདས་པས། གདུལ་བྱ་ནམ་མཁའི་མཐའ་ཀླས་པའི་ཁམས་དང་བསམ་པ་དང་བག་ལ་ཉལ་གྱི་རིམ་པ་བསམ་གྱིས་མི་ཁྱབ་པ་དང་མཐུན་པར་ཆོས་ཀྱི་རྣམ་གྲངས་དཔག་མེད་ཅིག་གསུངས་པ་ཐམས་ཅད་ཀྱི་དོན་གྱི་བཅུད་ཕྱུང་བ། ཟུང་འཇུག་རྡོ་རྗེ་འཛིན་པའི་གོ་འཕང་སྒྲུབ་པའི་སྒོ་གཅིག་པུ་ནི་བླ་མེད་རྡོ་རྗེ་ཐེག་པ་ཡིན་ཏེ། དཔལ་ཁ་སྦྱོར་ལས། ཆོས་ཀྱི་ཕུང་པོ་བརྒྱད་ཁྲི་དང་། ། བཞི་སྟོང་གི་ནི་ཆོ་ག་ཡིས། ། ལུས་ཀྱི་དེ་ཉིད་མི་ཤེས་པས། ། དེ་དག་ཐམས་ཅད་འབྲས་མེད་འགྱུར། །
ཞེས་དང་། བྱེ་བྲག་ཏུ་རྩ་བའི་རྒྱུད་ལས། གཞན་པའི་སེམས་ཀྱི་སྐད་ཅིག་ཀྱང་། ། དངོས་གྲུབ་འདོད་པས་མི་གནས་སོ། ། ཞེས་གསུངས་པའི་ཕྱིར། དེ་ལྟ་བུའི་ལམ་ཟབ་མོ་སྒྲུབ་པ་དང་། ཕན་བདེའི་འབྱུང་གནས་བསྟན་པ་རིན་པོ་ཆེ་ཡུན་རིང་དུ་གནས་པ་ལ་ཕྱི་རོལ་བདུད་ལ་སོགས་པས་ཐབས་སྣ་ཚོགས་ཀྱི་སྒོ་ནས་བར་ཆད་བྱེད་པ་ཡིན་ཏེ། མདོ་ལས། རིན་ཆེན་ཆོས་ཀྱང་དཀོན་ལ་རྟག་ཏུ་འཚེ་བ་མང་། ། ཞེས་གསུངས་པས།
དེའི་བར་ཆད་བསྲུང་བ་དང་། བསྟན་པ་ཡུན་རིང་དུ་གནས་པའི་ཕྱིར། ཆོས་སྐྱོང་སྲུང་མའི་ཆོས་སྐོར་རྣམས་གསུངས་པ་ཡིན་ཏེ། མགོན་པོ་ཁྲོས་པའི་རྒྱུད་ལས། གང་དུ་རྡོ་རྗེ་ཐེག་པ་ཡི། ། གསང་བ་འདུས་པའི་ཡང་དག་ལས། ། སངས་རྒྱས་བསྟན་པ་སྲུང་བྱེད་པ། ། སྙིང་པོ་འབྲས་བུ་ལམ་བྱེད་པའི། ། འདྲེན་པ་ཡེ་ཤེས་བསྟན་པ་བསྲུང་། ། འདི་ཉིད་གསང་བའི་བསྒྲུབ་པ་གང་། །
ཞེས་དང་། དེའི་ལན་དུ། ཤེས་རབ་སྙིང་རྗེ་ཟུང་འཇུག་པའི། ། ཏིང་འཛིན་གང་དུ་བསྒོམ་གྱུར་པ། ། བླ་མེད་དཀོན་མཆོག་བསྟན་པ་ལ། ། རྒོལ་བ་ངན་པ་བཟློག་པར་མཛད། ། ཐུབ་པ་མཆོག་གི་བསྟན་པ་ལ། ། འཛིན་དང་སྐྱོང་དང་སྲུང་བ་གསུམ། ། ལྔ་བརྒྱ་དུས་ཀྱི་སྙིགས་མ་ལ། ། བདག་ཏུ་གཉེར་ཞིང་སྲུངས་ཞིང་བརྩོན། །
ཞེས་དང་། དུས་གསུམ་སངས་རྒྱས་ཐམས་ཅད་ཀྱི། ། བསྟན་པ་སྲུང་ཞིང་བཀའ་ལ་གནས། ། དམ་ཚིག་འཛིན་པའི་ཞིང་སྐྱོང་པ། ། མགོན་པོ་ས་བཅུའི་དབང་ཕྱུག་གཙོ། ། དཔལ་ལྡན་རིག་འཛིན་ཐམས་ཅད་ལ། ། མཆོག་ཏུ་གྱུར་པའི་ལས་སྒྲུབ་པ། ། དཔལ་ལྡན་ནག་པོ་ཆེན་པོ་ནི། ། འདིས་ནི་ལྷ་མིན་མ་ལུས་པའི། ། གཡུལ་ལས་རྒྱལ་བར་བྱེད་པ་ཡིན། །
ཞེས་དང་། བཅོམ་ལྡན་ཚེ་ལོ་བརྒྱ་བའི་དུས། ། དེ་ཉིད་བསྟན་པའི་སྙིགས་མ་ཡི། ། ལྔ་བརྒྱ་པ་ཡི་དུས་ཀྱི་མཐར། ། ཤིན་ཏུ་གདུག་ཅིང་རྩུབ་པ་དང་། ། མི་བསྲུན་པ་ཡི་དུས་ཀྱི་ཚེ། ། དེ་ཚེ་མགོན་པོའི་བསྟན་པ་འབྱུང་། ། ཞེས་སོགས་རྒྱས་པར་གསུངས་སོ། ། དེ་ལྟར་སྲུང་མ་ལའང་འཇིག་རྟེན་དང་འཇིག་རྟེན་ལས་འདས་པ་གཉིས་ལས། འཇིག་རྟེན་པའི་སྲུང་མས་ནི།
ཚེ་འདིར་དངོས་གྲུབ་ཕྲ་མོ་ཙམ་སྒྲུབ་པར་ནུས་ཀྱང་སྐྱེ་བ་ཕྱི་མ་ལོག་པའི་ལམ་ལ་སྦྱོར་བ་དང་། མི་དགའ་བ་ཅུང་ཟད་ཙམ་ལ་བརྟེན་ནས་ལུས་སྲོག་ལ་རྒོལ་བ་སོགས་ཉེས་དམིགས་ཆེ་ཞིང་། གནས་སྐབས་དང་མཐར་ཐུག་གི་དོན་མཐའ་དག་སྦྱིན་པའི་ནུས་པ་ཁོ་རང་རྣམས་ལའང་མེད་པས། བསྟེན་ཀྱང་དགོས་པ་ཆུང་བ་ཡིན་ཏེ། བོད་ཀྱི་མཁས་པ་དག་གིས། རང་ཡང་འཁོར་བའི་བཙོན་རར་བཅིངས་པ་ཡི། ། འཇིག་རྟེན་ལྷ་ཡིས་སུ་ཞིག་སྐྱོབ་པར་ནུས། ། ཞེས་གསུངས། དེས་ན་འཇིག་རྟེན་ལས་འདས་པའི་སྲུང་མ་ཞིག་ཅིས་ཀྱང་བསྟེན་དགོས། དེ་ལའང་ཡང་དག་པར་རྫོགས་པའི་སངས་རྒྱས་རྡོ་རྗེ་འཆང་ཆེན་པོ་ཉིད་ཀྱིས་རྒྱུད་སྡེ་རྣམས་ནས་ཆོས་སྐྱོང་རྣམ་གྲངས་བསམ་གྱིས་མི་ཁྱབ་པ་ཞིག་གསུངས་པ་ཐམས་ཅད་མདོར་བསྡུས་ཏེ་རྣམ་གྲངས་ཀྱི་ཚུལ་དུ་སྨོས་ན།
དྲང་ངེས་ཀྱི་སྒོ་ནས་དབྱེ་བ། རྒྱུད་ཀྱི་སྒོ་ནས་དབྱེ་བ། ཕྱི་ནང་གི་སྒོ་ནས་དབྱེ་བ། གོ་འཕང་གི་སྒོ་ནས་དབྱེ་བ། རིགས་ཀྱི་སྒོ་ནས་དབྱེ་བ་དང་ལྔར་འདུས། དང་པོ་ལ། ངེས་དོན་གྱི་མགོན་པོ། དྲང་དོན་གྱི་མགོན་པོ་དང་གཉིས། དང་པོ་ནི། ཤྲཱི་ནི་གཉིས་མེད་ཡེ་ཤེས་ཏེ། །
ཞེས་གསུངས་པ་ལྟར། སེམས་ཉིད་ལྷན་ཅིག་སྐྱེས་པའི་ཡེ་ཤེས་སྤྲོས་པའི་མཐའ་ཐམས་ཅད་དང་བྲལ་བ་འདི་ཉིད་དོ། ། དེའང་གང་གཉིས་སུ་མེད་ན་སྟོང་པ་དང་སྙིང་རྗེ་ཟུང་དུ་འཇུག་པས་ན་གཉིས་མེད་དོ། ། དེ་སྐད་དུའང་མངོན་པར་འབྱུང་བའི་རྒྱུད་ཀྱི་ལེའུ་དང་པོ་ལས། མ་ཞེས་པ་ནི་སེམས་པའི་སྙིང་རྗེ་དང་། ཧཱ་ཞེས་པ་ཤེས་རབ་དང་སྦྱོར་བ་སྟེ། ཤེས་རབ་ཉིད་དོ། ། ཀཱ་ལ་ནི་གཉིས་ཚོགས་པ་ལས་འདུས་ཏེ། ཐབས་དང་ཤེས་རབ་ཀྱི་སྙིང་རྗེ་ཆེན་པོ་ལ་སྦྱར་བའོ། ། ཞེས་གསུངས།
འདི་ཉིད་ལ་མཚོན་བྱ་དོན་གྱི་ཆོས་སྐྱོང་ངམ། གནས་ལུགས་བདེ་ཆེན་གྱི་ཆོས་སྐྱོང་ཞེས་ཀྱང་གྲགས། གཉིས་པ་ནི། གདུལ་བྱ་རྣམས་ལ་སྣང་བར་གྱུར་པའི་གཟུགས་ཀྱི་སྐུ་ཆོས་ཉིད་མི་འགྱུར་བ་མཚོན་པས་སྐུ་མདོག་ནག་པོ། ཆོས་ཐམས་ཅད་སྟོང་ཉིད་དུ་རོ་གཅིག་པས་ཞལ་གཅིག་པ། བདེན་གཉིས་ཐུགས་སུ་ཆུད་པས་ཕྱག་གཉིས་པ་ལ་སོགས་པར་ཤར་བ་རྣམས་སོ། ། འདི་ལ་ནི་ཀུན་རྫོབ་གཟུགས་ཀྱི་མགོན་པོ་ཞེས་ཀྱང་བྱ། མཚོན་བྱེད་བརྡའི་ཆོས་སྐྱོང་ཞེས་ཀྱང་བྱ་སྟེ། མགོན་པོ་ཁྲོས་པའི་རྒྱུད་ལས། ནམ་མཁའི་ཁམས་ཀྱི་མཐས་གཏུགས་པ། །
སྨོན་ལམ་རྣམ་པར་སྦྱོང་བྱེད་ཅིང་། ། སྙིང་རྗེའི་དོན་བརྩོན་སེམས་ཀྱིས་ནི། ། དཔའ་བོས་སྲིད་པ་སྦྱོང་བར་མཛད། ། སྣ་ཚོགས་གཟུགས་ཅན་ནོར་བུ་བཞིན། ། ཞེས་གསུངས་སོ། ། གཉིས་པ་རྒྱུད་ཀྱི་སྒོ་ནས་དབྱེ་བ་ལ་གསུམ་སྟེ། དྲེགས་པ་ཕོ་རྒྱུད། མོ་རྒྱུད། གཉིས་མེད་ཀྱི་རྒྱུད་དོ། ། དང་པོ་ནི།
མགོན་པོས་གཙོ་བྱས་ནག་པོ་སྟོང་ལ་སོགས་པ་རྣམས་སོ། ། གཉིས་པ་ནི་ལྷ་མོས་གཙོ་བྱས་པའི་མ་མོ་བྱེ་བ་རྣམས་སོ། ། གསུམ་པ་ནི། བླ་མ་ཧེ་རུ་ཀ་འཁོར་ཁྲག་འཐུང་ཤ་ཟ་བྱེ་བ་འབུམ་སྡེ་རྣམས་སོ། ། དེ་དག་ལ་རྒྱུད་ཅེས་བྱ་སྟེ། གང་ལས་འཕྲོས་པའི་གཞི་གསལ་སྟོང་ཟུང་འཇུག་སེམས་ཅན་ནས་རྡོ་རྗེ་འཛིན་པའི་བར་རྒྱུན་མ་ཆད་པར་གནས་པའི་ཕྱིར་ཏེ། འདུས་པ་ཕྱི་མ་ལས། རྒྱུད་ནི་རྒྱུན་ཆགས་ཞེས་བྱའོ། ། ཞེས་གསུངས། གསུམ་པ་ཕྱི་ནང་གི་སྒོ་ནས་དབྱེ་བ་ལ་གསུམ་སྟེ།
ཕྱིའི་མགོན་པོ། ནང་གི་མགོན་པོ། གསང་བའི་མགོན་པོ། དེ་སྐད་དུའང་མགོན་པོ་ཁྲོས་པ་ལས། ཕྱི་ནང་གསང་བའི་མགོན་པོ་ཆེ། ། བདེ་བ་ཆེན་པོས་རོལ་པ་ཡི། ། ཡེ་ཤེས་གསང་བ་བསམ་མི་ཁྱབ། ། ཚེ་འདི་ཉིད་དུ་འགྲུབ་འགྱུར་ཞེས། ། བཅོམ་ལྡན་རྡོ་རྗེ་ཅན་གྱིས་གསུངས། ། ཞེས་སོགས་གསུངས་པའི་དང་པོ་ནི་ཕྱི་རོལ་གྱི་འཛམ་བུ་གླིང་གི་དུར་ཁྲོད་བརྒྱད་དང་ཡུལ་ཉི་ཤུ་རྩ་བཞི་ལ་སོགས་པ་ན་བཞུགས་པའི་ཆོས་སྐྱོང་གཙོ་འཁོར་གྱི་རྣམ་པར་སྣང་བ་རྣམས་ཡིན་ཏེ།
ཁྲོས་པའི་རྒྱུད་ལས། དུར་ཁྲོད་གནས་པའི་མགོན་པོ་དང་། ། ཉི་ཤུ་རྩ་བཞིའི་ཞིང་སྐྱོང་བཅས། ། ཕྱི་རོལ་ཡུལ་དུ་རྒྱུ་བ་རྣམས། ། དེ་དག་རིམ་པས་བཤད་པར་བྱ། ། ཞེས་དང་། ཡུལ་ནི་ཉི་ཤུ་རྩ་བཞི་ཡི། ། དྲག་པོའི་ཞིང་སྐྱོང་ཉི་ཤུ་ཡི། ། སྐུ་གསུང་ཐུགས་ཀྱི་འཁོར་ལོ་ཡི། ། ས་གསུམ་རྣམ་པར་ཁྱབ་ནས་གནས། །
ཞེས་གསུངས་སོ། ། གཉིས་པ་ནི། རྡོ་རྗེའི་ལུས་ཀྱི་རྩ་གསུམ་འཁོར་ལོ་ལྔ། དེ་དག་གི་ནང་ན་གནས་པའི་ཁམས་དྭངས་མ་རླུང་དང་བཅས་པ་རྣམས་ཡིན་ཏེ། མགོན་པོ་མངོན་བྱུང་གི་ལེའུ་སོ་གཅིག་པ་ལས། ཨ་ཝ་དྷུ་ཏི་དང་། ལ་ལ་ན་དང་། ར་ས་ན་རྣམས་འདུས་པ་ལས་མགོན་པོའོ། ། ལ་ལ་ན་ཤེས་རབ་ཀྱི་རང་བཞིན་དུ་ཤེས་པའོ། ། ར་ས་ན་ཁམས་བདེ་བའི་རང་བཞིན་དུ་ཤེས་པའོ། །
ཨ་ཝ་དྷཱུ་ཏི་ནི་བདེ་བ་ཆེན་པོའི་རང་བཞིན་ཅན་མ་ཞེས་པ་སྟེ། ཁམས་དཀར་པོ་བསྐྱེད་པ་དང་། ཁམས་གསུམ་པ་བསྐྱེད་པའོ། ། ཞེས་གསུངས། དེ་དག་ལ་གནད་དུ་བསྣུན་ཚུལ་ཡང་། ལེའུ་ཞེ་བཞི་པར། སྟེང་འོག་གི་རླུང་ཡང་དག་པར་བསྣན་ཏེ། ལྟེ་བའི་དབུས་སུ་བསྒོམས་ན་ཟླ་བ་དྲུག་གིས་ངེས་པར་འགྲུབ་པར་འགྱུར་རོ། ། ཞེས་དང་། དགང་བ་དང་།
དབྱུང་བ་དང་། བུམ་པ་ཅན་རིམ་པ་ཇི་ལྟ་བ་དྲན་པར་བྱས་ནས། ཟླ་བ་ཕྱེད་ཀྱིས་མཁའ་སྤྱོད་འགྲུབ་པར་འགྱུར་རོ། ། ཞེས་དང་། ལེའུ་ཞེ་བརྒྱད་པ་ལས། ཤེས་བྱ་ཐམས་ཅད་ལྟེ་བའི་རྩ་འཁོར་དུ་མནན་ན་འགྲོ་བ་རྣམས་ཀྱིས་བདེ་བ་ཐེ་ཚོམ་མེད་པར་ཐོབ་པ་ནི། ཡུལ་རྣམས་ཡེ་ཤེས་ཀྱི་མེས་བསྲེགས་པས་སྒྱུ་མར་སྣང་བའོ། ། ཞེས་གསུངས། ཁྲོས་རྒྱུད་ལས། དཀྱིལ་འཁོར་ལྷ་ལུས་ཉིད་ཡིན་ནོ། །
གཞན་དུ་ལྷ་དང་དཀྱིལ་འཁོར་ནི། ། བཙལ་བས་རྙེད་པར་མི་འགྱུར་ཞེས། ། འདྲེན་པ་དཔའ་བོས་རྟག་ཏུ་གསུངས། ། ཞེས་དང་། རྟག་ཏུ་སྒྲུབ་པ་པོ་རྣམས་ཀྱི། ། ལུས་ལ་ཡང་དག་གནས་ནས་ནི། ། དངོས་གྲུབ་སྟེར་བྱེད་སྟོབས་མཆོག་བྱེད། ། ཅེས་གསུངས་སོ། ། གསུམ་པ་ནི། རང་སེམས་ལྷན་ཅིག་སྐྱེས་པའི་ཡེ་ཤེས་སྐྱེ་འགག་གནས་གསུམ་དང་བྲལ་བ་གསལ་སྟོང་ཟུང་དུ་འཇུག་པའི་བདག་ཉིད་ཅན་འདི་ཉིད་དོ། །
དེ་སྐད་དུ་ཡང་ཁྲོས་རྒྱུད་ལས། སྐུ་གསུང་ཐུགས་ཀྱི་གསང་བ་ལས། ། དྲག་པོ་ཀུན་གྱི་སྲོག་གྱུར་པ། ། ཞེས་དང་། དྭངས་སྙིགས་ལས་ནི་རྒྱུ་འབྲས་ཀྱི། ། གནས་པ་ཁྱད་པར་རྟེན་འབྲེལ་གྱི། ། འཁྲུལ་དང་འཁྲུལ་པ་མ་ཡིན་པ། ། ཁམས་གསུམ་ཀུན་ལ་དབང་བྱེད་པ། ། ཞེས་གསུངས་སོ། ། བཞི་པ་གོ་འཕང་གི་སྒོ་ནས་དབྱེ་བ་ལ་གསུམ་སྟེ།
ཡེ་ཤེས་ཀྱི་མགོན་པོ། ཆོས་སྐྱོང་གི་མགོན་པོ། འཇིག་རྟེན་གྱི་མགོན་པོའོ། ། དང་པོ་ནི། ཆོས་སྐུ་སྐྱེ་བ་མེད་པ་ལ་སྐྱེ་བའི་ཆོ་འཕྲུལ་དུ་སྣང་བ་མགོན་པོ་རིགས་ལྔ་ལ་སོགས་པ་རྣམས་སོ། ། གཉིས་པ་ནི། མཐོང་ལམ་ནས་ས་ཕྱེད་དང་བཅུ་གསུམ་གྱི་བར་ཅི་རིགས་སུ་གནས་པའི་ཚུལ་འཛིན་པ་འདོད་ཁམས་དབང་ཕྱུག་ལ་སོགས་པ་རྣམས་སོ། ། གསུམ་པ་ནི། ལྷ་ཆེན་བརྒྱད། ཕྱོགས་སྐྱོང་བཅུ་ལ་སོགས་པ་འཇིག་རྟེན་པའི་ཚུལ་ཅན་རྣམས་སོ། །
དེ་དག་ཀྱང་ཁྲོས་རྒྱུད་ལས། འཇིག་རྟེན་ཆོས་དང་ཡེ་ཤེས་ཀྱི། ། མགོན་པོའི་ཁྱད་པར་མངོན་དུ་འབྱུང་། ། ཞེས་པས་བསྟན་ནོ། ། འདི་ལ་བདག་གི་བླ་མ་མཁན་ཆེན་ཐམས་ཅད་མཁྱེན་པ་ངག་དབང་ཆོས་གྲགས་ཀྱི་གསུང་ལས། དེ་ཡང་ཡེ་ཤེས་ཀྱི་མགོན་པོ་ནི་རྒྱལ་བ་རིགས་ལྔ་ལ་སོགས་པ་ལོངས་སྤྲུལ་གྱི་ཆ་བྱད་ཅན་གྱི་སངས་རྒྱས་རྣམས་སོ། ། ཆོས་སྐྱོང་གི་མགོན་པོ་ནི། ས་ལ་གནས་པའི་བྱང་སེམས་མཐའ་དག་དང་། ཁྱད་པར་དུ་ནི་གུར་མགོན་ལྕམ་དྲལ་ལ་སོགས་པ་འདས་པའི་ཚུལ་བཟུང་བའི་ཆོས་སྐྱོང་རྣམས་སོ། ། འཇིག་རྟེན་པའི་མགོན་པོ་ནི་དོན་ལ་འདས་པ་ཡིན་ཀྱང་རྣམ་པ་འཇིག་རྟེན་པའི་ཚུལ་བཟུང་བའི་པུ་ཏྲ་མིང་སྲིང་ལ་སོགས་པ་ནས་བཟུང་སྟེ།
དཀར་ཕྱོགས་ལ་དགའ་བའི་ཡི་དྭགས་མཐུ་བོ་ཆེའི་བར་ཡན་ཆད་དོ། ། འོ་ན་མགོན་པོ་འདི་ཉིད་བཅུ་གསུམ་རྡོ་རྗེ་འཛིན་པའི་ས་ལ་བཞུགས་པ་ཡིན་པས་ཡེ་ཤེས་ཀྱི་མགོན་པོ་ཉིད་ཡིན་ནོ་སྙམ་ན། དོན་ལ་དེ་ལྟར་ཡིན་མོད། འོན་ཀྱང་ཡེ་ཤེས་ཀྱི་མགོན་པོ་སྟོན་པ་སངས་རྒྱས་རྣམས་ཀྱི་བཀའ་ཉན་ཞིང་བསྟན་པ་བསྲུང་བའི་ཚུལ་བཟུང་བས་ན་ཆོས་སྐྱོང་མགོན་པོར་བཞག་གོ ། གནད་འདི་གོ་དགོས་སོ། ། ལས་མགོན་རྣམས་ལ་ལྟོས་ཏེ་ཡེ་ཤེས་ཀྱི་མགོན་པོ་ཞེས་པའི་ཐ་སྙད་དུ་ཐོབ་པས། དེའི་དབང་དུ་མཛད་ནས་ཡིག་ཆ་འགའ་ཞིག་ལས་མགོན་པོ་འདི་ལ་ཡེ་ཤེས་ཀྱི་མགོན་པོ་ཞེས་བཤད་པ་ཡང་ཡོད་དོ། ། རྣམ་དབྱེ་ཕྱེད་པར་གྱིས་ཤིག པུ་ཏྲ་སོགས་ཀྱི་ལས་མགོན་རྣམས་ལ་འཇིག་རྟེན་པའི་མགོན་པོར་བཤད་པ་ནི་སྒྲུབ་ཐབས་གསང་བ་ཡིད་བཞིན་ནོར་བུ་སོགས་ན་ཡོད་པ་ཡིན་ཏེ། དེ་ཉིད་ལས་འཇིག་རྟེན་པ་རྣམས་མོས་ཕོ་བསྐུལ་བ་ཡིན་པས།
ཐོག་མར་མོའི་བོད་པ། ཨོཾ་རོ་རུ་སོགས་བཟླ་བར་བཤད་པ་དེས་རྟོགས་ནུས་པ་ཡིན་ནོ། ། ཞེས་གསུངས་སོ། ། ལྔ་པ་རིགས་ཀྱི་སྒོ་ནས་དབྱེ་ན་ལྔ་སྟེ། སྐུའི་མགོན་པོ། གསུང་གི་མགོན་པོ། ཐུགས་ཀྱི་མགོན་པོ། ཡོན་ཏན་གྱི་མགོན་པོ། འཕྲིན་ལས་ཀྱི་མགོན་པོའོ། ། དེ་སྐད་དུ་ཡང་མགོན་པོ་ཁྲོས་པ་ལས།
གདོད་ནས་གྲུབ་པའི་དུར་ཁྲོད་གནས། ། མཁའ་འགྲོའི་དབང་ཕྱུག་མགོན་པོ་ཆེ། ། སྐུ་གསུང་ཐུགས་དང་འཕྲིན་ལས་དང་། ། ཡེ་ཤེས་ཡོན་ཏན་རིགས་ཀྱི་ལྷ། ། ཞེས་གསུངས། དེ་ཡང་དང་པོ་ནི། བདེ་མཆོག་ཁྲོས་པ་མགོན་པོ་ཕྱག་བཞི་པ་སྟེ། འདི་ནི་མགོན་པོ་མངོན་པར་འབྱུང་བ་དང་། མགོན་པོ་ཁྲོས་པ་དང་། ཁྲག་མཚོ་ཁོལ་མའི་རྒྱུད་སོགས་བོད་དུ་འགྱུར་བའི་བཅུ་གཉིས་ཙམ་ནས་བསྟན་ཅིང་།
ཀླུ་སྒྲུབ་ཡབ་སྲས། པདྨ་བཛྲ། སློབ་དཔོན་རྡོ་རྗེ་དྲིལ་བུ་པ་སོགས་ལས་བརྒྱུད་དེ། བླ་མ་ཙ་མི་དང་། དཔལ་ཆེན་སྒ་ལོ་ལ་སོགས་པས་གངས་ཅན་གྱི་ལྗོངས་སུ་སྤྱན་དྲངས་ཏེ་དར་ཞིང་རྒྱས་པར་མཛད་དོ། ། གཉིས་པ་ནི། སྤྱན་རས་གཟིགས་ཁྲོས་པ་མྱུར་མཛད་ཡེ་ཤེས་ཀྱི་མགོན་པོ་ཕྱག་དྲུག་པ་སྟེ། འདི་ནི་མངོན་བྱུང་དང་། ཁྲོས་རྒྱུད་ལེའུ་བརྒྱད་པ་རྣམས་ལས་བསྟན་ཅིང་། གྲུབ་ཆེན་ས་ར་ཧ་དང་།
ཤ་ཝ་རི་བ། རྭ་ཧུ་ལ། གུཔྟ་བཛྲ། མངའ་བདག་མཻ་ཏྲི་པ་རྣམས་ལས་བརྒྱུད་དེ། བླ་མ་ཤངས་པ་དྷུ་གུ་པ་ཞེས་གྲགས་པ་མཁས་གྲུབ་ཆེན་པོ་ཁྱུང་པོ་རྣལ་འབྱོར་གྱིས་བོད་ཡུལ་དུ་རྒྱས་པར་མཛད་དོ། ། གསུམ་པ་ནི། རྣམ་སྣང་ཆེན་པོའི་ཐུགས་ཀྱི་སྤྲུལ་པ་རྡོ་རྗེ་ནག་པོ་ཆེན་པོ་གུར་གྱི་མགོན་པོ་སྟེ། འདི་ནི་འོག་ཏུ་རྒྱས་པར་འཆད་དོ། ། བཞི་པ་ནི། གཙུག་ཏོར་གདུགས་དཀར་གྱི་གཟུངས་དང་།
མཚོན་བྱ་མངོན་རོལ་སོགས་ནས་བསྟན་པའི་ལེགས་ལྡན་དང་། བེང་ལ་སོགས་པ་སྟེ། པདྨ་འབྱུང་གནས་དང་། དྷི་པཾ་ཀ་ར་དང་། པདྨ་ལྕགས་ཀྱུ་སོགས་ནས་བརྒྱུད་པའོ། ། ལྔ་པ་ནི། ནག་པོ་གཅེར་བུའི་རྒྱུད་དང་། གསང་བ་ཐུགས་ཀྱི་དཔེ་ནག་པོ་སོགས་ནས་གསུངས་པའི་ཏྲག་ཤད་དང་། སྟག་ཞོན་ཏེ། སློབ་དཔོན་པདྨ།
ཤིནྟཾ་གརྦྷ། བ་ལིང་ཏ་ཨ་ཙརྻ་སོགས་ལས་བརྒྱུད་པའོ། ། དེ་ལྟར་ཆོས་སྐྱོང་དེ་དག་གི་བསྒྲུབ་ཚུལ་གྱི་དོན་བསྡུས་ན་གསུམ་སྟེ། མ་ལྟར་དུ་བསྒྲུབ་པ་བཀྲ་ཤིས། སྲིང་ལྟར་དུ་སྒྲུབ་པ་སྙིང་ཉེ། བྲན་ལྟར་དུ་སྒྲུབ་པ་ལས་མྱུར་རོ། ། དང་པོ་ལ་གནད་གསུམ་སྟེ། བཅའ་བ་རྟེན་གྱི་གནད། བསྒོམ་པ་ལྷའི་གནད། བཟླས་པ་སྔགས་ཀྱི་གནད་དོ། །
གཉིས་པ་ལ་གཟེར་གསུམ་སྟེ། ཡིད་ཆེས་པ་སྙིང་སྟོབས་བསྐྱེད་པའི་གཟེར། དམ་ཚིག་བསྲུང་བ་འཁུ་ལྡོག་མེད་པའི་གཟེར། ཐམས་ཅད་སེམས་ཀྱི་རྣམ་འཕྲུལ་དུ་ཤེས་པའི་སྒྲུབ་པ་གནད་དུ་ཚུད་པའི་གཟེར་རོ། ། གསུམ་པ་ལ་ངར་གསུམ་སྟེ། བསྒོམ་པ་ཏིང་ངེ་འཛིན་གྱི་ངར། བཟླས་པ་སྔགས་ཀྱི་ངར། བསད་པ་རྫས་ཀྱི་ངར་རོ། ། དེ་ལྟར་ཆོས་སྐྱོང་གི་མན་ངག་ཟབ་མོ་རྣམས་ཉམས་སུ་བླངས་པ་ལ་བརྟེན་ནས་གནས་སྐབས་ལས་བཞིའི་དངོས་གྲུབ་འབད་མེད་དུ་འགྲུབ་ཅིང་། མཐར་ཐུག་རྡོ་རྗེ་འཛིན་པའི་གོ་འཕང་ཚེ་འདིར་སྒྲུབ་པའི་མཆོག་ཀྱང་ཡིན་ཏེ།
ཁྲོས་རྒྱུད་ལེའུ་དང་པོ་ལས། ཕྱི་ནང་གསང་བའི་མགོན་པོ་ཆེ། ། བདེ་བ་ཆེན་པོའི་རོལ་པ་ཡིས། ། ཡེ་ཤེས་གསང་བ་བསམ་མི་ཁྱབ། ། ཚེ་འདི་ཉིད་དུ་འགྲུབ་འགྱུར་ཞེས། ། བཅོམ་ལྡན་རྡོ་རྗེ་ཅན་གྱིས་གསུངས། ། ཞེས་དང་། ཇི་སྲིད་ལས་ཀྱི་སྦྱོར་བ་ཡིས། ། མགོན་པོ་འཁོར་བཅས་མཉེས་གྱུར་ནས། ། ལས་དང་དངོས་གྲུབ་སྣ་ཚོགས་པ། །
མྱུར་དུ་འགྲུབ་པར་ཐེ་ཚོམ་མེད། ། ཅེས་དང་། ལེའུ་ཉེར་ལྔ་པ་ལས། ཧེ་རུ་ཀ་ཡི་གོ་འཕང་གནས། ། འདི་ལ་ཐེ་ཚོམ་མི་བྱ་སྟེ། ། ཞེས་སོགས་རྒྱས་པར་གསུངས་སོ། ། གཉིས་པ་བྱེ་བྲག་ཏུ་ནག་པོ་ཆེན་པོ་འདིའི་ཆོས་སྐོར་བྱུང་ཚུལ་ལ་དྲུག་སྟེ། སྔོན་བྱུང་གི་ལོ་རྒྱུས། རྒྱུད་ནས་བསྟན་ཚུལ། འཕགས་ཡུལ་རྒྱ་གར་དུ་བཤད་སྲོལ་བྱུང་ཚུལ།
བོད་ཁ་བ་ཅན་གྱི་ཡུལ་དུ་དར་ཚུལ། ཁྱད་པར་རྗེ་བཙུན་ས་སྐྱ་པ་ཡབ་སྲས་ལ་བཀའ་བབས་ཚུལ། དེ་ལས་སྙིང་པོར་གྱུར་པའི་ལམ་སྲོལ་ངེས་བཟུང་སྟེ་བཤད་པའོ། ། དང་པོ་ལ་གསུམ་སྟེ། མགོན་པོའི་ལོ་རྒྱུས། ལྷ་མོའི་ལོ་རྒྱུས། ལས་མཁན་གྱི་ལོ་རྒྱུས་སོ། ། དང་པོ་ནི། སྔོན་དེ་བཞིན་གཤེགས་པ་གཙུག་ཏོར་ཅན་གྱི་བསྟན་པ་ལ་རི་མོ་མཁན་གྱི་རིགས་ལས་བྱུང་བའི་དགེ་སློང་བདེ་བའི་འཁོར་ལོ་ཞེས་བྱ་བ་ཁ་དོག་ནག་ཅིང་ཡིད་གཏུམ་པ་བདེན་པ་བཞིའི་བསླབ་པ་ལ་གནས་པ་ཞིག་དེ་བཞིན་གཤེགས་པ་དེའི་ཉེ་འཁོར་དུ་བྱུང་། དེ་ཡང་མངོན་པར་ཤེས་པ་ཅུང་ཟད་དང་ལྡན་པས་བདག་ནི་མངོན་པར་ཤེས་པ་དང་ལྡན་པའོ་སྙམ་དུ་མངོན་པའི་ང་རྒྱལ་བྱེད་དོ། །
དེ་ལ་དེ་བཞིན་གཤེགས་པས་དགེ་སློང་ཁྱོད་ལོག་པའི་ང་རྒྱལ་དེ་ལྟ་བུ་བྱེད་པར་མི་རིགས་ཏེ། དཔེར་ན་འདོད་ཁམས་ཀྱི་དབང་ཕྱུག་ཆེན་པོ་དེས་ལྷ་ཐམས་ཅད་ལས་བདག་སྟོབས་ཆེའོ་སྙམ་པའི་ང་རྒྱལ་གྱིས་རི་རབ་ཀླད་ལ་བསྐོར། རྒྱ་མཚོ་ཆེན་པོ་དབུགས་ཀྱིས་རྔུབ། དགའ་བོ་དང་ཉེར་དགའ་ལ་སོགས་པའི་ཀླུ་ཆེན་པོ་རྣམས་རྒྱན་དུ་བྱས། ཉི་ཟླ་ཐོད་དུ་བཅིངས། ལྷ་ཕྲན་ཟས་སུ་ཟའོ། ། དེ་ལྟ་བུའི་སྟོབས་དང་ལྡན་ཞིང་། བདག་ནི་འཇིག་རྟེན་འདི་ན་སྟོབས་ཆེ་བ་ཡིན་ནོ་སྙམ་པའི་ང་རྒྱལ་བྱེད་མོད་ཀྱང་། དེ་བཞིན་གཤེགས་པའི་སྟོབས་ནི་ནམ་མཁའ་དང་མཉམ་ལ། དེའི་སྟོབས་ནི་རྩྭའི་རྩེ་མོའི་རྡུལ་ཕྲན་ཙམ་དུ་ཟད་དོ། །
དགེ་སློང་ཁྱོད་ཀྱང་དེ་དང་འདྲ་བས་མངོན་པའི་ང་རྒྱལ་མ་བྱེད་ཅིག ཅེས་གསུངས་པས། དགེ་སློང་དེ་སེམས་ཤིན་ཏུ་དམན་པར་གྱུར་ནས། བདག་ནི་དེ་བཞིན་གཤེགས་པའི་འཁོར་དུ་གནས་པ་ལ་དགོས་པ་ཅི་ཞིག་ཡོད་སྙམ་པས་ལྷོ་ཕྱོགས་ཀྱི་ནགས་ཚལ་ཞིག་ཏུ་སོང་ནས་གནས་པའི་ཚེ། དེ་ན་དབང་ཕྱུག་ཆེན་པོའི་རྟེན་གཅིག་ཡོད་པ་ལ་དགེ་སློང་དེས་ཞག་ཉི་ཤུ་རྩ་གཅིག་ཏུ་མཆོད་པ་དང་། སྐོར་བ་ལ་སོགས་པ་བྱས་ནས་གསོལ་བ་བཏབ་པའི་ཚེ། རྨི་ལམ་དུ་དབང་ཕྱུག་ཆེན་པོས་དགེ་སློང་ཁྱེད་བདག་གི་སྲས་སུ་གྱུར་ཏེ་འཇིག་རྟེན་འདི་ན་སྟོབས་ཆེ་བའི་དངོས་གྲུབ་སྦྱིན་ནོ་ཞེས་ལུང་བསྟན་ཏོ། ། དེ་ནས་དེ་བཞིན་གཤེགས་པས་དགེ་སློང་དེ་དབང་ཕྱུག་ཆེན་པོ་ལ་སྐྱབས་སུ་སོང་ནས་ལམ་ལོག་པར་ཞུགས་པ་དགོངས་ཏེ། དེ་བཞིན་གཤེགས་པ་དགེ་སློང་གཅིག་ཏུ་སྤྲུལ་ནས་ནགས་ཚལ་དེར་དགེ་སློང་དེའི་མདུན་དུ་བྱོན་ནས། དགེ་སློང་ཁྱོད་འདིར་ཅི་ཞིག་བྱེད་ཅེས་གསུངས་པས།
དེས་སྨྲས་པ། བདག་བཅོམ་ལྡན་འདས་ཀྱི་འཁོར་དུ་མ་ཆུད་ནས་དབང་ཕྱུག་ཆེན་པོ་ལ་སྐྱབས་སུ་སོང་བ་གཅིག་ཡིན་ནོ་བྱས་པས། སྤྲུལ་པའི་དགེ་སློང་གིས་སྨྲས་པ། ཡང་དག་ལམ་ནི་རྙེད་གྱུར་ནས། ། འཁྲུལ་པའི་ལམ་ལ་འཇུག་བྱེད་པ། ། དཔེར་ན་གསལ་བའི་མིག་ཐོབ་ནས། ། རབ་རིབ་སྐྱོན་གྱིས་བགོས་པ་བཞིན། ། དགེ་སློང་ཁྱོད་ནི་དེ་ལྟ་བུའོ། ། ཞེས་སྨྲས་པས། དགེ་སློང་དེ་ལྷག་པའི་བསམ་པ་དང་ལྡན་པས་འོ་ན་ད་ནི་བདག་གིས་ཅི་ཞིག་བགྱི་ཞེས་གསོལ་བ་དང་།
དེ་བཞིན་གཤེགས་པའི་དགེ་སློང་དེས་གསུངས་པ། དེ་བཞིན་གཤེགས་པ་ནི་ཐབས་མཁས་ལ་ཐུགས་རྗེ་ཆེན་པོ་དང་ལྡན་པ་ཡིན་པས་དེའི་སྤྱན་སྔར་བཤགས་པ་དང་གསོ་སྦྱོང་ལ་སོགས་པ་གྱིས་ཤིག ། ཅེས་གསུངས་ནས་དེ་ཉིད་དུ་མི་སྣང་བར་གྱུར་ཏོ། ། དེ་ནས་དགེ་སློང་དེས་དེ་བཞིན་གཤེགས་པའི་ཞབས་དྲུང་དུ་ཕྱིན་ནས་བཤགས་པ་དང་གསོ་སྦྱོང་བྱས་བདག་ཚེ་འདི་ཉིད་ཀྱིས་འབྲས་བུ་མཐར་ཕྱིན་པ་ཐོབ་པར་ལུང་བསྟན་དུ་གསོལ། ཞེས་ཞུས་པས། དེ་བཞིན་གཤེགས་པས་གསུངས་པ། ཁྱོད་རྟེན་ལོག་པ་ལ་སྐྱབས་སུ་སོང་བའི་མཐུས་སྐྱེ་བ་མང་དུ་བརྒྱུད་པའི་དབང་ཕྱུག་ཆེན་པོའི་བུ་དྲག་པོ་ནག་པོ་ཞེས་བྱ་བར་སྐྱེ་བ་ལེན། དེ་ཡང་དག་པའི་རྟེན་ལས་ལོག་པས་ན་ནག་པོ་ཡིན་ལ། དབང་ཕྱུག་ཆེན་པོས་འཇིག་རྟེན་ན་སྟོབས་ཆེ་བའི་དངོས་གྲུབ་བྱིན་པས་ན་དྲག་པོ་ཞེས་བྱའོ། ། ཆེན་པོ་ནི་སྲིད་པ་གསུམ་ལ་དབང་བྱེད་པས་སོ། །
དེའི་མཐར་ལས་ཀྱི་སྲིན་པོར་སྐྱེ་བ་བླངས་ནས། བསྐལ་པ་བཟང་པོ་འདི་ལ་རྡོ་རྗེ་འཛིན་པ་ཉིད་ཀྱིས་བཏུལ་ཏེ། སངས་རྒྱས་ཀྱི་བསྟན་པ་བསྲུང་བར་སེམས་བསྐྱེད་ནས། བྱང་ཆུབ་སེམས་དཔའ་ནག་པོ་ཆེན་པོ་ཞེས་བྱ་བར་གྱུར་ནས། དེས་སངས་རྒྱས་ཀྱི་བསྟན་པ་བསྲུང་བའི་བྱ་བ་རྫོགས་པའི་འོག་ཏུ་རྡོ་རྗེས་བརྒྱན་པ་ཞེས་བྱ་བའི་ཞིང་ཁམས་སུ་སངས་རྒྱས་ཐལ་བའི་དབང་པོ་ཞེས་བྱ་བར་མངོན་པར་རྫོགས་པར་སངས་རྒྱས་པར་འགྱུར་རོ། ། ཞེས་ལུང་བསྟན་ཏོ། ། དེ་ནས་སྐྱེ་བ་མང་པོ་བརྒྱུད་པའི་མཐར་སངས་རྒྱས་འོད་སྲུང་གི་བསྟན་པ་ལ་བློན་པོའི་བུ་ཞིག་ཏུ་སྐྱེས་ཏེ། དེ་རྒྱལ་པོའི་བུ་དང་ལྷན་ཅིག་ཏུ་ཡུལ་ཕྱོགས་འགའ་ཞིག་ཏུ་སྒྲ་སློབ་ཏུ་ཕྱིན་པས། རྒྱལ་བུས་ནི་སྒྲ་ཤིན་ཏུ་མཁས་པ་ཤེས། བློན་པོའི་བུས་ནི་ཇི་ལྟར་བསླབས་ཀྱང་མ་ཤེས།
དེ་ནས་ཁོང་གཉིས་ཡུལ་ཕྱོགས་སུ་ལོག་ནས་འོང་པའི་ལམ་བར་དུ་བྱིའུ་གཅིག་སྐད་མང་པོ་འབྱིན་པ་ལ་རྒྱལ་པོའི་བུས་བློན་པོའི་བུ་ལ། བྱིའུ་འདི་ཅི་སྐད་ཟེར་བ་ཡིན་དྲིས་པས་མ་ཤེས། རྒྱལ་བུ་ཉིད་ཀྱིས། ཁྱེད་གཉིས་ལ་ལམ་དུ་འཇིགས་པ་མི་འོང་ཕྱིན་པས་ཆོག་ཟེར་བར་འདུག་ཟེར། དེ་ནས་ཆུ་ཀླུང་ཞིག་གི་འགྲམ་ན་མར་འོང་ཙ་ན་ཤིང་ཨ་མྲའི་མེ་ཏོག་གཅིག་ཆུས་ཁྱེར་ནས་བྱུང་བས། སྦྲུལ་གཅིག་ན་རེ། བུ་ལྡིང་ཞེས་ཟེར་རོ། ། རྒྱལ་བུས་དེ་ཇི་སྐད་ཟེར་བ་ཡིན་ཤེས་སམ་བྱས་པས། བློན་པོའི་བུ་ན་རེ། བདག་གིས་མ་ཤེས་རྒྱལ་བུས་མཁྱེན་ནམ་ཟེར་རོ། །
རྒྱལ་བུ་ན་རེ། ཨ་སྨྲའི་མེ་ཏོག་སྨིན་པ་ནི། ། དྲི་མ་མེད་པའི་ཆུ་ཡིས་ཁྱེར། ། ཞེས་ཟེར་བ་ཡིན་བྱས་པ་དང་། བློན་པོའི་བུའི་བསམ་པས། ངེད་གཉིས་སྒྲ་མཉམ་པོར་སློབ་ཏུ་འོངས་པ་ལས་ཁོ་ནི་ཤིན་ཏུ་མཁས་པར་འདུག ངས་ནི་ཅི་ཡང་མི་ཤེས་པས་ཡུལ་དུ་འགྲོགས་ནས་འགྲོ་བ་ངོ་ཚ་སྙམ་ནས། བས་མཐའ་ནགས་ཚལ་ཞིག་གི་གསེབ་ཏུ་རྒྱལ་བུའི་སྐེ་ལ་སྨྱུག་མའི་ཚལ་པ་བརྒྱབ་སྟེ་བསད་དོ། ། དེའི་ཚེ་རྒྱལ་བུ་ན་རེ། ངའི་ཕ་མ་ལ་ཨ་པྲ་ཤྲི་པྲ་ཞེས་བྱ་བའི་འཕྲིན་འདི་སྨྲོས་ལ་བེར་ཀ་འདི་གཏོད་ཅིག་ཟེར་ནས་ཤི་བར་གྱུར་ཏོ། །
དེ་ནས་བློན་པོའི་བུས་ཡུལ་དུ་ཕྱིན་ཏེ། རྒྱལ་བུའི་ཕ་མ་ལ་སྨྲས་པ། ཁྱེད་ཀྱི་རྒྱལ་བུ་ཤི བེར་ཀ་འདི་ཡིན། འཕྲིན་ཨ་པྲ་ཤྲི་པྲ་ཞེས་ཟེར་རོ་བྱས། དེ་ནས་རྒྱལ་པོས་མཆོད་གནས་པཎྜི་ཏ་ལྔ་བརྒྱ་ཡོད་པ་ལ་འཕྲིན་འདི་ཇི་སྐད་ཟེར་བ་ཡིན་དྲིས་པས། སྒྲ་དེ་ཤེས་པ་གཅིག་ཀྱང་མ་བྱུང་། དེར་རྒྱལ་པོས་སྨྲས་པ། པཎྜི་ཏ་འདི་ཙམ་གྱི་ནང་ནས་མི་ཤེས་པ་མི་སྲིད་པས། སང་ཚུན་ཆོད་ལ་མི་སྨྲ་ན་ཐམས་ཅད་གསོད་དོ་ཞེས་ཟེར་རོ། །
དེའི་དུས་སུ་དེ་རྣམས་ཀྱི་ནང་ནས་པཎྜི་ཏ་གཅིག་གི་བསམ་པ་ལ། པཎྜི་ཏ་ལྔ་བརྒྱའི་ནང་ནས་ཤེས་པ་གཅིག་ཀྱང་མ་བྱུང་པས། ད་ཤེས་པ་མི་འོང་བྲོས་ན་ཐར་བ་སྲིད་དམ་སྙམ་ནས་ནགས་ཚལ་ཆེན་པོ་ཞིག་གི་གསེབ་ཏུ་བྲོས་པ་དང་། ནགས་དེའི་གསེབ་ན་མི་མ་ཡིན་མ་སྨད་གཉིས་འདུག་པས། མ་ན་རེ། སང་ནི་པཎྜི་ཏ་མང་པོ་གསོད། དེ་རྣམས་ཀྱི་ཤ་ཁྲག་མང་པོ་བཟར་ཡོང་ངོ་ཟེར་རོ། ། བུ་མོ་ན་རེ། དེ་རྣམས་གསོད་པའི་རྒྱུ་མཚན་ཅི་ཡིན་ཟེར་བས། མས་སྔར་གྱི་རྣམ་ཐར་བཤད་དོ། །
བུ་མོ་ན་རེ། སྒྲ་དེ་སུས་ཤེས་ཟེར་བ་ལ། མ་ན་རེ། ཡུལ་འདི་སྐད་བྱ་བ་ན་པཎྜི་ཏ་འདི་སྐད་བྱ་བ་ཡོད་དེས་ཤེས་ཟེར་ཞིང་འདུག་པ་ཐོས་སོ། ། དེ་ནས་པཎྜི་ཏ་དེས་པཎྜི་ཏ་དེ་ལ་འདྲིར་ཕྱིན་པས། པཎྜི་ཏ་དེས་སྨྲས་པ། སྙིང་དང་འདྲ་བའི་གྲོགས་པོ་ཡིས། ། ནགས་ཚལ་དགོན་པར་ཁྲིད་ནས་ནི། ། ཐོར་ཚུགས་རྡོག་པས་མནན་བྱས་ཏེ། ། སྐེ་ལ་སྨྱུག་མའི་ཚལ་པ་བརྒྱབ། །
ཅེས་བྱ་བ་ཡིན་ཟེར་རོ། ། དེ་ནས་པཎྜི་ཏ་དེས་རྒྱལ་པོའི་རྩར་ཕྱིན་ཏེ། དེ་སྐད་སྨྲས་པས། རྒྱལ་པོས་བློན་པོའི་བུ་བསད་དོ། ། དེའི་ཚེ་དེས་དམོད་བོར་བ་དུས་ནམ་ཞིག་གི་ཚེ་ང་ནུས་པ་དཔག་ཏུ་མེད་པ་དང་ལྡན་པར་གྱུར་ནས་སེམས་ཅན་ཐམས་ཅད་ཀྱི་སྲོག་དབུགས་ལ་དབང་བྱེད་པར་གྱུར་ཅིག ཅེས་སྨོན་ལམ་བཏབ་བོ། ། དེ་ནས་དེ་ཉིད་སྐྱེ་བ་མང་དུ་བརྒྱུད་པའི་རྗེས་སུ། ཛམྦུའི་གླིང་རྒྱ་གར་གྱི་ཡུལ་ཕྱོགས་གཅིག་ན། མང་པོས་བཀུར་བའི་རྒྱལ་པོའི་ཁབ་གྲོང་ཁྱེར་སུམ་བརྩེགས་ཞེས་བྱ་བའི་ཕོ་བྲང་གཅིག་ཡོད་པ་དེ་དང་ཉེ་བའི་བྱང་ཕྱོགས་ཉི་མ་ཕྱེད་ཀྱི་ས་ན། དུར་ཁྲོད་ཆེན་པོ་སོ་སིའི་གླིང་བྱ་བ་དེ་ན།
རོ་ཟས་དང་། རོ་གོས་ཐམས་ཅད་གཞན་བདག་མེད་པར་ཅེ་སྤྱང་གིས་ཟ་བ་ཞིག་ཡོད་པ་ལ་དུར་ཁྲོད་དེར་དུས་རེ་ཞིག་གི་ཚེ་དགེ་སློང་ལེགས་ལྡན་ནག་པོ་ཞེས་བྱ་བ་ཕ་མ་མེད་པའི་ཁྱེའུ་མདོག་ནག་པོ་གཅིག་ཏུ་གྱུར་ཏོ། ། དེས་ཆོས་ཉིད་སྐྱེ་བ་མེད་པའི་དོན་ནི་མ་རྟོགས། ལུས་དཀའ་ཐུབ་ཀྱི་སྒོ་ནས་སྡོམ་པ་བསྲུང་ཞིང་གནས་པ་ལ་དུར་ཁྲོད་དེར་གནས་པའི་མ་མོ་མཁའ་འགྲོ་རྣམས་ཀྱིས་མི་ཤ་ཕུལ་བ་གསོལ། དེ་ནས་རིམ་བཞིན་རོ་ཤ རོ་གོས། རོ་ཟས་ཐམས་ཅད་ལ་ལོངས་སྤྱད་པས། གྲོང་ཁྱེར་གསུམ་བརྩེགས་པའི་མི་ཁ་ཅིག་ན་རེ། དུར་ཁྲོད་ན་སྲིན་ཕྲུག་མི་ཟན་གཅིག་འདུག་ཟེར། ཕལ་ཆེར་ན་རེ།
དགེ་སློང་དུར་ཁྲོད་པ་འདི་བསོད་སྙོམས་མི་བྱེད་པ་ལ་དཔྱད་ན། འོ་སྐོལ་གྱིས་རོ་བསྐྱལ་བ་ཐམས་ཅད་ཟ་བ་འདྲ་ཞིང་། ནམ་ཞིག་མི་གསོན་པོ་བརྐུས་ནས་བཟར་འོང་བས་འདི་གསོད་དགོས་ཟེར་ནས། གྲོང་ཁྱེར་གསུམ་བརྩེགས་པའི་དམག་དཔུང་ཐམས་ཅད་དེར་ཕྱིན་པ་དང་། དགེ་སློང་གིས་གསོད་པར་ཤེས་ནས། ང་ནི་སྲིན་པོ་མིན། ཆོས་རྩེ་གཅིག་ཏུ་ཡིད་ལ་བྱེད་པའི་ཕྱིར་དུར་ཁྲོད་འདིར་བསྒོམ་པ་ཡིན་བྱས་ཀྱང་མ་ཕན་པར་མཚོན་བསྣུན་ཏོ། ། དེར་དགེ་སློང་ཞེ་སྡང་གི་མཚམས་སྦྱར་ནས་འཆི་བའི་ཚེ་དམོད་པ་འདི་ལྟར་བོར་ཏེ། ངས་དུར་ཁྲོད་འདིར་ལོ་དགུའི་བར་དུ་ཚུལ་ཁྲིམས་བསྲུང་། དཀའ་ཐུབ་བྱས་ནས་སེམས་ཅན་གྱི་དོན་བྱེད་པར་སེམས་བསྐྱེད་པ་ལ།
ཁྱེད་རྣམས་ཀྱིས་བར་ཆད་བྱས་ཏེ་བསད་པས། ང་ཤི་མ་ཐག་ཏུ་གནོད་སྦྱིན་ཆེན་པོ་མ་རུང་བ་ཞིག་ཏུ་གྱུར་ནས། སྤྱིར་སེམས་ཅན་ཐམས་ཅད་ཀྱི་སྲོག་དབུགས་སྡུད་པར་གྱུར་ཅིག ཁྱད་པར་དུ་གྲོང་ཁྱེར་གསུམ་བརྩེགས་ཀྱི་རྒྱལ་པོ་རྒྱལ་སྲིད་དང་བཅས་པ་ཐམས་ཅད་ཀྱི་གཤེད་མར་གྱུར་ཅིག ཅེས་སྨོན་ལམ་བཏབ་བོ། ། དེ་ནས་དགེ་སློང་དེའི་བདེན་པའི་མཐུ་དང་། སྔར་དབང་ཕྱག་ཆེན་པོ་ལ་སྐྱབས་སུ་སོང་ཞིང་། དེས་དངོས་གྲུབ་བྱིན་པའི་སྟོབས་ཀྱིས། སངས་རྒྱས་ཀྱིས་སྔར་ལུང་བསྟན་པ་བཞིན་དུ་དགེ་སློང་དེ་ཤི་མ་ཐག་རི་རབ་ཀྱི་ཟོམ་དུ་ལྷ་དབང་ཕྱུག་ཆེན་པོ་དང་། ལྷ་མོ་ཨུ་མ་གཉིས་ཀྱི་བུར་སྐྱེས་སོ། །
དེ་ཡང་ཇི་ལྟར་བྱུང་ཞེ་ན། རི་རབ་ཀྱི་བྱང་ཤར་མཚམས་ན་ཤིང་ཡོངས་འདུ་ས་བརྟོལ་ཞེས་ཀྱང་བྱ། དཔག་བསམ་གྱི་ཤིང་ཞེས་ཀྱང་བྱ། ཨ་ཤྭཏྠ་ཞེས་ཀྱང་བྱ། རྩ་བ་རྒྱ་མཚོ་ཆེན་པོ་ནས་སྐྱེས་ཏེ་ལྷ་མིན་གྱི་ཡུལ་ནས་སོང་བ། རྩེ་མོ་འདོད་ཁམས་ཀྱི་ལྷ་ཡུལ་དུ་སླེབས་པ་ལ་བྱ་ཁྱུང་གིས་ཚང་བཅས་པ། ལོ་མ་ལ་འདོད་ཡོན་ལྔ་རང་བྱུང་དུ་འབྱུང་བ། འབྲས་བུ་ལ་རིན་ཆེན་སྣ་བདུན་ལོ་ཏོག་ལྟར་སྨིན་པ། ཡལ་ག་གཡུར་ཟ་བའི་བར་ནས་ལྷ་དང་། ལྷ་མོ་དང་།
གཟའ་དང་། རྒྱུ་སྐར་དང་། ཉི་ཟླའི་ཚོགས་ཀྱིས་བརྒྱན་པ། རྩ་བའི་ངོས་ན་ཁྲུས་ཀྱི་རྫིང་བུ་བདུན་ཡོད། དེ་རེ་རེ་ལ་ཤིང་རྟ་རེ་རེ། ཤིང་རྟ་རེ་རེ་ལ་བུ་མོ་བདུན་བདུན། དེ་རེ་རེ་ལ་གཡོག་མོ་བདུན་རེ། དེ་རེ་རེ་ལ་རྨ་བྱ་བདུན་རེ་ཡོད་པ། ཤིང་དེའི་ཕྱོགས་མཚམས་ཐམས་ཅད་ན་སྨན་རྣམ་པ་སྣ་ཚོགས་དང་། ལོ་ཏོག་གི་རིགས་སྣ་ཚོགས་རང་བྱུང་དུ་སྐྱེ་བ།
ཙནྡན་གོར་ཤི་ཤ་དང་། སྦྲུལ་གྱི་སྙིང་པོ་དང་། ག་པུར་ལ་སོགས་པས་བརྒྱན་པའི་རྫིང་བུ་ལྔ་བརྒྱས་བསྐོར་བ། དེ་ལྟ་བུའི་ཤིང་དེ་ནི་ལྷ་དང་ལྷ་མ་ཡིན་ཐུན་མོང་གི་བསོད་ནམས་ལས་སྐྱེས་སོ། ། དེ་དུས་ན་ཤིང་དེའི་རྩེ་མོ་འདོད་ཁམས་ཀྱི་ལྷ་ཡུལ་ན་ཡོད་པས། ལོ་མ་དང་འབྲས་བུ་ལྷ་རྣམས་ཀྱིས་བདག་གིར་བྱས་ཤིང་ལོངས་སྤྱད་པས། རི་རབ་སྐེད་པ་འོད་མའི་སྣང་བ་ཞེས་བྱ་བའི་གནས་ན། ལྷ་མ་ཡིན་གྱི་རྒྱལ་པོ་གསུམ་བརྩེགས་དང་། ཐག་བཟང་རིས་དང་། དྷེ་ར་ན་ཀེ་ཤུ་དང་།
རྣམ་པར་སྣང་བྱེད་དང་། རབ་སིལ་དང་། སྒྲ་གཅན་འཛིན་ལ་སོགས་པ་བྱེ་བ་དུང་ཕྱུར་ཙམ་ཤིན་ཏུ་མི་སྡུག་པའི་ཆ་བྱད་དུ་བྱས་ནས་རབ་ཏུ་རྔམ་པའི་ང་རོ་དང་། འཇིགས་ཤིང་དྲེགས་པའི་མཚོན་ཆ་སྣ་ཚོགས་ཐོགས་ནས་རི་རབ་ཀྱི་སྟེང་ཆོས་བཟང་ཞེས་བྱ་བའི་གནས་སུ་ལྷགས་ནས། རི་རབ་ཀྱི་སྟེང་ན་ལྷ་བ་སུ་དེ་བ་དང་། མཧཱ་དེ་བ་དང་། བརྒྱ་བྱིན་ཉིད་ལ་སོགས་པ་ལྷའི་ཚོགས་རྣམས་ལ། ལྷ་མ་ཡིན་རྣམས་ཀྱིས་སྨྲས་པ། རི་རབ་རྩེར་གནས་སུམ་ཅུ་རྩ་གསུམ་ལྷ། ། ཤིང་འདི་ལྷ་དང་ལྷ་མིན་ཐུན་མོང་ལ། །
ད་ལྟ་ཁྱེད་ཅག་ལྷ་རྣམས་དབང་བྱེད་ན། ། ད་ནི་ངེད་ཅག་ལྷ་མིན་བདུད་ལ་བླང་། ། ཞེས་སྨྲས་པ་དང་། ལྷ་རྣམས་ཀྱིས་སྨྲས་པ། དཔག་བསམ་ཤིང་ལ་འདོད་ཡོན་བསམ་ཡས་ཀྱང་། ། བསོད་ནམས་དབང་གིས་ལྷ་ལ་ཡོངས་སུ་གྲུབ། ། གཞན་ལ་ཡོད་ན་མེད་ཅིང་སྐམ་པར་འགྱུར། ། དེ་བས་ཁྱེད་ལ་ལྗོན་ཤིང་ངེད་མི་སྟེར། ། ཞེས་སྨྲས་པ་ལ། ལྷ་མ་ཡིན་རྣམས་ཀྱིས་སྨྲས་པ།
ཐུན་མོང་ལས་གྲུབ་བདེ་ལྡན་ལྗོན་པའི་ཤིང་། ། ལྷ་ཡིས་དབང་བྱས་ངེད་ལ་མི་སྟེར་ན། ། འཇིག་རྟེན་དྲེགས་པའི་མཚོན་ཆའི་ཆར་ཕབ་ནས། ། ལྷ་དང་ལྷ་མིན་གཡུལ་ཆེན་འགྱེད་པར་བྱ། ། ཞེས་སྨྲས་ཏེ་སླར་སོང་ནས་ལྷ་མ་ཡིན་གྱི་དམག་དྲངས་སོ། ། དེ་ཡང་གླང་པོ་ཆེ་ས་བསྲུངས་ཀྱི་མགོ་སུམ་ཅུ་རྩ་གཉིས་ལ་གནོད་སྦྱིན་སུམ་ཅུ་རྩ་གཉིས་ཞོན། དབུས་ཀྱི་མགོ་བོ་ལ་ལྷ་མ་ཡིན་གྱི་དབང་པོ་ཐགས་བཟང་རིས་ཞོན། གླང་པོ་ཆེའི་སྣ་ལ་རལ་གྲི་ཀཱ་མ་ལ་ནག་པོ་བཏགས་ནས་ལྷ་མ་ཡིན་གྱི་དམག་བྱེ་བ་དུང་ཕྱུར་གྱིས་བསྐོར་ཏེ་རྫུ་འཕྲུལ་གྱིས་ནམ་མཁའ་ལ་འོངས་ནས་མཚོན་ཆའི་ཆར་ཆེན་པོ་མེ་ལྕེ་འཁྲུགས་པ་ལྟར་འབེབས་ཤིང་ལྷགས་པས། ཆོས་བཟང་ཞེས་བྱ་བའི་མདུན་སར་ལྷ་རྣམས་འཚོགས་ཏེ་འཐབ་པར་རྩོམ་པ་ལ། དང་པོར་ལྷ་རྣམས་ཀྱིས་ཁྲོ་མ་ཤེས་པར་རྩུབ་འགྱུར་གྱི་ཁང་པ་ན།
ཁྲོ་བོ་ལང་ཀ་ཏ་ནག་པོ་ཁྲོས་པའི་ཁ་ཆུའི་རྫིང་བུ་བདུན་འཁྱིལ་བ་ལས་འཐུངས་སོ། ། དེར་ལྷ་རྣམས་ཞེ་སྡང་སྐྱེས་ཏེ། ཤིན་ཏུ་ཁྲོ་བར་གྱུར་ནས་ལྷའི་བཟོ་བོ་བི་ཤྭ་ཀརྨས་ནུབ་གཅིག་ལ་གསེར་ཁྲབ་བྱེ་བ་དགུ་འབུམ་བརྡུངས། ལྷ་མཧཱ་ཀྲོ་དྷས་ནུབ་གཅིག་ལ་རལ་གྲི་དང་། འཁོར་ལོ་དང་། ཐོ་བ་དང་། ལྕགས་ཀྱུ་དང་། དགྲ་སཏྭ་དང་། མདུང་རྩེ་གསུམ་པ་བྱེ་བ་ཕྲག་དགུ་ཁྲི་དགུ་འབུམ་བརྡུངས། དུས་དེར་གླང་པོ་ཆེ་རབ་ཏུ་བརྟན་པའི་མགོ་སུམ་ཅུ་རྩ་གཉིས་ལ་ཉེ་དབང་སུམ་ཅུ་རྩ་གཉིས་ཞོན།
དབུས་ཀྱི་མགོ་བོ་ལ་ལྷའི་དབང་པོ་བརྒྱ་བྱིན་ཉིད་ཞོན། ལྷ་དམག་བྱེ་བ་དུང་ཕྱུར་གྱིས་གོ་མཚོན་ཐོགས་ཏེ་དཔུང་གིས་མཐའ་བརྟེན། གླང་པོ་ཆེའི་སྣ་ལ་སྤུ་གྲི་བཏགས་ནས་ལྷ་དང་ལྷ་མ་ཡིན་གཡུལ་བཀྱེ་ཞིང་ཕན་ཚུན་མཚོན་བརྒྱབ་པས། ལྷ་མ་ཡིན་གྱི་ཁྲག་བོ་བ་རྣམས་བདུད་དམག་ཁྲི་ཙམ་དུ་འཕེལ། ལྷ་མ་ཡིན་གྱིས་མཚོན་བརྒྱབ་པའི་ལྷའི་ཁྲག་ལས་དམག་མ་འཕེལ་བར་ཤིའོ། ། དེར་ལྷ་ཐམས་ཅད་ནི་ཕམ། ལྷ་མ་ཡིན་རྣམས་རབ་ཏུ་རྒྱལ་བའི་དུས་ན། དཔལ་ཕྱག་ན་རྡོ་རྗེས་ལྷ་རྣམས་རབ་ཏུ་རྒྱལ་བའི་ཕྱིར་ཐུགས་ཀ་ནས་ཧཱུྃ་ཡིག་མཐིང་ནག་འབར་པ་ཞིག་སྤྲུལ་ཏེ། ལྷ་བིཥྞུ་རཱ་ཛའི་དཔྲལ་བའི་དབུས་སུ་ཐིམ་པས་ལྕགས་ཀྱི་མཛེར་པ་ཆེན་པོ་གཅིག་ཏུ་གྱུར། མཛེར་པ་དེ་བརྡོལ་བའི་ནང་ནས་བུད་མེད་སྔོ་སངས་མ་མཚན་དང་དཔེ་བྱད་དུ་ལྡན་པ་དབུ་སྐྲ་བཻཌཱུརྻའི་ཆུན་འཕྱང་གཡོན་དུ་འཕྱང་བ།
མིག་ཨུཏྤལའི་འདབ་མ་འདྲ་བ་མཛེས་ཤིང་ཡིད་དུ་འོང་བ་ཞིག་བྱུང་། དེ་ལ་ལྷ་རྣམས་ཀྱིས་ཨུ་མ་དེ་ཝ་ཞེས་བྱ་བར་མཚན་གསོལ། དོན་ལ་སྲུང་མ་སྤྱིའི་ཡུམ་དུ་གྱུར་པ་སྔགས་སྲུང་དྲག་མོ་ཨེ་ཀ་ཛ་ཊི་ཉིད་ཡིན་ནོ། ། དེ་ཉིད་ལྷ་ཀུན་གྱིས་ཆུང་མར་འདོད་པ་ལས། ཕྱག་ན་རྡོ་རྗེའི་སྤྲུལ་པས་ནམ་མཁའ་ལས་ཚིག་བཅད་འདི་སྐད་གྲག་གོ ། ལྷ་ཡི་རྒྱལ་སྲིད་མཐོ་ཞིང་བརྟན་པ་དང་། ། རིགས་དྲུག་སེམས་ཅན་བདེ་ལ་འགོད་པ་དང་། ། ལྷ་མིན་བདུད་ཀྱི་གཡུལ་ཆེན་བཟློག་པའི་ཕྱིར། ། དབང་ཕྱུག་ལྷ་ལ་ཨུ་མ་ཆུང་མར་བྱིན། ། ཞེས་གྲག་གོ །
དུས་དེ་ཙ་ན་རི་རབ་ཀྱི་ཟོམ། ཛམྦུ་གླིང་གི་ནུབ་བྱང་མཚམས་ཡཀྵ་ཀ་མ་ལ་འབར་བའི་དུར་ཁྲོད་ན། ལྷ་མཧཱ་དེ་ཝ་དགེ་སློང་གི་ཆ་ལུགས་སུ་འགོག་པའི་བརྟུལ་ཞུགས་དྲག་པོ་ལ་བཞུགས་པའི་དུས་སུ་ཨུ་མ་དེ་ཝ་ཁྲིད་ནས་བཙུན་མོར་ཕུལ་བས། ཞག་བདུན་ཕྲག་བདུན་གྱི་བར་དུ་ལུས་ཀྱི་དྲོད་ལ་བཅར་ཞིང་འཁྲིག་པ་སྤྱད་པའི་སྦྱོར་མཚམས་ནས། གཟའ་དང་སྐར་མ་བྱུང་ནས་བར་སྣང་ལ་སོང་བར་གྲག་གོ ། དེར་ལྷ་མོ་ཨུ་མ་དེ་ཝ་ལ་བུ་ཚ་མིང་སྲིང་གཉིས་སྐྱེས་པའི། མིང་པོ་ལ་གཤིན་རྗེ་མཧཱ་ཀཱ་ལ་ཞེས་བཏགས་ཏེ། མདོག་ནག་ཅིང་བཞིན་མི་སྡུག་པ་ཤིན་ཏུ་གཏུམ་ཞིང་གཟི་བརྗིད་འབར་བས་ནག་པོ་དྲག་པོ་ཞེས་ཀྱང་གྲགས་སོ། ། སྲིང་མོ་ལ་མདོག་ནག་ཅིང་ཁྲོས་པས་མཧཱ་ཀ་ལི་ཞེས་སམ། ཙ་མུནྟྲི་ཏེ་རྒན་བྱེད་མར་གྲགས།
དཔལ་ལྷ་མོ་ཞེས་ཀྱང་བཏགས་སོ། ། ནག་པོ་ཆེན་པོ་ལ་ཕས་གྲི་གུག་ལག་ཆར་བྱིན། མས་ཐོད་པ་འཐུང་སྣོད་དུ་བྱིན་ཏེ། མིང་སྲིང་གཉིས་ཆོས་བཟང་ལྷའི་འདུན་སར་སྤྱན་དྲངས་ནས་ལྷ་མང་པོས་ཕྱག་བྱས། ལྷའི་དབང་པོས་རྣམ་པར་རྒྱལ་བའི་ཁང་བཟང་དུ་མཆོད་པ་བྱས། ལྷའི་དམག་དཔོན་ཉི་ཤུ་རྩ་བརྒྱད་ཀྱིས་ཚལ་ཆེན་པོ་བཞིར་མཆོད་པ་བྱས། དཔག་བསམ་ཤིང་གི་རྩ་བ་དང་། རྡོ་ཨ་མོ་ལི་ཀའི་ཁར་ཡང་ལྷའི་བུ་བྱེ་བ་ཁྲག་ཁྲིག་གིས་མཆོད་པ་བྱས། ཆོས་བཟང་ལྷའི་འདུན་སར་ལྷ་རྣམས་ཀྱི་དམག་དཔོན་དུ་མངའ་གསོལ། དཔལ་ཕྱག་ན་རྡོ་རྗེས་བདུད་ལས་རྣམ་པར་རྒྱལ་བའི་དབང་བསྐུར་ཏེ།
སངས་རྒྱས་ཀྱི་བསྟན་པ་སྲུང་བར་བཀའ་བསྒོས་ཤིང་དམ་ལ་བཏགས་སོ། ། དེ་ནས་སྐར་མ་རྒྱལ་གྱི་ཉིན་བར་ཉི་མ་བྱང་ཕྱོགས་ཀྱི་གནོད་སྦྱིན་ཆེན་པོ་བརྒྱད་ནི་ཁྱུང་ཆེན་དང་ལྕགས་ཀྱི་བྱ་ཁྲར་སྤྲུལ། བཙན་དང་དྲི་ཟའི་ཚོགས་ནི་སྐྱེས་པ་སྟག་ཆས་ཅན་གྱི་ཚོགས་སུ་སྤྲུལ། གཟའ་རྒོད་དང་སྲོག་བདག་རྒྱལ་པོའི་ཚོགས་ནི་སྔགས་ནག་དང་དགྲ་བཅོམ་དུ་སྤྲུལ། ཡ་བདུད་དང་མ་བདུད་ཀྱི་ཚོགས་ནི་བདུད་དམག་ཁྲི་ཆིག་སྟོང་དུ་སྤྲུལ། དེ་ལྟར་ལྷ་མ་སྲིན་སྡེ་བརྒྱད་ཀྱི་དམག་ཚོགས་བྱེ་བ་དུང་ཕྱུར་དང་བཅས་པའི་འཁོར་གྱིས་བསྐོར་ནས་མིང་སྲིང་གཉིས་ཀྱིས་ལྷ་རྣམས་ཀྱི་དམག་དཔོན་བྱས་ཏེ། ལྷ་མ་ཡིན་དང་གཡུལ་བཀྱེ་ནས་འཐབ་པའི་ཚེ། མཧཱ་ཀཱ་ལའི་ལག་ན་གསལ་ཤིང་རི་རབ་ཙམ་ཞིག་ཐོགས་ཏེ་ཀླད་ལ་བསྐོར་ཞིང་བརྒྱབ་པས་ལྷ་མ་ཡིན་གྱི་གཡུལ་བཅོམ། ད་ལྟ་ཕྱག་མཚན་བེང་དང་གནྡྷེ་འོང་བའི་རྒྱུ་མཚན་ཡང་དེ་ཡིན། ལྷ་མ་ཡིན་གྱི་གྲོང་ཁྱེར་གསུམ་བརྩེགས་ཀྱང་རྡུལ་དུ་བརླགས།
གྲི་གུག་གིས་ལྷ་མ་ཡིན་གྱི་སྐེ་བཅད། ཐོད་པར་ཁྲག་བཟེད་ཅིང་འཐུངས་པས། ལྷའི་རྣམ་པ་ལས་འགྱུར་ཏེ་གནོད་སྦྱིན་གྱི་གཟུགས་ནག་ཅིང་ཤིན་ཏུ་འཇིགས་པར་གྱུར། ལྷ་མོས་རལ་གྲི་མེའི་ཕྲེང་བ་ཅན་གྱིས། ལྷ་མ་ཡིན་ཧེ་རཏྣ་པཀྵུའི་མགོ་བོ་བཅད། ལྷ་དམག་མང་པོ་རྣམས་ཀྱིས་མཚོན་གྱི་ཆར་ཕབ་ནས་ལྷ་མ་ཡིན་གྱི་དམག་རྣམས་བསད། མགོན་པོ་དང་ལྷ་མོས་ལྷ་མིན་གྱི་ཁྲག་རྣམས་ཐོད་པའི་ནང་དུ་བཅུས་ཤིང་རོལ་བས་ཁྲག་གིས་ར་རོ་ཞིང་མིག་རྩ་དམར་པོར་གྱུར། ལྷ་མིན་གྱི་ཁྲག་དམག་མིར་སྤྲུལ་བ་འཕེལ་མི་ནུས་པར་བྱས། ཙ་མུནྟྲིའི་ལྟོ་བ་ལ་ལྷ་དམག་བྱེ་བའི་རྫོང་བཅས་ནས་འཐབ་པས་ལྷ་མ་ཡིན་ཕམ་པར་བྱས། ལྷ་དམག་དཀར་པོ་རྒྱལ་ཏེ་དཔག་བསམ་ཤིང་གི་མངའ་བདག་ཏུ་གྱུར་ཏོ། །
དེ་ནས་སྲིན་ཡུལ་ལང་ག་སྤུ་རི་ན་སྲིན་པོའི་གྲོང་ཁྱེར་བདུན་འབུམ་ཡོད་པ་ལྷ་རྣམས་ཀྱིས་བཅོམ་ནས། སྲིན་པོ་ད་ཤ་གྲི་བ་དང་། དེའི་སྲིང་མོ་ན་ལ་རྩེ་གཉིས་འདུས་པས། ད་ཤ་གྲི་བས་ལྷ་མི་འདུལ་བའི་ཕྱིར། སྲིང་མོ་ལྷ་དབང་ཕྱུག་ཆེན་པོའི་བཙུན་མོར་ཕུལ། དེ་གཉིས་འདུས་པ་ལས་བུ་མོ་ཡ་མཚན་ཅན་གཅིག་སྐྱེས། དེ་ལྷ་མོ་ཙ་མུནྟྲའི་གཡོག་ཏུ་ཕུལ། དེས་རིམ་བཞིན་བསླུས་ནས། ལྷ་མོ་ཙ་མུནྟྲི་སྲིན་པོའི་ཆུང་མར་སོང་། དེ་ལ་ལྷ་མོ་ཨུ་མ་ཁྲོས་ཏེ་དམོད་པ་ཕྱིན་ཅི་ལོག་ཏུ་བོར།
མིང་པོ་མཧཱ་ཀཱ་ལ་ཡང་ཁྲོས་ནས། སྲིན་པོ་འཁོར་དང་བཅས་པ་ཐམས་ཅད་བཅོམ། ཡུལ་ལང་ཀ་པུ་རི་གཏན་ནས་བརླག་པར་བྱས་སོ། ། དེའི་རྒྱུ་མཚན་བརྟགས་པས་ལྷ་རྣམས་ཀྱིས་ལན་པར་ཤེས་ཏེ། མཧཱ་ཀཱ་ལ་ལྷ་རྣམས་ལ་ཡང་ཁྲོས་ནས། ལྷའི་མཚོན་ཆ་འཁོར་ལོའི་ནང་དུ་ཕྱིར་བཟློག་པའི་སྦྱོར་བ་བྱས་ནས་བཅུག་པས། ལྷ་དང་ལྷ་མ་ཡིན་འཐབ་པའི་ཚེ། ལྷས་འཁོར་ལོ་འཕངས་པས་འཁོར་ལོ་ཕྱིར་ལོག་ནས་སླར་ལྷ་རྣམས་ཕམ་པར་བྱས། དེར་ཡབ་དབང་ཕྱུག་ཆེན་པོ་ཁྲོས་ཏེ། མགོན་པོ་ནག་པོ་རི་རབ་ཀྱི་སྟེང་ནས་བསྐྲད་པས།
ནག་པོ་རབ་ཏུ་འཁྲུགས་ཤིང་ཁྲོས་པའི་ཧ་ཧ་དང་ཧཱུྃ་ཧཱུྃ་གི་ཚམ་རྔམས་ཀྱི་གད་མོ་བསྒྲགས་པས། རི་རབ་ཀྱང་འགུལ་འདེགས་འགྱེལ་ལ་ཁད་པ་ཙམ་དུ་གྱུར། ཞབས་དྲག་ཏུ་བརྡབས་པས་ས་གཞི་ཐམས་ཅད་གཡོས་ཤིང་དུམ་བུར་འཁྲུགས་ནས་མར་བབས་ཏེ། རི་རབ་ཀྱི་ཁ་ཁྱེར་ལ་གནས་པའི་གནོད་སྦྱིན་འོད་ཟེར་ཅན་ཞེས་བྱ་བ། དབང་ཕྱུག་ཆེན་པོས་འཇིག་རྟེན་ན་དབང་ཆེ་བའི་དངོས་གྲུབ་བྱིན་པ་གཅིག་ཡོད་པ་དེ་བསད། ཤ་ཟོས་ཁྲག་འཐུངས་ནས། ཕས་བྱིན་པའི་དངོས་གྲུབ་ཉམས་པར་བྱས། ནག་པོ་ཡང་གནོད་སྦྱིན་གྱི་གཟུགས་འཇིགས་སུ་རུང་བ་མཆེ་བ་ཟངས་ཡག་ཏུ་གཙིགས་པ་གཅིག་ཏུ་གྱུར་ཏོ། ། དེ་ནས་འོད་ཟེར་ཅན་དེ་ཛམྦུ་གླིང་དུ་ཉ་པའི་རིགས་ཞིག་ཏུ་སྐྱེས་སོ། ། དེས་ཀྱང་སྔར་གྱི་བག་ཆགས་དང་།
ལས་དབང་གིས་རྒྱལ་པོའི་ཕོ་བྲང་གྲོང་ཁྱེར་གསུམ་བརྩེགས་དང་ཉེ་བར། ལྷ་མ་ཡིན་གྱི་གྲོང་ཁྱེར་གསུམ་བརྩེགས་དང་འདྲ་བའི་ཁང་པ་གསུམ་བརྩེགས་བྱས་ནས། དེར་གནས་ཏེ། དབང་ཕྱུག་ཆེན་པོས་སྔར་བཞིན་ཐུན་མོང་གི་དངོས་གྲུབ་ཀྱང་སྦྱིན་ནོ། ། དེར་དྲག་པོ་ནག་པོ་ཡང་ལས་ཀྱི་སྟོབས་ཀྱིས་ཛམྦུའི་གླིང་གི་གྲོང་ཁྱེར་གསུམ་བརྩེགས་དང་ཉེ་བ་དུར་ཁྲོད་སོ་སིའི་གླིང་དུ་བབས་ནས། དུར་ཁྲོད་ཀྱི་འཇིགས་བྱེད་ཕོ་མོ་ཐམས་ཅད་དང་། ཤ་ཟ་དང་། སྲིན་པོ་དང་། གནོད་སྦྱིན་དང་། མ་མོའི་ཚོགས་ཐམས་ཅད་ཀྱིས་ཕྱག་བྱས་ཤིང་འཁོར་དུ་བསྡུས་ནས།
གྲོང་ཁྱེར་གསུམ་བརྩེགས་པ་རྣམས་ལ་གནོད་པར་བརྩམས་པ་ན། ཁོང་རྣམས་ཀྱིས་ནག་པོ་འོང་བའི་ལམ་སྲང་དུ་དུག་གི་ལ་དུ་དང་། མྱོས་བྱེད་ཀྱི་ཆང་སྣ་ཚོགས་བཞག་པས། ནག་པོས་ཟོས་འཐུངས་པས། མཐུན་རྫས་སུ་སོང་ནས་སླར་ནུས་པ་ཆེས་ཆེར་རྒྱས་པར་གྱུར། དེ་ཉིད་བསྲུང་བར་འདོད་པས། གྲོང་ཁྱེར་གྱི་ཤར་སྒོར་ཡུངས་ཀར། ལྷོར་སྒོག་པ། ནུབ་ཏུ་རང་བྱུང་གི་རཀྟ། བྱང་དུ་བཙན་དུག
བྱང་ཤར་དུ་ཤ་ཆེན། ཤར་ལྷོར་དྲི་ཆེན། ལྷོ་ནུབ་ཏུ་ཚ་བ་གསུམ། ནུབ་བྱང་དུ་ཀླད་པ་རྣམས་བསྲེགས་པའི་དུད་པ་བཏང་པས། དེས་ཀྱང་སླར་མཐུ་སྟོབས་དང་ལྡན་པར་གྱུར་པས། ད་ལྟ་ལ་དུ་དང་། ཆང་དང་། སྤོས་སྦྱོར་རྣམས་དམ་རྫས་སུ་དགོས་པའི་རྒྱུ་མཚན་ཡང་དེ་ཡིན། དེ་ནས་ནག་པོས་ཕས་བྱིན་པའི་གྲི་གུག་ཕྱག་གཡས་སུ་ཁྱེར། མས་བྱིན་པའི་ཐོད་པ་ཕྱག་གཡོན་པར་ཐོགས།
གསལ་ཤིང་གྲུ་མོར་བཅུག་སྟེ་འཁོར་གདུག་པ་ཅན་རྣམས་དང་བཅས་པས། སྤྱིར་སེམས་ཅན་གྱི་སྲོག་གི་གཤེད་མ་བྱས། ཁྱད་པར་གྲོང་ཁྱེར་གསུམ་བརྩེགས་པའི་རྒྱལ་བློན་འབངས་འཁོར་དང་བཅས་པ་ཐམས་ཅད་བསད་དེ། ཤ་ཟོས་ཁྲག་འཐུངས། གྲོང་ཁྱེར་ཐམས་ཅད་བཤིག་བཅོམ་བརླག་པར་བྱས་པས། གྲོང་ཁྱེར་གསུམ་བརྩེགས་འཇིགས་བྱེད་པ། ། ཞེས་བསྟོད་པའི་རྒྱུ་མཚན་དེ་ཡིན། དེ་ནས་སྔར་གྱི་སྤྱོད་པ་རྒྱུ་མཐུན་པའི་ལས་ཀྱི་དབང་གིས། འོད་ཟེར་ཅན་ཉ་པར་སྐྱེས་པ་དེ་ཡང་བསད་ནས་ཤ་ཟོས་ཁྲག་འཐུངས་སོ། ། དེར་སྲིད་པ་གསུམ་ན་དབང་ཆེ་བའི་ཚངས་པ་དང་བརྒྱ་བྱིན་ལ་སོགས་པས་ཀྱང་མ་ཐུབ་པར།
ནང་སེམས་ཅན་བརྒྱ་ཟ། ནུབ་སེམས་ཅན་བརྒྱ་ཟ་ཞིང་འཇིག་རྟེན་གྱི་ཁམས་ཐམས་ཅད་བརླག་ལ་ཁད་དུ་གྱུར་པ་དང་། འཕགས་པ་སྤྱན་རས་གཟིགས་དབང་ཕྱུག་གིས་སེམས་ཅན་རྣམས་ལ་ཐུགས་རྗེས་གཟིགས་ནས། ནག་པོ་དྲག་པོ་འདུལ་བའི་དོན་དུ་ཁྲོ་བོའི་དབང་པོ་དཔལ་རྟ་མགྲིན་དུ་སྤྲུལ་ནས། དབུའི་གཙུག་ནས་རྟ་མགོ་ལྗང་གུ་ཕྱུང་སྟེ། རྟ་སྐད་ལན་གསུམ་བསྒྲགས་པ། ནག་པོ་ན་རེ། ཁྱོད་ལ་ང་འདུལ་བའི་གཉེར་མེད་ཀྱི། ཁྱོད་རང་ནགས་སུ་སོང་ལ་རྩྭ་ཟོ་ཟེར་ནས་མ་ཐུལ་ལོ། ། དེར་དུས་གསུམ་གྱི་སངས་རྒྱས་ཐམས་ཅད་བཀའ་བགྲོས་ཤིང་མགྲིན་གཅིག་ཏུ་ཐུགས་གཏད་ནས།
ནག་པོ་དྲག་པོ་དེ་གཞན་གྱིས་མི་འདུལ་ཞིང་། ཕྱག་ན་རྡོ་རྗེས་འདུལ་བའི་དུས་ལ་བབས་པར་དགོངས་ནས། ཕྱག་ན་རྡོ་རྗེ་ལ་ཞལ་འཛུམ་པ་མཛད་ཅིང་། འོད་ཟེར་གྱིས་བསྐུལ་བས། ཕྱག་ན་རྡོ་རྗེ་ཤིན་ཏུ་རྔམ་པའི་སྐུར་བཞེངས། འཇིགས་སུ་རུང་བའི་རྡོ་རྗེའི་ཧཱུྃ་སྒྲ་དྲག་པོ་བསྒྲགས། ནག་པོ་འཁོར་བཅས། ཕྱག་གཡས་པས་རྡོ་རྗེས་བསྡིགས། གཡོན་པས་སྡིགས་མཛུབ་ཀྱིས་གཟིར་བས། ནག་པོ་འཁོར་བཅས་འཇིགས་ཤིང་སྐྲག་པས་རྡོ་རྗེ་འཛིན་པའི་སྤྱན་སྔར་འཁོད་དེ།
འདི་སྐད་ཅེས་གསོལ་ཏོ། ། ཀྱེ། ཐམས་ཅད་མཁྱེན་པའི་སྟོན་པ་ལགས། ། བདག་གིས་ཁྱེད་ཀྱི་གཟི་མི་བཟོད། ། དམ་ལ་བཏགས་འཚལ་ཅི་གསུང་བསྒྲུབ། ། ཁྱེད་ཀྱི་བསྟན་པ་བསྲུང་བར་བགྱི། ། ཞེས་བརྗོད་ཅིང་སྲོག་སྙིང་ཕུལ་ནས་བསྟན་པ་སྲུང་བར་དམ་བཅས་སོ། ། དེ་ནས་སངས་རྒྱས་དང་བྱང་ཆུབ་སེམས་དཔའ་ཐམས་ཅད་གདན་གསུམ་ཚང་བའི་དཀྱིལ་འཁོར་གྱི་ལྷའི་རྣམ་པས་དེར་འཁོད་ནས། གཙོ་བོ་ཧེ་རུ་ཀ་ཀྱེ་རྡོ་རྗེ་ཉིད་ཀྱིས། དྲག་པོ་ནག་པོ་ཞལ་དུ་ལན་གསུམ་མིད་ནས་གཤང་ལམ་ནས་ཕྱིར་ཐེངས་གསུམ་ཕྱུང་བ་དང་།
མདོག་ནག་པོ་འཇིགས་སུ་རུང་བ་གཅིག་ཏུ་གྱུར་པ་ལ། ཧེ་རུ་ཀས་མགོ་དང་ལག་ཏུ་དམ་ཚིག་གི་རྡོ་རྗེ་གཏད། ལྕེ་ལ་དམ་ཚིག་གི་བདུད་རྩི་སྦྱིན། ལས་སྐལ་དུ་སངས་རྒྱས་བསྟན་པ་སྲུང་བ་དང་། ཟས་སྐལ་དུ་བསྒྲལ་བའི་ཞིང་ཐམས་ཅད་ཀྱི་ཤ་ཁྲག་སྲོག་དབུགས་རྣམས་སྦྱིན། བསྟན་པ་སྲུང་བའི་ནུས་མཐུ་དང་ལྡན་པར་དབང་བསྐུར་ཅིང་བྱིན་གྱིས་བརླབས་ཏེ་བཀའ་བསྒོས་པ། ཁྱོད་ནི་གསང་བ་གསུམ་གྱི་བདག ། དུས་གསུམ་སངས་རྒྱས་ཐམས་ཅད་ཀྱིས། ། བསྟན་པ་སྲུང་བར་བྱིན་གྱིས་བརླབས། ཁྱོད་ནི་དཔལ་ལྡན་ནག་པོ་ཆེ། །
བསྟན་པ་བསྲུང་བར་ཁས་བླངས་པ། ། ཤཱཀྱ་སེང་གེའི་བསྟན་པ་ལ། ། དམ་ཚིག་ཆེན་པོས་གནས་པར་གྱིས། ། ཞེས་བཀའ་བསྒོས་ཤིང་། བསྟན་པ་གཉེར་དུ་གཏད་པས། བཅོམ་ལྡན་འདས་ཀྱི་བཀའ་ལས་མི་འདའ་ཞིང་། མཐུ་སྟོབས་རྫུ་འཕྲུལ་གྱི་ནུས་པ་ཐམས་ཅད་མཐར་སོན་ཏེ། སྐུ་གསུང་ཐུགས་ཡོན་ཏན་འཕྲིན་ལས་ཀྱི་སྤྲུལ་པའི་མགོན་པོ་རིགས་ལྔ། གཞན་ཡང་ལས་ཀྱི་མགོན་པོ་དུ་མ་དང་བཅས་པས་རང་རང་གི་འཁོར་དུ་གཏོགས་པའི་དྲེགས་པ་ཅན་བསམ་གྱིས་མི་ཁྱབ་པ་དང་ལྷན་ཅིག་ཏུ་བཅོམ་ལྡན་འདས་ཀྱི་སྤྱན་སྔར་འཁོད་དེ་རང་རང་གི་སྲོག་གི་སྙིང་པོ་མདོངས་གསོལ་དུ་ཕུལ་ནས་སྤྱིར་སངས་རྒྱས་སྟོང་རྩ་གཉིས་ཀྱི་བསྟན་པ་བསྲུང་བ་དང་། ཁྱད་པར་སངས་རྒྱས་ཤཱཀྱ་ཐུབ་པའི་བསྟན་པ་དང་།
བསྟན་པ་ལ་ཞུགས་པ་རྣམས་དང་། བྱེ་བྲག་ཏུ་གསང་སྔགས་ཀྱི་སྒོར་ཞུགས་པའི་སྒྲུབ་པ་པོ་རྣམས་ཀྱི་སྲུང་མ་བྱེད་པར་ཁས་བླངས་དམ་བཅས་པ་ཡིན་ནོ། ། དེ་ལ་སྐུའི་ལྷ་ཚོགས་ཀྱི་བསྟན་པ་བསྲུང་བའི་སྐུའི་མགོན་པོའི་གཉའ་གནོན་དུ་རྣམ་པར་སྣང་མཛད་དང་འཇམ་དཔལ། གསུང་གི་ལྷ་ཚོགས་ཀྱི་བསྟན་པ་བསྲུང་བའི་གསུང་གི་མགོན་པོའི་གཉའ་གནོན་དུ་པདྨ་དབང་ཆེན། ཐུགས་ཀྱི་ལྷ་ཚོགས་ཀྱི་བསྟན་པ་བསྲུང་བའི་ཐུགས་ཀྱི་མགོན་པོའི་གཉའ་གནོན་དུ་ཕྱག་ན་རྡོ་རྗེ། ཡོན་ཏན་གྱི་ལྷ་ཚོགས་ཀྱི་བསྟན་པ་བསྲུང་བའི་ཡོན་ཏན་གྱི་མགོན་པོའི་གཉའ་གནོན་དུ་གོང་གི་ལྷ་དེ་རྣམས་གང་རུང་རེ་འབྱུང་བར་སེམས་ལ། བླ་མ་འགའ་ཞིག་གི་གསུང་ལས་ཡོན་ཏན་ནི་སྐུ་གསུང་ཐུགས་འཕྲིན་ལས་བཞི་ཆར་ཐུན་མོང་བ་ཡིན་པས་ལོགས་སུ་མི་འབྱུང་བ་ཡང་བཞེད་ཅིང་། འཕྲིན་ལས་ཀྱི་ལྷ་ཚོགས་ཀྱི་བསྟན་པ་བསྲུང་བའི་འཕྲིན་ལས་ཀྱི་མགོན་པོའི་གཉའ་གནོན་དུ་མཁའ་འགྲོ་མ་ཀུ་རུ་ཀུལླེ་འབྱུང་བ་ཡིན་པ་ལས། དེ་ལ་འདི་ནི་ཐུགས་ཀྱི་མགོན་པོ་ཡིན་པས། འདིའི་གཉའ་གནོན་དུ་ཕྱག་ན་རྡོ་རྗེའམ།
ཀྱེ་རྡོ་རྗེ་ལ་སོགས་ཐུགས་ཀྱི་ཁྲོ་བོ་འབྱུང་བ་ཡིན་ནོ།། ༈ །།གཉིས་པ་དཔལ་ལྡན་ལྷ་མོའི་ལོ་རྒྱུས་ནི། སྔོན་སངས་རྒྱས་གསེར་ཐུབ་ཀྱི་བསྟན་པ་ལ་འདི་ཉིད་ལྷ་མོ་འོད་ཟེར་ཅན་ནམ། ལྷ་མོ་མེ་ལོང་གདོང་དུ་གྱུར་ནས། དགེ་བ་བཅུ་ཤ་ཐག་སྤྱད། སངས་རྒྱས་འཁོར་བ་འཇིག་གི་བསྟན་པ་ལ་ཤ་ཟ་མོ་རལ་གཅིག་ཅེས་བྱ་བར་གྱུར། སངས་རྒྱས་འོད་སྲུང་གི་བསྟན་པ་ལ་ལྷ་མོ་ནམ་མཁའི་དཔལ་མོ་བཙན་ཞེས་བྱ་བར་གྱུར། ཞེ་སྡང་རང་དགར་སྤྱད། སངས་རྒྱས་མར་མེ་མཛད་ཀྱི་བསྟན་པ་ལ་ལྷ་མོ་པརྞ་ཤ་ཝ་རིའམ། ལྷ་མོ་ནུང་ཞེས་བྱ་བར་གྱུར།
དེའི་ཚེ་སངས་རྒྱས་ཤཱཀྱ་ཐུབ་པ་ནི་དགེ་སློང་དབང་ཕྱུག་དཔའ་བོ་ཞེས་བྱ་བར་གྱུར། དགེ་སློང་དེ་ལྷ་མོ་དེས་མཆོད་གནས་སུ་བསྟེན་ཅིང་སྡིག་པ་བཤགས་ནས། ཞིང་འདིར་སྟོན་པ་དང་བསྟན་སྲུང་དུ་གྱུར་པའི་སྨོན་ལམ་ལྷན་ཅིག་ལ་བཏབ་བོ། ། དེ་ལྟར་སངས་རྒྱས་དེ་དག་གི་རིང་ལ་ལས་བསགས་ཤིང་སྨོན་ལམ་བཏབ་པའི་རྣམ་པར་སྨིན་པ་སངས་རྒྱས་ཤཱཀྱ་ཐུབ་པའི་བསྟན་པ་འདི་ལ་དུས་གཅིག་ལ་སྨིན་པ་ཡིན་ནོ། ། དེ་ཡང་དང་པོར་དགེ་བ་བཅུ་སྤྱད་པས་མཧཱ་དེ་ཝའི་བུ་མོར་སྐྱེས། བར་དུ་ཞེ་སྡང་སྤྱད་པའི་མཐུས་སྲིན་པོའི་ཆུང་མར་གྱུར། ཐ་མར་སྡིག་པ་བཤགས་ཤིང་སྨོན་ལམ་བཏབ་པའི་མཐུས། ད་ལྟ་འདོད་ཁམས་ཀྱི་དབང་ཕྱུག་མར་གྱུར་ནས། སངས་རྒྱས་ཤཱཀྱ་ཐུབ་པའི་བསྟན་པ་སྲུང་བ་ཡིན་ནོ། ། བསྟན་པ་བསྲུང་བའི་བྱ་བ་རྫོགས་པའི་རྗེས་སུ་བྱང་ཤར་མཚམས་ཀྱི་འཇིག་རྟེན་གྱི་ཁམས་མེ་ཏོག་རྣམ་པར་རོལ་བའམ།
པདྨོ་རྣམ་པར་རོལ་པའི་ཞིང་ཁམས་སུ་དེ་བཞིན་གཤེགས་པ་པདྨོ་དམ་པའི་དཔལ་ཞེས་བྱ་བར་སངས་རྒྱས་ཤིང་། དེའི་ཁོལ་མོ་རེ་མ་ཏི་ནི་ཞིང་ཁམས་དེར་བྱང་ཆུབ་སེམས་དཔའ་བློ་གྲོས་བཤེས་གཉེན་ཞེས་བྱ་བར་འགྱུར་བར་བཤད་དོ། ། ཞིང་འདིར་བསྟན་པའི་སྲུང་མར་གྱུར་པའི་ཚུལ་ནི། མགོན་པོའི་ལོ་རྒྱུས་སུ་བཤད་པ་ལྟར། ལྷ་དབང་ཕྱུག་ཆེན་པོ་དང་། ལྷ་མོ་ཨུ་མ་དེ་ཝའི་བུ་ཚ་མིང་སྲིང་དུ་གྱུར་པའི་སྲིང་མོ་ལྷ་མོ་ཙ་མུནྟྲི་ཞེས་བྱ་བར་གྱུར་ནས། ལྷ་མ་ཡིན་ཐམས་ཅད་བསད་ཅིང་ཕམ་པར་བྱས་པའི་སྒྲིབ་པ་སྦྱོང་བའི་སླད་དུ། རི་ཁྲོད་ཆེན་པོ་མདའ་དགའ་བ་ཞེས་བྱ་བར། ཤིང་རི་ཁྲོད་ཅེས་བྱ་བའི་ལོ་མ་གོས་སུ་གྱོན་ནས། ལོ་བདུན་འཕགས་པ་མི་ཕམ་པའི་གཟུངས་བཟླས་པས།
ལྷ་མོ་པརྞ་ཤ་བ་རི་རི་ཁྲོད་ལོ་མ་ཅན་ཞེས་བྱ་བར་གྲགས། རྒྱུ་མཚན་དེས་ན་ལྷ་མོའི་བསྟོད་པར། མི་ནད་གང་ཡིན་ཁྱོད་མིང་ཤེས། ། དེ་ལ་འཇིགས་པ་མེད་པར་མཛད། ། ཅེས་གསུངས་པ་ལྟར། ཞི་བའི་ཚུལ་འཛིན་པ་རི་ཁྲོད་ལོ་མ་ཅན་དང་། དྲག་མོའི་ཚུལ་འཛིན་པ་ལྷ་མོ་འདི་ཉིད་རིམས་ནད་བསྲུང་བ་དང་བཅད་པ་ལ་མཆོག་ཏུ་བསྔགས་པར་བཤད་པ་ཡིན་ནོ། ། དེ་ནས་ཀླུ་གཞོན་ནུ་དུང་གི་འཛེར་པ་ཅན་ཞེས་བྱ་བ་བྱ་ཁྱུང་གིས་གཙེས་ཏེ། ལྷ་མོ་ལ་སྐྱབས་ཞུས་པས། ལྷ་མོས་བྱ་ཁྱུང་བཏུལ་ནས་ཀླུ་དེ་ཉིད་བསྐྱངས་པས།
ལྷ་མོ་དཀར་མོ་དུང་སྐྱོང་མ་ཞེས་བྱ་བར་གྲགས། ལྷ་མོ་དུང་སྐྱོང་མ་དེས་རི་རབ་རྩེ་རྣམ་པར་རྒྱལ་བའི་ཁང་བཟང་གི་རྩ་བའི་བྱང་ཤར་གྱི་མཚམས་བྱང་ཆུབ་ཀྱི་ཤིང་དྲུང་ན། རིན་པོ་ཆེའི་ཁང་བུ་བདུན་བརྩེགས་ཀྱི་གཞལ་ཡས་ཁང་པར་རྒྱན་དུ་མས་བརྒྱན་ཏེ། ལྷའི་བུ་དང་བུ་མོ་མང་པོས་ལྷའི་ལོངས་སྤྱོད་བསམ་གྱིས་མི་ཁྱབ་པས་མཆོད་ཅིང་བཞུགས་སོ། ། དེའི་ཚེ་ཡུལ་ལང་ཀ་པུ་རི་ན་སྲིན་པོའི་གྲོང་ཁྱེར་བདུན་འབུམ་ཡོད་པ་ལ་ལྷ་རྣམས་ཀྱིས་བཅོམ་ཞིང་ཕབ་སྟེ། སྲིན་པོ་ད་ཤ་གྲི་བ་དང་། དེའི་སྲིང་མོ་ན་ལ་རྩེ་གཉིས་ལུས་སོ། ། སྲིན་པོ་ད་ཤ་གྲི་བས་ལྷ་མི་གཉིས་འདུལ་བའི་ཆེད་དུ་རང་གི་སྲིང་མོ་ན་ལ་རྩེ། ལྷ་མཧཱ་དེ་ཝ་ལ་ཕུལ་ལོ། ། མཧཱ་དེ་ཝ་དང་སྲིན་མོ་ན་ལ་རྩེ་ལྷན་ཅིག་ཚོགས་པས་ན་ལ་རྩེ་སྦྲུམ་ནས།
ཕས་བུ་རུ་སྐྱེ་བར་སྨོན་ལམ་བཏབ། མས་བུ་མོར་སྨོན་ལམ་བཏབ་པས་མའི་སྨོན་ལམ་མཐུ་བཙན་པར་གྱུར་ནས། བུ་མོ་ཡ་མཚན་ཅན་ཞིག་བྱུང་བས། ཕ་ཁྲོས་ནས་ཐལ་ཁུང་དུ་བོར་བ། མས་བླངས་ཏེ་ལུས་ཀྱི་དྲོད་ལ་བཅར་ནས་ཨ་ཡུ་བྷྲུྃ་ཞེས་ཚེའི་སྙིང་པོ་བགྲངས་ནས་གསོས། བུ་མོ་དེ་ཉིད་ལ་ཕས་མིང་སྦས་པའི་བུ་མོ་ཐལ་མདོག་མར་བཏགས། གནོད་སྦྱིན་ལག་ན་རྡོ་རྗེས་ནག་མོ་རེ་མ་ཏིར་བཏགས་ནས། སངས་རྒྱས་ཀྱི་བསྟན་པ་བསྲུང་བར་སྨོན་ལམ་བཏབ། བར་སྣང་གི་ལྷ་ཆེན་བརྒྱད་ཀྱིས་ཀྱང་དེ་ལྟར་སྨོན་ལམ་བཏབ་པས། སྐྱེ་བ་ཐམས་ཅད་དུ་ནག་མོ་རེ་མ་ཏི་ཞེས་བྱ་བར་གྲགས།
ལྷ་མོ་དུང་སྐྱོང་མས་སྲིན་མོ་དམར་ལྡབ་ཕུར་པའི་ལྷ་གསེར་ཅན་ཞེས་བྱ་བར་མིང་བཏགས། དེའི་ཚེ་སྲིན་པོ་ད་ཤ་གྲི་བས་ང་ནི་ལྕེབ་བོ་ཞེས་བྱ་བའི་སྒྲ་འཇིག་རྟེན་དུ་བསྒྲགས། དེ་སྲིང་མོ་ན་ལ་རྩེས་ཐོས་ནས་མིང་པོ་མ་ལྕེབ་པར་ཅི་འདོད་པ་ང་ལ་སྨོས་ཤིག་ཅེས་བརྗོད་པས། ད་ཤ་གྲི་བ་ན་རེ། ང་ནི་ལྷ་མོ་དུང་སྐྱོང་མ་འདོད་ཟེར། སྲིང་མོས་སྨྲས་པ། མིང་པོ་དེ་སླ་ཡི་ངའི་བུ་མོ་ཕུར་བའི་ལྷ་འདི་ལྷ་མོ་དུང་སྐྱོང་མའི་ཁོལ་མོར་ཕུལ་ནས་དེ་ནས་བསླུའོ་ཞེས་སྨྲས། དེ་ནས་སྲིན་མོ་ན་ལ་རྩེས་བུ་མོ་དེ་ཁྲིད་ནས་ལྷ་མོ་དུང་སྐྱོང་མ་ལ་གཡོག་ཏུ་ཕུལ་ལོ། ། ཕུར་པའི་ལྷས་ལྷ་མོ་དུང་སྐྱོང་མ་ལ་གསོལ་པ། ཀྱེ་ཆེ་ཞེས་ཆེན་མོ་རིགས་ཀྱི་ཡུམ། །
བདག་ཉིད་ཆེན་མོ་གར་དབང་མ། ། དབུ་བཟང་རིན་ཆེན་ཐོར་གཙུག་ལ། ། བཻ་ཌཱུར་སྔོན་པོ་འོད་ལམ་ལམ། ། ཞལ་བཟང་པདྨའི་དཀྱིལ་འཁོར་དུ། ། ཉི་ཟླ་འཕྲུལ་གྱི་རྒྱན་བཀོད་དེ། ། ཚེམས་བཟང་དུང་ལ་ལྗགས་བཟང་བསེ། ། ཁྱེད་འདྲ་འཇིག་རྟེན་ཁམས་ན་མེད། ། བདག་ནི་ཁྱེད་ཀྱི་གཏན་འབངས་བགྱི། ། ཁྱོད་ཀྱིས་བདག་ལ་ཐུགས་རྗེས་དགོངས། ། བདག་ཀྱང་གློ་བ་ཉེ་བར་བགྱིད། །
ཅེས་གསོལ་ནས། ལྷ་མོའི་གཡོག་མོ་བྱས་ནས་ལྷ་མོ་ཡིད་ལ་ཅི་དགའ་བྱས་སོ། ། དེ་ནས་དུང་སྐྱོང་ལ་ཡང་ཁོལ་མོ་དེ་ལ་རབ་ཏུ་དགྱེས་ནས་གཅེས་པར་བྱེད་དོ། ། དེའི་ཚེ་ཡུལ་ལང་ཀ་པུ་རིར་སྤྲེའུ་བ་ལེ་དང་མགྲིན་བཟང་གཉིས་འཐབ་པ་ལ། ལྷ་ཐམས་ཅད་ལྟད་མོ་ལ་འགྲོ་བའི་ཚེ། ལྷ་མོ་ཨུ་མས་བུ་མོ་དུང་སྐྱོང་མ་ལ་འདི་སྐད་ཅེས་སྨྲས་སོ། ། དེ་རིང་ཁྱོད་ཀྱི་གན་དུ་སུ་འོང་པ་དེས་ཁྱོད་བསླུ་བར་བྱེད་པས། དེ་ལ་མ་ལྟ་ཞིག་ཅེས་གདམས་ནས་བཞག་གོ ། སྐབས་དེར་ཁོལ་མོས་རང་གི་ཞང་པོ་ད་ཤ་གྲི་བ་བོས། སྲིན་པོ་ད་ཤ་གྲི་བས་སྲིན་པོའི་བོང་བུ་གྭ་དམར་ལ་ཞོན་ནས་ལྷ་མོའི་ཕོ་བྲང་གི་སྒོར་ཕྱིན་ནས།
སྲིན་པོ་ཁོ་རང་ལྷའི་ཆ་བྱད་ཤིན་ཏུ་གཟུགས་བཟང་ལ་མཛེས་པ་གཅིག་ཏུ་སྤྲུལ། བོང་བུ་ནི་རི་དྭགས་གོ་དོར་སྨུག་པོ་ཞེས་བྱ་བ་ཤ་བ་རྭ་བཅུ་གཅིག་ཏུ་སྤྲུལ་ནས་ལྷ་མོ་དུང་སྐྱོང་མའི་སྤྱན་སྔར་ཕྱིན་ཏེ། རོལ་མོ་སིལ་སྙན་དང་། གླུ་དབྱངས་སྣ་ཚོགས་པ་བྱས་ནས་བསླུས་པས། ལྷ་མོ་རོལ་མོ་ལ་དགའ་བས་འཛུམ་གཅིག་བྱུང་། དེ་ལ་སྲིན་པོས་གླགས་རྙེད་དེ། ལྕགས་ཀྱི་ལྷམ་སྒྲོག་སྔོན་པོ་བཀྲོལ་ནས་བཟུང་སྟེ་གླུ་འདི་སྐད་བླངས་སོ། ། ཀྱེ་ཡོངས་འདུ་ཤིང་གི་གནས་མཆོག་གི ། རིན་ཆེན་མཛེས་པའི་ཕོ་བྲང་ན། ། བདེ་ལྡན་འཕྲུལ་གྱི་ལྡིང་ཁང་དབུས། །
འགྱིང་བག་ཚུལ་དུ་གར་མཛད་མ། ། དབང་ཕྱུག་སྲས་མོ་མ་ལགས་སམ། ། དགའ་བྱེད་དུང་སྐྱོང་མ་ལགས་སམ། ། ལྷ་མོ་མང་པོའི་ཚོགས་དང་རོལ། ། དབུ་ཡི་སྙན་ཆ་གདུབ་ཁོར་ནི། ། རིན་ཆེན་མཛེས་པས་ཀུན་ནས་སྤྲས། ། སྤྱན་ནི་ཨུཏྤལ་ཁ་ཕྱེ་འདྲ། ། ཤངས་ནི་བིལ་བའི་འབྲས་བུ་འདྲ། ། ཞལ་ནས་ཨུཏྤལ་ངད་ཀྱང་འབྱུང་། ། སྐུ་ནི་འཁྲིལ་ལྡེམ་གཞོན་ཚུལ་ཅན། །
གསུང་ནི་ཚངས་པའི་དབྱངས་སྙན་སྒྲོགས། ། ནུ་འབུར་སྟོད་སྨད་ཕྱེད་པས་འགྱིངས། ། ཁྱེད་འདྲའི་སྐུ་ནི་གཞན་ན་དཀོན། ། ལྷ་ཡི་ལོངས་སྤྱོད་མཛེས་པས་མི་བྲེལ་ཡང་། ། ཞབས་ཀྱི་ཆས་སུ་ལྕགས་སྒྲོག་འདི་འབུལ་བཞེས། ། ཅི་མཛད་ཅི་སྡུག་ཅི་གསུང་ཅི་ཡང་ཉན། ། ཁམས་གསུམ་དག་ན་ཁྱོད་འདྲ་ཤིན་ཏུ་དཀོན། ། སེམས་ཅན་ཀུན་གྱི་ལྟ་བས་མི་ངོམས་ཁྱོད། ། བདག་གི་འབུལ་བ་འདི་བཞེས་གནང་བར་མཛོད། ། ཅེས་ཕུལ་བས།
ལྷ་མོས་ལྕགས་སྒྲོག་དེ་བླངས་ནས་རང་གི་རྐང་པ་ལ་དཀྲིས་ཏེ་རྒྱན་དུ་བྱས་སོ། ། དེ་ནས་ཁོལ་མོས་ཇོ་མོ་དུང་སྐྱོང་མ་ལ་ཞུས་པ། ཀྱེ་ཇོ་མོ་བདེ་མཆོག་དུང་སྐྱོང་མ་བདག་ལ་ཞུ་བ་གཅིག་མཆིས་པ་གནང་ངམ་བྱས་པས། ཁྱོད་བློ་བ་ཉེ་བས་ཅི་ཞུས་པ་གནང་ངོ་ཞེས་ཟེར་བས། ཁོལ་མོས་གསོལ་པ། བདག་གི་ཡུན་གྱི་རྗེར་གྱུར་དུང་སྐྱོང་མ། ། ཁྱེད་འདྲ་འཇིག་རྟེན་འདི་དང་གཞན་ན་མེད། ། འགྲོགས་པའི་ཟླ་མེད་སྐར་མ་གཅིག་ཤར་འདྲ། ། དེང་འདིར་འོངས་པའི་ལྕགས་སྒྲོག་འབུལ་མཁན་དེ། ། གཏན་གྱི་གྲོགས་ཟླ་མཛད་པར་ཞུ་བ་འབུལ། །
བདག་ཀྱང་རྟག་ཏུ་ཁྱེད་ཀྱི་བྲན་མོ་བགྱིད། ། ཅེས་ཞུས་པ་དང་། ལྷ་མོ་དེས་སྔར་ཁས་བླངས་ཤིང་། ལྷ་ལ་ངག་གི་བདེན་པའི་སྡོམ་པ་ཡོད་པས། མི་བྱ་བའི་དབང་མེད་པས་ཁྱེད་ཟེར་བ་བཞིན་བྱ་ཡིས། མི་དེ་གང་ན་འདུག སུ་ཡིན་བྱས་པས། ཁོལ་མོ་ན་རེ། དེ་ནི་བདག་གི་ཞང་པོ་ད་ཤ་གྲི་བ་ཡིན་ཏེ། སྲིན་ཡུལ་ལང་ཀ་པུ་རི་ན་འདུག་ཅེས་སྨྲས་པས།
ལྷ་མོ་དུང་སྐྱོང་མ་རང་དབང་མེད་པར་སྲིན་པོའི་ཆུང་མར་སོང་ངོ་། ། དེ་ནས་ལྷ་མོ་ཨུ་མ་དེ་ཝ་བལྟས་མོ་འཁོར་བ་དང་ལྷ་མོ་དུང་སྐྱོང་མ་སྲིན་ཡུལ་ལ་བྲོས་པར་ཤེས་ནས། ཨུ་མས་དུང་སྐྱོང་མ་ལ་དམོད་པ་བོར་བ། ང་ཡིས་བུ་མོ་ཁྱོད་རབ་ཏུ་གཅེས་པར་བྱས་ཏེ། ལྷ་ཡི་ལོངས་སྤྱོད་བསམ་གྱིས་མི་ཁྱབ་པ་ལ་ལོངས་སྤྱོད་པའི་ཚེ། ང་ལ་གསང་སྟེ་སྲིན་པོའི་ཆུང་མར་སོང་བས། ད་ཕྱིན་ཆད་བུ་མོ་ཁྱོད་ཀྱང་སྲིན་པོ་དང་འགྲོགས་ནས། མིའི་ཤ་ཟ་ཁྲག་འཐུང་ལྤགས་པ་གྱོན། ། སྲོག་གཅོད་བྱེད་ཅིང་མི་མགོ་ཐོད་ཁྲག་ཐོགས། ། བོང་བུ་ཞོན་ནས་ལྷ་ཡི་ཁ་དོག་ཉམས། །
སྲིན་གྱི་ཁ་དོག་ནག་ལ་འཇིགས་པར་ཤོག ། དེ་ཡི་ཁོལ་མོ་ཕུར་པ་ལྷ་ཁྱེད་ཀྱང་། ། ང་ཡི་བུ་མོ་བསླུས་ཏེ་སྲིན་ལ་བྱིན། ། ཁྱོད་ཀྱང་མི་སྡུག་འཇིགས་པའི་གདོང་དུ་གྱུར། ། ཚེ་རབས་ཀུན་ཏུ་ཁྱོད་དང་མ་ཕྲད་ཅིག ། ཅེས་དམོད་པ་བཅུ་གཉིས་བོར་རོ། ། དེ་ནས་ལྷ་མོ་ལ་མ་ཡིས་དམོད་པས་བསྡིགས་པས། ལྷ་ཡི་ཁ་དོག་དཀར་མོ་ནི་ཉམས་ཏེ། སྲིན་གྱི་ཁ་དོག་མཐིང་ནག་ཏུ་གྱུར། མི་ཤ་ཟ་མི་ཁྲག་འཐུང་།
མི་ལྤགས་གྱོན། བོང་བུ་ཞོན། ལུས་གཅེར་བུར་བྱས་ནས་འདུག་གོ ། དེ་ལ་སྲིན་པོའི་བུ་སྲིན་ཕྲུག་སེང་གེ་ཟླ་བ་དང་། མེ་ཏོག་ཅོད་པཎ་དང་། གངས་ཅན་དང་། མཆེ་བ་བདུན་པ་ལ་སོགས་པ་ལྔ་བརྒྱ་སྐྱེས་ཙམ་ན། ཁྱོ་སྲིན་པོ་ད་ཤ་གྲི་བ་ཤིའོ། ། དེ་ནས་ནག་མོ་དུང་སྐྱོང་མ་ཡང་ཡུགས་སའི་ཆ་བྱད་དུ་བྱས་ཏེ། སྐྲ་མདུན་སྐྲ་རལ་བ་གཅིག་ཏུ་ལྷས་སོ། །
བྲན་མོ་ཕུར་པའི་ལྷ་ཡང་ཨུ་མ་དེ་ཝའི་དམོད་པས་བསྡིགས་པས། སྲིན་པོའི་ཕག་རྫི་བྱེད་ཙམ་ན། ཕག་རྫི་བོམ་བུ་སྤྲིན་བྱ་བས་དབང་མེད་དུ་ཆགས་པ་སྤྱད་པས། ཕུར་བ་ལྷ་ལ་ཡང་ནལ་བུ་སྦྲུམ་མོ། ། དེ་ནས་དཔོན་གཡོག་གཉིས་ཀྱིས། སྲིན་ཟངས་ཀྱི་ཆུ་བསྐོལ་ནས་སྲིན་ཕྲུག་ལྔ་བརྒྱ་དེར་བསྐྱུར་ནས་བསད། སྲིན་པོའི་བོང་བུ་གྭ་དམར་ཡང་བརྐུས་ནས་བཞོན། ད་ཤ་གྲི་བའི་རལ་གྲི་སྡིག་པའི་ཡུ་བ་ཅན་བརྐུས་ནས་ལག་པ་གཡས་སུ་ཐོགས་ཏེ་རྐང་པའི་ལྕགས་སྒྲོག་བཅད། སྲིན་པོ་སྲིན་གླང་དམར་པོར་བརྫུས་ནས་བྱུང་བ་རལ་གྲིས་སྐེ་བཅད། ཡ་འགལ་ལ་བོང་སྒའི་སྔ་རུ་བྱས།
མ་འགལ་ལ་ཕྱི་རུ་བྱས། ལྤགས་པ་ལ་སྒ་གཡོགས། རྒྱུ་མ་ལ་གོང་སྨེད་བྱས། སྲིན་པོའི་ནོར་བུ་རིན་པོ་ཆེ་བརྐུས་ནས་ནེའུ་ལེའི་རྐྱལ་པར་སྦས་ཏེ་ལག་པ་གཡོན་དུ་ཐོགས་ནས་བྲོས། རྗེས་ནས་སྲིན་པོའི་དམག་བྱུང་དོགས་ནས། བོང་བུ་བསྐྱོད་ཅིང་ཁ་ཕྱིར་བལྟས་ནས་སྲིན་པོའི་དམག་བྱུང་དོགས་བྱ་ར་བྱེད་ཅིང་ཕྱིན་ནོ། ། རྒྱུ་མཚན་དེས་ན་ད་ལྟ་ལྷ་མོའི་སྐུ་བྲི་བའི་ཚེ། ཞལ་ཕྱིར་ཕྱོགས་སུ་འབྲི་བ་དེ་ལྟར་ཡིན་ནོ། ། དེར་དཔོན་གཡོག་གཉིས་ཀྱིས་དུར་ཁྲོད་གཅིག་ཏུ་ཕྱིན་པས་སྐྱེས་པ་གཡུལ་དུ་བསད་པའི་རོ་གཅིག་དང་འཕྲད་ནས། ཤ་དེ་བསྲེགས་ཏེ་ཟ་འདོད་པ་ལ་མེ་མེད་ནས།
རྒྱ་མཚོའི་འགྲམ་ན་རྡོ་སོལ་གྱི་རི་ལ་ཆར་བབས་ནས་མེ་འབར་བ་མཐོང་སྟེ། རྡོ་སོལ་གྱི་མེ་བླངས་ནས་དེ་ལ་ཤ་བསྲེགས་ནས་ཟོས་སོ། ། ཕྱིས་ནས་ཁྱི་དཀར་པོ་གཅིག་རྗེས་སུ་འབྲངས་པ་ཡང་བཤས་ནས་ཟོས། ལྤགས་པ་ལ་རྒྱལ་མཚན་བྱས། ཁོལ་མོ་ལ་ནལ་བུ་སྐྱེས་པ་ཡང་ཟོས། ལྤགས་པ་ལ་རྒྱལ་མཚན་བྱས་སོ། ། དེས་ན་དིང་སང་དམ་རྫས་ཀྱི་གཙོ་བོ་གྲི་ཤ གྲི་ཁྲག ནལ་བུའི་ཐོད་པ་དང་ཤ་ཚིལ། ནལ་བུའི་པགས་པའི་རྒྱལ་མཚན།
སེང་གེའི་རྒྱལ་མཚན་ཞེས་བྱ་བ་ཁྱི་དཀར་པོའི་གསོབ་རྣམས་དགོས་པའི་རྒྱུ་མཚན་ཡང་དེ་དག་གིས་ཤེས་སོ། ། དེ་ནས་ཇོ་མོ་བོང་བུ་ལ་བཞོན། ཁོལ་མོས་སྣ་ཁྲིད་དེ་རྒྱ་མཚོའི་ཁར་ཕྱིན་པས། དེ་ན་བྱ་དེ་མོ་བདུན་ཁྲུས་བྱེད་པ་དང་འཕྲད་པ་ལས། དེ་མོ་ནག་མོ་གཅིག་ལག་ཏུ་ཐོགས་ནས་རྒྱ་མཚོའི་ཁར་ཕྱིན། དེར་གཤིན་རྗེ་རླུང་གི་འཁོར་ལོ་ཅན་བསྒྲུབས་པས་ཞག་བདུན་སོང་བ་ན་རླུང་འཚུབ་ནག་པོ་གཅིག་མདུན་དུ་གྲུབ་བོ། ། དེར་ལྷ་མོ་དཔོན་གཡོག་གིས་སྣང་སྲིད་ཀྱི་ལྷ་འདྲེ་མཐུ་བོ་ཆེ་ཐམས་ཅད་དཔང་དུ་བོས་ནས་སྨོན་ལམ་འདི་ལྟར་བཏབ་བོ། ། ང་ཡང་ཚེ་འདི་འཕོས་མ་ཐག་ཏུ་གསང་སྔགས་ཀྱི་གྲུབ་པ་ཐོབ་ཅིང་རྒྱལ་བའི་ཞལ་མཐོང་སྟེ། འདོད་པའི་ཁམས་ཀྱི་དབང་ཕྱུག་མར་གྱུར་ཅིག བདག་གི་བྲན་མོ་ཕུར་པ་ལྷ་འདི་ཡང་འབངས་ཀ་མ་ལར་ཤོག་ཅིག
བྱ་དེ་མོ་འདི་ཡང་དུས་ཐམས་ཅད་དུ་ངའི་ནོར་བཀལ་དུ་ཤོག་ཅིག ནོར་བུ་མི་མགོ་ལ་ལོངས་སྤྱོད་པར་ཤོག བོང་བུ་ཞོན་པར་ཤོག ལག་ཆར་རལ་གྲི་ཐོགས་པར་ཤོག་ཅིག ཅེས་སྨྲས་ནས་རྒྱ་མཚོའི་མཐའ་བསྐོར་ཞིང་རླུང་འཚུབ་མ་ལ་ཝ་ཡ་ཝེ། ཝ་ཡ་ཝེ་ཞེས་བོས་ཙམ་ནས་རླུང་འཚུབ་ནག་པོ་དེ་བྱུང་ནས། ལྷ་མོ་དཔོན་གཡོག་གཉིས། བོང་བུ་དེ་མོ་ནག་མོ་དང་བཅས་པ་མཚོ་ནང་དུ་བསྐྱུར་ཏེ་བཏང་ངོ་། ། དེ་ནས་ལྷ་མོ་དུང་སྐྱོང་མ་དེ་ཉིད་མི་ཤ་དང་ནལ་བུ་ཟོས་པའི་མཐུ་དང་། རང་གི་སྨོན་ལམ་གྱི་དབང་གིས་རྒྱ་མཚོའི་འགྲམ་དུར་ཁྲོད་ཆེན་པོའི་རོའི་ཚལ་ཞེས་བྱ་བར་གཤིན་རྗེ་ལྷག་པའི་མཐུ་ཆེན་གྱི་བུ་མོར་སྐྱེས་ཏེ།
དེ་ཡང་གནོད་སྦྱིན་མ་ཆེན་མོ་ཁ་དོག་མཐིང་ནག་རབ་ཏུ་འཇིགས་པ། མིག་དམར་བ། མཆེ་བ་ཟངས་ཡག་ལ། རལ་པ་རིང་ཟ་པད་དུ་འདུག་པ་གཅིག་ཏུ་གྱུར་ཏེ། དེས་གཤིན་རྗེ་མ་རུ་རྩེ་དང་སྦྱོར་བ་བྱས་པ་ལས་བུ་བདུད་ཁ་རག་ན་བོ་ཞེས་བྱ་བ་གཅིག་བྱུང་། འདི་ནི་རྣམ་ཐོས་སྲས་དྲག་པོ་རྟ་སྔོན་ཅན་བདུད་མོ་བཞིས་བསྐོར་དུ་གྲགས་པ། སློབ་དཔོན་ཀླུ་སྒྲུབ་དང་དགའ་རབ་རྡོ་རྗེས་བསྒྲུབས་ཏེ། མུ་སྟེགས་ཉི་མ་གྲུབ་པ་དང་། སྟག་གཟིག་གི་རྒྱལ་པོ་ཁྲི་མུན་ལ་སོགས་པ་འདུལ་མཁན་དེ་ཡིན་ཞེས་གསུངས་སོ། ། བོང་བུ་ནི་གྭ་དམར་གཡུའི་རྣ་བ་ཅན།
རླུང་གི་གཤོག་པ་ཅན། མིག་མཇུག་མ་ལ་ཡོད་པ་ཞིག་ཏུ་གྱུར། བྱ་ནག་མོ་དེ་ཡང་སྤྱི་བོ་ན་རིན་པོ་ཆེ་ཡོད་པ་ཅི་བསམ་འགྲུབ་པ་ཞིག་ཏུ་གྱུར་ཏེ། དེ་གཉིས་གཏན་གྱི་ནོར་སྐལ་དུ་བྱེད་དོ། ། དེ་ནས་ཁོལ་མོ་རེ་མ་ཏི་ཕུར་པའི་ལྷ་དེ་ནི་རྒྱ་མཚོའི་ནང་དུ་ཀླུའི་རྒྱལ་པོ་གཙུག་ན་རིན་ཆེན་གྱི་བུ་མོར་སྐྱེས་སོ། ། དེ་ཡང་ལུས་ཕྱེད་སྐམ་པ་ཆུ་སྲིན་གྱི་མགོ་བོ་ཅན་གཅིག་ཏུ་གྱུར་ཏེ། མིང་ཡང་ཀླུ་མོ་གཞོགས་སྐམ་ཆུ་སྲིན་མགོ་ཀླུ་མོ་རེ་མ་ཏི་ཞེས་བྱ་བར་གྲགས། ཀླུ་མོ་རེ་མ་ཏི་དེ་ཉིད་ཞག་དགུ་བཅུ་ན་ཚེ་འཕོས་ཏེ། ཡུལ་དྲི་ཟའི་གྲོང་ཁྱེར་གསེར་སྡིང་སྐྱེད་མོས་ཚལ་ཞེས་བྱ་བའི་དུག་ཤིང་ནག་པོ་འགྱུར་མེད་ཀྱི་རྩ་བར། བདུད་རེ་ཏི་འགོང་གཡག་དང་།
བདུད་མོ་དྲན་པ་དབང་མེད་གཉིས་བྱི་བྱས་པ་ལས། ཞག་བདུན་ཅུ་རྩ་གཅིག་ན་བུ་མོ་གཅིག་སྐྱེས་པ་ནི་ཁོལ་མོ་རེ་མ་ཏི་ཉིད་ཡིན་ཏེ། དེའི་མིང་ཕས་ནི་སྲིད་པ་གསུམ་གྱི་བློ་འཕྲོག་མར་བཏགས། མས་ནི་ཡ་མཚན་འཕྲུལ་གྱི་གཤོག་པ་ཅན་དུ་བཏགས། བདུད་ཕ་མ་གཉིས་ཀྱི་བུ་མོ་གཅིག་པོ་ཡིན་པས། སྐྲ་ཉག་མ་རེ་ལ་གསེར་དང་བཻཌཱུ་རྻའི་ཆུན་འཕྱང་བཏགས། རིན་པོ་ཆེའི་དབུ་རྒྱན་དང་། ཉི་ཟླའི་འོད་གདེངས་དང་། ཐོད་པའི་མགུར་ཆུ་དང་། སྦྲུལ་གྱི་གདུབ་བུས་བརྒྱན་ཏེ།
བྱི་བྱས་པའི་ནལ་ཕྲུག་ཡིན་པས་སྦས་པའི་ཚུལ་དུ། བདུད་ཀྱི་རིན་པོ་ཆེ་སྣ་ལྔའི་ཁང་བུའི་དབུས་སུ་ཐོད་པའི་གཞལ་ཡས་ཁང་བྱས། དེའི་ནང་དུ་ཐོད་སྦྲུལ་གྱི་གུར་ཁང་ཕུབ། དེའི་ནང་དུ་ཁང་པ་བདུན་བརྩེགས་ཀྱི་དབུས་མི་རོ་འབུམ་གྱི་ཁྲིའི་སྟེང་དུ། བུ་མོ་དེ་སུས་ཀྱང་མ་མཐོང་མ་ཚོར་བར་སྦས་ཏེ། བདུད་སྨྲ་པོ་ལག་རིང་དང་། ནམ་གྲུ་ཁྲམ་ཐོགས་ཀྱིས་སྒོ་བཅད། བདུད་དམག་གི་རྒྱལ་མོ་དང་། ས་བདག་གི་རྒྱལ་མོ་གླིང་གི་མ་མོ་རྣམས་ཀྱིས་ཁང་པ་དེ་བསྲུང་ཞིང་འཁོད་དོ། ། དེའི་ཚེ་ལྷ་མོ་དུང་སྐྱོང་མ་དེས།
སྔོན་གྱི་ཁོལ་མོ་རེ་མ་ཏི་རོ་ལངས་མ་བདུད་ཀྱི་བུ་མོར་སྐྱེས་པ་དེ་བཀུག་ནས་བྲན་དུ་བཀོལ་འདོད་པས། དཔལ་ཕྱག་ན་རྡོ་རྗེའི་སྔགས་བྱེ་བ་ཕྲག་བཅོ་བརྒྱད་བཟླས་པས། གསང་སྔགས་དེའི་བྱིན་རླབས་ལས་གྲུབ་པའི་མཁའ་འགྲོ་མ་ཏིང་ངེ་འཛིན་གྲུབ་པ་མོ་ཞེས་བྱ་བ་ལག་ན་པདྨ་དང་ཐོད་ཕྲེང་ཐོགས་པ་གཅིག་བྱུང་ནས་དེས་བདུད་ཡབ་ཡུམ་ཕོ་བྲང་ཀུན་བྱིན་གྱིས་བརླབས། བདུད་ཀྱི་རྒྱལ་པོ་དང་། བློན་པོ་དང་། འཁོར་རྣམས་དྲན་པ་མེད་པར་མྱོས་པར་གྱུར་ཏོ། ། དེའི་ཚེ་བདུད་ཀྱི་བུ་མོ་རེ་མ་ཏིས་སྔོན་གྱི་རྗེ་མོ་དུང་སྐྱོང་མ་དྲན་ནས་ཡིད་འཕྱོས་ཏེ་དེའི་སྤྱན་སྔར་འགྲོ་འདོད་པའི་བསམ་པ་དྲག་པོ་བྱུང་ནས། ཕ་བདུད་རེ་ཏི་འགོང་གཡག་གི་མཚོན་བདུད་ཀྱི་ཁྲམ་བམ་ནག་པོ་དེ་བརྐུས་ནས་ལག་པ་གཡས་སུ་ཐོགས། མའི་མཚོན་གྱི་གྲུ་གུ་སྔོ་དམར་དེ་བརྐུས་དེ་ལག་པ་གཡོན་དུ་ཐོགས་ནས་ནམ་ཕར་ཕྱེར་ཚུལ་ཕྱེར་ན་ལུས་གཅེར་བུ་བྱས་ཏེ་བྲོས་ཕྱིན་པས། ལམ་ན་ཁྱིམ་བདག་རབ་སྦྱིན་གསལ་གྱི་བ་ལང་རྫི་མོ་དམངས་རིགས་བྱ་ཧ་མོ་ཞེས་བྱ་བ་དེ་རེ་ལྡེ་ནག་གཅིག་གོན་ནས་རི་ལ་འདུག་པ་དང་འཕྲད་ནས་བསད་དེ།
ཤ་ཟོས། ལྤགས་པ་སྐེད་ལ་དཀྲིས། དེའི་གོས་རེ་ལྡེ་བཤུས་པ་གྱོན་ནས་ཕྱིན་ཙ་ན་ལམ་ཁར་སྲིན་པོ་བུམ་སྣ་ཤི་པའི་བམ་གྱི་ཁྲག་ནད་ཀྱི་རྫིང་བུ་གཅིག་ཡོད་པའི་ཁར་ཕྱིན་པ་ལས། བདུད་མོ་རེ་མ་ཏི་སྐོམ་ནས་ཁྲག་དེ་ནས་འཐུངས་པས་ཁ་རླངས་ནད་དུ་སོང་ནས་མོའི་ཁ་རླངས་གང་ཕོག་པར་རིམས་ནད་བྱུང་ངོ་། ། དེར་བདུད་མོ་རང་ཡང་ངོ་མཚར་སྐྱེས་ནས་སྔར་དམངས་རིགས་མོ་བསད་པའི་བླུད་བུ་སྐེད་ལ་བཀྲོལ་ཏེ་ནང་དུ་ནད་ཀྱི་རྫིང་བུ་ནས་བླུགས་ཏེ་བཀང་ཁ་སྦྲུལ་གྱིས་བཅིངས་ཏེ་མཆན་ཁུང་གཡོན་དུ་སྦས་ནས་སེམས་ཅན་ལ་གནོད་པ་བྱ་བར་བསམས་ནས་ཕྱིན་ཙ་ན་བཙན་སྐྱ་རྡོ་རྗེ་ཟླ་བ་དང་ཕྲད་དེ། དེ་ན་རེ། བདུད་མོ་ནག་མོ་ལ་ཆགས་པ་སྤྱད་ལ་བཏང་ངོ་ཟེར་ནས་མོ་བཟུང་སྟེ་ཆགས་པ་སྤྱད་པའི་ཁུ་བ་ཐིགས་པ་གཅིག་ཛམྦུ་གླིང་དུ་བོ་བ་ནི་ཅོང་ཞི་དཀར་པོ་འདི་ཡིན་ནོ། ། བཙན་སྐྱ་རྡོ་རྗེ་ཟླ་བའི་ལག་ན་གང་ལ་བོར་བ་ཕུང་བར་བྱེད་པའི་ཤོ་དྷེའུ་དཀར་ནག་བདུན་ཡོད་པ་མོ་ལ་བྱི་རྔན་དུ་བྱིན་པ་བླངས་ཏེ་ལག་པ་གཡོན་དུ་བཟུང་ནས་ཕྱིན་ཙ་ན། གྲོང་ཁྱེར་སྒྲ་ལྡན་ཞེས་བྱ་བར་རྒྱལ་པོ་སེང་གེ་རྩལ་ལ་བསོད་སྙོམས་བྱས་པས་སྦྲང་རྩི་ལྷུང་གཟེད་གང་བྱིན་ནས། སྦྲང་རྩི་ལག་ཏུ་ལེན་ཁར་རྒྱལ་པོའི་ཁོལ་མོས་ཧུབ་གང་འཐུངས་ནས་བདུད་མོ་ལ་བྱིན་པ་མོས་འཐུང་ཙམ་ན་བར་སྣང་གི་ལྷ་རྣམས་ཀྱིས།
བདུད་ཀྱི་བུ་མོ། རྒྱལ་པོའི་ཁོལ་མོའི་ལྷག་མ་དང་ཁ་འཕྲོ་འཐུངས་པས་ཆེ་བ་ཉམས་ཟེར་བས་བདུད་མོ་ཡིད་འཁྲུགས་ཏེ་ཁྲོས་ནས། རྒྱལ་རིགས་ལ་རིམས་ནད་བཏང་ངོ་། ། དེར་རྒྱལ་པོས་བསྐོར་ཟངས་ཀྱི་དྲ་བ་མིག་དགུ་ཕུལ་ནས་རིམས་ནད་བཅད་དོ། ། དེ་ནས་བདུད་མོ་རེ་མ་ཏིས་རྒྱ་མཚོའི་འགྲམ་དུར་ཁྲོད་ཆེན་པོ་རོའི་ཚལ་དུ་སྔོན་གྱི་རྗེ་མོ་དུང་སྐྱོང་མའི་སྤྱན་སྔར་ཕྱིན་ཏེ། དཔོན་གཡོག་གཉིས་འགྲོགས་ནས་སྲིད་པ་གསུམ་གྱི་སེམས་ཅན་ཟད་ཅིང་སྟོང་པར་བྱེད་པའི་དུས་གཡོག་མོས་བོང་བུའི་ཕྱིར་བརྒྱུགས་པས་ཐང་ཆད་དུབ་པ་ན། ཇོ་མོ་ན་རེ། ངའི་བོང་བུ་འདི་ལ་ཕྲུག་གུ་གཅིག་བྱུང་ན་ཁྱོད་ལ་ཞོན་པར་སྦྱིན་ནོ་ཞེས་ཁས་བླངས། དེ་ནས་ཇོ་མོའི་བཞོན་པ་སྲིན་པོའི་བོང་བུ་གྭ་དམར་དང་། སྲིན་མོ་ན་ལ་རྩེའི་རྒོད་མ་ཟངས་ཀྱི་སོ་ཅན་གཉིས་ཆགས་པ་སྤྱད་པ་ལས།
དྲེའུ་སྔོན་མོ་རླུང་གི་གཤོག་པ་ཅན་གཅིག་བྱུང་བ་ལ། རྒྱུ་མའི་མཐུར་བརྒྱུས་ཟངས་ཀྱི་སྒ་བསྟད་ནས་ཇོ་མོས་ཁོལ་མོའི་བཞོན་པར་བྱིན་ནོ། ། དེ་ནས་ཇོ་མོས་བོང་བུ་གྭ་དམར་ལ་ཞོན། ཁོལ་མོ་དྲེའུ་སྔོན་མོ་ལ་ཞོན། ཇོ་མོས་མི་ལྤགས་གྱོན། ཐོད་པ་དང་རལ་གྲི་ལག་ཆར་ཐོགས། ཁོལ་མོས་རེ་ལྡེ་ནག་པོ་གྱོན། ལག་ན་ཁྲམ་བམ་དང་ཤོ་དྷེའུ་ཐོགས། ལྷ་མོ་དཔོན་གཡོག་གཉིས་མཐུ་རྩལ་ཤིན་ཏུ་ཆེ་བར་གྱུར་ཏེ། འཇིག་རྟེན་གྱི་མ་མོ་དཀར་མོ་རྡོ་རྗེ་ཕོ་ཉ་མོའི་ཚོགས་དང་།
སྔོན་མོ་རལ་པ་འཛིང་མའི་ཚོགས་དང་། དམར་མོ་གཏུམ་མོའི་ཚོགས་དང་། སེར་མོ་མཁའ་ལ་བཞད་མའི་ཚོགས་དང་། དཀར་དམར་མཐིང་སེར་ལྗང་བའི་ལྷ་མོ་དང་། ཤིན་ཏུ་འཇིགས་པའི་བདུད་མོ་དང་། ཤ་ཁྲག་ལ་རབ་ཏུ་དགའ་བའི་སྲིན་མོ་དང་། དུར་ཁྲོད་གཡའ་གངས་ནགས་ཁྲོད་ལ་གནས་པའི་བ་ལམ་མ་དང་། རྒྱ་མཚོ་ལ་སོགས་པའི་ཆུ་དང་། རློན་དྲོད་ལ་གནས་པའི་ཁྲི་སྨན་མ་ལ་སོགས་པ་མ་མོ་བསམ་གྱིས་མི་ཁྱབ་པ་མང་པོ་ཡང་ལྷ་མོ་དཔོན་གཡོག་གི་འབངས་བགྱིའོ་ཞེས་ཟེར་ཞིང་བྲན་དུ་ཁས་བླངས། ལྷ་མོ་དེས་འཇིག་རྟེན་གྱི་མ་མོ་ཐམས་ཅད་ཀྱི་དཔོན་མོ་བྱས་ཏེ།
སྐྱེ་བ་རྣམ་བཞིའི་སེམས་ཅན་ཐམས་ཅད་ཟོས་ནས་ཟད་པ་ལ་ཐུག་གོ ། ལྷ་མོ་དཔོན་གཡོག་གཉིས་ནི་བུད་མེད་ཀྱི་རང་བཞིན་དུ་གྱུར་པས། རྟག་པར་འདོད་པའི་འཁྲིག་པ་སྤྱོད་པའི་ཆེད་དུ་རྗེ་མོ་ལ་ཁྱོ་ལྔ། ཁོལ་མོ་ལ་ཁྱོ་བཞི་སྟེ། རྗེ་མོའི་ཁྱོ་ལྔ་ནི། གཟའ་ར་ཧུ་ལ། སྲིན་པོ་སྒྲ་ལྡན། གཤིན་རྗེ་མ་རུ་ཙེ། བདུད་འཆར་ཁ་ནག་པོ། ཀླུ་ནཱ་ག་ཀུནྡ་ལི་དང་ལྔའོ། །
ཁོལ་མོའི་ཁྱོ་བཞི་ནི། འབྱུང་པོ་དགེ་བ། བགེགས་བི་ན་ཡ་ཀ གནོད་སྦྱིན་ཡཀྵ་ཀཱ་ལ། རླུང་ཝ་ཡ་ཝེ་གདོང་དང་བཞིའོ། ། དེ་ལྟ་ཁྱོ་དགུ་ནི་དཔོན་གཡོག་གཉིས་ཀྱིས་ཉིན་བར་མཆན་ཁུང་དུ་སྐུང་ཞིང་སྦེད། མཚན་མོ་དུར་ཁྲོད་དུ་རྒྱུ་ཞིང་རོལ་བའི་སྦྱོར་བ་བྱེད་དོ། ། དེ་ནས་ལྷ་མོ་དེ་སྔོན་མར་མེ་མཛད་ཀྱི་བསྟན་པ་ལ་སངས་རྒྱས་ཤཱཀྱ་ཐུབ་པའི་བསྟན་པ་བསྲུང་བར་སྨོན་ལམ་བཏབ་པའི་ལས་འཕྲོས་སྦྲེལ་ཞིང་དགེ་བ་སྤྱད་པའི་ཤུགས་ཀྱིས་བྱང་ཆུབ་ཀྱི་ཤིང་དྲུང་ན་བཅོམ་ལྡན་འདས་ཤཱཀྱ་ཐུབ་པ་བཞུགས་པའི་སྤྱན་སྔར་ཕྱིན་ཏེ། ལྷ་མོ་དཔོན་གཡོག་གིས་བྱང་ཆུབ་མཆོག་ཏུ་སེམས་བསྐྱེད། བཅོམ་ལྡན་འདས་ཀྱི་ཞབས་ལ་ཕྱག་འཚལ་ཏེ།
རང་རང་གི་སྲོག་གི་སྙིང་པོ་ཕུལ་ནས་བསྟན་པ་བསྲུང་བར་ཁས་བླངས་སོ། ། དེ་ནས་ལྷ་མོ་དཔོན་གཡོག་དེ་གཉིས་ཀྱིས། ཨ་སུ་རའི་བྲག་ཕུག་ཅེས་བྱ་བ་རི་ཕུག་ཟབ་མོ་ཞིག་ཏུ་ཕྱིན་པས། དེ་ན་བྲམ་ཟེ་མཆོག་སྲེད་སྒྲུབ་པ་བྱེད་པ་དང་འཕྲད་དོ། ། ལྷ་མོས་ཁྱོད་འདི་ན་ཅི་བྱེད་བྱས་པས། བྲམ་ཟེ་ན་རེ། སྔོན་ཡུལ་ཁམས་འདི་ཉིད་ན་དགེ་སློང་བསྟན་པའི་སྡེ་དང་། དགེ་སློང་མ་དར་མ་དི་ཞེས་བྱ་བ་གཉིས་འཁྲིག་པ་སྤྱད་ནས་འདུལ་ཁྲིམས་ཉམས་པ་ལ། རྒྱལ་པོས་ཆད་པ་བཅད་ནས་བསད་པ་སྐྱེ་བ་འཕོས་ཏེ། བདུད་ལམ་ང་དགེའུ་རི་དང་།
རོ་ཤ་ཁ་ད་གཉིས་སུ་གྱུར་ཏེ། ཡུལ་འདིའི་མི་ཕལ་ཆེར་ཟོས། ད་ནི་ང་ལ་ཟ་རེས་བབས་པས། ང་བདུད་དེ་གཉིས་འདུལ་བའི་ཕྱིར་ཡུམ་ཨེ་ཀ་ཛ་ཊི་རལ་གཅིག་མ་སྒྲུབ་བོ་ཟེར་བས། ལྷ་མོ་དུང་སྐྱོང་མ་ན་རེ། ངེད་དཔོན་གཡོག་ཀྱང་སྒྲུབ་པ་བྱས་ན་ཡོན་ཏན་དེ་ལྟ་བུ་ཡོད་དམ་བྱས་པས། བྲམ་ཟེ་ན་རེ། ཁྱེད་གཉིས་ཅི་འདོད་པ་ཡིན་ཟེར་བ་ལས། ལྷ་མོས་ངེད་གཉིས་འདོད་ཁམས་ཀྱི་དབང་མོ་ཆེར་གྱུར་ནས། སངས་རྒྱས་ཀྱི་བསྟན་པ་བསྲུང་བའི་དངོས་གྲུབ་འདོད་བྱས་པས།
འོ་ན་བསྒྲུབ་པར་བྱའོ་ཟེར་ནས་བྲམ་ཟེ་དང་ལྷ་མོ་དཔོན་གཡོག་གིས་ལྷན་ཅིག་སྒྲུབ་པ་བྱས་པས་ཡུམ་ཨེ་ཀ་ཛ་ཊིའི་ཞལ་མཐོང་ཞིང་གྲུབ་པ་ཐོབ།

ཨེ་ཀ་ཛ་ཊིས་ལྷ་མོ་དུང་སྐྱོང་མའི་མིང་ནི་དཔལ་ལྷ་མོ་མཧཱ་ཀཱ་ལིར་བཏགས། ཁོལ་མོའི་མིང་ནི་ཡཀྵ་རེ་མ་ཏིར་བཏགས་ནས་འདོད་ཁམས་འདུལ་བའི་མཐུ་མོ་ཆེར་དབང་བསྐུར། ཤཱཀྱ་ཐུབ་པའི་བསྟན་པ་བསྲུང་བའི་གཉེར་གཏད། ལྷ་མོ་དཔོན་གཡོག་གིས་ཀྱང་རང་རང་གི་སྲོག་གི་སྙིང་པོ་ཕུལ་ནས་བསྟན་པ་བསྲུང་བར་ཁས་བླངས། བདུད་ལམ་ལྔ་གེའུ་རི་དང་། རེ་ཤ་ཁ་ད་ཡང་བསྒྲལ་ནས། བྲམ་ཟེ་མཆོག་སྲེད་ཀྱིས་ཀྱང་རང་གི་དངོས་གྲུབ་ཐོབ་པར་བྱས་སོ། ། བདུད་ཀྱི་ཁྲམ་བམ་ནག་པོ་ཡང་ཕྲོགས་ནས་བོང་བུའི་སྔ་ཤ་ལ་བཏགས། སའི་ལྷ་མོ་བརྟན་མས་རྣ་གྲུ་མཆེད་བརྒྱད་འབངས་སུ་ཕུལ། དེར་ལྷ་མོ་ནག་མོ་དཔོན་གཡོག་གིས་སྔོན་སྲིན་པོ་དང་འཁོན་པའི་དབང་གིས་སྲིན་པོའི་ཡུལ་དུ་དམག་དྲངས་ནས། སྲིན་པོ་རཀྵ་ཁོ་རེ་རལ་གྲི་བརྒྱབ་ནས་བསད།
སྲིན་པོའི་ཡ་འགལ་ལ་བོང་སྒའི་སྔ་རུ་བྱས། མ་འགལ་ལ་ཕྱི་རུ་བྱས། རྒྱུ་མས་མཐུར་སྲབ་བྱས། སྲིན་པོའི་སྐེ་རགས་སྦྲུལ་གྱི་ཞགས་པས་སྐེ་རགས་དང་གོང་རྨེད་བྱས། སྲིན་པོའི་བཞོན་པ་བ་ལང་དམར་པོའི་པགས་པ་བཤུས་ནས་འདོམ་ཕྱེད་དཀྲིས། སྲིན་པོའི་གོས་རེ་ལྡེ་ནག་པོ་བཤུས་ནས་འདོམ་ཕྱེད་དཀྲིས་ཏེ་གྱོན་ནོ། ། དེ་ནས་འཕགས་པ་སྤྱན་རས་གཟིགས་དབང་ཕྱུག་དཔལ་རྟ་མགྲིན་དུ་སྤྲུལ་བའི་སྒྲུབ་པ་བྱས་པས་རྟ་མགྲིན་གྱི་ཞལ་མཐོང་ཞིང་གསང་བའི་གཟུངས་མ་བྱས་ཏེ་རྗེ་མོའི་མིང་དཔལ་ལྡན་ལྷ་མོ་ནག་མོར་བཏགས། ཁོལ་མོའི་མིང་རྡོ་རྗེ་གློག་མ་སྤྲིན་དུ་བཏགས། ཕྱག་རྒྱ་ཆེན་པོའི་དབང་བསྐུར་ལས་ཀྱི་ལྷར་བྱིན་གྱིས་བརླབས། ལྷ་མོ་དཔོན་གཡོག་གིས་ཀྱང་དཔལ་རྟ་མགྲིན་ལ་རང་རང་གི་སྲོག་གི་སྙིང་པོ་ཕུལ་ནས་བསྟན་པ་བསྲུང་བར་ཁས་བླངས་ཏེ།
དེ་ནས་སྔོན་གྱི་མ་ལྷ་མོ་ཨུ་མ་དང་། སྲིན་མོ་ན་ལ་རྩེ་གཉིས་ཀྱིས་ཀྱང་བུ་མོ་གཉིས་དྲན་ནས་སྲིན་ལག་གི་རྩེས་ནུ་ཞོས་འཐོར་ཞིང་། དྲེད་མོའི་རལ་པས་གཡབ་ནས་བོས་པས་བུ་མོ་གཉིས་རང་དབང་མེད་པར་མ་གཉིས་ཀྱི་དྲུང་དུ་སླེབས། དབང་བསྐུར་ཞིང་དམ་ཚིག་བསྒྲགས། བསྟན་པའི་སྲུང་མར་བསྐོས་སོ། ། ལྷ་མོ་དཔོན་གཡོག་གཉིས་ལ་འཁོར་ལོས་བསྒྱུར་བའི་རྒྱལ་པོས་ཀྱང་། རང་གི་རྩའི་ཁྲག་དང་ཁུ་བའི་མཆོད་པ་བྱས་ཏེ་ལྷ་དང་མིའི་རྒྱལ་སྲིད་ཕུལ། རྨ་བྱ་རིན་པོ་ཆེའི་གཤོག་པ་ཅན་སྤྱི་བོར་ནོར་བུ་རིན་པོ་ཆེ་ཡོད་པ་གཅིག་རྗེ་མོ་ལ་ནོར་སྐལ་དུ་སྦྱིན། བྱ་དེ་མོ་ནག་མོ་སྤྱི་བོ་ན་རིན་པོ་ཆེ་ཡོད་པ་ཞིག་ཁོལ་མོ་ལ་ནོར་དུ་བྱིན། ལྷ་མོ་དཔོན་གཡོག་གཉིས་འཁོར་ལོས་བསྒྱུར་བའི་རྒྱལ་པོས་བྱིན་པའི་རྨ་བྱ་དང་།
དེ་མོ་ནག་མོ་གཉིས་ལ་གཏན་གྱི་ནོར་སྐལ་དུ་བྱེད་ཅིང་ཆགས་སོ། ། དེ་ནས་དུར་ཁྲོད་རོ་ཐང་ནག་པོའི་དབུས་མ་རུ་རྩེའི་སྒོ་འགྲམ་དུ་དཔལ་ལྷ་མོ་དཔོན་གཡོག་གིས་དཔལ་ཁྲག་འཐུང་ཧེ་རུ་ཀའི་དངོས་གྲུབ་བསྒྲུབས་པས་དཔལ་ཆེན་པོའི་ཞལ་མཐོང་དབང་བསྐུར་རྡོ་རྗེ་ཕོ་ཉ་མོ་དྲུག་ཅུ་རྩ་བཞི་འཁོར་དུ་བསྐོས། པདྨ་གར་གྱི་དབང་ཕྱུག་གི་སྤྲུལ་པ་དང་ཡང་སྤྲུལ་དུ་ལུང་བསྟན། ཇོ་མོའི་མིང་ནི་དཔལ་ལྡན་ལྷ་མོ་ནག་མོ་རེ་མ་ཏི་དུར་ཁྲོད་ཀྱི་བདག་མོ་ཞེས་བྱ་བར་བཏགས། ཁོལ་མོའི་མིང་ནི་གནོད་སྦྱིན་ཤན་པ་ནག་མོ་རེ་མ་ཏིར་བཏགས། ལྷ་མོ་དཔོན་གཡོག་གིས་ཀྱང་སྲོག་གི་སྙིང་པོ་ཕུལ་ཞིང་སངས་རྒྱས་ཀྱི་བསྟན་པ་བསྲུང་བར་ཁས་བླངས་སོ། ། དེ་ནས་རི་བོ་མ་ལ་ཡའི་རྩེ་མོར་ལྷ་མོ་དཔོན་གཡོག་གིས་དཔལ་ཕྱག་ན་རྡོ་རྗེ་བསྒྲུབས་པས་ཞལ་མཐོང་། སྲོག་གི་སྙིང་པོ་ཕུལ། སངས་རྒྱས་སྟོང་གི་བསྟན་པ་བསྲུང་བར་དབང་བསྐུར། རྗེ་མོའི་མིང་ཨརྻ་རེ་མ་ཏིར་བཏགས།
ཁོལ་མོའི་མིང་ཤན་པ་ནག་མོར་བཏགས་སོ། ། དེ་ནས་དཔལ་ལྡན་ལྷ་མོ་ནག་མོ་དཔོན་གཡོག་དེ་གཉིས་མཐུ་དང་རྫུ་འཕྲུལ་བསམ་གྱིས་མི་ཁྱབ་པས་སྲིད་པ་གསུམ་ན་འགྲན་པའི་ཟླ་ཐམས་ཅད་དང་བྲལ་བར་གྱུར་པས། ལྷ་དང་ལྷ་མ་ཡིན་ཐམས་ཅད་ཀྱིས་ཕྱག་དང་བཀུར་བསྟི་བྱས། འདོད་པའི་ཁམས་ཐམས་ཅད་ལ་དབང་བསྒྱུར་བས་འདོད་ཁམས་ཀྱི་དབང་ཕྱུག་མའམ་གཙོ་མོ་ཆེན་མོར་གྱུར་ཏེ། ལྷ་ཚངས་པས་རྨ་བྱའི་རྒྱལ་མཚན་ཕུལ། ཁྱབ་འཇུག་གིས་ཉི་ཟླའི་རྒྱན་ཕུལ། རྣམ་ཐོས་སྲས་ཀྱིས་སྦྲུལ་གྱི་གདེངས་ཀ་ཕུལ། ནམ་མཁའི་ལྷ་ཕྲན་རྣམས་ཀྱིས་དྲིལ་བུ་རྣ་བའི་རྒྱན་དུ་ཕུལ། ལྷ་མོ་སྲིན་མོ་ཤ་ཟ་རྣམས་ཀྱིས་ཐོད་ཕྲེང་དང་ཐོད་ཁྲག་ཞག་གི་ཐིག་ལེ་ཟོ་རིས་རྣམས་ཕུལ། ལྷ་མ་སྲིན་སྡེ་བརྒྱད་ལ་སོགས་པ་དྲེགས་པ་ཅན་ཐམས་ཅད་ཀྱིས་འཁོར་དང་བྲན་གཡོག་ཏུ་ཁས་བླངས་སོ། །
མདོར་ན་འདི་པའི་ལུགས་ཀྱི་ལྷ་མོ་ཨུ་མ་དེ་ཝི་ནི་ཡུམ་ཆེན་ཨེ་ཀ་ཛ་ཊི། དཀའ་ཟློག་མ། འཇིགས་བྱེད་ཆེན་མོ། ནག་མོ་ཆེན་མོ་སོགས་མཚན་གྱི་རྣམ་གྲངས་དང་ལྡན་པའི་ཡེ་ཤེས་དབྱིངས་ཀྱི་རྗེ་མོ་ཞེས་བྱ་བ་འཁོར་འདས་ཐམས་ཅད་དམ། དུས་གསུམ་སངས་རྒྱས་ཐམས་ཅད་བསྐྱེད་པའི་ཡུམ་ཤེས་རབ་ཀྱི་ཕ་རོལ་ཏུ་ཕྱིན་མའི་ངོ་བོར་འདོད་པ་ཡིན་ལ། ལྷ་མོ་དུང་སྐྱོང་མ་ནི་རྗེ་མོ་རེ་མ་ཏི་ཞེས་བྱ་བ། འདིའི་རིགས་ཐམས་ཅད་ཆིབས་སུ་བོང་བུ་ཆིབས་ཤིང་། ཕྱག་མཚན་རལ་གྲི་དང་ཐོད་ཁྲག་ནེའུ་ལེ་འཛིན་པ། གླང་ཆེན་དང་མི་ལྤགས་ཀྱི་སྟོད་གཡོགས། བ་ལང་གི་ཀོ་བ་དང་རེ་ལྡེའི་སྨད་གཡོགས་ཅན་དུ་འོང་བ་ཤས་ཆེ།
སྲིན་མོ་དམར་འདབ་ཕུར་པའི་ལྷ་ནི་ཁོལ་མོ་རེ་མ་ཏི་འམ་བདུད་མོ་རེ་མ་ཏིར་གྲགས་པ་ཡིན། འདིའི་རིགས་རྣམས་དྲེའུ་ལ་ཞོན་ཞིང་ཕྱག་མཚན་ཁྲམ་བམ། བེ་ཅོན། དབྱུག་ཐོ། ནད་རྐྱལ། ནལ་ཐོད། ཤོ་དྷེ་སོགས་འཛིན་པ། རེ་ལྡེ་ནག་པོའི་སྟོད་གཡོགས་དང་། སྟག་གི་ཤམ་ཐབས་ལ་སོགས་པ་འོངས་པ་ཤས་ཆེ། འོན་ཀྱང་འདི་རྣམས་རྒྱུད་གཅིག་པས་རྗེ་མོ་དང་གཡོག་མོའི་རྣམ་འགྱུར་གང་འདུལ་སྣ་ཚོགས་སུ་སྟོན་པ་ཡིན་པས།
མཐའ་གཅིག་ཏུ་ངེས་པ་ནི་མེད་དོ། ། ཞར་བྱུང་དམ་པས་མཛད་པའི་བསྐང་གསོར། གཡོག་གཉིས་འཇིགས་མ་ཞེས་གསུངས་པ་ནི། མཻ་ཏྲི་པས་མཛད་པའི་བསྟོད་པར་མདུན་གྱི་སྣ་འདྲེན་ཆུ་སྲིན་གདོང་དང་། སླད་ཀྱི་རྗེས་འབྲང་སེང་གེའི་གདོང་ཅན་གཉིས་ལ་བཤད་པ་ལྟར་ཡིན་ནོ། ། བ་ལང་མ་དང་། ཁྲི་སྨན་མ་ནི་གོང་དུ་བཤད་པ་ལྟར་དུར་ཁྲོད་གཡའ་གངས་ནགས་ཁྲོད་ལ་གནས་པ་དང་། རྒྱ་མཚོ་ལ་སོགས་པའི་རླན་གཤེར་ལ་གནས་པའི་མ་མོའི་མིང་གི་རྣམ་གྲངས་ཡིན་པས། བ་གླང་གི་གདོང་ཅན་དང་། ཀྲྀཥྞ་ས་རའི་གདོང་ཅན་དུ་འདོད་པ་སོགས་ནི་རང་བཟོའི་ཚོད་དཔགས་ཡིན་པར་ཟད་དོ་ཞེས་བླ་མ་འགའ་ཞིག་གི་གསུང་ལས་འབྱུང་ཡང་།
བྲིས་ཐང་རྙིང་པ་དུ་མར་བ་གླང་གི་གདོང་སོགས་བྲིས་པ་འབྱུང་བས་ཅུང་ཟད་བརྟག་པའི་གནས་ཡིན་པར་ཡང་བླ་མ་དག་གསུང་ངོ་།། ༈ །།གསུམ་པ་ལས་མགོན་གྱི་ལོ་རྒྱུས་ནི། སྔོན་གྱི་དུས་རྒྱ་གར་ཤར་ཕྱོགས་ཀྱི་བས་མཐའི་རི་བྲག་ཟབ་མོ་ཞིག་ན། བྲམ་ཟེ་མིང་སྲིང་གསུམ་ཚངས་སྤྱོད་ཀྱི་དཀའ་ཐུབ་ལ་གནས་ཤིང་དགེ་བ་སྤྱོད་པ་ལས། ཡུལ་དེའི་སྐྱེས་པ་དང་བུད་མེད་ཀྱི་ཚོགས་རྣམས་དད་ཅིང་འདུན་པར་གྱུར་ནས་བསྙེན་བཀུར་བྱས་པས། ཡུལ་དེའི་རབ་བྱུང་དང་སྔགས་པ་ལ་སོགས་པ་སྔོན་གཞན་གྱིས་བཀུར་བ་རྣམས་ལ་བསྙེན་བཀུར་མེད་པར་གྱུར་ཏོ། ། དེའི་ཚེ་དེ་དག་གི་བསམ་པ་ལ། ད་ལྟ་བྲམ་ཟེ་མིང་སྲིང་འདི་དག་ཡོད་པས་བདག་ཅག་རྣམས་གཞན་གྱིས་སྤངས་པས། འདི་གསུམ་གསད་པར་བྱའོ་ཞེས་གྲོས་བཤམས་ནས། རབ་བྱུང་དང་སྔགས་པ་དེ་དག་གིས་རང་གི་བསྒོ་བ་ཉན་པའི་སྐྱེས་པ་དང་བུད་མེད་དག་བསྐུལ་ནས་བྲམ་ཟེ་མིང་སྲིང་གི་དྲུང་དུ་ཕྱིན་ཏེ་གསོད་པར་བརྩམས་པ་དང་།
དེ་གསུམ་གྱིས་གསོད་པར་ཤེས་ནས་སྨོན་ལམ་ལོག་པར་བཏབ་སྟེ། མིང་པོ་ཆེ་བས་བདག་འདི་རྣམས་ཀྱིས་བསད་པ་དང་། གཤིན་རྗེ་མ་རུང་པ་ཞིག་ཏུ་གྱུར་ནས། འདི་རྣམས་གསོད་པར་གྱུར་ཅིག བསད་ནས་ཀྱང་འདི་དག་ངའི་བྲན་དུ་གྱུར་ཅིག ཅེས་པ་དང་། དེ་བཞིན་དུ་མིང་པོ་ཆུང་བས་ཀྱང་ཚེ་འཕོས་མ་ཐག་བདུད་མ་རུང་པ་ཞིག་ཏུ་གྱུར་ནས་འདི་རྣམས་བསད་དེ་ངའི་བྲན་དུ་གྱུར་ཅིག སྲིང་མོས་ང་བསད་པ་དང་གནོད་སྦྱིན་མ་ཆེན་མོ་ཞིག་ཏུ་གྱུར་ནས་འདི་རྣམས་བསད་དེ་ངའི་བྲན་དུ་གྱུར་ཅིག་ཅེས་དམོད་བོར། དེ་ནས་ཁོང་རྣམས་ཀྱིས་བྲམ་ཟེ་མིང་སྲིང་གསུམ་བསད་པའི་རྗེས། སྔར་དགེ་བ་སྤྱད་པ་དང་།
འཆི་ཁར་སྨོན་ལམ་ལོག་པ་བཏབ་པའི་སྟོབས་ཀྱི་མིང་པོ་ཆེ་བ་ལྷོ་ཕྱོགས་གཤིན་རྗེ་ཐམས་ཅད་ཀྱི་གཙོ་བོ་གཤིན་རྗེ་གསོད་བྱེད་ཅེས་བྱ་བར་གྱུར། མིང་པོ་ཆུང་བ་ནུབ་བྱང་གི་བདུད་ཐམས་ཅད་ཀྱི་གཙོ་བོ་བདུད་ནག་པོ་རལ་པ་སྤྱི་ཕྱིངས་ཞེས་བྱ་བར་གྱུར། སྲིང་མོ་ནི་བྱང་ཤར་གྱི་གནོད་སྦྱིན་མོ་ཐམས་ཅད་ཀྱི་གཙོ་མོ་སྲིན་མོ་ནག་མོ་གསེར་གྱི་སྤུ་གྲི་མ་ཞེས་བྱ་བར་གྱུར། དེ་དག་ནང་དུ་སྐྱེ་འགྲོ་རྣམས་ཀྱི་སྲོག་བདུད་ཀྱི་ཚུལ་དུ་ལུས་ཀྱི་གནད་ལ་གནས་པ་ནི། མིང་པོ་ཆེ་བ་གཤིན་རྗེ་ནི་ལྟག་པའི་བདུད་རྩ་ནག་པོ་ལ་གནས། མིང་པོ་ཆུང་བ་བདུད་ནི་སྙིང་དཀར་ནག་མཚམས་ཀྱི་རྩ་མདུད་ལ་གནས། སྲིང་མོ་ནི་སྲོག་རྩ་ལ་གནས་ནས་སེམས་ཅན་ཐམས་ཅད་ཀྱི་སྲོག་བདུད་དབུགས་ལེན་གྱི་ལས་བྱེད་པར་གྱུར་ཏེ། ཐོག་མར་རང་གི་གཤེད་མ་བསད་འཕྲལ་དུ་རང་གི་བྲན་དུ་སྐྱེས་པ་ནི། རུ་འདྲེན་སྡེ་བཞིར་གྲགས་ཏེ། སྐྱེས་པ་རྣམས་བཙན་རྒོད་དུ་སྐྱེས་པ།
གཡས་ཀྱི་རུ་འདྲེན་པ་སྐྱེས་པ་སྟག་ཆས་བརྒྱན་པ་བརྒྱ། བཙུན་པ་རྣམས་སྲོག་བདག་རྒྱལ་པོར་སྐྱེས་པ། གཡོན་གྱི་རུ་འདྲེན་པ་ཉན་ཐོས་དགྲ་བཅོམ་པ་བརྒྱ། སྔགས་པ་རྣམས་གཟའ་རྒོད་དང་བདུད་ནག་ཏུ་སྐྱེས་པ། རྒྱབ་ཀྱི་རྗེས་སུ་འབྲངས་པ་སྔགས་ནག་བན་ཕུར་ཐོགས་པ་བརྒྱ། བུད་མེད་རྣམས་ནད་བདག་མ་མོ་ནག་མོར་སྐྱེས་པ་མདུན་གྱི་ཤུལ་བྱང་འདྲེན་པ་བུད་མེད་ནག་མོ་རལ་གྲི་ཐོགས་པ་བརྒྱ། གཞན་ཡང་དེ་དག་གི་སྤྲུལ་པ་ཡང་སྤྲུལ་ཉིང་སྤྲུལ་དྲེགས་བྱེད་ལྷ་སྲིན་སྡེ་བརྒྱད་ཀྱི་ཚོགས་དང་བཅས་པ་བསམ་གྱིས་མི་ཁྱབ་པས་སྟོང་གསུམ་ཐམས་ཅད་མྱུལ་ཞིང་སེམས་ཅན་ཐམས་ཅད་ལ་འཚེ་ཞིང་སྲོག་འཕྲོག་པར་བྱས་སོ། ། དེའི་ཚེ་ཡང་དག་པར་རྫོགས་པའི་སངས་རྒྱས་རྡོ་རྗེ་འཆང་ཆེན་པོ་ཉིད་ཀྱིས་སྤྲུལ་པའི་དཀྱིལ་འཁོར་ཆེན་པོ་སྤྲུལ། ཉིད་ཀྱི་ཐུགས་ཀ་ནས་འོད་ཟེར་འཕྲོས་པས་རང་དབང་མེད་པར་བཀུག་སྟེ་སྤྲུལ་པའི་དཀྱིལ་འཁོར་ཆེན་པོར་དབང་བསྐུར། དམ་ལ་བཏགས།
ཁོང་རྣམས་ཀྱིས་སྲོག་གི་སྙིང་པོ་མདོངས་གསོལ་དུ་ཕུལ་ནས། བསྟན་པ་ལ་སྡང་བ། སེམས་ཅན་ལ་འཚེ་བ། སྒྲུབ་པ་པོ་ལ་བར་ཆད་བྱེད་པ་རྣམས་སྒྲོལ་བའི་ཤན་པར་ཁས་བླངས། ཟས་སྐལ་དུ་དེ་དག་གི་ཤ་ཁྲག་དང་སྲོག་དབུགས་བྱིན། གཉའ་གནོན་དུ་མགོན་པོ་ལྕམ་དྲལ་གྱི་ཐུགས་ཀ་ནས་སྤྲུལ་པའི་གནོད་སྦྱིན་ཡབ་ཡུམ་བསྐོས་ཏེ། ནག་པོ་ཆེན་པོའི་བཀའ་ཉན་གྱི་གཙོ་བོར་བྱས་ནས། དེ་སྒྲུབ་པའི་ཐབས་སུ་དྲེགས་པ་ཕོ་མོའི་རྒྱུད་ཅེས་བྱ་བ་གསུངས་པར་བཤད་དོ། ། པུ་ཏྲ་མིང་སྲིང་འདི་དག་ས་དང་པོ་ལ་གནས་པའི་ཚུལ་འཛིན་པ་ཡིན་ནོ། ། ཞེས་ཀྱང་སྒྲུབ་ཡིག་གི་མཆན་བུ་རྙིང་པ་དག་ལས་འབྱུང་ངོ་།།
༈ །།འདིར་ཞར་ལས་འོངས་པ་མོན་ཆུང་པུ་ཏྲ་མིང་སྲིང་གི་བྱུང་ཚུལ་ནི། སྔོན་རྒྱ་གར་འཕགས་པའི་ཡུལ་དུ་མུ་སྟེགས་ཀྱི་རྣལ་འབྱོར་པ་ཞིག་གིས་ནགས་ཁྲོད་གཅིག་ཏུ་སྒོམ་ཞིང་ཡོད་ཙ་ན། བདུད་ལྷ་སྦྱིན་བྱ་བས་དངོས་སུ་འོངས་ནས་ཆ་རྐྱེན་རྣམས་ཕྲོགས། ལུས་བརྡུང་བརྡེག་གིས་ཉམ་ཐག་པར་བྱས་པ་ན། དུས་རེ་ཞིག་གི་ཚེ། མི་ནག་པོ་ཤིན་ཏུ་ཁྲོས་པའི་གཟུགས་ཅན་ཞིག་བྱུང་ནས་རྐྱལ་འབུད་ཀྱི་མན་ངག་ཟབ་མོ་བྱིན་ཏེ། མན་ངག་འདིས་ལྷ་མ་ཡིན་ཐམས་ཅད་འདུལ་བ་ཡིན་ནོ་ཟེར་ནས་བཀའ་རྒྱས་བཏབ་ནས་སོང་། དེ་ནས་སྔར་གྱི་བདུད་ལྷ་སྦྱིན་དེ་ལྔར་སྤྲུལ་ནས་བྱུང་བ་ཐམས་ཅད་རྐྱལ་འབུལ་གྱི་མན་ངག་རྣོ་ཞིང་མྱུར་བ་དེས་བསད་པས། མོན་མོ་སྔོ་བསང་མ་ལག་པ་གཡས་ན་གསེར་གྱི་སྤུ་གྲི་ཐོགས་པ་ཞིག་བྱུང་ནས། མིང་པོ་ཁྱོད་རྣོ་ལ་མྱུར་བའི་ལས་ཤིག་བྱེད་ཀྱི་འདུག་པ།
ངས་ཀྱང་ཞབས་ཏོག་བྱེད་ཟེར་ནས་ནུབ་རེ་ལ་ལྷ་སྦྱིན་རེ་བསད་པ་དང་། མོན་མོ་ན་རེ། གདམ་ངག་དེ་ང་ལ་བྱིན་ཟེར་བ་ལ། བཀའ་རྒྱ་དམ་པས་མི་སྟེར་བྱས་པས། མོས་གསེར་སྲང་བདུན་ཕུལ་གདམས་ངག་ཕྲོགས་ཐབས་སུ་ཁྱེར་སོང་ནས། མོན་མོ་དེ་མིང་སྲིང་གསུམ་ཡོད་པས། གསུམ་ཀས་མན་ངག་དེའི་སྒོ་ནས་སྡང་དགྲ་ཀུན་བསད། དེ་ནས་ཕ་མ་གཉིས། མིང་སྲིང་གསུམ་དང་བཅས་པ། བཅོམ་ལྡན་འདས་ཀྱིས་དམ་ལ་བཏགས་ནས་བསྟན་པ་བསྲུང་ཞིང་ནག་པོ་ཆེན་པོའི་བྲན་དུ་བཀའ་བསྒོས་སོ། །
དེ་ནས་པཎྜི་ཏ་དྷརྨ་ཕ་ལ་བོད་དུ་བྱོན་དུས་ལོ་ཙཱ་བ་རིན་ཆེན་བཟང་པོ་ནས་བརྒྱུད། བླ་མ་མལ་གྱི་བཀའ་སྲུང་བྱས་སོ། ། ཞེས་རྐྱལ་འབུད་མན་ངག་གི་ལོ་རྒྱུས་ཀྱི་ཡི་གེ་རྙིང་མ་ལས་འབྱུང་ངོ་། ། དེ་ལྟར་ལོ་རྒྱུས་སམ་སྐྱེ་བརྒྱུད་འདི་རྣམས་མཐུ་སྟོབས་ཀྱི་དབང་ཕྱུག་དམ་པ་ཀུན་དགའ་གྲགས་ཀྱིས་མཛད་པའི་ལོ་རྒྱུས་ཀྱི་ཡི་གེ་གསུམ་ལས་འབྱུང་བ་བཞིན་བརྒྱུད་པར་ལྡན་པའི་བླ་མ་དམ་པའི་གསུང་བགྲོས་ཀྱིས་གསལ་བར་བྱས་པ་ཡིན་ནོ། ། འདི་དག་གི་ཁུངས་ནི་མགོན་པོའི་སྐྱེ་བརྒྱུད་དུར་ཁྲོད་ནག་པོའི་རྒྱུད་དང་། དུར་ཁྲོད་ཆེན་པོའི་རྒྱུད་ཀྱི་འགྲེལ་པ་སློབ་དཔོན་རྟ་དབྱངས་ཀྱིས་མཛད་པ། བླ་མ་གོང་མའི་གསུང་བགྲོས་ཐོར་བུ་བ་ཡི་གེར་བཀོད་པ་དག་ལས་གསལ་བར་འབྱུང་ངོ་། ། ཁ་ཅིག་དྲག་པོ་དབང་ཕྱུག་ཏུ་སྐྱེས་པ་སོགས་མི་འཐད་དེ། གུར་ལས། བཅོམ་ལྡན་འདས་ཀྱི་སྐུ་གསུང་ཐུགས་ལས་བྱུང་བའི་མགོན་པོར་བཤད་པས་སོ། །
ཞེས་པ་ནི་རྣམ་པར་མ་བརྟགས་པ་སྟེ། སངས་རྒྱས་ཀྱི་ཡེ་ཤེས་གཅིག་ཉིད་གདུལ་བྱའི་རྒྱུད་ཚོད་དང་མཐུན་པར་ཚུལ་དུ་མ་སྟོན་པ་ནི་འདི་ཙམ་མོ་ཞེས་ཚད་གཟུང་བར་ག་ལ་ནུས། དེ་ལྟར་ན་རྒྱ་བསྟོད་ཚད་ལྡན་སྲིན་གཟུགས་མ་ལས། གྲོང་ཁྱེར་གསུམ་བརྩེགས་འཇིགས་བྱེད་པ། ། ཞེས་དང་། དེའི་ཁ་སྐོང་བོད་བསྟོད་ཚད་ལྡན་ལས། མཧཱ་དེ་ཝིའི་སྲས་པོ་དྲག་ཤུལ་ཆེ། ། ཞེས་དང་། ལེགས་ལྡན་ནག་པོ་གྲོང་ཁྱེར་གསུམ་བརྩེགས་དགྲ། ། ཞེས་སོགས་གསུངས་པ་ཇི་ལྟར་དྲངས་ལེགས་པར་སོམས་ཤིག
དོན་འདི་དག་ལ་དགོངས་ནས་རྗེ་ཚར་ཆེན་གྱི་མགོན་པོའི་ཆོས་སྐོར་གྱི་དྲི་བ་ལྷག་བསམ་རབ་དཀར་ལས། སྔོན་བྱུང་ལོ་རྒྱུས་སྐབས་སུ་བཤད་རྒྱུད་ལས། ། སྟོན་པའི་དངོས་ཀྱི་སྤྲུལ་པར་བཤད་པ་དང་། ། བྱུང་ཚུལ་འགའ་རུ་དབང་ཕྱུག་ཆེན་པོ་ཡི། ། སྲས་སུ་བཤད་པ་ཁ་ཅིག་འགལ་ཞེས་གླེང་། ། འགལ་ན་རྒྱུད་ཉིད་གཙོ་མོད་དེ་ལྟར་ནའང་། ། རྒྱ་བསྟོད་ཡོངས་གྲགས་ཚད་ལྡན་འདི་ཉིད་ལས། ། མ་ཧཱ་དེ་བའི་སྲས་པོ་དྲག་ཤུགས་ཅན། ། ཞེས་སོགས་གསུངས་པའི་དགོངས་པ་ཇི་ལྟར་འགྲེལ། ། མི་འགལ་ན་ནི་དེ་ཡི་འཐད་པ་དང་། །
ཕྱི་མའི་ཕྱོགས་ཀྱི་ལོ་རྒྱུས་གསལ་བ་ཞིག ། ཚད་ལྡན་མཁས་པ་ཁྱད་པར་ས་སྐྱ་པའི། ། བླ་མ་གོང་མས་མཛད་པ་ཇི་ལྟར་ཡོད། ། ཅེས་གསུངས་པ་ཡིན་ལ། དེ་བཞིན་དུ་ལྷ་མོའི་སྐྱེ་བརྒྱུད་རྣམས་ཀྱི་ཁུངས་མཁའ་འགྲོ་མ་མེ་ལྕེ་འབར་བའི་རྒྱུད་དང་། ལྷ་མོ་ཤན་པ་ནག་མོའི་རྒྱུད་དང་། མ་མོ་སྲོག་གི་འཁོར་ལོའི་རྒྱུད་སོགས་ནས་གསལ་བར་བཤད་ཅིང་། འདི་དག་ལ་རྒྱུད་ཚད་ལྡན་ཡིན་མིན་གྱི་དཔྱད་གཞི་ཅུང་ཟད་སྣང་མོད། འོན་ཀྱང་སློབ་དཔོན་ཆེན་པོ་པདྨ་འབྱུང་གནས་སོགས་ནས་བརྒྱུད་པའི་ལོ་རྒྱུས་ཀྱི་ཡི་གེ་ཚད་ལྡན་དུ་ནི། བླ་མ་གོང་མ་རྣམས་བཞེད་པ་ཡིན་པས།
ལོག་རྟོག་ཆེ་བ་ཆོས་ཀྱི་སྙིང་པོར་མ་འཛིན་ཞིག འདི་དག་ནས་བཤད་པ་ལྟར། ལྷ་མོའི་བསྟོད་པ་དངོས་གྲུབ་འབྱུང་བའི་རྒྱུད་ལས་བཤད་ཅིང་། བྲམ་ཟེ་ཆེན་པོས་ཀྱང་མཛད་པར་གྲགས་པ་ལས། ཏིང་འཛིན་དབང་ཐོབ་གཟུགས་ཁམས་གནས་སུ་བྱོན། ། ཚངས་པའི་རྒྱལ་པོ་ལ་སོགས་ཕྱག་བྱས་མ། ། གཞན་ལ་དབང་བསྒྱུར་འདོད་ཁམས་ཕ་མཐར་ཕྱིན། ། དབང་ཕྱུག་ཆེན་པོའི་སྐུ་ལ་དགྱེས་འཁྲིལ་མ། ། སུམ་ཅུ་རྩ་གསུམ་ཚལ་དུ་བྱོན་པའི་ཚེ། ། ལྷ་རྣམས་དབུགས་དབྱུང་བརྒྱ་བྱིན་ཕྱག་བྱས་མ། །
ལྷ་མ་ཡིན་རྣམས་ཕམ་པར་མཛད་པའི་ཚེ། ། ལྷ་མིན་དབང་པོ་ཀུན་གྱིས་ཕྱག་བྱས་མ། ། སྐུ་མཆོག་རི་རབ་རྩེ་ལ་འགྲན་པའི་ཚེ། ། ལྟེ་བའི་ཐད་ཀའི་ཕྱོགས་ནས་ཉི་ཟླ་འཆར། ། རྒྱལ་ཆེན་བཞི་ལ་སོགས་པས་ཕྱག་བྱས་མ། ། རྒྱ་མཚོའི་ཀློང་ནས་མེ་འབར་མཚོ་སྐེམ་མ། ། ས་འོག་དབང་པོ་ཀུན་གྱིས་ཕྱག་བྱས་མ། ། ལྷ་མོ་ཁྱོད་ཀྱིས་ཆོ་འཕྲུལ་འདི་བསྟན་པས། ། བདུད་དང་གཤིན་རྗེའི་རྒྱལ་པོ་འདར་ཞིང་འདུད། ། མ་མོ་སྲིན་མོའི་ཚོགས་རྣམས་དངངས་ཤིང་རྒོད། །
ཅེས་སོགས་གསུངས་པའི་དོན་རྣམས་གོང་གི་ཡི་གེ་རྣམས་ནས་གསལ་བར་འབྱུང་བས་གཞུང་རྣམ་དག་དང་མཐུན་པའི་ཚད་ལྡན་གྱི་སྐྱེ་བརྒྱུད་སོམ་ཉི་དང་བྲལ་བ་ཡིན་ཞིང་། དེ་ལས་གཞན་པའི་ཁུངས་ཀྱི་ཡི་གེ་ཡིད་ཆེས་ཅན་བསྟན་རྒྱུ་ཡོད་པ་དཀའ་བར་སྣང་བས། དེས་ན་རྟོག་བཟོ་མཁན་རྣམས་སྨྲ་བ་བསྐྱུང་སྟེ་གཟུ་བོར་གནས་པའི་བློས་བསམ་པར་རིགས་སོ། ། དེ་དག་གིས་ནི་སྔོན་བྱུང་གི་ལོ་རྒྱུས་བསྟན་ཟིན་ནས།། །། གཉིས་པ་རྒྱུད་ལས་བསྟན་ཚུལ་ནི། མགོན་པོ་འདི་ཉིད་ལ་གུར་གྱི་མགོན་པོ་ཞེས་མཚན་འདོགས་པའི་རྒྱུ་མཚན་ཡང་། སྟོན་པ་རྡོ་རྗེ་འཆང་ཆེན་པོ་ཉིད་ཀྱིས་རྡོ་རྗེ་གུར་གྱི་རྒྱུད་གསུངས་པའི་དུས་སུ་དེ་ཉིད་ཀྱི་སྲུང་མར་ནག་པོ་ཆེན་པོ་འདི་ཉིད་སྤྲུལ་ནས་མགོན་པོ་འདི་ཉིད་ཀྱི་སྒྲུབ་ཐབས་རྒྱུད་དེའི་ལེའུ་བཅོ་ལྔ་པ་དཀྱིལ་འཁོར་ཆེན་པོ་བསྡུས་པའི་རྟོག་པ་ལས་བཀའ་བསྩལ་པ་ནི། ནག་པོ་ཆེན་པོ་འདི་ཉིད་ཀྱི་རྒྱུད་རྣམས་ཀྱི་གཙོ་བོའམ་སྙིང་པོ་ལྟ་བུར་གྱུར་པ་ཡིན་ཏེ། དེ་ཡང་བཅོམ་ལྡན་འདས་རྡོ་རྗེ་འཛིན་པ་ཆེན་པོས། ནག་པོ་ཆེན་པོ་འདི་ཉིད་ཀྱི་སྐུ་དང་གསུང་དང་ཐུགས་རྡོ་རྗེ་ལས་བྱུང་བའོ། །
ཞེས་པས་སྟོན་པའི་དངོས་ཀྱི་སྤྲུལ་པར་བསྟན། དེ་ཉིད་ཧཱུྃ་ཡིག་ལས་སྐྱེས་པ། ། ཞེས་པས་དེའི་ས་བོན་དང་། དེ་ལས་བསྐྱེད་ཚུལ་བསྟན། ལག་པ་གཉིས་པ་མགོ་གཅིག་པ། ། ཁ་དོག་ནག་པོ་དྲག་པོ་ཆེ། ། འབར་བའི་གྲི་གུག་ཐོད་པ་འཛིན། ། མགོ་བོ་རློན་པས་དོ་ཤལ་བྱས། ། འཇིགས་བྱེད་ནག་པོ་མཆེ་བ་གཙིགས། ། གཟུགས་ཐུང་པ་ལ་བརྗིད་པོ་ཆེ། །
ཁ་ནས་ཁྲག་ནི་འཛག་པ་པོ། ། ཞེས་པས་དེའི་སྐུ་མདོག་ཕྱག་མཚན་རྣམ་འགྱུར་སོགས་ཀྱི་མངོན་པར་རྟོགས་པ་བསྟན། སློབ་དཔོན་ལ་རྟག་གང་སྡང་དང་། ། དཀོན་མཆོག་གསུམ་ལ་འཁྲུག་ལྡན་དང་། ། སེམས་ཅན་དུ་མ་གསོད་པ་རྣམས། ། ཞེས་པས་དེའི་གདུལ་བྱའི་གཙོ་བོ་མངོན་སྤྱོད་གང་ལ་བྱ་བའི་ཡུལ་བསྟན། རང་གི་ཡན་ལག་ཤ་བཅད་ནས། ། ནག་པོ་ཆེན་པོས་ཟ་བར་འགྱུར། ། ཁྲག་གི་རྒྱུན་ཡང་འཐུང་བར་བྱེད། ། ཡང་ན་མགོ་བོའི་སྟེང་འདུག་ནས། །
ཏིལ་ཙམ་དུ་ནི་གཅོད་པར་བྱེད། ། ཅེས་པས་དེས་དེ་འདུལ་ཚུལ་བསྟན། མེ་ཏོག་སྤོས་དང་བྱུགས་པ་དང་། ། ཞེས་པས་མཆོད་པ་བསྟན། ཆང་དང་ཤིས་བྱེད་སྲན་དྲེའུ། ། ཤ་ལྔ་བདུད་རྩི་ལྔ་ཉིད་ཀྱིས། ། གཏོར་མས་ནག་པོ་ཆེན་པོ་མཆོད། ། ཅེས་པས་གཏོར་མ་བསྟན། ཨོཾ་མཧཱ་ཀ་ལ་ཡེ། ཤཱ་ས་ན།
ཨུ་པ་ཧ་རི་ནི། ཨེ་ཥ་ཨ་པཤྩི་མ་ཀཱ་ལོ་ཨ་ཡཾ་ཨི་དྃ། རཏྣ་ཏྲ་ཡཱ་ཡ། ཨ་པ་ཀ་རི་ཎི། ཡ་ཏི་པྲ་ཏི་ཛྙཱཾ། སྨ་ར་སི་ཏ་ད། ཨི་དཾ། དུཥྚཾ། ཁ་ཁ་ཁཱ་ཧི་ཁཱ་ཧི། མཱ་ར་མཱ་ར།
གྷྲི་ཧྞ་གྷྲི་ཧྞ། བནྡྷ་བནྡྷ། ཧ་ན་ཧ་ན། པ་ཙ་པ་ཙ། དི་ན་མཱེ་ཀེ་ན་མ་ར་ཡ་ཧཱུྃ་ཧཱུྃ་ཕཊ྄་ཕཊ྄། ཅེས་པས་བཟླ་བྱའི་སྔགས་བསྟན། ཚ་བ་གསུམ་གྱི་གཟུགས་བརྙན་བྱས་པའི་ལུས་ལ། དུག་དང་སྐེ་ཚེས་ཆོ་ག་བཞིན་དུ་བྲིས་ལ། ཚེར་མས་བཀང་བའི་མེ་ལ་གང་གི་མིང་དང་བཅས་པ་བསྲོ་བར་བྱས་ནས། དེ་དེའི་མོད་ལ་མི་མཐོང་བར་འགྱུར་རོ། །
ཞེས་པས་ལིང་ག་ལ་བསྟེན་པའི་ལས་སྦྱོར་དང་། ལས་སྦྱོར་དེ་ཉིད་འགྲུབ་པའི་དུས་དང་བཅས་པ་བསྟན་པ་ཡིན་ནོ། ། རྒྱུད་འདི་ནི་མགོན་པོ་འདི་ཉིད་བསྟན་པའི་ཁུངས་ཀྱི་གཙོ་བོ་ཡིན་ཞིང་། རྒྱུད་ཚིག་འདི་དག་གི་ཕྱི་ནང་གསང་གསུམ་གྱི་སྒྲུབ་ཐབས་སྟོན་ཚུལ་སོགས་སྦས་དོན་སྙན་བརྒྱུད་ཀྱི་བཤད་པ་ཐུན་མོང་མ་ཡིན་པ་ནི་བླ་མའི་ཞལ་ལས་ཤེས་པ་ཁོ་ནའོ། ། གཞན་ཡང་ཞར་ལས་བྱུང་བ་ནག་པོ་ཆེན་པོ་ཞེས་བྱ་བའི་རྒྱུད་ཀྱི་རྒྱལ་པོ་མགོན་པོ་སྔོན་བྱུང་དུ་གྲགས་པ་ལེའུ་ལྔ་བཅུ་པ་ལས། མགོན་པོ་འདི་ཉིད་ཞལ་བཞི་ཕྱག་བཅུ་དྲུག་ལ་ལྷ་བརྒྱད་ཀྱིས་བསྐོར་བ་དང་། ཞལ་བཞི་ཕྱག་བཅུ་གཉིས་པ་ལ་ལྷ་མོ་བཞིས་བསྐོར་བ་དང་། ཞལ་གསུམ་ཕྱག་བརྒྱད་པ་ལ་ལྷ་མོ་བཞིས་བསྐོར་བ་དང་། ཞལ་གསུམ་ཕྱག་དྲུག་པ་ལ་ལྷ་མོ་བཞིས་བསྐོར་བ་དང་། ཞལ་གཅིག་ཕྱག་བཞི་པ་ལ་ལྷ་མོ་གཉིས་ཀྱིས་བསྐོར་བ་དང་།
ཞལ་གཅིག་ཕྱག་གཉིས་པ་ལ་ལྷ་མོ་གཉིས་ཀྱིས་བསྐོར་བ། དེ་དག་གི་སྒྲུབ་ཚུལ་ལས་སྦྱོར་གྱི་རིམ་པ་སོགས་གསལ་བར་འབྱུང་ངོ་། ། དཔལ་རྡོ་རྗེ་ནག་པོ་ཆེན་པོ་ཁྲོས་པའི་མགོན་པོ་གསང་བ་དངོས་གྲུབ་འབྱུང་བའི་རྒྱུད་ལེའུ་ཉེར་ལྔ་པ་ལས། གཙོ་ཆེར་མགོན་པོ་ཕྱག་བཞི་པའི་སྒྲུབ་ཐབས་མང་དུ་བསྟན་ཅིང་། གཞན་ཡང་རྣམ་ཐོས་སྲས་ཕྱི་ནང་གསང་གསུམ་དང་། མགོན་པོ་བེང་དང་། ལྷ་མོ་ལ་སོགས་པའི་སྒྲུབ་ཚུལ། ཁྱད་པར་ལེའུ་བཅུ་པ་སྦྱིན་སྲེག་གི་ལེའུར་མགོན་པོ་འདི་ཉིད་ཕྱག་བཞི་པ་ཁྲོས་པའི་སྒྲུབ་ཚུལ་གསལ་བར་བསྟན་ཏོ། ། དུར་ཁྲོད་ནག་པོ་ཞེས་བྱ་བའི་རྒྱུད་ལེའུ་བཅུ་གཉིས་པ་ལས། མགོན་པོ་འདི་ཉིད་ལ་གཤིན་རྗེ་ཕོ་བརྒྱད་མོ་བརྒྱད་ཀྱིས་བསྐོར་བའི་དཀྱིལ་འཁོར་མགོན་པོ་གཤིན་རྗེ་ལྟར་སྒྲུབ་པའི་སྒྲུབ་ཐབས་ལས་སྦྱོར་གསལ་བར་བསྟན་ཏོ། །
གཞན་ཡང་སྟོན་པ་བྱང་ཆུབ་ཀྱི་ཤིང་དྲུང་ན་བཞུགས་པའི་ཚེ། ནག་པོ་ཆེན་པོས་རིགས་སྔགས་ཕུལ་བ་ནག་པོ་ཆེན་པོའི་གཟུངས་དང་། ནག་པོ་ཆེན་པོའི་གཟུངས་རིང་ནད་ལས་ཐར་བར་བྱེད་པ་ཞེས་བྱ་བ་རྣམས་ཀྱིས་ཀྱང་ཤུགས་ཀྱིས་བསྟན་པ་ཡིན་ནོ། ། ལྷ་མོ་ནི་རྡོ་རྗེ་གདན་བཞིའི་རྒྱུད་རྒྱས་པའི་ལྷག་མའི་སྐབས་ནས་བསྟན་པར་བཤད། འོན་ཀྱང་ད་ལྟ་བོད་ན་བཞུགས་པའི་གདན་བཞིའི་རྒྱུད་རྣམས་ཀྱི་དངོས་བསྟན་ལ་གསལ་བར་མ་བྱུང་མོད། བླ་མ་རྣམས་ཀྱི་གསུང་བགྲོས་ལ་བྱང་སྒོ་སྲུང་བའི་མ་མོ་འབར་བྱེད་མ་འདི་ཉིད་ཡིན་པར་བཤད་པས་དེས་བསྟན་པའམ། ཡང་ན་བོད་དུ་མ་འགྱུར་བའི་གདན་བཞིའི་རྒྱུད་རྒྱས་པ་ཞིག་ནས་བསྟན་པར་སྣང་ངོ་། ། བྱ་རྒྱུད་རིག་པ་མཆོག་གི་རྒྱུད་ནས། ནམ་གྲུ་ནག་མོས་སེམས་ཅན་རྣམས་སྐྲག་ཅིང་འཚེ་བ་བྱེད་པའི་ཚེ། དྲང་སྲོང་རྣམས་ཀྱིས་བསྐུལ་ནས་དཔལ་ཕྱག་ན་རྡོ་རྗེས།
ནམ་གྲུ་ཁྱོད་ཀྱི་ཆོ་འབྲངས་དང་། ། མཚན་ཉིད་དག་ནི་བཤད་བྱ་བ། ། ནོར་བུའི་རང་བཞིན་ཁྱོད་ཀྱི་ལུས། ། རྒྱབ་ནི་འཛམ་བུ་ཆུ་བོའི་གསེར། ། ཁྱོད་ཀྱི་གདོང་ཡང་དངུལ་ཡིན་ཏེ། ། ལྟོ་བའི་ངོས་ནི་རྡོ་རྗེས་གཏམས། ། མིང་པོ་མཛོད་དང་མཛོད་བསྲུང་བ། ། ཁྱོད་ཀྱི་མ་ནི་ཀུན་འགྲོ་མ། ། ཁྱོད་ཀྱི་ཕ་ནི་རླུང་ཞེས་བྱ། ། སྐལ་ལྡན་ཤིང་རྟ་ཁྱོད་ཀྱི་རུས། །
ལྷ་གནས་གསུམ་དུ་གྲགས་པ་ཡིན། ། ཞེས་སོགས་ཀྱིས་ནམ་གྲུའི་རིགས་དང་ཆོ་འབྲངས་ལ་བསྟོད་པས་དགའ་ཞིང་དབང་དུ་བྱས་ཏེ། དཔལ་ཀུན་འབྱུང་བའི་དཀྱིལ་འཁོར་ཆེན་པོར་བཅུག་ཅིང་དབང་བསྐུར་ནས་བསྟན་པའི་སྲུང་མར་བསྐོས་པར་བཤད་དོ། ། སྟོན་པ་བྱང་ཆུབ་ཀྱི་ཤིང་དྲུང་ན་བཞུགས་པའི་ཚེ། ལྷ་མོ་ནག་མོས་རང་གི་རིག་པ་ཕུལ་ཞིང་། སྟོན་པས་གཟུངས་དང་ཕན་ཡོན་གསུངས་པ་ལྷ་མོ་ནག་མོའི་གཟུངས་ཞེས་བྱ་བ་དང་། སྟོན་པ་བྱ་རྒོད་སྤུངས་པའི་རི་ལ་བཞུགས་པའི་ཚེ། ལྷ་མོ་ནག་མོ་དྲུང་དུ་འོངས་པ་དང་། བྱང་སེམས་སེང་གེ་བརྩོན་འགྲུས་ཀྱིས་མིང་གི་རྣམ་གྲངས་ཞུས་པས། སྟོན་པས་ལྷ་མོའི་མཚན་བརྒྱ་རྩ་བརྒྱད་ཕན་ཡོན་དང་བཅས་པ་གསུངས་པ།
ལྷ་མོ་ནག་མོའི་མཚན་བརྒྱ་རྩ་བརྒྱད་པ་རྣམས་ཀྱིས་ཀྱང་བསྟན་པ་ཡིན་ཞིང་། གཞན་ཡང་བླ་མེད་ཀྱི་རྒྱུད་རྡོ་རྗེ་མཁའ་འགྲོ། བདེ་མཆོག་རྩ་རྒྱུད། ཀྱེ་རྡོར་བརྟག་གཉིས། སམྦུ་ཊའི་རྒྱུད་སོགས་ལས་ཡུལ་ཉེར་བཞི་དང་། གནས་སོ་གཉིས་ཀྱི་ནང་ཚན་དེ་ཝི་ཀོ་ཊ་ཞེས་པ། བོད་སྐད་དུ་ལྷ་མོའི་མཁར་ཞེས་པར་གནས་ནས་ཞིང་སྐྱོང་མ་མོ་ཐམས་ཅད་ཀྱི་གཙོ་མོ་མཛད་པར་བཤད། སྔོན་གྱི་བསྟན་བཅོས་འཆི་མེད་མཛོད་དང་། དེའི་འགྲེལ་པ་རབ་འབྱོར་ཟླ་བས་མཛད་པ་དང་། ཡང་སྣ་ཚོགས་གསལ་བ་ཞེས་བྱ་བ་མིང་གཞན་མུ་ཏིག་འཕྲེང་བ་སློབ་དཔོན་དཔལ་འཛིན་སྡེས་མཛད་པ་སོགས་ལས་དབུ་མ་དང་གཅིག་པར་བཤད་ནས་མིང་གི་རྣམ་གྲངས་དགུ་བཅུ་ཙམ་གསུངས་ཤིང་།
གསང་སྔགས་རྙིང་མའི་རྒྱུད་རྣམས་ལས། སྔགས་སྲུང་ལྷ་མོའི་བསྒྲུབ་ཚུལ་རབ་ཏུ་མང་པོ་དང་། ལྷག་མའི་སྐབས་སུ་ཡང་རྒྱས་པར་བཤད་ལ། ཞར་བྱུང་ནཱ་རོ་པ་དང་། མར་ལོས་བསྒྱུར་བའི་ལྷ་མོ་དངོས་གྲུབ་འབྱུང་བའི་རྒྱུད་ཅེས་པ་བསྟོད་པ་ཏིལ་མར་མ་ནང་དུ་འབྱུང་བ་བླ་མ་དག་བཞེད་པའི་རྒྱུད་དེ་དང་། ལྷ་མོ་རྗེ་ཁོལ་གྱི་རྣམ་དབྱེ་དང་། དེ་དག་གི་སྐྱེ་རྒྱུད་སོགས་སྟོན་པ་རྙིང་མའི་རྒྱུད་གོང་དུ་སྨོས་པའི་མེ་ལྕེ་འབར་བ་སོགས་ཀྱིས་ཀྱང་གསལ་བར་བྱས་པ་ཡིན་ནོ། ། གནོད་སྦྱིན་ཡབ་ཡུམ་ལ་སྐྱེ་རྒྱུད་ལོགས་སུ་མི་འབྱུང་བ་ཡང་མགོན་པོ་ལྕམ་དྲལ་གྱི་ཐུགས་ཀ་ནས་སྤྲུལ་པ་ཡིན་པས་ལྕམ་དྲལ་དང་ཐུགས་རྒྱུད་གཅིག་པས་ན་དེ་གཉིས་ཀྱི་སྐྱེ་རྒྱུད་ཀྱི་དོན་ཐོབ་ཤུགས་བསྟན་གྱི་ཚུལ་དུ་བསྟན་པ་ཡིན་ལ། ལས་མཁན་ཟངས་གྲི་ཅན་ཕྱི་ནང་དང་། སྒོ་མ་བཞི།
བྲན་བདུད་སོགས་ལ་སྐྱེ་རྒྱུད་དང་རྒྱུད་ཀྱི་དངོས་བསྟན་གྱིས་ཟིན་པ་མ་མཐོང་། བེར་ནག་ནི་ནང་སྒྲུབ་ཀྱི་ཚེ་སྲས་ཀྱི་ཚུལ་དུ་བསྐྱེད་པས་སྲས་ཟངས་གྲི་ཅན་དུ་གྲགས་ཤིང་། གཅེར་བུ་དང་བྲན་བདུད་གཉིས་ལ་ནི་སྒྲུབ་ཐབས་རྒྱ་གཞུང་བྲམ་ཟེས་མཛད་པ་ཡོད་པར་སྣང་ལ། གནོད་སྦྱིན་ཡབ་ཡུམ་དང་། པུ་ཏྲ་མིང་སྲིང་གི་བོད་རྦད་བསད་གསུམ་གྱི་སྔགས་རྣམས་མ་མོ་སྲོག་གི་འཁོར་ལོའི་རྒྱུད་ཅེས་བྱ་བར་འབྱུང་། པུ་ཏྲ་མིང་སྲིང་ལ་འཕགས་ཡུལ་ན་དྲེགས་པ་ཕོ་མོའི་རྒྱུད་ཅེས་བྱ་བ་ཡོད་པ་ལས། འཕགས་པ་ཀླུ་སྒྲུབ་ཀྱིས་ཟུར་དུ་བཀོལ་བའི་སྒྲུབ་ཐབས་རྡོ་རྗེ་གདན་གྱི་ཀ་བའི་འོག་ཏུ་སྦས་པར་བཤད་དོ། ། དོན་གྱི་དབང་དེ་དག་ལ་དགོངས་ནས་རྗེ་ཚར་ཆེན་གྱིས་མགོན་པོའི་ཆོས་སྐོར་གྱི་དྲི་བ་ལྷག་བསམ་རབ་དཀར་ལས། ལས་མགོན་གནོད་སྦྱིན་ཡབ་ཡུམ་རྣམ་གཉིས་དང་། ། སྒོ་མ་བཞི་ཡི་སྐྱེ་རྒྱུད་བྱུང་ཚུལ་གྱི། །
ཡིག་ཆ་དག་དང་ཟངས་གྲི་རྣམ་གསུམ་གྱི། ། སྒྲུབ་ཐབས་རྒྱ་གཞུང་ཚད་ལྡན་གཟིགས་ལགས་སམ། ། རྒྱུད་ཀྱི་སྐབས་སུ་མགོན་པོ་ལྷ་མོ་གཉིས། ། རྡོ་རྗེ་གདན་གཞིའི་རྒྱུད་ལས་བསྟན་ཞེས་པ། ། དེ་ལྟའི་ཚིག་རིས་གསལ་བ་ཇི་ལྟར་ཡོད། ། མཐོ་དམན་ལེའུའི་རིམ་པ་གང་ནས་བསྟན། ། དེ་བཞིན་མགོན་པོ་མངོན་པར་འབྱུང་བ་དང་། ། མགོན་པོ་ཁྲོས་པའི་རྒྱུད་ཀྱིས་བསྟན་ཞེས་གླེང་། ། དེ་དག་ནས་ཀྱང་ཚིག་གསལ་གཟིགས་གྱུར་ཏམ། ། དུར་ཁྲོད་ནག་པོ་ཞེས་གྲགས་མགོན་པོའི་རྒྱུད། །
མེ་ལྕེ་འབར་དང་གཤན་པ་ནག་མོ་དང་། ། མ་མོ་སྲོག་གི་འཁོར་ལོ་ལྷ་མོའི་རྒྱུད། ། འདི་དག་དག་གམ་མིན་ན་སྒྲུབ་བྱེད་གང་། ། ལྷ་མོའི་བསྟོད་པ་ཏིལ་མར་ཞེས་གྲགས་པ། ། ཇི་སྐད་བྱ་བའི་རྒྱུད་ཀྱི་ནང་ན་བཞུགས། ། ལས་མགོན་རྣམས་ལ་རྒྱུད་ཀྱི་དངོས་བསྟན་གྱིས། ། ཟིན་པའི་གསལ་བྱ་ཡོད་པ་ཨེ་མ་གཟིགས། ། ཞེས་གསུངས་པ་དེ་དག་གི་དོན་ཡང་གསལ་བར་བྱས་པ་ཡིན་ནོ། ། ས་སྐྱ་པའི་ཆོས་སྐྱོང་གུར་ཞལ་རྣམ་གཉིས་སུ་གྲགས་པའི་གཉན་མགོན་ཆེན་པོ་ཞལ་བཞི་བ་འདི་ནི། གསང་འདུས་རྩ་རྒྱུད་ལེའུ་བཅུ་བདུན་པར།
དྲག་པོ་མི་སྡུག་ཁྲོས་པ་ནི། ། ཨུཏྤལ་སྔོན་པོའི་མདོག་འདྲ་བ། ། ཕྱག་ནི་བཞི་ལྡན་ཆོ་ག་ཡིས། ། ཐོད་པ་འཛིན་པ་རྣམ་པར་བསྒོམ། ། ཞེས་དང་། བདེ་མཆོག་བཤད་རྒྱུད་རྡོ་རྗེ་མཁའ་འགྲོ་ལས། ཧ་ཧ་རྒོད་པའི་དུར་ཁྲོད་དང་། ། ཞིང་སྐྱོང་ལག་པ་བཞི་པ་ནི། ། ཞེས་སོགས་ཀྱིས་བསྟན་པར་བླ་མ་འགའ་ཞིག་བཞེད་ཅིང་། གཉན་ལོ་ཙཱ་བས་བླ་མ་གནམ་ཁའུ་པ་དང་།
ཉེ་གནས་དར་མ་སེང་གེ་ལ་གསུངས་པའི་གསང་བའི་ཞལ་གདམས་ཀྱི་ཡི་གེ་ལས། ཆོས་སྐྱོང་ཆེན་པོ་འདི་གཞན་ལས་མྱུར་ཞིང་རྩུབ་པའི་རྒྱུ་མཚན་ཞུས་པའི་ལན་དུ། སྤྱིར་ཆོས་སྐྱོང་དུ་མ་ཞིག་ལ་ཕྱི་ནང་གསང་གསུམ་གྱི་དབང་གིས། འཇིག་རྟེན་པའི་ཚུལ་འཛིན་པ་དང་། ཡེ་ཤེས་པ་གཉིས་གཉིས་ཡོད་ལ། ཁྱད་པར་འདི་ལ་ནི་འཇིག་རྟེན་པ་རང་རྒྱུད་ལ་ལྷ་དབང་ཕྱུག་ཆེན་པོའི་སྤྲུལ་པར་གྱུར་པའི་ཞལ་བཞི་པའི་གཙོ་འཁོར་དང་། དེའི་གཉེན་པོར་གྱུར་པའི་ཞལ་བཞི་པ་ཡེ་ཤེས་པ་གཉིས་ཡོད་དེ། དེ་ཡང་གདུལ་བྱ་ཤིན་ཏུ་རྩུབ་ཅིང་གཉན་ན། དེ་འདུལ་བྱེད་ཀྱང་ཤིན་ཏུ་ལྷག་པར་གཉན་ཅིང་རྩུབ་པ་ཞིག་འོང་བ་རྟེན་འབྲེལ་གྱི་ཆོས་ཉིད་ཡིན་པས་གཉིས་ཀ་གཉན་པ་ཡིན་ནོ། ། དེ་ཡང་ད་ལྟ་རྩུབ་ཅིང་གཉན་པ་དང་།
ཤིན་ཏུ་མྱུར་བ་ནི་ཕལ་ཆེར་འཇིག་རྟེན་པའི་ཞལ་བཞི་པའི་རྣམ་འགྱུར་ཡིན་པས་དེ་ལྟར་འོངས་པ་ཡིན་ནོ། ། དེ་ཡང་སྔོན་ལྷ་དབང་ཕྱུག་ཆེན་པོ་འཁོར་དང་བཅས་པས་ད་ལྟ་གནང་བའི་ཞལ་བཞི་པ་འཁོར་བཅས་ཀྱི་བཀོད་པ་དང་ཚུལ་བཟུང་ནས་སྐྱེ་འགྲོ་ཐམས་ཅད་ཀྱི་སྲོག་དབུགས་བསྡུད་ཅིང་ཤ་ཁྲག་ལ་ལོངས་སྤྱོད་པའི་ཚེ། ཕྱོགས་བཅུའི་རྒྱལ་བ་ཐམས་ཅད་ཀྱིས་བཅོམ་ལྡན་འདས་ཕྱག་ན་རྡོ་རྗེ་ལ། དབང་ཕྱུག་ཆེན་པོ་འཁོར་བཅས་འདུལ་བར་གསོལ་བ་བཏབ་པ་ན། བཅོམ་ལྡན་འདས་ཕྱག་ན་རྡོ་རྗེས་དབང་ཕྱུག་ཆེན་པོ་འཁོར་བཅས་ཀྱི་བཀོད་པ་ཇི་ལྟ་བར་སྤྲུལ་ནས། དབང་ཕྱུག་ཆེན་པོ་འཁོར་བཅས་ཀྱི་ལུས་ཀྱི་ཆ་བྱད་ཐམས་ཅད་འཕྲོགས་ཏེ་རང་གི་སྐུ་དང་རྒྱན་དུ་བྱས། ཁོང་རྣམས་ཀྱི་སྲོག་སྔགས་ཀྱི་ཐོག་མར་ཨོཾ་དང་། མཐར་ཧཱུྃ་ཕཊ྄་སྦྱར་བས་བྱིན་གྱིས་བརླབས་ཏེ་རང་གི་སྔགས་སུ་བྱས། དབང་ཕྱུག་གི་ཆུང་མ་རྣམས་འཕྲོགས་ཏེ་རང་གི་ཕྱག་རྒྱ་མར་བྱས། དེའི་ནང་ནས་གཡུང་མོ་ནི་ལྷ་མོ་ཨུ་མ་ཡིན་ནོ། །
གནས་ཐམས་ཅད་འཕྲོགས་ནས་རང་གི་གནས་སུ་བྱས། ཁོང་རྣམས་དེ་ལྟར་ཚར་བཅད་ནས་རང་གི་བྲན་དུ་བྱས་སོ། ། དེས་ན་ངེས་པའི་དོན་དུ་གདུལ་བྱ་དང་འདུལ་བྱེད་ངོ་བོ་གཅིག་ཀྱང་། གཞན་གྱི་སྣང་ངོ་ཙམ་དུ་འཇིག་རྟེན་པའི་ཞལ་བཞི་པ་འཁོར་བཅས་ནི་དབང་ཕྱུག་ཆེན་པོ་འཁོར་བཅས་དང་། འཇིག་རྟེན་ལས་འདས་པའི་ཞལ་བཞི་པ་ནི་ཕྱག་ན་རྡོ་རྗེ་ཡིན་ནོ། ། ཞེས་གཉན་མགོན་ཆེན་པོ་འདི་ཉིད་གདུལ་བྱ་དང་འདུལ་བྱེད་ཀྱི་ཚུལ་གྱི་དབང་ཕྱུག་ཆེན་པོ་དང་། ཕྱག་ན་རྡོ་རྗེའི་རྣམ་པར་འཕྲུལ་པ་ཡིན་པར་གསུངས་ལ། དོན་དེ་དག་དང་མཐུན་པར་ས་ལོ་འཇམ་པའི་རྡོ་རྗེའི་གསུང་ལས་ཀྱང་། བྱང་ཤར་ཧ་ཧ་རྒོད་པའི་དུར་ཁྲོད་དུ། ། ཞིང་སྐྱོང་དབང་ཕྱུག་ཆེན་པོའི་རྣམ་འཕྲུལ་མཆོག །
ཅེས་འབྱུང་བ་ཡིན་ཞིང་། ཡང་གུར་གྱི་མགོན་པོ་ཉིད་དང་ཐུགས་རྒྱུད་གཅིག་པར་ཡང་བླ་མ་དག་བཞེད་དེ། དམ་པ་ཀུན་དགའ་གྲགས་ཀྱིས་མཛད་པའི་མངའ་གསོལ་གྱི་ཡི་གེ་ལས། ཉིད་ཀྱི་ཐུགས་ལས་སྤྲུལ་པའི་སྲས། ། མཐུ་ཆེན་ལྡན་པ་ཞལ་བཞི་ནི། ། ཞེས་གསུངས་པས་སོ། ། ཞིང་སྐྱོང་དུར་ཁྲོད་ཀྱི་བདག་པོ་ཡབ་ཡུམ་ནི་གསང་བ་སྙིང་གི་འཁོར་ལོའི་རྒྱུད་ནས་བསྟན་པ་ཡིན་ཏེ། རྒྱུད་དེ་ཉིད་ཀྱི་གླེང་གཞིའི་ལེའུ་ལས། དཔལ་ཧེ་རུ་ཀ་སྐུ་སྐྱེ་བ་མེད་པའི་ངང་ལ་ཡུམ་རྡོ་རྗེ་རྣལ་འབྱོར་མ་དང་གཉིས་སུ་མེད་པ་སྤྲུལ་པ་ཡང་སྤྲུལ་དང་བཅས་ཏེ་དུར་ཁྲོད་ཆེན་པོའི་གནས་ན་དངོས་གྲུབ་འབྱུང་བའི་ཏིང་ངེ་འཛིན་ལ་སྙོམས་པར་ཞུགས་ཏེ། ཨོཾ་ཤྲཱི་བཛྲ་ཧེ་ཧེ་རུ་རུ་ཀཾ་ཧཱུྃ་ཧཱུྃ་ཕཊ྄།
ཨོཾ་ཤྲཱི་བཛྲ་ཡོ་གི་ནི་ཧཱུྃ་ཕཊ྄། ཞེས་གསུངས་པས་འཇིག་རྟེན་གྱི་དྲེགས་པ་ཅན་ཐམས་ཅད་བརྒྱལ་བར་གྱུར་ཏོ། ། བརྒྱལ་བ་སངས་པ་དང་འཁོར་དེ་རྣམས་ཀྱི་ནང་ནས་དཔལ་དུར་ཁྲོད་ཀྱི་བདག་པོ་སྟན་ལས་ལངས་ཏེ། དཔལ་ཆེན་ཧེ་རུ་ཀ་ལ་འདི་སྐད་ཅེས་གསོལ་པ། ཀྱེ་གདུག་པ་འདུལ་མཛད་ཧེ་རུ་ཀ ། བསྐལ་པ་སྙིགས་མ་ལྔ་ཡི་དུས། ། གདུག་པ་ཅན་རྣམས་འཁྲུགས་པ་དང་། ། ས་བདག་ཀླུ་ཡི་ནད་ཡམས་དར། ། མ་མོ་མཁའ་འགྲོ་འཁྲུགས་པའི་ཚེ། ། མི་རྣམས་བསོད་ནམས་ལོངས་སྤྱོད་ཆུང་། །
རང་བསགས་དངོས་པོ་སྤྱད་དབང་མེད། ། ཕ་དང་བུ་བྲལ་ལོངས་སྤྱོད་ཉམས། ། དེ་དུས་བཅོམ་ལྡན་བསྟན་པ་འདི། ། དཔའ་བོ་བདག་གིས་བསྲུང་བར་བྱ། ། ཞེས་གསོལ་བ་དང་། དཔལ་ཆེན་ཧེ་རུ་ཀས། ལེགས་སོ་དུར་ཁྲོད་བདག་པོ་ཁྱོད། ། སྲོག་གི་སྙིང་པོ་བདག་ལ་ཕུལ། ། ཞེས་གསུངས་པ་དང་། ཏདྱ་ཐཱ།
ཨོཾ་གྲྀ་ཧ་རཱ་ཛ་གྲྀ་ཧ་རཱ་ཛ། ཀུ་མ་ཀུ་མ་ཁུཾ་ཐི་སྭཱཧཱ། ཞེས་མདོངས་གསོལ་དུ་ཕུལ་ཞེས་སོགས་གསུངས་ནས། འཁོར་ལོ་བདེ་མཆོག་བསྟན་པ་བསྲུང་བར་ཞལ་གྱིས་བཞེས་པར་བཤད་པ་ཡིན་ལ། འཁོན་སྟོན་ས་སྐྱ་པའི་བཀའ་སྲུང་དཀར་བདུད་ལྕམ་དྲལ་ཕུར་སྲུང་དམ་ཅན་བཅུ་གཉིས་ཞེས་གྲགས་པའི་དཀར་བདུད་ལྕམ་དྲལ་འདི་གཉིས་ངེས་དོན་དུ་བཅོམ་ལྡན་འདས་རྡོ་རྗེ་གཞོན་ནུའི་ཐུགས་གཉིས་སུ་མེད་པའི་ཡེ་ཤེས་གཅིག་གིས་བསྡུས་པའི་སྤྲུལ་པ་ཡིན་ཏེ། འཁོན་རོག་ཤེས་རབ་ཚུལ་ཁྲིམས་ལ་བཞི་ཐོག་བླ་བྲང་གི་རྒྱབ་ཀྱི་ཉི་ཟླ་ཕུག་པར་ཆོས་སྐྱོང་ལྕམ་དྲལ་གྱི་ཞལ་གཟིགས་ནས་དངོས་སུ་གནང་བའི་ཐུགས་དམ་བསྐང་བའི་ཆོ་ག་ལས། ཆེ་བའི་ཆེ་མཆོག་ཧེ་རུ་ཀ ། དེ་ཡིས་ཉེར་སྤྲུལ་སྲུང་མའི་གཙོ། ། དཔལ་མོ་ལྕམ་དྲལ། ཞེས་གསུངས་པས་ངེས་དོན་དུ་དེ་ལྟར་ཡིན་ཀྱང་།
ཀུན་རྫོབ་ཏུ་དཀར་མོ་ཉི་ཟླ་ཉིད་འཇིག་རྟེན་འདས་མ་འདས་ཀྱི་མཚམས་ན་བཞུགས་པ་སོགས་རྣམ་འཕྲུལ་དུ་མའི་སྒོ་ནས་མཁའ་འགྲོ་བྱེ་བའི་གཙོ་མོ་མཛད་པ་སྟེ་འཁོར་འདས་ཀུན་ལ་ཁྱབ་པའི་ཚུལ་དུ་བཞུགས་པ་ཡིན་ཏེ། བསྐང་བའི་ཆོ་ག་དེ་ཉིད་ལས། མཐུ་སྟོབས་རྫུ་འཕྲུལ་མཐུ་རྩལ་ཅན། ། དཔལ་ལྡན་མ་ཡིས་ཀུན་ཁྱབ་ཅིང་། ། ཞེས་དང་། ཡེ་ཤེས་དབྱིངས་ཀྱི་རྗེ་མོ་སྟེ། ། གཞན་དོན་འཇིག་རྟེན་པ་རུ་སྤྲུལ། ། འཇིག་རྟེན་གནས་དང་འཇིག་རྟེན་འདས། ། འདས་དང་མ་འདས་མཚམས་ན་བཞུགས། ། ཞེས་དང་།
མ་མོ་ཆེན་མོ་རྣལ་འབྱོར་མ། ། ཀུན་གཞི་ཡོངས་ཀྱི་དབང་ཕྱུག་མ། ། སྣང་སྲིད་ཀུན་ལ་དབང་བསྒྱུར་མ། ། ཞེས་དང་། མཁའ་འགྲོ་བྱེ་བའི་གཙོ་མོ་ཁྱོད། ། དུས་གསུམ་གཟིགས་པའི་འདོད་དགུའི་གཏེར། ། ཞེས་དང་། གཞན་ཡང་། སྲིད་གསུམ་བདག་ཏུ་མཛད་ལ་བསྟོད། ། ཅེས་དང་།
འཁོར་བ་ནི་ཡོངས་མི་སྤོང་། ། མྱ་ངན་ནི་ཡོངས་མི་འདའ། ། སྐུ་ཡི་ནི་ཚད་ཆེའང་། ། ནམ་མཁའ་ཡི་མཐའ་དང་མཉམ། ། རིགས་པས་ནི་གཟུང་དུ་མེད། ། ཚད་ཀྱིས་ནི་དཔག་ཏུ་མེད། ། སྲིད་པ་ནི་ཀུན་ལ་ཁྱབ། ། ཁམས་གསུམ་ནི་དབང་དུ་འདུས། ། ཞེས་སོགས་མང་དུ་གསུངས་པས་ངེས་དོན་དུ་བཅོམ་ལྡན་འདས་རྡོ་རྗེ་གཞོན་ནུ་ཐུགས་གཉིས་སུ་མེད་པའི་ཡེ་ཤེས་སྤྲོས་བྲལ་ཆོས་ཀྱི་སྐུ་ལས་མ་གཡོས་བཞིན་དུ། ཀུན་རྫོབ་གདུལ་བྱའི་སྣང་ངོར་འཇིག་རྟེན་འདས་མ་འདས་མ་མོ་མཁའ་འགྲོ་ཀུན་གྱི་གཙོ་མོ་མཛད་ཅིང་།
འཁོར་བ་ཇི་སྲིད་པ་དེ་སྲིད་དུ་སེམས་ཅན་གྱི་དོན་མཛད་ཅིང་འཁོར་འདས་བརྟན་གཡོ་ཀུན་ལ་ཁྱབ་པའི་ཚུལ་དུ་བཞུགས་པ་འདི་ནི་སངས་རྒྱས་ཐམས་ཅད་ཀྱི་གནས་ལུགས་ཡིན་ཏེ། ཀྱེ་རྡོ་རྗེའི་རྩ་རྒྱུད་བརྟག་པ་གཉིས་པ་ལས། ང་ལས་འགྲོ་བ་ཐམས་ཅད་བྱུང་། ། ང་ལས་གནས་གསུམ་པོ་ཡང་བྱུང་། ། ང་ཡིས་འདི་ཀུན་ཁྱབ་པ་སྟེ། ། འགྲོ་བའི་རང་བཞིན་གཞན་མ་མཐོང་། ། ཞེས་དང་། ཡང་དེ་ཉིད་ལས། འཆད་པ་པོ་ང་ཆོས་ཀྱང་ང་། ། རང་གི་ཚོགས་ལྡན་ཉན་པ་ང་། །
འཇིག་རྟེན་སྟོན་པ་བསྒྲུབ་བྱ་ང་། ། འཇིག་རྟེན་འཇིག་རྟེན་འདས་པ་ང་། ། ལྷན་ཅིག་སྐྱེས་དགའི་རང་བཞིན་ང་། ། ཞེས་དང་། རྣལ་འབྱོར་མ་ཀུན་སྤྱོད་ལས་ཀྱང་། གར་མཁན་དག་དང་རི་མོ་བཟང་ལྟར་སྣང་། ། གང་ཞིག་དྲུག་པ་ཞེས་བྱའི་སངས་རྒྱས་ཉིད། ། གཅིག་པུ་ཉིད་ནི་དུ་མའི་གར་མཛད་དོ། ། ཞེས་གསུངས་པས་སོ། ། བདུད་མགོན་ཐོད་འཕྲེང་ཅན་འདི་ནི་ངེས་དོན་དུ་བཅོམ་ལྡན་འདས་དཔལ་ཧེ་རུ་ཀའི་ཐུགས་ཀྱི་སྤྲུལ་པ་ཡིན་པའི་ཚུལ་གོང་དུ་བསྟན་པ་ལྟར་ཡིན་ལ།
དྲང་དོན་ཀུན་རྫོབ་ཏུ་བདུད་རྒྱལ་འདི་ཉིད་སྔོན་གྱི་དུས་སུ་བདུད་ནག་པོ་མཐུ་བོ་ཆེ་ཞིག་ཏུ་གྱུར་ནས་སེམས་ཅན་མང་པོའི་སྲོག་དབུགས་ལ་མངོན་པར་ལོངས་སྤྱོད་པར་གྱུར་པའི་ཚེ་བཅོམ་ལྡན་འདས་ཀྱིས་ལས་འབྲས་ཀྱི་ཆོས་བསྟན་ནས་དམ་ལ་བཏགས་ཏེ། ཕྱི་རབས་ཀྱི་རྣལ་འབྱོར་པ་ལ་སྟོང་གྲོགས་མི་བརྗེད་པའི་ཕྱིར་ཐོད་པའི་འཕྲེང་བ་རྟགས་སུ་བྱིན་པ་སོགས་འདིའི་ལོ་རྒྱུས་རྒྱས་པ་ནི་དཔལ་ཧེ་རུ་ཀས་གསུངས་པའི་བདུད་ནག་པོ་ཆེན་པོའི་རྒྱུད་ལེའུ་བདུན་གྱི་བདག་ཉིད་ཅན་ཞིག་འབྱུང་བ་དེ་ཉིད་ལས་ཞིབ་ཏུ་རྟོགས་པར་བྱ་སྟེ། དེའང་ལེའུ་དང་པོ་གླེང་གཞིའི་ལེའུ། གཉིས་པ་གླེང་བསླང་བའི་ལེའུ། གསུམ་པ་སྒྲུབ་པའི་ལེའུ། བཞི་པ་དམ་བཅའ་བའི་ལེའུ། ལྔ་པ་བསྐུལ་ཞིང་རྫས་བསག་པའི་ལེའུ། དྲུག་པ་བསྟན་པ་གཏད་པའི་ལེའུ། བདུན་པ་གདམས་པ་བསྟན་པའི་ལེའུ་རྣམས་སུ་ཡོད་པའི་རྒྱུད་དེ་ཉིད་ཀྱིས་གསལ་བར་བསྟན་པ་ཡིན་ཞིང་། ཕུར་སྲུང་མ་མོ་སྡེ་གསུམ་པོ་འདི་རྣམས་ཀྱང་ངེས་དོན་ཆོས་ཀྱི་སྐུ་ལས་མ་གཡོས་བཞིན་དུ་གདུལ་བྱའི་སྣང་ངོར་སྔོན་བཅོམ་ལྡན་འདས་རྡོ་རྗེ་གཞོན་ནུས་གདུལ་བྱ་རུ་ཊ་མ་རུངས་པ་བཏུལ་བའི་དུས་སུ་རང་རང་གི་སྲོག་སྙིང་ཕུལ་ཞིང་དམ་ལ་བཏགས་ནས་བསྟན་པ་བསྲུང་བར་ཞལ་གྱིས་བཞེས་པ་ཡིན་ལ།
དེ་ནས་སློབ་དཔོན་རྣམ་གསུམ་གྱིས་དམ་ལ་བཏགས་ཚུལ་ནི་སྔོན་གྱི་དུས་སུ་སློབ་དཔོན་དྷ་ན་སངྐྲི་ཏ་ལ་སློབ་དཔོན་ཆེན་པོ་པདྨ་འབྱུང་གནས་ཀྱིས། བདག་རྒྱ་དང་བོད་ཀྱི་མཚམས་མཐའ་འཁོབ་ཀྱི་གནས་སུ་ཕྱིན་ནས་གདུལ་བྱའི་ཞིང་དུ་གྱུར་པའི་གདུལ་བྱ་རྣམས་འདུལ་བར་བསམ་ལགས་ན། དེ་རྣམས་འདུལ་བའི་དུས་ལ་ཇི་ལྟར་བབ་ཞུས་པས། བབས་པར་ལུང་བསྟན་ནས། དེ་ནས་སློབ་དཔོན་པདྨས་བལ་ཡུལ་ཡང་ལེ་ཤོད་ཀྱི་བྲག་ཕུག་ཏུ་བྱོན་ཏེ། བལ་མོ་ཤཱཀྱ་དེ་ཝ་གཟུངས་མར་དབང་བསྐུར་ནས། བཅོམ་ལྡན་འདས་ཡང་དག་མར་མེ་དགུ་པའི་སྒྲུབ་པ་མཛད་པས། མི་མ་ཡིན་གྱི་གཙོ་མོ་རྒོད་མ་ཁ་བྱ་བ་དང་། བྱི་དུར་བྱ་བ་དང་། བར་སྣང་གི་གློག་མ་སྤྲིན་བྱ་བ་གསུམ་གྱིས་བར་ཆད་ཀྱི་ཆོ་འཕྲུལ་སྣ་ཚོགས་བརྩམས་པ་ལ།
སློབ་དཔོན་པདྨའི་དགོངས་པས་ང་ཕྱག་ཆེན་མཆོག་གི་དངོས་གྲུབ་སྒྲུབ་པ་ལ་འབྱུང་པོ་འདི་རྣམས་ཀྱིས་བར་ཆད་བྱེད་པར་འདུག་པས། འདི་རྣམས་འདུལ་བའི་དུས་ལ་མ་བབས་པ་ཡིན་ནམ་སྙམ་དུ་དགོངས་པའི་ཚེ། ནམ་མཁའ་ལས་སྒྲ་བྱུང་ནས་དུར་ཁྲོད་བསིལ་བའི་ཚལ་ནས་སློབ་དཔོན་དྷ་ན་སངྐྲི་ཏ་གདན་དྲོངས་ལ་རྡོ་རྗེ་ཕུར་པའི་སྒྲུབ་པ་ཞག་བདུན་གྱིས་ཤིག དེས་བར་ཆད་ཐམས་ཅད་ཐུལ་ནས་དངོས་གྲུབ་ཐོབ་པར་འགྱུར་རོ་ཞེས་པ་གྲགས་པ་ན། སློབ་དཔོན་པདྨས་རང་གི་ཉེ་འཁོར་གཉིས་གསེར་གྱི་ཕྱག་རྟེན་དང་བཅས་པཎ་ཆེན་དྷ་ན་སངྐྲི་ཏའི་དྲུང་དུ་སྤྱན་འདྲེན་གྱི་ཕོ་ཉ་མངགས་པས་པཎ་ཆེན་གྱི་ཞལ་ནས། ང་ཡོང་མི་དགོས། སྔར་ནམ་མཁའ་ནས་ལུང་བསྟན་པ་བཞིན་གྱིས་ཤིག་གསུངས་ཏེ། བི་ཏོ་ཏ་མ་ལའི་ནང་ནས་དྲེགས་པ་ཅན་གནད་ལ་དབབ་པའི་རྒྱུད་མི་ཁུར་གཉིས་བསྐུར་ནས་བརྫངས། དེ་ནས་སློབ་དཔོན་ཆེན་པོས་པཎྜི་ཏའི་བཀའ་བཞིན་རྡོ་རྗེ་ཕུར་པའི་སྒྲུབ་པ་ཞག་བདུན་མཛད་པས་སྔར་གྱི་བར་ཆད་ཀྱི་མཚན་མ་ཐམས་ཅད་རང་ཞིར་གྱུར་ཏེ། ཡང་དག་ལྷ་དགུའི་ཞལ་གཟིགས་ཤིང་དངོས་གྲུབ་ཐམས་ཅད་སྩལ་ཏེ།
དེ་ཕྱིན་ཆད་ལ་སློབ་དཔོན་ཆེན་པོ་ཉིད་ཀྱི་ལུས་ལྷ་དང་། ངག་སྔགས་དང་། ཐུགས་ཡེ་ཤེས་ཀྱི་རང་བཞིན་ལས་གཡོ་བ་མེད་པའི་ངང་ནས་ཕྱག་རྒྱ་ཆེན་པོའི་རིག་འཛིན་མངོན་དུ་གྱུར་ཏོ། ། དེ་ནས་སློབ་དཔོན་ཆེན་པོ་པདྨ་འབྱུང་གནས་དེ་ཉིད་དང་། སློབ་དཔོན་བི་མ་ལ་མི་ཏྲ་དང་། བལ་པོ་ཤི་ལ་མཉྫུ་གསུམ་གྱིས་སླར་ཡང་གནས་དེར་རྡོ་རྗེ་ཕུར་པའི་སྒྲུབ་པ་ཞག་གསུམ་མཛད་པའི་ཚེ་དམ་ཅན་རྣམས་ཀྱིས་དྲོད་ཚད་བརྟགས་པའི་ཚུལ་ནི། ཞག་གསུམ་པོའི་སྲོད་ཀྱི་ཆ་ལ་ཟངས་ཀྱི་ཝ་མོ་ཞ་བཀུག་པ་འདྲ་བ་གཅིག་ལ་ཟངས་ཀྱི་བུད་མེད་ཆེན་མོ་ཞིག་གིས་བཞོན་ལག་ན་ཟངས་ཀྱི་ཞགས་པ་འདོམ་དགུ་བརྒྱ་དགུ་བཅུ་ཡོད་པ་ཐོགས་པ་ཞིག་བྱུང་བ་ལ། སློབ་དཔོན་གསུམ་གྱི་དགོངས་པས་དེ་ཉིད་རྡོ་རྗེ་ཕུར་པའི་སྲུང་མ་ཡིན་པར་མཁྱེན་ཏེ། སླར་ཡང་དམ་ལ་བཏགས་ཤིང་བསྟན་པ་བསྲུང་བའི་གཉེར་ཁ་གཏད་དེ། ཤྭ་ན་མུ་ཁའི་དུས་ལ་བབ། །
ཅེས་སོགས་ཀྱི་བསྟོད་བསྐུལ་ཡང་དེ་དུས་མཛད་པར་གྲགས་སོ། ། ཡང་ནམ་ཕྱེད་ཙམ་ན་བུད་མེད་ནག་མོ་ཆེན་མོ་ལྕགས་ཀྱི་དྲེལ་རྟ་རྐང་གསུམ་ལ་ཞོན་པ། གཡུའི་སྨིན་མ་ཅན་མིག་སྐར་ཆེན་ཤར་བ་ཙམ། རལ་པ་ཕུར་པས་བརྒྱན་པ། མི་ལྤགས་ཕྲག་ལ་བཀལ་བ། ལག་པ་གཡས་ན་ཁྲམ་ཤིང་དང་། གཡོན་དུ་ནད་ཀྱི་རྐྱལ་པ་ཐོགས་པ་ཞིག་བྱུང་བས། དེ་ཉིད་འཇིག་རྟེན་གསུམ་གྱི་བདག་མོ་རྡོ་རྗེ་ཕུར་པའི་སྲུང་མ་ཡིན་པར་མཁྱེན་ནས། སླར་ཡང་དམ་ལ་བཏགས་ཤིང་བསྟན་པ་བསྲུང་བར་བཀའ་བསྒོས་ཏེ། བདག་ཉིད་ཆེན་མོའི་དུས་ལ་བབ། །
ཅེས་སོགས་ཀྱི་བསྟོད་བསྐུལ་ཡང་དེ་དུས་མཛད་པ་ཡིན་པར་བཤད་དོ། ། ཡང་སློབ་དཔོན་རྣམ་གསུམ་གྱིས་ཚ་ཤོད་ཚ་བ་རོང་ཞེས་བྱ་བའི་སྒྲུབ་གནས་སུ་བཞུགས་པ་ན། ལན་གཅིག་སྲོད་ཀྱི་ཆ་ལ་བབས་པའི་ཚེ། སློབ་དཔོན་པདྨའི་དྲུང་དུ་དབུགས་ཏུ་ཏུང་བྱེད་པ་ཞིག་བྱུང་བས་བར་ཆད་ཡིན་ནམ་དགོངས་ཏེ་གཟིགས་པས། བུད་མེད་གཅིག་འདུག་པ་བཟུང་ནས་ལྕགས་ཀྱི་པར་པུའི་ནང་དུ་སྔགས་རྒྱས་བཏབ་ནས་བཞག ནངས་པར་ནམ་ལངས་པ་དང་སློབ་དཔོན་ཆེན་པོས་ཆུ་མིག་བྱང་ཆུབ་རིས་སུ་བྱོན་ནས་སྔར་གྱི་རྒྱ་བཀྲོལ་ནས་གཟིགས་པས་བུད་མེད་མཛེས་མ་བཞི་འདུག་པས། སློབ་དཔོན་ཆེན་པོས་མཁྱེན་བཞིན་དུ་ཁྱེད་རྣམས་སུ་ཡིན་གསུངས་པས། དེ་དག་ན་རེ། ངོས་ཅག་རྣམས་ནི་ཡུལ་ཚ་བ་རོང་གི་སའི་ཆ། མེ་ཏོག་པདྨ་དགུན་ཡང་སྐྱེ་བའི་ཡུལ་ན་གནས་པ།
མིང་ནི་བསེ་མོ་བཞིའམ། གྲུ་འདེགས་རྒྱལ་མོ་བཞིའམ། རྒྱལ་ཁམས་ཀྱི་མཁའ་འགྲོ་མ་བཞིའམ། དབུགས་འཕྲོག་སྲོག་བདག་མ་བཞི་ཞེས་ཀྱང་བྱ་ཞིང་། སྔར་ཡང་འཇིག་རྟེན་གྱི་ཚེ་སྲོག་ལ་ལོངས་སྤྱད་ཅིང་། ད་དུང་དེ་ལ་དབང་པའི་དབང་ཞིག་བསྐུར་དུ་གསོལ་ཞེས་ཞུ་བ་ལ། སློབ་དཔོན་གྱིས་དེ་ལྟར་དུ་མ་གནང་བར་སེམས་ཅན་ལ་གནོད་འཚེ་བཀག་ནས་དམ་ལ་བཏགས་ཏེ། རྡོ་རྗེ་ཕུར་པའི་བསྟན་པ་བསྟན་འཛིན་དང་བཅས་པ་བསྲུང་ཞིང་སྐྱོང་བའི་གཉེར་གཏད་ནས། དེ་རྣམས་ལྷན་ཅིག་ཏུ་བཞག་ན་མཐུ་ཆེ་བས་འཇིག་རྟེན་ཕུང་དོགས་གནས་ཡུལ་སོ་སོར་བཀར་ཏེ། སྤྱི་གཙུག་ཏུ་རྡོ་རྗེ་བཞག་ནས་དབུ་ལ་དབང་གི་ཅོད་པཎ་རེ་དང་།
ལུས་ལ་དབང་གི་བསེ་ཁྲབ་རེ། ལྷ་རྟ་བཞོན་པ་རེ། རྟེན་པའི་གནས་སུ་མཚོ་བཞི་བྱིན་ནས་ཡུལ་ཁམས་སོ་སོར་བཞག་གོ ། དེ་ལྟར་ཕུར་སྲུང་བཅུ་གཉིས་བྱུང་ཚུལ་འདི་ལ་ས་བདག་མའི་སྐབས་སུ་ལྷ་མོ་བཞི་ཀར་དམ་ལ་བཏགས་ཚུལ་དང་། བདག་ཉིད་མའི་སྐབས་སུ་རེ་མ་ཏི་རྐྱང་པ་དང་། ཤྭ་ན་མའི་སྐབས་སུ་གདོང་མོ་བཞིའི་ནང་ནས་ཝ་གདོང་མ་གཅིག་པུ་དམ་ལ་བཏགས་ཚུལ་འདྲ་བ་ཞིག་བཤད་ཀྱང་། དོན་ལ་ས་བདག་མ་བཞི་དང་འདྲ་བར་བདག་ཉིད་མ་བཞི་དང་། ཤྭ་ན་མ་བཞི་ཡང་སོ་སོར་དུས་རེ་རེ་ལ་དམ་ལ་བཏགས་པར་མངོན་ནོ། ། དམ་ཅན་བཅུ་གཉིས་པོ་བྱུང་ཚུལ་གྱི་གཏམ་རྒྱུད་འདི་དག་ཀྱང་། རྒྱུད་དངོས་མ་ཡིན་ཡང་།
དེ་དང་འདྲ་བའི་ཚད་ཐུབ་ཏུ་བླ་མ་གོང་མ་རྣམས་བཞེད་པའི་སློབ་དཔོན་པདྨའི་གསུང་འཁྲུལ་མེད་ཕུར་པའི་ཡི་གེ་རྙིང་མ་རྣམས་ནས་ཇི་ལྟར་འབྱུང་བ་བཞིན་བཀོད་པ་ཡིན་ནོ། ། འདིར་སྨྲས་པ། དེ་ལྟར་རྒྱལ་བའི་ཡེ་ཤེས་རྒྱ་མཚོ་ཆེ། ། རླབས་ཆེན་ཐུགས་རྗེའི་དྲི་བཞོན་གྱིས་བསྐྱོད་པས། ། གང་འདུལ་ཞི་དྲག་རྦ་རླབས་ཟློས་གར་ནི། ། གྲངས་མེད་གཡོ་འདི་དཔག་པར་སུ་ཡིས་ནུས། ། དེ་ལྟར་ཚད་མེད་སྙིང་རྗེའི་ཆུ་ཡི་གཏེར། ། རབ་ཏུ་འཁྲུགས་པའི་ངམས་ནག་དུས་མཐའི་སྤྲིན། ། སྲིད་གསུམ་ཟ་བའི་ལྗགས་ཀྱི་གློག་ཕྲེང་གཡོ། ། བདུད་དགྲའི་སྙིང་འགེམས་ཧཱུྃ་ཕཊ྄་འབྲུག་སྟོང་རྒོད། །
ཨེ་མ་འདི་འདྲའི་བསྟན་སྲུང་ལྷ་ཆེན་པོ། ། ཡུམ་མཆོག་ཕོ་ཉར་བཅས་པའི་རྣམ་རོལ་གྱིས། ། དུས་གསུམ་རྒྱལ་བས་མ་ཐུལ་གདུག་ཅན་རྣམས། ། སྒྲོལ་འདི་རྒྱལ་བའི་རྣམ་འཕྲུལ་རབ་དང་ཕུལ། ། ཅིར་ཡང་འཆར་བའི་འཁོར་འདས་སྣང་སྲིད་འདི། ། ཕྱི་ནང་གསང་བའི་དྲེགས་པ་རྒྱུད་གསུམ་དུ། ། འདུས་པར་ཤེས་ཤིང་དེ་ཡང་སྤྲོས་བྲལ་གྱི། ། བློ་འདས་ངང་དུ་འཇོག་པ་ཟབ་མོའི་བཅུད། ། དེ་ལྟའི་ངེས་དོན་ཉམས་ལེན་གྱིས་ཟིན་པའི། ། གང་ཤར་བསྙེན་སྒྲུབ་ལས་ཀྱི་རྣམ་རོལ་དུ། །
ཤེས་པས་ཅི་བྱས་ཆོས་སུ་འགྱུར་བ་ཡི། ། ལམ་ཁྱེར་མཆོག་འདི་ཁོ་བོས་སྐལ་བས་རྙེད། ། བརྒྱུད་ལྡན་བླ་མ་རྣམས་ཀྱིས་བུ་བཞིན་བསྐྱངས། ། རང་ཉིད་གསུང་རབ་དོན་ལ་བློ་གསལ་བས། ། ཟབ་རྒྱས་ཆོས་ཚུལ་རྒྱ་མཚོའི་གནད་ཚང་རིག ། བསྙེན་བསྒྲུབ་སྦྱོར་བས་ཆོས་སྐྱོང་མཉེས་པར་བྱས། ། འདི་དང་ཕྱི་མའི་དོན་ཆེན་སྙིང་ནས་སེམས། ། ཅིར་སྣང་རྨི་ལམ་སྒྱུ་མའི་རྣམ་རོལ་གྱིས། ། འཕྲིན་ལས་རྣམ་བཞིས་བསྟན་པ་འཛིན་པ་ལ། ། རྒྱལ་བ་དགྱེས་པའི་སྔགས་འཆང་མི་ཟེར་རམ། །
དེང་སང་བསྟན་སྲུང་ཆོས་སྐོར་རྒྱ་མཚོ་རྣམས། ། དོན་གཉེར་ལྟ་ཅི་རྗེས་གནང་ཙམ་རེ་ཡང་། ། མ་ཐོབ་ཉམས་ལེན་བྱེད་ལ་རིང་པ་འདི། ། ལེགས་པར་བརྟགས་ན་ཁེ་ཉེན་གང་ཆེ་སོམས། ། མཚན་ལྡན་བླ་མར་གདམས་ངག་རྫོགས་པར་ཞུས། ། རྟགས་བཟང་མ་ཐོབ་བར་དུ་བསྙེན་བསྒྲུབ་འབད། ། སྐབས་སུ་བབ་ཚེ་ལྷག་བསམ་རྣམ་དག་གིས། ། ལས་རྣམས་སྒྲུབ་ན་དོན་གཉིས་འགྲུབ་བོ་ཀྱེ།། ༈ །།གསུམ་པ་འཕགས་ཡུལ་རྒྱ་གར་དུ་བཤད་སྲོལ་འབྱུང་ཚུལ་ནི། བླ་མ་མལ་ལོ་ཙཱ་བ་ཆེན་པོས་མགོན་པོ་འདིའི་ཆོས་སྐོར་རྒྱ་བོད་ཀྱི་བླ་མ་གསུམ་ལ་གསན་པའི་ནང་ནས།
གཙོ་བོར་གྱུར་པ་ནི་བྲག་སྟེང་པ་ཡོན་ཏན་ཚུལ་ཁྲིམས་ལ་གསན་པ། ལོ་ཆེན་རིན་ཆེན་བཟང་པོ་ནས་བརྒྱུད་པ་འདི་ཉིད་ཡིན་ལ། འདི་ལ་བཀའ་གཏེར་གྱི་བརྒྱུད་པ་གཉིས་བྱུང་བ་ལས། དང་པོ་བཀའ་མའི་བརྒྱུད་པའི་ལོ་རྒྱུས་ནི། སྟོན་པ་རྡོ་རྗེ་འཆང་ཆེན་པོའམ་རྡོ་རྗེ་ནག་པོ་ཆེན་པོ་སོགས་མཚན་གྱི་རྣམ་གྲངས་དུ་མ་དང་ལྡན་པའི་ཐབས་བདེ་བ་ཆེན་པོའི་ངོ་བོ་དེ་ཉིད་ཀྱིས་མཁའ་འགྲོ་མ་རྡོ་རྗེ་གུར་དང་། འཇིགས་བྱེད་ཆེན་མོ་དང་། ཡུམ་ཆེན་ཨེ་ཀ་ཛ་ཊི་སོགས་མཚན་གྱི་རྣམ་གྲངས་མང་པོ་དང་ལྡན་པའི་ཤེས་རབ་སྟོང་པ་ཉིད་ཀྱི་ངོ་བོ་དེ་ལ་གནང་། འདི་གཉིས་ངོ་བོ་དབྱེར་མེད་ཟུང་འཇུག་ཏུ་བཞུགས་པ་ཡིན་པས། རྒྱུད་ཡིག་རྙིང་པ་རྣམས་ལ་ལར་རིམ་བཞིན་སྨོས་པ་དང་། ཕལ་ཆེར་དུ་རྡོ་རྗེ་འཆང་ཁོ་ན་སྨོས་པ་ནི་དབྱེ་བསྡུའི་ཁྱད་པར་ཙམ་ཡིན་པས་དོན་ལ་འགལ་བ་མེད་པར་ཤེས་པར་བྱའོ། །
དེ་ལྟའི་མགོན་པོ་འདིའི་ཆོས་སྐོར་རྣམས་འཕགས་ཡུལ་རྒྱ་གར་དུ་བྱུང་བའི་བརྒྱུད་པའི་རྩ་བ་ལྟ་བུར་གྱུར་པ་ནི། སློབ་དཔོན་ཆེན་པོ་བྲམ་ཟེ་མཆོག་སྲེད་དུ་གྲགས་པ་འདི་ཡིན་ལ། འདི་ཉིད་བྲམ་ཟེ་ཆེན་པོ་རིན་ཆེན་རྡོ་རྗེ་ཞེས་བྱ་བའི་སྲས་སུ་འདོད་པ་དང་། བྲམ་ཟེ་ཀ་རུ་ཞེས་བྱ་བའི་སྲས་སུ་འདོད་པ་སོགས་ལོ་རྒྱུས་མི་འདྲ་བ་ཅུང་ཟད་བྱུང་ནའང་། འདིར་རྗེ་བཙུན་བསོད་ནམས་རྩེ་མོའི་ཞལ་སྔ་ནས་ཀྱིས་མཛད་པ། རྒྱལ་ཚ་ལུང་མང་པོ་ཆོས་ཀྱི་དབང་ཕྱུག་གིས་གསལ་བར་མཛད་པའི་ཡི་གེ་ལྟར་བཤད་ན། དེའང་རྒྱ་གར་ཤར་ཕྱོགས་ན་ཀཽ་ཏ་རཱ་ནི་ཞེས་བྱ་བའི་གྲོང་ཁྱེར་འབུམ་ཚོ་སུམ་ཅུ་རྩ་གསུམ་ཡོད་པ། རྒྱལ་སྲིད་དེས་པས་སྐྱོང་ཞིང་འབྱོར་པའི་ཡོ་བྱད་ཕུན་སུམ་ཚོགས་པའི་གནས་ཤིག་ན། བྲམ་ཟེའི་རིགས་དགེ་བའི་བླ་མ་ཞེས་བྱ་བ་གསང་སྔགས་ཀྱི་ཀུན་ཏུ་སྤྱོད་པས་རྒྱུན་དུ་འཚོ་བ། རང་གི་ལྷག་པའི་ལྷ་ཀུ་རུ་ཀུལླེ་ལ་སོགས་པས་གནང་བ་སྦྱིན་པ།
རིག་པའི་གནས་དུ་མ་ལ་སྦྱངས་པ་ཞིག་ལོ་བརྒྱད་ཅུ་གྱ་གཉིས་ལོན་པ་ན། བྲམ་ཟེ་རབ་ཏུ་བཟང་མོ་དང་ལྷན་ཅིག་འདུས་པ་ལས། ཁྱེའུ་མཆོག་གི་བློ་གྲོས་ཅན་ཞེས་པ་བཙས་ཏེ། དེ་ཡང་མཚན་དང་ལྡན་ཞིང་དགེ་བའི་ལྟས་དུ་མ་བྱུང་བས། ཡབ་ཀྱིས་དགྱེས་བཞིན་དུ་རང་གི་མན་ངག་ཕལ་ཆེར་གནང་། ལྷ་མོ་ཀུ་རུ་ཀུལླེ་ལ་སོགས་པའི་ཞལ་ཡང་གཟིགས། དེ་ནས་ཨུ་ཊྚན་ནའི་གཙུག་ལག་ཁང་གི་མཁན་པོ་ལ་རབ་ཏུ་བྱུང་སྟེ། རིག་པའི་གནས་ལྔ་ལ་སྦྱངས་ཏེ་མཁས་པའི་མཆོག་ཏུ་གྱུར་པས། མུ་སྟེགས་ཀྱི་རྩོད་པ་ལན་གཉིས་ཀྱི་བར་དུ་བཟློགས་ཏེ། བསྟན་པ་ལ་ཕན་བཏགས་ཤིང་ཕྱོགས་ཐམས་ཅད་དུ་གྲགས་པས་ཁྱབ་པར་གྱུར་ཏོ། །
དེ་ནས་མཁན་པོ་འདས་པ་དང་ཀུན་གྱིས་གསོལ་བ་བཏབ་སྟེ་གདན་ས་མཛད། དུས་ཇི་ཞིག་ན་སློབ་དཔོན་ནག་པོ་པ་དང་མཇལ་ཏེ། ཀྱེ་རྡོ་རྗེ་དང་། བདེ་མཆོག་ལ་སོགས་པའི་དབང་ཞུས། དེ་གཉིས་དང་འབྲེལ་བའི་རྒྱུད་མན་ངག་དུ་མའང་གསན། ཡང་སློབ་དཔོན་མཚོ་སྐྱེས་ཀྱི་སློབ་མ་མཁའ་འགྲོའི་དབང་པོ་རྡོ་རྗེ་ཞེས་བྱ་བའི་གྲུབ་ཐོབ་ལའང་བདེ་དགྱེས་ལ་སོགས་པའི་དབང་རྒྱུད་མན་ངག་དུ་མ་གསན། དེ་ནས་དུར་ཁྲོད་བསིལ་བའི་ཚལ་དང་ཉེ་བར་སྒྲུབ་པ་ལོ་བཅུ་གཉིས་མཛད། དེའི་ཚེ་བར་ཆད་ཀྱི་ལྟས་དུ་མ་བྱུང་བས། སླར་སློབ་དཔོན་ནག་པོ་པ་ལ་ཞུས་པས། རྡོ་རྗེ་གདན་གྱི་བྱང་སྒོའི་མགོན་ཁང་དུ་ཁྲིད་དེ།
ཚོགས་ཀྱི་འཁོར་ལོ་ཤོམས་གསུངས་ནས། ད་ལྟ་ས་སྐྱར་བཞུགས་པའི་ཆོས་སྐྱོང་གི་འཆམ་སྐུ་བསེ་མགོན་ཆེན་པོའི་དྲུང་དུ་ཆོས་སྐྱོང་འདིའི་མན་ངག གུར་རིགས་བསྡུས་ཀྱི་དབང་། གུར་དང་རྡོ་རྗེ་གདན་བཞིའི་བཤད་པ་རྣམས་གནང་། དེའང་ཐོག་མར་དབང་དང་རྒྱུད། དེ་ནས་དེའི་བཀའ་སྲུང་ལ་ཆོས་སྐྱོང་གནང་། འདིའི་སྐབས་ཀྱི་སློབ་དཔོན་ནག་པོའི་ངོས་འཛིན་ལ་རྗེས་འབྲངས་ཕལ་ཆེར་སྒྲུབ་བྱེད་རྣམ་དག་མེད་བཞིན་དུ་རང་གི་བློ་བཟོ་བྱེད་པ་མང་བར་བྱུང་བས། དོན་འདི་ལ་དགོངས་ནས་རྗེ་ཚར་ཆེན་གྱི་མགོན་པོའི་ཆོས་སྐོར་གྱི་དྲི་བ་ལྷག་བསམ་རབ་དཀར་ལས། ཐོག་མར་བཀའ་བབས་རྣམ་བཞིའི་བརྒྱུད་པའི་སྐབས། ། སློབ་དཔོན་ཆེན་པོ་བྲམ་ཟེ་མཆོག་སྲེད་ཀྱི། །
ཕོ་རྐྱང་རྣམ་བཞིའི་སྒྲུབ་ལུགས་གསན་གྱུར་པའི། ། སློབ་དཔོན་ནག་པོ་པ་དེའི་ངོས་འཛིན་ཅི། ། ཞེས་གསུངས་པ་ཡིན་ལ། རང་ལུགས་ནི། རྣལ་འབྱོར་གྱི་དབང་ཕྱུག་བིརྺ་པའི་སློབ་མ་ཤར་ཕྱོགས་ནག་པོ་པ་ཉིད་ཡིན་ཏེ། རྗེ་ས་ཆེན་གྱི་ཕྱག་བྲིས་དངོས་སྒོ་རུམ་དཔེ་ཁང་ནས་བདག་ཆེན་རྡོ་རྗེ་འཆང་ཆེན་པོས་རྙེད་པའི་བརྒྱུད་ཡིག་ཏུ་ཕོ་རྐྱང་གི་ཐོག་མའི་བརྒྱུད་རིམ་ནི། ཀླུ་སྒྲུབ། ཨརྻ་དེ་ཝ། བིརྺ་པ། ནག་པོ་པ།
བྲམ་ཟེ་མཆོག་སྲེད། ཅེས་འབྱུང་བ་དང་། དེ་དང་མཐུན་པར་མགོན་པོ་སྔོན་བྱུང་གི་བརྒྱུད་ཡིག་ཏུ། ཀླུ་སྒྲུབ་ལ་ཨཱརྻ་དེ་ཝས་ཞུས། དེ་གཉིས་ཆར་ལ་ཤ་ཝ་རི་དབང་ཕྱུག་གིས་ཞུས། དེ་ལ་བྲམ་ཟེ་མཆོག་སྲེད་ཀྱིས་ཞུས་པར་བཤད་པས་དུས་ཤིན་ཏུ་མཚུངས་པ་ཡིན་ནོ། ། དེ་ནས་ཡང་བྷེ་དན་གྱི་ཡུལ་དུ་བདེ་མཆོག་གི་སྒྲུབ་པ་ལོ་བཅུ་གཉིས་མཛད་པའི་ཚེ། ལྟེ་ལྐོག་གི་མ་ཡིག་སོགས་དྲེགས་པ་མོ་རྒྱུད་ཀྱི་རྩ་ཡིག་ཏུ་རླུང་སེམས་འདུས་པའི་རྟགས་ལས། ལྷ་མོ་རེ་མ་ཏིས་བར་ཆད་བྱས་ཏེ། བྲམ་ཟེ་ཆེན་པོ་ལག་མཐིལ་དུ་བཞག་ནས་སྒོ་ང་རྩེ་བ་ལྟར་བྱས།
དྲེལ་རྟའི་རྒྱབ་ཏུ་བསྐྱོན་ནས་གླིང་བཞི་ལན་གཅིག་བསྐོར། རྣ་བ་གཉིས་ནས་བཟུང་ནས་རི་རབ་ལ་ཡང་ཡང་སྐོར་བ་བྱེད་པ་སོགས་བར་ཆད་མང་པོ་བྱས། དེའི་ཚེ་ཆོས་སྐྱོང་ལ་གསོལ་བ་བཏབ་པས། ནག་པོ་ཆེན་པོ་ཉིད་མངོན་སུམ་དུ་ཞལ་གཟིགས་ཏེ་ལྷ་མོའི་རྐང་པ་ལ་ལྕགས་སྒྲོག་བཅིངས། འགྲམ་པ་ལ་ཐལ་ཅག་གིས་བསྣུན་ཏེ། འདི་ལྟ་བུའི་བསྟན་པ་ལ་གནོད་པ་བྱེད་དམ། དམ་ཤ་ཟའམ་ཟེར་ནས་རེ་མ་ཏི་མྱོས་སུ་བཅུག ངའི་སྲིང་མོ་འདིས་ད་དུང་ཁྱོད་ལ་བར་ཆད་བྱེད་པས་འདི་ལྟར་སྒྲུབས་ཤིག་གསུངས་ནས་མགོན་པོའི་སྒྲུབ་ཐབས་གསུམ། བྱེ་བྲག་ཏུ་འཕགས་ཡུལ་དུ་སྔར་མ་གྲགས་པའི་སྦགས་ཏེ་བསྒྲུབ་པའི་མན་ངག་རྣམས་དངོས་སུ་གནང་། གཞན་ཡང་སྒྲུབ་ཐབས་མན་ངག་ཐམས་ཅད་ཡོངས་སུ་རྫོགས་པར་གནང་ནས།
རྟག་ཏུ་མི་འབྲལ་འགྲོགས་པ་ལྟར་གྱུར་ཏོ། ། འདིའི་སྐབས་སུ་སྒྲུབ་ཐབས་གསུམ་གྱི་ངོས་འཛིན་ལ། དམ་པས་མཛད་པའི་ལོ་རྒྱུས་ཀྱི་ཡི་གེར། བྲམ་ཟེ་མཆོག་སྲེད་ཀྱིས་མཛད་པའི་མགོན་པོ་གྲི་གུག་མའི་སྒྲུབ་ཐབས་ཆེ་འབྲིང་ཆུང་གསུམ་གྱི་གཞུང་ཡོད་པ་དེ་ཡིན་པར་གསུངས། ཡར་ལུང་པ་སེང་གེ་རྒྱལ་མཚན་གྱི་གསུང་བགྲོས་ལ་རྗེ་རྩེ་མོའི་ལོ་རྒྱུས་ཀྱི་ཡི་གེར། དེ་ལ་བོད་དུ་འགྱུར་བ། ལོ་ཙཱ་བ་ཆེན་པོ་ལས་བརྒྱུད་པ། བྲམ་ཟེ་ཆེན་པོས་མཛད་པའི་གཞུང་གཉིས་ཡོད་གསུངས་པ་ལས། ལས་ཁ་ཚར་བ་དེ་བཀའ་ནུབ་ནས་མ་མཐོང་། མཐོང་བ་འདི་གཞུང་ཆུང་དྲག་ཤོས་ཡིན།
གཞན་ལས་ཚོགས་དུ་མ་ཞིག་སྙན་བརྒྱུད་ཀྱི་མན་ངག་ཏུ་བྱས་ཏེ་ཁྱེར་བྱོན་ནས་བྲག་སྟེང་པ་ལས་བརྒྱུད་དེ་ཡོད་དོ། ། ལྷ་མོ་ལ་གཞུང་གཅིག་ཡོད་པ་དེའང་ལོ་ཙཱ་བ་ཆེན་པོ་ལས་བརྒྱུད་པ་ཡིན་གསུང་ངོ་། ། ཞེས་འབྱུང་བས། ནག་པོ་ཆེན་པོ་ཉིད་ལས་ཐོབ་པ་ལྟར་བྲམ་ཟེ་ཆེན་པོས་ཡི་གེར་བཀོད་པའི་རྒྱ་གཞུང་། ཕོ་རྐྱང་གི་སྒྲུབ་ཐབས་ལོ་ཆེན་གྱིས་བསྒྱུར་བ། ལྷ་མོའི་ཕྱི་སྒྲུབ་ཀྱི་རྒྱ་གཞུང་གཉིས་དིང་སང་ཡོད་པ་དང་། གཞན་ལས་ཚོགས་སོགས་རྒྱས་པར་སྟོན་པའི་ཕོ་རྐྱང་གི་རྒྱ་གཞུང་ད་ལྟ་བཀའ་ནུབ་པ་ཞིག་དང་གསུམ་ལ་ངོས་འཛིན། བདག་ཆེན་རྡོ་རྗེ་འཆང་ཆེན་པོའི་གསུང་ལས། ཕོ་རྐྱང་། མོ་རྐྱང་།
སྦགས་སྒྲུབ་གསུམ་གྱི་མན་ངག་རྣམས་གནང་བ་ཡིན་གྱིས། མགོན་པོ་རང་གིས་མཛད་པའི་ཡི་གེ་དངོས་སུ་ཡོད་ཟེར་བ་མིན་ཞིང་། ཚོགས་བདག་གི་ཡིག་རྙིང་དུ་མགོན་པོའི་སྒྲུབ་ཐབས་གསུམ་བྱིན་ནས་སྒྲུབས་ཤིག་གསུངས་ནས་འདི་གནང་ངོ་། ། ཞེས་ཡི་གེ་རྙིང་པ་རྣམས་ལས་འབྱུང་གིས་འདི་འབྲིང་པོའོ། ། ཞེས་པའང་ཡི་གེ་མ་དག་པའམ་སྒྲོ་བཏགས་པས་སོ། ། འཁོར་རྐྱང་མི་འདྲེན་པ་ཅི་ཞེས་ན། པུ་ཏྲ་མིང་སྲིང་གི་སྒོས་སྒྲུབ་ནི། གཙོ་བོར་སློབ་དཔོན་པདྨ་ལས་བརྒྱུད་པས་སོ། ། ཞེས་གསུངས་སོ། ཆོས་རྗེ་མུས་སྲད་པས་མཛད་པའི་དཀར་ཆག་གི་ཡི་གེར།
ཚོགས་བདག་གི་ཡི་གེ་རྙིང་པར་མགོན་པོའི་སྒྲུབ་ཐབས་གསུམ་སྦྱིན་ནས་འདི་སྒྲུབས་ཤིག་གསུངས་པས་འདི་འབྲིང་པོའོ་ཞེས་གསུངས་པས། དེ་ཉིད་འབྲིང་པོར་ངོས་བཟུང་། རྒྱས་པ་སྦགས་སྒྲུབ་རྣམས་དང་། བསྡུས་པ་རྗེ་བཙུན་གྱིས་མཛད་པར་གྲགས་པའི་ཕོ་རྐྱང་གི་ལས་བྱང་ཞེས་བྱ་བའི་གཏོར་ཆོག་གི་ཡིག་རྙིང་མཇུག་ཏུ་ལས་སྤངས་ཏེ་རྒྱུན་དུ་ཡི་དམ་དུ་བྱ་བའི་མན་ངག་གོ ། ཞེས་འབྱུང་བའི་ཡི་གེ་ལ་ངོས་འཛིན་པར་མཛད། བདག་གི་བླ་མ་མཁན་ཆེན་ཐམས་ཅད་མཁྱེན་པ་ངག་དབང་ཆོས་གྲགས་ཀྱི་གསུང་ལས་ལྕམ་དྲལ་སྦགས་སྒྲུབ་ཀྱི་སྟེང་དུ་ཚོགས་བདག་དང་། བཀའ་སྡོད་དུ་བསྒྲུབས་པ་གཉིས་བསྣན་པའི་གསུམ་ལ་ངོས་འཛིན་པ་རྗེ་ས་ཆེན་གྱི་ཚོགས་བདག་ལྟར་བསྒྲུབ་པའི་ཡི་གེའི་ཚིག་རིགས་ཀྱིས་གསལ་བར་ཐོན་པ་ཡིན་གསུངས་ངོ་། ། དོན་འདི་དག་ལ་དགོངས་ནས་རྗེ་ཚར་ཆེན་གྱི་མགོན་པོའི་ཆོས་སྐོར་གྱི་དྲི་བ་ལྷག་བསམ་རབ་དཀར་ལས། མཧཱ་ཀཱ་ལས་བྲམ་ཟེ་མཆོག་སྲེད་ལ། ། གནང་བའི་སྒྲུབ་ཐབས་རྣམ་གསུམ་ཡོད་ཅེས་པ། །
དེ་ཉིད་གང་ཡིན་གངས་རིའི་ལྗོངས་འདི་རུ། ། འགྱུར་དང་མ་འགྱུར་ལོ་རྒྱུས་ཇི་ལྟར་ཡོད། ། ཅེས་གསུངས་པ་ཡིན་ལ། དེ་དག་ནི་འཕྲོས་པའི་དོན་ནོ། ། དེ་ནས་ཡང་སྐབས་ཤིག་ཏུ་ཁ་ཆེའི་པཎྜི་ཏ་རྣམས་མུ་སྟེགས་རྣམས་དང་རྩོད་པ་བྱས་ནས་ཕམ་ནས། དགེ་འདུན་སྟོང་ཕྲག་ལྷག་པ་ཙམ་མུ་སྟེགས་ཀྱི་བསྟན་པ་ལ་འཇུག་དགོས་པ་བྱུང་ལ། སློབ་དཔོན་གྱིས་ཆོས་སྐྱོང་ལ་ལས་བཅོལ་བས། མུ་སྟེགས་ཀུན་ཀྱང་ནང་པའི་བསྟན་པ་ལ་བཙུད། ན་ལེནྡྲའི་མཁན་པོ་མུ་སྟེགས་ཀྱིས་འཆི་དུས་བཏབ་པ་དང་། སྒྲོལ་མའི་འབྱུང་གནས་ཀྱི་གཙུག་ལག་ཁང་གི་དགེ་འདུན་རྣམས་མུ་སྟེགས་ཀྱིས་ཕམ་པར་བྱས་ཏེ།
གྲུབ་མཐའ་སྤོངས་དགོས་པ་བྱུང་བ་རྣམས་ལའང་ཕན་བཏགས། མ་ཙ་ལ་སརྟི་ཀ་ཞེས་བྱ་བའི་རྒྱལ་པོ་དཔུང་འཁོར་གསུམ་འབུམ་གྱི་སྟོབས་ཡོད་པས། རང་ཉིད་ཀྱི་སྦྱིན་བདག་ཏུ་གྱུར་པའི་རྒྱལ་པོ་བཅོམ་པར་བརྩམས་པའི་ཚེ། སློབ་དཔོན་གྱིས་ཆོས་སྐྱོང་ལ་གསོལ་བ་བཏབ་ཅིང་ལས་བཅོལ་བས། མགོན་པོ་འདི་ཉིད་དངོས་སུ་བྱོན་ནས་མིང་མེད་པར་བཏུལ། གཞན་ཡང་ཀྱེ་རྡོ་རྗེའི་ལས་ཀྱི་ཚོགས་རབ་འབྱམས་རྣམས་ཐོགས་པ་མེད་པར་གྲུབ་ཅིང་། དེས་བསྟན་པ་ལ་ཕན་པར་མཛད་པས། ཀུན་གྱིས་བྲམ་ཟེ་མཆོག་སྲེད་ཅེས་པར་མཚན་གྲགས་སོ། ། དེ་ནས་ཡི་དམ་ཀྱེ་རྡོ་རྗེ་དང་འཁོར་ལོ་བདེ་མཆོག་ལ་སོགས་པ་རྒྱུན་དུ་ཞལ་གཟིགས་ཤིང་། རྣལ་འབྱོར་བཞིས་མཆོག་དང་ཐུན་མོང་གི་གྲུབ་པ་ཐོབ་སྟེ།
ཡུལ་ཉི་ཤུ་རྩ་བཞི་ལ་སོགས་པར་སྤྱོད་པ་གྱིས་ཤིག ཅེས་ཨུ་རྒྱན་དུ་རྣལ་འབྱོར་མས་ལུང་བསྟན་ཏེ་སྤྱོད་པ་མཛད། དེ་ནས་དུས་བཟང་ལ་རྡོ་རྗེ་གདན་གྱི་མགོན་ཁང་དུ་ལོ་མང་པོའི་བར་དུ་ལན་རེ་ཙམ་འབྱོན་པ་ལ་ཀུན་གྱིས་ཕྱག་མཆོད་འབུལ་ཞིང་དོན་མཛད། དེ་ནས་ལས་དག་པའི་སློབ་མ་འགའ་རེ་དང་མཇལ། གཞན་ཕལ་ཆེར་དང་མི་མཇལ་བར་གྱུར་ཏོ། ། སྤྱིར་སློབ་དཔོན་འདི་ཉིད་རིག་པའི་གནས་དུ་མ་མཁྱེན་ཅིང་མངོན་པར་རྟོགས་པའི་ཡོན་ཏན་བསམ་གྱིས་མི་ཁྱབ་པ་མངའ་བའི་གྲུབ་ཐོབ་ཆེན་པོ་ཡིན། བྱེ་བྲག་ཏུ་ཆོས་སྐྱོང་འདི་ཉིད་ཀྱི་གྲུབ་པ་ཐོབ་པའི་གྲགས་པས་ཕྱོགས་ཐམས་ཅད་དུ་ཁྱབ་པར་གྱུར། དེའང་ལྕམ་དྲལ་སྦགས་ཏེ་སྒྲུབ་པའི་མན་ངག་ནི། བྷེ་དན་གྱི་ཡུལ་དུ་ནག་པོ་ཉིད་ཀྱིས་གནང་ལ། སློབ་དཔོན་ནག་པོ་པ་ལ་བཀའ་བསྡོད།
ཚོགས་བདག གནོད་སྦྱིན། གཤིན་རྗེ་ལྟར་སྒྲུབ་པའི་ལུགས་བཞི་སྟེ། ཕོ་རྐྱང་དུ་བསྒྲུབ་པ་ཁོ་ན་གསན། ནག་པོ་ཆེན་པོ་ཉིད་ལ་དེ་བཞིན་དང་། བྱེ་བྲག་ཏུ་སྦགས་སྒྲུབ་རྣམས་གསན་གསུངས་སོ། ། སངས་རྒྱས་ཀྱིས་འཕགས་ཡུལ་དུ་བཀའ་བསྒོས་པ་ནི། བསྟན་པའི་རྩ་ལག་སྲོག་ཤིང་དམ་པ་དཔལ་མ་ག་ཏ་རྡོ་རྗེ་གདན་གྱི་སྒོ་བཞི་ན་བསྟན་སྲུང་ཆེན་པོ་བཞི་ཡོད་པའི་ནང་ནས། འདི་ཉིད་བྱང་སྒོ་སྲུང་བའི་ཆོས་སྐྱོང་ཡིན། འདིའི་རྟེན་སངས་རྒྱས་ཐུབ་པའི་དབང་པོ་རང་ཉིད་ཀྱིས་རབ་གནས་མཛད་པའི་སྐུ་གསུང་ཐུགས་ཀྱི་རྟེན་མགོན་ཁང་དང་བཅས་པ་དེ་ལ་རྒྱལ་བ་ཉིད་ཀྱིས་བཀའ་བསྒོས་ཏེ།
ནག་པོ་ཆེན་པོ་ལ་བསྟན་པ་སྤྱིའི་སྲུང་མར་མངའ་གསོལ། བསྟན་པ་གཏད་དེ། བསྟན་པ་ཇི་སྲིད་གནས་ཀྱི་བར་བསྲུང་བའི་ཆོས་སྐྱོང་ཆེན་པོར་གྱུར་ཏོ། ། དེ་ལྟ་བུའི་སློབ་དཔོན་ཆེན་པོ་བྲམ་ཟེ་མཆོག་སྲེད་ཀྱི་དྲུང་དུ། ཡུལ་དབུས་ཀྱི་པཎྜི་ཏ་ཆེན་པོ་ནོར་བུ་གླིང་པ་བདེ་བའི་རྡོ་རྗེས་ཞུས་པ་ཡིན་ཏེ། དེའང་འདི་ཉིད་ཐོག་མར་རབ་བྱུང་རིག་པའི་གནས་ལྔ་ལ་སྦྱངས་པ། སྤྱིར་གསང་སྔགས་ཙམ་དང་། བྱེ་བྲག་ཏུ་ཡོ་ག་རྣལ་འབྱོར་གྱི་རྒྱུད་ལ་མཁས་པའི་ཚད་དུ་སོན་པ་དེས། བྷེ་དན་གྱི་ཡུལ་དུ་བྲམ་ཟེ་ཆེན་པོས་ཆོས་སྐྱོང་ཞལ་གཟིགས་ཤིང་གདམས་པ་ཐོབ་པའི་སྙན་གྲགས་གསན་ནས། ཆོས་སྐྱོང་འདི་ཞུས་པས་དེའི་ཚེ་མ་གནང་བར།
དེ་ནས་ལོ་གསུམ་སོང་བ་ན་རྡོ་རྗེ་གདན་གྱི་མགོན་ཁང་དུ་བྱོན་ནས་ཆོས་སྐྱོང་གི་མན་ངག་རྣམས་ཡོངས་སུ་རྫོགས་པར་གནང་། དེའི་ཚེ་ཆོས་སྐྱོང་དངོས་སུ་ཞལ་གཟིགས་དུས་དེ་ནས་བཟུང་སྟེ་ལུས་དང་གྲིབ་མའི་ཚུལ་དུ་རྟག་ཏུ་འབྲལ་མེད་དུ་ཡོད་གསུངས་སོ། ། བླ་མ་འདི་ཤིན་ཏུ་བཙུན་པའི་མཆོག་ཏུ་གྱུར་པས་ཚུལ་ཁྲིམས་ཀྱི་དྲི་བཟང་པོ་གཞུ་འདོམ་ལྔ་བརྒྱའི་བར་དུ་ཚོར་བ་ཡོད་ཅིང་། ཆོས་སྐྱོང་གི་གསུང་གིས་ཀྱང་། ཁྱོད་ཀྱི་ཚུལ་ཁྲིམས་འདི་རྣམ་པར་དག་པས། བདག་སྐད་ཅིག་ཀྱང་ཁྱོད་དང་མི་འབྲལ་བར་བསྲུང་བ་དང་། དམ་ཚིག་ཏུ་བགྱི་བ་ཡིན་གསུངས་ཤིང་། འགའ་ཞིག་གིས་ཆོས་སྐྱོང་དངོས་སུ་མཐོང་བ་ཡང་ཡོད་ཟེར། གང་ལྟར་ཡང་བསྟན་པའི་རིམ་གྲོ་དགོས་པ་བྱུང་ན། བླ་མ་འདི་མགོན་ཁང་དུ་སྤྱན་དྲངས་ཏེ་གསོལ་བ་ཞག་རེའམ་གསུམ་ཙམ་བཏབ་པས།
གང་བསྒོ་བ་དེ་ཐོགས་པ་མེད་པར་འགྲུབ་པས་བསྟན་པ་ལ་ཕན་དུ་མ་བཏགས། བླ་མ་ལ་ལ་དག་དེ་ནས་གྲུབ་པ་ཐོབ་སྟེ་སྤྱོད་པ་མཛད་ཅེས་གསུངས་སོ། ། ཞེས་གྲགས་ཤིང་། དེ་ཉིད་དོན་ལ་གནས་པ་ཡིན་ཏེ། འཕགས་པ་རིན་པོ་ཆེས་མཛད་པའི་མགོན་པོའི་བྲིས་སྐུ་བྲི་བའི་ཡི་གེར། ནོར་བུ་གླིང་པ་རྣལ་འབྱོར་པའི་ཆ་ལུགས་ཐོད་པ་འཛིན་པ་འབྲི་བར་བཤད་པའི་ཕྱིར་རོ། ། དེའི་དྲུང་དུ་ཁ་ཆེའི་པཎྜི་ཏ་ཆེན་པོ་ཤྲདྡྷ་ཀ་ར་ཝརྨ་དད་བྱེད་གོ་ཆར་གྲགས་པས་ཞུས། དེའང་ཐོག་མར་ཡོ་ག་ལ་སོགས་པའི་རྒྱུད་སྡེ་ལ་ནན་ཏན་དུ་མཛད། གཞན་ཡང་ཟབ་པ་དང་རྒྱ་ཆེ་བའི་གདམས་པ་དཔག་ཏུ་མེད་པ་གསན་ནས་མཁས་པའི་མཆོག་ཏུ་གྱུར། དུས་རེ་ཞིག་གི་ཚེ་བསྟན་པའི་རིམ་གྲོ་དགོས་པ་བྱུང་ནས་ནོར་བུ་གླིང་པ་མགོན་ཁང་དུ་སྤྱན་དྲངས་པའི་ཚེ།
ནག་པོ་ཆེན་པོའི་གསུང་གིས་ཁྱོད་རང་གི་རིགས་པ་དང་མཐུན་ངེས་པའི་སློབ་མ་འདི་ལ་བདག་བྱིན་ལ་གསོལ་བ་འདེབས་སུ་ཆུག་ཅེས་ལུང་བསྟན་ཏེ་ཚོགས་ཀྱི་འཁོར་ལོ་དང་བཅས་ནས། སློབ་དཔོན་ཤྲདྡྷ་ལ་ཆོས་སྐྱོང་གི་མན་ངག་རྣམས་གནས་དེ་ཉིད་དུ་གནང་བས། དེའི་ཚེ་རྡོ་རྗེ་གདན་གྱི་འཆམ་སྐུ་དངོས་སུ་བྱོན་ནས་དེ་ཀ་ལ་དངོས་སུ་བཀའ་བསྒོ་བ་མཛད། དེ་ནས་སློབ་དཔོན་ཤྲདྡྷ་མགོན་པོ་ཁང་དུ་སྤྱན་དྲངས་ཏེ་གསོལ་བ་བཏབ་པས་བླ་མ་དང་ནུས་པ་མཉམ་པ་བྱུང་། དུས་དེ་ནས་བཟུང་སྟེ་དུས་ཀྱི་གཏོར་མ་མཛད་རེས་ཀྱི་ཚེ་ཁོང་ཅན་དུ་འཆམ་སྐུ་དངོས་སུ་འབྱོན་པ་ཞིག་བྱུང་། ཆོས་སྐྱོང་གི་ནུས་པ་ཐོན་པས་ཕན་ཐོགས་དུ་མ་ཡང་བྱུང་། འཆམ་སྐུ་ཡང་ཕལ་ཆེར་ཁོང་ཅན་དུ་བཞུགས་ཤིང་། མན་ངག་སྟེར་བའི་ཚེ་མགོན་ཁང་དུ་སྤྱན་དྲངས་ཀྱིས་གནང་བ་ལེགས་གསུངས། སློབ་དཔོན་འདིས་ཆོས་སྐྱོང་གི་སྒྲུབ་པ་མ་མཛད་ཀྱང་ཆོས་སྐྱོང་ཉིད་ཀྱིས་ལུང་བསྟན་ཅིང་བྱིན་གྱིས་བརླབས་པས་ནུས་པ་ཕུལ་དུ་ཕྱིན་པ་མངའ། ལས་གང་དགོས་པ་ཆོས་སྐྱོང་གིས་སྒྲུབ་ཅིང་དུས་རྟག་ཏུ་མི་འབྲལ་བར་གྱུར།
སློབ་དཔོན་གྱིས་ནག་པོ་ཆེན་པོ་སྤྱིའི་སྲུང་མ་ཡིན་པས་རྡོ་རྗེ་གདན་དུ་བཞུགས་སུ་གསོལ་ཞེས་གསོལ་བ་བཏབ་པས། བདག་ཁྱོད་ཅན་དུ་བསྡད་ན་བསྟན་པ་ལ་ཕན་པའི་རྒྱུ་མཚན་ཡོད་ཅེས་གསུང་བྱོན། དེའང་ཕྱིས་ལོ་ཆེན་གྱིས་སྤྱན་དྲངས་ནས་བོད་དུ་བྱོན་པའི་རྟེན་འབྲེལ་ཡིན་ཞེས་བླ་མ་རྣམས་གསུངས་སོ། ། བཤད་སྲོལ་གཉིས་པ་ལས་མགོན་པུ་ཏྲ་མིང་སྲིང་དང་འབྲེལ་བའི་གཏེར་མའི་བརྒྱུད་པའི་ལོ་རྒྱུས་ལ། འདིའི་བརྒྱུད་པའི་རྩ་བར་གྱུར་པ་ནི་སློབ་དཔོན་ཆེན་པོ་འཕགས་པ་ཀླུ་སྒྲུབ་སྙིང་པོ་ཞེས་གྲགས་པ་དེ་ཡིན་ལ། དེ་ཉིད་མདོ་སྡེ་ལངས་ཀར་གཤེགས་པ་ལས། ལྷོ་ཕྱོགས་བེ་ཏའི་ཡུལ་དུ་ནི། ། དགེ་སློང་དཔལ་ལྡན་ཆེར་གྲགས་པ། ། དེ་མིང་ཀླུ་ཞེས་འབོད་པ་སྟེ། ། ཡོད་དང་མེད་པའི་ཕྱོགས་འཇིག་པ། །
ང་ཡི་ཐེག་པ་འཇིག་རྟེན་དུ། ། བླ་མེད་ཐེག་ཆེན་རབ་བཤད་ནས། ། རབ་ཏུ་དགའ་བའི་ས་བསྒྲུབས་ཏེ། ། བདེ་བ་ཅན་དུ་དེ་འགྲོའོ། ། ཞེས་དང་། འཇམ་དཔལ་རྩ་རྒྱུད་ལས། དེ་བཞིན་གཤེགས་པ་ང་འདས་ནས། ། ལོ་ནི་བཞི་བརྒྱ་ལོན་པ་ན། ། དགེ་སློང་ཀླུ་ཞེས་དེ་བོད་འབྱུང་། ། བསྟན་པ་ལ་ནི་དད་ཅིང་ཕན། །
རབ་ཏུ་དགའ་བའི་ས་ཐོབ་པ། ། ལོ་ནི་དྲུག་བརྒྱ་དག་ཏུ་འཚོ། ། རིག་པ་རྨ་བྱ་ཆེན་མོ་ནི། ། བདག་ཉིད་ཆེན་པོ་དེས་ཀྱང་འགྲུབ། ། བསྟན་བཅོས་སྣ་ཚོགས་དོན་དང་ནི། ། དངོས་པོ་མེད་པའི་དོན་དེ་རིག ། གང་ཚེ་ལུས་དེ་བོར་བ་ན། ། བདེ་བ་ཅན་དུ་སྐྱེ་བར་འགྱུར། ། དེ་ནི་མཐར་གྱི་སངས་རྒྱས་ཉིད། ། ངེས་པ་ཁོ་ནར་ཡང་དག་ཐོབ། །
ཅེས་དང་། མགོན་པོ་མངོན་འབྱུང་གི་རྒྱུད་ལས། དེའི་ལྷོ་ཕྱོགས་སུ་གྲོང་ཁྱེར་ཨ་ཛ་ར་ཡོ་གི་ནི་ཞེས་པ་འབྱུང་སྟེ། དེར་ཀླུ་སྒྲུབ་ཅེས་བྱ་བའི་རྣལ་འབྱོར་པས་ཤིང་ཤ་ལ་ཞོན་པ་གཽ་པཱ་ལ་ཞེས་པ་ལ་རྒྱལ་པོ་སྦྱིན་པས། བུ་ཤི་ནས་བ་ཧ་ནའི་ཚ་བོ་ལ་སོགས་པའི་རྒྱལ་པོ་འབྱུང་ངོ་། ། ཞེས་དང་། དུས་ཀྱི་འཁོར་ལོའི་རྒྱུད་ཕྱི་མ་ལས། དགེ་སློང་ཀླུ་སྒྲུབ་ཅེས་བྱ་མ་ལུས་ཡོན་ཏན་འབྱུང་ཁུངས་སེམས་ཅན་ཀུན་ལ་ཕན་འདོགས་པ། ། ཞེས་སོགས་མདོ་རྒྱུད་དུ་མ་ནས་ལུང་བསྟན་པའི་སློབ་དཔོན་ཆེན་པོ་འཕགས་མཆོག་ཀླུ་སྒྲུབ་ཞབས་སམ་ནཱ་ག་ཛུ་ན་ཞེས་གྲགས་པ་དེས། མ་འོངས་པའི་དུས་སུ་སངས་རྒྱས་ཀྱི་བསྟན་པ་བསྲུང་བའི་མཚོན་ཆར་དྲེགས་པ་ཕོ་མོའི་རྒྱུད་སོགས་ལ་བརྟེན་ནས་མགོན་པོ་འཁོར་བཅས་ཀྱི་སྒྲུབ་ཐབས་དུ་མ།
ཁྱད་པར་པུ་ཏྲ་མིང་སྲིང་གི་སྒྲུབ་སྐོར་རྣམས་རྡོ་རྗེ་གདན་གྱི་ཀ་བ་ལ་སྦས་ནས་བཞག་གོ ། སློབ་དཔོན་ཆེན་པོ་འདི་ཆུ་བོ་གངྒཱའི་འགྲམ་དུ་ཤིང་ལྗོན་པའི་བསིལ་གྲིབ་ལ་བསོད་སྙོམས་ལ་བྱོན་པའི་རྗེས་སུ་ནག་པོ་ཆེན་པོ་འབྱོན་པ་བྲམ་ཟེ་མཆོག་སྲེད་ཀྱིས་ཕྱི་ནས་གཟིགས་ཏེ། ནག་པོ་ཆེན་པོ་བདག་ལ་ཞལ་སྟོན་ཅེས་བོས་པས་ཕྱིར་གཟིགས་པ་ཡིན་ནོ། ། ཞེས་གྲགས་ཤིང་། དིང་སང་དེ་འདྲའི་སྐུའི་རྣམ་འགྱུར་ལ་མགོན་པོ་ཤིང་དྲུང་མའི་ཐ་སྙད་བྱེད་དོ། ། གཞན་ཡང་རྒྱ་གར་གྱི་གྲུབ་ཆེན་ཨ་བྷ་ཡས་ཞལ་གཟིགས་ཀྱི་མགོན་པོ་ནི་གོམ་སྟབས་ཀྱིས་འབྱོན་པའི་ངང་ནས་ཞལ་ཕྱིར་ལོག་ཏུ་བསྟན་པ། ཕྱག་གཡོན་པའི་གྲུ་མོའི་ནང་དུ་གཎྜེ་བཅུག་པ་ཞིག་འབྱུང་ངོ་། ། དེ་ནས་དུས་ཕྱིས་ཨོ་ཊ་ཡ་ནའི་ཡུལ་དྷ་ན་ཀོ་ཥའི་མཚོ་གླིང་དུ་པདྨའི་སྡོང་པོ་ལས་བརྫུས་ཏེ་འཁྲུངས་ནས་རྒྱལ་པོའི་སྲས་སུ་མངའ་གསོལ་བ། པདྨ་བཛྲ་ཞེས་བྱ་བ་མཁས་ཤིང་གྲུབ་པ་བརྙེས་པ། འཛམ་བུའི་གླིང་དུ་བརྟུལ་ཞུགས་ཀྱི་སྤྱོད་པ་མཐར་ཕྱིན་པ་དེས་བོད་དུ་འབྱོན་པའི་དུས་སུ།
རྡོ་རྗེ་གདན་གྱི་ཀ་བ་ནས་བཏོན་ཏེ་བསྣམས་ནས་བྱོན། སློབ་དཔོན་ཀླུ་སྒྲུབ་ཉིད་ལ་མན་ངག་རྣམས་ལེགས་པར་ཞུས། འཕགས་ཡུལ་དུ་བཀའ་མི་ནུབ་པར་བྱ་བའི་ཕྱིར་མན་ངག་རྣམས་རྒྱ་གར་ཤར་ཕྱོགས་ཀྱི་པཎ་གྲུབ་རྒྱུད་ཡོངས་སུ་དག་པའི་རྣལ་འབྱོར་པ་དྷརྨཱ་པཱ་ལ་ཞེས་བྱ་བ་ལ་གནང་། སློབ་དཔོན་པདྨ་བཛྲ་ཞེས་བྱ་བ་མཁས་ཤིང་གྲུབ་པ་དེ་བོད་དུ་བྱོན་ནས། བསྟན་པ་བསྲུང་བའི་མཚོན་ཆ་གཞན་མང་པོ་དང་བཅས་པ་བོད་ཀྱི་རྒྱལ་པོ་ཁྲི་སྲོང་ལྡེའུ་བཙན་ལ་ལེགས་པར་གཏད་དོ། ། དེ་ནས་དུས་ཕྱིས་རྒྱ་གར་ཤར་ཕྱོགས་ཀྱི་པཎ་གྲུབ་དྷརྨཱ་པཱ་ལ་ཆོས་སྐྱོང་ཞེས་བྱ་བ་དེ་ཉིད་བལ་པོའི་རྟེན་ཁྱད་པར་ཅན་བལྟར་བྱོན་པས། ཚད་ནད་ཀྱིས་ཐེབས་ནས་སྙུང་བ་ལ་གངས་རི་ཡོད་པར་བྱོན་ན་ཕན་ཟེར་ནས། ཁ་བའི་གནས་གངས་ཏི་སེ་དང་། མཚོ་མ་དྲོས་པ་གཟིགས་པའི་ཆེད་དུ་མངའ་རིས་སུ་བྱོན་པའི་ཚེ། བོད་ཀྱི་རྒྱལ་བློན་ཡོན་མཆོད་ཆོས་ལ་གུས་པས་སྤྱན་དྲངས།
ལོ་ཆེན་གྱིས་ཀྱང་བཀུར་བསྟི་ཆེན་པོ་མཛད། ཡོ་ག་ལ་སོགས་པའི་ཆོས་སྐོར་མང་པོ་ཞུས། ཁྱད་པར་པུ་ཏྲ་མིང་སྲིང་གི་སྒྲུབ་ཐབས་སྐོར་སོགས་རྡོ་རྗེ་གདན་གྱི་ཀ་བ་ནས་བཏོན་པའི་མགོན་པོ་འདིའི་ཆོས་སྐོར་རྣམས་ཞིབ་པར་ཞུས་ནས་ཐུགས་ཚིམ་སྟེ། མཐར་གསེར་སྙིམ་པས་བཅུས་ཏེ་ཕུལ་བས་མ་བཞེས། ཡང་ཡང་ཕུལ་བས་ཁྱེད་མི་དགའ་ན་ངས་འདི་ཁྱེར་གསུངས་ནས་རྡོག་པོ་གཅིག་བསྣམས། ང་ལ་གསེར་གྱི་དགོས་པ་མེད། འཚོ་བ་མེད་ན་དགོས་པ་ཡིན། ངས་འཚོ་བ་རྙེད་གསུངས་ནས་ཕྱིན་པ་ཁ་ཆེར་གཤེགས་པ་ན། དྷརྨཱ་པཱ་ལ་ཡིན་བྱས་པ་ཙམ་གྱིས་འདོ་ལེ་ལ་སྤྱན་དྲངས། དེ་ནས་རྒྱ་གར་དུ་གཤེགས་པ་ནའང་དེ་བཞིན་དུ་སྤྱན་དྲངས་སོ། །
དེས་ན་མེ་འབར་མའི་དཀར་ཆག་གི་ཡི་གེ་སོགས་སུ་ཁ་ཆེ་དྷརྨཱ་པཱ་ལ་ཞེས་འབྱུང་བ་ནི་བྲིས་མཁན་གྱིས་ནོར་བའམ་ཅུང་ཟད་འཕྲོད་མ་དག་པར་སྣང་སྟེ། པཎྜི་ཏ་འདི་རྒྱ་གར་ཤར་ཕྱོགས་པ་ཡིན་པར་རྩོད་མེད་དུ་ཡོངས་སུ་གྲགས་པའི་ཕྱིར་རོ། ། དོན་འདི་དག་ལ་དགོངས་ནས་རྗེ་ཚར་ཆེན་གྱི་མགོན་པོའི་ཆོས་སྐོར་གྱི་དྲི་བ་ལྷག་བསམ་རབ་དཀར་ལས། མེ་འབར་མ་ཡི་དཀར་ཆག་ཕལ་ཆེར་དུ། ། ཁ་ཆེ་དྷརྨཱ་ཕ་ལ་ཞེས་གསུངས་པ། ། ཡོ་ག་སྟོད་ལུགས་བརྒྱུད་པ་དེ་ཉིད་དང་། ། གཅིག་གམ་གཅིག་ན་ཤར་ཕྱོགས་པར་བཤད་ཅིང་། ། ཞེས་གསུངས་པའི་དགོངས་པའི་དོན་ཡང་གསལ་བར་བྱས་པ་ཡིན་ནོ། ། དེ་ལྟར་རྒྱལ་བ་ཉིད་ཀྱིས་ལུང་བསྟན་པའི་སློབ་དཔོན་འཕགས་པ་ཀླུ་སྒྲུབ་སྙིང་པོ་དང་མཁའ་འགྲོས་མངོན་སུམ་དུ་རྗེས་སུ་བཟུང་བའི་སློབ་དཔོན་རྣལ་འབྱོར་གྱི་དབང་ཕྱུག་ཆེན་པོ་དཔལ་ལྡན་བིརྺ་པ་དང་། དེ་ཉིད་ཀྱི་སློབ་མ་གྲུབ་ཆེན་ཤར་ཕྱོགས་ནག་པོ་པ་དང་།
པཎྜི་ཏ་ཆེན་པོ་ཨ་བྷ་ཡ་ཀ་ར་དང་། བླ་མ་རྡོ་རྗེ་གདན་པ་ཆེ་ཆུང་རྣམ་གཉིས་དང་། སློབ་དཔོན་བསོད་སྙོམས་པ་ཆེ་ཆུང་དང་། ཇོ་བོ་ནཱ་རོ་ཏ་པ་དང་། གྲུབ་ཆེན་ཡན་ལག་མེད་པའི་རྡོ་རྗེ་དང་། སློབ་དཔོན་ཀུ་ས་ལི་པ་དང་། སློབ་དཔོན་འཇམ་དཔལ་དབྱངས་དང་། སློབ་དཔོན་ལ་ལི་ཏ་བཛྲ་དང་། ཨཱ་ཙརྻ་ར་ཧུ་ལ་དམར་པོ་དང་། པཎྜི་ཏ་ནག་པོ་རོ་འཛིན་དང་།
ཁ་ཆེའི་པཎྜི་ཏ་ཆེན་པོ་ཤཱཀྱ་ཤྲཱི། པཎྜི་ཏ་དྷརྨཱ་པཱ་ལ་དང་། གཙོ་བོར་གྱུར་པ་ལྷོ་ཕྱོགས་བྷེ་དན་གྱི་ཡུལ་དུ་ནག་པོ་ཆེན་པོ་རང་ཉིད་ཀྱིས་མངོན་སུམ་དུ་ཞལ་བསྟན་ཅིང་རྗེས་སུ་བཟུང་ནས་གདམས་པ་གནང་བའི་གྲུབ་པ་མཆོག་གི་དབང་པོ་སློབ་དཔོན་ཆེན་པོ་བྲམ་ཟེ་མཆོག་སྲེད་ཞབས་དང་། ཛམྦུའི་གླིང་དུ་བརྟུལ་ཞུགས་ཀྱི་སྤྱོད་པ་མཐར་ཕྱིན་པའི་ཨཽ་ཊི་ཡན་གྱི་སློབ་དཔོན་ཆེན་པོ་པདྨ་འབྱུང་གནས་ལ་སོགས་པ་འཕགས་ཡུལ་གྱི་པཎ་གྲུབ་ཕལ་ཆེར་ནག་པོ་ཆེན་པོ་འདི་ཉིད་སྲུང་མའི་དབང་པོར་འཛིན་ཞིང་། དེ་དག་ནས་བརྒྱུད་པའི་གདམས་པ་དང་། དེ་འཛིན་པའི་སློབ་བརྒྱུད་བསམ་གྱིས་མི་ཁྱབ་པ་ཞིག་བྱུང་བར་སྣང་ངོ་། ། ཞིང་སྐྱོང་ཆེན་པོ་གདོང་བཞི་པའི་ཆོས་སྐོར་རྣམས་འཕགས་ཡུལ་དུ་བྱུང་བའི་ཚུལ་ནི། འདིར་སྦས་པའི་མགོན་པོའམ། དམ་ཚིག་གི་མགོན་པོར་གྲགས་པ་གཞན་རྣམས་ལས་ཆེས་ཆེར་གཉན་ཞིང་མྱུར་བ། ཟབ་ཅིང་དཀོན་པ།
དཔལ་གསང་བ་འདུས་པ་རྩ་བའི་རྒྱུད་དང་། འཁོར་ལོ་བདེ་མཆོག་གི་བཤད་རྒྱུད་ལས་དངོས་སུ་བསྟན་པ། སྟོབས་འཕྲོག་ནག་པོ་ཆེན་པོ་གདོང་བཞི་པ་ཞེས་ཀྱང་བྱ། ཞིང་སྐྱོང་དྲག་པོ་གཟི་ལྡན་དབང་ཕྱུག་ཅེས་ཀྱང་བྱ་བ་འདིའི་ཟབ་ཆོས་རྣམས་ནི། རྩོད་པའི་དུས་ཀྱི་ཐམས་ཅད་མཁྱེན་པ་གཉིས་པ། རྒྱལ་བ་ཉིད་ཀྱིས་མདོ་རྒྱུད་དུ་མ་ནས་ལུང་བསྟན་པ། འཕགས་ཡུལ་གྱི་པཎ་གྲུབ་ཀུན་གྱི་གཙུག་གི་ནོར་བུ། སྟོང་ཉིད་སྨྲ་བའི་སེང་གེ་བློ་གྲོས་ཆེན་པོ་འཕགས་པ་ཀླུ་སྒྲུབ་ཞབས་ཀྱིས་རྡོ་རྗེ་འཆང་ཆེན་པོ་ཉིད་ལ་ལེགས་པར་ནོས་ཏེ། རྒྱུད་ལས་ཕྱུང་བའི་སྒྲུབ་ཐབས་བསྟོད་པ་སོགས་མཛད་ནས། ཀླུ་སྒྲུབ་ཀྱི་ཐུན་མོང་མ་ཡིན་པའི་ལྟ་བའི་སྲུང་མར་གྲགས།
དེས་གྲུབ་ཆེན་བ་ལིང་ཏ་པ་དང་། དེས་འཇམ་པའི་རྡོ་རྗེས་མངོན་སུམ་དུ་སྤྲུལ་པའི་དཀྱིལ་འཁོར་ཆེན་པོར་དབང་བསྐུར་ཞིང་རྗེས་སུ་བཟུང་བའི་པཎ་གྲུབ་དམ་པ་སངས་རྒྱས་ཡེ་ཤེས་ཞབས་ལ་གནང་། དེ་ཕྱིན་ཆད་འཇམ་པའི་རྡོ་རྗེའི་བཀའ་སྲུང་དུ་གྲགས། དེས་ཉིད་ཀྱི་སློབ་མ་མཆོག་ཐོབ་པ་བཞིའི་ནང་ཚན་མར་མེ་མཛད་བཟང་པོ་ལ། དེས་གྲུབ་ཆེན་དཔལ་བདེ་བའི་ཞབས་ལ། དེས་གྲུབ་ཆེན་བི་མ་ལ་གུཔྟ་ལ། དེས་པཎ་ཆེན་རིན་ཆེན་རྡོ་རྗེ་ལ། དེས་རིན་ཆེན་གྲགས་པ་ལ། དེས་ཁརྶ་པཱ་ཎིའི་ལྷོ་ཕྱོགས་ཀྱི་རི་སུལ་གྱི་རྣལ་འབྱོར་མ་ཆེན་མོ་ཀུ་ས་ལི་དགེ་བ་ཅན་མ་ཞེས་བྱ་ལ་གནང་ངོ་། ། ཁརྶ་པ་ཎིའི་ལྷོ་ཕྱོགས་ཟེར་བའི་རྒྱུ་མཚན་ཡང་།
དགེ་བསྙེན་ཞི་བའི་གོ་ཆས། རི་བོ་པོ་ཏ་ལ་ནས་འཕགས་པ་སྤྱན་རས་གཟིགས་ཁརྶ་པ་ཎི་དངོས་སུ་གདན་དྲངས་ནས་དེ་ཝི་ཀོ་ཊ་ན་བཞུགས་ཤིང་། དེའི་ལྷོ་ཕྱོགས་ཀྱི་རི་སུལ་ན་ཡོད་པས་དེ་སྐད་བྱ་བ་ཡིན་ནོ། ། དེའི་རི་སུལ་ཞིག་ན་ཤིང་སྡོང་ཆེན་པོ་བྲུས་པའི་ཁོག་སྟོང་གི་ནང་ན། འཇམ་པའི་རྡོ་རྗེའི་རྣལ་འབྱོར་མ་ཆེན་མོ་སྐྲ་སེན་རབ་ཏུ་རིང་ཞིང་། གོས་གདན་ཡང་སྐྲའི་ལ་བ་བྱེད་ཅིང་། དེ་ལ་གཡོག་མོ་རྣལ་འབྱོར་མ་གསུམ་ཡང་ཡོད་སྐད། བླ་མ་ཁ་ཅིག་འདི་ཡུམ་ཆེན་བཞིའི་རྣམ་སྤྲུལ་ཡིན་ཡང་གསུངས། དེ་དག་སློབ་ཚོགས་དང་བཅས་པ་རྣམས་དང་། གཞན་ཡང་བླ་མ་རྡོ་རྗེ་གདན་པ་བསོད་སྙོམས་པ་ཏ་ཐཱ་ག་ཏ་རཀྵི་ཏ།
ཡོངས་སུ་རྫོགས་པའི་པཎྜི་ཏ་ཆེན་པོ་འབུམ་ཕྲག་གསུམ་པ་སོགས་འཕགས་ཡུལ་གྱི་པཎ་གྲུབ་དབང་པོ་དུ་མ་ཞིག་གིས་ཞིང་སྐྱོང་ཆེན་པོ་ཙ་ཏུརྨུ་ཁ་འཁོར་དང་བཅས་པ་འདི་རྣམས་ཆོས་སྐྱོང་དུ་བསྟེན་ཅིང་། མན་ངག་གི་ཆོས་སྐོར་རྣམས་ཀྱང་སྣོད་ལྡན་དམ་ཚིག་ཅན་རྣམས་ལ་སྤེལ་བས་རྒྱ་གར་གྱི་ཕྱོགས་ཀུན་ཏུ་ཞིང་སྐྱོང་འདིའི་ཆོས་སྐོར་རྣམས་དར་རྒྱས་སུ་བྱུང་བ་ཡིན་ལ། དེ་བཞིན་དུ་ཨུ་རྒྱན་མཁའ་འགྲོའི་གླིང་གི་ནོར་སྐྱོང་དུར་ཁྲོད་ཀྱི་བདག་པོའི་མན་ངག་གི་ཆོས་ཚུལ་རྣམས་ཀྱང་སློབ་དཔོན་པདྨ་བཛྲ། ར་ཧུ་ལ། སྒེག་པའི་རྡོ་རྗེ།

ཛྙཱ་ན་སིདྡྷི། དཔལ་དམ་ཚིག་རྡོ་རྗེ། འཆི་མེད་བློ་གྲོས་བཟང་པོ། མཁས་པ་བཻ་རོ་ཙཱ་ན་སོགས་ཀྱིས་འཕགས་ཡུལ་དུ་དར་བར་མཛད་ཅིང་། དཔལ་ལྡན་དཀར་མོ་ཉི་ཟླ་དང་བདུད་རྒྱལ་ཐོད་ཕྲེང་ཅན་དམ་ཅན་བཅུ་གཉིས་དང་བཅས་པའི་ཆོས་སྐོར་རྣམས་ཀྱང་། སློབ་དཔོན་ཆེན་པོ་སློབ་བརྒྱུད་དང་བཅས་པས་རྒྱ་གར་དུ་འཕེལ་རྒྱས་སུ་མཛད་པར་ཁོ་བོ་སེམས་སོ། ། བཞི་པ་བོད་ཁ་བ་ཅན་གྱི་ལྗོངས་སུ་དར་ཚུལ་ལ། བསྟན་པ་སྔ་དར་གྱི་དུས་སུ་སློབ་དཔོན་ཆེན་པོ་པདྨ་འབྱུང་གནས་ནས་བརྒྱུད་པའི་གུར་མགོན་ལྷ་བཅུ་གསུམ་གྱི་དཀྱིལ་འཁོར་དུ་དབང་བསྐུར་བ། དེ་ཉིད་སྒྲུབ་ཚུལ་གྱི་མན་ངག་དང་བཅས་པ་བསམ་ཡས་ཀྱི་ཀ་བའི་འོག་དང་། གང་གསར་ཕུག་པོ་ཆེ་སོགས་སུ་གཏེར་དུ་སྦས་པའི་སྒྲུབ་ཐབས་དྲེགས་པ་ཟིལ་གནོན་ལ་སོགས་པ་བཀའ་གཏེར་མང་བར་བྱུང་། དུས་ཕྱིས་བསྟན་པ་ཕྱི་དར་གྱི་དུས་སུ་ལོ་ཙཱ་བ་ཆེན་པོ་རིན་ཆེན་བཟང་པོས་སྤྱན་དྲངས་པ་དང་།
ཇོ་བོ་རྗེ་དཔལ་ལྡན་ཨ་ཏི་ཤ་ནས་བརྒྱུད་པ། འབྲོག་མི་ལོ་ཙཱ་བ་ཤཱཀྱ་ཡེ་ཤེས་ནས་བརྒྱུད་པ། བ་རི་ལོ་ཙཱ་བ་ནས་བརྒྱུད་པ། གྱི་ཇོ་ལོ་ཙཱ་བ་ཟླ་བའི་འོད་ཟེར་ནས་བརྒྱུད་པ། འགོས་ལོ་ཙཱ་བ་ཁུག་པ་ལྷ་བཙས་ནས་བརྒྱུད་པ། མངའ་བདག་མར་པ་ལྷོ་བྲག་པ་ནས་བརྒྱུད་པ། གྱི་ལྗང་ལོ་ཙཱ་བ་དབུ་དཀར་ནས་བརྒྱུད་པ། པཎྜི་ཏ་ནགས་ཀྱི་རིན་ཆེན་དང་། པཎྜི་ཏ་འཇམ་དཔལ་དབྱངས་ཀྱིས་སྤྱན་དྲངས་པ་སོགས་བརྒྱུད་པ་མི་འདྲ་བ་ཇི་སྙེད་ཅིག་བྱུང་བར་སྣང་ངོ་། ། དེ་རྣམས་ཀྱི་ནང་ནས་ལོ་ཙཱ་བ་ཆེན་པོ་རིན་ཆེན་བཟང་པོ་ནས་མལ་ལོ་ཙཱ་བ་ལ་བརྒྱུད་པའི་བཤད་སྲོལ་འདི་ཉིད་མཆོག་ཏུ་གྱུར་པའི་ཟབ་ཅིང་རྒྱ་ཆེ་བ་ཡིན་པས།
དེ་ཉིད་རྒྱས་པར་འོག་ཏུ་འཆད། གཞན་རྣམས་ཕལ་ཆེར་ནི་ཕོ་རྐྱང་དཔའ་བོ་གཅིག་ཏུ་བསྒྲུབ་པ་དང་། མོ་རྐྱང་དུ་བསྒྲུབ་པ། རྗེས་གནང་དང་སྒྲུབ་ཐབས་ཟུང་འབྲེལ། ལས་ཚོགས་ཐོར་བུ་ཙམ་ལས་མི་སྣང་། གྱི་ལྗང་ལོ་ཙཱ་བ་ནས་བརྒྱུད་པའི་བཤད་སྲོལ་འདི་ཆ་ཚང་བར་སྣང་སྟེ། དེ་ཡང་འབྲོག་མི་ལོ་ཙཱ་བའི་གཞུང་རྫོགས་པའི་སློབ་མ་གྱི་ལྗང་དབུ་དཀར་ཞེས་བྱ་བ་དེས་རྒྱ་གར་དུ་བྱོན་ནས་བྲམ་ཟེ་མཆོག་སྲེད་ཀྱི་བརྒྱུད་འཛིན་རྒྱ་གར་གྱི་པཎྜི་ཏ་ཆེན་པོ་ལ་ལི་ཏ་བཛྲ་ཞེས་བྱ་བ་གྲུབ་པ་ཐོབ་པའི་རྣལ་འབྱོར་པ་ཆེན་པོ་གཅིག་དུས་རྒྱུན་དུ་དུར་ཁྲོད་ཆེན་པོ་ཞིག་ཏུ་ཏིང་ངེ་འཛིན་སྒོམ་ཞིང་བཞུགས་པས། མཚན་ཡང་དུར་ཁྲོད་ནག་པོ་རོ་འཛིན་ཞེས་གྲགས་པ་ཞིག་དང་མཇལ་ནས་ཆོས་ཞུས་པས། དགྱེས་པ་རྡོ་རྗེ་ཆ་མཐུན་པའི་རྒྱུད། ཕྱག་རྒྱ་ཆེན་པོ་ཐིག་ལེའི་སྐོར་དང་།
ནག་པོ་ཆེན་པོ་འདིའི་ཆོས་སྐོར་རྣམས་ཚང་བར་གནང་། དེ་ཡང་དབང་དང་རྗེས་གནང་གི་སྐོར་ལ་མགོན་པོ་ལྷ་བཅུ་བདུན་མའི་དབང་། གཅེར་བུ་ཟངས་གྲི་ཅན་གྱི་རྗེས་གནང་། བྲན་བདུད་གཤིན་རྗེ་ནག་པོའི་རྗེས་གནང་། མན་ངག་གི་སྐོར་ལ་རྒྱུད་དུར་ཁྲོད་ནག་པོ་ཞེས་བྱ་བ་ལེའུ་བཅུ་གཉིས་པ་ཞིག་འཆད་ཐབས་ཀྱི་མན་ངག་གི་ཚིག་དོན་དང་འབྲེལ་ཏེ་བཤད་པ་ཆ་ཚང་བ། སྒྲུབ་ཐབས་ལ་མགོན་པོའི་སྒྲུབ་ཐབས། ལས་མགོན་གྱི་སྒྲུབ་ཐབས་གཉིས། དང་པོ་ལ་གང་ཟག་དབང་པོ་རབ་སྤྲོས་པ་ལ་མི་དགའ་བའི་ཆེད་དུ་མཁའ་འགྲོ་མ་རྡོ་རྗེ་གུར་དང་། རྒྱུད་དུར་ཁྲོད་ནག་པོའི་དགོངས་པ་ནག་པོ་ཆེན་པོ་ཉིད་ཀྱིས་ལུང་བསྟན་པ་ལྟར་ཕོ་རྐྱང་དཔའ་བོ་གཅིག་པའི་སྒྲུབ་ཐབས་ཕྱི་སྒྲུབ་ཏུ་གྲགས་པ། གང་ཟག་དབང་པོ་འབྲིང་གི་དབང་དུ་བྱས་ནས་ལས་ཀྱི་གཤིན་རྗེ་ཕོ་མོ་བཅུ་དྲུག་ལུས་ལ་བཀོད་ནས་བསྒོམ་པའི་སྒྲུབ་ཐབས་འཕྲིན་ལས་གསང་བར་གྲགས་པའི་གསང་སྒྲུབ།
དབང་པོ་ཐ་མ་སྤྲོས་པ་ལ་དགའ་བའི་ཆེད་དུ་ལྷ་བཅུ་བདུན་གྱི་དཀྱིལ་འཁོར་ཡོངས་སུ་རྫོགས་པར་བསྒོམ་པའི་སྒྲུབ་ཐབས་རྒྱས་པ་ནང་སྒྲུབ་ཏུ་གྲགས་པ། རྒྱུད་འཆད་ཐབས་ཀྱི་མན་ངག་ལའང་། མཛད་པ་པོ་སློབ་དཔོན་གྱི་ཆེ་བ་རྒྱུད་དང་འབྲེལ་བ་དང་། དེས་མཛད་པའི་སྒྲུབ་ཐབས་མཚན་དོན་གྱིས་ཁོག་དབུབས་པ་དང་། དེ་ཉིད་རྒྱས་པར་བཤད་པ་སྟེ། གཞུང་བཤད་པའི་གདམས་པ་ཡིག་ཆུང་དང་བཅས་པ་གསན། སྒྲུབ་ཐབས་ལ་བསྙེན་པའི་ཚུལ་དུ་སྒྲུབ་པ་བོད་པའི་མན་ངག་དང་། སྒྲུབ་པའི་ཚུལ་དུ་ཉམས་སུ་བླང་བ་རྦད་པའི་མན་ངག་དང་། ལས་སྦྱོར་གྱི་ཚུལ་དུ་ཉམས་སུ་བླང་བ་བསད་པའི་མན་ངག་གོ ། ལས་མགོན་གྱི་སྐོར་ལ།
གཅེར་བུ་ཟངས་གྲི་ཅན་ཞེས་བྱ་བ་སེང་གེ་ལ་བཞོན་པའི་མགོན་པོ་ནག་པོ་གྲི་ཐོད་འཛིན་པ། དུག་སྦྲུལ་གྱི་གདེངས་ཀ་ཅན་དཔའ་བོ་གཅིག་པར་སྒྲུབ་པ་དང་། དེ་ཉིད་ཀྱི་ཕྱོགས་བཞིར་མགོན་པོ་ནག་པོ་བཞི། ལས་མཁན་ཀྵེ་ཏྲ་པཱ་ལ་དང་། སི་ཏ་པཱ་ལ་སྟེ་གཙོ་འཁོར་བདུན་པར་སྒྲུབ་པ་ལས་མགོན་ཆེན་པོའམ་བྲན་བདུད་གཤིན་རྗེ་ནག་པོར་གྲགས་པ་རྟ་ནག་ལ་ཞོན་པ། ལག་ན་ཁྲམ་ཤིང་རྩེ་མོ་གསུམ་པ་དང་། མི་སྙིང་དང་སྦྲུལ་ཞགས་འཛིན་པ། དེའི་ལྷ་མོ་རྐང་པ་གསུམ་མ་ལག་ན་མེ་ཕུང་ཐོགས་པ་དང་བཅས་པ། གཞན་ཡང་མགོན་པོ་ཕུར་བུའི་སྒྲུབ་ཐབས། སྤོགས་ཤིང་གནད་ལ་བོར་བའི་མན་ངག
རྡོ་རྗེའི་ཚིག་གི་སྦས་པའི་མན་ངག་བརྒྱད་ལ་སོགས་པ་ཟབ་ཅིང་གསང་བའི་གདམས་པ་དུ་མ་ཞིག་ཡོད་དོ། ། དེ་ལྟ་བུའི་ཆོས་སྐོར་རྣམས་གྱི་ལྗང་ལོ་ཙཱ་བས་བོད་ཡུལ་དུ་སྤྱན་དྲངས་ནས་བོད་ཀྱི་སའི་ཆ་སྟོད་དུ་མལ་ལོ་ཙཱ་བ་དང་། གྲུ་གུ་སྟོན་པ་དང་། སྐྱེ་མེད་ཇོ་གདན་དང་། ལྕེ་རིན་པོ་ཆེ་དང་། སྟུམ་སྟོན་བློ་གྲོས་གྲགས་སོགས་ལ་བརྒྱུད་པའི་ཆོས་སྐོར་ལ་སྟོད་ལུགས་སུ་གྲགས། མདོ་སྨད་དུ་བྱོན་ནས། ལྷང་འཆང་སྟོན་པ་ཐོགས་མེད་ཅེས་བྱ་བས་ཕྲག་དོག་བྱས་ཏེ། ཐིག་ལེའི་སྐོར་ལ་ཆོས་མ་ཡིན་ཞེས་སྨོད་དུ་བྱུང་བ་ལ། གྱི་ལྗང་གི་གསུང་ནས།
འདི་ཆོས་མིན་ན་ང་ལ་མི་རུང་བ་ཤོག ཡིན་ན་ཁྱེད་ལ་མི་རུང་བ་ཤོག་གསུངས་ནས་ཆོས་སྐྱོང་དཔང་དུ་བཙུགས་ཏེ་མཐུ་བརྒྱབ་བྱས། དེའི་དུས་སུ་ཚར་དགུ་སྟོན་པ་ལ་སོགས་པའི་སློབ་མ་ཐམས་ཅད་བསགས་ནས། རྒྱུད་མ་བུ་བསྡེབས་ཏེ་ཚང་པར་བཤད་དཔོན་སློབ་རྣམས་ཀྱིས་བསྒྲུབས་པས། ལྷང་འཆང་སྟོན་པ་ལོ་མ་འགོར་བར་ཤི སྡོང་དུམ་བརྩིགས་པའི་སྦྱིན་སྲེག་གི་མེ་ལ། རྟ་ལ་སོགས་པ་སེམས་ཅན་མང་པོའི་ལུས་རིལ་པོ་སྲེག་རྫས་ལ་ཕུལ་བས། གྱི་ལྗང་དབུ་དཀར་གྱི་རིང་ལ་རྟ་ཁོག་ལ་གསོན་བསྲེགས་བྱུང་ཞེས་གྲགས་སོ། ། དེ་ལྟ་བུའི་བཀའ་སྲོལ་མལ་ལོ་ཙཱ་བ་ནས་རྗེ་བཙུན་ས་སྐྱ་པ་ལ་ཡང་བརྒྱུད་དེ་བཞུགས་ཤིང་། ཡོངས་སུ་གྲགས་པའི་བརྒྱུད་པ་ནི།
བྲམ་ཟེ་མཆོག་སྲེད། ནག་པོ་རོ་འཛིན། གྱི་ལྗང་དབུ་དཀར། ཚར་དགུ་སྟོན་པ། གྲུ་སྟོན། དགེ་བཤེས་དབུགས། དགེ་སློང་དྷརྨ་གཟི་བརྗིད། ཉི་ཐོག་པ་སྔགས་འཆང་ཀུན་དགའ་ཟླ་བ། མདར་མཁན་པོ་བློ་གྲོས་རྒྱལ་མཚན། མཁན་ཆེན་སེང་གེ་དཔལ་བ།
བྲག་ཐོག་པ་བསོད་ནམས་བཟང་པོ། རྡོ་རྗེ་གདན་པ་ཆེན་པོ་ཀུན་དགའ་རྣམ་རྒྱལ། རིག་འཛིན་ཀུན་དགའ་རྒྱལ་པོ། དྲིན་ཅན་ཚེ་དབང་བཀྲ་ཤིས། རྗེ་བློ་གསལ་རྒྱ་མཚོ། རྗེ་བོད་མཁར་བ་དོན་གྲུབ་རྒྱལ་མཚན། སྤྱན་སྔ་ཆོས་རྒྱ་མཚོ། ཆོས་ཀྱི་སྤྱན་ལྡན་ཀུན་དགའ་དོན་གྲུབ་ཀྱི་ཞབས་ལ་བདག་གིས་ལེགས་པར་ཐོབ་པའོ། ། ཡང་ན་རྡོ་རྗེ་འཆང་། བྲམ་ཟེ་ས་མ་རི།
བྲམ་ཟེ་མཆོག་སྲེད། ལ་ལི་ཏ་བཛྲ། ནག་པོ་རོ་འཛིན། གྱི་ལྗང་དབུ་དཀར། གྲུ་གུ་སྟོན་པ། མོན་མིག་དམར། ར་ལམ་མར་སྟོན། མགོན་པོ་ཇོ་ཞང་། ལང་གྲོ་བྱང་ཆུབ་དར། ལྕེ་སྟོན་མདོ་སྡེ་སེང་གེ
གྲུ་སྟོན་ཤཱཀྱ་འབུམ། དཀར་གཤོང་བ་རྡོ་རྗེ་རྒྱལ་མཚན། མངའ་རིས་བླ་ཆེན་ཆོས་དཔལ་བཟང་པོ། སྟག་ཚང་ལོ་ཙཱ་བ་མཉྫཱུ་ཤྲཱི། གཙང་བྱམས་པ་རྡོ་རྗེ་རྒྱལ་མཚན། མུས་ཆེན་རྣམ་རྒྱལ་བཟང་པོ། རིག་འཛིན་ཀུན་དགའ་རྒྱལ་པོ་མན་གོང་དང་འདྲའོ། ། ཡང་ན་ར་ལམ་པ། ཞང་ཞུང་པ། ལ་ལུང་པ།
སྐྱེ་མེད་ཇོ་གདན། གྲུ་སྟོན་མན་འདྲའོ། ཡང་གྲུ་གུ་སྟོན་པ་ལ་བདག་པོ་བསོད་ཡོན་པས་གསན། དེ་ལ་མངའ་རིས་བླ་ཆེན་པས་གསན་ནོ། ། གཞན་ཡང་མགོན་པོ་ལྷ་བཅུ་བདུན་མའི་དབང་གི་བརྒྱུད་པ་ནི། བྲམ་ཟེ་མཆོག་སྲེད། ནོར་བུ་གླིང་པ། ཤྲདྡྷ་ཀཱ་ར་ཝརྨ། དི་པཾ་ཀ་ར། ལོ་ཆེན་རིན་ཆེན་བཟང་པོ།
དགེ་ཚུལ་པུརྞ། རྒྱ་ལྕང་རི་གོང་ཁ་བ། རྫིང་བུ་ཁ་བ། ཡིན་ཕུག་པ། ཞང་སྟོན་ཡེ་ཤེས། གཟེ་བ་སྟོན་གྲུབ། བར་ཐང་པ་ཡབ་སྲས། དར་ཤཱཀ་པ། བསོད་ནམས་དབང་ཕྱུག གན་པ་རིན་རྒྱལ།
ཆོས་རྗེ་བསོད་ནམས་རྒྱལ་མཚན། ཏཱ་དབེན་ཆེན་པོ། ལོ་ཙཱ་བ་ཚུལ་ཁྲིམས་བརྟན་པ། བསོད་ནམས་རྣམ་པར་རྒྱལ་བ། རྡོ་རྗེ་གདན་པ་ཆེན་པོ་མན་གོང་དང་འདྲའོ། ། བླ་མ་ཁ་ཅིག་འདིའི་ཆོས་སྐོར་དུ་ལྷ་མོའི་ཕྱི་སྒྲུབ་མུ་སྟེགས་ཀྱི་ལུགས་སུ་སྒྲུབ་པ་འདྲེན་པར་སྣང་ཡང་འདི་ལོ་ཆེན་དང་། མར་པ་ལོ་ཙཱ་བ་ནས་བརྒྱུད་པའི་ཆོས་སྐོར་མ་གཏོགས། གྱི་ལྗང་ལུགས་དང་འབྲེལ་ཅུང་ཟད་ཙམ་མེད་པ་ཡིན་ནོ། ། གང་ལྟར་ཡང་གྱི་ལྗང་ལུགས་འདི་ལ་གོང་དུ་བཤད་པའི་དབང་རྗེས་གནང་ལོ་རྒྱུས། རྒྱུད་འགྲེལ།
སྒྲུབ་ཐབས། མན་ངག་དང་བཅས་པའི་ཡི་གེ་སྤུ་ཏི་གཅིག་གི་ལུང་སོགས་ཆ་ཚང་བ་ཞིག་ད་ལྟ་མ་ནུབ་པར་ཡོད་དོ། ། ཁ་ཅིག་འདི་དག་གྱི་ལྗང་གིས་རང་དགར་བྱས་པ་ཡིན་གྱིས། ཚད་ལྡན་མ་ཡིན་ནོ་ཞེས་སྨྲ་ཡང་། རང་ལུགས་ནི་ཚད་ཐུབ་ཏུ་བཞེད་དེ། མལ་ལོ་ཙཱ་བས་འདིའི་ཆོས་སྐོར་རྣམས་གྱི་ལྗང་ལ་ཞུས་ནས། ས་ཆེན་ལ་དབང་སོགས་ཆོས་སྐོར་རྫོགས་པར་གནང་བ་དང་། བླ་མ་ཀླུ་པ་དག་ཀྱང་ལུགས་འདིའི་སྐོར་སྲས་བརྒྱུད་ལ་མིན་པ་གཞན་ལ་མི་གནང་བ་སོགས་ཐུགས་གཙིགས་སུ་མཛད་ཅིང་། ཕྱིས་དམ་པ་ཀུན་གྲགས་སོགས་ཀྱང་ས་ལུགས་དང་། གྱི་ལྗང་ལུགས་གཉིས་ཟུང་འབྲེལ་དུ་ཉམས་སུ་བཞེས་པས་ན།
ལུགས་འདི་ཚད་ལྡན་ཡིན་པ་བསྙོན་མེད་དུ་གྲུབ་པ་ཡིན་ལ། ས་ལུགས་རང་རྐང་དང་མི་འདྲ་བའི་ཁྱད་པར་ནི། བཙུན་མོའི་དབང་སོགས་གོང་དུ་བཤད་པ་རྣམས་སོ། ། འདི་ལ་དགོངས་ནས་རྗེ་ཚར་ཆེན་གྱིས་མགོན་པོའི་དྲི་བ་ལྷག་བསམ་རབ་དཀར་ལས། གྱི་ལྗང་ལུགས་ཞེས་བྱ་བའི་ཆོས་འདིའི་སྐོར། ། ཚད་ལྡན་ཡིན་ནམ་མིན་ན་སྐྱོན་གང་ཡོད། ། སྲོལ་འདི་ས་ལུགས་དག་དང་མི་འདྲ་བའི། ། ཁྱད་པར་དབྱེ་བའི་རིམ་པ་ཇི་ལྟར་ཡོད། ། ཅེས་གསུངས་པའི་དོན་ཡང་གསལ་བར་བྱས་པ་ཡིན་ནོ། ། གཞན་ཡང་དུར་ཁྲོད་ནག་པོའི་རྒྱུད་ལ་བརྟེན་པའི་སྲོལ་འཛིན་པཎྜི་ཏ་འཇམ་དབྱངས་ཞེས་བྱ་བ།
ཡུལ་རྒྱ་གར་བ། རིགས་བྲམ་ཟེ། བསྟན་བཅོས་ཐམས་ཅད་ལ་མཁས་པ་ཞིག་གིས་ཐོག་མར་མུ་སྟེགས་ཀྱི་རྒན་མོ་ཞིག་ལ་སློབ་དཔོན་བཅོལ། ཕྱིས་སློབ་དཔོན་གཞན་བསྟེན་པས། མོས་ཕྲག་དོག་གི་མཐུ་བྱས་པས། ཁོང་ཡར་ཁྲག་ཏུ་སྐྱུགས། མར་ཁྲག་ཏུ་བཤལ་བའི་ནད་དམ་པོས་ཟིན་པ་དང་། སློབ་དཔོན་ཀུ་ས་ལི་ཆུང་བ་དང་མཇལ་ནས། ཁོང་གི་ཞལ་ནས་ནག་པོ་ཆེན་པོ་ལ་གསོལ་བ་ཐོབ་གསུངས་ནས་མགོན་པོའི་སྒྲུབ་ཐབས་གནང་བ་དང་། ཁོང་གིས་ཤིང་སྡོང་གཅིག་གི་རྩར་དོང་བྲུས་ནས་དེའི་ནང་དུ་ཁྲག་འཛག་པ་རྣམས་གསོལ་ཞིང་བཞུགས་པས།
ཟླ་བ་དྲུག་ན་མཧཱ་ཀ་ལ་འགྲུབ་སྟེ་ཞལ་མངོན་སུམ་དུ་བསྟན། མགོན་པོ་ལྷ་ལྔའི་སྒྲུབ་ཐབས་མཛད། ཕྱིས་པཎྜི་ཏ་འདི་རྒྱ་ནག་རི་བོ་རྩེ་ལྔར་འབྱོན་པའི་ལམ་བོད་ལ་མཛད་ནས་བྱོན། ཤ་བོ་སྒང་བ་ཇོག་པོ་རྡོ་རྗེ་ཤེས་རབ་ལྗང་ལོ་ཙཱ་བ་རྣམས་དང་མཇལ་ནས་མགོན་པོ་ལྷ་ལྔའི་དབང་དང་། ཆོས་སྐོར་ཅི་རིགས་པ་གསན་པ་ཡིན་ནོ། ། ནཱ་རོ་པ་ནས་མར་པ་ལོ་ཙཱ་བ་ལ་བརྒྱུད་པའི་མགོན་པོ་ཕོ་རྐྱང་གི་རྗེས་གནང་། སྒྲུབ་ཐབས་ཙམ་དང་། ཁྱད་པར་མོ་རྐྱང་ལ་ཕྱི་སྒྲུབ་མུ་སྟེགས་ཀྱི་ལུགས་སུ་སྒྲུབ་པའི་རྗེས་གནང་། དེའི་སྒྲུབ་ཐབས་བྲམ་ཟེ་མཆོག་སྲེད་ཀྱིས་མཛད་པ། ལོ་ཀ་ཤྲཱིས་བསྒྱུར་བ་སོགས་ཆ་ཚང་།
གསང་སྒྲུབ་བིརྺ་པ་ནས་བརྒྱུད་པའི་མ་མོ་ཉེར་གཅིག་གིས་བསྐོར་བའི་རྗེས་གནང་ཐུན་མོང་མ་ཡིན་པ། དེའི་སྒྲུབ་ཐབས་ནཱ་རོ་པས་མཛད་པ་སོགས་ཆ་ཚང་བ། གཞན་ཡང་ལྷ་མོ་དྲག་མོ་རྐང་དུ་སྒྲུབ་པ། སྟག་ལ་བཞོན་པ། དཀར་མོ་ལ་བརྟེན་ནས་པྲ་དབབ་པ་སོགས་མན་ངག་ཟབ་ཅིང་རྒྱས་པ་ཡི་གེ་པོ་ཏི་གཅིག་གི་ལུང་དང་བཅས་པ་ཡོད། འདི་པའི་ལུགས་ཀྱི་དུད་སོལ་ལྷ་མོ་ཞེས་པའི་མིང་འདོགས། ལྷ་མོ་འདིའི་ཆོས་སྐོར་རྒྱ་གར་ནས་བོད་དུ་འགྱུར་བ་ལ་སྲོལ་འདི་ལས་ཟབ་ཅིང་རྒྱས་པ་མེད་པ་ཡིན་ནོ། ། དེ་ལྟར་བོད་འདིར་བྱུང་བའི་ཆོས་སྐྱོང་གི་ཆོས་བརྒྱུད་རྣམས་ཀྱི་ནང་ནས། བཤད་མ་ཐག་པའི་གྱི་ལྗང་ལུགས་དང་། འོག་ནས་འབྱུང་བའི་མལ་ལོ་ནས་བརྒྱུད་པ་གཉིས་གཙོར་གྱུར་པ་ཡིན་ལ།
གཞན་ཡང་གོང་དུ་བཤད་པ་ལྟར་བཀའ་གཏེར་གྱི་ལུགས་མང་པོ་དང་། ཇོ་བོ་རྗེ། འབྲོག་མི། བ་རི་བ། གྱི་ཇོ། འགོས་ལོ། མར་པ། པཎྜི་ཏ་འཇམ་དབྱངས་ནས་བརྒྱུད་པ་སོགས་ཆོས་རྒྱུན་མི་འདྲ་བ་མཐའ་ཡས་པ་ཞིག་བྱུང་བར་སྣང་ངོ་། ། དོན་འདི་དག་ལ་དགོངས་ནས་རྗེ་ཚར་ཆེན་གྱི་མགོན་པོའི་དྲི་བ་ལྷག་བསམ་རབ་དཀར་ལས། གཞན་ཡང་གངས་རིའི་ཁྲོད་ལ་འདི་གཉིས་ལས། །
གཞན་པའི་གུར་གྱི་མགོན་པོའི་ཆོས་སྐོར་གྱི། ། མན་ངག་བཀའ་གཏེར་དག་ལས་བརྒྱུད་གྱུར་པ། ། གསལ་བར་གྱུར་པའི་ཚད་ལྡན་ཡོད་ལགས་སམ། ། ཞེས་གསུངས་པའི་དགོངས་པའི་དོན་ཡང་གསལ་བར་བྱས་པ་ཡིན་ནོ། ། ད་ནི་བཀའ་སྲོལ་གཞན་ལས་ཁྱད་པར་དུ་འཕགས་པའི་ལོ་ཙཱ་བ་ཆེན་པོ་རིན་ཆེན་བཟང་པོ་ནས་མལ་ལོ་ཙཱ་བ་ལ་བརྒྱུད་པའི་ཚུལ་འདི་ཉིད་བཤད་པར་བྱ་སྟེ། དེ་ཡང་སྤྱིར་བསྟན་པ་ཕྱི་དར་ལ་སྟོད་ནས་དར་བ་དང་། སྨད་ནས་དར་བ་གཉིས། སྟོད་ནས་དར་བའི་ཐོག་མའང་ལོ་ཙཱ་བ་ཆེན་པོ་རིན་ཆེན་བཟང་པོར་གྲགས་པ་འདི་ཉིད་ཡིན་ཞིང་། གསང་སྔགས་སྔ་འགྱུར་དང་ཕྱི་འགྱུར་གཉིས་ལས། ཕྱི་འགྱུར་གྱི་ཐོག་མ་ལོ་ཙཱ་བ་ཆེན་པོ་འདི་ཉིད་ཀྱིས་བསྒྱུར་པ་ལ་ངོས་འཛིན་པ་ཡིན།
དེ་ལྟ་བུའི་ལོ་ཙཱ་བ་ཆེན་པོ་འདི་ཉིད་ཀྱི་རྣམ་པར་ཐར་པ་ཅུང་ཟད་ཞིབ་པར་བརྗོད་ན། འདི་ལྟ་སྟེ། འདིའི་འཁྲུངས་ཡུལ་ནི་མངའ་རིས་སྐོར་གསུམ་ལས་གུ་གེའི་སའི་ཆ་སྙུང་ཝྃ་རརྣི་རུ་ཞེས་བྱ་བར། རིགས་གཡུ་སྒྲ་སྟོང་བཙན་ལ་སོགས་པ་བྱོན་པའི་གཡུ་རི་གཡུ་སྒྲ་ཞེས་བྱ་བ། རུས་ནི་ལྷ་ཉི་མ་ལྷུན་གྲུབ་ཀྱི་གདུང་བརྒྱུད་ཡིན་པས་ལྷུན་གྲུབ་བཟང་པོ་ཞེས་བྱ། ཆོ་འབྲངས་ཞང་པོ་ཀླུ་ལ་འབྲེལ་བས་ཀླུ་ཟོར་ཞེས་བྱ། ཡབ་ཀྱི་མཚན་ནི་བན་ཆེན་པོ་གཞོན་ནུ་དབང་ཕྱུག་དང་། ཡུམ་ཅོག་རོ་ཀུན་བཟང་བསྟན་པ་གཉིས་ལ་སྲས་ལྕམ་སྲིང་བཞི་འཁྲུངས་ཏེ། ཆེ་བ་ཤེས་རབ་དབང་ཕྱུག བར་པ་རིན་ཆེན་དབང་ཕྱུག
ཆུང་བ་ཡོན་ཏན་དབང་ཕྱུག ལྕམ་མོ་ཤེས་རབ་མཚོ་རྣམས་ལས། ཤེས་རབ་དབང་ཕྱུག་གིས་ཁྱིམ་པའི་ཆ་ལུགས་བཟུང་། ཆུང་བ་ཡོན་ཏན་དབང་ཕྱུག་རབ་ཏུ་བྱུང་ནས་བསམ་གཏན་ལ་བརྩོན་པར་གྱུར། ལྕམ་དགེ་སློང་མར་གྱུར་ནས་གསང་སྔགས་ཀྱི་ཆོས་ལ་ཉམས་བཞེས་མཛད་པས་གྲུབ་པ་བརྙེས་པའི་རྣལ་འབྱོར་མ་ཆོས་ཀྱི་སྒྲོན་མ་ཞེས་བྱའོ། ། བར་པ་རིན་ཆེན་དབང་ཕྱུག་ནི་ལོ་ཙཱ་བ་ཆེན་པོ་ཉིད་ཡིན། འདི་ཉིད་ཡུམ་གྱི་ལྷུམས་སུ་ཞུགས་པའི་ཚེ། ཡུམ་གྱི་སྣང་བ་ལ་ཕྲག་པ་གཡས་པ་ལ་ཉི་མ། གཡོན་པ་ལ་ཟླ་བ། སྤྱི་གཙུག་ན་གསེར་གྱི་བྱིའུ་ཆུང་གཡུའི་མཆུ་སྡེར་ཅན་ཞིག་ཉིན་མཚན་རྒྱུན་ཆད་མེད་པར་ངག་ནས་སྙན་པའི་སྒྲ་འབྱིན་ཞིང་འཕུར་ལྷབ་བྱེད་པ་ཞིག་སྣང་བ་ལ་བྱུང་།
འཁྲུངས་པའི་དུས་སུ་སྔར་གྱི་བྱིའུ་ཆུང་དེ་ཡུམ་གྱི་སྤྱི་གཙུག་ནས་ཐིམ་པ་གསང་གནས་ནས་ཐོན་ཏེ། ཡུམ་ལ་སྐོར་བ་ལན་གསུམ་བྱས་ཏེ་ནམ་མཁའ་ལ་འཕུར་བ་རྨིས། དེ་ནས་རྟའི་ལོ་དགུན་ཟླ་ཐ་ཆུང་གི་ཚེས་བཅུ་ལ་ཡུམ་སྙུང་ཝྃ་གི་ཞིང་ནར་མོ་གཅིག་གི་སྟེང་ན་ཡུར་མ་མཛད་ཅིང་ཡོད་པ་ཅུང་ཟད་སྐུ་ཁམས་མ་བདེ་ནས་ཞིང་གཉའ་རུ་བྱོན་པས། ཡུམ་གྱི་དཔུང་པ་གཡས་པ་ལ་རྨ་བྱ། གཡོན་པ་ལ་ཁུ་བྱུག སྤྱི་གཙུག་ན་ནེ་ཙོ་གཅིག་བབས་པས། ཡབ་ཀྱིས་འདི་འདྲའི་བྱ་འདི་རྣམས་གང་ནས་འོང་གསུངས་པས། གསུམ་ག་ཡུམ་ལ་ཐིམ་པས། ཁྱེའུ་མདོག་སྔོ་བ་བྱའི་གདོང་པ་དང་མིག་ཡོད་པ། ཕྱག་གཡས་པའི་མཐིལ་ན་འཁོར་ལོའི་རི་མོ་ཡོད་པ་གཅིག་བལྟམས་སོ། །
ལོ་གཉིས་ལོན་པ་ན་ངག་ཏུ། ཨ་ཨཱ། ཨི་ཨཱི་སོགས་དབྱངས་གསལ་གྱི་སྔགས་གསུངས་ཤིང་། ས་ལ་ཡང་དེ་ལྟར་བྲིས་ཏེ། ཐལ་མོ་སྦྱར་བས། ཡབ་ན་རེ། འདི་ལས་འཕྲོ་ཅན་གཅིག་འདུག་གསུངས་ནས། ན་བཟའ་སེར་པོ་བསྐོན་ཏེ་དགེ་བསྙེན་མཛད། དགུང་ལོ་བཅུ་གསུམ་པ་ལ་མཁན་པོ་ལེགས་པ་བཟང་པོ་ལས་རབ་ཏུ་བྱུང་སྟེ། མཚན་ཡང་རིན་ཆེན་བཟང་པོ་ཞེས་གསོལ།
དེའི་ཚེ་འདུལ་བ་རྒྱ་འགྲེལ་དང་བཅས་པ་གསན་ཅིང་ཐུགས་སུ་ཆུད། དགུང་ལོ་བཅུ་བདུན་ལོན་པའི་ཚེ། ཨུ་རྒྱན་ནས་བྱོན་པའི་པཎྜི་ཏ་གཅིག་གིས་ཡུམ་ལ་བསོད་སྙོམས་བསླངས་ཏེ་གསོལ་ནས་བཞུད་པའི་ཤུལ་ན། རྒྱ་གར་ཡི་གེའི་བེའུ་བུམ་ལེགས་པོ་གཅིག་འདུག་པ་དེ་ཞལ་ཕྱེ་ནས་གཟིགས་པ་ཐུགས་ཀྱི་བསམ་པ་ལ་བེའུ་བུམ་འདིའི་ནང་ན་གདམས་ངག་ཁྱད་པར་ཅན་ཡོད་ངེས་ཏེ། རྒྱ་ཡིག་མི་ཤེས་པས་མི་གོ་དགོངས་ཏེ་ཐུགས་ཕྱུང་ནས་ཤིང་གི་བསིལ་གྲིབ་གཅིག་ལ་གཟིམ་བཞུགས་པས། མནལ་དུ་སོང་བའི་རྨི་ལམ་དུ། བུད་མེད་ཤ་རྩི་དམར་བ་རིན་པོ་ཆེའི་ཅོད་པཎ་དང་དོ་ཤལ་དར་དཔྱང་གིས་བརྒྱན་པ། ལག་པ་གཡས་ན་ཌཱ་མ་རུ་འཁྲོལ་བ། གཡོན་ན་མེ་ཏོག་སྤར་གང་ཐོགས་པ་ཞིག་མདུན་དུ་འོངས་ནས་འདི་སྐད་ཅེས་ཟེར་རོ། ། སྲིན་པོའི་ཁ་ཆུས་རང་ལུས་བཅིངས་པ་ལྟར། །
ཡུལ་ལ་ཞེན་པ་བདུད་ཀྱི་རྒྱ་རུ་ཆུད། ། དེ་འདྲ་ཐར་པར་འདོད་པའི་མི་སུ་དག ། བྱང་ཕྱོགས་ཁ་ཆེའི་ཡུལ་དུ་ཕྱིན་ནས་ཀྱང་། ། རྒྱ་གར་ཤར་ནུབ་ཆུ་བཞིན་ཉུལ་ནས་ནི། ། དམ་ཆོས་རྒྱ་མཚོ་བོད་དུ་བསྒྱུར་ན་བདེ། ། ཞེས་པའི་སྒྲ་བསྒྲགས་ཏེ་མི་སྣང་བར་གྱུར་ཏོ། ། དེར་མནལ་སད་པ་དང་ལུས་ཐམས་ཅད་རྔུལ་ནས་ཆུར་ཞུགས་པ་ལྟར་སོང་། ཐུགས་ཀྱང་ཆད་ཆོད་འཕྱོ་ཞིང་སྙམ་བྱེད་ཅིང་རང་གི་ཁྱིམ་དུ་བཞུད་དོ། ། དེ་ནས་ཐུགས་དགོངས་ལ་བདག་ལ་མཁའ་འགྲོ་མས་ལུང་བསྟན་པར་འདུག་པས། ཁ་ཆེ་དང་རྒྱ་གར་དུ་མ་ཕྱིན་ན་སྲོག་གི་བར་ཆད་དུ་འགྲོ་ཉེན་ཡོད།
ཕྱིན་ན་ས་རྒྱུས་མེད་པས་གང་འགྲོ་མི་ཤེས་ཤིང་། ཡབ་ཡུམ་གྱི་ཐུགས་དཀྲུགས་ན་རང་ལ་བག་ཆགས་ངན་པ་འཇོག་པ་འདུག་པས། ཇི་ལྟར་བྱ་སྙམ་ཐུགས་མ་བདེ་བའི་ངང་དུ་བཞུགས་པ་དང་། ཡུམ་གྱིས་སྲས་ཀྱི་བྱད་ལ་གཟིགས་པས་ཤིན་ཏུ་གནག་པར་གཟིགས་ཏེ། བུ་ནའམ་ཅི་ཡིན་ངོ་ནག་པར་འདུག་ཅེས་དྲིས་པས། སྔར་གྱི་མཁའ་འགྲོ་མས་ལུང་བསྟན་པའི་ལོ་རྒྱུས་རྣམས་ཞིབ་ཏུ་བཤད་པས། ཡབ་ཡུམ་དང་མཆེད་ཟླ་རྣམས་གྲོས་བྱས་ཏེ། ཡབ་ན་རེ། བུ་འདི་མ་བཏང་ན་ཆོས་དང་སྲོག་གི་བར་ཆད་དུ་འགྲོ་བ་འདུག བཏང་ན་འོ་སྐོལ་རྣམས་ཀྱི་སྙིང་འགས་པ་ལྟ་བུ་འདུག་ནའང་།
ད་བཏང་བ་ལས་ཐབས་མ་ཤེས་གསུངས་ནས། ཁ་ཆེར་བྱོན་ཆོག་པ་དང་། རྒྱ་གར་དུ་ད་ལན་ལས་མི་འབྱོན་པའི་ཆད་མདོ་བྱས། དེ་ནས་རང་གི་ཕུ་བོ་བཀྲ་ཤིས་རྩེ་མོ་བྱ་བའི་དགེ་བསྙེན་གཅིག་ལ་གྲོགས་བཅོལ་ནས་དགུང་ལོ་བཅོ་བརྒྱད་པ་ཕག་ལོའི་སྟོན་ཐོན་པ་དང་། མགྲོན་བུ་དྲུག་བརྒྱ་ཙམ་ལ་སོགས་པའི་རྫས་ཅི་རིགས་པ་དང་། ཡུམ་གྱིས་བསྐུར་བའི་ཟས་རྣམས་ཁུར་ནས། ན་བཟའ་བག་ཙམ་སྲུལ་བ་བཞེས་ནས་ཉུང་སྡེའི་མོན་པ་ས་རྒྱུས་ཤེས་པ་གཅིག་དང་གསུམ་བསྡེབས་ནས་བྱོན་ཏེ། ཡུམ་གྱིས་རོས་ཕུག་གི་བར་སྐྱེལ་མ་མཛད། ཁུ་ནུབ་ནས་གར་ཤ་ལ་ཐོན་ཏེ་བསོད་སྙོམས་མཛད་ཅིང་གཤེགས་སོ། ། དེ་ནས་ཟླ་བ་གཅིག་དང་ཞག་གསུམ་ན་ཀེ་རི་བྱ་བའི་ཡུལ་དུ་སླེབས་ཙ་ན།
གྲོགས་པོ་སྙུང་རེ་བ་འགྲོ་བ་ལ་འཚེར་ནས་འོང་མ་འདོད། དེར་རང་ཉིད་རྗེ་འབངས་གཉིས་ཀྱིས་བྱོན་ནས་ཞག་གསུམ་སོང་བའི་ལམ་དུ། མཧཱ་སྃ་གྷ་ལ་བྱ་བའི་ཟམ་པ་ཆེན་པོར་ཤོ་གམ་འདེད་པའི་ལམ་བསྲུང་པ་གྲོགས་མཆེད་གསུམ་ལ་མགྲོན་བུ་ལྔ་བརྒྱ་ཙམ་བྱིན་ནས་ནུབ་གཅིག་དེར་གཟིམས། སང་ཉིན་སྔ་མོ་ནས་ཟམ་པ་ཐོན་ཏེ་བྱོན་ནས། ལ་མཐོན་པོ་གཅིག་གི་གསུམ་གཉིས་ཙམ་དུ་ཕེབས་པའི་ཚེ། ཨ་ཕོ་བཀྲ་ཤིས་ནད་དྲག་པོ་གཅིག་གིས་ཐེབས་ཏེ་ཤི་ལ་ཐུག རང་ཉིད་ཀྱང་ཐུགས་མུག་ལུས་དུབ་ནས་མནལ་དུ་སོང་བའི་སྐབས་སུ། ཤི་སྐྱིད་ཀྱི་ཇག་པ་གསུམ་རྒྱུ་འགྲུལ་བྱེད་པ་དང་ཐུག་ཡོད་འདུག་པས། རྨི་ལམ་དུ་སྔར་གྱི་མཁའ་འགྲོ་མ་དེ་བྱོན་ནས། བུ་ལོངས་ཤིག་ནད་པ་ནི་མདང་ནུབ་ཀྱི་ཟམ་ཁར་ཆོས་ལ་མི་དགའ་བའི་གནོད་སྦྱིན་མོ་གཅིག་ཡོད་པ་དེས་བར་ཆད་བྱེད་པར་བརྩམས་པ་ཡིན་ཏེ།
བདག་གིས་བཟློགས་ནས་ཡོད་པས་ནད་མྱུར་དུ་གསོས་པར་ཡོད། ད་འདིར་ཇག་པ་ད་ལྟ་འོང་བར་འདུག་པས་ལམ་ལོག་པ་ཞིག་ཏུ་སོང་ལ་དཀོན་མཆོག་ལ་གསོལ་བ་དྲག་ཏུ་ཐོབ་ཅིག་ཟེར་བ་དང་། དེ་མ་ཐག་བཞེངས་ཏེ་ནད་པ་ཕྱག་གིས་ཁྲིད་ནས་དཀོན་མཆོག་ལ་གསོལ་བ་འདེབས་ཤིང་གོམ་པ་བཞི་བཅུ་ཙམ་གྱི་སར་བྱོན་ནས་སླར་གཟིགས་པས། སྔར་གྱི་ཤུལ་ན་ཇག་པ་རྣམས་མཚོན་ཐོགས་ནས་སླེབས་འདུག་ཀྱང་དཀོན་མཆོག་དང་མཁའ་འགྲོ་མའི་བྱིན་རླབས་ཀྱིས་ཁོང་དཔོན་གཡོག་མ་མཐོང་བར་ལམ་དྲང་པོ་ལ་སོང་། ནད་པ་ཡང་ཁམས་གསོས་ཏེ་དགའ་ཞིང་སྤྲོ་བའི་སེམས་ཀྱིས་ལ་མཐོན་པོ་དེ་བརྒལ་ནས་བྱོན། ཉི་མ་གསུམ་ཙམ་གྱི་བར་དུ་གསོལ་ཆས་ཅི་ཡང་མེད་པར་ནགས་གསེབ་ཀྱི་ལམ་གཅིག་ན་མར་བྱོན་པས། རྒན་མོ་མ་བུ་གཉིས་ཀྱིས་འབྲས་ཁུར་རེ་ཁུར་བྱུང་བ་དང་འཕྲད་པས། ཕྱག་གདེངས་ཏེ་སློང་བའི་བརྡའ་མཛད་པས་འབྲས་སྤར་བ་བཞི་ལྔ་ཙམ་ཕུལ་ཏེ་བསྐོལ་ནས་གསོལ་བས་ཁམས་གསོས་པར་གྱུར། དེའི་སྦྱིན་ལེན་དུ་བསྔོ་བ་གསུངས་ཤིང་། དགོངས་པ་ལ་རྒན་མོ་མ་བུ་གཉིས་ནི་མ་དང་སྲིང་མོའི་དོད་དུ་གྱུར་པས་དྲིན་ལན་དུ་མཆོད་རྟེན་བརྒྱ་ཙམ་འདེབས་དགོས་དགོངས་ནས།
རྒན་མོ་ལ་ཁྱོད་ཀྱི་སྐྲའི་རྩེ་ནས་དུམ་གཅིག་བླང་གི་བརྡའ་མཛད་པས། རྒན་མོ་སེམས་ཤིན་ཏུ་དགའ་བས་ཁྱེད་ལ་དགོས་ན་སྐྲ་རངས་པ་ཁྱེར་ཅིག་བྱ་བའི་བརྡའ་བྱས། ཁོང་གི་ཆོས་ཁུག་ན་བ་སོའི་ཐུགས་རྗེ་ཆེན་པོ་ཚོན་གང་བ་གཅིག་ཡོད་པ་དེ་དང་མཆོད་རྟེན་བརྒྱ་རྩའི་དཔེ་བསྟན་འདི་འདྲ་འདེབས་པའི་ཆེད་དུ་ཡིན་བརྡའ་མཛད་པས། རྒན་མོ་དགའ་ཞིང་སྐྲའི་རྩེ་མོ་ནས་དུམ་གཅིག་བཅད་ནས་ཕུལ། ཕྱག་འཚལ་ཏེ་ལྕེ་བསྟན་ནས་འདི་ཆད་ནས་མེད་ཅེས་ལྐུགས་པའི་བརྡའ་བྱས་ཏེ་མཆི་མ་ཕྱུང་ནས་སོང་། དེ་ནས་ལོ་ཙཱ་བའང་སྙིང་སྐྱོ་ནས་སྤྱན་ཆབ་ཕྱུང་། ཕྱིས་ཁ་ཆེའི་རྒན་མོའི་དོན་དུ་སྐྲ་དུམ་བསྲེགས་པའི་ཐལ་བ་ལ་མཆོད་རྟེན་བརྒྱ་རྩ་མང་པོ་བཏབ་གསུངས་སོ། ། དེ་ནས་ཉིན་ཕྱེད་ཙམ་ན་ཁ་ཆེའི་ཡུལ་སྣ་ཟིན་ནས་བྲམ་ཟེའི་གྲོང་ཞིག་ཏུ་སླེབས་ཏེ་དེར་ཟླ་བ་གཅིག་ཙམ་བཞུགས། དེ་འཕྲལ་སྐད་ཨེན་ཙམ་བསླབས། དེ་ནས་ཞག་གཅིག་གི་ལམ་དུ་བྱོན་པས་ཤིང་དྲུང་གཅིག་ན་རྣལ་འབྱོར་པ་གཅེར་བུ་མི་རྐང་གི་གླིང་བུ་འབུད་པ་ཞིག་དང་འཕྲད།
རྣལ་འབྱོར་པ་དེས་དབུ་ལ་གླིང་བུ་ལན་གསུམ་བསྐོར་ཏེ་བུས་ནས་ནགས་གསེབ་ཏུ་གར་གཤེགས་ཆ་མེད་དུ་སོང་། ཕྱིས་བརྟགས་པས་གྲུབ་པ་བརྙེས་པའི་རྣལ་འབྱོར་པ་རཏྣ་སིདྡྷི་སྟེ། གྲུབ་ཐོབ་རིན་ཆེན་དངོས་གྲུབ་ཅེས་བྱ་བར་འདུག དེ་དུས་ཁོ་བོ་བྱིན་གྱིས་རློབ་པ་ལ་ཕེབས་པར་འདུག་སྟེ། ཞལ་མ་འཚོ་བས་འགྱོད་པ་དྲག་པོ་སྐྱེས་གསུངས་སོ། ། དེ་ནས་ཅུང་ཟད་བྱོན་པ་དང་། སྟག་གྲུས་མ་གཅིག་དང་འཕྲད་པས་ནགས་གསེབ་ནས་མི་རྐང་གི་སྒྲ་བྱུང་པས། སྟག་དེ་ལོགས་སུ་གཟུར་ནས་སོང་བས། ད་ཅིའི་བརྡའ་དེ་བྱིན་གྱིས་བརླབས་པ་ཡིན་པར་ཤེས་ནས་མོས་གུས་དྲག་པོ་སྐྱེས་གསུངས་སོ། ། དེ་ནས་ཕར་བྱོན་པས།
ཚོང་པ་མང་པོ་དང་འཕྲད་བསོད་སྙོམས་མཛད་པས་འབྲས་མང་པོ་བྱུང་། ནུབ་གཅིག་ཚོང་པ་རྣམས་ཀྱི་སར་གཟིམས་ཏེ་ཕྱི་ཉིན་ས་རྒྱུས་ལེགས་པར་དྲིས་ནས་ཉི་མ་དྲོས་ཀྱི་བར་བྱོན་པས། ཀ་ལ་ཝ་རི་བྱ་བའི་གྲོང་ཁྱེར་དུ་སླེབས། དེར་ཁ་ཆེའི་བྱིས་པ་རྣམས་འདུས་ཏེ། འདི་ལྟ་བུ་སྨྲ་ར་མེད་པ་དང་ལུས་ཀྱི་ཆ་ལུགས་ཟེར་ནས་བཞད་བགད་བྱེད་དུ་བྱུང་། དེར་ཁྱིམ་པ་རྒད་པོ་གཅིག་ལ་གནས་ཁང་གཡར་ཏེ་ཞག་འགའ་བཞུགས། ལན་གཅིག་གྲོང་དེའི་དབུས་སུ་བསོད་སྙོམས་ལ་བྱོན་ནས། བྲམ་ཟེ་རྒན་པོ་གཅིག་དང་འཕྲད་པས། དེས་ཕྱག་གི་རི་མོ་ལ་བལྟས་ཏེ་ཅང་མི་ཟེར་བར་ཁྱིམ་དུ་སོང་། རེ་ཞིག་ནས་དངུལ་གྱི་སྤོས་ཕོར་མེ་ཏོག་གིས་ཕྱུར་བུར་བཀང་བ་གཅིག་ཁྱེར་བྱུང་ནས་ཕུལ།
ཕྱག་བཙལ་ཐུ་བ་ནས་བཟུང་སྟེ་ཤིས་པ་བརྗོད། ཁྱེད་ཚེ་རབས་དུ་མར་ཚོགས་བསགས་པའི་ལས་ཅན་ཞིག་སྟེ། ཚེ་འདི་ལའང་ཆོས་མང་པོ་ཤེས་ནས་སེམས་ཅན་ལ་ཕན་ཐོགས་པར་འདུག་ཟེར་ནས་སོང་། དེར་རྐང་མགྱོགས་ཡིད་བཞིན་ནོར་བུ་བསམ་འཕེལ་བྱ་བ་མཁྱེན་ནས། གྲོང་ཁྱེར་ཏ་མ་ལ་སིནྟྲར་བྱོན་ནས། པཎྜི་ཏ་ཆེན་པོ་ཤྲདྡྷ་ཀ་ར་ཝརྨཱ་དང་མཇལ་ཏེ་ཆོས་ཞུ་བའི་གསོལ་བ་བཏབ་པས་ལོ་གཉིས་ཀྱི་བར་དུ་ཡོ་གའི་རྒྱུད་སྒྲུབ་ཐབས་དུ་མ་གསན་ཅིང་བསྒྱུར། པཎྜི་ཏ་གཞན་ལའང་ཆོས་མང་པོ་གསན་ཅིང་ཐུགས་སྦྱོང་མཛད་དོ། ། དེ་ནས་ཡུལ་དུ་འབྱོན་པར་འདོད་པའི་ཚེ། རྨི་ལམ་དུ་བོད་ཀྱི་མི་གཅིག་གིས་རྒྱ་མཚོའི་ནང་ནས་ནོར་བུ་མང་དུ་རྙེད་ནའང་། ཡིད་བཞིན་གྱི་ནོར་བུ་རིན་པོ་ཆེ་བསམ་འཕེལ་ཞིག་ལུས་སུ་འཇུག་པར་འདུག
དེ་ནི་རྗེ་བཙུན་ཆེན་པོ་ནཱ་རོ་པའི་ཕྱག་ནས་ཡོང་ཟེར་བ་རྨིས། མནལ་སད་པ་དང་ཤྲདྡྷ་ཀ་ར་ཝརྨཱ་ལ་ལོ་རྒྱུས་ཞུས་པས། ཤྲདྡྷ་ཀ་རའི་ཞལ་ནས་དེ་ལྟར་ཡིན་ན་རྗེ་བཙུན་ཆེན་པོ་ནཱ་རོ་པའི་དྲུང་དུ་འགྲོ་དགོས། ཁོང་གིས་ཚེ་གཅིག་ལུས་གཅིག་ལ་སངས་རྒྱ་བའི་ཐབས་ཕྱག་རྒྱ་ཆེན་པོའི་གདམས་ངག་མཁྱེན་པ་ཡིན་གསུངས། དེར་བླ་མས་བཀའི་གནང་བ་བྱུང་བས་དངོས་གྲུབ་ཀྱི་དང་པོ་བླ་མའི་བཀའ་བྱ་བ་ཡིན་ཞིང་། རྨི་ལམ་ཡང་བཟང་བས་བྱང་པུཥྤ་ཧ་རི་མེ་ཏོག་མདངས་འཕྲོག་གི་དགོན་པར་བྱོན་ཏེ། རྗེ་ནཱ་རོ་པ་དང་མཇལ་ནས་བྱིན་རླབས་དང་གདམ་ངག་ཞུ་བར་གསོལ་བ་བཏབ་པས། ལྷན་ཅིག་སྐྱེས་པ་ཟབ་མོ་སྤྲོས་པ་ཐམས་ཅད་དང་བྲལ་བའི་དེ་ཁོ་ན་ཉིད་ཀྱི་གདམ་ངག་ཁྱད་པར་ཅན་གྱི་ངོ་སྤྲོད་བྱིན་རླབས་མང་དུ་གནང་ངོ་། ། དེ་ནས་གདམས་པ་རྣམས་ཚར་བ་དང་། བླ་མ་ལ་ཕྱི་ཕྱག་ཕུལ་ནས་བྱོན་པའི་ལམ་དུ་པཎྜི་ཏ་ཀ་མ་ལ་གུཔྟ་དང་མཇལ་ནས་གདམ་ངག་མང་དུ་གསན།
སྔར་ཡུལ་དུ་གཟིགས་པའི་བེའུ་བུམ་གྱི་ནང་ན་མཁའ་འགྲོ་མ་གསེར་གྱི་འོད་ཟེར་ཅན་གྱི་སྒྲུབ་ཐབས་ཟབ་མོ་ཡོད་པ་པཎྜི་ཏ་དེས་མཁྱེན་པར་འདུག་པས་ཞུས། མཁའ་འགྲོ་མ་དེ་སྔར་གྱི་ལུང་སྟོན་མཁན་དེ་ཡིན་པས། དེ་མན་ཆད་མ་དང་སྲིང་མོའི་ཚུལ་དུ་འགྲོགས་ནས་གྲོགས་བྱེད་དོ། ། དེ་ནས་ཁ་ཆེར་ལོ་ཇི་ཙམ་སོང་བརྩིས་པས་ལོ་བདུན་སོང་འདུག་ན། ད་ཕ་དང་འཕྲད་དུ་འགྲོ་དགོས་དགོངས་ནས་གདམ་ངག་རྣམས་གྲོ་ག་སེར་པོ་ལ་བྲིས་ཏེ་རྒྱའི་བེའུ་བུམ་མཛད་ནས་བསྣམས་འབྱོན་པར་དགོངས་པའི་ཚེ། སྔར་ཡུལ་དུ་ལུང་བསྟན་ལ། རྒྱ་གར་ཤར་ནུབ་ཆུ་བཞིན་ཉུལ། ། ཟེར་བ་དེ་དྲན་ནས་དཔེ་ཆ་རྣམས་ཤྲདྡྷ་ཀ་རའི་ཕྱག་ཏུ་བཞག་ཅིང་། རྐང་མགྱོགས་ཀྱི་དངོས་གྲུབ་བརྙེས་པས་རྒྱ་གར་ཤར་ཕྱོགས་ལ་བྱོན། ཤར་ཕྱོགས་ཀྱི་མཁན་པོ་ཛི་ན་མི་ཏྲ་དང་།
ཛྙཱ་ན་ཤྲཱི་དང་། ཤི་ལནྡྲ་བྷོ་དྷི་ལ་སོགས་པ་པཎྜི་ཏ་དུ་མ་ལས་ཆོས་ཞུས། སྡེ་སྣོད་གསུམ་དང་། ཡུམ་རྒྱས་འབྲིང་བསྡུས་གསུམ། ཐུགས་རྗེ་ཆེན་པོའི་ཆོས་སྐོར་ལ་སོགས་པ་མདོ་རྒྱུད་གདམ་ངག་མང་དུ་གསན་ཅིང་བསྒྱུར་ཏོ། ། དེ་ནས་ཁ་ཆེར་བྱོན་ཏེ། ཤྲདྡྷ་ཀ་རའི་ཕྱག་ནས་དཔེ་ཆ་རྣམས་བླངས། ཐེག་ཚད་བསྣམས་ནས་བོད་དུ་བྱོན། མ་ཐེག་པ་རྣམས་ཀྱང་ཤྲདྡྷ་ཀ་རའི་ཕྱག་ཏུ་བཞག་གོ ། དེ་ཡན་ལ་རྒྱ་གར་དང་ཁ་ཆེར་ལོ་བཅུ་སོང་སྐད།
དེ་ནས་རྐང་མགྱོགས་ཀྱི་མཐུས་སྙུང་ཝྃ་དུ་ཞག་དྲུག་ལ་བྱོན་པས་ཡབ་ལོ་གཅིག་གི་སྔོན་ལ་གཤེགས་གྲུབ་འདུག་པས། ཁ་ཆེ་ནས་ལོག་མ་འོངས་པས་འགྱོད་པ་དྲག་པོ་སྐྱེས། ཡབ་ཀྱི་དོན་དུ་ངན་སོང་སྦྱོང་བའི་དཀྱིལ་འཁོར་བདུན་བཞེངས། པུ་ཧྲངས་སུ་ཕེབས་ཙ་ན་བོད་ཀྱི་དགེ་བཤེས་གཅིག་འཇག་མའི་སྟེང་དུ་དཀྱིལ་ཀྲུང་བཅས་ནས་སྡོད་པ་དང་། ལུས་ལ་འོད་ཟེར་འཕྲོ་བ་ལ་སོགས་པ་བྱུང་བས། མི་ཐམས་ཅད་གུས་ཤིང་མོས་པའི་ཚེ། བླ་མ་ལོ་ཙཱ་བའི་དགོངས་པ་ལ། ཀླུ་བདུད་ཀྱི་ཆོ་འཕྲུལ་དུ་དགོངས་ནས་ཟླ་བ་གཅིག་བསྒྲུབ་པ་མཛད་རྗེས། ཁོའི་རྩ་རུ་བྱོན་ནས་སྡིགས་མཛུབ་མཛད་པས་ས་ལ་ལྷུང་བས། གཟོད་ལོ་ཙཱ་བ་ཆེན་པོ་ལ་ཐམས་ཅད་མོས་པར་གྱུར་ཏོ། །
མངའ་རིས་ཀྱི་བླ་མ་ཆེན་པོ་ལྷ་ལྡེ་བཙན་གྱིས་པཎྜི་ཏ་པྲཛྙཱ་ཀ་ར་ཤྲཱི་མི་ཏྲ་དང་། པཎྜི་ཏ་སུ་བྷ་ཤི་ན་ལ་སོགས་མཁས་བཙུན་དུ་མ་གདན་དྲངས་ནས་བྱོན་པ་ལ་ཕ་རོལ་ཏུ་ཕྱིན་པའི་ཆོས་དུ་མ་གསན་ཅིང་བསྒྱུར། མདོར་ན་པཎྜི་ཏ་བདུན་ཅུ་རྩ་ལྔ་ལ་དམ་ཆོས་མང་དུ་ཞུས་གསུངས་སོ། ། བླ་མ་ཆེན་པོ་ལྷ་ལྡེའི་དབུའི་མཆོད་གནས་དང་། ཇོ་བོ་སློབ་དཔོན་མཛད་ནས། དགོན་ནགས་སུ་རང་གི་གནས་གཞི་དང་། གཙུག་ལག་ཁང་བརྒྱ་རྩ་བཞེངས་པའི་ཞལ་བཞེས་མཛད། ལྷ་བླ་ཆེན་ལྷ་ལྡེས་ཁྭ་ཆར་གྱི་གཙུག་ལག་ཁང་བཞེངས་གྲུབ་པ་དང་། གུ་གེར་ཕེབས་ཏེ། བླ་ཆེན་བྱང་ཆུབ་ཡེ་ཤེས་འོད་ཀྱིས་ཐོ་ལིང་གི་གླིང་ཕྲན་བཅུ་གཉིས་བཞེངས་པ་དང་།
མང་ཡུལ་དུ་ཉར་མ་བཞེངས་པ་སྟེ། དེ་གསུམ་གྱི་རྨང་ཞག་གཅིག་ལ་བཏིངས་པ་ཡིན་ནོ། ། དེར་རྒྱ་གར་ནས་བོད་དུ་བྱོན་ཏེ་ལོ་བཅུ་སོང་བ་དང་། བླ་མ་ལོ་ཙཱ་བས་ལོ་ཆུང་ལེགས་པའི་ཤེས་རབ་སོགས་བུ་སློབ་ཀྱི་ཚོགས་དུ་མ་དང་བཅས་པས། སྙུང་ཝྃ་དུ་སྔར་བཤད་པ་བཞིན་ཡབ་ཀྱི་དོན་དུ་ངན་སོང་སྦྱོང་བའི་དཀྱིལ་འཁོར་བདུན་བཞེངས། ཡུམ་སྐུ་ཚེ་བསྲིང་བའི་དོན་དུ་ཚེ་དཔག་མེད་ཀྱི་དཀྱིལ་འཁོར་བདུན་བཞེངས་པས། ཡུམ་སྙུང་གཞི་མེད་ཅིང་དགུང་ལོ་བཅོ་བརྒྱད་སྐུ་ཚེ་བསྲིངས་སོ། ། དེ་ནས་པུ་ཧྲངས་ཀྱི་ཁྭ་ཆར། གུ་གེའི་ཐོ་ལིང་། མང་ཡུལ་གྱི་ཉར་མ་སྟེ།
གཙུག་ལག་ཁང་གསུམ་ཆར་དུས་གཅིག་ལ་རབ་གནས་མཛད་པས། ཁོང་རྣམས་སོ་སོ་ངེད་ཀྱི་ཡུལ་ནས་རབ་གནས་མཛད་ཅེས་གླེང་ཞིང་ཁ་མ་འཆམས་པར་ལོ་ཙཱ་བ་ཆེན་པོ་རང་ལ་ཞུས་པས། སོ་སོར་བདེན་ཏེ་གསུམ་ག་ན་ང་ཡོད་ཅེས་གསུངས་སོ། ། དེ་ནས་བླ་མ་ཆེན་པོ་བྱང་ཆུབ་སེམས་དཔའི་ཞལ་ནས། ལོ་ཙཱ་བ་ཆེན་པོ་ཁ་ཆེར་བཞག་པའི་དཔེ་རྣམས་ལེན་པ་དང་། ལྷ་བཟོ་བ་མཁས་པ་རྣམས་འབོད་པར་འབྱོན་འཚལ་ཞེས་ཞུས་པས་ཞལ་གྱིས་བཞེས། བྱང་ཆུབ་སེམས་དཔའི་ཞལ་ནས། ད་བླ་མ་ལ་རྫོངས་སུ་རྟ་དང་གླང་པོ་ཕུལ་ན་ནི་འཕྲང་དོག་པས་མི་ཐར། གསེར་དངུལ་ཕུལ་ན་མི་ཐེག་པས་རིག་པ་ཅན་གྱི་ཁྱེའུ་ལྔ་ཉེ་གནས་སུ་བརྫངས། རུས་སྣ་བརྒྱད་ཡོན་དུ་ཕུལ་ནས་ཡང་ཁ་ཆེར་བྱོན།
བླ་མ་ལོ་ཙཱ་བའི་ཐུགས་དགོངས་ལ་ངས་ཆོས་བསླབས་ཤིང་སེམས་ཅན་གྱི་དོན་བྱེད་པ་འདི་ཕ་མ་ཡབ་ཡུམ་གཉིས་ཀྱི་དྲིན་ལན་སྙམ་དུ་དགོངས་ནས། ཁ་ཆེར་ཡབ་ཀྱི་དོན་དུ་རྟེན་ཁྱད་པར་ཅན་བཞེངས་པའི་རྒྱུ་ལ་གསེར་སྲང་ཉི་ཤུ་ཙམ་བསྣམས་ནས་བྱོན། ཁ་ཆེ་རང་དུ་ར་གན་གྱི་སློང་མོ་མཛད་པས་མང་དུ་རྙེད་ནས་ལྷ་བཟོ་བ་མཁས་པ་བྷེ་ཏུ་ཀ་བྱ་བས་ཡབ་ཀྱི་སྐུ་ཚད་དང་མཉམ་པའི་ཐུགས་རྗེ་ཆེན་པོའི་སྐུ་གཅིག་བཞེངས་ནས་པཎྜི་ཏ་ཤྲདྡྷ་ཀ་ར་ཝརྨས་རབ་གནས་མཛད་དེ་གསེར་སྲང་ལྔ་བརྒྱས་མཉེས་པར་བྱས། པཎྜི་ཏས་གསེར་སྲང་ལྔས་རྟེན་ཞལ་བསྲོ་མཛད། གསེར་སྲང་ལྔ་ལྷ་བཟོ་བའི་ཡོན་ལ་བྱིན། གསེར་སྲང་ལྔས་ལྷ་སྤྱན་འདྲེན་པའི་མི་བཙལ་ཏེ། རྟེན་ཁ་ཆེ་ནས་བོད་ཡུལ་དུ་ཤིང་རྟ་ལ་སྤྱན་དྲངས་ཏེ་ད་ལྟ་ཁ་ཆེ་གོ་ཁར་ན་བཞུགས་སོ། ། དེ་ནས་ཁ་ཆེར་སློབ་མ་རྣམས་ཀྱི་མགོ་འདོན་དང་། ཆོས་ཀྱི་འཕྲོ་ཞུ་བ་ལ་ལོ་དྲུག་འགོར་རོ། ། དེ་རྗེས་ལྷ་བཟོ་བ་སུམ་ཅུ་རྩ་གསུམ་དང་འགྲོགས་ནས་བོད་ཡུལ་དུ་ཕེབས་པ་དང་།
བླ་མ་ཆེན་པོ་ཡེ་ཤེས་འོད་སྙུང་བ་གསན་ནས་ཞལ་མཇལ་དུ་བྱོན་པས། སྙུང་དྲག་པོས་བཏབ་ནས་ཞལ་མ་མཇལ། གདུང་མཆོད་དང་ངན་སོང་སྦྱོང་བ་སོགས་བླ་མ་ལོ་ཙཱ་བས་མཛད། བླ་མ་ཆེན་པོ་ལྷ་ལྡེ་དང་། བླ་ཆེན་བྱང་ཆུབ་སེམས་དཔས་ཡུལ་ཉི་ཤུ་རྩ་གཅིག་ཕུལ་བས་གནས་ཉི་ཤུ་རྩ་གཅིག་བཞེངས་པ་དང་། ཡུལ་ཉི་ཤུ་རྩ་གཅིག་གི་སར་ལོ་གཅིག་ཞར་ལ་མདོ་མང་ཆ་གསུམ། འབུམ་ཆ་བདུན། སྐུ་གསུང་ཐུགས་ཀྱི་རྟེན་དཔག་ཏུ་མེད་པའི་ཞབས་ཏོག་མཛད་དོ། ། དེ་ནས་ཁ་ཆེ་གོ་ཁར་དུ་ཕ་ཚན་སྒོ་བཅུ་གསུམ་གྱིས་གཙུག་ལག་ཁང་བཞེངས་པ་རྣམས་རྨང་ཞག་གཅིག་ལ་འཆའ་བའི་གྲོས་བྱས། དེར་བླ་མ་ལོ་ཙཱ་བའི་ཐུགས་དགོངས་ལ་ཁོང་ཚོའི་གཙུག་ལག་ཁང་རྣམས་ཀྱི་སྔོན་འགྲམ་བཏིངས་ན་ཕྱིས་གཙུག་ལག་ཁང་ཐམས་ཅད་བརྟན་པར་དགོངས་ནས་ཞག་གཅིག་གི་སྔོན་ལ་འགྲམ་བཏིངས་པས།
ཕ་ཚན་ཀུན་གྱིས་ཕྲག་དོག་བྱས་ནས། ལོ་ཙཱ་བའི་གཙུག་ལག་ཁང་ལས་ཁོང་རྣམས་ཀྱི་གཙུག་ལག་ཁང་མཐོ་བར་བྱས། ལྷ་བཟོ་བ་ཐམས་ཅད་ཕྱོགས་ཕྱོགས་སུ་བགོས་ནས་བཞེངས་སོ། ། དེ་ནས་འཁྲུངས་ཡུལ་སྙུང་ཝང་རཏྣི་རུ་གཙུག་ལག་བྲེ་ཙམ་ཞིག་བཞེངས་པར་དགོངས་པ་ལ། སྨན་ཛ་ལ་མ་རི་བྱ་བའི་ལྷ་འདྲེ་གདུག་པ་ཅན་གྱིས་ཕྲག་དོག་གི་བར་ཆད་བྱེད་དུ་བྱུང་པ་དང་། དགུན་རྒྱ་ཤུག་ཏུ་ཐུགས་དམ་ལ་བཞུགས། སོས་ཐུགས་དམ་ལས་ཐོན་ནས་སྙུང་ཝང་དུ་བྲེ་གསུམ་གྱི་ས་བོན་འགྲོ་བའི་བྲག་སྟེང་ཞིག་ཏུ་དཔལ་གསང་བ་འདུས་པའི་དཀྱིལ་འཁོར་བཞེངས་ནས། དེའི་དབུས་སུ་ཧོཾ་ཆེན་པོ་གཅིག་བརྩིགས་ནས་སྦྱིན་སྲེག་མཛད་པས། ལྷ་འདྲེ་དེ་དངོས་སུ་འོངས་ནས་སྲོག་སྙིང་ཕུལ། དེར་ལོ་ཙཱ་བའི་ཞལ་ནས་ཉེ་གནས་ཀུན་ལ་ཡུད་ཙམ་རྔ་མ་བརྡུང་བར་སྡོད་ཅིག་གསུངས་ནས་ཞིང་གཉའ་ཞིག་ཏུ་བྱོན་ཏེ།
སྨན་ཛ་ལི་མ་རིའི་མདུན་ངོས་ཀྱི་ཏ་ལའི་ལོ་མ་གཅིག་བཅད་པས་ཕོ་འདོམས་གཉིས་གདའ་སྐད། སྨན་ཛ་ལ་མ་རིས་གསེར་གཞོང་ནོར་བུས་བཀང་ནས་ཕུལ་བ་གཙུག་ལག་ཁང་གི་འོག་ཏུ་གཏེར་དུ་སྦས། གཙུག་ལག་ཁང་དེར་དཔལ་གསང་བ་འདུས་པའི་དཀྱིལ་འཁོར་གྱི་ལྷ་ཚོགས་བཞེངས། མཆོད་ཆ་དང་སྐུ་གསུང་ཐུགས་ཀྱི་རྟེན་གཞན་ཡང་མང་དུ་བཞུགས། ཁྱད་པར་བརྟེན་པ་པོའི་ཐུགས་རྗེ་ཆེན་པོའི་སྐུ་བལྟ་བས་ཆོག་མི་ཤེས་པ་ཞིག བྱང་ཆུབ་ཀྱི་ཤིང་ལ་བཞེངས་པའི་ཀྱཻ་རྡོར་གྱི་སྐུ། གསང་འདུས་ཀྱི་པོ་ཏི་རྒྱ་གར་གྱི་ཤིང་ཤུན་ལ་བྲིས་པ་རྣམས་བཞུགས་སོ། ། འདི་རྣམས་གཙུག་ལག་ཁང་འདི་ནས་ཕྱིར་བཏོན་ན་མི་སྡེ་ལ་ངན་པས་མ་འདོན་ཞིག་ཅེས་སྨན་ཛ་ལ་མ་རི་སྲུང་མར་བསྐོས་སོ། ། གཞན་ཡང་པུ་ཧྲངས་བཞེངས་ཝེར། ཁ་ཆེ་གོ་ཁར།
སྤྱི་རའི་མ་ཏི་ཏྲ་སོ་རི་རི་ཟར་ཝང་། སྣིའུ་ཏི་ཡག་ཚངས་མེད། འོ་རི། གཡང་མྱུར། དྲེ་ཏི་སྙུང་ལ། རོ་སྤག ཧོ་སུ་ལང་གའི་བར་གཙུག་ལག་ཁང་བརྒྱ་རྩ་བརྒྱད་བཞེངས་པའི་ཐ་མ་དྲིལ་ཆུང་ན་གཙུག་ལག་ཁང་བྲེ་ཙམ་ཞིག་དང་གྲིལ་བས་བརྒྱ་རྩ་གཅིག་ཚང་། རྩིས་གཞུག་ཀྱང་དེས་རྫོགས་སོ། ། གཞན་ཡང་རོང་ཆུང་གི་གཙུག་ལག་ཁང་ཐམས་ཅད་ཀྱང་ལོ་ཆེན་གྱིས་བཞེངས། ཁྱད་པར་དུ་ཁོང་གི་བཞུགས་པའི་ཡུལ་རེ་རེ་ན་གཙུག་ལག་ཁང་རེ་རེ་ཡོད།
མཆོད་རྟེན་བཞེངས་པ་ནི་དཔག་ཏུ་མེད། ཉིན་རེ་བཞིན་ཆོས་སྤྱོད་རྒྱུན་མི་འཆད་པར་མཛད་དོ། ། སློབ་མའི་ཐོག་མ་རིག་པ་ཅན་གྱི་ཁྱེའུ་ལྔའི་ནང་ནས། གཉིས་ནི་ཁ་ཆེར་ཚད་པས་གྲོངས། གསུམ་ནི་མང་ཝེར་ལོ་ཙཱ་བ་བྱང་ཆུབ་རྩེ་མོ། རྨ་ལོ་ཙཱ་བ་དགེ་བའི་བློ་གྲོས། འཇང་ལོ་ཙཱ་བ་རིན་ཆེན་གཞོན་ནུ་དང་གསུམ་མོ། ། དེ་ལྟ་བུའི་སྐྱེས་བུ་ཁྱད་པར་ཅན་དེས་ཧོ་སུ་ནས་སྦྲུལ་གསུམ་བཟུང་ནས་གསེར་སྒྲོམ་དུ་བཅུག་ནས་བསྐུར་ཏེ། སྙུང་ཝང་གི་ཕུགས་སུ་མ་སླེབས་བར་ལ་ཁ་མ་འབྱེད་ཅིག་གསུངས་ནས་བཏང་བས་ཉེ་གནས་ཀྱིས་སྤུ་རྣམ་གྱི་བྲག་རིར་ཁ་ཕྱེ་བས་སྦྲུལ་སྔོན་པོ་གཅིག་དོན་ནས་སོང་། ཡང་གཅིག་བཟུང་ནས་འདི་ཁ་སང་གི་དེ་འདྲ་མ་བྱེད་པར་སྙུང་ཝང་གི་ཕུག་རང་དུ་ཁ་ཕྱེས་ཤིག་གསུངས་ནས་བཏང་བས།
ཀླུས་མི་སེམས་བསྒྱུར་ཏེ་སུ་ལུའི་ཐད་དུ་ཁ་ཕྱེ་ནས་དེར་བཏང་ངོ་། ། དེ་ནས་བླ་མ་ལོ་ཙཱ་བའི་ཞལ་ནས། བུ་ཁྱོད་ཀྱིས་ཁོར་གཉིས་སུ་གོ་མ་ཆོད། སེམས་ཅན་གྱི་བསོད་ནམས་ལས་མ་གྲུབ་པ་ཡིན། དེ་གསུམ་ས་གཅིག་ཏུ་ཐོན་ན་གྲོང་ཁྱིམ་བརྒྱ་ལྷག་ཙམ་ཡོང་བ་ཡིན། ད་བཟའ་ཚོ་ངན་བསྐམ་པའི་ཡུལ་ལས་མི་འོང་གསུངས་སོ། ། རྒྱ་གར་ཤར་ནུབ་ནས་ཆོས་བསྒྱུར་པ་སོགས་ནི་དཀར་ཆག་ཏུ་གསལ། སྤྱིར་ཐུགས་དམ་ནི་པུ་ཧྲངས་ཀྱི་བཞེངས་ཝེར་མན་ཆོད། ཧེ་སུ་ལ་ཡན་ཆོད་དུ་བཞུགས་ནའང་། གཙོ་ཆེར་རྒྱམ་ཤུར་དུ་བཞུགས་ཤིང་།
པུ་ཧྲངས་ཁ་ཆེར་ཡང་ཡུན་རིང་གདན་ཆགས། དེ་ལྟར་མཛད་ནས་དགུང་ལོ་བརྒྱད་ཅུ་རྩ་བདུན་བཞེས་པའི་ཚེ། ཇོ་བོ་རྗེ་ལྷ་གཅིག་ཕོ་བྲང་བཙུན་པས་གདན་དྲངས་ནས་པུ་ཧྲངས་ཀྱི་བཞེངས་ཝེར་དུ་མཇལ་བས། ཇོ་བོའི་ཞལ་ནས་བླ་མ་ལོ་ཙཱ་བ་ཆེན་པོ་ཁྱེད་ཀྱིས་ཆོས་མང་པོ་ཤེས། ལོ་ཙཱ་ཡང་མཁས་པར་གྲགས་ཤིང་འདུག་པས་ཁོ་བོའི་ལོ་ཙཱ་བྱེད་དགོས་གསུངས་པ་ལ། བདག་ན་སོ་རྒས་པས་ལོ་ཙཱ་བའི་རྔོ་མི་ཐོགས། སྒྲ་མི་དག་པས་ཆོས་ཀྱི་སེལ་དུ་འགྲོ་གསུངས་ནས་མ་བཞེད། ཇོ་བོའི་ཞལ་ནས་ཁོ་བོ་ལ་སྙིང་ཡོད་ཀྱང་ལྕེ་མེད་གསུངས་ནས་ཐུགས་མུག་པ་ལྟར་མཛད་དོ། ། དེ་ནས་ནགས་ཚོ་ལོ་ཙཱ་བ་ཚུལ་ཁྲིམས་རྒྱལ་བས་ལོ་ཙཱ་བྱས་སོ། ། དེ་ནས་ལོ་ཆེན་ཉིད་པུ་ཧྲངས་ཀྱི་བཞེངས་ཝེར་དུ་སྐུ་མཚམས་མཛད་དེ།
སྒོ་ཕྱི་མ་ལ་དུང་གི་ཡི་གེ་བྲིས་ནས། བདག་ལ་སང་ཕོད་ད་བར་དུ་ཉོན་མོངས་པ་སྐད་ཅིག་ཙམ་སྐྱེས་ན་མཁའ་འགྲོ་མས་ཆད་པ་ཆོད་ཅིག་ཅེས་བྲིས། སྒོ་བར་མ་ལ་དངུལ་གྱི་ཡི་གེ་བྲིས་ཏེ། བདག་ལ་སང་ཕོད་ད་བར་དུ་བྱང་ཆུབ་ཀྱི་སེམས་དང་སྐད་ཅིག་ཙམ་ཡང་བྲལ་ན་མཁའ་འགྲོ་མས་ཆད་པ་ཆོད་ཅིག་ཅེས་བྲིས། ལྷ་ཁང་གི་ནང་ལོགས་སུ་གསེར་གྱི་ཡི་གེ་བྲིས་ཏེ། བདག་ལ་སང་ཕོད་ད་བར་དུ་ལུང་མ་བསྟན་པའི་སེམས་སྐད་ཅིག་ཀྱང་སྐྱེས་ན་མཁའ་འགྲོ་མས་ཆད་པ་ཆོད་ཅིག་ཅེས་བྲིས་ནས། དེ་ལྟར་རྒྱ་རིམ་པ་གསུམ་ལ་དམ་བཅས་ཏེ་ཐུགས་དམ་རྩེ་གཅིག་ཏུ་མཛད་པས་དམ་བཅའ་རྣམས་མཐར་ཕྱིན་ཏེ། ཆོས་སྐུ་སྤྲོས་བྲལ་རྡོ་རྗེ་ལྟ་བུའི་ཏིང་ངེ་འཛིན་བརྙེས་སོ། ། གཞན་ཡང་གནས་ཁྱད་ཅན་རྣམས་སུ་བསྒྲུབ་པ་ཡང་དག་མཛད་དོ། ། དེ་ནས་ལོ་ཆུང་རྣམ་པ་གསུམ་གྱིས་མང་འོར་ལོ་ཙཱ་བ་བྱང་ཆུབ་ཤེས་རབ་ལ་ཏི་ཡག་སྩལ་ཏོ། །
འཇང་ལོ་ཙཱ་བ་རིན་ཆེན་གཞོན་ནུ་ལ་ཚང་མེད་སྩལ། རྨ་ལོ་ཙཱ་བ་དགེ་བའི་བློ་གྲོས་ལ་རི་ཧི་སྩལ་ཏོ། ། འདི་ལྟ་བུའི་ལོ་ཙཱ་བ་ཆེན་པོ་སྐུ་བལྟམས་པའི་དུས་སུ། ཡུམ་གྱི་དཔུང་པ་གཡས་པར་རྨ་བྱ་བབས་པ་ནི་ཀུན་ཚང་ལ་མཛེས་པའི་དོན་ཡིན། གཡོན་པ་ལ་ཁུ་བྱུག་བབས་པ་ནི་དམ་ཆོས་ཀྱི་གསུང་སྙན་སྒྲོགས་པའི་དོན་ཡིན། སྤྱི་གཙུག་ཏུ་ནེ་ཙོ་བབས་པ་ནི་རྒྱ་བོད་ཀྱི་ལོ་ཙཱ་མཛད་པའི་དོན་ཡིན། ལོ་ཙཱ་བ་ཆེན་པོ་འདི་ཉིད་གནས་གང་ནས་མཁའ་སྤྱོད་དུ་གཤེགས་སྙམ་ན། ཁ་ཅིག་ལྡིང་ཕའི་ཆུ་ལྷ་རྫིང་ནས་སྒྲུབ་པ་མཛད་དེ་རྡོ་རྗེའི་ཁ་ནས་ཕུང་པོ་ལྷག་མེད་དུ་གཤེགས་ཟེར་ཏེ། དེར་ནི་སྒྲུབ་པ་ལོ་གཅིག་ལས་མ་མཛད་པས་དེ་ནས་གཤེགས་པ་ནི་མིན། ཝིང་གོར་དུ་ལུག་གི་ལོ་དགུང་ལོ་དགུ་བཅུ་རྩ་བརྒྱད་བཞེས་པ་དགུན་ཟླ་ཐ་ཆུང་གི་ཚེས་བཅུ་བདུན་སྐར་མ་རྟ་པ་ཡོད་པའི་ཉིན་མཁའ་སྤྱོད་དུ་གཤེགས་པ་ཡིན་ནོ། །
ཡང་པུ་ཧྲངས་ཀྱི་རྡོ་མི་ཅིའི་བྲག་ཕུག་དང་། ཤྲཱི་ཝང་གཡང་སྐུར་དང་། ཁོ་ས་རྩེ་གོང་དང་། མཁར་རྩེ་ཝི་གོང་ནས་གཞན་དོན་ལ་གཤེགས་པ་སོགས་ཚུལ་ཐ་དད་པར་བསྟན་པ་ཡིན་པས་དོན་ལ་འགལ་བ་མེད་པར་སེམས་སོ། ། དེ་ནས་ཀ་བཞི་གདུང་བརྒྱད་ལ་སོགས་པ་གྲྭ་བ་བུ་སློབ་རྣམས་ཀྱིས་གདུང་སྦྱངས་པས། སྐུ་གདུང་གི་དངོས་པོ་ཉུང་འབྲུ་ཙམ་ཡང་མ་བྱུང་། འཇིག་རྟེན་གྱི་མཐུན་འཇུག་ཙམ་དུ་རིང་བསྲེལ་ཤིང་ཏོག་འོ་མ་སེའི་མདོག་ལྟར་ཤིན་ཏུ་དམར་བ་གསུམ་བཞི་བྱུང་ནས། དེ་ཡང་མཁའ་ལ་རོལ་མོའི་སྒྲ་འབྲུག་ལྟར་སྒྲོག་ཅིང་མཁའ་སྤྱོད་དུ་གཤེགས་སོ། ། དེ་ནས་ཟླ་བ་གཅིག་ཙམ་དུ་ཡུལ་གྱི་མི་མ་ཡིན་ཆོས་ལ་དཀར་བ་རྣམས་དང་། དམ་ལ་བཞག་པའི་འཇིག་རྟེན་པའི་ལྷ་འདྲེ་ཀུན་ཀྱང་གདུང་ལ་མཆོད་པར་བསམས་ནས་ཆོ་ངེས་འབོད་པ་དུ་མ་བྱུང་བ་ལ་སྐར་མ་རྟ་པའི་ཉ་བའི་ཚེས་བཅོ་ལྔའི་ཉིན་འཇའ་ཚོན་དང་མེ་ཏོག་གི་ཆར་མང་དུ་བབས།
དེ་མན་ཆད་ཆོ་ངེས་ཀྱི་སྒྲ་མི་གྲག་པས། ཇོ་བོ་རྗེ་ལྷ་གཅིག་ལ་ཞུས་པ། འདི་འདྲའི་འཇའ་ཚོན་དང་མེ་ཏོག་གི་ལྟས་གང་ལགས་ཞུས་པས། བླ་མ་ལོ་ཙཱ་བ་བྱང་ཆུབ་སེམས་དཔའ་དེས་མི་མ་ཡིན་རྣམས་ལ་ཐུགས་བརྩེ་བར་དགོངས་ནས་ནམ་མཁའ་ནས་མི་རྟག་པའི་ཆོས་གསུངས་པས། མི་མ་ཡིན་རྣམས་ཆོས་ལ་བཀོད་པས་དེ་མན་ཆད་མྱ་ངན་སངས་པ་ཡིན་གསུངས་སོ། ། ལོ་ཙཱ་བ་ཆེན་པོ་དེ་ནི་དུས་དིང་སང་ནུབ་ཕྱོགས་བདེ་བ་ཅན་དུ་མཁའ་འགྲོ་མ་གསེར་གྱི་གོ་ཆས་གདན་དྲངས་ནས། བཅོམ་ལྡན་འདས་མགོན་པོ་འོད་དཔག་མེད་པའི་ཞབས་དྲུང་ན་བཞུགས་ངེས་པ་ཅན་དུ་གྲག་གོ ། ལོ་ཙཱ་བ་ཆེན་པོ་འདིའི་ལོ་རྒྱུས་ཐོར་བུ་བ་ཡོངས་སུ་གྲགས་པ་རྣམས་དང་མི་མཐུན་པ་འགའ་སྣང་ཡང་། འདིར་ནི་ལོ་ཆེན་དེ་ཉིད་ཀྱི་ཞལ་སློབ་གུ་གེ་ཁྲི་ཐང་བ་ཛྙཱ་ན་ཤྲཱིས་མཛད་པའི་རྣམ་ཐར་ཚད་མར་བྱས་ནས་བྲིས་པ་ཡིན་པས་ཡིད་ཆེས་པའི་གནས་སུ་གཟུང་དུ་རུང་བ་ཡིན་ནོ། ། དེ་ལྟ་བུའི་ལོ་ཙཱ་བ་ཆེན་པོ་དེས་ཁ་ཆེར་ཕྱི་མ་བྱོན་པའི་ཚེ།
མངའ་རིས་སྟོད་ཀྱི་རྒྱལ་པོ། འཇམ་དཔལ་རྩ་བའི་རྒྱུད་ལས། གངས་རི་ཅན་གྱི་རྒྱལ་ཁམས་ན། ། རིགས་ནི་རྒྱལ་རིགས་ཞེས་བྱ་བ། ། ཡེ་ཤེས་འོད་ཅེས་བྱ་བ་འབྱུང་། ། ཞེས་ལུང་བསྟན་པའི་ལྷ་བླ་མ་ཡེ་ཤེས་འོད་དང་། དེའི་དབོན་པོ་ལྷ་བཙུན་བྱང་ཆུབ་འོད་དེ་ལྷ་བཙུན་ཁུ་དབོན་དུ་གྲགས་པས། བསྟན་སྲུང་ཁྱད་པར་ཅན་ཞིག་ཀྱང་སྤྱན་དྲོངས་ཞེས་བཀའ་གནང་བ་ལ་བརྟེན་ནས། བོད་ལ་འབྱོན་ཁར་ཇོ་བོ་ཤྲདྡྷའི་དྲུང་དུ་ཆོས་སྐྱོང་ཁྱད་པར་ཅན་གནང་དགོས་ཞུས་པས། ཁྱོད་རང་རྡོ་རྗེ་གདན་གྱི་བྱང་སྒོའི་མགོན་ཁང་དུ་ཚོགས་ཀྱི་འཁོར་ལོ་ཤོམས་ལ།
ཧཱུྃ་སྲིན་པོའི་གཟུགས་ཀྱི་གདུག་པ་ཅན། ། ཞེས་སོགས་བསྟོད་པ་ཤླཽ་ཀ་གསུམ་པོས་བསྐྱར་གྱིན་བསྟོད་ལ་ལྟས་རྟོགས་ཤིག དེ་ནས་ལྟས་ཁྱད་པར་ཅན་བྱུང་བ་དང་མན་ངག་སྦྱིན་གྱིས་གསུངས། ལོ་ཙཱ་བས་དེ་ལྟར་མཛད་པས་ལྟས་གཅིག་ཀྱང་མ་བྱུང་། སླར་བླ་མ་ལ་ཞུས་པས་བསྟོད་པ་དེ་སྙན་པའི་ངག་གི་གླུར་ལོངས་ལ་བསྟོད་ཅིག་གསུངས། དེ་ལྟར་བྱས་པས་ཞག་བདུན་གྱི་ཐོ་རངས་གཟིམ་ལམ་དུ་མི་ནག་པོ་གཅིག་བྱུང་ནས། ཁྱོད་ལྷོ་ནུབ་ཀྱི་དུར་ཁྲོད་དུ་སོང་ལ་འཇིགས་པའི་ང་རོའི་སྐད་ལ་དཔེ་གྱིས་ལ་བསྟོད་ཅིག་ཟེར་བ་བྱུང་བས། རྡོ་རྗེ་གདན་གྱི་ལྷོ་ནུབ་ཀྱི་དུར་ཁྲོད་ཅིག་ཏུ་བྱོན་ནས་ཚོགས་འཁོར་བཤམས་ཏེ་གསོལ་བ་བཏབ་པས་ཇི་ཞིག་ཙ་ན་མི་རོ་ཆེན་པོ་གཅིག་ལ་སྟག་གཉིས་བབས་ནས་ངར་གྱིན་ཟ་ཡིན་འདུག་པས། དེ་འཇིགས་པའི་ང་རོར་གོ་ནས། སླར་རྡོ་རྗེ་གདན་གྱི་མགོན་ཁང་དུ་ལོག་ནས་སྟག་རོ་ཟ་བའི་ངར་སྐད་ལ་དཔེ་བྱས་ཏེ།
སྲིན་གཟུགས་མ་ལ་སྟག་མོའི་ངུར་དབྱངས་མཛད་ནས་བསྟོད་པས་ཞག་གསུམ་གྱི་སྲོད་ལ་འཇིག་རྟེན་གྱི་ཁམས་གང་བའི་ནག་པོ་ཆེན་པོའི་སྐུ་མིའུ་ཐུང་གེལ་པའི་འདུག་སྟངས་ཅན་གྲི་ཐོད་ཐུགས་ཀར་སྟེང་འོག་ཏུ་འཛིན་པ། གཎྜེ་ཕྱག་གི་དབུས་ན་བསྣམས་པ་ཞིག་ཞལ་གཟིགས་པས། རེ་ཞིག་ཐུགས་དྲན་མེད་དུ་བརྒྱལ། བརྒྱལ་བ་དེ་སངས་པ་དང་གཟིགས་ཙ་ན། དེའི་སྐུ་ལས་ཀྱཻ་རྡོ་རྗེ་དང་འཁོར་ལོ་བདེ་མཆོག་ལ་སོགས་པའི་ཡི་དམ་བསམ་གྱིས་མི་ཁྱབ་པ་འཕྲོས། བདག་གི་ལུས་ལ་ཐིམ་སྙམ་བྱེད་པ་ན། དགའ་བདེའི་ཏིང་ངེ་འཛིན་གྱི་སྒོ་དུ་མ་ཐུགས་རྒྱུད་ལ་འཁྲུངས་ཏེ་ཞག་གསུམ་གྱི་ཉི་མ་སྔ་དྲོ་ཚུན་ཏིང་ངེ་འཛིན་གཅིག་གི་ངང་ལ་གནས་པར་གྱུར། དེ་ལས་སད་པ་ནའང་མཧཱ་ཀཱ་ལ་ཉིད་དེ་ཀར་སྣང་སྟེ། ནག་པོ་ཆེན་པོའི་ཞལ་ནས་གདམ་ངག་རྗེས་སུ་ནོད་ཅིག བོད་དུ་བསྟན་པ་བསྲུང་བ་ལ་བདག་དང་བསྡོངས་ནས་འགྲོ་བར་བྱའོ་ཞེས་གསུང་བྱོན།
དེའི་ཚེ་ནག་པོ་ཆེན་པོའི་སྐུའི་འགྱིང་ལ་གཟིགས་ཤིང་། བྲམ་ཟེ་ཆེན་པོས་མཛད་པའི་བསྟོད་པ་སྔོན་ཚེ་བདེ་གཤེགས་མ་ལ་མགོན་པོའི་འགྱིང་དབྱངས་མཛད། དབྱངས་འདི་ལ་ཆེ་ཆུང་གཉིས་ཡོད་པའི་ཆེ་བ་རོ་ལངས་མ་ཞེས་གྲགས་པ་ཡོ་གའི་དབྱངས་དང་མཐུན་པ་ཞིག་ཡོད་པ་དེ་ཆད་ནས་མི་བཞུགས། དིང་སང་གི་འདི་ཆུང་བ་ཡིན་ཞེས་གསུངས། དུས་དེ་ནས་བཟུང་སྟེ་ཆོས་སྐྱོང་འབྲལ་མེད་དུ་གཟིགས་ཀྱིན་ཡོད་གསུངས་སོ། ། དེ་ནས་ཡང་བླ་མ་ལ་ཞུས་པས། ད་དུང་ལྷ་མོ་ལ་སྔར་བཞིན་གྱིས་གསུངས་ནས་དེ་ལྟར་བྱས་པས། རྨི་ལམ་དུ་བུད་མེད་ནག་མོ་ཞིག་བྱུང་ནས། མཧཱ་བོ་དྷཱི་གནྡྷོ་ལའི་རྩར་སོང་ལ་དེ་ལ་རླུང་ཕོག་པའི་ཤུགས་སྒྲ་ལ་དཔེ་གྱིས། རྡོ་རྗེ་གདན་གྱི་སྐོར་ཁང་གི་ཤིང་པ་ཤ་རུའི་ཡལ་གའི་འགྱིང་བ་ལ་དཔེ་གྱིས་ལ་རེས་འཇོག་ཏུ་གླུ་ལོངས་ལ་བོས་ཤིག་ཅེས་ལུང་བསྟན།
བསྟོད་པ་མི་ཕམ་མར་གྲགས་པ་དེ་ལྟ་བུའི་དབྱངས་མ་བུ་གཉིས་མཛད་པས་ཉིན་ཞག་གཅིག་ན་ལྷ་མོའང་ཞལ་གཟིགས། དེ་ནས་བླ་མས་བཀའ་བསྒོ་རྗེས་གནང་མཛད། མན་ངག་རྣམས་གནང་སྟེ་བོད་དུ་བྱོན་པའི་ཚེ་ཉིན་གཅིག་ཙམ་ཕེབས་པའི་སར། འཆམ་སྐུ་འཕུར་ཏེ་ཕྱིར་ལ་བྱོན་བྱུང་བས། སླར་ལོག་ནས་བླ་མ་ལ་ཞུས་པས་མི་སྐྱོན། བོད་དུ་བསྟན་པ་དར་རྒྱས་འོང་བའི་ལྟས་ཡིན་འཕགས་པའི་ཐུགས་རྗེ་སོ་སོ་སྐྱེ་བོས་དགག་པར་དཀའ་ཞེས་གསུངས་ནས། སྐུའི་རྟེན་དུ་སངས་རྒྱས་ཉིད་ཀྱི་ཕྱག་ནས་བཞུགས་པའི་བསེ་འབག་ནག་པོ་དེ་ཉིད་དང་། གསུང་གི་རྟེན་དུ་ལ་ཊིའི་གོས་ལ་བཻ་ཌཱུརྻའི་རྩ་སྔགས་སྙིང་པོ་བཞི་ལས་ཁ་ཚར་བའི་སྔགས་དང་བཅས་པ་མ་རེག་པར་འོད་འཕྲོ་བ། ཐུགས་ཀྱི་རྟེན་དུ་གྲི་ལྕགས་ལས་གྲུབ་པའི་རྡོ་རྗེ་རྩེ་དགུ་པ། ཡོན་ཏན་འཕྲིན་ལས་ཀྱི་རྟེན་དུ་བསེའི་གའུ་སྙིང་འདྲ་བའི་ནང་ན་སྒྲུབ་ཐབས་དང་ལས་སྦྱོར་གྱི་མན་ངག་རང་གང་འདོད་ཀྱི་ཡི་གེར་འོང་བ་རྣམས་ཚང་བར་གནང་།
ཆོས་སྐྱོང་གི་ནུས་པས་དེ་དག་བོད་དུ་སྤྱན་དྲངས་ཏེ་སངས་རྒྱས་ཀྱི་བསྟན་པ་དར་རྒྱས་སུ་མཛད་པ་ཡིན་ནོ། ། དེ་ལྟ་བུའི་བསེ་མགོན་ཡིད་བཞིན་གྱི་ནོར་བུ་འདི་ཉིད་སངས་རྒྱས་ཞལ་བཞུགས་དུས་བྱོན་པ་དང་། དེའི་རྗེས་སུ་བྱུང་བའི་སྙན་བརྒྱུད་ཀྱི་ལོ་རྒྱུས་མི་འདྲ་བ་གཉིས་སྣང་བ་ལས། ལུགས་སྔ་མ་བཞེད་པའི་བླ་མ་གོང་མ་རྣམས་ཀྱི་གསུང་རབ་ལས་འདི་ལྟར་འབྱུང་སྟེ། འཆམ་སྐུ་འདི་ཉིད་ཁ་ཅིག་སློབ་དཔོན་བདེ་བྱེད་བདག་པོ་དང་། ཐོ་བཙུན་གྲུབ་རྗེ་གཉིས་ཀྱི་ཕྱག་བཟོར་འདོད་ཀྱང་། རྗེ་རྩེ་མོའི་གསུང་བགྲོས་རྒྱལ་ཚ་ལུང་མང་པོས་ཁ་བསྐངས་པའི་ལོ་རྒྱུས་ཀྱི་ཡི་གེར། ཐུབ་པས་བསེ་ལས་བྱས་པའི་འཆམ་སྐུ། སྐུ་གསུང་ཐུགས་ཀྱི་རྟེན་མགོན་ཁང་དང་བཅས་པ་ལ་རབ་ཏུ་གནས་པ་མཛད། ཅེས་དང་།
སངས་རྒྱས་ཀྱིས་མཛད་པའི་ཆོས་སྐྱོང་གི་འཆམ་སྐུའི་དྲུང་དུ་ཆོས་སྐྱོང་འདིའི་མན་ངག་གནང་ཞེས་ནན་ཏན་དུ་གསུངས་པས། ཐུབ་པའི་དབང་པོ་ཉིད་ཀྱི་ཕྱག་ནས་དངོས་སུ་བཞུགས་པ་ཉིད་ཚད་མར་གྱུར་པ་ཡིན་ནོ། ། འདི་ཉིད་ཀྱི་སྐུ་རྒྱུའི་རྣམ་པ་ཤོག་འདག་འདྲ་བར་སྣང་ཡང་། བསེ་འབག་ཅེས་མཚན་འདོགས་པ་ནི། མངའ་རིས་སྟོད་དུ་ཡུན་རིང་དུ་བཞུགས་པས། དེའི་ཚེ་ཞང་ཞུང་གི་སྐད་ལ་ཤིན་ཏུ་དམ་ཞིང་སྲ་བའི་དངོས་པོ་ཞིག་ལ་བསེ་ཡི་ཐ་སྙད་དུ་འདོགས་པས་ན་བསེ་འབག་ཏུ་གྲགས་པ་ཡིན་གྱི། སྐུ་རྒྱུ་བསེ་ལས་བྱས་པས་ནི་མ་ཡིན་ནོ། ། ཞེས་གསུངས་ཤིང་། དོན་འདི་དང་མཐུན་པར་རྗེ་ཚར་ཆེན་གྱིས་མགོན་པོའི་ཆོས་སྐོར་དྲི་བ་ལྷག་བསམ་རབ་དཀར་ལས། ལོ་ཆེན་གྱིས་དྲངས་བསེ་འབག་འཕུར་ཤེས་ཀྱི། །
དབུ་རྒྱན་ལ་སོགས་ཆག་མཚམས་ལ་བརྟགས་པས། ། དར་འདམ་དབྱིབས་ཅན་དངོས་སུ་སྣང་བ་ལ། ། བསེ་འབག་ཅེས་བྱའི་ཐ་སྙད་གང་ལ་བཏགས། ། ཐོ་བཙུན་གྲུབ་དང་བདེ་བྱེད་བདག་པོ་ཡིས། ། བཟོ་རིག་ཕྱག་ཚད་དག་ཏུ་བཞེངས་ཞེས་དང་། ། སངས་རྒྱས་དངོས་ཀྱི་རབ་གནས་བཞུགས་ཞེས་པ། ། འདི་གཉིས་དུས་ཀྱི་སྔ་ཕྱི་མཚུངས་ལགས་སམ། ། ཞེས་གསུངས་པ་ཡིན་ལ། ཡང་བསེ་མགོན་འདི་ཉིད་སངས་རྒྱས་མྱ་ངན་ལས་འདས་པའི་རྗེས་སུ་བྱུང་བར་བཞེད་པའི་བླ་མ་གོང་མ་རྣམས་འདི་ལྟར་གསུངས་ཏེ། སྔོན་རྒྱ་གར་ཆོས་ཀྱི་རྒྱལ་པོ་དང་།
མཐའ་འཁོབ་དུ་རུ་ཀའི་རྒྱལ་པོ་གཉིས། ཕན་ཚུན་མཐོང་མ་མྱོང་ཡང་འཕྲིན་གྱི་སྒོ་ནས་ཤིན་ཏུ་མཛའ་བའི་གྲོགས་སུ་གྱུར་པ་ན། དུས་རེ་ཞིག་གི་ཚེ་རྒྱ་གར་རྒྱལ་པོས། དུ་རུ་ཀའི་རྒྱལ་པོ་ལ་གོས་ཆེན་ལས་བྱས་པའི་གོས་སྲུབ་མེད་པ་རི་མོ་ཅན་ཞིག་སྐྱེས་སུ་བསྐུར་བ་ལ་བལྟས་པས། སྙིང་གའི་ཐད་དུ་རྐང་རྗེས་འདྲ་བའི་རི་མོ་ཞིག་འདུག་པ་མཐོང་ནས། འདི་ང་ལ་ངན་བྱས་བསྐུར་བ་ཡིན་ཟེར་ཏེ་ཁོ་ཁྲོས་ནས། དམག་དཔུང་གི་ཚོགས་བཤམས་ཏེ་ཡུལ་དབུས་ཕལ་ཆེར་འཇོམས་པར་བྱས་རྡོ་རྗེ་གདན་དང་ཉེ་བར་སླེབ་པའི་ཚེ། དེར་བཞུགས་པའི་པཎྜི་ཏ་ལ་སོགས་པ་རྣམས་རི་སུལ་ནགས་གསེབ་སོགས་གནས་གཞན་དུ་བྲོས་པའི་ཚེ། ཡེ་ཤེས་ཀྱི་མགོན་པོ་ཡང་གཎྜེ་ཕྲག་པ་ལ་བཀལ་ནས་བྲོས་པའི་རྣམ་འགྱུར་བསྟན་པ་ན། པཎྜི་ཏ་རྣམས་ཀྱིས་མགོན་པོ་ལ་ཁྱོད་རྡོ་རྗེ་འཆང་གིས་བཀའ་བསྒོས་ཤིང་།
བསྟན་འཛིན་རྣམས་ཀྱིས་རྒྱུན་དུ་མཆོད་གཏོར་ཕུལ་བའི་དགོས་པ་བསྟན་པ་དང་བསྟན་འཛིན་ལ་གནོད་པའི་གདུག་པ་ཅན་སྒྲོལ་དགོས་རྒྱུ་ལ། ངེད་དང་མཉམ་དུ་བྲོས་པས་དམ་བཅའ་ལས་མི་འགལ་ལམ་ཞེས་ཞེ་ཁྲེལ་བཏབ་པས། མགོན་པོས་ཁྱོད་རྣམས་བདེན་མོད། འོན་ཀྱང་དུ་རུ་ཀའི་རྒྱལ་པོ་འདིས་གཤིན་རྗེ་ལ་བསྙེན་པ་འབུམ་ཕྲག་དགུ་སོང་བའི་བསོད་ནམས་ཀྱིས། ད་ལྟ་བསྒྲལ་བའི་དུས་ལ་མ་བབས། དུས་ལ་བབས་དུས་བསྒྲལ་ནས་ཁྱེད་རྣམས་དགྱེས་པར་བྱ་ཡི་གསུངས། དེ་ནས་ཡུན་མི་རིང་བ་ཞིག་ན་དུ་རུ་ཀའི་རྒྱལ་པོས། རྡོ་རྗེ་གདན་གྱི་གཙུག་ལག་ཁང་གི་ཐུབ་པའི་སྐུ་རྒྱུ་གང་ཡིན་བལྟ་ཟེར་ནས་གཟོང་བརྒྱབ་པས། ཁོའི་བསོད་ནམས་རྡུལ་ཕྱིས་པ་ལྟར་སོང་ནས་བསྒྲལ་བའི་དུས་ལ་བབ་པར་གྱུར་པས། རྡོ་རྗེ་ནག་པོ་ཆེན་པོས་དངོས་སུ་བསྒྲལ་ཏེ།
ཁོའི་རྣམ་སྨིན་གྱི་ཕུང་པོ་པཎྜི་ཏ་རྣམས་ཀྱི་གདོང་དུ་བསྐྱུར་ནས། དམ་ཉམས་འདིའི་པགས་པ་བཤུས་ལ་ངའི་འདྲ་འབག་ཅིག་བཞེངས་ཤིག ང་རང་དངོས་དང་ཁྱད་པར་མེད་པ་ཞིག་འབྱུང་ངོ་། ། ཞེས་ལུང་བསྟན་ནས་པཎྜི་ཏ་ཐོ་བཙུན་གྲུབ་རྗེ་དང་། སློབ་དཔོན་བདེ་བྱེད་བདག་པོ་སོགས་པཎ་གྲུབ་མང་པོས་ཕྱག་བཟོ་མཛད་དེ། སྡིག་ཅན་གྱི་རྒྱལ་པོ་དེའི་པགས་པ་ལ་བསེ་བྱས་ཏེ། དེ་ལ་ཞལ་འབག་སྐུ་སྟོད་དེ་དང་བཅས་པ་དང་། ཤ་རུས་ལྷག་མ་རྣམས་ཀྱིས་ཕྱག་དང་ཕྱག་མཚན། མི་མགོའི་དོ་ཤལ་སོགས་སྐུའི་རྒྱན་དང་། ཆ་ཤས་གཞན་རྣམས་ཀྱིས་སྐུ་རྒྱུ་མཛད་ནས་ལེགས་པར་བཞེངས་ཏེ།
བཟོའི་བྱ་བ་ཀུན་མཐར་ཕྱིན་པ་ན། ནམ་མཁའ་ནས་མེ་ཏོག་སྔོན་པོ་ཡིད་དུ་འོང་བ་ཞིག་བབས་པ་སྐུ་ལ་ཐིམ་མ་ཐག འཆམ་སྐུ་ཉིད་སྐུ་མདོག་མཐིང་ནག་ལ་འོད་དང་འོད་ཟེར་མེ་ཕུང་འབར་བ་ལྟར་གྱུར་པ་ཀུན་གྱིས་མངོན་སུམ་དུ་མཐོང་བ་བྱུང་ངོ་ཞེས་གྲགས་ཤིང་། ཡང་དཔེ་རྙིང་འགའ་ཞིག་ལས་འཆམ་སྐུ་ཉིད་བཞེངས་གྲུབ་མ་ཐག་ཆོས་སྐྱོང་ཉིད་དངོས་སུ་ཐིམ་པ་ཡིན་ནོ། ། ཞེས་ཀྱང་འབྱུང་ལ། དེ་ལྟར་སྐུ་རྒྱུའི་ཆ་ནས་བསེ་འབག སྐུ་མདོག་གི་ཆ་ནས་ནག་པོ། བོད་དུ་སངས་རྒྱས་ཀྱི་བསྟན་པ་བསྲུང་བ་ལ་གཞན་གྱིས་མ་བསྐུལ་བཞིན་དུ་རང་ཉིད་ཀྱིས་འཕུར་ནས་བྱོན་པས་འཕུར་ཤེས་སུ་གྲགས་པ་ཡིན་ནོ། ། དེས་ན་ལ་ལ་དག་ཆོས་སྐྱོང་གི་རྟེན་རྣམས་དང་། དེ་དག་གི་བཞུགས་གནས་རྡོ་རྗེ་གདན་གྱི་མགོན་ཁང་དང་བཅས་པ་ལ་སངས་རྒྱས་ཉིད་ཀྱིས་རབ་གནས་མཛད་དོ། །
ཞེས་སྨྲ་བ་ནི་ཅུང་ཟད་མ་བརྟགས་པ་སྟེ། རྡོ་རྗེ་གདན་གྱི་གཙུག་ལག་ཁང་དང་རྟེན་གསུམ་རྣམས་ནི་སྟོན་པ་འདས་ནས་ལོ་གྲངས་དུ་མ་ཞིག་འདས་པའི་རྗེས་སུ་བྱུང་བ་ཡིན་ཏེ། དེ་ཡང་རྒྱལ་བ་འདས་ནས་ལོ་ཉི་ཤུ་ཙམ་ལ་རྒྱལ་པོ་ཤྲཱི་སིངྷས་རྡོ་རྗེ་གདན་དུ་བྱང་ཆུབ་ཀྱི་ཤིང་ལ་མེ་ཏོག་ར་བས་བསྐོར་ནས་མཆོད་པ་མཛད་དེ་དུས་མཆོད་ཆེན་པོ་བཙུགས་པར་བཤད་ཅིང་། ཐུབ་དབང་འདས་ནས་ལོ་ཉིས་བརྒྱ་དགུ་བཅུ་ན། མ་ག་དྷའི་ཁྱིམ་བདག་མཧཱ་པ་ལ་དང་། ཡུམ་ཡེ་ཤེས་ཀྱི་མཁའ་འགྲོ་མ་གཅིག་ལ་བུ་གསུམ་བྱུང་བའི་ཆེ་བ་གཉིས་ཕྱི་པ་དང་། ཆུང་བ་ནང་པ་ལ་དད་པས་འཐབས་སོ། ། མས་རྐང་མགྱོགས་བྱིན་ཏེ་ཏི་སེའི་གངས་ཅན་དུ་བཏང་པ་ན། ཚེས་བཅོ་ལྔ་ལ་མཧཱ་དེ་ཝ་ཨུ་མ་དང་བཅས་པས་དགྲ་བཅོམ་པ་རྣམས་ལ་ཆོས་སྟོན་འདྲེན་པ་དང་འཛོམས། སུ་བཟང་དྲིས་པས་ནང་པ་ལ་བརྟེན་ནས་ང་ཡང་མཐར་ཐུག་སངས་རྒྱ་བར་འདོད་ཟེར་བས་བུ་གསུམ་ནང་པ་ལ་ཞུགས།
ཆེ་བས་ཝ་ར་ཎ་སིར་ལྷ་ཁང་དང་། བར་པས་ཛེ་ཏའི་ཚལ་དུ་ལྷ་ཁང་བརྩིགས། ཆུང་བས་རྡོ་རྗེ་གདན་དུ་ཕྱི་གནྡྷོ་ལ་ལ་ནང་དུ་ལྷ་ཁང་བྱས་ཏེ། མ་ན་རེ། བུ་ཁྱོད་དང་བཟོ་བོ་བརྒྱགས་ཆུ་གསུམ་ནང་དུ་ཆུག་ལ་སྒོ་ལ་ལྕགས་གཟེར་རྒྱོབ་ལ་ཟླ་གསུམ་ཞག་གསུམ་ལ་ཚར་བ་གྱིས་ཟེར། ཟླ་བ་གསུམ་དང་ཞག་གཉིས་ནས་མ་ན་རེ། བུ་དོ་ནུབ་ང་འཆི་བས་ཞག་མ་ཐིམ་རུང་སྒོ་ཕྱེས་ཤིག ངས་སྟོན་པ་དངོས་འདྲ་མི་འདྲ་བལྟ་ཡིས། ད་ལྟ་ང་མིན་པ་སྟོན་པའི་ཞལ་མཐོང་བ་མེད་པས་ཕྱིས་ཤན་མི་ཕྱེད་དོ། ། ཞེས་ཟེར་བས་སྒོ་ཕྱེ་བ་དང་སྤྲུལ་པའི་བཟོ་བོ་མི་སྣང་བར་གྱུར།
དེ་ནས་རྒན་མོས་བལྟས་ནས་ཕྱིར་བྱུང་པ་དང་། དེ་བཞིན་གཤེགས་པ་དངོས་འདྲ་འམ་མི་འདྲ་དྲིས་པས། འདི་སངས་རྒྱས་དགུང་ལོ་སུམ་ཅུ་རྩ་ལྔ་པའི་ཚད་དང་མཉམ་སྟེ་ཤིན་ཏུ་ལེགས། འོན་ཀྱང་ཁྱད་པར་བདུན་གྱི་དངོས་མི་འདྲ། སངས་རྒྱས་ལ་འོད་འདོམ་གང་ཡོད། སྤྱི་གཙུག་ལྟ་བས་མི་མངོན། དབུ་སྐྲ་འཁྱིལ་པར་གནས། སྨིན་མཚམས་མཛོད་སྤུ་མངའ། གསུང་གིས་ཆོས་གསུངས། སྐུ་ལ་ན་བཟའ་གསོལ་བ་སོར་བཞིས་མི་རེག
སྤྱོད་ལམ་རྣམ་པ་བཞིས་སེམས་ཅན་གྱི་དོན་མཛད་པ་སྟེ་སྐུ་འདི་ལ་མི་སྣང་། གཞན་བྱིན་རླབས་སོགས་ཁྱད་མེད་དོ། ། སྐུ་འདི་ལ་བལྟ་བས་ཆོག་མི་ཤེས་ཏེ། བཀྲེས་པ་དང་སྐོམ་པ་བརྗེད་བརྗེད་དུ་བལྟ་བ་དང་། བལྟས་ཏེ་ཕྱིན་འགྲོ་བ་ན་རྒྱབ་སྟོན་མི་ཕོད་པ་དང་། ཕྱི་རོལ་པའི་རྟེན་བཟང་ཡང་ནང་པས་ཕྱག་མི་བྱེད་པའི་དམ་བཅའ་བྱེད། ཕྱི་རོལ་པས་སངས་རྒྱས་ཀྱི་སྐུ་གཟུགས་ལ་ཕྱག་མི་བྱེད་པའི་དམ་བཅས་ཀྱང་འདི་ལ་ཕྱག་བྱེད། ལག་པ་ལྕགས་ཀྱིས་བཀྱིགས་ཀྱང་རང་གྲོལ་བྱས་ནས་ཕྱག་བྱེད་པར་འགྱུར་གྱིས་ཟེར་ནས་རྒན་མོ་ཤི་ནས་གདུང་ཤ་རི་རམ་དུ་གྱུར་ཏོ། ། ཁ་ཅིག་གིས་སྒོ་དབྱེ་བ་སྔས་པས་སྐུའི་ཞབས་ཡ་གཅིག་གི་མཐེའུ་ཆུང་མ་ཚར་འདུག་སྟེ་སྒོ་ཕྱེ་མ་ཐག་ལྷ་བཟོ་བ་སྤྲུལ་པ་ཡིན་པས་ནམ་མཁའ་ལ་ཡལ། རྒན་མོ་དེ་དེ་ནུབ་འདས་པའི་རུས་པ་རྣམས་རིང་བསྲེལ་གྱི་ཕུང་པོར་གྱུར་ཏེ།
བྲམ་ཟེ་མ་དེ་དཔལ་ལྷ་མོའི་སྤྲུལ་པར་གྲགས་སོ། ། རྒྱུ་མཚན་དེས་ན་སངས་རྒྱས་ཞལ་བཞུགས་དུས་རྡོ་རྗེ་གདན་གྱི་གཙུག་ལག་ཁང་དང་རྟེན་གསུམ་རྣམས་བྱུང་བར་མ་བཤད་པས། མགོན་ཁང་ཡང་ཇི་ལྟར་འབྱུང་སོམས་ཤིག་ཅེས་གསུངས་སོ། ། དེ་ལྟར་ལོ་རྒྱུས་མི་འདྲ་བ་གཉིས་ལས། སྔ་མ་ཉིད་ཚད་མར་བྱེད་ན་སངས་རྒྱས་ཞལ་བཞུགས་དུས་རྡོ་རྗེ་གདན་གྱི་གཙུག་ལག་ཁང་སོགས་མ་བྱུང་བར་བཤད་པ་དེ་ལ། ལུང་རིགས་རྣམ་དག་གི་འགལ་སྤོང་ཞིག་དགོས་པར་སྣང་ཞིང་། ལོ་རྒྱུས་ཕྱི་མ་ཉིད་འཐད་པ་ལྟར་ན་སློབ་དཔོན་བསོད་ནམས་རྩེ་མོ་དང་། རྒྱལ་ཚ་ལུང་མང་པོའི་གསུང་གི་ཡི་གེ་ལས། བསྟན་པའི་རྩ་ལག་སྲོག་ཤིང་དམ་པ་དཔལ་རྡོ་རྗེ་གདན་གྱི་སྲུང་མར་ཐུབ་པས་བསེ་ལས་བྱས་པའི་འཆམ་སྐུ་ལ་སོགས་སྐུ་གསུང་ཐུགས་ཀྱི་རྟེན་མགོན་ཁང་དང་བཅས་པ་ལ་རབ་ཏུ་གནས་པ་མཛད་ཅེས་གསལ་བར་གསུངས་པ་དེ་ཉིད། བར་སྐབས་སུ་ཡི་གེ་པས་སྐྱོན་བྱུང་བར་འདོད་དགོས་པ་ལས་གཞན་དུ་མ་འདས་ཀྱང་།
འོན་ཀྱང་ཁོ་བོ་ཅག་ནི་སྙན་བརྒྱུད་ཀྱི་ལོ་རྒྱུས་མི་འདྲ་བ་དེ་གཉིས་ཀ་འགལ་མེད་དུ་ཁས་བླང་བ་ལ། གཞན་གྱི་ཀླན་ག་མེད་པ་འདི་བཞིན་དུ་འདོད་དེ། དེ་ཡང་བསེ་མགོན་ཆེན་པོ་འདི་ནི། ངེས་པའི་དོན་དུ་རྡོ་རྗེ་ནག་པོ་ཆེན་པོ་གུར་གྱི་མགོན་པོ་ཉིད་ཀྱི་ཐུགས་གཉིས་སུ་མེད་པའི་ཡེ་ཤེས་ཀྱི་རྣམ་རོལ་ལས་གཞན་དུ་མ་འདས་ཀྱང་། ཀུན་རྫོབ་གདུལ་བྱའི་སྣང་ངོ་ཙམ་དུ་འཆམ་མགོན་གྱི་རྣམ་པར་བསྟན་པ་ཡིན་པར་ལོ་རྒྱུས་ཀྱི་ཡི་གེ་རྣམས་ཀྱི་དོན་ལ་དཔྱད་པས་བསྙོན་མེད་དུ་གྲུབ་པ་དེའི་ཕྱིར། དེས་ན་གདུལ་བྱ་སེམས་ཅན་གྱི་སྐལ་བ་དང་ལས་སྣང་ཡང་བསམ་གྱིས་མི་ཁྱབ་པས། འདུལ་བྱེད་སངས་རྒྱས་ཀྱི་རྣམ་འཕྲུལ་ཡང་གང་ལ་གང་འདུལ་དུ་སྟོན་པ་ནི། རྒྱལ་བ་རྣམས་ཀྱི་འཕྲིན་ལས་ཀྱི་མཛད་པའི་ཆོས་ཉིད་ཡིན་པས་ན། དེ་ཉིད་ཀྱི་མཐའ་འདི་ཙམ་མོ་ཞེས་གཟུང་བར་མི་བྱ་བ་ནི་གནད་ཀྱི་དོན་ཟབ་མོ་ཡིན་པས། དེ་ཉིད་ལ་ངེས་པའི་ཤེས་པ་ལྷག་པར་བསྐྱེད་དེ།
གྲུབ་མཐའ་བློ་ངོ་ཡིན་པས་ཀུན་ཀྱང་བདེན། ཞེས་པའི་ཚུལ་དང་མཚུངས་པར་ཤེས་པར་བྱའོ། ། རྣམ་པ་གཅིག་ཏུ་ན་བསེ་ལས་བྱས་པའི་སྐུ་འབག་སོགས་ཆོས་སྐྱོང་གི་རྟེན་རྣམས་ལ་རྒྱལ་བ་ཉིད་ཀྱིས་རབ་གནས་དང་བཀའ་བསྒོ་མཛད་ནས་དེ་ནས་རིམ་བཞིན་རྡོ་རྗེ་གདན་གྱི་བྱང་སྒོའི་མགོན་ཁང་དུ་བཞུགས་པ་ལ་ལོ་མང་ཆེས་པ་དང་། བར་སྐབས་སུ་དུ་རུ་ཀའི་དམག་གིས་རྡོ་རྗེ་གདན་ལ་གནོད་པ་བྱུང་དུས། གཙུག་ལག་ཁང་སོགས་ཅུང་ཟད་ཉམས་ཆག་ཏུ་གྱུར་པ་ན། སླར་དུས་མི་རིང་བར་རྒྱལ་པོ་སྡིག་ཅན། ཆོས་སྐྱོང་གིས་དངོས་སུ་བསྒྲལ་བའི་ཚེ། དེར་བཞུགས་ཀྱི་པཎ་ཆེན་རྣམས་ཀྱིས་རྟེན་གསུམ་སོགས་ལ་ཉམས་གསོ་དང་། ཆོས་སྐྱོང་ལ་གཏང་རག་རྒྱས་པར་ཕུལ་བའི་ཚེ། དེ་སྐབས་ཀྱི་སྐྱེ་བོ་རྣམས་ཀྱིས་བསེ་མགོན་ཉིད་གསར་བཞེངས་སུ་མཛད་པ་ལྟ་བུའི་སྙན་གྲགས་ཀྱི་གཏམ་ཕྱོགས་ཀུན་ཏུ་གྲགས་པ་དེ་ཉིད་ཀྱི་ངག་རྒྱུན་འཇགས་པ་མ་ཡིན་པའི་ངེས་པ་ཡང་མི་སྣང་བས།
དེས་ན་ཕྱོགས་གཅིག་ཁོ་ན་འཐད་པར་བཟུང་ནས་ཅིག་ཤོས་ནི་མ་དག་གོ་ཞེས་པའི་འཐེན་སྐད་སྒྲོག་དགོས་པ་ནི་ནམ་ཡང་མ་ཡིན་པས་དཔྱོད་ལྡན་གཟུར་གནས་རྣམས་ཀྱིས་དེ་བཞིན་དུ་དགོངས་པར་མཛོད་ཅིག འཆམ་མགོན་འདི་ཉིད་ཀྱི་ཞལ་འབག་གི་སྐུ་རྒྱུ་ནི་བསེ་དངོས་ཉིད་ཡིན་པ་དོན་ལ་གནས་ཏེ། དུས་ཕྱིས་སྔགས་འཆང་ཆོས་ཀྱི་རྒྱལ་པོ་ངག་དབང་ཀུན་དགའ་རིན་ཆེན་གྱི་སྐུ་རིང་ལ། སྟོད་ཧོར་གྱི་དམག་གིས་འགྲོ་བ་རྣམས་ཉེན་པའི་ཚེ། སྒོ་རུམ་ཡེ་ཤེས་མགོན་པོ་འདིའི་དྲུང་དུ་ཧོར་བཟློག་ལ་དམིགས་པའི་ལས་སྦྱོར་ཆེར་གཏད་མཛད་དུས་ཉིད་ཀྱི་རྒྱུན་བཞེས་ཀྱི་དབུ་ཞྭས་བསེ་མགོན་གྱི་ཞལ་རྡུལ་ཕྱི་བར་མཛད་པ་ན། ཞལ་འགྲམ་ནས་རྩི་ཚོན་གོག་པ་ལྟ་བུའི་དུམ་བུ་ཅུང་ཟད་གཅིག་བྱོན་བྱུང་པ། དྲི་བཟང་གི་ཆུ་ལ་སྦྱངས་ཏེ་གཟིགས་པས། མིའི་པགས་མོ་ལས་བྱས་པའི་བསེ་སྲབ་བརྩེགས་ཀྱི་དུམ་བུ་ཞིག་ཡིན་འདུག་པས། སླར་ཞལ་འབག་ཉིད་ལ་སྦྱོར་བར་མཛད་ཅེས་སྔགས་འཆང་ཉིད་ཀྱི་གསུང་རྒྱུན་ལས་འབྱུང་བ་བཞིན། བདག་གི་བླ་མ་འཇམ་པའི་དབྱངས་སྐུ་མཆེད་ཀྱི་གསུང་ལས་ཡང་ཡང་དུ་ཐོས་པས།
དེས་ན་གོང་དུ་དྲངས་པའི་རྗེ་ཚར་ཆེན་གྱི་དྲི་བའི་གསུང་ལས། དབུ་རྒྱན་སོགས་ཀྱི་རྒྱུ་དར་འདམ་གྱི་དབྱིབས་ཅན་དུ་ཡོད་པས། སྐུ་རྒྱུ་བྱིན་ཡང་དེ་དང་འདྲ་བ་ཞིག་ཡིན་ནོ་སྙམ་དུ་དགོངས་པ་ནི། བརྟག་པ་མ་མཛད་པར། འོལ་སྤྱོད་མཛད་པ་ལ་ཐུགས་རིང་བ་ལྟ་བུའི་མཁས་པའི་ཞལ་སྒོ་ནས་འབྱུང་བར་འོས་པའི་ལེགས་བཤད་ཀྱི་གཏམ་མ་ཡིན་ནོ། ། དེ་ལྟ་བུའི་ཆོས་སྐྱོང་འདི་ཉིད་བོད་དུ་སྤྱན་དྲངས་པ་ཙམ་གྱིས་ལྷ་འདྲེ་ནུས་པ་ཅན་རྣམས་དང་བོན་པོ་ནུས་པ་ཅན་ཡོད་པ་རྣམས་ཀྱང་ནུས་པ་ཆུང་དུ་སོང་ཟེར། ལན་གཅིག་བོན་པོ་དང་འགྲས་ཏེ། ལོ་ཆེན་གྱིས་པུ་ཏྲ་ལ་ལས་བཅོལ་བས་འགྲོར་མ་བཏུབ་ཅིང་ལོག་ལ་ཁད་བྱུང་པ་ལ། སྔགས་རྣམས་ཞང་ཞུང་གི་སྐད་དུ་བསྒྱུར་ཏེ་ལས་སྦྱོར་བྱས་པས་ལས་དེ་འགྲུབ་པར་བྱུང་། དེ་ཕྱིན་ཆད་བོད་རྦད་བསད་གསུམ་ཞང་ཞུང་གི་སྐད་དུ་ཡོད་པ་ཡིན་གསུངས།
དུས་ཕྱིས་སློབ་དཔོན་པདྨས་བསམ་ཡས་སུ་གཏེར་དུ་སྦས་པ་ཐོན་པ་ལའང་དེ་བཞིན་དུ་བྱུང་བས་ཕྱིས་རབས་ལ་དེ་ལྟར་བྱས་པས་ཕན་པར་མཁྱེན་པ་ཡིན་ཞེས་གསུངས་པས། དིང་སང་པུ་ཏྲའི་བོད་རྦད་བསད་གསུམ་ལ་སཾ་ཀྲྀ་ཏའི་སྐད་ཀྱི་ཀློག་ལུགས་བྱེད་པ་དང་། སྐད་རིགས་དུ་མ་འདྲེས་པ་སོགས་ནི་ས་སྐྱའི་གོང་མ་རྣམས་ཀྱི་དགོངས་པ་མིན་པར་གསལ་ལོ། ། དཔལ་ལྡན་ལྷ་མོ་ལ་རྒྱ་བོད་ཀྱི་སོ་མཚམས་སུ་ལོ་ཙཱ་བ་ཆེན་པོ་ཐུགས་སྐྱོ་བ་གཅིག་ལ་ཆུ་བོ་ཆེན་པོ་ཞིག་གི་རྦ་རླབས་ཀྱི་གཉེར་ལ་གཟིགས་ནས། ཏིལ་མར་གྱིས་བྱུགས་ལ་དབྱངས་མཛད་པ་དིང་སང་གི་ཆུ་གཉེར་མར་གྲགས་པའི་དབྱངས་འདི་ཡིན། ལྷ་མོ་ཞི་དྲག་ཕྱེད་མ་ལས་སངས་རྒྱས་ཀྱིས་མཛད་པའི་བསྟོད་པ་ཡོད་དེ། བོད་དུ་བྱོན་དུས་ཆུ་བོ་ཆེན་པོ་ལ་བརྒལ་བ་ན། ཀླུ་རྣམས་ཀྱིས་བསྟོད་པའི་དཔེ་བརྐུས་ནས་ཆུ་ལ་ཁྱེར། དུས་ཕྱིས་ཐོ་ལིང་གསེར་གྱི་ལྷ་ཁང་དུ་ལྷ་མོ་ཡུལ་རིང་མ་བྱོན་པར། ལོ་ཆེན་གྱིས་ལྷ་མོ་ལ་གསོལ་བ་བཏབ་པའི་ཚེ།
ཤླཽ་ཀ་གཅིག་ཁྱེར་བྱོན་ནས་གནང་། གཞན་རྣམས་ཀླུས་བདག་ལ་བསྟོད་ཀྱིན་འདུག་པས་ཁྱེར་མ་ཡོང་། ང་ཁྱེད་ཅན་དུ་ཡོང་མ་ཁོམ་པ་ཀླུ་རྣམས་ཀྱི་བསྟོད་པ་དེའི་གདངས་སྙན་པས་ཡེངས་པ་ཡིན་གསུངས། དེ་ནས་ལོ་ཙཱ་བས་གླིང་བུ་ལྟར་སྒྲ་སྙན་ཞིང་གསུང་རྩེར་ནས་ལྷ་མོ་ལ་བསྟོད་པ་ཤླཽ་ཀ་གཅིག་པོ་དེས་བསྐྱར་གྱིན་བོས་པས་མྱུར་དུ་བྱོན་པ་ཞིག་བྱུང་གསུངས། སྤྱིར་འཕགས་ཡུལ། ཁྱད་པར་རྡོ་རྗེ་གདན་གྱི་སྒོ་སྐྱོང་གི་ཆོས་སྐྱོང་སོགས་མང་དུ་ཡོད་པ་རྣམས་ཀྱི་ནང་ནས། བོད་དུ་སངས་རྒྱས་ཀྱི་བསྟན་པ་བསྲུང་བ་ལ་རང་གི་བློས་བླངས་ཏེ་རྐང་ཚུགས་སུ་བྱོན་པའི་ཆོས་སྐྱོང་འདི་ཁོ་ན་ཡིན་པས། བོད་ཀྱི་རྡོ་རྗེ་འཛིན་པ་རྣམས་ཀྱི་ཆོས་སྐྱོང་གཞན་གང་ལས་ཀྱང་འདི་ཉིད་སྒྲུབ་མྱུར་ཞིང་སྙིང་ཉེ་བ་ཡིན། བསྟན་པ་ཕྱི་དར་གྱི་ཐོག་མ་ལྟ་བུར་སོང་བས་བོན་པོ་གདུག་པ་ཅན་རྣམས་ཀྱིས། སངས་རྒྱས་ཀྱི་བསྟན་པ་ལ་གནོད་པ་དུ་མ་བྱེད་པ་དང་།
གོང་དུ་དཔེ་དཀར་གྱི་ཆོ་འཕྲུལ་ཡིན་ནམ་ཡང་ཟེར། གཞན་དག་བསི་རིབ་ཀྱི་རོང་ངམ་མང་ཡུལ་གུ་ལེའི་མཚོ་ལ་གནས་པའི་ནག་ཕྱོགས་ལ་དགའ་བའི་ཀླུ་གདུག་པ་ཅན་ཞིག་སྐྱེས་ངན་ཞིག་གི་རྒྱུད་ལ་ཞུགས་པ། སངས་རྒྱས་དཀར་རྒྱལ་ཞེས་བྱ་བ། ལུས་ལ་འོད་ཟེར་འཕྲོ་ཞིང་ནམ་མཁའ་དང་འཇག་མའི་རྩེ་སོགས་སུ་སྐྱིལ་ཀྲུང་བཅས་ནས་ཆོས་ལོག་འབའ་ཞིག་བསྟན་པ་སོགས་ལོ་ཙཱ་བ་ཆེན་པོས་ཆོས་སྐྱོང་འདི་ཉིད་ཀྱི་སྒོ་ནས་བཏུལ་ཏེ་མིང་མེད་པར་བྱས། དེ་རྗེས་སྔགས་ལོག་སུན་འབྱིན་བརྩམས། མདོ་སྔགས་ཀྱི་བསྟན་པ་དྲི་མ་མེད་པ་དར་ཞིང་རྒྱས་པར་མཛད་པས། བོད་ཀྱི་བསྟན་པ་ཕྱི་དར་ལ་བསྟེན་ནས་སྐྱེ་དགུ་རྣམས་བདེ་བར་འཚོ་བ་ནི། ཆོས་སྐྱོང་འདི་ཉིད་དང་། ལོ་ཙཱ་བ་ཆེན་པོ་འདིའི་བཀའ་དྲིན་ཁོ་ན་ཡིན་པར་ཤེས་པར་བྱའོ། ། ཡང་བོད་ཡུལ་འདིར་ལས་མགོན་དང་འབྲེལ་བའི་གཏེར་མའི་བྱུང་ཚུལ་ལ།
སློབ་དཔོན་པདྨ་བོད་དུ་བྱོན་དུས་སུ་པུ་ཏྲ་མིང་སྲིང་གི་སྒྲུབ་སྐོར་རྣམས་སློབ་དཔོན་ཉིད་དང་། བཙད་པོ་ཁྲི་སྲོང་ལྡེའུ་བཙན། མཁན་པོ་བོ་དྷི་ས་ཏྭ། སློབ་དཔོན་བི་མ་ལ་མི་ཏྲ། རྒྱ་ནག་གི་ཧ་ཤང་མཧཱ་ཡ་ན། བློན་པོ་བྲན་ག་དཔལ་སེང་ལ་སོགས་པ་བཀའ་བགྲོས་ཏེ། མ་འོངས་པ་ན་བསྟན་པ་བསྲུང་བའི་མཚོན་ཆར་བསེ་སྒྲོམ་སྨུག་པོའི་ནང་དུ་བཅུག་ནས་སྨོན་ལམ་བཀའ་རྒྱ་དང་བཅས་པ་བསམ་ཡས་ཀྱི་ཀ་བའི་འོག་ཏུ་གཏེར་དུ་སྦས། པུ་ཏྲ་མིང་སྲིང་བསམ་ཡས་ཀྱི་སྐོར་སྲུང་དུ་བསྐོས་པས། དུས་ཕྱིས་ལས་འཕྲོ་དང་སྐལ་བར་ལྡན་པ་བཀའ་རྟགས་འཛིན་པའི་རྒྱལ་རིགས་སུ་སྐུ་འཁྲུངས་པ་ལྷ་བཙུན་བྱང་ཆུབ་འོད་ཀྱིས་ཁྲོ་བོའི་དོན་དུ་དབུས་གཙང་ན་མར་གསེར་སློང་ལ་བྱོན་པའི་དུས། གཏེར་གྱི་ཁ་བྱང་ཕྱག་ཏུ་བྱུང་བས།
དཀོན་མཆོག་དང་སྲུང་མ་ལ་མཆོད་གཏོར་ཆེན་པོ་ཕུལ་ཞིང་གསོལ་བ་བཏབ་ནས་བཙལ་བས། པུ་ཏྲའི་སྒྲུབ་ཐབས་ཀ་ཁོལ་མར་གྲགས་པ་འདི་གཏེར་ནས་ཐོན། ལོ་ཙཱ་བ་ཆེན་པོ་རིན་ཆེན་བཟང་པོ་ལ་གཟིགས་ཕུལ་བས་མཉེས་ནས་གཞན་ལ་མི་སྤེལ་བར་གདམས། ཕྱིས་དྷརྨཱ་པཱ་ལ་ལ་ཞུས་པ་དང་མཐུན་པར་བྱུང་ཞིང་། བོད་རྦད་བསད་གསུམ་ཞང་ཞུང་གི་སྐད་དུ་འདུག་པ་སོགས་ལ་ངེས་ཤེས་ཁྱད་པར་ཅན་སྐྱེས། ཁ་ཅིག་གཏེར་འདི་དྷརྨཱ་པཱ་ལ་ཉིད་ཀྱིས་བསམ་ཡས་སུ་བྱོན་ནས་བཏོན་པར་ཡང་བཤད། ལྷ་བཙུན་བྱང་ཆུབ་འོད་ཀྱིས་བསམ་ཡས་ནས་ཐོན་པའི་སྒྲུབ་སྐོར་རྣམས་བླ་མ་བྲག་སྟེང་པ་ཡོན་ཏན་ཚུལ་ཁྲིམས་ལ་གནང་བར་གྲགས་སོ། ། ལོ་ཙཱ་བ་རིན་ཆེན་བཟང་པོ་ལ། སློབ་མ་མངའ་རིས་སྟོད་ཀྱི་བུ་བཞི། ཀ་བཞི་གདུང་བརྒྱད་ལ་སོགས་པ་བསམ་གྱིས་མི་ཁྱབ་པ་བྱུང་བ་རྣམས་ཀྱི་ནང་ནས།
ནག་པོ་ཆེན་པོ་འདིའི་ཆོས་སྐོར་རྣམས་ཁོང་རང་གི་ཉེ་གནས་གུ་རུབ་རིན་ཆེན་བསོད་ནམས་སམ་བྲག་སྟེང་པ་ཡོན་ཏན་ཚུལ་ཁྲིམས་སུ་གྲགས་པ་ཉིད་ལ་གནང་བ་ཡིན་ཏེ། བླ་མ་བྲག་སྟེང་ཉིད་ཀྱིས་ལོ་ཙཱ་བ་ཆེན་པོ་ལ་སྤྱིར་ཡོ་ག་ལ་སོགས་པའི་ཟབ་པ་དང་རྒྱ་ཆེ་བའི་གདམས་པ་དཔག་ཏུ་མེད་པ་གསན། ཁྱད་པར་འོད་ཟེར་ཅན་གྱི་པྲ་བརྟག་པ། ནོར་རྒྱུན་མའི་སྒྲུབ་ཐབས། རྐང་མགྱོགས། སྐྱེ་བ་བརྟག་པ་སོགས་ཆེས་ཟབ་པའི་གདམས་པ་མང་པོ་དང་། བྱེ་བྲག་ཏུ་ནག་པོ་ཆེན་པོ་འདི་ཉིད་ཀྱི་རྗེས་གནང་མན་ངག་མཐའ་དག་ཡོངས་སུ་རྫོགས་པ། སྐུ་གསུང་ཐུགས་ཀྱི་རྟེན་རྣམས་དང་བཅས་པ་གནང་བས་འདི་ཉིད་ཀྱི་བཀའ་བབ་ཆོས་སྐྱོང་གི་ཞལ་མངོན་སུམ་དུ་གཟིགས་ཤིང་། གང་བསྒོ་བ་དེ་ཐོགས་མེད་དུ་འགྲུབ་པས་མཐུ་སྟོབས་ནུས་པ་ཕུལ་དུ་ཕྱིན་པར་གྱུར། ཆོས་སྐྱོང་གི་འཆམ་སྐུ་ཡང་དེར་རྒྱུན་རིང་དུ་བཞུགས་པས།
དིང་སང་ཀྱང་མངའ་རིས་བྲག་སྟེང་ན་འཆམ་སྐུ་བཞུགས་དུས་ཀྱི་ཁྲི་སྟེགས་ལ་སོགས་པའང་ཡོད་སྐད། བླ་མ་བྲག་སྟེང་པས་ཆོས་སྐྱོང་འདིའི་ཆོས་སྐོར་རྣམས་བླ་མ་མལ་ལོ་ཙཱ་བ་དང་། འབྲོ་ཇོ་སྲས་ཞང་དགེ་གཉིས་ལ་གནང་སྟེ། ཇོ་སྲས་ལ་ནི་རྐང་མགྱོགས་ལ་སོགས་པ་དུ་མ་ཡང་གནང་གསུངས་སོ། ། ཁ་ཅིག་བླ་མ་བྲག་སྟེང་པ་དང་། གུ་རུབ་རིན་ཆེན་བསོད་ནམས་གཉིས་མི་གཅིག་པར་འདོད་པ་ཡོད་ཀྱང་། དེ་གཉིས་མཚན་གྱི་རྣམ་གྲངས་མ་གཏོགས་དོན་གཅིག་ཡིན་པར། རྗེ་བཙུན་གྱི་ཡོ་གའི་བསྟན་བཅོས་གཞན་ཕན་སྤྱི་ཆིངས་སུ་བཤད་ཅིང་། བདག་གི་བླ་མ་མཁན་ཆེན་ཐམས་ཅད་མཁྱེན་པའི་གསུང་ལས་ཀྱང་། གུ་རུབ་རིན་ཆེན་བསོད་ནམས་དང་།
བྲག་སྟེང་པ་ཡོན་ཏན་ཚུལ་ཁྲིམས་ནི་གཅིག་པར་རྗེ་ཚར་ཆེན་གྱི་སྙན་བརྒྱུད་རིན་ཆེན་ལྡེ་མིག་ཏུ་བཤད་པ་འདི་ཉིད་དོན་ལ་གནས་པའི་ཕྱིར། གཏེར་མའི་ལོ་རྒྱུས་ཀྱི་ཡི་གེ་ལས་ཀྱང་། ཕོ་བྲང་བཙུན་པས་དགེ་སློང་རིན་ཆེན་བསོད་ནམས་ལ་གནང་། དེ་ནས་དགེ་བཤེས་བྲག་སྟེང་པས་མལ་ལོ་དང་འབྲོ་ཇོ་སྲས་ཞང་དགེ་གཉིས་ལ་གནང་། ཞེས་བཤད་པའི་ཚིག་འགྲོས་བརྟགས་པས་ཀྱང་རིན་ཆེན་བསོད་ནམས་དང་། བྲག་སྟེང་པ་གཉིས་གཅིག་ཡིན་པ་ལ་འཁྲུལ་པ་མེད་དོ། ། དེས་ན་བྲག་སྟེང་པ་འདི་ཉིད་སྐུ་ཚེའི་སྟོད་ལ་རབ་ཏུ་བྱུང་བའི་རྟེན་ཅན། མཚན་རིན་ཆེན་བསོད་ནམས་སྐུ་ཚེའི་སྨད་ལ་ན་བཟའ་དཀར་མོ་བཞེས་པའི་སྔགས་པའི་ཆ་བྱད་མཚན་ཡོན་ཏན་ཚུལ་ཁྲིམས་སུ་གྲགས་པ་ཞིག་ཡིན་པར་སེམས་སོ་ཞེས་གསུངས་པས། གུ་རུབ་རིན་ཆེན་བསོད་ནམས་དང་། བྲག་སྟེང་པ་གཉིས་གཅིག་པ་ཉིད་དོན་ལ་འཐད་པ་ཡིན་ནོ། །
བླ་མ་ཆེན་པོ་མལ་ལོ་ཙཱ་བ་འདི་ཉིད་སྤྱིར་རྡོ་རྗེ་ཐེག་པ་མཐའ་དག་ལ་མཁས། ཁྱད་པར་བལ་པོ་ཕམ་མཐིང་པ་སྐུ་མཆེད་དང་། ཀློག་ཀྱ་ཤེས་རབ་བརྩེགས་ལ་འཁོར་ལོ་བདེ་མཆོག་གི་ཆོས་སྐོར་ཡོངས་སུ་རྫོགས་པ་གསན། བདེ་མཆོག་རྩ་བའི་རྒྱུད་བདུན་ཅུ་རྩ་གསུམ་གསན་ཏེ་ཐམས་ཅད་ལ་ལེའུ་རེ་ལ་ཚོགས་འཁོར་རེ་མཛད་དེ་ཞུས། ཡི་གེ་བདུན་པའི་ལས་ཚོགས་རྣམས་ཐོགས་པ་མེད་པར་གྲུབ། སྒྲུབ་པ་ལ་བརྩོན་པས་གྲོངས་གའི་བར་ཐུན་བཞིའི་རྣལ་འབྱོར་མ་ཆག་པར་མཛད། གཤེགས་པའི་ཚེ་སྐུ་ལུས་ལ་རྒྱན་དྲུག་གསོལ་ཏེ། ནམ་མཁའ་ལ་གར་མཛད་ཅིང་སྒྲ་འོད་དང་བཅས་གཤེགས། བླ་མ་འདིས་བྲག་སྟེང་པ་ལ་ཆོས་སྐྱོང་གི་སྐོར་རྣམས་ཞུས་དུས། གསེར་ཞོ་བཅོ་བརྒྱད་ཕུལ་ནས་གདམ་ངག་རྣམས་བུམ་པ་གང་བྱོར་ནོས་ཤིང་།
ཁྱད་པར་གྱི་རྟེན་རྣམས་ཀྱང་གནང་བ་ཡིན་ནོ། ། གཞན་ཡང་མལ་ལོས་བྲག་སྟེང་པ་ལས་གཞན་པའི་བླ་མ་གཞན་ལ་ཡང་ཆོས་སྐྱོང་འདིའི་སྐོར་གསན་པའི་ཚུལ་ནི། སློབ་དཔོན་སྤྱན་ཆེན་པོར་གྲགས་པ་འཁྲུངས་ཡུལ་རྒྱ་གར་བ་ཡིན་པ་ལ་དུར་ཁྲོད་བསིལ་བའི་ཚལ་དུ་སྒྲུབ་པ་མཛད་པས། ཀྱཻ་རྡོ་རྗེ་དང་བདེ་མཆོག་གི་ཞལ་བསྟན། ལྷག་པར་མགོན་པོ་ཉིད་དངོས་སུ་བྱོན་ནས་མདོས་ཀྱི་བསྐང་བཟློག་དང་། གཞན་ཡང་ཞལ་གྱི་གདམས་པ་ལྔ་བཅུ་རྩ་བདུན་ཙམ་གནང་བར་གྲགས། སྤྱན་ཆེན་པོ་དེ་ཉིད་ཀྱི་དྲུང་དུ་ཡང་མལ་ལོས་བོད་ནས་བྱོན་ཏེ་མདོས་བསྐང་སོགས་དེ་དག་ཐམས་ཅད་ཞུས། མདོས་བསྐང་ནི་ད་ལྟ་མེ་འབར་མའི་ནང་དུ་བཞུགས་པ་འདི་ཡིན། འོན་ཀྱང་ཡི་གེར་བཀོད་པ་ནི་མལ་ལོའི་ཡང་རྗེས་ཙམ་དུ་བྱུང་བ་འདྲ། ཞལ་གདམས་ལྔ་བཅུ་རྩ་བདུན་ནི་རེ་རེ་ནས་བགྲངས་པ་ཞིག་དིང་སང་མི་སྣང་ཞིང་།
མདོས་བསྐང་ལས་ཀྱང་ཞལ་གྱི་གདམས་པ་ལྔ་བཅུ་རྩ་བདུན་སྟོན་པ་ཞིག་ཡོད་སྐད། དེ་དག་གུད་དུ་ཤེས་པར་བྱའོ་ཞེས་འབྱུང་ངོ་། ། དོན་འདི་ལ་དགོངས་ནས་ཚར་ཆེན་གྱི་མགོན་པོའི་དྲི་བ་ལྷག་བསམ་རབ་དཀར་ལས། ཞར་བྱུང་མདོས་བསྐང་མཛད་མཁན་སྤྱན་ཆེན་པོ། ། རྒྱ་བོད་སུ་ཡིན་གཏན་ཚིགས་ཇི་ལྟར་ཡོད། ། དེ་ལ་བརྒྱུད་པའི་ཞལ་གདམས་ལྔ་བཅུ་བདུན། ། ཡོད་ཅེས་གླེང་བ་གང་ཡིན་སུ་ལས་བརྒྱུད། ། ཅེས་གསུངས་པའི་དོན་ཡང་གསལ་བར་བྱས་པ་ཡིན་ལ། གཞན་ཡང་བྲམ་ཟེ་ཆེན་པོའི་སློབ་མ་པཎྜི་ཏ་ནག་པོ་རོ་འཛིན་གྱི་དྲུང་དུ་བླ་མ་གྱི་ལྗང་དབུ་དཀར་བས་གསན་པའི་དུར་ཁྲོད་ནག་པོའི་རྒྱུད་ལ་བརྟེན་པའི་ཆོས་སྐྱོང་གི་ཆོས་སྐོར་རྣམས་ཀྱང་གྱི་ལྗང་ཉིད་ལ་མལ་ལོ་ཉིད་ཀྱིས་རྫོགས་པར་གསན་ནས་རྗེ་ས་ཆེན་ལ་མ་ཚང་བ་མེད་པ་གནང་བ་ཡིན་ནོ། ། འདིར་སྨྲས་པ།
རྒྱལ་བ་སྟོན་པ་མཆོག་གིས་བཀའ་བསྒོས་པའི། ། གཾ་ལི་མཧཱ་ཀཱ་ལ་ཞེས་གྲགས་ཁྱོད། ། ཁ་བ་ཅན་འདིར་རིན་ཆེན་བཟང་པོའི་རྗེས། ། བསྟན་སྲུང་གཙོ་བོར་མཁའ་ལ་འཕུར་ཏེ་གཤེགས། ། ཨེ་མ་རྒྱ་གར་འཕགས་པའི་ཡུལ་ལྗོངས་ནས། ། ཐུགས་རྗེ་བྱང་ཕྱོགས་ཐུབ་བསྟན་བསྲུང་བའི་ཕྱིར། ། ཡེ་ཤེས་པ་ཉིད་བསེ་འབག་ནག་པོ་ཡི། ། ཟོལ་གྱིས་བྱོན་འདི་གཞན་ལས་ངོ་མཚར་རྨད། ། བསེ་གདོང་ཅན་སོགས་མ་རུངས་འདུལ་སླད་དུ། ། སྙིང་རྗེས་ཁྲོ་བོའི་འབག་ཏུ་སྐུ་བཞེངས་ཤིང་། །
མཐིང་ནག་དྲག་པོ་རྔམ་པའི་ཞལ་གདེངས་ནས། ། འཆམ་མགོན་བྱ་ལྟར་འཕུར་ཤེས་རྫུ་འཕྲུལ་གྱི། ། ནག་པོ་ཆེན་པོ་མངོན་སུམ་འགྲོ་ཤེས་ཞེས། ། ཁམས་གསུམ་ཀུན་ཏུ་གྲགས་པ་གསལ་ལྡན་པ། ། བསྟན་དང་བསྟན་འཛིན་ཡོངས་ཀྱི་མ་འདྲིས་པའི། ། མཛའ་བཤེས་ཆེ་ཁྱོད་ལྷ་བཅས་འགྲོ་བའི་སྐྱབས། ། གང་དེས་རྗེས་བཟུང་པདྨ་བཛྲ་དང་། ། བྲམ་ཟེ་ཆེན་པོའི་གསུང་གི་མཛོད་འཛིན་པ། ། སྐད་གཉིས་སྨྲ་བའི་ལོ་ཙཱ་རིན་ཆེན་བཟང་། ། བསྟན་པའི་སྲོལ་འབྱེད་མཆོག་ཁྱོད་བསྔགས་པར་འོས། །
མགོན་པོ་དེ་ཡི་ཐུགས་སྲས་སྐྱེས་བུའི་ཕུལ། ། ཡོན་ཏན་ཀུན་འཛིན་ཚུལ་ཁྲིམས་ཕུང་པོ་ཅན། ། དེས་བཟུང་ལུས་ཅན་བདེ་བའི་མལ་འཁྲིད་པའི། ། ལོ་ཙཱ་བློ་གྲོས་གྲགས་དཀར་ལྡན་དེ་སོགས། ། དམ་ཆོས་དོན་དུ་དཀའ་སྤྱད་ཆེར་མཛད་ནས། ། བསྟན་སྲུང་དབང་པོའི་ཟབ་རྒྱས་གདམས་པའི་བཅུད། ། གངས་ཅན་ལྗོངས་འདིར་འགྲོ་ལ་སྤེལ་མཛད་པའི། ། སྐྱེས་མཆོག་དེ་དག་བཀའ་དྲིན་བསམ་ལས་འདས། ། དིང་སང་བསྟན་འགྲོའི་དོན་ཕྱིར་རྒྱ་བལ་སོགས། ། དཀའ་བས་བསྒྲོད་ནས་དམ་ཆོས་ངོམ་མེད་དུ། །
འཚོ་བ་ལྟ་ཅི་རང་ཉིད་མི་བསླུ་བའི། ། ཆོས་ཚུལ་རེ་རེའང་རྫོགས་པར་མི་སློབ་པའི། ། བདག་འདྲའི་སྙིང་མེད་ཆོས་པར་རློམ་རྣམས་མཚར། ། འོན་ཀྱང་བསླུ་མེད་བླ་མར་བློ་གཏད་ནས། ། ཅི་བྱས་བསྟན་འགྲོའི་དོན་དུ་གྱུར་ཅིག་སྙམ། ། ལྷག་བསམ་འདི་ལ་དམ་ཅན་རྒྱ་མཚོའི་ཚོགས། ། རྟག་ཏུ་དགྱེས་པའི་འཛུམ་ཞལ་ཅིས་མི་སྟོན། ། དེ་ཕྱིར་མཁྱེན་བརྩེ་ནུས་ལྡན་གཞན་སྟོབས་ཀྱིས། ། རང་དང་རང་ལ་ཡིད་གཏད་གདུལ་བྱ་ཡི། ། འདི་ཕྱིའི་དོན་གཉིས་འབད་མེད་ལྷུན་གྲུབ་ཏུ། །
འབྱུང་བ་སོམ་ཉི་མེད་འདི་ངོ་མཚར་གནས། ། ལྔ་པ། ཁྱད་པར་རྗེ་བཙུན་ས་སྐྱ་པ་ཡབ་སྲས་ལ་བཀའ་བབ་ཚུལ་ནི། གངས་ཅན་བསྟན་པའི་མངའ་བདག་རྗེ་བཙུན་ས་སྐྱ་པ་ཡབ་སྲས་ལ་ནག་པོ་འདིའི་ཆོས་སྐོར་གྱི་བཀའ་བབ་ཆེན་པོ་བཞི་མངའ་སྟེ། དེ་ཡང་བླ་མ་བ་རི་ལོ་ཙཱ་བ་ནས་བརྒྱུད་པ་དང་། བླ་མ་ཞང་དགོན་པ་ནས་བརྒྱུད་པ་དང་། བླ་མ་མལ་ལོ་ཙཱ་བ་ནས་བརྒྱུད་པ་དང་། ཁ་ཆེའི་པཎྜི་ཏ་ཆེན་པོ་ཤཱཀྱ་ཤྲཱི་ནས་བརྒྱུད་པའོ། །

དང་པོ་ནི། བ་རི་ལོ་ཙཱ་བ་ཆེན་པོ་རིན་ཆེན་གྲགས་པ་ཞེས་བྱ་བ། འཁྲུངས་ཡུལ་མདོ་ཁམས་དབྱེར་མོ་ཐང་པ། གདུང་བ་རི་མདོ་ཚང་བཞིའི་ནང་ནས་གླིང་ཁ་བའི་རིགས་སུ་འཁྲུངས་པ། བྱིས་པའི་དུས་ནས་ཡི་གེ་དྲུག་པ་ཁོ་ན་བཟླ་ཞིང་སྤྱན་རས་གཟིགས་ཀྱི་བྱིན་གྱིས་བརླབས་པ་ཞིག་ཆུང་ངུ་ནས་མཁའ་འགྲོས་ལུང་བསྟན་ལ་བརྟེན་ནས། དགུང་ལོ་བཅུ་དགུ་པ་ལ་དབུས་གཙང་དུ་འབྱོན་པར་ཆས། བར་ལམ་དུ་སྒྲོལ་མ་གཙོ་འཁོར་གསུམ་པ་ཆེ་ཆུང་ཚོན་གང་པ་ཞལ་འཛུམ་བག་དང་ལྡན་ཞིང་འོད་མཐའ་ཡས་པ་གཅིག་གཟིགས། དེས་ལུང་བསྟན་ཅིང་ཆོམ་རྐུན་གྱི་འཇིགས་པ་ལས་བསྐྱབས། དེ་ནས་དབུ་རུ་སྟོད་དུ་ཕེབས་ནས་མཁན་པོ་ཀུ་སུ་ལུ་པ་ཞང་ཡོན་ཏན་རིན་ཆེན་དང་། སློབ་དཔོན་སྟན་གཅིག་པ་བརྩོན་འགྲུས་གྲགས་ལས་རབ་ཏུ་བྱུང་། མཚན་རིན་ཆེན་གྲགས་སུ་བཏགས།
གཞན་ཡང་དེ་དུས་ཀྱི་དགེ་བཤེས་མཁས་པ་དང་བཟང་བར་གྲགས་པ་ཕལ་ཆེ་བ་ལ་གཏུགས་ནས་ཐོས་བསམ་རྒྱ་ཆེན་པོ་མཛད། ལྷ་སའི་ཇོ་བོ་ལ་སྐོར་བ་འབུམ་གཏེར་བཏང་བས་མནལ་ལམ་དུ་ཇོ་བོའི་སྐུའི་གཡས་ན་སྤྱན་རས་གཟིགས་བཅུ་གཅིག་ཞལ་མི་ཆེ་བ་ཙམ་ཞིག་བཞུགས་འདུག་པའི་ཞལ་ནས། ཁྱོད་ཡོ་བྱད་མང་པོ་ཁྱེར་ལ་རྒྱ་གར་ལ་སོང་། དོན་ཁྱད་པར་ཅན་མང་པོ་འགྲུབ་ཅིང་སེམས་ཅན་ལ་ཕན་པར་འགྱུར་རོ། ། ཞེས་ལུང་བསྟན་པ་ལ་བསྟེན་ནས་རྒྱ་གར་ལ་འབྱོན་པར་ཆས་ཏེ། སྐྱིད་རོང་ནས་བལ་ཡུལ་བརྒྱུད་དེ་བྱོན། བལ་པོའི་པཎྜི་ཏ་ཡེ་རངས་པ་ཆེན་པོ་ལ་བདེ་མཆོག རྣལ་འབྱོར་མ་རྡོ་རྗེ་གདན་བཞི་རྣམས་ཀྱི་དབང་སྒྲུབ་ཐབས། རྒྱུད་རྫོགས་རིམ་ལ་སོགས་པ་མན་ངག་མང་དུ་ཞུས། སྒྲ་བསླབས་པས་མཁས་པར་མཁྱེན།
དེ་ནས་རྒྱ་གར་དུ་བྱོན། དང་པོར་བླ་མ་མཧཱ་ཡོ་གི་དང་མཇལ། རྡོ་རྗེ་ཕག་མོའི་བྱིན་རླབས་དང་གདམ་ངག་རྣམས་ཞུས་ཤིང་། ནུབ་ཅིག་ཚོགས་ཀྱི་འཁོར་ལོའི་དུས་སུ་བླ་མའི་གསུང་གི ནམ་མཁའ་ན་བཅོམ་ལྡན་འདས་རྡོ་རྗེ་ཕག་མོ་བཞུགས་པ་མཐོང་ངམ་གསུངས། དེས་བལྟས་པས་རྡོ་རྗེ་ཕག་མོ་གཙོ་འཁོར་ལྔ་བཞུགས་པ་མངོན་སུམ་དུ་གཟིགས། ཏིང་ངེ་འཛིན་གྱི་སྒོ་དུ་མ་ཐུགས་ལ་འཁྲུངས། དེ་དུས་རྒྱ་གར་ན་རྩོད་པ་མེད་ཅིང་ཡོངས་སུ་གྲགས་པའི་བླ་མ་རྡོ་རྗེ་གདན་པ་ཆུང་བ་དང་མཇལ། གསང་སྔགས་ཀྱི་དབང་དང་རྒྱུད་སྒྲུབ་ཐབས་མང་དུ་གསན་ཅིང་། ཕལ་ཆེན།
དཀོན་བརྩེགས། ཏིང་ངེ་འཛིན་རྒྱལ་པོ་ལ་སོགས་པའི་བཤད་པའང་གསན། གཞན་ཡང་བླ་མ་རྡོ་རྗེ་གདན་པ་ཆེན་པོ་དང་། པཎྜི་ཏ་དོན་ཡོད་རྡོ་རྗེ་ལ་སོགས་པ་ལ་ཡི་དམ་ལྷའི་སྒྲུབ་ཐབས་སྟོང་རྩ་བརྒྱད་གསན། དེ་རྣམས་ཀྱི་ནང་ནས་གང་ལེགས་ལེགས་དང་། ཟབ་ཟབ་ཉེ་བར་མཁོ་བ་བརྒྱ་རྩ་བརྒྱད་ཕྱོགས་གཅིག་ཏུ་བསྡུས་ནས་ལོ་པཎ་གཉིས་ཀྱིས་བསྒྱུར། ། བླ་མས་དེ་རྣམས་ཀྱི་སྤྱིའི་མངོན་རྟོགས་གཅིག་དང་། སོ་སོའི་སྒྲུབ་ཐབས་རབ་ཏུ་གསལ་བ་རེ་དང་། དེ་རྣམས་རེ་རེ་ལའང་བཤད་ལུང་། བྱིན་གྱིས་བརླབས་པའི་ལུང་།
རྗེས་སུ་བཟླས་པའི་ལུང་། དམ་བཅའ་བའི་ལུང་རེ་དང་བཞི་བཞིའི་བཀའ་དང་། ལག་ལེན་རྣམས་སྤྱན་དྲངས་ནས་དར་བར་མཛད། གཞན་ཡང་བླ་མ་རྡོ་རྗེ་གདན་པས་མུ་སྟེགས་ཀྱི་གནོད་པ་བཟློག་པའི་མན་ངག ཁ་འབར་མའི་གཏོར་ཆེན། བྷ་ཡ་ནའི་མན་ངག་དྲག་པོའི་སྦྱིན་སྲེག་རྣམས་ཀྱང་གནང་། དེ་ནས་བོད་དུ་འབྱོན་ཁར་བས་མཐའ་ཞིག་ཏུ་སྐྱོ་བསངས་ལ་བྱོན་པས་ཡི་དྭགས་མང་པོ་ངུ་ཡི་འདུག་པས། ཁྱེད་རྣམས་ཅི་ལ་ངུ་གསུངས་པས། ཁྱེད་བཞུགས་ན་ངེད་རྣམས་ལ་གཏོར་མ་མང་པོ་སྦྱིན་པས་མི་བཀྲེས་པར་འདུག་པ་ལ། ཁྱེད་བོད་དུ་བྱོན་ན་གཏོར་མ་གཏོང་མཁན་མེད་པས་ངེད་རྣམས་བཀྲེས་སྐོམ་གྱིས་སྡུག་བསྔལ་བར་འགྱུར་ཟེར་ནས།
དེ་དག་གི་ཆེད་དུ་འབྲས་མི་ཁུར་བཞི་བཅུ་ཉོས་ནས་ཡི་དྭགས་ཀྱི་གཏོར་མའི་རྒྱུན་ཆེན་པོ་བཙུགས་ཤིང་། དེའི་ཆས་ལ་གསེར་སྲང་དགུའི་རྟེན་བཞག་གོ ། དེ་ནས་བལ་ཡུལ་དུ་ཕེབས་པ་དང་། བལ་པོ་ན་བོད་ནས་འོངས་པའི་མགྲོན་པོ་རྣམས་གང་ལ་བབ་པའི་གནས་པོས་ཟོང་ཕྱེད་འཁྱེར་ཞིང་། ཕྱེད་ལ་ཇི་ལྟར་རི་བ་བསྐུར། འཕྲལ་སྤྱོད་ལམ་ཅུང་ཟད་མ་ལེགས་པ་བྱུང་ནའང་རྒྱལ་པོའི་ཆད་པ་འོང་། ན་ཚ་བྱུང་ན་ཁང་པར་ན་ས་དང་འཆི་ས་མེད་སྒོར་འདོན་པ་ལ་སོགས་པ་ཉོན་མོངས་པ་རྣམས་ཀྱི་དོན་དུ། ཡམ་བུ་ཡ་འགལ་གྱི་ཕྱོགས་གཅིག་གི་ཐང་ཆེན་པོ་ལ་རིན་བསམ་གྱིས་མི་ཁྱབ་པ་བཅལ་ནས་ཉོས་ཏེ་བོད་ཐང་ཞེས་བྱ་བར་མིང་བཏགས། དེར་ཁང་པ་ཆུང་ངུ་དང་། ས་ཕུག་ལ་སོགས་པ་མང་པོ་བཅོས་ནས།
བོད་རྣམས་དེར་བསྡད་ཆོག་པ་བྱས་པས་སྔར་གྱི་ཉེས་པ་རྣམས་མི་འབྱུང་ཞིང་། མགྲོན་པོའི་ཟོང་གི་རང་གང་འདོད་པའི་ནོར་སྒྲུབ་ཆོག་པར་མཛད་དོ། ། གཞན་ཡང་ཚད་པ་སྐྱོབ་པའི་ཆེད་དུ་ཅོ་པ་རི་ཞེས་བྱ་བ་རྩིག་པ་མེད་པའི་ཤིང་གི་ཁང་པ་ཆེན་པོ་ཡང་དག་པ་ཞིག་མཛད་ནས། འདི་ཞིག་ན་གསོས་ཤིག་གསུངས་གནས་པོ་ལ་ནོར་མང་པོའང་བཞག་སྐད། དེ་ལྟར་ལྷོ་བལ་གྱི་ཕྱོགས་སུ་ལོ་དགུ་བཞུགས་ནས་བཞི་བཅུ་ཞེ་གསུམ་ལ་བོད་དུ་བྱོན་ནས། ཐོག་མར་ལུང་སྟེང་པ་དགེ་བཤེས་དཀོན་མཆོག་སྐྱབས་ཀྱིས་སྣེ་ལེན་བཟང་པོ་དང་ཡུན་རིང་བར་ཞབས་ཏོག་མཛད། གདུལ་བྱ་མང་པོ་ལ་དབང་རྒྱུད་སྒྲུབ་ཐབས་ལ་སོགས་ཆོས་ཀྱི་འཁོར་ལོ་རྒྱ་ཆེན་པོ་བསྐོར། དེ་ནས་ས་སྐྱར་བླ་མ་དཀོན་མཆོག་རྒྱལ་པོས་སྤྱན་དྲངས་ནས་ཆོས་མང་དུ་གསན། ཡུན་རིང་དུ་ཞབས་ཏོག་མཛད་ནས་མོས་གུས་ཅན་གྱི་སློབ་མ་རྣམས་ལ་ཆོས་ཀྱང་ཅི་རིགས་པ་གནང་ཞིང་། དགུང་ལོ་དྲུག་ཅུ་རེ་གསུམ་པ་བླ་མ་དཀོན་མཆོག་རྒྱལ་པོ་གཤེགས་པའི་ཤུལ་དུ།
བླ་མ་ས་སྐྱ་པ་ཆེན་པོ་སྐུ་གཞོན་པས་ས་སྐྱའི་གདན་སར་བཞུགས་པར་ཞུས་ནས་གདན་ས་ལོ་བརྒྱད་མཛད། གདུལ་བྱ་རྣམས་ལ་ཆོས་ཀྱི་རྣམ་གྲངས་མང་པོ་གསུངས་ཤིང་། རྣལ་རྒྱལ་མཆོད་རྟེན་ཐུགས་དམ་དུ་བཞེངས། རྣམ་རྒྱལ་གྱི་གཟུངས་འབུམ་ཐེར་གསུམ་དང་ཁྲི་ཚོ་བདུན་བཞུགས་པའི་རྣམ་རྒྱལ་གྱི་ཚ་ཚ། རྒྱ་བོད་ཀྱི་རྟེན་བྱིན་རླབས་ཅན་དུ་མ་ནང་དུ་བཅུག གཞན་ཡང་བཀྲ་ཤིས་པའི་རྟེན་འབྲེལ་དུ་མ་མཛད་ཅིང་། རབ་གནས་ཀྱི་དོན་དུ་ཡང་རྣམ་རྒྱལ་ཆོ་ག་སྟོང་ཕྲག་གཉིས་མཛད་ནས། ཚེས་བརྒྱད་ཀྱི་ཉིན་མོ་མེ་ཏོག་འཐོར་བར་མཛད་པ་ན། མཆོད་རྟེན་གྱི་བུམ་པ་ལས་འཕྲོས་པའི་འོད་སེར་པོ་གསེར་བཙོ་མའི་མདོག་ལྟ་བུས་མིག་གིས་མཐོང་ཚད་ཀྱི་ས་དང་ནམ་མཁའ་ཁེངས་ཤིང་། དྲིལ་བུའི་སྒྲ་ལྟ་བུ་འཁྲོལ་བ་དང་།
ལེགས་སོ་ཞེས་པའི་སྒྲ་མི་ཆེ་བ་ལན་བཞིར་ཀུན་གྱིས་ཐོས་པས་ཐམས་ཅད་ཡ་མཚན་དུ་གྱུར། དེ་ནས་བཟུང་སྟེ་ཕྱོགས་དུས་ཀུན་ཏུ་བཀྲ་ཤིས་པའི་ལྟས་བསམ་གྱིས་མི་ཁྱབ་པ་བྱུང་བ་ནི་སྐྱེ་བོ་ཀུན་གྱིས་མཐུན་སྣང་དུ་གྲུབ་བོ། ། དམྱལ་བའི་ཟངས་ཁར་གནས་པའི་སེམས་ཅན་རྣམས་འདོན་པའི་སླད་དུ་གཡུ་མཁར་མོའི་གཙུག་ལག་ཁང་བཞེངས་པ་དང་། གཞན་ཡང་མཆོད་རྟེན་མང་པོ་བཞེངས་པ། ཟམ་པ་མང་པོ་འཛུགས་པ། མགྲོན་ཁང་མང་པོ་བརྩིགས་པ་སོགས་སེམས་ཅན་གྱི་དོན་རྒྱ་ཆེན་པོ་མཛད་ནས་དགུང་ལོ་བདུན་ཅུ་དོན་གཅིག་པ་ལ་ས་སྐྱའི་གདན་ས་གཏད་དེ། བར་ཕུག་རོང་གི་དབེན་གནས་སུ་ཐུགས་དམ་ཁོ་ན་ལ་བཞུགས་ནས་ལོ་གཉིས་སོང་བ་བདུན་ཅུ་དོན་གསུམ་ལ་དབྱུག་པ་ཟླ་བའི་ཚེས་བཅུ་བཞི་ལ་བླ་མ་ས་སྐྱ་པ་ཆེན་པོ་སྐུ་དྲུང་ན་བཞུགས་པ་ལ་ཞལ་ལྟ་གནང་བ། ང་ནི་བདེ་བ་ནས་བདེ་བར་འགྲོ། ཡི་དམ་གྱི་ལྷ་འཇམ་དཔལ། རྣམ་འཇོམས།
སྤྱན་རས་གཟིགས། སྒྲོལ་མ། རྣམ་རྒྱལ་རྣམས་ཉིན་རེ་བཞིན་དུ་ཇི་ལྟར་འདོད་པ་ན་ཞལ་མཐོང་། ཁྱད་པར་ཐུགས་རྗེ་ཆེན་པོ། ས་སྐྱ་དང་། ལ་སྟོད་བྱང་རྒྱབ། གཡས་རུ་ཁ་སྟོད་རྣམས་སུ་ཉིན་ཞག་བདུན་རེ་ཙམ་འབྲལ་མེད་དུ་ཞལ་མཐོང་བས་ལྷག་པའི་ལྷས་རྗེས་སུ་བཟུང་བ་ཡིན། བདེ་བ་ཡིན་མི་འགྱོད་པ་ཡིན། ཁྱེད་ཇོ་སྲས་ཀྱི་བུ་ཐེག་པ་ཆེན་པོའི་རིགས་ཅན་ཡིན་པས། སངས་རྒྱས་ཀྱི་བསྟན་པ་དང་སེམས་ཅན་གྱི་དོན་ཁོ་ན་མ་ཡིན་པ།
རང་དོན་གྱི་འཁྲི་བ་སྤངས་ནས་ཅི་བྱས་ཆོས་སུ་འགྲོ་བ་ཁོ་ན་མཛོད། ཅེས་པ་ལ་སོགས་པའི་ཞལ་བཀོད་མང་པོ་གསུངས་ནས་ལུས་གནད་ཀྱི་ངང་ནས་བདེ་བར་གཤེགས། དེའི་རྗེས་སུ་གསོལ་འདེབས། སྐུའི་དོད་ཕྱི་རྟེན་ནང་རྟེན་བཞེངས་པ། དུས་ཀྱི་མཆོད་པ་ལ་སོགས་པ་བླ་མ་ས་སྐྱ་པ་ཆེན་པོ་ཉིད་ཀྱིས་རྒྱས་པར་བསྒྲུས་སོ། ། རྗེ་བཙུན་ས་སྐྱ་པ་ཆེན་པོ་ཉིད་ཀྱིས། བ་རི་ལོ་ཙཱ་བ་ཆེན་པོ་འདིའི་དྲུང་དུ་སྤྱིར་མདོ་དང་། རྒྱུད་དང་། མན་ངག་མང་པོ་དང་། སྒྲུབ་ཐབས་བརྒྱ་རྩ་ལ་སོགས་པའི་ཆོས་ཐམས་ཅད་རྫོགས་པར་ཞུས།
ཁྱད་པར་འཇམ་དཔལ་དང་། མི་གཡོ་བ་དང་། སྒྲོལ་མ་དཀར་མོ་དང་། དབང་སྡུད་འདོད་པའི་རྒྱལ་པོའི་ཆོས་སྐོར་ལ་སོགས་པ་མང་དུ་ཞུས་ཤིང་། དགུང་ལོ་བཅུ་གཉིས་པའི་དུས་ས་སྐྱའི་འཇམ་དཔལ་བྲག་ཁུང་དུ་འཇམ་དཔལ་ཨ་ར་པ་ཙ་ན་བསྒྲུབས་པས། རེས་འགའ་དུང་གི་མི་ཆེན་པོ་གཅིག་འོང་། རེ་འགའ་སེང་གེ་ཆེན་པོ་ཞིག་བྱུང་བ་བླ་མ་ལ་ཞུས་པས། འབྱུང་པོ་དཔེ་དཀར་ཁོ་བར་ཆད་བྱ་འདོད་པ་ཡིན། བར་དེར་ཇོ་བོ་མི་གཡོ་བའི་བསྒོམ་བཟླས་གྱིས་གསུངས་ནས་དེའི་རྗེས་གནང་དང་། ཆུའི་བསྲུང་བ་སྒྲུབ་ཐབས་ཡན་ལག་དང་བཅས་པ་རྫོགས་པར་གནང་སྟེ།
དེ་ལྟར་མཛད་པས་བར་ཆད་ཞི་ནས་འཕགས་པ་འཇམ་དཔལ་སྐུ་མདོག་གསེར་བཙོ་མ་ལྟ་བུ། ཕྱག་ཆོས་ཀྱི་འཁོར་ལོ་བསྒྱུར་བའི་ཕྱག་རྒྱ་ཅན། རིན་པོ་ཆེའི་ཁྲི་ལ་བཟང་པོའི་འདུག་སྟངས་ཀྱིས་བཞུགས་པ། འཁོར་བྱང་ཆུབ་སེམས་དཔའ་གསེར་གྱི་མདོག་ཅན་གཉིས་དང་བཅས་པ་མངོན་སུམ་དུ་ཞལ་གཟིགས། ཐེག་པ་ཆེན་པོའི་ཆོས་ཀྱི་སྙིང་པོ་ཞེན་པ་བཞི་བྲལ་གྱི་གདམས་པ་དངོས་སུ་གསན། བློ་གྲོས་ཆེན་པོ་དང་ལྡན་པའི་མཁྱེན་པའི་སྤྱན་རས་ཀྱིས་སྐལ་བ་དང་ལྡན་པའི་གདུལ་བྱ་དཔག་ཏུ་མེད་པའི་དོན་རྒྱ་ཆེན་པོ་མཛད་པ་ཡིན་ནོ། ། དེ་ལྟ་བུའི་ལོ་ཙཱ་བ་ཆེན་པོ་དེའི་དྲུང་དུ་རྗེ་བཙུན་ས་སྐྱ་པ་ཆེན་པོ་ཀུན་དགའ་སྙིང་པོ་ཉིད་ཀྱིས་ནག་པོ་ཆེན་པོ་གུར་གྱི་མགོན་པོ་འདི་ཉིད་ཕོ་རྐྱང་དཔའ་བོ་གཅིག་ཏུ་སྒྲུབ་པའི་རྗེས་གནང་། སྒྲུབ་ཐབས་ཀུན་ལས་བཏུས་པ་ལས་འབྱུང་བ། བྲམ་ཟེ་ཆེན་པོ་ཉིད་ཀྱིས་མཛད་པའི་སྒྲུབ་ཐབས་ཀྱི་རྒྱ་གཞུང་དང་བཅས་པ་ཞུས་ནས་སྒྲོ་སྐུར་གྱི་དྲི་མས་དབེན་པར་བཞུགས་པ་ནི་བཀའ་བབ་དང་པོ་ཡིན་ཞིང་། བླ་མ་འདིས་ས་སྐྱ་པའི་རྡོ་མགོན་དུ་གྲགས་པའི་རྒྱ་གར་འཕགས་པའི་ཡུལ་གྱི་རི་མ་ལ་ཡ་གནམ་ལྕགས་ཡོད་པའི་རྩེ་མོ་རུ་གསང་བདག་ཕྱག་ན་རྡོ་རྗེའི་ཐུགས་རྗེ་ལས་རང་བྱོན་དུ་བྱུང་བ་ལ།
ལྷ་རྣམས་ཀྱིས་མེ་ཏོག་གི་ཆར་ཕབ་པའི་ཚེ། སྐུ་ལ་མེ་ཏོག་ཆགས་པའི་སྟེང་དུ་པཎྜི་ཏ་རྣམས་ཀྱིས་ཚོན་གསོལ་བས། ད་ལྟ་ཡང་ཚོན་གོག་པའི་ཤུལ་ལ་མེ་ཏོག་གི་འདབ་མའི་རྗེས་ལྟ་བུ་ཡོད་པའི་བྱིན་རླབས་ཀྱི་གཟི་འོད་འབར་བ་འདི་ཡང་ཇོ་སྲས་ས་སྐྱ་པ་ལ་གནང་བ་ཡིན་ནོ། ། བ་རི་ལོ་ཙཱ་བ་འདི་བླ་མ་ས་སྐྱ་པ་ཆེན་པོ་ལ་བཀའ་དྲིན་ཤིན་ཏུ་ཆེ་བའི་བླ་མར་འདུག་ནའང་། དིང་སང་འདིའི་རྣམ་ཐར་ཤིན་ཏུ་དཀོན་པར་འདུག་པས། རྗེ་རྩེ་མོས་མཛད་པ་ལས་ཇི་ལྟར་འབྱུང་བ་ལྟར་འདིར་ཅུང་ཟད་བསྙད་པའི་རྒྱུ་མཚན་དེ་ལྟར་ཡིན་ནོ། ། བཀའ་བབས་གཉིས་པ་ནི་པཎྜི་ཏ་ག་ཡ་དྷ་ར་སྟེ། བོད་སྐད་དུ་སྤྲིན་འཛིན་ནམ་ཀླུ་འཛིན་གྲགས་པ་རྒྱལ་པོ་སྤྲིན་གྱི་ཤུགས་ཅན་ཞེས་ཀྱང་བྱ་བ་དེས་བོད་ཡུལ་དུ། འབྲོག་མི་ལོ་ཙཱ་བ་ཆེན་པོ་ཤཱཀྱ་ཡེ་ཤེས་ལ་ཆོས་སྒོ་སྐྱེལ་གྱི་ཚུལ་དུ་བྱོན་ནས་གནང་བའི་ནག་པོ་ཆེན་པོ་འདིའི་ཆོས་སྐོར་ལ། རྣལ་འབྱོར་གྱི་དབང་ཕྱུག་ཆེན་པོ་བིརྺ་པ་ཉིད་ནས་བརྒྱུད་པའི་ལམ་འབྲས་པའི་ལུགས་ཀྱི་གུར་རྐྱང་དཔའ་བོ་གཅིག་ཏུ་སྒྲུབ་པའི་རྗེས་གནང་ཤིན་ཏུ་ཟབ་པ།
རྗེ་བཙུན་ཆེན་པོའི་གུར་རྒྱན་དུ་བཤད་པའི་བསྙེན་བསྒྲུབ་ལས་གསུམ་ཆ་ཚང་ཞིང་མདོར་བསྡུས་པ་ཞིག་དང་། སློབ་དཔོན་ཆེན་པོ་མཚོ་སྐྱེས་ནས་བརྒྱུད་པའི་གུར་མགོན་ལྷ་ལྔའམ་ལྷ་བརྒྱད་མའི་རྡུལ་ཚོན་དང་། སིནྡྷུ་རའི་དཀྱིལ་འཁོར་ལ་བརྟེན་ནས་དབང་བཞི་ཡོངས་སུ་རྫོགས་པ་ཞལ་ནས་སྙན་དུ་བརྒྱུད་པ་ཆེས་ཟབ་པར་གྲགས་པ་ཞིག་བྱུང་། འདི་རྣམས་བླ་ཆེན་འབྲོག་མིས་བླ་མ་སེ་སྟོན་ཀུན་རིག་ལ་གནང་། དེས་ཞང་སྟོན་ཆོས་འབར་ལ་གནང་ངོ་། ། དེའི་དྲུང་དུ་རྗེ་བཙུན་ས་སྐྱ་པ་ཆེན་པོ་ཀུན་དགའ་སྙིང་པོས་ཡོངས་སུ་རྫོགས་པར་གསན་པ་ཡིན་ནོ། ། ས་སྐྱ་པའི་ཤིང་མགོན་ཡིད་བཞིན་ནོར་བུར་གྲགས་པ་བྲམ་ཟེ་མཆོག་སྲེད་ཀྱི་སྤུར་སོལ་ལས་རང་བྱོན་དུ་འཁྲུངས་པའི་མངོན་སྤྱོད་ཀྱི་ལས་ལ་མཐུ་རྩལ་ཤིན་ཏུ་མྱུར་བར་གྲགས་པ་འདི་ནི་པུ་ཧྲངས་ལོ་ཙཱ་བ་གྲགས་འབྱོར་ཤེས་རབ་ནས་བརྒྱུད་དེ། བླ་ཆེན་ས་སྐྱ་པའི་ཕྱག་ཏུ་བབ་པ་ཡིན་ལ། བླ་མ་འགའ་ཞིག་ཤིང་མགོན་འདི་བྲམ་ཟེ་ཆེན་པོའི་ཐུགས་དམ་མར་བཞེད་པ་ཡང་སྣང་ངོ་། ། བཀའ་བབ་གསུམ་པ་ནི།
བླ་མ་ལོ་ཙཱ་བ་ཆེན་པོ་བློ་གྲོས་གྲགས་ལ་རྗེ་བཙུན་ས་སྐྱ་པ་ཆེན་པོས་གསན་པའི་ཆོས་སྐོར་རྣམས་ཡིན་ལ་འདིའི་ལོ་རྒྱུས་ནི་འོག་ཏུ་རྒྱས་པར་འཆད་དོ། ། དེ་ལྟར་རྗེ་ས་ཆེན་ལ་བཀའ་བབ་གསུམ་བྱོན་ཞིང་། རྗེ་བཙུན་སྐུ་མཆེད་ཀྱི་རིང་ལ་དེ་དག་གི་སྲོལ་འཛིན་པ་མ་གཏོགས་དེ་ལས་གཞན་པའི་བཀའ་བབ་གསར་པ་མ་བྱོན། དུས་ཕྱིས་ཆོས་རྗེ་ས་སྐྱ་པཎྜི་ཏ་ཆེན་པོའི་དུས་སུ་ཁ་ཆེའི་པཎྜི་ཏ་བསོད་སྙོམས་པ་ཆེན་པོ་ཤཱཀྱ་ཤྲཱི་བོད་ཡུལ་དུ་བྱོན་པ་ལ་ནག་པོ་འདི་ཉིད་ཕོ་རྐྱང་དཔའ་བོ་གཅིག་ཏུ་སྒྲུབ་པ་དང་། གཙོ་བོ་མགོན་པོ་ལ་ཡུམ་མཆེ་བ་རྣམ་པར་གཙིགས་མ་དང་། མ་ར་ལི་དང་། སྒལ་ཚིགས་མ་དང་། ནག་མོ་ཆེན་མོ་སྟེ་མཁའ་འགྲོ་མ་བཞིས་བསྐོར་བའི་ལྷ་ལྔ་མ་ཞིག་དང་། དེ་རྣམས་བསྒྲུབ་ཚུལ་གྱི་གདམས་པ་གསང་སྒྲུབ་སྤུ་གྲི་སྐོར་གསུམ་དུ་གྲགས་པ་སྟེ། ཕྱི་ཕོ་ལྷ་ལྟར་བསྒྲུབས་པས་མཐུ་ཞོར་ལ་འབྱུང་བ་བསྙེན་པའི་མན་ངག
བསྒྲུབ་པ་ཞུན་ཆེན་གྱི་མར་མེ་ལ་བརྟེན་ནས་གནག་པ་ཞག་བདུན་ལ་བསྒྲལ་བའི་མན་ངག ལས་སྦྱོར་ཙིཏྟ་སྙིང་ལ་བརྟེན་ནས་དགྲ་བོ་ཁ་ཕུབ་ཏུ་བསད་པའི་མན་ངག་སྟེ་གསུམ་ཡོད། འདི་རྣམས་སྟོན་བྱེད་ཀྱི་ཡི་གེ་བྲམ་ཟེ་ཆེན་པོའི་རྒྱ་གཞུང་ཆུང་བ་བསྙེན་སྒྲུབ་ལས་གསུམ་གྱི་ཡི་གེ་དེའི་ལག་ལེན་ཞལ་གདམས་ལས་སྦྱོར་གྱི་གདམས་པ། ལོ་རྒྱུས་ཀྱི་ཡིག་ཆུང་རྣམས་ཡོད་དོ། ། འདི་རྣམས་ཀྱི་ལུང་མན་ངག་དང་བཅས་པ་ཁ་ཆེ་པཎྜི་ཏ་ཉིད་ཀྱི་དྲུང་དུ་ཆོས་རྗེ་ས་པཎ་གྱིས་གསེར་ཞོ་བརྒྱད་དང་། གཡུ་ཞོ་བརྒྱ་རི་བ་གཅིག་ཕུལ་ནས། མཧཱ་པཎྜི་ཏའི་སྲུང་མ་རྣམས་ཀྱི་ནང་ནས་ཐུགས་རྩིས་མཛད་པའི་ཆོས་སྐྱོང་གི་གསང་སྒྲུབ་ཅིག་ཡོད་འདུག་པ་བདག་ལ་ཅིས་ཀྱང་ཐུགས་རྗེས་འཛིན་པར་ཞུ་ཞུས་པས། འདི་ལྟ་བུ་ངས་སྔར་རྒྱ་བོད་དུ་སློབ་མ་སུ་ལའང་སྟེར་མ་ཕོད་པ་ཡིན། ད་ཁྱེད་ས་སྐྱ་པ་ཆོས་སྐྱོང་འདིའི་བདག་པོར་འདུག་པས་དེ་ལྟར་བྱེད། རྗེས་གནང་ནི་བྲམ་ཟེ་ཆེན་པོ་ནས་བརྒྱུད་པ་སྔར་ཐོབ་པ་དེས་ཆོག
མན་ངག་སྟོན་པ་ལ་སློབ་མ་གཞན་འདྲ་འོང་བ་འདུག་པས་རྒྱ་སྐད་དུ་བྱའོ། ། གསུངས་ནས་དེ་ལྟར་གནང་། ཆོས་རྗེ་པས་ཀྱང་ཤོག་རིལ་ལ་རྒྱ་ཡིག་ཏུ་བྲིས་ནས། ཕྱི་མཆོད་རྟེན་ཁྲུ་གང་པ་ཙམ་ཡོད་པ་ཞིག་གི་ནང་དུ་བཅུག་ནས་ཞབས་བསྡོམ་བསྡམས་ཏེ་རྟེན་གྲལ་ན་ཡོད་པ་ལ། ཆོས་རྗེ་པ་རང་གི་སློབ་མ་བགྲེས་པོ་དགེ་སློང་ཟླ་བ་རྒྱལ་མཚན་བྱ་བ་ལོ་བདུན་ཅུ་ལོན་པ་ཞིག་ལ་ཆོས་སྐྱོང་རང་གི་ལུང་བསྟན་བྱུང་ནས་སྤྱད་དངོས་ཐམས་ཅད་སྤོངས་དག་བྱས་ཕུལ་ཏེ་འདི་ཞུས་པས་གནང་། ཁོང་གིས་བསྙེན་པ་བྱས་པ་ཙམ་གྱིས། ཞིང་ལ་རྐུན་མ་བྱུང་བ་ལ་རྐུན་མ་ལྔ་ཞག་གཅིག་ལ་ཁྲག་བསྐྱུགས་ནས་ཤི་བ་སོགས་ནུས་མཐུ་དཔག་མེད་བྱུང་། དེས་བླ་མ་ཁམས་པ་ལ་གནང་། དེས་རི་པ་དགེ་ཚུལ་དར་མ་དཔལ་ལ་གནང་། དེ་རྣམས་ཀྱིས་ཆོས་སྐྱོང་འདི་ལན་ལྔ་ལྔ་ཞལ་གཟིགས་པར་གྲགས།
ཁ་ཆེ་པཎ་ཆེན་གྱི་ཞལ་ནས་རང་ལ་ཅི་རི་འདི་ལ་རི་བ་ཡིན། བོད་དུ་འདི་ལས་ཟབ་པའི་ཆོས་སྐྱོང་གི་མན་ངག་ཡོང་མྱོང་བ་མེད་ཅེས་གསུངས་པར་གྲགས། གོང་གི་ལོ་རྒྱུས་ལས་འབྱུང་བ་ལྟར། བརྒྱུད་པ་འདི་བའི་ལུགས་ཀྱི་སྲོལ་འདི་ལ་རྗེས་གནང་ཟུར་པ་མི་བྱེད་ཅིང་། བྲམ་ཟེ་ཆེན་པོ་ནས་བརྒྱུད་པའི་མགོན་པོ་ཕོ་རྐྱང་གི་རྗེས་གནང་ཚད་ལྡན་གཅིག་ཐོབ་ན་དེས་གོ་ཆོད་པར་འདོད་པ་ཡིན་ནོ། ། དིང་སང་ཁ་ཅིག་འདི་ལ་རྗེས་གནང་ཟུར་བ་བྱེད་ཅིང་། དེ་ཉིད་ཆེས་དཀོན་པའི་ཟབ་གནད་དུ་བྱེད་པའང་ཐོས་པས་དཔྱད་པར་བྱའོ། ། འདི་ལ་དགོངས་ནས་རྗེ་ཚར་ཆེན་གྱི་མགོན་པོའི་ཆོས་སྐོར་གྱི་དྲི་བ་ལྷག་བསམ་རབ་དཀར་ལས། ཁ་ཆེ་པཎ་ཆེན་ཤཱཀ་ཤིས་མགོན་པོའི་སྐོར། ། སུ་ལ་གསན་ཅིང་དེ་ཉིད་ལ་བརྒྱུད་པའི། །
སྤུ་གྲི་སྐོར་གསུམ་ངོས་འཛིན་ཇི་ལྟར་ཡིན། ། ལུགས་འདིའི་རྗེས་གནང་ཆད་དམ་ད་ལྟ་ཡོད། ། ཅེས་གསུངས་པའི་དགོངས་པའི་དོན་ཡང་གསལ་བར་བྱས་པ་ཡིན་ལ། ས་སྐྱ་པའི་བྲིས་མགོན་དུ་གྲགས་པ་འདི་ནི། བྲམ་ཟེ་མཆོག་སྲེད་ཀྱི་སྤུར་རས་ལ། ཞལ་བཞུགས་དུས་ཀྱི་ཤངས་མཚལ་སོགས་བྱིན་རླབས་རྟེན་འཛོམ་པོས་རྒྱ་གར་གྱི་ལྷ་བཟོ་བས་བྲིས་པ་བྱིན་རླབས་ཀྱི་རྟགས་མཚན་དུ་མ་དང་ལྡན་པ་འདི་ནི། ཁ་ཆེ་པཎ་ཆེན་གྱི་ཕྱག་བརྒྱུད་ནས་ཆོས་རྗེ་ཁུ་དབོན་གྱི་ཕྱག་ཏུ་བབ་པ་བླ་མ་དག་བཞེད་དོ། ། དྲུག་པ་དེ་ལས་སྙིང་པོར་གྱུར་པའི་ལམ་སྲོལ་ངོས་བཟུང་སྟེ་བཤད་པ་ནི། དེ་ལྟར་ས་སྐྱ་པ་ལ་གུར་གྱི་མགོན་པོའི་ཆོས་སྐོར་གྱི་བཀའ་བབ། ས་སྐྱ་པ་ཆེན་པོ་ལ་གསུམ་དང་།
ཆོས་རྗེ་པ་ལ་གཅིག་སྟེ་རྣམ་པ་བཞི་བཞུགས་པ་རྣམས་ཀྱི་ནང་ནས་གཙོ་བོར་གྱུར་པ་ནི། སྐད་གཉིས་སྨྲ་བའི་ལོ་ཙཱ་བ་ཆེན་པོ་བློ་གྲོས་གྲགས་པ་ལ། རྗེ་བཙུན་ས་སྐྱ་པ་ཆེན་པོས་གསན་པའི་སྐོར་རྣམས་ཡིན་ཏེ། ཐོག་མར་བརྒྱུད་པའི་ཁྱད་པར་ཡང་། གཞན་གསུམ་ལ་བཀའ་མའི་བརྒྱུད་པ་ཙམ་ལས་མེད་ལ། སྲོལ་འདི་ལ་སློབ་དཔོན་པདྨ་ནས་བརྒྱུད་པའི་གཏེར་མ་དང་། ཤྲདྡྷ་ནས་བརྒྱུད་པ་དང་། སྤྱན་ཆེན་པོ་ནས་བརྒྱུད་པ་བཀའ་མ་སྟེ། བརྒྱུད་པའི་བཀའ་བབ་གསུམ་གྱི་སྟེང་དུ། གྱི་ལྗང་ནས་བརྒྱུད་པ་དང་བཞི་འདུས་པ་དང་།
བསྒྲུབ་བྱའི་ལྷ་ལའང་། གཞན་གསུམ་ལ་ཕོ་རྐྱང་ལས་མེད་པ་ལས། འདི་ཕོ་རྐྱང་མོ་རྐྱང་སྦགས་སྒྲུབ་འཁོར་རྐྱང་སོགས་མང་བར་བཤད་ཅིང་། སྒྲུབ་བྱེད་མན་ངག་ཀྱང་གཞན་གསུམ་ལ་ཕྱི་སྒྲུབ་རྐྱང་པ་ཡིན་ལ། འདི་ལ་ཕྱི་ནང་གསང་གསུམ་གྱི་མན་ངག་བསམ་གྱིས་མི་ཁྱབ་པ་སྙན་བརྒྱུད་བཞི་ཟམ་མ་ཆད་པར་བཞུགས་པ་དང་། འདིའི་སྒོ་ནས་མངའ་རིས་སྟོད་དུ་ལོ་ཆེན་གྱིས་བོན་པོ་མང་པོ་ལ་དྲག་པོའི་ལས་སྦྱོར་བརྩམས་པ་ནས་བཟུང་། རྗེ་ས་སྐྱ་པ་ཁུ་དབོན། ཨ་ཉན་དམ་པ་ནས་བརྒྱུད་དེ་ས་སྐྱ་པ་རྣམས་ཀྱིས་མངོན་སྤྱོད་ཀྱི་ལས་ཕལ་ཆེར་འདི་ལ་བརྟེན་ནས་བསྒྲུབས་པས་ལས་སྦྱོར་གྱི་ལག་ལེན་མ་ཉམས་ཤིང་འཕྲིན་ལས་ཀྱི་ནུས་མཐུ་དང་ལྡན་པ། རྗེ་ས་ཆེན་ཡན་ཆད་དུ་རྗེས་གནང་ཡང་བསེ་འབག་གི་དྲུང་དུ་མིན་པ་མི་བྱེད། ཀྱཻ་རྡོ་རྗེའི་དབང་གིས་མ་སྨིན་པ་ལ་མི་སྟེར།
བཀའ་ཤིན་ཏུ་དོག་ཅིང་ཐམས་ཅད་ཀྱི་ཉིང་ཁུ་ཐུགས་རྩིས་ཤིན་ཏུ་ཆེ་བ་ཡིན་ནོ། ། དེ་ཡང་བླ་ཆེན་འདིས་འཁོན་སྒྱི་ཆུ་བའི་བདེ་མཆོག་གི་ཕྱག་དཔེ་རྣམས་བསྣམས་ནས་གུང་ཐང་ན་ལ་རྩེ་གནས་སར་ན་བླ་མ་མལ་ལོ་ཙཱ་བ་བཞུགས་པའི་དྲུང་དུ་ཟབ་མོའི་ཡང་རྩེ་འཁོར་ལོ་སྡོམ་པའི་ཆོས་སྐོར་རྣམས་གསན་པར་བཞེད་ནས་ཕེབས་པ་ན། དེའི་ཚེ་བླ་མས་ཆོས་རྣམས་ཚར་རེ་ལ་མཁྱེན་པ་དང་། མལ་གྱིས་ཐུགས་སུ་མ་ཚུད་པའི་ཚུལ་མཛད་དེ། ལ་ལས་ནི་མི་ཚེ་ཕྱིད་པའི་ཆོས་ལ། ལ་ལས་ཚར་རེས་ཤེས་སུ་རེ་བ་གསུངས་ནས་བཀྱོན་སྐད། ལན་གཅིག་བླ་ཆེན་འདི་མེད་པར། མལ་ལོ་དཔོན་སློབ་ཚོས་རྟོག་བདུན་གྱི་སྔགས་ཤིག་ཐུ་ཡིན་འདུག་པ་དང་། སློབ་མ་ཚོས་མ་ཤེས་པ་ལ། བླ་ཆེན་གྱིས་དེར་བྱོན་ནས་དེ་ལ་ཚེགས་མེད།
འདི་ལྟར་བྱས་ན་མཆིས་བྱས་པས། བླ་མ་ཀག་གིས་བཞེངས་ནས། ཤེས་ན་དགའ་བ་ཚོས་མི་ཤེས། མ་ཤེས་ན་དགའ་བ་ཚོས་ཤེས་འདུག་གསུངས་ནས་གཤེགས་སོང་བ་དང་། དེར་བླ་ཆེན་འདི་ཐུགས་ཅུང་ཟད་སྟེང་གིན་ལོགས་ཤིག་ན་བསམ་མནོ་མཛད་ཅིང་བཞུགས་ཙ་ན། ཡང་ཁོང་ཚོ་འཚོགས་ནས་སྔགས་ཐུ་ཡིན་ཡོད་པ་དང་། ལྷགས་པས་ཤོག་བུ་ཁྱེར་བ་བླ་ཆེན་གྱི་གམ་དུ་བྱུང་ནས། དེ་ཁྱེར་ཏེ་འདི་ལ་གདའ་ཞུས་པས། དེ་རྟེན་འབྲེལ་བཟང་ཆོས་ཀྱིས་ཕན་ཐོགས་པ་ཡོང་བ་ཡིན་གསུངས་ནས་བླ་མ་མལ་མཉེས་པའི་ཚུལ་མཛད། དེ་ནས་ཇོ་སྲས་ས་སྐྱར་འབྱོན་ཁར་བླ་མའི་གསུང་གིས་ངའི་ཆོས་འདི་ངེས་པར་འཚང་རྒྱ་བའི་ཆོས་ཡིན་པས།
མི་ཉིད་རིགས་ཀྱིས་དབང་བསྐུར་རེ་བྱེད་ཟེར་ནས་རེ་ཚང་ཞིག་ཏུ། ཕུབ་གོག་གཅིག་གི་སྟེང་དུ་པདྨ་འདབ་བརྒྱད་གཅིག་བྱས། བླུ་གུ་གཅིག་གི་སྐྱེ་ལ་བལ་གཅིག་དཀྲིས་བྱེད་པའི་ཉེན་ཡོད་དོ། ། དེ་འདྲ་མ་བྱེད་གསུངས་པས། བླ་མའི་ཆོས་ལ་དེ་འདྲ་ཅི་བྱེད་ལགས་ཞུས་ནས། དེ་ནས་མར་བྱོན་ཏེ་གཡས་རུ་ན་མར་དབང་བསྐུར་སེམས་བསྐྱེད་འདྲ་མཛད་པས་གསེར་སྲང་བཅུ་བདུན་འབུལ་བ་ལ་བྱུང་སྟེ། དེ་རྣམས་སྔགས་པ་གཅིག་ལ་བསྐུར་ནས་བླ་མ་ལ་འབུལ་དུ་བཏང་པས། བླ་མ་སྟོན་མོ་ཆེན་པོ་གཅིག་གི་ཚོགས་དཔོན་ལ་ཕེབས་འདུག་པ་ལ་ཞུ་བ་ཕུལ་བས། ལྟོགས་འདོད་ཟ་མེད་ཅིག་ཡིན་པས་ཟ་བཏུང་འདྲ་བྱིན་གསུངས་ནས་མ་མཇལ། དེ་མིན་པར་གདའ་ཇོ་སྲས་ས་སྐྱ་པས་གསེར་འབུལ་དུ་བཏང་པར་གདའ་ཞུས་པས།
འཕྲལ་ཐུགས་ཅོལ་ཆུང་བ་འདྲ་བ་གཅིག་ཡོད་པས་ཁོང་རང་བྱོན་ནས་འབུལ་བ་ཅི་ཡོད་གསུངས། གསེར་ཞིག་བདོག་ཞུས་པས། ཞོ་དུ་ཡོད་གསུངས། སྲང་བཅུ་བདུན་ཙམ་ཡོད་བྱས་པས། མཉེས་ནས་ཁོ་རང་གི་ཁུག་མ་ནས་ཀྱང་སྲང་གང་བཏོན་ནས། འདི་ཡང་དེའི་སྟེང་དུ་སྣོན་ལ་སྲང་བཅོ་བརྒྱད་ཡོད་གྱིས་ལ་ཚོགས་སུ་ཕུལ་གསུངས། དེ་ལྟར་བྱས་པས་བླ་མའི་ཞལ་ནས། ཇོ་སྲས་ས་སྐྱ་པ་ཁོང་དམ་ཚིག་པ་བསམ་གྱིས་མི་ཁྱབ་པར་འདུག་པ་ལ། ངས་དེ་ལྟར་ཅུང་མ་གོ ད་མྱུར་དུ་ཡར་བྱོན།
སྔར་མ་གསན་པའི་ཆོས་འདྲ་ཡོད་གསུངས་པ་ལ། བླ་ཆེན་གྱིས་ཀྱང་མྱུར་བར་བྱོན་པས། སྔར་མ་གནང་བའི་བདེ་མཆོག་སྐོར་སོགས་ཟབ་ཆོས་མང་པོ་དང་། ལྷག་པར་ཆོས་སྐྱོང་འདིའི་སྐོར་ཤིན་ཏུ་བཀའ་དོག་པ་ཡིན་པ་ལ་བླ་མ་ཤིན་ཏུ་དགྱེས་པའི་སྟོབས་ཀྱིས་འཆམ་སྐུའི་དྲུང་དུ་རྗེས་གནང་སྒྲུབ་སྐོར་མན་ངག་དང་བཅས་པ་རྫོགས་པར་གནང་ཞིང་། རྗེས་གནང་གི་དུས་སྐུ་གསུང་ཐུགས་ཀྱི་རྟེན་ཁྱད་པར་རྣམས་སྩལ་ཅིང་བཀའ་བསྒོ་མཛད་པའི་ཚེ། འཆམ་སྐུ་བཞེངས་ནས་བྱོན་པའི་ཕྱག་དང་། ས་ཆེན་གྱི་ཕྱག་སྦྲེལ་ཏེ། བླ་མའི་ཞལ་ནས། སྤྱིར་ཆོས་བྱེད་པ་ཐམས་ཅད་ལ་ཆོས་སྐྱོང་བཟང་པོ་རེ་བསྟེན་པ་གལ་ཆེ། ཁྱད་པར་དུ་ཁྱེད་བརྒྱུད་པ་དང་བཅས་པ་ལ་གུར་གྱི་མགོན་པོ་འདིས་ཕན་ཐོགས་པའི་རྟེན་འབྲེལ་མང་པོ་ཡོད།
བསྟན་པ་ལ་ཡང་ཤིན་ཏུ་ཕན་པ་ཡོང་བས། རྡོ་རྗེ་འཆང་གི་དངོས་སུ་བྱིན་གྱིས་བརླབས་པའི་བླ་མ་བྲམ་ཟེ་མཆོག་སྲེད་ཀྱི་ཐུགས་དམ་བསེ་འབག་ནག་པོ་འགྲོ་ཤེས་བྱ་བ་བླ་མ་བརྒྱུད་པའི་བྱིན་རླབས་ཀྱིས་ང་ཡི་བཀའ་ཉན་དུ་ཡོད་པ་འདི་ཁྱེད་ཀྱི་རྗེས་སུ་གཏོང་བས། ད་ང་རྒས་པས་ཁྱེད་མི་དགོས། ཁྱེད་ཇོ་སྲས་ཀྱི་རྗེས་ལ་ས་སྐྱར་སོང་ལ། ཀུན་དགའ་སྙིང་པོ་མི་བརྒྱུད་དང་བཅས་པའི་བཀའ་བཞིན་སྒྲུབས་ཤིག་གསུངས་པ་ལ། འཆམ་སྐུ་ལན་གསུམ་འཕར་བྱུང་བ་ལ། བླ་མ་མལ་གྱིས་ཕོད་ཀའི་ཕུ་རུང་གི་གཡབ་ཐོ་ལན་གསུམ་བརྒྱབ་ནས་སོང་ཞེས་གསུངས་སོ། ། དེ་ཕྱིན་ཆད་བསེ་མགོན་གྱིས་ས་སྐྱ་པའི་བཀའ་བྲན་བཞིན་དུ་ཉན་ཡང་། སྐབས་སུ་མཐུ་རྩལ་དྲག་དྲགས་པའི་རྣམ་འགྱུར་བག་རེ་བྱུང་ནས་བླ་མ་ལ་ཞུས་པས། མལ་གྱི་གསུང་གིས་བསེ་མགོན་འདི་རྒྱ་གར་ན་ཡང་མཐུ་རྩལ་འགྲན་མེད་དུ་བྱེད།
འོན་ཀྱང་འདིའི་དཔུང་གཡས་པའི་ཐད་དུ་དཔལ་ཕྱག་ན་རྡོ་རྗེ་འབྱུང་པོ་འདུལ་བྱེད་རེ་སྒོམས་དང་ལེགས་པར་འོང་གིས་གསུངས་ཏེ་དེ་བཞིན་དུ་མཛད་པས་དེང་སང་གི་བར་དུ་བྲིས་འབུར་གང་ལ་ཡང་ཆོས་སྐྱོང་གི་དཔུང་ཟུར་དུ་འབྱུང་འདུལ་རེ་བྱེད་པའི་རྒྱུན་ཡང་དེ་ནས་བྱུང་བར་གྲགས་སོ། ། དེ་ནས་ས་ཆེན་དཔོན་སློབ་ཀྱིས་འཆམ་སྐུ་སོགས་རྟེན་རྣམས་སྤྱན་དྲངས་ནས་བྱོན་པའི་ཚེ། དྲངས་སོའི་ཐད་ཀྱི་ལམ་དེ་ལ་ཡང་འབྱོན་ལམ་བྱུང་བས་ལམ་དེ་ཤིན་ཏུ་འགྲོངས་པས་མགོན་པོའི་ཐིག་ལམ་དུ་གྲགས་ཤིང་། དེང་སང་ནི་སྒྲ་ཟུར་ཉམས་པས་འགོང་ལམ་ཟེར་བར་འདུག དེ་ནས་དྲངས་སོའི་ལ་ལ་དཔོན་སློབ་རྣམས་འཆམ་སྐུ་དང་བཅས་ཕར་ཕྱོགས་ནས་བྱོན་པ་དང་། ཚུར་ཕྱོགས་ནས་རྟ་པ་ཞིག་ཕྱིན་པ་ལ་རྩེར་འཛོམས་པས། འཆམ་སྐུ་མཐོང་འཕྲལ་རྟ་པ་དེ་ཁྲག་བསྐྱུགས་ནས་ཤི་བས་ཆོས་སྐྱོང་འདི་ཤིན་ཏུ་གཉན་པའི་གྲགས་པས་ཕྱོགས་ཀུན་ཏུ་ཁྱབ་ཅིང་། ལ་དེ་ལ་ཡང་ཁྲོ་བོའི་རྒྱལ་པོ་བསེ་མགོན་འདི་བྱོན་པའི་ལ་ཡིན་པས་ཁྲོ་བོ་ལར་གྲགས་སོ། ། དེས་ན་དིང་སང་ཁྲ་བོ་ལ་ཟེར་བ་མ་དག་པར་སྣང་། དེ་ཕྱིན་ཆད་ཞལ་ཁེབ་སོགས་མཛད་ནས་ཤིན་ཏུ་གསང་བའི་ཚུལ་གྱིས་སྤྱན་དྲངས་ནས་དཔལ་ས་སྐྱའི་སྒོ་རུམ་གཟིམ་སྤྱིལ་དཀར་པོར་ཕེབས་པ་ན།
རེ་ཞིག་གི་བཞུགས་ས་ད་ལྟར་བཞུགས་པའི་གཟིམས་ཁང་ཆུང་ངུ་འདི་ཉིད་དུ་མཛད་དེ་སླར་མགོན་ཁང་བཞེངས་པའི་དགོངས་པ་བླ་ཆེན་གྱི་ཐུགས་ལ་འཁྲུངས་པའི་ཚེ། བསེ་མགོན་གྱི་གསུང་བྱོན་ནས། མགོན་ཁང་གསར་པ་བྱ་མི་དགོས། ད་ལྟའི་འདུག་ས་འདི་ཀས་རྡོ་རྗེ་གདན་གྱི་བྱང་སྒོ་ཡང་ནོན་ཞིང་། བསྟན་དགྲ་གདུག་པ་ཅན་རྣམས་སྒྲོལ་བ་དང་། བསྟན་པ་བསྟན་འཛིན་དང་བཅས་པ་སྐྱོང་བ་ཡང་འདི་ཀར་གནས་པས་བགྱིད་འཚལ་ལོ། ། ཞེས་བཀའ་སྩལ་པ་བཞིན་བླ་ཆེན་གྱིས་ཀྱང་དེ་མ་ཐག་བསྐང་གསོ་གཏུམ་ཆེན་མར་གྲགས་པ་མཛད་དེ། འཆམ་མགོན་ཡིད་བཞིན་གྱི་ནོར་བུ་གནས་དེ་ཉིད་དུ་གཡོ་མེད་དུ་བཞུགས་སུ་གསོལ་ནས་བཀའ་བསྒོ་དང་འཕྲིན་བཅོལ་རྒྱས་པར་མཛད་པའི་རྟེན་འབྲེལ་གྱིས་དཔལ་ས་སྐྱའི་སྡེ་བསྟན་པ་གདུང་བརྒྱུད་དང་བཅས་པའི་རྒྱུན་འདི་ཇི་སྲིད་ཐུབ་པའི་བསྟན་པ་གནས་ཀྱི་བར་དུ་མི་ཉམས་ཤིང་ཡར་ལྡན་དུ་འབྱུང་བའི་རྟེན་འབྲེལ་ཐམས་ཅད་རང་འགྲིག་ཏུ་གྱུར་པ་ཡིན་ནོ། ། སྐབས་དེར་བྱིན་པའི་ཆོས་སྐྱོང་གི་གསུང་གི་རྟེན་གྱི་དར་ནག་ནི་ཕྱི་འཁྱར་བྱུང་དོགས་བླ་མ་གོང་མའི་ནང་རྟེན་ཞིག་གི་གཟུངས་རྫོངས་ལ་བཞུགས་སྐད། ཐུགས་ཀྱི་རྟེན་ལྕགས་ཀྱི་རྡོ་རྗེ་ནི་བླ་མ་དམ་པ་སོགས་ཀྱིས་བར་སྐབས་སུ་སྐུ་བསྲུང་ལ་ཕྱོགས་སུ་སྤྱན་འདྲེན་པར་མཛད་ཀྱང་།
སླར་སྒོ་རུམ་སྒམ་ནག་ཉིད་དུ་བཞུགས་སུ་གསོལ་ནས་ད་ལྟ་ཡོད་པ་འདི་ཁོ་ན་རྩོད་མེད་ཡིན་པར་བླ་མ་གོང་མ་རྣམས་གསུང་བ་ཐོས་ཤིང་། ཡོན་ཏན་འཕྲིན་ལས་ཀྱི་རྟེན་བསེའི་གའུ་སྙིང་འདྲ་བའི་ནང་ན་བཞུགས་པའི་མན་ངག་གང་འདོད་ཀྱི་ཡི་གེར་འོང་བ་དེ་ནི། སྔ་མོ་ཞིག་ནས་ཤིན་ཏུ་གསང་བའི་ཚུལ་གྱིས་ཀུན་གྱི་མི་མངོན་པར་བཞུགས་པ་ཡིན་ཏེ། བདག་ཆེན་བློ་གྲོས་རྒྱལ་མཚན་གྱི་གསུང་ལས། བསེ་འབག་དང་ལྷན་ཅིག་རྒྱ་གར་ནས་བྱུང་བའི་བསེའི་གའུའི་ནང་ན་ཡོད་པའི་སྒྲུབ་སྐོར་གྱི་ཡི་གེ་དེང་སང་ག་ན་ཡོད་དཀར་ཆག་གི་ཡི་གེ་སོགས་སུ་མི་གསལ་བ་འདི། ས་ཆེན་ཟེར་བའི་བགྲེས་པོ་དེས་གཏེར་དུ་སྦས་པར་འདུག་གོ་ཞེས་གསུངས་ཤིང་། དོན་ལ་བདག་ཆེན་རང་ཉིད་རྗེ་ས་ཆེན་གྱི་རྣམ་འཕྲུལ་ཡིན་པས། མན་ངག་གི་བེའུ་བུམ་དེ་ཉིད་བསེ་མགོན་དང་ཉེ་བའི་སྐོར་ཞིག་ན་ཀུན་གྱི་མི་མངོན་པའི་གཏེར་གྱི་ཚུལ་དུ་བཞུགས་ཡོད་པའི་གཏན་ཚིགས་ངེས་གསལ་ཅན་སྔོན་གྱི་སྐྱེ་བ་དྲན་པའི་ཚུལ་གྱིས་ཐུགས་ལ་ཤར་བའི་གསུང་ཡིན་པར་རྗེ་ཉིད་ཀྱི་རྣམ་ཐར་ལས་འབྱུང་ངོ་། ། བདག་གི་བླ་མ་གྲུབ་མཆོག་དབང་པོའི་མཚན་ཅན་གྱི་གསུང་ལས། འཕྲིན་ལས་ཀྱི་རྟེན་དེ་སྐུ་འབག་བཞུགས་པའི་ས་སྟེགས་དེ་ཉིད་ཀྱི་ནང་ན་ཡོད་ཅེས་སྔགས་འཆང་ཆེན་པོའི་གསུང་རྒྱུན་ལས་འབྱུང་བས་འདི་ཉིད་ཁོ་ན་འཐད་ལྡན་ཡིན་ནོ། །
ཞེས་ཡང་ཡང་དུ་གསུང་བ་ཐོས་ལ། དེ་ལྟར་བསྟན་སྲུང་དབང་པོ་འདི་ཉིད་ཀྱི་བཞུགས་གནས་སྒོ་རུམ་གཟིམ་སྤྱིལ་དཀར་པོར་གྲགས་པ་འདི་ལ། བླ་མ་འགའ་ཞིག་གི་གསུང་ལས། སྒོ་རུམ་ཞེས་པ་ཞང་ཞུང་གི་སྐད་ཡིན་ཞིང་། དེའི་དོན་བསྒུལ་དུ་མི་རུང་བ་ཡིན་པས། འཆམ་སྐུ་འདི་གཞན་དུ་བསྒུལ་དུ་མི་བཏུབ་པའི་དོན་གྱིས་དེ་སྐད་དུ་གྲགས་པ་ཡིན་པར་བཞེད་ཅིང་། ཡང་བླ་མ་ལ་ལ་དག་སྒོ་རུམ་ཞེས་པའི་ཞང་ཞུང་གི་སྐད་དེ། དགྲ་བགེགས་ཀུན་འཇོམས་ཞེས་པར་འགྱུར་བས་དེས་ན་དགྲ་བགེགས་ཀུན་འཇོམས་ཀྱི་གཟིམ་སྤྱིལ་ཞེས་བྱ་བ་ཡིན་ནོ། ། ཞེས་ཀྱང་བཤད་ལ། ཡང་དཔལ་ལྡན་ས་སྐྱ་པ་ལ་སྔགས་པ་སྙན་ངག་དབང་པོའི་ཉེར་འཚོ་ལས།
དཔལ་ལྡན་མགོན་པོའི་ཕོ་བྲང་རིམ་དགུ་རིམ་པར་ཕུབ་པའི་རྩེ་མོ་ན། ། ཞེས་གསུངས་པ་དང་ངོར་ཆེན་རྡོ་རྗེ་འཆང་གི་རྣམ་ཐར་པཎ་ཆེན་གྲགས་པ་རྒྱལ་མཚན་གྱིས་མཛད་པ་ལས་ཀྱང་། དགུ་རིམ་ན་ཆོས་རྗེ་ས་པཎ་གྱི་དཔེ་ཁང་། ཞེས་འབྱུང་བ་ལྟར་ན་སྔོན་གྱི་དུས་སུ་གཟིམ་ཁང་འདི་ལ་ཐོག་རིམ་པ་དགུ་བརྩེགས་སུ་ཡོད་པས་དགུ་རིམ་གཟིམ་སྤྱིལ་དཀར་པོར་གྲགས་པ་ལ། དུས་ཕྱིས་སྒྲ་ཟུར་ཉམས་པས་སྒོ་རུམ་དུ་སོང་བ་འདྲ་མོ་ཞིག་ཀྱང་སྣང་ཞིང་། ཡང་གཟིམ་སྤྱིལ་འདི་ལ་ཕྱི་ནང་གི་སྒོ་རིམ་པ་དུ་མ་ཞིག་ཡོད་པས། སྔོན་གྱི་ཚེ་ན་སྒོ་རིམ་གཟིམ་སྤྱིལ་ཟེར་བ་ལ། ད་ལྟ་སྒོ་རུམ་དུ་སོང་བ་ཨེ་ཡིན་སྙམ་སྟེ། ད་དུང་འདིའི་མིང་དོན་ལ་ཁུངས་ཐུབ་ཀྱི་མཐའ་ཆོད་རང་བཟོ་དང་བྲལ་བ་ཞིག་བློ་གསལ་དོན་གཉེར་ཅན་རྣམས་ཀྱིས་བཙལ་ཏེ་རང་གཞན་རྣ་བའི་དགའ་སྟོན་དུ་སྤེལ་བར་མཛད་འཚལ། འདི་ལྟ་བུའི་ཆོས་སྐྱོང་ཡིད་བཞིན་གྱི་ནོར་བུའི་སྐུ་བརྙན་འདི་ནི་སུ་ཞིག་གིས་གསོལ་བ་བཏབ་ཀྱང་མཆོག་ཐུན་མོང་གི་དངོས་གྲུབ་ཐམས་ཅད་བདེ་བླག་ཏུ་སྩོལ་བར་ངེས་ཏེ།
སྔོན་རྒྱ་གར་འཕགས་པའི་ཡུལ་གྱི་རྡོ་རྗེ་གདན་གྱི་བྱང་སྒོའི་མགོན་ཁང་དུ་བཞུགས་པའི་ཚེ་ཡང་། ཐན་པ་ཞི་བ། རིམས་ནད་བཅད་པ། གཞན་གྱི་དམག་བཟློག་སོགས་བསྟན་པའི་རིམ་གྲོ་དགོས་པ་བྱུང་བའི་ཚེ་ཡང་། བླ་མ་ནོར་བུ་གླིང་པ་སོགས་དེ་དུས་ཀྱི་གང་ཟག་བཟང་པོ་རྣམས་མགོན་ཁང་དུ་སྤྱན་དྲངས་ཏེ་གསོལ་བ་འདེབས་པ་ཞག་རེའམ་གསུམ་ཙམ་རེ་མཛད་པས་གང་འདོད་པའི་དོན་དེ་ཐོགས་མེད་དུ་འགྲུབ་པའི་ལོ་རྒྱུས་མང་དུ་ཡོད་པ་དང་། ལོ་ཆེན་གྱིས་བོན་པོ་མ་རུངས་པ་གདུག་པ་ཅན་རྣམས་འདུལ་བའི་ཚེ་ཡང་། འཆམ་མགོན་འདི་ལ་འཕྲིན་འཆོལ་དྲག་ཏུ་མཛད་པས་བཞེད་དོན་འབད་མེད་དུ་འགྲུབ་པ་དང་། དཔལ་ས་སྐྱ་འདིར་ཡང་བླ་ཆེན་ཀུན་དགའ་སྙིང་པོ་ནས་བཟུང་། སྔགས་འཆང་ཆོས་ཀྱི་རྒྱལ་པོ་ཡབ་སྲས་ཀྱི་བར་དུ་བྱོན་པའི་བླ་མ་གོང་མ་ཕལ་ཆེར་ལ་ཡང་མི་དང་མི་ལབ་པའི་ཚུལ་གྱིས་ལུང་སྟོན་པ་དང་། བར་ཆད་སེལ་བ།
གང་བཅོལ་བའི་འཕྲིན་ལས་ཐམས་ཅད་ཐོགས་མེད་དུ་སྒྲུབ་པ། ད་ལྟའི་བར་གྱི་ས་སྐྱ་པའི་འཕེལ་རྒྱས་ཐམས་ཅད་བསེ་མགོན་ཆེན་པོ་འདིའི་ཐུགས་རྗེ་དང་མཐུ་རྩལ་གྱི་བྱིན་རླབས་ལས་བྱུང་བར་ངེས་ཤིང་། གཞན་ཡང་འདི་ཤིན་ཏུ་གཉན་པས་ཞལ་འབག་གི་ཞལ་གདངས་ཧ་ཅང་ཆེས་པ་ལ། དཔོན་ཆེན་བྱང་རིན་གྱིས་དངུལ་གྱི་ལྐོག་སྟེགས་བཅུག་པས། འཁུ་ལྡོག་གི་རྣམ་པས་དཔོན་ཆེན་ལྐོག་མ་སྐྲངས་ནས་ཤི་ལ་ཐུག་པ་ལ། ཞལ་འབག་གི་ལྐོག་སྟེགས་བཏོན་པས། དཔོན་ཆེན་ནད་ལས་གྲོལ་ནས་བཏང་རག་ཕུལ་བར་གྲགས་པ་དང་། གང་ཟག་མཆོག་དམན་སུ་ཞིག་གིས་མཇལ་ཡང་། ཞལ་འབག་གི་ཁ་དོག་ལ་མཐོང་སྣང་སྣ་ཚོགས་པ་བསྟན་པའི་སྒོ་ནས་ཀྱང་དེ་དང་མཐུན་པའི་དངོས་གྲུབ་སྩོལ་བར་ངེས་ཏེ། བདག་གི་བླ་མ་གྲུབ་མཆོག་དབང་པོའི་མཚན་ཅན་ལ་ཡང་གཟིགས་སྣང་དུ་མ་ཞིག་བྱུང་བའི་ཚུལ་ནི།
དེ་ཡང་རྗེ་ཉིད་དགུང་ལོ་བདུན་བཞེས་དུས་སྔགས་འཆང་ཆེན་པོའི་ཕྱག་ཕྱིར་དཀྲིས་ནས་སྒོ་རུམ་ཡེ་ཤེས་མགོན་པོ་མཇལ་བར་ཕེབས་སྐབས། འཆམ་མགོན་གྱི་རྣམ་པ་དེ་མ་ཡིན་པའི། ཁྱི་གདོང་འཇིགས་སུ་རུང་བ་རྔ་རལ་ཆེན་པོ་ནམ་མཁའི་དབྱིངས་སུ་ཡེ་རེ་བ། ཕྱག་གཡས་གཡོན་གཉིས་རལ་གྲི་དང་བནྡྷ་ཐུགས་ཁར་སྟེང་འོག་ཏུ་འཛིན་པ། གསོལ་ཕོད་སྔོན་པོ་རྡོ་རྗེ་གསང་ལམ་མ་གསོལ་ཞིང་། སྐུ་གཤམ་དཀར་པོ་སྐྱ་ཉུག་གེ་བ་དང་བཅས་པ་གསོལ་བ། མདོར་ན་ཉིད་ཀྱི་ཡབ་རྗེ་སྔགས་འཆང་ཆེན་པོ་དེ་ཉིད་རྡོ་རྗེ་ཕུར་པའི་སྨད་ལས་དང་འབྲེལ་བའི་སྐུ་འཆམ་མཛད་དུས་ཀྱི་སྐུ་ཆས་བཞེས་པའི་སྐབས་ཀྱི་ངོ་མཚར་གྱི་སྐུའི་བཀོད་པ་ཇི་ལྟ་བ་བཞིན་དུ་གཟིགས་པ་ན། དེ་དུས་སྐུ་ན་ཕྲ་བས་ཡབ་རྗེ་ཉིད་ལ་ཞུ་བར་མ་ནུས་ཤིང་། སླར་གནས་ཚུལ་རྣམས་ཕུལ་བས། སྔགས་འཆང་ཉིད་ཀྱི་གསུང་ལས།
དེ་ནི་མི་ལེགས་རྒྱུ་མེད་དེ། བླ་མ་མགོན་པོ་དབྱེར་མེད་དྲག་པོའི་ཆས་སུ་ཞུགས་པའི་སྐུ་རུ་བསྟན་འདུག་པས། མངོན་སྤྱོད་ཀྱི་ལས་རྣམས་འགྲུབ་པའི་ལྟས་ཡིན་ནོ། ། ཞེས་ལུང་བསྟན་དང་བཅས་དབུགས་དབྱུང་གནང་བྱུང་བའི་ཚེ། རྗེ་ཉིད་ཀྱི་ཐུགས་ལ། ངེད་རང་ལས་མ་དག་པས་བསྒྲིབས་པ་མ་གཏོགས་ཡེ་ཤེས་ཀྱི་མགོན་པོ་ལོགས་ན་ག་ལ་ཡོད། སྔགས་འཆང་བླ་མ་འདི་ཀ་མགོན་པོ་དངོས་ཡིན་སྙམ་པའི་ཐུགས་དད་དང་ངེས་ཤེས་ཅི་ཡང་འཁྲུངས་པར་གྱུར་ཅིང་། ཡང་དགུང་ལོ་ཉེར་གསུམ་བཞེས་སྐབས་བསེ་མགོན་མཇལ་བར་ཕེབས་དུས་འཆམ་སྐུའི་ཞལ་འབག་ལ་གསེར་གྱི་ཐིག་ལེ་འོད་ཟེར་མང་པོ་འཕྲོ་བ་ཅན་མངོན་སུམ་དུ་གཟིགས་ཤིང་ཐུགས་ལ་བདེ་ཉམས་ཆེན་པོ་འཁྲུངས་པ་དང་། འདི་ལ་གསེར་འབག་ཟེར་བ་དག་རྒྱུ་ཡིན་པ་འདྲ་སྙམ་དུ་དགོངས་ཤིང་། གཟིགས་སྣང་འདི་ནི་རྒྱས་པའི་ལས་འགྲུབ་པའི་མཚན་མ་ཡང་དག་པར་མངོན་ཞིང་།
ལན་གཅིག་བསེ་མགོན་གྱི་ཞལ་དཀྱིལ་དཀར་ཞིང་སྣུམ་པ་བདུད་རྩི་འཛག་ལ་ཁད་པའི་ཟིལ་པ་ཁྲོམ་ཁྲོམ་བྱེད་པར་མངོན་སུམ་དུ་གཟིགས་པ་ནི་ཞི་བའི་ལས་རྣམས་འགྲུབ་པའི་ལྟས་ཡིན་གསུངས་ཤིང་། རྒྱུན་པར་བསེ་མགོན་གྱི་སྐུ་མདོག་དམར་སྨུག་ལ། རེས་འགའ་ནག་ཤས་ཆེ་ཤིང་། སྐབས་འགར་དམར་ཤས་ཆེ་བར་རྒྱུན་ཆགས་སུ་གཟིགས་སྣང་ལ་འབྱུང་གི་འདུག་པ་ནི། དབང་དྲག་གི་ལས་གཉིས་འབད་མེད་དུ་འགྲུབ་པའི་རྟགས་སུ་འདུག་ཅེས་རྗེ་ཉིད་ཀྱི་གསུང་ལས་ཐོས་པ་དང་། ཡང་དྲག་པོའི་འཕྲིན་ལས་ཀྱིས་གདུག་པ་ཅན་དངོས་སུ་ཚར་བཅད་པའི་ཚུལ་ཡང་ཆོས་ཀྱི་རྒྱལ་པོ་འཕགས་པ་ལ། ཧོར་རྒྱལ་པོས་རྡོ་རྗེ་ཐེག་པའི་དབང་ཞུ་བའི་ཆོས་ཡོན་དུ་ཆོལ་ཁ་གསུམ་དུ་གྲགས་པའི་དབུས་གཙང་དམ་པ་ཆོས་ཀྱི་ཆོལ་ཁ། མདོ་སྟོད་ཀོ་ལེ་མི་ཡི་ཆོལ་ཁ། མདོ་སྨད་གྱི་ལིང་རྟ་ཡི་ཆོལ་ཁ་སྟེ་དེ་གསུམ་དང་། དེའི་ནང་ཚན་ཁྲི་སྐོར་བཅུ་གསུམ་ཞེས་པ།
གཙང་ལ་ལྷ་ཤང་ལྷོ་བྱང་ཆུ་ཞལ་དྲུག ། དབུས་ན་གཡའ་ཕག་ཐང་མཚལ་རྒྱ་ཁྲི་དྲུག ། གཙང་དབུས་མཚམས་སུ་ཡ་འབྲོག་ཁྲི་སྐོར་རོ། ། ཞེས་པ་ལྟར་གྱི། དེ་རྣམས་ཕུལ་བ་ནས་བཟུང་ས་སྐྱ་པས་འཇིག་རྟེན་གྱི་བདག་པོ་མཛད་ནས་འགྲོ་བ་ཆོས་བཞིན་དུ་བསྐྱངས་པ་མི་ལོ་བདུན་ཅུ་རྩ་ལྔ་ཙམ་གྱི་བར་དུ་མཛད་པ་ཡིན་ཏེ། དེ་ཡང་ནང་ཚན་དུ་བཞི་ཐོག་ནས་ཉི་ཤུ་རྩ་ལྔ། ཤར་པས་ཉི་ཤུ་རྩ་ལྔ། ཁང་གསར་ཆེན་མོ་བས་ཉི་ཤུ་རྩ་ལྔ་སྟེ་ཡོངས་བསྡོམས་དོན་ལྔའི་བར་དུ་ཞལ་འཛིན་གནང་བ་དེའི་མཇུག་ཙམ་ནས། སི་ཏུ་བྱང་ཆུབ་རྒྱལ་མཚན་གྱིས་སའི་བདག་པོ་བྱེད་པར་འདོད་ནས་སྡེ་འཁྲུགས་མང་དུ་བྱས་པ་ལ། ས་སྐྱའི་རྐང་འཛིན་དཔོན་ཆེན་དབང་བརྩོན་གྱིས་ཡར་ཀླུངས་སུ་ཁྲི་སྐོར་བཅུ་གསུམ་གྱི་དམག་ལན་མང་དུ་དྲངས་ཀྱང་།
སི་ཏུ་བ་མ་ཐུབ་སྟེ་དབུས་ཀྱི་ཆ་ཕལ་ཆེར་ཁོང་གིས་བླངས། ཕྱིས་རྟ་ལོ་སི་ཏུ་བྱང་རྒྱལ་གྱི་དམག་དཔུང་ཆེན་པོ་ས་སྐྱར་དྲངས་ཏེ་ལྷ་ཁང་ཆེན་མོ་ལ་བསྐོར་རྒྱ་བྱས་ནས་སྤྲུལ་པའི་གཙུག་ལག་ཁང་དེ་ཉིད་ན་བཞུགས་པའི་དངུལ་གར་ལུགས་ལས་བྱས་པའི་རྟེན་གསུམ་ཐམས་ཅད་བཤིགས་ཏེ་མཛོ་ཁལ་ལྔ་བཅུ་དྲངས་པ་དང་། གཞན་ཡང་ཧོར་ཤེལ་ཁྱད་པར་ཅན་ལས་གྲུབ་པའི་མཆོད་ཆ་སོགས་ཁྱད་ནོར་རྟེན་གསུམ་ངོ་མཚར་བ། ས་རྒྱན་གནམ་རྒྱན་ལ་སོགས་པ་ཐམས་ཅད་དྲངས། ལྷ་ཁང་ཆེན་མོའི་རྟེན་གསུམ་མ་ཕུག་རོན་ལ་སོགས་པ་བྱ་ཡི་གནོད་པ་མི་འབྱུང་བའི་ཀ་ཁོང་ཚང་མ་ལ་ཤིང་གྲ་ཁྱད་པར་ཅན་ཡོད་པ་རྣམས་ཀྱང་མེར་བུས་ཏེ་བརླག་པར་བྱེད་པ་སོགས་མཚམས་མེད་ཀྱི་ལས་ཚད་མེད་པ་བསྒྲུབས་ཤིང་། དེ་ནས་གཙང་གི་ས་ཆ་ཕལ་ཆེ་བ་ཡང་འོག་ཏུ་བཅུག དེའི་དུས་ཀྱི་སྡེ་དཔོན་རྣམས་ཀྱི་ལེགས་ཉེས་ཐམས་ཅད་སི་ཏུ་བྱང་ཆུབ་རྒྱལ་མཚན་ཤེས་སུ་བཅུག་དགོས་པ་སོགས་ས་སྐྱ་པ་ལ་ཞབས་འདྲེན་ཁམ་པོ་ཆེ་དེ་བཞིན་སྒྲུབ་པའི་ཚེ། གདན་སར་དམག་ཡོང་དུས་སི་ཏུ་པས་བསེ་མགོན་ཆེན་པོ་འདི་ཉིད་མཇལ་བར་ཆས་ཏེ། ལྷ་ཁང་ཆེན་མོ་ནས་ས་སྐྱ་དན་གྱི་བར་གྱི་མཆོད་ཞིང་བྱ་ཁྲ་མར་གྲགས་པ་བཀྲ་ཤིས་རྫས་བརྒྱད་ནང་ཚན་དུང་གི་གཟུགས་སུ་ཡོད་པས། ས་སྐྱ་པ་ལ་སྙན་གྲགས་ཆེན་པོ་འབྱུང་བའི་རྟེན་འབྲེལ་དེ་ལས་བྱུང་བར་བཤད་པའི་ཞིང་དེའི་སྟེང་ན་ཚུར་འོང་བ་ན།
སི་ཏུ་བ་རང་གོས་ཆེན་མཚལ་གའི་བེར་ཞིག་གྱོན་པའི་མཐའ་སྐོར་དུ་ཁྲབ་པ་འགའ་ཞིག་གིས་བསྐོར་ནས་བྱུང་བ། སྐབས་དེར་ས་སྐྱ་རྫོང་ཆུང་ན་སྔགས་འཆང་གཟུངས་ཀྱི་དཔལ་བ་བཞུགས་ཡོད་པས་གཟིགས་པ་ན། ཕ་གི་རྟེན་འབྲེལ་བཟང་། ལྕགས་སྡེར་དུ་སྙིང་བཅུག་པ་འདྲ་བ་ཞིག་འདུག་ཅེས་གསུངས་ཤིང་། དེ་ནས་སྒོ་རུམ་དུ་འཆམ་མགོན་མཇལ་བས། བསེ་འབག་གི་ཞལ་ན་སྙིང་རློན་པ་ཁྲག་ཛར་རེ་བ་ཞིག་འདུག་པ་ཏའི་སི་ཏུ་བས་མངོན་སུམ་དུ་མཐོང་བས་ཤིན་ཏུ་སྐྲག་ཅིང་དངངས་ནས་ཧ་ལས་ཏེ་ཕྱི་འགྲོས་སུ་བྱས་པས་གན་རྐྱལ་དུ་འགྱེལ་ཞིང་། དེ་ནས་ཡུན་མ་ལོན་པར་སི་ཏུ་ཚེའི་དུས་བྱས་པས། ས་སྐྱ་པའི་ཆོས་སྐྱོང་ལ་སུས་ཀྱང་འགྲན་པར་མི་ནུས་པའི་སྙན་པའི་གྲགས་པས་ས་སྟེང་ཐམས་ཅད་ཁྱབ་པར་གྱུར་ཏོ། ། དེ་ལ་སོགས་པ་ལོ་རྒྱུས་ངོ་མཚར་ཅན་དུ་མ་སྣང་ཡང་། འདིར་ཡི་གེས་འཇིགས་པས་རེ་ཞིག་དེ་ཙམ་མོ། །
དེ་ལྟར་ན་མལ་ལོ་ཙཱ་བའི་བཀའ་བཞིན་བླ་མ་ཆེན་པོ་དགུང་ལོ་ཉེར་དགུར་ཕེབས་པའི་བྱི་བའི་ལོ། བསེ་འབག་ནག་པོ་འཕུར་ཤེས་གདན་ས་ཆེན་པོར་སྤྱན་དྲངས་ཏེ། དུས་དེ་ཉིད་ནས་བཟུང་བསྟན་སྲུང་ཀུན་གྱི་གཙོ་བོ་གུར་གྱི་མགོན་པོ་ལྕམ་དྲལ། ཕྱི་ནང་གསང་བའི་ལས་མཁན་ཡང་བྲན་དང་བཅས་པ་ཐམས་ཅད་བོད་ཀྱི་རྡོ་རྗེ་གདན་དཔལ་ས་སྐྱ་འདིར་ཇི་སྲིད་བསྟན་པ་གནས་ཀྱི་བར་དུ་མངོན་སུམ་གྱི་ཚུལ་དུ་བཞུགས་པར་ཞལ་གྱིས་བཞེས་ཤིང་། བླ་ཆེན་གྱིས་བཀའ་བསྒོས་པ་ཐམས་ཅད་བྲན་བཞིན་དུ་བསྒྲུབ་པར་གྱུར་པ་དེའི་ཚེ། སྒོ་རུམ་གཟིམ་སྤྱིལ་དཀར་པོའི་བླ་མ་ཉིད་ཀྱི་གཡོས་ཁང་ན་ཆུ་རའི་ཟངས་མོ་ཆེ་རུ་ལོང་གི་སྒྲ་ཆེན་པོ་འབྱིན་བཞིན་པ་ཞིག་ཡོད་པ་དེ་ལ། གསང་བའི་ལས་མཁན་ཆེན་པོ་པུ་ཏྲ་ལྕམ་སྲིང་རྣམས་རྒྱུན་དུ་འཁོར་ཞིང་དགྱེས་པའི་རྣམ་འགྱུར་ཅི་ཡང་སྟོན་པ་ཞིག་བྱུང་བ་ལས། དེ་རྗེས་ཆོས་ཀྱི་རྒྱལ་པོ་འཕགས་པའི་སྐུ་རིང་ལ་བཞི་ཐོག་བླ་བྲང་གི་ལྷོ་ཕྱོགས་བོད་ཆོལ་ཁ་གསུམ་གྱི་ཡོངས་སྡུད་རྣམས་བསྡུ་བའི་གནས་ཕྱག་མཛོད་ནང་སོ་ཆེན་མོར་གྲགས་པ་དེར། སྔར་གྱི་པུ་ཏྲ་གནས་པའི་ཟངས་མོ་ཆེ་ཡང་འཇོག་པར་མཛད་པ་ན། བླ་མའི་ཕྱག་རྫས་རྣམས་ལ་ལས་མཁན་འཁོར་བཅས་ཤིན་ཏུ་མཆེས་པའི་རྣམ་སྤྲུལ་ངོ་མཚར་ཅན་དུ་མ་བྱུང་བས།
དེའི་གཏང་རག་ཏུ་གསང་བའི་ལས་མཁན་གནས་པའི་ཟངས་ལ་མགོན་ཁང་ཟུར་ཆོད་དུ་མཛད་ནས། སྤྱན་གཟིགས་སོགས་རྒྱས་པར་བཤམས་ཏེ་དེའི་གཏོར་གཞིའི་རྒྱུན་ཡང་ཕྱག་མཛོད་རང་ནས་གནང་ཞིང་། ད་ལྟ་ཡང་ནང་སོ་པུ་ཏྲ་ཁང་གི་གཏོར་གཞི་རྣམས་གདན་ས་མཛོད་ཆེན་གྱིས་འཛུགས་དགོས་པའི་རྒྱུན་འདི་བྱུང་བར་སེམས་ལ། མགོན་ཁང་འདིར་བཞུགས་པའི་པུ་ཏྲ་ཆེན་པོ་གནས་པའི་རྟེན་ཞལ་འབག་སྨུག་ཆུང་དུ་གྲགས་པ་འདི་ནི། སྔོན་སློབ་དཔོན་པདྨ་འབྱུང་གནས་ཀྱིས་རྒྱ་གར་དུར་ཁྲོད་བསིལ་བའི་ཚལ་དུ་སྲིན་པོའི་ཤ་ཁྲག་གིས་བམ་རོའི་སྒྲུབ་པ་མཛད་པའི་ཚེ། བར་སྣང་ནས་སྤྲིན་ནག་རབ་ཏུ་གཡོས་ཏེ་མེ་དྲག་ཏུ་འབར་བ་དང་བཅས། སྤྲིན་གསེབ་ནས་ཁྲག་གི་ཐིགས་པ་ཆེན་པོ་གསུམ་ས་སྟེང་དུ་བབས་པ་ན། ས་གཞི་ལས་ཀྱང་རླུང་དམར་དྲག་ཏུ་ལངས་ཤིང་གཡོས་པར་གྱུར་ཏེ། ནམ་མཁའ་ནས་བབས་པའི་ཁྲག་ཐིགས་གསུམ་པོ་དེ། སྲིན་པོའི་བམ་རོའི་ཤ་ཁྲག་རུས་གསུམ་དང་རོ་གཅིག་ཏུ་འདྲེས་པ་ལ་རྒྱུ་བྱས།
སློབ་དཔོན་རིན་པོ་ཆེས་ཕྱག་བཟོ་མཛད་དེ། དེང་སང་བསམ་ཡས་ཀྱི་སྤེ་དཀར་ན་ཡོད་པའི་ཞལ་འབག་སྨུག་ཆུང་འདི་དང་། དཔལ་ས་སྐྱའི་ནང་སོ་པུ་ཏྲ་ཁང་ན་བཞུགས་པའི་ཞལ་འབག་སྨུག་ཆུང་འདི་གཉིས་དུས་གཅིག་ཏུ་གྲུབ་ཅིང་། སློབ་དཔོན་གྱིས་ཕྱག་ནས་མཛད་པ་ན། པུ་ཏྲ་དམར་ནག་གཉིས་ཀ་སྐུ་འབག་སོ་སོ་ལ་དངོས་སུ་ཐིམ་ཞིང་། ཆོས་སྐྱོང་སོ་སོ་དང་བྱིན་རླབས་ནུས་པ་མཉམ་པར་གྱུར་པ་ལས། ནམ་ཞིག་དུས་ལ་བབ་པ་ན། རྒྱ་གར་འཕགས་པའི་ཡུལ་ནས་སྐུ་འབག་གཉིས་ཀ་བར་སྣང་ལ་འཕུར་ཏེ་གཤེགས་པ་ལས། བསམ་ཡས་ཆོས་སྐྱོང་ཆེན་པོའི་སྐུ་འབག་དེ་ཉིད་བྷ་ཏ་ཧོར་ཡུལ་གྱི་སྒོམ་གྲྭར་བབ་པ་ལས། རྒྱལ་པོ་ཁྲི་སྲོང་ལྡེའུ་བཙན་གྱི་སྐུ་རིང་ལ་སྒོམ་གྲྭ་བཅོམ་ནས་དངོས་སྤྱད་རྣམས་བསམ་ཡས་སུ་ཁྱེར་བའི་ཚེ།
ཞལ་འབག་དེ་ཡང་བསམ་ཡས་སུ་བྱོན་པ་ཡིན་ལ། བོད་ཡུལ་བསྟན་པའི་མངའ་བདག་རྗེ་བཙུན་ས་སྐྱ་པའི་བསྟན་སྲུང་བཀའི་ལས་བྱེད་རྣམས་ཀྱི་གཙོ་བོའི་མཆོག་ཏུ་གྱུར་པ་དཔལ་འཕྲིན་ལས་ཀྱི་མགོན་པོ་པུ་ཏྲ་ཆེན་པོའི་ཞལ་འབག་སྨུག་ཆུང་དུ་གྲགས་པ་ད་ལྟ་དཔལ་ས་སྐྱའི་ནང་སོ་པུ་ཏྲ་ཁང་ན་བཞུགས་པ་འདི་ནི། རྒྱ་གར་ནས་འཕུར་ཏེ་རེ་ཞིག་བྷ་ཏ་ཧོར་ཡུལ་གྱི་སྒོམ་གྲྭར་བཞུགས་པ་ལས། ཕྱིས་རབས་ཆོས་རྗེ་ཁུ་དབོན་ཙམ་གྱི་སྐུ་རིང་ལ་ཕྱག་ཏུ་བྱུང་བ་དེ་ཉིད། གདན་ས་ཆེན་པོ་འདིར་སྤྱན་འདྲེན་པར་མཛད་པ་ཡིན་ནམ་སྙམ་དུ་སེམས་པ་ནི། ཁོ་བོས་ལོ་རྒྱུས་ཀྱི་ཡི་གེ་མང་པོའི་ཁོང་བསྒྲིགས་པས་རྟོགས་པ་ལགས་སོ། ། ཡང་གདན་ས་ཆེན་པོའི་ཤར་ཕྱོགས་ཀྱི་མོན་པ་གྲོག་པོའི་ཕུ་ན་གནས་པའི་མོན་ཆུང་པུ་ཏྲ་མིང་སྲིང་གི་བྱུང་ཚུལ་ནི། བླ་མ་ས་ཆེན་གྱིས་ལ་སྟོད་གུང་ཐང་དུ་བྱོན་ནས་ཆོས་སྐྱོང་འཁོར་བཅས་ཀྱི་རྗེས་གནང་ཞུས་དུས། མོན་ཕྲུག་གཅིག་འཁྱམས་པ་བཞིན་བྱུང་སྟེ། བླ་མ་མལ་ལ་ཇོ་སྲས་སྐྱ་པ་ལ་ངའི་གཏད་གཉེར་གྱིས་ཤིག་ཟེར་ཞིང་།
རེས་མི་དངོས་སུ་མཐོང་ཞིང་རེས་མི་མཐོང་པ། ཇོ་སྲས་ཀྱིས་གང་བསྒོས་ཀྱི་གཡོག་བྱེད་པ་གཅིག་བྱུང་། མིང་མོན་ཆུང་པུ་ཏྲར་བཏགས། གཟུགས་སྣང་དུས་གཡོག་གང་དགོས་བསྒྲུབས། མི་སྣང་དུས་ང་ལ་གཏོར་མ་ཞིག་སློངས་ཤིག་ཟེར་བ་བྱུང་། དེ་ནས་བླ་ཆེན་གྱིས་ས་སྐྱའི་གྲོག་པོ་ཤར་གྱི་ཕུའི་བྲག་ཕུག་ཏུ་གནས་ནས། གདན་ས་ཆེན་པོ་འདི་ཉིད་ཀྱི་འཇིག་རྟེན་རྗེས་གཅོད་ཀྱི་སྲུང་མ་བྱེད་པར་བཀའ་བསྒོས་ཏེ། ལོ་རེ་བཞིན་རྟེན་རྫས་གོས་ལྷམ་ཟུང་རེ་གནང་བ་ཞལ་གྱིས་བཞེས་ཏེ། དེའི་རྒྱུན་ད་ལྟ་ཡང་བཞི་ཐོག་གཉེར་ཁང་ནས་ཆོ་འཕྲུལ་ཟླ་བ་ཤར་རེ་བཞིན། རས་ཀྱི་ཕོ་གོས་གཉིས་དང་།
མོ་གོས་ཆུང་ངུ་ལྷྭམ་དང་བཅས་པ་རེ་མོན་ཆུང་གནས་པའི་གྲོག་པོའི་མདོའི་མགོན་ཁང་དུ་རྒྱུན་པར་འབུལ་བ་འདི་ཡིན་ཞིང་། དེ་ནས་བླ་ཆེན་གྱིས་མོན་ཆུང་གི་རྐྱལ་འབུད་ཀྱི་གདམས་པའི་སྐོར་རྣམས་རྗེ་བཙུན་སྐུ་མཆེད་སོགས་ལ་གནང་ཞིང་། རྗེ་བཙུན་ཆེན་པོའི་སྐུ་རིང་ལ་གུ་ར་བའི་གཅེས་ཕྲུག་གཅིག་གིས་ཉེས་པ་མེད་པར་མོན་ཆུང་ཡང་ཡང་བརྡུངས་པས། རྗེ་བཙུན་ཆེན་པོའི་དྲུང་དུ་ངུ་ཞིང་འོངས་སྐད། ཁྱོད་ཅི་ཉེས་གསུངས་པས། ཁོས་ཞིབ་ཏུ་སྔར་གྱི་དེ་ཚོ་བཤད་དུས་རེ་ཞིག་ཏུ་སོང་བ་དང་གདམས་ངག་སྒྲུབ་ཀྱིན་ཡོད་ཙ་ན། རྗེ་བཙུན་ཆེན་པོའི་དྲུང་དུ་གཅེས་ཕྲུག་གི་ཕ་མ་འོངས་ནས། བྱིས་པ་སྦོས་ནས་འཆི་བར་གདའ་བ། མོན་ཆུང་གིས་ངན་ཐབས་བྱས་པ་འདྲ་བར་གདའ་བ་བཟོད་པར་གསོལ། ཕན་པའི་ཐབས་བྱིན་རླབས་ལ་འབྱོན་པར་ཞུ་བྱས་པས།
དེར་རྗེ་བཙུན་གྱི་ཞལ་ནས། མོན་ཆུང་པུ་ཏྲ་དེ་ག་ན་འདུག་ལྟོས་དང་། དེ་ལ་ཐུག་ན་འཆི་གསུངས། འཚོལ་དུ་ཕྱིན་པས། མོན་འགོ་གྲོག་པོའི་ནང་ན་མི་ལག་གཡས་པ་གཅིག་ལ་སྦ་ལྕག་གཅིག་རྡེག་གིན་འདུག་པ་མཐོང་ནས། དེ་རྗེ་བཙུན་ལ་ཞུས་པས། ལག་པ་དེའི་དབུགས་ཟད་དམ་མ་ཟད་ལྟོས་ཤོག་གསུངས་པས། ལྟ་མཁན་གྱིས་ཟད་དུ་ཆ་ཡིན་འདུག་ཞུས་པས། ཁྱོད་ད་ཅི་ནས་ཕྲོགས་མི་ཡོང་པ། ད་ལ་འུར་སོང་ལ་ཕྲོགས་ལ་ཤོག་གསུངས་པས།
དེ་མ་ཐག་བརྒྱུགས་ནས་ཕྱིན་པས། ཁོས་ནི་བྱ་བ་ཚར་ནས་ལོག་ཡོང་གི་འདུག་གོ ། དེ་ནས་རྗེ་བཙུན་གྱིས་ནད་པ་དེའི་རྩར་བྱོན་པས། ནད་པ་དེ་ཤི་ནས་འདུག་པར་གཟིགས་ནས། མོན་ཆུང་པུ་ཏྲའི་མཐུ་ཡིན་པ་གསང་ནས། མོན་ཆུང་པུ་ཏྲ་ལ་བཀའ་བཀྱོན་བྱོན། ན་བཟའི་ཐུ་བས་ཕྱག་ཕབ་པས། དེར་ཁོ་མ་དགའ་ནས་ཕྱུག་པོའི་སྒོ་རྩར་ཕྱིན། ང་ལ་བླ་མས་ཕྱག་མང་པོ་ཕབ། བཀའ་བཀྱོན་མང་པོ་བྱུང་པ་དེ་ཁྱོད་ཀྱིས་ལན་པས།
ཁྱོད་ཀྱི་བུ་ཆུང་བ་དང་། ཁྱོད་རང་ཡང་གསོད་དམ་བྱས་པས། ཕྱུག་པོ་དེས་རྗེ་བཙུན་གྱི་དྲུང་དུ་ཕྱིན་ནས། ཁོ་འདི་སྐད་དུ་གླེང་གིན་བྱུང་ཞུས་པས། སྔར་ངས་ཁྱོད་ལ་གསང་བ་ཡིན། ད་ཁོ་ལ་མ་རྒོལ་ཅིག འདི་མི་དངོས་མ་ཡིན། ཆོས་སྐྱོང་གི་ལས་མཁན་མཐུ་རྩལ་ཅན་གཅིག་ཡིན། དེའི་དོན་གྱིས་རེས་མཐོང་རེས་མི་མཐོང་། ཕལ་ཆེར་མི་མངོན་པར་སྐད་ཐོས་ཤིང་ཡོད་པ་གོ་མོད།
མཐོང་དུས་ལས་བྱེད་པས། ཁོང་པའང་བརྡུངས་པས་ལན་པ་ཡིན་གསུངས། ཕྱུག་པོ་ཕ་བུ་གཉིས་ཀྱིས་བླ་མ་དང་། མོན་ཆུང་པུ་ཏྲ་ལ་སྲོག་བླུས་ཕུལ། དེར་བུ་རྟིང་མ་མ་ཤིའོ། ། དེ་ལྟར་རྗེ་བཙུན་ཆེན་པོ་བཞུགས་པའི་བར་མན་ཆད་དུ་མོན་པའི་གཟུགས་རེས་སྟོན། རེས་མི་སྟོན་པའི་རེས་འཇོག་ཁོ་ན་བྱེད་པ་བྱུང་ཞིང་། དེ་ནས་ཆོས་རྗེ་ས་པཎ་ཧོར་ཡུལ་ལ་འབྱོན་ཁར་མོན་པ་དེ་རྣམས་འདས་པའི་ཚུལ་གྱིས། དེ་ཕྱིན་ཆད་དུ་གཟུགས་མི་མངོན་པར་གྱུར་ཏེ། གསང་བའི་ལས་མཁན་ཆེན་པོ་པུ་ཏྲ་ལྕམ་སྲིང་གི་ལས་བྱེད་ཀྱི་ཕོ་ཉའི་ཁ་ལོ་པ་བྱེད་པའི་ཚུལ་གྱིས་དཔལ་ས་སྐྱའི་བསྟན་པ་བསྟན་འཛིན་དང་བཅས་པ་སྐྱོང་ཞིང་།
གདན་ས་ཆེན་པོ་འདིར་ཆོས་བཞིན་བྱེད་པ་རྣམས་སྲུང་བ་དང་། ཆོས་མིན་བྱེད་པ་རྣམས་ཚར་གཅོད་པའི་ལས་སྒྲུབ་པ་ལ་ཉིན་མཚན་ཀུན་ཏུ་བྱ་ར་བའི་ཚུལ་གྱིས་བཞུགས་པ་ཡིན་ནོ། ། གདན་སའི་དུས་མདོས་ཆེན་མོའི་སྐབས་ཀྱི་འཆམ་མགོན་ལས་མཁན་ལྔ་དང་བཅས་པའི་འཁོར་གྱི་མི་ནག་དུང་ལོངས་ཅན་གསུམ་པོ་དེ་ཡང་། མོན་ཆུང་པུ་ཏྲ་རྣམས་ཀྱི་མཚོན་བྱེད་ཡིན་ཞེས་སྔགས་འཆང་ཆོས་ཀྱི་རྒྱལ་པོའི་གསུང་རྒྱུན་ལས་འབྱུང་བ་བདག་གི་བླ་མ་ཡབ་རྗེ་སྦས་པའི་སངས་རྒྱས་དེ་ཉིད་ཡང་ཡང་དུ་གསུངས་པ་ཐོས་སོ། ། དེ་ལྟ་བུའི་རྣལ་འབྱོར་གྱི་དབང་ཕྱུག་རྗེ་བཙུན་བརྩེ་བ་ཆེན་པོ་ཀུན་དགའ་སྙིང་པོ་དེ་ཉིད་ཀྱི་ཕྱག་ཏུ་བསྟན་སྲུང་ཀུན་གྱི་གཙོ་བོ་དཔལ་མཧཱ་ཀཱ་ལའི་སྐུ་བརྙན་བསེ་མགོན། ཤིན་མགོན། རྡོ་མགོན་ཏེ་རྣམ་པ་གསུམ་དང་། ཆོས་ཀྱི་བཀའ་བབས་གསུམ་ཡོངས་སུ་རྫོགས་པ་བབས་པ་ནས། དུས་ཧ་ཅང་མི་རིང་བ་ཞིག་གི་ཚེ། ཆོས་སྐྱོང་འདིའི་སྒོ་ནས་བསྟན་དགྲ་གདུག་པ་ཅན་རྣམས་དྲག་པོ་མངོན་སྤྱོད་ཀྱི་ལས་ཀྱིས་ཚར་བཅད་དེ་རྣམ་ཤེས་ཆོས་དབྱིངས་སུ་སྒྲོལ་བར་མཛད་པའི་ཚུལ་ཡང་།
དུས་དེར་བདུད་སྤྲུལ་སྔགས་ནག་བླ་ཆེན་སྟག་ཚ་དང་། བོན་ནག་རེ་བ་ཛུ་གུར་ཞེས་བྱ་བ་གཉིས་ཀྱིས་བསྟན་འཛིན་རྣམས་ལ་ཤིན་ཏུ་ཕྲག་དོག་པའི་སྒོ་ནས་བརྩེ་བ་ཆེན་པོ་ཀུན་དགའ་སྙིང་པོ་ཉིད་ལ་ཡང་བར་ཆད་ཐོ་འཚམས་བྱེད་སྙམ་སྟེ། སྟག་ཚའི་སློབ་མ་ཁམས་ཀྱི་ལྡན་མ་ནས་འོངས་པའི་མིང་རྡོར་རྒྱལ་ཟེར་བ་གཅིག་གསེར་གྱིས་བསླད་ནས་བླ་ཆེན་འགྲོང་དུ་བཏང་པས། ཁམས་པ་དེས་ཀྱང་ཁས་བླངས་ནས་ས་སྐྱར་འོངས་པའི་ཚེ། བརྩེ་བ་ཆེན་པོ་ཀུན་དགའ་སྙིང་པོ་དེ་ཉིད་སྒོ་རུམ་གཟིམ་སྤྱིལ་དཀར་པོར་བཞུགས་ཡོད་པ་ལ་ཁམས་པ་དེས་མཇལ་ག་ཞུས་པ་ན་དེ་འཕྲལ་སྐུ་ཞོགས་སུ་གནང་བའི་ཚེ། ཁམས་པ་དེ་ན་རེ། བདག་སྐྱེ་ས་ཁམས་ཀྱི་ལྡན་མ་ཡིན་ཞིང་། སྟོད་ཀྱི་ཕྱོགས་སུ་ཕྱིན་ནས་ལོ་དུ་མ་སོང་། དེ་ནས་བླ་ཆེན་ཁྱེད་ཀྱི་སྙན་པ་ཐོས་ནས་དད་པ་ཆེན་པོས་མཇལ་དུ་འོངས་པ་ལགས། ད་རེ་ཞིག་ཁྱེད་ཀྱི་ཞབས་དྲུང་དུ་བསྡད་ཆོག་པར་ཞུས་པ་ལ།
དེ་བཞིན་དུ་གནང་ཞིང་། གཞན་ཡང་འཕྲལ་དུ་ཁམས་པ་དེ་གུས་གུས་ལྟར་གྱིས་ཐབས་ཅི་འདྲ་ཞིག་བྱས་ནས་བཀྲོངས་པ་དྲག་གམ་སྙམ་དུ་སེམས་པའི་ཚེ། བླ་ཆེན་གྱིས་མཁྱེན་བཞིན་པའི་ངང་ནས། ཉིན་གཅིག་གི་ཚེ་བླ་ཆེན་ཉིད་ཀྱི་སྐུ་བེམ་གྱི་ནང་དུ་རྗེ་བཙུན་སྐུ་མཆེད་རྣམས་དང་བཅས་ཏེ་ཡབ་སྲས་ལྷན་ཅིག་ཏུ་བཞུགས་པ་ན། དེ་ཉིད་ཁམས་པས་མཐོང་བའི་ཚེ། འཇིག་རྟེན་ཕལ་པ་ལྟ་བུའི་ཕ་བུ་སྡོད་ལུགས་འདི་འདྲ་བ་དང་བླ་མ་ལྟ་ཅི། ཆོས་པ་ཙམ་དུ་ཡང་མི་འདུག་སྙམ་ལོག་ལྟ་ཆེར་སྐྱེས་པའི་ཚེ། དེ་ཉིད་བླ་མ་ཆེན་པོའི་ཡེ་ཤེས་ཀྱི་གཟིགས་པས་ལེགས་པར་དགོངས་ཏེ། ཁམས་པ་ཞབས་དྲུང་དུ་འབོད་པར་མཛད་ནས། ཁྱོད་ལ་རྣམ་རྟོག་ངན་པ་མེད་མཆིས་སམ་ཞེས་གསུངས་པས།
ཁམས་པ་ཉིད་ཤིན་ཏུ་སྐྲག་སྟེ་ཙབ་ཙོབ་ཏུ་གྱུར་པ་ན། བླ་ཆེན་གྱི་ཞལ་ནས་གསང་སྔགས་པའི་རྡོ་རྗེ་སློབ་དཔོན་ལ་ལོག་ལྟ་བྱེད་པ་ཤིན་ཏུ་འཁྲུལ་པ་ཡིན་གསུངས་ནས་ཞབས་གཉིས་ཤད་ཀྱིས་སྐྱོང་བར་མཛད་པའི་ཞབས་མཐིལ་ལ་ཀྱཻ་རྡོ་རྗེ་དང་། འཁོར་ལོ་བདེ་མཆོག་གི་དཀྱིལ་འཁོར་བྲིས་པ་ལས་ཀྱང་གསལ་བ་གཉིས་ཁམས་པ་ལ་བསྟན་པས། རྡོར་རྒྱལ་ཉིད་ཤིན་ཏུ་འགྱོད་པར་གྱུར་ཏེ། སྔར་བྱས་རྣམས་བཤགས་པ་དང་། ཕྱིན་ཆད་བླ་ཆེན་གྱི་ཆེད་དུ་ལུས་སྲོག་གཏོང་བར་དམ་བཅའ་ཕུལ། དེ་ནས་ཁམས་པ་དེས་བླ་ཆེན་སྟག་ཚའི་དྲུང་དུ་ཕྱིན་ཏེ། ས་ཆེན་བཀྲོངས་གྲུབ་པ་ལྟ་བུའི་ཚུལ་སྨྲས་པས། བླ་ཆེན་སྟག་ཚས་དེ་ཉིད་བདེན་པར་བསམས་ནས་མགོ་འཁོར་ནས་རྡོར་རྒྱལ་ལ་ཉེ་གནས་བཅོལ་ཞིང་། ངེད་ཀྱི་མལ་ས་དང་ཕྲེང་བ་འདི་ལ་ཐོ་རེག་མེད་ཅིང་ཤིན་ཏུ་གཙང་བ་རང་དུས་རྒྱུན་དུ་བྱ་དགོས་སོ་ཟེར་བ་སོགས་ཀྱི་བསླབས་ཆ་མང་དུ་བྱས་པ་ལ་ཁམས་པས་བསམ་བཞིན་དུ་མལ་ས་ཡང་ཡང་དུ་བཤིག་བཅོས་བྱེད་པ་དང་།
ཕྲེང་བའི་མདུད་པ་བཀྲོལ་ཏེ་སྤྱོད་ལམ་དུ་དོར་མི་མཚུངས་པ་སྣ་ཚོགས་བྱས་ཤིང་། དེ་བཞིན་དུ་བོན་ནག་ལའང་བྱས་པས། ཁོང་གཉིས་ཀྱི་ངན་སྔགས་ཀྱི་ཚོགས་ཤིན་ཏུ་འཁྲུགས་པར་གྱུར་ཏོ། ། དེ་ནས་དེའི་སྐབས་དེར་ནུས་མཐུའི་མངའ་བདག་བླ་ཆེན་ཀུན་དགའ་སྙིང་པོ་དེ་ཉིད་ཀྱིས་ཆོས་སྐྱོང་མཐུ་རྩལ་ཅན་རྣམས་བྲན་དུ་བཀོལ་ཏེ། དྲག་པོ་མངོན་སྤྱོད་ཀྱི་ལས་ལ་བསྐུལ་བའི་སྒོ་ནས་སྔགས་ནག་དང་བོན་ནག་གཉིས་ལ་དམིགས་པའི་ལས་སྦྱོར་མཛད་པའི་ཚེ། སྔགས་བོན་གཉིས་འདུག་པའི་གནས་དེར་སྔར་མེད་པའི་གཡག་རྒོད་རོག་པོ་གཉིས་རྭ་བརྡར་ལ་སོགས་པ་དྲག་པོའི་སྤྱོད་པ་ཟིལ་དང་ལྡན་པ་དུ་མ་བྱེད་པ་རེ་རེ་བྱུང་ཞིང་། གཞན་ཡང་བྱ་ནག་ཁྱི་ནག ཅེ་སྤྱང་སོགས་ཆོས་སྐྱོང་གི་སྤྲུལ་པ་བསམ་གྱིས་མི་ཁྱབ་པའང་དེའི་དུས་བྱུང་ཞེས་གྲགས་ལ། དེ་དང་དུས་མཚུངས་པར་དམ་ཚིག་ལྡན་པའི་ཁམས་པ་རྡོར་རྒྱལ་དེས། སྔགས་ནག་དང་བོན་ནག་གཉིས་ཀྱི་སློབ་འཁོར་རྣམས་ཕྱོགས་གཞན་དང་གཞན་དུ་བྱེར་བའི་ཐབས་བྱས་ནས།
དེ་ནས་ཁོང་རང་གཅིག་པུས་ཞག་བཅུ་ཕྲག་གསུམ་གྱི་བར་དུ་སྔགས་བོན་གཉིས་ཀྱི་ཞབས་ཏོག་ལ་ཆེས་ཆེར་བརྩོན་པ་ལྟར་བྱས་ནས། ཞག་སུམ་ཅུ་ཙམ་ལོན་པ་ན་བླ་མ་དང་བསྟན་པའི་ཆེད་དུ་སྔགས་ནག་དང་བོན་ནག་གཉིས་རྫས་དང་མཚོན་ལ་སོགས་པའི་སྒོ་ནས་སྲོག་བྲལ་གྱི་ཆོ་ག་ཡང་དག་པ་ལ་སྦྱར་ནས། ཁོང་གཉིས་ཀྱི་ཕུང་པོ་ཆོས་སྐྱོང་གི་སྤྲུལ་པའི་གཡག་རྒོད་ལ་བཀལ་ཏེ་གདན་སར་འོངས་པས། ས་སྐྱ་པའི་ཆོས་སྐྱོང་གི་ནུས་པས་མཚན་ལམ་གཅིག་ལ་ཉིན་ལམ་དྲུག་ཆོད་ཅེས་གྲགས་ཤིང་། དེ་ནས་ཁམས་པས་བླ་ཆེན་གྱི་དྲུང་དུ་ཕུང་པོ་གཉིས་ཕུལ་བས་ཤིན་ཏུ་དགྱེས་ཤིང་། བླ་མའི་ཞལ་ནས། ཁྱོད་ཀྱིས་སྤྱིར་ཐེག་ཆེན་སེམས་བསྐྱེད་དང་མ་བྲལ་ཞིང་། བྱེ་བྲག་བླ་མ་དང་བསྟན་པའི་ཕྱིར་དུ་བྱ་བ་དེ་བཞིན་བགྱིས་འདུག་པར་ཉེས་པ་མི་འབྱུང་ཞིང་སྔགས་བོན་གཉིས་ཀྱང་སྐྱེ་བ་ཕྱི་མ་ངན་སོང་དུ་སྐྱེ་ངེས་པའི་ལས་བསགས་པའི་རྣམ་སྨིན་གྱི་འབྲས་བུ་རྣམས་ཚེ་འདིར་ཚེ་ཐུང་བ་ཙམ་གྱིས་སྡུག་བསྔལ་ཟད་པར་བྱས་ནས། བླ་མ་དང་ཆོས་སྐྱོང་གི་ནུས་པས་སྐྱེ་བ་ཕྱི་མ་ཕན་ཆད་དུ་ཡང་དག་པའི་བདེ་བའི་འབྲས་བུ་ཐོབ་པར་འགྱུར་བ་ཡིན་པས་ན། རང་གཞན་ཐམས་ཅད་འཚང་བ་ཡིན་ནོ་ཞེས་གསུངས་ཤིང་།
ཁམས་པ་ལ་བྱ་དགའ་ཆེན་པོ་གནང་ཞིང་། ཁྱད་པར་ཚེ་གཅིག་ལུས་གཅིག་ལ་སངས་རྒྱ་ངེས་པའི་གདམས་པའི་ཉིང་ཁུ་རྣམས་གནང་སྟེ། རྡོར་རྒྱལ་གྱིས་ཀྱང་ཁམས་སུ་ཕྱིན་ཏེ་བསྒོམས་པས་གྲུབ་རྟགས་ཕྱོགས་མེད་དུ་སྟོན་པའི་རྣལ་འབྱོར་པ་བར་དོར་ཕྱག་ཆེན་མཆོག་གི་དངོས་གྲུབ་འཐོབ་ངེས་པ་ཞིག་བྱུང་བར་གྲགས་སོ། ། དེ་ནས་བླ་ཆེན་གྱིས་སྔགས་ནག་གི་སྙིང་ཕྱུང་བར་མཛད་དེ་ཧོཾ་ཁུང་གི་ནང་མཛེ་ཐོད་ཁ་སྦྱར་གྱི་ནང་དུ་བཅུག་ནས། བསེ་མགོན་ཆེན་པོའི་ཞལ་གདོང་དུ་འཇོག་པར་མཛད་དེ། མངོན་སྤྱོད་ཀྱི་འཕྲིན་ལས་ཅི་བསམ་འགྲུབ་པའི་བཀའ་བསྒོ་མཛད་པ་ཡིན་ལ། དུས་ཕྱིས་བསྟན་པའི་ཉི་མ་སྔགས་འཆང་ཆོས་ཀྱི་རྒྱལ་པོ་ངག་དབང་ཀུན་དགའ་རིན་ཆེན་གྱིས་ཀྱང་བསེ་འབག་གི་ཞལ་གདོང་གི་ཧོཾ་ཁུང་ཁ་ཕྱེ་བ་མཛད་ནས་མཛེ་ཐོད་ཀྱི་ནང་གི་སྙིང་ལ་ཉམས་པའི་དགྲ་བོ་ལྷ་གནས་གཉིས་སོགས་ལ་དམིགས་པའི་དགུག་གཞུག་ལྷ་དབྱེ་བདེན་བརྡར་སོགས་མཛད་པས། དམ་ཉམས་རྣམས་གཏན་བརླག་ཏུ་ཐོང་བ་འདི་བཞིན་བྱུང་བ་ཡིན་ཞེས་བདག་གི་བླ་མ་འཇམ་དབྱངས་སྐུ་མཆེད་ཀྱི་གསུང་ལས་ཡང་ཡང་ཐོས་ཤིང་། ད་དུང་ཡང་ས་སྐྱ་པའི་བསྟན་པ་གདུང་བརྒྱུད་དང་བཅས་པ་ལ་གནོད་པའི་བསྟན་དགྲ་མི་སྲུན་པ་རྣམས་ལ་ཤིན་ཏུ་མྱུར་བའི་ལས་སྦྱོར་དགོས་པ་བྱུང་ཚེ། བསམ་པ་རྣམ་པར་དག་པས་ཀུན་ནས་བསླངས་ཏེ།
བླ་མ་གོང་མ་རྣམས་ཀྱི་ཕྱག་ལེན་ལྟར་བགྱིས་ན་རྟགས་མཚན་འབྱུང་བ་ལ་ཐེ་ཚོམ་མི་དགོས་སྙམ་དུ་ཁོ་བོ་སེམས་སོ། ། སྔགས་ནག་གི་ཕུང་པོ་བྱིན་སྒོ་རུམ་མགོན་ཁང་གི་ཐེམ་འོག་ཏུ་བླ་ཆེན་ཉིད་ཀྱིས་མནན་པ་མཛད་པ་བཞིན་ད་ལྟ་ཡང་དབུ་རྩེའི་སྐོར་ལམ་ནས་ཕུང་པོའི་སྣོད་ཀྱི་རྐྱལ་པ་ཀུན་གྱིས་མཐོང་བར་ཡོད་དོ། ། བོན་ནག་རེ་བ་ཛུ་གུར་གྱི་ཕུང་པོ་ཆོས་ཁྲི་ཐང་མོ་ཆེའི་ནུབ་སྒོའི་འཁྲིས་ཀྱི་ཆུ་འགྲམ་ན་མཆོད་རྟེན་གྱི་འོག་ཏུ་མནན་པ་མཛད་པ་ཡིན་པས། འདི་ལ་ཆེད་གཏད་ཀྱི་སྐོར་བ་མི་བྱ་ཞིང་། གལ་ཏེ་བྱེད་ཀྱང་མགོན་པོའི་རྩ་སྔགས་དང་བཟློག་བསད་ཀྱི་སྔགས་རྣམས་བཟླ་ཞིང་སྐོར་བ་གཡོན་སྐོར་དུ་བྱ་བ་ཡིན་པར་གསུངས་སོ། ། འདིར་སྐབས་ཀྱི་ས་ཆེན་གྱི་དངོས་སློབ་ཁམས་པ་རྡོར་རྒྱལ་དང་། བདེ་གཤེགས་ཁམས་པ་རྡོར་རྒྱལ་གཉིས་མིང་ཟུར་འདྲ་ཡང་ངོ་བོ་མི་གཅིག་སྟེ། ཕག་གྲུའི་མཚན་ལ་རྡོ་རྗེ་རྒྱལ་མཚན་ཞེས་བྱ་ཞིང་། འདིའི་མིང་རྡོ་རྗེ་རྒྱལ་པོ་ཞེས་ཟེར་རོ། ། དེ་ལྟ་བུའི་སྔགས་ནག་དང་བོན་ནག་གི་ལོ་རྒྱུས་འདི་རྣམས་ནི།
ས་ལོ་འཇམ་པའི་རྡོ་རྗེའི་གསུང་རྒྱུན་ཡིན་ཞེས་སྔགས་འཆང་ཆོས་ཀྱི་རྒྱལ་པོ་ངག་དབང་ཀུན་དགའ་རིན་ཆེན་གྱིས་བཀའ་ཕེབས་ཇི་ལྟར་གནང་བ་བཞིན་འཇམ་དབྱངས་སྐུ་མཆེད་གཉིས་ཀའི་གསུང་ལས་ཐོས་པ་དང་། ལྷག་པར་འཇམ་དབྱངས་བསོད་ནམས་དབང་པོས་ས་སྐྱའི་གནས་བཤད་གསུང་རྩོམ་གནང་འཕྲོ་ཐོར་བུར་བཞུགས་པ་རྣམས་ལས་ཇི་ལྟར་འབྱུང་བ་བཞིན་བཀོད་པ་ཡིན་ལ། དེ་ལྟར་ན་དཔལ་བརྩེ་བ་ཆེན་པོ་ནས་ཆོས་རྗེ་ས་པཎ་ཡན་ཆད་དུ་ས་སྐྱ་པ་སྟེ། ཤེས་ལྡན་ཀུན་ཡིད་སྨོན་གྱི་གནས་སུ་གྱུར་པ་འདི་ཡང་རྗེ་བཙུན་བླ་མ་རྣམས་ཀྱི་ཐུགས་རྗེ་ལས་གཞན་དུ་མ་འདས་པར་ཤེས་པར་གྱིས་ཤིག འདིར་སྨྲས་པ། འཇམ་དབྱངས་འཇིག་རྟེན་དབང་ཕྱུག་མཐུ་སྟོབས་མགོན། ། དེ་རྣམས་དབྱེར་མེད་གཟུགས་གཞན་ཟློས་པའི་གར། ། ས་སྐྱའི་བླ་ཆེན་ཀུན་དགའ་སྙིང་པོ་ཡི། ། ངོ་མཚར་རྣམ་ཐར་བསམ་བརྗོད་ཡུལ་ལས་འདས། ། རྒྱལ་བའི་ཕོ་བྲང་རྡོ་རྗེ་གདན་ཉིད་ཀྱི། །
བྱང་སྒོའི་སྲུང་མར་སངས་རྒྱས་དངོས་ཀྱི་བཀས། ། བསྐོས་པའི་རྡོ་རྗེའི་གུར་གྱི་མགོན་པོ་དེ། ། དངོས་སུ་བཞུགས་པའི་འདྲ་འབག་བསེ་མགོན་ཆེས། ། ཡེ་ཤེས་གཟིགས་པས་དམ་པའི་ཆོས་རྣམ་དག ། གང་དུ་དར་བའི་གནས་དེར་བསྲུང་བརྩོན་པར། ། བཞེད་ནས་སྤྲོ་བ་ཆེན་པོས་ནམ་མཁའ་ལ། ། ཆིབས་ཏེ་ཉིད་བསྟན་སྐྱོང་ཕྱིར་ས་སྐྱར་བྱོན། ། དུས་གསུམ་མཁྱེན་པའི་བློ་གྲོས་དཀྱིལ་འཁོར་ཅན། ། ས་གསུམ་གྲགས་པའི་འོད་ཀྱིས་ཁྱབ་མཛད་དེ། ། ཀུན་མཁྱེན་ཀུན་ལ་རབ་དགའ་སྟེར་མཁས་པའི། །
བྱང་ཆུབ་སྙིང་པོ་མཆོག་བརྙེས་བརྩེ་ཆེན་ལ། ། གནམ་ལྕགས་ལས་གྲུབ་རྡོ་རྗེ་ཐུགས་ཀྱི་རྟེན། ། དབང་སྔོན་ལས་གྲུབ་དྲག་སྔགས་གསུང་གི་རྟེན། ། བསེ་མགོན་འཕུར་ཤེས་གང་སྐུར་བཅས་པ་ནི། ། བཀའ་བསྒོས་ཞལ་འཆེས་དང་བཅས་གནང་ནས་ཀྱང་། ། ས་བདག་ཀླུ་དབང་ས་སྐྱ་གནས་པ་འདིར། ། ཤཱཀྱའི་བསྟན་པ་བསྲུང་ཕྱིར་སྤྱན་དྲངས་ཏེ། ། རི་རབ་ལྷུན་པོ་ཇི་སྲིད་གནས་ཀྱི་བར། ། ཞིང་འདིར་བརྟན་པར་བཞུགས་འདི་ཨེ་མ་མཚར། ། བསྟན་སྲུང་དབང་པོའི་སྐུ་བརྙན་རྣམ་བཞི་དང་། །
ཟབ་རྒྱས་ཆོས་ཀྱི་བཀའ་བབ་རྣམ་པ་བཞི། ། ཡོངས་སུ་རྫོགས་པ་དེང་དུས་དཔལ་ས་སྐྱར། ། སྔགས་འཆང་ཁོ་བོའི་ལག་ཏུ་ལེགས་པར་བབ། ། འདི་འདྲ་སྐལ་བཟང་ནང་ནས་སྐལ་བཟང་སྟེ། ། ངོ་མཚར་ཆེ་བ་ལས་ཀྱང་ཆེ་བ་རུ། ། ཤེས་པའི་ཤེས་ལྡན་གཟུར་གནས་འགའ་ཡོད་ན། ། ཁོ་བོའི་སྙན་གྲགས་སྙན་པར་ཅིས་མི་སྒྲོག ། བསྟན་པའི་བདག་པོ་དཔལ་ལྡན་ས་སྐྱ་པ། ། ཡིན་ཕྱིར་དམ་པའི་ཆོས་ཀྱི་བསྲུང་བ་ཡང་། ། མཐུ་རྩལ་ཆེ་བར་གྲགས་པའི་ཚོགས་ཀུན་ཀྱང་། །
མཆིས་ཤིང་འཕྲིན་ལས་སྒྲུབ་པ་དངོས་པོའི་གཤིས། ། དཔལ་ས་སྐྱའི་བཀའ་སྲུང་ཞིང་སྐྱོང་སྟོབས་འཕྲོག་དབང་པོ་ཞལ་བཞི་པ་འཁོར་དང་བཅས་པ་དང་། ཨུ་རྒྱན་མཁའ་འགྲོའི་གླིང་གི་དཔལ་དུར་ཁྲོད་ཀྱི་བདག་པོ་ཡབ་ཡུམ། དཀར་བདུད་ལྕམ་དྲལ། ཕུར་སྲུང་དམ་ཅན་བཅུ་གཉིས་བོད་དུ་ཇི་ལྟར་བྱུང་བའི་ཚུལ་ནི། དེ་ལ་སྤྱིར་ཁ་བ་ཅན་གྱི་ལྗོངས་འདིར་གསང་སྔགས་རྙིང་མ་བ་དང་། གསར་མ་བ་དང་། ཆེས་གསར་མ་བ་དག་ལས་བརྒྱུད་པའི་ཞིང་སྐྱོང་ནག་པོ་ཆེན་པོ་གདོང་བཞི་པའི་མན་ངག་གི་རིགས་མང་པོ་སྣང་བ་ལས། གཙོ་བོར་ནི་མགོན་པོ་འདི་ཉིད་ཀྱི་ཆོས་སྐོར་འཕགས་ཡུལ་ནས་སྤྱན་འདྲེན་པར་བྱེད་པོ་ནི། གཉན་ལོ་ཙཱ་བ་ཆེན་པོ་དར་མ་གྲགས་ཉིད་ཡིན་ཏེ།
དེ་ཉིད་ནས་བརྒྱུད་དེ་བྱང་གི་ཕྱོགས་འདིར་མན་ངག་གི་བཤད་སྲོལ་ཆེས་ཆེར་རྒྱས་པར་མཛད་པ་ནི། རྗེ་བཙུན་ས་སྐྱ་པ་ཡབ་སྲས་བརྒྱུད་པར་བཅས་པ་དག་ཡིན་པས། དེ་ཡང་དགེ་བའི་བཤེས་གཉེན་ཆེན་པོ་དཔལ་དབྱངས་ཀྱི་རིགས་རྒྱུད་དུ་ཤབ་སྟོད་དུ་སྐུ་འཁྲུངས་པའི་གཉན་ཆུང་དར་མ་གྲགས་དེ་ཉིད་ཀྱིས་རྒྱ་གར་དུ་བྱོན་ནས་སྒྲ་ཚད་བསླབས་པས་མཁས་པར་མཁྱེན། དེ་ནས་བླ་མ་པནྡྲེ་པ་ཆེན་པོ་རཏྣ་ཀིརྟི་དང་། རྡོ་རྗེ་གདན་པ་སོགས་ལ་ཆོས་མང་དུ་གསན། རིག་པའི་གནས་ལྔ་ལ་ཐོགས་པ་མེད་པའི་བློ་གྲོས་རྒྱས། བོད་ལ་ལོག་འབྱོན་ཁར་བླ་མ་པནྡྲེ་པ་ལ་གསང་བ་འདུས་པ་ཡེ་ཤེས་ཞབས་ལུགས་ཀྱི་དབང་ཞུས་པས། ངས་མི་ཡོང་། ཁརྶ་པ་ཎིའི་ལྷོ་ཕྱོགས་ཀྱི་རི་སུལ་གྱི་ནགས་གསེབ་ཅིག་ན། ངའི་མཆེད་མོ་རྣལ་འབྱོར་མ་རྗེ་བཙུན་ཀུ་ས་ལི་བྱ་བ་གཅིག་གསང་བ་འདུས་པའི་སྒྲུབ་པ་མཛད་ཀྱིན་ཡོད་པས་དེར་སོང་ལ་ཞུས་ཤིག
ཁྱོད་དང་ལས་ཀྱི་འབྲེལ་པ་ཡོད་པས་དབང་དང་གདམས་ངག་གནང་བ་འདུག་གི་གསུངས། དེ་ནས་བླ་མ་པནྡྲེ་པའི་བཀའ་བཞིན་མཛད་ནས་གཉན་ལོས་བྱོན་པས། ཇི་ལྟར་གསུངས་པ་བཞིན་རི་སུལ་གྱི་ནགས་གསེབ་ན་ཤིང་སྡོང་པོ་ཆེན་པོ་ཞིག་གི་ཁོག་པ་ན་རྣལ་འབྱོར་མ་དཔོན་གཡོག་བཞི་གདའ་སྐད། དེའི་ནང་ནས་གཡོག་མོ་གསུམ་རེ་མོས་ཀྱིས་གྲོང་འདབས་ན་ཕར་ཕྱིན་ཏེ་འཚོ་བ་བཙལ་ནས་སྒྲུབ་པ་མཛད་ཀྱིན་འདུག་པ་ལ། ལོ་ཙཱ་བས་ལུང་བསྟན་པའི་རྣལ་འབྱོར་མ་ཡིན་མིན་བརྟག་པའི་ཕྱིར་གཡོག་མོ་རྣམས་ལ་ཁྱེད་རྣལ་འབྱོར་མ་ཡིན་ན་ནུས་པ་ཞིག་སྟོན་གསུངས་པས། གཅིག་གིས་བྲང་གཤགས་ནས་ཁོག་གི་ནང་ནས་གསང་འདུས་ཀྱི་ལྷ་གྲངས་དང་མཉམ་པའི་མར་མེ་བསྟན་ནས་ངེས་ཤེས་སྐྱེས་ཏེ། གཙོ་མོ་ལ་ཕྱག་དང་མཎྜལ་ཕུལ་ནས་གསང་བ་འདུས་པའི་དབང་བསྐུར་ཞུས་པས། ཁྱོད་ལ་སུས་ལུང་བསྟན་གསུངས། ང་ལ་བླ་མ་པནྟྲེ་པས་བསྟན་ཞུས་པས། ངས་འཇམ་པའི་རྡོ་རྗེ་ལ་གནང་བ་མ་ཐོབ་པས།
ཁྱོད་རང་སྡོད་ཁོམ་ན་ལོ་གཅིག་ནས་དབང་བསྐུར་བྱ་གསུངས། དེ་བཞིན་བགྱིད་ཞུས་པས། འོ་ན་ཁྱོད་ལ་མཐའ་འཁོབ་ཀྱི་མི་ངན་དང་། གཅན་གཟན་དང་། དུག་སྦྲུལ་ལ་སོགས་པས་འཚེ་བ་བྱུང་དོགས་ཡོད་པས། གྲོང་འདབས་ཕ་གི་ན་བྲམ་ཟེ་མདོག་སྔོ་བ་མི་རྐང་གི་གླིང་བུ་བཟུང་བ་གཅིག་ཡོད་པས་དེ་དང་འགྲོགས་ལ་ཅི་ཟ་ཅི་འཐུང་གི་ཁ་ནས་བྱིན། ཅི་འབྱོར་པའི་མཆོད་པ་དང་བསྙེན་བཀུར་གྱིས་ཤིག་ངས་བར་ཆད་མི་འབྱུང་བར་བྱིན་གྱིས་རློབ་བོ་གསུངས། དེ་བཞིན་བྱས་པས་ལོ་གཅིག་སོང་ནས། ད་ངས་ལྷ་ལ་གནང་བ་ཐོབ་པས་དབང་བྱ་ཡི་ཚོགས་ཀྱི་ཡོ་བྱད་ཚོལ་ཅིག་གསུངས། གསེར་ཞོ་གང་ལ་འབྲས་ཁལ་བཅུ་གསུམ་བླངས་ནས་ཆང་བྱས།
ཞོ་གང་ལ་ཤ་དང་། ཞོ་གང་ལ་སྤོས་ལ་སོགས་པ་གཞན་དགོས་པའི་ཡོ་བྱད་རྣམས་བསྒྲུབས་ནས་ཁྱེར་ཏེ། རྣལ་འབྱོར་མའི་དྲུང་དུ་ཕྱིན་ནས་ཚོགས་རྫས་རྣམས་ཕུལ། གདན་མང་པོ་ཡང་ཚང་འདུག་པ་དང་། རྣལ་འབྱོར་མའི་ཞལ་ནས། མགྲོན་སྤྱན་དྲོངས་གསུངས་པ་ལ། བདག་གིས་མི་རྙེད་ཞུས་པས། འོ་ན་ཁ་སང་གི་གྲོགས་པོ་བྲམ་ཟེ་དེ་བོས་གསུངས་ནས་བོས་པས། བྲམ་ཟེས་སྐྲ་གསེབ་ནས་མི་རྐང་གི་གླིང་བུ་ཕྱུང་སྟེ་བུས་མ་ཐག ཕྱོགས་བཞི་མཚམས་བརྒྱད་ནས་དཔའ་བོ་མཁའ་འགྲོ་དང་།
རྣལ་འབྱོར་ཕོ་མོ་ལུགས་མི་འདྲ་བ་དུ་མ། ཞིང་སྐྱོང་བཀའ་སྡོད་བསམ་གྱིས་མི་ཁྱབ་པ་འདུས་ནས་གྲལ་ལ་འཁོད་ཅིང་ཚོགས་ཀྱིས་ཚིམ་པར་བྱས་པས་མཉེས་ཏེ་དབང་བསྐུར་ཡོངས་སུ་རྫོགས་པར་གནང་། དེ་ནས་ཚོགས་གྲལ་དེའི་ཁྲོད་ནས་གྲུབ་ཐོབ་བརྒྱད་ཅུ་རྩ་ལྔ་བྱོན་ནས། ལོ་ཙཱ་བ་ཁྱོད་དངོས་གྲུབ་གང་འདོད་གསུངས། དེ་དུས་དངོས་གྲུབ་གང་འདོད་ཞུས་པས་འོང་བ་ལ། ལོ་ཙཱ་བ་ཐུགས་ཅུང་ཟད་ཞུམ་ནས་གཞན་ཞུ་མ་སྤོབས། བདག་བོད་དུ་གཙུག་ལག་ཁང་མང་པོ་བཞེངས་པས། དེ་རྣམས་སུ་ཆོས་སྐྱོང་རེ་ཞུ་ཞུས། གྲུབ་ཐོབ་ཀུན་བཞད་གད་མཛད་ཅིང་། སོ་སོའི་ཆོས་སྐྱོང་རེ་རེ་གནང་ནས་ལོ་ཙཱ་བའི་གཡོག་བྱེད་པར་བཀའ་བསྒོས།
དེ་ནས་སླར་ཡང་རྣལ་འབྱོར་མའི་དྲུང་དུ་གདམས་པ་རྒྱ་མཚོ་ལྟར་གསན་ཅིང་ཐུན་མོང་མ་ཡིན་པའི་གདམས་པ་ལྔ་གནང་སྟེ། ཐུགས་དམ་དུ་གསང་བ་འདུས་པའི་གདམས་པ། ཨུཥྞི་ཥ་སྦྱོར་བ་ཡན་ལག་དྲུག་པ། སྒྲོལ་མའི་སྒྲུབ་ཐབས། ཆོས་སྐྱོང་འདིའི་གདམས་པ་མ་ལུས་པར་གནང་ཞིང་། ལྷག་པར་ཆོས་སྐྱོང་གི་དབང་གི་དུས་སུ་བྲམ་ཟེ་ཁྱོད་ཀྱིས་ཁོའི་གཡོག་གྱིས་ཤིག ཁོས་ཅི་བསྒོ་བ་བཞིན་འཕྲིན་ལས་རྣམ་པ་བཞི་འབད་མེད་དུ་བསྒྲུབ་པར་བྱ་དགོས་སོ། ། ཞེས་བཀའ་བསྒོས་ནས་དངོས་སུ་གནང་བ་དེ་ནི་ཆོས་སྐྱོང་ཡིད་བཞིན་གྱི་ནོར་བུ་ལྟ་བུ་ཉིད་ཡིན་པས། བྱིན་རླབས་ཀྱི་བརྒྱུད་པ་བར་མ་ཆད་པས་བསྒྲུབ་ཐག་ཉེ་བའི་མན་ངག་དམ་པ་ཤིན་ཏུ་རྩིས་ཆེ་བ་འདི་ཡིན་ནོ། ། དེ་ནས་བླ་མ་གཉན་ལོ་ཙཱ་བ་དེ་ཉིད་ཀྱིས་རྒྱ་གར་ཁ་ཆེ་ཁྲི་གདན་ནས་པུ་ཧྲངས་སུ་བྱོན་པའི་ཚེ།
བལ་ཡུལ་ཕན་ཆད་བྲམ་ཟེ་དང་དངོས་སུ་འགྲོགས་ཤིང་། ཁྲེས་པོ་འཁུར་བ་སོགས་གཡོག་གང་དགོས་བྲམ་ཟེས་བྱས། དེ་ནས་ཆོས་སྐྱོང་རང་གི་གསུང་ལས། ད་ཕྱིན་ཆད་ངེད་ཀྱི་གཟུགས་རྒྱུན་པར་དངོས་སུ་མི་སྣང་བར་བྱེད། ནམ་དགོས་དུས་དངོས་སུ་འོང་། དུས་རྟག་ཏུ་བན་ཆུང་གི་གཟུགས་སུ་སྤྲུལ་ན། ང་བོད་ཀྱི་ལྷ་འདྲེ་གདུག་པ་ཅན་འདུལ་བ་སོགས་ལ་མངགས་པར་འོང་ཟེར་བ་ལ། བླ་མས་ཀྱང་དེ་བཞིན་དུ་གནང་སྟེ། དེ་ནས་བན་ཆུང་ཉེ་གནས་ཀྱི་ཚུལ་དུ་མཛད་ནས་བྱོན་པས། མངའ་བདག་བཙན་ལྡེའི་བསམ་པ་ལ།
ང་རྒྱལ་པོ་ཡང་ཡིན། མངའ་རིས་སྟོད་ན་ང་ལས་གྲགས་ཆེ་བ་དང་། དབང་སྟོབས་ཆེ་བ་མེད་པས། ལོ་ཙཱ་བ་ང་ལ་མཇལ་དུ་འོངས་ནས་ཕྱག་འཚལ་ཐང་སྙམ། བླ་མ་གཉན་གྱི་ཐུགས་དགོངས་ལ། ང་རྒྱ་གར་གྱི་གྲུབ་ཐོབ་རྣམས་ཀྱི་སློབ་མ་ལོ་ཙཱ་བ་ཡིན། ཁྱད་པར་རྡོ་རྗེ་གདན་པ་བླ་མ་པནྡྲེ་པ་རིན་ཆེན་གྲགས་པ། མར་མེ་མཛད་བཟང་པོ་རྣམས་ཀྱི་ཆོས་རྒྱུད་འཛིན་པ་ཡིན་པས། བཙད་པོས་ང་ལ་ཕྱག་དང་སྣ་ལེན་སོགས་བྱེད་ཐང་སྙམ་ནས། བླ་མས་ཚོང་པ་མང་པོ་དང་འགྲོགས་ནས་བྱོན་དུས་མངའ་བདག་ལ་རྒྱ་གར་ནས་ཕྲ་མ་བྱུང་སྟེ།
གཉན་ལོ་ཟེར་བ་འདིས་རྒྱ་གར་གྱི་ངན་སྔགས་ཐམས་ཅད་བསླབས་ནས་སོང་པས། དེར་ཤ་མ་མི་བྱེད་དོ་ཟེར་བ་དང་། རྒྱལ་པོ་ཡང་ཆགས་ཆེ་བས་འཁྲུལ་ནས་བདེན་དུ་རུང་སྙམ། བློན་པོ་དཔའ་རྩལ་དང་ལྡན་པ་རྟ་པ་སུམ་ཅུ་བླ་མ་འགྲོང་དུ་བཏང་པས། བླ་མའི་མནལ་ལམ་དུ་རྒྱལ་པོས་བརྫངས་པའི་བློན་པོ་སྡིག་ཅན་རྣམས་ཡོད་པར་མཁྱེན་ཏེ། ཚོང་པ་རྣམས་ལ་ཕྱེ་ཕུད་སྡུས་ཤིག ངེད་རང་ཚོ་ལ་བར་ཆད་ཅིག་འོང་བར་འདུག་པས་ཆོས་སྐྱོང་ལ་གཏོར་མ་ཆེན་པོ་གཏོང་དགོས་པ་འདུག་གསུངས་གཏོར་མའི་རྒྱུ་ལ་སྤོས་འབྲུ་སྨན་སོགས་བཏབ་ནས་ཕུལ། ཞིང་སྐྱོང་ཆེན་པོ་ཙ་ཏུརྨུ་ཁ་འདི་ལ་གསོལ་བ་བཏབ་པས། སྔགས་བཟླས་པ་ཙམ་གྱིས་ཚོང་པ་རྣམས་ཀྱི་མཐོང་སྣང་ལ་མོན་པ་སྔོན་པོ་ལྔ་གར་བྱེད་པ། བྲོ་བྱེད་པ་གཉིས།
གྲི་སྐོར་བྱེད་པ་གཉིས། ཇོ་མོ་ཞྭ་ཐེབས་ཅན་གཅིག འཁོར་བཀའ་སྐྱོང་མང་པོ་བྱུང་བ་མཐོང་སྐད། དེ་ནས་རླུང་ནག་འཚུབ་མས་མཐའ་བསྐོར། བླ་མ་དཔོན་སློབ་དབུས་སུ་བཅུག་ནས་བྱོན་པས། བློན་པོ་རྣམས་ཀྱི་མཐོང་སྣང་ལ། རླུང་ནག་འཚུབ་མའི་གསེབ་ན་ཨ་ཙ་ར་གྲི་སྐོར་བྱེད་པ་གཉིས་མིན་པ་གཞན་ཅི་ཡང་མ་མཐོང་ངོ་། ། དེའི་མོན་པ་གར་བྱེད་པ་རྣམས་དང་། ཨ་ཙ་ར་གྲི་སྐོར་བྱེད་པ་འཚུབ་ནག་དང་བཅས་པ་ནི། ཆོས་སྐྱོང་འདིའི་རྟགས་དང་།
མོན་པ་བྲོ་བྱེད་པ་ནི་ཡི་དམ་སྒྲོལ་མའི་ལས་མཐའི་ནུས་པ་དང་། ཇོ་མོ་ཞྭ་ཐེབས་ཅན་ནི་གནོད་སྦྱིན་གྱིས་ལས་སྒྲུབ་པའི་རྟགས་ཡིན་པར་བཤད་ལ། དེ་ནས་བློན་པོ་རྣམས་ཀྱིས་ཕྱིར་ལོག་འོངས་པས། བླ་མ་དཔོན་སློབ་ཕེབས་གྲུབ་འདུག་པ་དང་། ལོ་རྒྱུས་རྣམས་རྒྱལ་པོ་ལ་ཞུས་པས། མངའ་བདག་རྒྱལ་པོའི་བསམ་པ་ལ་བླ་མ་འདི་ཆོས་སྐྱོང་བྲན་དུ་བཀོལ་ནུས་པ་ཞིག་འདུག་སྙམ་ནས་འགྱོད་པ་སྐྱེས་ཏེ་བབ་བཏང་། བཤགས་པ་ཕུལ་ཞབས་སྤྱི་བོར་བླངས་པས་རྒྱལ་པོ་རང་མ་གྲོངས་ཙམ་བྱུང་རུང་། བློན་པོ་ལ་ལ་ཁྲག་བསྐྱུགས་ཏེ་ཤི ལ་ལ་བརྒྱལ། ལ་ལ་སྨྱོ།
ལ་ལ་རེངས། ལ་ལ་འབོག་སྟེ་ཐམས་ཅད་ཤི་བ་དང་འདྲ་བར་བྱས་ནས་ཆོས་སྐྱོང་བྲན་དུ་འཁོལ་བར་གྲགས་སོ། ། གཞན་ཡང་ལམ་བར་ལ་ལོ་ཙཱ་བ་དཔོན་གཡོག་ལ་གནོད་པ་ཆེ་བ་བྱུང་བ་རྣམས་སུ་བླ་མས་ཆོས་སྐྱོང་ལ་གནས་དེར་བར་ཞག་གཅིག་མཛོད་ཅིག་གསུངས་པ་རྣམས་སུ་རིམས་ནད་ཐུ་བ་རེ་བྱུང་། གནོད་པ་ཆུང་ས་རྣམས་སུ་ལོ་ཙཱ་བས་ཆོས་སྐྱོང་ལ་གནས་དེར་ཉ་མགོ་ཞིག་ནོན་ཞིག་གསུངས་པས། དེར་རིམས་ནད་ཆུང་བ་རེ་བྱུང་ནས་ལོ་ཙཱ་བ་དཔོན་གཡོག་ལ་གནོད་པ་བྱེད་མི་བྱུང་ཚད་ཤི་སྐད། དེ་ནས་རིམ་གྱིས་ཕེབས་ཏེ་ལོ་ཙཱ་བའི་གནས་གཞི་དར་ལུང་དང་སྣར་ཐང་བྱང་ཆེན་དང་། དཔོན་གསུམ་འོང་ཁ། དཔལ་ལྡན་ས་སྐྱའི་ཕུ་གནམ་ཁའུབ་སྐྱེད་ལྷས་རྣམས་སུ་བཞུགས་ནས། གནས་དེ་དག་ཏུ་མགོན་ཁང་གཙུག་ལག་ཁང་བཞེངས་ནས་ཕྱག་ནས་མཛད། ཆོས་སྐྱོང་འདི་ལ་བཀའ་གཏད་མཛད་དུས་གཙུག་ལག་ཁང་ལ་མེ་འབར་ཏེ་མེ་འབར་གྱི་གཙུག་ལག་ཁང་ཞེས་གྲགས།
དེ་བཞི་ལ་བོད་ཀྱི་མེ་འབར་གྱི་གནས་བཞི་དང་། ཏེ་སི། བསིལ་བའི་ཚལ། པོ་ཏ་ལ། ཧ་ཧ་རྒོད་པའི་དུར་ཁྲོད་བཞི་ལ་རྒྱ་གར་གྱི་མེ་འབར་གྱི་གནས་བཞི་ཞེས་པའི་ཐ་སྙད་ཀྱང་བླ་མ་དག་བཞེད་དོ། ། གཉན་ལོ་ཆེན་པོས་བླ་མ་གནམ་ཁའུབ་པ་ཆོས་ཀྱི་རྒྱལ་མཚན་ལ་ཆོས་སྐྱོང་འདིའི་རྗེས་གནང་སོགས་གདམས་པ་རྫོགས་པར་གནང་། དེའི་ལས་ཚོགས་ལ་བརྟེན་ནས་ཁའུའི་མདུན་རི་ལ་བོན་པོའི་གྲོང་མང་དུ་ཡོད་པ་དང་འགྲས་པ་ལས། ལོ་གཅིག་གི་ནང་དུ་བོན་པོ་ཕོ་མོ་བརྒྱ་ཙམ་ཤི་ནས་གྲོང་ཁྱེར་བརླག་པར་མཛད་པ་ནི་ཆོས་སྐྱོང་འདིའི་ནུས་མཐུའི་སྒོ་ནས་ཡིན་པས་ནུས་མཐུ་མྱུར་ཞིང་ཆེ་བར་གྲགས་སོ། ། དེ་ནས་ལོ་ཙཱ་བས་བོད་དུ་གཙུག་ལག་ཁང་ཧ་ཅང་མང་བ་བཞེངས་མ་ཐུབ་པས། བླ་མའི་ཐུགས་དགོངས་ལ་ཆོས་སྐྱོང་འདི་རྣམས་རྒྱ་གར་དུ་བརྫངས་ན་ལེགས་པ་འདུག་དགོངས་ཏེ།
ལན་གཅིག་མཆོད་གཏོར་རྒྱས་པ་གཅིག་ཕུལ་ནས། ད་ངེད་ཀྱིས་ལྷ་ཁང་མང་པོ་བཞེངས་མི་ཐུབ་པས། ཁྱེད་རང་རྣམས་རྒྱ་གར་དུ་བྱོན་ཅིག་ཅེས་དེ་ལྟར་དུ་གསོལ་བས། ཆོས་སྐྱོང་གཞན་རྣམས་རྒྱ་གར་དུ་གཤེགས་ཏེ། དེའི་རྟགས་སུ་མི་མང་པོའི་མཐོང་སྣང་ལ། བྱ་རོག་བསམ་གྱིས་མི་ཁྱབ་པ་བྱུང་ནས་གཏོར་མ་ཟོས་ཏེ་ཐམས་ཅད་རྒྱ་གར་གྱི་ཕྱོགས་སུ་འཕུར་ནས་སོང་བ་མཐོང་བ་དང་། མི་ཁ་ཅིག་གིས་ཐུག་བཅོམ་དང་འུར་སྒྲ་ཆེན་པོ་ཐོས་པ་བྱུང་། དེ་དུས་ཆོས་སྐྱོང་འདིའི་གསུང་གིས། ང་རི་སུལ་གྱི་རྣལ་འབྱོར་མས་ཁྱོད་ཀྱི་གཡོག་ལ་བརྫངས་པ་དེ་བོར་ནས་ཕྱིན་ན་བླ་མའི་དམ་ཚིག་དང་འགལ་བས་མི་འགྲོ་ཟེར་ཏེ་ལོག་མ་འདོད་པས། ཆོས་སྐྱོང་གཞན་ལས་ཀྱང་བླ་མའི་དམ་ཚིག་ལ་རྩི་བས།
དམ་ཚིག་གི་མགོན་པོ་ཟེར་བའི་རྒྱུ་མཚན་ཡང་དེ་ཡིན་པར་སྣང་། དེ་ནས་དུས་རིང་ཞིག་ལོན་པ་ན། བླ་མ་གཉན་ལོ་སྐུ་མྱ་ངན་ལས་འདའ་ཁར། ཆོས་སྐྱོང་གི་རྣམ་འཕྲུལ་བན་ཆུང་དེ་ལ། ང་མྱ་ངན་ལས་འདའ་བར་འདུག་པས། ཁའུའི་བྲག་རྫོང་ན་ངེད་ཀྱི་བུའི་མཆོག་བླ་མ་གནམ་ཁའུ་པ་ཆོས་ཀྱི་རྒྱལ་མཚན་ཞེས་བྱ་བ་ཡོད་པས། དེའི་དྲུང་དུ་སོང་ལ་ང་ལ་ཇི་ལྟར་བྱེད་པ་བཞིན་ཁོང་གི་གཡོག་ཚུལ་བཞིན་དུ་གྱིས་ལ། ཁོང་མྱ་ངན་ལས་འདས་པ་དང་རྒྱ་གར་འཕགས་པའི་ཡུལ་དུ་གཤེགས་ཤིག ཅེས་བཀའ་གནང་བ་དང་། བཀའ་བཞིན་གནམ་ཁའུབ་ཏུ་བྱོན་ནས་བླ་མ་གནམ་གྱི་ཉེ་གནས་མཛད་དོ། །
དེ་ནས་དུས་རིང་ཞིག་ལོན་པ་དང་། ཞིང་སྐྱོང་ཆེན་པོ་འདི་ཉིད་བོད་ཁ་བ་ཅན་འདིར་བསྟན་པ་བསྲུང་བར་བཞུགས་པའི་རྟེན་འབྲེལ་གྱིས། ཉིན་གཅིག་ཁ་བ་བུ་ཡུག་འཚུབ་པ་ཞིག་དང་བསྟུན་གསོལ་ཆུ་འཆུ་བའི་སྐྱོགས་རི་འགྲམ་གྱི་ཆུ་ཁར་ལུས་པ། ཁའུའི་བྲག་རྫོང་གི་རྩེའི་སྒྲུབ་ཁང་གི་དཀར་བསང་ནས་ཕྱག་རིང་བརྐྱངས་ནས་བཞེས་པ། བླ་མ་གནམ་གྱིས་གཟིགས་པས། ཁྱོད་ལ་གཞན་ལས་རྩལ་ཆེ་ཞིང་རྫུ་འཕྲུལ་དུ་མ་སྟོན་པ་ཞིག་འདུག་པ་དང་། ཁྱད་པར་ད་ལན་གྱི་རྫུ་འཕྲུལ་གྱིས་སྐྱོགས་ལེན་ལུགས་དེ་བཞིན་ངོ་མཚར་ཆེ་བས་སྤྲུལ་པ་ཡིན་ངེས་སུ་འདུག་པས། སྐུ་དངོས་སུ་སྟོན་པ་ཞིག་འཚལ་ཞེས་གསོལ་བ་བཏབ་པས། བླ་མ་དེ་སྐད་མི་གསུངས་པ་ཞུ། ངེད་རང་གཉིས་ཀ་ལ་མི་ལེགས་གསུངས་པ་ལ་སླར་གསོལ་བ་བཏབ་པས།
ང་དམ་ཚིག་བསྲུང་དུ་ཆུག སྔོན་རི་སུལ་གྱི་རྣལ་འབྱོར་མའི་བཀའ་བཞིན་བླ་མ་གཉན་གྱི་ཕྱག་ཕྱི་བྱས། ད་ཡང་བླ་མ་གཉན་གྱི་བཀའ་བཞིན་ཁྱེད་ནམ་གཤེགས་བར་ཕྱག་ཕྱི་བྱས་མཐར་རྒྱ་གར་ལ་འགྲོར་ཆུག་གསུངས། སླར་ནན་གྱིས་གསོལ་བ་བཏབ་པས། དེས་ན་བླ་མ་རང་སྐྲག་པའི་སྣང་བ་ཅུང་ཟད་མ་སྐྱེས་པ་མཛོད་གསུངས་ནས་ཞལ་བཞི་ཡོངས་རྫོགས་ཀྱི་ཞལ་གཟིགས་ཤིང་། སྐུ་ནམ་མཁའི་ཁམས་ཁྱབ་པ་ཞིག་སྤྲུལ་པ་དང་། ཟིལ་ཆེ་བས་བླ་མ་ཅུང་ཟད་ཅིག་བདེ་སྟོང་གི་ངང་དུ་རྟོག་མེད་དུ་གྱུར། དེ་ལས་སངས་ཏེ་གཟིགས་པས་ཆོས་སྐྱོང་གི་སྐུ་སྔར་བཞིན་འདུག་པ་དང་། ཤངས་མཚལ་ཅུང་ཟད་བྱུང་བའི་རྐྱེན་གྱིས་ཤངས་མཚལ་གྱི་རས་ལ་སྐུ་དེ་ཇི་ལྟ་བ་བཞིན་གཡས་དཀར་གཡོན་དམར་ཡོད་པ་བྲིས་ཚར་མཚམས་གཟིགས་སྣང་གི་སྐུ་དེ་ཉིད་འཇའ་འོད་ཀྱི་རྣམ་པས་སྒྲུབ་ཁང་གི་བྲག་སྐྱིབས་ལ་ཐིམ་པས། དུས་དིང་སང་གི་བར་དུ་ཁའུ་བྲག་རྫོང་གི་གཙུག་ལག་ཁང་ན་ཙ་ཏུརྨུ་ཁ་དངོས་སུ་བཞུགས་པར་གྲགས་ཤིང་།
བྲིས་སྐུ་དེ་ཡང་བླ་མ་གནམ་གྱི་ཞལ་གཟིགས་མར་གྲགས་པ་ད་ལྟ་ཡང་བྲག་སྒོ་རང་ན་བཞུགས་སོ། ། རྗེ་བཙུན་གནམ་ཁའུབ་པ་དེ་ཉིད་ཀྱི་དྲུང་དུ་བརྩེ་བ་ཆེན་པོ་དཔལ་ལྡན་ས་སྐྱ་པ་ཀུན་དགའ་སྙིང་པོས། ཆོས་སྐྱོང་འདིའི་རྗེས་གནང་། མན་ངག་སོགས་ཆོས་སྐོར་རྫོགས་པར་གསན་ཅིང་རྗེས་གནང་ཙམ་ནི་གཉན་ལོ་ཙཱ་བའི་དྲུང་དུའང་གསན་པར་མཛད་ལ། སྤྱིར་མགོན་པོ་འདི་ལ་ཕྱི་བྲམ་ཟེ་ལྟར་སྒྲུབ་པ། ནང་ཞིང་སྐྱོང་ལྟར་སྒྲུབ་པ། གསང་བ་སྟོབས་འཕྲོག་དབང་པོ་ལྟར་སྒྲུབ་པ་དང་གསུམ་དུ་ཡོད་ཅིང་། ཕྱི་མ་ལ་ཡང་བསྙེན་དུས་ཀྱི་མགོན་པོ། སྒྲུབ་དུས་ཀྱི་མགོན་པོ།

ལས་སྦྱོར་གྱི་མགོན་པོ། ལས་བཞི་སོ་སོའི་མགོན་པོ་ལ། དཀར་པོ་ཚེ་འཕེལ། སེར་པོ་རྒྱས་བྱེད། དམར་པོ་དབང་བསྡུད། དྲག་པོ་བགེགས་འཇོམས་རྣམས་དང་། གཞན་ཡང་སྤོགས་ཆོག་གི་མགོན་པོ། གནད་དབབ་ཀྱི་མགོན་པོ། ཤི་ས་བསྟན་པའི་མགོན་པོ་སྟེ། དེ་རྣམས་ལ་རྗེས་གནང་མི་འདྲ་བ་རེ་རེ་དང་། བྲམ་ཟེ་སྔགས་གཏད་དུ་གྲགས་པའི་ཟབ་མོའི་མཐར་ཐུག་དེ་ཉིད་སོགས་ནུས་ལྡན་དུ་བྱ་བའི་རྗེས་གནང་གི་སྐོར་མང་པོ་དང་།
མན་ངག་གི་སྐོར་ལ་བདག་ཆེན་བློ་གྲོས་རྒྱལ་མཚན་གྱིས་དཀར་ཆག་གི་ཐེམ་ཡིག་མ་མཛད་ཀྱང་། ཆོས་སྐྱོང་འདིའི་སྐོར་རྣམས་ཕྱོགས་གཅིག་ཏུ་བསྒྲིགས་པའི་ཕྱག་དཔེའི་བཞུགས་བྱང་གི་མཇུག་ན། རང་ལ་མ་དྲིས་པར་གཞན་གྱིས་མན་ངག་བརྐུས་པ་དང་། པོ་ཏི་འདི་ཕྲལ་བ་སོགས་བྱུང་ན་དཔལ་མགོན་གཉན་པོས་མ་ཐོགས་པར་ཆད་པ་ཆོད་ཅིག འཁོན་ས་སྐྱ་པ་བློ་གྲོས་ཀྱི་ཟབ་ཆོས་ཏེ། ཀུན་གྱི་ཐུན་མོང་མ་ཡིན་ནོ། ། ཞེས་པའི་ཕྱག་ཡིག་འདེབས་པར་མཛད་པའི་པོད་ཆུང་དུ་ལོངས་པ་ཙམ་བཞུགས་པ་དེ་ཉིད་དང་། ས་སྐྱ་པའི་བསྟན་འཛིན་ངོར་ཕྱོགས་ནས་བརྒྱུད་པའི་མགོན་པོའི་ཆོས་སྐོར་གྱི་པོ་ཏི་སེར་པོད་དུ་གྲགས་པའི་ནང་ན་ཡང་། འདིའི་མན་ངག་གི་ཡིག་སྐོར་མཐའ་ཡས་པ་ཞིག་བཞུགས་ཤིང་། ཡང་རྫོང་ཕྱོགས་ཀྱི་ས་སྐྱ་པའི་བསྟན་འཛིན་རྣམས་ལས་བརྒྱུད་པའི་ཞལ་བཞི་པའི་མན་ངག་གི་སྐོར་གྱི་པོ་ཏི་ལ།
མུས་སྲད་པ་རྡོ་རྗེ་རྒྱལ་མཚན་གྱིས་མཛད་པའི་དཀར་ཆག་དང་བཅས་པ་བཞུགས་པ་དང་། དུས་ཕྱིས་རྗེ་བཙུན་ས་སྐྱ་པའི་སྙན་བརྒྱུད་ཀྱི་མན་ངག་ཀུན་གྱི་བཀའ་བསྡུ་བ་པོ་ལྟ་བུར་གྱུར་པ་མཁས་པའི་དབང་པོ་ཚར་ཆེན་བློ་གསལ་རྒྱ་མཚོས་ཆོས་སྐྱོང་འདིའི་ཆོས་སྐོར་རྣམས་མཁས་གྲུབ་ཀྱི་བླ་མ་བདུན་ལས་ནོས་ཏེ། འདིའི་མན་ངག་གི་སྐོར་ཟབ་དགུ་དེ་དག་འཁྲུགས་པ་དང་འཐོར་བའི་སྐྱོན་སྤངས་པའི་ཕྱིར། དཀར་ཆག་གི་ཡི་གེ་ཁྱད་པར་ཅན་མཛད་པ་སོགས་ལུགས་འདིའི་ཆོས་སྐོར་གྱི་ཡི་གེ་པོ་ཏི་ལོངས་པ་དང་། སིལ་བུར་བཞུགས་པ་སོགས་དུ་མ་ཞིག་སྣང་ཞིང་། མགོན་པོ་འདིའི་མན་ངག་གི་བཞུགས་ཚུལ་གྱི་ཁོག་ཁྲིགས་བླ་མ་གོང་མ་རྣམས་ཀྱི་གསུང་ལས་འབྱུང་བ་བཞིན་ཅུང་ཟད་བརྗོད་ན། འདི་ལ་བརྒྱུད་པ་རྣམ་པར་དག་པ་གསུམ་ལས་འོངས་པའི་གདམས་ངག་གི་སྲོལ་གསུམ་ཡོད་དེ། པཎྜི་ཏ་འབུམ་ཕྲག་གསུམ་པ་ནས་བརྒྱུད་པ་དང་། ཤྲཱི་པཎྜི་ཏ་ཏ་ཐཱ་ག་ཏ་རཀྵི་ཏ་ལས་བརྒྱུད་པ་དང་། ཁརྶ་པཱ་ཎིའི་རི་སུལ་གྱི་རྣལ་འབྱོར་མ་ཀུ་སཱ་ལི་ཆེན་མོ་ནས་བརྒྱུད་པ་དང་གསུམ་གྱི་དང་པོ་ནི།
མགོན་པོ་གདོང་གཉན་ཅན་ནམ་ལས་སྦྱོར་གྱི་མགོན་པོར་གྲགས་པ་དེ་ཉིད་དེ། འདིའི་མན་ངག་གི་སྐོར་རྣམས་ཡིན་ལ། གཉིས་པ་པཎྜི་ཏ་འབུམ་ཕྲག་གསུམ་པ་ནས་བརྒྱུད་པ་ནི། བདག་མདུན་མགོན་པོ་ཞལ་ཁྲ་ཅན་ནམ་སྒྲུབ་དུས་ཀྱི་མགོན་པོར་གྲགས་པ་ལ་བྱེད་ཅིང་། ལས་བཞི་བྱེ་བྲག་སྒྲུབ་ཚུལ་ཤིན་ཏུ་ཟབ་པ་ཞིག་སྣང་བས། འདིའི་སྐོར་གྱི་ཡི་གེ་རྣམས་ཡིན་ཞིང་། གསུམ་པ་རི་སུལ་གྱི་རྣལ་འབྱོར་མ་ལས་བརྒྱུད་པ་ལ། ཟབ་ཅིང་རྒྱ་ཆེ་བ་ཕྱིའི་སྒྲུབ་སྐོར། རྡོ་རྗེ་ལུས་ལ་གནད་དུ་བསྣུན་པ་གསང་བའམ་ནང་གི་མན་ངག སྙིང་ནང་གི་ཁྲག་ལྟ་བུ་ཁྱད་པར་གྱི་མན་ངག་གསུམ་ལས།
དང་པོ་ནི། ཡིད་ཆེས་ཤིང་ཁུངས་བཙུན་པའི་ཕྱིར་དུ་བརྒྱུད་པའི་ལོ་རྒྱུས་ཀྱི་སྐོར། ནུས་ལྡན་དུ་བྱ་བ་རྗེས་གནང་གི་སྐོར། རྩ་བར་གྱུར་པ་བསྙེན་སྒྲུབ་ལས་གསུམ་གྱི་སྐོར། གསལ་བྱེད་དུ་གྱུར་པ་ལྷན་ཐབས་སམ་ཡན་ལག་གི་སྐོར། འཕྲལ་དུ་ཉེ་བར་མཁོ་བ་གཏོར་ཆོག་དང་བསྐང་བ་བསྟོད་བསྐུལ་གྱི་སྐོར་རྣམས་སུ་ཡོད་ཅིང་། གཉིས་པ་ནི་རྡོ་རྗེའི་ལུས་ལ་གནད་དུ་བསྣུན་པ་གསང་བའམ་ནང་གི་མན་ངག་སྟེ། དེ་ཡང་རྩ་གསུམ་འཁོར་ལོ་ལྔའི་སྒྲུབ་གཞི་ལ། བསྒྲུབ་བྱ་ལས་བཞིའི་མགོན་པོ་བཀོད་པའི་བསྙེན་སྒྲུབ་ལས་གསུམ་གྱི་མན་ངག་གི་ཚེས་འདིར་ཟུང་འཇུག་རྡོ་རྗེ་འཆང་གི་གོ་འཕང་སྒྲུབ་པའི་ཐབས་དང་། དེའི་ཆ་རྐྱེན་ལས་བཞི་བྱེ་བྲག་ཏུ་སྒྲུབ་པའི་ཐབས་ཆེས་ཟབ་པ་ཞིག་ཡིན་པ་འདི་ཉིད་སྟོན་པའི་མན་ངག་གི་སྐོར་རྣམས་ཡིན་ཞིང་།
གསུམ་པ་སྙིང་ནང་གི་ཁྲག་ལྟ་བུའི་མན་ངག་ལ་གཉིས་ཡོད་དེ། རི་སུལ་གྱི་རྣལ་འབྱོར་མས་བླ་མ་གཉན་ལ་གདམས་པའི་ཐུན་མོང་མ་ཡིན་པའི་ཤོག་རིལ་ཉེར་གཅིག་དང་། དེ་ལས་ཟབ་པའི་མན་ངག་གི་སྐོར་གཉིས་ལས། ཕྱི་མ་ལ་ལས་བཞིའི་མགོན་པོའི་སྒྲུབ་ཚུལ་སོགས་མན་ངག་མཐའ་ཡས་པ་ཞིག་བཞུགས་ཤིང་། གཞན་ཡང་ཞལ་གདམས་སྙིང་གི་དུམ་བུར་གྲགས་པའི་སྐོར་རྣམས་དང་། དེ་རྣམས་ལས་ཀྱང་ཆེས་ཟབ་པ་ཡང་གསང་ཧ་ལ་ནག་པོའི་བེའུ་བུམ་མ་ཡིག་བུ་ཡིག་དང་བཅས་པ་སོགས་མདོར་ན་མཐུ་ལྡན་གཉན་གྱི་མགོན་པོ་གདོང་བཞི་པའི་ཆོས་སྐོར་ཟབ་ཅིང་རྒྱ་ཆེ་བ་ཞིག་རྗེ་བཙུན་ས་སྐྱ་པ་རྣམས་ལས་བརྒྱུད་དེ། ད་ལྟའི་བར་དུ་རྒྱུན་མ་ཆད་པར་བཞུགས་པའི་ཆོས་སྐོར་དེ་ཐམས་ཅད་མ་ཚང་བ་མེད་པ་ཁོ་བོ་ཅག་གིས་དོན་གཉེར་ཆེར་བགྱིས་ནས་ཡོངས་འཛིན་དམ་པ་བཀའ་དྲིན་ཅན་དག་ལས་ལེགས་པར་ནོས་པ་འདི་ཡང་བླ་མ་དང་བསྟན་སྲུང་གི་ཐུགས་རྗེ་ལས་བྱུང་བར་ངེས་ལ། ཞིང་སྐྱོང་དུར་ཁྲོད་བདག་པོའི་ཆོས་སྐོར་རྣམས་ཇི་ལྟར་བྱུང་བའི་ཚུལ་ནི། སྔོན་ཁམས་པ་རྒ་ལོར་གྲགས་པ་ཁམས་ཨཾ་ཚངས་པ་ཞེས་པའི་བརྒྱུད་པ་ཁུངས་བཙུན་པའི་རིགས་སུ་འཁྲུངས་ནས། དེར་ཁོང་དལ་འབྱོར་དོན་ཡོད་བྱ་བསམས་ཏེ།
དབུས་གཙང་ན་བསྟན་པ་ཡོད་ཟེར་འོངས་པས། དེའི་དུས་ན་ཤ་ར་བ་གྲགས་ཆེ་བས་གདམས་ངག་ཞུས་པས། མི་རྟག་པ་བསྟན། དེ་ལ་ཁོང་ན་རེ། དེ་གོ་ནས་ཆོས་བྱེད་པ་ཡིན་མོད། དེ་བས་ཟབ་པ་གཅིག་མེད་དམ་ཞུས་པས། མེད་གསུངས། འདི་ལ་ཆོས་རྗེ་པའི་གསུང་གིས། ཤ་ར་བ་ཁོང་བཤད་པ་བྱེད་ཙ་ན། ཤེས་རབ་ཅན་སྒྲོག་ཏུ་མི་གཞུག
དད་པ་ཅན་གཡང་ལ་མི་སྐྱུར་བའི་འུད་ཡོད་དེ། རྒ་ལོ་ལ་བདག་གཞན་བརྗེ་བ་ཞིག་སྟོན་ཐང་པ་ལ་གསུངས་ཤིང་། ཤ་ར་བའི་དྲུང་དེར་གཙང་ཕྱོགས་པའི་དགེ་བཤེས་དྲག་པ་ཚོ་འང་འདུག་པས། དེ་རུ་ཕྱིན་ཀྱང་མེད་ངེས་སྙམ་སྟེ་རྒྱ་གར་དུ་བྱོན་པས། ཉང་སྟོད་རྩ་མི་ལོ་ཙཱ་བ་དང་མཇལ། ཁོང་ཡང་བོད་བྱུང་བས་དགྱེས་ཏེ། འདིར་སྡོད་ངས་ཆོས་དང་འཚོ་བ་གཉིས་ཀ་བྱ་ཟེར་བས་བོད་སྙམ་པོ་ལ་ཉན་པ་མི་ཡོང་། པཎྜི་ཏ་གཅིག་ལ་ཉན་བསམས་ཏེ་བྱོན་ནས་རྒྱ་གར་ན་སུ་མཁས་དྲིས་པས། ཨ་བྷ་ཡ་མཁས་ཟེར། དེར་འགྲོ་བསམ་པས།
པཎྜི་ཏ་གཅིག་མདོ་ལི་ལ་བཏེག་བྱུང་བས། སུ་ཡིན་དྲིས་པས་ཨ་བྷ་ཡ་ཡིན་ཟེར། གར་བཞུད་བྱས་པས། ཙ་མི་ལ་ཆོས་ཉན་དུ་བཞུད་ཟེར། འོ་ན་མི་ཕན་པ་འདུག་སྙམ་ཁོང་ཅན་ཕྱིན། དབང་ཞུས་དུས་འཁོར་ཚར་གཅིག་གསན། རྡོ་རྗེ་གདན་གྱི་མཆོད་ཁང་དུ་སྦྱོར་དྲུག་བསྒོམས་པས། མཚན་མོའི་རྣལ་འབྱོར་རྫོགས་མཐོང་ལམ་སྐྱེ་ལ་ཁད་པར་སོང་བ་དང་། འཛིམ་ལོས་ཀྱལ་ག་བྱས་ཏེ། རྒ་ཆུང་པ་བྱས་པས་སྐད་མ་བྱུང་།
ཁྱོད་དང་སྐད་མི་སྟེར་འདུག་སྟེ། མ་ག་ཏ་ཐམས་ཅད་དུ་རུ་ཀས་ཁེངས་པས། ངེད་ཐམས་ཅད་འབྲོས་གྱིན་ཡོད་དོ་བྱས་པས་སྙིང་སྔངས་ཏེ། ང་འབྲོས་སྒོ་ཕྱེ་ཟེར། ཀུ་རེ་ཡིན་བྱས་ཀྱང་མ་ལོ། ཙ་མིས་ཁྱེད་རང་ཁ་འགྲས་པའི་ཀུ་རེ་ཡིན། འཇིགས་ན་ངེད་ཀྱིས་ཀྱང་ཆོས་འདིར་བཤད་ཀྱི། བར་ཆད་ཡིན་བྱས་པས། བར་དུ་བཅད་ཟིན་ངའི་སྙིང་འགས་པར་འདུག་གོ་སྒོ་ཕྱེ་ཟེར་སྒོ་བརྡུངས། དེར་ཕྱེ་བས་སྨྱོ་ནས་ཙཱ་མི་དཔོན་གཡོག་པོ་མི་སོད་ལ་བཀོད།
དགོང་གཅིག་བྲོས་བདས་པས་ཀྱང་མ་ཟིན། ནངས་པར་བཙལ་བས་ལྷ་ཁང་གཅིག་གི་ནང་དུ་དབང་ཕྱུག་གི་རྟེན་གཅིག་གི་ཕྲག་གོང་ན་སྒོམ་དུ་སོང་འདུག ཅི་ཡིན་བྱས་པས། མདང་འདིར་འོངས་འདུག འཇིགས་པ་སྙམ་བྱེད། དེར་འཇིགས་རྒྱུ་མེད། འཇིག་རྟེན་ན་ཆེ་བ་དབང་ཕྱུག་ཆེན་པོ་ཡིན་ཏེ། ངའི་ཡི་དམ་དུས་འཁོར་གྱི་གདན་ན་ཡོད་པ་ཡིན་སྙམ་སྟེ་འཛེགས་པས་འདིར་ཐར། དེར་སྒོམ་དུ་སོང་འདུག་ཟེར། དེར་རྒྱ་གར་ན་གདམ་ངག་སུ་ཆེ་ཟེར་བ་ལ་དྲིས་ཀྱང་མ་ཕན།
དེ་ནས་རྩ་མིའི་གསུང་གིས། ད་ཁྱོད་ཀྱི་འདི་ལ་རྒྱ་གར་ན་ནི་ཕན་པ་མི་འདུག བོད་ན་བླ་མ་ས་སྐྱ་པ་བྱ་བ་རྣལ་འབྱོར་དབང་ཕྱུག་གི་གདམ་ངག་ལ་མཁས་ཤིང་། དེའི་སྤྲུལ་པར་ཡང་གྲགས་པ་ཞིག་ཡོད་འདུག་པ་དེ་ཅན་སོང་ཟེར་བས་ཁམས་འདུས་པར་སོང་བས། རྒྱགས་དང་གོ་ལག་ཅི་ཡང་མེད་པར་དེ་ཀ་ལ་ཟེངས་སོང་བས། སྐྱིད་གྲོང་དུ་སླེབ་སླེབ་གྲང་བའང་མ་ཚོར། དེར་མི་རིམས་ནད་ཀྱིས་ཤི་བའི་ར་ཅོག་གཅིག་གྱོན་ནས། ན་ལ་རྩེར་བླ་ཆེན་བཞུགས་པར་སང་ཉིན་སླེབ་པའི་དོ་ནུབ། བླ་ཆེན་གྱིས་ཀྱང་ཐུགས་མཁྱེན་གྱིས་དགོངས་ནས། ཉེ་གནས་ལ་སང་ཉིན་སུ་བྱུང་བ་དེ་ཐོངས་ཤིག་གསུངས་པས།
གཞན་ནི་མ་བྱུང་། མི་སྨྱོ་བ་འདྲ་བ་ཞིག་བྱུང་ནས། ང་བླ་ཆེན་ལ་མཇལ་ཟེར། ད་ལྟ་སྐུ་མཚམས་ལ་བཞུགས་ཡོད་མི་མཇལ་བྱས་པས། གཞན་དང་མི་མཇལ་ཡང་། ང་དང་མཇལ་བ་ཞིག་ཡིན་གྱིས་དང་ཟེར། སྒོ་སྲུང་པ་བརྡུངས་ནས་ནང་དུ་ཞུགས་ཉེ་གནས་ཀྱིས་སྒོ་མནན་པས། བླ་ཆེན་གྱིས་ཐོངས་གསུངས། དྲུང་དུ་སླེབས་པ་ན། ཁྱེད་བླ་མ་ས་སྐྱ་པ་ཆེན་པོ་ཡིན་ནམ་ཟེར།
ཡིན་གསུངས་པས། དེར་དང་པོ་ཆོས་ལ་འོང་ལུགས། རྒྱ་གར་དུ་ཕྱིན་པ་ཁམས་འདུས་བྱུང་ཚུལ་སོགས་བཤད་ནས་གེགས་སེལ་ཞུ་ཟེར་བ་ལ། དབང་ནི་ཙ་མིས་བསྐུར་བས་གོ་ཆོད་པ་མཛད་ནས། དེ་མ་ཐག་གདམ་ངག་བསྟན་ཏེ་བསྒོམས་པས། སྔར་གྱི་སྒོམ་གྱིས་བརླན་ཡོད་པ་དང་། སྙིང་རུས་ཆེ་བས། དམིགས་པ་ལན་གཅིག་གཉིས་རང་གིས་བསངས་དྲག དེར་རྒ་ལོས་བརྒྱད་སྟོང་པ་གཅིག་སྤྱི་བོར་བཞག་ནས། རྒྱ་བོད་གཉིས་ན་ཁྱོད་ལས་གདམ་ངག་ཆེ་བ་ཡོད་རེ་ཟེར་མ་བསྒགས་པའི་མནའ་ཞིག་བསྐྱལ།
དེ་ནས་བླ་ཆེན་གྱིས། ད་ཁྱེད་ལ་ཡོན་ཏན་ཞིག་སྐྱེས་པས་ཙ་མི་ཅན་སོང་ལ་སྒོམས་གསུངས་པས། དེ་ཙ་ན་སོས་ཀ་ཡིན་པས་ཚད་པ་བྱུང་གིས་དོགས་ནས་དགུན་འགྲོ་སྙམ་ཙ་ན་གྲུབ་ཐོབ་ཡིན་ཟེར་གྲགས་པ་ཆེན་པོ་བྱུང་། ཆག་སྟོད་འབྲོག་པས་སྤྱན་དྲངས། རྒྱ་གར་ལ་ནི་མ་ཐོན། དེ་ནས་བརྒྱུད་དེ་དབུས་ཀྱི་བྱང་སྐྱབས་སུ་བྱོན། ཤ་ར་བ་དང་མཇལ་བས་བཀའ་བཀྱོན་བྱུང་། རྒ་ལོ་ཁྲོས་ནས་དཀར་ཡོལ་ས་ལ་བརྡབས་པས། གྲལ་གང་གི་ཕོར་པ་ས་ལ་ལྷུང་། དེ་ལ་སོགས་པའི་རྫུ་འཕྲུལ་དུ་མ་བསྟན་ནས་ཁམས་སུ་བྱོན་པས་ལོངས་སྤྱོད་ཆེན་པོ་བྱུང་ཞིང་།
བསྟན་པ་དང་སེམས་ཅན་གྱི་དོན་ཕྱོགས་མེད་དུ་རྒྱས་པར་གྲགས། དེ་ལྟ་བུའི་རྒ་ལོ་ཉིད་ཀྱིས་ནོར་སྐྱོང་དུར་ཁྲོད་ཀྱི་བདག་པོ་ཡབ་ཡུམ་གྱི་རྗེས་གནང་། དེའི་རྒྱུད་གསང་བ་སྙིང་གི་འཁོར་ལོ། སྒྲུབ་ཐབས་བཻ་རོ་ཙ་ནས་མཛད་པ། གཞན་ཡང་བསྙེན་སྒྲུབ་ལས་གསུམ་ཞལ་གདམས་ཀྱི་མན་ངག་ཐོར་བུ་བ་དུ་མ་དང་བཅས་པའི་ཆོས་སྐོར་རྫོགས་པར་མཁས་པ་བཻ་རོ་ཙ་ན་ལས་ཇི་ལྟར་གསན་པ་བཞིན་དཔལ་བརྩེ་བ་ཆེན་པོ་ཉིད་ལ་ཕུལ་ཞིང་། དེ་ནས་ད་ལྟའི་བར་དུ་བརྒྱུད་པ་བར་མ་ཆད་པར་དར་རྒྱས་སུ་བཞུགས་པ་བཞིན། ཁོ་བོ་ཅག་གིས་ཀྱང་རྗེས་གནང་ནོས་ནས་རྒྱུན་རིང་ལོན་པའི་རྗེས་སུ་དོན་གཉེར་དང་རྩོལ་བ་ཆེར་བྱས་ནས་འདིའི་རྒྱུད་དང་། མན་ངག་གི་ཡི་གེ་གསར་རྙིང་ཡོངས་སུ་རྫོགས་པ་ནོས་པ་ལགས། འཁོན་ས་སྐྱ་པའི་བཀའ་སྲུང་དཀར་བདུད་ལྕམ་དྲལ་ཕུར་སྲུང་བཅུ་གཉིས་དང་བཅས་པའི་ཆོས་སྐོར་རྣམས་བྱུང་བའི་ཚུལ་ནི། བོད་འདིར་བསྟན་པ་སྔ་དར་གྱི་དུས་སུ་སློབ་དཔོན་རིན་པོ་ཆེ་པདྨ་འབྱུང་གནས་ཀྱི་དངོས་སློབ་འཁོན་སྟོན་ཆེན་པོ་ཀླུའི་དབང་པོ་དང་།
གཅུང་རྡོ་རྗེ་རིན་ཆེན་གཉིས་ཀྱིས་ཆོས་སྐྱོང་དཀར་མོ་ཉི་ཟླ་ལྕམ་དྲལ་དང་ཕུར་སྲུང་མ་མོ་སྡེ་གསུམ་གྱི་མན་ངག་རྣམས་སློབ་དཔོན་ཉིད་ལ་གསན་ཏེ། ཀླུའི་དབང་པོས་ཡེར་བའི་བྲག་ལ་སྒྲུབ་པ་མཛད་པས་གྲུབ་པ་བརྙེས་ཏེ། མཁས་གྲུབ་ཀྱི་གྲགས་པ་ཆེར་བྱུང་། གཅུང་རྡོ་རྗེ་རིན་པོ་ཆེས་ཀྱང་སྒྲུབ་པ་མཛད་པས། ཡི་དམ་ལྷའི་ཞལ་གཟིགས་ཤིང་གྲུབ་པ་ཐོབ་སྟེ་མཚན་གྲགས་ཐོན། དེ་ནས་འཁོན་ཤེས་རབ་ཡོན་ཏན་ནས་བཟུང་། འཁོན་རོག་ཤེས་རབ་ཚུལ་ཁྲིམས་དང་། འཁོན་དཀོན་མཆོག་རྒྱལ་པོ་སྐུ་མཆེད་ཀྱི་བར་དུ་བྱོན་པའི་འཁོན་སྟོན་གོང་མ་དེ་ཐམས་ཅད་ཀྱིས། ཡང་དག་དང་ཕུར་པ་ལ་ཐུགས་དམ་གྱི་མཐིལ་མཛད་པས་གྲུབ་པ་བརྙེས། ཆོས་སྐྱོང་དཀར་བདུད་ལྕམ་དྲལ་དང་།
ཕུར་སྲུང་བཅུ་གཉིས་ལ་མཛད་པས་ནུས་པ་ཐོན་པ་ཤ་སྟག་བྱུང་། འཁོན་རོག་ཤེས་རབ་ཚུལ་ཁྲིམས་སྐུ་མཆེད་ཀྱི་སྐབས་སུ་སྔགས་པ་ཟ་འདོད་ཅན་མང་པོས། དབང་ཕྱུག་མ་ཉི་ཤུ་རྩ་བརྒྱད་ཀྱི་མགོ་བརྙན་གྱོན། ཕྱག་མཚན་སོ་སོར་ཁྱེར། མ་མོ་རལ་པ་ཅན་གྱི་རྔ་སྟབས་དང་བཅས་ནས་ཁྲོམ་གྱི་དབུས་སུ་འཆམ་གྱིན་འདུག་པ། གཅུང་དཀོན་མཆོག་རྒྱལ་པོས་གཟིགས་ནས་གཅེན་ལ་ཞུས་པས། འཁོན་རོག་གི་གསུང་ལས། ད་གསང་སྔགས་འཆོལ་པར་སྤྱོད་པ་ཞེས་བྱ་བའི་དུས་བྱུང་བས། ད་ཕྱིན་ཆད་རྙིང་མ་ལ་གྲུབ་ཐོབ་མཚན་ཉིད་པ་དཀོན་པ་ཡིན། རང་ལ་ཡོད་པ་རྣམས་རང་ཉིད་དབང་ཆེ་བ་ཡིན་པས།
རང་གི་དཔེ་ཆ་རྟེན་གསུམ་རྣམས་གཏེར་དུ་སྦེད་གསུངས་ནས་སྦས་པས། དཀར་བདུད་ཀྱི་ཆོ་འཕྲུལ་ཆེར་བྱུང་ནས། ཡང་ཕུར་གཉིས་ཀྱི་ཆོས་སྐོར་དང་། ཆོས་སྐྱོང་རང་གི་སྐོར་རྣམས་སྦེད་མ་ཐུབ་པས། ཕྱིས་ཀྱི་གདུང་བརྒྱུད་རྣམས་ཀྱིས་ཡང་ཕུར་གཉིས་ལ་ཐུགས་དམ་མཛད་ཅིང་། ཆོས་སྐྱོང་དཀར་མོ་ཉི་ཟླ་ལྕམ་སྲིང་ལ་དུས་གཏོར་མ་ཆག་པ་མཛད་པ་འདི་བྱུང་བ་ཡིན་པས། དེས་ན་འཁོན་ས་སྐྱ་པའི་ཡབ་ཆོས་ཡང་ཕུར་གཉིས་ཀྱི་ཐུན་མོང་མ་ཡིན་པའི་ཆོས་སྐྱོང་དཀར་བདུད་ལྕམ་དྲལ་ཕུར་སྲུང་དང་བཅས་པའི་མན་ངག་ཡོངས་སུ་རྫོགས་པ་རྗེ་བཙུན་ཀུན་དགའ་སྙིང་པོས་རང་གི་ཡབ་འཁོན་དཀོན་མཆོག་རྒྱལ་པོ་ལ་གསན་པ་ནས་བཟུང་། ད་ལྟའི་བར་དུ་རྒྱུན་མ་ཆད་པ་བཞུགས་པ་ལས། ཁོ་བོས་ཀྱང་འདིའི་རྗེས་གནང་སྔོན་དུ་འགྲོ་བའི་སྒོ་ནས་སྒྲུབ་སྐོར་གྱི་མན་ངག་ལ་ཡང་། བཞི་ཐོག་བླ་བྲང་གི་རྒྱབ་ཀྱི་ཉི་ཟླ་ཕུག་པར་འཁོན་རོག་ལ་ཆོས་སྐྱོང་གིས་ཞལ་དངོས་སུ་བསྟན་ནས་གནང་བར་གྲགས་པའི་ཡི་གེ་རྙིང་མའི་སྐོར་རྣམས་དང་།
བདུད་རྒྱལ་གྱི་རྒྱུད་ཟབ་མོ་མན་ངག་དང་བཅས་པ་གཞན་ཡང་བླ་མ་བརྒྱུད་པ་རྣམས་ཀྱིས་མཛད་པའི་མན་ངག་གི་ཡི་གེ་གསར་རྙིང་དུ་མ་ཞིག་ཡོད་པ་དག་ཀྱང་ཞིབ་ཏུ་ཐོབ་བོ། ། དེ་ལྟར་བསྟན་སྲུང་རྒྱ་མཚོའི་མངའ་བདག་ཏུ་གྱུར་པའི་ས་སྐྱའི་བླ་ཆེན་ཀུན་དགའ་སྙིང་པོ་དེ་ཉིད་ཀྱི་རྣམ་པར་ཐར་པ་ཅུང་ཟད་བརྗོད་ན། གཅེན་འཁོན་རོག་ཤེས་རབ་ཚུལ་ཁྲིམས་ཀྱིས་གཅུང་འཁོན་དཀོན་མཆོག་རྒྱལ་པོ་ལ་ང་ནི་རྒས་འདུག ཁྱོད་གཞོན་པ་ཡིན་པས་གསང་སྔགས་གསར་འགྱུར་སློབས། དེ་ཡང་ད་ལྟ་འབྲོག་མི་ཤཱཀྱ་ཡེ་ཤེས་མཁས་པས་དེར་རྒྱུགས་གསུངས་པ་ལ་དེར་མ་ཐོན། འཁྱིན་ལོ་ཙཱ་བ་ལ་ཀྱཻ་རྡོ་རྗེའི་དབང་ཞུས་རྒྱུད་གསན། རྒྱུད་ཅུང་མ་རྫོགས་པ་ལ་འཁྱིན་ལོ་གྲོངས། ཆོས་འཕྲོ་འབྲོག་མིའི་དྲུང་དུ་ཞུས་གསུངས་པ་ལྟར་ཞུར་བྱོན་པས། ཁྱོད་ཀྱིས་ཕ་ཤི་ནས་མེས་ཕོ་བསྙེགས་པ་ལེགས་གསུངས་ནས་དགྱེས། ཕྱིས་ཡུལ་ཞིང་འགའ་བཙོངས་ནས་རྟ་བཅུ་བདུན་དང་།
རྩྭ་རིན་ནོར་བུའི་འཕྲེང་བ་དང་བཅས་པ་ཕུལ། གསུང་ངག་རིན་པོ་ཆེ་ཞུས། ལམ་སྐོར་ཆ་ལག་འགའ་རེ་གནང་། ཁྱད་པར་རྒྱུད་གསུམ་གྱི་བཤད་པ་རྒྱས་པར་གནང་ནས། བཤད་བཀའ་འཛིན་པའི་བུ་ཆེན་ལྔའི་ནང་ནས་མཆོག་ཏུ་གྱུར། གཞན་ཡང་འགོས་ལོ་ཙཱ་བ་ལ་གསང་འདུས་ཀྱི་སྐོར་གསན། ཨུ་རྒྱན་གྱི་པཎྜི་ཏ་ཤེས་རབ་གསང་བ་ལ་ཐིག་ལེ་ལྔའི་སྐོར། རྨ་ལོ་ཙཱ་བ་ལ་བདེ་མཆོག་དང་གྲུབ་རྙིང་གི་སྐོར་ལ་སོགས་པ་གསན། གཞན་ཡང་མལ་ལོ་ཙཱ་བ། བ་རི་ལོ་ཙཱ་བ།
པུ་ཧྲངས་ལོ་ཙཱ་བ། གནང་ཁ་འུབ་པ་སྐུ་མཆེད། འཁོན་དགེ་ཚུལ། སྐྱུ་ར་ཨ་སེང་ལ་སོགས་པ་བླ་མ་དམ་པ་མང་པོ་ལ་སེམས་བསྐྱེད་དབང་བཤད་མན་ངག་མཐའ་ཡས་པ་གསན་ནས་སྔགས་གསར་རྙིང་མཐའ་དག་གི་བདག་པོར་གྱུར། གཡའ་ལུང་འཇག་གཤོང་དུ་ཡབ་དང་གཅེན་གྱི་ཕྱི་རྟེན་བཞེངས། དེའི་ནང་དུ་སེང་ལྡིང་གི་ཕུར་པ་བྱིན་རླབས་ཅན་གཅིག་བཞུགས། བྲ་བོ་ལུང་པར་དགོན་ཆུང་གཅིག་བཏབ་ནས་ལོ་འགའ་བཞུགས་པས་དིང་སང་ས་སྐྱ་གོག་པོར་གྲགས་སོ། ། དེའི་ཚེ་དཔོན་སློབ་རྣམས་ཀྱིས་སྐྱོ་བསང་ལ་བྱོན། རི་ཁ་ནས་གཟིགས་པས། དཔོན་པོ་རི་གླང་པོ་ཆེ་ཉལ་བ་འདྲ་བའི་མཁལ་ཁུང་གཡས་པའི་ཐད་ན་ས་དཀར་ཞིང་སྣུམ་པ་ཆུ་གཡས་སུ་འབབ་པ་ལ་སོགས་པ་བཀྲ་ཤིས་བའི་དགེ་མཚན་དུ་མ་དང་ལྡན་པ་གཟིགས་ནས་འདིར་དགོན་པ་གཅིག་བཏབ་ན་བསྟན་པ་དང་སེམས་ཅན་ལ་ཕན་པ་རྒྱ་ཆེར་འབྱུང་བར་དགོངས་ཏེ།
དེ་སྐོར་གྱི་ས་ཆ་སྤྱིའི་བདག་པོ་ཇོ་བོ་གདོང་ནག་པ་ལ་ཞུས་པས་ཀྱང་གནང་། སྒོས་ཀྱི་བདག་པོ་ཞང་ཞུང་གུ་ར་བ་དང་བན་དྷེ་གྲོང་བཞི་ལྷ་ཡི་གྲོང་བདུན་བྱ་བ་ཡོད་པ་ལ། ང་འདིར་དགོན་ཆུང་གཅིག་བྱེད་འདོད་པས། ཁྱེད་རྣམས་ལ་འགལ་བ་མི་ཡོང་ན། ཁྱེད་རྣམས་ལ་རིན་གཅིག་ཀྱང་འཇལ་གསུངས་པས། རིན་ཡེ་མི་འཚལ་ཅིས་ཀྱང་མཛད་པར་ཞུ་ཟེར། འོན་ཀྱང་ཕྱི་རབས་ཚུན་ཆད་ལ་འཐད་གསུངས་ནས། རྒོད་མ་དཀར་མོ་གཅིག ནོར་བུའི་འཕྲེང་བ། མོ་གོས་གཅིག་ལ་སོགས་པ་གནང་ནས།
མོན་གྲོག་མན་འབལ་གྲོག་ཡན་བླ་མ་བདག་པར་བྱས། བླ་མ་འདིའི་དགུང་ལོ་བཞི་བཅུ་བཞེས་པ་བག་ཡོད་ཅེས་བྱ་བ་ཆུ་མོ་གླང་གི་ལོ། འཛམ་གླིང་ན་ཉི་ཟླ་ལྟར་གྲགས་པ་མཁས་ཤིང་གྲུབ་པ་བརྙེས་པའི་གང་ཟག་བགྲང་བ་ལས་འདས་པ་འདུས་པའི་སྐྱེད་ཚལ། ཆོས་དང་ཟང་ཟིང་གི་དཔལ་འབྱོར་འགྲན་ཟླ་དང་བྲལ་བའི་གནས་དཔལ་ས་སྐྱའི་གཙུག་ལག་ཁང་ཆེན་པོ་ཐོག་མར་བཏབ་པ་ཡིན་ནོ། ། འདི་ནས་བཟུང་སྟེ་དཔལ་ལྡན་ས་སྐྱའི་གདུང་བརྒྱུད་ཅེས་ཉི་ཟླ་ལྟར་གྲགས་སོ། ། དེ་ལྟ་བུའི་བླ་མ་དེས་དགུང་ལོ་བཞི་བཅུ་པ་ནས་རེ་དགུའི་བར་ལོ་སུམ་ཅུ་ཐམ་པ་གདན་ས་མཛད། གདུལ་བྱ་དཔག་མེད་སྨིན་གྲོལ་ལ་བཀོད་ནས། རེ་དགུ་པ་ལྕགས་ཕོ་རྟའི་དབྱུག་གུ་ཟླ་བའི་ཚེས་བཅུ་ལ་ངོ་མཚར་བའི་ལྟས་དུ་མ་དང་བཅས་ཏེ་ས་སྐྱ་ཉིད་དུ་བདེ་བར་གཤེགས་སོ། ། བླ་མ་དེའི་ཇོ་མོ་རྡོ་རྗེ་ཕྱུག་མོ་ལ་སྲས་ཡེ་མ་བྱུང་བའི་ངང་ནས་དགུང་ལོ་ང་དགུ་བཞེས་པའི་དུས་སུ། བླ་མ་གནམ་ཁའུ་པས་ཐབས་ལེགས་ཀྱིས་ཉོ་ཆང་དང་ཞག་ས་འཚོལ་དུ་བཅུག་ནས།
མཁའ་འགྲོ་མའི་རྣམ་རོལ་གུ་ར་མ་ཇོ་མོ་ཞང་མོའི་སར་ཞག་གཅིག་བཞུགས་པས་སྲས་གཅིག་འཁྲུངས་པ་ནི། རྣལ་འབྱོར་དབང་ཕྱུག་བིརྺ་པའི་རྣམ་འཕྲུལ་ས་ཆེན་ཀུན་དགའ་སྙིང་པོ་ཡིན་ནོ། ། འདི་ཅུང་ཟད་མངོན་དུ་གྱུར་པ་ན་བླ་མ་ལ་ཞུས་པས། དེ་ཡོངས་སུ་རེ་ནས་ཐབས་བྱས་པ་ཡིན། ད་ང་རང་གིས་བསྐྱངས་ནས་མཐར་ཕྱིན་པར་བྱེད་པས། ཁའུ་སྐྱེད་ལྷས་ཀྱི་སྒྲུབ་ཁང་དང་ཉེ་བའི་དབེན་སར་ཁང་ཆུང་བཟོས་གསུངས། དེར་གསང་སྟབས་སུ་བཞུགས་པས་ཆུ་ཕོ་སྤྲེའུ་ལ་འཁྲུངས། འཁྲུངས་ནས་ཀྱང་རྡོ་རྗེ་ཕྱུག་མོ་ལ་གསང་བ་ཁོང་གིས་ཚོར་ནས། ཁྱེད་ཀྱི་གདུང་བརྒྱུད་འདི་ཆད་དུ་ཕངས་པ་ཡིན། ཞང་མོ་ལ་སྲས་ཡོད་འདུག་པ་ལེགས།
ང་ལ་གསང་མི་འཚལ། ད་ང་ལ་ནོར་གཞིས་མི་དགོས་པ་ཡིན་ཟེར་ནས་ས་སྐྱའི་མཆོད་ཞིང་ཆེན་མོ་མ་གཏོགས་པ་ཞིང་དང་ནོར་རྫས་ཐམས་ཅད་ཞང་མོ་ལ་གཏད་དོ། ། དེ་ནས་དགུང་ལོ་བཅུ་གཅིག་གི་བར་ལ་ཡབ་ཀྱིས་ལེགས་པར་བསྐྱངས་ཏེ། དབང་བཤད་མན་ངག་ཕལ་མོ་ཆེ་གནང་། བཅུ་གཅིག་པ་ལ་ཡབ་གཤེགས། ཞལ་ཆེམས་ལ་དགོན་པ་འདི་ཀླུ་རྒྱལ་གཙུག་ན་རིན་ཆེན་གྱི་ཕོ་བྲང་སྟེང་ན་ཡོད་པས་དཔལ་འབྱོར་ཕུན་སུམ་ཚོགས་པ་འབྱུང་ཡང་། ཕྱིས་བློ་རྩིངས་པའི་སྐྱོན་འོངས་ཉེན་ཡོད་པས། ངའི་ཕུང་པོ་མ་ཉམས་པ་འདི་གྲོག་པོ་འགོ་ལྟུམ་འདིའི་ཡ་སྣར་མཆོད་རྟེན་བརྩིགས་ལ་ཞོག་གསུངས་པ་དང་མཐུན་པར། རྩིས་མཁན་གྱིས་ཀྱང་གཤེགས་རྫོང་གི་ཆོས་འཁོར་དང་། གདན་ས་བསྐོ་བ་དང་།
ཕྱི་རྟེན་བརྩིགས་པ་རྣམས་དུས་མཉམ་ན་གྲུབ་ན་དར་རྒྱས་ཕུན་སུམ་ཚོགས་པ་འབྱུང་ཞེས་ལུང་བསྟན་པ་བཞིན་དུ་ཡུམ་ན་རེ། ཐོག་གཅིག་ལ་གདན་ས་གཞན་གཅིག་མ་བཙལ་ན། ཇོ་སྲས་ཀྱི་སློབ་གཉེར་ལ་གནོད་ཟེར་ནས། བ་རི་ལོ་ཙཱ་བ་གཡུ་མཁར་མོ་ན་བཞུགས་པ་གདན་དྲངས་ནས་གདན་སར་བསྐོ་བ་དང་། འཕྲང་བྲག་དམར་གཉིས་ཀྱི་དགེ་འདུན་བསགས་ནས་ཆོས་འཁོར་བྱེད་པ། ཞལ་ཆེམས་དང་མཐུན་པའི་ཕྱི་རྟེན་བཞེངས་པ་རྣམས་ཉིན་གཅིག་ལ་བསྒྲུབས་པས་ཕུན་ཚོགས་ཀྱི་འགྲམ་ཐམས་ཅད་ཐིངས་སོ། ། བླ་མ་འདི་ལ་སྐུ་ཆེ་བའི་ཡོན་ཏན་བསམ་གྱིས་མི་ཁྱབ་སྟེ། གདུང་བརྒྱུད་ཐམས་ཅད་ཀྱི་ནང་ན་འདི་ཉིད་མཆོག་ཏུ་གྱུར་པས་རྣམ་ཐར་རྒྱས་པ་གཞན་དུ་ཤེས་པར་བྱ་ལ། འདིར་མདོར་བསྡུ་ན། རང་དོན་དང་གཞན་དོན་གྱི་ཡོན་ཏན་ནོ། །
དང་པོ་ལ་ལུང་དང་རྟོགས་པའོ། ། ལུང་ལ་ཐུན་མོང་བ་ནི། གཞོན་ནུ་ཉིད་ནས་ཀློག་དང་ཡིག་རྩིས། བཟོ་དང་གསོ་དཔྱད། ལུགས་ཀྱི་བསྟན་བཅོས་སོགས་ལ་ཤིན་ཏུ་མཁས་པས་ཀུན་གྱིས་ཡ་མཚན་དུ་འཛིན་ནོ། ། ཐུན་མོང་མ་ཡིན་པ་ནི། བ་རི་ལོ་ཙཱ་བའི་ཞལ་ནས། ཁྱེད་ཇོ་སྲས་ཀྱི་བྱ་བ་སློབ་གཉེར་བྱེད་དགོས། དེ་ལ་ཤེས་རབ་དགོས། དེའི་ལྷ་འཕགས་པ་འཇམ་དཔལ་ཡིན་པས་འཇམ་དབྱངས་ཨ་ར་པ་ཙ་ན་འདི་སྒྲུབས་གསུངས་ནས་རྗེས་གནང་མཛད།
འཇམ་དབྱངས་བྲག་ཕུག་ཏུ་སྒྲུབ་པ་ཟླ་དྲུག་མཛད་པས་ཞལ་མངོན་སུམ་དུ་གཟིགས་ནས། འཇམ་དབྱངས་ཀྱི་ཐུགས་ཀ་ནས་རལ་གྲི་བདུན་བརྒྱུད་གཅིག་བྱོན་ཐུགས་ཀར་ཐིམ། དེ་བླ་མ་ལ་ཞུས་པས། ཁྱེད་ཀྱི་བརྒྱུད་པ་འདི་ལ་འཇམ་དབྱངས་བདུན་བརྒྱུད་གཅིག་འབྱོན་པར་འདུག་གསུངས། སྔོན་ཇོ་བོ་ཆེན་པོས་ཀྱང་ས་སྐྱ་ཡོངས་པའི་ཡུལ་ཕྱོགས་ལ་ཕྱག་མཛད་ནས། འདིར་འཇམ་དབྱངས་ཀྱི་སྤྲུལ་པ་བདུན་འབྱོན་པར་འདུག་གསུངས་པ་དང་མཐུན། འཇམ་དབྱངས་གྲུབ་ནས་གསན་སྦྱོང་ལ་མདོའི་ཕྱོགས་ནི། རོང་ངུར་སྨྲིག་གི་བྲང་ཏི་དར་མ་སྙིང་པོ། དེའི་ཟུར་ཆོས་པ་བླ་ཆེན་མི་དིག བྱང་ཆད་པ་ཁྱུང་རྣམས་ལ་ས་སྡེ་ལྔ་སྡོམ་གཉིས་ལ་སོགས་པ་ཆོས་མངོན་པ་མཐའ་དག་གསན།
ཉང་སྟོད་པ་ཁྱུང་རིན་ཆེན་གྲགས། གྲོམ་པ་གཡུ་རྩེ་བ་མེས་ལྷང་ཚེར་ལ་ཚད་མ་རྣམ་ངེས། རིགས་ཐིགས། ཆོས་མཆོག་ཆེ་ཆུང་། དབུ་མ་རང་རྒྱུད་ཤར་གསུམ་ལ་སོགས་པ་དབུ་ཚད་མ་ལུས་པ་གསན། གནམ་ཁའུ་པ་ལ་བྱམས་ཆོས་བསླབ་སྤྱོད། དཀོན་བརྩེགས། ཕལ་ཆེན་ལ་སོགས་པ་སྤྱོད་ཕྱོགས་མ་ལུས་པ་གསན། སྔགས་ཀྱི་ཕྱོགས་ལ། ཡབ་དང་འཁོར་དགེ་ཆུ་བ་ལ་ཕ་ཆོས་ཡང་ཕུར་བདེ་དགེས་གསུམ་ལ་སོགས་པ་མ་ལུས་པ་དང་།
བླ་མ་གནམ་ཁའུ་པ་ལ་གསང་འདུས་ལུགས་གཉིས་འགྲེལ་པ་ཆ་ལག་དང་བཅས་པ་སོགས་དང་། བྱ་སྤྱོད་ཡོ་གའི་སྐོར་མ་ལུས་པ་གསན། མལ་ལོ་ཙཱ་བ་ལ་བདེ་མཆོག་གཙོ་བོར་བྱས་པའི་རྒྱུད་དང་མན་ངག་མཐའ་ཡས་པ་གསན། བ་རི་ལོ་ཙཱ་བ་ལ་ཡང་གསང་འདུས་དང་གཤིན་རྗེ་གཤེད་སྐོར། མཧཱ་མཱ་ཡ། སངས་རྒྱས་ཐོད་པ། རྡོ་རྗེ་གདན་བཞི་ལ་སོགས་པ་མཐའ་ཡས་པ་གསན་ཅིང་། རྒྱ་གར་ཤར་ནུབ་སོགས་ཀྱི་མཆོད་རྟེན་བྱིན་རླབས་ཅན་ཐམས་ཅད་ཀྱི་ས་སྣ་བསྡུས་ནས་ས་སྐྱའི་རྣམ་རྒྱལ་འབུམ་པར་གྲགས་པ་བཞེངས། སངས་རྒྱས་འོད་སྲུང་གི་སྐུ་གདུང་ལ་སོགས་པ་སྐུ་གདུང་རིང་བསྲེལ་རྟེན་གསུམ་བྱིན་རླབས་ཅན་མཐའ་ཡས་པ་བཞུགས་པས་བྱིན་རླབས་ཤིན་ཏུ་ཆེ་བར་གྲགས་པ་འདི། བླ་མ་བ་རི་ལོ་ཙཱ་བས་གཙོ་བོར་བདག་རྐྱེན་མཛད་ནས་བསྒྲུབས་ཏེ།
ས་སྐྱའི་གདན་ས་ལོ་བརྒྱད་མཛད་ནས། ས་ཆེན་དགུང་ལོ་ཉི་ཤུའི་སྟེང་དུ་ཆེ་འདོན་བསྐོ་བཞག་མཛད་དེ། བ་རི་བ་ཉིད་བར་ཕུག་ཏུ་གཤེགས་སོ། ། ཞང་སྟོན་ཆོས་འབར་ལ་གསུང་ངག་རིན་པོ་ཆེ་ལམ་སྐོར་ཆ་ལག་དང་བཅས་པ་ཐམས་ཅད་མ་ལུས་པ་གསན་ཏེ། དེ་ལྟར་ན་ས་ཆེན་འདི་དང་པོར་མདོ་སྔགས་ཕྱི་ནང་ལུང་རིགས་ཀྱི་གསུང་རབ་མཐའ་དག་ཚར་རེ་གསན་པ་ཙམ་གྱིས་མཁྱེན་པས། མ་གསན་པའམ་མི་མཁྱེན་པ་གང་ཡང་མེད། སྙིང་རྗེ་དང་བདག་པས་གཞན་གཅེས་པའི་ལྷག་བསམ་གྱིས་འབྲུམ་བུས་ན་བའི་ནད་གཡོག་མཛད་པས་ལེགས་པར་གསོས་ནས་རང་ཉིད་ལ་འགོས་ཏེ། གྲོངས་ལ་ཐུག་པའི་སྡུག་བསྔལ་དྭང་དུ་བླངས་ཤིང་། གཞན་ཡང་སློབ་གཉེར་གྱི་དུས་ན་ཡང་བདག་པས་གཞན་གཅེས་མང་དུ་མཛད། ཕྱིས་གཞན་དོན་གྱི་ཚེ་ནི་ཤིན་ཏུ་མང་བར་མཛད་དོ། །
སྦྱོར་བ་ལ་བསླབ་པ་གསུམ་ལས་ཚུལ་ཁྲིམས་ཀྱི་བསླབ་པ་ནི། སོ་སོར་ཐར་པའི་དབང་དུ་བྱས་ན། བླ་མ་དགེ་ཆུ་བ་གཤེགས་ཁར། ཀུན་དགའ་སྙིང་པོ་ཁྱོད་རབ་ཏུ་བྱུང་ནས་འཁོན་ཚོའི་སྡེ་པ་འདི་སྐྱོངས་ཤིག་གསུངས་པའི་ཞལ་ཆེམས་བྱུང་བ་ལྟར། རབ་བྱུང་བསྙེན་རྫོགས་ལ་ཐུགས་ཤིན་ཏུ་སྤྲོ་ཡང་། བླ་མ་གནམ་ཁའུ་པས་བླ་མ་མཉམ་པོ་ལ་ང་གསོན་པོའི་ཁ་ལ་ཉོན། ཁྱོད་རབ་ཏུ་བྱུང་བ་བས་མ་བྱུང་ན་བསྟན་པ་ལ་ཕན་གསུངས་པའི་རྐྱེན་གྱིས་རབ་བྱུང་མཛད་དབང་མ་བྱུང་ནའང་། དགེ་བསྙེན་ཡོངས་རྫོགས་ཀྱི་སྡོམ་པ་ཤིན་ཏུ་དག་ཅིང་། ཐ་ན་དགེ་བསྙེན་གྱི་སྐྱབས་འགྲོའི་བསླབ་བྱ་ལྷན་པ་སེར་པོ་ལ་ཡང་མི་འགོམ། བཙུན་ཆུང་རྣམས་རྡོ་སྒོར་རྒྱག་སར་བྱོན་ནས།
ཚེ་དང་ལྡན་པ་བླ་གོས་གཅིག་བཞེས་ཤིག དགེ་བསྙེན་རྒད་པོ་ཕྱག་གཅིག་འཚལ་བ་ཡིན་ནོ་གསུངས་ཤིང་ལེགས་པར་གུས་པའི་ཕྱག་མཛད། གཞན་དེ་ལྟ་བུའི་མཛད་པ་བསྟན་པའི་མངའ་བདག་བསྟན་འཛིན་ཀུན་གྱི་བླ་མར་གྱུར་པ་སུས་ཀྱང་ཚུལ་དེ་ལྟ་བུ་རྨི་ལམ་དུའང་སྒྲུབ་པར་མི་ནུས་སོ། ། དེ་བཞིན་དུ་བྱང་སེམས་དང་། གསང་སྔགས་ཀྱི་སྡོམ་པ་འཁོར་དང་བཅས་པ་ལ་ཉེས་ལྟུང་ཕྲ་མོས་ཀྱང་མ་གོས་པའི་བླང་དོར་ཤིན་ཏུ་བྱ་དཀའ་བ་རྣམས་ཀྱང་ཞིབ་ཏུ་མཛད་པས་ཚུལ་ཁྲིམས་ཀྱི་བསླབ་པ་མཆོག་དང་ལྡན། ལྷག་པར་ཏིང་ངེ་འཛིན་ལ། སྤྱིར་མཉམ་རྗེས་ཀུན་ཏུ་ཞི་གནས་ཁྱད་པར་ཅན་གྱི་ཉམས་དང་མི་འབྲལ། ཁྱད་པར་རིམ་གཉིས་ཀྱི་རྣལ་འབྱོར་མཐར་སོན། ཡི་དམ་དང་བླ་མ་ཞི་བར་གཤེགས་པ་ཀུན་མནལ་ལམ་དང་མངོན་སུམ་ཅི་རིགས་པར་བྱོན་ནས་ཆོས་གསུངས། ཐེ་ཚོམ་གཅོད།
ཡང་སྒོས་རྣལ་འབྱོར་དབང་ཕྱུག་བིརྺ་པས་རྒྱུད་སྡེ་བདུན་ཅུ་རྩ་གཉིས་ལ་སོགས་རྒྱུད་ལུང་མན་ངག་མཐའ་ཡས་པ་དངོས་སུ་འདོམས་པར་མཛད་དོ། ། ལྷག་པ་ཤེས་རབ་ནི། གསུང་རབ་མཐའ་དག་གི་ཚིག་དང་དོན་ལ་ཆགས་ཐོགས་ཅུང་ཟད་ཀྱང་མི་མངའ་ཞིང་། མ་རྟོགས་པ་དང་ལོག་པར་རྟོག་པ་དང་ཐེ་ཚོམ་མཐའ་དག་མྱུར་དུ་གཅོད་ནུས་པའི་ཡང་དག་པའི་ངེས་པ་བརྟན་པོ་དང་ལྡན་ཞིང་། ཆོས་གསུངས་པ་ཐམས་ཅད་ཀྱང་ཐུགས་ནས་གསུངས། ཇི་ལྟ་ཇི་སྙེད་ལ་གཟིགས་པ་རྣམ་པར་དག ནང་ན་རྟོགས་པ་ཁྱད་པར་ཅན་མངའ་བ་ལྟར། ཕྱི་རོལ་དུ་གྲུབ་པའི་རྟགས་བསྟན་པ་ཡང་། གཞན་དོན་མཛད་དུས་ཉིན་གཅིག་ལ་སྐུ་ལུས་དྲུག་སྤྲུལ་ཏེ། ས་སྐྱ།
མངའ་རིས་འཆར་ཁ། ཟངས་གདོང་རུ་ཁྲོད་རྣམས་སུ་གདུལ་བྱ་མང་པོ་ལ་ལམ་འབྲས་གསུངས་པ་གསུམ། གུང་ཐང་དུ་བླ་མ་མལ་གྱི་དྲུང་དུ་དྲིལ་བུ་ཆོས་སྐོར་གསན་པ། ཤབ་སྒོ་ལྔར་ཆོས་འཁོར་བསྐོར་བ། འབྲིང་མཚམས་མགྲོན་ལྷ་ལྕམ་གྱི་ལྷ་ཁང་ལ་རབ་གནས་མཛད་པ་རྣམས་དུས་ཚོད་ཚེས་གྲངས་གཅིག་ལ་མཛད། སྐུ་གཤེགས་དུས་ཀྱང་སྐུའི་བཀོད་པ་བཞི་བསྟན་ཏེ། གཅིག་བདེ་བ་ཅན། གཅིག་པོ་ཏ་ལ། གཅིག་ཨུ་རྒྱན། གཅིག་གསེར་མདོག་ཅན་དུ་གཤེགས།
སྤུར་བཞུ་དུས་ཀུན་གྱིས་ཡི་དམ་ཞལ་བཞི་པར་མཐོང་། ལ་ལས་བརྒྱད་པར་མཐོང་བ་ཡང་བསྟན་པ་སོགས་གྲུབ་རྟགས་བསམ་གྱིས་མི་ཁྱབ་བོ། ། གཞན་དོན་ལ་སྐུ་དངོས་ཀྱི་གདུལ་བྱ་བླ་མ་དགེ་ཆུ་བ་ལ་དབང་གསན་པའི་སྟ་གོན་གྱི་མནལ་ལམ་དང་མཐུན་པར། ཞང་སྟོན་མངའ་བརྙེས་ཆོས་འབར་གྱིས་གསུང་ངག་མཐའ་དག་རྫོགས་པའི་མཇུག་ཏུ་ལུང་བསྟན་མཛད་པ་བཞིན། ལུས་མ་སྤངས་པར་ཕྱག་རྒྱ་ཆེན་པོ་མཆོག་གི་དངོས་གྲུབ་ཐོབ་པ་གསུམ། བཟོད་པ་ཐོབ་པ་བདུན། རྟོགས་པ་དང་ལྡན་པ་བརྒྱ་ཕྲག མཁས་ཤིང་གྲུབ་པ་བརྙེས་པ་མཐའ་ཡས་པ་བྱུང་སྟེ། གསུམ་ནི་སིངྒྷ་ལའི་ཨ་ཙ་ར། བྱང་ཆུབ་སེམས་དཔའ་སྟག
སྒོམ་པ་ཀྱི་འབར་རོ། ། བདུན་ནི་རྗེ་བཙུན་པ། ཞུ་ཡས། དགའ་སྟོན་རྡོ་རྗེ་གྲགས། ནགས་སྒོམ་བསོད་རྒྱལ། མཚར་ཁའི་རྣལ་འབྱོར་པ། སྒོམ་པ་འོད་ཟེར་གྲགས། ཨ་ཅེ་མང་ཆུང་མ་རྣམས་སོ། ། ཕྱི་རབས་ཀྱི་གདུལ་བྱའི་དོན་དུ་བརྩམས་ཆོས་ཀྱང་རྒྱུད་གསུམ། བདེ་མཆོག
རྟོག་བདུན་ལ་སོགས་པའི་རྒྱུད་ཀྱི་ཊཱིཀྐ ནག་པོ་གཞུང་དྲུག་ལ་སོགས་པའི་རྒྱ་གཞུང་གི་བཤད་པ། སྤྱིར་ཟབ་ཆོས་མང་པོ། སྒོས་ཆོས་སྐྱོང་གི་སྒྲུབ་སྐོར། ཡང་སྒོས་ལམ་འབྲས་ཀྱི་གཞུང་བཤད། ཁྲིད་ཡིག་ཀྱང་བཅུ་གཅིག་ཙམ་མཛད་དེ། ཐམས་ཅད་ཀྱང་ཚིག་འདུས་ཤིང་གསལ་བ། དོན་རྒྱས་ཤིང་ཟབ་པ་མཁས་པ་ཀུན་གྱི་ཡིད་འཕྲོག་པར་མཛད་པས་སྙན་པའི་གྲགས་པ་ཡང་དིང་སང་བོད་ན་དཔལ་ལྡན་བིརྺ་པའི་སྤྲུལ་པ་ཞིག་གིས་བསྟན་པ་རིན་པོ་ཆེ་ལ་བྱ་བ་ཁྱད་པར་ཅན་བྱེད་དོ་ཞེས་རྒྱ་གར་ཤར་ནུབ་ཚུན་ཆད་དུ་གྲགས་སོ། ། བརྒྱུད་པ་ཕྱི་མ་རྣམས་ལ་ཕྱག་རྗེས་ཀྱི་བཀའ་དྲིན་ཡང་བླ་མ་འདི་རང་ཆེ་བར་མཁས་པ་རྣམས་བཞེད་དེ། དེའི་རྒྱུ་མཚན་མལ་ལོ་ཙཱ་བ་ནས། རྡོ་རྗེ་གདན་གྱི་སྒོ་སྲུང་བསེ་འབག་ནག་པོ་འཕུར་ཤེས་སོགས་དང་།
གནམ་ཁའུ་པ་ལ་ཞལ་བཞི་པ་ལེགས་པར་ཞུས་ཏེ། རྗེས་འཇུག་རྣམས་ཀྱང་ཆོས་སྐྱོང་འགྲན་བྲལ་དུ་ཀུན་གྱིས་འཛིན་པ་འདི་བྱུང་བའི་ཕྱིར་རོ། ། ཞེས་གསུངས་པ་ནི་ཤིན་ཏུ་འཐད་པར་མཐོང་ངོ་། ། དེ་ལྟ་བུའི་བླ་མ་དེས་དགུང་ལོ་ཉི་ཤུ་པ་ནས་རེ་བདུན་གྱི་བར་ཞེ་བདུན་གདན་ས་མཛད་ནས། ས་ཕོ་སྟག་གི་ལོ་དབྱུག་གུའི་བཅུ་བཞི་ལ་སྐྱ་བོ་ཁ་གདངས་སུ་ངོ་མཚར་བའི་ལྟས་དཔག་མེད་དང་བཅས་ཏེ་ཞི་བར་གཤེགས་སོ། ། དེ་ལྟ་བུའི་བླ་ཆེན་དེ་ཉིད་ཀྱིས་བསྟན་སྲུང་དབང་པོ་རྣམས་ཀྱི་ཆོས་སྐོར་མཐའ་དག རང་གི་སྲས་རྗེ་བཙུན་སྐུ་མཆེད་གཉིས་ལ་རྫོགས་པར་གནང་བའི་སློབ་དཔོན་རིན་པོ་ཆེ་བསོད་ནམས་རྩེ་མོའི་རྣམ་པར་ཐར་པ་མདོ་ཙམ་བསྟན་པ་ནི། དེ་ཡང་རྗེ་བཙུན་ཆེན་པོས་མཛད་པའི་བསྟོད་པ་གཞིར་བྱས་ཏེ་ཅུང་ཟད་བཤད་ན། བསྟོད་པ་འདི་ལ་གསུམ། མཆོད་པར་བརྗོད་པ།
བསྟོད་པ་དངོས། མཇུག་གི་བྱ་བའོ། ། དང་པོ་ནི། ཁྱོད་ནི་དམ་པ་རྣམས་ཀྱི་རིགས་འཁྲུངས་ནས། ། འགྲོ་ཀུན་དགའ་བའི་དཔལ་གྱིས་ཉེར་འཚོ་བ། ། དོན་གྱི་སྙིང་པོ་རྣམ་གྲོལ་མཆོག་བརྙེས་པའི། ། བློ་གྲོས་ཆེན་པོ་བླ་མའི་ཞབས་ལ་འདུད། ། ཅེས་པ་སྟེ། བླ་མ་ཆེན་པོ་ས་སྐྱ་པ་ཀུན་དགའ་སྙིང་པོ་ལ་བསྟོད་པའོ། ། གཉིས་པ་བསྟོད་པ་དངོས་ལ་གཉིས།
རྣམ་ཐར་གྱི་སྒོ་ནས་རྒྱས་པར་བསྟོད་པ་དང་། དོན་བསྡུ་བའི་སྒོ་ནས་བསྡུས་ཏེ་བསྟོད་པའོ། ། དང་པོ་ལ་གཉིས། རྣམ་པར་ཐར་པ་སྤྱིར་བསྟན་ཚུལ་དང་ཁྱད་པར་རྗེ་བཙུན་རང་ཉིད་ལ་བསྟན་ཚུལ་ལོ། ། དང་པོ་ལ་གཉིས། སྐྱེ་བ་བརྙེས་པའི་ཁྱད་པར། ལུང་རྟོགས་ཀྱི་ཡོན་ཏན་ཇི་ལྟར་མངའ་བའོ། ། དང་པོ་ནི། འཇམ་པའི་དབྱངས་ཀྱང་མི་ཡི་གཟུགས་འཛིན་པས། ། སྣ་ཚོགས་ཐབས་ཀྱིས་དུས་ལས་མི་ཡོལ་བར། །
རྣམ་མང་འགྲོ་བའི་མགོན་སྐྱབས་དུ་མ་མཛད། ། བླ་མ་མཆོག་ཁྱོད་འཇིག་རྟེན་ཀུན་ལ་བརྩེ། ། ཁྱོད་ནི་རྡོ་རྗེ་གསུམ་ལས་བསྐྱེད་གྱུར་པས། ། ལེགས་བྱས་བསོད་ནམས་དཔག་མེད་ཀྱིས་འཕངས་ཏེ། ། མྱང་འདས་རྩེ་མོར་ཕྱིན་པའི་དམ་པ་མཆོག ། རྩོད་མེད་མཁས་པའི་དབང་པོར་ཀུན་ལ་གྲགས། ། བཀྲ་ཤིས་དགེ་མཚན་དཔལ་གྱིས་མངོན་མཐོ་བ། ། ས་ཡི་མཆོག་གྱུར་ས་སོགས་དཀར་མདངས་སྐྱ། ། ཆོ་འབྲངས་མཆོག་གྱུར་མ་རིག་ལ་འཁོན་ཏེ། ། སྤང་བྱའི་གཡུལ་ལས་རྒྱལ་བར་འཁྲུངས་ལ་འདུད། །
ཅེས་པ་སྟེ། ཡབ་བླ་ཆེན་ས་སྐྱ་པ་དགུང་ལོ་ལྔ་བཅུ་རྩ་གཅིག་བཞེས་པ་ཆུ་ཕོ་ཁྱིའི་ལོ་ལ་དཔལ་ལྡན་ས་སྐྱའི་ཆུ་མིག་རྫིང་གར་སྐུ་བལྟམས་པ་ཡིན་ནོ། ། དེའི་དུས་སུ་རྡོ་རྗེ་གདན་གྱི་སྒོའི་མ་ཐེམ་ལ། འཇམ་དཔལ་གྱི་སྤྲུལ་པ་མཁན་པོ་བསོད་ནམས་རྩེ་མོ་རྡོ་རྗེ་ཐེག་པ་མཐའ་དག་གི་དབང་ཕྱུག་དམ་པ་ས་སྐྱར་སྐྱེས་སོ་ཟེར་བ་མཁའ་འགྲོས་ཡི་གེ་བྲིས་པ། ཀཽ་ཤམྦྷིའི་པཎྜི་ཏ་དེ་ཝ་མ་ཏིས་མཐོང་ནས་ཕྱོགས་ཐམས་ཅད་དུ་བསྒྲགས་པ་བརྒྱུད་དེ་བོད་ཉིད་ལས་རྩད་ཆོད་དོ་ཞེས་བླ་མ་རྗེ་བཙུན་ཆེན་པོས་གསུངས། གཉིས་པ་ལུང་རྟོགས་ཀྱི་ཡོན་ཏན་ཇི་ལྟར་མངའ་བ་ལ་བཞི། དགུང་ལོ་བཅུ་བདུན་མན་ཆད་ཀྱི་རྣམ་པར་ཐར་པ་དང་། ཉི་ཤུ་རྩ་བདུན་ཡན་ཆད་ཀྱི་རྣམ་པར་ཐར་པ་དང་། ཉེར་བརྒྱད་མན་ཆད་ཀྱི་རྣམ་པར་ཐར་པ་དང་། ཁྱད་པར་དུ་ས་ལམ་ཇི་ལྟར་བརྙེས་པའི་ཚུལ་ལོ། །
དང་པོ་ནི། སྔོན་གནས་དྲན་ཞིང་བྱིས་པའི་སྤྱོད་པ་སྤངས། ། འདོད་ལྷས་ཞལ་བསྟན་རྒྱུད་སྡེ་རྒྱ་མཚོ་ཡི། ། དྲང་ངེས་དོན་ལ་བློ་རྒྱས་བཅུ་བདུན་ཚེ། ། གངྒཱ་ཚུན་ཆད་ཡོངས་སུ་གྲགས་ལ་འདུད། ། ཅེས་པ་སྟེ། རྒྱ་གར་དུ་མི་ཐུབ་ཟླ་བ་ལ་སོགས་པའི་པཎྜི་ཏ་བཅུ་གཅིག་ཏུ་བརྒྱུད་ནས་སྐྱེ་བ་བཞེས་ཏེ་འགྲོ་བའི་དོན་མཛད་པ་དྲན་ཞིང་། ཡུམ་ལས་བལྟམས་མ་ཐག་སཾ་སྐྲྀ་ཏའི་སྐད་གསུངས་པ་དང་། བདག་ནི་བྱིས་པའི་སྤྱོད་པ་ལས་འདས་སོ་ཞེས་ལན་གཉིས་སུ་སྦྲེལ་ནས་གསུངས་ཤིང་། དུས་ཀུན་ཏུ་སྐྱིལ་མོ་ཀྲུང་བཅས་ཏེ་བཞུགས་པས་ཐམས་ཅད་ཡ་མཚན་དུ་གྱུར་ཏོ།
དགུང་ལོ་གསུམ་བཞེས་པའི་ཚེ། རྗེ་བཙུན་འཇམ་པའི་དབྱངས། དཔལ་ཀྱཻ་རྡོ་རྗེ། རྗེ་བཙུན་མི་གཡོ་བ་རྣམས་ཀྱིས་ཞལ་དངོས་སུ་གཟིགས་ཤིང་། རྒྱུད་གསུམ། བདེ་མཆོག་རྩ་རྒྱུད་ཀུན་ལས་བཏུས་དང་ལྔ་ཐུགས་ལ་གསུངས་སོ། ། གཉིས་པ་ཉེར་བདུན་པ་ཡན་ཆད་ཀྱི་རྣམ་པར་ཐར་པ་ནི། བླ་ཆེན་འདོད་ལྷ་ཀུན་ལ་ཆོས་རྣམས་ནོད། ། དབུས་གཙང་མཁས་རྣམས་བསྟེན་ནས་སྦྱངས་ཚུལ་བསྟན། ། བསྟན་པའི་སྲོག་ཤིང་ཆེན་པོར་རྩ་བདུན་ལ། །
འཛམ་གླིང་ཡོངས་སུ་གྲགས་པ་ཁྱོད་ལ་འདུད། ། ཅེས་པ་སྟེ། ཐོག་མར་ཡབ་ལ་རྡོ་རྗེ་ཐེག་པས་བསྡུས་པའི་རྒྱུད་འགྲེལ། སྒྲུབ་དཀྱིལ། དབང་བྱིན་རླབས། གདམ་ངག་ཕྱག་བཞེས། ཁྲིད་བཀའ་ལུང་བཀའ་དང་བཅས་པ་ལེགས་པར་གསན་ནས་མ་ལུས་པ་ཁོང་དུ་ཆུག་པར་མཛད་དེ། དགུང་ལོ་བཅུ་བདུན་ལ་ཉེ་བའི་ཚེ། རྒྱུད་སྡེ་བཅུ་བཞི་ཐུགས་ལ་གསུངས་ཤིང་། གངྒཱ་ཚུན་ཆད་ལ་རྡོ་རྗེ་ཐེག་པ་མཐའ་དག་ལ་མཁས་པར་ཡོངས་སུ་གྲགས་སོ། །
དེ་ནས་དགུང་ལོ་བཅུ་བདུན་བཞེས་པའི་ཚེ། བླ་ཆེན་ཀུན་དགའ་སྙིང་པོ་མྱ་ངན་ལས་འདས་པའི་རྗེས་ཀྱི་བྱ་བ་རྣམས་གྲུབ་ནས། རྗེ་པ་དགུང་ལོ་བཅུ་གསུམ་པ་ལ། ངས་དབུས་སུ་ཕྱིན་ལ་ཕར་ཕྱིན་དང་ཚད་མ་ལ་སོགས་པ་མཉན་ལ་འོང་། ཁྱོད་ས་སྐྱར་སྡོད་ལ་བཤད་པ་གྱིས་གསུངས་ཏེ་གདན་ས་གཏད་ནས། གསང་ཕུ་ནེའུ་ཐོག་ཏུ་ཆ་པ་ཆེན་པོ་ཆོས་ཀྱི་སེང་གེ་ལ་ཆོས་གསན་པ་ལ་སྔ་ཕྱིར་ལོ་བཅུ་གཅིག་ཙམ་གྱི་བར་དུ་བཞུགས་ནས་མཁས་པ་ཆེན་པོར་གྱུར་ཏེ། གསེར་གྱི་གནྫི་ར་དང་། ཡུམ་རྒྱས་པ་དང་གཞན་ཡང་ཟང་ཟིང་གི་དངོས་པོ་མང་དུ་ཕུལ་ཏེ་མཉེས་པར་བྱས། སློབ་དཔོན་ཆ་པའི་སློབ་མ་ཆེ་བར་གྲགས་པ། སེང་ཆེན་བརྒྱད།
སེང་འདྲ་བརྒྱད། ཇོ་སྲས་བཞི་ཞེས་བྱ་བ་ལ་སོགས་པ་ཡོད་པ་ལ། ཇོ་སྲས་བཞི་ནི། འཁོན་ཇོ་སྲས་རྩེ་མོ། ཁུ་ཇོ་སྲས་ནེ་ཙོ། རྔོག་ཇོ་སྲས་ར་མོ། གཉོས་ཇོ་སྲས་འོད་མ་དང་བཞི་ཞེས་གྲགས་པའི་ནང་ནས་མཆོག་ཏུ་གྱུར་པ་འཁོན་ཇོ་སྲས་རྩེ་མོ་ཞེས་ཡོངས་སུ་གྲགས་སོ། ། དེ་ནས་དགུང་ལོ་ཉེར་དྲུག་བཞེས་པའི་ཚེ། མེ་མོ་ཕག་གི་ལོ་ལ་ན་ལ་རྩེ་གནས་པོ་ཆེའི་གཙུག་ལག་ཁང་དུ་ཆོས་ལ་འཇུག་པའི་སྒོ་ཞེས་བྱ་བའི་བསྟན་བཅོས་ཆེན་པོ་མཛད་དེ། དེའི་ནང་དུ་བསྟན་པའི་རྩིས་ཀྱི་རྣམ་པར་གཞག་པ་སྐྱོན་ཐམས་ཅད་དང་བྲལ་བ་ཡང་མཛད་ཡོད་དོ། །
དེ་ལྟར་ཐོས་པ་མཐར་ཕྱིན་པས་དགུང་ལོ་ཉི་ཤུ་རྩ་བདུན་བཞེས་པའི་ཚེ། འཛམ་བུའི་གླིང་གི་བསྟན་པའི་སྲོག་ཤིང་ཆེན་པོ་ཡིན་ནོ་ཞེས་ཡོངས་སུ་གྲགས་སོ། ། གསུམ་པ་ཉེར་བརྒྱད་ཡན་ཆད་ཀྱི་རྣམ་པར་ཐར་པ་ལ་བཞི། རྣམ་འཕྲུལ་མཆོག་བསྟན་པ། མཁྱེན་པ་རྣམ་པར་དག་པ། སྤང་བྱའི་དྲི་མ་དང་བྲལ་བ། དོན་གཉིས་ཀྱི་མཛད་པ་ཕུན་ཚོགས་སོ། ། དང་པོ་ནི། དུས་གཅིག་གསུང་ངག་སྟོན་ཚེ་ནམ་མཁའ་ལ། ། མཆོད་སོགས་དབུས་ན་འཇམ་དཔལ་བིརྺ་པ། །
སྤྱན་རས་གཟིགས་དབང་མཐོང་སྣང་གསུམ་བསྟན་ནས། ། བཅུ་དགུ་དག་པའི་སྣང་བར་བསྒྱུར་ལ་འདུད། ། ཅེས་པ་སྟེ། དགུང་ལོ་ཉི་ཤུ་རྩ་བརྒྱད་བཞེས་པའི་ཚེ་གཟིམ་ཁང་རྙིང་མར་ལམ་འབྲས་གསུངས་པའི་ལྟ་བའི་སྐབས་སུ། ཚེས་གཅིག་གི་ཉིན་བར། བླ་མ་ལ་སློབ་མ་རྣམས་ཀྱིས་མཐོང་སྣང་མི་འདྲ་བ་གསུམ་བྱུང་སྟེ། ནམ་མཁར་མཆོད་སྤྲིན་བསམ་གྱིས་མི་ཁྱབ་པའི་དབུས་ན། རྗེ་བཙུན་རིན་པོ་ཆེ་ལ་འཇམ་དཔལ། ཇོ་སྲས་ལྕགས་ཀྱི་རྡོ་རྗེ་ལ་བིརྺ་པ། གཉན་དང་།
རྨོག་སྟོན་གཙུག་ཏོར་དབོན་པོ་སོགས་ཆོས་ཉན་པ་ཕལ་ཆེ་བ་ལ་སྤྱན་རས་གཟིགས་སུ་སྣང་བས་ཏིང་ངེ་འཛིན་ཁྱད་པར་ཅན་སྐྱེས་སོ། ། གཉིས་པ་མཁྱེན་པ་རྣམ་པར་དག་པ་ལ་གཉིས། ཐུན་མོང་གི་ཐབས་ཀྱི་མཁྱེན་པ་རྣམ་པར་དག་པ་དང་། ཐུན་མོང་མ་ཡིན་པའི་ཐབས་ཀྱི་མཁྱེན་པ་རྣམ་པར་དག་པའོ། ། དང་པོ་ནི། སྒྲ་ཚད་ཕ་རོལ་ཕྱིན་དང་གསང་སྔགས་སོགས། ། གཟིགས་པ་ཙམ་གྱིས་ཚིག་དང་དོན་བཅས་པ། ། ལེགས་དགོངས་གཞན་ལ་ཕན་པ་ལྷུར་ལེན་པའི། ། མཁྱེན་པའི་སྤྱན་རས་གསལ་བ་ཁྱོད་ལ་འདུད། ། ཅེས་སོ། །
གཉིས་པ་ཐུན་མོང་མ་ཡིན་པའི་ཐབས་ཀྱི་མཁྱེན་པ་རྣམ་པར་དག་པ་ནི། མནལ་ཚེ་འོད་གསལ་དག་གི་མཉམ་པར་འཇོག ། མཐུ་སྟོབས་དབང་ཕྱུག་ཡི་དམ་གང་རུང་ལ། ། ཉིན་མཚན་གང་ཡང་ཐེ་ཚོམ་གཅོད་མཛད་པས། ། རིག་པའི་གནས་ལྔ་མཐའ་རུ་ཕྱིན་ལ་འདུད། ། ཅེས་སོ། ། གསུམ་པ་སྤང་བྱའི་དྲི་མ་དང་བྲལ་བ་ནི། གང་གི་ཀུན་སྤྱོད་ཉེས་པའི་དྲི་མ་བྲལ། ། ལོག་སྨྲ་མཐར་སྤངས་བདེན་དོན་གསུངས་པ་པོ། ། སྤྲོས་པ་མེད་ཐུགས་སྟོང་ཉིད་སྙིང་པོ་ཅན། །
ས་གསུམ་སྙན་པར་གྲགས་པ་ཁྱོད་ལ་འདུད། ། ཅེས་པ་སྟེ། སྐུའི་ཀུན་སྤྱོད་ཉེས་པའི་དྲི་མ་དང་བྲལ། གསུང་གི་བརྗོད་པ་ལོག་སྨྲའི་དྲི་མ་དང་བྲལ། ཐུགས་ཀྱི་རང་བཞིན་སྤྲོས་པའི་དྲི་མ་དང་བྲལ་ཏེ། སྐུ་ལེགས་པར་སྤྱོད་པ་དང་ལྡན། གསུང་བདེན་དོན་གསུང་བ་དང་ལྡན། ཐུགས་སྟོང་ཉིད་སྙིང་རྗེའི་སྙིང་པོ་ཅན་དང་ལྡན་པ་ཡིན་ནོ། ། ཞེས་བྱ་བའི་དོན་ཏོ། ། བཞི་པ་དོན་གཉིས་ཀྱི་མཛད་པ་ཕུན་སུམ་ཚོགས་པ་ནི།
གཡེངས་པ་མེད་པར་འཆད་རྩོད་རྩོམ་པ་དང་། ། རིམ་གཉིས་རྣལ་འབྱོར་རྒྱུན་ཆད་མེད་པ་ཡིས། ། རྗེས་ཐོབ་སྒྱུ་མར་གཟིགས་ནས་སེམས་ཅན་ལ། ། སྦྱིན་པ་རྣམ་བཞིས་ཚིམ་མཛད་ཁྱོད་ལ་འདུད། ། ཅེས་སོ། ། བཞི་པ་ཁྱད་པར་དུ་ས་ལམ་ཇི་ལྟར་བརྙེས་པའི་ཚུལ་ནི། པོ་ཏ་ལ་དང་དཔལ་རི་ཨུ་རྒྱན་སོགས། ། ཉིན་ཕྱེད་ཙམ་གྱིས་ལེགས་འཁོར་མཁའ་འགྲོ་དང་། ། དཔའ་བོའི་ཚོགས་དང་སྤྱོད་པའི་བརྟུལ་ཞུགས་སྤྱད། ། རྣམ་འཕྲུལ་དུ་མས་ཉེ་གནས་ཡིད་རང་འདུད། །
ཅེས་པ་སྟེ། པོ་ཏ་ལ་ལ་སོགས་པའི་གནས་ཆེན་རྣམས་སུ་བསྟན་སྲུང་དབང་པོ་རྣམས་དང་། དཔའ་བོ་དང་རྣལ་འབྱོར་མའི་ཚོགས་དཔག་ཏུ་མེད་པ་དང་ལྷན་ཅིག རྒྱུད་སྡེ་ནས་ཇི་ལྟར་བཤད་པའི་ཀུན་འདར་དང་ཀུན་ཏུ་བཟང་པོའི་སྤྱོད་པ་ཚུལ་བཞིན་དུ་སྤྱོད་པའི་རྣམ་འཕྲུལ་དུ་མས་ཉེ་བའི་གནས་ཐོབ་པ་ཁྱོད་ལ་ཤིན་ཏུ་ཡིད་རང་བའི་སྒོ་ནས་འདུད་དོ་ཞེས་བྱ་བའི་དོན་ཏོ། ། དེ་ལ་ཉེ་བའི་གནས་ཞེས་བྱ་བ་ནི་བརྡའི་སྐད་ཡིན་ལ། ཐུན་མོང་དུ་གྲགས་པའི་མིང་གིས་བསྟན་ན། ས་གཉིས་པ་དྲི་མ་མེད་པ་མངོན་དུ་མཛད་དོ་ཞེས་བྱ་བ་ཡིན་ནོ། ། འོ་ན་ས་ཆེན་གྱི་སློབ་མ་མཆོག་ཐོབ་པའི་ནང་དུ་བགྲང་པར་རིགས་ཤིང་། དེ་ལྟ་ན་མཆོག་ཐོབ་པའི་སློབ་མ་བཞིར་འགྱུར་རོ་ཞེ་ན། དེ་ལ་མཆོག་ཐོབ་པའི་སློབ་མ་གསུམ་འབྱུང་ཞེས་པ་ནི།
གསུམ་ངེས་པར་འབྱུང་བའི་དོན་ཡིན་གྱི། གཞན་བཀག་པ་མེད་ལ། འདིར་ནི་བསྟོད་པ་དེ་ཉིད་ལས། རྡོ་རྗེ་འཆང་དང་འཇམ་མགོན་དབྱེར་མེད་པ། ། ཞེས་སོགས་ཤླཽ་ཀ་གཅིག་པོ་དེའི་དོན་བླ་ཆེན་དང་སློབ་དཔོན་ཉིད་ཐ་དད་པ་མེད་པར་བསྟན་པས་དེར་བསྡུས་ཏེ་ལོགས་སུ་མ་བགྲངས་པ་ཡིན་ནོ། ། གཉིས་པ་ཁྱད་པར་དུ་རྗེ་བཙུན་རང་ཉིད་ལ་བསྟན་ཚུལ་ནི། དབང་དུས་དཀྱིལ་འཁོར་གཙོ་དང་དབྱེར་མེད་པས། ། ཟབ་མོའི་དོན་གསུངས་གནས་དང་མཁའ་ཀུན་ལ། ། འོད་དང་འོད་ཟེར་རོལ་མོའི་སྒྲ་བསྒྲགས་ནས། ། བདག་ཡིད་ཏིང་འཛིན་སྒོ་མང་འབྱེད་ལ་འདུད། །
ཅེས་པ་སྟེ། དབང་གི་དུས་སུ་འོད་ཟེར་གྱི་སྣང་བ་དཔག་ཏུ་མེད་པ་འཕྲོ་ཞིང་། ལྷའི་རོལ་མོའི་སྒྲ་དབྱངས་བསམ་གྱིས་མི་ཁྱབ་པ་སོགས་མཆོད་པའི་སྤྲིན་གཞལ་གྱིས་མི་ལང་བ་དང་བཅས་པའི་དབུས་ན་བཞུགས་པའི་སྤྲུལ་པའི་དཀྱིལ་འཁོར་མངོན་སུམ་དུ་བསྟན་ཏེ། དཀྱིལ་འཁོར་དེ་ཉིད་དུ་དབང་བསྐུར་ཅིང་ཟབ་མོའི་དོན་བསྟན་ནས། ཏིང་ངེ་འཛིན་གྱི་སྒོ་བསམ་གྱིས་མི་ཁྱབ་པ་འབྱེད་པར་མཛད་དོ། ། གཞན་ཡང་། རྡོ་རྗེ་འཆང་དང་འཇམ་མགོན་དབྱེར་མེད་པ། ། བླ་མ་མཆོག་དང་དམ་པ་ཁྱོད་ཉིད་ལ། ། ཁྱད་པར་འགའ་ཡང་བདག་གིས་ཡོད་མ་ཤེས། ། དེ་སླད་བྱང་ཆུབ་བར་དུ་བདག་སྐྱབས་མཆི། །
ཁྱོད་ཀྱི་ཡོན་ཏན་དཔག་ཡས་སངས་རྒྱས་དང་། ། བྱང་སེམས་ཆེན་པོ་རྣམས་དང་དབྱེར་མེད་པས། ། བདག་འདྲས་བསྐལ་པར་བརྗོད་པར་ག་ལ་ལང་། ། དེ་ལྟར་དེ་འདྲའི་སྐྱེས་ཆེན་ཁྱེད་ལ་འདུད། ། ཆུང་ངུའི་དུས་ན་ཁྱེད་ཀྱི་ཐུགས་རྗེས་བསྐྱངས། ། རྨད་བྱུང་ཟབ་མོའི་ལམ་རྣམས་རྗེས་སུ་བསྟན། ། འདི་དང་ཕྱི་མར་ཕན་བདེའི་ས་ལ་བཀོད། ། ཚད་མེད་བཀའ་དྲིན་ཡང་ཡང་དྲན་པར་གྱུར། ། གཉེན་གྱིས་འབྲེལ་བས་ཁྱེད་ལ་དད་མིན་ཏེ། ། ངེས་པར་སངས་རྒྱས་ཡིན་པའི་ངེས་ཤེས་ཀྱིས། །
ཁྱེད་ལ་ཅུང་ཟད་བསྟོད་པ་འདི་བགྱིས་པས། ། དགེ་བས་བླ་མའི་ཞབས་དྲུང་སྐྱེ་བར་ཤོག ། ཀྱེ་མ་བླ་མ་བཞུགས་པའི་ཞབས་དྲུང་དུ། ། ཆོས་ཀྱི་བཀའ་དྲིན་ནོད་པའི་སྐལ་བས་དབེན། ། སྐྱབས་མེད་བདག་ལ་ཐུགས་རྗེ་ཆེན་པོ་ཡིས། ། ཡང་དག་རྟོགས་པའི་བློ་གྲོས་བསྐྱེད་དུ་གསོལ། ། ཞེས་པ་བསྟོད་པའི་རྒྱུ་མཚན་དགེ་བ་བསྔོ་བ་དང་བཅས་ཏེ་རྒྱས་པར་བསྟོད་པ་བསྟན་ཟིན་ཏོ། ། གཉིས་པ་དོན་བསྡུ་བའི་སྒོ་ནས་བསྡུས་ཏེ་སྟོན་པ་ནི། ཡང་སྨྲས་པ། ཚངས་པར་སྤྱོད་པའི་དགེ་བསྙེན་ཚུལ་འཛིན་ཞིང་། །
བསོད་ནམས་དཔག་མེད་ལྡན་པའི་དབང་ཕྱུག་གིས། ། ཤེས་བྱ་མ་ལུས་གཟིགས་པའི་རྩེ་མོར་ཕྱིན། ། བླ་ཆེན་སྨྲ་བའི་དཔལ་ལ་ཕྱག་འཚལ་ལོ། ། ཞེས་པ་ལ། སྐུ་གཞོན་ནུའི་དུས་ཉིད་དུ་བྱང་ཆུབ་སེམས་དཔའ་ཆེན་པོ་ཟླ་བ་རྒྱལ་མཚན་ལ་ཚངས་སྤྱོད་ཀྱི་དགེ་བསྙེན་གྱི་སྡོམ་པ་བླངས་ཏེ། རབ་ཏུ་བྱུང་བ་ལས་ཀྱང་བཙུན་པར་མཛད་པ་ཡིན་ནོ། ། གཡོ་མེད་ཕྱག་རྒྱ་ཆེ་ལ་རོལ་བའི་ཐུགས། ། མདོ་རྒྱུད་མན་ངག་ཆར་རྒྱུན་མི་འཆད་གསུངས། ། འཛུམ་མཛེས་མདངས་གསལ་ལྡན་པའི་སྐུ་མངའ་བ། ། འགྲོ་བའི་སྐྱབས་གཅིག་བླ་མའི་ཞབས་ལ་འདུད། །
རྒྱ་ཆེན་ཆོས་ཀྱི་སྒོ་རྣམས་མཁྱེན་པའི་མཐུས། ། ཤེས་ལྡན་སློབ་མའི་སྒོ་གསུམ་ཚིམ་པར་མཛད། ། མཁས་པས་མཁས་པ་རྩོད་པར་མི་བཟོད་ཀྱང་། ། དྲེགས་པའི་ཉེས་པ་བྲལ་བ་ཁྱོད་ལ་འདུད། ། དམ་པའི་གནས་སུ་ཆུ་ཕོ་ཁྱི་ལོ་ལ། ། སྐུ་བལྟམས་ཞིང་འདིར་དོན་མཛད་ཞེ་གཅིག་པ། ། ཆུ་ཕོ་སྟག་གི་སྨལ་པོ་བཅུ་གཅིག་ཉིན། ། བདེ་བ་ཅན་དུ་གཤེགས་ལ་མགོས་ཕྱག་འཚལ། ། ཞེས་པ་ལ། དེ་ལྟ་བུའི་ཡོན་ཏན་གྱི་ཚོགས་ཚད་མེད་པ་དང་ལྡན་པའི་རྣལ་འབྱོར་གྱི་དབང་ཕྱུག་འདིས་དགུང་ལོ་བཞི་བཅུ་ཞེ་གཅིག་བཞེས་ཀྱི་བར་དུ་སྦྱིན་པ་རྣམ་པ་བཞིས་སེམས་ཅན་བགྲངས་པ་ལས་འདས་པ་ཚིམ་པར་མཛད་ནས།
རང་རང་གི་སྐལ་བ་དང་འཚམས་པར་སྨིན་གྲོལ་གྱི་ལམ་ལ་བཀོད་དེ་ཆུ་ཕོ་སྟག་གི་ལོ་སྨལ་པོ་ཟླ་བའི་ཚེས་བཅུ་གཅིག་ལ་ཆུ་མིག་་་་་་འགའ་ཞིག་ལའང་སྒོ་རུམ་དཔེ་ཁང་དུ་གཤེགས་ཞེས་ཀྱང་འབྱུང་ངོ་། ། རྫིང་ཁའི་བླ་བྲང་དུ་མྱ་ངན་ལས་འདས་ཏེ། བདེ་བ་ཅན་གྱི་འཇིག་རྟེན་གྱི་ཁམས་སུ་མངོན་པར་གཤེགས་པར་གྱུར་ཏོ། ། དེའི་ཚེ་བླ་མ་རྗེ་བཙུན་ཆེན་པོ་དགུང་ལོ་སུམ་ཅུ་རྩ་དྲུག་བཞེས་པ་ཡིན་ལ། ཆོས་ཀྱི་རྗེ་ས་སྐྱ་པཎྜི་ཏ་བལྟམས་ནས་ཟླ་བ་ངོ་བཅུ་བཞེས་པའི་དུས་ཡིན་ནོ། ། གསུམ་པ་མཇུག་གི་བྱ་བ་ནི། འཇིག་རྟེན་ཀུན་གྱི་མིག་གཅིག་བླ་མ་ལ། ། ཅུང་ཟད་བསྟོད་འདི་དཔལ་ལྡན་ས་སྐྱ་རུ། ། དགེ་བསྙེན་གྲགས་པ་རྒྱལ་མཚན་བདག་གིས་བགྱིས། ། དགེ་བས་འགྲོ་ཀུན་བྱང་ཆུབ་མྱུར་ཐོབ་ཤོག །
ཅེས་པས་བསྟན་པ་ཡིན་ལ། དེ་ལྟར་མཁའ་འགྲོ་ཆོས་སྐྱོང་རྣམས་བྲན་དུ་བཀོལ་ནས་པོ་ཏ་ལ་དང་། དཔལ་རི། ཨུ་རྒྱན་སོགས་ཉུལ་བའི་གྲུབ་པའི་ས་ལ་བཞུགས་པའི་སློབ་དཔོན་རིན་པོ་ཆེ་དེ་ཉིད་ཀྱི་གཅུང་རྗེ་བཙུན་རིན་པོ་ཆེ་ནི། ཡབ་ས་སྐྱ་པ་ཆེན་པོ་དགུང་ལོ་ང་དགུ་པ་མེ་མོ་ཡོས་ཀྱི་ལོ་བལྟམས་ཤིང་། འདིའི་རྣམ་པར་ཐར་པ་ཅུང་ཟད་བརྗོད་ན། དད་པ་དང་། ཚུལ་ཁྲིམས་དང་། ཐོས་པ་དང་། གཏོང་བ་དང་།
ཤེས་རབ་ཕུན་སུམ་ཚོགས་པ་རྣམས་ཀྱིས་ཤེས་པར་བྱ་སྟེ། དེ་ཡང་དང་པོར་དཀར་ཆོས་མཐའ་དག་གི་རྩ་བ་དད་པ་ཕུན་སུམ་ཚོགས་པ་ནི། སྤྱིར་བླ་མ་དང་དཀོན་མཆོག་ལ་ཤིན་ཏུ་མོས་པས་སྐུ་ཚེ་རིལ་པོ་བླ་མ་རྣམས་ཀྱི་ཆེད་དུ་རྟེན་གསུམ་ཁྱད་པར་ཅན་བཞེངས་པ་དང་། དུས་མཆོད་འཛུགས་པ་དང་། མཆོད་པ་འབུལ་བ་དང་། ཐ་ན་རྟེན་གྱི་དྲུང་དུ་མཆོད་པ་གཤོམ་པ་ཚུན་ཆད་ལ་རྩལ་དུ་འདོན་ཞིང་། ཁྱད་པར་བླ་མ་ཡབ་སྲས་ལ་རྡོ་རྗེ་འཆང་གི་འདུ་ཤེས་ཁོར་ཡུག་ཏུ་མཛད་ནས། ཞལ་བཞུགས་པའི་རིང་ལའང་བཀའ་གང་གནང་སྒྲུབ་པའི་སྒོ་ནས་ལེགས་པར་མཉེས་པར་བྱེད། སྐུའི་རྒྱབ་མི་སྟོན། ཀུ་རེའི་ཕྱིར་ཡང་བཀའ་མི་ཟློག
མི་མཉེས་པ་ཅུང་ཟད་ཀྱང་མི་སྒྲུབ། ཞི་བར་གཤེགས་ནས་ཀྱང་གསོལ་བ་རྒྱུན་མི་ཆད་དུ་འདེབས་པས་སྐུའི་སྣང་བ་དང་མི་འབྲལ། གསུང་རབ་ལ་ཐེ་ཚོམ་གང་བྱུང་ཐམས་ཅད་མཎྜལ་ཕུལ་ནས་བླ་མ་ཡབ་སྲས་ཁོ་ན་ལ་གསོལ་བ་འདེབས། མདོར་ན་དགེ་ལེགས་ཐམས་ཅད་ཀྱི་རྩ་བ་བཤེས་གཉེན་བསྟེན་ཚུལ་ལ་བོད་དུ་འདི་ལས་ལྷག་པ་མ་བྱུང་བར་གྲགས་སོ། ། ཚུལ་ཁྲིམས་ཕུན་སུམ་ཚོགས་པ་ནི། དགུང་ལོ་བརྒྱད་པ་ལ་བྱང་སེམས་ཟླ་རྒྱལ་གྱི་དྲུང་དུ་ཚངས་སྤྱོད་དགེ་བསྙེན་གྱི་སྡོམ་པ་ལེགས་པར་ནོད་དེ། རྟེན་སྐྱ་བོར་བཞུགས་པ་ཙམ་མ་གཏོགས། ཤ་ཆང་སྒོང་གསུམ་ཞལ་ལ་མི་རེག དགེ་སློང་ཁྱད་པར་ཅན་གྱི་ལུགས་ཉམ་དང་མི་འབྲལ། སྐུ་འཁོར་གྱི་གཙོ་བོ་ཡང་རབ་བྱུང་ལ་མཛད།
ཁྱེད་རྣམས་ཀྱིས་གསོ་སྦྱོངས་མ་ཆག་པ་གྱིས། ཇ་ངས་འདྲེན་གསུངས་ནས་རབ་བྱུང་འབའ་ཞིག་ལ་དགྱེས། མདོར་ན་སྡོམ་གསུམ་ལེགས་པར་ནོད་ནས་ཉེས་ལྟུང་ཕྲ་མོས་ཀྱང་མ་གོས་པ་མཛད་དོ། ། ཐོས་པ་ཕུན་སུམ་ཚོགས་པ་ནི། གཞོན་ནུ་ཉིད་ནས་ཀློག་དང་ཡིག་རྩིས་སོགས་ཚེགས་ཆུང་ངུས་མཁྱེན་ཞིང་། ཡབ་དང་གཅེན་ལ་དབང་བཤད་མན་ངག་མ་ལུས་པར་གསན། ཁྱད་པར་དགུང་ལོ་བཅུ་གཉིས་པ་ལ་སྡོམ་པ་ཉི་ཤུ་པ་དང་། སྒྲུབ་ཐབས་མཚོ་སྐྱེས་ཐུགས་ལས་གསུངས། བཅུ་གསུམ་པ་ལ་རྒྱུད་གསུམ་གྱི་པོ་ཏི་ཞལ་དུ་གསོལ་བའི་མནལ་ལམ་བྱུང་བ་བཞིན་དུ་ཚིག་དོན་མཐའ་དག་ཐུགས་ལ་ཆུད་དེ། ཡབ་གཤེགས་པའི་ཆོས་འཁོར་ལ་ཚོགས་སུ་གསུངས་པས་ཐམས་ཅད་ངོ་མཚར་དུ་གྱུར་ཏེ།
བློ་གྲོས་ཆེན་པོར་མཚན་གསོལ། མདོར་ན་བླ་ཆེན་ཡབ་སྲས། གཉན་གཙུག་ཏོར་རྒྱལ་པོ། གཉན་དབང་རྒྱལ། ཞང་བཙུན་ཚུལ་གྲགས། བལ་པོའི་པཎྜི་ཏ་ཛ་ཡ་སེ་ན། ལོ་ཙཱ་བ་དར་མ་ཡོན་ཏན། སུམ་པ་ལོ་ཙཱ་བ་དང་དཔལ་མཆོག་དང་པོའི་རྡོ་རྗེ་ལ་སོགས་པ་ལ། རྒྱ་གར་ནས་འགྱུར་བའི་མདོ་བསྟན་བཅོས། རྒྱུད་མན་ངག་མཐའ་ཡས་པ་ཞིག་གསན་ཅིང་ལེགས་པར་སྦྱངས།
མ་གསན་པ་འགའ་རེ་ཡང་གཟིགས་རྟོགས་ལེགས་པར་མཛད་དེ། ང་ཐོས་རྒྱ་ཅན་མིན་ཡང་མཐོང་རྒྱ་ཅན་ཡིན། ངས་དགེ་སློང་གཅིག་འགྲུབ་ཏུ་རེ་ནས་འདུལ་བ་ལུང་འདི་ཡུན་རིང་པོར་བལྟ་བ་མ་གྲུབ། དགེ་སློང་མི་གྲུབ་པར་ཤེས་ནས་ལེགས་པར་བལྟས་ཞེས་གསུངས། མདོར་ན་མ་གཟིགས་པའམ་མི་མཁྱེན་པའི་ཆོས་ཅུང་ཟད་ཀྱང་མེད་པས། ཐོས་པས་མི་ངོམས་ཉིད་དང་ནི། ། ཞེས་པའི་ས་གསུམ་པའི་ཡོངས་སྦྱོངས་རྫོགས་པར་མཛད་དོ། ། གཏོང་བ་ཕུན་སུམ་ཚོགས་པ་ནི། དགེ་འདུན་མང་དུ་བསགས་པའི་ཆོས་འཁོར་ལན་གསུམ་མཛད། རྒྱུན་ལྡན་དུ་དགེ་འདུན་བརྒྱ་ཕྲག་ཙམ་གྱི་འཚོ་བ་སྦྱོར།
དབུ་རྩེ་རྙིང་མར་གྲགས་པའི་གཙུག་ལག་ཁང་། ཡབ་ཀྱི་ནང་རྟེན་བཀྲ་ཤིས་སྒོ་མངས། མེས་ཀྱི་ནང་རྟེན་གསེར་འབུམ་ཆེན་མོ། གཅེན་དང་གཅུང་གི་ནང་རྟེན་གསེར་སྐུ་ཆེན་མོ་རེ་རེ། དེ་དག་གི་དྲུང་དུ་དཀར་མེ་མཚན་ཐུབ་བརྒྱ་རྩ་ཆག་མེད་ཀྱི་རྒྱུན། གཞན་ཡང་ཆེན་པོ་ལ་འོས་པའི་བླ་རེ་ཡོལ་བ། འཕན་གདུགས་རྒྱལ་མཚན། དྲིལ་བུའི་གདང་རིང་། གསེར་གྱིས་མདོ་མངས་དང་རྒྱུད་འབུམ་ལ་སོགས་པའི་བཀའ་འགྱུར་ཕལ་ཆེར་གསར་དུ་བཞེངས། གཞན་གྱིས་ཕུལ་བའི་འབུམ་ཆ་སུམ་བརྒྱ་ཙམ་བྱུང་བའི་སྟེང་ནས་བརྒྱ་ཕྲག་གཅིག་གཙུག་ལག་ཁང་དེར་བཞུགས་སུ་གསོལ་ནས།
ཉིས་བརྒྱ་དགེ་འདུན་གྱི་སྡེ་སོ་སོར་བསྟན་པའི་རྒྱུན་ལ་ཕུལ། མདོར་ན་ཆོས་དང་ཟང་ཟིང་གི་དཔལ་འབྱོར་གང་ལའང་འཛིན་ཆགས་ཅུང་ཟད་ཀྱང་མི་འཛིན་པར་སྦྱིན་གཏོང་ཁོ་ན་ལ་དགྱེས་པ་འདྲ་བ་སྐུ་གཤེགས་ཀར་ན་བཟའ་ཕྲུགས་གཅིག་ལས་མ་ལུས་པར་གྲགས་སོ། ། ཁྱད་པར་ཆོས་ཀྱི་སྦྱིན་པ་ལ་མཆོག་ཏུ་དགྱེས་པས་གང་ཞུས་དེ་མ་ཐག་ཐུགས་ནས་གསུང་བ་མ་གཏོགས། ཕྱིས་བྱ་གསུང་བ་མི་སྲིད། དུས་ནམ་ཡང་འཆད་རྩོད་རྩོམ་གསུམ་ཁོ་ནས་དུས་འདའ་བར་མཛད་དོ། ། ཤེས་རབ་ཕུན་སུམ་ཚོགས་པ་ནི། གང་གཟིགས་པ་ཐམས་ཅད་ཀྱི་ཚིག་དོན་ལ་ཆགས་ཐོགས་ཅུང་ཟད་ཀྱང་མི་མངའ་བར་སོ་སོར་རྟོགས་པའི་ཤེས་རབ་ཀྱིས་ལེགས་པར་དཔྱད་ནས་མ་གཏོགས། ལོག་རྟོག་དང་ཐེ་ཚོམ་གྱི་དྲི་མ་ཅུང་ཟད་ཀྱང་མེད་པར་ཐུགས་སུ་ཆུད་པས། ཆོས་རྗེ་པས། ཤེས་བྱ་ཐམས་ཅད་གཟིགས་པའི་སྤྱན་ཡངས་པ། །
ཞེས་བསྟོད་པ་མཛད་ཅིང་འཇམ་དབྱངས་དངོས་སུ་གཟིགས་སོ། ། དེ་ལྟར་རང་གིས་མཁྱེན་ཅིང་གཟིགས་པ་ཐམས་ཅད་གཅུང་དང་། ཆོས་རྗེ་པ་དང་། དགའ་སྟོན་སོགས་གྲགས་པའི་མཐའ་ཅན་རྣམས་ལ་སོགས་པ་དངོས་ཀྱི་གདུལ་བྱ་རྣམས་ལ་ཉིན་མཚན་ཀུན་ཏུ་ཟབ་པ་དང་རྒྱ་ཆེ་བའི་ཆོས་འཁོར་བསྐོར་ཅིང་། དངོས་བརྒྱུད་མཐའ་དག་གི་ཆེད་དུ་ལེགས་བཤད་མཐའ་ཡས་པ་བརྩམས་ཏེ། མདོར་ན་བླ་མའི་མོས་གུས་ཐུགས་དམ་ཐོས་བསམ། གཞན་ཕན་ལྷག་བསམ་རྣམས་ཉིན་བར་ཤུགས་ཤིན་ཏུ་ཆེ་བས། མཚན་མོ་མནལ་ལམ་དུ་ཡང་མཚན་བརྗོད་ལ་སོགས་པའི་ཞལ་འདོན་ཐུགས་དམ་མང་པོ་དང་། གཟིགས་རྟོག་དང་རྟོག་དཔྱོད་མཐའ་ཡས་པ་འབྱུང་ཞིང་། ས་ཆེན་གྱི་ཐུགས་ཀ་ནས་བླ་མ་འཁོར་བཅས།
ཀྱཻ་རྡོར་གྱི་དཀྱིལ་འཁོར་སྟོན་པ་ཤཱཀྱ་ཐུབ་པ་འཁོར་བཅས་སྤྲུལ་ནས། ཁྱོད་དབང་ཞུ་ན་སུ་ལ་ཞུ། རབ་བྱུང་ལེན་ན་སུ་ལ་ལེན་འདོམས་ཤིག ཅེས་གསུངས་པ་ལ། དེ་ཐམས་ཅད་བླ་མ་རྗེ་བཙུན་ཁྱེད་རང་ཉིད་ལ་ཞུ་བ་ལགས། ཞེས་ཞུས་པས་དགྱེས་ནས་དབུགས་དབྱུང་། ཁྱད་པར་ཆོས་ཐམས་ཅད་གནད་བསྡུས་པའི་ཚིགས་བཅད་གནང་། ལྷ་རྣམས་ཀྱིས་བདེ་བ་ཅན་དང་མཁའ་སྤྱོད་དུ་འབྱོན་པར་བསྐུལ་བ་ན། བདག་ལ་ལྟོས་པའི་འགྲོ་བ་མང་དུ་ཡོད་པས་མི་འགྲོ་ཞུས་པ་དང་། གཞན་ཡང་སྲིད་པའི་རྒྱ་མཚོ་ལས་འགྲོ་བ་མང་པོ་སྒྲོལ་བའི་མཚན་ལྟས་ལ་སོགས་པ་མནལ་ལམ་གྱི་རྣམ་པར་ཐར་པ་ཡང་བསམ་གྱིས་མི་ཁྱབ་པ་ལ་སོགས་པ་རྣམ་པར་དཀར་བའི་མཛད་འཕྲིན་མཐའ་ཡས་པའི་ངང་ནས་དགུང་ལོ་བདུན་ཅུ་པ་མེ་ཕོ་བྱི་བའི་དབོ་ཟླའི་ཚེས་བཅུ་གཉིས་ལ་ཁོ་བོ་འདི་ནས་བདེ་བ་ཅན་དང་།
དེ་ནས་གསེར་མདོག་ཅན་དུ་འཁོར་ལོས་བསྒྱུར་བའི་ཆ་བྱད་ཀྱིས་ཞིང་སྦྱོངས། ལུས་གསུམ་པ་ལ་ལུས་དེ་ཉིད་ཀྱིས་ཕྱག་རྒྱ་ཆེན་པོ་འགྲུབ་བོ་ཞེས་གསུངས་ནས་གཤེགས་སོ། ། བླ་མ་འདི་ཉིད་འཁྲུངས་པའི་ས་ཡང་སྒོ་རུམ་ཡེ་ཤེས་མགོན་པོ་བཞུགས་པའི་མགོན་ཁང་གི་མདོར་འཁྲུངས་ཤིང་། གཤེགས་པ་ཡང་དེ་ཉིད་དུ་མཛད་པས། ཐོག་མར་སྐྱེ་སའི་ས་དེར་མྱ་ངན་ལས་འདའ་མཁན་ཁོ་བོ་ཙམ་ཡིན་ཞེས་ཀྱང་གསུངས་པར་གྲགས། དེ་ལྟ་བུའི་གངས་ཁྲོད་ཀྱི་རྡོ་རྗེ་འཛིན་པ་ཀུན་གྱི་གཙུག་རྒྱན། དཔའ་བོ་མཁའ་འགྲོ་དམ་ཅན་སྲུང་མ། ལྷ་ཀླུ་གནོད་སྦྱིན་སོགས་གཟུགས་མེད་ཐམས་ཅད་བྲན་བཞིན་དུ་འཁོལ་བའི་མཐུ་སྟོབས་ཀྱི་དབང་ཕྱུག་རྗེ་བཙུན་ཆེན་པོ་དེ་ཉིད་ཀྱི་དྲུང་དུ། ས་སྐྱ་པའི་ཆོས་སྐྱོང་རྣམས་ཀྱི་མན་ངག་གི་ཆོས་སྐོར་ཡོངས་སུ་རྫོགས་པ་ཆོས་རྗེ་ས་པཎ་ཉིད་ཀྱིས་གསན་པ་ཡིན་ཏེ། འདིའི་རྣམ་ཐར་བསྡུས་ཏེ་བརྗོད་ན།
དེ་ཡང་མཁྱེན་བརྩེ་འཕྲིན་ལས་གསུམ་གྱི་སྒོ་ནས་རྟོགས་པར་བྱ་སྟེ། མཁྱེན་པ་ལ་རང་གིས་སྦྱངས་པ་དང་། གཞན་ལ་བསྟན་པའོ། ། དང་པོ་ནི། ཀླུའི་རྒྱལ་པོས་ཡུམ་ལ་གནས་ཁང་གཡར་བའི་ཚུལ་གྱིས་བསམ་བཞིན་དུ་མངལ་བཟུང་ནས། དགེ་བྱེད་ཅེས་བྱ་བ་ཆུ་ཕོ་སྟག་གི་ཁྲ་ཟླའི་ཉི་ཤུ་དྲུག་ལ་ཡུམ་གྱི་ལུས་སེམས་བདེ་བའི་ཉམས་དང་ལྡན་པར་སྐུ་བལྟམས་ཏེ། གོག་ཐུབ་པའི་དུས་སཾ་སྐྲྀ་ཏའི་སྐད་གསུངས་ཤིང་། རྒྱ་ཡིག་མང་པོ་བྲིས་ནས་བཀླགས་ནས་མི་འགོམ་པར་བསུབས་པ་དང་། གཞོན་ནུ་ཉིད་ནས་ཀློག་ཡིག་བཟོ་གསོ་བ་སྐད་གཉིས་ཀྱི་རྣམ་གྲངས་ལ་སོགས་པ་ཚེགས་ཆུང་ངུས་མཁྱེན། རྗེ་བཙུན་ཆེན་པོ་ལ་དབང་བཤད་རྒྱུད་མན་ངག་རྒྱུན་མ་ཆད་པ་གསན་ཏེ།
དགུང་ལོ་བརྒྱད་པ་ལ་མཚོ་སྐྱེས། བཅུ་པ་ལ་བརྟག་གཉིས། བཅུ་གཅིག་པ་ལ་གུར་སམ་ཐུགས་ལས་གསུངས་པས་ཀུན་གྱིས་ཡ་མཚན་དུ་འཛིན། མདོར་ན་བཅོ་ལྔ་པ་ལ་རྗེ་བཙུན་ཆེན་པོས་བུམ་པ་གང་བྱོའི་ཚུལ་དུ་ཐུགས་སུ་ཆུད། བཅོ་བརྒྱད་པ་ལ་ཨ་ཕྱི་འབུམ་པའི་དྲུང་དུ་སློབ་དཔོན་དབྱིག་གཉེན་ལ་མཛོད་ཚར་གཅིག་མནལ་ལམ་དུ་གསན་པས་ཐུགས་སུ་ཆུད་ཅིང་། ཕྱོགས་ཀྱི་གླང་པོའི་ཕུག་པ་ཡིན་ཟེར་བ་ཞིག་ཚད་མའི་དཔེ་ཆས་བཀང་བའི་ལྡེ་མིག་གཏད་པ་རྨིས། བཅུ་དགུ་པ་ལ་དོན་མོ་རི་བ་ཞུ་སྟོན་རྡོ་རྗེ་སྐྱབས་ལ་བྱམས་ཆོས་རྩ་འགྲེལ་དང་དབུ་མ་མང་དུ་གསན། ཉི་ཤུ་པ་ལ་ཉང་སྟོད་རྐྱང་འདུར་དུ་འཚུར་སྟོན་གཞོན་ནུ་སེང་གེ་ལ་ཚད་མ་རྣམ་ངེས་ལ་སོགས་པའི་དབུ་ཚད་མང་དུ་གསན། དེའི་བར་སྐབས་ལ་ས་སྐྱར་ཡབ་གཤེགས་ནས་བྱོན་དགོངས་རྫོགས་བསྒྲུབས། སྐུ་སྐལ་ཡང་ཕུལ།
དེར་རྗེས་བཤད་གསར་དང་བསྟུན་ནས་སྔ་ཆོས་ཕྱི་ཆོས་མཛད་དེ། རྣམ་ངེས་ཟླ་གཅིག་ལ་ཤིན་ཏུ་རྒྱས་པར་ཐུགས་ནས་བཤད་པས་ཀུན་ཡ་མཚན་དུ་འཛིན་པར་གྱུར། དེ་ནས་ཁྲོ་ཕུར་ཁ་ཆེ་པཎ་ཆེན་ཕེབས་པའི་དྲུང་དུ་བྱོན། ཆོས་མཆོག་རྒྱ་སྐད་དུ་གསུངས་པ་ལ་བོད་དཔེ་བཀྲམ་ནས་གསན་ཅིང་རྒྱ་སྐད་དུ་བསྐྱར་བས། པཎ་ཆེན་ཤིན་ཏུ་དགྱེས་ནས་ཁོང་དཔོན་སློབ་རྣམས་ཀྱིས་པཎྜི་ཏ་ཆེན་པོར་མཚན་གསོལ་ཏེ་རྗེས་སུ་བཟུང་། ཚད་མ་སྡེ་བདུན་མདོ་དང་བཅས་པ་དང་། རྒྱན་ཆོས་མཆོག་ལྷ་ཤཱཀ་ལ་སོགས་པའི་འགྲེལ་པ་འགྲེལ་བཤད། དེ་བཞིན་དུ་མངོན་པ། འདུལ་བ། སྔགས་ཀྱི་བདེ་མཆོག་གསང་འདུས།
ཁྱད་པར་དུས་འཁོར་ཆ་ལག་སེམས་འགྲེལ་གསུམ་ལ་སོགས་པ་གསན། པཎ་ཆུང་དཱ་ན་ཤི་ལ་ལ་ཡང་གཙོ་བོར་ཚད་མ་རྣམ་འགྲེལ། གཤིན་རྗེ་གཤེད་སྐོར་ལ་སོགས་པ་གསན། བལ་པོ་སྃ་གྷ་ཤྲཱི་ལ་སྒྲ་ཀ་ཙན། སྙན་ངག་སྡེབ་སྦྱོར། མངོན་བརྗོད་ཟློས་གར་ལ་སོགས་གསན། སྤྱི་ལྷས་པ་བྱང་ཆུབ་འོད་དང་། རྩིས་པ་དབང་ཕྱུག་སེང་གེ་ལ་ཡང་བྱམས་ཆོས། དབུ་མ། བསླབ་སྤྱོད་ལ་སོགས་པ་དང་།
ཁྱད་པར་སྤྱི་ལྷས་པ་ལ་མན་ངག་ཞི་བྱེད། རྫོགས་ཆེན། རིམ་ལྔ། ནཱ་རོ་ནཻ་གུ་ལ་སོགས་པ་བོད་ན་ཡོད་ཚད་གསན་ཏེ། ལན་རེ་ཟུང་རེ་ཙམ་གྱིས་རྫོགས་པར་ཐུགས་སུ་ཆུད་དོ། ། དགུང་ལོ་ཉེར་བདུན་པ་ལ། པཎ་ཆེན་གྱིས་མཁན་པོ། སྤྱི་ལྷས་པས་ལས་སློབ། ཞུ་སྟོན་རྡོ་རྗེ་སྐྱབས་ཀྱིས་གསང་སྟོན་བྱས་ནས་དགེ་འདུན་གྲངས་དང་མཚན་ཉིད་ཚང་བའི་དབུས་སུ། ཉང་སྨད་རྒྱན་གོང་གི་གཙུག་ལག་ཁང་དུ་རབ་བྱུང་བསྙེན་རྫོགས་མཛད་དོ། །
འཁོན་ས་སྐྱ་པའི་གདུང་བརྒྱུད་ཀྱི་ནང་ན་ངུར་སྨྲིག་གི་རྒྱལ་མཚན་འཆང་བའི་གཙུག་རྒྱན་མཛད་དེ། གངས་ཅན་པ་ཐམས་ཅད་རབ་ཏུ་བྱུང་བ་ལ། ཆེས་གཙོ་བོར་གུས་པར་བྱ་བའི་རྒྱུན་གྱི་གཙོ་བོར་འདི་འཛིན་ཏོ། ། དེ་ལྟར་ཚངས་པར་སྤྱོད་པ་མཐའ་དག་གི་གཙོ་བོ་དགེ་སློང་གི་སྡོམ་པ་བཞེས་ཏེ། སོ་ཐར་ཡོངས་སུ་རྫོགས་པའི་སྟེང་དུ་བྱང་སེམས་དང་གསང་སྔགས་ཏེ་སྡོམ་གསུམ་རྫོགས་པའི་ཚུལ་ཁྲིམས་ཀྱི་ཕུང་པོ་འཆལ་ཚུལ་གྱི་དྲི་མ་མཐའ་དག་དང་བྲལ་བས་འཛམ་གླིང་བྱང་གི་ཕྱོགས་ན་ཚུལ་ཁྲིམས་བསྲུང་བ་མཐའ་དག་གི་མཆོག་ཏུ་གྱུར་ཏོ། ། དེ་ལྟར་རང་གི་མཁྱེན་པ་ཡོངས་སུ་རྫོགས་ནས་གཞན་ལ་སྟོན་པ་ནི། མཁས་པའི་བྱ་བ་འཆད་རྩོད་རྩོམ་གསུམ་གྱི་སྒོ་ནས་ཡིན་པས། འཆད་པ་ནི་རྣམ་བཤད་རིག་པ་སོགས་ནས་ཇི་ལྟར་འབྱུང་བའི་ཚུལ་གྱི་ཡོན་ཏན་མཐའ་དག་རྫོགས་ནས་གསུང་རབ་གང་འཆད་ཀྱང་གང་ནས་བཤད་ཀྱང་འབྲེལ། ཇི་ཙམ་བཤད་ཀྱང་རན། ཇི་ལྟར་བཤད་ཀྱང་འཐད་པའི་ཚུལ་གྱིས་རྣ་བར་སྙན་ཅིང་འཇེབས་པ་དང་།
ཡིད་ལ་འཐད་ཅིང་འཕྲོད། ཚིག་གཟུང་སླ་ཞིང་དོན་རྟོགས་པར་ཡང་སླ་བས་དངོས་ཀྱི་གདུལ་བྱ་ཐམས་ཅད་མཁས་པའི་གོ་འཕང་ལ་མྱུར་དུ་བཀོད་དེ། བཤད་པའི་བཀའ་བབ་པ་འུ་ཡུག་རིགས་པའི་སེང་གེ་དང་། ཞང་བཙུན་མདོ་སྡེ་དཔལ་དང་། ཤར་པ་ཤེས་འབྱུང་སོགས་ཏེ། མདོར་ན་ཁང་གཉན་ཞང་གསུམ། ཤར་ནུབ་གུང་གསུམ་ལ་སོགས་པ་དང་། མན་ངག་གི་བཀའ་བབ་པ་དམར་སྟོན་ཆོས་ཀྱི་རྒྱལ་པོ་དང་། ལྷོ་པ་ཀུན་མཁྱེན་དཔལ་ལ་སོགས་པ་དང་། རྟོགས་པའི་བཀའ་བབ་པ་ཚོགས་སྒོམ།
ཉན་ཆེན། གྲུབ་ཐོབ་ཡོན་ཏན་དཔལ་ལ་སོགས་ཏེ། མདོར་ན་མཁས་གྲུབ་ཀྱི་བུ་ཆེན་བགྲང་བ་ལས་འདས་པ་བཤད་སྒྲུབ་ལ་བཀོད་དོ། ། རྩོམ་པ་ནི། སྒྲ་དང་སྙན་ངག་དང་མིང་གི་མངོན་བརྗོད་ལ་སོགས་པའི་བསྟན་བཅོས་དུ་མ་དང་། རིག་པའི་ཕྱོགས་ལ་སྡེ་བདུན་མདོ་དང་བཅས་པའི་དོན་རྫོགས་པར་སྟོན་པ་རིགས་གཏེར་རྩ་འགྲེལ། ལུང་གི་ཕྱོགས་ལ་མདོ་སྡེ་རྒྱན་གྱི་དོན་འགྲེལ་དུ་བྱས་ནས་ཆོས་མཐའ་དག་འདུས་པ་ཐུབ་པ་དགོངས་གསལ་ལ་སོགས་ཏེ། མདོར་ན་མདོ་སྔགས་ལུང་རིགས་ཐམས་ཅད་ཀྱི་ཚིག་དོན་ཉུང་ངུས་འདུས་པ་མཁས་པའི་ཡིད་འཕྲོག་ཅིང་། བླུན་པོས་གོ་སླ་བའི་བརྩམས་ཆོས་མང་པོས་དངོས་དང་བརྒྱུད་པའི་གདུལ་བྱ་ཐམས་ཅད་མཁས་པའི་གོ་འཕང་ལ་མྱུར་དུ་འགོད་པར་མཛད་དོ། ། རྩོད་པ་ནི།
སྤྱིར་སྡེ་བདུན་མདོ་དང་བཅས་པའི་དངོས་སྟོབས་ཀྱི་རིགས་པ་མཐའ་དག་ལེགས་པར་ཐུགས་སུ་ཆུད་པས། བོད་རྒན་པོའི་རྟོག་གེ་པ་མཐའ་དག་རང་བློས་སྦྱར་བའི་སྐྱོན་ཅན་དུ་གཟིགས་པས། བོད་སྔ་མའི་གྲུབ་མཐའ་ལ་དགག་པ་ལེགས་པར་མཛད་པ་རྣམས་ཀུན་གྱིས་མི་བཟོད། ཁྱད་པར་དེ་དུས་ཀྱི་འཆད་ཉན་སྨར་ཤོས་གཉལ་ཞིག་འཇམ་པའི་རྡོ་རྗེ་དཔོན་སློབ་ཡིན་པས། ཤིན་ཏུ་མ་བཟོད་ནས་བུ་དགུའི་རིགས་པ་བཟང་ཤོས་འུ་ཡུག་པ་རིག་པའི་སེང་གེ་ཡིན་པ། ཆོས་རྗེ་ལ་རྩོད་དུ་བཏང་ནས། ཆོས་གྲྭར་ཞག་ཤས་བསྡད་ནས་འགལ་དུ་བསྒུགས་པས་མ་རྙེད་ཅིང་། རྩོད་པར་ཅུང་ཟད་ཀྱང་མ་ནུས་ཀྱི་སྟེང་ནས་མི་ཕྱེད་པའི་དད་པ་ཐོབ་སྟེ་ཞབས་པད་ཡུན་རིང་དུ་བསྟེན་པས་བུ་ཆེན་དུ་གྱུར་པ་ལྟ་བུ་དང་། གཙང་ནགས་ཕུག་པས་འཇམ་དབྱངས་དང་ཞལ་མཇལ་འཕྲོ་ལ། ཆོས་རྗེ་ལ་སྐུར་བ་བཏབ་པས་ཡུན་རིང་དུ་མ་མཇལ་གསོལ་བ་དྲག་ཏུ་བཏབ་པས།
ཁྱོད་ཀྱིས་ང་ལ་འཐབ་པ་ཡིན་གསུངས་ནས། དང་པོ་མཇལ་ནས་རྩོད་པ་བྱེད་འདོད་པ། དེ་ནས་དད་པ་ལྷག་པར་ཚུད་དེ་གདན་དྲངས། ཟླ་སྦྲེལ་དུ་ཆོས་ཞུས། སྐུ་འདྲ་ཐུགས་ཀ་ན་དྲོད་ཡོད་པར་གྲགས་པ་ད་ལྟ་སྒོ་རུམ་ན་བཞུགས་པ་འདི་ལེགས་པར་བཞེངས་ནས་ཕྱག་ནས་ཞུས་ཏེ་རྩེ་གཅིག་ཏུ་གསོལ་བ་འདེབས་པ་ལྟ་བུ་དང་། མཁས་པ་སུ་ཞིག་ཡིན་ཀྱང་སྐུ་མཇལ་མ་ཐག་ཏུ་ང་རྒྱལ་ཞི་བར་འགྱུར། ཁྱད་པར་མུ་སྟེགས་ཀྱི་སྟོན་པ་ཤིན་ཏུ་མཁས་ཤིང་ང་རྒྱལ་གྱིས་དྲེགས་པ་འཕྲོག་བྱེད་དགའ་བོ་ལ་སོགས་པ་དྲུག་གིས། རིགས་གཏེར་བོད་སྐད་ལས་རྒྱ་གར་དུ་བསྒྱུར་ཏེ་རྡོ་རྗེ་གདན་དུ་ཕེབས་པའི་མཆོད་བརྗོད་ཀྱི་ཚིག་ལ་མ་བཟོད་པས་རྐྱེན་བྱས་ནས་རྩོད་དུ་ཡོང་པས། པཎ་ཆེན་ཤཱཀྱ་ཤྲཱིས་དུས་ཚེས་བསྒྲིགས། མངའ་བདག་རྒྱལ་པོས་དཔང་མཛད།
གང་རྒྱལ་བའི་བསྟན་པ་ལ་འཇུག་པར་བྱས་ཏེ། ཆོས་རྗེ་ཉིད་ཀྱིས་སྐྱིད་གྲོང་དུ་བྱོན་ནས་དྲི་མ་མེད་པའི་རིགས་པས་ཕམ་པར་མཛད་དེ། བསྟན་པའི་སྒོར་བཅུག་པས་འཕགས་པའི་ཡུལ་ནའང་འཇམ་དབྱངས་དངོས་སུ་གྲགས་སོ། ། དེ་དག་ནི་མཁྱེན་པའི་ཡོན་ཏན་ཡིན་ལ། བརྩེ་བའི་ཐུགས་རྗེ་ནི་ཧོར་གྱི་རྒྱལ་པོས་བོད་ཀྱི་ངོ་ལྟ་མ་འཇགས་པའི་སྐབས་སུ་དམག་དཔུང་མང་པོ་བརྫངས་ཏེ། མཐོང་ཚད་སོད་ཅིག་ཐོས་ཚད་འདར་བར་འགྱུར་རོ་ཞེས་པའི་ལུང་བུད་པ་རིམ་གྱིས་ལག་ལེན་ལ་བཀལ་བའི་གཏམ་ཐོས་པས། བོད་འབངས་ཐམས་ཅད་སེམས་ཁོང་དུ་ཆུད་པའི་སྐབས་སུ། ཐུགས་རྗེ་ཆེན་པོ་འཁྲུངས་ཏེ། དཀོན་མཆོག་ལ་གསོལ་བ་བཏབ་པས། དགུང་ལོ་བགྲེས་པོ་རེ་གཅིག་ཏུ་ཕེབས་པ་ན་ཧོར་གྱི་རྒྱལ་པོས་གདན་འདྲེན་བྱུང་བ་ན།
བོད་འབངས་ཐུགས་ཀྱི་དཀྱིལ་དུ་བཅུག་པའི་བརྩེ་བ་ཆེན་པོ་དང་། རྗེ་བཙུན་ཆེན་པོས་ལུང་བསྟན་ཡོད་པ་བཀའ་བཞིན་སྒྲུབ་པའི་མོས་གུས་ཆེན་པོས་ཀུན་ནས་བླངས་ཏེ། སྐུ་སྲོག་ཡལ་བར་དོར་བ་ལྟ་བུའི་སྐུ་ཉེན་དང་དཀའ་སྤྱད་ཁྱད་དུ་བསད་ནས། རེ་གསུམ་པ་ལ་བཏེག་ནས་ལོ་གསུམ་གྱི་བར་ལ་ལམ་གྱི་གདུལ་བྱའི་དོན་མཛད་དེ། ཧོར་གྱི་ཡུལ་བྱང་ཕྱོགས་རྒྱལ་པོའི་སར་བྱོན་ཏེ། བོད་འབངས་བདེ་བ་ལ་བཀོད། སྐད་རིགས་མི་གཅིག་པའི་རྒྱལ་ཁམས་དུ་མ་སངས་རྒྱས་ཀྱི་བསྟན་པས་ཁྱབ་ཅིང་འཕྲལ་ཕུགས་ཀྱི་ཕན་བདེ་ལ་བཀོད་དེ། བཀའ་བཞིན་བསྒྲུབས་པ་མི་སླུ་བ་ཡང་། དཔོན་ཆེན་ཤཱཀྱ་བཟང་པོས། ཆོས་རྗེ་པའི་གསུང་བཞིན་གདན་ས་ཆེན་པོའི་ཁུར་རྣམས་དཀའ་བ་དང་དུ་བླངས།
ལྷ་ཁང་ཆེན་མོ་བཞེངས་པ་སོགས་དོན་ལ་བླ་མའི་ཞབས་ཏོག་ཁོ་ན་ཡིན་ཀྱང་། རྣམ་པ་དགེ་སྡིག་འདྲེས་མ་ལྟ་བུའི་བྱ་བ་རླབས་ཆེན་མང་དུ་མཛད་པས་དཔོན་ཆེན་པ་གཤེགས་དུས། འབྲི་ཁུང་འཇིག་རྟེན་མགོན་པོའི་གསུང་གིས་ཤཱཀྱ་བཟང་པོ་འདས་ཡོད་པར་འདུག སྡིག་ཅན་དེ་ཅི་འདྲ་ཞིག་ཏུ་སྐྱེ་བལྟ་དགོས་གསུངས་འོད་གསལ་གྱི་ངང་ནས་གཟིགས་པས། ཆོས་རྗེ་ས་པཎ་ནམ་མཁའི་མཐོངས་སུ་བྱོན་ནས། ན་བཟའ་བེར་ཞིག་གསོལ་བའི་ཕུ་དུང་ནར་ཏེ་བརྐྱངས་ནས། ཤཱཀྱ་བཟང་པོ་འདི་ལ་འཇུས་ལ་ཤོག་གསུངས་ནས་ནམ་མཁའ་ལ་དྲངས་སོང་བ་གཟིགས་པས། འབྲི་ཁུང་པའི་གསུང་ལས། དཔོན་ཆེན་ཁོང་བླ་དཔོན་བཟང་པོ་དེས་དྲངས་ཏེ་སོང་ཞེས་གསུངས་པར་གྲགས་ཤིང་། འཕྲིན་ལས་ནི།
གཙོ་བོར་ཇི་སྐད་བཤད་པ་དེ་དག་དང་། རྗེ་བཙུན་ཆེན་པོའི་ནང་རྟེན་དུ་འཇམ་དབྱངས་གཟི་འོད་འབར་བ་བཞེངས་པ་སོགས་སྐུ་གསུང་ཐུགས་ཀྱི་རྟེན་དང་། གཙུག་ལག་ཁང་དང་དགེ་འདུན་གྱི་སྡེ་གསར་དུ་འཛུགས་པ་དང་། རྙིང་པ་གསོ་བ་དང་། ཆོས་སྡེ་མང་པོའི་ཞལ་བདག་མཛད་དེ། གདན་ས་ཆེན་པོ་དཔལ་ལྡན་ས་སྐྱ་དང་། བྱང་ཕྱོགས་ལིང་ཆུ་རྩེར་ཁབ། བར་པ་བསམ་ཡས། ཉང་སྟོད་རྐྱང་འདུར། ཤངས་སྲེག་ཤིང་།
ཆུ་བ་ཁམས་གཙང་དབུས་གསུམ་ན་ཤིན་ཏུ་མང་བའི་བདག་གཉེར་མཛད་ནས་སྤྱིར་རིག་གནས་མཐའ་དག་དང་། ཁྱད་པར་རྣམ་འགྲེལ། འདུལ་མངོན། ཕར་ཕྱིན། དབུ་མ་སོགས་དང་། བདེ་ཀྱཻ་གསང་གསུམ་ཡོ་ག་བྱ་སྤྱོད་སོགས་མདོ་སྔགས་ཟུང་འབྲེལ་གྱི་བཤད་སྲོལ་དིང་སང་གི་བར་དུ་ཡོད་པ་ནི་བདག་ཉིད་ཆེན་པོ་འདི་ཁོ་ནའི་འཕྲིན་ལས་ཀྱི་རྒྱུན་ནོ། ། ཁྱད་པར་རྒྱས་པའི་བསྟན་བཅོས་ཚད་མ་རྣམ་འགྲེལ་གྱི་གྲྭ་པ་བྱང་ངམ་རིང་། དབུས་རྩེ་ཐང་། ན་ལེནྡྲ། སྐྱིད་ཚལ་གོང་འོག
གསེར་མདོག་ཅན། ཐུབ་བསྟན་གོང་འོག་གཉིས། མཉན་ཡོད་བྱ་གཤོང་སོགས་དང་། དེ་དག་ལས་མཆེད་པའི་དཔལ་ལྡན་ས་སྐྱའི་ཐུབ་བསྟན་ལྷ་ཆེན་སོགས་ཆོས་གྲྭ་མང་པོ་ཤིན་ཏུ་དར་རྒྱས་སུ་གྱུར། ཧོར་ཡུལ་ལ་འབྱོན་པའི་ཚེ་ས་སྐྱར་མཚན་ཉིད་ཀྱི་ཚོགས་དཔོན་འུ་ཡུག་པ་རིག་སེང་། སྔགས་ཀྱི་ཚོགས་དཔོན་ཞང་བཙུན་མདོ་སྡེ་དཔལ། སྤྱི་མཆོད་ཉེ་གནས་སུ་དགེ་བཤེས་ཤཱཀྱ་བཟང་པོ་བསྐོས་ནས་བྱོན་རྗེས། རིགས་ཆེན་པ་རང་ལ་ཆ་བརྒྱད་ཅུ་བྱུང་བར་གྲགས་པ་ལྟ་བུ་བསྟན་པའི་རྒྱུན་ལ་ཕན་པའི་འཕྲིན་ལས་ནི་བླ་མ་འདི་ཁོ་ན་ཆེའོ། ། རྩོད་དུས་ཀྱི་གདུལ་བྱ་ཉམས་དམའ་བའི་སྐབས་སུ་འཕྲིན་ལས་རྣམ་དག་གི་རྒྱུན་ཚུགས་པ་རྣམ་ཐར་གྱི་གཙོ་བོ་ཡིན་གྱི། ཉིད་ཀྱིས་ལྷ་དང་བླ་མ་མང་པོ་གཟིགས་པ་སོགས་ནི་བྱིས་པ་མཚར་བསྐྱེད་དུ་ཟད་དོ། །
དེ་ལྟར་དགུང་ལོ་སོ་དྲུག་པ་ནས། བདུན་ཅུའི་བར་སོ་ལྔ་གདན་ས་མཛད་ནས་ལྕགས་མོ་ཕག་གི་སྨལ་པོ་ཟླ་བའི་ཚེས་བཅུ་བཞི་ལ་བརྗོད་ཀྱིས་མི་ལང་པའི་ལྟས་དུ་མ་དང་བཅས་ཏེ། བྱང་ཕྱོགས་སྤྲུལ་པ་སྡེའི་གཟིམ་ཁང་དུ་བདེ་བར་གཤེགས་སོ། ། བདག་ཉིད་ཆེན་པོ་འདི་ཆོས་སྐྱོང་ལ་མངའ་བརྙེས་པས། རྒྱུན་དུ་བསེ་མགོན་དང་གསུང་གླེང་མཛད་ཅིང་། ལན་གཅིག་གུར་གྱི་མགོན་པོ་སྐུ་ནམ་མཁའི་ཁྱོན་གང་བ། ན་བཟའ་བེར་དང་ཕོད་ཀ་བརྩེགས་མར་གསོལ་ཞིང་། གྲི་ཐོད་གཎྜེ་ཐུགས་ཀར་བསྣམས་པ། ཞལ་གདོང་གཡས་ཕྱོགས་སུ་བསྒྱུར་ནས་ཐུར་དུ་མནན་ཏེ་ལྗགས་ཆེན་པོ་བསྒྲིལ་བ། ཞབས་གཉིས་ཟླུམ་པོའི་སྟབས་ཀྱིས་བཞུགས་པ་ཞིག་མངོན་སུམ་དུ་གཟིགས།
ལྷག་པར་ཧོར་ཡུལ་ལ་འབྱོན་ཁར་སྒོ་རུམ་དུ་ཆོས་སྐྱོང་ལ་བཀའ་བསྒོས་ཤིང་མཆོད་གཏོར་འབུལ་བ་མཛད་པ་ན། འཆམ་མགོན་གྱི་ཞལ་ནས། ང་ཡང་ཁྱེད་ཀྱི་ཕྱི་ལ་འགྲོ་གསུངས་ནས་བཞེངས་བྱུང་པ་ལ། ཆོས་རྗེ་པས་བླ་གོས་བསྣུན་ཏེ། ཅི་ཟེར་ཁྱེད་འདིར་བསྡད་ནས་སྡེ་འདིའི་བྱ་ར་བ་བགྱིས་ཏེ། བསྟན་པ་ཡུན་རིང་དུ་རྒྱས་དགོས་སོ་ཞེས་གསུངས་པས། བསེ་མགོན་ཉིད་ཞལ་མདུན་དུ་ཅུང་ཟད་དུད་པ་དང་བཅས་པ་སྔར་བཞིན་བཞུགས་པར་གྱུར་ཏོ། ། ཞེས་ལོ་རྒྱུས་ཀྱི་ཡི་གེ་རྙིང་མ་འགའ་ཞིག་ལས་འབྱུང་བ་བཞིན་བྲིས་པ་ལགས། དེ་ལྟ་བུའི་ཐུབ་དབང་གཉིས་པ་ས་སྐྱ་པཎ་ཆེན་དེ་ཉིད་ཀྱི་དྲུང་དུ་ཆོས་སྐྱོང་གི་ཆོས་སྐོར་རྣམས་རྫོགས་པར་ཆོས་རྒྱལ་འཕགས་པས་གསན་པ་ཡིན་ཏེ། སྐྱེས་ཆེན་དམ་པ་འདི་ནི་བསྟན་པ་སྔ་དར་གྱི་ལོ་ཙཱ་བ་ཆེན་པོ་ཀ་བ་དཔལ་བརྩེགས་ཀྱི་སྐུ་སྐྱེར་སློབ་དཔོན་ཆེན་པོ་པདྨ་འབྱུང་གནས་ཀྱི་ལུང་བསྟན་གསལ་བོ་ཡོད་ཅིང་།
སྤྱན་རས་གཟིགས་དང་གསུང་གླེང་རྟག་ཏུ་མཛད་པའི་སེ་སྟོན་རི་པར་གྲགས་པ་གཅིག་གི་སྐུ་སྐྱེར་དེ་མ་ཐག་པར་ཞལ་གྱིས་བཞེས། དེའི་གྲྭ་པ་རྣམས་ངོ་མཁྱེན་པ་སོགས་ཆུང་ངུ་ནས་བྱིས་པའི་སྤྱོད་པ་ལས་འདས། བསླབ་པའི་གནས་དང་སྒྱུ་རྩལ་ཚེགས་ཆུང་ངུས་མཁྱེན། བླ་མ་འདི་དང་འགྲོ་མགོན་ཕྱག་ན་སྟེ་སྐུ་མཆེད་གཉིས་ཀས་སྒོ་རུམ་གྱི་ཉི་ཟེར་ལ་ན་བཟའ་དང་འཁོར་གསུམ་བཀལ། ཀུན་གྱིས་འདི་ནི་འཕགས་པའོ་ཞེས་བསྒྲགས་པས་འཕགས་པར་གྲགས། དགུང་ལོ་གསུམ་པ་ལ་སྒྲུབ་ཐབས་མཚོ་སྐྱེས། བརྒྱད་པ་ལ་སྐྱེས་རབས། དགུ་པ་ལ་བརྟག་གཉིས་ཐུགས་ལས་གསུངས། ཚོགས་པ་ཐམས་ཅད་ཤིན་ཏུ་ངོ་མཚར། དེ་ལྟར་ན་སྐྱེས་སྟོབས་ཀྱི་ཐུགས་རབ་ནི་ཆོས་རྗེ་ལས་ཀྱང་ལྷག་པར་མཁས་པ་རྣམས་ལ་གྲགས་སོ། །
བཅུ་པ་ལ་ཆོས་རྗེའི་ཕྱག་ཕྱིར་གོང་དུ་བྱོན་པའི་མར་ལམ་ཟུལ་ཕུར། ཆོས་རྗེ་པས་མཁན་པོ། ཟུལ་ཕུ་བ་ན་བཟའ་འཕྲད་གསོལ་དུ་གྲགས་པ་ཆོས་དབང་བས་སློབ་དཔོན་མཛད་ནས་རབ་ཏུ་བྱུང་། སྐྱོར་མོ་ལུང་པ་ཤེས་རབ་སེང་གེ་ལ་ཀཱ་རི་ཀཱ་གསན་ཏེ་ལྷག་པ་ཚུལ་ཁྲིམས་ཀྱི་བསླབ་པས་ཕྱུག་པར་མཛད་དོ། ། དེ་ལྟར་དགུང་ལོ་བཅུ་བདུན་པའི་བར་ཆོས་རྗེ་ལ་དབང་ཁྲིད་བཤད་པ་ཕལ་ཆེར་རྫོགས། ཤིན་ཏུ་མཉེས་ནས་ཆོས་དུང་། ལྷུང་བཟེད། ཕྱག་དཔེ་ཚོགས་པ་རྣམས་གཏད། བསྟན་པའི་ཁུར་བསྐུར། བཅུ་བདུན་པ་ལ་ཆོས་རྗེ་དང་།
བཅོ་བརྒྱད་པ་ལ་བྱང་ཕྱོགས་རྒྱལ་པོ་གོ་དན་ཡང་གཤེགས། དེ་ནས་སེ་ཆེན་གྱིས་གདན་དྲངས། བརྟག་པ་དང་དྲི་བ་ལ་སོགས་པའི་སྒོ་ནས་ཡིད་ཆེས་ཤིང་། བཙུན་མོས་མཚམས་སྦྱར་ནས་མོས་གུས་ཁྱད་པར་ཅན་ཚུད། དགུང་ལོ་བཅུ་དགུ་པ་ཆུ་མོ་གླང་གི་ལོ་གསར་ལ་སེ་ཆེན་གན་གྱིས་དབང་བསྐུར་ཞུས། གཡང་ཀྲིའུ་ལས་བྱས་པ་ཡི་གེ་ས་དང་རིན་པོ་ཆེའི་རི་མོ་ཡོད་པའི་དམ་ཁ་ཕུལ། ཏི་ཤྲཱིའི་མཚན་གསོལ། གསེར་དང་མུ་ཏིག་གི་སྣམ་སྦྱར། སྐུ་ཆོས། ཕྱམ་ཚེ།
དབུ་ཞྭ། ཆགས་ལྷྭམ། བཞུགས་གདན། གསེར་གྱི་ཁྲི། གདུགས། གསོལ་ཞལ། གསོལ་སྡེར་ལ་སོགས་ཚང་མ། རྔ་མོ་དང་ཆིབས་དྲེལ་གསེར་གྱི་སྒ་སྐོར་ཚང་མ། གཙོ་བོར་དབུས་གཙང་གི་ཁྲི་སྐོར་བཅུ་གསུམ། སྒོས་སུ་གཙང་ཆུ་མིག་གི་ཁྲི་སྐོར་དུ་གང་གཏོགས་ཕྱག་ཕྱིར་ཕུལ།
ཕྱི་ལོ་སྟག་ལོ་དེ་ལ་བནྡྷེ་ཤེད་སྐྱེད་བོད་ཡིག་ཏུ་བྲིས་པ་དང་། དངུལ་བྲེ་ཆེན་ལྔ་བཅུ་རྩ་དྲུག ཇ་སིག་ཉིས་བརྒྱ། གོས་ཡུག་བརྒྱད་ཅུ་དང་། དར་ཡུག་སྟོང་དང་བརྒྱ་ཕུལ་ལོ། ། སྟག་ལོ་འདི་ལ་རྒྱ་གར་དུ་རུ་ཀས་བཟུང་ཡོད་མཚམས་ཧོར་དམག་ཁྱེར། དེ་བཞིན་གཤེགས་པའི་ཚེམས་མཆེ་བ་གདན་འགྲོངས་པར་བྱེད། དེ་བར་འཕགས་པ་རིན་པོ་ཆེས་བྱང་ངོས་སུ་བྱོན། ཆོས་རྗེའི་སྐུ་འབུམ་བཞེངས། འུ་ཡུག་པ་གདན་འདྲེན་བཏང་ནས་མདོ་ཁམས་སུ་བསྙེན་རྫོགས་མཛད་རྩིས་ལ་འུ་ཡུག་པ་གྲོངས།
སྙེ་ཐང་པ་གྲགས་པ་སེང་གེས་མཁན་པོ་མཛད། ལས་སློབ་ཇོ་གདན་བྱང་ཐང་པ་བསོད་རྒྱལ། གསང་སྟེ་ཡར་ལུང་པ་བྱང་རྒྱལ། དད་དགེ་མཁན་པོ་སྒྲོ་དང་གནམ་འཕར་བ་སོགས་ཆོས་རྗེའི་བུ་ཆེན་མང་པོ་བསགས་ནས་དགུང་ལོ་ཉེར་གཅིག་པ་ཤིང་མོ་ཡོས་ལོ་ཟླ་བ་ལྔ་པའི་ཚེས་བཅུ་བཞིའི་ཉིན། རྒྱ་བོད་ཀྱི་མཚམས་ཧེ་ཅེའུ་དང་ཉེ་བའི་སར་རྒྱལ་བའི་བསྟན་པ་ལ་ཞུགས་ལ་ཡོངས་སུ་རྫོགས་པ་དགེ་སློང་གི་སྡོམ་པ་རྣམ་པར་དག་པ་བཞེས་སོ། ། དགུང་ལོ་ཉེར་གསུམ་པའི་སྦྲུལ་གྱི་ལོ་ཟླ་བ་བཞི་པའི་ཚེས་བཅུ་གསུམ་གྱི་ནུབ་མོ། ཆོས་རྗེ་མངོན་སུམ་དུ་བྱོན་ནས་ཟབ་རྒྱས་ཀྱི་ཆོས་གསུངས་ལུང་བསྟན་དབུགས་དབྱུང་། བསྟོད་པ་ཡང་མཛད། ཐོས་པ་རྒྱ་མཚོ་མ་ཡང་དེ་དུས་མཛད་པར་བྱེད་དོ། ། དེ་ནས་ཧོར་ཡི་གེ་མེད་པ་ལ་ཡིག་གསར་བརྩམས།
དེའི་ཕུད་ལ་བནྡྷེ་ཤེད་སྐྱེད་ཐགས་མ་ཕུལ། དབང་ཡོན་བར་མ་ལ་བོད་ཆོལ་ཁ་གསུམ། ཐ་མ་ལ་རྒྱའི་མི་ཡུར་ཆེན་མོ་ཕུལ། བོད་ཐམས་ཅད་ས་སྐྱ་པའི་ཆོས་ལུགས་ལས་གཞན་པ་བྱེད་དབང་མེད་པའི་ལུང་འབུད་གསུངས་པ་ལ། རང་རང་གི་ཆོས་ལུགས་གང་ཡོད་སྐྱོངས་སུ་འཇུག་པ་ཅིས་ཀྱང་དགོས་གསུངས་ནས། ཡོན་མཆོད་གཉིས་ཀའི་འཇའ་ས་ཐམས་ཅད་ལ་རང་རང་གི་ཆོས་ལུགས་ལ་འབད་པ་ཐོན་གསུངས་པ་ཤ་སྟག་ཡོད་པས་དབང་སྤུས་ཤིན་ཏུ་བཟང་བ་ཡིན་ནོ། ། རྒྱ་ནག་གི་ཆོས་ལུགས་ལོག་པར་སྤྱོད་པའི་ཟིན་ཤིང་སྟོན་པ་བཅུ་བདུན་བསྟན་པ་ལ་ཤིན་ཏུ་སྡང་བར་ཡོད་པ་རྣམས་ནི་རིགས་པ་རྣམ་དག་གིས་བཏུལ་ནས་བསྟན་པ་ལ་བཙུད། རྒྱ། ཧོར། འཇང་།
ཡུ་གུར། མི་ཉག་ལ་སོགས་པའི་སྐལ་ལྡན་སྣོད་དུ་རུང་བ་རྣམས་ལ། རབ་བྱུང་བསྙེན་རྫོགས་ལོ་རེའི་ནང་དུ་སྟོང་ཕྲག་རེ་ཙམ་རང་གིས་གནང་བ་དང་། མཁན་པོ་འདུལ་འཛིན་ཆོས་མགོན་ཞེས་བྱ་བ་སྨན་རྩེའི་ཡུལ་དུ་བརྫངས་ནས། དེས་ཀྱང་རབ་བྱུང་དགུ་བརྒྱ་ཙམ་དང་། རྗེ་ཉིད་ཀྱིས་གནང་བ་སྔ་རྟིང་དྲིལ་བ་ལ་བཞི་སྟོང་བཞི་བརྒྱ་ཉེར་ལྔ་མཛད་དེ། རྒྱ་ནག་གི་རྒྱལ་ཁམས་རབ་བྱུང་གིས་གང་བར་མཛད་དོ། ། དེ་ནས་དགུང་ལོ་ཉེར་བརྒྱད་པ་ཆུ་ཕོ་ཁྱི་ལ་ཆ་རྐྱེན་མང་དུ་བསྐུར་བར་མཛད་པ་རྣམས་ལ་བརྟེན་ནས། དཔོན་ཆེན་ཤཱཀྱ་བཟང་པོས་དབུ་རྩེ་སྒོ་གསུམ་གསེར་ཐོག་ཆེན་མོ་དང་བཅས་པ། གསེར་འབུམ་ཆེན་མོ་གཡུ་ཐོག་དང་བཅས་པ་དང་།
ཐུབ་པ་ཆེན་པོའི་གསེར་སྐུ་ལ་སོགས་པ་བཞེངས། དེའི་ཕྱིས་ལོ་ཆུ་མིག་ཆོས་འཁོར་སྔན་མ་ལ་དགེ་འདུན་བརྒྱད་ཁྲི་ཙམ་ལ་འབུལ་འགྱེད་གྱ་ནོམ་པ་གནང་། ཧོར་ཡུལ་ནས་ཡར་བྱོན་པའི་ལམ་གར་མདོ་ཁམས་གཙོ་མདོ་གནས་གསར་དུ་ཉེ་གནས་ཆེན་པོ་རིན་ཆེན་སྟོན་ཚུལ་གྱིས་དོ་དམ་བྱས་ནས་གསེར་གྱི་གླེགས་བམ་ཕྱེད་དང་ཉིས་སྟོང་ལ་སོགས་པ། རྟེན་གསུམ་སྡེ་དགོན་མི་ནོར་གྱི་འབུལ་བ་གྲངས་མེད་པ་བཞེས་ནས་དགུང་ལོ་སོ་གཅིག་ཤིང་མོ་གླང་ལ་ས་སྐྱར་ཕེབས། གསེར་ཐོག་ཆེན་མོའི་ཞུགས་ཚགས། གསེར་འབུམ་བཀྲ་ཤིས་སྒོ་མང་། རྗེ་གོང་མའི་ཕྱི་རྟེན་སྐྱ་འབུམ་བདུན་པ་གསེར་གྱི་གདུགས་ཆོས་འཁོར། སྒོས་སུ་ཆོས་རྗེའི་ཕྱི་རྟེན་ལ་གསེར་ཐོག བཀའ་འགྱུར་ལ་སོགས་པ་གསེར་གྱི་པོ་ཏི་ཉིས་བརྒྱ་ལྷག་པ་ལ་སོགས་པ་བཞེངས། དེ་ལྟ་བུའི་བསྟན་པའི་མངའ་བདག་ཆོས་ཀྱི་རྒྱལ་པོ་འཇིག་རྟེན་གྱི་གཙོ་བོར་གྱུར་ནས་ཀྱང་།
མདོ་སྔགས་དབང་བཤད་ཀྱི་རྒྱུན་ཟབ་མོ་ཉམས་ཀྱིས་དོགས་ནས། དེ་དུས་ཀྱི་དགེ་བའི་བཤེས་གཉེན་མཁས་བཙུན་བཟང་བ་དང་། ལུང་རྒྱ་ཆེན་བ་ཆུང་འབྲིང་མཐའ་དག་བླ་མར་བསྟེན། རང་བཞེད་པའི་ཆོས་དེ་འདུག་ན་མོ་བཙུན་ཕལ་པ་གཅིག་ལ་འདུག་ཀྱང་། ང་རྒྱལ་དང་ཁེངས་པ་དང་། གཞན་གྱིས་སྨོད་པ་སོགས་གང་ལ་ཡང་མི་དགོངས་པར་གུས་པས་གཙུག་ཏུ་བཞེས་ནས་ཆོས་ཞུས་ཏེ། དེ་དག་གི་རྣམ་ཐར་རྒྱས་པ་གསན་ཡིག་སོགས་ན་གསལ་ལོ། ། ཆོས་ཀྱི་ཆེད་ཡིན་ཀྱང་འདི་ལྟ་བུའི་ཆེ་འགྱིང་བཅག་པ་ནི་གཞན་སུས་ཀྱང་སྒྲུབ་པར་དཀའ་འོ། ། དེ་ནས་དགུང་ལོ་སོ་གསུམ་པ་མེ་མོ་ཡོས་ལ་འགྲོ་མགོན་ཕྱག་ན་སྐུ་གཤེགས་པའི་ཆོས་འཁོར་ཆུ་མིག་ཏུ་མཛད་པ་ལ་དགེ་འདུན་དགུ་ཁྲི་ལ་འབུལ་འགྱེད་བགྲངས་པ་ལས་འདས་སོ། །

དེ་རྗེས་དེ་མ་ཐག་ཧོར་གྱི་གདན་འདྲེན་པ་ནན་ཆེས་ནས་ལོ་གཞུག་དེ་ལ་འདམ་དུ་ཕེབས་པར་བྱོན། ཕྱིས་ལོ་ས་ཕོ་འབྲུག་ལ་དཔོན་ཆེན་ཤཱཀྱ་བཟང་པོས་ལྷ་ཁང་ཆེན་མོ་བཞེངས། ཁྲི་སྐོར་བཅུ་གསུམ་བསྐུལ། དཔོན་ཆེན་ཀུན་དགའ་བཟང་པོ་དང་སྦྲེལ་ནས་རྫོགས་པར་གྲུབ། རིན་ཆེན་སྒང་། ལྷ་ཁང་བླ་བྲང་། དུས་མཆོད་བླ་བྲང་རྣམས་ཀྱང་བཞེངས་སོ། ། གོང་དུ་ཕེབས་ནས་དགུང་ལོ་སོ་དྲུག་པ་ལྕགས་ཕོ་རྟ་ལ་དབང་ཞུས་པའི་ཚེ། མེ་ཉག་རྒྱ་རྒོད་ཀྱི་རྒྱལ་པོའི་ཤེལ་དམ་ལ་བཅོས་བྱས་ནས། ཤེལ་དམ་གླིང་དྲུག་མ་དང་། མུ་ཏིག་གི་འཇའ་ས་ཕུལ།
གནམ་གྱི་འོག སའི་སྟེང་ན་རྒྱ་གར་ལྷའི་སྲས་པོ། སྤྲུལ་པའི་སངས་རྒྱས། ཡི་གེ་རྩོམ་མི། རྒྱལ་ཁམས་འཇགས་སུ་འཇུག་པ་པོ། གནས་ལྔ་རིག་པའི་པཎྜི་ཏ་འཕགས་པ་ཏི་ཤྲཱི་ཞེས་མཚན་གསོལ། དངུལ་བྲེ་ཆེན་སྟོང་ར་ཅན་དང་། གོས་དར་ལྔ་ཁྲི་དགུ་སྟོང་ལ་སོགས་པ་ཕུལ། མཇལ་རེས་ཀྱིས་མཐོང་ཕྱག་དང་མཇལ་དར་དངུལ་བྲེ་འཆག་མེད་སོགས་མཛད་པས། རྒྱལ་པོའི་འཕྲལ་གྱི་འབུལ་བ་ཀུན་དྲིལ་བས་གསེར་བྲེ་བརྒྱ་ལྷག
དངུལ་བྲེ་སྟོང་ར་ཅན། གོས་དར་བཞི་ཁྲི་ལ་སོགས་པ་བྱུང་བར་བཤད་དོ། ། དེ་ནས་ཞེ་གཉིས་པ་མེ་ཕོ་ཁྱི་ལོ་ལ་ས་སྐྱར་ཕེབས་བོད་ཀྱི་དགེ་བཤེས་སྐྱ་བཙུན་ཐམས་ཅད་ལ། བོད་ཀྱི་དབང་བཤད་ལུང་མན་ངག་ཐམས་ཅད་ང་ལ་ཡོད་པས་ཉན་དུ་ཤོག་ཅེས་བཀའ་གནང་ནས། ཞེ་དྲུག་པའི་བར་ལ་ཆོས་དང་ཟང་ཟིང་གི་ཆར་ཕབ། ཁྱད་པར་གླང་ལོ་ལ་ཆུ་མིག་ཆོས་འཁོར་ཆེན་མོ་ལ་ཞག་བཅོ་ལྔའི་བར་དུ་དགེ་འདུན་འབུམ་ཕྲག་གཅིག་ལ་ཆོས་དང་ཟང་ཟིང་གི་སྦྱིན་པ་མཛད་ཚུལ་བསམ་གྱིས་མི་ཁྱབ། དེ་ལྟར་བསྐྱངས་པའི་སློབ་མའི་མཆོག་ཀྱང་ཤར་ནུབ་གུང་གསུམ། ཁང་གཉན་ཞང་གསུམ། ལ་རུ་བ། ཉན་ཆེན་པ།
སྲུ་ལུང་པ། ལོ་མཆོག དགའ་ལྡན་པ་བཀྲ་ཤིས་དཔལ། ཞང་དཀོན་མཆོག་དཔལ། གསལ་ལ་བ་འོད་ཟེར་འབུམ། དབུས་པ་སེང་འབུམ། དམ་པ་ཀུན་དགའ་གྲགས་ལ་སོགས་པ་བརྒྱུད་པ་འཛིན་ངེས་ཀྱང་མང་དུ་བྱོན། སྣང་ངོར་བསྟན་པའི་རྟོགས་པའི་ཡོན་ཏན་ཡི་དམ་གྱི་ལྷའི་ཞལ་གཟིགས་པ་དང་། འོད་གསལ་རྒྱུན་མི་འཆད་པ་དང་། མངོན་པར་ཤེས་པའི་ཡོན་ཏན་དཔག་ཏུ་མེད་པ་མངའ་སྟེ་སྐྱིད་གྲོང་དུ་ཇོ་བོའི་དྲུང་དུ་བྱོན་པའི་ཚེ།
རྗེ་བཙུན་སྤྱན་རས་གཟིགས་དབང་ཕྱུག་ཞལ་གཟིགས་པ་ལ་མནལ་ལམ་དུ་བསྟོད་པ་མཛད་པ་དང་། རི་བོ་རྩེ་ལྔར་བྱོན་པའི་ཚེ། རྗེ་བཙུན་འཇམ་པའི་དབྱངས་ཀྱི་ཞལ་གཟིགས་ནས་བསྟོད་པ་མཛད་པ་དང་། ཡང་ཆོས་རྗེ་ས་པཎ་བྱང་ངོས་ལ་འབྱོན་པའི་དུས་སུ། ཡང་དགོན་པས་མཇལ་ཏེ། བླ་མ་ནི་གོང་ལ་གཤེགས་པར་གདའ། བདག་ཅག་སློབ་མ་རྣམས་ལ་ཕྱག་དང་བསྙེན་བཀུར་བྱེད་པ་དང་། མོས་གུས་ཀྱི་གནས་སུ་གྱུར་པའི་སྐུ་ཚབ་ཅིག་འཚལ་བར་གདའ་བ་ལ། དབོན་པོ་འདི་པ་ཡང་དག་པ་ལགས་སམ་ཞུས་པས། དབོན་པོ་རྣལ་མ་ལགས་གསུངས་ནས།
བླ་མ་འདི་ཕ་ཚད་ན་རྡོ་གཅིག་འདུག་པ་ལ་བསྙེས། སྤྱན་མ་བཙུམ་པར་མནལ་དུ་སོང་འདུག་པ་བསྟན་ནས། འདི་འོད་གསལ་ཟིན་པའི་རྟགས་ལགས། སྤྱིར་ངེད་ཀྱི་མི་བརྒྱུད་རྣལ་མ་ལ་འོད་གསལ་ཅུང་ཟད་རེ་རྒྱུན་མི་ཆད་དུ་ཡོད་པ་ཡིན་གསུངས། རྒྱ་གར་གྱི་པཎྜི་ཏ་གོ་ཏམ་ཤྲཱི་བྷ་ཏྲ་ལ་མཚན་མོ་རྨི་ལམ་ཇི་ལྟར་བྱུང་བ་ཐམས་ཅད། བདག་ཉིད་ཆེན་པོ་འདིས་མངོན་པར་ཤེས་པས་མཁྱེན་ནས། ནངས་པར་པཎྜི་ཏ་ལ་གསུང་བྱོན་པའི་ཚེ། མཧཱ་གུ་རུ་ལ་མངོན་པར་ཤེས་པ་ཨ་ཙེ་ཟེར་ཞིང་དད་པར་གྱུར་ཏོ། ། བླ་མ་འདི་གོང་ནས་ཕེབས། འུ་ཡུག་ན་བཞུགས་དུས་ཕྱོགས་སུ་ཁྲལ་བསྡུད་བྱུང་པ་ལ།
ཤངས་ལྷ་ཕུ་བའི་ཇོ་གདན་གཅིག་གིས་ཞུ་བ་ལ་ཕྱིན་དུས། སྒར་གྱི་མཐར་སེམས་ཅན་ལ་འཚེ་བ་བྱེད་པ། ཧོར་སོག་མང་པོས་མཐའ་བསྐོར། བླ་མ་འདི་ས་འཇའ་ལི་གཅིག་ལ་བཞུགས། གཡས་ན་རྩོམ་པ་མཛད་པའི་ཡིག་མཁན། གཡོན་ན་བཀའ་ཤོག་འབྲི་བའི་ཡིག་མཁན། མདུན་ན་རྒྱུན་གཏོར་ཤོམ་པའི་གཏོར་སྐད་བཏོན་ནས་ཆབ་གཏོང་བ་རྣམས་མཐོང་བས། ཇོ་གདན་གྱི་བསམ་པ་ལ། བླ་མ་ཅིའི་བླ་མ་སེམས་ཅན་ལ་འཚེ་བ། མཐའ་ཧོར་སོག་གིས་བསྐོར་བ།
གཡོན་གྱི་བཀའ་ཤོག་ནི་ང་ཞུ་བ་ལ་འོང་པ་དང་འདྲ། གཞན་མནར་མེད་པ་ཡིན། གཡས་ཀྱི་རྩོམ་པས་ཅི་བྱེད། ཆོས་སེམས་ཐོག་ཏུ་མི་འཇོག ཚིག་གཅིག་མི་བསྔོ་བའི་གཏོར་སྐད་ཀྱིས་ཅི་བྱེད། བླ་མར་མི་འདུག་སྙམ་པ་ཞིག་བྱུང་བ་དང་། བདག་ཉིད་ཆེན་པོ་འདིས་ཇོ་གདན་ལ་སྤྱན་ཅེར་ཏེ་གཟིགས་ནས། གཏོར་མ་འདི་ལ་བཤམས་པས་ཐོབ་པ་ཁོས་བཤམས་པ་ཡིན། དམིགས་པས་ཐོག་པ་དེ་ངས་བྱེད། ། བསྔོས་པས་ཐོབ་པ་དེ་ཁྱོད་ཀྱི་གྱིས་གསུངས་པ་དང་།
ཇོ་གདན་ཤིན་ཏུ་སྐྲག་ནས། མངོན་པར་ཤེས་པ་ཐོགས་པ་མེད་པ་མངའ་བར་འདུག་པ་ལ། ངས་ལོག་ལྟ་བྱས་པ་མ་ལེགས་སྙམ་ནས་ལུས་ཐམས་ཅད་ས་ལ་ཕབ་པའི་ཕྱག་བྱས། བཤགས་པ་ཕུལ། མཆོག་ཏུ་ངོ་མཚར་བར་གྱུར་ཏེ་བསྟོད་ཚིག་གི་སྒྲ་དབྱངས་ཀུན་ཏུ་སྒྲོག་པར་གྱུར། བླ་མའི་མཛད་སྤྱོད་ཐམས་ཅད་གང་ལ་གང་འདུལ་དུ་རྟོགས། སེམས་ཅན་གསོད་སྤྱོད། ཁྲལ་འུ་ལག་སོགས་རང་གི་ལས་སུ་གོ་ནས་ངེས་པའི་ཤེས་པ་ཁྱད་པར་ཅན་སྐྱེས་པར་གྱུར་ཏོ། ། དེ་ལྟར་དགུང་ལོ་བཅོ་བརྒྱད་པ་ནས་ཞེ་དྲུག་པའི་བར་ཉི་ཤུ་རྩ་དགུའི་བར་ལ་གདན་ས་ཆེ་འབྲིང་ཆུང་གསུམ། རྒྱ་བོད་ཀྱི་ཆོས་སྡེ་ཕལ་མོ་ཆེའི་བདག་རྐྱེན་བཀོད་བཞག་སྐྱོང་དར་ལ་སོགས་པས་ཉིན་མཚན་འདས་པར་མཛད་ནས།
ཞེ་དྲུག་པ་ལྕགས་ཕོ་འབྲུག་གི་སྨལ་པོ་ཟླ་བའི་ཉི་ཤུ་གཉིས་ལ་དཀོན་མཆོག་གི་དྲུང་དུ་མཆོད་པ་རྒྱས་པར་ཤོམས་གསུངས་ནས་རྡོ་རྗེ་སྐྱིལ་ཀྲུང་མཛད། རྡོར་དྲིལ་ཐུགས་ཁར་བསྣོལ་བའི་ངང་ནས་རྨ་བྱ་ཆེན་མོ་དང་། དཔལ་མགོན་ཀླུ་སྒྲུབ་ལ་སོགས་པ་མངོན་སུམ་དུ་གཟིགས་པ་སོགས་ངོ་མཚར་གྱི་ལྟས་དུ་མ་དང་བཅས་ཏེ། ལྷ་ཁང་ཆེན་མོའི་བླ་བྲང་དུ་བདེ་བར་གཤེགས་སོ། ། བླ་ཆེན་འདིས་ཧོར་ཡུལ་དུ་བྱོན་པའི་བར་ལམ་དུ་སྤྲིན་གསེབ་ཏུ་གུར་གྱི་མགོན་པོ་རྟ་ནག་ལ་ཆིབས་ཏེ། བེར་ནག་གསོལ་བ། ཕྱག་ན་གྲི་ཐོད་འཛིན་ཞིང་། ལྷ་མོ་ཕྱག་གཉིས་མ་རྟ་རྒྱབ་ཏུ་བསྐྱོན་པ། རྟ་ནག་གི་རྨིག་པ་ནས་མི་ནག་གསུམ་གྱིས་བཏེག་པ་ཞིག་མངོན་སུམ་དུ་གཟིགས་ཤིང་། དེ་ཕྱིན་ཆད་གྲྭ་པ་དག་གིས་ལྕམ་དྲལ་གྱི་འབག་དང་ཕོད་ཀ་གྱོན།
རྟ་ནག་ཞོན་ནས་གཟིགས་སྣང་དང་འདྲ་བའི་ཆ་ལུགས་སུ་བྱས་ཏེ་ཆོས་ཀྱི་རྒྱལ་པོའི་ཞབས་འབྲིང་ལ་འགྲོ་བའི་ཞལ་བཀོད་མཛད་དེ། དེ་དུས་ཀྱི་ཞལ་འབག་དང་ཕོད་ཀ་སོགས་མ་ཉམས་པ་དུས་ཕྱིས་ཤིང་སྒྲོམ་ལ་གཡོགས་ཏེ། ས་སྐྱའི་ཚོམས་བར་སོགས་མགོན་ཁང་རྣམས་ན་བཞུགས་པ་ལ་འཆམ་མགོན་རྟ་ཐོག་མ་ཞེས་གྲགས་སོ། ། ཆོས་ཀྱི་རྒྱལ་པོ་དཔལ་ལྡན་འཕགས་པ་འདི་ཉིད་ཀྱིས་བསྟན་སྲུང་རྣམས་བྲན་དུ་འཁོལ་བའི་མཐུ་རྩལ་གྱིས་སྟོད་ཧོར་གདུག་པ་ཅན་བཏུལ་བའི་ཚུལ་ནི། ཧོར་གྱི་རྒྱལ་པོ་གོ་དན་ལ། གཅེན་པོ་ཧུ་ལ་ཧུ་བྱ་བ་དང་། གཅུང་པོ་གོ་པེ་ལ་ཞེས་པ་སེ་ཆེན་རྒྱལ་པོ་དང་མཆེད་གསུམ་ཡོད་པའི། གོ་དན་གྱིས་བློན་ཐབས་མཛད། ཁྲིམས་ར་ཐམས་ཅད་ལ་དབང་བསྒྱུར། སེ་ཆེན་རྒྱལ་སར་བཀོད།
ཕུ་བོ་ཧུ་ལ་ཧུ་ལ་དབང་རིགས་ཆེར་མེད་པ་ནས། གོ་དན་གཤེགས་དང་བསྟུན་ངོ་ལོག་བརྩམས་སེ་ཆེན་འདོན་རྒྱུ་ཡིན་པ་ལ། འགྲོ་མགོན་ཆོས་རྒྱལ་འཕགས་པས་ཐབས་རྟེན་འབྲེལ་དང་། བྱིན་རླབས་སྲུང་འཁོར་སོགས་མཛད་པས་སེ་ཆེན་ལ་རྒོལ་མ་ཐུབ་མཐར་འུ་ཐུག་ནས་ཧུ་ལ་ཧུ་ན་རེ། ད་ཁྱོད་རང་རྒྱལ་པོ་གྱིས། ང་རང་ས་ཆ་གཞན་དུ་སྤྱད་པས་ཆོག དམག་དུམ་ཅིག་བསླང་། ང་རང་གཞན་དུ་འགྲོ་ཟེར་བ་ལ། སེ་ཆེན་གྱིས་དམག་ཁྲི་ཕྲག་བཅུ་བདུན་བྱིན་པ་རྣམས་ཁྲིད་ནས་སྟོད་དུ་ཕྱིན། ས་ཆ་ཧོར་ཡུལ་དིང་ཆེན་ཞེས་བྱ་བར་གཞི་བཅས།
མང་དུ་འཕེལ་བ་དིང་སང་སྟོད་ཧོར་དུ་གྲགས་པ་འདི་ཡིན་ཞིང་། བླ་མ་འཕགས་པའི་བྱིན་རླབས་ཀྱིས་སེ་ཆེན་ལ་རྒྱལ་ས་ལེན་མ་ཐུབ་པས། འཕགས་པ་རིན་པོ་ཆེ་ལ་འཁོན་དུ་བཟུང་། འབྲི་ཁུང་པ་དང་ཕག་གྲུ་བའི་སྦྱིན་བདག་བྱས། དེང་སང་འཕན་ནག་ཏུ་གྲགས་པའི་སྟོད་ཧོར་གྱི་སྒྱེར་ཐགས་དང་བཀྲས་ཐགས་གཙོ་ཆེ་བའི་གོས་ལ་གསེར་བསྒྲིལ་ཐགས་ཀྱི་སྣང་བ་རབ་འབྱམས་བཀྲ་བའི་གོས་འཕན་མདུན་ངོས་གོས་ཆེན་ཁ་བསྒྲིགས་དང་། རྒྱབ་ཡུག་བསྒྲིགས་འབའ་ཞིག་བྱས་པའི་ཉིས་ཐོག་མ་ཁྱད་འཕགས་དེ་ཉིད་ཀྱིས་གཙོས་པའི་འབུལ་བ་བསམ་གྱིས་མི་ཁྱབ་པ་བྱས། འབྲི་ཁུང་པ་ཅི་གསུང་དང་ལེན་བྱེད་ཀྱི་ཡོད་པའི་སྐབས། འབྲི་ཁུང་པས་སྡོད་མ་ཤེས། ས་སྐྱ་པ་ལ་ཞབས་འདྲེན་སྒྲུབ་སྙམ། དགོན་པ་དཔོན་པོས་སྟོད་ཧོར་འབོད་པར་རང་ངོས་ཀྱིས་ཕྱིན།
ཧུ་ལ་ཧུས་བུ་ག་དུ་རིན་ཆེན་དུ་བྱས་པའི་རྒྱལ་པོས་གཙོས་པའི་སྟོད་ཧོར་གྱི་དམག་འབུམ་ཕྲག་མང་པོ་ཁྲིད་ནས་ཡོང་པས། གདན་ས་ནས་ཀྱང་ཐོས། དཔོན་ཆེན་ཀུན་དགའ་བཟང་པོ་དང་། དཔོན་ཆེན་ཨག་ལེན་གཉིས་ཀྱིས་དབུས་གཙང་གི་དམག་ཁྲི་ཚོ་བཅུ་ཙམ་ཁྲིད་ནས་གདོང་བསུར་ཕྱིན་པས། དཔལ་མོ་དཔལ་ཐང་དུ་ཐུག བོད་དམག་ཁྲི་ཚོ་བཅུ་ཙམ་གྱིས། སྟོད་ཧོར་གྱི་དམག་འབུམ་ཕྲག་མང་པོ་ཐལ་བར་བརླགས། ཧོར་སྟོང་ཕྲག་མང་པོ་བསད་པའི་རྟགས་ལ་རྣ་བ་གཡས་པ་རྐྱང་བཅད་ནས་དྲེལ་ཁལ་མང་པོ་བཀལ། ག་དུ་རིན་ཆེན་དང་དགོན་པ་དཔོན་པོ་གཉིས་བཙོན་དུ་བཟུང་ཁྲིད་ཡོང་པས། ལམ་དུ་རྣ་བ་རྣམས་རུལ་བྱུང་པ་ཐང་གྲང་སར་ཉི་མ་ལ་བསྟན་ནས་བསང་པའི་ལྷས་ལ་དེང་སང་རྣ་བ་ལྷས་སུ་གྲགས།
དེ་དུས་འཕགས་པ་རིན་པོ་ཆེ་ཕོ་བྲང་ན་བཞུགས་པའི་སྐབས་ཡིན་པས། གོང་མ་ཡོན་མཆོད་ལ་གནས་ཚུལ་འབུལ་བའི་གསེར་ཡིག་པ་མངགས་དུས། གོང་མའི་ལུང་གིས། ག་དུ་རིན་ཆེན་ལ་ཉེས་པ་མེད་པས་ཁོ་རང་ཐོངས། དགོན་པ་དཔོན་པོར་ཁྲིམས་ཆོད་ཅེས་ཕེབས་པ་ནས། དགོན་པ་དཔོན་པོ་ས་སྐྱའི་མདུན་ལ་མ་ཁྲིད། དཔོན་པོ་རི་རྒྱབ་བསྐོར་ཏེ། མགོ་ལ་སུ་ཁུག་བཀོན། མགོ་མདུན་རྒྱབ་བསྒྱུར་ནས་རྟ་ལ་བསྐྱོན་ཏེ་ཚོ་འདུས་ཁྲིམས་ཁང་དུ་ཁྲིད། སྐེ་བཅད།
སྙིང་རྒྱབ་ནས་བཏོན། མགོ་སྙིང་གཅིག་ཐུག་གཟུང་ལ་བཙུགས། དཀོན་ཁང་གི་མགོན་ཁང་ཐོག་ན་ཡོད་པ་ལ། ཕྱིས་དཔོན་ཆེན་ཨག་ལེན་གྱིས་ཁུར་ནས་མགོ་ལྷ་ས་རྫོང་ལ་ཡོད་པ། སྔགས་འཆང་ངག་དབང་ཀུན་དགའ་རིན་ཆེན་གྱི་མཐུ་རྩལ་གྱིས། ལྷ་ས་རྫོང་པ་གཏན་བརླག་ཏུ་སོང་པ་ནས་ད་ལྟ་མགོ་ག་ན་ཡོད་མི་སྣང་། སྙིང་ཐུག་གཟུང་ལ་བཙུགས་པ་དེ་ཀ་མ་ཉམས་པ་ད་ལྟ་སྣ་དཀར་རྩེ་ན་ཡོད་ཟེར་བ་བཞིན། ཁོ་བོས་དབུས་ཕྱོགས་ལ་གནས་མཇལ་ལ་ཕྱིན་སྐབས་དངོས་སུ་མཐོང་ཞིང་། དེ་ནས་འབྲི་ཁུང་པ་གཏན་བརླག་ལ་གཏོང་བའི་བཀའ་བཀྱོན་གནང་རྒྱུ་ཡིན་པ་ལ། འཕགས་པའི་ཉེ་གནས་ཆེན་པོ་རིན་ཆེན་སྟོན་ཚུལ་ལ་སྐུ་ངོ་ཞུས།
འཕན་ནག་ཏུ་གྲགས་པའི་འཕན་ཁྱད་པར་ཅན་དེ་ཉིད་ཀྱིས་གཙོས་པའི་འབུལ་བ་བསམ་གྱིས་མི་ཁྱབ་པ་བྱས་པ་ལ་བརྟེན། འབྲི་ཁུང་པ་ནག་ལས་ཐར་བ་བྱས། དེ་ལྟ་བུའི་ནག་ལས་ཐར་བའི་འབུལ་བའི་གཙོ་བོ་ཡིན་པས་འཕན་ནག་ཏུ་གྲགས། རིན་ཆེན་སྟོན་ཚུལ་གྱིས་དོ་དམ་བྱས་ཕུལ་བས་རིན་ཆེན་སྟོན་ཚུལ་གྱིས་ཕུལ་བར་ཡང་གྲགས། དེ་སྐབས་དབུས་ཀྱི་ཐག་རིང་བའི་སྟག་ལུང་པ་དང་། རྒྱ་མ་པ་སོགས་དམག་ལ་མ་སླེབས་པ་རྣམས་ལ། ཧོར་འདུལ་དུས་གོ་ཆོད་པའི་མི་རྟ་རྣམས་ཧོར་འདྲ་ལ་བརྫངས་མི་ལ་ཟུག་རྒྱབ་ཆས། རྟ་ལ་ཆག་ཆུ་རྩམ་པ་ཉིན་རེ་ལ་བྲེ་བཅུ་རེ་དགོས་ཚུལ་གྱི་དཔོན་ཆེན་གྱི་ཕྱག་རྟགས་སོགས་མངགས། སྒོ་གནོན་གཏོང་བའི་ཐོག་མ་དེ་ནས་བྱུང་བས། ནག་ཆེན་རྣམས་ལ་དྲན་འཛིན་གྱི་ཁྲིམས་སྲོལ་བཟང་པོ་དེ་ལྟ་བུ་བཙུགས།
འཕན་འདི་ཉིད་ལས་སུམ་འགྱུར་གྱིས་ཆེ་བའི་གསེར་འཕན་དུ་གྲགས་པ་གསེར་ལེབ་ཐགས་ཀྱི་སངས་རྒྱས་ཀྱི་སྐུ་འབུམ་ཕྲག་མང་པོ་དང་། ཆོས་སྲུང་ནོར་ལྷ་སོགས་ཀྱི་སྐུ་སྟོང་ཕྲག་མང་པོ་བསྒྲིགས་པའི་ཁྱད་པར་ཅན་དེ། འཕགས་པ་རིན་པོ་ཆེ་ལ་སྙེ་ཐང་པ་གྲགས་བཟང་གིས་ཕུལ་ཟེར། གསེར་འཕན་འདི་དབུ་རྩེ་རྙིང་མ་ནས་ཞལ་ལྷོ་གཟིགས་ལ་བརྐྱངས། འདིའི་ཞབས་ཏོག་ཏུ་གདན་ས་དན་ནས་ཉི་ལྡེ་བ་དང་། ཤར་ནུབ་གུང་གསུམ་སོགས་ནས་གསེར་འཕན་བཀྲ་ཤིས་ཁྲ་རིང་སོགས་བྱ་ཁྲ་མའི་དར་ཤིང་ལ་ཐལ་མར་སླེབ་པའི་ཁྱད་པར་ཅན་མང་པོ་སྐྱོང་། འཕན་ནག་ཏུ་གྲགས་པ་ད་ལྟ་ཡང་ལྷ་ཁང་ཆེན་མོའི་སྒོ་དམར་ན་བཞུགས་པ་འདི་ཉིད་ལྷ་ཁང་ཆེན་མོ་ནས་ཞལ་བྱང་གཟིགས་ལ་སྐྱོང་། དེ་སྐབས་གདན་ས་ཆེན་པོའི་རང་རང་གི་བླ་བྲང་གཟིམ་ཁང་གཙུག་ལག་ཁང་བྲང་ཁང་སོགས་སོ་སོ་ནས་རྒྱ་ཧོར་གྱི་དངོས་སྤྱད་མཆོད་པའི་ཡོ་བྱད་བསམ་གྱིས་མི་ཁྱབ་པ་བཏོན་ཏེ་ཁང་ཐོག་ནས་མཆོད་པའི་སྤྲིན་ཕུང་དཔག་ཏུ་མེད་པ་འབུལ་བ་ཡིན་ཞེས་འཕན་ནག་གི་ལོ་རྒྱུས་སོགས་ཡི་གེ་རྙིང་མ་རྣམས་ལས་འབྱུང་བ་ཡིན་ནོ། ། དེ་དུས་སྟོད་ཧོར་གྱི་རྒྱལ་བུ་ག་དུ་རིན་ཆེན་ས་སྐྱར་སླེབས་དུས། དེར་བཞུགས་ཀྱི་བནྡྷེ་ཁྲི་ཕྲག་མང་པོ་གཡའ་ལུང་གི་བྱ་སྤེ་ནས་གདན་སའི་བར་ཁྲོམ་ཆེན་པོ་འཚོགས་པ་བཞིན་སྟར་མ་ཆད་པ་གཟིགས་མོ་ལ་བྱོན་པ།
རྒྱལ་པོས་མཐོང་ནས་འབྲི་ཁུང་པ་ཁོ་ས་སྐྱ་པ་ལ་དམག་མེད་ཟེར་ཏེ། བནྡྷེ་རང་གི་དམག་ཀྱང་འདི་ཙམ་འདུག་པ་ཞེས་ཟེར་བ་ལ། འདི་རྣམས་དམག་མིན་དགེ་འདུན་ཚོགས་པ་ཡིན་བྱས་ཁོང་དགའ། ཡང་རྒྱལ་པོས་ལྷ་ཁང་ཆེན་མོ་མཐོང་བ་ན། དགོན་པ་དབོན་པོ་ཁོ་ས་སྐྱ་པ་ལ་རྫོང་མེད་ཟེར་ཏེ། གཞན་ལ་མེད་པའི་རྫོང་འདི་འདྲ་འདུག་ཟེར་བ་ལ། འདི་རྫོང་མིན། གཙུག་ལག་ཁང་ཡིན་བྱས་པས་ཀྱང་ཁོ་དགའ་སྐད། དེ་ནས་ས་སྐྱ་པ་རྣམས་ཀྱིས་འཇིགས་འཇིགས་ལྟར་བྱས་ནས། གཡག་གཟེང་དང་།
མི་ནག་དུང་ལོང་ཅན་རྣམས་ཀྱི་རོལ་སྟབས་དང་བསྟུན་འཆམ་པ་རྒྱལ་བུས་མཐོང་བས། ནག་རང་པ་ཕ་གི་ཚོས་ངེད་ཀྱི་དམག་སྒར་གྱི་གསེབ་ལ་འོང་ནས་མེ་སླང་བ་སྐད་བྱས། མི་འཚམས་པ་སྣ་ཚོགས་བྱེད་མཁན་དེ་ཚོ་ཡིན་པ་འདུག་ཟེར། གཡག་གཟེང་མཐོང་བས་ཕ་གི་ཚོས་ངེད་རང་ཧོར་ཡུལ་ནས་དམག་ལ་ཆས་ཙམ་ནས་བཟུང་རྭ་རྩེ་ལ་བླངས་ནས་ས་ལ་བརྡེབ་པ་སོགས་ཆོ་འཕྲུལ་དུ་མ་བསྟན་མཁན་དེ་ཚོར་འདུག་ཟེར། ཚུལ་དེ་དག་ནི་དོན་ལ་ཆོས་ཀྱི་རྒྱལ་པོ་འཕགས་པ་ཉིད་ལ་བཀའ་སྲུང་རྣམས་ཀྱིས་འཕྲིན་ལས་སྒྲུབ་པའི་རྟགས་མཚན་རྒྱུན་མ་ཆད་པར་བསྟན་པའི་ངོ་མཚར་བའི་རྣམ་ཐར་དུ་སྣང་ངོ་། ། བླ་མ་ཆེན་པོ་འདིའི་ཆོས་སྐྱོང་གི་མན་ངག་ཡོངས་སུ་རྫོགས་པའི་སློབ་མ་ནི། མགོན་པོའི་བཀའ་བབ་དམ་པ་ཀུན་དགའ་གྲགས་ཉིད་དེ། སྐྱེས་ཆེན་འདི་ནི་ཆོས་སྐྱོང་ལ་མངའ་ཤིན་ཏུ་བརྙེས་པས། ས་སྐྱ་པའི་གདུང་བརྒྱུད་དྷརྨ་ཕ་ལ་གཞོན་ནུ་ལ་གཤེགས་ཤིང་། བདག་ཉིད་ཆེན་པོ་བཟང་པོ་དཔལ་སྨན་རྩེའི་ཡུལ་ནས་འབྱོན་མ་བདེ་བས།
ས་སྐྱའི་གདན་ས་ཤར་བ་རིན་རྒྱལ་བ་ལ་འཆོལ་དགོས་པ་བྱུང་དུས། བསྟན་འཛིན་ཐམས་ཅད་ཀྱི་ཐུགས་ལ་མ་རན་ནས། དེ་དུས་དམ་པ་ཀུན་དགའ་གྲགས་འདིས་ས་སྐྱ་གདུང་བརྒྱུད་རང་གིས་འཛིན་ཞིང་། གདུང་བརྒྱུད་རྒྱུན་མི་ཆད་པའི་འཕྲིན་འཆོལ་ཆོས་སྐྱོང་རྣམས་ལ་དྲག་ཏུ་མཛད་པས། དེའི་ནུས་པ་ལ་བརྟེན་ནས་ཧོར་རྒྱལ་པོའི་ཕོ་བྲང་གི་སྟེང་དུ་ལྕགས་ཀྱི་བྱ་རོག་ཆེན་པོ་རི་བོ་ཙམ་བབ་སྟེ། དེའི་སྤུ་འགུལ་བ་ཙམ་གྱིས་ས་ཕྱོགས་ཐམས་ཅད་གཡོ་བ་དང་། གནམ་ཁ་འུབ་ཀྱིས་རྡོ་རྗེའི་ཆར་པ་བབས་པ་སོགས་ཆོ་འཕྲུལ་སྣ་ཚོགས་བསྟན་པས། ཧོར་རྒྱལ་པོ་ལ་ཐུགས་རྟོག་ཆེར་བྱུང་ནས། སྨན་རྩེ་ནས་བདག་ཉིད་ཆེན་པོ་མྱུར་དུ་སྤྱན་དྲངས་ཏེ། ས་སྐྱའི་གདན་ས་གཏད་ཅིང་།
གདུང་བརྒྱུད་སྤེལ་བའི་ལུང་བུད་པ་སོགས་བྱུང་བ་ཡིན་པས། དམ་པ་འདི་རང་རེ་ས་སྐྱ་པ་ལ་བཀའ་དྲིན་མཆོག་ཏུ་ཆེ་བ་ཡིན་ལ། རྗེ་འདི་ཁམས་ཕྱོགས་ཀྱི་ཁྲོམ་ཆེན་པོའི་གསེབ་ནས་ཡོད་པ་ཞིག་ལ། ཆོས་རྗེ་ཁུ་དབོན་གཉིས་ཀས་གུར་མགོན་དངོས་སུ་གཟིགས་པས་ཆོས་སྐྱོང་གི་སྤྲུལ་པར་ཡང་གྲགས། བླ་མ་འདིས་མདོ་ཁམས་ཀྱི་ཏྲེ་མཎྜལ་ཐང་ཞེས་བྱ་བ་ཆོས་རྒྱལ་འཕགས་པའི་དབོན་པོ་དྷརྨཱ་ཕ་ལ་གཤེགས་པའི་གནས་དང་ཐག་ཉེ་བའི་སར། ཧོར་གྱི་རྒྱལ་པོ་སེ་ཆེན་གོ་པེ་ལས་སྦྱིན་བདག་མཛད་ནས། རྒྱའི་བཟོ་བོ་ཤིན་ཏུ་མཁས་པ་དག་གིས་བཞེངས་པའི་གུར་མགོན་ལྷ་བརྒྱད་ཀྱི་སྐུ་ལ། བླ་ཆེན་འཕགས་པ་སྤྱན་དྲངས་ཏེ་རྗེ་རང་ཉིད་དང་བཅས་པས་ཕྱག་ནས་མཛད་དེ། སྐུ་དེ་རྣམས་བྱིན་རླབས་ཀྱི་ཟིལ་ཤིན་ཏུ་ཆེ་བར་བཞུགས་པའི་ཏྲེའི་མགོན་ཁང་ཞེས་བྱ་བ་ཡུལ་དེ་ན་སྙན་པ་ཤིན་ཏུ་ཆེ་ཞིང་། དམ་ཅན་རྒྱ་མཚོའི་ཚོགས་ཉིན་རེ་བཞིན་དུ་སྤྲིན་བཞིན་འདུ་བར་གྲགས་པ་དེ་ཉིད་གསར་བཞེངས་སུ་མཛད་ཅིང་།
གཞན་ཡང་ཆོས་སྐྱོང་གི་མན་ངག་སྔར་ཡི་གེ་མེད་པ་ལ། ཤིན་ཏུ་ཟབ་པའི་ཤོག་རིལ་དྲུག་དང་། སྔོན་འགྲོ་ཤོམ་གྱི་ཡི་གེ་སོགས་ཤོག་རིལ་བཅུ་གཅིག གཏོར་མའི་ཞལ་གདམས་ཀྱི་ཡི་གེ་གཉིས་དང་། མདོས་བསྐང་ཆེ་ཆུང་དང་། ཕོ་རྐྱང་གི་གཤིན་རྗེ་དང་གནོད་སྦྱིན་ལྟར་སྒྲུབ་པའི་ཡི་གེ་ལ་སོགས་པ་མཛད་ཅིང་། བསྟན་འགྲོའི་དོན་རྒྱ་ཆེན་པོ་མཛད་ནས། མཐར་རྒྱ་ནག་རི་བོ་རྩེ་ལྔ་ནས་སྐུ་ལུས་མ་སྤངས་པར་མཁའ་སྤྱོད་དུ་གཤེགས་ཀྱང་ཟེར། ཁ་ཅིག་ནི་གནས་དེར་མྱ་ངན་ལས་འདས་པའི་ཚུལ་བསྟན་ནས། དེ་དང་དུས་མཚུངས་པ་ཁམས་ཀྱི་ཏྲེ་མགོན་ཁང་ན་ཉིད་ཀྱི་སྐུ་འདྲ་ཕྱག་ནས་མ་ཞིག་ཡོད་པའི་དབུ་ཐོག་ཏུ་རིང་བསྲེལ་བྱ་མོའི་སྒོ་ང་ཙམ་ཞིག་བབ་བོ་ཞེས་ཀྱང་གྲགས་ཤིང་།
ལ་ལ་ནི་ད་ལྟ་ཡང་རྒྱ་ནག་རི་བོ་རྩེ་ལྔ་ན་བཞུགས་པས་སྐལ་ལྡན་དག་དང་མཇལ་དུ་ཡོད་ཟེར་རོ། ། བདག་ཆེན་བློ་གྲོས་རྒྱལ་མཚན་གྱི་དངོས་སློབ་ཡང་དགོན་པ་དཔལ་ལྡན་བཀྲ་ཤིས་ཀྱི་ཟིན་བྲིས་ལས། འཕགས་པ་ལ་མགོན་པོའི་བཀའ་བབ་ཀྱི་སློབ་མ་གསུམ་བྱུང་བ་ནི། ཨ་གཉན་དམ་པ། དམ་པ་ཀུན་གྲགས། བུ་ལུང་ཀུན་རྡོར་ཞེས་བཤད་པ་ནི། ཅུང་ཟད་གསུང་བགྲོས་མ་ཟིན་པར་སྣང་སྟེ། ཨ་གཉན་དམ་པ་དང་། དམ་པ་ཀུན་གྲགས་གཉིས་མཚན་གྱི་འབོད་ཕྱོགས་ཙམ་མ་གཏོགས་གཅིག་པར་སྣང་བའི་ཕྱིར་རོ། ། དེ་ལྟ་བུའི་དམ་པ་ཀུན་དགའ་གྲགས་ལ་སྔོན་བླ་མ་འཕགས་པས།
ཆོས་སྐྱོང་གི་མན་ངག་རྣམས་རྫོགས་པར་ཆིག་བརྒྱུད་དུ་གནང་དུས། མ་འོངས་པ་ན་ངེད་ཀྱི་ཚ་བོ་རྣམས་ལ་ཅིས་ཀྱང་འཕྲོད་པ་གྱིས་ཤིག་ཅེས་གསུངས་པའི་བླ་མའི་བཀའ་བཞིན་བདག་ཉིད་ཆེན་པོ་བཟང་པོ་དཔལ་ལ་བསྟན་སྲུང་རྣམས་ཀྱི་ཆོས་སྐོར་མཐའ་དག་མ་ཚང་བ་མེད་པར་དགྱེས་བཞིན་དུ་སྩལ་པ་ཡིན་ཏེ། དེ་ཡང་བླ་མ་བདག་ཉིད་ཆེན་པོ་འདི་འཕགས་པ་རིན་པོ་ཆེ་དང་ཡུམ་མི་གཅིག་པའི་མཆེད་ཟླ། སློབ་དཔོན་རིན་ཆེན་རྒྱལ་མཚན་དང་ཡེ་ཤེས་འབྱུང་གནས་གཉིས་བྱུང་བའི། ཕྱི་མའི་སྲས་སུ་ཆུ་ཕོ་ཁྱི་ལ་བོ་དོང་ཨེ་རུ་འཁྲུངས། གདན་སའི་གསེར་ཏོག་ཆེན་མོ་བཞེངས་ལོ་དང་གཅིག འདིའི་དགུང་ལོ་བཅུ་དྲུག་པའི་ཚེ་འཕགས་པ་རིན་པོ་ཆེ་ས་སྐྱར་ཕེབས་དབང་བཤད་མང་དུ་གནང་། ལན་ཅིག་འདི་ལ་ཡུན་རིང་དུ་གཟིགས་ནས། མགོ་རེས་པུས་མོ་ལ་བབ་པའང་སྲིད། ཡོན་ཏན་འབུང་ལས་སློབས།
ཕྱག་ནའི་རི་རྒྱུད་ཡིན་ཟེར་བ་གཉིས་ལས་མི་འདུག ཡེ་འབྱུང་གི་རི་རྒྱུད་ཡིན་ཟེར་བ་མང་དུ་འདུག་པ་རྨིས་གསུང་བའི་ལུང་བསྟན་སྩལ། དེ་ལྟར་འདི་བགྲེས་ཀྱང་ཕ་སྤུན་མཉམ་པོ་ལ་ཡུམ་བཟང་ངན་དང་། གྲགས་ཆེ་ཆུང་གིས་ཕྱག་ནའི་སྲས་དྷརྨཱ་ཕ་ལ་གདན་སར་བསྐོས་འདི་རང་ཀ་བའི་ཚུལ་དུ་བཞུགས། དགུང་ལོ་ཉེར་གཅིག་པ་ལ་མི་ཆེན་ཨ་འབུས་གདན་དྲངས་ནས་གོང་དུ་བྱོན། གོང་མའི་ལུང་གིས་རེ་ཞིག་བརྟག་དགོས་པས་སྨན་རྩེར་རྒྱུགས་གསུངས་ནས་སྤྱུགས་པས། འདིས་ཉེར་བདུན་བཞེས་པའི་ཚེ། ས་སྐྱར་དྷརྨཱ་པཱ་ལ་གྲོངས། གདན་ས་བུ་ཆེན་ལ་བཅོལ་ནས་ས་སྐྱ་པ་རྣམས་ཅི་བྱ་ལ་གཏད་པའི་དུས། ཡར་འབྲོག་གི་དཔོན་ཆེན་ཨག་ལེན་གྱིས་སེམས་ཀྱིས་མ་བཟོད།
དོ་དམ་ཆེར་མཛད། དེའི་གྲོགས་ཁམས་པ་དཔོན་ནག་ཅེས་བྱ་བས་ཀྱང་བྱས་ནས་བཀའ་བགྲོས་པ་རྣམས་ལ་གྲོས་བསྐུལ། ཏི་ཤྲཱི་གྲགས་འོད་པ་གོང་ན་བཞུགས་པ་ལ་ཞུ་ཡིག་བྱས་པས། ཏི་ཤྲཱི་བའི་ཕྱག་ཕྱི་ཉི་ལྡེ་བ་ཤེས་རབ་དཔལ་དང་། མི་ཆེན་ཨུ་དུས་བྱས་ནས་གོང་མ་ལ་ཞུ་བ་ནན་གྱིས་འབུལ་བའི་རྒྱུ་དང་། ལྕམ་སྲིང་མ་སྤྱོད་ཉེས་གཅིག་ཀྱང་ཧོར་ཡུལ་དུ་ཕེབས་པ་གཡང་ལ་ལྷུང་ནས་གྲོངས་པ་ལ་འཇའ་འོད་དང་རིང་བསྲེལ་བྱུང་བས། ངའི་བླ་མའི་རུས་པ་ཡིན་ཙམ་གྱིས་ཆོག་པར་འདུག་པས། བཟང་པོ་དཔལ་བ་ཚོལ་གསུང་བའི་ལུང་བུད། དེ་དུས་བླ་མ་འདིས་རྗེ་བཙུན་མ་ལ་རྩེ་གཅིག་ཏུ་གསོལ་བ་བཏབ་པས། ཉི་མ་འཆར་གར་ཙནྡན་སྡོང་པོའི་སྟེང་ནས་ཞལ་བསྟན།
བུ་འདོད་པས་ནི་བུ་ཐོབ་འགྱུར་ཞིང་། ། ནོར་འདོད་པས་ནི་ནོར་རྣམས་ཉིད་ཐོབ། ། ཅེས་གསུང་བྱོན། དགུང་ལོ་སོ་ལྔ་པ་ལ་སྨན་རྩེ་ནས་གདན་དྲངས། སོ་དྲུག་པ་ལ་གོང་མས་གནང་སྦྱིན་བཟང་པོ་མཛད། འཕགས་པ་ཏི་ཤྲཱིའི་དབོན་པོ་ཡིན་ངེས་སུ་འདུག་པས་གདུང་བརྒྱུད་སྤེལ་བའི་ལུང་ཕུད་ས་སྐྱར་མགྱོགས་པར་བྱོན་ལ་གདན་ས་གྱིས་གསུངས་པ་བཞིན་ཕེབས་ཏེ་གདུང་བརྒྱུད་སྤེལ་བ་དང་། སློབ་གཉེར་རྣམས་ལེགས་པར་མཛད། རྒྱལ་པོའི་ལུང་ཡོད་ཀྱང་གསན་སྦྱོང་གི་སྟབས་དང་། ཅུང་ཟད་མི་མཛེས་པ་ལ་དགོངས་ནས་ལོ་བཅུའི་བར་དུ་ལྷ་ཁང་བླ་བྲང་དུ་བཞུགས་ནས། གདན་སར་ཤར་པ་རིན་རྒྱལ་བ་བཞུགས་སུ་བཅུག
དེ་ལྟར་ན་འདིས་ཉེར་བརྒྱད་པ་ནས་ཞེ་ལྔའི་བར་ལོ་བཅོ་བརྒྱད་ཀྱི་རིང་ལ་དཔལ་ལྡན་ས་སྐྱའི་གདན་ས་ཤར་པས་བྱས། ད་ལྟ་ཡང་ཤར་བའི་བླ་མ་ཆེ་འདོན་གྲུབ་པ་རྣམས་ཆོས་ཁྲི་སྟེང་དུ་བྱོན་ཆོག་པའི་རྒྱུ་མཚན་ཡང་དེ་ཡིན། བདག་ཉིད་ཆེན་པོ་བགྲེས་ཀར་ང་གཉིས་པ་ལ་རབ་ཏུ་བྱུང་། མཚན་ཨ་མོ་གྷ་དྷྭ་ཛར་གསོལ། ཐུགས་དམ་ཟབ་མོ་ལ་རྩེ་གཅིག་བཞུགས། ལྷ་ཁང་ཆེན་མོའི་ལྕགས་རི་ཆེན་པོ་བཞེངས་པ་སོགས་ཀྱི་ཕྱག་རྗེས་ཀྱང་བཞག ཐུགས་བསྐྱེད་བཟང་བ་དང་བླ་མ་ཡི་དམ་གྱི་བྱིན་རླབས་ཞུགས་ཤིང་། ཆོས་སྐྱོང་འདི་རྣམས་བྲན་དུ་འཁོལ་བས། ས་སྐྱའི་ཆོས་དང་ཟང་ཟིང་གཉིས་ཀ་འདིའི་དུས་ཁོ་ན་དཔལ་འབྱོར་ཆེ་བར་གྲགས། དེ་ལྟར་བླ་མ་བདག་ཉིད་ཆེན་པོས་བཙུན་མོ་བདུན་ཁབ་ཏུ་བཞེས།
སྲས་བཅོ་ལྔ། སྲས་མོ་གཉིས་ཏེ་བཅུ་བདུན་འཁྲུངས་པ་ལས། སྲས་ཐོག་མ་གཉིས་གཞོན་ནུ་ལ་གཤེགས། དེ་འོག་བླ་ཆེན་ཀུན་དགའ་བློ་གྲོས་རྒྱལ་མཚན་དཔལ་བཟང་པོ་སྐྱེས་སྟོབས་ཀྱི་ཐུགས་རབ་ཆེ་ཞིང་ལུང་རྟོགས་ཀྱི་ཡོན་ཏན་ཕུལ་དུ་བྱུང་བས་དགུང་ལོ་བཅུ་གཉིས་པ་ལ་གོང་མ་རྒྱལ་པོའི་ཏི་ཤྲཱི་མཛད། དགུང་ལོ་ཉེར་དྲུག་པ་ལ་བླ་མ་བདག་ཉིད་ཆེན་པོ་སྐུ་གཤེགས་རྗེས་སུ་གཅུང་རྣམས་ལ་བླ་བྲང་ཁང་བཞི་སོ་སོར་བགོས་ཏེ་གནང་། དེ་ལའང་མཁས་བཙུན་ནམ་མཁའ་ལེགས་པའི་བློ་གྲོས་རྒྱལ་མཚན་དཔལ་བཟང་པོ་སྟེ་སྐུ་མཆེད་གཉིས་ལ་ཤེལ་གྱི་དམ་ག་དང་བཞི་ཐོག་བླ་བྲང་གནང་། འདི་དག་གི་གདུང་བརྒྱུད་རྣམས་ལ་དང་པོ་བཞི་ཐོག་བླ་བྲང་པ་ཟེར་ཏེ། བདག་ཆེན་བློ་གྲོས་དབང་ཕྱུག་པ་ཡན་གྱི་གདུང་བརྒྱུད་རྫོགས་ནས་དིང་སང་མི་བཞུགས། ཏི་ཤྲཱི་ཀུན་དགའ་ལེགས་པའི་འབྱུང་གནས་དཔལ་བཟང་པོ་དང་། དེའི་གཅུང་ཏི་ཤྲཱི་ཀུན་དགའ་རྒྱལ་མཚན་དཔལ་བཟང་པོ་སྐུ་མཆེད་ལ་གསེར་གྱི་དམ་ག་དང་ལྷ་ཁང་ཆེན་མོ་གནང་།
འདི་དག་གི་བརྒྱུད་པ་ལ་དང་པོ་ལྷ་ཁང་བླ་བྲང་བ་ཟེར། ཕྱིས་ལ་སྟོད་གཅུང་དང་། ཁམས་ཕྱོགས་ན་བཞུགས་པའི་བདག་ཆེན་བྱང་པར་གྲགས་པ་རྣམས་ཡིན་ཏེ། བདག་ཆེན་ཀུན་དགའ་ལེགས་པ་ཡན་གྱི་གདུང་བརྒྱུད་རྫོགས་ནས་དིང་སང་མི་བཞུགས། ཏ་དབེན་གུ་ཤྲཱི། དེའི་གཅུང་འཇམ་དབྱངས་དོན་ཡོད་རྒྱལ་མཚན་པ། དེའི་གཅུང་ཐམས་ཅད་མཁྱེན་པ་བསོད་ནམས་རྒྱལ་མཚན་དཔལ་བཟང་པོ་སྟེ་སྐུ་མཆེད་གསུམ་ལ་ཤེལ་གྱི་དམ་ག་དང་རིན་ཆེན་སྒང་བླ་བྲང་གནང་། འདི་དག་ལ་དང་པོ་རིན་ཆེན་སྒང་བླ་བྲང་པ་དང་། ཕྱིས་སུ་དགེ་སྡིང་བླ་བྲང་པར་གྲགས། བདག་ཆེན་བློ་གྲོས་པ་ཡན་གྱི་གདུང་བརྒྱུད་རྫོགས་ནས་དིང་སང་མི་བཞུགས།
སའི་ལེན་ཀུན་དགའ་ལེགས་པའི་རྒྱལ་མཚན་དཔལ་བཟང་པོ་ལ་དུས་མཆོད་བླ་བྲང་དང་གསེར་གྱི་དམ་ག་གནང་། འདི་པའི་སྒོས་ཀྱི་གདུང་བརྒྱུད་ལ་དུས་མཆོད་བླ་བྲང་པ་དང་། དིང་སང་གདན་ས་ཆེན་པོ་གཞུང་དང་། རྩེ་གདོང་པ་ཞེས་གྲགས་ཤིང་། ལུགས་གཉིས་ཀྱི་སྒོ་ནས་དར་ཞིང་རྒྱས་པར་བཞུགས་པ་འདིའོ། ། དེ་ལྟར་བླ་མ་བདག་ཉིད་ཆེན་པོས་ཆོས་སྐྱོང་གི་སྐོར་རྣམས་རང་གི་སྲས་བཞི་ཐོག་པ་མཁས་བཙུན་ནམ་མཁའ་ལེགས་པ་དང་། རིན་ཆེན་སྒང་བའི་ཞལ་ངོ་དཔལ་ལྡན་བླ་མ་དམ་པ་བསོད་ནམས་རྒྱལ་མཚན་པ་སྐུ་མཆེད་སོགས་ལ་གནང་། ཡང་འཕགས་པའི་དྲུང་དུ་ཆོས་སྐྱོང་གི་སྐོར་རྣམས་གསན་པའི་ཞང་དཀོན་མཆོག་དཔལ་བ་ལ་གྲུབ་ཆེན་ནམ་བཟའ་བྲག་ཕུག་པས་གསན། དེས་ཆོས་རྗེ་བླ་མ་དམ་པ། དེས་བླ་མ་དཔལ་ལྡན་ཚུལ་ཁྲིམས།
དེས་གྲུབ་ཆེན་བུདྡྷ་ཤྲཱི་བ་དང་། ཤར་ཆེན་ཡེ་ཤེས་རྒྱལ་མཚན་པ་གཉིས་ལ་གནང་། དེ་གཉིས་ཅར་ལ་ཆོས་ཀྱི་རྗེ་རྡོ་རྗེ་འཆང་ཀུན་དགའ་བཟང་པོས་ཞུས་པའི་ཕྱི་སྒྲུབ་ཀྱི་མན་ངག་ཡི་གེ་གསེར་པོད་དུ་གྲགས་པ་པོ་ཏི་ཆུང་ངུ་ཞིག་བསྒྲིག་པར་མཛད། ཆོས་སྐོར་འདིའི་དཀར་ཆག་རྣམ་རྒྱལ་སྐོར་གསུམ་ལ་སོགས་པའི་ཆོ་གའི་ཡན་ལག་གི་ཡི་གེ་ཅུང་ཟད་ཀྱང་མཛད། འདི་ལྟ་བུའི་ངོར་ཆེན་རྡོ་རྗེ་འཆང་ནས་མུས་ཆེན་སེམས་དཔའ་ཆེན་པོ། རྒྱལ་ཚབ་ཀུན་དགའ་དབང་ཕྱུག ཀུན་མཁྱེན་བསོད་ནམས་སེང་གེ ཡོངས་འཛིན་དཀོན་མཆོག་འཕེལ། གྲུབ་ཆེན་དཀོན་མཆོག་བློ་གྲོས། འཇམ་དབྱངས་སངས་རྒྱས་རིན་ཆེན།
ས་ལོ་འཇམ་པའི་རྡོ་རྗེ། རྗེ་དཀོན་མཆོག་ལྷུན་གྲུབ། རྗེ་དཀོན་མཆོག་རྒྱ་མཚོ། བདག་ཅག་གི་ཡོངས་འཛིན་དམ་པ་རྗེ་བཙུན་མུས་པ་ཆེན་པོ་རྡོ་རྗེ་འཆང་སོགས་ཀྱི་བར་དུ་བརྒྱུད་དེ། དིང་སང་ངོར་ལུགས་སུ་གྲགས་པ་དར་རྒྱས་སུ་བཞུགས། ཡང་བླ་མ་དམ་པའི་དངོས་སློབ་སྔགས་འཆང་གཟུང་སྐྱིད་དཔལ་བ་དང་། ཐེག་ཆེན་ཆོས་ཀྱི་རྒྱལ་པོ་སོགས་ཀྱི་སྲོལ་འཛིན་བྱང་པ་ཨ་ནནྡ་པ་དང་། ཟུར་སྟོན་ཤཱཀྱ་ཤྲཱིའི་ཞབས་ལ་གཏུགས་པ་ཆོས་ཀྱི་རྗེ་མུས་སྲད་པ་བྱམས་པ་རྡོ་རྗེ་རྒྱལ་མཚན་གྱིས་བསྒྲིགས་པའི་འདིའི་ཆོས་སྐོར་པོ་ཏི་གཅིག འདིའི་དཀར་ཆག ལྷ་བརྒྱད་ཀྱི་སྒྲུབ་ཡིག
བསྐང་བ་རྒྱས་འབྲིང་བསྡུས་གསུམ་གྱི་ཐེམ་ཡིག་སོགས་ཁོང་རང་གིས་མཛད་པ་འགའ་ཞིག་དང་བཅས་པ། ཡི་གེའི་དངོས་བསྟན་གཙང་བ་ཞིག་འདུག་པ་ལ་དིང་སང་རྫོང་ཆུང་པ་ལུགས་སུ་གྲགས། བཤད་སྲོལ་འཛིན་པ་ཧ་ཅང་མང་རྒྱུ་མེད། ཡང་རྗེ་བཙུན་ཁུ་དབོན་གྱི་སློབ་མ་དོ་པ་སྟོན་ཚུལ་དེས་རྒྱལ་ཚ་ལུང་མང་པོ། དེས་མཁས་པ་ཡོན་ཏན་ཁྲི། དེས་མཁན་ཆེན་སེང་གེ་བཟང་པོ། དེས་ཡར་ལུང་པ་སེང་གེ་རྒྱལ་མཚན་པ་དབོན་བརྒྱུད་རྣམས་ལ་རིམ་པར་བྱུང་བའི་མན་ངག་དང་། སེང་གེ་རྒྱལ་མཚན་པས་ཆོས་རྗེ་བླ་མ་དམ་པ་ལ་གཏུགས་ཏེ་ལུགས་གཉིས་ཀྱི་ཡི་གེ་རྣམས་གུང་བསྒྲིགས། ཡིག་རྙིང་མ་དག་པ་རྣམས་ལ་ཞུས་དག་ཞིབ་ཏུ་མཛད། ཁོང་རང་གིས་ཀྱང་ལྷ་བརྒྱད་ཀྱི་གཏོར་ཆོག
ནང་སྒྲུབ་ཀྱི་ཁྲིད་ཡིག གཏོར་ཆེན་གྱི་གསོལ་ག་སོགས་བརྩམས། ཆོས་རྗེ་བླ་མའི་གསུང་ལས་གསུངས་པ་ཕལ་ཆེར་ཟིན་བྲིས་སུ་བཏབ་པའི་ཡིག་ཆ་ཤིན་ཏུ་རྒྱས་པ་མང་བ་ཞིག་སྣང་། དིང་སང་གི་བར་དུ་ཁོང་རང་གི་དབོན་རྒྱུད་སྲོལ་འཛིན་ཡང་ཡོད་པར་འདུག་ཅིང་། གོང་དཀར་རྡོ་རྗེ་གདན་པ་ཆེན་པོ་སོགས་ཀྱང་ཕལ་ཆེར་སྲོལ་འདི་ལ་བརྟེན་པར་སྣང་ངོ་། ། གཞན་ཡང་བརྒྱུད་པའི་ཁྱད་པར་ཅུང་ཟད་དང་། མན་ངག་ཐོར་བུ་བ་འདྲ་མི་འདྲ་དང་། ལག་ལེན་མི་འདྲ་བའི་ཁྱད་པར་མང་བ་ཞིག་འདུག་ཅིང་། དེ་ལྟར་མ་གཏོགས་པའི་དཔྱོད་ལྡན་འགས་བར་སྐབས་སུ་སྒྲོ་བཏགས་པ་དང་། བླུན་པོ་འགས་སྙིང་ཁམས་བསྐྱེད་དེ་བྱས་པའི་ཡི་གེ་དང་ལག་ལེན།
ཆོས་སྐོར་འདི་ལ་སྦྱངས་པའི་མཁས་པ་གཟུ་བོར་གནས་པ་དག་གིས་མཐོང་ནས་སྙིང་རྗེའི་གནས་སུ་འགྱུར་བ་འགའ་ཡང་མཐོང་མོད། དྲང་པོར་སྨྲས་ན་མཚང་ལ་ཕོག་ཅིང་། བསྔགས་པ་བརྗོད་ན་བསྟན་པ་ལ་གནོད་པས་བཏང་སྙོམས་སུ་བཞག་གོ ། དེ་རྣམས་ཀྱི་ནང་ནས་གོང་དུ་བཤད་པ་ལྟར་འཕགས་པ་རིན་པོ་ཆེས་མགོན་པོའི་སྙན་བརྒྱུད་ཀྱི་མན་ངག་ཐུན་མོང་མ་ཡིན་པ་རྣམས་གྷ་ཨ་གཉན་དམ་པ་ལ་ཆིག་བརྒྱུད་དུ་གནང་། དེས་ཀྱང་བླ་མའི་བཀའ་བཞིན་བདག་ཉིད་ཆེན་པོ་མ་གཏོགས་གཞན་ལ་ཐུན་མོང་མ་ཡིན་པ་མ་གསུངས། བདག་ཆེན་པས་མཁས་བཙུན་ནམ་མཁའ་ལེགས་པ་ལ་ཡོངས་སུ་རྫོགས་པར་གནང་ཞིང་། ཕལ་ཆེར་ཆོས་རྗེ་བླ་མ་དམ་པ་ལ་ཡང་སྩལ། བླ་མ་དམ་པས་ཁུ་དབོན་གཉིས་ཀའི་ཞབས་ལ་གཏུགས་ཏེ་བུམ་པ་གང་བྱོར་གསན། དེ་ལ་སློབ་མ་མཁས་བཙུན་བཟང་གསུམ་དང་ལྡན་པ་བསམ་གྱིས་མི་ཁྱབ་པ་བྱུང་བ་ལས། མགོན་པོའི་སྙན་བརྒྱུད་ཐུན་མོང་མ་ཡིན་པ་རྣམས་རིན་ཆེན་སྒང་པ་རང་གི་སྒོས་ཀྱི་དབོན་པོ་བླ་ཆེན་ཀུན་དགའ་རྒྱལ་མཚན་པ་ལ་གནང་།
དེས་རང་ཉིད་ཀྱི་སྲས་འཇམ་དབྱངས་ཆེན་པོ་ནམ་མཁའ་རྒྱལ་མཚན་དཔལ་བཟང་པོ་ལ་གནང་། འདི་སློབ་དཔོན་པདྨའི་སྤྲུལ་པར་གྲགས། ཡབ་སྲས་འདི་གཉིས་ཀྱིས་མགོན་པོ་འཁོར་བཅས་མངོན་སུམ་དུ་ཞལ་གཟིགས། ནུས་པ་ཐོན་ཆོས་སྐྱོང་གི་བདག་པོར་བྱེད། འཇམ་དབྱངས་ཆེན་པོས་མགོན་པོ་འདིའི་ཆོས་སྐོར་ལ་རྩལ་ཐོན་མཛད་དེ། ཡར་ལུང་པ་སེང་གེ་རྒྱལ་མཚན་གྱི་དབོན་པོ་མཁན་ཆེན་བསོད་ནམས་རྒྱལ་མཆོག་པ་བསྟེན་ནས་སྲོལ་འདིའི་མན་ངག་མཐའ་དག་གསན། སྦས་པའི་རྣལ་འབྱོར་པ་བར་སྡིང་པ་རྡོ་རྗེ་རྒྱལ་མཚན་ཞེས་གྲགས་པའི་མགོན་པོའི་གྲུབ་ཐོབ་ཅིག་བསྟེན་ནས་གསང་བའི་ཡིག་ཆུང་བཅོ་བརྒྱད་སོགས་ཟབ་མོའི་ཡང་ཏིག་མང་པོ་གསན། འདི་སྔགས་འཆང་ཀུན་དགའ་ཟླ་བའི་ཆོས་སྐྱོང་ཞུ་ས་དེ་ཡང་ཡིན་ཞིང་། དེ་ལྟར་བརྒྱུད་པ་གསུམ་གྱི་མན་ངག་མཐའ་དག་བཞུགས་པ་ཡིན་ནོ། ། འདི་ལ་རིགས་ཀྱི་སྲས་གཅེན་རྒྱ་གར་ཤེས་རབ་རྒྱལ་མཚན་དཔལ་བཟང་པོ་དང་།
གཅུང་རྡོ་རྗེ་འཆང་བློ་གྲོས་རྒྱལ་མཚན་དཔལ་བཟང་པོ་གཉིས་བྱུང་བ། འདི་གཉིས་ཀས་ཡབ་ཀྱི་དྲུང་དུ་མགོན་པོའི་ཆོས་སྐོར་གསན། ཆོས་སྐྱོང་མང་པོའི་ཞལ་གཟིགས། ནུས་པ་ཐོན་པ་ཡིན་ནོ། ། བདག་ཆེན་རྒྱ་གར་བའི་དྲུང་དུ་ས་ལོ་འཇམ་པའི་རྡོ་རྗེ་སྐུ་མཆེད་རྣམས་ཀྱིས་གསན། ས་ལོ་ཆེན་པོ་དེ་ཉིད་དང་། ཡང་བདག་ཆེན་བློ་གྲོས་རྒྱལ་མཚན། མངའ་རིས་པ་དཔལ་ལྡན་རྒྱལ་པོ། སྤྱན་ཚབ་ཚུལ་ཁྲིམས་བཟང་པོ། རྗེ་སངས་རྒྱས་རིན་ཆེན།
རྗེ་ལྷ་མཆོག་སེང་གེ་སོགས་ནས་བརྒྱུད་པ་རྗེ་དཀོན་མཆོག་ལྷུན་གྲུབ། འཕགས་ཆེན་དཔལ་ལྡན་བཀྲ་ཤིས། སྤྱན་སྔ་ངག་དབང་ཆོས་གྲགས་སོགས་ལས་སྙིགས་དུས་ཀྱི་བསྟན་པའི་གསལ་བྱེད་དམ་པ་སྔགས་འཆང་ཆོས་ཀྱི་རྒྱལ་པོ་ངག་དབང་ཀུན་དགའ་རིན་ཆེན་གྱིས་གསན་ནས། རང་གི་སྲས་འཇམ་དབྱངས་སྐུ་མཆེད་སོགས་ལ་གནང་བའི་གཅེན་གྲུབ་མཆོག་བསོད་ནམས་དབང་པོ་ལས། སྔགས་འཆང་ངག་དབང་ཀུན་དགའ་བསོད་ནམས་བདག་གིས་ཞལ་ངོ་ནང་བརྒྱུད་མ་ཆད་པའི་གུར་གྱི་མགོན་པོ་ལྷ་བརྒྱད་ཀྱི་རྗེས་གནང་ཐུན་མོང་མ་ཡིན་པ་དང་། གཉན་མགོན་སྒྲུབ་དུས་ཀྱི་རྗེས་གནང་། པུ་ཏྲ་མིང་སྲིང་གསུམ་གྱི་རྗེས་གནང་སོགས་དང་། འདི་སྐོར་གྱི་མན་ངག་ཟབ་བསྡུས་པོ་ཏི་གཅིག་ཙམ་གྱི་བཀའ་དྲིན་ནོས་ཤིང་། གཅུང་ཡབ་རྗེ་སྦས་པའི་སངས་རྒྱས་སྔགས་འཆང་གྲགས་པ་རྒྱལ་མཚན་ཅན་གྱི་དྲུང་དུ། སྒོ་རུམ་བསེ་འབག་དང་།
རྡོ་མགོན་གྱི་དྲུང་སོགས་སུ་ལྷ་བརྒྱད་ཀྱི་རྗེས་གནང་ལན་གསུམ། དཔལ་མགོན་བསྙེན་དུས་ཀྱི་རྗེས་གནང་ཞལ་ངོ་ནང་བརྒྱུད་མ་ཆད་པ་དང་། ལས་མཁན་འཁོར་རྐྱང་གི་རྗེས་གནང་པུ་ཏྲའི་ཟུར་བཀར་གྲགས་པ། ཞིང་སྐྱོང་དུར་ཁྲོད་ཀྱི་བདག་པོ་ཡབ་ཡུམ་གྱི་རྗེས་གནང་། དཀར་བདུད་ཀྱི་རྗེས་གནང་སོགས་དང་སྲུང་འཁོར་རྡོ་རྗེ་བྲག་རྫོང་མ་སོགས་འདི་སྐོར་གྱི་ཆོས་སྐོར་ཟབ་མོ་ཆེ་རགས་ཤིག་སྲས་ཀྱི་ཐ་ཆུང་ས་སྐྱ་པ་ཨ་ནནྡ་བདག་གིས་ལེགས་པར་ནོས་པའི་སྐལ་བ་མཆོག་དང་ལྡན་པར་གྱུར་ཏོ། ། ཡང་ཡོངས་འཛིན་དཀོན་མཆོག་འཕེལ། རྗེ་སངས་རྒྱས་རིན་ཆེན། ས་ལོ་འཇམ་པའི་རྡོ་རྗེ་སོགས་ལས་ཆོས་སྐྱོང་གི་ཟབ་ཆོས་མང་པོ་ཞིག་ཡོངས་འཛིན་དམ་པ་དཀོན་མཆོག་ལྷུན་གྲུབ་ཀྱིས་གསན་ཅིང་། རྗེ་དེ་ཉིད་དང་བླ་མ་གཞན་དག་ལས་ཀྱང་འཇམ་དབྱངས་དཀོན་མཆོག་རྒྱ་མཚོས་ཆོས་སྐྱོང་གི་སྐོར་གསན་པ་རྣམས་ཡོངས་སུ་རྫོགས་པ། བདག་ཅག་གི་ཡོངས་འཛིན་དམ་པ་དུས་གསུམ་སྒྲིབ་མེད་དུ་གཟིགས་པའི་རྒྱལ་བ་མུས་པ་ཆེན་པོ་སངས་རྒྱས་རྒྱལ་མཚན་ལ་གནང་ཞིང་།
རྗེ་བཙུན་འབྲེལ་ཚད་དོན་ལྡན་དེ་ཉིད་ཀྱི་དྲུང་དུ་བདག་ས་སྐྱ་པ་སྔགས་འཆང་ངག་དབང་ཀུན་དགའ་བསོད་ནམས་གྲགས་པ་རྒྱལ་མཚན་དཔལ་བཟང་པོ་བདག་གིས་ཐོག་མར་བརྒྱུད་པ་དུ་མ་འདུས་པའི་ལྷ་བརྒྱད་དང་། འཁོར་རྐྱང་གི་རྗེས་གནང་སྩལ་བ་སྔོན་དུ་འགྲོ་བའི་སྒོ་ནས་ཟབ་མོའི་ཡང་རྩེ་མགོན་པོའི་སྲུང་འཁོར་རྡོ་རྗེ་བྲག་རྫོང་མའི་ཕྱི་ནང་གི་ཁྲིད་དང་། ནང་ཁྲིད་དུ་གྲགས་པ་འཇམ་དབྱངས་སངས་རིན་གྱི་ཡིག་ཆའི་སྟེང་ནས་ཉམས་ཁྲིད་དཔེ་ལུང་དང་བཅས་པ་དང་། ཞལ་བཞི་པའི་ཚེ་སྒྲུབ་སྲུང་འཁོར་མ་རྒྱས་བསྡུས་གཉིས་ཀྱི་ཁྲིད་དང་ལུང་། དཔལ་དུར་ཁྲོད་བདག་པོའི་རྒྱུད་དང་མན་ངག་ཡོངས་རྫོགས་ཀྱི་ལུང་ཕྱག་ཁྲིད་དང་བཅས་པ་སྨིན་རྒྱས་ཀྱི་བཀའ་དྲིན་ཐོབ་པས། ཡིད་རབ་ཏུ་ཚིམ་ཞིང་ཟབ་ཁྱད་མང་པོ་ཆོས་ཀྱི་ཆེ་བ་ཙམ་ཡིན་པར་ཁོ་ཐག་ཆོད་པ་ལགས་སོ། ། ཡང་བདག་ཆེན་འཇམ་དབྱངས་ཆེན་པོའི་རིགས་དང་ཆོས་ཀྱི་སྲས་མཆོག་ཏུ་གྱུར་པ་བདག་ཆེན་བློ་གྲོས་རྒྱལ་མཚན་དཔལ་བཟང་པོ་ནི། གསུང་ངག་ལམ་འབྲས་སོགས་དགྱེས་པ་རྡོ་རྗེའི་སྐོར་རྗེ་མུས་ཆེན་ལ་གསན་པ་དང་། ཡབ་ལ་གསན་པའི་ཆོས་སྐྱོང་ཆེ་ཆུང་གི་མན་ངག་སོགས་ལ་ཤིན་ཏུ་མཁས་ཤིང་མཁས་པའི་གྲགས་པའང་ཐོན། རྗེ་ས་སྐྱ་པ་ཆེན་པོའི་སྐུའི་རྣམ་འཕྲུལ་ཡིན་པའི་གཏན་ཚིགས་མཆོག་དང་ལྡན།
དབེན་པ་ཁོ་ན་ལ་དགྱེས་ཤིང་སྒྲུབ་པ་གཙོ་བོར་མཛད་པས་ཉམས་དང་རྟོགས་པའི་བདག་ཉིད་ཆེན་པོར་གྱུར་པ། ནང་ཟབ་མོ་ལུས་ཀྱི་དཀྱིལ་འཁོར་དངོས་སུ་གཟིགས་པ་སོགས་རྒྱུད་སྡེ་ནས་བཤད་པའི་ས་ལམ་གྱི་ཡོན་ཏན་ཚད་མེད་མངའ། བྱེ་བྲག་ཏུ་མགོན་པོ་འདིའི་ཆོས་སྐོར་བརྒྱུད་པ་གསུམ་འདུས་སྙན་ནས་སྙན་དུ་བརྒྱུད་པའི་མན་ངག་ཕྲ་མོ་ཚུན་ཡབ་ཀྱི་དྲུང་དུ་རྫོགས་པར་གསན། བཞི་ཐོག་པ་བདག་ཆེན་ཀུན་དགའ་དབང་ཕྱུག་པ་ལ་ཐུན་མོང་པ་ངོར་ཆེན་ནས་བརྒྱུད་པ་ཡང་གསན། མགོན་པོ་འདིའི་ཆོས་སྐོར་རགས་པ་ཡོངས་སུ་གྲགས་པའི་པོ་ཏི་ཆེ་བ་ཞིག་བསྒྲིགས་ཏེ། དཀར་ཆག་ཡིད་བཞིན་གྱི་ནོར་བུའི་བང་མཛོད་ཀྱི་སྒོ་འབྱེད་གསལ་བའི་ཡིད་འཕྲོག་ཅེས་བྱ་བ་མཛད། ཕྱིས་པོ་ཏི་དེ་ཉིད་ཇག་པས་ཁྱེར་དུས་མེ་འབར་བས་དིང་སང་མགོན་པོད་མེ་འབར་མར་གྲགས། གཞན་ཡང་གསང་སྒྲུབ་ཡིད་བཞིན་ནོར་བུ་སོགས་ཤིན་ཏུ་གསང་བར་འོས་པའི་ཡིག་ཆུང་མང་པོ་དང་། ལྷ་མོས་མནལ་ལམ་དུ་ལུང་བསྟན་པའི་བསྐང་གསོ་སོགས་ཟབ་ཅིང་མཐའ་ཆོད་པའི་ཡི་གེ་འགའ་མཛད་དེ། ཉིད་ཀྱི་གསུང་ལས།
བོད་ཡུལ་བསྟན་པའི་མངའ་བདག་མཆོག ། ས་སྐྱའི་རྗེ་བཙུན་ལས་བརྒྱུད་པའི། ། ནག་པོ་ཆེན་པོའི་མན་ངག་ལ། ། ང་མཁས་ཟེར་བ་མང་ན་ཡང་། ། ཇི་བཞིན་རྟོགས་པ་ཁོ་བོ་ཙམ། ། ཞེས་སོགས་མཁས་པའི་རྟོགས་པ་བརྗོད་པ་ཡང་མཛད། ། མགོན་པོ་འཁོར་བཅས་ཀྱང་འཕྲལ་ནས་འཕྲལ་དུ་གཟིགས་ཤིང་སྐུ་དང་གྲིབ་མ་བཞིན་དུ་འགྲོགས་ནས་ལས་ཐམས་ཅད་ཀྱང་སྒྲུབ་པའི་ལོ་རྒྱུས་ཀྱང་བསམ་གྱིས་མི་ཁྱབ་པ་སྣང་ངོ་། ། བདག་ཆེན་རིན་པོ་ཆེ་ཡན་ཆད་དུ་ཆོས་སྐྱོང་འདི་པའི་མན་ངག་ཐུན་མོང་མ་ཡིན་པ་རྣམས་གདུང་བརྒྱུད་ཁོ་ན་ལ་གཅིག་བརྒྱུད་དུ་བཞུགས་པས། དེ་བཞིན་དུ་གདུང་བརྒྱུད་ཅིག་ལ་གནང་དགོངས་ནས། འཕྱི་མོའི་བར་དུ་བུ་སློབ་རྣམས་ལ་རྗེས་གནང་།
ཡིག་ལུང་། ཕྱི་སྒྲུབ་ཀྱི་ལག་ཁྲིད་ཐོར་བུ་ཙམ་ལས་མ་གནང་ཞིང་། མེ་འབར་མའི་དཀར་ཆག་གི་ཚིག་བཅད་དུ་ཡང་། ཁམས་གཙང་དབུས་པའི་གྲྭ་པ་སོགས། ། སྔོན་ཆད་སློབ་མ་མང་བྱུང་ཡང་། ། སྙིང་ནས་དད་ལྡན་མ་བྱུང་ཕྱིར། ། ཐུན་མོང་ཙམ་ལ་སྦྱིན་པ་མེད། ། སྙིང་པོར་གྱུར་པའི་མན་ངག་རྣམས། ། ཡང་མཛོད་དམར་པོའི་ཐུགས་དཀྱིལ་ལས། ། གཞན་ནས་རྙེད་པར་མི་འགྱུར་བས། །
དད་ལྡན་ཡོད་ན་བླང་བར་གྱིས། ། ཞེས་པའང་རྩོམ་པ་གནང་ཞིང་། རྩེ་གདོང་དུ་ས་ལོ་ཡུམ་སྲས་བཞུགས་སར་ཕྱག་རྟགས་དང་ཇ་སྤོབ་རྩེ་སོགས་གནང་སྦྱིན་གྱི་རྟེན་དང་བཅས་པ་གནང་ནས་ཞལ་ངོ་གཅིག་ས་སྐྱའི་གདན་ས་མཛད་པ་དང་། ཆོས་གཞན་ལ་སྟེར་མ་ཕོད་པ་འདྲ་ཡོད་པས་ཉན་པ་ལ་བྱོན་གསུངས་པས། ཡུམ་ཐུགས་བྲེལ་གྱི་གཡེངས་པའི་རྐྱེན་གྱིས། ཞལ་ངོ་ཡང་མ་ཕེབས་ཤིང་། ཕྱག་རྟགས་ཀྱི་ལན་ཙམ་ཡང་མ་བྱུང་བ་ལ་བརྟེན། ཕྱིས་རྡོ་རིང་རིན་པོ་ཆེའི་སྐུའི་བསོད་ནམས་ལྟ་བུར་བྱུང་བ་ཡིན་ཞེས་བླ་མ་རྣམས་གསུངས་ཏེ། དེ་ཡང་རྗེ་བཙུན་རྡོ་རིང་པ་ཆེན་པོ་དབུས་ཕྱོགས་ན་བཞུགས་པའི་མནལ་ལམ་དུ་དཔལ་ལྡན་ས་སྐྱ་ནས་ཡིན་ཟེར་པའི་གཡག་ནག་ཁྱི་ནག་མི་ནག་ཨ་ཙ་ར་མང་པོ་བྱུང་ནས། ཁྱོད་ས་སྐྱ་ལ་འགྲོ་དགོས་མི་འགྲོ་ན་གསོད་པ་ཡིན་ཟེར་བསྡིགས་པའི་རྣམ་འགྱུར་དུ་མ་བྱེད་པ་དང་།
ཁྱེད་མི་འགྲོ་ན་འདི་ལྟར་བྱེད་པ་ཡིན་ཟེར་ནས་ཕྱག་རྫས་ཐམས་ཅད་ཁུར་ནས་བར་སྣང་ལ་འགྲོ་བ་སོགས་ནུབ་མང་པོའི་བར་དུ་བྱུང་བ། ཕྱིས་བསམ་པས། བདག་ཆེནརིན་པོ་ཆེའི་ཐུགས་རྗེས་ཆོས་སྐྱོང་རྣམས་བསྐུལ་དུ་བཏང་བར་འདུག་གསུངས། དེ་ནས་རིང་པོར་མ་ལོན་པར་ས་སྐྱར་བདག་ཆེན་རིན་པོ་ཆེའི་སྤྱན་སྔར་ཕེབས། འཁོར་གསུམ་ཡོངས་དག་གི་འབུལ་བ་མཛད། བསྙེན་རྫོགས་ཀྱི་མཁན་པོ་ཞུས། ཕྱག་ཕྱིའི་མཐིལ་བཞུགས་མཛད། མཉེས་པ་གསུམ་གྱི་སྒོ་ནས་ཞབས་ཏོག་བསྒྲུབས་པས་ཐུགས་ཡིད་གཅིག་ཏུ་འདྲེས། སྤྱིར་ཟབ་ཆོས་མང་པོ་གནང་། ཁྱད་པར་མགོན་པོའི་མན་ངག་སྙན་བརྒྱུད་འདི་རྣམས་གདུང་བརྒྱུད་གཅིག་ལ་སྤེལ་དགོས་རྒྱུ་ཡིན་ནའང་།
གོ་ནད་སྣ་ཚོགས་པ་ཞིག་འདུག་པས། དེ་ཁྱེད་རང་གི་བསོད་ནམས་སུ་གདའ། ད་ཁྱེད་རང་ལས་འོས་མི་འདུག་གསུངས་ནས་གཅིག་བརྒྱུད་ཀྱི་ཚུལ་དུ་ཚང་ལ་ཡོངས་སུ་རྫོགས་པ་སྩལ་ནས། མ་འོངས་པ་ན་ངེད་རང་ས་སྐྱ་པའི་གདུང་བརྒྱུད་གཅིག་ལ་ངེས་པར་འཕྲོད་པ་མཛོད་ཅིག་གསུངས་པའི་བཀའ་རྒྱ་དང་བཅས་གནང་། གསང་སྒྲུབ་ཀྱི་ཁྲིད་ཀྱི་དུས་མགོན་པོ་དང་ཡུམ་ཨེ་ཀ་ཛ་ཊིས་ཞལ་གཟིགས་བྱིན་རླབས་ཀྱི་བཀའ་བབ། འཕྲིན་ལས་ཀྱི་ནུས་པ་མཐར་ཕྱིན། གངས་ཅན་གྱི་ལྗོངས་སུ་མགོན་པོ་འདིའི་མངའ་བདག་ཏུ་གྱུར། རྗེ་འདིས་སྤྱིར་མགོན་པོ་ལྕམ་དྲལ་གྱི་རྗེས་གནང་རྡོ་རྗེ་འཆང་ཀུན་དགའ་བཟང་པོ་དང་། བདག་ཆེན་ཞ་ལུ་པ་མཐུ་སྟོབས་དབང་ཕྱུག་བསོད་ནམས་རྒྱལ་མཚན་པ་ལ་ཞུས་པ་ནས་བཟུང་། རྗེས་གནང་མན་ངག་ཅི་རིགས་གསན་པ་ནི།
རྒྱལ་ཚབ་ཀུན་དགའ་དབང་ཕྱུག མཁས་གྲུབ་གུང་རུ་ཤེར་བཟང་། དྲིན་ཅན་མཁྱེན་རབ་ཆོས་རྗེ། ཆོས་རྗེ་དོན་ཡོད་དཔལ་བ། པཎ་ཆེན་ཤཱཀྱ་མཆོག་ལྡན། ཆོས་རྗེ་བསོད་ནམས་དབང་ཕྱུག ཀུན་མཁྱེན་བསོད་ནམས་སེང་གེ མུས་སྲེད་པ་རྡོ་རྗེ་རྒྱལ་མཚན། གྲ་ཐང་པ། མཚུངས་མེད་ཤེས་རབ་ཟླ་བ།
འདུས་པ་དང་པོ་ངག་དབང་དཔལ་ལྡན་གྲགས་པ། ཞ་ལུ་བ་བསོད་ནམས་བློ་གྲོས། ཏིའུ་ར་པ་རིན་ཆེན་ཆོས་ཀྱི་རྒྱལ་པོ་རྣམས་ལ་གསན་པ་ཡིན་ལ། དེ་ལྟ་བུའི་རྡོ་རིང་ཀུན་སྤངས་པ་ཆེན་པོ་ལ་སློབ་མའི་ཚོགས་བསམ་གྱིས་མི་ཁྱབ་པ་བྱུང་ཡང་། མན་ངག་ཟབ་དགུ་རྣམས་ནི་ཚར་པ་ཆོས་རྗེ་བློ་གསལ་རྒྱ་མཚོ་ཉིད་ལ་གནང་པ་ཡིན་ཏེ། དེ་ཡང་རྗེ་ཚར་ཆེན་ཆོས་ཀྱི་རྒྱལ་པོས་རྡོ་རིང་རིན་པོ་ཆེའི་ཞབས་པད་དགུང་ལོ་བཅུ་བདུན་པ་ནས་ཉི་ཤུ་རྩ་གསུམ་པའི་བར་དུ་འབྲལ་བ་མེད་པར་བསྟེན། མགོན་དང་སྐྱབས་གནས་གཞན་སྤངས་ནས་གཅིག་ཏུ་བསྒྲིལ། ལུས་ལོངས་སྤྱོད་ཐམས་ཅད་ལྟོས་པ་མེད་པར་ཕུལ། ཅི་གསུང་བའི་བཀའ་ཐམས་ཅད་དྭང་དུ་བླངས་པ་ལ་བརྟེན་ནས་ཐུགས་རྗེའི་ཆུ་རྒྱུན་དད་པའི་སྣོད་དུ་ལྷུག་པར་བབས་ཏེ་བཀའ་ཆོས་ཐམས་ཅད་ཅི་འདོད་པ་གསང་བ་དང་སྦེད་པ་མ་མཛད་པར་རྗེ་ཉིད་ལ་ཕ་ཕོགས་ཀྱི་ཚུལ་དུ་གནང་ཞིང་ཐུགས་ཡིད་གཅིག་ཏུ་འདྲེས། ཆོས་ཟབ་གནད་ཆེ་བ་རྣམས་གནང་བའི་ཚེ།
ཞབས་སྐོར་ལ་ཕེབས་པ་ལྟར་མཛད་པའི་ཕྱག་ཕྱིར་ཁྲིད་ནས་རྡོ་ལེབ་ཀྱི་སྟེང་དུ་མཎྜལ་མཛད་དེ་གནང་། མི་གཞན་བྱུང་བ་ན་འཕྲོ་གཅོད་ཅིང་ཡང་ཞབས་སྐོར་མཛད་པའི་ཚུལ་སྟོན་པ་ཡིན་ཞེས་རྗེ་བླ་མ་རྣམས་ཡང་ཡང་གསུང་ངོ་། ། ཕྱིས་རྡོ་རིང་རིན་པོ་ཆེ་གཤེགས་པའི་སྤུར་གྱི་ཕྱག་ཕྱི་མཛད་པའི་ཚེ། བཞུགས་གདན་གྱི་ཁ་ན་བྱང་སེམས་དཀར་པོ་མཐེབ་སྐོར་གྱི་རྒྱ་ཙམ་ཞིག་བྱུང་བ་དེ་ཞལ་དུ་ལྷག་མ་ལུས་པ་གསོལ་བས་རྒྱུད་པ་ཟིན་པའི་རྟེན་འབྲེལ་འགྲིག དིང་སང་ཁའུ་པ་ཞེས་གྲགས་པའི་སྙན་བརྒྱུད་ཟབ་མོའི་བསྟན་པའི་རྒྱུན་འདི་རྗེ་འདི་ཉིད་ཁོ་ནའི་བཀའ་དྲིན་ཡིན། ཡིག་ཆ་མཛད་ཚུལ་ནི་མེ་འབར་མའི་དཀར་ཆག་ཆུང་ངུ་སོགས་དཀར་ཆག་ཚོ་ལྔ ཁྲོ་བཅུའི་རྗེས་གནང་། ལྷ་བརྒྱད་ཀྱི་རྗེས་གནང་། གཏོར་བསྔོའི་ཆོ་ག་རྒྱས་འབྲིང་བསྡུས་གསུམ། གཏོར་མ་གསུམ་གྱི་རྣམ་བཤད། ལྷན་ཐབས་དངོས་གྲུབ་རོལ་མཚོ།
གཏོར་བཟློག་དགྲ་བགེགས་ཀྱི་སྟོབས་འཕྲོག་རོལ་པ་སོགས་ཡིག་སྣ་ཀུན་དྲིལ་བཞི་བཅུ་ཞེ་གྲངས་ཙམ་མཛད་ཡོད་ཅེས་བླ་མ་དག་གསུང་། འདི་དག་ཐམས་ཅད་སྙན་བརྒྱུད་པོ་ཏིའི་ནང་ན་ཚང་པར་བཞུགས་པ་ཡིན། དེ་ལྟར་དཔལ་ལྡན་ས་སྐྱ་པའི་སྙན་བརྒྱུད་ཟབ་མོའི་བསྟན་པ་དཔྱིས་ཕྱིན་པ་སྤེལ་བར་མཛད་ནས། མཐར་དགུང་ལོ་དྲུག་ཅུ་རེ་ལྔ་པ་སྟག་གི་ལོ་ལ་ཆོས་འཁོར་ཡང་རྩེ་ནས་མཁའ་སྤྱོད་དབང་མོས་མཁའ་སྤྱོད་དུ་སྤྱན་དྲངས་པ་ཡིན་ནོ། ། ཚར་ཆེན་རྡོ་རྗེ་འཆང་དེ་ཉིད་ལ་སློབ་མའི་ཚོགས་བསམ་གྱིས་མི་ཁྱབ་པ་བྱོན་ཀྱང་། ཆོས་སྐྱོང་ཆེ་ཆུང་། རྡོ་རྗེ་འཇིགས་བྱེད། དམར་པོ་སྐོར་གསུམ་སོགས་ཀྱི་མན་ངག་འཆི་མེད་བདུད་རྩིའི་ཐིགས་པ་ལྟ་བུ་རྣམས་ནི་རྗེ་མཁྱེན་བརྩེའི་དབང་ཕྱུག་དང་། རྗེ་བློ་གྲོས་ཆོས་འཕགས། རྗེ་གཞོན་ནུ་བློ་གྲོས།
རྗེ་བོད་མཁར་བ་དོན་གྲུབ་རྒྱལ་མཚན། རྗེ་ཀླུ་སྒྲུབ་རྒྱ་མཚོ་སོགས་ལ་བཀའ་བབ་པ་ཡིན་ཏེ། དེ་ཡང་རྗེ་མཁྱེན་བརྩེའི་དབང་ཕྱུག་ཉིད་སྐུ་གཞོན་ནུའི་སྐབས། རྗེ་ཚར་ཆེན་གྱིས་གོས་ཆེན་ནག་པོ་ཁ་དོ་དང་། སྐུད་ཆུན་དམར་པོ་གཅིག་གནང་ནས་འདི་རྣམས་ཚགས་མཛོད། གཞན་གྱི་ལག་ཏུ་མ་ཤོར་བ་གྱིས་གསུངས། དེ་ནི་ཆོས་སྐྱོང་ཆེ་ཆུང་དང་། དམར་པོ་སྐོར་གསུམ་སོགས་ཀྱི་ཆོས་ཀྱི་བཀའ་བབས་ཀྱི་སྣོད་དུ་གཟིགས་ནས་གནང་བ་ཡིན་པར་གདའ། ཡང་རྗེ་མཁྱེན་བརྩེ་བ་ཉུག་ན་བཞུགས་སྐབས་ཤིག རྗེ་ཚར་ཆེན་འཕྲལ་དུ་ཉུག་ཏུ་ཕེབས་བྱུང་པ་ལ།
བླ་མ་དང་མཇལ་བའི་དགྱེས་ཚོར་ཆེན་པོ་བྱུང་ནས། ད་ལན་ཅི་ལ་ཕེབས་པ་ཡིན་ཞུས་པས། ཁྱོད་གཤིན་རྗེ་དང་འབྲེལ་ཆེ་བར་འདུག་པས་འཇིགས་བྱེད་ཀྱི་ཆོས་རྣམས་ཤོད་གསུངས་བྱུང་བས། ས་དང་པོ་ཐོབ་པ་ལྟ་བུའི་དགའ་བ་འཁྲུངས། དེ་ནས་འཇིགས་བྱེད་ཀྱི་དབང་། རྗེས་གནང་། ཁྲིད། ལས་གཤིན་གྱི་རྗེས་གནང་། ར་སྤོད་ཀྱི་ལུང་སོགས་ཡོངས་སུ་རྫོགས་པར་གནང་བ་ཡིན་ཞིང་། རྗེ་མཁྱེན་བརྩེ་བ་དེ་ལ་སློབ་མ་མང་དུ་བྱུང་ཡང་སྙན་བརྒྱུད་ཟབ་མོ་རྣམས་ཀྱི་བཀའ་བབ་ནི་རྗེ་རྟ་ར་བ་བསོད་ནམས་ཆོས་འཕེལ།
མཁན་ཆེན་བྱམས་པ་རབ་བརྟན། རྗེ་དབང་ཕྱུག་རབ་བརྟན་སོགས་བྱུང་པ་ལས། རྗེ་བསོད་ནམས་ཆོས་འཕེལ་གྱིས་རྗེ་མཁྱེན་བརྩེ་བ་ཉིད་ཀྱི་དྲུང་དུ་སྤྱིར་གསང་སྔགས་གསར་རྙིང་གི་གདམས་པ་རྒྱ་མཚོ་ལྟ་བུ་རྣམས་དང་། ཁྱད་པར་ཆོས་སྐྱོང་གཉིས་ཀྱི་སྐོར་སོགས་བུམ་པ་གང་བྱོའི་ཚུལ་དུ་གསན། རྗེ་དེ་ཉིད་ལས་བདག་ཅག་གི་ཡོངས་འཛིན་དམ་པ་མཁན་ཆེན་ཐམས་ཅད་མཁྱེན་པ་ངག་དབང་ཆོས་ཀྱི་གྲགས་པས་ཇི་ལྟར་གསན་པ་བཞིན་གྱི་ས་སྐྱ་པའི་བསྟན་སྲུང་དབང་པོ་རྣམ་གཉིས་ཀྱི་རྗེས་གནང་མཐའ་དག ཟབ་ཁྲིད་སོ་སོ། ལག་ལེན་གྱི་ཕྱག་ཁྲིད། རྒྱབ་རྟེན་གྱི་མགོན་པོད་གསར་རྙིང་ཀུན་གྱི་ལུང་ཡོངས་རྫོགས་སོགས་ཐུན་མོང་མ་ཡིན་པའི་གདམས་པ་མཐའ་དག་ཞིབ་ཅིང་མཐའ་ཆོད་པར་ས་སྐྱ་པ་ངག་དབང་ཀུན་དགའ་བསོད་ནམས་བདག་ལ་དགྱེས་བཞིན་དུ་གནང་བ་ལགས། ཡང་ཚར་ཆེན་གྱི་དངོས་སློབ་རྗེ་བོད་མཁར་བ་དོན་གྲུབ་རྒྱལ་མཚན་གྱི་དྲུང་དུ། འདི་སྐོར་གྱི་ཆོས་སྐོར་རྣམས་ཡོངས་སུ་རྫོགས་པ་སྤྱན་སྔ་ཆོས་ཀྱི་རྒྱ་མཚོ་བས་གསན་ཅིང་།
དེས་བདག་གི་བླ་མ་ཆོས་ཀྱི་སྤྱན་ལྡན་ལོ་ནས་སྤྱན་སྔ་རིན་པོ་ཆེ་ཀུན་དགའ་དོན་གྲུབ་ལ་གནང་བ་ལས། དེ་ཉིད་ཀྱི་དྲུང་དུ་ཁོ་བོ་ཅག་གིས་གུར་གྱི་མགོན་པོའི་དཀྱིལ་འཁོར་ལྔའི་དབང་དང་། ཆོས་སྐྱོང་གཉིས་ཀའི་རྗེས་གནང་སོ་སོ་བ་རྣམས་ཡོངས་སུ་རྫོགས་པ། ཕྱི་ནང་གསང་བའི་ཟབ་མོའི་ཁྲིད་ཀྱི་རིམ་པ་མཐའ་དག་མ་ལུས་པ་དང་། མེ་འབར་མ་སོགས་མགོན་པོད་རྣམས་ཀྱི་ལུང་ཕལ་ཆེར་གྱི་བཀའ་དྲིན་ནོས་ཤིང་། ཡང་རྗེ་ཚར་ཆེན་ཡབ་སྲས་ཀྱི་དངོས་སློབ་ཉམས་དང་རྟོགས་པའི་མངའ་བདག་གྲུབ་མཆོག་དབང་ཕྱུག་རབ་བརྟན་གྱི་དྲུང་དུ་ཡང་གུར་གྱི་མགོན་པོ་ལྷ་བརྒྱད། ལྷ་མགོན་བཅུ་གཉིས་མ། འཁོར་རྐྱང་རྣམས་ཀྱི་རྗེས་གནང་དང་། ཞལ་བཞི་པ་སྒྲུབ་དུས་ཀྱི་རྗེས་གནང་རྒྱས་པ། བྲམ་ཟེ་མངགས་གཏད།
ཆོས་སྐྱོང་གཉིས་ཀའི་མན་ངག་གི་ཡིག་སྐོར་དུ་མའི་ལུང་དང་ཕྱག་ཁྲིད། དཀར་བདུད་ལྕམ་དྲལ་དང་། ཞིང་སྐྱོང་དུར་ཁྲོད་ཀྱི་བདག་པོ་ཡབ་ཡུམ་གཉིས་ཀྱི་མན་ངག་གི་ཡིག་སྐོར་གསར་རྙིང་སོ་སོའི་ལུང་ཡོངས་སུ་རྫོགས་པ། ཁྱད་པར་གཉན་མགོན་ཆེན་པོའི་མན་ངག་མཐར་ཐུག་ཧ་ལ་ནག་པོའི་བེའུ་བུམ་མ་ཡིག་བུ་ཡིག་དང་བཅས་པ་རྣམས་ཐུགས་སྤྲོ་བ་ཆེན་པོས་སྩལ་ཅིང་། བླ་མ་དེ་རྣམས་ཀྱི་གསུང་ལས། སྔོན་ཆོས་རྒྱལ་འཕགས་པས། དམ་པ་ཀུན་དགའ་གྲགས་ལ་ཆོས་སྐྱོང་གི་མན་ངག་ཐུན་མོང་མ་ཡིན་པ་རྣམས་གནང་བའི་ཚེ། འདི་རྣམས་ངེད་རང་གི་ཚ་བོ་རྣམས་ལ་འཕྲོད་པར་གྱིས་གསུངས་པ་བཞིན། དམ་པས་ཀྱང་བླ་མ་བདག་ཉིད་ཆེན་པོ་ཁོ་ན་ལ་གནང་འདུག་པ་དང་། དུས་ཕྱིས་བདག་ཆེན་རྡོ་རྗེ་འཆང་གིས་ཀྱང་།
རྗེ་རྡོ་རིང་པ་ལ་དེ་དང་འདྲ་བའི་བཀའ་སྩལ་ཕེབས་འདུག་ཀྱང་། བར་སྐབས་ཀྱི་ཞལ་ངོ་ཕལ་ཆེར་ལ་འདི་སྐོར་གྱི་མན་ངག་ཡོངས་རྫོགས་བཞུགས་པ་ཞིག་མ་བྱུང་འདུག་མོད། ཁྱེད་རང་སྐལ་བ་དང་བརྩོན་འགྲུས་འཛོམས་པས། གུར་ཞལ་གཙོ་བོར་གྱུར་པའི་ས་སྐྱ་པའི་བསྟན་སྲུང་དབང་པོ་རྣམས་ཀྱི་ཆོས་སྐོར་ཟབ་མོ་མཐའ་དག་ལུས་པ་མེད་པར་བུམ་པ་གང་བྱོའི་ཚུལ་དུ་ཐོབ་པ་འདི་ནི། བླ་མ་གོང་མ་རྣམས་ཀྱི་ཐུགས་རྗེ་དང་། མཁའ་འགྲོ་ཆོས་སྐྱོང་རྣམས་ཀྱིས་འཕྲིན་ལས་སྒྲུབ་པའི་དགེ་མཚན་ལས་བྱུང་བ་ཡིན་ཡང་དག་པས་ཤིན་ཏུ་ངོ་མཚར་ཞིང་རྗེས་སུ་ཡི་རང་བའི་གནས་སོ་ཞེས་གཟེངས་བསྟོད་པའི་གསུང་གི་བདུད་རྩིས་ཀྱང་ཁོ་བོ་ཅག་གི་ཡིད་ལ་དགའ་བདེའི་དཔལ་ཅི་ཡང་ཞིག་ཐོབ་པར་མཛད་པ་ཡིན་ལ། ཡང་ལོ་ཕུ་བ་འབུམ་ཆེན་ཀུན་དགའ་དཔལ་འབྱོར་གྱི་དྲུང་དུ་ཡང་ས་སྐྱ་པའི་བསྟན་འཛིན་རྫོང་ལུགས་ནས་བརྒྱུད་པའི་ཆོས་སྐྱོང་ཆེ་ཆུང་གི་རྗེས་གནང་། བྲམ་ཟེ་མངགས་གཏད། འདི་སྐོར་གྱི་མན་ངག་དུ་མའི་ཡིག་ལུང་དང་བཅས་པ་ཡང་ཐོས་པ་ལགས་སོ། ། དེ་ལྟ་བུའི་བླ་མ་བརྒྱུད་པ་དེ་རྣམས་ཆོས་སྐྱོང་ལ་མངའ་བརྙེས་པའི་ཚུལ་སོགས་ཀྱི་རྣམ་པར་ཐར་བ་མདོ་ཙམ་བདག་ཉིད་ཆེན་པོ་མན་ཆད་ནི་གོང་དུ་བརྗོད་ཟིན་པ་དེ་ཡིན་ལ།
ད་ནི་མཁས་བཙུན་ནམ་མཁའ་ལེགས་པ་སོགས་ནས། རང་གི་རྩ་བའི་བླ་མ་རྣམས་ཀྱི་བར་གྱི་སྐྱེས་ཆེན་དེ་དག་གི་བསྟན་སྲུང་དབང་པོ་རྣམས་བྲན་དུ་འཁོལ་ཞིང་ནུས་པ་ཐོན་པའི་ཚུལ་སོགས་ཀྱི་རྣམ་ཐར་ཅུང་ཟད་བརྗོད་ན། དེ་ཡང་རྗེ་མཁས་བཙུན་པ་ཉིད་ལ་བྱང་པ་བདག་པོ་རྟ་དབེན་པས། ཞབས་འདྲེན་ཆེན་པོ་བྱས་དུས། དེ་ལ་དམིགས་ཏེ་ད་ལྟ་ས་སྐྱའི་བཞི་ཐོག་ན་བཞུགས་པའི་གུར་གྱི་མགོན་པོའི་འབུར་སྐུ་ལྕམ་དྲལ་ལས་མཁན་པུ་ཏྲར་བཅས་པ་དང་། མགོན་པོ་རྐྱང་བའི་འཆམ་སྐུ་རྣམས་ཆེད་གཏད་བཞེངས་ནས་འཕྲིན་འཆོལ་རབ་གནས་མཛད་པས། དེ་དང་དུས་མཚུངས་པར་བྱང་པ་ཏ་དབེན་པ་མངོན་སུམ་དུ་ཚར་བཅད་པས། སྐུ་དེ་ལ་ཡང་དིང་སང་གི་བར་དུ་བྱང་འདུལ་མགོན་པོར་གྲགས་པ་འདི་ཡིན་ཞིང་། ཆོས་རྗེ་བླ་མ་དམ་པ་ནི་ཆོས་རྗེ་ཁུ་དབོན་གྱི་རྗེས་སུ་ས་སྐྱ་པའི་གདུང་བརྒྱུད་གཅིག་ལ་མཁྱེན་རབ་དང་། གསན་རྒྱ་སྦྱངས་པ་སོགས་འགྲན་ཟླ་དང་བྲལ་བས།
རིག་གནས་ཕྱི་ནང་མཐའ་དག་ལ་མ་གསན་པའམ། མི་མཁྱེན་པ་ཅུང་ཟད་ཀྱང་མེད་ཅིང་། དེ་ཡང་རེ་རེ་ལ་འདི་ཁོ་ན་ལ་མཁས་པར་འདུག་སྙམ་པ་ལྟ་བུའི་མཁྱེན་རབ་ཡོངས་སུ་རྫོགས། སྤྱིར་ཆོས་སྐྱོང་མཐའ་དག་ལ་མངའ་བརྙེས་ཤིང་། ལྷག་པར་པུ་ཏྲ་ཉིད་བྲན་དུ་འཁོལ་བ་ཡིན་ཏེ། ཉིད་ཀྱི་གསུང་ལས། པུ་ཏྲ་འདི་ལ་གཏོར་མ་སྟེར་རིན་ཆོག་པ་བྱུང་། ངེད་དཔོན་སློབ་རྣམས་དབུས་གཙང་ལ་རྒྱུ་འགྲུལ་གཅིག་པོ་བྱེད་པ་ལ་དགྲ་ཇག་དང་ཆུས་ཁྱེར་བ་སོགས་གཅིག་ཀྱང་མི་བྱུང་བ་ཁོའི་དྲིན་ཡིན། བར་ཆད་ཕྲན་ཚེགས་ཙམ་སེལ་བ་ལའང་ཁོས་མ་སླེབས་པ་གཅིག་ཀྱང་མེད་པས་ཤིན་ཏུ་སྙིང་ཉེ། བྱིན་རླབས་དང་ནུས་པ་ཆེ་བས་སུས་བསྟེན་ཀྱང་དེ་བཞིན་ཡོང་བ་ཡིན་ཞེས་གསུངས་ཤིང་།
གོང་མ་རྣམས་ཀྱི་སྐབས་སུ་མགོན་པོའི་གཏོར་མའི་མདུན་དུ་ལས་མཁན་ལ་གཏོར་མ་ཆུང་ངུ་མཛད་པ་ལ། དིང་སང་ཞལ་བཞི་པའི་བསྐང་གཏོར་གྱི་གཡས་སུ་པུ་ཏྲ་ལ་གཏོར་མ་ཆེ་བ་རེ་མཛད་པ་འདི་ཆོས་རྗེ་བླ་མ་མན་གྱི་ཕྱག་ལེན་ལ་བྱུང་བ་ཡིན་ནོ་ཞེས་ཀྱང་ཐོས་སོ། ། བླ་ཆེན་ཀུན་རྒྱལ་བ་ནི་མཁྱེན་རབ་ཕུལ་དུ་བྱུང་བས་རང་གི་རྩ་བའི་བླ་མ་འགྲོ་མགོན་ཆོས་རྗེའི་བཀའ་འབུམ་རྣམས་བསྒྲིགས་པར་མཛད་ཅིང་། གསུང་འབུམ་དེ་ཉིད་ཀྱི་སྟེང་ནས་དབང་ཁྲིད་ལུང་མན་ངག་རྒྱུད་བཤད་སོགས་རྩལ་འདོན་དུ་གནང་བའི་ཞལ་སློབ་ཀྱི་གཙོ་བོ་ཡང་། ཐེག་ཆེན་རིན་པོ་ཆེ། ས་བཟང་འཕགས་པ། ཤར་པ་སོགས་དགེ་བའི་བཤེས་གཉེན་ཆེ་རགས་མང་དུ་འདུས་ཤིང་། ཆོས་སྐྱོང་རྣམས་ཀྱང་ཤིན་ཏུ་འགོ་བས་ནུས་པའི་མངའ་བདག་ཏུ་བཞུགས་སོ། ། འཇམ་དབྱངས་ནམ་མཁའ་རྒྱལ་མཚན་ནི་མཁྱེན་པའི་བློ་གྲོས། སོ་སྐྱེའི་བློའི་སྤྱོད་ཡུལ་ལས་འདས་པས།
ཉི་མ་གཉིས་ལ་རྩ་རྒྱུད་བརྟག་གཉིས་ཚེགས་མེད་དུ་མཁྱེན། གདུགས་གཅིག་ལ་འཁོར་ལོ་བདེ་མཆོག་གི་སྒྲུབ་དཀྱིལ་ཐུགས་སུ་ཆུགས་པས་ཀུན་གྱིས་འཇམ་དབྱངས་ཆེན་པོར་མཚན་གསོལ། བསྟན་སྲུང་རྣམས་ཀྱིས་འཕྲིན་ལས་ཐོགས་མེད་དུ་བསྒྲུབས་པས་མཐུ་སྟོབས་ཆེ་བའི་སྙན་པས་ཕྱོགས་ཀུན་ཏུ་ཁྱབ་པར་གྱུར་ཏོ། ། གྲུབ་པའི་དབང་ཕྱུག་རྒྱ་གར་ཤེས་རབ་རྒྱལ་མཚན་ནི། ཡི་དམ་རྡོ་རྗེ་ཕུར་པ་དང་། ཆོས་སྐྱོང་ཆེ་ཆུང་ལ་ཤིན་ཏུ་མངའ་བརྙེས་པས། རྗེ་ཉིད་ཁམས་ཕྱོགས་སུ་བསྟན་འགྲོའི་དོན་རྒྱ་ཆེན་པོ་བསྒྲུབ་པ་ལ་ཕེབས་སྐབས། ལ་བག་མ་ལ་ཟེར་བའི་ལ་ཆེན་པོ་ཡོད་པའི་ལམ་བར་ཐམས་ཅད་ཁ་བ་པུས་ནུབ་ཙམ་གྱིས་ཁྱབ་ཅིང་། ལ་དེ་ཉིད་རང་ལ་གངས་དཔང་ཐོག་སོ་གསུམ་ཙམ་བབས་ཏེ་ལམ་སྟོར་བ་ན། བླ་མ་འདིས་ཆོས་སྐྱོང་ལ་འཕྲིན་ལས་བཅོལ་བས།
སང་ཉིན་ནམ་མཁའ་གློ་བུར་དུ་དྭངས་ནས་ཉི་མ་ཤར་ཏེ། གྲྭ་པ་རྣམས་ཀྱིས་ལམ་དམིགས་བཙལ་བས། འབྲོང་གཅིག་གི་རྨིག་རྗེས་ཤ་རེ་འདུག་པ་རྙེད་ནས། རྗེས་དེ་ལ་བརྩད་དེ་དཔོན་སློབ་རྣམས་ཀྱིས་ཕེབས་པའི་ཚེ། ཁ་བའི་དཔང་ཤིན་ཏུ་མཐོ་བས་ལམ་མི་འདྲ་འཕྲང་ག་དོག་པོ་འདྲ་བས། དེ་མཐོང་བ་ཙམ་གྱིས་ཀུན་གྱི་སེམས་སྐྲག་པར་བྱེད་ཅིང་། དེ་ནས་རིམ་གྱིས་ཕེབས་པ་ན་འབྲོང་སུམ་ཅུ་ཙམ་ཞིག་ལ་ཁ་ན་ཕར་འགྲོ་བས་གངས་ཐམས་ཅད་ཕར་གཤགས་ཚུར་གཤགས་བྱེད་ཅིང་། རྭ་རྩེ་རྣམས་གནམ་ལ་གཟེངས་ཏེ། མཇུག་མ་རྣམས་ས་ལ་འཚུབ་སེ་བ་དང་བཅས་སོང་བ་དེར་ཡོད་རྣམས་ཀྱིས་མཐོང་བས། ཀུན་ཀྱང་ཧ་ལས་ཤིང་ཆོས་སྐྱོང་གི་སྤྲུལ་པར་ཐག་ཆོད་དོ། །
ཡང་བདག་ཆེན་འདི་དགེ་སྡིང་དུ་བཞུགས་སྐབས་ཤིག རྒྱ་མདུད་དཔོན་བཟང་སོགས་དམ་ཉམས་འདྲའི་ངན་རྒྱབ་སྡེ་དཔོན་ཆེ་བ་འགས་བྱས་ནས། དགེ་སྡིང་གི་མཐའ་ལ་དམག་སྒར་བརྒྱབ་ནས་རྗེ་ཉིད་བཞུགས་པའི་བླ་བྲང་ལ་ཆུ་བསྐོར་བཅུག་པའི་ཞབས་འདྲེན་མི་འཚམས་པ་བྱས་པ་ན། བླ་མ་འདིས་ཆོས་སྐྱོང་ལ་ར་ཟླ་དང་བཅས་ན་བཟའི་གཡབ་མོ་སྡེབས་པ་མཛད་པས། གཡག་རྒོད་ནག་པོ་དར་ཚོན་ཅན་གཉིས་བྱུང་ནས་རྭ་རྩེས་ཆུ་བསྐོར་བཅུག་པའི་རྫིང་ཆེན་པོ་ཕྱོགས་མེད་དུ་དབྲལ་བར་བྱེད་པ་དང་བསྟུན། རྗེ་འདིའི་ཐུགས་དམ་རྒྱུན་པའི་རྟེན་འདོད་ཁམས་ལྷ་མོའི་སྐུ་བརྙན་ཞིག་ཡོད་པ་དེས། དམག་སྒར་གྱི་མཐའ་ལ་ཉུལ་ཞིང་། བཞོན་པ་བོང་བུ་དེས་ཀྱང་ཀུན་གྱིས་ཚོར་བའི་སྐད་བཏོན་པས། ཐམས་ཅད་ཀྱང་རྟོག་བཅས་སུ་གྱུར་ཅིང་། སྒར་ནད་མི་ཟད་པས་བཏབ་སྟེ་དམག་འཕྲལ་དུ་ཞིག་པར་གྱུར་ནས།
དེ་དུས་ལྷ་མོའི་སྐུ་དེའི་ཞལ་འགྲམ་ལ་རྔུལ་གྲོན་མོ་ཤར་གྱིས་བྱུང་བས་ད་ལྟ་ཡང་སྐུ་དེ་ལ་ལྷ་མོ་རྔུལ་རིས་མར་གྲགས་ཤིང་དགེ་སྡིང་མགོན་ཁང་ན་བཞུགས་སོ། ། བདག་ཆེན་རྡོ་རྗེ་འཆང་བློ་གྲོས་རྒྱལ་མཚན་ནི། ས་སྐྱ་པའི་གདུང་བརྒྱུད་གཞན་རྣམས་ལས་ཀྱང་། ཆོས་སྐྱོང་གི་སྐོར་རྣམས་ལ་མཁས་ཤིང་གྲུབ་པའི་ཕུལ་དུ་ཕྱིན་པར་ཡོངས་སུ་གྲགས་ཤིང་དོན་ལ་གནས་པ་བཞིན། དེའི་ཚུལ་ཅུང་ཟད་ནི་གོང་དུ་བརྗོད་ཟིན་ལ། འདིར་ཡང་ཆ་ཤས་ཙམ་སྤེལ་ན་རྗེ་ས་ཆེན་གྱི་རྣམ་སྤྲུལ་ཡིན་པའི་གཏན་ཚིགས་ནི། སྔོན་མུས་ཆེན་སེམས་དཔའ་ཆེན་པོ་དང་མཇལ་ནས་འདོད་ཆོས་ཀྱི་གསོལ་བ་བཏབ་པའི་ཚེ། བླ་ཆེན་ས་སྐྱ་པའི་རྣམ་ཐར་གྱི་དཔེ་ཞིག་ཕྱག་ཏུ་གནང་ནས། ཁྱེད་རང་གི་ཆོས་རྣམས་འདི་ན་ཡོད་པས། འདི་ནང་བཞིན་ངེད་རང་གིས་གང་ཐོབ་འབུལ་ལོ་གསུངས་པ་དང་།
བསེ་འབག་ནག་པོ་འཕུར་ཤེས་དང་ལྷན་ཅིག་རྒྱ་གར་ནས་བྱུང་བའི་བསེའི་གའུ་སྒྲུབ་སྐོར་གྱི་མན་ངག་བཞུགས་པའི་བེའུ་བུམ་དེ། དིང་སང་གང་ན་ཡོད་དཀར་ཆག་སོགས་ན་མི་གསལ་བ་ལ་རྗེ་འདིའི་གསུང་ལས། ས་ཆེན་ཟེར་བའི་བགྲེས་པོ་དེས་གཏེར་དུ་སྦས་པ་ཡིན་པ་འདུག ཅེས་གསུངས་པ་སྔོན་གྱི་སྐྱེ་བ་དྲན་པའི་གསུང་ལས་གཞན་དུ་མ་འདས་པ་དང་། གཞན་ཡང་སྒོ་རུམ་དཔེ་ཁང་སོགས་ཀྱི་རྗེ་ས་ཆེན་གྱི་ཕྱག་བྲིས་གང་ཡིན་ཐོགས་མེད་དུ་ངོ་མཁྱེན་པ་ལ། རྗེ་བཙུན་རྡོ་རིང་པ་ཆེན་པོས། འདི་ལྟར་མཁྱེན་པའི་རྒྱུ་མཚན་གང་ལགས་ཞུས་པས། དེའི་རྒྱུ་མཚན་ཤིན་ཏུ་ཆེ་བ་ཞིག་ཡོད། དེ་ཙམ་གྱིས་ཆོག གཞན་ལ་དེ་འདྲའི་བགྲོས་ཡེ་མ་བཏང་གསུངས་པ་སོགས་རྒྱུ་མཚན་དུ་མ་ལ་བརྟེན་ཐེ་ཚོམ་མེད་པར་ངེས་སོ། །
ཞེས་རྗེ་རྡོ་རིང་པ་ཆེན་པོ་ཡང་ཡང་དུ་གསུངས་པར་གྲགས་ཤིང་། ལུས་དཀྱིལ་གྱི་ལྷ་གཟིགས་ཚུལ་ནི། དུས་ལན་ཅིག་གི་ཚེ་ཁ་འུའི་ཆུ་ཚན་ནང་དུ་ཐུགས་དམ་ལ་མཉམ་པར་བཞག་པའི་དུས་སུ་རྡོ་རྗེ་ལུས་ཀྱི་དཀྱིལ་འཁོར་གྱི་ལྷ་བརྒྱ་ལྔ་བཅུ་རྩ་བདུན་ལག་མཐིལ་གྱི་རི་མོ་ལྟར་མངོན་སུམ་དུ་གཟིགས་ཤིང་། དེ་ཡང་གསང་གནས་ཀྱི་ལྷ་ཚོགས་ཅུང་ཟད་མི་གསལ་ཞིང་། སྙིང་ཁའི་ཐུགས་རྡོ་རྗེ་ལྷ་ཚོགས་ཆེད་དུ་གསལ་ཞིང་འོད་ཟེར་མཐའ་ཡས་པ་ཞིག་འཕྲོ་བ་གཅིག་འདུག་པས་ངེད་རང་ལ་འཕྲིན་ལས་ཀྱི་རྒྱུད་འཛིན་ཧ་ཅང་མི་མང་ཞིང་། གང་ཡོད་ངེས་དོན་ལ་བློ་ཁ་ཕྱོགས་པ་ཞིག་ཡོང་བར་འདུག་ཅེས་རྗེ་བཙུན་རྡོ་རིང་པ་ཆེན་པོ་ལ་དངོས་སུ་གསུངས་པར་སྣང་ངོ་། ། འདི་ལྟ་བུ་ནི་རྣལ་འབྱོར་དབང་ཕྱུག་གི་ཐུན་མོང་མ་ཡིན་པའི་མན་ངག་ལས། ནང་མ་མཐོང་བར་ཕྱི་མ་མི་ཐོང་། ། ཞེས་གསུངས་པའི་དོན། ལུས་རྩའི་དཀྱིལ་འཁོར་ལྷག་པའི་ལྷར་མཐོང་བ།
ཟག་མེད་ས་དང་པོའི་བདེན་པ་མངོན་དུ་མཛད་པའི་ལྟས་ཐུན་མོང་མ་ཡིན་པར་སྣང་བས། ཤིན་ཏུ་ངོ་མཚར་བའི་རྣམ་ཐར་དུ་འདུག་གོ ། ཡང་སྐབས་ཤིག་གི་ཚེ་བཞི་ཐོག་གི་བླ་བྲང་དམར་མོའི་བླ་མ་མཁས་བཙུན་ཆེན་པོའི་ཐུགས་དམ་འཆམ་སྐུའི་དྲུང་དུ་མགོན་པོ་ལྷ་བརྒྱད་ཀྱི་རྟག་གཏོར་ལ་བརྟེན་པའི་བསྙེན་པ་མཛད་པའི་ཚེ། མགོན་པོ་མངོན་སུམ་དུ་ཞལ་གཟིགས་པའི་ཕྱག་དཔུང་གཡོན་གྱི་སྟེང་དུ་མེ་འབར་བ་དང་། གཡས་པའི་གྲི་གུག་གི་ཕྱོགས་བཞིའི་རྭ་མེད་པར་དབུས་མ་ལ་མེ་འབར་མ་གཅིག་གཟིགས་སྣང་ལ་བྱུང་བས། རིན་ཆེན་སྒང་པ་ལ་བརྟེན་པའི་གདུང་བརྒྱུད་ངེད་རང་སྐུ་མཆེད་གཉིས་ཀ་ཡིན་པ་འདྲ་གསུངས་པའང་བུ་སློབ་གྲྭ་པ་ཀུན་ལ་གསུང་རྒྱུན་ཐོར་བུར་བྱོན། དེ་ཕྱིན་ཆད་དུས་དང་རྣམ་པ་ཐམས་ཅད་དུ་འབྲལ་མེད་དུ་ཞལ་གཟིགས་པར་འདུག དེ་དུས་ཀྱི་མགོན་པོ་ཆེ་བའི་ཞལ་གཟིགས་ངོ་བོ་བཀོད་པའི་སྐུ་དངོས་དང་ཁྱད་པར་མེད་པའི་བྲིས་སྐུ་ཁྱད་པར་ཅན་དེ། དིང་སང་རྒྱལ་མཁར་རྩེ་ན་བཞུགས་པར་སྣང་། དེ་བཞིན་དུ་དཔལ་ལྡན་ལྷ་མོ་འདོད་ཁམས་ཀྱི་དབང་ཕྱུག་མ་འདིའང་སྔ་མོ་ནས་སྐབས་སྐབས་སུ་ཞལ་སྟོན་པ་གཅིག་འདུག་གསུངས་པ་ཕྱག་ཕྱི་མ་ངོས་མ་འགའ་ལ་ཕེབས་པ་དང་།
ཁྱད་པར་ཨ་གྲོའི་དགོན་དོན་གྲུབ་གླིང་དུ་བཞུགས་པའི་ཚེ་མངོན་སུམ་དུ་ཞལ་བསྟན་ནས་འཁོར་གྱི་ཚུལ་བཟུང་བའི་དམ་ཉམས་གཅིག་འདུག་པ་འདི་ངས་སྒྲོལ་བ་ཡིན། ང་ལའང་བསྐང་གསོ་གཅིག་རྩོམས་གསུངས་པ་ལ་བརྟེན་ནས་ལྷ་མོའི་བསྐང་གསོ་ཁྱད་པར་ཅན་འདི་ཐུགས་རྩོམ་ཡང་གནང་བ་ཡིན། མཐུ་སྟོབས་ཀྱི་དབང་ཕྱུག་དཔལ་མགོན་ཞལ་བཞི་པའི་སྐུ་དངོས་ཀྱང་ཞལ་གཟིགས་ནས། མགོན་པོ་འདི་དར་ནག་པོའི་ཕོད་ཀ་བཞེས་པ་ཞིག་ཡོད་ཅེས་ཡང་ཡང་གསུངས་པ་དང་། ལན་ཅིག་སྐྱེད་ལྷས་མགོན་ཁང་དུ་མགོན་པོ་འདི་ཉིད་བྲམ་ཟེ་དཀར་པོའི་རྣམ་པ་དང་དཀར་པོས་གོས་བྱས། ཕྱག་གཡས་ན་རྩེ་གསུམ་དང་སྙིང་འཛིན་པ། གཡོན་ན་ཐོད་ཁྲག་འཛིན་པ། ཡུམ་བཞི་དང་བཅས་པ་མངོན་སུམ་དུ་ཞལ་གཟིགས། དེ་ཕྱིན་ཆད་མགོན་ཁང་དེར་ཕེབས་རེས་ཀྱིས་དེ་འདྲའི་རྣམ་པ་ཅན་དུ་བྱས་ནས་བསུ་བ་ལ་འབྱོན་པ་ཡིན་འདུག གཞན་ཡང་རྒྱུན་པར་གཏོར་བསྔོ་མཛད་དུས་ཆོས་སྐྱོང་འཁོར་བཅས་ནམ་མཁར་ཁྲ་ཆབ་པེ་བཞུགས་པ་ལ་འབུལ་བའི་གཟིགས་སྣང་ཡོང་བ་ཡིན་ཞེས་ཐོས།
དམ་ཅན་པུ་ཏྲ་འཁོར་བཅས་ནི་རྒྱུན་པར་དྲུང་དུ་གནས་ནས་བྲན་ལྟར་ལས་ཀུན་སྒྲུབ་པ་ཡིན་འདུག་པས། ལན་ཅིག་རྗེ་བཙུན་རྡོ་རིང་པ་ཆེན་པོ་ལ་རྗེའི་ཞལ་ནས། མདང་པུ་ཏྲ་འདིས་མི་གཅིག་གི་མགོ་དར་གྱིས་བགྲིལ་བ་ཁུར་ནས་འུར་སྒྲ་དང་བཅས་ཏེ་སྒོ་རུམ་ལ་སོང་གསུང་བ་བྱུང་འདུག སྐྱེད་ལྷས་སུ་སྡེ་དཔོན་འགའ་ཞིག་གི་གཏོར་གསོས་འོང་དུས། བསྒྲུབ་ཁང་སུམ་ཅུ་རྩ་གསུམ་གྱི་སྟེང་དུ་སྔགས་པ་ནག་པོ་ཐོད་ཕྲེང་འཛིན་པ་གཅིག་གིས་མ་ཎི་བསྐུལ་བའི་འཆམ་གདངས་བྱས་པ་ན། ཁའུའི་ལུང་པ་ཐམས་ཅད་འདར་ལིང་ལིང་འོང་གི་འདུག་གསུངས་པ་དང་། སྐྱེད་ལྷས་རྒྱལ་པོ་འདི་མགོན་པོའི་འཁོར་གྱི་རུ་འདྲེན་གཅིག་ཡིན་པ་འདྲ། ལྷ་འདྲེ་གཞན་འདི་ཚོ་སྐྱེད་ལྷས་མགོན་ཁང་གི་ནང་དུ་ཡེ་འོང་མི་ནུས་པར་འདུག་ནའང་། འདི་ཐལ་མར་འོང་གིན་འདུག སྐྱེད་ལྷས་ཀྱི་ཤིང་ཕུང་རེ་རེའི་རྩ་བ་ནའང་མགོན་པོའི་འཁོར་དུ་གཏོགས་པའི་ལྷ་འདྲེ་གདུག་པ་ཅན་སྟོབས་ཆེན་པོ་རེ་རེ་གནས་པ་ཡིན་གསུངས་པ་སོགས་འོད་གསལ་གྱི་ངང་ནས་ཐམས་ཅད་ཐོགས་མེད་དུ་གཟིགས་པ་ཡིན་འདུག
བསྟན་སྲུང་རྣམས་ལ་ཇི་ལྟར་བསྒོ་བའི་བཀའ་རྣམས་ཀྱང་ཐོགས་མེད་དུ་བསྒྲུབ་པར་སྣང་སྟེ། ལན་གཅིག་སྐྱེད་ལྷས་མགོན་ཁང་དུ་མགོན་པོ་འཁོར་བཅས་ལས་ལ་བསྐུལ་བའི་ཐུགས་དམ་ཞག་བདུན་གྱི་བར་དུ་གནང་བ་ན། ཡུམ་ཆེན་སྲིང་མོ་བཞི་པོ་ཁྲག་གི་རལ་པ་ཤིན་ཏུ་རིང་བ་དང་བཅས་མགོན་ཁང་དུ་ཕེབས་ལས་གྲུབ་ཡོད་པས་གཏང་རག་དགོས་ཟེར་ཡུས་པའི་ཚུལ་དུ་རལ་པ་དཀྲུགས་པའི་ཁྲག་གི་འཐོར་མ་རྗེ་རང་གི་སྐུ་ལུས་ལ་ཡང་ཐོར་ཐོར་ཡོང་བ་དང་། དེ་ནས་མ་ཚད་ཕྱིན་པ་ན། བསྒྲལ་བའི་བྱད་མ་མགོ་ལ་གསེར་གྱི་དབུ་རྒྱན་གོན་པ་བྱད་མདངས་མེད་ཅིང་ཅུང་ཟད་སེར་བ་ངོ་གནོང་བའི་རྣམ་པས་འདུག་པ་གཟིགས་ཤིང་ལས་མཐར་ཕྱིན་པར་གྲུབ་པ་དང་། ཡང་དུས་ཕྱིས་གལ་ཆེ་བ་གཅིག་གི་དུས་མགོན་པོ་འཁོར་བཅས་ལས་ལ་བསྐུལ་བ་ལས་དེ་མཐར་ཕྱིན་པར་གྲུབ་པའི་ཚེ། གཟིགས་སྣང་ལ་ལུང་པ་ཤིན་ཏུ་ཡངས་པ་ཞིག་གི་དཀྱིལ་ན་ཚུར་མགོན་པོ་ཉིད་མི་དཔོན་ཆེན་པོའི་ཚུལ་བྱས་རྟ་ནག་པོ་ཞིག་ལ་ཆིབས། ཕྱག་གཡས་པས་མདུང་བསྐོར་མཛད་ཅིང་། འདུན་མ་ལེན་ན་འདི་བཞིན་ལེན་པ་ཡིན་གསུངས་ནས་ཞལ་ཕོ་འདོན་པའི་རྣམ་པ་མཛད་ཅིང་འབྱོན་པ་གཟིགས། སྐྱེད་ལྷས་སུ་སྐུ་མཚམས་དམ་པོར་བཞུགས་པའི་སྐབས་ཤིག་ཏུ་འབྱུང་པོ་ཆེན་པོ་གཅིག་དགེ་བཤེས་ཀྱི་ཆས་སུ་བྱས་སྣམ་སྦྱར་བེར་ཐུལ་སོགས་བརྩེགས་མ་མང་རབ་གྱོན།
ལག་ཏུ་གཏོར་མ་ཁྱེར་འཁོར་སྟོབས་ཆེ་བ་དང་བཅས་ཁ་འུའི་གཞུང་ལམ་ལ་ཞུགས། ཕྱག་འཚལ་སྒང་དུ་སླེབས་པ་ན་འཕགས་པ་བྲག་ཁུང་གི་གཏོར་ཁང་ལྡེབས་ལ་དཔལ་མགོན་ཆེན་པོའི་སྐུ་བྲམ་གཟུགས་རྗེ་རང་གི་ཕྱག་བྲིས་མ་གཅིག་བཀྲམ་ཡོད་པ་ལས། འོད་ཟེར་སྔོ་ནག་ཕྱོགས་མཚམས་ཀུན་ཏུ་འཕྲོ་བ་དང་དུས་མཉམ་དུ་མི་རྐང་གི་གླིང་བུའི་སྒྲ་སྐད་ཤིན་ཏུ་ཆེ་བ་གྲག་པ་གཅིག་བུས་བྱུང་པས། སྐད་ཅིག་དེ་ཉིད་ལ་བར་སྣང་ལ་སྤྲིན་ནག་པོ་འཁྲིགས། འབྱུང་པོ་ཡོད་པའི་ས་དེར་ཐོག་སེར་ཤིན་ཏུ་དྲག་པ་གཅིག་བབས་སོང་བས། འབྱུང་པོ་འཁོར་བཅས་གར་སོང་ཆ་མེད་དུ་སོང་བ་བྱུང་། དེ་དུས་ཀྱི་བྲིས་སྐུ་དེའང་ཕྱིས་རྒྱལ་མཁར་རྩེ་པ་ལ་གནང་ནས་ཡོད་དོ། ། ལན་གཅིག་ནོར་བུ་ཁྱུང་རྩེར་ཕེབས་པའི་ཚེ། ཆོས་རྗེ་རྐྱང་འདུར་བ་དཔོན་སློབ་དང་གཟིམ་ཁང་སྟེང་འོག་ཏུ་མཛད་ནས་བཞུགས། རྗེ་དཔོན་སློབ་རྣམས་ཀྱིས་ཚོམས་འོག་ཏུ་ཆོས་སྐྱོང་རྣམས་ལས་ལ་བསྐུལ་བའི་རོལ་མོ་དྲག་བརྡུངས་མཛད་པ་ན།
སྟེང་དུ་ཆོས་རྗེ་རྐྱང་འདུར་བའི་དགོངས་པ་ལ། མཚན་ཉིད་པ་རྒན་པོའི་སྐྱོན་གྱིས་བསླད་པས་རྔ་བརྡུང་འདི་ལ་རང་འབྱུང་ཆེན་པོ་མེད་དམ་སྙམ་པ་བྱུང་། དེ་ནས་ཅུང་ཟད་སོང་བའི་དུས་ཆོས་རྗེ་རྐྱང་འདུར་བའི་གཟིགས་སྣང་ལ་སྤྲུལ་པའི་མི་ནག ཁྱི་ནག བྱ་ནག་སོགས་ཕོ་ཉ་མང་པོས་འབྱུང་པོ་ཆེན་པོ་སྣམ་སྦྱར་ཏ་ཧུན་གསེར་མ་ཐང་ཐེབས་གྱོན་པ་དང་བཅས་པའི་སྐེ་ནས་ཞགས་པས་བཟུང་། ལག་པ་བསྡམས་པ་གཅིག་དཀར་ཁུང་གི་མཐོང་ག་ནས་ཚོམས་ཆེན་འོག་མའི་འབྲུབ་ཁུང་ནང་དུ་ཐོགས་མེད་དུ་ཁྲིད་སོང་བ་གཟིགས། ཞག་གཅིག་སོང་རྗེས་ཕྱིར་ཤོར་སོང་། དགོངས་ཐུན་གྱི་ཐུགས་དམ་གྱི་ཚེ། སླར་ཡང་གོང་བཞིན་ཁྲིད་ནས་མཐུ་དང་སྟོབས་མེད་པར་དམ་ལ་ཐོགས་པ་གཟིགས། སྐབས་གཅིག་གི་ཚེ།
རྗེ་འདི་ཉིད་རྒྱལ་རྩེ་ནས་གདན་ས་ཕྱོགས་ལ་ཕེབས་པའི་དུས། ཁོང་པའི་མནལ་ལམ་དུ་སྒོ་རུམ་གདོང་གི་ཐད་ན་ཡར་རྟ་པ་གཅིག་གི་སྣ་ཨ་ཙ་ར་དུང་ལོང་ཅན་གཅིག་གིས་བྱས་བྱུང་བ་རྨིས་པས། སང་ཕྱག་ཕྱི་བ་རྣམས་ལ་མདང་རྨི་ལམ་འདི་ལྟར་བྱུང་། དེ་རིང་མགྲོན་པོ་སུ་འདྲ་ཞིག་འོང་ངམ་གསུང་བའི་དེ་མ་ཐག་རྗེ་འདི་ཉིད་བདེ་བ་ཅན་དུ་ཕེབས་བྱུང་ཞེས་ཐོས་པ་དང་། བླ་མ་འདིས་བསྒྲིགས་པར་མཛད་པའི་མགོན་པོད་ཀྱི་ཕྱག་དཔེ་ལ་མེ་འབར་ཚུལ་ནི། གཟིམ་དཔོན་ནམ་ཤེས་གྲོགས་མཆེད་ཀྱིས་ཕྱག་དཔེ་མགོན་པོད་ཆེན་པོ་རྒྱལ་རྩེ་ནས་བླངས་ཏེ། ས་སྐྱར་འོང་པའི་ལམ་ཞོ་ངའི་མདར་ཆོམ་རྐུན་པ་འགའ་ཞིག་གིས་བཅོམ་སྟེ། སྡེ་པས་ཕུལ་བའི་གསོལ་ཇ་དང་བཅས་པ་ཁོང་རྣམས་ཀྱིས་ཁྱེར་ནས་ཡུལ་དུ་ཕྱིན་པ་ན། ཡུལ་དེར་མི་འདོད་པའི་ལྟས་སྣ་ཚོགས་བྱུང་ཞིང་། ཁྱད་པར་ཕྱག་དཔེ་གང་དུ་བཞག་སར་མེ་འབར་བས།
ཁོང་རྣམས་ཀྱིས་གཉེར་ཅག་མ་ནུས་པར་ར་ས་རྫོང་པའི་ལག་ཏུ་བྱུང་། དེར་ཡང་ཆོ་འཕྲུལ་སྣ་ཚོགས་བྱུང་སྟེ། རྣམ་རྟོག་གི་ངང་དུ་ཡོད་པ་ན། རེ་ཞིག་ནས་སྨན་གྲོང་དྲུང་རྡོར་བ་དེར་བྱོན་པའི་དུས། དེ་བཞིན་གྱི་གསུང་གླེང་བྱུང་བས་རྗེའི་ཕྱག་དཔེ་ཡིན་པར་ངེས་ཏེ། རྫོང་པ་དངོས་ཀྱིས་འབུལ་མ་ནུས་པར་དྲུང་རྡོར་བ་བརྒྱུད་ནས་ཕུལ། དེ་ཕྱིན་མགོན་པོད་དེ་ཉིད་དིང་སང་གི་བར་གྱི་བུ་ཕྱི་ཡང་ཕྱི་དང་བཅས་པ་རྣམས་ལ་མགོན་པོད་མེ་འབར་མར་གྲགས་པ་འདི་བྱུང་། དེ་ལྟ་བུའི་བདག་ཆེན་གྱི་ཕྱག་དཔེ་དངོས་དེ་དུས་ཕྱིས་རྒྱལ་རྩེ་བའི་ཞལ་ངོ་མཁན་ཆེན་འཕགས་པ་ཚུལ་ཁྲིམས་པའི་ཕྱག་བརྒྱུད་དེ་ཁོ་བོའི་ལག་ཏུ་རྩོལ་མེད་དུ་བྱུང་བ་དེང་སང་དཔལ་ས་སྐྱར་བཞུགས་པ་འདི་ཡིན་ཞིང་། དཔལ་འཁོར་བདེ་ཆེན་དུ་གསུང་ངག་ཟབ་བཤད་གནང་བ་གཅིག་གི་དུས། ཐོ་རངས་ཀ་ཅིག་དཔལ་མགོན་ཆེན་པོ་བྲམ་ཟེའི་གཟུགས་ཀྱིས།
མི་འདི་ཁ་བརྡར་དྲགས་འདུག་པས་ན་རུ་འོང་བར་འདུག་གསུངས་པའི་སྣང་བ་ཞིག་བྱུང་བས། དེ་ནུབ་ནས་ཞག་འགའ་ཡར་གྱི་བར་ཁྲག་འཁྲུས་ལ་བརྟེན་པའི་སྐུ་ཁམས་མི་བདེ་བ་བྱུང་པས། མགོན་པོ་ཆོས་ལ་གཅེས་སྤྲས་བྱེད་པའི་འཁུ་ལྡོག་ཏུ་དགོངས་ནས། དེ་ལ་དམིགས་པའི་མཆོད་གཏོར་ཕུལ་བས། སྐུ་ཁམས་ལེགས་པར་དྭངས་པ་དང་། ཡང་སྐབས་ཤིག་གི་ཚེ་གནས་གསར་བའི་གཞིས་རིན་ཆེན་སྒང་དུ་ཕེབས་དུས། ཁོང་རྣམས་ཀྱིས་རྩིས་མགོན་གྱི་ལྷ་མོ་ལ་བསྐང་མདོས་ཕུལ་བའི་ཚེ། རྗེ་ཉིད་ཀྱིས་ཁྱོད་ཀྱི་ལྷ་མོ་ལ་བསྐང་མདོས་ཡང་ཡང་དགོས་པ་འདི་འདྲ་ལྐོག་པ་ལ་གསུངས་པས། ལྷ་མོ་དེ་ཅུང་ཟད་མ་མཉེས་པར། དེ་ནུབ་ཐོ་རངས་རྗེ་ཐུགས་དམ་ལ་བཞུགས་པའི་ཡུན་དུ་ཤིན་ཏུ་འཇིགས་པའི་ཆ་ལུགས་སུ་བསྟན་ནས་བྱོན་པ་ན་བར་ཆད་བྱ་བར་ནི་མ་ནུས།
རྣལ་འབྱོར་པ་ལྟ་བ་ལ་སྦྱངས་འདུག་གསུངས། ཞལ་ཅུང་ཟད་འཛུམ་པ་དང་བཅས་ནས་དེ་ཉིད་དུ་མི་སྣང་བར་གྱུར། གཞན་ཡང་འོད་གསལ་གྱི་གཟིགས་སྣང་ལ་ཐོག་བཅས་ཀྱི་དངོས་པོ་སྒྲིབ་མི་ནུས་པར་ཇི་ལྟ་བ་ཐམས་ཅད་གཟིགས་པར་སྣང་སྟེ། ལན་ཅིག་ས་སྐྱར་བླ་བྲང་ཤར་ན་གསུང་ཆོས་གནང་བའི་དུས། རྒྱ་འདྲེ་དཔོན་གཡོག་རྣམས་ས་སྐྱའི་ཉེ་སྐོར་ན་སྒར་བརྒྱབ། སྐབས་སུ་དཔོན་པོ་དེའི་ཐོག་ཏུ་གདུགས་ཉི་འོག་ཏུ་སླེབས་པ་ཙམ་བྱས། ས་སྐྱ་ལ་སྐོར་བ་ཕྱིན་ཅི་ལོག་ཐེངས་རེ་བྱས་དུས་རྒྱག་འདྲེ་མི་བསད་སོགས་ཡོང་བ་ཞིག་འདུག་པ་ལ། རྗེ་འདི་ཉིད་ཀྱིས་ཐུགས་དམ་ལྟ་བའི་ངང་ནས་མི་དམིགས་མང་དུ་གནང་བས། ཞག་འགའ་ནས་གསུང་ཆོས་པ་རྣམས་ཕྱིར་འགྲོ་བ་དང་མཉམ་དུ་མི་སོག་པོའི་རྣམ་པ་ཅན་འཇིགས་སུ་རུང་བ་ལུས་པོ་ཀུན་ལ་མེས་ཚིག་པའི་རི་མོ་ཡོད་པ་ཞིག་རྗེའི་དྲུང་དུ་ཐོགས་མེད་དུ་བྱུང་ནས་ཞབས་དབང་ཞིག་གནང་དགོས་ཞུ་བ་ལ། ཁྱོད་སུ་ཡིན་གསུངས་པས།
བདག་རྒྱ་འདྲེའི་དཔོན་འོག་མ་དྲག་ཤོས་ཡིན། ཁ་སང་ནས་ཁྱེད་ཀྱིས་དམིགས་པ་མཛད་པ་དེས་ངེད་ཐམས་ཅད་ཚིག ད་ལན་དཔོན་པོ་ན་དྲག་སྐུ་མདུན་ཡོང་མ་ཐུབ། ད་ངེད་རྣམས་འགྲོ་བས་ཐུགས་དམ་གློད་དགོས་ཟེར། འདི་ལ་ཞབས་དབང་མི་དགའ་འམ་དགོངས་ཙ་ན། ཁོས་ཞབས་འོག་ཏུ་མགོ་བཅུག་ནས་ཁྱེད་ཀྱི་སློབ་མ་བརྒྱུད་འཛིན་དང་བཅས་པ་ལ་མི་གནོད་པའི་དམ་བཅའ་འབུལ། ཁྱེད་ནམ་སངས་རྒྱས་པའི་དུས་ང་འཁོར་གྱི་ཐོག་མར་སྐྱེ་བར་ཤོག་ཟེར་ནས་འཇའ་ཡལ་བ་ལྟར་སོང་བ་དང་། ཡང་རྗེ་ཉིད་མཁས་གྲུབ་གུང་རུ་ཤེས་རབ་བཟང་པོ་ལ་སོགས་པ་དམ་པ་མང་པོས་ཞབས་ཀྱིས་བཅགས་ཤིང་བྱིན་བརླབས་པའི་གནས། རྒྱབ་རི་དཀར་པོ་ཞེས་བྱ་བའི་ངོས་དཔལ་ལྡན་རྩེར་སྐུ་མཚམས་ཟླ་བ་བདུན་ཙམ་མཛད། དེའི་ཚེ་རྒྱལ་གྱི་ཕུ་ན་ཡོད་པའི་རྣལ་འབྱོར་པ་བཟང་པོར་བྱས་པ་གཅིག་གི་ཉམས་སྣང་ལ།
དཔལ་ལྡན་རྩེའི་གཟིམ་ཁང་གི་མཐར་དུ་བ་སྔོ་འཁྱིལ་ལེ་བས་བསྐོར་བའི་གསེབ་ན་ཨ་ཙ་ར་དུང་ལོང་ཅན་ཞིག་སྐོར་བ་བྱེད་པའི་མཐོང་སྣང་བྱུང་འདུག་ཅིང་། རྗེ་ཉིད་ཀྱི་ཞལ་ནས་ཀྱང་། གནས་འདི་ཕུན་སུམ་ཚོགས་པ་གཅིག་འདུག ཆོས་སྐྱོང་སྲུང་མ་རྣམས་སྐྱེད་ལྷས་སུ་འབྱོན་པ་བཞིན་འདིར་ཡང་ཕེབས་ཀྱིན་འདུག་གསུངས་པ་དེ། རིམ་བཞིན་བརྒྱུད་དེ་སྨོན་མཁར་བ་རྣམས་ཀྱིས་གསན་ཏེ། དེ་མཐུན་གསོལ་བ་བཏབ་པས་གནས་དེར་མགོན་ཁང་གི་བཀོད་པ་དང་། དེའི་དབུས་སུ་མགོན་པོའི་སྐུ་རྗེ་ཉིད་ཀྱི་ཕྱག་ནས་བཞུགས་པ་གཏོར་ཚོགས་དང་བཅས་པ་ཞལ་བཀོད་གནང་། དེ་ལ་མཆོད་གཏོར་འབུལ་ཞིང་ཐུགས་དམ་བསྐུལ་བའི་སྔགས་འཆང་བཞི་སྡེ་ཙམ་གྱི་ཞབས་ཏོག་བདག་རྐྱེན་ཡང་སྨོན་མཁར་ནས་མཛད། དུས་དེར་རྗེ་ཉིད་ཀྱི་སྙན་གྲགས་ཀྱིས་ཁམས་གཙང་དབུས་གསུམ་གྱི་གྲྭ་པ་སྦྱིན་བདག་བསམ་གྱིས་མི་ཁྱབ་པ་ཕྱོགས་མཐའ་དག་ནས་དབྱར་གྱི་ཆར་སྤྲིན་ལྟར་འདུས་ཤིང་། གང་ལ་གང་འོས་ཀྱི་ཆོས་ཀྱི་འཁོར་ལོ་ནམ་མཁའི་མཐའ་ཀླས་པ་བསྐོར་བས།
བསྟན་པ་སྤྱི་དང་། ཁྱད་པར་དཔལ་ལྡན་ས་སྐྱ་པའི་བསྟན་པ་རིན་པོ་ཆེ་ས་ཕྱོགས་དེར་ནམ་ལངས་ཤིང་ཉི་མ་ཤར་བ་ལྟར་ཆེས་ཆེར་གསལ་བར་མཛད་པ་ན། གཞན་དག་གི་ཁྲོད་ནས་ཤིན་ཏུ་མི་མཐུན་ཞིང་ཕྲག་དོག་གིས་མྱོས་པའི་རང་དབང་མི་ཐུབ་པ་ཞིག་་་་་་ཆོས་རྗེ་སྨོན་ལམ་པ་ཡིན། གིས། ངན་གཡོའི་སྦྱོར་བ་མངོན་མཚན་ཅན་འགའ་བྱས་ཤིང་། དིང་སང་ན་ལེནྡྲ་ན་ཡང་ས་སྐྱའི་བཙུན་ཆུང་ཚེ་ཟད་གཅིག་སླེབས་ཡོད་པ་འདུག་ཟེར་བ་སོགས་རློམ་སེམས་ཀྱི་ཚིག་ངན་སྣ་ཚོགས་འབྲུག་ལྟར་སྒྲོག་པའི་ཚེ། དེ་དག་ལ་ཐུགས་བརྩེ་བ་ཆེན་པོས་ཉེ་བར་དགོངས་ནས། རྗེ་ཉིད་ཀྱི་གནས་དེར་ཆེད་དུ་གཏད་པའི་ཐུགས་དམ་མཛད་ཅིང་། དེ་མཐུན་རྗེ་བཙུན་རྡོ་རིང་པ་ཆེན་པོ་ལའང་བཀའ་ལུང་ཕེབས་ནས། ཏྲོ་སའི་ཕུག་ཆེན་དུ་མགོན་པོའི་གཏོར་ཆེན་མཛད་པའི་ཚེ།
ནུབ་གཅིག་གི་མནལ་ལམ་ན། ཕུག་པའི་རྩ་བར་ངེད་འདི་ལྟ་བུའི་མི་དྲག་པ་རང་བཅུ་གཉིས་ཤི་ཟེར་བའི་ངུད་མོའི་སྒྲ་ཆེན་པོ་ལྷང་ལྷང་པ་བྱུང་། རྗེ་འདི་ཉིད་ཀྱི་ཐུགས་དམ་གྱི་ཉམས་ལ་མགོན་པོའི་ལས་མཁན་རྣམས་ཀྱིས་གསེར་གྱི་མཆོད་རྟེན་ཆེན་པོ་འོད་འབར་བ་ཞིག་བྱུང་ནས་དུམ་བུར་གཏུབ་ཀྱིན་འདུག་པས། ནང་ཐམས་ཅད་སོལ་བ་དང་ལྷྭམ་ཀྲད་ཀྱི་དུམ་བུས་བརྒྱངས་འདུག་པ་གཅིག་བྱུང་། དེའི་ཚེ་དགུན་ཤིན་ཏུ་གྲང་པའི་དུས་ཡིན་ཀྱང་ནམ་ཕྱེད་ཟིན་ལ་ཁད་པ་ཙམ་གྱི་ཚོད་ལ། དཔལ་ལྡན་ས་སྐྱའི་བསྟན་སྲུང་དབང་པོ་རྣམས་ཀྱི་ཆོ་འཕྲུལ་སྤྲིན་ནག་པོ་འཇིགས་སུ་རུང་བ་དཔག་ཏུ་མེད་པ་གློ་བུར་དུ་ནམ་མཁའ་ལ་འདུས། སྐྱིད་འཕན་གཉིས་ཆར་དུ་ཚོར་བའི་འབྲུག་གི་སྒྲ་ཤིན་ཏུ་དྲག་པ། གློག་གི་འོད་དྲག་པོ་འཁྱུག་པ་དང་བཅས་པའི་དུས། རྦོད་གཏོང་བྱེད་པའི་བྱད་མ་དེའི་མགོ་ལ་གནམ་ལྕགས་ཀྱི་ཐོག་ཆེན་པོ་མི་ཟད་པ་ཕབ་སྟེ། ལས་ངན་གྱི་སྦྱོར་བ་བྱེད་པའི་ལུས་དང་ཕྲལ་ནས་སེམས་ཉིད་དག་པའི་ཞིང་དུ་སྐད་ཅིག་ཉིད་ལ་སྤོར་བར་མཛད་དོ། །
དེ་ནས་དེའི་འཁོར་དུ་གཏོགས་པའི་མི་དང་མི་མ་ཡིན་ཐམས་ཅད་ནི་བསམ་པ་མ་གྲུབ་པའི་མྱ་ངན་གྱིས་ནོན་ཞིང་འགྱོད་པ་དང་བཅས་པའི་ངུད་མོའི་སྒྲ་ཆེན་པོས་ཕྱོགས་དེ་ཐམས་ཅད་ཁྱབ་པར་བྱས་སོ། ། ཡང་མུས་ཆེན་སེམས་དཔའ་ཆེན་པོའི་ལུང་བསྟན་བཞིན་རྗེ་འདིའི་ཁམས་ཕྱོགས་ལ་ཕེབས་པའི་ཚེ། སྔོན་གཅེན་རིན་པོ་ཆེ་བདག་ཆེན་རྒྱ་གར་བས་བཏབ་པའི་དགོན་པ་དོན་གྲུབ་གླིང་ཞེས་བྱ་བར་སྤྱན་དྲངས་ཏེ་ཕེབས་པ་ན། དུས་ཕྱིས་ས་ཕྱོགས་དེར་ས་སྐྱ་པའི་གདུང་བརྒྱུད་སོགས་འབྱོན་བཞུད་ཉུང་བའི་སྟབས་ཀྱིས། མི་བདག་བདག་ཏུ་རེ་བའི་རློམ་སེམས་ཅན། ཡུལ་དེ་ནས་ཕ་ཚད་ཕྱིན་པ་ན་ཀརྨ་པའི་སྒར་པ་དཔོན་སློབ་ཚན་གཅིག་འདུག་པ་རྣམས་ཀྱིས། རྗེ་ཉིད་དེར་ཕེབས་པ་ལ་ཕྲག་དོག་གིས་ཀུན་ནས་བསླངས་པའི་སྐུར་ཞུས་སོགས་མི་དད་པའི་རྣམ་འགྱུར་མང་པོ་བྱས་པས། དེར་གནས་པའི་གྲྭ་པ་རྣམས་ཀྱིས་མ་བཟོད་དེ། ས་སྐྱ་པ་མཐུའི་བདག་པོ་ཡིན་ཟེར་བས། ད་ལན་བསྟན་པ་ལ་དགོངས་ནས་ཅིས་ཀྱང་འདི་རྣམས་ལ་མཐུའི་རྟགས་ཐོན་པ་ཞིག་མཛད་དགོས།
དེ་ཕྱིན་མ་མཛད་ན་ཕྱིན་ཆད་ཕྱོགས་འདིར་ས་སྐྱ་པའི་སྒྲ་མི་གྲག་པ་ཞིག་ཡོང་ཞེས་ཡང་ཡང་ནན་ཏན་བསྐྱེད་དེ་ཞུས་པ་ལ་བརྟེན་ནས། ཁོང་རྣམས་ལ་ཞག་བདུན་གྱི་དུས་བཏབ་ནས། དཔོན་སློབ་བདུན་གྱིས་པུ་ཏྲ་ལ་བརྟེན་པའི་ལས་སྦྱོར་ཞིག་མཛད་པ་ན། ཞག་གསུམ་སོང་བའི་ནུབ་མོ་སྒྲུབ་ཁང་དུ་འོད་འཁྱུག་པ་དང་། ཐོག་ཚེག་པ་དང་། འབྲུབ་ཁུང་དུ་ལིང་ག་སྐད་ངན་འདོན་པ་སོགས་ནང་རྟགས་ཀྱི་ཆོ་འཕྲུལ་སྣ་ཚོགས་བྱུང་ཞིང་། དེའི་དུས་ཀརྨ་པའི་སྒར་དེའི་དཔོན་འོག་མ་བཀའ་གྲོས་པ་རྗེ་ཉིད་ལ་སྐུར་ཞུས་བྱེད་པའི་གཙོ་བོ་གཅིག་ཡོད་པ་དེ་རྒྱུ་མ་རུལ་ནས་ཉམ་ཐག་པའི་སྐད་འདོན་ཞིང་ཚེའི་དུས་བྱས། དེ་ལྟར་དྲག་པོའི་ལས་སྦྱོར་གྱི་རྟགས་མངོན་སུམ་མཐོང་བ་ལ་བརྟེན་ནས་སྒར་པ་གཞན་རྣམས་ཀྱང་གར་འབྲོས་ཆ་མེད་དུ་གྱུར་ཅིང་། རྗེ་དཔོན་སློབ་རྣམས་ལ་དགྲ་རྐུན་ལ་སོགས་པའི་འཇིགས་པ་མཐའ་དག་དང་བྲལ་ཞིང་། སྙན་པའི་གྲགས་པས་སའི་སྟེང་ཐམས་ཅད་ཁྱབ་པར་གྱུར་ནས་སྨར་ཁམས་ཕྱོགས་ལ་ཐེགས་པའི་ལམ་ལ་རྨ་ཆུ་གཙང་པོ་ཞེས་བྱ་བའི་ཆུ་ཀླུང་ཤིན་ཏུ་ཆེ་བ་ཞིག་ཡོད་པའི་འགྲམ་དུ་སྒར་པ་སྔོན་མ་རྣམས་ཀྱིས་སླེབས་ནས་དེ་ནུབ་དེ་ཀར་སྡོད་རྩིས་བྱས་པ་ན།
རྗེའི་ཞལ་སྔ་ནས་རྗེས་སུ་ཕེབས་ཏེ། ད་ལྟ་ཆུ་ལ་འགྲོ་གྲབ་གྱིས་ཕེབས་པ་ན། ཕྱག་ཕྱི་བ་རྣམས་ཀྱིས་མགྲིན་གཅིག་ཏུ། དོ་ནུབ་ཐམས་ཅད་ཐང་ཡང་ཆད། ཉི་མ་ཡང་ཕྱི་མོར་སོང་འདུག་པས་འདི་ཀར་བཞུགས་ན་ལེགས་པ་འདྲ་ཞེས་ནན་གྱིས་ཞུས་ཀྱང་མ་གསན་པར།

ད་ལྟ་འགྲོ་གྲབ་གྱིས་གསུངས་ཤིང་། མཆོད་གཡོག་པ་ནམ་ཤེས་ལ་མགོན་པོའི་གཏོར་མ་གཅིག་ད་ལྟ་འཆོས་ལ་ཆུ་འདི་ལ་རྒྱོབས་གསུངས་པའི་བཀའ་ལུང་མཛད་པ་ན། ཁོང་གིས་ཀྱང་དེ་བཞིན་བྱས་པས། ཆུ་ལ་ཆེ་ཆུང་དུ་མངོན་པ་ཅི་ཡང་མ་བྱུང་། དེ་རྗེས་རྗེ་ཉིད་ཀྱིས་གཏོར་མ་གཅིག་ཆུ་ལ་བརྒྱབ་པ་གནང་བ་ན། ལྕགས་ཀྱི་ཐོ་ལུམ་མེ་འབར་བ་ཆུར་འཕངས་པ་ལྟ་བུའི་སྒྲ་འཇིགས་སུ་རུང་བ་བྱུང་ཞིང་། ཆུ་དེ་ཡང་དེ་མ་ཐག་ནས་གསུམ་གཉིས་འཕྲི་བ་ཙམ་དུ་སོང་། དེར་རྗེ་རང་གིས་ཆུ་དེ་ལ་སྔོན་ལ་ཕེབས་ཤིང་། དེ་རྗེས་སྒར་པ་གཞན་རྣམས་ཀྱང་བར་ཆད་མེད་པར་ཆུའི་ཕ་རོལ་ཏུ་སླེབས་པ་ཙམ་ན། ཆུ་སྔར་བས་ཀྱང་བཅུ་འགྱུར་གྱི་ཆེ་བ་ཙམ་དུ་སོང་བས་སྒར་པ་ཐམས་ཅད་འཇིགས་ཤིང་སྐྲག་ལ་ངོ་མཚར་ཞིང་བློ་བདེ་བར་གྱུར། རྗེའི་གསུང་ལས།
ད་མགོན་པོ་ལ་གཏང་རག་གི་མཆོད་གཏོར་ཕུལ། ཐམས་ཅད་ཇ་སྐོལ་བློ་བདེ་བར་ཐུངས་གསུངས་པའི་བཀའ་ལུང་ཕེབས། དེའི་རྒྱུ་མཚན་ཡུལ་ཕྱོགས་དེ་ན་གནས་པའི་སྐྱེ་བོ་རྣམས་ཀྱིས་ཐོས་པ་ན། སྔར་རྨ་ཆུ་གཙང་པོ་ལ་སུས་ཀྱང་རབ་མ་ཐོན་པ་ལ། ད་ལན་འདི་འདྲ་བའི་རབ་འདོན་པ་འདི་སུ་ཞིག་ཡིན་ནམ་ཞེས་ཐམས་ཅད་འཇིགས་ཤིང་ཧ་ལས་ནས་ངོ་མཚར་བའི་གཏམ་དུ་གླེང་བར་བྱེད་དོ། ། དེ་ནས་ཡུལ་ཕྱོགས་གཞན་ཞིག་ཏུ་ཕེབས་པ་ན་ཆོས་ལ་མི་མོས་པའི་བོན་པོ་གདུག་པ་ཅན་འགའ་ཞིག་གིས་སྔར་གྱི་ལོ་རྒྱུས་རྣམས་ཐོས་པས་ཞེ་འཇིགས་ཀྱང་། ཕྲག་དོག་གི་དབང་གིས་སེམས་ལ་རང་དབང་མ་ཐོབ་པར་དཔོན་སློབ་རྣམས་ལ་ཐོ་འཚམ་པའི་སེམས་ཀྱིས་སྔར་ཐོག་ལམ་རྒྱུན་པར་ཡོད་པའི་ས་ཆ་ཤིན་ཏུ་གཉན་པ་སུས་ཀྱང་སྡོད་མི་ནུས་པ་ཞིག་ཏུ་སྒར་པ་ཁུངས་བསྟན། དེར་དཔོན་སློབ་རྣམས་ཀྱིས་བཞུགས་པ་ན། སྲོད་ཐུམ་པ་ནས་སྤྲིན་ནག་འདུས་འབྲུག་སྒྲ་ཤིན་ཏུ་དྲག་པ་དང་། གློག་ཕྲེང་རྒྱུན་མི་འཆད་པ་ཐོ་རངས་ཀྱི་ཆ་ཟིན་གྱི་བར་མུ་མ་ཆད་པར་བྱུང་ཞིང་།
མི་མ་ཡིན་གྱི་ཆོ་འཕྲུལ་སྦལ་པ་ནག་པོ་ཤིན་ཏུ་ཆེ་བ་འཇིགས་སུ་རུང་བ་ཅིག་ཆ་ཐེར་གྱི་ནང་དུ་བྱུང་བ་ལ། རྗེ་ཉིད་ཀྱིས་ཁྲོ་བཅུའི་སྲུང་འཁོར་དང་། བདེ་མཆོག་གི་གོ་ཆ་དྲུག་ལ་བརྟེན་པའི་སྲུང་འཁོར་གདུག་རྩུབ་ཀྱི་སྦྱོར་བ་མ་ཞི་བར་དུ་མཛད་ཅིང་། ཕྱག་ཕྱི་བ་རྣམས་ཀྱིས་སྦལ་པ་བསྒྲལ་བས། དེ་ནས་ཞག་འགའ་ཡར་གྱི་བར་གང་ཕེབས་སར་སྤྲིན་ནག་པོ་བྱ་ར་བྱེད་པའི་རྣམ་པ་བྱུང་བ་དེ་ཞག་རེ་བཞིན་ཕར་འགྱང་ཕར་འགྱང་སོང་ཞིང་། ཐོག་ལ་སོགས་པའི་བར་ཆད་ཀྱི་རྣམ་པ་གང་ཡང་མ་བྱུང་བས། ས་ཕྱོགས་དེ་སྐོར་ན་ཡོད་པའི་བླ་དཔོན་མི་དཔོན་བོན་པོ་སོགས་ཐམས་ཅད་གནས་འདིར་བཞུགས་ཚུགས་པ་འདི་པ་དཔོན་སློབ་ལས་མ་བྱུང་ཟེར། ཀུན་ཧ་ལས་ཤིང་དད་པ་ཐུན་མོང་མ་ཡིན་པ་སྐྱེས་ནས་ཞབས་ཏོག་ཀྱང་ཕུན་སུམ་ཚོགས་པར་བསྒྲུབས། དེ་ལ་སོགས་པ་མཐུ་སྟོབས་ནུས་པ་བསམ་གྱིས་མི་ཁྱབ་པའི་སྙན་གྲགས་ཀྱིས་བོན་པོ་གདུག་པ་ཅན་རྣམས་དང་། གཞན་ཡང་གྲུབ་མཐའ་མི་གཅིག་པའི་གང་ཟག་ཐམས་ཅད་ཀྱང་ཐོ་འཚམ་པའི་སྤྲོས་པ་ཆོད་ཅིང་།
ངོ་མཚར་བའི་གནས་སུ་འཛིན་པས་དཔལ་ལྡན་ས་སྐྱ་པའི་བསྟན་པ་ཕྱོགས་དེར་ནམ་ལངས་ཤིང་ཉི་མ་ཤར་བ་ལྟ་བུར་གྱུར། དེ་ལྟ་བུའི་ངོ་མཚར་བའི་རྣམ་པར་ཐར་པ་དུ་མའི་མངའ་བདག བདག་ཆེན་རྡོ་རྗེ་འཆང་བློ་གྲོས་རྒྱལ་མཚན་འདིས་ནི་མགོན་པོའི་མན་ངག་གི་གླེགས་བམ་བསྒྲིགས་པར་མཛད་པ་སོགས་ས་སྐྱ་པའི་ཆོས་སྐྱོང་སྐོར་ལ་བརྒྱུད་པའི་བླ་མ་གཞན་རྣམས་ལས་རྒྱུ་མཚན་དུ་མའི་སྒོ་ནས་བཀའ་དྲིན་མཆོག་ཏུ་ཆེ་བ་ཞིག་ཡིན་ཞིང་། བདག་ཆེན་འདིས་ཁའུ་སྐྱེད་ལྷས་ཀྱི་དགོན་པའི་སུམ་ཅུ་རྩ་གསུམ་གྱི་སྒྲུབ་ཁང་དུ་ཡུན་རིང་བཞུགས་ནས་ཆོས་སྐྱོང་ཆེ་ཆུང་གི་མན་ངག་སོགས་ལ་འཆད་ཉན་རྩལ་སྟོན་མཛད་པས་དིང་སང་ས་སྐྱ་ཚད་ཀྱི་རྣ་བར་མ་གྲག་པའི་ཁའུ་པའི་སྙན་བརྒྱུད་ཀྱི་མན་ངག་ཟབ་མོ་ཞེས་ཀུན་ལ་མེད་པའི་གཡེར་ཆོས་སུ་མཛད་པ་འདི་བྱུང་བ་ཡིན་ནོ། ། ཡང་ས་སྐྱ་པའི་བསྟན་འཛིན་ཀུན་གྱི་གཙུག་རྒྱན། རྒྱལ་བའི་ལུང་བསྟན་བརྙེས་པའི་སྐྱེས་ཆེན་དམ་པ་ངོར་ཆེན་རྡོ་རྗེ་འཆང་ཀུན་དགའ་བཟང་པོ་ནི། ཡོངས་གྲགས་ཀྱི་ཡབ་ས་སྐྱ་བའི་གསོལ་ཇ་བའི་བརྒྱུད་པ་གཅི་ཁུང་སྒོ་པ་ཉེ་གནས་གྲུབ་པ་ཡོན་ཏན་ཡིན་པར་བཤད་ཀྱང་། དོན་གྱི་ཡབ་ནི་བཞི་ཐོག་པ་བདག་ཆེན་ཀུན་དགའ་རིན་ཆེན་ཡིན་པར་སྲད་པ་ཀུན་བློ་སོགས་ཀྱིས་མཛད་པའི་རྣམ་ཐར་ལས་འབྱུང་བ་བཞིན་དོན་ལ་གནས་པས། ས་སྐྱ་པའི་ཆོས་སྐྱོང་རྣམས་ཀྱང་གདུང་བརྒྱུད་རྣམས་དང་ཁྱད་པར་མེད་པར་འགོ་བ་ཡིན་ཏེ། སྐུ་གཞོན་ནུའི་ཚེ་ཐོས་བསམ་མཛད་དུས་བླ་བྲང་ཤར་ན་བཞུགས་པའི་མདོ་སྡེ་ལ་ཆོས་རྗེ་ས་པཎ་གྱིས་མཆན་བཏབ་པ་སོགས་ཕྱག་དཔེ་པོ་ཏི་དྲུག་བརྒྱ་བརྒྱད་ཅུ་ལྷག་པ་ཙམ།
དགུ་རིམ་ན་ཆོས་རྗེ་ས་པཎ་གྱི་དཔེ་ཁང་གི་ཕྱག་དཔེ་རྣམས་ལ་རེས་དཔེ་ཁང་དང་། རེས་འགའ་གཟིམ་ཁང་དུ་གདན་དྲངས་ནས་ལོ་གསུམ་གྱི་བར་དུ་པོ་ཏི་སུམ་སྟོང་ཟིན་ཙམ་ལ་གཟིགས་པས། གསུང་རབ་སྤྱི་དང་བྱེ་བྲག་གི་དོན་ལ་ཐུགས་སྐྱེད་ཆེས་ཆེ་བར་བྱུང་ཞིང་། གཞན་ཡང་བྲང་མོ་ཆེ། ཟུར་ཁང་། གུང་བླ་བྲང་སོགས་གདན་ས་ཆེན་པོའི་དཔེ་ཁང་སོ་སོའི་ཕྱག་དཔེ་ཐམས་ཅད་ཀྱང་མ་གཟིགས་པ་མེད་ཅིང་། མདོར་ན་ཐོས་པ་དང་གཟིགས་རྒྱ་ཆེ་ཞིང་མཐར་ཕྱིན་པར་གྱུར་ཏེ། དེ་ལྟ་བུའི་བར་སྐབས་ཤིག་ཏུ་ཆོས་སྐྱོང་གི་གྲུབ་ཐོབ་སྔགས་འཆང་ཀུན་དགའ་ཟླ་བས་བརྟག་གཉིས་ཀྱི་ཊཱིཀྐ་ལོ་སྤེ་རྡོར་བསོད་མའི་སྟོད་སྐུ་དྲུང་དུ་ཕུལ་ནས། པུ་ཏྲ་ན་རེ་འདི་བླ་མ་ཀུན་དགའ་བཟང་པོ་ལ་ཕུལ་ན། སྨད་ཁོང་གིས་རྙེད་ཟེར་གྱིན་གདའ་བས་ཁྱེད་ལ་ཕུལ་བ་ལགས་ཟེར་ནས་ཕུལ།
དེ་རྗེས་ལོ་གཅིག་གི་ཁོངས་སུ་དེའི་སྨད་བླ་བྲང་བྲང་མོ་ཆེའི་དཔེ་གསེབ་ནས་རྙེད་ནས་འགྲིག་པར་བྱུང་བས་ཀུན་གྱི་ངོ་མཚར་དུ་གྱུར་པ་དང་། ཡང་ས་སྐྱར་བཞུགས་དུས་གཞན་གྱིས་བྱད་ཀ་བྱས་པའི་ཆོ་འཕྲུལ་ངན་པ་སྣ་ཚོགས་བྱུང་པར། གུར་མགོན་གྱི་སྲུང་འཁོར་ལ་ནན་ཏན་མཛད་པས་བཟློགས་པ་དང་། ངོར་ཨེ་ཝཾ་ཆོས་ལྡན་བཏབ་ནས་རྡོ་རྗེ་འཕྲེང་བའི་དཀྱིལ་འཁོར་ཡོངས་སུ་རྫོགས་པ་བཞེངས་པར་དགོངས་པ་ན། བལ་པོའི་ལྷ་བཟོ་བ་ཝང་ཀུ་ལི་སྤུན་ལ་སོགས་པ་མཁས་པ་དྲུག་ཡོང་པའི་གཏམ་ཡང་མེད་པར་གློ་བུར་དུ་སྐུ་མདུན་དུ་སླེབས་ནས། ཇི་ལྟར་དགོངས་པའི་དཀྱིལ་འཁོར་རྣམས་དང་། གཞན་ཡང་ཐུགས་དམ་གྱི་རིགས་མཐའ་ཡས་པ་འབད་མེད་དུ་གྲུབ་པའི། ལྷ་བཟོ་བ་ཨ་ཁེ་རཱ་ཛ་ཞེས་བྱ་བ་ཞིག་ཡོད་པ་ན་རེ། ངེད་འདི་རྣམས་ཕན་ཚུན་གཅིག་གིས་གཅིག་ལ་གླེང་བ་མ་ཡིན་པར་ཐམས་ཅད་བོད་དུ་བླ་མ་འཕགས་པའི་བུ་ཅན་འགྲོ་ཞེས་ཕྱོགས་གཅིག་ཏུ་གྲོས་འཆམ་སྟེ་བོད་དུ་ཡོང་བའི་ཚེ། ལ་སྟོད་ཤེལ་དཀར་དང་།
ཆུ་འདུས་དང་། ས་སྐྱ་རྣམས་སུ་ཁྱེད་རང་རྣམས་འདི་ཙོ་རུ་ལས་ཀ་བྱས་ན། ཡོན་རྫོང་ལེགས་པོ་སྟེར་ཟེར་ཡང་། དེ་ཚོ་གང་དུ་ཡང་སྡོད་མ་འདོད་ཅིང་། གནས་པོ་མི་ཉེག་གཅིག་ཡོད་པ་ན་རེ། ཁྱེད་རང་ཨེ་ཙ་ཁར་ཕྱིན་ནས་ལས་ཀ་བྱས་ན་ཡོན་རྫོང་ཐམས་ཅད་གསེར་དུ་ཡོང་པས། འགྲོ་ན་ངས་བསྐྱལ་ཟེར་ཡང་འགྲོ་མ་འདོད་པར་བླ་མའི་དྲུང་དུ་ཟངས་སླེབས་པ་འདི། བླ་མས་སྒོམ་བྱས་པ་ངེད་ཀྱི་སྙིང་ལ་ཕོག་པ་ཡིན་མོད་ཅེས་ཟེར་ཏེ། ཆོས་སྐྱོང་གིས་རང་ དབང་མེད་པར་བཀུག་པ་ཡིན་ནོ། ། ཡང་ས་སྐྱར་བཞུགས་དུས་གུར་མགོན་ལྕམ་དྲལ་དང་ཞལ་བཞི་པ་རྣམས་ལ་བསྟོད་པ་རེ་མཛད་པས།
ནུབ་གཅིག་པུ་ཏྲ་ན་རེ། ང་ལ་ཡང་བསྟོད་པ་བྱེད་དགོས་ཟེར། དེའི་བསྟོད་པ་ཡང་མཛད་ཅིང་། དགྱེས་པའི་རྣམ་འགྱུར་གཟིགས་པ་དང་། གཞན་ཡང་པུ་ཏྲ་ན་རེ། སྔགས་འཆང་ཀུན་དགའ་ཟླ་བ་ནི་མི་སྡོད་པར་འདུག ང་ལ་གཏོར་མ་ཟུར་དུ་སྟེར་དགོས་ཟེར་བ་དང་། གསེར་སྐུ་ཆེན་མོ་བཞེངས་དུས་ལྷ་བཟོ་བའི་རྨི་ལམ་དུ་ཨ་ཙ་ར་རྣ་བ་ལ་དུང་ལོང་བཏགས་པ་གཅིག་འོངས་ནས། ངེད་ཀྱི་ལྷ་བཟོ་ལ་ཡོང་དགོས་ཟེར་ཁྲིད་ཕྱིན་པ་རྨིས། རྨི་ལམ་ངན་ནས་རིམ་གྲོ་བྱེད་པའི་གྲབ་བྱས་པས།
དེའི་ཞག་ལྷ་བཟོ་བ་འབོད་མཁན་མངའ་རིས་པ་དབོན་པོ་ཨ་ཙ་ར་གྲོགས་མཆེད་གསུམ་གྱིས་སླེབས་པས། ས་སྐྱའི་ཆོས་སྐྱོང་གི་རྣམ་འཕྲུལ་དུ་ཤེས་པ་དང་། ལས་མགོན་རྣམས་རེས་འགའ་ལས་བསྒྲུབས་ཀྱང་གཏང་རག་མ་བྱུང་ཞེས་འཁང་བ་དང་། རེས་འགའ་ཁྱེད་ཀྱིས་མ་བཅོལ་བ་ཡང་ང་རང་གིས་བྱས་པ་ཡིན་ཞེས་ཁ་ཕོ་འདོན་པ་དང་། ལམ་འབྲས་བརྒྱུད་པའི་བླ་མའི་སྐུ་འདྲ་རྣམས་བཞེངས། སྤྲ་རྩི་བཏབ་སྟེ་ཐང་དཀྱིལ་དུ་བཞུགས་པ་ལ་མཚན་མོ་མོན་དུང་ལོང་བཏགས་པ་གཅིག་བྱུང་ནས། དཔོན་ལྷ་བཟོ་བ་ལ་མྱུར་དུ་ལོངས། ལྡེར་སྐུ་རྣམས་ཀ་དྲུག་མར་སྤྱན་འདྲེན་གྱིས་ཟེར་བ་དེ་ལྟར་བྱས་ནས་ཡུན་མི་རིང་པ་ནས་དྲག་ཆར་ཆེན་པོ་བྱུང་ངོ་། ། ཁྱད་པར་ཨེ་ཝྃ་ཆོས་ལྡན་གྱི་དགོན་པའི་གཉེར་དང་བསྟན་སྲུང་ནི་ཆོས་སྐྱོང་ཞལ་བཞི་པས་བྱེད་པ་ཡིན་ཞིང་། འདིའི་རྗེས་གནང་ཡང་གདན་ས་པ་ནང་རྒྱུད་དུ་མ་བྱུང་ན་ཆོས་སྐྱོང་ཉིད་མི་མཉེས་པའི་ཚུལ་སྟོན་པ་ཡིན་ཏེ།
དེ་ཡང་མུས་ཆེན་སངས་རྒྱས་རིན་ཆེན་ཨེ་ཝྃ་གདན་སར་ཕེབས་ནས། རྗེ་ཡོངས་འཛིན་ཉིད་གཟིམ་ཁང་ཐར་བ་རྩེར་སྐུ་མཚམས་ལ་བཞུགས་དུས་ཚེས་བརྒྱད་གཅིག་གི་ཉིན་ཡོངས་འཛིན་གྱི་གསུང་ལས། ལྷ་མཆོག་སེང་གེ་ཆོས་རྗེ་སངས་རྒྱས་རིན་ཆེན་པས་ཁྲི་ཐོག་མཛད་པའི་ཉིན་མན་ནས། ཚོགས་དུང་འདི་ལ་སྐད་སྔར་དང་གཏན་ནས་མི་འདྲ་བ་རང་ཞིག་བྱུང་བས་ཉོན་གསུངས་ནས་གསན་པས། སྐད་འཛེར་འཛེར་རང་གི་སྐད་དུང་གཉིས་སྦྲགས་ནས་བུས་པའི་དབྱིབས་ཤིག་བྱུང་། གཞན་ལ་རྩད་བཅད་པས་ཀྱང་། དེ་བཞིན་རང་འདུག་ཟེར། འདི་ལྟར་འདུག་ལགས་ཞུས་པས། ཁྱོད་ད་ལྟ་རང་སོང་ལ་ཆོས་རྗེ་སངས་རྒྱས་རིན་ཆེན་པ་ལ་ཁྱེད་ཀྱིས་དཔལ་མགོན་ཞལ་བཞི་པའི་རྗེས་གནང་སུ་ལ་ཐོབ་དྲིས་ཤོག་གསུངས་ནས། རྗེ་ཚོགས་ན་བཞུགས་པའི་སྙན་དུ་ཕུལ་བས།
སྔོན་ས་སྐྱར་ཆོས་དབར་ལ་ཕྱིན་དུས་གནམ་ཁ་འུབ་པའི་གདུང་བརྒྱུད་ལ་ཡང་ཞུས། ཕྱིས་འབྲས་ཡུལ་དུ་ཆོས་རྗེ་དྲུང་བཙུན་པ་ལ་ཐོབ་གསུངས་པའི་ཚུལ་ཕུལ་བས། དེ་ཀ་ཡིན་པ་འདུག སྔོན་ཀུན་མཁྱེན་རིན་པོ་ཆེས་ཀྱང་ཆོས་རྗེ་སངས་རྒྱས་རིན་ཆེན་པ་ལ་འཕྲོད་པར་གྱིས་གསུངས་པའི་བཀའ་ལུང་ཡང་ཡོད་པས། དགེ་འདུན་རྣམས་འདུ་ཁང་ན་ཡོད་རིང་ལ་འགྲོ་གསུངས་ནས་དབང་ཁང་དུ་ཕེབས། དེ་ནུབ་དཔལ་མགོན་གྱི་རྗེས་གནང་རྗེ་སངས་རྒྱས་རིན་ཆེན་པ་སྐུ་རྐྱང་ལ་གནང་། ཁྱེད་ཀྱིས་ལྷ་མཆོག་སེང་གེ་ལ་སྐབས་སུ་བབ་དུས་འཕྲོད་ངེས་མཛོད་ཅིག་ཅེས་གདམས་སོ། ། དེའི་ཕྱི་ཉིན་མན་ཚོགས་དུང་སྐད་སྔར་ཁོ་ན་ལྟར་བྱུང་བས་ཀུན་ཀྱང་ངོ་མཚར་དུ་འཛིན་པ་བྱུང་ངོ་ཞེས་ཐོས་ལ། ཡང་ངོར་ཆེན་རྡོ་རྗེ་འཆང་གི་བླ་མ་གྲུབ་ཆེན་བུདྡྷ་ཤྲཱི་ལ་ཡང་ཆོས་སྐྱོང་རྣམས་ཤིན་ཏུ་མཆེས་པ་ཡིན་ཏེ། དུས་ཤིག་ཞེ་དགོན་པའི་གཡག་བདུན་རྐུན་མས་ཁྱེར་འདུག་པ།
དེ་ནུབ་གཏོར་མ་བསྔོ་བའི་སྐབས་སུ། མོན་བུ་པུ་ཏྲ་གཡག་དེ་རྣམས་མ་ཤི་བ་གྱིས། རྐུན་མ་རྣམས་སྲོག་ལ་གནོད་པ་མ་སྐྱེལ། ཚམ་རྔམ་གྱིས་ལ་འཇིགས་སུ་ཆུག་ཅེས་གསུང་སྐད་ཆེན་པོས་ལན་གསུམ་གསུང་གིན་སྣང་། ཕྱིས་ཞག་གསུམ་སོང་དུས། འཇིགས་མེད་ཟེར་བའི་སྤྱི་པ་གཅིག་འདུག་པ་དེ་ལ། ཆུ་འོག་པའི་མི་གཅིག་ན་རེ། ཁྱེད་ཀྱི་གཡག་བོར་བ་དེ་ངེད་ཁ་ཅིག་གིས་རྙེད་ཡོད་པས་འབུལ་ཟེར། གཏམ་མང་དུ་བྱས་པས། བླ་མའི་བྱིན་རླབས་དང་།
ཆོས་སྐྱོང་གི་གཏོར་དབང་དགོས། ཕྱིས་ཆོས་སྐྱོང་གིས་གནོད་པ་མི་འོང་བའི་སྲུང་འཁོར་དགོས་ཟེར་ནས་གཡག་བདུན་ག་བསྐྱལ་ཡོད་འདུག་པས། ཆོ་འཕྲུལ་འགའ་ཞིག་བྱུང་བར་སྣང་ངོ་། ། དབོན་པོ་ཤེས་རབ་སེང་གེ་ལ་ཁོང་ནད་མཐུག་པོ་ཞིག་ཡོད་པ་ལ་གཅོད་ཀྱི་དམིགས་པ་འདྲ་བྱེད་དུ་བཅུག་པས་ཆེར་མ་ཕན་པ། འབྱུང་པོ་གཅིག་གི་བར་ཆད་ཞིག་ཡིན་པ་འདྲ། གུར་མགོན་གྱི་རྗེས་གནང་ཞིག་ཞུས་གསུངས། ཉི་ཤུ་དགུ་གཅིག་ལ་ཞུས་པས། བཀའ་བསྒོ་བྱེད་པའི་དུས་སུ་འདིའི་བར་ཆད་ཞི་བར་གྱིས་གསུངས་པའི་ཚེ་མུས་ཉམས་བྱུང་སྟེ། རྡོ་རྗེ་སྐྱིལ་ཀྲུང་དུ་བཞུགས་བཞིན་པ་ལ་གཏོར་མ་ཕྱག་ཏུ་བཟུང་ནས་འཕར་ཏེ་ཁོང་གི་ལུས་སྟེང་དུ་འཕགས་པ་བྱུང་། དེ་ཀས་ནད་གཞི་དེ་ལས་གྲོལ་ལོ། །
དེ་ལ་སོགས་པ་ཇི་ལྟར་བཀའ་བསྒོ་བ་བཞིན་སྒྲུབ་པའི་ལོ་རྒྱུས་མང་དུ་སྣང་ངོ་། ། སྟག་གི་ལོ་ལ་ད་ལོ་ས་སྐྱར་འགྲོ། ད་ལན་ལས་མི་སླེབ་གསུངས་ནས་བྱོན། ས་སྐྱ་ས་བཟང་གཉིས་སུ་ཟླ་བ་དགུ་བཞུགས། དེའི་ཚེ་སྒོ་རུམ་དུ་དཔལ་རྡོ་རྗེ་ནག་པོ་ཆེན་པོའི་སྐུ་ལ་ཤེལ་རྒྱན་དང་། ན་བཟའ་དང་། གཏོར་མ་ཅོད་པཎ་མང་པོ་ཕུལ་ནས་གསོལ་བ་བཏབ་པས། ས་སྐྱ་པ་ཅུང་དྲག་ཏུ་འགྲོ་བའི་རྟེན་འབྲེལ་ཞིག་འདུག་གསུངས་པའི་ལུང་བསྟན་ཡང་སྩལ། འདི་ནི་དུས་ཕྱིས་ས་ལོ་འཇམ་པའི་རྡོ་རྗེའི་ཐུགས་སྲས་སྔགས་འཆང་ཆོས་ཀྱི་རྒྱལ་པོ་ངག་དབང་ཀུན་དགའ་རིན་ཆེན་ཡབ་སྲས་ནས་བཟུང་། དཔལ་ས་སྐྱའི་སྡེ་བསྟན་པ་གདུང་བརྒྱུད་དང་བཅས་པའི་ལུགས་གཉིས་ཀྱི་འཕྲིན་ལས་ཀྱི་རྒྱུན་ཡར་ངོའི་ཟླ་བ་ལྟར་འཕེལ་རྒྱས་སུ་གྱུར་པ་འདི་མ་འོངས་མཁྱེན་པའི་གསུང་དུ་སྣང་བས་ཤིན་ཏུ་ངོ་མཚར་བའི་གནས་སོ། །
ཡང་ངོར་ཆེན་རྡོ་རྗེ་འཆང་གི་ཐུགས་སྲས་རྒྱལ་ཚབ་དམ་པ་མུས་ཆེན་སེམས་དཔའ་ཆེན་པོ་དཀོན་མཆོག་རྒྱལ་མཚན་གྱིས་ས་སྐྱ་པའི་ངེས་དོན་གྱི་བསྟན་པ་དར་བའི་གནས་གླིང་དགའ་བདེ་བ་ཅན་གྱི་དགོན་གནས་ཆེན་པོ་མ་བུ་རྣམས་བཏབ་ཅིང་བཤད་སྒྲུབ་སྤེལ་མར་མཛད་པས། ཆོས་སྐྱོང་རྣམས་ཀྱིས་ཞལ་བསྟན་ཅིང་འཕྲིན་ལས་བསྒྲུབས་པའི་ཚུལ་ནི། རྗེ་ཉིད་ཀྱི་ཐུགས་དམ་རྒྱུན་པའི་རྟེན་མགོན་པོའི་བྲིས་ཐང་ཞིག་ཡོད་པ་ལ་ཕྱག་མཛུབ་གཏད་ནས། ངའི་དགོན་པ་བདེ་བ་ཅན་གྱི་ཆོས་སྐྱོང་འདི་ལ་གནས་པ་ཡིན་ནོ་ཞེས་གསུངས་འདུག་པ་ནི། གུར་མགོན་འཁོར་བཅས་ཀྱིས་ཞལ་དངོས་སུ་བསྟན་ནས་བྲིས་སྐུ་དེ་ལ་ཐིམ་པའི་གཟིགས་སྣང་ཤར་བའི་གསུང་དུ་སྣང་བ་དང་། ལས་ཐམས་ཅད་ཆོས་སྐྱོང་གིས་མཛད་པས་ས་སྐྱ་པའི་བསྟན་འཛིན་གྱི་འཕྲིན་ལས་ཀྱི་རྒྱུན་ཞིག་ལ་མུས་ཆེན་སེམས་དཔའ་ཆེན་པོའི་འཕྲིན་ལས་ཀྱི་རྒྱུན་ལས་བཟང་བ་མེད་དེ་ས་སྐྱ་པའི་སྲོལ་འཛིན་ཡོད་དོ་ཅོག་ལ་རྗེ་འདིའི་འཕྲིན་ལས་ཀྱི་རྒྱུན་གྱིས་མ་ཁྱབ་པ་མེད་ཅེས་བདག་གི་བླ་མ་མུས་པ་ཆེན་པོས་ཡང་ཡང་དུ་གསུངས་པ་ནི་དོན་ལ་གནས་པར་མཐོང་ཞིང་། ཡང་སེམས་དཔའ་ཆེན་པོའི་དངོས་སློབ་གྲུབ་ཆེན་དཀོན་མཆོག་བློ་གྲོས་ཉིད་བསམ་གཏན་ཕུག་ཏུ་སྐུ་མཚམས་ལ་བཞུགས་པའི་དུས་ཤིག གཟིམ་མལ་དུ་ཉིན་གུང་གི་ཐུན་ལ་བཞུགས་ཡོད་པའི་མདུན་ན། གོང་གི་སེམས་དཔའ་ཆེན་པོའི་ཐུགས་དམ་རྟེན་མགོན་པོའི་བྲིས་སྐུ་དེ་བཀྲམ་ཡོད་པས། དེའི་ཞབས་འོག་ན་ཡུལ་པའི་གྲོང་པ་གཅིག་གི་བུ་སྤུན་གཉིས་ཀྱི་མགོ་བོ་བཅུག་འདུག་པ་མངོན་སུམ་དུ་གཟིགས།
འཁྲུལ་པ་ཡིན་ནམ་ཅི་ཡིན་དགོངས་ནའང་དེ་བཞིན་དུ་འདུག དེ་ནས་ཞག་འགའ་ཡར་ན། མི་ཚང་དེ་པ་ལ་ན་ཚ་ངན་པ་ཞུགས་ཏེ། ཕྲུ་གུ་དེ་གཉིས་དུས་གཅིག་ལ་ཤི་འདུག་པ་རྗེས་སུ་དགོངས་པས། བསྲུང་རིའི་ཁོངས་སུ་རི་དྭགས་རྔོན་པ་འདྲས་ལ་འཇུ་བྱས་ཏེ། ཆོས་སྐྱོང་ལ་མནའ་ཟོས་པའི་འཁུ་ལྡོག་ཏུ་འདུག་གསུངས་པ་ཡང་། ས་སྐྱའི་ཆོས་སྐྱོང་རྣམས་ཀྱིས་རྗེ་སེམས་དཔའ་ཆེན་པོའི་བཀའ་ལས་ཅུང་ཟད་ཀྱང་མི་འདའ་བའི་ཤིན་ཏུ་རྨད་དུ་བྱུང་བའི་རྣམ་ཐར་དུ་སྣང་། རྒྱལ་ཚབ་དམ་པ་ཀུན་དགའ་དབང་ཕྱུག་ལ་ཡང་བསྟན་སྲུང་འདི་རྣམས་མཆོག་ཏུ་འགོ་བས། ཞལ་བཞུགས་དུས་ཨེ་ཝྃ་ཆོས་ལྡན་གྱི་ལུགས་གཉིས་དར་རྒྱས་ཀྱང་ཤིན་ཏུ་ཆེ་བས་འཕྲིན་ལས་མཐའ་དག་ཆོས་སྐྱོང་གིས་བསྒྲུབས་པར་གྲགས་ཤིང་། མྱ་ངན་ལས་འདས་པའི་ཚེ་ཡང་སྐུ་གདུང་བཞུགས་པའི་མཆོད་ཁང་ལ་པུ་ཏྲ་སོགས་དཀོན་གཉེར་གྱི་ཚུལ་དུ་འབྲལ་མེད་དུ་གནས་པ་གློ་བོ་མཁན་ཆེན་གྱི་གཟིགས་སྣང་ལ་ཤར་བ་སོགས་མཐའ་ཡས་ཤིང་།
ས་སྐྱ་པའི་བསྟན་པའི་གསལ་བྱེད་དམ་པ་ཀུན་མཁྱེན་ཆོས་ཀྱི་རྒྱལ་པོ་བསོད་ནམས་སེང་གེ་ལ་བཀའ་སྲུང་རྣམས་ཀྱིས་འཕྲིན་ལས་བསྒྲུབས་པའི་ཚུལ་ནི། རྗེ་ཀུན་མཁྱེན་ཉིད་རྟ་ནག་གསེར་གླིང་དུ་བཞུགས་པའི་ནུབ་གཅིག་ཆོས་ཁྲིམས་པས་ཞལ་ཏ་ཞིག་ཞུ་རུ་ཕྱིན་པས། ཁྱོད་ཡོང་པ་སྔས་བྱུང་། མི་ནག་པོ་དུང་ལོ་བཏགས་པ་པུ་ཏྲ་ཡིན་ནམ་སྙམ་པ་གཅིག་དངོས་སུ་བྱུང་ནས་ལབ་ལབ་འགའ་བྱེད་གྲབ་ཡོད་པས། ད་ཡལ་སོང་གསུངས་པ་དང་། ཁ་འུར་གཏོར་སྒྲུབ་བསྐང་གསོ་གཅིག་མཛད་པའི་ཚེ། གདོང་བཞི་པའི་གཏོར་མའི་བ་དན་དེ་ཉིད་རྗེའི་ཕྱོགས་སུ་མགོ་དུད་ནས་འདུག་པ་དང་། ཐུབ་བསྟན་དུ་བཞུགས་པའི་དུས་ནུབ་ཅིག་མནལ་ལམ་དུ་མོན་པ་ཕྲུག་གུ་གཉིས་སྐྱེད་ལྷས་ཀྱི་བྲག་ཕུག་ཡིན་སྙམ་པ་གཅིག་ན་འདུག་པ། སྐུ་འཁོར་བ་ཡོད་པ་འདྲ་ལ། འདི་ཚོ་གདོང་བཞི་པའི་སྤྲུལ་པ་བྲམ་ཟེའི་གཟུགས་ཅན་ཡིན་ཚོད་དུ་འདུག་གསུངས་པས།
མོན་པ་གཉིས་པོ་དེ་མགོ་གུག་གུག ཁ་འཛུམ་འཛུམ་བྱེད། འོ་ན་ཁྱེད་ཡེ་ཤེས་ཀྱི་མགོན་པོ་ཡིན་པས་མངོན་ཤེས་ལ་ཐོགས་པ་མེད་ཙ་ན། ཚེ་མཇུག་ལ་སྒྲུབ་པ་རྩེ་གཅིག་བྱས་ན་དགའམ། བཤད་པ་བྱས་ན་དགའ་གསུངས་པས། དེ་གཉིས་སྒྲུབ་པ་སྒྲུབ་པ་ཞེས་བརྗོད་ནས་མགོ་རིལ་རིལ། ཁ་འཛུམ་འཛུམ་སོང་བ་རྨིས་གསུངས། ཚད་མའི་སྤྱི་དོན་རྩོམ་པའི་ཚེ་མནལ་ལམ་དུ་བླ་མ་བློ་རིན་པ་དང་གཉིས་ཀྱིས་བསྟོད་པ་མི་རྟོག་མ་ལ་དབྱངས་དང་བཅས་འཐེན་པས། ལུང་པའི་ཕུ་ནས་རོལ་མོ་དང་། འོད་ཟེར་གྱི་ཚོགས་དུ་མ་དང་།
དམག་དཔུང་དུ་མ་ཡོང་བའི་སྣང་བ་བྱུང་། ཅི་ཡིན་དྲིས་པས། དཔལ་མགོན་གདོང་བཞི་པའི་དཔུང་གི་ཚོགས་ཡིན་ཟེར། བལྟས་པས་ཞབས་ཀྱི་པུས་མོ་མན་ཆད་ཀྱི་དཔང་ལ་ཐོག་གསུམ་ཙམ་འདུག འཁོར་རྣམས་གོ་ཆའི་འོད་ལྷག་ལྷག་ལྷམ་གྱི་འབུར་རྣམས་ནི་ཁྲོམ་ཁྲོམ་འདུག ཁྱོད་ཀྱི་བསྟན་བཅོས་འདིའི་བདག་པོ་ངེད་ཚོས་བྱེད་དོ་གསུངས་པ་བྱུང་བ་དང་། ཀུན་མཁྱེན་ནམ་བསོད་ཆེན་མོའི་མནལ་ལམ་དུ་ས་སྐྱའི་གུར་མགོན་ཕུར་མོ་ཆོས་རྫོང་དུ་གོམ་པ་གཅིག་བཞག་ནས་བྲག་སྦ་བ་ལ་སྒར་བརྒྱབ་བྱུང་། ཅི་ཡིན་དགོངས་པས། ཕྱི་ལོ་རྗེ་འདི་ཉིད་ཀྱིས་རྟ་ནག་གསེར་གླིང་དུ་གྲྭ་ཚང་བཙུགས་པ་དེ་ལ་བལྟ་བར་འདུག་པས། ས་སྐྱ་པའི་བསྟན་པ་དར་བར་ཡོང་བ་འདུག་གསུངས་པ་དང་།
སྐབས་སྐབས་སུ་བར་ཆད་ཀྱི་རྣམ་པ་ཅུང་ཟད་བྱུང་པ་ལ། ཆོས་སྐྱོང་གི་གཏོར་སྒྲུབ་བསྐང་གསོ་ཞག་སྦྲེལ་ཙམ་རེ་མཛད་པས་བར་ཆད་ལས་གྲོལ་བ་མངོན་སུམ་གྱིས་གྲུབ་པ་དང་། ཡང་རྗེ་ཀུན་མཁྱེན་ཉིད་གདན་ས་ཆེན་པོའི་དུས་མདོས་དང་སྟབས་གཅིག་པར་གདན་སར་ཕེབས་སྐབས། ཉེར་དགུའི་ཉིན་གདན་ས་པ་དཔོན་སློབ་རྣམས་ཀྱིས་ཚོགས་ཆེན་མོར་རོལ་མོ་བཅམ་སྟེ། ཤ་ས་ནའི་སྔགས་དབྱངས་དང་། ལས་མཁན་གྱི་བསྟོད་བསྐུལ་གྱི་དབྱངས་རྣམས་མཛད་སྐབས། ཀུན་མཁྱེན་ཆེན་པོ་སྒོ་རུམ་ཡེ་ཤེས་མགོན་པོའི་དྲུང་ན་བཞུགས་ཡོད་པའི་ཐུགས་དགོངས་ལ། དབྱངས་དང་རོལ་མོ་རང་ལ་དགོས་པ་ཆེར་མེད་དམ། དེ་བས་ངེད་རང་ཡེ་ཤེས་དངོས་དང་ཁྱད་པར་མེད་པའི་བསེ་མགོན་འདི་ཉིད་ཀྱི་དྲུང་དུ་བཟླས་པ་བྱས་པ་འཐད་དགོངས་ནས། དེ་བཞིན་མཛད་ཅིང་བཞུགས་པས།
དར་ཙམ་ཞིག་ནས་ཡེ་ཤེས་ཀྱི་མགོན་པོ་པ་ལྕམ་དྲལ་ལས་མཁན་དང་བཅས་པ་རྣམས་མངོན་སུམ་དུ་གཟིགས་སྣང་ལ་ཤར་ཏེ། ཁོང་ཆོས་སྐྱོང་རྣམས་ནི་ཚོགས་ཆེན་མོའི་དབྱངས་རོལ་དང་བསྟུན། ཕན་ཚུན་གཅིག་གིས་གཅིག་ལ། ད་ཁྱོད་འགྲོ་རན་བྱུང་། ང་འགྲོ་རན་བྱུང་ཟེར་བ་སོགས་མི་ལ་མི་ལབ་པ་ལྟར་བྱས་ནས། ཐོག་མ་ལས་མཁན་རྣམས་དང་། མཐར་གུར་གྱི་མགོན་པོ་རང་ཡང་བྱོན་སོང་བས། ཀུན་མཁྱེན་ཆེན་པོའི་ཐུགས་ལ། ས་སྐྱ་པའི་ཕྱག་ལེན་རྣམ་པར་དག་པའི་དབྱངས་རོལ་འདི་རྣམས་ཏིང་ངེ་འཛིན་ལོ་བརྒྱ་བསྒོམས་པ་དང་། སྔགས་ལོ་བརྒྱ་བཟླས་པ་བས་ནུས་པ་ཆེ་བ་འདུག་དགོངས་ནས་ཐུགས་ལྷག་པར་དད་དེ།
དེ་དུས་ཞབས་དྲུང་ན་ཡོད་པའི་སྐལ་ལྡན་འགའ་ལ་ཨ་ལ་ལ། ས་སྐྱ་པའི་དབྱངས་རོལ་གྱི་ཕྱག་ལེན་འདི་རྣམས་ངོ་མཚར་ཆེན་པོ་རེད། ངེད་ལ་མཐོང་སྣང་ཡ་མཚན་ཅན་འདི་ལྟར་བྱུང་གསུངས་གཞན་ཡང་ཉམས་ལྡན་གྱི་གསུང་གིས། ར་ལྤགས་འདི་ཚོ་ཡང་མཉེད་དགོས་རྒྱུར་འདུག བོང་སྐད་འདི་ཚོ་ཡང་འདོན་དགོས་རྒྱུར་འདུག ཅེས་ཀྱང་གསུངས་པར་གྲགས་ཤིང་། ཡོངས་འཛིན་དཀོན་མཆོག་འཕེལ་བ་ཡང་ཞིང་གཞན་དུ་གཤེགས་དུས་གློ་བོར་མཁན་ཆེན་བསོད་ནམས་ལྷུན་གྲུབ་ཉིད་ཤིན་ཏུ་དབེན་པའི་ཐུགས་དམ་ལ་བཞུགས་པའི་གཟིགས་སྣང་ལ། བདེ་བ་ཅན་ནས་འོངས་ཟེར་བའི་ལྷའི་བུ་མང་པོ་མཆོད་རྫས་དུ་མ་ཁྱེར་ནས། ངེད་རྣམས་ཨེ་ཝྃ་ཆོས་ལྡན་གྱི་གདན་ས་པ་སྤྱན་འདྲེན་ལ་འགྲོ་བ་ཡིན་ཟེར་བ་དང་། ལྷག་པར་དཔལ་མགོན་ཞལ་བཞི་པ་འཁོར་དང་བཅས་པ་རྣམ་འཕྲུལ་རྨད་དུ་བྱུང་བའི་སྒོ་ནས།
ངེད་ཀྱིས་ཆོས་རྗེ་ངོར་པ་བདེ་བ་ཅན་དུ་སྐྱེལ་དུ་ཕྱིན་པ་ཡིན། གཏོར་མ་བླངས་ཞེས་པའི་ཚུལ་གསལ་བར་བྱུང་བའི་གཏན་ཚིགས་དང་བཅས་པ་རྒྱུན་གྱི་ཞབས་འབྲིང་པ་དག་ལ་བཀའ་སྩོལ་བར་མཛད་ཅིང་། དོན་དེ་ལ་དགོངས་ནས་རྗེ་མཁན་ཆེན་ཉིད་ཀྱི་གསུང་ལས། མཛད་པ་རྒྱ་མཚོའི་མཐར་ཡང་དཔའ་བོ་དང་། ། མཁའ་འགྲོ་བྱེ་བའི་ཞབས་འབྲིང་དང་བཅས་ཏེ། ། བདེ་བ་ཅན་གྱི་ཞིང་དུ་མངོན་སུམ་གཤེགས། ། དག་པའི་སྣང་བ་མཐར་ཕྱིན་ཁྱོད་ཕྱག་འཚལ། ། ཞེས་བསྔགས་པར་ཡང་མཛད་ཅིང་། འདིའི་མཚན་མ་ཁོ་བོ་ལ་ཡང་ཤར་ཞེས་གསུངས་ལ། གཞན་ཡང་དེ་ལས་འཕྲོས་པའི་རྣམ་པར་ཐར་པ་འགའ་ཞིག་འདུག་ཀྱང་རེ་ཞིག་དེ་ཙམ་ཞིག་བརྗོད་པ་ཡིན་ནོ། །
ཡང་འཇམ་དབྱངས་སངས་རྒྱས་རིན་ཆེན་ཉིད་བསྟན་སྲུང་རྣམས་ལ་མངའ་བརྙེས་པའི་ཚུལ་ནི། དུས་གཅིག་གི་ཚེ་གསུང་ངག་རིན་པོ་ཆེ་སྔ་མ་རང་གསུང་བའི་དགོངས་པ་ཡོད་མཚམས། རྗེ་གྲུབ་ཆེན་དཀོན་བློའི་གསུང་གིས། ད་རེས་ལམ་འབྲས་མ་གསུང་། ཁྱེད་ཀྱི་ཆོས་གོས་དེ་ངའི་རྩར་ཡང་ཡང་སྐྱེལ་དུ་བྱུང་བ་རྨིས་པས། ཐུགས་དམ་ཞིག་མཛོད་གསུངས་པ་ལ་བརྟེན་ནས་མགོན་པོའི་བསྙེན་པ་མཛད་པས། ཁྲི་ཆེན་པོ་ཞིག་ལ་བཞུགས་ནས་སྣམ་སྦྱར་མང་པོ་སྐུ་ལ་བཞེས་པའི་མནལ་ལམ་བྱུང་བ་གྲུབ་ཆེན་ལ་ཞུས་པས་དེ་ཤིན་ཏུ་ལེགས། ཆོས་སྐྱོང་གི་བྱིན་གྱིས་བརླབས་པར་འདུག་པས་ད་ནི་བར་ཆད་གང་གིས་ཀྱང་མི་ཚུགས་ཤིང་འཕྲིན་ལས་ནམ་མཁའ་དང་མཉམ་པ་འབྱུང་ངོ་ཞེས་ལུང་བསྟན་གནང་བ་བཞིན། ངོར། མུས།
ན་ལེནྡྲ། ལོ་དགོན་པ་སོགས་དབུས་གཙང་གི་ས་སྐྱ་པའི་དགོན་པ་ཆེ་རགས་ཕལ་ཆེར་ཞིག་གི་ཞལ་བདག་མཛད་ནས་ཆོས་འཁོར་བསྐོར་བས། དུས་ཕྱིས་བྱོན་པའི་ས་སྐྱ་པའི་དགེ་བའི་བཤེས་གཉེན་ཞིག་ལ་མུས་ཆེན་སངས་རྒྱས་རིན་ཆེན་འདི་རང་འཕྲིན་ལས་ཆེ་བར་གྲགས་པ་ཡང་ཆོས་སྐྱོང་གིས་བྱིན་གྱིས་བརླབས་པའི་མཚན་མ་གཟིགས་པའི་དགེ་མཚན་ལས་བྱུང་བར་མངོན་ཞིང་། ས་ལོ་འཇམ་དབྱངས་ཆེན་པོ་ནི། སྤྱིར་རིག་པའི་གནས་ལྔ་ལ་མཁས་པའི་པཎྜི་ཏ་མཚུངས་པ་མེད་པ་བདག་ཉིད་ཆེན་པོ་ས་སྐྱ་པཎ་ཆེན་ཉིད་སླར་འདས་ཏེ་བྱོན་པ་ལྟ་བུའི་རྣམ་པར་ཐར་པ་མངའ་ཞིང་། ཁྱད་པར་ས་སྐྱ་པའི་བཀའ་སྲུང་རྣམས་ཀྱིས་ཞལ་བསྟན་ཅིང་འཕྲིན་ལས་བསྒྲུབས་པའི་ཚུལ་ནི། སྐབས་ཤིག་ཤབ་དགེ་སྡིང་མགོན་ཁང་དུ་རྒྱུན་རིང་བཞུགས་ཏེ་ཐུགས་དམ་དང་ཆོས་སྐྱོང་གི་གཏོར་འབུལ་བསྐང་བ་བསྟོད་པ་རྒྱ་ཆེན་པོ་མཛད་པས། དེའི་དུས་སུ་ཀྱཻ་རྡོར་དང་རྡོ་རྗེ་ནག་པོ་ཆེན་པོ་གུར་གྱི་མགོན་པོ་ལྕམ་དྲལ། ཁྱད་པར་པུ་ཏྲ་ཆེན་པོ་ལུས་ཀྱི་སྟོད་ཉེང་བྱས་པ་གཅིག་མངོན་སུམ་དུ་གཟིགས་ཤིང་། གཞན་ཡང་ཆོས་སྐྱོང་མཉེས་པའི་རྟགས་བུད་མེད་རྒྱན་བཟང་པོས་བརྒྱན་པ་དང་།
འཛུ་གེ་མང་པོ་དགྱེས་པའི་རྣམ་འགྱུར་ཅི་ཡང་བྱེད་པ་གཟིགས་ཏེ། དེ་ནས་ཆོས་སྐྱོང་འཁོར་བཅས་ལ་བསྟོད་པ་དགྲ་བགེགས་སྲོག་གཅོད་ཀྱི་འཁོར་ལོ་ཞེས་བྱ་བ་དང་། དཔལ་ལྷ་མོའི་བསྐང་གསོ་དངོས་གྲུབ་རོལ་མཚོ་གཉིས་བརྩམས་པར་མཛད་པ་ཡིན་ལ། ཡང་ལྷོ་བདག་པོས་སྤྱན་དྲངས་ནས་ལ་སྟོད་ཤེལ་དཀར་དུ་བཞུགས་དུས། དེར་སྔ་དྲོ་ཐུགས་དམ་གྲོལ་མཚམས་ཤིག་རྗེའི་གསུང་གིས། ད་རང་ཐོ་རངས་བྲམ་ཟེའི་གཟུགས་རལ་པའི་ཁྲོད་ན་སེང་ལྡེང་གི་རྡོ་རྗེ་རྩེ་ལྔ་པ་ཡོད་པ་ཞིག་བྱུང་སྟེ། ཁྱོད་རང་གི་མི་འཕྲོད་ཡོད་དོ་ཟེར་ནས་བནྡེ་ཕྱར་ཞགས་གྱོན་པ་གཉིས་གཏད་པའི་སྣང་བ་བྱུང་། ཕྱི་ན་མར་ལྟོས་ཤིག་དང་གསུངས། སྡེ་པས་སྒོ་ཕྱེ་འཕྲལ་བལྟར་བཏང་པས་འབུལ་བསྡུད་པས་བཏང་པ་ཡིན་ཟེར་བའི་བན་དྷེ་སླེའུ་གྱོན་པ་གཉིས་སྒོ་དྲུང་ན་སླེབས་འདུག་པས་ཀུན་ཀྱང་ཡ་མཚན་དུ་གྱུར་ཅིང་། ཆོས་སྐྱོང་ཞལ་བཞི་པས་འབུལ་བསྡུད་པ་རྣམས་ཀྱི་ལམ་གྱི་བར་ཆད་བསལ་བའི་མཚན་མར་ཡིད་ཆེས་པ་དང་།
ཡང་རྗེ་ཉིད་དབུས་ཕྱོགས་སུ་ཕེབས་པ་གཅིག་ལ་ཆུ་བོ་ཆེན་པོར་གྲུ་བྱིང་སྟེ། སྐུ་ལ་ཤིན་ཏུ་ཉེན་པ་བྱུང་བ་ན། ཆོས་སྐྱོང་གི་རྣམ་སྤྲུལ་གྱི་བྱ་རོག་ཅིག་གྲུའི་རྟ་མགོ་ཁར་བབས་བྱུང་འཕྲལ། དེའི་ཉེས་པ་ལས་གྲོལ་བ་སོགས་མདོར་ན་ཆོས་སྐྱོང་རྣམས་ཀྱིས་སྐུ་དང་གྲིབ་མའི་ཚུལ་དུ་བཞུགས་ནས་འཕྲིན་ལས་ཐམས་ཅད་འབད་མེད་དུ་བསྒྲུབས་པ་ཞིག་ཡིན་ནོ་ཞེས་ཐོས་ལ། ཨེ་ཝྃ་ཆོས་ལྡན་གྱི་གདན་ས་པ་རྗེ་བཙུན་མཁས་པའི་དབང་པོ་དཀོན་མཆོག་ལྷུན་གྲུབ་ལ་ཡང་བཀའ་སྡོད་དམ་ཅན་རྣམས་ཤིན་ཏུ་མཆེས་པ་ཡིན་ཏེ། དེ་ཡང་ངོར་གྱི་གསེར་སྐུ་ལྷ་ཁང་དུ་མགོན་པོའི་བསྙེན་པ་མཛད་དུས་དགེ་སློང་ཞིག་གིས་གོས་བེམ་སེར་པོ་ཞིག་བཀབ་ནས་ཁྲི་ཐོག་ཏུ་ཕྱིན་པ་རྨིས་གསུངས། འཕྲིན་ལས་གང་བཅོལ་ཐོགས་མེད་དུ་འགྲུབ་པ་དང་། གཞན་གྱིས་བྱད་ཀ་རྦོད་གཏོང་ཡང་རང་ཞིར་འགྱུར་བ་ཞིག་སྟེ། རྗེ་བཙུན་སངས་རྒྱས་རིན་ཆེན་མནལ་ལམ་དུ་བྱོན་ནས། ཕྱག་བཞི་པ་འདི་ལ་ཡིག་ཆ་ཡང་གྱིས།
གཏོར་མ་ཡང་བྱིན། གཞན་གྱི་མཐུ་མི་ཡོང་གསུངས་པའི་ལུང་བསྟན་ལ་བརྟེན་ནས་ཡིག་ཆ་ཡང་གཉིས་ཙམ་མཛད། གཏོར་མ་ཡང་མ་ཆག་པར་མཛད་དོ། ། སྟོན་གཏོར་བསྔོ་བརྒྱ་ཚར་མཛད་དུས་སྤྱན་ཟུར་ལ་མགོན་ཁང་ནས་མི་ནག་དུང་ལོང་ཅན་གཅིག་ལམ་ཟབ་ལྷ་ཁང་ལ་སོང་། གཅེར་ཏེ་གཟིགས་པས་པུ་ཏྲར་འདུག ཆོས་སྲུང་འདི་རྣམས་ཤིན་ཏུ་འཇིགས་གསུངས་པ་སོགས་ཀྱིས་མཚོན་ཏེ་ཤེས་སོ། ། སྤྱན་སྔ་དཀོན་མཆོག་རྒྱ་མཚོ་ལ་ཡང་ས་སྐྱ་པའི་བསྟན་སྲུང་རྣམས་ཀྱིས་གང་བསྒོ་བའི་ལས་རྣམས་མཛད་པས་འཕྲིན་ལས་མཁའ་ཁྱབ་ཏུ་གྱུར་ཏེ། སྔོན་འཇམ་དབྱངས་སངས་རིན་གྱིས་ཞལ་བདག་མཛད་པའི་དབུས་གཙང་གི་དགོན་པ་ཕལ་ཆེར་གྱི་འཛིན་སྐྱོང་ཡང་མཛད་ཅིང་། ལྷག་པར་དཔལ་ས་སྐྱར་བདག་གི་བླ་མ་འཇམ་པའི་དབྱངས་དབང་པོའི་མཚན་ཅན་སྐུ་མཆེད་ལ་གསུང་ངག་རིན་པོ་ཆེ་ཆ་ལག་དང་བཅས་པ་སྩལ་ནས། སྒོ་རུམ་ཡེ་ཤེས་མགོན་པོ་མཇལ་བ་ལ་ཕེབས་པ་ན།
བསེ་མགོན་ཆེན་པོའི་སྤྱན་དབུས་མ་དེ་ཤིན་ཏུ་གསལ་བར་གཟིགས་བྱུང་པས། དེ་གོང་རྗེ་ཉིད་ཀྱི་སྤྱན་གཉིས་ཀ་གྲིབ་ཀྱི་རྣམ་པས་དངོས་པོ་ཕྲ་རགས་གང་ཡང་གསལ་པོ་མི་གཟིགས་ཤིང་། ལྗགས་ལུང་མཛད་དུས་ཀྱང་འཕར་ལུང་ཁོ་ན་གནང་དགོས་པ་ལ། དེ་ཕྱིན་ཆད་སྤྱན་གཉིས་ཀ་རང་བྱེ་ལ་སོང་སྟེ། ལྗགས་ལུང་སོགས་ལ་ཐོགས་མེད་གནང་ཆོག་པ་བྱུང་པས། དེའི་ཚུལ་སྔགས་འཆང་ཆེན་པོ་ལ་ཞུ་བར་མཛད་པ་ན། སྔགས་འཆང་ཉིད་ཀྱི་གསུང་ལས། སྤྱན་དབུས་མ་དེ་ལྟར་གཟིགས་པ་དེ། ཡེ་ཤེས་ཀྱི་སྤྱན་གཟིགས་པར་གདོན་མི་ཟ་བ་འདུག་ཅེས་བསྔགས་བརྗོད་ཅི་ཡང་ཞིག་མཛད་ཀྱིན་འདུག་ཅེས་ཐོས་ཤིང་། གཞན་ཡང་གླིང་དགའ་དགོན་པའི་བླ་བྲང་མགོན་ཁང་གི་མགོན་པོའི་སྐུ་གསར་དུ་བཞེངས་ཏེ་རབ་གནས་མཛད་པ་ན།
དཀར་ཁུང་ལ་འཇའ་སྔོན་པོ་ཟུག་ཅིང་། ཐུག་གཉིས་ལ་མེ་དངོས་སུ་འབར་བ་ཀུན་གྱིས་མཐོང་བ་སོགས་ཆོས་སྐྱོང་འཁུལ་བའི་རྟགས་མཚན་ངོ་མཚར་ཅན་མང་དུ་སྟོན་པར་མཛད་པར་གྲགས་སོ། ། ཡང་ས་སྐྱ་པའི་བསྟན་འཛིན་རྫོང་ལུགས་པ་ཀུན་གྱི་གཙོ་བོར་གྱུར་པ་སྔགས་འཆང་གཟུང་སྐྱིད་དཔལ་བས་ཀྱང་། ས་སྐྱ་པའི་ཆོས་སྐྱོང་ཆེ་ཆུང་གཉིས་ཀ་ཡང་བྲན་བཞིན་དུ་འཁོལ་བ་ཡིན་ཏེ། གདན་ས་ཆེན་པོར་ཕག་མོ་གྲུབ་པས་དམག་བྱུང་དུས་མདུན་སྐོར་རྣམས་ཕལ་ཆེར་བཅོམ་ནས། གདན་ས་དན་ལ་ཡོང་གྲབ་བྱེད་པ་ལ། རྗེ་ཉིད་ཀྱིས་ཆོས་སྐྱོང་ལ་འཕྲིན་ལས་བཅོལ་ཏེ་མགྱོགས་གཏོར་འཕངས་པས། དམག་རྣམས་ཟམ་པ་སོ་སོའི་མཚམས་ནས་ལོག་པ་དང་། ཡང་ལན་ཅིག་གདན་སའི་ས་དཀར་ལོགས་ན་རྒྱུད་སྡེ་སྤྱི་རྣམ་ཞིག་གསུང་གི་ཡོད་དུས། ཆོས་རྗེ་བླ་མ་དམ་པ་ཡང་ཡང་དྲན་པ་ཞིག་བྱུང་བ་དང་།
དེ་དང་དུས་མཚུངས་པར་སྲོད་གཅིག་ལ་པུ་ཏྲ་དངོས་སུ་བྱུང་ནས། ཁྱེད་རང་འགྲོ་མགོན་ཆོས་རྗེ་མཇལ་བ་ལ་མྱུར་དུ་བྱོན་ཟེར་བྱུང་བས། ཆོས་འཕྲོ་མྱུར་དུ་གསུངས་ནས། ཆོས་རྗེ་བོ་དོང་བྱང་ཆུབ་ལུང་ན་བཞུགས་འདུག་པ་དང་མཇལ་བས། ཆོས་རྗེའི་གསུང་གིས། འོ་ཉིད་བྱུང་བ་ཤིན་ཏུ་ལེགས། ངེད་ཁ་སང་ནས་ཉིད་འབོད་དུ་གཏོང་བ་ལ་ཐུག་ཡོད་གསུངས། དེ་ཅི་ཡིན་ལགས་ཞུས་པས། འོ་ཅག་ལ་ཁ་སང་གཞན་ཕྱོགས་འགའ་ཞིག་གིས་མཐུ་བྱས་ནས་ཤིན་ཏུ་གཙེར་གསུངས་པས། དེ་ཇི་ལྟར་ན་ས་སྲོས་ནས་གཟིམ་ཁང་གི་འགྲམ་རྩ་བརྡུངས་ནས་ཡོམ་ཡོམ་ཡོང་བ་དང་།
འབྲུ་ངག་མི་ཚོར་བའི་ལབ་དིང་དིང་མང་པོ་འབྱུང་བ། གཟིམ་ཁྱིས་ལུང་པོའི་མདའ་ན་མར་ཕྱིན་ནས་མཐོ་ས་དེར་ངུས་པས། རབ་ཁ་བའི་ཁྱི་བྱིན་འཚོགས་ནས་དེའི་མཐའ་བསྐོར་ནས་ངུ་བ་ལ་སོགས་པ་བྱུང་བའི་བཟློག་པ་ལ། ཆོས་རྗེ་དཔོན་སློབ་རྣམས་ཀྱིས་ཆོས་སྐྱོང་གི་གཏོར་མ་དང་། དབྱུ་གུ་དྲུག་ཅུ་རྩ་བཞིའི་གཏོར་བཟློག་ལ་སོགས་པ་མཛད་ཀྱིན་འདུག་པའི་ཕྱག་ཕྱི་ཞག་འགའ་མཛད་ནའང་ཁྱད་ཙམ་མ་བྱུང་བས། ཉིད་ཀྱི་ཐུགས་ལ་འདི་ལྟ་བུའི་གང་ཟག་ལ་འདི་འདྲ་བྱེད་པ་དེ་ལ་ཕར་རྟགས་ཐོན་ན་ང་ཀུན་ཇི་ལྟར་གྱུར་ནའང་གྱུར་སྙམ་དུ་དགོངས་ནས། ཆོས་རྗེའི་དྲུང་དུ་འདི་སྐད་ཞུས་སོ། ། ད་དྲུང་པའི་བླུད་དུ་བདག་འགྲོ་བར་འོས་པས། དྲུང་པ་དཔོན་སློབ་རྣམས་ཀྱང་སྐུ་རིམ་ལ་འབུངས་མཛོད། བདག་གིས་ལུང་པའི་མདོའི་གད་པ་གྲུ་གསུམ་མ་གིར་ཕྱིན་ལ་དཔལ་ལྡན་ཞལ་བཞི་པའི་བསྙེན་སྒྲུབ་ལས་སྦྱོར་ཞིག་བྱེད་ལགས་ཀྱི་ཞུས་ནས།
དེར་སྦྲ་ནག་གཅིག་ཕུབ་ནས་ཞག་བདུན་བསྒྲུབས། ཆོས་སྐྱོང་གིས་ལས་མཛད་པའི་རྟགས་སུ་ཞག་གཉིས་གསུམ་སོང་ན་མར་ཐུན་གཏོར་འཕངས་པ་རྣམས་ཀྱང་མེ་རུ་དམར་ན་ར་ར་སོང་ཞིང་། གཟིམ་ཁང་དུ་ཁོའི་ཆོ་འཕྲུལ་རྣམས་ཀྱང་རྒྱུན་ཆད་ནས། ཞག་བདུན་པ་ལ་མཐུ་བྱེད་མཁན་བདུན་ཡོད་པ་འདུག་པའི་བདུན་གའི་ཐོག་བརྡིབས་སྐད་དོ། ། དེའི་དུས་སུ་ཆོས་རྗེའང་དེར་བྱོན། ཆོས་སྐྱོང་ལ་གཏང་རག་བཏང་། མགོན་གཡག་རྣམས་ཀྱང་དེར་བླངས་དུས་སུ་མགོན་གཡག་རྣམས་དྲུང་པ་རྣམ་གཉིས་ཀྱི་དྲུང་དུ་སྦྲ་ནང་དུ་ཡོང་ནས་སྣ་སྣོམས། ལྕེས་ལྡག་པ་རྣམས་བྱེད་པ་བྱུང་གསུངས། དེས་ན་བླ་མ་དམ་པ་རྡོ་རྗེ་འཛིན་པ་ཆེན་པོ་འདི་ཉིད་ཀྱི་བརྒྱུད་པ་དང་བཅས་པ་རྣམས་ཀྱི་རྗེ་ས་སྐྱ་པ་རྣམས་ཀྱིས་ཐུགས་སྲས་གོ་ཆོད་ཁོ་ན་རིམ་པར་མཛད་པས། ཆོས་ཀྱི་རྗེ་པས་ཀྱང་ཁའུ་སྐྱེད་ལྷས་སུ་ཆོས་སྐྱོང་གི་བཀའ་བསྒོའང་གསན་ཅིང་ཐུགས་སྲས་མཆོག་ཏུའང་མཛད་དོ། །
དེས་ན་རྗེ་འདི་གལ་ཆེ་བའི་འཕྲིན་ལས་འཆོལ་དགོས་པ་བྱུང་བ་ཕལ་ཆེར་ཐོགས་པ་མེད་པར་འགྲུབ་པ་དང་། ཆོས་སྐྱོང་ལ་ཐུགས་མཆེས་པའི་ཆ་ནས་ཡི་དམ་གྱི་ལྷ་དང་དབྱེར་མེད་པ་ལྟ་བུའི་དད་གུས་མཛད། ཁྱད་པར་ཆོས་སྐྱོང་སོ་སོའི་རྗེས་གནང་ཞུས་པའི་ཚེ། ཁོ་པ་རང་ལ་དྲིས་ལ་བྱ་ཡི་གསུངས་པའི་ནངས་པར། འདི་སྐད་བྱུང་གསུངས་ནས་རྗེས་གནང་ཡོང་མི་ཡོང་གི་འཐང་ཕྱེད་པ་སོགས་ཡོང་བ་བུ་སློབ་ཀུན་མཐུན་སྣང་གྲུབ་པས། ཆོས་སྐྱོང་རྣམས་དང་མི་དང་མི་ལབ་པ་བཞིན་ཡོད་པར་ཐེ་ཚོམ་མི་དགོས་ལ། ཐེག་ཆེན་ཆོས་ཀྱི་རྒྱལ་པོ་ཀུན་དགའ་བཀྲ་ཤིས་ཀྱང་རིགས་ཀྱི་ཆེ་བ་ཙམ་མ་ཡིན་པའི་ལུང་རྟོགས་ཀྱི་ཡོན་ཏན་ཀུན་གྱི་མངའ་བདག་ཏུ་གྱུར་པས། དེ་དུས་ཀྱི་མཁས་བཙུན་ཀུན་གྱི་བླ་མར་གྱུར་ཅིང་། ལྷག་པར་ཆོས་སྐྱོང་རྣམས་ཤིན་ཏུ་འགོ་བའི་ཚུལ་ནི་དཔལ་ས་སྐྱའི་དབུ་རྩེར་བཞུགས་དུས་མནལ་ལམ་དུ་གཙུག་ལག་ཁང་གི་ཁྱམས་མཐིལ་དུ་གུར་གྱི་མགོན་པོའི་རྣམ་པ་གསལ་ཞིང་མཚན་ཉིད་ཐམས་ཅད་ཡོངས་སུ་རྫོགས་པ་གཅིག་དང་པོར་གཟིགས། དེ་ནས་དེ་རེས་འགའ་ཕྱག་དྲུག་པའི་རྣམ་པ།
རེས་འགའ་ཕྱག་བཞི་པའི་རྣམ་པ་སོགས་རྣམ་འགྱུར་མི་འདྲ་བ་མང་དུ་སྟོན་པ་ཞིག་བྱུང་བ་ན། དེ་གསུམ་ངོ་བོ་གཅིག་ཡིན་ཟེར་བའི་བརྡར་འདུག་སྙམ་པའི་ངེས་ཤེས་ཐུགས་ལ་འཁྲུངས་པ་དང་། ཡང་ལན་གཅིག་ངམ་རིང་དུ་འཇམ་དཀར་ལ་གསུང་བསྙེན་མཛད་པས། ཉི་མ་ཤར་ཙམ་ན་དཔལ་ལྡན་ལྷ་མོ་འདོད་ཁམས་མ་དཔོན་གཡོག་གཉིས་དྲེའུ་ནག་པོ་ལ་ཆིབས་ནས་བར་སྣང་ལ་ཤ་ར་ར་བྱུང་བ་གཟིགས་པ་དང་། ལྷ་ཁང་བླ་བྲང་ན་བཞུགས་སྐབས་ཤིག་ཀྱང་དཔོན་པོ་རིའི་རྩེ་ལ་ཤར་ཕྱོགས་ནས་རྒྱངས་ཀྱིས་བྱུང་བ་གཟིགས་པ་སོགས་ལན་མང་དུ་གཟིགས་སྣང་ལ་བྱུང་བར་རྗེ་རང་ཉིད་ཀྱིས་གསུངས་སོ་ཞེས་བཤད་ལ། ཡང་དབུ་རྩེར་བཞུགས་སྐབས་དུར་ཁྲོད་བདག་པོ་ཡབ་ཡུམ་གཉིས་མདུན་ན་གར་སྟབས་ལིང་ལིང་མཛད་པ་སོགས་རྣམ་འགྱུར་ཁྱད་པར་དུ་མ་མཛད་ཀྱིན་ཕེབས་པ་མངོན་སུམ་དུ་གཟིགས་པ་དང་། གཞན་ཡང་བདག་ཉིད་ཆེན་པོ་རང་གི་ཞལ་ནས། སྐབས་ཤིག་པུ་ཏྲ་འདི་དིང་སང་ཆ་ལུགས་འགྱུར་འདུག་གསུངས་པ་སོགས་མདོར་ན་མཁའ་འགྲོ་ཆོས་སྐྱོང་མི་མ་ཡིན་སོགས་ཐམས་ཅད་བྲན་དུ་འཁོལ་ཞིང་ལས་སྒྲུབ་པ་ཞིག་ཡིན་ལ། ཆོས་ཀྱི་རྒྱལ་པོ་འདི་དགུང་ལོ་རེ་བཞི་པ་ཆུ་ཕོ་འབྲུག་ལོ་ལ་རྒྱ་ནག་ཏའི་མིང་རྒྱལ་པོས་ཏའི་ཏྭ་བཞིན་དང་ཨ་ནུ་དྲེ་བོ་ལ་སོགས་པ་མངགས་ཏེ་གདན་དྲངས། གུས་པ་ཆེན་པོས་བླ་མར་ཁུར།
ཅིང་གྱོ། ཏྭའི་ཆིང་། ཧྭ་ཝི། སྭི་ཐེན། ཤྭང་ཤེན། ཀིཾ་ཀྭཾ་ཏའི་ཀྵོཾ། ཀེང་མི། བ་ཧོ། དེ་བོད་སྐད་དུ་བསྒྱུར་ན། འཕྲིན་ལས་སྣ་ཚོགས་རྒྱས་པ།
དམ་ཆོས་མཆོག་ཏུ་རྒྱལ་བ། ཡང་དག་པའི་ཡེ་ཤེས། སྙིང་རྗེ་རྒྱ་ཆེན་ཀུན་ནས་རྒྱས་པར་ཕན་པ། ཞིང་བསྲུང་ཞིང་བསྟན་པ་བཤད་པ། ཡང་དག་པར་རིག་པ། ཐེག་ཆེན་ཆོས་ཀྱི་རྒྱལ་པོ། ནུབ་ཀྱི་མཆོག་ཏུ་དགེ་བ། རྡོ་རྗེ་ཀུན་ཁྱབ། འོད་ཟེར་ཆེན་པོའི་སངས་རྒྱས་ཞེས་པའི་མཚན་གསོལ། ཤེལ་དམ་དང་ལུང་བཟང་པོ།
གསེར་གྱི་འཁོར་ལོ་རྩིབས་སྟོང་པ་ལ་སོགས་པའི་འབུལ་བའི་རྣམ་གྲངས་བརྗོད་ཀྱིས་མི་ལང་བ་ཕུལ་ཏེ། མདོར་ན་འཕགས་པ་རིན་པོ་ཆེ་དང་འབུལ་བ་མཉམ་པར་གྲགས། ཁྱད་པར་ལྷ་ཁང་ཆེན་མོ་ཕག་གྲུ་བའི་ལག་ནས་ནན་གྱིས་བླངས་ཏེ་ཕུལ། ས་སྐྱ་པ་ཆུས་ཁྱེར་གྱི་སྐྲ་ནས་ཟིན། རྒྱ་ནག་ཏུ་ལོ་གསུམ་བཞུགས་ནས་ཤིང་ཕོ་རྟའི་ལོ་ལ་བོད་དུ་ཕེབས། དགུང་ལོ་དོན་བདུན་པ་ཤིང་མོ་སྦྲུལ་ལ་ལྷ་ཁང་ཆེན་མོའི་ཡང་སྟེང་ནས་བདེ་བ་ཅན་གྱི་ཞིང་ཁམས་ཆེན་པོར་གཤེགས་པའི་ཚུལ་བསྟན་ཏེ། མདོར་ན་ས་སྐྱ་པའི་གདུང་རྒྱུད་ཅིག་ལ་སྐུ་ཚེ་དང་མཛད་པ་འཕྲིན་ལས་རྒྱ་ཆེ་ཞིང་མཐར་ཕྱིན་པའི་ཚད་ཞིག་ཏུ་བྱུང་བ་ཡིན་ནོ། ། ཆོས་ཀྱི་རྒྱལ་པོ་དེའི་ཐུགས་སྲས་ས་སྐྱ་པའི་བསྟན་འཛིན་ཀུན་དགའ་རྣམ་གཉིས་ཀྱི་ཡ་གྱལ་རྫོང་པ་ཀུན་དགའ་རྒྱལ་མཚན་ནམ། ཉི་ལྡེ་བ་ཀུན་དགའ་རྒྱལ་མཚན་དུ་གྲགས་པ་འདིའི། མཚན་དངོས་དེ་ལྟར་ཡིན་པ་ལ།
རྗེ་ཉིད་སྐུ་གཞོན་ནུའི་དུས་ཐེག་ཆེན་རིན་པོ་ཆེའི་དྲུང་ན་བཞུགས་པའི་ཚེ། ཚད་མ་རིགས་གཏེར་གྱི་གཞུང་དང་། བླ་མ་དམ་པས་མཛད་པའི་བདེ་མཆོག་ལཱུ་ཧི་པའི་མངོན་རྟོགས་གཉིས་ཉི་མ་རེ་རེ་ལ་ཐུགས་སུ་ཆུད་ཅིང་སྟོན་པ་ཤིན་ཏུ་བཟང་བར་གྱུར་པས། སླར་ཡང་ཐེག་ཆེན་རིན་པོ་ཆེས་མཁན་འཇམ་དབྱངས་གྲགས་པའི་དཔལ་ཞེས་བྱ་བར་གསོལ་ཞིང་བུ་སློབ་ཀྱི་གཙོ་བོར་མཛད་པ་ཡིན་ནོ་ཞེས་ཐོས་ལ། རྗེ་འདིས་ཀྱང་བསྟན་སྲུང་རྣམས་བྲན་བཞིན་ཏུ་འཁོལ་བའི་ཚུལ་ནི། སྒོ་རུམ་ན་བཞུགས་པའི་བསེ་མགོན་ཆེན་པོ་ལ་གཞན་སུས་ཀྱང་རེག་པ་ལྟ་ཞོག ནན་ཏན་དུ་ལྟ་བ་ཙམ་ཡང་མི་ནུས་པ་ལ། རྗེ་འདི་ཉིད་ཀྱིས་ཞལ་འབག་གི་རྡུལ་སེལ་བ་དང་། ན་བཟའ་འཆོས་པ་སོགས་མཛད་པ་ལ་རྩུབ་འགྱུར་ཅུང་ཟད་ཀྱང་མི་འབྱུང་ཞིང་དགྱེས་པའི་རྣམ་འགྱུར་དུ་མ་གཟིགས་པ་དང་། གཞན་རྗེ་ཉིད་ཀྱི་གསུང་ལས་ངས་མགོན་པོ་ཞལ་བཞི་པའི་རྗེས་གནང་ཞུས་པ་ཙམ་ནས།
ལུས་དང་གྲིབ་མ་བཞིན་དུ་འགྲོགས་པ་ཞིག་བྱུང་ནའང་། གཏོར་མ་སྔ་ཕྱི་ཙམ་ལ་ཡང་མཆོད་གཡོག་པ་ཁྲག་སྐྱུག་ཏུ་འོང་བ་སོགས་རྩེ་རག་རྒོད་དྲགས་པ་ཞིག་བྱུང་པས། འཇམ་པར་འདོད་ན་ལྷག་མ་དང་ཐུག་ཕྲད་ལ་བསླབས་ཟེར་བའི་མན་ངག་དེ་བྱས། ཅུང་ཟད་གནད་ལ་ཕབ་ནས་དེ་ཕྱིན་གཏོར་མ་མ་ཆག་ཙམ་ལས་ཆེད་གཉེར་མ་བྱས་ཀྱང་། འབྲིང་ཚམ་གྱི་མདོ་ཁྲར་ཕྱིན་པ་འཁོར་ནས་ཕྱི་རེས་ཁའུ་སྐྱེད་ལྷས་སུ་ཡོང་པ་ན། བསུ་བ་བྱེད་པ་ལ་སོགས་པ་དགའ་བའི་རྣམ་འགྱུར་མང་པོ་སྟོན་གྱིན་འདུག་པས། དེ་ཕྱིན་ཚེས་བརྒྱད་གཏོར་མ་ཡང་མ་ཆག་པར་བྱིན་གསུངས་ཤིང་། ཡང་རྗེ་ཉིད་ངམ་རིང་ན་བཞུགས་པའི་དུས་ཉིད་ཀྱི་ཐུགས་སྲས་ཀྱི་ཐུ་བོ་ཆོས་རྗེ་རིན་པོ་ཆེ་ཨ་ནནྡ་པའི་དྲུང་ནས་ཤེལ་དཀར་དུ་བཞུགས་པ་སྙུང་དུ་བྱུང་པའི་སྐུ་རིམ་གཏོར་སྒྲུབ་ཅིག་མཛད་པའི་དུས་མཆོད་གཡོག་པ་རྣམས་གཏོར་མ་སྐྱོང་དུ་སོང་། རྗེ་ཉིད་གཟིམ་ཁང་ན་བཞུགས་པ་ཅུང་ཟད་མནལ་དུ་སོང་པ་ན། ཨ་ཙ་ར་ནག་པོ་རས་ཀྱི་ཐོད་བཅིངས་པ་གཅིག་བྱུང་།
ཁྱོད་སུ་ཡིན་གསུངས་པས། ཙ་ཏུརྨུ་ཁ་ཡིན་ཟེར། གང་ནས་ཡོང་གསུངས་པས། ད་ལྟ་རང་ཤེལ་དཀར་ནས་ཡོང་ཟེར། འོ་ན་ཆོས་རྗེ་ཨ་ནནྡ་པ་སྙུང་བ་ཇི་འདྲ་ཡོད་གསུངས་པས། ཁོ་ཀ་ན་ཟེར་སེམས་ཁྲལ་ཆེ་ཆེ་ལྟར་འདུག ད་ཇི་འདྲ་ཡོང་འདྲི་དགོས་སྙམ་ཙ་ན་མཆོད་གཡོག་པ་རྣམས་སླེབས་ནས་གཉིད་སད་བྱུང་གསུངས། ཡང་ཡོས་ལོ་རྗེ་ཉིད་ས་སྐྱ་པ་ཆེན་པོའི་སྒྲུབ་གནས་སྐུ་འབུམ་རྣམ་རྒྱལ་ན་བཞུགས་དུས་སྐུ་ཁམས་བསྙེལ་བ་ཤིན་ཏུ་ཐུ་བའི་རྣམ་པ་བསྟན། རླུང་ལྟས་ཀྱང་བཟང་པོ་མི་འདུག་གསུངས་ཐམས་ཅད་འཇིགས་ཤིང་སྐྲག་པར་གྱུར་པ་ན། ནུབ་གཅིག་གི་ཚེ་མནལ་ལམ་དུ་རྗེ་ཉིད་རིན་པོ་ཆེའི་ཁྲི་གཅིག་གི་སྟེང་ན་བཞུགས་ནས་འདུག་པ་ལ།
ཟུར་བཞི་ནས་མཁའ་འགྲོ་མ་བཞིས་བཏེག དཔའ་བོ་དང་མཁའ་འགྲོ་མ་བསམ་གྱིས་མི་ཁྱབ་པས་བསུ་བ་བྱས་ནས་ནམ་མཁའ་ལ་གདན་དྲངས་པས་འོག་ཕྱོགས་སུ་གཟིགས་པ་ན། དབུས་གཙང་གི་ཆ་སོགས་ལས་བརྒལ་ནས། སྔར་གཟིགས་མ་མྱོང་བའི་ཞིང་ཁམས་གཅིག་གི་སྟེང་ན་ཕེབས་འདུག་པས། ད་ས་སྐྱ་པ་ཇི་ཙམ་ན་ཡོད་གསུངས་པས། ཤིན་ཏུ་ཐག་རིང་ཟེར། འོ་ན་དེར་འགྲོ་དགོས་པ་ཡོད་མ་རྒན་མོ་དྲིན་ཅན་ཞིག་ཡོད་པས། དེ་དང་མ་འཕྲད་པར་འགྲོ་བའི་ཐབས་མེད་གསུངས་པས། དེའི་མོད་ལ་བྲམ་ཟེའི་གཟུགས་ཅན་མདོག་ནག་པོ་མི་རྐང་གི་གླིང་བུ་ཐོགས་པ་ཞིག་བྱུང་ནས། མཁའ་འགྲོ་མ་དེ་རྣམས་ཕྱོགས་བཅུར་བསྐྲད་ནས་དྲུང་དུ་བྱུང་སྟེ།
རྣལ་འབྱོར་པའི་ཨ་མའི་དད་ཀ་ལ། ད་ལན་ངས་བཟློགས་ཡོད་དོ་ཟེར། ཁྱོད་སུ་ཡིན་གསུངས་པས། ཙ་ཏུརྨུ་ཁ་ཡིན་ཟེར་བ་དང་མནལ་སད་འདུག སང་ཉིན་སྐུ་རིམ་གཏོར་སྒྲུབ་པ་རྣམས་ལ་མདང་རྨི་ལམ་འདི་བཞིན་བྱུང་། མགོན་པོ་ཆུང་བ་ལ་བསྐང་གསོ་དང་གཏོར་མ་རྒྱས་པར་ཕུལ་ཅིག་གསུངས། དེས་ན་རླུང་ལྟས་དང་ཐུགས་དམ་གྱི་ལྟས་དེ་ལྟར་བྱུང་ནས་ཀྱང་། ཞིང་འདིར་འགྲོ་བའི་དོན་དུ་ཡུན་རིང་པོའི་བར་བཞུགས་པ་ནི་གཉན་མགོན་ཆེན་པོ་ཞལ་བཞི་པས་སྐུ་ཚེའི་བར་ཆད་བཟློགས་པའི་རྨད་དུ་བྱུང་བའི་རྣམ་ཐར་དུ་སྣང་ཞིང་། ཡང་རྗེ་འདིས་དགུང་ལོ་བཅུ་དྲུག་ལོན་དུས་སློབ་དཔོན་རྩེ་མོའི་སམྦུ་ཊའི་ཊཱིཀ་ཆེན་ཐུགས་འཛིན་གནང་བའི་ཚེ། ནུབ་མང་པོའི་བར་དུ་བུད་མེད་དཀར་མོ་རས་དཀར་གྱི་གོས་གྱོན་ཞིང་།
རས་དཀར་གྱི་ཐོད་བཅིངས་པ་ཞིག་གཟིམ་མལ་གྱི་འཁྲིས་སུ་ཉལ་ནས། ཐོ་རངས་ཁར་སོང་བ་ན་ཕུག་རོན་རེར་བྱས་ཀྱིས་འཕུར་འགྲོ་བ་ཞག་ཡང་ཡང་མནལ་ལམ་དུ་བྱུང་བ་ན། ཐེག་ཆེན་རིན་པོ་ཆེའི་དྲུང་དུ་འདི་བཞིན་བྱུང་བ་ཇི་ལྟར་ཡིན་ཞུས་པས། དེ་ནི་ཊཱིཀྐ་འདིའི་ཆོས་བདག་ཏུ་དཀར་མོ་ཉི་ཟླ་བསྐོས་ཡོད་པས་དེའི་རྟེན་འབྲེལ་ཡིན། ཊཱིཀ་ཆེན་འདི་ལ་ཐོས་བསམ་བྱེད་པ་རྣམས་ལ་དཀར་མོ་ཉི་ཟླས་གྲོགས་བྱེད་པའི་ལོ་རྒྱུས་མང་པོ་ཡོད་གསུངས་ཤིང་། མདོར་ན་དེ་ནས་བཟུང་སྟེ་སྐུ་དང་གྲིབ་མ་ལྟར་དུ་འགྲོགས་པར་སྣང་ལ། གཞན་ཡང་རྗེ་ཉིད་སྐུ་ན་ཕྲ་མོའི་དུས་སུ་པུ་ཏྲ་ཡང་ཡང་གཟིགས་པ་དང་། ཕྱོགས་གཞན་དུ་འབྱོན་པའི་ཚེ་ཡང་། ཞག་ཤས་ཀྱི་སྔོན་ལ་པུ་ཏྲ་བྱོན་ནས་གཟིམ་ཁང་འཆག་པ་སོགས་བྱེད་པ་རྩ་གསལ་དུ་མས་མཐོང་བའི་ལོ་རྒྱུས་ཡོད་ཅིང་། ཡང་ངམ་རིང་དུ་བཞུགས་དུས་ཤིག་སྲོད་ལ་གཏོར་བསྔོ་མཛད་པའི་ཚེ།
ཞབས་དྲུང་ན་གནས་པ་ཀུན་ལ། རྗེའི་གསུང་གིས་ཁྱེད་ཚོས་ཨེ་མཐོང་། ད་ལྟ་དུར་ཁྲོད་བདག་པོ་བྱོན་ནས་ཀ་གདོང་འདི་ན་གར་མཛད་ཀྱིན་འདུག་གསུངས་པ་དང་། ཡང་དཔལ་མགོན་ནི་དྲིལ་བུ་འཁྲོལ་བའི་ལད་མོ་བྱེད་ཀྱི་འདུག་གསུངས་པ་སོགས་མཁའ་འགྲོ་ཆོས་སྐྱོང་རྣམས་དང་འབྲལ་མེད་དུ་བཞུགས་པ་ཞིག་ཡིན་པར་མངོན་ནོ། ། ཡང་ས་སྐྱ་པའི་བསྟན་འཛིན་རྫོང་ལུགས་ཀྱི་དགེ་བའི་བཤེས་གཉེན་མཚུངས་མེད་མུས་སྲད་པ་ཆེན་པོ་རྡོ་རྗེ་རྒྱལ་མཚན་ཡང་སྐྱེས་སྦྱངས་ཀྱི་མཁྱེན་རབ་ཕུལ་དུ་ཕྱིན་པས་འཆད་རྩོད་རྩོམ་གསུམ་གྱི་སྒོ་ནས་རྗེ་བཙུན་གོང་མའི་རྒྱུད་མན་ངག་གི་བསྟན་པ་གསལ་བར་མཛད་ཅིང་། ཁྱད་པར་ཆོས་སྐྱོང་ཆེ་ཆུང་གི་མན་ངག་སོ་སོའི་དཀར་ཆག་གི་ཡི་གེ་མཛད་པ་སོགས་ལུགས་འདི་ལ་ཕྱག་རྗེས་ཀྱི་བཀའ་དྲིན་ཡང་མཆོག་ཏུ་ཆེ་ཞིང་བསྙེན་སྒྲུབ་ཀྱང་མཐར་ཕྱིན་པས་ཆོས་སྐྱོང་རྣམས་ཀྱིས་ཞལ་ཡང་ཡང་དུ་གཟིགས་ཤིང་གདན་ས་ཆེན་པོའི་བླ་བྲང་བྲང་མོ་ཆེའི་ཆོས་རྗེ་བཟང་པོ་རྒྱལ་མཚན་པའི་གཟིམ་ཁང་དུ་བརྒྱ་དཔོན་ཆོས་རྗེ་ཀུན་དགའ་བསམ་གྲུབ་པས། རྗེ་ཉིད་ལ་ཆོས་རྗེ་གཟུང་པ་ལ་སོགས་པའི་ཆོས་རྒྱུད་དྲི་མ་མེད་པ་བཞུགས་པར་དགོངས་ནས་བླ་བྲང་གི་གདན་ས་མཛད་པར་གསོལ་བ་བཏབ་པ་བཞིན། གནས་དེ་ཉིད་དུ་གདན་ཕབ་ནས་ལོ་ཉི་ཤུ་རྩ་དྲུག་གི་བར་ལ་སྒྲུབ་པ་ལ་རྩེ་གཅིག་ཏུ་བཞུགས། དེའི་བར་གྱི་ཐུགས་དམ་གྱི་རིམ་པ་ནི། ཐོ་རངས་སྐྱ་རེངས་དང་པོའི་དུས་སུ་བིར་སྲུང་ཐུན་མོང་མ་ཡིན་པ་དང་།
ལམ་ཟབ་ཐུན་མོང་མ་ཡིན་པ་ལ་སོགས་པ་མཛད། དེ་ནས་སྔོན་འགྲོ་མཆོད་གཏོར་གྱི་རྣལ་འབྱོར་རྒྱས་པ། རྗེ་བཙུན་ཡབ་ལ་བརྟེན་པའི་ལམ་དུས་རྒྱས་པ་བརྒྱ་བཞི་དང་བཅས་པ་མཛད་དོ། ། དེ་ནས་གདན་བཞེས་ཀྱི་གོང་དུ་དཀར་ཆ་བཞི། རྡོ་རྗེ་མཁའ་འགྲོའི་སྦྱིན་སྲེག་མཛད་ཅིང་། དེ་ནས་ཁ་ཟས་ཀྱི་རྣལ་འབྱོར་དང་བཅས་པའི་གདན་བཞེས་མཛད་ནས་གྲོལ་འཕྲལ། རྗེ་བཙུན་ས་སྐྱ་པའི་གསུང་རབ་མཐའ་དག་དང་། གཞན་ཡང་བཀའ་བསྟན་བཅོས་དྲི་མ་མེད་པ་རྣམས་ལ་གཟིགས་རྟོག་ཅི་རིགས་མཛད་ནས་ཉིན་གུང་ལ་བབ་པའི་ཚེ། སྔོན་འགྲོ་མཆོད་གཏོར་འབྲིང་པོ་དང་འབྲེལ་པའི་ལམ་དུས་འབྲིང་པོ་མཛད། དེ་རྗེས་བདག་མེད་མ།
གུར་རིགས་བསྡུས་མན་ངག་ལུགས། སམྦུ་ཊི་མཚོན་ཆ་ཅན་མན་ངག་ལུགས་རྣམས་ལ་བརྟེན་པའི་ལམ་དུས་རྒྱས་འབྲིང་བསྡུས་གསུམ་གང་ཡང་རུང་བ་རེ་མཛད། འདི་ལ་ཆག་མེད་ཀྱི་རྒྱུན་ཡོད་དམ་ཞུས་པས། ཆག་མེད་རྒྱུན་རང་ཡོད་པ་མི་འདུག་སྟེ། རྒྱུད་གསུམ་པོ་འདི་ལ་བླ་མ་ལ་ཞུ་བ་དང་། སློབ་གཉེར་བྱེད་པ་ལ་དཀའ་བ་ཆེན་པོ་ཞིག་བྱུང་། ད་ཤེས་པའི་ལུགས་ཡིན་པས་ཉམས་ལེན་དུམ་རེ་མ་བྱས་ན་བསླབས་པ་ལ་དོན་མི་ཡོང་བར་འདུག་པས་བྱས་པ་ཡིན་གསུངས། གུང་ཚིགས་ཐོན་ནས་སློབ་མ་ཐུན་མོང་མ་ཡིན་པ་འགའ་རེ་ལ་བློ་དང་འཚམས་པའི་གསུང་ཆོས་ཚན་པ་རེ་གནང་། གང་གནང་བ་དེ་ཚིག་དོན་ཕྱིན་ཅི་མ་ལོག་པ་སློབ་མའི་རྒྱུད་ལ་འཕོ་ངེས་པ་རེ་མཛད། དེ་ནས་དྲིལ་བུ་ལུས་དཀྱིལ།
རྡོ་རྗེ་རྣལ་འབྱོར་མ་ལ་སོགས་པ་ཆག་མེད་དང་། གཞན་ཡང་དབང་བཀའ་གང་གསན་གྱི་སྙིང་པོ་ལན་བདུན་རེ་དང་། མདོ་རྒྱུད་ཀྱི་ཚིག་གང་ཡང་རུང་བའི་ཤླཽ་ཀ་རེ་ཐུགས་ལ་འཛིན། མདོ་རྒྱུད་མན་ངག་གི་དགོངས་འགྲེལ་གསལ་བྱེད་ཀྱི་རྩོམ་པ་མཚོན་རེ། སྲོད་ཀྱི་དུས་སུ་གཏོར་བསྔོ་རྒྱས་པ་ཌཱ་དྲིལ་དང་བཅས་པ། ལམ་དུས་བསྡུས་པ། སྒྲུབ་པ་ལུང་སྦྱིན། ཉལ་བའི་རྣལ་འབྱོར་དང་ལྡན་པས་གཟིམ་པའི་ཚུལ་སྟོན། མནལ་སད་པ་དང་ལྡང་བའི་རྣལ་འབྱོར་དང་ལྡན་པས་སྔར་བཞིན་རྒྱུན་གྱི་རྣལ་འབྱོར་ལ་འཇུག་པར་མཛད་དོ། ། དེ་ལྟ་བུའི་སྒྲུབ་པ་ལ་བརྩོན་པས་ཏིང་ངེ་འཛིན་བསམ་གྱིས་མི་ཁྱབ་པ་ཐུགས་རྒྱུད་ལ་འཁྲུངས་པར་མངོན་ཏེ།
བྷུ་ཊར་མུན་ཁང་བརྟེན་པའི་དུས་སུ་མི་མ་ཡིན་གྱི་བར་ཆད་ཀྱི་རྣམ་པས་གཟིམ་ཁང་ལ་ཐོག་བརྒྱབ་པས་སྐུ་པང་དུ་འཁྱིལ་བའི་ཚེ། ཏིང་ངེ་འཛིན་གྱི་ཆོ་འཕྲུལ་གཅིག་ཡིན་དགོངས་ནས་ཅུང་ཟད་དེ་ཀར་བཞག་ནས་སླར་ན་བཟའ་དཀྲུགས་པས་མདུན་དེར་ཐིམ་སོང་བ་ཕྱག་གཡོག་ཀུན་གྱིས་མཐོང་བ་སོགས་གྲུབ་པའི་རྟགས་མཚན་མང་དུ་སྟོན་པར་མཛད་པའི་ལོ་རྒྱུས་དུ་མ་ཡོད་ཀྱང་འདིར་མ་སྤྲོས། དེ་ལྟ་བུའི་བླ་མ་དེ་དགུང་ལོ་བདུན་ཅུ་དོན་ལྔའི་བར་དུ་བསྟན་འགྲོའི་དོན་མཐར་ཕྱིན་པ་མཛད་ནས། མཐར་བླ་བྲང་བྲང་མོ་ཆེ་ཉིད་དུ་མྱ་ངན་ལས་འདའ་བའི་ཚུལ་སྟོན་པར་མཛད་པ་ཡིན་ལ། ཡང་ཆོས་རྗེ་བླ་མ་དམ་པའི་སྔགས་ཀྱི་རྒྱལ་ཚབ་ཆེན་པོ་ཡར་ལུང་པ་སེང་གེ་རྒྱལ་མཚན་ཁུ་དབོན་རྣམས་ཆོས་སྐྱོང་ལ་མངའ་བརྙེས་པའི་ཚུལ་ནི། དེ་ཡང་སྤྱིར་དཔལ་ལྡན་ས་སྐྱ་པའི་གདུང་རྒྱུད་རིམ་པ་དང་། ཡར་ལུང་པའི་ཞལ་ངོ་རིམ་པར་བྱོན་པ་རྣམས་དཔོན་སློབ་འབྲེལ་ཆགས་སུ་བྱུང་བ་ཡིན་ཏེ། ས་ཆེན་གྱི་དུས་ཡར་སྒོམ་བསེའོ། རྗེ་བཙུན་གྱི་དུས་རྒྱལ་ཚ་ལུང་མང་པོ། ཆོས་རྗེ་པའི་དུས་དོ་པ་སྟོན་ཚུལ།
མཁས་པ་ཡོན་ཏན་ཁྲི། ཆོས་རྗེ་བླ་མ་དམ་པའི་དུས་མར་ལུང་པ་སེང་གེ་རྒྱལ་མཚན། བདག་ཆེན་བློ་གྲོས་པའི་དུས་མཁན་ཆེན་བསོད་ནམས་རྒྱལ་མཆོག་སོགས་རིམ་པར་བྱོན་པ་ལས། ཆོས་རྗེ་བླ་མའི་དངོས་སློབ་ཡར་ལུང་པ་སེང་རྒྱལ་ནི། ཆུ་ཕོ་སྤྲེའུའི་ལོ་ལ་སྐུ་བལྟམས། ཁུ་སྟོན་སེང་གེ་བཟང་པོའི་དགེ་བསྙེན་གྱི་སྡོམ་པ་ཕོག་ཅིང་། ཀྱཻ་རྡོར་གྱི་དཀྱིལ་འཁོར་དུ་དབང་བསྐུར་ནས་དགུང་ལོ་ཉེར་དགུའི་བར་དུ་ཕར་ཕྱིན། སྤྱོད་འཇུག་བརྟག་གཉིས་སོགས་ལ་སྦྱངས། མཁན་པོ་བཟང་ཆེན་པ་དང་། སློབ་དཔོན་མོན་མཁར་པ་ལས་རབ་ཏུ་བྱུང་།
སྤྱན་སྔ་གྲགས་པ་རྒྱལ་མཚན་གྱིས་མཚན་སེང་གེ་རྒྱལ་མཚན་དུ་བཏགས། ལོ་དེ་ལ་ཀླུའི་དགོན་པར་བརྟག་གཉིས་ལ་བཤད་གསར་དང་། དགུང་ལོ་བཅུ་པ་ལ་བསམ་ཡས་སུ་ཕར་ཕྱིན་ལ་གྲྭ་བསྐོར་མཛད། རང་ལོ་བཅོ་བརྒྱད་པ་ལ་དྭགས་པོའི་མཁར་ཀླུ་བཟང་དུ་ཆོས་རྗེ་བླ་མ་དང་མཇལ་ནས་མི་ཕྱེད་པའི་དད་པ་ཐོབ། བསྙེན་རྫོགས་ཀྱི་མཁན་པོ་ཞུས་ཤིང་། དེ་ནས་བཟུང་སྟེ་སྐུ་དང་འབྲལ་མེད་དུ་འགྲོགས་ནས། གསུང་ངག་རིན་པོ་ཆེ་དང་། ཆོས་སྐྱོང་གི་སྐོར་གྱིས་གཙོས་པའི་ས་སྐྱའི་ཡབ་ཆོས་རྣམས་ཀྱིས་ཐོག་དྲངས། མདོ་སྔགས་ཀྱི་ཆོས་ཚུལ་མཐའ་ཡས་པ་ཞིག་གསན་ཅིང་ཐུགས་ཡིད་གཅིག་ཏུ་འདྲེས་པའི་དཔོན་སློབ་ཏུ་གྱུར། གཞན་ཡང་བུ་རིན་པོ་ཆེ།
རྒྱལ་སྲས་ཐོགས་མེད། ལོ་ཆེན་བྱང་རྩེ། བླ་ཆེན་བསོད་བློ་སོགས་བླ་མ་སུམ་ཅུ་སོ་གྲངས་ཙམ་བསྟེན་ནས་གསན་པ་རྒྱ་མཚོའི་ཕ་མཐར་སོན། ཐུགས་དམ་ལ་ཤིན་ཏུ་བརྩོན་པས་ཏིང་ངེ་འཛིན་ལ་བརྟན་པ་ཐོབ་ཅིང་ཡི་དམ་གྱི་ལྷ་མང་པོའི་ཞལ་གཟིགས། སྐབས་ཤིག་དཔལ་མགོན་ཞལ་བཞི་པ་ཨ་ཙ་ར་ཐོད་འཕྲེང་ཐོགས་པ་ཞིག་ཏུ་སྤྲུལ་ནས། དབུ་སྔས་ཀྱི་མགོར་བྱུང་སྟེ། ཁྱོད་མི་རུས་ཀྱི་ཕྲེང་བ་འདི་བཟུང་ན་རང་ཁེ་ཆེ་བ་ཡིན་ཏེ། མི་འཛིན་པར་འདུག་ཟེར་ནས་གནས་སྐབས་ཀྱི་བར་ཆད་འདྲ་སེལ་བ་ལ་གཉན་མགོན་གྱི་རྗེས་གནང་གསན་དགོས་པའི་བསྐུལ་མ་འདེབས་པ་དང་། ཡང་ཕྱག་གཡོག་ངན་པ་ཞིག་གིས་ཕྱག་རྫས་མང་པོ་ཁྱེར་བ་ནི། འཁོར་གཞན་ཞིག་ལ་མོན་བུ་བབ་སྟེ།
ང་མངའ་རིས་གུང་ཐང་ན་ལ་རྩེ་ནས་འོངས་པའི་འབའ་ཏ་ཡིན། སུ་ར་ཡིན། རྐུན་མ་བསམ་ཡས་འཇའ་དཀར་ན་ཡོད་པ་ལ། ཁྱེད་ཚོ་འདིར་མགོ་བཏུམ་ནས་སྡོད་དམ་ཟེར་བའི་ཁུང་སྟོན་པ་ཡང་བྱུང་བ་སོགས་ཆོས་སྐྱོང་རྣམས་ཀྱིས་གོ་རེ་ལེན་གྱི་ཚུལ་གྱིས་འཕྲིན་ལས་ཐམས་ཅད་ཐོགས་མེད་དུ་བསྒྲུབས་པ་དང་། ཐུགས་དམ་གྱི་ཐུན་མཚམས་ལས་ས་སྐྱ་པའི་སྙན་བརྒྱུད་ཀྱི་མན་ངག་གསེར་ཆོས་སུ་གྲགས་པ་རྣམས་གདུལ་བྱ་སོ་སོའི་བློ་དང་འཚམས་པར་སྩལ་པས། འཕགས་པའི་དབོན་རྒྱུད་སློབ་དཔོན་ཆེན་པོ་བློ་གྲོས་རྒྱལ་མཚན་པ་དང་། གསང་ཕུའི་གདན་ས་པ་རིན་ཆེན་རྣམ་རྒྱལ། དབོན་པོ་རྒྱལ་བ་མཆོག་དབྱངས་སོགས་བསྟན་འཛིན་གྱི་སློབ་མ་ཡང་མང་དུ་བསྐྲུན། སྐུ་གཞོན་ནུའི་དུས་བླ་མའི་ཕྱག་དཔེ་འབྲི་བ་དང་བསྟུན་གསུང་བ་ཟིན་བྲིས་བཏབ་པའི་ཡིག་ཆ་པོ་ཏི་དུ་མ་དང་། དུས་ཕྱིས་བརྟག་གཉིས་ཀྱི་འབྲུ་འགྲེལ།
ཀུན་རིག་གི་དཀྱིལ་ཆོག་སོགས་གསུང་རབ་ཀྱང་མང་པོ་གསར་དུ་མཛད། ཆོས་རྗེ་བླ་མའི་དྲུང་དུ་གསུང་ངག་གསན་དུས། ཉམས་སྐྱོན་མེད་འབའ་ཞིག་སྐྱེས་པས་ཐུགས་ངེས་ཤེས་གཏིང་ནས་དྲོངས་པ་དང་། དུས་ཕྱིས་མར་ངོའི་ཚེས་བཅུ་ཞིག་ལ་ཆོས་རྗེ་པའི་དུས་དྲན་གྱི་སྒྲུབ་མཆོད་མཛད་དེ། ཐོ་རངས་བླ་མའི་རྣལ་འབྱོར་ཚར་གཉིས་སྒོམ་པའི་ངང་ལ་མནལ་དུ་སོང་བ་ན། ཆོས་རྗེ་ཐམས་ཅད་མཁྱེན་པ་ཉིད་སྐུ་ཆེ་ཞིང་མཛེས་པ་ཞིག་བྱོན་ནས། འོ་འདི་ཡིན་ཏེ་ཞེས་པ་ལ་སོགས་པའི་གསུང་བྱོན་པས། དངོས་སུ་མཇལ་བ་ལས་བརྒྱ་འགྱུར་དུ་ལྷག་པའི་དག་སྣང་དང་། མནལ་སད་པ་ནའང་དད་གུས་ཀྱི་ཡུས་ཀྱི་སྣང་བྱིན་རླབས་ཀྱི་ཟི་ལངས་པའི་རྐྱེན་གྱིས་བདེ་གསལ་མི་རྟོག་པའི་ཏིང་ངེ་འཛིན་སྔར་ལས་ལྷག་པ་ཞིག་འཁྲུངས་ཏེ། ཕྱིས་ཀྱང་ཐུགས་ཉམས་སུ་ཡང་ནས་ཡང་དུ་མྱོང་བ་ལགས་སྐད།
མཐར་ཡི་དམ་གྱི་ལྷ་ལ་དངོས་སུ་གནང་བ་ཐོབ་པ་ལྷོ་བྲག་ལས་ཀྱི་རྡོ་རྗེས་སྐུ་ཚེ་འདི་ཉིད་ཀྱི་འོག་རོལ་ཏུ་འཇིག་རྟེན་གྱི་ཁམས་བདེ་བ་ཅན་དུ་སྐྱེ་བ་བཞེས་པར་ལུང་བསྟན་པ་བཞིན་དུ་དབེན་གནས་བསམ་གཏན་གླིང་དུ་སྐུ་འདའ་ཁར་ཡང་། སྣང་བ་མཐའ་ཡས་ཀྱི་ཉལ་འཕོ་དང་། བདེ་བ་ཅན་གྱི་སྨོན་ལམ་ཁོ་ན་མཛད་དེ། དགུང་ལོ་དྲུག་ཅུ་རེ་དགུ་པ་ལྕགས་ཕོ་འབྲུག་གི་ལོ་ཧོར་ཟླ་གཉིས་པའི་གནམ་སྟོང་ལ་ཞི་བར་གཤེགས་ནས། སྤུར་བཞུས་པས་གདུང་རྣམས་རིང་བསྲེལ་འབའ་ཞིག་ཏུ་གྱུར་པས་ཀུན་མི་ཕྱེད་པའི་དད་པ་ལ་བཀོད་དོ། ། རྗེ་དེ་ཉིད་ཀྱི་སྐུའི་དབོན་པོ་ཐུགས་སྲས་དམ་པ་མཁན་ཆེན་རྒྱལ་མཆོག་པ་ནི། ཡར་ལུང་ལྷ་རི་དགོན་པར་ལྕགས་མོ་བྱི་བའི་ལོ་ལ་སྐུ་བལྟམས། དགུང་ལོ་བདུན་པ་ལ་འགྲོ་མགོན་ཆོས་རྗེའི་དྲུང་དུ་ཚངས་སྤྱོད་དགེ་བསྙེན་ཞུས། དགུ་པ་ལ་མཁན་པོ་སྔར་གྱི་དེ་དང་། ལས་སློབ་འཇམ་དབྱངས་ཤཱཀྱ་རྒྱལ་མཚན་ལས་རབ་ཏུ་བྱུང་།
མཚན་བསོད་ནམས་རྒྱལ་བ་མཆོག་དབྱངས་དཔལ་བཟང་པོར་བཏགས། མཁན་པོ་ལས་རྡོ་རྗེ་ཕུར་པའི་དབང་རྒྱུད་གསུམ་མན་ངག་དང་བཅས་པ། ཆོས་སྐྱོང་ཆེ་ཆུང་གི་རྗེས་གནང་། དུས་འཁོར་སོགས་གསན། ཉེར་ལྔ་པ་ལ་བསྙེན་པར་རྫོགས། དེ་ནས་རང་ཉིད་ཀྱི་ཁུ་བོ་རྣལ་འབྱོར་གྱི་དབང་ཕྱུག་སེང་གེ་རྒྱལ་མཚན་ལས་སྔ་ཕྱིར་ས་སྐྱ་པའི་མན་ངག་གསེར་ཆོས་མཐའ་དག་བུམ་པ་གང་བྱོར་ནོས། གཞན་ཡང་སྤྱན་སྔ་བྱམས་པ་བྱང་ཆུབ་བམ། ལོ་ཆེན་བྱང་རྩེ། སོག་དབོན་ལེགས་པའི་བློ་གྲོས། ཏ་དབེན་ཀུན་ལེགས་པ་སོགས་བླ་མ་ཉི་ཤུ་རྩ་གྲངས་ཤིག་བསྟེན་ནས་གསན་པ་རྒྱ་མཚོའི་མངའ་བདག་ཏུ་གྱུར།
རང་གི་ཁུ་བོ་ཞལ་བཞུགས་དུས་ཞབས་འབྲིང་བ་འབྲལ་མེད་དུ་མཛད་ཅིང་། མོས་གུས་རྩེ་གཅིག་པ་མངའ་བས་དམ་ཚིག་གི་སེལ་ཅུང་ཟད་ཀྱང་མེད། རང་ཉིད་དགུང་ལོ་ཞེ་གཅིག་པའི་དུས་ཁུ་བོ་གཤེགས་ནས། ཕྱག་རྫས་ཐམས་ཅད་དགོངས་རྫོགས་སུ་བཏང་། རེ་ཞིག་སྤྲོས་པ་མཐའ་དག་རྒྱང་བསྲིངས་ནས་དབྱར་མཚམས་དགུན་མཚམས་བཅད་དེ། ཡི་དམ་ལྷའི་བསྙེན་པ། ཁ་སྐོང་གི་སྦྱིན་སྲེག་དང་བཅས་པ་མང་དུ་མཛད་ཅིང་། ཆོས་སྐྱོང་རྣམས་ཀྱི་གཏོར་སྒྲུབ་ལ་རྩལ་དུ་བཏོན་པས་བྱིན་རླབས་ཀྱི་རྟགས་མཚན་མང་དུ་བརྙེས། དེ་དུས་གདུག་པ་ཅན་འགའ་ཞིག་གིས་ཞབས་འདྲེན་གྱི་སྦྱོར་བ་སྣ་ཚོགས་བྱས་པ་ལ། སྲུང་མས་ཚར་བཅད་པའི་རྟགས་མཚན་མངོན་གྱུར་དུ་བསྟན།
ཁྱད་པར་གཉན་མགོན་གྱི་འཛིན་གཏོར་ལ་བདུད་རྩིའི་རྒྱུན་སྦྲང་རྩི་ལྟ་བུ་འཛག་པ་ཞིག་རྒྱུན་དུ་ཡོད་པས་སྐུ་ཚེ་མཐར་ཕྱིན་པ་སོགས་ཆོས་སྐྱོང་རྣམས་ཤིན་ཏུ་འགོ་བའི་ལོ་རྒྱུས་ངོ་མཚར་ཅན་མང་དུ་མངའ། འོས་སུ་གྱུར་པའི་གདུལ་བྱ་ལ་དབང་རྗེས་གནང་ལུང་མན་ངག་སོགས་རྒྱུན་དུ་སྩོལ་བས་རྒྱ་ནག་དང་དབུས་གཙང་གི་མི་ཆེན་དུ་མས་བཏུད་ཅིང་། སྡེ་སྣོད་འཛིན་པའི་སློབ་མའང་མང་དུ་ཐོན། མཐར་དབེན་གནས་བསམ་གཏན་གླིང་དུ་དགུང་ལོ་བདུན་ཅུ་དོན་བཞི་པ་ཆུ་མོ་གླང་གི་ལོ་ཧོར་ཟླ་བདུན་པའི་ཡར་ཚེས་བཅུ་ལ་ཞི་བར་གཤེགས་པར་ཉེ་བ་ན། ཉིན་གཅིག་རྣལ་འབྱོར་དབང་ཕྱུག་པཎྜི་ཏའི་ཆ་ལུགས་སུ་བྱས་པ་བཙུན་མོ་དང་བཅས་པ་ཞིག་བྱོན་ཏེ། དེའི་གསུང་ལས། ང་འདི་ནས་དགོན་གསར་ལ་ཐེངས་ཤིག་འགྲོ། དེ་ནས་སོ་ཝ་ན་ཐར་གཤེགས་གསུངས་པ་དང་བཅས་ཞལ་མངོན་སུམ་དུ་བསྟན། ཡང་ཉིན་གཅིག་སློབ་དཔོན་རིན་པོ་ཆེ་བྱོན་བྱུང་གསུངས་ནས། འདིར་ནི་རྗེ་བཙུན་རྩེ་མོར་དད་པ་ཅན། །
རྒྱུད་སྡེ་འཛིན་པའི་བཤེས་གཉེན་ཡར་ལུང་པ། ། སེང་གེ་རྒྱལ་མཚན་ཞེས་པ་གྲགས་པ་ཡིས། ། བསྐུལ་བའི་ངོར་བྱས་བསོད་ནམས་ཀྱིས་སྦྱར་རོ། ། ཟེར་བའི་བསྟོད་པ་གཅིག་ཡོད་པ་དེ་ཐོན་གསུངས་པ་དང་། དེ་ནས་ཚེས་བཅུ་ལ་བབ་པའི་ཚེ། གསུང་ལས། ད་ལྟ་བིརྺ་པ་དབུ་ལ་མེ་ཏོག་འཕྲེང་བས་བརྒྱན་ཅིང་། ཕྱག་ན་སྦ་འཁར་བསྣམས་པ་ཞིག་དང་། མལ་ལོ་ཙཱ་བ་གཉིས་བྱོན་ནས་ཞལ་སྤྲོད་དུ་བཞུགས་འདུག དཔལ་འཁོར་ལོ་བདེ་མཆོག་གི་དཀྱིལ་འཁོར་དང་།
མཁའ་འགྲོ་མས་བར་སྣང་གང་ནས་འདུག ང་སྡོད་ས་འདི་མཁར་ཀླུ་བཟང་ཡིན་ནམ་ཆོས་རྫོང་ཡིན་ནམ་ཆོས་ཡིན་པ་འདུག རྗེ་བཙུན་མ་སྒྲོལ་མ་ཡང་བྱོན་བྱུང་། མཆོད་པ་ཕུལ། ཆོས་རྗེ་བས་ཕྱག་ནར་གྱིས་བརྐྱངས་ནས་ངའི་སྤྱི་བོར་བཞག་བྱུང་། ད་དེ་ད་ལྟ་འགྲོ་བདུད་རྩི་རིལ་བུ་ཆང་ལ་སྦྱོར་ལ་ངའི་ཁར་བླུགས་ཤིག་གསུངས། སྔགས་པ་འཆི་ན་འདི་ལྟར་བྱེད་དགོས་པ་ཡིན་གསུངས་ནས། སྐུ་ལ་སྣམ་སྦྱར་བཞེས་ཏེ། རྡོ་རྗེ་དྲིལ་བུ་ཕྱག་ཏུ་བསྣོལ། ཡུད་ཅིག་ཐུགས་དམ་ལ་ཞུགས་ནས།
དེ་མ་ཐག་རང་བཞིན་འོད་གསལ་ཆེན་པོའི་ཀློང་དུ་ཐིམ་པའི་ཚུལ་བསྟན་ཏོ། ། དེ་དུས་སྒོམ་ཆེན་པ་དར་མ་དཔལ་གྱི་གཟིགས་སྣང་ལ། གླང་པོ་ཆེ་རྒྱན་གྱིས་སྤྲས་པ་ཞིག་མཁའ་འགྲོ་མ་བཞིས་བཟུང་ནས་རྗེ་ཉིད་དག་པའི་ཞིང་ཁམས་སུ་སྤྱན་འདྲེན་རྒྱུ་ཡིན་པའི་མཚན་མ་ཤར་བ་སོགས་ངོ་མཚར་བའི་རྟགས་མང་དུ་བྱུང་བར་གྲགས་སོ། ། ཡང་ས་སྐྱ་པའི་རྗེ་བཙུན་གོང་མའི་བསྟན་པ་སྤྱན་གྱི་འབྲས་བུ་ལྟར་གཅེས་པར་འཛིན་པའི་སྐྱེས་བུ་དམ་པ་ནུས་མཐུའི་མངའ་བདག་རྡོ་རྗེ་གདན་པ་ཆེན་པོ་ཀུན་དགའ་རྣམ་རྒྱལ་དཔལ་བཟང་པོ་ནི། བསྐལ་པ་དཔག་ཏུ་མེད་པའི་སྔོན་རོལ་ནས་མཆོག་གི་གོ་འཕང་མངོན་དུ་མཛད་ཅིང་། སླར་ཡང་སྤྲུལ་པའི་སྐུ་བགྲང་བ་ལས་འདས་པ་སྐུ་གསུང་ཐུགས་གསང་བ་བསམ་གྱིས་མི་ཁྱབ་པའི་སྒོ་ནས། སྐལ་པ་དང་འཚམས་པའི་གདུལ་བྱའི་ཞིང་མཐའ་ཡས་པར་འབད་མེད་ལྷུན་གྲུབ་ཏུ་འགྲོ་དོན་མཛད་པར་ངེས་ཏེ། དེ་ཡང་སྔོན་རྒྱལ་པོ་བཟང་པོ་མཆོག་ཅེས་པའི་སྐྱེད་མོས་ཚལ་དུ་པདྨའི་སྡོང་པོ་ལྦ་བ་ལྔ་ཡོད་པ། དབུས་སྔོ། ཤར་དཀར།
ལྷོ་སེར། ནུབ་དམར། བྱང་ལྗང་བ། ཁ་ཕྱེ་བ་ན་ཁྱེའུ་ཁ་དོག་པདྨ་དང་མཐུན་པ་ལྔ་འཁྲུངས། དེ་ནི་ཐོད་འཕྲེང་རྩལ་རིགས་ལྔ་ཡིན་ཞིང་། དེ་དག་གིས་སངས་རྒྱས་ཀྱི་སྔགས་ཀྱི་བསྟན་པ་གར་ཁྱབ་ཏུ་སྐུའི་སྤྲུལ་པས་ཁྱབ་ཅིང་། ཞིང་རྒྱས་དབང་དྲག་གི་འཕྲིན་ལས་གསང་སྔགས་ཀྱི་བསྟན་པ་འཛིན་པར་ཞལ་གྱིས་བཞེས་ཤིང་དམ་བཅས་པས་ན་རྗེ་འདི་གུ་རུ་ཐོད་ཕྲེང་རྩལ་གྱི་སྤྲུལ་པ་ཡིན་པར་ངེས་ཏེ། ཐུབ་པའི་བསྟན་པ་འཇིག་ཏུ་ཉེ་བའི་དུས་འདིར། སྤྱིར་མདོ་སྔགས་ཀྱི་བསྟན་པ། ཁྱད་པར་སྔགས་ཀྱི་བསྟན་པ་རྣམ་པར་དག་པ་འཛིན་སྐྱོང་སྤེལ་བར་མཛད་པ་ལ་བཀའ་དྲིན་མཆོག་ཏུ་ཆེ་བར་བྱུང་བས་སོ། །
སྔོན་འཕགས་ཡུལ་རིག་འཛིན་ཤྲཱི་སིངྷ་ཞེས་པར་སྤྲུལ་ཏེ། དེ་ཉིད་བོད་འདིར་ཞང་སྣ་ནམ་རྡོ་རྗེ་བདུད་འཇོམས་སུ་སྐུ་སྐྱེ་བ་བཞེས་པར་རྡོ་རྗེ་བདུད་འཇོམས་ཀྱི་རྣམ་ཐར་ལས་གསལ་ཞིང་། དེ་ཉིད་ཞིང་འདིར་རྗེ་འདི་ཉིད་དུ་གྱུར་པར་ཨུ་རྒྱན་རིན་པོ་ཆེས། ད་ལྟའི་དུས་ཀྱི་རྡོ་རྗེ་བདུད་འཇོམས་ནི། ། མ་འོངས་ཚེ་ལོ་ལྔ་བཅུ་ཁ་རལ་དུས། ། དབུས་གཙང་མཚམས་སུ་སྡེ་དཔོན་ཚུལ་བཟུང་ནས། ། ཀུན་དགའི་མིང་ཅན་རྡོ་རྗེ་འཛིན་པར་འགྱུར། ། ཞེས་ལུང་བསྟན་ཅིང་། དེ་ཉིད་རྡོ་རྗེ་ཕུར་པའི་གྲུབ་ཐོབ་ཏུ་ངེས་པ་ལས་དེ་དང་མཐུན་པར་འདྲེན་པ་འདིས་ཕུར་པའི་གྲུབ་རྟགས་དངོས་སུ་བཞག་ཅིང་། དེའི་ཕྱག་ལེན་དབུས་གཙང་ཁམས་སོགས་སུ་དར་ཞིང་རྒྱས་པར་མཛད་པས་སོ། །
ཡང་བར་སྐབས་སུ། བླ་མ་གནམ་ཁའུ་པའི་སྐུའི་སྤྲུལ་པར་ཡང་གྲགས་ཏེ། སྡོམ་བརྩོན་རྡོ་རྗེ་འཛིན་པ་ཆེན་པོ་མུས་པ་རྣམ་རྒྱལ་བཟང་པོ་ཞེས་བྱ་བ་སྔར་ནས་ཡི་དམ་ཆོས་སྐྱོང་ལ་བསྙེན་སྒྲུབ་ཚད་དུ་འཁྱོལ་བའི་སྔགས་འཆང་ཆེན་པོར་གྱུར་ཀྱང་། སླད་ནས་གཉན་མགོན་ཞལ་བཞི་པའི་སྒྲུབ་སྐོར་ལ་ཆེད་དུ་ཐུགས་འདུན་པས། དེ་དག་ཞུ་བའི་བླ་མ་གང་བཟང་དམོད་བོར་ཏེ་ཆོས་སྐྱོང་ལ་གསོལ་བ་བཏབ་དུས་རྨི་ལམ་དུ་ཨ་ཙ་ར་སྔོན་པོ་ཞིག་བྱུང་ནས་ཁྱོད་འདོད་པའི་ཆོས་དེ་བླ་མ་གནམ་ཁའུ་པ་ཕང་ན་ཡོད་པས་དེར་ཞུས་ཟེར་ཆོས་སྡེའི་རྒྱབ་རི་འདི་བསྟན་བྱུང་། དེ་ལ་བལྟས་པས་རྒྱབ་རི་བྱ་རོག་ལྡིང་པ་ལྟ་བུར་མཐོང་ཞིང་། སད་པ་ན་ངེས་པ་བརྟན་པོ་རྙེད་དེ། རྗེ་འདི་ཉིད་ཀྱི་ཞབས་དྲུང་དུ་བྱོན་ནས་ཆོས་སྐྱོང་སྐོར་གྱི་སྒྲུབ་སྐོར་ཆ་ལག་དང་བཅས་པ་མ་ཚང་བ་མེད་པ་གསན་པ་ཡིན་ནོ། ། ཡང་རྗེས་སུ་ཆོས་ཀྱི་རྗེ་དཔལ་ལྡན་བླ་མ་དམ་པའི་སྐུའི་སྐྱེ་བ་ཡིན་པར་གསལ་ཏེ། དེ་ཉིད་ཀྱི་བཀའ་ཐ་མར།
བདག་འདི་ནས་འཕོས་ཏེ་ཨུ་རྒྱན་གྱི་ཡུལ་དུ་སྐྱེ་བ་གཅིག དེ་ནས་བོད་འདིར་སྐྱེ་བ་བླངས་ཏེ་བསྟན་པའི་བྱ་བ་ལྷག་མ་རྣམས་བགྱིད་ཅེས་སྩལ་པ་དང་། དེ་དང་མཐུན་པར་བསམ་ཡས་སུ་སྐུ་གདུང་ཞུགས་ལ་ཕུལ་དུས་འོད་ཀྱི་གོང་བུ་ཞིག་སྒྲ་དང་བཅས་ཏེ་གོང་དཀར་ཕྱོགས་སུ་སོང་ཟེར་བ་ཆོས་རྗེ་བླ་མ་ཉིད་ཀྱི་རྣམ་ཐར་ན་ཡོད་པ་ལྟར། རྗེ་བླ་མས་ཕྱག་ལེན་གྱི་རིམ་པ་རྒྱུད་འགྲེལ་སོགས་མགོན་པོ་འདི་ཉིད་ཀྱིས་ཆེད་དུ་རྒྱས་པར་མཛད་པས་ཀྱང་གྲུབ་པ་ཡིན་ནོ། ། དེ་ལྟ་བུའི་སྐྱེས་ཆེན་དེ་ཉིད་སྐུའི་སྐྱེ་བ་འདིར་རིགས་རུས་གང་ལས་བྱོན་པ་ནི་འདི་ལྟར་ཐོས་ཏེ། བསྟན་པ་སྔ་དར་གྱི་དུས་བོད་གངས་ཅན་འདུལ་བའི་གཉན་པོར་འཕགས་པ་སྤྱན་རས་གཟིགས་ཀྱི་རྣམ་འཕྲུལ་ཆོས་སྐྱོང་བའི་རྒྱལ་པོ་སྲོང་བཙན་སྒམ་པོ་བྱ་བ་བྱོན། དེའི་བཀའི་འཕྲུལ་བློན་ཆེན་པོ་འཇམ་པའི་དབྱངས་ཀྱི་རྣམ་འཕྲུལ་ཐུ་མི་སམྦྷ་དྲ་བྱ་བ་ཤེས་རབ་ཅན་གྱི་མཆོག་ཏུ་གྱུར་པ་ཞིག་བྱུང་། ཐུ་ཞེས་པ་རུས་ཡིན། མཚན་དངོས་ལ་སམྦྷོ་ཊ་ཞེས་བོད་བཟང་པོར་འཆད་པ་ཡོད་ཀྱང་། ཡི་གེ་གསར་རྙིང་མང་པོ་ན་སམྦྷ་དྲ་ཟེར་བ་ཡོད།
དེའི་སྐད་དོད་ཀུན་ཏུ་བཟང་པོ་ཡིན་ཞིང་། མཁན་པོ་འདི་ཉིད་ཀྱིས་མཛད་པའི་བསྟན་བཅོས་རྣམས་ལས་ཀྱང་། ཀུན་ཏུ་བཟང་པོའི་རྩ་བ་བརྒྱད་པ་ཞེས་འབྱུང་བ། འཕགས་ཡུལ་ནའང་བསྟན་བཅོས་ཀྱི་མིང་མཛད་པ་པོ་ལས་བཏགས་པ་མང་བས། འདིར་ཡང་མཛད་པ་པོ་ལས་བསྟན་བཅོས་ཀྱི་མིང་བྱུང་བར་གསལ་ལོ་ཞེས་མཁས་པ་དག་བཞེད་དོ། ། འདི་ནི་རྒྱལ་པོའི་ལུང་གིས་རྒྱ་གར་དུ་ཆོས་སློབ་ཏུ་བཏང་། པཎྜི་ཏ་བརྒྱ་རྩ་བརྒྱད་བསྟེན། ཁྱད་པར་དུ་ལྷ་རིག་པའི་སེང་གེ་དང་། བྲམ་ཟེ་ལི་བྱིན་ལས་མཁས་པར་བསླབས། བོད་དུ་ཆོས་མང་པོ་བསྒྱུར།
བོད་ཡིག་བརྩམས། འཇིག་རྟེན་གྱི་མིག་ལྟ་བུར་གྱུར་པས་ལོ་ཙཱ་བ་ཞེས་པའི་ཐོག་མར་བྱོན་པ་ཡིན་ནོ། ། དེ་ལས་རིམ་པར་བརྒྱུད་དེ་བྱོན་པ་དཔོན་རྡོ་རྗེ་བཀྲ་ཤིས་ཞེས་པའི་བསོད་ནམས་ཅན་ཞིག་བྱུང་བ་རྒྱ་ཡུལ་ལ་བྱོན། དུ་དབེན་ཤའི་ལས་ཀ་ལོན་པས་རྡོར་བཀྲས་དུ་དབེན་ཤ་ཟེར། དེའི་སྲས་དབོན་བཞི་འཛོམ་ཞེས་འཇིག་རྟེན་གྱི་མེས་པོ་ལྟ་བུ་དེ་ལ་གོང་མ་གྲགས་པ་རྒྱལ་མཚན་གྱིས་གཞིས་ཀ་གོང་དཀར་གྱི་རྫོང་དཔོན་བསྐོས། དེའི་སྲས་རྒྱལ་བ་ཤེས་རབ་ཅེས་པ་མིའི་ལུས་ལ་ལྷའི་རྣམ་དཔྱོད་འདྲ་བ་ཞིག་བྱུང་། ཡབ་འདི་དང་། ཡུམ་སྐྱེ་དགུའི་བདག་མོ་དཔལ་ལྡན་རྡོ་རྗེ་བདེ་མ་གཉིས་ཀྱི་སྲས་སུ་འཁྲུངས་པ་ཡིན་ཏེ། དེ་ཡང་དུས་འཁོར་བའི་ལུགས་ཀྱི་སྟོན་པ་མྱ་ངན་ལས་འདས་ནས་ལོ་ཉིས་སྟོང་སུམ་བརྒྱ་དང་བརྒྱད་འདས་ཤིང་། དགུ་པའི་དུས་ཆུ་ཕོ་བྱི་བའི་ལོའི་སྨིན་དྲུག་ཟླ་བའི་ཚེས་བཅོ་བརྒྱད་ཀྱི་ཐོ་རངས་རྒྱལ་ཆེན་གླིང་གི་ཁང་བཟང་དུ་སྐུ་བལྟམས་སོ། །
དེ་དུས་ཀྱི་སྐུའི་རིམ་གྲོ་གཟུངས་གྲྭ་ལྔ་ལ་གཙོ་བོར་བྱས་པས་མཚན་ཡང་གྲྭ་ལྔ་རྒྱལ་པོ་ཞེས་གསོལ་ལོ། ། ཆུང་ངུའི་དུས་ནས་རིགས་སད་པའི་སྟོབས་ཀྱིས་འབྲི་ཀློག་ལ་སོགས་པ་ཐོགས་པ་མེད་པར་མཁྱེན་པ་བྱུང་། ཡུམ་གྱི་ཐུགས་དགོངས་ལ་སྡེ་སྲིད་འཛིན་པ་ཞིག་འོང་ངམ་སྙམ། སྐྱེ་བོ་གསོ་ཐིགས་དང་། ས་སྐྱ་ལེགས་བཤད་ལ་སོགས་པ་རྒྱ་བོད་ཀྱི་འཇིག་རྟེན་ལུགས་ཀྱི་བསྟན་བཅོས་མང་པོ་དང་། གཞན་ཡང་རྟ་གླང་བརྟག་པ་དང་། གོ་མཚོན་བརྟག་པ་ལ་སོགས་པ་མང་པོ་སློབ་ཏུ་བཅུག་ནའང་། ལྐོག་ཏུ་བདེ་བར་གཤེགས་པའི་གསུང་རབ་དང་། རྒྱ་བོད་ཀྱི་མཁས་པའི་བསྟན་བཅོས་མང་པོ་ལ་གཟིགས་ཤིང་། ཁྱད་པར་ས་སྐྱ་པ་ཡབ་སྲས་ཀྱི་གསུང་རབ་ལ་ཤིན་ཏུ་མོས་པར་མཛད་པས།
མངོན་སུམ་དུ་མེས་པོ་ཡིན་ཟེར་བའི་མི་མདོག་ནག་པ་སྨ་ར་དང་ཐོར་ཅོག་དཀར་པོ་ཡོད་པའི་རྐང་དུང་བཟུང་བ་ཞིག་གིས་གཏོར་ཟན་སྐམ་པོ་སྟེར་ཞིང་ཁྱོད་ཀྱི་གྲོགས་ངས་བྱེད་པ་ཡིན་ཟེར་བ་རྒྱུན་དུ་བྱུང་གསུངས་པས། དེ་དུས་ནས་གཉན་མགོན་ཞལ་བཞི་པས་རྗེས་སུ་བཟུང་བར་གྲགས་སོ། ། དེ་ནས་རེ་ཞིག་ལ་གཞན་དབང་གི་སྟབས་སུ་སོང་ནས་དགུང་ལོ་བཅོ་ལྔ་པ་མེ་ཕོ་སྟག་གི་ལོ་ལ་གཞིས་ཀ་གོང་དཀར་དུ་ཕེབས། ཡུམ་གྱི་ཐུགས་བཞེད་དང་བསྟུན་ནས་ལོ་ཤས་ལ་སྡེ་སྲིད་འཛིན་པ་མཛད་ནའང་། དེའི་ཕུན་ཚོགས་ཐམས་ཅད་དུག་ཆུའི་བཏུང་བ་བཞིན་དུ་གཟིགས་པས་གཏན་ནས་བོར་ཏེ། བསྟན་པ་ལ་རབ་ཏུ་འབྱུང་བར་ཤིན་ཏུ་རིངས་པས། ཐོག་མར་ཐེག་ཆེན་ཆོས་ཀྱི་རྒྱལ་པོའི་དངོས་སློབ་བྲག་ཐོག་ཆོས་རྗེ་བསོད་ནམས་བཟང་པོའི་དྲུང་དུ་དབུ་སྐྲ་བཅད་དེ་དགེ་བསྙེན་གྱི་སྡོམ་པ་མནོས། དཔལ་ས་སྐྱ་པའི་ལུགས་ཀྱི་ཆོས་སྐོར་རྒྱུད་གསུམ་མན་ངག་དང་བཅས་པ་ལ་སོགས་པའི་དབང་བཀའ་བཤད་བཀའ། མན་ངག་གི་བཀའ་ལ་སོགས་པ་རྣམས་ཀྱི་སྐོར་ཆ་ལག་ཕྲན་དང་བཅས་པ་ཡོངས་སུ་རྫོགས་པར་གསན། མཁས་པར་བསླབས།
ཐུགས་ཉམས་སུ་བཞེས། ཡི་དམ་དང་ཆོས་སྐྱོང་གོང་འོག་གི་བསྙེན་པ་མཐར་ཕྱིན་པས་མཐུ་སྟོབས་ཀྱི་དབང་ཕྱུག་ཆེན་པོར་གྲགས། ཆོས་རྗེ་དཔལ་འཛིན་བཟང་པོའི་དྲུང་དུ་ས་ལུགས་ཀྱི་ཆོས་སྐོར་མང་དུ་གསན་ཅིང་། ཁྱད་པར་གུར་ཕུར་ལ་སོགས་པའི་གར་འཆམ་དབྱངས་ལ་སོགས་པ་ལ་མཁས་པར་མཛད། དེ་ནས་དགུང་ལོ་ཉི་ཤུ་རྩ་བདུན་ཙམ་ལ། ཐམས་ཅད་མཁྱེན་པ་བྱམས་པ་གླིང་པ་ཆེན་པོའི་དྲུང་དུ་དགེ་ཚུལ་གྱི་སྡོམ་པ་བཞེས་ཏེ་སྐུ་ཤིན་ཏུ་བཙུན་པའི་མཆོག་ཏུ་གྱུར། མཚན་ཀུན་དགའ་རྣམ་རྒྱལ་དཔལ་བཟང་པོ་ཞེས་གསོལ། གཞན་ཡང་མཁས་པ་དེའི་དྲུང་དུ་མདོ་སྔགས་ཀྱི་ཆོས་མང་དུ་གསན་ཅིང་། ཁྱད་པར་ཀ་ལཱ་པ་ལ་སོགས་པ་སྒྲའི་བསྟན་བཅོས་ཆ་ལག་དང་བཅས་པ་ལ་ཤིན་ཏུ་མཁས་པར་མཛད། ཞྭ་ལུ་བ་སློབ་དཔོན་རིན་པོ་ཆེ་ཡེ་ཤེས་རྒྱ་མཚོའི་དྲུང་དུ་རྣལ་འབྱོར་རྒྱུད་ཀྱི་བཤད་པ་ཕྱག་ལེན་ཆ་ལག་དང་བཅས་པ་ལ་མཁས་པར་མཛད།
དུས་འཁོར་བ་དཔལ་དོན་གྲུབ་ཀུན་དགའི་དྲུང་དུ། དུས་ཀྱི་འཁོར་ལོའི་དབང་། རྒྱུད་འགྲེལ་གྱི་བཤད་པ། རྩིས་ཀྱི་ས་རིས་དང་བཅས་པ་ལ་མཁས་པར་མཛད། གྲྭ་སྟོན་རིག་པའི་རལ་གྲི་ཤེས་རབ་དཔལ་ལྡན་དང་། བྱམས་ཆེན་རབ་འབྱམས་པ་ཀུན་མཁྱེན་སངས་རྒྱས་འཕེལ་སོགས་ཀྱི་དྲུང་དུ་བཀའ་ཆེན་བཞིས་གཙོ་བྱས་པའི་ཕྱི་སྡེ་སྣོད་ཕྱོགས་ཀྱི་པོ་ཏི་རྣམས་ལ་མཁས་པར་མཛད། བཀའ་འགྱུར་བར་གྲགས་པ་སེམས་དཔའ་ཆེན་པོ་ཤཱཀྱ་རྒྱལ་མཚན་པའི་དྲུང་དུ་བཀའ་འགྱུར་བསྟན་འགྱུར་གྱི་ལུང་ཆེས་ཤིན་ཏུ་རྒྱ་ཆེ་བར་བཞུགས་པ་རྣམས་ཡོངས་སུ་རྫོགས་པར་གསན། དེ་ནས་དགུང་ལོ་སུམ་ཅུ་རྩ་གསུམ་པ་ཤིང་ཕོ་སྤྲེའུའི་ལོ་ལ་དཔལ་རྡོ་རྗེ་གདན་གྱི་གཙུག་ལག་ཁང་བཏབ། དགེ་འདུན་གྱི་སྡེ་བཙུགས། བར་ཆད་ཀྱི་མཚན་མ་ཙམ་ཡང་མེད་པར་གྲུབ།
དགུང་ལོ་སུམ་ཅུ་རྩ་ལྔ་པ་མེ་ཕོ་ཁྱིའི་ལོ་ལ་གདན་ས་ཆེན་པོ་དཔལ་ལྡན་ས་སྐྱར་ཕེབས་པས། ས་སྐྱ་པའི་བསྟན་འཛིན་ཡིན་པས་ཟེར་ནས། གདུང་རྒྱུད་ཞལ་ངོ་ཕེབས་པ་ལྟ་བུའི་བསུ་བ། སེར་འཕྲེང་། རོལ་ཆ་བཀྲ་ཤིས་ཁྲ་རིང་སྐྱོང་བ་སོགས་ཀྱི་བཀུར་བསྟི་མཐའ་ཡས་པ་བྱུང་། ཡབ་གཞིས་རྙིང་མར་ཕེབས་པ་ལྟ་བུའི་ཐུགས་དགྱེས་ཚོར་མཛད། བདག་པོའི་དྲུང་གིས་གཞི་ལེན་ཡང་དག་དང་། བླ་བྲང་སོ་སོའི་མཁན་པོ། བརྒྱ་ཚོ་དཔོན་རྣམས་ཀྱིས་རྙེད་བཀུར་ཕུན་སུམ་ཚོགས་པ་མཛད། དབུ་རྩེ་གསར་རྙིང་གིས་གཙོ་བྱས་པའི་ལྷ་ཁང་གཟིམ་ཁང་ཐམས་ཅད་དུ་ཕེབས།
རྟེན་གསུམ་རྣམས་ལ་ན་བཟའ་སྙན་དར་འབུལ་བ་སོགས་དང་། སྒོ་རུམ་དུ་ཆོས་སྐྱོང་ལ་བསྐང་གསོ་མཛད་པས་བསེ་མགོན་ཆེན་པོ་སྐུ་ཡོངས་རྫོགས་སུ་གཟིགས་ནས་ཐུགས་ཉམས་འུར། ནངས་པར་ཁའུ་ལ་ཕེབས་པས། དམ་ཚིག་ཅན་ལ་ཆོས་སྐྱོང་གི་བསུ་ཆང་དུ་གྲགས་པའི་ཁའུ་གཙང་པོ་གློ་བུར་དུ་འུར་སྒྲ་དང་བཅས་ཏེ་སྔར་གྱི་ལམ་ལ་མི་ཤོང་བ་ཙམ་བྱུང་། ཆོས་སྐྱོང་ལ་གཏོར་མ་མདའ་དར་འབུལ་བ་སོགས་དང་བསྐང་གསོ་རྒྱས་པར་མཛད། དེ་དུས་བསྐང་གསོའི་སྐབས། བྲག་གསེབ་ནས་མི་རྐང་གི་སྒྲ་བྱིན་གྱིས་ཐོས་པ་བྱུང་བས། ཐམས་ཅད་ཀྱི་བུང་ཞེས་བྱེད་དེ་གཅིག་གིས་གཅིག་ལ་ལག་པ་འཇུས་ཤིང་ངོ་མཚར་བར་གྱུར། རྗེ་བཙུན་པ་ཉིད་ཀྱིས་བྲག་སྒོའི་ཐད་ན་གཉན་གྱི་མགོན་པོ་བྲམ་ཟེའི་གཟུགས་སུ་སྐུ་ཕྱེད་ཙམ་གཟིགས་ཤིང་། འཕྲིན་ལས་ཇི་ལྟར་བསྒོ་བ་བཞིན་མཛད་པའི་ཚུལ་བསྟན་པ་བྱུང་བར་འདུག
ནངས་པར་ཕྱིར་ཕེབས་དུས་སྐྱེད་ལྷས་སུ་བཞུགས་གདིང་ལུས་པས། དུས་ཕྱིས་ཀྱང་འདིར་འཁོར་བའི་རྟེན་འབྲེལ་ཡོད་གསུངས་ཤིན་ཏུ་དགྱེས་པར་མཛད། ཡར་མར་གྱི་ལམ་བར་རྣམས་ལ་ཆོས་སྡེ་ཆེ་ཆུང་གི་བླ་མ་སློབ་དཔོན་རྣམས་ཀྱིས་ཆོས་འབྲེལ་དང་བསྙེན་བཀུར་ཞུ་བ་མང་བར་བྱུང་། ཡང་རྔོག་པའི་གདུང་རྒྱུད་བྱང་སེམས་བསོད་ནམས་དོན་གྲུབ་པའི་དྲུང་དུ་རྔོག་ལུགས་ཀྱི་དཀྱིལ་འཁོར་བདུན་ལ་སོགས་པའི་ཆོས་སྐོར་མང་དུ་གསན། ལོ་ཆེན་ཤེས་རབ་རིན་ཆེན་པའི་དྲུང་དུ་གསང་སྔགས་ཅི་རིགས་དང་། སླར་ཡང་འདུལ་མཛོད་དང་། སྒྲའི་བསྟན་བཅོས་ལ་སོགས་པའི་ཆོས་སྐོར་མང་དུ་གསན་ཅིང་། ཁྱད་པར་བཀའ་གདམས་པའི་ཐིག་ལེ་བཅུ་དྲུག་གི་བཀའ་དང་གླེགས་བམ་གྱི་ལུང་ལ་སོགས་པའི་ཆོས་སྐོར་རྣམས་ཡོངས་སུ་རྫོགས་པར་གསན་ཏོ། ། དེ་ནས་དགུང་ལོ་བཞི་བཅུ་ཞེ་གསུམ་པ་ཤིང་ཕོ་རྟའི་ལོ་ལ་དཔལ་ཐམས་ཅད་མཁྱེན་པ་བྱམས་པ་གླིང་པའི་ཞལ་སྔ་ནས་མཁན་པོ། མཁན་ཆེན་རབ་འབྱོར་སེང་གེ་བས་ལས་སློབ།
ཁྲོམ་ཡོན་པར་གྲགས་པ་མཁན་ཆེན་ནམ་མཁའ་ལྷུན་བཟང་པས་གསང་སྟེ་སྟོན་པ་མཛད་དེ་བསྙེན་པར་རྫོགས་པ་མཛད་དོ། ། གྲུབ་པའི་དབང་ཕྱུག་རས་ཆེན་ཆོས་རྗེའི་དྲུང་དུ་ནཻ་གུ་ཆོས་དྲུག་ཤིན་ཏུ་ཉེ་བར་བརྒྱུད་པ་ལ་སོགས་པའི་ཟབ་ཆོས་མང་དུ་གསན་ཅིང་། གཟིགས་སྣང་ཁྱད་པར་ཅན་མང་དུ་བྱུང་བའི་ལོ་རྒྱུས་ཀྱང་ཡོད། ཡང་གྲྭ་སྟོན་ཤེས་རབ་དཔལ་ལྡན་པའི་དྲུང་དུ་ཨུ་རྒྱན་པའི་རྡོ་རྗེ་གསུམ་གྱི་བསྙེན་སྒྲུབ་དང་། བཀའ་རྫོགས་པ་ཆེན་པོ་ལ་སོགས་པའི་ཆོས་སྐོར་ཆ་ལག་དང་བཅས་པ་ཡོངས་སུ་རྫོགས་པར་གསན། ཀུན་སྤངས་བསོད་ནམས་རྒྱལ་མཚན་པའི་དྲུང་དུ་རྒྱུད་སྡེ་གོང་འོག་གི་བཀའ་ལུང་རྒྱ་ཆེ་བར་གསན་ཅིང་། ཁྱད་པར་དུ་བདེ་གཤེགས་སྒྲུབ་པ་བཀའ་བརྒྱད་དང་། འདུས་པ་མདོའི་དབང་ལ་སོགས་པ་གསང་སྔགས་རྙིང་མའི་ཆོས་སྐོར་གྱི་དབང་ལུང་མན་ངག་ལ་སོགས་པ་མཐའ་དག་ཡོངས་སུ་རྫོགས་པར་གསན་ཏོ། ། དེ་དག་ནི་བསྟེན་ཡུན་རིང་ལ་མཁས་པར་སྦྱངས་ཤིང་བཀའ་དྲིན་ཆེ་བའི་ཡོངས་སུ་འཛིན་པ་རྣམས་ཡིན་ལ། བཀའ་དྲིན་མཚུངས་པ་མེད་པ་ནི་བྲག་ཐོག་པ་ཆེན་པོ་ཁོ་ན་ཡིན་ནོ། །
ཡང་དབང་རྗེས་གནང་། ལུང་མན་ངག་ཐོར་བུ་བ་ཙམ་གསན་པ་ནི། ས་སྐྱ་འཁོན་གྱི་གདུང་རྒྱུད་བདག་ཆེན་རྒྱ་གར་བ། ཞྭ་དམར་བ་སྤྲུལ་སྐུ་ཆོས་ཀྱི་གྲགས་པ། པཎ་ཆེན་ནགས་ཀྱི་རིན་ཆེན། མཁན་ཆེན་ཁྲོམ་ཡོན་པ། མཁན་ཆེན་བྱ་བརྩོན་པ་ལ་སོགས་པའི་མཁས་གྲུབ་མང་དུ་ཡོད། གཞན་ཡང་བཀའ་ལུང་རྣམ་དག་འདུག་ན་གང་ཟག་རང་ག་བ་ཡིན་ཀྱང་། མཁས་པའི་ཁེངས་པ་མི་མཛད་པར་བསྟན་པ་དང་སེམས་ཅན་གྱི་དོན་ལ་དགོངས་ནས་གུས་པ་དང་བཅས་ཏེ་གསན་པར་མཛད་དོ། ། དེ་ལྟར་ན་བདག་ཉིད་ཆེན་པོ་འདི་ནི་མདོ་སྔགས་ཐམས་ཅད་ཀྱི་བདག་པོ་ཡིན་ཡང་།
དིང་སང་རྡོ་རྗེ་ཐེག་པའི་བསྟན་པ་ལ་དགོངས་ནས་སྤྱིར་གསང་སྔགས་གསར་རྙིང་ཐམས་ཅད་དང་། ཁྱད་པར་དཔལ་ས་སྐྱ་པའི་བསྟན་པ་རྡོ་རྗེ་ཐེག་པའི་སྐད་དུ་སྨྲ་བ་རྣམས་ཀྱི་གཙུག་གི་ནོར་བུ་ལྟར་གྱུར་ཏེ་ས་སྐྱ་འཁོན་གྱི་གདུང་རྒྱུད་ཀྱིས་གཙོ་མཛད། བོད་དབུས་གཙང་གི་བླ་མ་དགེ་བའི་བཤེས་གཉེན་མཁས་གྲུབ་རྣམས་ལ་ཆོས་ཀྱི་འཁོར་ལོ་ཉིན་མཚན་ཁོར་ཡུག་ཏུ་བསྐོར་བར་མཛད་པས། བུ་སློབ་བསྟན་འཛིན་གྱི་ཚོགས་ཀྱང་གྲངས་དང་ཚད་མེད་པ་ཞིག་བྱུང་བ་ཡིན་ལ། རྗེ་འདིས་ཆོས་སྐྱོང་རྣམས་གཟིགས་ཚུལ་མཚོན་པ་ཙམ་ཞིག་བརྗོད་ན། ལན་གཅིག་དུས་གཏོར་ཞིག་གི་དུས་སུ་སྔར་བས་ཟིལ་ཆེ་ཞིང་། ཞབས་འབྲིང་བ་རྣམས་སྐྱི་གཡའ་བར་བྱུང་ཞིང་། དེའི་སྲོད་ཀྱི་དུས་ཙམ་ན་སྒྲ་ཆེན་པོ་དང་། འཕྲལ་དུ་སྤོས་གཏོང་མཁན་མེད་ཀྱང་ཆོས་སྐྱོང་གི་སྤོས་སྦྱོར་གྱི་ངད་ཆེན་པོ་ལྡང་བ་དང་གཟི་བྱིན་ཤིན་ཏུ་ཆེ་བའི་ངང་ནས། རྗེ་འདི་ཉིད་ཀྱི་སྐུ་མདུན་གྱི་ནམ་མཁའ་ལ་གུར་གྱི་མགོན་པོ་པད་ཉི་རོའི་གདན་ལ་སྐུ་མདོག་སྔོན་པོ་ཞབས་གཡས་ཅུང་ཟད་ཕྱེད་ཀྲུང་གི་ཚུལ་གྱིས་རྟིང་པ་ལ་ཞབས་གཡོན་གྱི་བྲང་གཏད་པ།
ཕྱག་གཉིས་གྲི་ཐོད་སྟེང་འོག་ཏུ་འཛིན་པ། དབུ་སྐྲ་སེར་པོ་གྱེན་དུ་ལངས་པ་ལ་ཐོད་སྐམ་ལྔའི་དབུ་རྒྱན་ཅན། སྟག་ལྤགས་ཀྱི་ཤམ་ཐབས་དང་རིན་པོ་ཆེའི་རྒྱན་གྱིས་བརྒྱན་པ། སྐུ་གཡོན་དུ་ཅུང་ཟད་འགྱིང་ཞིང་མེའི་རྒྱབ་ཡོལ་དང་བཅས་པ་འཇིགས་སུ་རུང་བ་བལྟ་བར་མི་བཟོད་པའི་གཟི་བྱིན་ཅན་ཞིག་མངོན་སུམ་དུ་གཟིགས་པ་ལས། ཐུགས་བདེ་བ་དང་དཔའ་བའི་ཉམས་དང་ལྡན་བཞིན་པའི་ངང་ནས་ཇི་ཞིག་ན་མི་སྣང་བར་གྱུར་པས། དེ་དག་གི་སྐུའི་བཀོད་པ་འཕྲལ་དུ་བྲི་བའི་སླད་དུ་ཞབས་འབྲིང་པ་རྣམས་ལ་རས་གཞི་ཞིག་གི་རྩོལ་བ་བགྱིས་བཀའ་སྩལ་པས། མཚན་མོ་དེ་མ་ཐག་རས་གཞི་ཆུང་ངུ་ཙམ་ལས་མ་རྙེད་པས། རྗེ་ཉིད་ཀྱིས་དེ་ཀ་ལ་སྐུ་དབྱིབས་ཇི་ལྟ་བའི་སྐྱ་རིས་གནང་། ནངས་པར་ནས་རིག་བྱེད་མཁྱེན་བརྩེ་བས་ཚོན་རིས་རྫོགས་པར་མཛད་ཅིང་། ཤིན་ཏུ་གཅེས་སྤྲས་ཀྱི་ངང་ནས་མཆོད་གཏོར་གྱི་དབུས་སུ་ཡུན་དུ་བཞུགས་པ་ལས།
ནམ་ཞིག་ལ་ཉེ་གནས་ཆེན་མོ་བརྒྱ་བྱིན་པ་སྐུ་ཁམས་མ་བདེ་བའི་དུས། བྲིས་སྐུ་འདིའི་སྟེང་ནས་རྗེས་གནང་ཚར་འགའ་གནང་། རེ་ཞིག་སྔས་སྲུང་གི་ཚུལ་དུ་བཞུགས་པ་ལས། དུས་ཕྱིས་ཀྱང་ཁོང་པའི་སྒེར་གཞིས་རྣམ་རྒྱལ་རབ་བརྟན་ན་རྟེན་གསུམ་ཀུན་གྱི་གཙོ་བོར་བཞུགས་སོ། ། ཆོས་སྐྱོང་གི་བསྐང་གསོ་མདོས་གཏོར་གྱི་དུས། པུ་ཏྲ་ལྕམ་སྲིང་དང་བཅས་པ་རྣམས་འཆམ་པར་བྱ་བའི་ཕྱིར་ཞལ་འབག་རྣམས་སོ་སོར་གྲུབ་སྟེ། འཆམ་གྱི་རིམ་པ་ཇི་ལྟར་བྱ་བའི་དགོངས་པ་གཏད་མཚམས་མཚན་གཅིག་གཟིམས་མལ་དུ་མི་ནག་པོ་ཞིག་གིས། ད་ལྟ་བགྱི་བའི་འཆམ་གྱི་རིམ་པ་ཚར་གཅིག་བགྱིས་པ་ན། མནལ་སད་དེ་ཆོས་སྐྱོང་ཉིད་ཀྱིས་བསྟན་པར་ཐུགས་ཀྱི་ངེས་པ་རྙེད་ནས། དུས་མི་རིང་བར་རྡོ་རྗེའི་སློབ་བུ་རྣམས་ལ་འཆམ་གྱི་རིམ་པ་ཇི་ལྟ་བ་བཞིན་བསླབ་སྦྱངས་གནང་།
དེ་དང་རྗེས་སུ་མཐུན་པར་འཆམ་ཡིག་ཀྱང་ཐུགས་རྩོམ་ཕྱག་བྲིས་སུ་བཏབ་བོ། ། ཡང་སྐུ་ཞང་འཇམ་དབྱངས་པ་ཆོས་སྐྱོང་ལ་མངའ་བརྙེས་པ་ཡིན་པས། ནམ་ཞིག་ན་པུ་ཏྲ་ལྕམ་སྲིང་རྣམས་ནམ་མཁར་བྱོན་དུས་མཆོད་གཏོར་འབུལ་བར་བརྩམས་པ་ན་མྱུར་དུ་ཕུལ།

ངེད་གོང་དཀར་ལ་འགྲོ་དགོས་ཡོད་གསུངས་པ་བྱུང་ཚུལ་གྱི་འཕྲོས་ཟབ་མོ་ཡོད། དེ་ལ་སོགས་པའི་ལོ་རྒྱུས་ངོ་མཚར་ཅན་མང་དུ་ཡོད་ཀྱང་འདིར་མ་སྤྲོས་ལ། མཐར་རྗེ་ཉིད་དགུང་ལོ་དྲུག་ཅུ་རྩ་ལྔ་པ་མེ་ཕོ་འབྲུག་གི་ལོ་ནག་པ་ཟླ་བའི་ཕྱོགས་ཕྱི་མའི་ཚེས་གཅིག་ཙམ་ནས་སྙུང་བའི་ཚུལ་བསྟན་ནས། སྤྱི་སྒོས་ཀྱིས་སྐུ་རིམ་རྒྱ་ཆེན་པོ་བསྒྲུབས་ཤིང་། ཟླ་བ་དེའི་ཉེར་གསུམ་གྱི་ཉིན་འདུ་ཁང་དུ་འདུས་པའི་ཚོགས་ལ་གཏོར་སྐྱོང་རྒྱ་ཆེན་པོ་བགྱིས་ཞེས་པ་དང་། སྐུ་མདུན་ཉིད་དུ་ཆོས་སྐྱོང་གི་སྐུ་བྱིན་རླབས་ཅན་བཀྲམ་པ་དང་། མཆོད་གཏོར་སྤྱན་གཟིགས་སོགས་ལེགས་པར་བཤམས་ཏེ། ཐུགས་སྲས་ཀུན་དགའ་རྒྱལ་པོ་དང་། སློབ་དཔོན་བསོད་ནམས་རྒྱལ་པོ་གཉིས་ལ་བསྐང་གསོ་མངའ་གསོལ་ལེགས་པར་བགྱིས་ཞེས་བཀའ་སྩལ་ཅིང་། རྗེ་བཙུན་ཉིད་ཀྱིས་ཀྱང་ཐུགས་འདུན་ཆེད་དུ་གཏད་དེ་བསྟན་པ་བསྟན་འཛིན་དང་བཅས་པ་ཆོས་སྐྱོང་ལ་གཉེར་གཏད་གནང་། དེ་དག་གི་རྟེན་མཆོད་གཏོར་དང་བཅས་པ་ནི་སུས་ཀྱང་གཡོ་མ་ནུས་པས་དིང་སང་གི་བར་དུ་གནས་དེ་ཉིད་དུ་བརྟན་པར་བཞུགས་སོ། །
དེ་ནས་ཐ་མལ་གྱི་གསུང་བཅད་དེ་ཐུགས་དམ་ལ་རྩེ་གཅིག་ཏུ་བཞུགས་ཏེ། སྤྱན་གཉིས་ནམ་མཁར་ལྟ་སྟངས་ཀྱི་ངང་ནས་བླ་མ་ཡི་དམ་སངས་རྒྱས་བྱང་སེམས་དཔའ་བོ་མཁའ་འགྲོ་མངོན་སུམ་དུ་བཞུགས་པ་ལ་གཟིགས་བཞིན་པ་དང་བཅས་ཉེར་བཞིའི་ཐུན་ཐ་མ་ལ་ཕྱོགས་པ་ཙམ་ན་དགོངས་པ་ཆོས་དབྱིངས་སུ་ཐིམ་པའི་ཚུལ་བསྟན་ཅིང་། དེ་དག་གི་སྐབས་རྣམས་སུ་ནམ་མཁའ་ལ་མེ་ཏོག་གི་ཆར་དང་། འཇའ་འོད་ཀྱི་གུར། སྒྲ་རོལ་མོ་སོགས་ཀུན་གྱིས་མཐོང་ཞིང་ཐོས་པས། ཐམས་ཅད་དད་པའི་སྤུ་ལོང་རབ་ཏུ་གཡོས་པར་གྱུར་ཏོ། ། ཡང་ས་སྐྱ་པའི་ཆོས་སྐྱོང་སྐོར་གྱི་བསྟན་པ་ལ་མཆོག་ཏུ་བཀའ་དྲིན་ཆེ་བའི་བདག་ཆེན་རྡོ་རྗེ་འཆང་བློ་གྲོས་རྒྱལ་མཚན་གྱི་སྙན་བརྒྱུད་གདམས་པའི་བཀའ་བབ་རྗེ་རྡོ་རིང་པ་ཆེན་པོ་ཀུན་སྤང་ཆོས་ཀྱི་ཉི་མ་ཉིད་ལ་དམ་ཅན་རྒྱ་མཚོའི་ཚོགས་ཀྱིས་ཞལ་བསྟན་ཅིང་འཕྲིན་ལས་སྒྲུབ་པ་སོགས་ངོ་མཚར་བའི་རྣམ་ཐར་ཅུང་ཟད་བརྗོད་ན། དེ་ཡང་རྗེ་འདི་ཉིད་སྐུ་ན་ཕྲ་མོའི་དུས་དཔལ་མགོན་གྱི་སྔགས་རིང་ཐུགས་ལ་བཟུང་ནས་དེ་འཕྲལ་ཉ་རའི་ཕྱོགས་སུ་བྱོན་ནས་ལམ་དུ་སྣོད་སྟོང་དང་ཞྭ་ལོངས་སོགས་མི་སྡུག་པའི་མཚན་མ་དགུ་བསྟུད་ནས་བྱུང་། མཐར་ཐུགས་དྲན་པས་མི་ཟིན་པ་ཙམ་བྱུང་པ་ན། ཆིབས་གཞོལ་ཏེ་གུར་མགོན་གྱི་སྲུང་འཁོར་བསྒོམས་པས་ཅི་བདེར་སོང་ནས་ངོ་མཚར་བའི་མཚན་མ་བྱུང་གསུངས།
འདི་ལྟ་བུའང་འཕྲལ་རྩེ་རེག་གི་རྣམ་པར་སྣང་ཡང་ངེས་པར་ཕུགས་རྗེས་སུ་འཛིན་པའི་ལྟས་སུ་འདུག དེ་བཞིན་དུ་རྟེན་སྐྱ་བོའི་དུས་ནས་དཔལ་མགོན་གྱི་གཏོར་མ་བསྔོ་བའི་སྐབས་འགར་གཏོར་མའི་ཞལ་ཡུད་ཀྱིས་བསྒྱུར་ཡོང་བ་དང་། གློ་བུར་དུ་ཕེབས་བཞུད་དགོས་པའི་སྐབས་འགའ་ཞིག་ཏུ་དུར་ཁྲོད་བདག་པོའི་རྒྱུན་གཏོར་ཁྲུ་རེ་ཙམ་དང་མཐོ་རེ་ཙམ་ཅི་རིགས་པར་འཕར་བ་ཀུན་གྱིས་མཐུན་གྲུབ་ཏུ་མཐོང་བ་དང་། ཆུ་མིག་བླ་བྲང་དུ་བཞུགས་པའི་ནུབ་ཅིག་ནམ་ཕྱེད་ཙམ་ན་ཐུག་ཅོམ་འུར་སྒྲ་ཤིན་ཏུ་ཆེ་བ་ཞིག་བྱུང་བའི་རྗེས་སུ་རྗེ་ཉིད་བཞུགས་པའི་སྒོ་དེ་ཤག་སྟེ་ཕྱེ་ནས། པུ་ཏྲ་འདི་མི་ནག་པོ་གོས་ནག་ཅན་འཇིགས་སུ་རུང་བ་ཞིག་ཏུ་བྱས། ཕྱག་གཡས་ན་རལ་གྲིའི་འོད་ཀྱིས་ནང་ཐམས་ཅད་སྒྲོན་མེ་བཏེགས་པ་བཞིན་ལྷག་ལྷག་འོང་བ་ཞིག་བསྣམས་གཡོན་ན་མི་མགོ་ཁྲག་ཐིགས་པ་ཞིག་ཁུར་ནས། འདི་ལེན་པ་དཀའ་ལས་ཆེན་པོ་བྱུང་ཟེར་སྡུག་ཡུས་དང་བཅས་པས་བསྐྱུར་ནས་སོང་གསུངས། བདག་ཆེན་རྡོ་རྗེ་འཆང་ཆེན་པོའི་དྲུང་དུ་ནག་པོ་ཆེན་པོའི་གསང་ཁྲིད་གསན་ནས་སྒོམ་པའི་དུས་ཤིག འོད་གསལ་གྱི་གཟིགས་སྣང་ལ་རང་ཉིད་གུར་གྱི་མགོན་པོ་དངོས་སུ་གཟིགས་ཤིང་། དེའི་གཡོན་ཕྱོགས་ན་ཡུམ་ཆེན་ཨེ་ཀ་ཛ་ཊི་བཞུགས་པའང་གསལ་བར་གཟིགས།
འཁོར་གཞན་རྣམས་ཀྱང་ཡོད་སྙམ་པ་ཙམ་བྱུང་གསུངས། ལན་ཅིག་མནལ་ལམ་གྱི་རྣམ་པར་སྐྱེད་ལྷས་ཤར་ངོས་ཀྱི་སྤྱིལ་པོ་ཞིག་ན་བཞུགས་འདུག་པའི་ཚེ། མི་གཅན་གཟན་གྱི་ཐུལ་པ་གྱོན་པ་མང་པོ་ན་ལ་བྱུང་བ་ལ་ཐུགས་འཇིགས་པའི་རྣམ་པས་ནམ་མཁའ་ལ་འཕུར་ཏེ། མགོན་ཁང་གི་མདུན་ངོས་ཀྱི་ནམ་མཁའ་ལ་ཕེབས་པ་ན། མགོན་ཁང་གི་སྟེང་གི་སེང་ཕུག་གི་ཐད་ནས་མགུལ་ཡན་ཆད་ཐོན་པའི་ཞལ་བཞི་ཡོངས་སུ་རྫོགས་པ་ནམ་མཁའི་མདོག་ལྟ་བུ་འཛུམ་ཞིང་ཁྲོ་བ་སྤྱན་རེ་རེ་ལའང་ཉི་མ་བྱེ་བའི་འོད་ཙམ་འཕྲོ་བས་མིག་གིས་བལྟ་བར་མི་བཟོད་པ་ཞིག་འདུག་གསུངས། པཎ་ཆེན་ཤཱཀྱ་མཆོག་ལྡན་གྱི་དྲུང་དུ་བདག་ཆེན་ཞྭ་ལུ་བ་ནས་བརྒྱུད་པའི་དཔལ་མགོན་ཆེན་པོའི་ཆོས་སྐོར་འགའ་གསན་པའི་ཚེ། རྗེ་འདིའི་སྐུ་ཞབས་སུ་བྲམ་ཟེ་མདོག་སྔོ་བསངས་རས་ཡུག་སྔོན་པོའི་ལྡིང་གོན་བྱས་པ་ཞིག་གློ་བུར་དུ་ཡུད་ཀྱིས་བྱུང་བ་གཟིགས་འཕྲལ་ཐུགས་ཉམས་འུར་བ་དང་། ཆོས་རྗེ་པ་གསུང་ཆོས་གནང་འཕྲོ་བཞག་ནས་དཔལ་མགོན་གྱི་སྔགས་འདོན་ཅིང་བཞུགས་འདུག་གསུངས། ལན་ཅིག་སྐྱེད་ལྷས་སུ་གྲིབ་ཀྱི་རྣམ་པས་གསུང་འགགས་ཏེ་མ་ཐོན་པ་སོགས་ཅུང་ཟད་བསྙེལ་བའི་རྣམ་པ་བྱུང་ནས། ཁྲུས་ཆོག་སོགས་སྐུ་རིམ་བྱེད་པར་རྩོམ་པ་ན།
ཉེ་གནས་ལ་ཡར་ཤོག་གསུངས་འཕགས་པ་བྲག་ཁུང་དུ་སྐུ་མདུན་ཕྱིན་པས་སྐུ་ཁམས་སངས་དྭངས་ནས། ཁྱེད་ཚོའི་རིམ་གྲོ་མི་དགོས་པར་འདུག་ང་རང་ལ་རིམ་གྲོ་བྱེད་མཁན་བྱུང་གསུངས། ཇི་ལྟར་བྱུང་ཞུས་པས། ད་ལྟ་ཨ་ཙ་ར་ལག་པ་གཡོན་ན་ཀུ་བ་ཆུས་གང་བ་དང་། གཡས་ན་ཀུ་ཤ་ཁྱེར་བ་གཅིག་བྱུང་ནས། ཁྱེད་ལ་སྐུ་གྲིབ་བྱུང་འདུག་པས་ངས་ཁྲུས་ཆོག་བྱེད་པ་ཡིན་ཟེར་ནས་ཁྲུས་ཆུ་ལུས་ལ་འཐོར་ཞིང་སྔགས་ཀྱི་རྣམ་པ་བཏོན་ནས་སོང་བས། དེ་འཕྲལ་ལ་ཕན་བྱུང་གསུངས་པ་དང་། སྐྱེད་ལྷས་ཀྱི་མགོན་ཁང་ནང་དུ་བྱོན་རེས་ཀྱི་ཕལ་ཆེར་བདག་ཆེན་རིན་པོ་ཆེའི་ཞལ་གཟིགས་ཀྱི་བྲམ་ཟེ་དཀར་པོ་དར་གྱི་གོས་ཅན་རྩེ་གསུམ་དང་ཐོད་ཁྲག་འཛིན་པ་འདི་ཡུམ་ཆེན་བཞི་དང་བཅས་པ་བྲག་སྒོ་ནས་བསུ་བའི་ཚུལ་དུ་འཆམ་སྟབས་དང་བཅས་ནས་འབྱོན། རེས་འགའ་ཨ་ཙ་ར་གཞུང་མའི་རྣམ་པར་ཡང་སྟོན་གྱི་འདུག་གསུངས། ལན་གཅིག་ན་ལེནྡྲའི་གཟིམ་ཁང་གི་བློས་བསླངས་སྟེང་དུ་སློབ་མ་ཉུང་ཤས་ཤིག་ལ་གུར་མགོན་གྱི་རྗེས་གནང་གནང་དུས།
མདུན་གྱི་ནམ་མཁར་སྤྲིན་ནག་གི་ཁྲོད་ན་མགོན་པོ་ལྷ་བརྒྱད་འཁོར་བཅས་མེ་ཕུང་འབར་བ་དང་བཅས་པ་མངོན་སུམ་དུ་གཟིགས། ཤབ་སྟོད་དུ་གཏོར་སྒྲུབ་ཅིག་མཛད་པའི་གྲལ་དུ་སྤྱན་འདྲེན་གྱི་དུས་རྗེ་ཉིད་ཀྱིས་རྡོ་རྗེ་དྲིལ་བུ་དྲག་ཏུ་གསོར་དཀྲོལ་མཛད་ཅིང་། ཐུགས་ཡེངས་པ་ལྟ་བུའི་ངང་ནས་སྐུ་མདུན་གྱི་ལྕོག་ཙེའི་ཐད་ཀྱི་བར་སྣང་དུ་རྡོ་རྗེ་དྲིལ་བུ་བཞག་པས། རེ་ཞིག་དེ་ཀར་ཆགས་བྱུང་པ་ལ། སྐུའི་ཁྲིས་ན་ཡོད་པ་དེས་གྲུབ་རྟགས་གནང་བྱུང་ལགས་ཞུས་པས། སླར་ཕྱག་གིས་བླངས་ཏེ་གང་བྱུང་བ་གསུང་ཟེར་བའང་ཐོས། བདག་ཆེན་རྡོ་རྗེ་འཆང་ཆེན་པོ་འཕན་ཡུལ་དཔལ་ལྡན་རྩེ་ན་བཞུགས་པའི་དུས། ས་སྐྱར་ཅི་རིགས་ཀྱི་ཞབས་འདྲེན་གྱི་བཅའ་བསྒྲིགས་སོགས་མང་དག་བྱུང་བ་ལ་བརྟེན། བདག་ཆེན་རིན་པོ་ཆེའི་ཞལ་ཏ་ལ་དེ་དོན་ལ་ཆོས་རྗེ་ཀུན་སྤངས་པ་སྐོར་ཅིག་འབྱོན་དགོས་པ་འདུག་པས་གནས་ཚུལ་དང་བླང་དོར་འདི་བཞིན་གྱིས་ཀྱི་ཞལ་བཀོད་ཞིབ་པར་ཕེབས། གང་ལྟར་ལས་ཆོས་སྐྱོང་རྣམས་ཀྱིས་སྒྲུབ་པ་ཡོད་གསུངས།
ཆོས་སྐྱོང་རྣམས་ལའང་གསུང་གདེངས་མཐོན་པོས་ཁོང་གི་རྗེས་ལ་རྒྱུགས་ཤིག་གསུངས་པ་དང་། ཕར་ལམ་ན་ལེནྡྲར་ཆོས་རྗེ་མཁྱེན་རབ་པས་ཆོས་ཤིག་གནང་བ་ཡོད་པས་ཞུས་གསུངས། རྗེ་འདིའི་དགོངས་པ་ལ་ཆོས་རྗེ་རིན་པོ་ཆེ་མཁྱེན་རབ་པ་ནི་སྐུ་མཚམས་ཤིན་ཏུ་དམ་པར་ཡོད་འདུག ཇི་ལྟར་ཡོང་ངམ་གང་ནའང་བཀའ་ལྟར་བསྒྲུབ་དགོས་སྙམ་ནས་བྱོན་པས་ན་ལེནྡྲར་ཕེབས། བྲག་པའི་སྤྱི་ཁང་ན་བཞུགས་པའི་ཚེ། གཟིམ་ཁང་ནས་འབོད་མཁན་གནང་བྱུང་། ང་སླེབས་པ་སུས་ཞུས། རྗེ་རིན་པོ་ཆེ་སྐུ་མཚམས་གྲོལ་བ་ཨེ་ཡིན་གསུངས་པས་སྐུ་མཚམས་ཤིན་ཏུ་དམ་པར་ཡོད། ཞལ་ཏ་ལ་ཆོས་རྗེ་ཀུན་སྤངས་པ་ཕེབས་ཡོད་འདུག་པས། ད་ལྟ་གདན་དྲོངས་ཤོག་གསུང་གིན་འདུག་ཟེར།
དེར་བྱོན་པས་མཁྱེན་རབ་ཆོས་རྗེའི་ཞལ་ཏ་ལ། ད་རངས་ཐོ་རངས་བདག་ཆེན་རིན་པོ་ཆེ་སྔས་མགོར་བྱོན་ནས། ཆོས་རྗེ་ཀུན་སྤངས་པ་ས་སྐྱར་བརྫངས་ནས་འདིར་འབྱོན་པ་ཡོད་པས་མཇལ་ག་ཐོངས་གསུང་བ་བྱུང་། ད་རངས་ལས་མཁན་རྣམས་དང་། བྱ་ནག གཡག་ནག ཁྱི་ནག་སོགས་བསམ་གྱིས་མི་ཁྱབ་པ་དཔལ་ལྡན་རྩེ་ནས་སྒོ་ལ་མི་ཤོངས་པ་ཙམ་སོང་། བདག་ཆེན་རིན་པོ་ཆེའི་སྐུ་དོན་གལ་ཆེན་རང་ཞིག་ཡོད་པ་འདྲ། གང་ལྟར་ངེད་ཀྱིས་ལམ་གྱི་བར་ཆད་སེལ་བ་ལ་གཟུངས་གྲྭ་ལྔའི་དབང་བསྐུར་ཞིག་བྱེད་ཐུགས་དམ་ད་ཅི་ནས་ཚར་གསུངས་ནས་གནང་བས། རྗེ་ཡབ་སྲས་གཉིས་ཀ་ལ་མི་ཕྱེད་པའི་དད་པ་འཁྲུངས་ཤིང་སྤྱན་ཆབ་མང་པོ་ལྷུག་པར་ཤོར།
དེ་ནས་རིམ་གྱིས་བརྒྱུད་ནས་ཕེབས་པའི་ལམ་བར་རྣམས་སུ་སྤྱན་ཟུར་ལ་ཆིབས་ཀྱི་སྔ་ཤ་ལ་བྱིས་པའི་མགོ་གཅིག་ཕྲུལ་ཕྲུལ་ཡོང་། ཆེད་དུ་གཟིགས་པ་ན་མེད་འགྲོ་བ་དང་། གཞན་ཡང་ཆོས་སྐྱོང་གི་རྣམ་འཕྲུལ་འཇིགས་སུ་རུང་བ་མང་པོ་བྱུང་གསུངས། དེ་ནས་ས་སྐྱར་ཕེབས་གདོང་དུ་གྲོས་ངན་ཤོམ་པའི་གཙོ་བོ་དེའི་བུ་ཤིན་ཏུ་གཅེས་པ་ཞིག་ཤི གཞན་རྣམས་ལའང་མི་འདོད་པའི་ལྟས་དུ་མ་བྱུང་བས། ཐམས་ཅད་འཇིགས་ཤིང་སྐྲག་ནས་ཞལ་ཏ་གང་གནང་ལྷུར་ལེན་པ་བྱུང་། སེང་གེ་རྩེ་བའི་བདག་མོ་ཆེན་མོས། ངེད་ལ་གཞན་གྱི་བྱད་ཀའི་རྣམ་པས་མི་སྡུག་པའི་ལྟས་ངན་དུ་མ་འབྱུང་བ་ཞིག་འདུག་པ། མགོན་པོའི་སྒོ་ནས་བཟློག་པ་ཞིག་ཅིས་ཀྱང་མཛད་དགོས་ཞེས་ནན་གྱིས་གསུངས་པ་ལ་བརྟེན། མགོན་པོའི་མདོས་གཏོར་སྦྲགས་པ་གཅིག་ཞག་འགའ་བསྒྲུབས་ནས་མཐར་འཕེན་པ་ལ་ཕྱོགས་པ་ན།
ཕྱོགས་དེའི་ཆོས་སྡེའི་གྲྭ་བ་སོགས་འགས་ཇི་ལྟར་བྱེད་དམ་ཟེར་ཅོ་འདྲི་བའི་རྣམ་པས་ལྟད་མོ་ལ་བྱུང་བའི་ཚེ། མདོས་ལ་རྗེ་ཉིད་ཀྱི་ཕྱག་རེག་པ་ཙམ་གྱིས་དེའི་ཁྲོད་ནས་མེ་ཕྲུ་བ་འབྲིང་ཙམ་ཞིག་ནར་གྱིས་ཆད་ནས། མཐར་ཕྱར་ར་ཆེན་པོ་ཙམ་དུ་སོང་ནས་སྟོད་ཕྱོགས་ལ་སོང་བ་དང་། དཔལ་མགོན་ཆེན་པོའི་གཏོར་མ་ས་ཤིན་ཏུ་མཁྲེགས་པ་ལ་ཕྱེད་ནུབ་ཙམ་དུ་ཐིམ་སོང་བས། དེར་ཚོགས་ཐམས་ཅད་འཇིགས་སྐྲག་ཞུམ་ཞིང་ཧ་ལས། ཁོ་སྔགས་རྒོད་བགྲངས་པའི་ནུས་པ་ཡོད་པ་ཞིག་ཡིན་པ་འདུག་ཟེར་ཞིང་ལོག བདག་མོའང་དགའ་མགུ་ཡི་རངས་ཏེ་རྗེས་སུ་སྦྱིན་བདག་གི་མཐིལ་མཛད་པ་ཞིག་བྱུང་། དེ་ནས་ཞག་འགའ་ནས་བྱད་མ་དེའང་དག་པའི་ཞིང་དུ་སོང་བའི་གཏམ་བྱུང་ནས་རྗེ་ཉིད་ཀྱིས་རྗེས་སུ་འཛིན་པར་མཛད་པ་ཡིན་ནོ། ། ཡང་མངོན་སྤྱོད་ཁོ་ནས་འདུལ་བར་འོས་པ་མི་བསྐྱོད་རྡོ་རྗེའི་སར་རིངས་པར་ཆས་པའི་སྐྱེ་བོ་མི་བསྲུན་པ་ཞིག་གིས། རྗེ་ཉིད་ལ་ངན་སྨྲས་ཤགས་འདེབས་སོགས་མི་འཚམས་པ་དུ་མ་བྱས་པའི་དུས།
རྗེ་འདི་ཉིད་ནག་པོ་ཆེན་པོའི་གསང་ཁྲིད་ཉམས་བཞེས་མཛད་པའི་ལས་སྦྱོར་གྱི་སྐབས་དང་འགྲིག་པ་བྱུང་བས། མ་རུངས་པ་དེ་ལ་ཐུགས་བརྩེ་བ་ཆེན་པོས་ཀུན་ནས་བསླངས་ཏེ། ལས་སྦྱོར་གྱི་དམིགས་པ་ཐུན་གཅིག་གཏོང་བར་མཛད་པ་ན་གཟིགས་སྣང་དུ་མདུན་ཐམས་ཅད་གོས་ལྷབ་ལྷུབ་ནག་པོ་གོན་པ་འབའ་ཞིག་གིས་གང་ནས། གཞན་ཅི་ཡང་མི་གཟིགས་པ་ཞིག་བྱུང་གསུངས། དེ་ནས་བསྒྲུབ་བྱ་དེ་ཁྲག་བསྐྱུགས་ཏེ་ཞག་གསུམ་གྱི་ཁོངས་སུ་ཤི རྗེས་སུ་བུ་བརྒྱུད་རྣམས་ཀྱིས་རྗེ་ཉིད་ལ་གུས་པས་བཏུད་ཅིང་མགོན་སྐྱབས་ཞུས་ཏེ་གནས་པ་ཞིག་བྱུང་། ལན་ཅིག་གསོལ་ཇ་ཅུང་དཀོན་པ་ཞིག་གི་ཚེ། ཉེ་གནས་ཀོང་པོ་ངོར་ལ་འགྲོ་ཁར་ཞལ་ཀུར་གྱི་ཚུལ་དུ། དུར་ཁྲོད་བདག་པོ་ལ། ཁོའི་ཟླ་ལ་རྒྱུགས་ལ་ཇ་ཁུག་ཤོག་གསུངས་པས།
ཁོང་ཚོའི་ངོར་མདའི་ཇ་པ་ཞིག་གི་ནང་དུ་གནས་ཚང་གཡར་བའི་ཚེ། དེ་པའི་གཡོག་ཅིག་ལ་བབས་ནས་ཇ་དགོས་ཚུལ་སྨྲས་པས། རྟོག་པ་སྐྱེས་ནས་གསོལ་ཇ་ཤིན་ཏུ་ཞིམ་པ་བཏོན་ནས་ཚོང་འབུལ་བྱས་པ་བྱུང་། དེ་བཞིན་དུ་ཕྱོགས་ནས་འབུལ་བ་གནང་ཆེ་བ་སོགས་འོང་བའི་ནུབ་མོ་འདི་དང་འདི་ཡོང་བ་ཡོད་ཟེར་ངོ་སོའི་རྣམ་པ་མང་པོ་བྱེད་པ་དང་། མདོར་ན་དཔལ་མགོན་གདོང་བཞི་པ། པུ་ཏྲ་མི་སྲིང་། དུར་ཁྲོད་བདག་པོ་རྣམས་རྣམ་འཕྲུལ་དུ་མས་རྒྱུན་པར་གཟིགས་སྣང་དུ་འོང་བ་ཡིན་འདུག དེས་ན་འདི་རྣམས་ཀྱི་རྗེས་གནང་ཡང་གཞན་དག་ལྟར་རང་གི་དགའ་སྡུག་དང་ངོ་འཛིན་སོགས་ཀྱི་ཆེད་དུ་ཡེ་མི་གནང་། འཕྲལ་རྨི་ལམ་གྱི་བརྟག་པ་བྱེད་དགོས་གསུང་། དོན་ལ་ཆོས་སྐྱོང་རང་གིས་ལུང་སྟོན་པར་སྣང་བས།
རེས་འགའ་ཞུ་མཁན་ཡེ་མེད་པ་ནས་མཆོད་བཤོམ་དང་ཐུགས་དམ་མཛད་པ་ན། སྐལ་ལྡན་གྱི་སློབ་མ་ཐག་རིང་ནས་རྐང་བཙུགས་སུ་སླེབས་ནས། དེ་འཕྲལ་གནང་ཆོག་པའང་མང་པོ་བྱུང་འདུག ལ་ལས་ཇི་ཙམ་གསོལ་བ་བཏབ་ཀྱང་མི་གནང་། དེ་ཡང་ལན་ཅིག་ལྟ་གྲུབ་མི་མཐུན་པའི་གྲྭ་པ་ཞིག་གིས་དཔལ་མགོན་གྱི་རྗེས་གནང་ཞུར་ཡོང་པ་ལ། རྨི་ལམ་མི་ཚུད་པ་འདུག་པས་མི་འོང་གསུངས་ཀྱང་། མི་གནང་ན་ལྕེབས་ཟེར་བ་སོགས་ཀྱི་ནན་ཏན་ཞུས་འདུག་པས། རྗེ་ཉིད་མགོན་ཁང་དུ་ཕེབས་ཐུགས་དམ་མཛད་པའི་མཐར། བྲག་སྒོ་ཕྱོགས་ལ་གཟིགས་ནས་མི་ལ་ལབ་པ་ལྟར། ད་རྗེས་གནང་མི་བྱེད་བྱས་ཀྱང་ཡེ་མི་ཉན་པར་འདུག་པས།
བྱེད་མི་བཏུབ་ན་ཀུན་གྱི་མཐུན་སྣང་གྲུབ་པའི་ལྟས་སྟོན་གསུངས་པ་སོགས་གནང་བས། དེ་འཕྲལ་འུར་སྒྲ་དང་ཐུག་ཆོམ་ཆེན་པོ་སྐྱེད་ལྷས་ཀྱི་རི་དེ་ཉིལ་ནས་མགོ་ཐོག་ཏུ་ལྷུང་བ་སྙམ་བྱེད་པ་ཀུན་གྱིས་ཐོས་པ་བྱུང་། གྲྭ་པ་དེའང་བླ་བྲང་འགག་ན་ཆོས་བསྒུགས་ཀྱི་ཚུལ་དུ་ཡོད་འདུག་པས་རེ་ཞིག་དྲན་མེད་དུ་བརྒྱལ། སླར་གསོས་ནས་ཐུགས་བདེན་པར་འདུག ད་རྗེས་གནང་ཡེ་མི་ཞུ། འཁུ་ལྡོག་སོགས་མི་ཡོང་བའི་བྱིན་རླབས་ཤིག་དགོས་ཞུ་བ་བྱུང་བ་དེ་འདྲའི་རིགས་ཅན་མང་དག་བྱུང་འདུག སྐལ་ལྡན་རིགས་ལ་ཁམས་པ་བླ་མ་ཡཀྵ་ཏྲོ་ཏེ་ཟེར་བ་ཞིག་གིས་ཁམས་སུ་མགོན་པོ་ཞལ་བཞི་པ་བསྒྲུབས་པས། དེའི་སྐུའི་རྣམ་པ་མི་ལངས་པའི་ལག་པ་བརྐྱངས་པའི་སྟེང་དུ་ཞབས་གཉིས་བཞག་པ་གཅིག་མཐོ་བའི་ཞལ་ནས་ཁའུ་སྐྱེད་ལྷས་སུ་རྡོ་རིང་རྩར་རྒྱུགས་གསུངས་པའི་ལུང་བསྟན་བྱུང་བས། རྐང་བཙུགས་འོངས་ཏེ་རྗེས་གནང་ཞུས་པས་དུས་དེ་ཉིད་དུ་ཏིང་ངེ་འཛིན་དུ་མ་རྒྱུད་ལ་སྐྱེས་ནས་མི་ཕྱེད་པའི་དད་པ་ཐོབ་པ་དང་། ལྡན་མའི་གྲྭ་བ་ཞིག་གིས་རྗེས་གནང་ཞུས་པའི་ཚེ།
བླ་མ་ནག་པོ་ཆེན་པོར་གསལ་བའི་ཞེས་པའི་གསུང་ཐོས་འཕྲལ་རྗེ་ཉིད་ནག་པོ་ཆེན་པོ་དངོས་སུ་མཐོང་བའི་ཞལ་གདངས་པའང་ནང་དེ་དམར་ཁྲིག་སྟེ་གང་བ་ཙམ་དུ་མཐོང་ནས་ལུས་ཉམས་བཟུང་བས་མི་ཐུབ་པ་བྱུང་ཞིང་། ཕྱིས་སུའང་ལམ་ཟབ་བསྒོམས་པ་ཙམ་གྱིས་ལུས་ནམ་མཁའ་ལ་བྱ་ལྟར་ལྡིང་ཞིང་། ཐོག་སོ་མང་པོ་ལ་ཡར་མར་གང་ལའང་ཐོགས་མེད་དུ་འཕུར་བ་སོགས་ངོ་མཚར་བ་བྱུང་བར་གྲགས་པ་སོགས་མཐའ་ཡས་སོ། ། རྗེ་དེ་ཉིད་ཀྱི་ཐུགས་སྲས་རྒྱུད་འཛིན་ཀུན་གྱི་གཙུག་རྒྱན་དམ་པར་གྱུར་ཅིང་། དཔལ་ལྡན་ས་སྐྱ་པའི་སྙན་བརྒྱུད་ཀྱི་བདུད་རྩི་སྤེལ་བ་ལ་འགྲན་ཟླ་དང་བྲལ་བའི་མཁས་པའི་དབང་པོ་ཚར་པ་ཆོས་རྗེ་བློ་གསལ་རྒྱ་མཚོ་གྲགས་པ་རྒྱལ་མཚན་དཔལ་བཟང་པོ་ཞེས་མཚན་ཡོངས་སུ་གྲགས་པ་དེ་ཉིད་བསྟན་སྲུང་དབང་པོ་རྣམས་ཀྱི་ཆོས་སྐོར་གྱི་རྒྱུན་ལ་བཀའ་དྲིན་ཆེ་བའི་ཚུལ་སོགས་ཅུང་ཟད་བརྗོད་ན། དེ་ཡང་རྗེ་དེ་ཉིད་ཀྱིས་རྡོ་རིང་ཀུན་སྤངས་པ་ཆེན་པོ་གཙོ་བོར་གྱུར་པའི་མཁས་གྲུབ་ཀྱི་ཡོངས་འཛིན་མང་དུ་བསྟེན་ནས། ས་སྐྱ་པའི་ཡབ་ཆོས་གསུང་ངག་ལམ་འབྲས། ཆོས་སྐྱོང་ཆེ་ཆུང་། དམར་པོ་སྐོར་གསུམ་སོགས་ཀྱི་མན་ངག་གཙོ་བོར་གྱུར་པའི་ཟབ་རྒྱས་ཆོས་ཀྱི་བདུད་རྩི་མཐའ་ཡས་པ་ཞིག་གསོལ་བས། དུས་ཕྱིས་བྱོན་པའི་བསྟན་འཛིན་ཞིག་ལ་གསན་རྒྱ་ཆེ་བའི་ཚད་དུ་གྱུར་ཅིང་།
ལྷག་པར་ས་སྐྱ་པའི་བསྟན་སྲུང་གུར་གྱི་མགོན་པོ་དང་ཞལ་བཞི་པའི་ཆོས་སྐོར་རྣམས་བརྒྱུད་ལྡན་གྱི་བླ་མ་དུ་མ་ཞིག་ལ་གཏུགས་ཏེ། ལྷག་མ་མ་ལུས་པ་བུམ་པ་གང་བྱོའི་ཚུལ་དུ་གསན། ཐོས་བསམ་སྒོམ་གསུམ་གྱིས་གཏན་ལ་ཕབ་སྟེ། འདི་སྐོར་ལ་རང་ཉིད་ལས་མཁས་པ་མེད་སྙམ་པའི་ཐུགས་ཀྱི་སྤོབས་པ་ཁྱད་པར་ཅན་བརྙེས་ཏེ། ཆོས་རྒྱུན་རྣམས་མི་ཉམས་པའི་ཕྱིར་བསྟན་པའི་ཁུར་ཆེན་པོ་བཞེས་ནས། དེ་དག་གི་ཆོས་སྐོར་མན་ངག་མཐའ་དག་རྣམས་ཀྱི་བཀའ་བསྡུ་བ་པོ་ལྟ་བུ་མཛད་དེ། བདག་ཆེན་རྡོ་རྗེ་འཆང་གིས་སྒྲིག་པར་མཛད་པའི་མགོན་པོད་མེ་འབར་མའི་དཀར་ཆག་ཏུ་ཆོས་སྣའི་རྐང་གྲངས་དངོས་སུ་ཐེབས་པ་རྣམས་དང་། དངོས་སུ་མ་ཐེབས་ཀྱང་དོན་ཐོབ་ལ་གླེགས་བམ་དེར་བཞུགས་དགོས་རྒྱུའི་ནང་སྒྲུབ་དང་། གསང་སྒྲུབ་ཀྱི་སྐོར་གྱི་དཔེ་སྣ་འགའ་དང་། བདག་ཆེན་ཉིད་ཀྱི་དཀར་ཆག་དང་བཅས་པའི་ཡོངས་བསྡོམས་ཡིག་སྣ་བརྒྱ་དང་ལྔ་བཅུ་པོ་མཐའ་དག་མ་ཚང་བ་དང་འཐོར་བའི་སྐྱོན་སྤང་བའི་ཕྱིར།
ཚིགས་བཅད་དུ་བསྡེབས་པ་སྙིང་པོ་གནད་ཀྱི་སྒྲོན་མེ་ཞེས་བྱ་བ་མཛད་ནས་དེའི་མཇུག་ཏུ། དེ་ལྟའི་མན་ངག་གླེགས་བམ་འདི། ། མིང་ཙམ་ཡོངས་སུ་གྲགས་པའི་ཕྱིར། ། ཡོད་ཅེས་གླེང་བ་མང་ན་ཡང་། ། འདི་བཞིན་ཚང་བ་ཉིན་སྐར་ཙམ། ། བརྒྱ་ལ་ཡི་གེ་ཚང་ན་ཡང་། ། མན་ངག་ཤེས་པའི་བརྒྱུད་པ་ལས། ། འོངས་པའི་ཞལ་ཤེས་ལག་ལེན་ཅན། ། སྔགས་འཆང་ཨུ་དུམ་ཝ་རར་མཚུངས། ། དེ་ཡི་རྒྱུ་མཚན་འདི་ལྟར་ཡིན། །
དམ་པའི་མགོན་དང་མཇལ་བ་དཀའ། ། མཇལ་ཡང་ལུས་དང་ལོངས་སྤྱོད་ཀུན། ། ཕུལ་ནས་ཆིག་བསྒྲིལ་བསྟེན་པ་དཀོན། ། དེ་ཕྱིར་རྡོ་བའི་ངོས་ལ་ནི། ། འབྲུ་ཡི་ས་བོན་བཏབ་པའམ། ། ཀོ་ཊ་པ་ལས་ས་ལུ་བཞིན། ། རྒྱུ་འབྲས་བསླུ་མེད་གནད་ཀྱིས་སོ། ། དེས་ན་འཁོན་སྟོན་རྡོ་རྗེ་འཆང་། ། གང་དེའི་ཐུགས་སྲས་ཀུན་སྤངས་རྗེ། ། ཁོ་བོས་གཙུག་གི་རྒྱན་དུ་བསྟེན། །
ཅི་གསུང་བཀའ་རྣམས་འབད་པས་བསྒྲུབས། ། སྐྱབས་གཞན་སྤངས་ནས་གཅིག་ཏུ་བསྒྲིལ། ། དེ་ཡི་མཐུ་ལས་ཐུགས་རྗེའི་རྒྱུན། ། བཀའ་དྲིན་བདུད་རྩིས་སྙིང་མྱོས་པའི། ། ཚུལ་འདི་ཤེས་པ་ཁོ་བོར་གདའ། ། ཞེས་ཀྱང་གསུངས་ཤིང་། མེ་འབར་མ་དེར་མ་འདུས་པའི་ཆོས་སྐྱོང་གི་ཡིག་སྣའི་སྐོར་རྣམས་རྗེ་ཉིད་ཀྱིས་སྒྲིག་པར་མཛད་པའི་ཁ་སྐོང་གླེགས་བམ་དུ་གྲགས་པའི་དཀར་ཆག་གསལ་བའི་སྒྲོན་མེ། ཡང་ཤིན་ཏུ་ཟབ་པའི་མན་ངག་རྣམས་རྗེ་ཉིད་ཀྱིས་ཕྱོགས་གཅིག་ཏུ་བསྒྲིགས་པའི་སྙན་བརྒྱུད་གླེགས་ལམ་གྱི་དཀར་ཆག་གསང་ཆེན་གནད་ཀྱི་ཟ་མ་ཏོག ཉིད་ཀྱིས་བསྒྲིགས་པའི་གྱི་ལྗང་ལུགས་ཀྱི་མགོན་པོའི་ཆོས་སྐོར་གྱི་དཀར་ཆག་དང་། ཁོག་ཕུབ་ཀྱི་ཡི་གེ་ཟབ་དོན་གནད་ཀྱི་ལྡེ་མིག
དཔལ་མགོན་གདོང་བཞི་པའི་ཆོས་སྐོར་རྣམས་རྗེ་ཉིད་ཀྱིས་སྒྲིག་པར་མཛད་པའི་དཀར་ཆག་ཟབ་དོན་ནོར་བུའི་དོ་ཤལ། རང་ཉིད་ཀྱིས་བསྒྲིགས་པའི་འདོད་ཁམས་དབང་ཕྱུག་དུད་སོལ་ལྷ་མོའི་ཆོས་སྐོར་གྱི་དཀར་ཆག་གསལ་བའི་མེ་ལོང་རྣམས་མཛད་དེ། དེ་ལྟ་བུའི་ཆོས་སྐྱོང་སོ་སོའི་ཆོས་སྐོར་རྣམས་གླེགས་བམ་དུ་བསྒྲིགས་ཤིང་། དཀར་ཆག་གི་ཐེམ་ཡིག་གིས་སྤྲས་པ་འདི་ནི་བཀའ་སྲུང་དབང་པོ་རྣམས་ཀྱི་བསྟན་པའི་རྒྱུན་སྲིད་མཐའི་བར་དུ་མི་ཉམས་པའི་ཕྱག་རྗེས་ངོ་མཚར་ཅན་ཡིན་པས། ལུགས་འདི་སྐོར་ལ་འདྲེན་པ་དམ་པ་འདི་བཀའ་དྲིན་གཞལ་དུ་མེད་པར་ཤེས་ལྡན་དག་གིས་རྟོགས་པར་བྱ་དགོས་པ་ཡིན་ཞིང་། རྗེ་བཙུན་བླ་མ་དེ་ཉིད་ཀྱིས་གུར་གྱི་མགོན་པོའི་ཆོས་སྐོར་རྣམས་བླ་མ་སོ་སོ་ལ་གསན་ཚུལ་ནི། དམ་པ་དེ་ཉིད་ཀྱིས་མཛད་པའི་ནག་པོ་ཆེན་པོའི་ཆོས་སྐོར་གྱི་དྲི་བ་ལྷག་བསམ་རབ་དཀར་ལས། དིང་སང་དཔྱོད་ལྡན་མཁས་པ་མི་བྲིན་ཞིང་། ། བླུན་པོ་རྫུན་བག་མཁན་དང་ཟོག་པོ་ནི། ། འུར་རྒྱང་ཅན་དག་ཀུན་གྱིས་མཆོད་ཅིང་བསྔགས། །
འདི་འདྲ་བསྟན་པ་ཉམས་པས་ཀུན་ཀྱང་བླུན། ། ཁོ་བོས་རྗེ་བཙུན་ཀུན་དགའ་བཟང་པོ་ལས། ། བརྒྱུད་པའི་གསེར་པོད་ལ་སོགས་ཀུན་ཀྱང་ཐོས། ། རྒྱུད་གསུམ་སྨྲ་བ་པྲཛྙཱ་རཏྣ་ལས། ། རྫོང་ཆུང་པ་ལས་བརྒྱུད་པ་ཞིབ་ཏུ་ཞུས། ། ཁྱད་པར་གྲུབ་མཆོག་དབང་པོ་ཀུན་སྤངས་ཞབས། ། རིང་དུ་བསྟེན་ཅིང་གདུང་རྒྱུད་རིམ་པ་ལས། ། བརྒྱུད་པའི་མ་ཏི་དྷོ་ཛའི་སྙན་བརྒྱུད་ཀྱི། ། གདམས་པ་མ་ལུས་བུམ་པ་གང་བྱོར་ཐོབ། ། མདོར་ན་དམ་པའི་ཡོངས་འཛིན་བདུན་ལ་གཏུགས། །
ཚུལ་འདིའི་ཕྲ་རགས་ཆོས་ལ་རིང་དུ་སྦྱངས། ། དག་དང་མ་དག་ཡི་གེ་མང་དུ་མཐོང་། ། མཁས་དང་མི་མཁས་སྔགས་འཆང་དུ་མ་བགྲོས། ། འདིར་ནི་ཐུན་མོང་ཙམ་ལ་ཅུང་ཟད་དྲིས། ། ཞིབ་པར་ཕྱི་ནང་གསང་གསུམ་མན་ངག་ལ། ། འདོད་ཚུལ་མང་མོད་ཆོས་འདི་ཟབ་པ་དང་། ། ཆོས་སྐྱོང་གཉན་པས་དྲི་བ་སྤོབས་མ་གྱུར། ། ཅེས་གསུངས་ནས། དེ་ལྟར་རང་གིས་ཆོས་སྐྱོང་གི་ཆོས་སྐོར་ལ་མཁས་པར་སྦྱངས་ཀྱང་། དྲི་བ་རགས་རིམ་རྣམས་མཛད་པའི་རྒྱུ་མཚན་བཤད་པ་དང་།
དྲིས་ལན་འདེབས་པའི་ཡུལ་མིན་པ་རྣམས་བཏང་སྙོམས་སུ་བཞུགས་པར་གདམས་པ་དང་། དྲིས་ལན་འདེབས་འོས་པ་རྣམས་ཀྱིས་དྲི་བ་པོའི་ཀུན་སློང་རྣམ་དག་ལ་དགོངས་ནས་མྱུར་དུ་དྲི་ལན་སྩོལ་བར་བསྐུལ་བ་དང་། དྲི་བའི་ཡི་གེ་དེ་ཉིད་ཀྱི་མིང་དོན་སྟོན་པ་རྣམས་རིམ་པ་བཞིན་དུ་དེ་ཉིད་ལས། དེ་ལྟར་དྲིས་པའི་དམ་པ་ཁྱེད་རྣམས་ལ། ། བདག་ལ་མེད་པའི་ཚད་ལྡན་བརྒྱུད་པ་ལས། ། བྱུང་བའི་འདི་སྐོར་ཡོད་ན་བརྡ་ཐོངས་ཤིག ། ཞབས་རྡུལ་སྤྱི་བོས་མཆོད་ནས་ལེན་པར་སྤྲོ། ། ཞེས་དང་། བླུན་པོ་རྒྱུས་མེད་ནོར་གྱིས་དྲེགས་པ་དང་། ། ཆེན་པོས་སྨྲས་ཚད་གཏམ་དུ་སོང་བ་དང་། །
ཟོག་པོ་ཡ་མེད་རྟོག་གེའི་དུག་ཆུས་མྱོས། ། དེ་རྣམས་ལ་ནི་དྲི་མིན་བཏང་སྙོམས་བཞུགས། ། ཞེས་དང་། རང་ཉིད་མཁས་པར་བསྒྲུབ་པའི་དྲེགས་འདོད་དང་། ། གཞན་ལ་སྐྱོན་འཛིན་འདོད་པའི་ཟོལ་ཟོག་མིན། ། ཚུལ་འདི་དད་དང་འདུན་པས་བསྐུལ་བ་ཡིན། ། གསུང་བར་འོས་པ་རྣམས་ཀྱིས་ལན་མྱུར་ཞུ། ། ཞེས་དང་། དེ་ལྟར་ལྷག་བསམ་རབ་དཀར་འདབ་གཤོག་ཅན། ། དོགས་ལྡན་སྙན་ཚིག་མགྲིན་པའི་རྫ་རྔ་སྒྲོག །
ཟབ་དོན་དྲི་བའི་ངང་མོ་ཡིད་འོངས་ཁྱོད། ། སྔགས་འཆང་མཁས་པའི་ཐུགས་ཀྱི་རྒྱ་མཚོར་སོང་། ། ཞེས་གསུངས་པ་ཡིན་ནོ། ། དེ་ལྟ་བུའི་དྲི་བའི་ཡི་གེ་དེ་ཉིད་ལས། གང་ལ་དྲི་བའི་ཡུལ་ངོས་བཟུང་བ་ནི། རྒྱ་ཆེན་སྔགས་གཞུང་རྒྱ་མཚོའི་མཐར་སོན་ཅིང་། ། ཟབ་དོན་སྙན་བརྒྱུད་ནོར་བུའི་དཔལ་འཛིན་པའི། ། དཔྱོད་ལྡན་གཟུར་གནས་རྡོ་རྗེ་འཛིན་དག་ལ། ། དོགས་པའི་གནས་འགའ་གསོལ་གྱི་ལེགས་བཤད་སྩོལ། ། ཅེས་པས་དྲི་ཡུལ་ངོས་བཟུང་ནས།
དྲི་བ་དངོས་ལ་དོན་ཚན་གྱི་རྣམ་གྲངས་མང་དུ་ཡོད་པའི། དེ་དག་གི་མཐའ་ཆོད་རྣམས་ནི་ཁོ་བོས་བྱས་པའི་ཆོས་བྱུང་གི་བསྟན་བཅོས་འདིས་དབུ་ཞབས་བར་གསུམ་གྱི་སེབ་ཚགས་སུ་གསལ་བར་བྱས་པ་ཉིད་ཀྱིས་རྟོགས་ནུས་པ་ཡིན་ལ། ཡང་རྗེ་ཉིད་ཀྱིས་མཛད་པའི་མགོན་པོའི་མན་ངག་ཟབ་བསྡུས་གསལ་བྱེད་ཁ་སྐོང་གླེགས་བམ་གྱི་དཀར་ཆག་ལས། ཁོ་བོས་རྒྱལ་ཁམས་ཡངས་པའི་ཕྱོགས་ཀུན་ཉུལ། ། མཁས་གྲུབ་བླ་མ་མང་པོའི་ཞབས་པད་བསྟེན། ། རང་གཞན་གདམས་པ་ཟབ་མོའི་གནད་ཀུན་ཤེས། ། དག་དང་མ་དག་འབྱེད་པའི་སྤོབས་པ་ཐོབ། ། ཁྱད་པར་ནག་པོ་ཆེན་པོའི་མན་ངག་ནི། ། བརྒྱུད་ལྡན་བླ་མ་བཅུ་ཕྲག་གཅིག་ལ་ཞུས། ། འགྲན་ཟླ་ཀུན་བྲལ་དྲིན་ཅན་རྡོ་རིངས་པའི། །
སྙན་བརྒྱུད་ཟབ་མོ་བུམ་པ་གང་བྱོར་ཐོབ། ། ཨེ་ཝྃ་པ་ནི་བསྡུས་ལ་སྤྲོས་པ་ཆུང་། ། མུས་སྲད་པ་ནི་དཀར་ཆག་ཁྲིགས་ཆགས་ཅན། ། རྡོ་རྗེ་གདན་པ་འཆམ་དང་ནུས་པའི་བདག ། ཁོ་བོས་ཐོབ་པའི་ཐུན་མོང་བརྒྱུད་པ་གསུམ། ། དེ་དག་ལས་འོངས་སོ་སོའི་ངོས་འཛིན་ནི། ། ངོར་ལུགས་ཡི་གེ་ཨེ་ཡིག་རྟགས་ཀྱི་རྒྱ། ། རྡོ་རྗེ་གདན་པ་ལས་བརྒྱུད་རྡོ་རྗེའི་རྒྱ། ། མུ་སྲད་པ་ནི་ཡི་གེ་མུ་ཡི་རྒྱ། ། བདག་ཆེན་རྡོ་རྗེ་འཆང་དབང་ལས་བརྒྱུད་པའི། །
རྩ་བའི་ཡི་གེ་མཆོད་རྟེན་རྒྱ་ཡིས་མཛེས། ། ཐོར་བུ་གཞན་དག་མཆན་བུར་བཏབ་པས་ཤེས། ། རྡོ་རྗེ་གདན་པ་དང་ནི་མུས་སྲད་པ། ། གཉིས་ལས་བརྒྱུད་པ་བརྡ་ཡིག་གཉིས་ཀྱིས་མཚན། ། དང་པོ་གསུམ་ལྡན་གསུམ་གྱི་བརྡ་ཡིག་ཅན། ། བཞི་ཅར་ཚང་བ་བརྡ་ཡིག་བཞི་ཡིས་སྤྲས། ། དེ་ལྟར་ཤེས་པས་ལུང་རྒྱུན་ངེས་པར་འགྱུར། ། དེ་དག་རང་རང་སྐལ་བ་ཇི་བཞིན་བཤད། ། འོན་ཀྱང་མཚམས་དང་འགྲོས་ཀྱི་སྤྲོས་པ་ནི། ། འདོད་ན་རྡོ་རྗེ་གདན་པ་ལས་གཞན་པའི། །
ཚད་ལྡན་མེད་ཕྱིར་དེ་ཡི་ལུགས་བཞིན་སྟོན། ། ཕྱི་ནང་གསང་བའི་མན་ངག་སྙན་བརྒྱུད་ཀུན། ། ལག་ཏུ་བླངས་ནས་ངེས་པར་བསྒྲུབ་འདོད་ན། ། བདག་ཆེན་རྡོ་རྗེ་འཆང་དབང་ལས་བརྒྱུད་པ། ། འདི་ལས་གཞན་ན་མེད་པས་སྙིང་ལ་ཆོངས། ། ཞེས་རང་ཉིད་ཀྱིས་ནག་པོ་ཆེན་པོའི་ཆོས་སྐོར་རྣམས་བླ་མ་རྣམས་ལས་གསན་ཚུལ་དང་། ཁ་སྐོང་གླེགས་བམ་དེ་ཉིད་ཀྱི་ཡིག་སྣ་སོ་སོ་བརྒྱུད་པ་གང་ལས་བརྒྱུད་ཤེས་པའི་ཕྱིར། ཨེ་ཡིག་དང་། རྡོ་རྗེ་དང་། མཆོད་རྟེན་དང་།
མུ་ཡིག་དང་། མཆན་བུ་བཏབ་པ་སོགས་ཀྱི་རྟགས་ཀྱི་ངེས་པ་རྣམས་སོ་སོར་ཤེས་པར་བྱས་ནས་རང་གཞན་གྱི་དོན་སྒྲུབ་ཚུལ་གྱི་ཞལ་གདམས་དང་བཅས་གསུངས་ཤིང་། ཡང་དམ་པ་དེ་ཉིད་ཀྱིས་གཉན་མགོན་ཆེན་པོའི་མན་ངག་རྣམས་གསན་ཚུལ་ཡང་། རྗེ་རང་ཉིད་ཀྱིས་མཛད་པའི་དཔལ་མགོན་གདོང་བཞི་པའི་ཆོས་སྐོར་གྱི་དཀར་ཆག་ཟབ་དོན་ནོར་བུའི་དོ་ཤལ་ལས། རྡོ་རྗེ་འཆང་དང་ཀླུ་སྒྲུབ་མགོན། ། བ་ལིང་ཏ་པ་ཡེ་ཤེས་ཞབས། ། མར་མེ་མཛད་དང་དཔལ་དེ་བ། ། སྦས་པའི་ཞབས་དང་རིན་ཆེན་གཉིས། ། རྣལ་འབྱོར་དབང་མོ་ལོ་ཆེན་གཉན། ། ཁའུ་པ་དང་ས་སྐྱ་པ། །
རྗེ་བཙུན་སྐུ་མཆེད་པཎྜི་ཏ། ། བློ་གྲོས་རྒྱལ་མཚན་དཀོན་མཆོག་དཔལ། ། བྲག་ཕུག་པ་དང་བླ་མ་རྗེ། ། བླ་ཆེན་འཇམ་དབྱངས་ནམ་མཁའི་མཚན། ། བདག་ཆེན་རྡོ་རྗེ་འཆང་དབང་ཞབས། ། མཐུ་སྟོབས་དབང་ཕྱུག་ཀུན་སྤངས་རྗེ། ། གང་དེས་བཀའ་འབངས་བདག་ལའོ། ། ཕྱི་ཡི་མན་ངག་ཕལ་ཆེར་ནི། ། བླ་མ་དམ་པ་ཡར་ལུང་པ། ། བསོད་ནམས་རྒྱལ་མཆོག་འཇམ་དབྱངས་ཆེ། །
དེ་ནས་གོང་བཞིན་བརྒྱུད་ཀྱང་ཆོག ། ཕྱི་ཡི་སྒྲུབ་སྐོར་འགའ་ཞིག་ནི། ། ཆོས་རྗེ་བླ་མ་དཔལ་ལྡན་པ། ། ཤར་ཆེན་པ་དང་རྡོ་རྗེ་འཆང་། ། བདག་ཆེན་ཀུན་དགའ་དབང་ཕྱུག་ལ། ། འཁོན་སྟོན་མཁས་གྲུབ་མ་ཏིས་གསན། ། ཡིག་ཆུང་འགའ་ཡི་ལུང་དག་ནི། ། བླ་ཆེན་བདག་པོ་ཞྭ་ལུ་པ། ། པཎ་ཆེན་ཤཱཀྱ་མཆོག་ལྡན་ལ། ། རྗེ་བཙུན་ཆོས་རྗེས་གསན་པའོ། །
བདག་ནི་སྙིགས་དུས་ཁ་བའི་ལྗོངས། ། མ་རུངས་རྒྱུ་བའི་ཁྲོད་དུ་ལྷུངས། ། འོན་ཀྱང་སྔོན་གྱི་ལས་དབང་གིས། ། ཡོངས་འཛིན་དམ་པ་འགའ་དང་མཇལ། ། ཁྱད་པར་ཞིང་སྐྱོང་ནག་པོའི་སྐོར། ། མཁས་གྲུབ་དམ་པ་བདུན་ལས་ཐོབ། ། ཡང་དགོས་དྲིན་ཅན་རྡོ་རྗེ་འཆང་། ། ཀུན་སྤངས་ཆེན་པོའི་ཞབས་པད་བསྟེན། ། དད་གུས་གསེར་གྱི་ལྡེ་མིག་གིས། ། ཟབ་དོན་ཐུགས་ཀྱི་སྒོ་ཕྱེ་ནས། །
སྙན་བརྒྱུད་བདུད་རྩིའི་བུམ་བཟང་གནང་། ། རྣམ་དཔྱོད་སྙིམ་པར་རབ་བཟུང་སྟེ། ། ནན་ཏན་རོ་འཛིན་གྱིས་མྱངས་པས། ། ངེས་ཤེས་སྙིང་གི་དཀྱིལ་དུ་ཤར། ། ཕྱོགས་གཞན་སྨོན་པའི་རེ་བ་བྲལ། ། ཨེ་མ་ཁོ་བོ་སྐལ་བ་བཟང་། ། ཞེས་གསུངས་པ་ལྟར་ཡིན་ལ། དེ་ལྟ་བུའི་སྐྱེས་ཆེན་དེ་ཉིད་ལ་ས་སྐྱ་པའི་བཀའ་སྲུང་རྣམས་ཤིན་ཏུ་འགོ་ཞིང་ལས་བསྒྲུབས་པའི་ཚུལ་སོགས་ཅུང་ཟད་བརྗོད་ན། སྔོན་ཁའུ་སྐྱེད་ལྷས་སུ་རྗེ་རྡོ་རིང་པའི་དྲུང་དུ་མགོན་པོའི་ཆོས་སྐོར་རྣམས་གསན་ནས་ལན་ཅིག་ཕྱོགས་གཞན་དུ་བྱོན་ནས། སླར་ཞབས་དྲུང་དུ་ཕེབས་སྐབས་བར་ལམ་ཀུན་ཏུ་ཨ་ཙ་རའི་རྣམ་པ་ཅན་གཉིས་ཀྱིས་གཡས་གཡོན་ནས་གར་མཛད་ཅིང་།
སྐུ་གཞོགས་སྐྱོར་བའི་གཟིགས་སྣང་ཁ་འུར་ནམ་ཕེབས་ཀྱི་བར་དུ་བྱུང་འདུག་པ་ནི། ཆོས་སྐྱོང་མཧཱ་ཀ་ལ་གཉིས་ཀྱིས་འབྲལ་མེད་དུ་སྐྱོང་ཞིང་འཕྲིན་ལས་བསྒྲུབ་པའི་མཚན་མར་འདུག་པ་དང་། རྒྱུན་པའི་ཐུགས་དམ་ཆག་མེད་ལ་ཡང་། ཀི་ལ་ཡ། ཨཥྚ། ཨོཾ་གསུམ་མ། ཡ་མ་རཱ་ཛ། ཤ་ས་ན་རྣམས་སྟོང་ཕྲག་རེ་མཛད་པ་ལས། གཙོ་བོར་ཆོས་སྐྱོང་གི་རྩ་སྔགས་ཉིད་ལ་ཐུགས་དམ་གྱི་མཐིལ་མཛད་པར་སྣང་སྟེ། དེ་ཉིད་ཀྱི་གསུང་ལས།
ངས་གསང་སྔགས་གསར་རྙིང་གི་སྔགས་ཕལ་ཆེར་བསྙེན་ཚད་བཞིན་མ་བཟླས་པ་ཡེ་མེད། དེ་རྣམས་ཀྱི་ནང་ནས་ཀྱང་ཤ་ས་ན་འདི་ནུས་པ་ཆེ་ཤོས་ལ་འདུག་སྟེ། འདི་བགྲང་པའི་འཕྲེང་བ་ལ་དངོས་སུ་མེ་འབར་བ་ཡོང་གིན་འདུག་ཅེས་གསུངས་པས་རྟོགས་ནུས་པ་ཡིན་ལ། ཡང་སྔ་མོའི་དུས་ཤིག་ཞབས་ཅུང་ཟད་བསྙེལ་བའི་ཚེ། མནལ་ལམ་དུ་གཡག་ཁྱུ་ཆེན་པོ་ཞིག་བྱུང་བས། ཐུགས་ཅུང་ཟད་ཡ་ང་བ་ན། གཡག་ཆེན་པོ་ཞིག་གིས་མིའི་སྐད་དུ། ངེད་རྣམས་ཆོས་རྗེ་ལ་གནོད་སྐྱེལ་བ་མིན་ཟེར་ནས། རྗེ་ཉིད་ཀྱི་སྐུ་སྨད་ལ་རེ་བ་ནག་པོ་འདྲ་བ་ཞིག་བཀབ་འདུག་པ་རྭ་རྩེས་བླངས་ནས་རྒྱང་རིང་དུ་འཕངས་སོང་བས། དེ་མ་ཐག་སྙུང་གཞི་ལས་གྲོལ་ཅིང་།
ཡང་བུད་མེད་གཅིག་གིས་ས་ལ་རི་མོ་འགའ་ཞིག་བྲིས་ནས། ལོ་འདིའི་བར་ལ་ཞབས་ཀྱི་བསྙེལ་རོ་ཅུང་ཟད་ལྡང་། དེ་ནས་སྐུ་ཁམས་ཤིན་ཏུ་བཟང་བ་ཡོང་ཟེར་བྱུང་བས། དེ་ཁོ་ན་བཞིན་མངོན་དུ་གྱུར་འདུག་པ་དང་། ཆོས་སྐྱོང་གིས་ལས་མཛད་པའི་རྟགས་སུ་སྣང་ཞིང་། ཡང་མདར་གྱི་དགོན་པར་ཐུག་ཆེན་འགའ་ལ་རབ་གནས་མཛད་པའི་ཚེ། གུར་གྱི་མགོན་པོའི་སྐུ་ནམ་མཁའི་ཁྱོན་གང་བ། ཕྱག་ན་གྲི་གུག་སྒོ་ཆེ་བའི་ཚད་ཙམ་ཞིག་མངོན་སུམ་དུ་གཟིགས་པ་དང་། ཡང་རྗེ་མཁྱེན་བརྩེ་བས་མྱུག་གི་དབེན་དགོན་དཔལ་སྦུག་རྣམ་པར་གྲོལ་བའི་རི་ཁྲོད་དུ་གདན་དྲངས། རྗེ་ཉིད་དང་རྡོ་རྗེ་འཛིན་པ་ཆེན་པོ་བསོད་ནམས་ཆོས་འཕེལ་སོགས་སྐལ་ལྡན་གྱི་སློབ་མ་བཅོ་བརྒྱད་ཙམ་ལ་ཟླ་བ་བདུན་གྱི་བར་དུ་གསུང་ངག་རིན་པོ་ཆེ་སློབ་བཤད་ཡོངས་སུ་རྫོགས་པ།
མགོན་པོ་ཆེ་ཆུང་གཉིས། དམར་པོ་སྐོར་གསུམ། དམར་ཆུང་མ་སྐོར་གསུམ་སོགས་ཆོས་ཀྱི་འཁོར་ལོ་རྒྱ་ཆེན་པོ་བསྐོར། གསུང་ངག་རིན་པོ་ཆེ་གྲོལ་ནས་གཏང་རག་གི་གཏོར་འབུལ་ལ་གཟིམ་ཁང་གི་སྟེང་དུ་རྗེ་རང་ཉིད་ཕེབས་པའི་ཚེ། མདུན་གྱི་ནམ་མཁར་སྤྲིན་ཆོལ་ལེ་བ་འཁྲིགས་པའི་ཁྲོད་ན། མགོན་པོའི་སྐུ་ཐོག་སོ་གང་ཙམ་གཟི་བརྗིད་དང་ལྡན་པ་ཞིག་ཞལ་མངོན་སུམ་དུ་གཟིགས་ཏེ། མགོན་པོའི་ཞལ་ནས་ཧ་ཧ་དང་ཧཱུྃ་ཧཱུྃ་གི་སྒྲ་དབྱངས་དང་བཅས་པའི་བྲག་ཆ་རྒྱབ་ཏུ་འཕོས་པ་འདྲ་བའི་སྐད་ཚེར་ཚེར་བ་གཅིག་གི་ངང་ནས་ཆོས་འདིའི་བདག་པོ་སྔར་ཡང་ངེད་རང་གིས་བྱས། ད་རུང་ང་རང་གིས་བྱེད་ཟེར་བའི་སྒྲ་ལྷང་ལྷང་པ་གསན་པ་བྱུང་པ་དང་། ཡང་སྔ་མོའི་དུས་སྐྱེད་ལྷས་སུ་རྡོ་རིང་པའི་དྲུང་དུ་དཔལ་མགོན་ཞལ་བཞི་བའི་རྗེས་གནང་ཞུས་པའི་ཚེ། རྗེ་ཉིད་ཀྱི་སྐུའི་མདངས་ན་བཟའི་ཁ་དོག་སོགས་མཐིང་གར་གཟིགས་ཤིང་།
ཁྱད་པར་ཡེ་ཤེས་དབབ་པའི་བར་ལ་བར་སྣང་ནས་མི་རྐང་གི་སྒྲ་ཤིན་ཏུ་གསལ་བ་དང་། ཕུན་སུམ་ཚོགས་པ་མངའ་བ་གསེར་གྱི་རི་བོ་འདྲ། ། ཞེས་སོགས་ཀྱི་བཀྲ་ཤིས་ཀྱི་ཚིགས་བཅད་དབྱངས་དང་བཅས་ནས་སྒྲོག་པ་གསལ་བར་གསན་འདུག ཡང་ལན་ཅིག་དཔལ་མགོན་གྱི་གསུང་བསྙེན་མཛད་པས། ཐོག་མར་ཅུང་ཟད་འཚུབ་པའི་རྣམ་པ་དང་། རྗེས་སུ་གཟིགས་སྣང་ལ་བར་སྣང་ནས་གོས་ཆེན་ལྕགས་ནག་གི་ཕོད་ཀ་ཆེན་པོ་གྱོན་པ་ཞིག་གིས་ཕུ་རུང་གི་སྦུབས་ནས་ལག་པ་ཆེན་པོ་གཅིག་ཡང་ཡང་སྟོན་པ་སོགས་བྱུང་བ་ཡང་ཆོས་སྐྱོང་གིས་དངོས་སུ་རྗེས་སུ་བཟུང་བའི་ཆོ་འཕྲུལ་དུ་སྣང་ལ། ཡང་འཁྲུལ་ཞིག་བཀའ་བཞི་བ་ཆེན་པོ་མཇལ་བ་ལ་རྗེ་ཉིད་ཀྱིས་ཕེབས་པའི་སྐབས་ཤིག དེའི་སྔོན་ཙམ་དུ་རྗེ་བཀའ་བཞི་པའི་གསུང་གི ཆོས་རྗེ་ཚར་བ་ཁོང་འཕྲལ་དུ་འབྱོན་གྱི་ཡོད་པ་འདུག ཞལ་བཞི་པ་འཁོར་བཅས་སྔ་འགྲོས་ཀྱི་ཚུལ་དུ་བྱོན་བྱུང་ཞེས་གསུངས་པ་བྱུང་པ་དང་།
ཡང་སྐབས་འགར། དེ་རིང་རྗེ་ཚར་པ་ལ་བྱ་བ་ཁག་ཆེ་བ་ཞིག་ཡོད་པ་འདུག ཞལ་བཞི་པ་ཁོང་བྲེལ་གྱིན་འདུག་གསུངས་པ་སོགས་ཐོལ་བྱུང་དུ་བཀའ་ཕེབས་པ་ཞིག་ཡོད་འདུག་ཅིང་། ཡང་ལན་ཅིག་རྗེ་བཀའ་བཞི་པ་དང་མཇལ་བའི་ཚེ། གསུང་ལས་རིན་པོ་ཆེ་པས་བོ་དོང་དུ་མགོན་པོའི་ཟབ་ཆོས་ཤིག་མི་མང་རབ་ཅིག་ལ་བཤད་ཡོད་པ་འདྲ། པུ་ཏྲ་འདི་ཅུང་ཟད་མི་དགྱེས་པའི་ཚུལ་སྟོན་པ་ཞིག་འདུག་པས་རྩུབ་འགྱུར་འདྲ་བྱུང་དོགས་འདུག་གོ་གསུངས་པས། ལམ་བར་དུ་ཆིབས་པ་གཡང་ལ་ལྷུངས་ནས། རྗེ་ཉིད་ཀྱི་སྐུ་ལ་སྐྱོན་མེད་པ་གྲོག་ཁར་བཞུགས་ཤིང་། གྲོག་གཏིང་གི་རྡོ་ཞིག་ལ་ཆིབས་པའི་རྨིག་རྗེས་བྱུང་བས། དེ་དུས་ཀྱི་སློབ་མ་རྣམས་གྲུབ་རྟགས་འཇོག་པའི་སྙད་ཀྱིས་དེ་བཞིན་དུ་བསྟན་པར་འདུག་ཟེར་བར་བྱུང་ཞིང་།
སླར་བསྐང་བཤགས་རྒྱས་པར་མཛད་པས། ལས་མཁན་ཆེན་པོ་ཐུགས་རབ་ཏུ་དགྱེས་པའི་རྟགས་ཁྱད་པར་ཅན་བརྙེས་པ་དང་། ཡང་ལན་གཅིག་སྐྱེད་ལྷས་ཀྱི་སུམ་ཅུ་རྩ་གསུམ་དུ་དམིགས་ཡུལ་ཞིག་ལ་ཆེད་དུ་གཏད་ནས་རྗེ་རྡོ་རྗེ་འཆང་གི་མན་ངག་གཡུལ་ལས་རྣམ་རྒྱལ་བཞིན་གྱི་ལས་སྦྱོར་མཛད་པས། ཞག་འགའ་ནས་བསྒྲལ་བྱ་དེ་པུ་ཏྲས་དངོས་སུ་ཁྲིད་བྱུང་སྟེ། ལས་འདི་བཞིན་བསྒྲུབས་ཡོད་པས། གཏང་རག་ཏུ་བསྐང་གསོ་ཞིག་འཕྲལ་དུ་གྱིས་ཟེར་བྱུང་བས། པུ་ཏྲའི་སྒོས་ཀྱི་བསྐང་གསོ་ཁྱད་པར་ཅན་འདི་ཡང་དེ་དུས་གསུང་རྩོམ་མཛད་པ་ཡིན་ལ། ཡང་ལྷ་མོ་འདོད་ཁམས་དབང་ཕྱུག་མ་ལ་ལས་བཅོལ་ནས། བླ་མའི་སྐུ་དགྲ་མྱུར་དུ་སྒྲོལ་བར་མཛད་པའི་ཚུལ་ནི། རྗེ་ཉིད་ཀྱིས་མཛད་པའི་དེའི་ཆོས་སྐོར་གྱི་དཀར་ཆག་ལས་འདི་ལྟར་འབྱུང་སྟེ།
འདིའི་ཆོས་སྐོར་ཞུ་བ་ཁོ་བོས་རྗེ་བཙུན་རྡོ་རིང་པ་ཆེན་པོས་གཙོ་མཛད་བླ་མ་དམ་པ་བཅུ་ཕྲག་གཅིག་ལ་གུར་གྱི་མགོན་པོ་ལྕམ་དྲལ་འཁོར་དང་བཅས་པའི་ཆོས་སྐོར་མཐའ་དག་ཡོངས་སུ་རྫོགས་པར་ཐོབ། ཁྱད་པར་དཔལ་ལྡན་འདོད་ཁམས་དབང་ཕྱུག་མ་འདི་ཉིད་ཀྱི་སྒོས་སྒྲུབ། ཚོགས་བདག་ལྟར་བསྒྲུབ་པ། བཀའ་སྡོད་ལྟར་བསྒྲུབ་པ། ཕྱི་པ་ལྟར་བསྒྲུབ་པ། ནང་པ་ལྟར་བསྒྲུབ་པ་ལ་སོགས་པ་མ་ལུས་པ་ཐོབ་ཀྱང་། ས་སྐྱ་པའི་ལུགས་ལ་ལྷ་མོ་འདིའི་རྗེས་གནང་སྦགས་སྒྲུབ་ཀྱི་ཁོངས་སུ་མཛད་པ་འདི་ཀ་མ་གཏོགས་ཟུར་བཀའ་མཛད་པའི་སྲོལ་མི་འདུག་པ་དང་། དམ་པའི་བསྒྲུབ་ཡིག་ཏུ་ཡུམ་འཁོར་དང་བཅས་པ་བསྒྲུབ་པར་བཤད་པ་ལའང་ངོས་འཛིན་གསལ་བ་ཞིག་མི་འདུག་པས། འདི་རྣམས་རྟོགས་པར་འདོད་ནས་བོད་ན་བཞུགས་པའི་གསང་སྔགས་གསར་རྙིང་གི་ལྷ་མོའི་སྒྲུབ་ཐབས་ཇི་སྙེད་གཅིག་ཞུས་ཤིང་། ཡི་གེ་མཐའ་དག་ལ་བརྟགས་པས།
དམག་ཟོར་རྒྱལ་མོ་དང་། ལྕགས་ཕུར་མ་ལ་སོགས་པ་རྣམས་ནི་ཁོལ་མོ་རེ་མ་ཏིའི་རིགས་སུ་འདུག་ཅིང་། རྗེ་མོ་རེ་མ་ཏི་ལའང་བརྒྱུད་པ་སོ་སོ་ལས་འོངས་པའི་རིགས་མི་འདྲ་བ་མང་དུ་འདུག་པའི་ནང་ནས། རྔོག་ལུགས་ཀྱི་དུད་སོལ་མ་ཕྱི་སྒྲུབ་ཀྱི་རྒྱ་གཞུང་བྲམ་ཟེ་མཆོག་སྲེད་ཀྱིས་མཛད་པ་འདི་དང་། ས་སྐྱ་པའི་ལུགས་ཀྱི་ལྷ་མོ་ཕྱི་པ་མུ་སྟེགས་ལྟར་བསྒྲུབ་པའི་རྒྱ་གཞུང་བྲམ་ཟེ་མཆོག་སྲེད་ཀྱིས་མཛད་པ་འདི་གཉིས་ལ་ཁྱད་པར་ཅུང་ཟད་ཀྱང་མི་འདུག་ཅིང་། དེ་བཞིན་དུ་རྔོག་ལུགས་ཀྱི་འགྲེལ་པ་ཞལ་གདམས་མར་གྲགས་པ་དང་། ས་སྐྱ་པའི་ལྷ་མོའི་ཡིག་ཆུང་ཡིད་བཞིན་ནོར་བུར་གྲགས་པའང་བྲིས་བཤུས་ལྟ་བུར་འདུག སྐུ་མདོག་ཕྱག་མཚན་ཡང་གཞན་ཁྱད་པར་ཅི་ཡང་མེད་པ་ལ། གཡོན་གྱི་ཕྱག་དང་པོའི་ཕྱག་མཚན་ཤཀྟིའི་ངོས་འཛིན་ལ། ས་སྐྱ་པ་མདུང་རྣོན་འཛིན་པ་འདོད།
རྔོག་ལུགས་པ་རྣམས་མདུང་རྟིང་གི་ནང་དུ་རྨ་བྱའི་སྒྲོ་ཆུན་བཅུག་པ་ལྟ་བུའི་འཕང་མདུང་། སོར་མདུང་། ཐག་མདུང་ཞེས་བྱ་བ་ལ་ངོས་འཛིན་ནའང་དོན་ལ་ཁྱད་པར་ཆེར་མི་སྣང་། དེ་བཞིན་དུ་ལྷ་མོ་གསང་སྒྲུབ་འདིའང་དུར་ཁྲོད་དགའ་བའི་ཚལ་དུ་རྣལ་འབྱོར་དབང་ཕྱུག་བིརྺ་པ་ལ་ལྷ་མོ་ཉིད་ཀྱིས་དངོས་སུ་གནང་། དེ་ནས་ཤར་ཕྱོགས་ནག་པོ་པ་ལ་བརྒྱུད་པར་འདུག་པས་བརྒྱུད་པའང་འབྲེལ་ཆགས་ཤིང་། འདི་པའི་ལུགས་ལ་ཕྱི་སྒྲུབ་དང་། གསང་སྒྲུབ་གཉིས་ཆར་ལ་རྗེས་གནང་ཟུར་པ་རེ་མཛད། སྒྲུབ་ཚུལ་ཡང་ཕྱི་སྒྲུབ། ནང་སྒྲུབ། གསང་སྒྲུབ།
ཡང་གསང་དྲག་མོ་རྐང་ཐང་དུ་བསྒྲུབ་པ། དཀར་མོ་མེ་ལོང་མ། ནག་མོ་སྟག་ཞོན། འཁོར་ཡང་འགུགས་འདྲེན་གསོད་བྱེད་ཀྱི་མ་མོ་གསུམ། རིགས་བཞིའི་ལྷ་མོ་བཞི། ཕྲ་མེན་གདོང་ཅན་བརྒྱད། ཀྃ་ཀ་མ་བཞི་ལ་སོགས་པ་བསྒྲུབ་བྱ་ལྷ་དང་། སྒྲུབ་བྱེད་མན་ངག་གི་སྒོ་ནས་ཆེས་ཟབ་པའི་ཁྱད་པར་ཇི་སྙེད་ཅིག་འདུག་པས། འདིའི་ཆོས་སྐོར་ཞུ་བར་འདོད་པའི་ཚེ། ས་སྐྱ་པའི་ཁྲོད་ན་འདིའི་རྗེས་གནང་དང་།
ཡིག་ལུང་སྣ་རེ་ཙམ་ཡོད་པ་འདུག་ནའང་། གསང་སྒྲུབ་ཀྱི་རྗེས་གནང་ཕྱི་སྒྲུབ་ལ་སྦྱར་བ་དང་། ཆོས་སྐྱོང་གཞན་གྱི་རྗེས་གནང་གི་རྒྱས་འགེབས་པ་སོགས་སྣ་ཚོགས་གཅིག་འདུག དྭགས་པོ་བཀའ་བརྒྱུད་པའི་བླ་མ་འདྲ་ལ་བརྟགས་དུས་ཀྱང་དེ་ལྟ་བུ་དང་། ཁྱད་པར་ཆོས་སྐོར་ཡོངས་སུ་རྫོགས་པ་བཞུགས་པ་མི་འདུག་པས། བློ་ཁ་མ་ཁེངས་པར་དཀའ་བ་ཁྱད་དུ་བསད་ནས་རྔོག་ཚང་འོག་མར་གྲགས་པ་གཞུང་ཐར་གླིང་གི་དགོན་པར་ཕྱིན། བླ་མ་དང་ལྷ་ལ་ཡིད་ཆེས་དད་པ་སྙིང་ནས་ཐོབ། གསང་སྒྲུབ་ཀྱི་རྗེས་གནང་མ་གཏོགས་འདིའི་ཆོས་སྐོར་ཡོངས་སུ་རྫོགས་པ་གནས་དེ་ཉིད་དུ་ཐོབ། ས་ཕྱོགས་དེ་ན་རྗེ་འདི་ཉིད་ལ་ཤིན་ཏུ་མི་གུས་ཤིང་། སྐུ་སྲོག་གི་འཚོ་བ་འཕྲོག་པ་ལ་ཉེ་བའི་བླ་མའི་སྐུ་དགྲ་གདུག་པ་ཅན་གཅིག་འདུག་པས།
རྗེ་ཉིད་ལ་འདི་ལྟ་བུའི་ཆོས་སྐྱོང་འདུག་པ་ལ། དམ་ཉམས་འདི་སྒྲོལ་བ་སྐབས་སུ་བབ་ཞུས་པས། ཁོང་ཚོའང་འདི་མཆོད་པ་དང་། མགོན་ཁང་གི་ལྷ་མོའི་ལྡེར་སྐུ་འདིའང་ཁོང་ཚོ་ངོས་ལ་རྒྱབ་བསྟན་པ་ཞིག་ཡོད་པའི་རྟེན་འབྲེལ་ཡིན་ནམ། ད་ལྟ་བར་ནི་ཅི་ཡང་གནོད་པ་ཞིག་མ་བྱུང་། ད་དུང་ཡང་ཇི་ལྟར་ཡོང་ངམ་ཚེ་སྔོན་གྱི་ལན་ཆགས་འདེད་པ་ཞིག་ཡིན་པ་འདྲ་གསུངས་ཐུགས་ཡིད་ཆད་དེ་བ་ཞིག་མཛད་ཀྱི་འདུག་པས། ཁོ་བོས་བདག་ལ་འདི་ལྟ་བུའི་བསྟན་སྲུང་ཁྱད་པར་ཅན་འདིའི་ཆོས་སྐོར་ཡོངས་སུ་རྫོགས་པ་འབད་མེད་དུ་གནང་བའི་སྐུ་དྲིན་བསབ་ཕྱིར། བླ་མའི་སྐུ་དགྲ་འདི་ལྷ་མོ་འདིའི་སྒོ་ནས་བདག་གིས་སྒྲོལ་བར་ཞུ་ཞུས་པས། དེ་འདྲ་བྱུང་ན་བཀའ་དྲིན་བསྐྱངས། གུ་ཡངས་ཤིང་ས་ཕྱོགས་གཙང་བ་ཞིག་ཡོང་བ་ཡོད་གསུངས་བྱུང་བས།
ཁོ་བོས་དེ་གོང་དུ་ལྷ་མོ་རྐྱང་སྒྲུབ་དང་། སྦགས་སྒྲུབ་ཀྱི་སྒོ་ནས་ལྷ་མོ་འདི་ལ་བསྙེན་པ་འབུམ་ཕྲག་ལྔ་བཅུ་ཙམ་སོང་ཞིང་། དེའི་མགོན་ཁང་གི་རྔོག་སྟོན་གོང་མས་བཞེངས་པའི་ལྷ་མོའི་སྐུ་དེ་ཉིད་ཀྱི་ཞལ་དང་། སྐུའི་གནས་རྣམས་སུ་གྲི་ཁྲག་དང་རང་བྱུང་གི་ཁྲག་གིས་ཐིག་ལེ་བཀོད། ཞལ་གྱི་ནང་དང་གཏོར་མའི་གསེབ་ཏུ་དམ་ཉམས་དེའི་མིང་ཡིག་དྲག་པོའི་སྤེལ་ཚིག་དང་བཅས་པ་བཅུག ས་རྔོག་གི་བླ་མ་བརྒྱུད་པའི་མཚན་ནས་བརྗོད་དེ་བཀའ་བསྒོ་དྲག་པོ་ལན་གསུམ་བྱས་པས་རང་ཉིད་ཀྱང་སྐྱི་བུན་པ་དང་། ལྷ་མོའི་སྐུ་འདྲ་དེའང་སྔར་ལས་ཁྲོ་ཞིང་། ཞལ་རས་ནག་ངམ་བྱས་པ་འདྲ་བ་ཞིག་བྱུང་། དེ་ནུབ་ནས་ལྷ་མོ་འདི་ལ་གཏོར་མ་ཟུར་པ་རེ་བཅོས་ཆེད་དུ་འཕྲིན་ལས་དྲག་ཏུ་བཅོལ་བས། ཞག་བདུན་སོང་བའི་ནུབ་དྲང་སྲོང་སྲིན་པོའི་རིར་གནས་ཚང་གཅིག་གི་ཁང་སྟེང་དུ་ཅོག་བུ་ཕུབ་ནས་བསྡད།
སྲོད་ཀྱི་གཏོར་བསྔོས་ཀྱི་མཐར་མཆོད་གཡོག་གིས་ཁང་པའི་བད་སྟེང་དུ་ཐུན་གཏོར་ཕུལ་བའི་གཏོར་མའི་གསེབ་ནས་མེ་སྟག་མཐེབ་རྡོག་ཙམ་ཞིག་ཆད་སོང་བ་ཁོ་བོ་རང་གིས་མཐོང་། དེ་ཇེ་ཆེར་སོང་ནས་རྫ་མ་ཙམ་དང་། མཐར་ཁང་པ་ཙམ་དུ་སོང་བ་མཆོད་གཡོག་གིས་མཐོང་བ་ལ་གཞུང་གི་ཐད་དུ་བབས་སོང་ཟེར། དེ་ནས་རིང་པོར་མ་ཐོགས་པར་མི་ཚང་དེ་པ་ལ་ཤི་ཆད་འཐོན་བུད་སོགས་མི་འདོད་པ་དུ་མ་བྱུང་ནས་རྗེས་སྟོང་པ་གཅིག་བྱུང་། བརྒྱུད་པ་འདི་ལས་འོངས་པའི་ལྷ་མོ་འདི་ལ་དྲག་ཤུལ་ནུས་མཐུ་འདི་ལྟ་བུ་ཡོད་པས། རྗེས་འབྲངས་རྣམས་ཡིད་ཆེས་པར་གྱིས་ལ་ནན་ཏན་དུ་བསྒྲུབ་པར་གྱིས་ཤིག དེ་ནས་རྔོག་དཀྱིལ་བདུན་ལ་སོགས་པའི་རྔོག་ལུགས་ཀྱི་ཆོས་སྐོར་རྣམས་ཞུས་པའི་རྗེས་སུ། བརྒྱུད་པ་འདི་པ་རང་གི་སྲོལ་ལ་ལྷ་མོ་གསང་སྒྲུབ་ཀྱི་རྗེས་གནང་འདི་རྔོག་པའི་བསྟན་པ་ཟིན་ངེས་གཅིག་ལ་བྱེད་པའི་ལུགས་ཡིན་གསུངས་ནས་གསང་སྒྲུབ་ཀྱི་རྗེས་གནང་ཆོ་ག་ཤིན་ཏུ་རྒྱས་པའི་སྒོ་ནས་བཀའ་དྲིན་ཆེན་པོས་གནང་། དེ་དུས་ཀྱང་ལྷ་མོ་དངོས་སུ་གཏད་པ་ཙམ་གྱི་ངེས་ཤེས་དང་ཡིད་ཆེས་པ་བྱུང་། གོང་གི་མངོན་སྤྱོད་ཀྱི་ལྟས་བྱུང་བའི་རྗེས་ནུབ་མང་པོའི་བར་སྡིག་པ་དག་པའི་རྨི་ལྟས་ཆེས་ཆེ་བ་ཇི་སྙེད་ཅིག་བྱུང་བས།
ལམ་ཐམས་ཅད་ཀྱི་ནང་ནས་ལམ་ཟབ་མོ་བླ་མའི་རྣལ་འབྱོར་འདི་ཀ་ཟབ་པ་ལ་ངེས་ཤེས་ཁྱད་པར་ཅན་མེ་འབར་བ་ལ་ཤིང་བསྣན་པ་ལྟ་བུར་གྱུར་ཅེས་འབྱུང་བ་ཡིན་ལ། ཡང་མཁའ་འགྲོ་མ་རྣམས་ཀྱིས་མནལ་ལམ་དུ་བསྐུལ་ནས་རྗེ་རྡོ་རིང་པའི་རྣམ་ཐར་མཛད་པའི་ཚེ། མཐར་ཕྱིན་པར་ཉེ་བ་ན། དཔལ་ལྡན་ལྷ་མོས་རྣམ་ཐར་དེའི་ཆོས་བདག་མཛད་པར་ཞལ་གྱིས་བཞེས་པའི་ཚུལ་ནི། དེའི་ལོ་རྒྱུས་ཀྱི་ཡི་གེ་རྗེ་ཉིད་ཀྱི་ཕྱག་བྲིས་མ་ལས་འདི་སྐད་འབྱུང་སྟེ། ཁོ་བོ་ཐུབ་བསྟན་དགེ་འཕེལ་ན་ཡོད་པའི་སྐབས་ཤིག་རྨི་ལམ་དུ་ཟླ་བ་དང་པོ་ལ་སྐྱེས་ཕོ་མོ་མང་པོ་འཚོགས་ནས་སྒྲོན་མེ་ཁུར་ནས་རྡོ་རིང་ཀུན་སྤངས་པའི་གྲྭ་པ་རྣམས་གར་སོང་འཚོལ་བ་ཡིན་ཟེར་ནས། ཁོ་བོའི་མདུན་ཕྱོགས་སུ་ཡད་ཡུད་མང་པོ་བྱེད་པ་ལ། ལན་དུ་རྗེའི་གྲྭ་པ་འདི་དང་འདི་ཞེས་བྱ་བ་མང་པོ་ཡོད། ང་ཡང་ཡིན་བྱས་པས། འོ་ན་རྣམ་ཐར་བཤད་རྒྱུ་ཡོད་དམ་ཟེར་བ་ལ།
མེད་པ་སྙམ་བྱེད་ཅིང་ཤིན་ཏུ་ངོ་གནོང་བ་ཞིག་ལ་གཉིད་སད་བྱུང་བས། སེམས་མི་བདེ་བ་སྙམ་བྱེད་པ་ཞག་འགའ་བྱུང་། དེའི་རྗེས་ཀྱི་ཟླ་བ་ཕྱི་མའི་ནང་དུ་ནུབ་ཅིག་རྨི་ལམ་ན། བུད་མེད་སྣུམ་བག་ཅན་མང་པོ་བྲག་སྟེང་གཅིག་ན་འཚོགས། ཁུ་དི་རི་རི་འདུག་པ་ལ་བལྟར་ཕྱིན་པས། དེ་རྣམས་ཐམས་ཅད་ཡི་གེ་འབའ་ཞིག་འབྲི་ཞིང་ཁ་མི་འཆམ་པའི་ཟི་རེ་བ་བྱེད་པ་ལ། དོན་གང་ཡིན་ལབ་པས། བུད་མེད་རྒན་མོ་བྱད་དམར་ཆབ་པེ་བ་སོ་འཛར་བ་གཅིག་ན་རེ། ངེད་རྣམས་ཀྱིས་ཁྱེད་ཀྱི་བླ་མའི་རྣམ་ཐར་རྩོམ་པ་ཡིན་ཟེར། ཁྱོད་རྣམས་ལ་ལོ་རྒྱུས་ཡོད་དམ་བྱས་པས།
པོ་ཏི་ཆེན་མོ་གཅིག་འདུག་པ་ལ་མཛུབ་མོ་བཙུགས་ནས། འདི་ཕག་མོ་གྲུབ་པའི་རྣམ་ཐར་པོ་ཏི་ཡིན། འདིའི་ནང་ནས་འབྲི་བ་ཡིན་ཟེར། ཁྱོད་རྣམས་གང་ནས་ཡིན་བྱས་པས། ང་ནི་སློབ་དཔོན་ལ་ཝ་པའི་དུས་ཀྱི་ལ་བའི་དུམ་བུ་ཟ་མཁན་གྱི་མཁའ་འགྲོ་པདྨའི་དྲ་བ་ཅན་ཡིན། གཞན་གཞོན་ནུ་གཅིག་ལ་མཛུབ་མོ་གཏད་ནས་འདི་སེངྒེའི་དྲ་བ་ཅན་ཡིན། གཞན་འདི་རྣམས་ཕྱོགས་བཅུ་ནས་འདུས་པར་འདུག་ཟེར། དེར་རྗེས་གཉིད་སད། བསམས་པས་རྗེ་བླ་མ་ཕག་མོ་གྲུབ་པའི་རྣམ་འཕྲུལ་ཡིན་པ་ནི་ངེས་ཅན་དུ་འདུག་སྙམ་པ་བྱུང་། དེ་ནས་ཞག་འགའ་སོང་བ་ན་ནུབ་གསུམ་བསྟུད་ནས་རྨི་ལམ་དུ་འདྲེ་གནན་གྱི་རྣམ་པ་ཡང་ཡང་དུ་འོང་བ་ཞིག་བྱུང་བས།
འདི་འདྲའི་རིགས་ནི་གུ་བ་རྣམས་ལ་རླུང་དབུ་མར་འཇུག་ཁ་མའི་རྟགས་སུ་བྱེད། མགོན་པོའི་རྒྱུད་དུར་ཁྲོད་ནག་པོ་ནས་གྲིབ་གནོན་ལྟ་བུར་འོང་པ་དང་ཞེས་ཆོས་སྐྱོང་གི་རྟགས་སུའང་བཤད། གང་ལྟར་དགེ་སྦྱོར་དུ་བསྲངས་པས་འདྲ་སྙམ་པ་བྱས་པས། ནུབ་བཞི་པའི་རྨི་ལམ་དུ་སྔར་གྱི་བུད་མེད་དེ་བྱུང་ནས། ལག་ཏུ་སྣག་ཚ་ཐོད་པ་གང་དང་། ལྕགས་སྨྱུག་གཅིག་གཏད་བྱུང་ནས། ངེད་རྣམས་ཀྱིས་གང་ལབ་ཀྱང་མི་གོ་བར་འདུག མི་གཞན་གྱི་བླ་མའི་གྲྭ་པས་བླ་མའི་རྣམ་ཐར་འཆོས་ཀྱིན་འདུག་ཟེར་བའི་འཕྲོ་ལ་གཉིད་སད་བྱུང་བས། ཁ་སང་ནས་ཀྱི་ལྟས་ཐམས་ཅད་འདིར་འདུས་པས། ད་སང་རང་ནས་རྗེའི་རྣམ་ཐར་ཞིག་རྩོམ་དགོས་སྙམ་པ་བྱས་ནམ་ལངས་དགེ་སྦྱོར་གྲུབ་ནས་གཉིད་ཟིར་ཙམ་བྱུང་བའི་རྨི་ལམ་དུ།
ཆོས་ཁྲི་གཅིག་གི་སྟེང་ནས་བནྡྷེ་གཞོན་ནུ་ཞིག་གིས་སྐྱེས་རབས་དཔག་བསམ་འཁྲི་ཤིང་སྒྲོག་ཀྱིན་འདུག་པ། ཉན་མཁན་ཡིན་ཟེར་བུད་མེད་གཞོན་ནུ་མཆོར་མོ་མང་པོ་གླུ་ལེན། རྐང་བྲོ་བྱེད་ཀྱིན་འདུག་པ་རྨིས། སང་དེ་ནས་འགོ་བཙུགས་ནས་བརྩམས་པས་མ་གྲུབ་ཀྱི་བར་ལ་རྗེ་བླ་མ་ལན་གསུམ་རྨིས། གཞན་ཡང་དགེ་བའི་ལྟས་མང་པོ་བྱུང་། ཚར་ཁར་འདོད་ཁམས་ལྷ་མོ་ཡིན་ཟེར་བའི་བུད་མེད་བོང་བུའི་རྣ་བ་ཡོད་པ་གཅིག་གིས་གཙོ་བྱས་མང་པོ་བྱུང་ནས། འདི་ལ་བཀའ་རྒྱ་ཞིག་ཀྱང་གྱིས། བསྟན་པ་ངེད་རང་གིས་བསྲུང་ཟེར་བ་བྱུང་། ཞེས་རྗེ་ཉིད་ཀྱི་ཕྱག་བྲིས་དངོས་བཤུས་ལས་ཇི་ལྟར་བྱུང་བ་བཞིན་བཀོད་པ་ཡིན་ལ། ཡང་རྗེ་ཉིད་ལ་དད་གུས་དང་ལྡན་པའི་བུ་སློབ་སྦྱིན་བདག་ཚུན་ཆད་ལ།
འདི་ཕྱི་བར་དོ་སོགས་བྱང་ཆུབ་བར་དུ་བཀའ་སྲུང་རྣམས་ཀྱིས་སྲུང་སྐྱོབ་མཛད་པའི་ཚུལ་ནི། སྔ་མོའི་དུས་ཤིག་གནས་གསར་པའི་སྡེ་པ་ནམ་མཁའ་བ་འདའ་ཁར་རྗེ་ཉིད་སྤྱན་དྲངས་ཏེ། རེ་ལྟོས་འཆོལ་བའི་ཞུ་ཆ་ཕུལ་བ་ན་ཐུགས་རྗེ་རབ་ཏུ་གཡོས་པའི་སྡིག་བཤགས་སྨོན་ལམ་སོགས་ཀྱི་སྒོ་ནས་ཐུགས་དམ་སྐྱབས་འོག་རྩེ་གཅིག་པ་དང་། ལྷག་པར་རྗེ་རྡོ་རིང་པ་ལ་ཡུས་དང་བཅས་པའི་གསོལ་འདེབས་དྲག་ཏུ་མཛད་པས། ནུབ་གཅིག་འོད་གསལ་གྱི་ངང་དུ་རྗེ་རྡོ་རིང་པ་བྱོན་པའི་གསུང་ལས། སྡེ་པ་ཚེ་འདས་ཁོང་བདག་ཆེན་རྡོ་རྗེ་འཆང་སློབ་བརྒྱུད་དང་བཅས་པ་ལ་ཤིན་ཏུ་མོས་པས། ཆོས་སྐྱོང་རྣམས་ཀྱིས་འབྲལ་མེད་དུ་འགྲོགས་ནས་གྲོགས་བྱེད་ཀྱིན་འདུག སྐྱེ་བ་འདི་འཕོས་ནས་ཚེ་སྔ་མའི་ལས་ཀྱི་འཕེན་ཤུགས་ཀྱིས་རྒྱ་ནག་གི་མཐའ་འཁོབ་ཏུ་རུ་ཊ་མོ་ཞིག་གི་མངལ་དུ་ཟླ་བ་བདུན་འཇུག་དགོས་འདུག དེ་ནས་མ་དེ་ཆོས་སྐྱོང་གིས་བསྒྲལ་ནས། སྡེ་པ་ཁོང་ལྕང་ལོ་ཅན་དུ་གནོད་སྦྱིན་གྱི་བུ་བདེ་ལྡན་འོད་ཟེར་ཞེས་བྱ་བར་སྐྱེ་བ་བླངས་ནས་ཕྱག་ན་རྡོ་རྗེའི་གསུང་ཐོས་ཆོས་ཐོབ་ནས།
ཁོང་གི་བྱ་བ་དེས་འགྲུབ་པར་འདུག ཁྱེད་ཀྱིས་འབད་རྩོལ་ཆེན་པོ་མཛད་ན་མ་དེའི་མངལ་དུ་ཟླ་བ་གཅིག་ཙམ་གྱིས་ཆོག་ཉེན་འདུག གང་ལྟར་དོ་ནུབ་མཇལ་བ་ལ་ཡོང་བ་ཡོད་དོ་གསུང་བ་བྱུང་པས། དེའི་ནུབ་ཆེད་དུ་ཐུགས་ཀྱི་འདུན་པ་གཏད་པས་ཚེས་བཅོ་ལྔའི་ནུབ་མནལ་ལམ་དུ་སྡེ་པ་ཁོང་སྐུའི་ཆ་ལུགས་སྔར་ལྟར་མཛད། ཨ་ཙ་ར་མང་པོས་སྐུ་སྐྱོར་བའི་རྣམ་པ་བྱས་ནས་རྗེའི་སྤྱན་སྔར་སླེབས་བྱུང་སྟེ། བདག་ཚེ་འཕོས་ཀྱང་བླ་མ་རྣམས་ཀྱི་ཐུགས་རྗེ་དང་། ཨ་ཙ་ར་འདི་རྣམས་ཀྱིས་ཀྱང་གྲོགས་བྱས། ཅི་བྱས་ཚབས་སུ་སོང་བའི་རྒྱལ་ག་ཡོད་པ་བྱུང་། བསྐྱེད་རིམ་གསལ་ཞིང་གཏོར་བསྔོ་ཡེ་མ་ཆག་པ་བྱས། བདག་ལ་ཕྱག་རྡོར་གྱི་བསྐྱེད་རིམ་གསལ་འདེབས་གཅིག་གནང་དགོས་ཞེས་ཞུ་བ་གསལ་བར་བྱུང་བས།
དེ་དུས་ཀྱང་གསལ་འདེབས་མཛད། སང་ནངས་པར་ནས་བཟུང་ཕྱག་ན་རྡོ་རྗེའི་དཀྱིལ་འཁོར་དུ་སྡེ་པ་དེ་ཉིད་ཀྱི་མཚན་བྱང་ལམ་སྟོན་ལན་གསུམ་གྱི་བར་དུ་མཛད་པས། རེ་ཞིག་ནས་རྗེ་ཉིད་ཀྱི་ཐུགས་དམ་གསལ་སྣང་ལ། བར་སྣང་ལ་འབྲུག་སྐད་སྙན་པོ་ཞིག་བྱུང་བ་ལ་གཟིགས་པས། གཟིམ་ཁང་གི་ལོགས་ཐམས་ཅད་འོད་ཀྱི་རྣམ་པ་ཅན་གྱི་ནོར་བུ་མིག་གསུམ་པས་གང་བ་ཤིན་ཏུ་གསལ་བར་གཟིགས་པས། རྗེ་ཉིད་ཀྱི་ཐུགས་ལ་སྡེ་པ་དེ་ཉིད་བྱང་ཕྱོགས་ལྕང་ལོ་ཅན་དུ་གནོད་སྦྱིན་འབྲུག་ལ་ཞོན་པ་ཅན། མིང་བདེ་ལྡན་འོད་ཟེར་ཞེས་བྱ་བར་སྐྱེས་ནས་དྲིན་ལན་འཇལ་དུ་ཡོང་པ་ཡིན་འདུག་པས། ཁོང་གནས་སྐབས་དང་མཐར་ཐུག་གི་ཕན་བདེ་ལ་ངེས་པར་འགོད་པའི་ཡིད་ཆེས་ཀྱི་རྟགས་སུ་འདུག་སྙམ་དུ་དགོངས་ནས། རྗེ་ཉིད་ཀྱང་ཐུགས་ཤིན་ཏུ་བདེ་བར་བྱུང་ཞེས་གསུངས་པ་ཞལ་སློབ་རྣམས་ཀྱི་གསུང་རྒྱུན་ལས་བརྒྱུད་དེ་ཐོས་སོ། ། ཡང་རྗེ་འདི་ཉིད་ཡར་ལུང་པ་སེངྒེ་རྒྱལ་མཚན་གྱི་རྣམ་འཕྲུལ་ཡིན་པའི་ཚུལ་ནི།
སྐབས་ཤིག་མདར་བྲང་མོ་ཆེར་བཞུགས་དུས། རྗེ་མཁྱེན་བརྩེ་བ་སོགས་ཕྱོགས་ཀྱི་བུ་ཆེན་རྣམས་འདུས་ནས། གཉན་མགོན་ཞལ་བཞི་པའི་གཏོར་ཆེན་གྱི་ཕྱག་ལེན་ཞུ་བར་མཛད་པ་ན། རྗེས་ཀྱང་ཐུགས་ཀྱིས་བཟུང་ནས། གཏོར་ཆེན་རྒྱས་པའི་ཕྱག་ལེན་མཛད་པའི་ཚེ། དེའི་ནུབ་མོ་ཉིད་ཀྱི་མནལ་དང་འོད་གསལ་འདྲེས་པའི་འཆར་སྒོ་ལ་ཐོག་མར་རྗེ་ཉིད་རྩེ་གདོང་ཡིན་སྙམ་པའི་ལུང་པ་ཞིག་ན་ཡར་བྱོན་པའི་མཐར། ཁང་པ་གཅིག་འདུག་པ་དེའི་ནང་དུ་བྱོན་པས། ཁང་པ་དེའི་ནང་གདན་ཁྲི་རྐང་པ་ཅན་གྱི་སྟེང་ན་འབོལ་ཡུག་གི་རྣམ་པ་བཏིངས་པའི་གཡས་ངོས་ན་རྗེ་བཙུན་རྡོ་རིང་པ་ཆེན་པོ་དང་། གཡོན་ངོས་ན་ཆོས་རྗེ་རྡོ་རྗེ་གདན་པ་ཆེན་པོ་བཞུགས་འདུག་པ་ལ། རྗེ་ཉིད་ཀྱིས་ཕྱག་ཕུལ་བྱིན་རླབས་ཞུ་བ་མཛད་པས།
ཆོས་རྗེ་རྡོ་རྗེ་གདན་པས་ཕྱག་ལེན་མཛད་པ་སོགས་ཆེ་བཀུར་བསམ་གྱིས་མི་ཁྱབ་པ་གནང་གིན་འདུག་པས། རྗེའི་ཐུགས་ལ་རྗེ་བཙུན་རྡོ་རིང་པ་ཆེན་པོས་ཀྱང་འདི་འདྲ་བ་ཞིག་གནང་ཐང་བ་ལ་སྙམ་པའི་དགོངས་པ་ཤར། དེ་ནས་རྗེ་རྡོ་རིང་པ་ཆེན་པོའི་གསུང་ལས། ཆོས་རྗེ་ཁ་སང་ནས་གར་བྱོན་གསུངས་པ་ལ། རྗེ་ཉིད་ཀྱིས་བདག་གིས་ཁ་སང་ནས་ཇོ་ནང་པའི་གྲྭ་པ་འཇམ་དབྱངས་སྒེག་པ་ཟེར་བའི་གཟུགས་ཆུང་ངེ་བ། ཇོ་ཞྭ་གྱོན་པ་གཅིག་ལ་ཆོས་ཤོད་ཀྱིན་བསྡད་ལགས་ཞུས་པས། ཆོས་རྗེ་རྡོ་རྗེ་གདན་པའི་ཞལ་ནས། ཁྱེད་རྫུན་མ་གསུངས། འཇམ་དབྱངས་སྒེག་པ་དང་། གནས་གསར་ཆོས་རྗེ་གཉིས་གཅིག་པ་མ་ཡིན།
ཐ་དད་ཡིན་གསུངས་པ་ལ། རྗེ་རྡོ་རིང་པ་ཆེན་པོའི་ཞལ་ནས་དེ་གཉིས་ལ་སྐྱོན་མེད། ཆོས་རྗེ་ཚར་པས་གསུངས་པ་དེ་སྔོན་གྱི་དུས་ལ་དགོངས་པ་ཡིན། ཆོས་རྗེ་རྡོ་རྗེ་གདན་པས་གསུངས་པ་དེ། ད་ལྟའི་དུས་ལ་དགོངས་པ་ཡིན་དོན་ལ་ཁྱད་མེད། ཆོས་རྗེ་ཚར་པ་ཡར་ལུང་པ་སེངྒེ་རྒྱལ་མཚན་དུ་སྐྱེ་བ་བླངས་པའི་དུས། གནས་གསར་ཆོས་རྗེ་འཇམ་དབྱངས་སྒེག་པ་ཡིན། དེར་མ་ཟད་ཆོས་རྗེས་བསྙེལ་ཡོད་པ་འདྲ། སྔོན་ཨུ་རྒྱན་གྱི་ཡུལ་དུ་ཁྱེད་རྣལ་འབྱོར་པ་ཐ་ཝི་ར་ཞེས་བྱ་བ་ཡིན། རྡོ་རྗེ་རྣལ་འབྱོར་མ་ལ་དབང་ཞུས་དུས་རྣལ་འབྱོར་པ་སྦྲུལ་གྱི་ག་ཤ་ཅན་དེ་ང་ཡིན།
དེའི་དུས་ཁོང་རང་གིས་གདུག་པ་ཅན་མང་པོ་བསྒྲལ་གསུངས་པ་སོགས། ཆོས་རྗེ་རྡོ་རྗེ་གདན་པ་དང་རྗེ་ཉིད་ལ་ལོ་རྒྱུས་གསུངས་པའི་ཚུལ་མཛད་བྱུང་པས། ཉིད་ཀྱི་ཐུགས་ལ་གཉིས་སྣང་མཚན་རྟོག་གི་དྲི་མ་དང་བྲལ་བའི་བདེ་ཆེན་གྱི་ཡེ་ཤེས་ཚད་མེད་པ་འཁྲུངས་ཤིང་། སྐུ་སྐྱེ་བ་སྔ་མའི་ཚུལ་ལ་ངེས་ཤེས་ཁྱད་པར་ཅན་མངོན་དུ་གྱུར་ཏེ། སང་ཉིན་མནལ་ལམ་གྱི་ཚུལ་རྣམས་ཞལ་སློབ་བུ་ཆེན་རྣམས་ལ་སྒྲིབ་མེད་དུ་གསུངས་འདུག་པ་འདི་ལྟ་བུ་ནི། སྔོན་ཡང་ས་སྐྱ་པའི་སྙན་བརྒྱུད་ཀྱི་བདག་པོ་ཡར་ལུང་པ་སེངྒེ་རྒྱལ་མཚན་དུ་བསམ་བཞིན་དུ་བྱོན་ཅིང་། སླར་སྙིགས་མའི་དུས་འདིར་ཡང་རྗེ་བཙུན་གོང་མའི་མན་ངག་ཆད་དུ་ཕངས་པ་རྣམས་ཀྱི་བཀའ་བསྡུ་ལྟ་བུ་མཛད་པ་ལ་ཆེར་གཏད་བྱོན་པ་ཡིན་ཡང་དག་པའི་གཏན་ཚིགས་སུ་ཁོ་བོས་རྟོགས་ཤིང་། མཐར་གཞན་དོན་ལ་དགོངས་པར་ཉེ་བ་ན་ཡང་། ལན་གཅིག་འོད་གསལ་གྱི་ངང་དུ་རྗེ་བཙུན་རྡོ་རིང་པ་ཆེན་པོ་བྱོན་ནས། ད་ལྟ་རྒྱ་གར་ལྷོ་ཕྱོགས་ན་མུ་སྟེགས་པའི་རྒྱལ་པོ་སྟོབས་ཆེ་བ་གཅིག་ཡོད་པས།
དེ་འདུལ་དུ་ཁྱེད་འགྲོ་དགོས་པ་འདུག་གསུང་བ་བྱུང་བ་ལ་ཞག་འགའི་བར་དུ་རྗེ་རྡོ་རིང་པ་ཉིད་ལ་གསོལ་བ་རྩེ་གཅིག་ཏུ་འདེབས་པ་མཛད་པས། ལན་གཅིག་འོད་གསལ་གྱི་ངང་དུ་ནམ་མཁའ་ལ་མཐོང་ཁུང་ལྟ་བུ་ཞིག་སྐྱ་ལམ་གྱིས་དོད་བྱུང་བ་དེ་ན་མར་འོད་ཀྱི་སྤྲས་པ་གཅིག་བཙུགས་པ་ལ། བུ་མོ་དམར་མོ་ན་ཚོད་ལོ་བརྒྱད་ཙམ་ལོན་པ། རུས་རྒྱན་ཆབ་པེ་བ་བཏགས་པ་གཅིག་རྒྱབ་འབབ་ཀྱི་ཚུལ་དུ་བྱུང་ནས། དེ་ན་རེ། རྗེ་བཙུན་རྡོ་རིང་པ་ཆེན་པོས། ཁྱོད་འབོད་དུ་གནང་པ་ཡིན། འགྲོ་འམ་མི་འགྲོ་ཟེར་བ་ལ། རྗེ་ཉིད་ཕེབས་པ་ལ་ཐུགས་མི་སྤྲོ་བའི་ངང་ནས། ངས་ད་ལོ་ལམ་འབྲས་ཤིག་འཆད་འདོད་པ་དེ་ཡང་བཤད་མ་ཚར་གསུངས་པས།
བུ་མོ་དེའི་གསུང་ལས་འོ་ན་ཁོང་མི་ཡོང་བ་འདུག་ཞུའམ་ཟེར་ནས་སྤྲས་པ་དེ་ལ་རྒྱབ་བསྟན་བཞིན་པར་འཛེགས་སོང་། དེའི་རྗེས་ལ་སྤྲས་པ་དེའང་བསྡུས་པ་ལྟར་ཡལ་ནས། མཐོང་ཁུང་འདྲ་བ་དེ་ཡང་མི་སྣང་བར་སོང་བས། དེ་ནས་ཞག་འགའ་ནས་འོད་གསལ་གྱི་ངང་དུ་རྗེ་བཙུན་རྡོ་རིང་པ་ཆེན་པོ་ཕེབས་བྱུང་ནས། མུ་སྟེགས་པའི་རྒྱལ་པོ་རྒན་པ་དེ་ཤི་འདུག གཞོན་པ་དེ་དང་ཁྱོད་ལ་ལས་འབྲེལ་མི་འདུག་པས། ད་ལན་གཞན་ཞིག་བཏང་ཡོད། ལམ་འབྲས་མགྱོགས་པོ་ཤོད་གསུང་བ་གསལ་བར་བྱུང་ཞིང་། དེ་ནས་རིང་པོ་མ་ལོན་པ་སྟག་ལོ་རྗེ་འདི་ཡོངས་གྲགས་ལྟར་ན་དགུང་ལོ་དྲུག་ཅུ་རེ་ལྔ་པའི་སྟེང་དུ་སོན་པ་ན་ངོ་མཚར་བའི་རྟགས་ཀྱི་ཆོ་འཕྲུལ་དུ་མ་དང་བཅས་དག་པའི་ཞིང་དུ་གཤེགས་པའི་ཚུལ་བསྟན་པ་ཡིན་ཞིང་། སློབ་བརྒྱུད་འགའ་ཞིག་གི་གསུང་ལས།
དམ་པ་འདི་སྔ་མོའི་དུས་ཐུགས་དམ་ལ་བཞུགས་པའི་སྐབས་ཤིག ཆོས་སྐྱོང་གིས་སྤྲུལ་པའི་མི་རལ་བ་ཅན་འབྲོག་པ་འདྲ་བ་ཞིག་གི་སྲུང་ཁྲ་ཞིག་ཕུལ་ནས། སྐུ་ཚེའི་ཚད་ཡིན་ཞུ་བ་ལ། བགྲངས་པས་བདུན་ཅུ་དོན་ལྔ་བྱུང་པ་བཞིན་དགུང་ལོ་ཡང་དེ་ཙམ་བཞུགས་པ་ཡིན་ཞེས་གསུངས་ཤིང་། གང་ལྟར་སྐུ་ཚེ་མཐར་ཕྱིན་ཞབས་པད་བརྟན་པ་འདི་ནི་ཞིང་སྐྱོང་ཙ་ཏུརྨུ་ཁའི་ཚེ་སྒྲུབ་ཟབ་མོ་ཐུགས་ཉམས་སུ་བཞེས་པ་སོགས་ཀྱི་དགེ་མཚན་ལས་བྱུང་བར་ཁོ་བོ་སེམས་སོ། ། ཡང་ས་ལོ་འཇམ་པའི་རྡོ་རྗེའི་ཐུགས་སྲས་སྙིགས་མའི་དུས་ཀྱི་ས་སྐྱ་པའི་བསྟན་པའི་གསལ་བྱེད་དམ་པ་སྔགས་འཆང་ཆོས་ཀྱི་རྒྱལ་པོ་ངག་དབང་ཀུན་དགའ་རིན་ཆེན་བཀྲ་ཤིས་གྲགས་པ་རྒྱལ་མཚན་དཔའ་བཟང་པོ་དེ་ཉིད་ནི། ངེས་པ་ཁོ་ནར་སྟོན་པ་ཐམས་ཅད་མཁྱེན་པའམ་ཁྱབ་བདག་རྡོ་རྗེ་འཆང་ཆེན་པོ་དང་ཐུགས་རྒྱུད་གཅིག་གིས་བསྡུས་པ་ཡིན་མོད་ཀྱང་། གདུལ་བྱའི་སྣང་ངོར་ཕྱག་ན་རྡོ་རྗེ་དང་། ཀུན་ཏུ་བཟང་པོ་དང་། ཉན་ཐོས་ཆེན་པོ་ཀུན་དགའ་བོ་དང་།
ལོ་ཙཱ་བ་བཻ་རོ་ཙ་ན་དང་། ཆོས་རྗེ་ས་སྐྱ་པཎྜི་ཏ་རྣམས་སུ་སྤྲུལ་པའི་སྐུ་རིམ་པར་བསྟན་ནས་བསྟན་པ་དང་སེམས་ཅན་གྱི་དོན་མཐའ་ཡས་པ་ཞིག་མཛད་དེ། མཐར་ཤར་ཕྱོགས་མངོན་པར་དགའ་བའི་ཞིང་ཁམས་སུ་དེ་བཞིན་གཤེགས་པ་དྲི་མ་མེད་པའི་དཔལ་ཞེས་བྱ་བར་སངས་རྒྱས་པའི་ཚུལ་བསྟན་པ་དེ་ཉིད། སླར་ཡང་སྙིགས་མའི་དུས་ཀྱི་བསྟན་པ་ཉམས་ཆེས་པའི་སྐབས་འདིར་གོས་དཀར་ལྕང་ལོས་མཛེས་པའི་སྔགས་འཆང་རྡོ་རྗེ་འཛིན་པའི་སྐུར་བསྟན་ནས། དཔལ་ས་སྐྱའི་སྡེ་བསྟན་པ་གདུང་རྒྱུད་དང་བཅས་པའི་ཐོག་དྲངས། སྤྱི་བྱེ་བྲག་གི་བསྟན་པ་ཡར་ངོའི་ཟླ་བ་ལྟར་འཕེལ་རྒྱས་སུ་མཛད་པ་ཡིན་པས། དམ་པ་འདི་སྤྲུལ་པའི་སྐུ་ཡིན་པའི་གཏན་ཚིགས་ནི། རྗེ་འདིས་བླ་མ་རྣམས་ལ་ཆོས་གསན་ཚུལ། དབེན་པར་སྒོམ་སྒྲུབ་དང་གསུང་བཟླས་བྱེ་བསྙེན་མང་པོ་མཛད་ཚུལ། སྣོད་ལྡན་ལ་ཆོས་གསུངས་ཚུལ།
གཙུག་ལག་ཁང་མང་པོའི་ཉམས་གསོ་དང་གསར་བཞེངས་མཛད་ཚུལ། གསུང་རབ་གླེགས་བམ་དུ་མ་བརྩམས་ཚུལ། བསྒོམ་གྲྭ། སྔགས་གྲྭ། བཤད་གྲྭ་སོགས་བཏབ་ཚུལ། མངོན་སྤྱོད་ཀྱི་ལས་ཀྱིས་བསྟན་དགྲ་བཏུལ་ཚུལ། འཇིག་རྟེན་གྱི་ལུང་ཁྲིམས་བཟང་པོའི་རྒྱུན་འཆའ་བ་མཛད་ཚུལ་སོགས་བསྟན་འགྲོའི་དོན་དུ་འགྱུར་ངེས་པའི་མཛད་པའི་ཆ་ཤས་དེ་དག་རེ་རེའི་ཕྱག་རྗེས་ལ་བསམས་ཀྱང་། དེ་ཁོ་ན་སྐུ་ཚེ་རིལ་པོར་མཛད་པ་ལྟ་བུའི་སོ་སོ་སྐྱེ་བོའི་བློའི་ཡུལ་ལས་འདས་པའི་ངོ་མཚར་བའི་རྣམ་པར་ཐར་པ་མཐའ་ཡས་པ་ཞིག་མངའ་བ་མངོན་སུམ་དུ་མཐོང་ཞིང་གྲུབ་པ་འདི་ཡིན་པས། དེ་དག་གི་ཚུལ་རྒྱས་པར་ཤེས་པར་འདོད་ན། ཁོ་བོས་བྱས་པའི་སྔགས་འཆང་ཉིད་ཀྱི་རྣམ་ཐར་ངོ་མཚར་རྒྱ་མཚོ་སོགས་སུ་བལྟ་བར་བྱ་ཞིང་།
འདིར་ནི་བསྟན་སྲུང་དབང་པོ་རྣམས་བྲན་དུ་འཁོལ་བའི་ཚུལ་སོགས་གཙོ་བོར་སྨོས་པ་མདོ་ཙམ་ཞིག་བསྙད་ན། སྐྱེས་ཆེན་འདི་ཉིད་སྐུ་ཕྲ་མོའི་དུས་ཀྱང་མཁས་པ་རྣམས་ཀྱི་ཡིད་འཕྲོག་ཅིང་དད་པ་དབང་མེད་དུ་སྐྱེ་བའི་མཛད་པ་རྨད་དུ་བྱུང་བ་དུ་མ་ཞིག་མངའ་བ་ཡིན་ཏེ། དཔེར་མཚོན་ན། ཚར་ཆེན་ཆོས་ཀྱི་རྒྱལ་པོས། སྔགས་འཆང་བླ་མ་འདི་ཉིད་དང་མཇལ་བས་མི་ཕྱེད་པའི་དད་པ་ཐོབ་པའི་ཚུལ་ནི། ཆོས་རྗེ་ཚར་པ་དེ་ཉིད་ཀྱིས་ལྕོག་གྲྭ་མཛད་ནས་དབུས་ཕྱོགས་ལ་ཕེབས་པའི་དུས། ཁོང་རང་གི་རྣམ་ཐར་ལམ་ཡིག་ཏུ་བཀོད་པ་ལས་འདི་ལྟར་འབྱུང་སྟེ། དེ་ནས་རྫི་ལུང་དུ་ཞག་གཅིག་བསྡད། སང་ཉིན་དགེ་སྡིང་ན་དཔལ་ས་སྐྱའི་ཆོས་ཀྱིས་མངོན་པར་མཐོ་བའི་ཁྲི་ལ་བཞུགས་པ་བདག་ཆེན་རིན་པོ་ཆེ་ཁྲི་ཐོག་པའི་དྲུང་བཞུགས་པ་དང་མཇལ། དེས་སྔ་ནས་དཔོན་སློབ་འདྲིས་པ་ལྟ་བུའི་ནང་གཙང་ཞིང་ཐུགས་འགོལ་བ་བཀའ་ལུང་བག་ཕེབས་པར་གནང་།
ངེད་རྣམས་ལ་བདག་ཆེན་ཐམས་ཅད་མཁྱེན་པ་ཆེན་པོས་མཛད་པའི་བླ་མ་མཆོད་ཆོག་རྒྱས་བསྡུས་ཀྱི་ལུང་། དེ་དང་རྗེས་སུ་འབྲེལ་བའི་བླ་མའི་རྣལ་འབྱོར་འདོད་ཞུས་ལྟར་བཀའ་དྲིན་བསྐྱངས། སྐུ་ན་ཕྲ་མོ་འདི་ལྟ་བུ་ལ་འདི་འདྲའི་ལུགས་གཉིས་ཀྱི་གནང་བཀོད་ངོ་མཚར་བ་འོང་བ། ངེས་པར་འཇམ་པའི་དབྱངས་ཀྱི་རྣམ་འཕྲུལ་ཡིན་པ་ལ་ཐེ་ཚོམ་མི་ཟ་བ་འདུག་སྙམ་པའི་དད་མོས་དང་། ས་སྐྱ་པའི་རྨོངས་ཞེན་གྱིས་བློ་བདེ་བ་ཚད་མེད་པ་བྱུང་། བྱིན་རླབས་ཀྱི་རྟེན་གནང་སྦྱིན་སོགས་ཡང་དག་ཐུགས་རྗེས་བཟུང་། ཞེས་དང་། ཡང་ལམ་ཡིག་དེ་ཉིད་ལས། སྤྲང་རྒྱལ་ཁམས་ཕྱོགས་མེད་རྒྱུ་བའི་ཚེ། ། ཡུལ་ཡ་མཚན་ལྟད་མོ་འདི་ལྟར་མཐོང་། །
ཤབ་དགེ་སྡིང་ཆོས་ཀྱི་ཕོ་བྲང་ན། ། རྗེ་ས་སྐྱ་ལོ་ཙཱ་སྐུ་ཡི་དབོན། ། ཐུགས་གཅིག་ཏུ་འདྲེས་པ་སྲས་ཀྱི་མཆོག ། ཁོང་འཇམ་དབྱངས་གཞོན་ནུ་དངོས་དང་མཇལ། ། གསུང་བག་ཕེབས་ཀྱི་བདུད་རྩི་སྙིང་ལ་སིམ། ། ཆོས་ལམ་ཟབ་ཀྱི་རྣལ་འབྱོར་བཀའ་དྲིན་ཞུས། ། ཁོང་སྐྱོན་བྲལ་གྱི་མཛད་འཕྲིན་མཐོང་བའི་ཚེ། ། ངེད་ས་སྐྱ་པའི་འདུན་མ་གྲུབ་འདུག་སྙམ། ། སེམས་དགའ་སྤྲོ་དད་པས་མཆི་མ་འཁྲུག ། ཞབས་སྤྱི་གཙུག་ཏུ་བླངས་ནས་སྨོན་ལམ་བཏབ། །
ཅེས་གསུངས་ཤིང་། དུས་གནས་ཀུན་ཏུ་སྐྱེ་བོ་མང་པོའི་དབུས་སུ་སྔགས་འཆང་འདིའི་རྣམ་ཐར་གསུངས་ཤིང་། དགྱེས་སྤྲོ་དང་དག་སྣང་དད་གུས་དཔག་མེད་མཛད་པ་ཞིག་བྱུང་འདུག་པས་མཚོན་པའི་དེ་དུས་ཀྱི་ས་སྐྱ་པའི་བསྟན་འཛིན་ཐམས་ཅད་ཀྱིས་སྐྱེས་ཆེན་འདིའི་ངོ་མཚར་བའི་རྣམ་ཐར་རྣམས་ཀུན་ལ་ངོམ་པའི་ཚུལ་གྱིས་སྒྲོགས་པ་ཞིག་བྱུང་བར་སྣང་ལ། ས་སྐྱ་པའི་བཀའ་སྲུང་རྣམས་ཀྱིས་དངོས་སུ་ཞལ་བསྟན་ཚུལ་ནི། བྱས་འགྱུར་རྡོ་རྗེའི་བྲག་རྫོང་དུ་སྦས་པའི་རྣལ་འབྱོར་ཆེན་པོ་འཕགས་ཆེན་ཉིད་ལས། གུར་གྱི་མགོན་པོའི་ནང་ཁྲིད་ཟབ་མོ་གསན་པར་མཛད་དེ་ཐུན་བཞིར་བཅད་དེ་ཐུགས་དམ་ལ་རྩེ་གཅིག་ཏུ་མཛད་པ་ན། གུར་གྱི་མགོན་པོ་ལྷ་བརྒྱད། སེར་ནག་ཟངས་གྲི་ཅན། རུ་འདྲེན་སྡེ་བཞི་དྲེགས་པའི་འཁོར་དང་བཅས་པ་རྣམ་འགྱུར་སྣ་ཚོགས་པ་དང་བཅས་པའི་སྒོ་ནས་ཡང་ནས་ཡང་དུ་གསལ་བར་གཟིགས་ཤིང་། འཕྲིན་ལས་ཐམས་ཅད་ཐོགས་མེད་དུ་བསྒྲུབ་པར་ཞལ་གྱིས་བཞེས་པ་ཡིན་ནོ། །
ཞེས་ཀྱང་ཐོས་ལ། དོན་གྱི་དབང་དེ་དག་ལ་དགོངས་ནས་སྔགས་འཆང་ཉིད་ཀྱིས་མཛད་པའི་གུར་གྱི་མགོན་པོའི་ཁྲིད་ཡིག་ཆེན་མོ་གཞན་ཕན་རྒྱས་བྱེད་ཀྱི་སྦྱར་བྱང་ལས། མཁས་གྲུབ་དཔལ་ལྡན་བཀྲ་ཤིས་ཀྱིས་སྤྱན་ཚབ་པའི་དྲུང་དུ་གསན་པ་བཞིན་ཤིན་ཏུ་རྒྱས་ཤིང་ཞིབ་སེད་དང་བཅས་ཐུགས་དགྱེས་བཞིན་དུ་གནང་ནས་ཟླ་བ་གཉིས་ཀྱི་བར་ལ་བསྒྲུབ་པ་གང་སྨིན་བྱས་པས་ཡིད་ཆེས་དང་ལྡན་པ་བྱུང་བ་གཞན་གྱི་གསུང་རྒྱུན་ཅུང་ཟད་ཟིན་པས་ཀྱང་བརྒྱན་ཏེ་བྲིས་པ་ལགས། གཞན་རྣམས་ཀྱིས་ཀྱང་སྙིང་ནང་གི་ཁྲག་ལྟ་བུའི་གདམས་པ་ཁྱད་པར་ཅན་རྣམས་ཅུང་ཉམས་ལེན་དཀའ་ཙམ་འདུག་ནའང་སྙིང་རུས་བསྐྱེད་ནས་དམིགས་ཐུན་རེ་ལ་ཞག་བརྒྱད་ཙམ་ནན་ཏན་བྱས་བསྒོམས་ན་བྱིན་རླབས་ཀྱི་རྟགས་མཚན་གཞན་ལས་ཆེ་བས་ཡིད་ཆེས་འཕྲལ་དུ་འབྱུང་བ་མྱོང་བས་གྲུབ་པ་ལགས། ཞེས་གསུངས་པ་ཡིན་ནོ། ། ཡང་བྱས་འགྱུར་དུ་སྐུ་མཚམས་ལ་བཞུགས་པའི་སྐབས་ཤིག ཉིན་རེ་བཞིན་གཟིགས་སྣང་ལ་བྱས་འགྱུར་གྱི་གཞི་བདག་ཀླུ་མོ་དཀར་མོ་དང་། བདུད་ཀྱི་རྟ་པ་བཅོ་བརྒྱད་འཁོར་ཤིན་ཏུ་མང་བ་དང་བཅས་པ་སྔ་དྲོ་ལུང་པའི་མདོ་ལ་འགྲོ་བ་དང་། ཕྱི་དྲོ་ཕུ་ལ་འགྲོ་བ་གཟིགས་པ་ན། སྔ་མོར་དཔལ་ཆེན་ཕོ་བྲང་དུ་རྡོ་རྗེ་ཕུར་བའི་གསུང་བསྙེན་མཛད་པའི་ཚེ།
དཀར་མོ་ཉི་ཟླ་དང་བདུད་ཀྱི་རྒྱལ་པོ་འཁོར་དང་བཅས་པ་གཟིགས་སྣང་ལ་ཤར་བ་དང་། འདི་རྣམས་ཆ་ལུགས་འདྲ་བ་འདུག་ཅིང་། ཐུགས་རྒྱུད་ཀྱང་གཅིག་པ་སྲིད་སྙམ་དུ་དགོངས་ནས། གཞི་བདག་ཀླུ་མོ་དཀར་མོ་བདུད་ཀྱི་རྟ་པ་བཅོ་བརྒྱད་དང་བཅས་པ་ལ་བཀའ་བསྒོ་མཛད་དེ། སྒྲུབ་སྡེ་ཁྱད་པར་ཅན་འདི་མི་ཉམས་ཤིང་ཡུན་དུ་གནས་པ་དང་། སྒྲུབ་པོ་རྣམས་ཀྱང་བར་ཆད་མེད་ཅིང་མཐུན་རྐྱེན་འཛོམ་པ་དང་། བསྟན་དགྲ་གདུག་པ་ཅན་རྣམས་མྱུར་དུ་ཚར་གཅོད་པའི་འཕྲིན་ལས་སྒྲུབས་ཤིག་ཅེས་བཀའ་བསྒོས་པ་ན། གཞི་བདག་རྣམས་ཀྱིས་ཀྱང་དེ་ལྟར་དུ་ཁས་བླངས་པར་བརྟེན་དེའི་གཏང་རག་ཏུ་དམིགས་ནས་བསང་ཡིག་རྒྱས་པར། གཞི་བདག་ཀླུ་མོ་དཀར་མོ་དང་། ། བདུད་ཀྱི་རྟ་པ་བཅོ་བརྒྱད་ལ། །
འཁོར་དང་ཡང་བྲན་འབུམ་བཅས་སོགས། ། བྱས་འགྱུར་ལུང་པའི་གཞི་བདག་བསང་། ། ཞེས་པའི་ཚིགས་བཅད་འདི་ཡང་འཇུག་པར་མཛད་པ་ཡིན་ནོ། ། ཞེས་ཐོས་ཤིང་། དཀར་མོ་ཉི་ཟླ་ལྕམ་དྲལ་དང་། བྱས་འགྱུར་གྱི་གཞི་བདག་འདི་རྣམས་ཐུགས་རྒྱུད་གཅིག་པར་འཇམ་དབྱངས་བསོད་ནམས་དབང་པོའི་བྱས་འགྱུར་གྱི་གནས་བཤད་དངོས་གྲུབ་རྒྱ་མཚོ་ལས་ཀྱང་གསལ་བར་གསུངས་སོ། ། ཡང་སྔགས་འཆང་བླ་མ་འདི་ཉིད་ཀྱིས་ཞིང་སྐྱོང་ཆེན་པོ་ཙ་ཏུརྨུ་ཁའི་བསྙེན་སྒྲུབ་མཐར་ཕྱིན་པ་མཛད་པ་ན། བསྟན་སྲུང་གི་དབང་པོ་ཞལ་བཞི་པ་ཉིད་བྲམ་ཟེའི་གཟུགས་སྐུ་མདོག་བཻ་ཌཱུརྻ་ལྟར་སྔོ་བ། ཞབས་གཉིས་རོལ་པའི་སྟབས་ཀྱིས་བཞུགས་པ། སྐུ་ཤིན་ཏུ་ཆེ་བས་ནམ་མཁའི་ཁྱོན་གང་བ་ཡུམ་ཆེན་བཞི་དང་བཅས་པ་ཞིག་གསལ་བར་གཟིགས་པ་དེའི་སྣང་བརྙན་ཇི་ལྟ་བ་བཞིན་བྲི་བར་མཛད་པ་ནི།
ད་ལྟ་སྔགས་ཐང་ཆེན་པོའི་གྲྭ་ལ་བཞུགས་པ་འདི་ཡིན་ལ། ཡང་ལྷ་ཁང་ཆེན་མོའི་ཡང་སྟེང་གཟིམ་ཆུང་པོ་ཏ་ལར་བཞུགས་པའི་སྐབས་ཤིག དགེ་སློང་རིན་ཆེན་རྣམ་གྲོལ་ཞེས་བྱ་བའི་སྔགས་འཆང་ཉིད་ཀྱི་ཞབས་འབྲིང་པ་ཆེན་པོ་དེས་གསོལ་བ་བཏབ་པའི་ངོར། གནམ་ཁའུ་པའི་གཟིགས་སྣང་མ་ལྟར་ཞལ་བཞི་པ་ཞིག་སྔགས་འཆང་ཉིད་ཀྱིས་ཕྱག་བྲིས་མཛད་པ་ན། དེའི་རབ་གནས་ཀྱི་ཚེ་སྐུ་འཁོར་བ་རྣམས་ཀྱི་མཐོང་སྣང་ལ། ཨ་ཙཱ་ར་མདོག་སྔོ་བ་ཞིག་གཟིམ་ཆུང་དུ་སོང་བ་མཐུན་གྲུབ་ཏུ་མཐོང་ཞིང་། སྔགས་འཆང་ཉིད་ཀྱི་གཟིགས་སྣང་ལ་ཞལ་བཞི་པ་ཡུམ་ཆེན་བཞི་དང་བཅས་པ་རྔམ་བརྗིད་དང་ལྡན་པ་ཞིག་བྲིས་སྐུ་ལ་མངོན་སུམ་དུ་ཐིམ་པའི་སྣང་བ་བྱུང་ཞེས་སྔགས་འཆང་ཉིད་ཀྱིས་ཐུགས་སྲས་རྒྱལ་ཚབ་དམ་པ་འཇམ་པའི་དབྱངས་སྐུ་མཆེད་ལ་གསུངས་པ་ལས་བརྒྱུད་དེ་བདག་གིས་ཐོས་སོ། ། ཡང་པོ་ཏ་ལ་དེ་ཉིད་དུ་བཞུགས་སྐབས་ཤིག ནངས་གཅིག་ཐུན་གཏོར་ཕུལ་བའི་རྗེས་སུ། གྲགས་པ་ཟེར་བའི་བན་ཆུང་ཞིག་ཡོད་པ་དེས་ཞབས་དྲུང་དུ་འོངས་པ་ན་གཟིམས་ཆུང་གི་འགག་གི་སྐས་འགོར།
བུད་མེད་ནག་མོ་རལ་པས་རྟིང་པ་ཁེབས་པ། ལག་གཉིས་སྤར་མོ་གདེངས་ཤིང་། རྐང་པ་གར་སྟབས་ཀྱིས་འདུག་པ་ཞིག་དང་འཕྲད་པ་དང་། བན་ཆུང་དེ་ཤིན་ཏུ་འཇིགས་དངངས་པས་ཅུང་ཟད་བརྒྱལ་ཞིང་། དེ་རྗེས་སྔགས་འཆང་ཉིད་ལ་དེའི་ཚུལ་རྣམས་ཞུས་པ་ན། དེ་ལ་སྐྲག་པར་བྱེད་མི་དགོས། དོ་ནུབ་ཀྱི་ཐུན་གཏོར་ལེན་པ་ལ་སྲིང་མོ་བྱོན་བྱུང་པ་དང་། ཁྱོད་རང་རྩ་གསལ་བས་འཕྲད་པ་ཡིན། ཉེས་སྐྱོན་གཏན་མེད་ཅེས་གསུངས་པར་གྲགས་ཤིང་། ཡང་བྱས་འགྱུར་དུ་སྐུ་མཚམས་ཡུན་རིང་མཛད་པ་ཞིག་གི་སྐབས།
གཟིམ་ཕུག་གི་སྒོ་འགྲམ་ན་པུ་ཏྲ་ཉིད་རྒྱུན་པར་བཞུགས་པ་ཞིག་འདུག་པ་ལ། སྔགས་འཆང་ཉིད་ཀྱི་གསུང་ལས། འདིར་པུ་ཏྲ་རྒྱུན་པར་བཞུགས་ཀྱིན་འདུག་པས་ལོགས་བྲིས་ཤིག་བྱས་ན་ལེགས་པར་འདུག་གསུངས་ནས། བདག་ཉིད་ཆེན་པོ་རང་གིས་ལས་མཁན་ཆེན་པོའི་སྐུ་ཕྱག་བྲིས་སུ་མཛད་པས། པུ་ཏྲ་ཉིད་དེ་ལ་དངོས་སུ་ཐིམ་པ་ཡིན་ཞེས་འཇམ་པའི་དབྱངས་སྐུ་མཆེད་ཀྱི་གསུང་ལས་ཐོས་སོ། ། ཡང་དབེན་གནས་དེ་ཉིད་དུ་སྔགས་འཆང་ཡབ་སྲས་དཔོན་སློབ་ཉུང་ཤས་ཤིག་གིས་མགོན་པོ་དྲུག་ཅུ་པའི་གཏོར་བཟློག་ཅིག་མཛད་པའི་ཚེ། ཀྱཻ་བོས་སོའི་བསྐུལ་ཚུགས་པ་ན། ཕྱག་གཡོག་ལས་དག་པ་གཉིས་ཀྱི་མཐོང་སྣང་ལ། བྱས་འགྱུར་གྱི་བླ་བྲང་ནུབ་ཀྱི་ནམ་མཁར་མི་ནག་དུང་ལོ་ཅན་གཉིས་གྲོས་བྱེད་པའི་ཚུལ་གྱིས། ངེད་རང་ཚོ་ཐོག་མར་རིན་སྤུངས་ལ་ཕྱིན།
དེ་ནས་ལྷ་ས་རྫོང་ལ་ཕྱིན་པ་དྲག་པ་འདུག་ཟེར་བ་མངོན་སུམ་དུ་མཐོང་ཞིང་། དེ་དུས་དབུ་ཞྭ་ཞྭ་ནག་གི་ཚབ་ཏུ་ཙ་རུ་ནག་པོས་ནང་བྱས་པའི་དབུ་ཞྭ་ཆུང་ངུ་ཞིག་ཕྱིར་སློག་ཏུ་བཞེས་པ་ལ་ཁ་བཏགས་ནག་ཁྲའི་སྐེད་ཆིངས་དང་བཅས་པ་ཞིག་མཛད་པ་ཡིན་ཞེས་ཀྱང་ཐོས་ལ། གཞན་ཡང་ཞིང་སྐྱོང་དུར་ཁྲོད་ཀྱི་བདག་པོ་ཡབ་ཡུམ་ཡང་གར་འཆམ་དང་བཅས་དམ་ཉམས་ལྷ་ས་རྫོང་པ་ལ་མངོན་སྤྱོད་ཀྱི་ལས་མཛད་པ་གཟིགས་སྣང་ལ་ཤར་བ་བཞིན། ད་ལྟ་རྡོ་རྗེ་ཕུར་པའི་སྒྲུབ་མཆོད་ཀྱི་སྐབས་དགྲ་བགེགས་གྲུབ་ཀྱི་འཆམ་དང་བསྟུན་ཞིང་སྐྱོང་ཡབ་ཡུམ་གྱིས་ལིངྒ་ལ་འགུགས་འདྲེན་མཛད་པའི་འཆམ་སྟབས་འདི་ཡིན་ཞིང་། ཡང་སྔགས་འཆང་འདི་ཉིད་ཀྱིས་སྒོ་རུམ་ཡེ་ཤེས་མགོན་པོའི་དྲུང་དུ་ཤཱ་ས་ན་འབུམ་ཕྲག་བཞི་དང་། གནས་གཞན་དང་གཞན་དག་ཏུ་ཡང་གུར་གྱི་མགོན་པོའི་ཡི་གེ་བདུན་མ་བྱེ་བསྙེན་ཐེངས་གཉིས་ཀྱི་བར་དུ་མཛད་པར་བརྟེན། དཔལ་ས་སྐྱའི་བཞི་ཐོག་བླ་བྲང་གི་མཁའ་སྤྱོད་ཕུག་ཏུ་བཞུགས་པའི་སྐབས་ཤིག་གཟིགས་སྣང་ལ། གུར་གྱི་མགོན་པོའི་སྐུ་ཤིན་ཏུ་ཆེ་བ་རོ་གདན་དགུ་བརྩེགས་སྟེང་ན་ཟ་འོག་གི་བེར་དགུ་བརྩེགས་གསོལ་ཏེ་འགྱིངས་པའི་སྟབས་ཀྱིས་བཞུགས་པ། ཉི་མ་འབུམ་གྱི་གཟི་བརྗིད་འབར་བ་ཞིག་མངོན་སུམ་དུ་གཟིགས་པ་དང་། བསེ་འབག་ནག་པོ་འཕུར་ཤེས་ཉིད་ལ་དུས་རྒྱུན་པར་མི་དང་མི་ལབ་པའི་ཚུལ་གྱིས་བཀའ་བཀྱོན་དང་།
བཀའ་བསྒོ་འཕྲིན་འཆོལ་སྤེལ་མར་མཛད་པ་དང་བཅས། རྗེ་ཉིད་ཀྱི་དབུ་ཞྭས་བསེ་མགོན་ཆེན་པོའི་ཞལ་གདོང་གི་རྡུལ་རྣམས་ཕྱི་བར་མཛད་པ་ཡིན་ཞེས་སྔགས་འཆང་གྲགས་པའི་མཚན་ཅན་གྱི་གསུང་ལས་ཡང་ཡང་དུ་ཐོས་ཤིང་། ཡང་སྔགས་འཆང་བླ་མ་ཉིད་སྐུ་འཁོར་ཉུང་ཤས་དང་བཅས་བྱས་འགྱུར་རྡོ་རྗེ་བྲག་རྫོང་དུ་ཕེབས་ནས། བདག་ཆེན་བློ་གྲོས་རྒྱལ་མཚན་གྱི་ཐུགས་དམ་ཕྱག་བྲིས་མའི་མགོན་པོ་བཞུགས་པའི་བླ་བྲང་ནུབ་ཀྱི་གཟིམ་ཆུང་དུ་སྐུ་མཚམས་ཡུན་རིང་མཛད་ནས། དམ་ཉམས་ལྷ་ས་རྫོང་པ་ལ་དམིགས་པའི་ལས་སྦྱོར་མཐར་ཕྱིན་པར་མཛད་ཅིང་། དེ་སྐབས་རྫས་གསང་བ་མལ་འོག་གི་གནད་ཀྱི་མན་ངག་ཟབ་མོ་ཕྱག་བཞེས་མཛད་པ་ཡང་། ད་ལྟ་མིག་ཡོད་ཀུན་གྱི་སྤྱོད་ཡུལ་དུ་གྱུར་པ་དེ་ཡིན་ལ། དེ་དག་དང་དུས་མཚུངས་པར་བྱས་འགྱུར་གྱི་བླ་བྲང་ཤར་གྱི་མགོན་ཁང་གི་གུར་གྱི་མགོན་པོའི་སྐུ་ངོ་མཚར་ཅན་འདི་ཡང་ལྷ་ས་རྫོང་པ་ལ་དམིགས་ནས་གཟུངས་གཞུག་འཕྲིན་བཅོལ་སོགས་ཟབ་རྒྱས་དང་བཅས་གསར་བཞེངས་སུ་མཛད་ཅིང་། དེའི་སྐབས་སུ་མགོན་པོའི་ལྡེར་སྐུ་བཞེངས་ཚུལ་གྱི་ཡིག་ཆ་ཁྱད་པར་ཅན་འདི་ཡང་མཛད་པ་ཡིན་ཏེ། དེ་ཉིད་ཀྱི་མཇུག་ཏུ།
བླ་མ་དམ་པ་རྣམས་ཀྱི་ཞབས་རྡུལ་སྤྱི་བོས་གུས་པས་ལེན་པ་ས་སྐྱ་པ་ངག་གི་དབང་པོ་ཀུན་དགའ་རིན་ཆེན་གྱིས། རྗེ་བཙུན་གོང་མ་རྣམས་ཀྱི་བྱིན་གྱིས་བརླབས་པའི་གནས་དབེན་པའི་རི་ཁྲོད་བྱས་འགྱུར་རྡོ་རྗེའི་བྲག་རྫོང་དུ་རྡོ་རྗེ་ནག་པོ་ཆེན་པོའི་སྐུ་བཞེངས་པའི་དུས་ཡིད་ཆེས་པའི་རྟེན་འབྲེལ་དུ་མ་བྱུང་བ་དང་། ཕྱག་ལེན་གྱི་བསྒྲིགས་ཆགས་འདི་རྣམས་ཀྱང་གསལ་བར་བློ་ལ་ཤར་ནས་སུག་བྲིས་བགྱིས་པ་འདི་ལ་ཉེས་པའི་ཚོགས་མཆིས་ན་བླ་མ་དང་མཁའ་འགྲོས་བཟོད་པར་མཛོད་ལས། འདི་ལ་བརྟེན་ནས་བསྟན་པའི་དགྲ་བོ་ཐམས་ཅད་ཚར་བཅད་ནས་ས་སྐྱ་པའི་བསྟན་པ་རྣལ་མ་མི་ཉམས་ཤིང་གོང་ནས་གོང་དུ་འཕེལ་བའི་རྒྱུར་གྱུར་ཅིག ཅེས་འབྱུང་བས་སོ། ། ཡང་སྔ་མོའི་དུས་སྤྲུལ་པའི་ལྷ་ཁང་ཆེན་མོའི་སྟེང་གི་མགོན་ཁང་ཁྱད་པར་ཅན་འདི་གསར་བཞེངས་སུ་མཛད་པའི་ཚེ། གོང་དཀར་བ་སྤྲུལ་སྐུ་སྦྱིན་པ་རྣམ་རྒྱལ་གྱིས་ལྷ་ཁང་ཆེན་མོའི་ཐིགས་ཁང་དུ་གུར་ཕུབ་ནས། མགོན་པོ་ཆེན་པོའི་རུ་ཤིང་དང་སྤེན་འཛུགས་ལ་འཇིམ་པ་ཕལ་ཆེར་གཡོགས་གྲུབ་མཚམས་གློ་བུར་དུ་རླུང་དམར་ཆེན་པོ་ལངས་ཏེ། གུར་བསྒྱེལ་ཞིང་ལས་བྱ་བྱེད་དང་བྲལ་བར་གྱུར་པའི་ཚེ། སྤྲུལ་སྐུ་ཉིད་ཀྱིས་སྔགས་འཆང་ཆོས་ཀྱི་རྒྱལ་པོ་ལ་དེའི་ཚུལ་རྣམས་ཞུས་པས།
བདག་ཉིད་ཆེན་པོ་ཉིད་ཐུགས་འུར་ཉམས་དང་བཅས་འཕྲལ་དུ་ཕེབས་ཏེ། གཟིམ་ཆུང་གི་མདོའི་གཡབ་སྟེང་ནས་དཀར་གོང་ཞིག་བསྣམས་ཏེ། མགོན་པོའི་སྐྱ་བཟོ་ཕལ་ཆེར་གྲུབ་པ་དེ་ལ་བསྣུན་པ་གནང་སོང་བས། སྐྱ་བཟོའི་སྐུའི་ནུ་མ་གཡས་པའི་འོག་ཙམ་དུ་ཐིམ་གྱིས་སོང་ཞིང་། དེ་མཐུན་གསུང་ལས། ང་ས་སྐྱའི་སྡེ་གོག་པོ་འདི་འཛིན་པ་དང་། གཙུག་ལག་ཁང་ཁྱད་པར་ཅན་འདི་དམ་ཉམས་ཚོའི་ལག་ཏུ་མི་འཁྱར་བའི་ཕྱིར། མགོན་ཁང་ཞིག་བཞེངས་བསམ་པ་ལ། ནག་བགྲད་ཁྱོད་གཏོར་མ་བཟའ་ཡི་སྡོད་པ་མ་གཏོགས། རླུང་པོ་འདི་ཙམ་བསྲུང་བའི་ནུས་པ་ཡང་མེད་པ་ཨེ་ཡིན་ཞེས་གསུང་ཤུགས་ཆེན་པོ་དང་བཅས་བཀའ་སྩལ་པ་ན།
དེ་མ་ཐག་རླུང་དམར་ཐམས་ཅད་རང་ཞིར་གྱུར་ཅིང་། དུས་དེ་ནས་བཟུང་སྟེ་མགོན་ཁང་ནམ་གྲུབ་ཀྱི་བར་ལ་རྩུབ་འགྱུར་གྱི་རྣམ་པ་ཅུང་ཟད་ཙམ་ཡང་མ་བྱུང་བ་ཡིན་ནོ་ཞེས་ཐོས་ལ། ཡང་རྗེ་བཙུན་གོང་མའི་ཕྱི་རྟེན་འབུམ་སྟེང་ཆེན་མོའི་ཞིག་གསོས་གནང་དུས་སྔགས་འཆང་ཉིད་ཟུག་རྒྱབ་ཀྱི་ཚུལ་དུ་ཕེབས་པའི་སྐབས་ཉིན་གཅིག་གི་ཚེ་སྐྱེས་ཕོ་མོ་ལས་བྱེད་མི་བརྒྱ་ལྷག་ཙམ་ཚ་བཞེས་ལ་འབུམ་སྟེང་རང་གི་སྐོར་ལམ་བྱང་ངོས་ན་ཡོད་པའི་སྐབས། དེ་ཉིད་ཀྱི་བྱང་ཕྱོགས་ཀྱི་སྤྱི་ཁང་གི་འགྲམ་ཅག་ཆེན་མོ་ཞིག་ཡོད་པ་གློ་བུར་དུ་ཞིག་ནས། དེར་འཚོགས་ཀྱི་སྐྱེས་ཕོ་མོ་ཐམས་ཅད་ཅི་བྱ་གཏོལ་མེད་དུ་གྱུར་པའི་ཚེ། སྔགས་འཆང་ཉིད་ཀྱི་གསུང་ཆེན་པོས། བླ་མ་ལ་གསོལ་བ་ཐོབ་ཅེས་གསུངས་བྱུང་པས་དེའི་མོད་ལ་ས་རྡོ་ཐམས་ཅད་བར་སྣང་ལ་འཐོར་ནས་འབུམ་ཐང་གི་ཤར་ནུབ་དང་ལྷོ་ཕྱོགས་ཀྱི་སྐོར་ལམ་སོགས་སུ་སླེབས་ཏེ། ལས་མི་ཐམས་ཅད་ཉེས་སྐྱོན་ལས་གྲོལ་བར་བརྟེན་ཀུན་ཀྱང་ཡ་མཚན་དུ་གྱུར་པའི་སྐབས། སྔགས་འཆང་བླ་མ་ཉིད་ཀྱིས་གཟིགས་རྟོག་ལ་ཕེབས་པ་ན། ས་རྡོ་རྣམས་ཀྱི་ཁྲོད་ནས་ཤིང་ལེབ་རིང་ཐུང་ཁྲུ་གང་ཙམ་ཞིག་གི་ངོས་ལ།
ཤིང་བརྐོས་ལེགས་པོ་རང་མིན་པའི་ཡི་གེ་དབུ་ཆེན་ཕྲལ་ལེ་བ་གསལ་པོ་མིན་པ་ཞིག་འདུག་པ་ལ། སྔགས་འཆང་ཉིད་ཀྱིས་འདི་ལེགས་པར་ཁྲུས་ཤིག་གསུངས་པ་བཞིན། སྐུ་འཁོར་བ་རྣམས་ཀྱིས་ལེགས་པར་བཀྲུས་ནས་ཡི་གེ་དེ་ཉིད་བཀླགས་པས། ད་ལྟའི་ཟུག་རྒྱབ་པ་འདི་ནི་མཧཱ་ཀཱ་ལའོ། ། ཟེར་བ་འདུག་པ་བདག་ཉིད་ཆེན་པོ་ལ་དེའི་ཚུལ་ཞུས་པས། ཧེ་ཧེ་དེ་ང་ལ་ཟེར་བ་ཡིན་པ་འདྲ་ཞེས་གསུངས་པ་དེ་དུས་ཀྱི་སྐྱེ་བོ་ཀུན་ལ་རླུང་ལྟར་གྲགས་པ་ཡིན་ལ། ཡང་སྒོ་རུམ་གཟིམ་སྤྱིལ་དཀར་པོའི་ཞིག་གསོས་ཀྱི་སྐབས། ལན་ཅིག་ཐོ་རངས་ཀྱི་ཆ་ཞིག་ལ་སྔགས་འཆང་ཉིད་ཀྱི་གཟིགས་སྣང་ལ། བསེ་འབག་ནག་པོ་འཕུར་ཤེས་སྔགས་འཆང་ཉིད་ཀྱི་དྲུང་དུ་བྱོན་ཏེ། ད་ནི་ང་ལ་བཅོས་ཀ་བྱེད་རན་པར་འདུག་པས་ལུས་ཡོན་པོ་འདི་ཁར་མ་ཞོག་པ་ཤིན་ཏུ་འདྲོངས་པར་འཆོས་ཤིག
ཅེས་གསུངས་པ་ཞིག་བྱུང་བས། དེའི་ནངས་པར་སྔགས་འཆང་ཉིད་ཀྱིས་སྒོ་རུམ་གཟིམ་སྤྱིལ་དཀར་པོར་བྱོན་ཏེ། བསེ་མགོན་ཆེན་པོའི་སྐུ་ལ་གཟིགས་པ་ན། སྔ་མོ་ནས་ཡོད་པའི་སྐུ་འབག་གཡས་ཕྱོགས་སུ་ཅུང་ཟད་ཡོ་བ་དེ། སླར་ཆེར་སོང་འདུག་པ་དང་། སྙན་ཤལ་གཡོན་པ་ལ་ཡང་སྔ་མོ་ནས་ཆག་གྲུབ་ཅུང་ཟད་འདུག་པ་དེ་རྣམས་འཆོས་དགོས་པར་དགོངས་ནས། དེ་མ་ཐག་གཟིམ་སྤྱིལ་དཀར་པོ་ཉིད་དུ་མགོན་པོའི་ལྗགས་བསྙེན་ཁ་གསོ་ཞག་བདུན་མཛད་དེ། གཞན་གྱི་སྣང་ངོར་ཕྱག་ལེགས་པར་བསིལ་ནས། བླ་མ་གོང་མའི་དམ་རྫས་རིལ་བུ་དང་། རྟེན་འདམ་དཔེ་གྲགས་མ་སོགས་བྱིན་རླབས་ཀྱི་ཕུང་པོ་མ་ལུས་ཕྱོགས་གཅིག་ཏུ་བསྡུས་པ་ལ།
བླ་མ་གོང་མའི་སྒྲུབ་ཆུ་དང་། ཆེད་གཏད་བསྒྲུབ་པར་མཛད་པའི་གཟུངས་ཆུ་སོགས་ཀྱིས་ལེགས་པར་སྦྱར་ཏེ། སྔགས་འཆང་ཉིད་ཀྱིས་ཕྱག་བཟོ་མཛད་ནས་བསེ་མགོན་ཆེན་པོའི་སྙན་ཤལ་གཡོན་པའི་ཉམས་གསོ་ལེགས་པར་མཛད་རྗེས། ཕྱག་གི་འཕྲུལ་སོགས་ལ་གཟིགས་པ་ན། ཤིན་ཏུ་ཡུན་རིང་པས་གསང་ཐག་སོགས་ནུར་ནུར་པོར་གྱུར་ཏེ།

སྔོན་གྱི་བསྒྲིགས་མཚམས་སོགས་དང་ཧ་ཅང་འགྲིག་པ་མི་འདུག་པས། གོས་དར་གྱི་བསྒྲིམ་བུ་བཟང་པོ་སོགས་གང་འཚམས་ཀྱི་ཐབས་མཁས་ཀྱིས་ཞབས་ཏོག་མཛད་པ་ན། འོན་ཀྱང་སྔ་མོའི་སྐབས་བཞིན་གྱི་བསྒྲིགས་མཚམས་རྣམས་དང་ཤིན་ཏུ་འགྲིགས་པར་མ་བྱུང་པ་ནས། ད་ཇི་ལྟར་བྱ་སྙམ་དུ་དགོངས་པའི་ཚེ། དེ་མ་ཐག་ཁྲོག་སྒྲ་ཤིན་ཏུ་ཆེ་བ་ཞིག་བྱུང་བ་ན། སྐུ་འཁོར་ཐམས་ཅད་ཧ་ལས་ཏེ་ཀྲབ་སྒོའི་ཕྱིར་བྲོས་པར་གྱུར་ཅིང་། བདག་ཉིད་ཆེན་པོས་གཟིགས་པ་ན་བསེ་མགོན་ཆེན་པོ་རང་ཉིད་ཀྱིས་ཕྱག་གཉིས་དཀྲུག་ཅིང་ཐུགས་ཀར་སྟེང་འོག་ཏུ་མ་བསྒྲིགས་རང་འགྲིག་ཏུ་བྱུང་བས། སྔགས་འཆང་ཉིད་ཐུགས་ལྷག་པར་དགྱེས་པར་གྱུར་ཅིང་། སྐུ་འཁོར་བ་རྣམས་ཀྱང་མཆོག་ཏུ་ངོ་མཚར་དུ་གྱུར་པ་ཡིན་ནོ། ། འདིའི་ཚུལ་རྣམས་སྔགས་འཆང་ཉིད་ཀྱིས་ཡེ་ཤེས་མགོན་པོ་ལ་ཆེ་བརྗོད་ཀྱི་གསུང་མང་པོ་དང་བཅས་ཡང་ཡང་བཀའ་སྩལ་པ་ཡིན་ནོ། ། ཞེས་འཇམ་མགོན་གྲུབ་པའི་དཔའ་བོ་དབང་པོའི་མཚན་ཅན་གྱི་གསུང་ལས་ཐོས་པ་ལགས།
ཡང་བཞི་ཐོག་མགོན་ཁང་གི་ཞིག་གསོས་ཀྱི་སྐབས། དེ་དང་དུས་མཚུངས་པར་རྟ་ཇག་པར་གྲགས་པའི་ངན་པ་འགའ་ཞིག་གིས་བླ་བྲང་གི་བ་ཕྱུགས་རྣམས་བསམ་གླིང་དགོན་པར་ཡོད་པ་ཇག་པས་ཁྱེར་བ་ལ། སྔགས་འཆང་ཉིད་ཐུགས་འཁྲུགས་ཏེ་བཞི་ཐོག་མགོན་ཁང་དུ་བྱོན་ནས། བྱང་འདུལ་མགོན་པོའི་སྐུ་ལ་ཕྱག་མཛུབ་བསྣུན་ཞིང་། ཁྱོད་ཆོས་སྐྱོང་མི་བྱེད་པར་ཟན་སྐྱོང་རང་བྱེད་པ་ཨེ་ཡིན། དཔོན་བྱང་པ་འདི་ལ་ཁྲིམས་མེད་པ་དང་། དམ་ཉམས་རྟ་ཇག་པ་འདི་རྣམས་ངན་ལང་ཤོར་བར་བརྟེན། རང་རེ་ས་སྐྱ་པའི་སྒོ་འགག་གི་ཕྱུགས་ཀྱང་མགོ་མི་ཐོན་པ་འདི་འདྲ་དཔེ་ལ་སྲིད་པ་ཨེ་ཡིན། ཁྱེད་རང་ད་རེས་ཀྱི་མི་ངན་དེ་ཚོ་ལ་འཕྲལ་དུ་རྟགས་མཚན་བྱུང་ན། གཏང་རག་ཏུ་སྨ་ར་དང་སྨིན་མ་སོགས་ལ་གསེར་ཤོག་ཅིག་སྟེར་བ་ཡིན།
དེ་མིན་གཙང་པོའི་ཕར་ག་ལ་སྐྱུར་གཏོང་བ་ཡིན་ནོ་ཞེས་མི་ལ་མིས་ལབ་པའི་ཚུལ་གྱིས་བཀའ་བསྒོ་མཛད་པ་ན། དེའི་ནུབ་མོ་གདན་ས་ཆེན་པོའི་སྡེ་ཁྲོད་ནས་བཙོ་ཆེན་པོ་ཞིག་ནུབ་ཕྱོགས་སུ་སོང་བ་ཀུན་གྱིས་མཐོང་ཞིང་། དེ་དང་མཐུན་པར་རྟ་ཇག་པ་རྣམས་ལ་མི་འཚམས་པའི་ལྟས་ངན་སྣ་ཚོགས་བྱུང་བར་བརྟེན། ཕྱུགས་མ་རྣམས་ཟེགས་འཐོར་མེད་པར་བཤགས་པ་དང་བཅས་སླར་ཕྱག་ཏུ་འབུལ་བར་བྱུང་བ་ན། སྔར་གྱི་ཞལ་བཞེས་བཞིན་བྱང་འདུལ་མགོན་པོའི་ཞལ་རྒྱན་དང་སྤྱན་རྨིས་ཀྱི་གསེར་ཤོག་འདི་ཡང་དེ་དུས་གནང་བ་ཡིན་ནོ་ཞེས་ཀྱང་ཐོས་ལ། ཡང་ཁའུ་སྐྱེད་ལྷས་ཀྱི་མགོན་ཁང་ཞིག་གསོས་ཀྱི་སྐབས། བྲག་སྒོ་ཆེན་མོའི་བྲག་དང་རྩིག་པ་ཅུང་ཟད་ལུག་བྱུང་པ་ལ། སྔགས་འཆང་ཉིད་ཀྱི་གསུང་ལས། ས་རྡོ་འདི་རྣམས་ཕྱིར་གཅིག་ཀྱང་མ་གྱར་པར་གྱིས་ཤིག ཅེས་གསུངས་ནས་བླ་བྲང་དུ་ཕེབས་དགོས་ཤིག་བྱུང་སྟེ།
ཡུག་གཅིག་བཞུགས་ནས་སླར་མགོན་ཁང་དུ་ཕེབས་འཕྲལ་རྡོ་རྣམས་ལ་གཟིགས་པའི་ཚེ། གསུང་ལས། རྡོ་འདི་དག་གི་ཁྲོད་ན་ངོ་མཚར་རྨད་དུ་བྱུང་བའི་རྟེན་རྡོ་ཞིག་ཡོང་རྒྱུ་ཡིན་པ་མི་འདུག་པས། ཁྱེད་ལས་མི་ཞིག་གིས་ཕྱིར་བསྐྱུར་བར་འདུག་གསུངས་ནས། མགོན་ཁང་དེ་ཉིད་ཀྱི་སྐར་ཁུང་ནས་གཟིགས་པ་ན། ཇི་ལྟར་བཀའ་སྩལ་པ་བཞིན། ལས་བྱེད་ཞིག་གིས་རྡོ་ཕལ་པ་ཞིག་དང་ནོར་ནས་ཕྱིར་ཆུ་རོང་རང་དུ་བསྐྱུར་བར་བརྟེན། རྟེན་རྡོ་དེ་ཉིད་ཟམ་པའི་འཁྲིས་ཀྱི་ཆུ་འགྲམ་ན་འོད་ཟེར་ཁྲོམ་མེ་འདུག་པ་དཔོན་སློབ་དེར་ཡོད་ཀུན་གྱིས་གཟིགས་པའི་ཚེ། སྔགས་འཆང་ཉིད་ཀྱི་གསུང་ལས། འོ་རྟེན་རྡོ་ཁྱད་པར་ཅན་དེ་མ་གི་ཡིན་པས་ཡར་སྤྱན་དྲོངས་ལ་སྐུ་ཁྲུས་གྱིས་ཤིག་ཅེས་གསུངས་པ་བཞིན།
དེ་ལྟར་བགྱིས་པ་ན་རྡོ་དེ་ཉིད་ཀྱི་ཚད་འབོ་ཟན་ལས་ཆེ་བ་ཙམ་པའི་ངོས་གཅིག་ལ་ཆོས་འབྱུང་གྲུ་གསུམ་དབུས་སུ་ཆེ་བ་གཅིག་དང་། ཕྱོགས་བཞིར་ཆུང་བ་རེ་རེ་སྟེ་ལྔ་ཚོམ་དུ་འདུག་པའི་དབུས་མའི་ནང་ན་བྲམ་ཟེའི་གཟུགས་ཅན་སྐུ་ཤིན་ཏུ་གསལ་བ་དང་། ཕྱོགས་བཞིའི་ཆོས་འབྱུང་གི་ནང་དུ་ཡི་གེ་བྷྱོཿཡིག་རེ་ཤིན་ཏུ་གསལ་བར་འདུག་པ་བདག་ཉིད་ཆེན་པོའི་དབུ་ཐོག་ཏུ་བཞེས་ཤིང་། འདི་ནི་བྲག་སྒོའི་རྟེན་རྡོ་དངོས་གཞིར་འདུག་གོ་ཞེས་གསུངས་ནས། སླར་ཡང་བྲག་སྒོའི་ནང་དུ་བཞུགས་སུ་གསོལ་བ་ཡིན་ནོ་ཞེས་ཐོས་ཤིང་། འདི་ཡང་བདག་ཉིད་ཆེན་པོ་ཉིད་གནམ་ཁའུ་པ་ཆེན་པོའི་སྐུའི་སྤྲུལ་པ་ཡིན་པར་དོན་གྱི་ཞལ་གྱིས་བཞེས་པའི་སྔོན་གྱི་སྐྱེ་བ་དྲན་པའི་རྣམ་པར་ཐར་པར་སྣང་སྟེ། བྲག་སྒོའི་རྡོ་ཁྱད་པར་ཅན་དེ་ཉིད་འདི་ལྟར་བཞུགས་སོ་ཞེས་པའི་ཡིག་ཚང་རྙིང་པ་དང་སྙན་བརྒྱུད་སོགས་གང་ཡང་མེད་པ་སྔགས་འཆང་ཉིད་ཀྱིས་རང་ངོ་མཁྱེན་པའི་ཚུལ་གྱིས་ངོས་འཛིན་དང་ཞབས་ཏོག་མཛད་པ་འདི་ཉིད་ཀྱིས་ཤེས་སོ། ། འོ་ན་སྔགས་འཆང་ཉིད་རྗེ་བཙུན་དང་། ས་པཎ་སོགས་ཀྱི་རྣམ་འཕྲུལ་ཡིན་པར་གྲགས་པ་དང་། འདིར་གནམ་ཁའུ་པའི་སྐུའི་སྐྱེ་བར་བཤད་པ་མི་འགལ་ལམ་སྙམ་ན།
འགལ་བ་མེད་དེ། བླ་མ་དེ་གསུམ་ག་སྤྲུལ་གཞི་འཇམ་པའི་དབྱངས་ཉིད་ཡིན་པས་ཐུགས་གཅིག་གིས་བསྡུས་པ་ཡིན་པས་སོ། ། ཡང་ནང་སོ་པུ་ཏྲ་ཁང་གི་ཞིག་གསོས་དང་། གསང་བའི་ལས་མཁན་ཆེན་པོའི་སྐུ་བརྙན་གསར་བཞེངས་མཛད་སྐབས། དེ་དུས་པུ་ཏྲ་ཆེན་པོ་དངོས་སུ་གནས་པའི་ཟངས་ཆེན་ཁྲག་མཚོ་མ་བཀྲ་ཤིས་འོད་འབར་དུ་གྲགས་པ་འདི་ཉིད་མགོན་ཁང་གི་ཤར་ནས་ནུབ་ཕྱོགས་སུ་སྤྱན་འདྲེན་མཛད་པའི་ཚེ། ཐོག་མར་ཟངས་ཀྱི་ཆུ་ཕལ་ཆེར་གཙང་ཆབ་ལ་སྤྱན་དྲངས་ནས། དེ་ནས་སྔགས་འཆང་ཉིད་ཀྱིས་སྐུ་འཁོར་བ་རྣམས་ལ་བྱིན་རླབས་རིལ་བུ་རེ་རེ་གནང་ནས། ད་ཟངས་འདི་ནུབ་ཏུ་དྲོངས་ཤིག་གསུངས་ནས་དེ་ལྟར་བྱས་པ་ན། མགོན་པོ་བསམ་གྲུབ་ཟེར་བའི་སྐྱེ་བོ་ཞིག་གིས་བྱིན་རླབས་རིལ་བུ་མ་ཞུས་པ་ཟངས་འདེགས་པའི་ལས་གྲོགས་བྱས་པ་ན། དེ་མ་ཐག་སྣ་ཁྲག་ཆུ་བོའི་རྒྱུན་ལྟར་བརྡོལ་ནས་ཤི་ལ་ཁད་པ་བྱུང་བའི་ཚེ།
སྔགས་འཆང་ཉིད་ཀྱིས་པུ་ཏྲ་ལ་བཀའ་བསྒོ་མཛད་པས་ཉེས་པ་ལས་གྲོལ་ཞིང་། དེ་ནས་ཟངས་ཆེན་ཆབ་གཙང་མས་བཀང་སྟེ། མགོན་ཁང་གི་ནུབ་ཕྱོགས་དེར་བཞུགས་སུ་གསོལ་ནས་སྔགས་འཆང་ཉིད་ཀྱིས་རབ་གནས་མཛད་པའི་ཚེ། དམ་ཅན་མོན་བུ་པུ་ཏྲ་ཉིད་དགྱེས་པའི་རྣམ་འགྱུར་དུ་མ་མཛད་ཅིང་ཟངས་ཉིད་ལ་མངོན་སུམ་དུ་ཐིམ་པའི་གཟིགས་སྣང་ངོ་མཚར་ཅན་བྱུང་བ་ཡིན་ནོ་ཞེས་ཐོས་ལ། དུས་ཕྱིས་ཀྱང་གྲུབ་མཐའ་མི་གཅིག་པའི་སྐྱེ་བོ་སོགས་མགོན་ཁང་དེར་ལྷགས་པ་ན། ཟངས་ཆེན་འདི་ཉིད་ཀྱིས་རྩུབ་འགྱུར་སྣ་ཚོགས་བསྟན་པའི་ལོ་རྒྱུས་ཀྱང་ཡོད་མོད་ཀྱི། འདིར་མ་སྤྲོས་ལ། ཟངས་འདི་ལ་སྔ་མོ་ཞིག་སྔགས་འཆང་ཉིད་ཀྱིས་ཉམས་གསོ་མཛད་པའི་ཚེ་ཡང་། ལས་མཁན་གྱི་སྤྲུལ་པའི་བལ་པོ་ཤྲཱི་ཛྙཱ་ན་ཟེར་བ་ཞིག་གློ་བུར་དུ་བྱུང་ནས། ཟངས་ཀྱི་ཉམས་གསོ་གྲུབ་མ་ཐག་བལ་པོ་དེ་གར་སོང་ཆ་མེད་དུ་གྱུར་པས།
ལས་མཁན་གྱི་སྤྲུལ་པ་ཟངས་ཉིད་ལ་ཐིམ་པ་ཡིན་ཡང་དག་གོ་ཞེས་གྲགས་ཤིང་། མདོར་ན་དམ་ཅན་མོན་བུ་པུ་ཏྲ་ཉིད་སྔགས་འཆང་བླ་མ་ཉིད་དང་འབྲལ་མེད་ཀྱི་ཚུལ་དུ་བཞུགས་ནས་རྣམ་འཕྲུལ་སྣ་ཚོགས་པ་སྟོན་པ་དང་བཅས་འཕྲིན་ལས་རྣམས་བསྒྲུབས་པར་ངེས་ཏེ། སྐབས་ཤིག་ཐུགས་སྲས་རྒྱལ་ཚབ་དམ་པ་སྔགས་འཆང་གྲགས་པའི་མཚན་ཅན་ལ། ཉིད་ཀྱི་སྐུ་འབག་ཁམས་གསུམ་ཟིལ་གནོན་གནང་བའི་དུས་སུ། འདི་ལ་པུ་ཏྲ་ཉིད་གཏོར་མ་ལེན་པའི་ཞོར་ལ་དངོས་སུ་ཐིམ་པ་ཡིན་པས་རྩིས་ཆེ་བར་གྱིས་ཞེས་གསུངས་པ་སོགས་རྒྱུ་མཚན་མང་དུ་སྣང་ངོ་། ། དེ་ནས་མགོན་ཁང་གི་ཞིག་གསོས་ཕལ་ཆེར་གྲུབ་ཅིང་། པུ་ཏྲ་ཆེན་པོའི་སྐུའི་སྐྱ་བཟོ་ཚར་བ་ན། སྔགས་འཆང་ཆོས་ཀྱི་རྒྱལ་པོ་དཔོན་སློབ་རྣམས་དགེ་སྡིང་ཕྱོགས་སུ་ཁོར་ཙམ་ཕེབས་པའི་དགོངས་གཏད་གནང་བའི་ཚེ། དེའི་ནུབ་མོ་བདག་ཉིད་ཆེན་པོ་ཉིད་ཀྱི་གཟིམ་ཆུང་ལྷུན་གྲུབ་ཕོ་བྲང་གི་གཟིམ་སྒོ་དང་ཤུགས་སྒོ་སོགས་བརྡུངས་ཤིང་སྐད་སྣ་ཚོགས་སྟོན་པའི་རྗེས་སུ་པུ་ཏྲ་ཆེན་པོ་ཉིད་དུང་ལོང་སྐྱ་ཁྲོལ་ལེ་བ་དང་བཅས་སྔགས་འཆང་ཉིད་ཀྱི་དྲུང་དུ་ཐལ་བྱུང་ནས། ནང་སོའི་པུ་ཏྲའི་སྐུ་ལ་རྩི་ཚོན་རབ་གནས་སོགས་མི་མཛད་པར་རང་འདི་གར་འཇོག་པ་ཡིན་ནམ་ཞེས་པ་ལ།
ད་ལྟ་མཚལ་སོགས་སྟབས་བདེ་བ་མེད་པས། དགེ་སྡིང་འཁོར་ནས་བྱེད་རྩིས་གསུངས་པ་ལ། ཡང་པུ་ཏྲ་ན་རེ། མཚལ་གྱི་ཚབ་རྡོ་བཙག་ལ་མཛད་པ་ཞུ་ཞེས་ཞུ་བ་ན། འོ་ན་དེ་བཞིན་བྱ་ཡི་གསུངས་ནས། དེའི་ནངས་པར་སྔ་བར་གདུང་སྲས་འཇམ་པའི་དབྱངས་སྐུ་མཆེད་དང་། སྤྲུལ་སྐུ་མགོན་པོ་ཚེ་དབང་སོགས་ཞབས་དྲུང་དུ་འབོད་པར་མཛད་དེ། མདང་ནུབ་མོ་ངེད་ལ་སྣང་ཚུལ་འདི་བཞིན་བྱུང་བས། དགེ་སྡིང་ཕྱོགས་སུ་འགྲོ་བའི་སྔོན་ལ་ནང་སོ་པུ་ཏྲ་ཁང་གི་ཚོན་རྩི་རབ་གནས་སོགས་ཐམས་ཅད་མཐར་ཕྱིན་གྲུབ་པ་ལེགས་པ་འདུག ཅེས་གསུངས་པ་བཞིན་མྱུར་དུ་གྲུབ་པར་མཛད་པ་ཡིན་ནོ་ཞེས་ཐོས་ལ།
ཡང་སྔགས་འཆང་ཉིད་ཀྱི་ཐུགས་སྲས་འཇམ་པའི་དབྱངས་དབང་པོའི་མཚན་ཅན་དགུང་ལོ་དྲུག་བཞེས་ཤིང་། ཡབ་རྗེ་སྦས་པའི་སངས་རྒྱས་འཁྲུངས་མ་ཐག་པའི་ཕག་ལོ་འདས་ནས་བྱི་ལོ་གསར་དུ་ཤར་བའི་སྐབས་དེར་གཡས་རུ་བྱང་བའི་དཔོན་རིགས་མདར་གདོང་གཉིས་འཁྲུགས་པར་གྱུར་ཏེ། དེ་དུས་གདོང་དགའ་བས་ས་སྐྱ་པ་ལ་རྒྱབ་བཞེངས་དགོས་པའི་སྙན་འབུལ་ཞུས་ཀྱང་། སྤྱི་མཆོད་ཡིན་པས་སྐབས་སུ་མི་བབ་གསུངས་ནས། མངོན་གྱུར་ཆེན་པོ་མ་གནང་ཞིང་། འོན་ཀྱང་སྔགས་འཆང་ཆོས་ཀྱི་རྒྱལ་པོ་དཔོན་སློབ་རགས་བསྡུས་ཤིག་མདོར་མར་ཕྱག་ཕེབས་ཏེ། ཀ་དྲུག་མའི་སྤེ་འུར་གདན་ཆགས་ནས། མགོན་པོའི་གཏོར་བཟློག་ཅིག་སྒྲུབ་པར་མཛད་པས། དེ་དང་དུས་མཚུངས་པར་དཔལ་ས་སྐྱའི་སྒོ་རུམ་ཡེ་ཤེས་མགོན་པོའི་མགོན་ཁང་དུ་ས་སྲབ་རིབ་ཅིག་ལ་སྐུ་གཉེར་གྱིས་བསྐང་གསོ་གཏོར་བར་ཕྱིན་པ་ན། མགོན་ཁང་མདོའི་འབྲོང་གསོབ་ཀྱི་འོག་དེར།
མི་འགའ་རེ་གླེང་མོ་བྱེད་པ་ལྟ་བུའི། དམ་ཉམས་སྟག་སྣ་འཛོམ་ཆེན་ཁོ་ཟེར་བའི་ཚིག་རིས་གསལ་བ་ལ། གཞན་གོ་མིན་མི་གོ་མིན་གྱི་ལབ་རྫི་དར་དིར་མང་པོ་དང་བཅས་ཐག་སྒྲ་ཤིན་ཏུ་ཆེ་བ་ཞིག་བྱུང་བས། ལན་ཅིག་སྐུ་གཉེར་གྱིས་ཕྱིར་བྲོས་ཤིང་། སླར་གྲོགས་དང་བཅས་བལྟ་བར་ཕྱིན་པས། འབྲོང་གསོབ་ཀྱི་འོག་དེར་སྤྱན་གཟིགས་ཀྱི་རལ་གྲི་ཤིན་ཏུ་བཟང་བ་ཞིག་བསྐྱུར་བའི་འཁྲིས་ན། ཤོག་བུ་ལ་ཁྲག་གི་ཡི་གེ་འཛའ་འཛོག་མང་པོ་བྲིས་པ་ཞིག་འདུག་པས། དེ་དག་ཁྱེར་ཏེ་རྒྱལ་ཡུམ་སྐུ་མཆེད་ལ་གནས་ཚུལ་བྱུང་བ་རྣམས་ཕུལ་བས་རང་རེས་མི་ཤེས། ཞབས་དྲུང་རང་དུ་འབུལ་མི་བཏང་བ་འཐད་གསུངས་ནས། རལ་གྲི་ཁྲག་ཡིག་དང་བཅས་པ་སྔགས་འཆང་ཉིད་ཀྱི་དྲུང་དུ་ཕུལ་བ།
འབྱོར་མ་ཐག་ཤོག་བུ་ཁྲག་ཡིག་ཅན་དེ་ལ་གཟིགས་ནས། སྔགས་འཆང་ཉིད་ཀྱི་གསུང་ལས། ངེད་ལ་བསེ་མགོན་ཆེན་པོས་ལུང་བསྟན་གནང་བར་འདུག ད་ལམ་གྱི་གདོང་དགའ་བའི་དཔུང་འདི། སྟག་སྣ་དང་གཞིས་ཆེན་བརྒྱུད་ནས་འཇུག་རྩིས་ཡིན་འདུག་ཀྱང་། དེ་བཞིན་བྱས་ན་མི་ལེགས། མང་མཁར་བརྒྱུད་པ་རང་ལེགས་ཟེར་བ་འདུག་པས། དེ་བཞིན་གྱིས་ཤིག་པའི་ཕེབས་སྒོ་སྩལ་པས། གདོང་དགའ་བས་ཀྱང་བཀའ་བཞིན་བསྒྲུབས་པ་ན། སྔགས་འཆང་ཉིད་ཀྱི་མཐུ་རྩལ་གྱིས་མདར་གདོང་གཉིས་ཀྱི་དཔུང་གི་མཚམས་ནམ་མཁའ་སྔོ་བསང་ངེ་ལ་གློ་བར་དུ་སྤྲིན་ནག་འདུས་ཏེ་ཐོག་འབྲུག་གི་སྒྲ་རྒྱུན་མི་ཆད་སྒྲོག་པ་དང་བཅས་སེར་བ་ཆེན་པོ་བབས་པའི་རྐྱེན་བྱས།
མདར་པའི་དམག་རྣམས་འུར་ལངས་ཏེ་སྐད་ཅིག་ལ་བྱེར་བར་གྱུར་ནས། གདོང་དགའ་བའི་ཕྱོགས་ཀྱིས་གཡུལ་རྒྱལ་དཔེ་མེད་ལོན་ཏེ། མདར་གཞུང་གི་སྐྱེ་བོ་རྣམས་ཀྱི་ཕྱི་ནང་གི་དངོས་པོ་ཐམས་ཅད་གདོང་དགའ་བའི་དམག་མི་རྣམས་ཀྱིས་ཧབ་ཐོབ་ཏུ་ཁྱེར་ཞིང་། ལོངས་སྤྱོད་ཀྱི་དཔལ་གྱིས་གྱ་ནོམ་པར་གྱུར་ཅིང་། མདར་པའི་དམག་མི་རྣམས་ཀྱིས་ཕྱིར་འཁྲུག་པ་ལྟ་ཞོག་རྫོང་ནང་དུ་ཡང་སྡོད་མི་ཆགས་པ་ལྟ་བུའི་དངངས་སྐྲག་ཆེན་པོ་བྱུང་བ་སོགས་དེ་དུས་རྒྱུས་ཡོད་ཀྱི་མི་རྣམས་ཀྱིས་ངག་ནས་བརྒྱུད་དེ་ཐོས་ཤིང་། སྐབས་དེར་སྟག་སྣ་འཛོམ་ཆེན་གྱིས་ས་སྐྱ་པར་དོན་མེད་ཀྱི་ལྟ་ལོག་ཆེན་པོ་བྱས་པར་བརྟེན། ཆོས་སྐྱོང་རྣམས་ཀྱིས་བཀའ་ཆད་ཀྱིས་ཁོ་རང་འཐབ་བྲལ་དུ་སོང་། མགོ་བོ་གདོང་དགའ་བས་ས་སྐྱའི་སྒོ་རུམ་མགོན་ཁང་དུ་ཕུལ་བ་དུས་ཕྱིས་སྟག་སྣ་པ་རང་གི་སྤྱན་གཟིགས་ཁྲབ་སོགས་ཕུལ་ནས་མགོ་བོ་ཕྱིར་སློག་མཛད་པ་ཡིན་ནོ་ཞེས་གྲགས་ལ། དུས་དེ་ཉིད་ཀྱི་ཚེ་དམག་གི་དོན་མ་གོ་འདྲས། མང་མཁར་གྱི་རྗེ་ཚར་པའི་དགོན་པ་དམུའི་མགོན་ཁང་ལ་བཅོམ་ཁྱེར་ཆེ་བ་བྱུང་པ་ན།
ཚར་པའི་མ་ཆེན་རྡོ་རྗེ་བཀྲ་ཤིས་ཀྱིས། རང་རེའི་དགོན་པ་ནི་དམག་མི་རྣམས་ཀྱིས་བཅོམ་སོང་། མཐུ་ཡོད་ན་ད་རེས་ས་སྐྱ་པ་མཆོད་ཡོན་རྣམས་ལ་རྟགས་ཐོན་པ་ཞིག་ཅིས་ཀྱང་མཛད་དགོས། ཞེས་ཞུས་པས། རྗེའི་གསུང་ལས། ཁྱོད་ཅི་ཟེར་བ་ཡིན། ངེད་ནི་མགོ་བོ་ལུས་སྲོག་གི་བདག་པོ་འཕགས་པ་འཇམ་དཔལ་གྱི་དཔེ་བཞིན། ངེད་རང་གི་མགོ་བོ་གཅོད་ཀྱང་ས་སྐྱ་བདག་ཆེན་ཁོང་རང་སྐུ་དབང་བཙན་པ་ཡིན་པས། འོ་སྐོལ་ས་སྐྱ་པའི་ཆོས་ཀྱི་སྒོར་ཞུགས་ཕྱིན། རྗེ་བཙུན་གོང་མ་བརྒྱུད་པ་དང་བཅས་པ་ལ་དམ་ཉམས་བྱས་ནས་ཅི་མནོ་བ་ཡིན།
ངས་ནི་མི་ཤེས། ཁྱོད་ཀྱིས་ཡོང་ན་གྱིས་དང་གསུངས་པས་མ་ཆེན་རྡོ་རྗེ་བཀྲ་ཤིས་ངོ་ནག་དུ་རེ་བསྡད་འདུག་གོ་ཞེས་དེ་དུས་རྒྱུས་ཅན་གྱི་གང་ཟག་རྫུན་མི་ཟེར་བ་དག་གི་ངག་བགྲོས་རྙིང་པ་ལས་བརྒྱུད་དེ་ཐོས་པས་ཡིད་ཆེས་པའི་གནས་ཡིན་ཞིང་། གཞན་ཡང་རྗེ་ཚར་ཆེན་དེ་ཉིད། ས་སྐྱ་པའི་བསྟན་པ་བསྟན་འཛིན་དང་བཅས་པ་ལ་དད་ཞེན་གཞན་ལས་ཆེ་བ་ཞིག་ཡོད་འདུག་པས། སྔགས་འཆང་ཉིད་ཀྱིས་དཔལ་ས་སྐྱའི་སྡེ་བསྟན་པ་གདུང་རྒྱུད་དང་བཅས་པ་དར་རྒྱས་སུ་མཛད་པ་ལ་ཐུགས་ཀྱི་དག་སྣང་ཆེན་པོའི་གསུང་ལས། བདག་ཆེན་ཀུན་དགའ་རིན་ཆེན་འདི་མ་བྱོན་ན། ས་སྐྱ་པའི་བསྟན་པ་འདི་གྲུམ་ཟེ་གུང་མེད་འདྲ་བའི་མཐའ་ཡོད་ཀྱང་དབུས་མེད་པ་ཞིག་ཡོང་ངེས་སུ་འདུག་ཀྱང་། བདག་ཆེན་འདིས་བསྟན་པའི་ཁུར་བཞེས་པས་ས་སྐྱ་པའི་འཕྲིན་ལས་མཐའ་དབུས་མེད་པ་རྒྱས་པ་འདི་རང་རེ་རྣམས་བློ་བག་དྲོ་བའི་ཚད་ཡིན་ཞེས་ཡང་ཡང་གསུངས་པ་སོགས་མདོར་ན་ཚར་ཆེན་ཉིད་དང་། སྔགས་འཆང་ཆོས་ཀྱི་རྒྱལ་པོ་གཉིས་ཕན་ཚུན་སོ་སོ་ནས་ཐུགས་མཐོང་དང་། དད་པ་དག་སྣང་འགྲན་པ་ལྟ་བུའི་ཐུགས་ནང་ཤིན་དུ་དཀར་བའི་སེལ་མེད་ཀྱི་རང་བཞིན་དུ་བཞུགས་པ་ཡིན་ངེས་ཀྱང་ཕྱིས་རྗེ་ཚར་པའི་རྣམ་ཐར་བྱེད་པ་འདྲས།
སྔགས་འཆང་ཉིད་དང་ཚར་ཆེན་ཐོག་མར་དགེ་སྡིང་དུ་མཇལ་ནས་དཔོན་སློབ་ཏུ་གྱུར་ཀྱང་། ཕྱིས་བདག་ཆེན་འདིས་དམུའི་མགོན་ཁང་བཅོམ་པ་སོགས་རྗེ་ཚར་པ་ལ་མི་ལེགས་པ་མཛད་པ་ནི། གཞན་གྱིས་མཐུ་བཟློག་བྱས་པ་དཔོན་སློབ་འབྱེད་པའི་ལས་སྦྱོར་དུ་སོང་བ་ཡིན་ཞེས་བྲིས་སྣང་ཡང་། དེ་ནི་ཕྱོགས་འཛིན་དང་མ་བརྟགས་པའི་གཏམ་ཁོ་ནར་ཟད་པས་ཡིད་བརྟན་པར་མི་བྱའོ། ། ཡང་སྔགས་འཆང་ཆོས་ཀྱི་རྒྱལ་པོ་དང་། གྲུབ་མཆོག་བསོད་ནམས་དབང་པོ་གཉིས་ཡབ་སྲས་ལྷན་ཅིག་དབུས་ཕྱོགས་སུ་ཕེབས་པའི་སྐབས་ཤིག བདེ་ཆེན་ཆོས་འཁོར་དུ་གཏོར་བཟློག་དྲུག་ཅུ་པ་ཞིག་གནང་བའི་ཚེ། བསྐུལ་མཛད་ཅིང་བཀའ་བསྒོའི་གདངས་ཚུགས་པ་ན། རྗེ་བཙུན་ཉིད་སྐུ་བོང་སྔར་བས་ཉིས་འགྱུར་གྱིས་ཆེ་ཞིང་། ཡང་ཟོར་ཡང་ཤིན་ཏུ་ཆེ་བ་དང་།
མཐུ་སྟོབས་ཀྱི་ཟིལ་ཆེན་པོས་སུས་ཀྱང་སྐུ་ལ་ལྟ་མི་ནུས་པ་ལྟ་བུར་གྱུར་ཅིང་། དེ་དང་དུས་མཚུངས་པར་གཙོ་གཏོར་དང་པུ་ཏྲའི་གཏོར་མ་ལ་མེ་ལྷབ་ཀྱིས་འབར་བ་དང་། བྲན་བདུད་ཀྱི་གཏོར་རྩེ་ཐག་སྒྲ་དང་བཅས་ཆད་ནས་རྒྱ་མཐོང་ལ་འཕར་བ་དེ་ཉིད་མེ་ཕུང་ཆེན་པོར་གྱུར་ཅིང་། དེ་ལས་ཀྱང་མེ་ཕུང་སྒོ་ཙམ་པ་དུ་མར་བྱུང་སྟེ་སྨྱུག་ལ་ཕྱོགས་སུ་སོང་བ་ཕྱག་གཡོག་སོགས་དེར་ཡོད་ཀུན་གྱིས་མཐོང་བས་ཀུན་ཀྱང་སྐྲག་ཅིང་ངོ་མཚར་བར་གྱུར་ཏོ། ། ཞེས་ཀྱང་ཐོས་སོ། ། དེ་ནས་སྔགས་འཆང་ཆོས་ཀྱི་རྒྱལ་པོ་ཡབ་སྲས་ཀྱིས་ཆོས་འཁོར་ལྷ་སར་ཕེབས་པ་ན། ནངས་གཅིག་གི་ཚེ་སྔགས་འཆང་ཉིད་ཀྱི་དྲུང་དུ་བསམ་ཡས་དབུ་རྩེ་བར་ཁང་གི་སྲུང་མ་རྒྱལ་པོ་ཤིང་ཆ་ཅན་དེ་ཟ་འོག་བེར་གསེར་གྱི་ཐིག་ལེ་ཡོད་པ་ཞིག་གྱོན་ནས་བྱུང་སྟེ། དབུ་རྩེ་ཆེན་མོའི་སྟེང་འདི་ལ་ཞིག་གསོས་ཤིག་མི་བྱེད་ཀ་མེད་ཡོད་པས་ཁྱེད་ཀྱིས་མཛད་དགོས། དྲུང་ནས་མ་མཛད་ན། ད་འདི་ལ་ཞིག་གསོས་མཛད་མཁན་ཡོང་བ་མེད་པས།
དེའི་ཚེ་བསམ་ཡས་དབུ་རྩེ་འདི་ཞིག་ན་བོད་སྤྱི་མཐུན་གྱི་བདེ་སྐྱིད་ལ་གནོད་པས། ད་ལྟ་ཞིག་གསོས་ཀྱི་སྐབས་རང་ལ་འདུག་ཟེར་བ་ལ། སྔགས་འཆང་ཉིད་ཀྱིས་ཀྱང་། འོ་ན་དེ་ལྟར་བྱའོ་ཞེས་ཞལ་གྱིས་བཞེས་ནས། དེའི་སང་ཉིན་སྔ་བར་བདག་ཉིད་ཆེན་པོ་ཡབ་སྲས་གཉིས་ཀས་ཆིབས་ཐོག་ཁེལ་ཏེ་བསམ་ཡས་ཕྱོགས་སུ་མྱུར་བར་ཕེབས་པ་ན། སྦྲང་ལུང་པའི་མདོ་དེར་ས་མ་སྲིབ་ཙམ་ལ་ཕེབས་པའི་ཚེ། ཆར་མུན་ཡང་ཤིན་ཏུ་ཆེ་བ་འཐིབ་པའི་སྐབས། འཇམ་དབྱངས་དབང་པོའི་མཚན་ཅན་ཉིད་ལ། སྔགས་འཆང་ཆོས་ཀྱི་རྒྱལ་པོའི་གསུང་གིས། ཁྲི་ཐོག་པ་དཔོན་སློབ་རྣམས་ད་ལྟ་བསམ་ཡས་སུ་སྔོན་བར་ལ་སོང་ལ།
ངེད་སླེབས་གདོང་དུ་གཏོར་མ་གྲུབ་པར་གྱིས། རང་རེ་རྣམས་སླེབས་འཕྲལ་ལ་བསྐང་གསོ་གཏོང་བ་ཡིན་པས་རྩོལ་བ་བསྐྱེད་པའི་འབྱོན་ལུགས་མཛོད། བར་ལམ་ལ་རྟོག་པ་ཞིབ་པོ་གྱིས། འོན་ཀྱང་ལམ་རྒྱུས་ལ་རྐང་རྗེས་གསུམ་ཡོང་བ་ཡོད་པས། རྐང་རྗེས་ཆེ་བ་གཉིས་ལ་ངེས་པ་ཆེར་མེད། སོར་བརྒྱད་ཙམ་ཡོད་པ་དེ་ལ་གཏད་ནས་ཕྱིན་པས་འཁྲུལ་པ་གཅིག་ཀྱང་ཡོང་བ་མེད་དོ་གསུངས་བྱུང་བ་ལ། འཇམ་པའི་དབྱངས་དབང་པོའི་མཚན་ཅན་དཔོན་སློབ་རྣམས་ཀྱི་ཐུགས་དགོངས་ལ་ཅི་གསུངས་པ་ཡིན་ནམ། ད་ས་ནི་སྲིབ་ནས་སོང་། ཆར་མུན་འདི་འདྲ་བ་རྐང་རྗེས་ཇི་ལྟར་མཐོང་ངམ་སྙམ་དུ་དགོངས་ནས་ཐུགས་ཡིད་ཐེ་ཚོམ་ལོག་གེ་བ་དང་བཅས་མགྱོགས་པར་ཕེབས་པའི་ཚེ། སྦྲང་མདའ་ནས་མདའ་རྒྱང་གསུམ་ཙམ་གྱི་ས་ནས་སྲོད་ཆེན་ཙམ་དུ་གྱུར་པ་ན།
དཔོན་སློབ་རྣམས་ཀྱིས་ལམ་བོར་ཏེ། རེས་འགའ་ནི་རི་འགྲམ་དུ་ཕེབས་ཡོང་བ་དང་། སྐབས་འགར་ཆུ་འགྲམ་གྱི་བྱེ་མར་བྱིང་བ་སོགས་ངེས་མེད་སྣ་ཚོགས་ཀྱིས་ཅི་བྱ་གཏོལ་མེད་ཀྱི་རྣམ་པ་བྱུང་བའི་ཚེ། དཔོན་སློབ་རྣམས་ཀྱིས་སྔགས་འཆང་ཉིད་ཀྱི་གསུང་དྲན་ནས་གསོལ་འདེབས་དྲག་ཏུ་མཛད་པ་ན། ཐོག་མར་འཇམ་པའི་དབྱངས་དབང་པོའི་མཚན་ཅན་ཉིད་ཀྱིས་རྐང་རྗེས་གསུམ་སྲབ་སྲིབ་ཏུ་ཡོད་པ་གཟིགས་ནས། སླར་ཡང་གསོལ་བ་དྲག་ཏུ་བཏབ་པས་རྐང་རྗེས་ཆུང་བ་དེ་ཤིན་ཏུ་གསལ་བར་གྱུར་པའི་རྗེས་བརྩད་ནས་དཔོན་སློབ་རྣམས་ཀྱིས་བྱོན་པས། ལམ་ལ་ནོར་འཁྲུལ་ཅུང་ཟད་ཀྱང་མེད་པར་བསམ་ཡས་སུ་ནམ་མ་ཕྱེད་ཙམ་ལ་ཕེབས་པར་གྱུར་ཅིང་། དེ་ནས་ཅུང་ཟད་སོང་བ་ན་མཆོད་གཡོག་ཕྱག་ཕྱི་བ་སླེབས་བྱུང་ནས། ཁོང་གི་མཐོང་སྣང་ལ་རྡོ་མཆོད་ཐང་ཁའི་འོག་ཙམ་ནས་མི་ཤིན་ཏུ་ཆེ་བ་གསུམ་སོང་ཟེར་ནས་རབ་ཏུ་འཇིགས་པར་བྱུང་བའི་སྣང་ཚུལ་རྣམས་སྔོན་བགྲོས་སུ་ཕེབས་པའི་དཔོན་སློབ་རྣམས་ལ་ཕུལ་ཟིན་ནས་དར་ཙམ་སོང་བ་ན། སྔགས་འཆང་ཆོས་ཀྱི་རྒྱལ་པོ་དཔོན་སློབ་རྣམས་ཕེབས་བྱུང་བའི་ཚེ།
འཇམ་པའི་དབྱངས་དབང་པོའི་མཚན་ཅན་ཉིད་ཀྱིས་སྡེ་ཡངས་སུ་ཕེབས་བསུར་ཕྱག་ཕེབས་ཏེ། དཔོན་སློབ་རྣམས་ཕེབས་ལམ་བདེ་བར་བྱུང་ལགས་ཞེས་ཞུས་པ་ན། བདག་ཉིད་ཆེན་པོའི་ཞབས་འབྲིང་ལ་ཡོད་པའི་ཆོས་རྗེ་རིན་རྒྱལ་དང་། ཆོས་རྗེ་ཀུན་དགའ་བཀྲ་ཤིས་སོགས་ན་རེ། ངེད་དཔོན་སློབ་རྣམས་ལ་དལ་ལ་གོང་ནས། འདིར་མ་ཕེབས་བར་ལ་མེ་ཕོན་ཆེན་པོ་གསུམ་ཁ་སྤྲོད་དུ་བཟུང་ནས། མེ་དེ་དག་གི་རྩ་བར་ཕེབས་པར་ཉེ་བ་ན། འོད་ཇེ་གསལ་དུ་འགྲོ་བ་དང་ཉིན་མོ་ཕེབས་པ་བས་ཀྱང་གསལ་བར་བྱུང་ཞེས་གླེང་གི་འདུག་པ་ལ། སྔགས་འཆང་ཉིད་ཀྱི་གསུང་ལས། ཧེ་ཧེ་ངེད་རྒན་པོ་ཚོ་ལ་ནི་དེ་འདྲ་བྱུང་།
ཁྱེད་ཚོ་ལ་ཇི་ལྟར་བྱུང་གསུངས་པ་དང་། འཇམ་པའི་དབྱངས་དབང་པོའི་མཚན་ཅན་དཔོན་སློབ་རྣམས་ཀྱིས་ཐོག་མར་ལམ་སྟོར་ཚུལ་དང་། དེ་ནས་གསོལ་འདེབས་མཛད་པས། སླར་རྐང་རྗེས་ཀྱིས་ལམ་བསྟན་ཚུལ་རྣམས་རྒྱས་པར་ཞུ་བར་མཛད་ནས། བདག་རྣམས་རྣམ་རྟོག་རགས་པས། ཐོག་མར་རྐང་རྗེས་གསུམ་ཡོང་བ་ཡོད་གསུང་བའི་དུས་སུ་ཇི་ལྟར་ཡོང་ངམ་སྙམ་པའི་ཐེ་ཚོམ་ཙམ་བྱུང་བས། དེ་ལ་ཐུགས་ཀྱིས་མི་ཁྲེལ་མཁྱེན་ཞེས་ཞུ་བར་མཛད་པ་ལ། སྔགས་འཆང་ཉིད་ཀྱི་གསུང་ལས། ཁྱེད་ཚན་པ་འདི་ཚོ་ལ། ཁ་བླ་མ་ལ།
ཡིད་མི་ཆེས་པའི་སྐྱོན་ཅིག་ཀ་ཡོད། ང་ཁ་ན་སོ་འདི་རུ་སོང་ནས་རྫུན་ལབ་དོགས་མེད། ཧེ་ཧེ། དོ་ནུབ་ཀྱི་རྐང་རྗེས་དེ་གསུམ་སྔར་ཁྲི་ཐོག་པ་སྤུན་རང་ལ་བྱས་འགྱུར་དུ་ངོ་སྤྲོད་བྱས་པའི་མིང་སྲིང་གསུམ་པོ་དེ་ཀ་ཡིན། འོན་ཀྱང་རྐང་རྗེས་དེ་གསུམ་ཙམ་མཐོང་བ་ལ་ངོ་མཚར་རྒྱུ་མེད། ངེད་ལོ་ཉི་ཤུ་རྩ་གྲངས་ཀྱི་དུས་དིང་རི་ཕྱོགས་སུ་ཕྱིན་པ་ན། རྩིབས་རིའི་བྱང་ངོས་དེ་ལ་ལྟུང་བཤགས་ཀྱི་སངས་རྒྱས་སོ་ལྔ་པོ་ཁྲ་ལམ་མེ་བཞུགས་པ་གསལ་བར་མཐོང་ཞིང་། དེའི་བྱང་ཤར་གྱི་ཕྱོགས་ན་འཕགས་པ་ཀླུ་སྒྲུབ་དང་། ས་ལོ་ཐམས་ཅད་མཁྱེན་པ་ཡིན་སྙམ་པའི་པཎྜི་ཏ་ན་བཟའ་ངུར་སྨྲིག་བསྣམས་པ་གཉིས་ཀྱང་འདུག་ཅིང་། ཡང་ངེད་ལོ་བཅུ་གཅིག་ཙམ་འགྲོ་བའི་དུས་སུ་ཕུང་པོ་རི་བོ་ཆེའི་བྱང་ངོས་ལ་གནས་བརྟན་བཅུ་དྲུག་པོ་སྐུ་རེ་རེ་ནས་རྣམ་འགྱུར་ཡ་མཚན་ཅན་སྣ་ཚོགས་མཛད་པ་དང་བཅས་པ་ཤིན་ཏུ་གསལ་བར་མཐོང་བ་ཡིན་ཞེས་སོགས་ངོ་མཚར་ཅན་གྱི་གཟིགས་སྣང་བྱུང་ཚུལ་མང་པོ་ཞིག་གསུངས་ནས།
གང་ལྟར་པུ་ཏྲ་འདིས་དུས་དང་གནས་སྐབས་ཀུན་ཏུ་ཕན་བཏགས་པ་འདྲ་བ་གཞན་སུས་ཀྱང་ཕན་པ་མེད་པས། འདི་ལ་རྔན་པ་ཞིག་སྟེར་དགོས་པ་ཡིན་གསུངས་ནས་དེ་མ་ཐག་བསྐང་གསོ་རྒྱས་པར་མཛད་པ་ཡིན་ནོ་ཞེས་ཐོས་ལ། འདིའི་གོང་གི་དོ་ནུབ་ཀྱི་རྐང་རྗེས་དེ་གསུམ་སྔར་ཁྲི་ཐོག་པ་སྤུན་རང་ལ་བྱས་འགྱུར་དུ་ངོ་སྤྲོད་བྱས་པའི་མིང་སྲིང་གསུམ་པོ་དེ་ཀ་ཡིན། ཞེས་གསུངས་པ་འདི་ནི། སྔོན་འཇམ་པའི་དབྱངས་སྐུ་མཆེད་ལ་བྱས་འགྱུར་དུ་བདག་ཉིད་ཆེན་པོས་པུ་ཏྲ་མིང་སྲིང་གསུམ་གྱི་རྗེས་གནང་སྩལ་པ་དེ་ཉིད་ལ་དགོངས་པར་གསལ་ལོ། ། ཡང་དུས་ལན་གཅིག་གི་ཚེ་བསྟན་དགྲ་ལྷ་ས་རྫོང་པའི་ངན་རྒྱབ་བྱང་པ་བཀྲ་ཤིས་སྟོབས་རྒྱས་པས་བྱས་ནས་འབྲོག་པ་བརྒྱ་དཔོན་སྨད་པ་རྣམས་ལ་ངན་སློབ་བྱས་ཏེ། རྟ་ཇག་པར་གྲགས་པའི་འབྲོག་པ་རྣམས་ཀྱིས་རྟ་རུ་བ་དང་། ཀོ་འདྲེ་རུ་བ་སོགས་གདན་ས་ཆེན་པོ་ལ་གཏོགས་པའི་སྒོས་རུས་དང་། ས་སྐྱའི་མི་སྡེའི་བ་ཕྱུགས་སོགས་དང་། ཆོས་གཞིས་སོ་སོའི་ཕྱུགས་ལུག་སོགས་འཁྱེར་བཅོམ་ཉིན་རེ་བཞིན་བྱས་ཤིང་།
དེ་དང་དུས་མཚུངས་པར་མངའ་རིས་རིག་འཛིན་ཆེན་པོར་གྲགས་པ་དང་། གཤིན་རྗེ་མཁན་པོ་ནུབ་དགོན་པར་གྲགས་པ་དང་། གཞན་ཡང་སྔགས་པ་མཐུ་ཆེ་བའི་རིགས་མང་པོ་ལྷ་ས་རྫོང་དུ་བསྡུས་ཏེ་ངན་གཏད་གྱི་རིགས་མང་པོ་བྱེད་དུ་བཅུག་ཅིང་། བདག་པོ་བཀྲ་ཤིས་སྟོབས་རྒྱས་པ་རང་གིས་གཤིན་རྗེ་ཚེ་བདག་གི་མཆོད་རྟེན་བཅས་ཆོག ཐོད་པ་ཞལ་དབྱེ་སོགས་མཐུ་གཏད་བུང་ཆེ་བ་རྒྱུན་བསྲིངས་ནས་བྱས་ཏེ། མདོར་ན་སྒོ་དུ་མ་ནས་བདག་ཉིད་ཆེན་པོ་ལ་ཞབས་འདྲེན་གྱི་ཚོགས་ནུས་གང་ཐོན་བྱས་པ་ན། ས་སྐྱ་པ་ལ་གུས་ཞེན་ཡོད་པའི་སྡེ་དཔོན་རིགས་ལ་སོགས་པས་འདི་བཞིན་བྱེད་པར་འདུག་ཚུལ་སྔགས་འཆང་ཆོས་ཀྱི་རྒྱལ་པོའི་དྲུང་དུ་ཞུས་པ་ན། སྔགས་འཆང་ཉིད་ཀྱི་གསུང་ལས། ཁོ་རང་ཚོ་དེ་བཞིན་ཅི་བྱས་ཀྱང་ངའི་བ་སྤུ་ཡང་གཡོ་བར་མི་ནུས་མོད། འོན་ཀྱང་སྡེ་བསྟན་པ་གདུང་རྒྱུད་དང་བཅས་པ་དང་།
ཁྱད་པར་ཆོས་སྐྱོང་ལ་ཡང་བརྙས་པར་འགྱུར་བ་འདུག་པས། ལན་དུ་རྟགས་ཐོན་པ་རང་ཞིག་བྱེད་པ་ཡིན་ནོ་ཞེས་ཞལ་བཞེས་གནང་སྟེ། དེ་ནས་བཟུང་སྟེ་སྔགས་འཆང་ཉིད་ཀྱིས་དགོང་ཕྱོགས་བསྐང་གསོ་རྒྱུན་པའི་ཚེ། ཟོར་གཏོར་ཁྲག་བྱུགས་པ་བཞི་རེ་བསྐང་གཏོར་གྱི་མདུན་དུ་བཤམས་པར་མཛད་དེ། ཐུགས་དམ་དྲག་བསྐུལ་རྔ་ཤོན་དང་བཅས་པ་གནང་བ་དང་བསྟུན་ནས་མཆོད་གཡོག་པ་རེས་མི་རྐང་གཡབ་དར་དང་བཅས་པ་དང་། གཞན་མ་ཕྱག་གཡོག་རེས་གོང་གི་ཟོར་གཏོར་ཆང་ཕུད་དང་བཅས་ཁྱེར་ཏེ། བན་གཙང་བ་བསྙེན་སོང་རྣམས་ལ་བདག་ཉིད་ཆེན་པོའི་གསུང་གིས། ཁྱེད་རྣམས་རེ་མོས་ཀྱིས་ཤཱ་ས་ན་འདྲེན་ཅིང་སྨན་ཞིང་སྟེང་དུ་སོང་ལ་ཆང་ཕུད་འཐོར་ཞིང་། རྐང་གླིང་གསུམ་རེ་བུས་ནས། གཡབ་དར་ལན་གསུམ་བརྡབས་ཏེ་ཟོར་གཏོར་དགྲ་ཕྱོགས་སུ་འཕེན་པར་གྱིས་ཞེས་གསུངས་ནས་ཟླ་བ་གཅིག་ཙམ་དེ་བཞིན་མཛད་ཅིང་།
དེ་ནས་བདག་ཉིད་ཆེན་པོས་སྒོ་རུམ་ཡེ་ཤེས་མགོན་པོའི་དྲུང་དུ་ལས་སྦྱོར་གྱི་སྐུ་མཚམས་བདུན་ཕྲག་གསུམ་ཙམ་གནང་ནས། དེ་ནས་མགོན་ཁང་དེ་ཉིད་དུ་ལས་སྦྱོར་དྲུག་ཅུ་པའི་གཏོར་བཟློག་སྐུ་རྐྱང་གིས་བསྒྲུབ་པ་གནང་རྗེས་བན་གཙང་པ་སོགས་དང་བཅས་ཕྱག་ལེན་གནང་ནས། སྔར་གྱི་སྨན་ཞིང་སྟེང་གི་ཟོར་གཏོར་བསྐྱལ་ས་དེ་ནས་འཕེན་པར་མཛད་ཅིང་། དེ་ནས་གདན་སའི་དུས་མདོས་ཆེན་མོ་ཉིད་ནུབ་ཕྱོགས་ལ་ཞལ་བསྒྱུར་བར་གནང་སྟེ། དེ་ཡང་བརྒྱ་དཔོན་བྲང་མོ་ཆེ་བ་སངས་རྒྱས་དཔའ་བོར་གྲགས་པ་དཔལ་མགོན་ཞལ་ལ་མངའ་བརྙེས་པ་ལ་བརྟེན་ནས་ཞལ་གྱི་གཏོར་མ་འཕེན་པར་གནང་ཞིང་། མཁན་ཆེན་དཔལ་ལྡན་བཟང་པོ་ལ་པུ་ཏྲའི་གཏོར་མ་འཕེན་པར་བཀའ་སྩལ། གཞན་ཡང་བསྙེན་སོང་ནུས་པ་ཆེ་བ་རྣམས་ལ་བདུད་རྒྱལ་དང་སྤྱི་གཏོར་འཕེན་པར་བཀའ་ཕེབས་ཤིང་། ཟོར་ལས་པ་རྣམས་ཀྱིས་སོ་སོའི་བསྙེན་པ་ཁ་གསོ་དང་། གཏོར་བསྔོ་སྐབས་དམོད་བཅོལ་སོགས་རང་རང་གི་བསམ་པ་རྣམ་པར་དག་པས་ཀུན་ནས་བསླངས་ཏེ་གང་གྲུབ་གྱིས་ཤིག་ཅེས་བཀའ་གནང་བཞིན་ལེགས་པར་གྲུབ་པ་དང་། དེ་ནས་དུས་མདོས་དངོས་གཞིའི་དུས་སུ་ཆོས་སྐྱོང་གི་འཆམ་མགོན་སྤྱན་འདྲེན་པར་མཛད་པ་ཡང་འཕགས་པས་ཕྱག་ནས་གནང་བ་ཧོར་བཟློག་མགོན་པོར་གྲགས་པ་ལྕམ་དྲལ་དང་།
བཞི་ཐོག་པ་མཁས་བཙུན་ཆེན་པོས་བྱང་པ་ཏ་དབེན་བསྒྲལ་དུས་ཆོས་སྐྱོང་གི་ལུང་བསྟན་བཞིན་བཞེངས་པའི་བྱང་འདུལ་མགོན་པོར་གྲགས་པ་སོགས་ཡེ་ཤེས་པ་བཞུགས་ངེས་པའི་ཤིན་ཏུ་གཉན་པའི་འཆམ་མགོན་ལྕམ་དྲལ་བདུན་སྤྱན་འདྲེན་པར་མཛད་དེ། དེའི་འཁོར་དུ་རུ་འདྲེན་གྱི་ཚུལ་གྱི་སྐྱེས་པ་གོ་མཚོན་ཅན་རྣམས་དང་། སྡེའི་བུད་མེད་ཁྱིམ་པ་མོ་རྣམས་ལག་ཏུ་སྟག་དང་འུ་ལུ་ཐོགས། ངག་ཏུ་བྷྱོཿདང་དམོད་མོ་གང་ཤེས་འདོན་བཞིན་པ་དང་། གཞན་ཡང་དགེ་འདུན་ཚོགས་པས་ཤེར་སྙིང་བདུད་བཟློག སྔགས་པ་མང་པོས་དྲག་སྔགས་ཟློས་པ་ལ་སོགས་པའི་ཞལ་བཀོད་དང་བཅས་སྔར་གཏོར་ཟོར་འཕེན་པའི་གནས་སྨན་ཞིང་དུ་ཕེབས་ཏེ། དམ་ཉམས་གནས་པའི་སར་ཞལ་ཕྱོགས་པས་དཔོན་སློབ་བྱིན་པོས་ཕོ་ཉ་བསྐུལ་བའི་རིང་ལ། སྔགས་འཆང་ཆོས་ཀྱི་རྒྱལ་པོས་སློབ་དཔོན་པདྨས་མཛད་པའི་འཇིག་རྟེན་འདས་དང་མ་འདས་ཀྱི་ཆོས་སྲུང་ཐམས་ཅད་ལ་བདེན་པ་བརྡར་ཞིང་དམོད་བཅོལ་རྒྱས་པའི་ཚིག་རྣམས་དང་། རྗེ་བཙུན་གོང་མ་རྣམས་ཀྱི་མན་ངག་ལ་བརྟེན་ནས་མཁས་པ་ཡོན་ཏན་ཁྲིས་མཛད་པའི་དྲང་སྲོང་དམོད་པའི་བསྐུལ་སོགས་དམོད་བཅོལ་དྲག་ཏུ་གནང་ནས། ཐོག་མར་ཟངས་གཞོང་གཅིག་གི་ནང་ན་མཐོ་གང་ཙམ་གྱི་གཏོར་མ་སྨུག་རྩི་སོགས་ཀྱིས་ཁ་མ་བསྒྱུར་བའི་ཟོར་གཏོར་འདྲ་བའི་རྩེར་ནོར་བུ་མིག་གསུམ་དང་།
ཟུར་ལ་མེ་རིས་ཁྱི་གཞུག་མ་བྱས་པ་བདུན་ཚར་ཞིག་ཡོད་པ་རྣམས་ལ་སྒྱོགས་འཕེན་པར་མཛད་རྗེས། གུར་གྱི་མགོན་པོའི་གཏོར་ཆེན་གནང་ནས། ན་བཟའི་གཡབ་རྡོ་དང་འཕྲིན་བཅོལ་མང་དུ་གནང་ཞིང་། དེ་བསྟུན་ཟོར་ལས་སོ་སོས་ཀྱང་དམོད་བཅོལ་དང་གཏོར་མ་བརྒྱབ་གྲུབ་མཚམས་ནམ་མཁའ་འཇམ་པར་ཡོད་པ་ལ། གློ་བུར་དུ་ས་སྐྱ་སྡེ་ནས་འཚུབ་མ་ཆེན་པོ་ཞིག་ལངས་ནས་ཟོར་ལམ་ཕྱོགས་སུ་སོང་ནས་ལུང་གྲོག་ཕན་ཐལ་རླུང་ཆེན་པོས་ཁྲིག་འགགས་ཤིང་། དེའི་གསེབ་ཏུ་ནམ་མཁར་བྱ་རོག་ཁ་གདངས་ནས་དགྲ་ཕྱོགས་སུ་བརྒྱུགས་པ་དང་། ས་ལ་ཁྱི་མང་པོ་ཁ་གདངས་ནས་བརྒྱུགས་པ་ནི་དེར་འཚོགས་ཀུན་གྱིས་མཐོང་ངོ་ཞེས་ཐོས་ལ། སྐབས་དེར་སྔགས་འཆང་ཆོས་ཀྱི་རྒྱལ་པོའི་གཟིགས་སྣང་ལ། རླུང་ནག་འཚུབ་པའི་ཁྲོད་ན་ཆོས་སྐྱོང་གི་ཕོ་ཉ་ལས་མཁན་རྣམས་དྲག་པོའི་རྔམ་སྟབས་དང་བཅས་དགྲ་ཕྱོགས་སུ་བརྒྱུགས་པ་མངོན་སུམ་དུ་གསལ་བར་གཟིགས་ནས། གཏོར་བཟློག་གྲུབ་པའི་བཞུགས་གྲལ་གྱི་སྐབས་སུ་སྔགས་འཆང་ཉིད་ཀྱི་གསུང་ལས།
བཀའ་སྲུང་རྣམས་དགྲ་བགེགས་ལ་ཤིན་ཏུ་རྔམ་པར་འདུག་པས། ཆོས་སྲུང་རྣམས་ལ་གཏང་རག་ཟབ་དགོས་པར་འདུག་གོ་ཞེས་བཀའ་སྩལ་གནང་བར་མཛད་ལ། དེ་སྐབས་ནས་བཟུང་སྲོད་ཐོ་རངས་བཙོ་བརྒྱུག་ལ་སོགས་རྟགས་མཚན་མང་དུ་བྱུང་། དེ་དང་དུས་མཚུངས་པར་གོང་དུ་བཤད་པ་ལྟར་གྱི་ལྷ་ས་རྫོང་དུ་མཐུ་མཁན་འདུས་པ་རྣམས་ལ་ཚོགས་འཁོར་ཟབ་པར་བཤམས་པའི་གྲལ་གཏམ་ལ། མངའ་རིས་རིག་འཛིན་པས། བདག་པོ་བཀྲ་ཤིས་སྟོབས་རྒྱས་དྲུང་དང་། ལྷ་ས་ནས་ཁྱེད་ཞང་དབོན་སྐུ་སྟོབས་དང་ལྡན་པའི་སྐབས་འདིར། ཆུ་འགོ་ཡ་གིར་ཆོས་ལོག་མཁན་འདི་ཚོ་མེད་པར་མཛད་དགོས་རྒྱུར་འདུག་ཅེས་གླེང་བ་ན། དཔལ་རྩེ་བ་དང་། མཚོ་སྒོ་བ་སོགས་དཔོན་རིགས་ཐམས་ཅད་ཡིད་མ་རངས་པར་མགྲིན་གཅིག་ཏུ།
ས་སྐྱ་པའི་ཞལ་ངོ་གདུང་རྒྱུད་ཀྱི་སར་འཐད་མི་འཐད་སྣ་ཚོགས་ལ་བརྟེན་ཞབས་འདྲེན་ཕྲན་བུ་ཡང་ཞུ་དགོས་ཡོང་གི་འདུག་མོད། གྲུབ་མཐའི་ཆ་རྒྱ་བོད་ཧོར་སོགས་ཐམས་ཅད་དུ་ཆོས་ལུགས་དཔལ་ལྡན་ས་སྐྱ་པ་ལས་ལྷག་པ་གཞན་མེད་ཅེས་མཁས་གྲུབ་ཐམས་ཅད་མཐུན་སྣང་གྲུབ་ཅིང་འགྲན་ཟླ་དང་བྲལ་བ་ཡིན། དེ་འདྲའི་གཏམ་ཅི་ཟེར་ཆོས་སྤོང་གི་ལས་གསོག་པར་འདུག རྣ་བ་དགབ་དགོས་པའི་གཏམ་ཡིན་ཟེར་བ་སོགས་ཐམས་ཅད་རྒྱུད་འཁྲུགས་ཏེ་གྲལ་ལ་འུར་ལང་དང་རྡོག་པ་རྡེབ་པ་སོགས་རྣམ་འགྱུར་སྣ་ཚོགས་བྱུང་ཞེས་ཕྱིས་དེར་འདུས་པ་ཐམས་ཅད་གླེང་བར་གྲགས་ཤིང་། དེ་ནས་ལྷ་ས་རྫོང་གི་མཆོད་ཡོན་རྣམས་སོ་སོར་གྱེས་ཏེ། མངའ་རིས་རིག་འཛིན་པ་བྱང་གི་ཐེག་མཆོག་གླིང་དུ་བརྫངས་པ་ཡིན་ནོ་ཞེས་ཐོས་སོ། ། དེ་ནས་མྱུར་བར་མངའ་རིས་རིག་འཛིན་པ་ཚེའི་དུས་བྱས་པ་ན། བྱང་པ་བཀྲས་སྟོབས་པས་སློབ་དཔོན་པདྨའི་སྐུ་ཐོག་ཚད་མ་གཅིག་བཞེངས་དེའི་ཁོག་ཏུ་རིག་འཛིན་པའི་ཕུང་པོ་བཅུག་ནས་ཁ་རིན་སྤུངས་ལ་བསྟན། རོའི་ཁ་གདངས་པའི་ནང་དུ་ཁོང་རང་ཚོ་ལ་གནག་པའི་བྱང་པའི་དཔོན་རིགས། རིན་སྤུངས་པའི་ཞལ་ངོ་དཔོན་བློན་རྣམས་ཀྱི་མིང་རུས་སོགས་དང་།
རྒྱལ་མཁར་རྩེ་པའི་ཞལ་ངོ་རྣམས་ཀྱི་མིང་རུས་དང་། ལྷག་པར་སྔགས་འཆང་ཆོས་ཀྱི་རྒྱལ་པོའི་མཚན་བྱང་འཇུག་པར་བྱས་ཏེ། རིག་འཛིན་ཆེན་པོ་ཁོང་གི་ཁ་ཆེམས་ཡིན་ཟེར་ནས་མཐུ་བྱས་པའི་ལུགས་སུ་བྱས་ཤིང་བཀྲས་སྟོབས་པ་རང་ཉིད་ཀྱི་ཚེ་བདག་མཆོད་རྟེན་བཅས་ཆོག་སོགས་སྣ་ཚོགས་བྱས་སོ་ཞེས་ཐོས་ཤིང་། དེ་དེའི་སྐབས་ནས་སྔགས་འཆང་ཆོས་ཀྱི་རྒྱལ་པོ་ཉིད། ཆོས་རྒྱལ་བསོད་ནམས་ལྷུན་གྲུབ་པ་སྐུ་མཆེད་རྣམས་ཀྱིས་རྒྱལ་མཁར་རྩེར་སྤྱན་དྲངས་ཏེ་ཕྱག་ནས་ལེགས་པར་ཕེབས་ནས། དེ་སྐབས་སུ་བསྟན་པ་དང་སྦྱིན་བདག་རྣམས་ལ་དགོངས་ནས། རྩེ་རྒྱལ་མགོན་ཁང་དུ་གུར་ཞལ་འཁོར་བཅས་ཀྱི་རྟག་གཏོར་འཛིན་གཏོར་ཡང་འཛུགས་པར་གནང་བ་ཡིན་ནོ་ཞེས་ཀྱང་ཐོས་ལ། གཞན་ཡང་སྡེ་སྲིད་ཞལ་ངོ་རྣམས་ཀྱི་སྐུ་རིམ་དུ་རྡོ་རྗེ་ཕུར་པའི་གཏོར་བཟློག་ཅིག་ཀྱང་གནང་བར་མཛད་ཅིང་། དེ་དུས་རྒྱལ་རྩེ་ལི་མ་ལྷ་ཁང་གི་གཡབ་ཁྲར་སྡེ་སྲིད་ཞལ་ངོ་རྣམས་ལ་ཕ་རོལ་གྱི་བྱད་ཀ་རྦོད་གཏོང་གི་རྟགས་ཆེ་བར་བྱུང་བས། སྔགས་འཆང་ཆོས་ཀྱི་རྒྱལ་པོ་ལ་དེ་བཞིན་གྱི་གནས་ཚུལ་ཕུལ་བ་ན།
སྔགས་འཆང་ཉིད་ཀྱི་གསུང་ལས་ཀྱང་། བྱད་ཀའི་རྟགས་འདྲ་ཤིན་ཏུ་ཡང་འདུག་པས། དེ་ལ་དམིགས་ནས་གུར་ཞལ་ལ་བརྟེན་པའི་གསང་གཏོར་ཞིག་བྱེད་པ་ཡིན་ནོ་ཞེས་བཀའ་སྩལ་ནས། དེ་བཞིན་བསྒྲུབ་པར་མཛད་དེ། དེ་ནས་ཞག་གསུམ་ཙམ་སོང་བ་ན། སྡེ་སྲིད་བསོད་ནམས་ལྷུན་གྲུབ་ཉིད་སྔགས་འཆང་ཆོས་ཀྱི་རྒྱལ་པོའི་ཞབས་དྲུང་ན་བཞུགས་ཡོད་པའི་སྐབས་སུ། མགྲོན་གཉེར་བས་འབྲུག་པའི་སྒར་པ་ཡིན་ཟེར་བ་གཅིག་སྔགས་འཆང་ཆོས་ཀྱི་རྒྱལ་པོར་ཕྱག་དབང་ཞིག་ཐུགས་རྗེ་ཆེ་དགོས་ཞུ་བར་འདུག་པ་ན། སྡེ་སྲིད་བསོད་ནམས་ལྷུན་གྲུབ་པས། སྔགས་འཆང་ཉིད་ལ་འདི་ལྟར་ཞུས་ཏེ། སྒར་པ་དེ་སྐྱེ་ས་རོང་ལྷུན་རབ་པ་ལགས་ཤིང་།
གཤིན་རྗེའི་ལས་མཐའ་ངན་སྔགས་འབའ་ཞིག་བྱེད་པའི་ཆོས་རྒྱལ་དཔལ་བཟང་ཟེར་བའི་ངན་པ་ཞིག་ཡོད་པ་དེ་ཡིན་འདུག་པ་ནས་ཕྱག་འབུལ་ལ་སྐུ་དྲུང་དུ་མི་གནང་བ་དགོས་ཞེས་ཞུས་པ་ན། སྔགས་འཆང་ཉིད་ཀྱི་གསུང་ལས། ཁོ་རང་ཚན་འདི་པ་དད་ནས་ཕྱག་འབུལ་དུ་ཡོང་པ་མིན། གཤིན་རྗེ་སོགས་ལ་བརྟེན་པའི་མགོ་འཇོག་འཁོར་ལོ་ཟེར་བའི་གཞན་གྱི་ཚེ་དང་བསོད་ནམས་མཐུ་སྟོབས་སོགས་ཉམས་པར་བྱེད་པ་ངན་སྔགས་ཀྱི་འཁོར་ལོ་ཞིག་ཡོང་བས། ཁོའི་མགོ་གཙུག་ན་འཁོར་ལོ་དེ་བཏགས་ཡོད་པ་དེའི་ཁར་ངའི་རབ་རྐང་པ། དེ་མིན་ལག་པ་འཇོག་དགོས་རྒྱུ་ཡིན་པས། ངེད་ལ་དེ་འདྲའི་རིགས་ཀྱིས་གླགས་རྙེད་པ་ཞིག་ཡིན་ན། ད་ཙམ་ངེད་ཀྱི་མིང་གི་ལྷག་མ་ཡང་ས་སྟེང་ན་ལུས་པ་མེད། ཁྱེད་རང་ཞལ་ངོ་ཚོ་གཏོར་མའི་མདུན་དུ་བཞུགས་ལ་གཏོར་མ་ལ་ནས་འབྲུ་སོགས་འཐོར་དུ་མ་འཇུག་ལ། གཞན་ཁྱད་པར་མེད་པས་བཏང་བས་ཆོག་གསུངས་ནས།
ཁོང་དཔོན་གཡོག་གསུམ་འདུག་པ་ལ། མཇལ་དར་བཀྲ་ཤིས་ཁ་བཏགས་ཤིག་ཕུལ་སོང་བ་ན། སྔགས་འཆང་ཆོས་ཀྱི་རྒྱལ་པོས་ཕྱག་གཉིས་ཀར་གྱིས་ཕྱག་དབང་གནང་ནས། དཔྲལ་བ་མཐིལ་ཞལ་ལ་ཐུག་གི་བར་གནོན་པར་མཛད་སོང་པའི་ཚེ། སྒར་པ་དེ་ཤིན་ཏུ་འཇིགས་ཤིང་དཔའ་ཁོངས་གདོང་རྔུལ་འཛག་ཅིང་འདར་ཞིང་དངངས་པས་ཕྱིར་ཐོན་པར་གྱུར་ཅིང་། དེ་ཉིད་ཀྱི་མགོ་ལ་སྔགས་འཆང་ཉིད་ཀྱིས་བཀའ་སྩལ་པ་བཞིན་གྱི་ཏིམ་པའི་ཐུམ་བྱས་པའི་བསྲུང་བ་ཞིག་བཏགས་འདུག་གོ་ཞེས་ཀྱང་ཐོས་ལ། དེ་ཉིད་ཀྱི་ནུབ་མོ་སྡེ་སྲིད་བསོད་ནམས་ལྷུན་གྲུབ་ཉིད་སྔགས་འཆང་ཉིད་ཀྱི་དྲུང་ན་བཞུགས་ཡོད་པའི་ཚེ། ཐུགས་དམ་གཏོར་མའི་རྩེ་མོ་ཆད་བྱུང་བ་ན། དེ་ནས་ཅུང་ཟད་སོང་བའི་ཚེ་ཚེག་སྒྲ་དང་མེ་སྟག་ཁྲོམ་ཁྲོམ་བྱུང་བའི་མཚམས། གཏོར་མ་ནས་མེ་འོད་ཆད་དེ་གཡབ་ཁྲའི་ཕྱིར་སོང་བ་ན།
ཕྱག་གཡོག་སོགས་ཕྱི་ན་ཡོད་པ་རྣམས་ཀྱི་བསམ་པ་ལ་གཟིམ་ཁང་གི་ནང་ལ་མེ་ཤོར་བར་འདུག་སྙམ་ནས་གཡབ་ཁྲའི་ནང་དུ་ཏབ་ཏོབ་ཏུ་སླེབ་པར་གྱུར་ཅིང་། དེ་ནས་མེ་དེ་ནམ་མཁར་འཐོར་ནས་ཕྱོགས་ཐམས་ཅད་ལ་སོང་བ་དེར་ཡོད་ཀུན་གྱིས་མཐོང་བ་ཡིན་ནོ་ཞེས་གྲགས་ལ། དེ་ནས་ཐུགས་དམ་གསང་གཏོར་དེ་ཉིད་ནག་རྩི་ཤར་སྟེང་ནས་གནང་སྟེ་སྐབས་དེར་སྔགས་འཆང་ཉིད་ཀྱི་གསུང་ལས། ངེད་རང་མཆོད་ཡོན་གྱི་དགྲ་བགེགས་རྣམས་ལ་རྟགས་མཚན་མྱུར་དུ་ཡོང་བ་འདུག་པས། གཏང་རག་ཏུ་ས་སྐྱའི་མགོན་ཁང་རྣམས་སུ་ཐུག་ཁ་གསོ་བ། སྤྱན་གཟིགས། གཏོར་གསོས་བསྐང་གསོ་སོགས་ཟབ་པར་མཛོད་གསུངས་ཤིང་། དེ་ནས་སྡེ་སྲིད་ཞལ་ངོ་རྣམས་ཀྱིས་ཚོགས་འཁོར་རྒྱས་པར་ཞུས་ནས། སོ་སོ་ནས་འབུལ་སྒྲུབ་བསམ་གྱིས་མི་ཁྱབ་པ་གནང་སྐབས་སུ་སྔགས་འཆང་ཆོས་ཀྱི་རྒྱལ་པོའི་གསུང་ལས། ད་ལམ་རྟེན་འབྲེལ་ཤིན་ཏུ་ལེགས་ཤིང་།
དམ་ཚིག་མཆོག་ཏུ་གཙང་བར་འདུག་པས། རྣལ་འབྱོར་པའི་ལམ་སྒོམ་པའི་རྟགས་ཤིག་འདོན་པ་ཡིན་ནོ་གསུངས་ནས། སིང་སྦལ་ཆེན་མོ་རེ་ཤོང་བའི་དངུལ་སྐྱེམ་མདའ་ཚད་མ་ཞིག་ཆང་གིས་བཀང་ནས། དལ་བུས་བླུགས་ཤིག་ཅེས་བཀའ་གནང་ནས། ཞལ་གྱེན་དུ་ཅུང་ཟད་གདངས་ཚུལ་གནང་བར། གཟིམ་གཡོག་པས་དངུལ་སྐྱེམ་བཏེགས་ནས་ཞལ་དུ་ཞུས་པ་ན། ཆུ་སྦུགས་སུ་ཆུ་འགྲོ་བ་ལྟར་བདེ་བར་ཁྱུ་རུ་རུ་འགྲོ་བའི་ངོས་དངུལ་སྐྱེམ་གང་པོ་ཞལ་དུ་རྫོགས་པར་གསོལ་ཏེ། སྐུ་ལ་མ་བདེ་བའི་ཉམས་སོགས་གནོད་པ་ཅུང་ཟད་ཀྱང་མེད་པ། ཆབ་བསང་པ་ཙམ་ཡང་མི་དགོས་པ་སོགས་རྒྱ་གར་གྲུབ་ཆེན་རྣལ་འབྱོར་དབང་ཕྱུག་གིས་ཡུལ་ཁམས་བཅོ་བརྒྱད་ཀྱི་ཆང་དུས་གཅིག་ལ་ཟད་པར་གསོལ་ཡང་མྱོས་པ་མེད་པ་ལ་སོགས་པའི་རྣམ་ཐར་དང་མཐུན་པའི་གྲུབ་པའི་རྟགས་མཚན་དེ་ལྟ་བུ་མངོན་སུམ་དུ་སྟོན་པར་མཛད་ཅིང་། དེ་ནས་སྔགས་འཆང་བླ་མ་དེ་ཉིད་ཀྱིས་ཐོང་ལྕགས་སུ་ཕེབས་ནས།
དེ་ཉིད་ཀྱི་མགོན་ཁང་ན་སྔོན་བདག་ཆེན་བློ་གྲོས་རྒྱལ་མཚན་པས་ལས་སྦྱོར་གནང་བའི་དྲག་པོའི་འབྲུབ་ཁྲུང་ལིངྒ་སྔགས་ཅན་མཛེ་ཐོད་ཁ་སྦྱོར། དྲག་པོའི་ཐུན་སོགས་བཅས་ཚང་བ་ཡོད་པ་དང་། དྲག་པོའི་སྦྱིན་སྲེག་གི་ཐབ་ཁུང་སོགས་དང་། བདག་ཆེན་རིན་ཆེན་དེ་ཉིད་ཀྱི་གསོལ་ཕོད་རེ་ཕོད། དབུ་ཞྭ་ཞྭ་ནག བཞུགས་གདན་སོགས་ཐམས་ཅད་ད་ལྟའི་བར་དུ་ཆ་ཚང་ཡོད་པའི་དྲག་པོའི་མགོན་ཁང་ཁྱད་པར་ཅན་དེར། སྤྱི་སྒོས་ཀྱི་བསྟན་དགྲ་རྣམས་ལ་དམིགས་ནས་བདུན་ཕྲག་གསུམ་དུ་སྐུ་མཚམས་བཅད་རྒྱ་གནང་ནས། ལས་སྦྱོར་ལས་མཐའ་བཏུལ་བ་སོགས་མཐར་ཕྱིན་པར་གནང་རྗེས་སུ་བདག་ཆེན་བློ་གྲོས་རྒྱལ་མཚན་པའི་གསོལ་ཕོད་རེ་ཕོད། དབུ་ཐེབས་སོགས་སྐུ་ལ་བཞེས་པའི་ཆས་གཞུག་མཛད་དེ། དེའི་ཕྱག་ཕྱིར་སྡེ་སྲིད་བསོད་ནམས་ལྷུན་གྲུབ་ཀྱི་དྲུང་དང་།
བན་གཙང་པའི་ཕྱག་གཡོག་དང་བཅས་དྲུག་ཅུ་པའི་གཏོར་བཟློག་ཅིག་གནང་ཞིང་། མགོན་ཁང་དེ་ཉིད་དུ་རྫ་སྡེར་གཉིས་སུ་མགོན་པོ་ཁྲོ་བཅུའི་གཏོར་མ་མར་གྱི་ནོར་བུ་མིག་གསུམ་མེ་རིས་ཀྱི་རྒྱན་ཆ་ཙམ་ཡོད་པ་ཆ་གཉིས་བྱིན་རླབས་མཛད་དེ་འཇོག་པ་གནང་ནས། འདི་གཉིས་རྒྱལ་རྩེ་བ་ལ་དགོས་ཁག་ཆེ་བ་གཉིས་ཡོང་བས་དེ་དུས་རེ་རེ་འཕངས་པས་དོན་འགྲུབ་པར་ཡོང་གསུངས་པའི་ལུང་བསྟན་དང་བཅས་འཇོག་པ་གནང་ཞིང་། དེ་དག་དང་དུས་མཚུངས་གདན་ས་ཆེན་པོར་དྲག་པོའི་ལས་སྦྱོར་འགྲུབ་པའི་ངོ་མཚར་བའི་རྟགས་མཚན་འདི་ལྟར་བྱུང་སྟེ། དེ་ཡང་གདན་ས་ཉིད་ན་གཞིར་བཞུགས་ཀྱི་སྐྱ་སེར་ཕྱོགས་མཐའི་མི་དམངས་ཐམས་ཅད་ཀྱིས་མཐོང་བར། ཧོར་ཟླ་གསུམ་པའི་ཉེར་དགུའི་ནུབ་ས་རུབ་པ་ན། འགའ་ཞིག་གིས་མཐོང་སྣང་ལ་གདན་ས་ཆེན་པོའི་བཞི་ཐོག་ནས་བྱུང་ཟེར་བ་དང་། ལ་ལས་པུ་ཏྲ་ཁང་ནས་བྱུང་ཟེར་བའི་གང་ལྟར་ཡང་ཀུན་གྱིས་མཐོང་བར་གདན་ས་དན་ཁྲོད་ནས་བཙོ་རྫ་མ་ཙམ་ཞིག་བྱུང་ནས་དལ་བུས་ལུང་གྲོག་ཐད་དུ་ཅུང་ཞིག་འདུག་པ་ན། དེ་རྗེས་ཁའུའི་རོང་ནས་ལངས་པ་ལྟ་བུའི་བཙོ་སྔ་མ་ལས་ཉིས་འགྱུར་གྱིས་ཆེ་བ་གཅིག་བྱུང་ནས་སྔ་མ་དེའི་རྗེས་ཙམ་དུ་སླེབས་པ་ན། དེ་ནས་སྡེའི་དཀྱིལ་ནས་བྱུང་པ་འདྲ་བའི་བཙོ་ཤིན་ཏུ་ཆེ་བ་ཞིག་བྱུང་ནས་དབུས་རིའི་ཐད་ཙམ་དུ་མེ་སྟག་མང་པོ་ཆད་ནས་ཕྱོགས་བཅུར་འཐོར།
དེ་ནས་བཙོ་གསུམ་པོ་དེ་རེག་ལ་མ་འདྲེས་ཙམ་དུ་དབུས་རི་བརྒལ་ནས་སོང་བ་ཐམས་ཅད་ཀྱིས་མཐོང་ཞིང་། དབུས་རི་བརྒལ་ནས་ཆ་གཉིས་སུ་བྱས་ནས། གཅིག་འབྲོག་ལ་བརྒྱ་དཔོན་གྱི་ས་ཆ་ཤྲཱི་བྲག་གི་རྩ་བར་བབས་པས། བྲག་གས་པའི་སྲུབ་ནས་ཁྲག་བརྒྱུགས་པས་བོང་ཆུའི་གཞོགས་གཅིག་ཁྲག་མདོག་ཏུ་གྱུར་པ་སོགས་བྱུང་ཟེར་བ། ས་ཡུལ་དེ་ཕྱོགས་ནས་བྱུང་བའི་སྐྱ་སེར་ཐམས་ཅད་མགྲིན་གཅིག་ཏུ་གླེང་བ་བྱུང་ཞིང་། སླར་གདན་ས་རང་ནས་བཤེར་འདོན་ལ་ཕྱིན་པའི་མི་སྣ་རྣམས་ཀྱིས་ཀྱང་དངོས་སུ་མཐོང་ངོ་ཞེས་ཐོས་ལ། ཆ་གཅིག་ངམ་རིང་ཐེག་མཆོག་གླིང་གི་སྤེན་བད་ལ་ཕོག་པ་ན། དེའི་ཚེ་བྱང་པ་བཀྲས་སྟོབས་པས་ཐེག་མཆོག་གླིང་དུ་སྔགས་པ་མང་དུ་བསྡུས་པ་རྣམས་དང་ཁྱད་པར་བོ་དོང་གི་སྔགས་པ་རྣམས་ངག་མཐུན་པར། རྔོད་ལའི་རྩེར་བཙོ་གསུམ་བྱུང་ནས་ཚུར་སླེབས་པ་ན་གཅིག་ཏུ་འགྲིལ་ཏེ་ཐེག་མཆོག་གླིང་རང་གི་སྤེན་པད་ལ་ཕོག་པས། སྤེན་མས་མེ་བླངས་ཏེ་ཚིག་པ་ན།
དེར་འདུས་པའི་སྔགས་པ་རྣམས་ཀྱིས་གཏོར་མ་དང་ཐུན་འདྲ་བརྒྱབ། མདོ་ཕྲན་གྱི་པོ་ཏི་འདྲ་བརྡེབས་པ་སོགས་ཅི་བྱ་གཏོལ་མེད་དུ་གྱུར་ནས་འདུག་ཅེས་ཁོ་རང་སྔགས་རྣམས་ཀྱིས་དངོས་སུ་སྒྲོག་པར་གྱུར་ཅིང་། ཕྱིས་སོར་བྱང་པའི་དཔོན་རིགས་རྣམས་ཀྱང་མགྲིན་གཅིག་ཏུ་གླེང་བར་བྱེད་ཅེས་ཐོས་ལ། དེ་ནས་ཡུན་རིང་མ་ལོན་པར་རྒྱལ་རྩེ་ནས་སྡེ་སྲིད་རྣམ་པར་རྒྱལ་བ་མངའ་ཞབས་ཆོས་སྡེ་དང་བཅས་པས་དམག་གི་དཔུང་ཆེན་བཤམས་ཏེ། ས་སྐྱ་པའི་ཞབས་འདེགས་སུ་དམིགས་ནས་ལྷ་ས་རྫོང་ཧོད་འཚངས་ཀྱིས་བླངས་ནས་གདན་ས་ཆེན་པོར་འབུལ་སྦྱོར་གནང་རྩིས་མཛད་དེ། དམག་རྣམས་མཚན་མོ་ཁའུའི་ཟུག་གུ་ལ་བཏོན་ནས་དགོན་པ་སྐྱེད་ལྷས་ཀྱི་མདུན་དུ་སླེབས་པ་ན། སྒྲུབ་སྡེ་ན་ཡོད་པའི་དམ་ཉམས་དབོན་པོ་ས་ནག་པར་གྲགས་པ་དང་། ཀོམ་འདྲེ་བ་དགེ་སློང་བསོད་བློ་གཉིས་ཀྱིས་སྐྱེད་ལྷས་དགོན་པའི་ཐོད་ལ་ཕྱིན་ནས་ལྷ་ས་རྫོང་དུ་བྱ་བཏང་ཞིང་། དུས་དེ་ཉིད་ཀྱི་ཚེ་སྔགས་འཆང་ཆོས་ཀྱི་རྒྱལ་པོ་གདན་ས་ཆེན་པོར་མ་བཞུགས་པའི་སྐབས་ཤིག་ཡིན་པ་ལ་བརྟེན་ནས། ལྷ་ཁང་ཆེན་མོ་ཉིད་ན་རྒྱལ་ཡུམ་སྐུ་མཆེད་ཀྱི་ཕྱག་ཕྱིར་གདོང་དགའ་བ་དཔོན་ས་དཔོན་དུ་གྲགས་པ་ཡོད་པས།
བྱང་ཞེན་བྱས་ནས་ལྷ་ས་རྫོང་པའི་རྒྱབ་ཏུ་བྱང་དཔུང་ཅོ་རིར་ཡོད་པ་ལ་མི་བཏང་བ་སོགས་ཀྱི་དབང་ལས་རྒྱལ་རྩེ་ནས་དཔུང་ཆེན་གྱིས་ལྷ་ས་རྫོང་ལ་ཧོད་འཚངས་གནང་མ་བདེ་བའི་ཚེ། སྡེ་སྲིད་རྣམ་པར་རྒྱལ་བའི་གསུང་གིས། དམ་ཉམས་བསྒྲུབ་པ་དེ་གཉིས་དང་། གདོང་དགའ་བ་རྒད་པོ་དེའི་བྱེད་པ་ལ་བརྟེན་ནས་བསམ་པ་རྫོགས་པ་ཞིག་མ་བྱུང་། ཞེས་ཀྱང་གསུངས་པར་གྲགས་ཤིང་། སྐབས་དེར་སྔགས་འཆང་ཆོས་ཀྱི་རྒྱལ་པོ་ཉིད་སླར་གདན་ས་ཆེན་པོར་ཕེབས་པ་ན་ཡང་གཞིར་བཞུགས་ཐམས་ཅད་ལ་དགོངས་པར་མ་བདེ་བ་ཙམ་དང་། ཁྱད་པར་གདོང་དགའ་བ་རྣམས་ལ་ས་སྐྱར་ཡོང་མི་དགོས་པའི་བཀའ་སྩལ་སོགས་ཀྱང་ཕེབས་པ་ཡིན་ནོ་ཞེས་ཐོས་ལ། འོན་ཀྱང་དེར་སྐབས་ཤར་ག་ནས་དཔུང་ཆེན་གྱིས་བསྟན་དགྲ་ལྷ་ས་རྫོང་པའི་འོག་ཏུ་གཏོགས་པ་ཐམས་ཅད་ལ་ཤིང་བཤུ་མེ་རྒྱག་འཕྲོག་འཇོམས་སོགས་ཚད་མེད་པ་མཛད་ནས་དམ་ཉམས་འཁོར་བཅས་འཇིགས་ཤིང་སྐྱི་གཡའ་བ་དང་བཅས་སེམས་མྱ་ངན་གྱིས་ནོན་པར་གྱུར་ཏོ། ། དེ་ནས་ལོ་ཟླ་མ་འགྱངས་པར་སྔགས་འཆང་མཐུ་རྩལ་ཅན་ཉིད་ཀྱིས་གོང་དུ་བརྗོད་པ་བཞིན། བསྟན་སྲུང་རྣམས་དྲག་པོ་མངོན་སྤྱོད་ཀྱི་ལས་ལ་བསྐུལ་ཞིང་རྦད་པར་མཛད་པ་དེའི་མཐུ་སྟོབས་ཀྱིས་གཡས་རུ་བྱང་བ་ནང་འཁྲུགས་པའི་ཚེ།
བསམ་འགྲུབ་རྩེ་ནས་སྡེ་སྲིད་བྱང་པ་གཞུང་གི་ཞབས་ཏོག་ཞུས་ནས། བཀྲ་ཤིས་སྟོབས་རྒྱས་པ་འཁོར་བཅས་རྣམས་འཕྱོང་རྒྱས་སོགས་དབུས་ཕྱོགས་སུ་གནས་དབྱུང་བྱས་ཤིང་། བྱང་ཁང་གསར་བ་སོགས་ཕྱོགས་གཏོགས་ཐམས་ཅད་ཀྱང་ཕྱིར་ཕུད། དམ་ཉམས་ལྷ་ས་རྫོང་པ་ཡང་སེལ་འདོན་བྱས་ཏེ། དེར་སྐབས་བསམ་རྩེ་ནས་བསྟན་པའི་སྦྱིན་བདག་ཞིང་ཤག་རྡོ་རྗེས་སྔགས་འཆང་ཆོས་ཀྱི་རྒྱལ་པོའི་དྲུང་དུ་ཞུ་འཕྲིན་བྱུང་པ་ལ། བྱང་པ་བཀྲས་སྟོབས་པ་དང་། ལྷ་ས་རྫོང་པས་ཞབས་དྲུང་དེ་ཉིད་དུ་སྔ་ཕྱིར་ཞབས་འདྲེན་སྟོབས་ཆེས་པ་ནས། ད་ལམ་གདན་ས་ནས་ཀྱང་ལྷ་ས་རྫོང་དུ་དམག་འདྲེན་སྐྱ་འཐོར་སོགས་གནང་བ་སྐབས་ཐོབ་ཡིན་པས། དེ་བཞིན་དུ་གནང་དགོས་ཞུ་བ་ལྟར། བདག་ཉིད་ཆེན་པོས་ཀྱང་དེ་དང་མཐུན་པར་བསམ་པ་རྫོགས་པར་མཛད་ཅིང་།
དེ་ནས་ལྷ་ས་རྫོང་དེ་ཉིད་ལྷ་ས་བ་རང་གི་ཆ་ཞབས་རང་ཁུལ་ནས་ས་རྡལ་དུ་བསྒྱེལ་བའི་རྫོང་རི་དེ་ཉིད་དུ་སྔགས་འཆང་མཐུ་སྟོབས་ཀྱི་དབང་ཕྱུག་འདི་ཉིད་འཁོར་རྡོ་རྗེ་འཛིན་པའི་ཚོགས་དང་བཅས་པས། བླ་མ་གོང་མའི་ཐུགས་དམ་མའི་ཡེ་ཤེས་པ་བཞུགས་ངེས་པའི་འཆམ་མགོན་ལྕམ་དྲལ་བྱིན་རླབས་ཅན་ཐམས་ཅད་སྤྱན་འདྲེན་པར་མཛད་ནས། བདག་ཉིད་ཆེན་པོ་དཔོན་སློབ་རྣམས་ཀྱིས་མཁའ་འགྲོ་ཆོས་སྐྱོང་སྲུང་མ་མཐུ་རྩལ་ཅན་རྣམས་ལ། དམ་ཉམས་གཏན་བརླག་ཏུ་ཐོང་པའི་གཏང་རག་རྒྱས་པར་འབུལ་བ་མཛད་པ་དང་བཅས། སླད་ནས་ཀྱང་རི་འདི་ལ་སྐྱེ་བོ་སུ་ཞིག་གིས་བཙན་གནས་སུ་དམིགས་པའི་མཁར་འདེབས་པ་བྱེད་པ་བྱུང་ན། ས་སྐྱ་པའི་བཀའ་སྲུང་དམ་ཅན་རྒྱ་མཚོ་འཇིག་རྟེན་དྲེགས་པའི་ཚོགས་དང་བཅས་པ་རྣམས་ཀྱིས། རྫོང་རི་ལ་མཁར་འདེབས་བྱེད་པོ་དེ་ཉིད་ལོ་ཟླ་མ་འགྱང་པར་ཚར་བཅད་དེ་ཞལ་དུ་བཞེས་ཤིག་པའི་བཀའ་བསྒོ་འཕྲིན་འཆོལ་དྲག་ཏུ་མཛད་དེ། དེ་དུས་ཀྱི་བཞེས་ཁྲའི་ཤོག་རིལ་དེ་ཉིད་ད་ལྟ་ཡང་སྒོ་རུམ་ཡེ་ཤེས་མགོན་པོའི་ཞལ་གདོང་ན་ཡོད་པ་འདི་ཡིན་ལ། དེ་ནས་བཟུང་སྟེ་ལྷ་ས་རྫོང་གི་རི་འདི་ལ་སྡེ་དཔོན་ཆེ་ཕྲ་སུ་ཞིག་གིས་མཁར་ལས་བྱས་ཀྱང་དེ་ཉིད་མཐར་མི་ཕྱིན་ཅིང་། བྱེད་པ་པོ་རྣམས་ལ་ཡང་མྱུར་བ་ཉིད་དུ་རྟགས་མཚན་དྲག་པོ་མངོན་སུམ་དུ་འབྱུང་བ་ནི་དིང་སང་གི་སྐྱེ་བོ་ཐམས་ཅད་ལ་རླུང་ལྟར་གྲགས་ཤིང་ཀུན་གྱི་ཁ་ན་རྒྱུ་བ་འདི་ཡིན་ནོ། །
དེ་དག་དང་དུས་མཚུངས་པར་སྔོན་བཙོ་བབས་ནས་བྲག་གཤགས་པའི་ས་ཕྱོགས་དེ་ཉིད་དུ་འབྲོག་པ་བརྒྱ་དཔོན་སྨད་པའི་རུ་པའི་དཔོན་མཚན་འབུམ་དུ་གྲགས་པ་དང་། ཀུན་བཟང་དཔལ་ཆེན་གྱི་བུ་གཉིས་དམར་བཤལ་གྱིས་མྱུར་དུ་འདས་ཤིང་། དེ་ནས་བཟུང་སྟེ་གདན་ས་ཆེན་པོར་ཞབས་འདྲེན་བྱེད་པའི་རྟ་ཇག་པར་གྲགས་པའི་འབྲོག་རིས་ཐམས་ཅད་རིམས་ནད་ཀྱིས་གཏན་བརླག་ཏུ་སོང་བ་ཡིན་ནོ་ཞེས་ཐོས་ལ། མདོར་ན་བདག་ཉིད་ཆེན་པོ་འདི་ཉིད་ལ་བསམ་སྦྱོར་ངན་པར་བྱས་པའི་དཔོན་རིགས་ཆེ་ཕྲ་སོགས་བདུད་ཀྱི་རིགས་དེ་ཐམས་ཅད་ལ་ལ་རྩ་བ་ནས་སྟོང་པ་དང་། ཁ་ཅིག་སྟོབས་ཤེད་ཉམས་པ་སོགས་རྟགས་དང་མཚན་མས་ཀུན་ལ་ཁྱབ་སྟེ། རང་རང་གིས་བྱས་པའི་ལས་ཀྱི་རྣམ་པར་སྨིན་པ་རང་ཐོག་ཏུ་སྨིན་ཏེ་སྣང་ཚུལ་འདི་བཞིན་དུ་གྱུར་པ་རྒྱལ་ཁམས་ཀྱི་སྐྱེ་བོ་ཡོངས་ཀྱི་མངོན་སུམ་གྱི་སྤྱོད་ཡུལ་དུ་གྲུབ་པ་འདི་ཉིད་དོ། ། དེ་ལྟར་སངས་རྒྱས་བསྟན་པ་ལ་གནོད་པར་བྱེད་པའི་གདུག་པ་ཅན་རྣམས་དྲག་པོ་མངོན་སྤྱོད་ཀྱི་ལས་ཀྱིས་ཚར་གཅོད་པར་མཛད་པ་འདི་དག་ནི་གཞན་ལས་ཆེས་རྨད་དུ་བྱུང་བའི་རྣམ་པར་ཐར་བ་སྟེ། ཇི་སྐད་དུ་རྩ་རྒྱུད་བརྟག་པ་གཉིས་པ་ལས། བསྟན་ལ་གནོད་པར་བྱེད་པ་དང་། ། བླ་མ་སངས་རྒྱས་འཇིག་པ་ཉིད། །
བླ་མ་ཐུབ་པ་ལ་ཞུས་ནས། ། སྙིང་རྗེས་གསད་པར་བྱ་བ་ཉིད། ། ཅེས་གསུངས་ཤིང་རྡོ་རྗེ་གུར་ལས་ཀྱང་། གདུག་ལ་བྱམས་པ་ཉིད་མི་བྱ། ། ཞེས་གསུངས་པ་ལྟར། བླ་མ་དང་སངས་རྒྱས་ཀྱི་བསྟན་པ་ལ་གནོད་པའི་གདུག་ཅན་རྣམས་མངོན་སྤྱོད་ཀྱི་ལས་ཀྱིས་བསྒྲལ་བར་མ་བྱས་ན། རིག་པ་འཛིན་པའི་དམ་ཚིག་ཀྱང་ཉམས་པར་འགྱུར་བར་གསུངས་པ་ཡིན་ཏེ། གསང་སྔགས་སྔ་འགྱུར་བ་རྣམས་ཀྱི་རྒྱུད་དག་ལས་ཀྱང་། ཉམས་པ་དུས་སུ་མི་སྒྲོལ་བ། ། དེ་ཡང་དམ་ཚིག་ཉམས་པ་ཡིན། །
ཞེས་དང་། གཞན་ཡང་གསང་སྔགས་གསར་འགྱུར་བ་ལ་གྲགས་པའི་རྩ་ལྟུང་བཅུ་བཞི་པའི་གཞུང་ལས་ཀྱང་། གདུག་ལ་རྟག་ཏུ་བྱམས་ལྡན་པ། ། བྱེད་པ་དེ་ནི་བཅུ་པར་འདོད། ། ཅེས་གསུངས་སོ། ། དེས་ན་སངས་རྒྱས་ཀྱི་བསྟན་པ་དང་། བསྟན་འཛིན་གྱི་སྐྱེས་བུ་དམ་པ་རྣམས་ལ་བདུད་དང་མུ་སྟེགས་ལ་སོགས་པ་ནག་ཕྱོགས་ལ་དགའ་བ་རྣམས་ཀྱིས་བར་ཆད་བྱེད་པར་སངས་རྒྱས་རང་ཉིད་ཀྱིས་གསུངས་ཤིང་། དེ་དག་བཟློག་ཅིང་གཞོམ་པར་བྱེད་པའི་ཐབས་ཀྱང་རྡོ་རྗེ་འཆང་ཉིད་ཀྱིས་རྒྱུད་སྡེ་རིན་པོ་ཆེ་དྲི་མ་མེད་པ་རྣམས་ལས་ཆོས་སྐྱོང་བའི་སྲུང་མའི་ཚོགས་བསམ་གྱིས་མི་ཁྱབ་པ་ཞིག་གསུངས་ཤིང་། དེ་དག་དང་འབྲེལ་བའི་དྲག་པོ་མངོན་སྤྱོད་ཀྱི་ལས་ཚོགས་ཀྱང་གྲངས་དང་ཚད་མེད་པ་ཞིག་གསུངས་པ་ཡིན་པས། དེ་ན་བློ་དང་ལྡན་ཞིང་བསྙེན་སྒྲུབ་ལས་གསུམ་མཐར་ཕྱིན་པའི་སྐྱེས་བུ་དམ་པ་རྣམས་ཀྱིས་བསྟན་པ་བསྟན་འཛིན་དང་བཅས་པ་ལ་གནོད་པར་བྱེད་པའི་ལས་ངན་ཅན་རྣམས་ལ་དངོས་སུ་མཚོན་བསྣུན་པ་ལ་སོགས་པ་དང་།
གཞན་ཡང་སྔགས་ཀྱི་ལས་སྦྱོར་དང་། མནན་པ་དང་། བསྐྲད་པ་དང་། བསད་པ་ལ་སོགས་པའི་འཁྲུལ་འཁོར་དང་། ངན་སྔགས་དང་། སྨན་གྱི་སྦྱོར་བ་ལ་སོགས་པ་དག་གིས་ཀྱང་གདུག་པ་ཅན་རྣམས་ཚར་གཅོད་པར་བྱ་དགོས་པ་ཡིན་ཏེ། གཤིན་རྗེ་གདོང་དྲུག་གི་རྒྱུད་ལས། བློ་ལྡན་བསྒྲུབ་པོས་སེམས་ཅན་ལ། ། ཕན་པའི་བསམ་པས་སྲོག་མི་བཅད། ། ཅེས་གསུངས་པའི་རྗེས་སུ།
གདུག་པ་ཅན་ལ་ལྡོག་སྟེ་བྱ། ། དངོས་སུ་འམ་ཡང་ན་སྔགས་དང་གཞན། ། འཁྲུལ་འཁོར་དང་ནི་ཏིང་ངེ་འཛིན། ། སྨན་གྱིས་ཀྱང་ནི་བྱ་བ་སྟེ། ། དེ་ལྟར་མི་བྱེད་དེ་ཡི་ནི། ། དམ་ཚིག་ངེས་པར་ཉམས་པར་འགྱུར། ། ཞེས་གསུངས་པ་དང་། མདོ་ལས་ཀྱང་། དེད་དཔོན་སྙིང་རྗེ་ཆེན་པོས་ཚོང་བ་ལྔ་བརྒྱའི་སྲོག་བསྐྱབས་པའི་ཕྱིར་དུ། མི་ནག་མདུང་ཐུང་ཅན་ལ་ཁོ་རང་གི་ལག་གི་མདུང་བསྣུན་ཏེ་བསད་པ་ལྟ་བུ་དང་།
བོད་ཀྱི་བསྟན་པ་སྔ་དར་དང་ཕྱི་དར་གྱི་མཚམས་དེར་ལྷ་ལུང་དཔལ་གྱི་རྡོ་རྗེས། རྒྱལ་པོ་སྡིག་ཅན་མཚོན་བསྣུན་ནས་བསད་པ་སོགས་མདོར་ན་སྤྲུལ་པའི་སྐྱེས་མཆོག་རྣམས་ཀྱིས་བསྟན་པ་དང་སེམས་ཅན་གྱི་དོན་རྒྱ་ཆེན་པོ་བསྒྲུབ་པའི་ཕྱིར་བདུད་རིགས་གདུག་ཅན་རྣམས་ཐབས་སྣ་ཚོགས་ཀྱི་སྒོ་ནས་བསྒྲལ་ཏེ་མི་དགེ་བ་སྤྱོད་པའི་རྒྱུན་དང་། མ་འོངས་པ་ངན་སོང་གི་སྲིད་པར་སྐྱེ་བ་ལེན་པའི་ལས་རྒྱུན་གཉིས་དུས་གཅིག་ཏུ་བཅད་དེ་མཐོ་རིས་དང་ཐར་པའི་གནས་སུ་འདྲེན་པར་མཛད་པ་འདི་ནི་གཞན་ལས་ངོ་མཚར་མཆོག་ཏུ་གྱུར་པའི་རྣམ་པར་ཐར་པ་ཡིན་གྱི། དེ་ལྟ་བུ་བསྒྲུབ་པའི་ནུས་པ་དང་མི་ལྡན་པ་རྣམས་ནི་དེ་དག་མོས་པ་ཙམ་དུ་ཟད་པའི་ཕྱིར་རོ། ། དེ་ལྟ་བུའི་འགྲན་བྲལ་གྱི་སྐྱེས་བུ་སྔགས་འཆང་ཆོས་ཀྱི་རྒྱལ་པོ་དེ་ཉིད་ཀྱི་ཆོས་དང་རིགས་ལས་འཁྲུངས་པའི་ཐུགས་སྲས་ཀུན་གྱི་གཙུག་རྒྱན། བདག་ཅག་གི་འདྲེན་པ་དམ་པ་རིགས་ལྡན་ཆོས་ཀྱི་རྒྱལ་པོ་སྐུ་མཆེད་ཞལ་རྣམ་པ་གཉིས་ཀྱི་ངོ་མཚར་བའི་རྣམ་ཐར་རྒྱས་པ་ནི་ཁོ་བོས་ལོགས་སུ་བྱས་པ་ལས་རྟོགས་པར་བྱ་ཞིང་། འདིར་སྐབས་སུ་བབས་པ་ས་སྐྱ་པའི་བཀའ་སྲུང་དབང་པོ་རྣམས་ལ་མངའ་བརྙེས་པའི་ཚུལ་ཅུང་ཟད་ཙམ་སྤེལ་ན། དེ་ཡང་གཅེན་འཇམ་པའི་དབྱངས་བསོད་ནམས་དབང་པོ་ནི། ཡུམ་གྱི་མངལ་དུ་བྱོན་པ་ཙམ་ནས་བཟུང་། བསྟན་སྲུང་རྣམས་འབྲལ་མེད་དུ་འཁོར་བ་ཞིག་སྟེ།
དེ་དུས་ཡུམ་ལ་ཉིན་མཚན་ཀུན་ཏུ་ཆོས་སྐྱོང་གུར་ཞལ་གཉིས་འབྲལ་མེད་དུ་གནས་པ་ཡིན་སྙམ་པའི་འཇིགས་ངམ་ངམ་པ་དང་། དགའ་ཡལ་ལེ་བ་རྒྱུན་དུ་བྱུང་བར་གྲགས་པ་ཐོས་ཤིང་། བལྟམས་ནས་ཀྱང་སྐུ་ན་ཤིན་ཏུ་ཕྲ་བའི་དུས་སུ་ཞབས་སྐྱིལ་ཀྲུང་དང་། ཕྱག་གཉིས་ཐུགས་ཀར་ཆོས་འཆད་ཀྱི་ཕྱག་རྒྱ་མཛད་དེ་བཞུགས་པ་སྔགས་འཆང་ཆོས་ཀྱི་རྒྱལ་པོས་གཟིགས་ནས། བྱིས་པ་འདིའི་སྡོད་ལུགས་ཀྱི་འདུག་སྟངས་འདི་བཞིན། འཇམ་དབྱངས་ཡིན་ཟེར་བར་འདུག ཁྱེད་རྣམས་ཀྱིས་གཙང་སྦྲ་དང་བཅའ་གས་ཐོན་པར་གྱིས་ཞེས་ཕྱག་ཕྱི་བ་དག་ལ་གསུངས་པ་དང་། སྐུ་ཙོག་ལ་བཞུགས་ཐུབ་པ་ཙམ་གྱི་སྐབས་སུ་སྐུ་དྲུང་ན་སུ་ཡང་མེད་པའི་སྐབས་ཤིག་གི་ཚེ། སྔགས་འཆང་ཆོས་ཀྱི་རྒྱལ་པོ་ཕེབས་ནས་ཞབས་འབྲིང་པ་རྣམས་ལ། ཁྱེད་རྣམས་བུ་ཚ་ལ་བཅའ་ག་ཆེར་མི་བྱེད་འདུག་ནའང་།
འདི་རང་ལ་གྲོགས་གྲུལ་བཏུབ་གཅིག་སླེབས་འདུག་ཅེས་གསུངས་པ་ལ། ཞབས་འབྲིང་བ་རྣམས་ཀྱིས་གྲོགས་དེ་ཉིད་སུ་ལགས་ཞུས་པ་ན། སྔགས་འཆང་ཉིད་ཀྱི་གསུང་གིས། དེ་པུ་ཏྲ་ཡིན་པ་འདུག་ཅེས་གསུངས་པར་གྲགས་པ་ལ་སོགས་པ་མདོར་ན་གཞོན་ནུའི་དུས་འདི་ནས་དམ་ཅན་པུ་ཏྲ་ཆེན་པོ་འབྲལ་བ་མེད་པའི་ཚུལ་གྱིས་འཕྲིན་ལས་རྒྱ་ཆེན་པོ་བསྒྲུབས་པ་ཡིན་ནོ་ཞེས་ཐོས་ལ། ཡང་རྡོ་རྗེ་ནག་པོ་ཆེན་པོ་ཞལ་གཟིགས་པའི་ཚུལ་ནི། རྗེ་འདིས་བྱས་འགྱུར་དུ་སྐུ་མཚམས་ལོ་གསུམ་ཐེངས་གཉིས་གནང་བའི་སྔ་མའི་དུས་སུ། ཤིང་མགོན་ཡིད་བཞིན་ནོར་བུའི་ཐུགས་ཀ་ནས་འོད་སྔོན་པོ་ཞིག་བྱུང་བ། རྗེ་ཉིད་ཀྱི་ཐུགས་ཀར་ཐིམ་པའི་གསལ་སྣང་དང་བཅས། བྲག་ཕུག་ཆེན་པོ་མེ་འབར་བ་ཞིག་གི་ཁྲོད་ན་བཞུགས་པའི་དཔལ་གུར་གྱི་མགོན་པོའི་སྐུ་གཟི་བརྗིད་དང་ལྡན་པ་ཞིག་མངོན་སུམ་དུ་གཟིགས་པ་དང་། སྒོ་རུམ་གྱི་བསེ་མགོན་ཡིད་བཞིན་ནོར་བུ་ལ་ཡང་ལས་བཞི་ཐོགས་མེད་དུ་འགྲུབ་པའི་གཟིགས་སྣང་ངོ་མཚར་ཅན་བྱུང་ཚུལ་གོང་དུ་བརྗོད་པ་ལྟར་ཡིན་པས།
དེ་ལྟ་བུ་ཡང་ཡེ་ཤེས་པ་དངོས་ཀྱི་ཞལ་བསྟན་པ་དང་ཁྱད་པར་མི་འདུག་ཅིང་། ཡང་ཞིང་སྐྱོང་ཙ་ཏུརྨུ་ཁ་ཉིད་ཀྱི་སྐུའི་སྣང་བརྙན་བསྟན་ཅིང་འཕྲིན་ལས་སྒྲུབ་པའི་སྒོ་ནས་རྟེན་རྡོ་ཁྱད་པར་ཅན་གྱི་བཀའ་བབས་བྱུང་བའི་ཚུལ་ནི། རྗེ་ཉིད་དགུང་ལོ་ང་དགུ་ཙམ་བཞེས་པའི་སྟོན་གྱི་ཆ་ལ་སྟོད་བྱང་གསང་སྔགས་རྙིང་མའི་དགོན་གནས་སྲིད་གསུམ་དྲག་པོ་དཔལ་འབར་གྱི་སློབ་དཔོན་རིན་པོ་ཆེའི་གཟིམ་ཕུག་ཏུ་བཞུགས་པའི་སྐབས་ཤིག་མནལ་ལམ་གྱི་ཚུལ་དུ་བྲམ་ཟེའི་གཟུགས་ཅན་ཞིག་བྱུང་ནས། འདི་སྐད་དུ། ཆོས་ཀྱི་མིང་ལྡན་དགོན་པ་རུ། ། དགོན་གྱི་མིང་ཅན་གང་ཟག་གིས། ། སྙེ་ཐང་ཞེས་པའི་གནས་མཆོག་ན། ། གཉན་ལོ་ཆེན་པོའི་ཐུགས་དམ་གྱི། ། ཙ་ཏུརྨུ་ཁའི་སྐུ་བརྙན་མཆོག ། དབང་གི་མིང་ཅན་སྐྱེ་བོ་ལ། །
བསྒོས་ཏེ་ཕོ་ཉར་མངགས་པ་ན། ། འདོད་དོན་རྟ་ལུག་མཚམས་སུ་འགྲུབ། ། ཅེས་པའི་ལུང་བསྟན་ཞིག་སྨྲས་བྱུང་བས་མནལ་སད་པ་ན། བྲམ་ཟེའི་གཟུགས་ཅན་ཡང་དེ་ཀར་དར་ཙམ་ཞིག་འདུག་སྟེ། ཕྱག་གཡོག་ཅིག་ཞབས་དྲུང་དུ་བྱུང་བའི་རྐྱེན་བྱས་ལས་སོང་བའི་ཚེ། རྗེ་ཉིད་ཀྱི་ཐུགས་ལ་ལུང་བསྟན་དེ་ཡ་མཚན་ཆེ་དགོངས་ནས། དེའི་ཚུལ་རྣམས་ཉིད་ཀྱི་ཞབས་འབྲིང་བ་ཆེན་པོ་ཆོས་རྗེ་ཀུན་དགའ་བཀྲ་ཤིས་ལ་སྒྲིབ་མེད་དུ་གསུངས་ཤིང་། དེ་ནས་ཡུན་རིང་མ་ལོན་པར་དབུས་ཕྱོགས་སུ་ཆིབས་ཀྱི་ཁ་ལོ་བསྒྱུར་བའི་སྐབས། སྔར་གྱི་ལུང་བསྟན་ངོ་མཚར་ཅན་དེ་མངོན་དུ་གྱུར་པའི་ཚུལ་ནི། བསྟན་པའི་སྦྱིན་བདག་རྣམ་རྒྱལ་རབ་བརྟན་པས་རྗེ་ཉིད་དཔོན་སློབ་རྣམས་སྤྱན་དྲངས་པ་ན།
ཁོང་ཚོའི་ཆ་ཞབས་བླ་མ་རྔོག་པའི་དགོན་རྙིང་ཆོས་འཁོར་གླིང་ཞེས་བྱ་བ་དེར། དགོན་སྨད་སློབ་དཔོན་པར་གྲགས་པའི་གང་ཟག་དེས། སྙེ་ཐང་ན་བླ་མ་གཉན་ལོ་ཙཱ་བའི་ཐུགས་དམ་རྟེན་རྡོ་ཞལ་བཞི་ཡོངས་རྫོགས་ཀྱི་སྐུ་སོགས་རང་བྱོན་ཁྱད་པར་ཅན་མང་དུ་ཡོད་པའི་རྟེན་རྡོ་ངོ་མཚར་ཅན་དེ་བཞིན་ཡོད་པའི་གནས་ཚུལ་སྙན་དུ་ཕུལ་བྱུང་བ་ན། རྗེ་ཉིད་ཀྱི་ཐུགས་ལ་སྔར་སྲིད་གསུམ་དྲག་པོ་དཔལ་འབར་དུ་བཞུགས་དུས་ཀྱི་ལུང་བསྟན་དེ་དུས་ལ་བབ་པར་དགོངས་ནས། དེ་འཕྲལ་རྟེན་རྡོ་སྤྱན་འདྲེན་པའི་ཕོ་ཉ་གནང་བའི་ཚེ། སྙེ་ཐང་གསེར་ཁང་པས་རྟེན་རྡོ་འབུལ་དུ་མ་འདོད་པ་ལ། སླར་གཞིས་ཀ་ཆེན་པོ་བསམ་འགྲུབ་རྩེ་ནས། རྗེ་འདི་ཉིད་ཀྱི་བཀའ་བཞིན་སྟོབས་ཀྱི་འཁོར་ལོས་བསྒྱུར་བ་ཀརྨ་ཕུན་ཚོགས་རྣམ་རྒྱལ་གྱིས་གཟིམ་ཆུང་པ་ལྷ་དབང་ཟེར་བ་ཞིག་དོ་དམ་པར་གནང་བར་བརྟེན། སྔར་གྱི་ལུང་བསྟན་ལ། འདོད་དོན་རྟ་ལུག་མཚམས་སུ་འགྲུབ། །
ཅེས་པ་དེ་མངོན་དུ་གྱུར་ཏེ། ལོ་དེ་གཉིས་ཀྱི་མཚམས་སུ་བདག་ཉིད་ཆེན་པོ་དགེ་སྡིང་ཆོས་ཀྱི་ཕོ་བྲང་ན་བཞུགས་པའི་སྐབས་རྟེན་རྡོ་ཡ་མཚན་ཅན་དེ་ཕྱག་ཏུ་འབྱོར་བ་ན། ཐུགས་དགྱེས་སྤྲོ་དཔག་ཏུ་མེད་པ་དང་བཅས་མཆོད་གཏོར་རྒྱ་ཆེན་པོ་བཤམ་པར་མཛད་ནས་གཏོར་འབུལ་བསྐང་གསོ་རྒྱས་པར་གནང་ཞིང་། རྟེན་རྡོ་ལ་སྐུ་ཁྲུས་གསོལ་བ་ན། རྡོ་མདོག་བྱིན་རྣམས་ཁ་དོག་སྨུག་པོ་ལ། ལོགས་ཤིག་ལ་ཞལ་བཞི་ཡོངས་རྫོགས་ཀྱི་སྐུ་དང་། ལོགས་གཞན་རྣམས་ལ་ཡུམ་ཆེན་བཞིའི་སྔགས་རྣམས་རྡོ་མདོག་བྱིན་པས་དམར་བ་ཞིག་གི་རང་བྱོན་དུ་གསལ་བ། དེ་ཡང་དྲི་བཟང་གི་ཆུ་དང་འཕྲད་ན་རང་བྱོན་རྣམས་ཆེས་ཆེར་གསལ་བར་འགྱུར་ཞིང་། རྒྱུན་པར་ཅུང་མི་གསལ་བའི་ཚུལ་གྱིས་མིག་ཡོད་ཀྱི་མངོན་སུམ་གྱི་སྤྱོད་ཡུལ་དུ་གྱུར་པའི་རྟེན་རྡོ་ཁྱད་འཕགས་དེ་ཉིད་རེ་ཞིག་དགེ་སྡིང་གི་བྱ་འདབས་འདྲ་འདྲི་ཆོས་རྫོང་ཁམས་གསུམ་ཟིལ་གནོན་དུ་བཞུགས་པར་གནང་བ་ལ། དུས་ཕྱིས་ཁོ་བོ་ཅག་གིས་དཔལ་ས་སྐྱར་སྤྱན་དྲངས་ནས་བཞི་ཐོག་བླ་བྲང་དུ་བཞུགས་སུ་གསོལ་བ་འདི་ཡིན་ལ།
འདི་ལྟ་བུའི་ངོ་མཚར་རྟེན་གང་དུ་བཞུགས་པའི་གནས་དེ་ནི། ཞིང་སྐྱོང་དབང་པོའི་ཕོ་བྲང་མེ་འབར་གྱི་གཙུག་ལག་ཁང་ཞིག་དང་བྱིན་རླབས་མཉམ་པའི་ངེས་ཤེས་དང་ལྡན་པ་ལགས་ཤིང་། དེ་ལྟར་བཤད་པའི་རྣམ་ཐར་དེ་དག་ནི། སྔོན་གཉན་ལོ་ཆེན་པོའི་བྲན་དུ་ཞིང་སྐྱོང་དབང་པོ་ཉིད་ཀྱིས་བྲམ་ཟེའི་གཟུགས་དང་བན་ཆུང་གི་རྣམ་པར་སྤྲུལ་ནས་གོ་རེ་ལེན་གྱི་ཞབས་ཏོག་མཛད་པར་གྲགས་པ་དང་ཚུལ་མཚུངས་པར་གདོན་མི་ཟ་བས་ཤིན་ཏུ་ངོ་མཚར་བའི་གནས་སུ་ཤེས་པར་བྱའོ། ། འཕྲིན་ལས་ཀྱི་མགོན་པོ་པུ་ཏྲ་ཆེན་པོ་ཡང་རྒྱུན་པར་ཞབས་འབྲིང་པའི་ཚུལ་དུ་བཞུགས་པ་ཡིན་ཏེ། ཉིད་ཀྱི་གསུང་མགུར་བདེ་ཆེན་ཕུན་ཚོགས་སུ། འདུག་གྲོགས་སུ་པུ་ཏྲ་ངོ་མཚར་ཆེ། ། ཞེས་གསུངས་པ་དང་། ཁོ་བོ་ཅག་གིས་རྗེ་ཉིད་ཀྱི་དྲུང་དུ་བྱས་འགྱུར་བླ་བྲང་ནུབ་ཀྱི་མགོན་ཁང་ཁྱད་པར་ཅན་དེར། གུར་མགོན་ལྷ་བརྒྱད།
དཔལ་མགོན་ཞལ་ཁྲ་ཅན། པུ་ཏྲ་མིང་སྲིང་གསུམ་གྱི་རྗེས་གནང་རྣམས་ཞུ་བའི་དུས་རྗེ་ཉིད་ཀྱི་གསུང་ལས། ཁ་སང་བྱས་འགྱུར་གྱི་མཎྜལ་ན་མོན་པ་མིང་སྲིང་གསུམ་གར་བྱེད་ཀྱི་འདུག་པ་འཚུབ་མ་ཞིག་ཏུ་སོང་ནས་བྲག་འདི་ལ་ཐིམ་སོང་བ་ད་རེས་རྗེས་གནང་འདི་བྱེད་པའི་རྟེན་འབྲེལ་དུ་འདུག་གསུངས་པ་སོགས་ཀྱིས་ཤེས་སོ། ། གཞན་ཡང་སྔ་མོའི་དུས་ཡར་ལུང་བཀྲ་ཤིས་རྩེའི་ཆོས་སྡེ་གསར་པ་ན། རྗེ་ཚར་ཆེན་གྱི་དངོས་སློབ་རྗེ་གཞོན་ནུ་བློ་གྲོས་བཞུགས་པའི་དྲུང་དུ། བདག་ཉིད་ཆེན་པོས་ས་སྐྱ་པའི་ཆོས་སྐྱོང་གུར་ཞལ་གཉིས་ཀྱི་ཟབ་ཆོས་སྙན་བརྒྱུད་ཁྱད་པར་ཅན་རྣམས་བུམ་པ་གང་བྱོར་གསན་པར་བཞེད་ནས། ཆོས་སྐོར་གཞན་རྣམས་གསན་གྲུབ་རྗེས། མགོན་པོའི་གསང་ཁྲིད་སླར་འབུལ་བར་བཞེད་ནས། རྗེ་གཞོན་ནུ་བློ་གྲོས་པའི་གསུང་གིས། གསང་ཁྲིད་འདི་བདག་གིས་མ་ཐོབ་ཅེས་ཞུས་པས།
དེའི་ནངས་པར་རྗེ་མཁན་ཆེན་ཉིད་ཀྱི་གསན་ཡིག་བྱ་རོག་གཉིས་ཀྱིས་ཁྱེར་ནས། བདག་ཉིད་ཆེན་པོའི་སྐུ་པང་དུ་བསྐྱུར་བྱུང་བ་ལ་གཟིགས་པས། གསང་ཁྲིད་ཀྱང་གསན་འདུག་པ་དགོངས་མཚམས། མཁན་ཆེན་རིན་པོ་ཆེ་གཞོན་ནུ་བློ་གྲོས་པ་དཔོན་སློབ་རྣམས་གསན་ཡིག་སྟོར་བས་ཐམས་ཅད་ཙབ་ཙོབ་ཏུ་གྱུར་པ་ན། ཉིད་ཀྱི་གསུང་ལས། མགོན་པོའི་གསང་ཁྲིད་དེ་བདག་ལ་གནང་ན། གསན་ཡིག་དེ་ཆོས་སྐྱོང་ཚོས་བདག་ལ་གནང་བྱུང་བས་འབུལ་རྒྱུ་ཡོད་ཅེས་བཞད་མོ་དང་བཅས་སྔར་གྱི་ལོ་རྒྱུས་རྣམས་ཞུས་ཤིང་། མཁན་ཆེན་རིན་པོ་ཆེའི་ཕྱག་ཏུ་གསན་ཡིག་འབུལ་བ་གནང་བས། རྗེ་གཞོན་ནུ་བློ་གྲོས་པའི་གསུང་གིས། ཁྱེད་རང་ཆོས་སྐྱོང་བྲན་དུ་འཁོལ་ངེས་སུ་འདུག་པ།
འཚུབ་བྱ་སོགས་མི་ཡོང་བ་ཡིད་ཆེས་པས། ད་ནི་དོ་ནུབ་རང་ནས་གསང་ཁྲིད་འབུལ་བ་ཡིན་ནོ་གསུངས་ཏེ། དེ་དགོང་ནས་ཆོས་ཐུན་ཚུགས་པར་མཛད་དེ། གསང་ཁྲིད་སོགས་ཟབ་ཆོས་རྣམས་ལྷག་ལུས་མེད་པར་སྩལ་ཅིང་། མགོན་པོའི་སྐུ་བྱིན་རླབས་ཅན་ཞིག་འབུལ་བར་མཛད་དེ། ཕྱག་ཐུགས་ཀར་ཐལ་མོ་སྦྱར་ནས། ཁྱེད་རང་ཆོས་སྐྱོང་གི་བདག་པོ། ཆོས་སྐྱོང་གིས་བཀའ་བཞིན་བསྒྲུབ་པ་ལ་ཁོ་བོ་ཡིད་གཉིས་དང་བྲལ་བའི་དད་པ་སྐྱེས་སོ། ། ཞེས་གསུངས་ཤིང་། མཁན་ཆེན་རིན་པོ་ཆེ་ཡང་ཐུན་མོང་མ་ཡིན་པའི་ཐུགས་དད་ལྷག་པར་སྐྱེས་པར་གྱུར་ལ།
སྐབས་དེར་བཀྲ་ཤིས་རྩེའི་མཆོད་ཡོན་རྣམས་ཀྱི་སྐུ་རིམ་དུ་རྗེ་ཉིད་ཀྱིས་མགོན་པོ་དྲུག་ཅུ་པའི་གཏོར་བཟློག་ཅིག་གནང་བའི་ཚེ། སྒྲུབ་ཁང་དུ་ཡང་ལས་སྦྱོར་གྱི་རྟགས་མང་དུ་བྱུང་ཞིང་། ལྷག་པར་གཏོར་མ་འཕང་པར་མཛད་པའི་ནུབ་མོ། བསྐུལ་རྣམས་མཛད་ཅིང་ཕྱིར་ཕེབས་པ་ན། ནམ་མཁའ་གཞན་རྣམས་ཤིན་ཏུ་དྭངས་པ་ལ། རྗེ་ཉིད་གང་དུ་བཞུགས་པའི་དབུ་ཐོག་ཏུ་སྤྲིན་ནག་གྲུ་གསུམ་འཇིགས་ངམ་ཅན་ཞིག་འབྲལ་མེད་དུ་ཡོང་བ་དེར་ཡོད་སྐྱེ་བོ་ཀུན་གྱིས་མཐོང་ཞིང་། གང་ཟག་ལས་དག་པ་འགའ་རེའི་མཐོང་སྣང་ལ། སྤྲིན་ནག་གི་གསེབ་ཏུ་མགོན་པོའི་ལས་མཁན་དུ་མ་དང་། མེ་ལྷབ་ལྷབ་འབར་བ་མངོན་སུམ་དུ་མཐོང་ཞིང་། ཟོར་གཏོར་རྣམས་འཕང་བར་མཛད་པ་ན་བཙོ་གསུམ་སྦྲེལ་དུ་བརྒྱུགས་པ་སོགས་མཐུ་སྟོབས་བསམ་གྱིས་མི་ཁྱབ་པ་མངའ་བའི་རྟགས་མཚན་ངོ་མཚར་ཅན་མང་དུ་སྟོན་པར་མཛད་པ་དང་།
དེ་ནས་རྩེས་ཐང་བསམ་གཏན་གླིང་དུ་ཕེབས་ཏེ། དེའི་གཙུག་ལག་ཁང་དང་རྟེན་རྣམས་མཇལ་བར་མཛད་པ་ན། གནས་དེར་སྔོན་དཔལ་ལྡན་བླ་མ་དམ་པའི་ཐུགས་དམ་ཕྱག་ནས་བཞུགས་པའི་ཞལ་བཞི་དངོས་དང་བྱིན་རླབས་མཉམ་པར་གྲགས་པའི་བྲམ་གཟུགས་གྱི་ཞལ་འབག་ཅིག་ཡོད་པ་ལ། རྗེ་ཉིད་ཀྱིས་བྱིན་རླབས་ཞུ་བར་མཛད་པས་ཞལ་འབག་ལས་འོད་སྔོན་པོ་ཞིག་བྱུང་སྟེ། ཉིད་ཀྱི་སྐུ་ལ་ཐིམ་པ་དེར་ཡོད་ཀུན་གྱིས་མཐོང་བ་དང་། དེ་ནས་གདན་ས་མཐིལ་དུ་ཕེབས་པ་ན། ས་ཡུལ་དེར་མགོན་པོ་ཞལ་བཞི་པ་གནས་ངེས་པའི་ས་མཐོང་མགོན་ཁང་དུ་གྲགས་པ་ཞིག་འདུག་པར་ཚེས་བརྒྱད་ཀྱི་ཐུགས་དམ་དུས་གཏོར་གནང་བར་དགོངས་པ་ན། ཕྱོགས་དེའི་ཟངས་རི་ཁང་དམར་པ་དཔོན་གཡོག་རྣམས་སྦུགས་ཞུགས་ཀྱིས་གྲུབ་མཐའི་ཕྱོགས་འཛིན་གྱི་ཀུན་སློང་ཁོ་ནས་བྲག་ཁ་བ་བརྒྱུད་པའི་མགོན་ཁང་དུ་ཐུགས་དམ་མི་གནང་བ་དགོས་ཚུལ་ཞུས་བྱུང་བ་ན། ཉིད་ཀྱི་གསུང་ལས། མགོན་ཁང་དུ་བསྐང་གསོ་མ་བྱས་པས་ཆོག
འཚུབ་ཆ་བཞིན་བྱུང་ན་ཁག་མེད་དོ་གསུངས་ནས། བཞུགས་གནས་དེ་ཀར་དུས་གཏོར་འཛུགས་པ་གནང་བ་ན། སྤྱན་འདྲེན་གྲུབ་ནས་བྱོན་སྐྱེམས་ཕུལ་མཚམས་གློ་བུར་དུ་སྤྲིན་ནག་འདུས་ཏེ་གློག་མང་དུ་འཁྱུག་པ་དང་། ཐོག་འབྲུག་གི་སྒྲ་རྒྱུན་མི་འཆད་པ་དང་བཅས་སེར་བ་མཐེ་བོང་ཙམ་གདན་ས་མཐིལ་དང་། ཟངས་རི་གཉིས་ཀར་བབས་ཅིང་། ཟངས་རིའི་རྫོང་དུ་ཐོག་བབས་པས་ལྕགས་རི་ཉིས་རིམ་འགྱེལ་བ་སོགས་ཆོས་སྐྱོང་གི་རྩུབ་འགྱུར་ཤིན་ཏུ་ཆེ་བ་བྱུང་བས་ཀུན་ཀྱང་འཇིགས་ཤིང་ཧ་ལས་ཏེ། དེར་ཡོད་ཀྱི་དཔོན་ས་དཔོན་གཡོག་རྣམས་དང་། སྤྱན་སྔ་བའི་གཅུང་པོ་སོགས་སྐུ་དྲུང་དུ་འབྱོར་བས་རྗེ་ཉིད་ལ་ཟང་ཟིང་གི་འབུལ་རྒྱ་ཆེན་པོ་དང་བཅས་བཤགས་པ་སྙིང་ཐག་པ་ནས་འབུལ་བ་དང་། སླར་འཚུབ་ཆ་མི་ཡོང་བ་དགོས་པའི་སྙན་འབུལ་ཞུ་བར་བྱུང་ཞིང་། ཡང་དུས་ཕྱིས་གདན་ས་ཆེན་པོའི་ལོ་དུས་ཀྱི་སྐུ་རིམ་མགོན་པོ་དྲུག་ཅུ་པའི་གཏོར་བཟློག་དང་།
ལོ་དེའི་ཕྱི་མའི་ཟླ་བ་གཉིས་པའི་རྡོ་རྗེ་ཕུར་པའི་གཏོར་བཟློག་གཉིས་ཀའི་ཟོར་ལས་རྗེ་ཉིད་ཀྱིས་ཕྱག་བཞེས་མཛད་པ་ན། དྲུག་ཅུ་པའི་སྐབས་སུ་ལིངྒ་དགུག་གཞུག་མཛད་པའི་དུས། ལིངྒ་གཅིག་གིས་ཕྱག་དྲིལ་ལ་འཇུས་ཤིང་གཅིག་བྲོས་སྟབས་སུ་འགྲོ་བ་མཆོད་གཡོག་པས་མཐོང་བ་དང་། ཕུར་བཟློག་གི་གདབ་ལས་གནང་སྐབས། ལིངྒའི་སྙིང་གར་འོད་ཡུངས་འབྲུ་ཙམ་ཞིག་འདུག་པ་གཅེན་ལུང་སྡེ་པ་བྱ་བཏང་བ་ཕྱག་འདེགས་ལ་ཡོད་པས་མཐོང་ནས། རྗེ་ཉིད་ལ་དོགས་གཅོད་ཞུ་བ་ངེད་རང་གིས་ཐོས་ཤིང་། ཡང་རྗེ་ཉིད་ཀྱིས་ཚ་མོ་རོང་གླང་གི་བྲག་ལ་ཕུ་རི་རྡོ་རྗེའི་བྲག་རྫོང་ཁམས་གསུམ་ཟིལ་གནོན་གྱི་སྒྲུབ་གནས་གསར་དུ་འདེབས་པར་མཛད་ནས། དེའི་བདུད་འདུལ་ཕུག་ཏུ་བཞུགས་དུས་དཀར་བདུད་ལྕམ་དྲལ་གཉིས་དང་། བུད་མེད་དམར་མོ་རལ་པ་རྟིང་པར་ཁེབས་པ། ལག་ན་ཟངས་ཀྱི་ཞགས་པ་རིང་པོ་ཐོགས་པ་ཞིག་གཟིགས་པ།
ཕུར་པའི་སྲུང་མ་ཞིག་ཡིན་པ་འདུག་གསུངས་པ་སོགས་མདོར་ན་ཉི་མ་རེ་རེའི་ནང་དུ་ཡང་ཆོས་སྐྱོང་གི་རྣམ་འཕྲུལ་མཐའ་ཡས་པ་ཞིག་གཟིགས་པར་གདོན་མི་ཟ་ཞིང་མཐུ་སྟོབས་དང་ནུས་པའི་མངའ་བདག་ཏུ་བཞུགས་སོ། ། བདག་ཉིད་ཆེན་པོ་དེ་ཉིད་ཀྱི་གཅུང་། བདག་ལ་བཀའ་དྲིན་མཆོག་ཏུ་ཆེ་བའི་ཡབ་རྗེ་སྦས་པའི་སངས་རྒྱས་སྔགས་འཆང་རྒྱལ་བའི་རྒྱལ་ཚབ་སེམས་དཔའ་ཆེན་པོ་གྲགས་པའི་མཚན་ཅན་དེ་ཉིད་ལ་བཀའ་སྲུང་ཁྱད་པར་ཅན་རྣམས་ཀྱིས་ཞལ་བསྟན་ཅིང་ཕོ་ཉ་དང་མངག་གཞུག་མཛད་པའི་ཚུལ་ནི། རྗེ་ཉིད་སྐུ་གཞོན་ནུའི་དུས་དཔལ་ས་སྐྱའི་ཆུ་མིག་རྫིང་གའི་བླ་བྲང་བདེ་མཆོག་ཕོ་བྲང་དུ་དཔལ་ཀྱཻ་རྡོ་རྗེའི་གཞི་བསྙེན་མཛད་པའི་རྗེས་དེ་མ་ཐག་པར་གུར་གྱི་མགོན་པོའི་སྒོམ་བཟླས་ཞག་བདུན་པ་ཞིག་མཛད་པའི་ཐོ་རངས་ཀྱི་ཆ་མནལ་ལམ་དུ། ས་སྐྱའི་རྒྱབ་རི་དཔོན་པོ་རི་ནས་གདོང་ནག་གི་བར་གྱི་ནམ་མཁའ་ལ་སྤྲིན་ནག་གྲུ་གསུམ་འཁྲིགས་པའི་དབུས་སུ་གུར་གྱི་མགོན་པོ་ཉིད་ཕྱག་གཉིས་ཀྱི་གྲི་ཐོད་ཉུ་གེ་བ་དང་། དེའི་སྟེང་གི་ཕྱོགས་སུ་ཁྱུང་ཆེན་གསུམ། གཡས་སུ་བྱ་ནག་གསུམ། གཡོན་ཕྱོགས་སུ་ཁྱི་ནག་གསུམ། རྒྱབ་ཕྱོགས་སུ་ལྕེ་སྤྱང་གསུམ། མདུན་ཕྱོགས་སུ་མི་ནག་གསུམ་རྣམས་ཤིན་ཏུ་གསལ་བ་དང་།
སྤྲིན་ནག་གི་གསེབ་ན་མེ་རིས་ཤིན་ཏུ་ལེགས་པ་བཟོ་རིས་པ་མཁས་པ་སུས་ཀྱང་བསྐྲུན་པར་མི་ནུས་པ་ལྟ་བུ་འུར་སྒྲ་དང་བཅས་འབར་བ་ཡུན་རིང་དུ་གཟིགས་ཤིང་། དེའི་ངང་ནས་གུར་གྱི་མགོན་པོའི་སྐུ་ཡོངས་རྫོགས་ཇེ་གསལ་ཇེ་གསལ་འགྲོ་བ་ཞིག་འདུག་པ་ལ། ཞབས་འབྲིང་པ་ཞིག་གིས་མནལ་སད་བྱུང་པས་ཤིན་ཏུ་ཕངས་པ་ཞིག་བྱུང་གསུངས་ཤིང་། ཡང་རྗེ་ཉིད་དཔལ་མགོན་ཞལ་བཞི་པའི་གསུང་བསྙེན་ལ་བཞུགས་པའི་དུས་ཤིག་གི་ཚེ། ད་ལྟ་ཞིང་སྐྱོང་མར་གྲགས་པའི་ཧོར་སིལ་ཁྱད་པར་ཅན་འདི་ནངས་པར་ཕྱག་ཏུ་འབྱོར་རྒྱུའི་དོ་ནུབ་མནལ་ལམ་དུ། མི་སྨུག་ཚོན་པ་ཞིག་གིས་རས་ཀྱིས་གྲིལ་བའི་སིལ་སྙན་ཞིག་རྒྱབ་ལ་ཁྱེར་ནས་ཤར་ཕྱོགས་ནས་བྱུང་བའི་རྗེས་སུ། མི་སྐྱ་བཤར་བ་ཞྭ་ཐེབས་གྱོན་པ་མང་པོ་དང་། བན་ཆུང་མང་པོ་ལུང་པ་ཁེངས་པ་ཙམ་སླེབས་བྱུང་པས། དེ་མ་ཐག་ཨ་ཙ་ར་ནག་པོ་འཇིགས་སུ་རུང་བ་གཉིས་གློ་བུར་དུ་བྱུང་ནས། སྔར་གྱི་མི་སྐྱ་བཤར་བ་དང་བན་ཆུང་ཐམས་ཅད་ཁོང་གཉིས་ཀྱིས་ལུང་པ་མ་བརྒལ་གྱི་བར་དུ་ཕྱིར་བསྐྲད་དེ།
དེའི་མོད་ལ་མི་སྨུག་ཚོན་པ་དེ་དྲུང་དུ་སླེབས་པ་དང་མཉམ་དུ་མནལ་སད་བྱུང་བ་ན། ཅི་ཡིན་སྙམ་དུ་དགོངས་པའི་ཚེ། དེའི་ཉིན་མོ་ཧོར་སིལ་འདི་མནལ་ལམ་དུ་བྱུང་བ་བཞིན་རས་འགྲིལ་དང་བཅས་ནས་ཞབས་དྲུང་དུ་འབྱོར་བྱུང་བའི་ཚེ། ཉིད་ཀྱི་གསུང་ལས། སིལ་སྙན་ཁྱད་པར་ཅན་འདི་ཆོས་སྐྱོང་ཞལ་བཞི་པ་རང་གིས་བཀུག་པར་འདུག་ཅིང་། འདི་ལ་རྗེས་འབྲངས་ཤིག་ཡོད་འདུག་ཀྱང་ཆོས་སྐྱོང་རང་གིས་རིང་དུ་བསྐྲད་ནས། ད་ཆ་སྐྱོན་ཡོང་བ་མེད་པས། ཧོར་སིལ་འདིའི་མིང་ལ་ཡང་ཞིང་སྐྱོང་མར་ཐོགས་ཤིག་གསུངས་པ་བཞིན་ད་ལྟའི་བར་དུ་ཡོངས་སུ་གྲགས་པ་འདི་ཡིན་ལ། དེ་ལྟ་བུ་ནི་ཞིང་སྐྱོང་དབང་པོས་མཐུན་རྐྱེན་དངོས་སུ་བསྒྲུབས་པས་ངོ་མཚར་བའི་རྣམ་ཐར་དུ་ཤེས་པར་བྱ་ཞིང་། ཡང་ཞལ་བཞི་ཡོངས་རྫོགས་ཀྱི་བྲིས་སྐུ་འགའ་ཞིག་ཕྱག་བྲིས་མཛད་པའི་ཚེ་ཡང་།
སྐྱེད་ལྷས་ཀྱི་སྒྲུབ་སྡེའི་ཁྲོད་ན་རྗེ་ཉིད་བཞུགས་འདུག་པ་ལ། སྒྲུབ་ཁང་ཞིག་གི་ནང་ན་ཨ་ཙ་ར་གདོང་པ་དམར་ཉག་ཅན་འཇིགས་སུ་རུང་བ་དུ་མ་འདུག་པ་དང་། གཡག་རྒོད་ནག་པོས་ལུང་པ་གང་བ་སོགས་མནལ་ལམ་ཡ་མཚན་ཅན་མང་དུ་བྱུང་གསུངས་པ་ཡང་། ཆོས་སྐྱོང་ཉིད་ཤིན་ཏུ་འགོ་ཞིང་མཉེས་པའི་རྟགས་སུ་མངོན་ཞིང་། ཡང་ཉིད་ཀྱི་རིགས་སྲས་སྔགས་འཆང་ངག་དབང་ཀུན་དགའ་དབང་རྒྱལ་གྱིས་གསོལ་བ་བཏབ་པའི་ངོར། པུ་ཏྲ་ཆེན་པོའི་སྐུ་རྐྱང་པ་བཞུགས་པའི་བྲིས་ཐང་ཁྱད་པར་ཅན་འདི་ཕྱག་བྲིས་མཛད་པའི་མནལ་ལམ་དུ་ཨ་ཙ་ར་ཕོ་མོ་གསུམ་བྱུང་བའི་གྲལ་འགོ་མ་དེ་ཤིན་ཏུ་དགའ་བའི་རྣམ་འགྱུར་སྟོན་པ་ལ། གཞན་གཉིས་པོ་དེ་ཅུང་ཟད་ཁྲོས་པའི་ཚུལ་གྱིས་འདུག་པ་ལ། དེའི་ནངས་པར། རྗེ་ཉིད་ཀྱི་གསུང་ལས། ངེད་ལ་མདང་ནུབ་རྨི་ལམ་འདི་བཞིན་བྱུང་བ།
བྲིས་ཐང་འདི་ལ་པུ་ཏྲ་མིང་སྲིང་གསུམ་ག་མ་བྲིས་པའི་ལན་པར་འདུག་ཅེས་གསུངས་ཤིང་། འདི་ཡང་འཕྲལ་ལ་འཁུ་ལྡོག་ལྟར་སྣང་ཡང་། དོན་ལ་ཆོས་སྐྱོང་འགོ་ཞིང་འཆེས་པའི་ཐུན་མོང་མ་ཡིན་པའི་རྟགས་སུ་ཤེས་པར་བྱས་ཤིང་། གཞན་ཡང་ངོས་ཅག་རྣམས་ཀྱིས་གསོལ་བ་བཏབ་ནས་གུར་གྱི་མགོན་པོ་ལྷ་བརྒྱད་ཀྱི་བྲིས་ཐང་ཁྱད་པར་ཅན་རྣམས་ཕྱག་བྲིས་མཛད་པའི་དུས་སུ། བྲིས་སྐུ་རྣམས་ཀྱི་སྐུ་སྐྱེད་མན་ཙམ་གྲུབ་ནས་ཞག་འགའ་ཐུགས་བྲེལ་གྱི་དབང་གིས་འགྱངས་པའི་ཚེ། རྗེ་ཉིད་ཀྱི་མཚན་ལམ་དུ་བྱ་ནག་ཁྱི་ནག་སོགས་རོ་སྟོད་ཡན་ཆད་མེད་པ་མང་པོ་སྐུ་མདུན་དུ་ཕུང་ཕུང་བྱུང་བ་ན། དེའི་ནངས་པར་གསུང་ལས། ངེད་ཀྱི་རྨི་ལམ་དེ་བྲིས་སྐུ་མྱུར་དུ་འབྲི་དགོས་པའི་རྟགས་སུ་འདུག་གསུངས་ནས་ཐུགས་རྩོལ་ཆེན་པོས་ཕྱག་བྲིས་ལེགས་པར་མཛད་ནས་རབ་གནས་དང་བསྐང་གསོ་རྒྱས་པར་མཛད་པའི་དུས་སུ་ཡང་ངོ་མཚར་བའི་རྟགས་དུ་མ་བྱུང་བ་ཡིན་ལ། ཡང་སྐབས་ཤིག་ཀརྨ་ཞྭ་དམར་བའི་སྤྲུལ་སྐུ་དང་། གཙང་ནས་སྡེ་བ་ཀུན་སྤངས་དྲུང་མཆོད་ཡོན་གདན་ས་ཆེན་པོའི་གནས་མཇལ་ལ་བྱོན་དུས།
ནང་སོ་པུ་ཏྲ་ཁང་མཇལ་བའི་ཚེ། མགོན་ཁང་གི་ནང་དུ་ཡོན་མཆོད་གཉིས་འབྱོར་འཕྲལ། པུ་ཏྲ་ཆེན་པོ་གནས་པའི་ཟངས་ཆེན་ཁྲག་མཚོ་མ་བཀྲ་ཤིས་འོད་འབར་གྱི་ནང་གི་ཆབ་རྣམས། དེ་དུས་དགུན་ཡིན་པས་ཆུ་འཁྱགས་ཆེན་པོར་སོང་བ་དེ་ཚེག་སྒྲ་དང་བཅས་གས་ཏེ། ཕན་ཚུན་དུ་འཁོར་བའི་མོད་ལ་ཟངས་མོ་ཆེའི་ཕྱི་རོལ་གྱི་རུ་ལོང་རྣམས་ཀྱང་ཁྲོག་སྒྲ་འབྱིན་པ་བྱུང་བས། མཆོད་ཡོན་ཀུན་ཐུགས་ཧ་ལས་ཏེ་ཕྱིར་འགྲོས་ཀྱིས་མགོན་ཁང་གི་ཕྱིར་བྱོན་པར་གྱུར་ཅིང་། དེ་ཉིད་ཁོ་ན་ལ་ཀརྨ་པའི་སྒར་བ་དམངས་དང་། ས་སྐྱའི་སྐྱ་སེར་ཚན་གཅིག་འཁྲུགས་རྩོད་ཆེ་བ་བྱུང་བས། ས་ཀར་གྲུབ་མཐའི་རྟེན་འབྲེལ་དབང་ལས། ཆོས་སྐྱོང་གི་འཚུབ་འགྱུར་ཡིན་པར་སྡེ་པ་ཀུན་སྤངས་པས་རིག་ནས།
དེ་དུས་ཡབ་རྗེ་མཐུ་སྟོབས་ཀྱི་མངའ་བདག་ཉིད་ལྷ་ཆེན་རིག་འཛིན་ཕོ་བྲང་ན་སྐུ་མཚམས་བཅད་རྒྱ་དམ་པོ་ལ་བཞུགས་ཡོད་པར་སྡེ་པ་རང་ལ་ཞལ་མཇལ་བྱིན་རླབས་བཀའ་བསྒོ་གནང་དགོས་པའི་གསོལ་བ་ནན་ཆེན་བཏབ་པ་བཞིན། སྔགས་འཆང་ཉིད་ཀྱིས་ཀྱང་ཐུགས་བརྩེ་བ་ཆེན་པོས་རྗེས་སུ་བཟུང་སྟེ། སྡེ་པ་ཉིད་བཀའ་སྲུང་གི་འཁུ་ལྡོག་གིས་འཇིགས་པ་ལས་སྐྱོབས་པར་མཛད་པའི་གཏང་རག་ཏུ་ཀོ་ཅག་གི་ཆོས་གཞིས་རྒྱ་དཔང་ཆེ་བ་འདི་རྣམས་ཀུན་སྤངས་དྲུང་རང་གིས་འདི་ཕྱིའི་དོན་ཁོ་ན་ལ་བསམས་ནས་དཔལ་ས་སྐྱའི་སྡེ་བསྟན་པ་གདུང་རྒྱུད་དང་བཅས་པའི་ཞབས་འདེགས་སུ་དམིགས་ནས་དགེ་རྒྱུན་གྱི་ཐེབས་སུ་གནས་འཇགས་ཞུས་པ་ཡིན་གསུངས་ནས། གོང་ནས་གནང་རྟེན་གང་ཡང་མ་ཞུས་པར་དད་འབུལ་ཁོ་ན་མཛད་འདུག་པ། འདིའང་དམ་ཅན་མོན་བུ་པུ་ཏྲས་འཕྲིན་ལས་མངོན་སུམ་དུ་བསྒྲུབས་པའི་དགེ་མཚན་ལས་གཞན་དུ་མ་འདས་པའི་ཤིན་ཏུ་ངོ་མཚར་བའི་གནས་སོ། ། གཞན་ཡང་ཞིང་སྐྱོང་དུར་ཁྲོད་བདག་པོ་དང་། དཔལ་ལྡན་དམག་ཟོར་རྒྱལ་མོས་ཀྱང་ཞལ་དངོས་སུ་བསྟན་པའི་ལོ་རྒྱུས་ཡོད་མོད་ཀྱང་ཡི་གེས་འཇིགས་ནས་མ་སྤྲོས་ལ། ཡང་གདན་ས་འདིར་བར་སྐབས་ཤིག་ཏུ་སྐྱེ་བོ་མི་བསྲུན་པ་དག་གིས་བསམ་སྦྱོར་ངན་པའི་འཁྲུལ་འཁོར་ལ་བརྟེན་ནས་ལོ་དགྲ་སད་སེར་བ་སོགས་དུས་རྒྱུན་དུ་བྱུང་བའི་ཚེ། སློབ་འབངས་རྣམས་ཀྱིས་གསོལ་བ་བཏབ་པའི་ངོར་བདག་ཉིད་ཆེན་པོས་བླ་མ་གོང་མ་རྣམས་ཀྱིས་ལོ་དགྲའི་གཉེན་པོར་བཞེངས་པར་མཛད་པའི་རིགས་གསུམ་མགོན་པོའི་མཆོད་རྟེན་ལ་ཉམས་གསོ་མཛད་པར་བཞེད་དེ། རྗེ་ཉིད་དཔོན་སློབ་རྣམས་ཀྱི་རིམ་པས་ཕྱག་ཕེབས་ཏེ།
རིགས་གསུམ་གྱི་མཆོད་རྟེན་རྙིང་པའི་ཞིག་རོའི་རྨང་གང་ན་ཡོད་འཚོལ་བར་མཛད་པའི་ཚེ། སྐུ་འཁོར་བ་རྣམས་ཀྱིས་ཡུན་རིང་དུ་མ་རྙེད་པ་ལ། དར་ཙམ་ཞིག་ནས་བྱ་རོག་ཅིག་སྐད་སྙན་པོ་སྒྲོག་བཞིན་པ་དང་བཅས། ད་ལྟ་མཆོད་རྟེན་ཡོད་པའི་གདོང་ནག་གི་རི་ཆུང་འདིའི་ཁར་བབས་ནས། བྲག་ལ་མཆུ་ཡང་ཡང་འཛུག་ཤིང་སྐད་དུ་མ་སྒྲོག་གིན་འདུག་པ་ལ། བདག་ཉིད་ཆེན་པོའི་གསུང་གིས་བླ་མ་གོང་མ་རྣམས་ཀྱིས་ལོ་དགྲའི་ཁ་གནོན་དུ་འདེབས་པར་མཛད་པའི་རིགས་གསུམ་མཆོད་རྟེན་གྱི་ཐེས་རོ་བྱ་རོག་བབས་ས་ཡ་གི་ན་ཡོད་པར་འདུག་པས། རང་རེ་རྣམས་མྱུར་དུ་འགྲོ་བ་ཡིན་གསུངས་ཕྱག་ཕེབས་པའི་ཚེ། ཇི་ལྟར་བཀའ་སྩལ་པ་བཞིན་སྔར་གྱི་བྱ་རོག་བབས་པའི་ཤུལ་ན་མཆོད་རྟེན་གསུམ་གྱི་བུམ་ལྡིར་ཡན་ཞིག་པའི་བང་རིམ་དང་། སེང་ཁྲི་མན་གྱི་རྩིག་པ་ཤིན་ཏུ་གསལ་བ་འདུག་པ་མཐོང་བའི་ཚེ། ཞབས་འབྲིང་པ་ཀུན་ཧ་ལས་པར་གྱུར་ཅིང་།
དེ་ནས་ས་ཡུལ་དེར་ད་ལྟའི་རིགས་གསུམ་མགོན་པོའི་མཆོད་རྟེན་འདི་ལེགས་པར་བཞེངས་ནས་ཕྱག་ནས་བཀྲ་ཤིས་མངའ་གསོལ་མཛད་པ་ནས་བཟུང་། ད་ལྟའི་བར་དུ་ཕྱོགས་དེ་ཉིད་ནས་སེར་བ་སོགས་ཀྱི་རྒྱུན་འབྱུང་བ་གཏན་མེད་དུ་གྱུར་པ་ནི་གདན་སར་གནས་པའི་སྐྱེ་བོ་ཀུན་གྱི་བློ་ཡུལ་དུ་གསལ་བ་འདི་ཡིན་ནོ། ། དེ་ལྟ་བུའི་འགྲན་ཟླ་དང་བྲལ་བའི་ཡོངས་འཛིན་དམ་པ་འདི་ཉིད་ལ།

བདུད་ཀྱིས་གནས་མལ་སྙིང་ལ་བཅས་པའི་གང་ཟག་འགའ་ཞིག་གིས་ལོག་སྒྲུབ་བརྩམས་པ་དེའི་ཚེ་ས་སྐྱ་པའི་བསྟན་སྲུང་དབང་པོ་རྣམས་ཀྱིས་མངོན་སུམ་དུ་ཚར་བཅད་པའི་ཚུལ་ནི། དེ་ཡང་སྐབས་ཤིག་གི་ཚེ་བསྟན་པ་དང་རྣལ་འབྱོར་བ་ལ་དོ་བསྡོ་བའི་གསང་བའི་དགྲ་བོ་སྟོབས་ལྡན་ཞིག་གིས་ལོག་སྒྲུབ་ཆེན་པོ་སྒྲུབ་པར་ཉེ་བ་ན། བདག་ཉིད་ཆེན་པོས་ཆོས་སྐྱོང་རྣམས་ལ་འཕྲིན་བཅོལ་དྲག་ཏུ་མཛད་པའི་ཚེ། རྗེ་ཉིད་ཀྱི་གཟིམ་ཆུང་གི་གཏོར་ཁང་གི་མདུན་གྱི་སྤྱན་གཟིགས་ཀྱི་རྒྱ་རལ་འཁྱོག་པོ་ཞིག་ལ་ཁྲག་རློན་པ་མངོན་སུམ་དུ་འཛག་པ་བྱུང་བ་དང་བསྟུན། ཉིད་ཀྱི་མཚན་ལམ་དུ་བནྡེ་ཞིག་གིས་རྒྱུ་མ་གློ་སྙིང་སོགས་ནང་གཡོས་ཚན་གཅིག་ཁུར་བྱུང་བ་བཞེས་པས། ནངས་པར་ཡང་སྐུ་ཁམས་ལོག་པའི་རྣམ་པ་བྱུང་བ་ཆོས་སྐྱོང་གིས་ཤ་སྐལ་བྱིན་པར་འདུག་གསུངས་ཤིང་། དེ་དག་དང་དུས་མཚུངས་པར་མིག་མཐོང་མཁན་ཞིག་གི་མིག་ལམ་དུ། བསྟན་དགྲ་དམིགས་ཡུལ་གྱི་མི་དེ་ཉིད་ཀྱི་ཕུང་པོ་ཁྱོགས་ལ་བཏེག་ནས་མགོན་པོའི་ལས་མཁན་རྣམས་ཀྱིས་ཁྱེར་བྱུང་བ་རྨིས་པ་ན། དེ་ནས་ཞག་འགའ་མ་ལོན་པར་སྟོབས་ལྡན་གྱི་བསྟན་དགྲ་དེ་ཉིད་ཚེའི་དུས་བྱས་ནས་ལོག་སྒྲུབ་མཐའ་དག་རང་ཞིར་གྱུར་པ་ཡིན་ནོ། ། གཞན་ཡང་འདི་འདྲ་བའི་རིགས་ཅན་འགའ་ཞིག་ཡོད་མོད་ཀྱང་བརྗོད་པའི་སྐབས་མ་ཡིན་པའི་ཕྱིར་རེ་ཞིག་བཞག་གོ ། ཡང་བདག་ཅག་གི་བླ་མ་དུས་གསུམ་སྒྲིབ་མེད་དུ་གཟིགས་པའི་རྒྱལ་བ་མུས་པ་ཆེན་པོ་སངས་རྒྱས་རྒྱལ་མཚན་ཞེས་མཚན་ཡོངས་སུ་གྲགས་པའི་རྡོ་རྗེ་འཆང་མིའི་སྐུ་གཟུགས་ཅན་དེ་ཉིད་ལ་རྡོ་རྗེའི་ཆོས་སྐྱོང་ཡེ་ཤེས་ཀྱི་སྤྱན་ལྡན་རྣམས་ཀྱིས་ཞལ་མངོན་སུམ་དུ་བསྟན་ནས་བཀའ་ལས་ཅུང་ཟད་ཀྱང་མི་འདའ་ཞིང་འཕྲིན་ལས་མཐའ་ཡས་པ་བསྒྲུབས་པའི་ཚུལ་ནི།
དེ་ཡང་རྗེ་འདི་དགུང་ལོ་བདུན་ཅུ་རྩ་གཉིས་སུ་ཕེབས་པ་གླང་གི་ལོ་ཁོ་བོ་ཅག་ཞབས་དྲུང་དུ་སླེབ་རྒྱུའི་སྔ་ཆར་དགེ་སློང་བྱམས་པ་དཔལ་དང་། རྗེ་དབོན་སངས་དར་སོགས་དྲུང་ན་གནས་པ་རྣམས་ལ་རྗེའི་གསུང་ལས། དེ་རིང་གཟའ་སྐར་བཟང་ངན་ཅི་ཡོད་ཀྱང་དེ་ལ་ལྟོས་པ་མེད། མདང་ནུབ་བླ་བྲང་འདིར་ངེད་རང་ས་སྐྱ་ཞབས་དྲུང་དང་མཇལ་ཞིང་། བཞིན་རས་དང་དབྱིབས་ཚུལ་འདི་ལྟར་འདུག་ཅེས་དངོས་སུ་གཟིགས་པ་ལྟར་སྒྲ་ཇི་བཞིན་དུ་གསུངས་པ་ནི། ཁོ་བོ་ཅག་རྗེ་ཉིད་ཀྱིས་འོད་གསལ་གྱི་ངང་ནས་གཟིགས་པར་གདོན་མི་ཟ་བར་འདུག་ཅིང་། ལྷག་པར་བླ་བྲང་གཟིམ་ཆུང་གི་བླ་མ་རབས་རིམ་གྱི་གཟིམ་མལ་འདི་ན་གུར་གྱི་མགོན་པོ་འཁོར་བཅས་ཀྱང་སྔར་ལས་གཟི་བརྗིད་བཀྲག་མདངས་ཆེ་ཞིང་ན་བཟའ་སོགས་ཀྱང་ཟབ་པ་བྱས་བྱོན་འདུག་ཅེས་གསུངས་ཤིང་དགྱེས་དགྱེས་དུ་མ་མཛད་ཀྱིན་འདུག་ཅེས་ཐོས་ལ། དེ་ལྟར་བཀོད་མ་ཐག་པའི་གསུང་གི་ཚིག་རིགས་ལ་དཔགས་ན་དེ་གོང་ནས་ཀྱང་བསྟན་སྲུང་རྒྱ་མཚོའི་ཚོགས་འཁོར་དང་བཅས་པ་མངོན་སུམ་དུ་ཡང་ཡང་གཟིགས་པ་ལ་ཐེ་ཚོམ་མི་དགོས་པར་སྣང་ཞིང་། ཡང་བསམ་གཏན་ཕུར་བཞུགས་པའི་སྐབས་ཤིག་ན་དཔལ་དུར་ཁྲོད་ཀྱི་བདག་པོ་ཡབ་ཡུམ་སྐུ་ཚད་ཤིན་ཏུ་ཆེ་བས་ཟིལ་དང་བཅས་གཟིམ་ཕུག་གི་མདོ་དེར་འཆམ་སྟབས་དུ་མ་མཛད་པ་ཞིག་ཀྱང་དངོས་སུ་གཟིགས་པར་གྲགས་ཤིང་། ཡང་ལན་ཅིག་སྐུ་མདུན་ན་ཨ་ཙ་ར་མང་པོ་བྲོ་བྱེད་ཀྱིན་འདུག་གསུངས།
དེ་གང་ལགས་ཞུས་པས། ནཻ་གུའི་ཆོས་སྐྱོང་རྣམས་ཡིན་པར་འདུག་གསུངས་ཤིང་། གཞན་ཡང་རྗེ་ཉིད་དཔལ་ས་སྐྱར་ཕེབས་པའི་སྐབས་དེར་སྒོ་རུམ་ནང་སོ་སོགས་བསྟན་སྲུང་མངོན་སུམ་དུ་བཞུགས་པའི་གནས་རྣམས་མཇལ་བར་ཕེབས་པའི་ཚེ་ནའང་རྟགས་ངོ་མཚར་ཅན་དུ་མ་བྱུང་བ་ཡིན་ཞིང་། ལྷག་པར་ཁའུ་བྲག་རྫོང་དུ་ཕེབས་ནས་ཉི་མ་གསུམ་གྱི་བར་ལ་མཆོད་གཏོར་རྒྱ་ཆེན་པོ་མཛད་པས། དེའི་ཉི་མ་དང་པོའི་ཉིན་གཏོར་ཚོགས་ཀྱི་སྟེང་གི་ནམ་མཁའ་ལ་རལ་གྲི་མེ་འབར་བ་ཞིག་འདུག་པ་མངོན་སུམ་དུ་གཟིགས་ཤིང་། ཉི་མ་བར་མའི་ཉིན་འཕགས་པ་བྲག་ཕུག་ན་ཐུགས་དམ་ལ་བཞུགས་དུས་བར་སྣང་ལ་བྲམ་ཟེ་དཀར་པོ་ཞིག་ཕར་འགྲོ་ཚུར་འགྲོ་བྱེད་པ་མངོན་སུམ་དུ་གཟིགས་གསུངས་ཤིང་། ཆོས་སྐྱོང་བྲམ་ཟེའི་གཟུགས་ཅན་ཉིད་མངོན་སུམ་དུ་གཟིགས་པའི་སྐབས་དེར། གཞན་ཡང་གཟིགས་སྣང་ཁྱད་པར་ཅན་དུ་མ་བྱུང་བར་མངོན་ལ། དེ་ལྟར་ཞིང་སྐྱོང་དྲེགས་པའི་གཙོ་བོ་གདོང་བཞི་མཐུ་རྩལ་ཅན་འདི་ནི། རྗེ་ཉིད་ལ་ས་སྐྱ་པའི་ཆོས་སྐྱོང་གཞན་རྣམས་ལས་ཀྱང་ལྷག་པར་འགོ་བ་ཡིན་ཏེ།
ཕྱི་ནང་གསང་བའི་བསྟན་དགྲ་བདུད་སྤྲུལ་འགའ་ཞིག་གིས་རྗེའི་ཐུགས་རྒྱུད་དཀྲུགས་ཚེ། གསུང་ཤུགས་ཆེན་པོ་དང་བཅས་དཔལ་མགོན་ཞལ་བཞི་པ་དམ་ཉམས་བསྟན་དགྲ་འདི་ཞེས་བྱ་བ་ཞལ་དུ་བཞེས་ཤིག ཅེས་གསུངས་ཤིང་ཕྱག་ཕྲེང་བརྡབས་པ་སོགས་མཛད་པ་ན། དམིགས་ཡུལ་དེ་ལ་ལོ་ཟླ་མ་འགྱང་པར་རྟགས་བྱུང་བ་མྱོང་བས་གྲུབ་ཅིང་ཡོངས་ལ་གྲགས་པ་ཡིན་ལ། ཡང་སྐབས་འགར་རྗེ་ཉིད་དང་ཐུགས་ཡིད་གཅིག་ཏུ་འདྲེས་པའི་སློབ་བུ་འགའ་ཞིག་འདས་པ་ན་ཡང་། དཔལ་མགོན་ཞལ་བཞི་པ་ངའི་མི་ཆུང་རེ་རེ་གཉིས་བདག་གཉེར་ཡང་མི་ཡོང་བ་ཞེས་གསུང་ཤུགས་ཆེན་པོས་ཆོས་སྐྱོང་ཉིད་ལ་བཀའ་བཀྱོན་པའི་ཚུལ་དུ་མ་མཛད་པ་དྲུང་ན་གནས་པ་རྣམས་ལས་ཐོས་སོ། ། མདོར་ན་རྡོ་རྗེ་ནག་པོ་ཆེན་པོ་ཞལ་བཞི་པ་འདི་ཉིད་བདག་གི་བླ་མ་འདི་དང་མི་དང་མི་ལབ་པའི་ཚུལ་གྱིས་བྲན་བཞིན་དུ་འཁོར་བའི་རྣམ་པར་ཐར་བ་མང་དུ་ཡོད་ཀྱང་འདིར་ཆོས་སྐྱོང་གཉན་པས་འབྲི་བར་མ་ནུས་སོ། ། གཞན་ཡང་ཆོས་སྐྱོང་རྣམས་ཀྱི་རྣམ་སྤྲུལ་དུ་མས་ཞལ་བསྟན་ཅིང་ལུང་བསྟན་བརྙེས་པའི་ཚུལ་ནི། རྗེ་ཉིད་མུས་རྫོང་དགའ་ལྡན་རྩེར་ཟབ་རྒྱས་དམ་པའི་ཆོས་ཀྱི་དགའ་སྟོན་དུ་མ་སྩོལ་ཞིང་བསྟན་པ་དང་སེམས་ཅན་གྱི་དོན་འཕེལ་རྒྱས་སུ་མཛད་པའི་ངང་དུ་བཞུགས་པའི་སྐབས་ཤིག་ན། ཐོ་རངས་ཤིག་རྗེ་ཉིད་ཀྱི་མནལ་ལམ་དུ་སྤྲས་པ་རིང་མོ་ནམ་མཁའི་མཐོང་ལ་ཡེ་རེ་བ་ཞིག་ལ་མི་ནག་པོ་འཇིགས་སུ་རུང་བ་གཅིག་འཛེགས་སོང་ནས།
རྗེ་ཉིད་ལ་ངའི་རྗེས་ལ་ཤོག་ཟེར་བྱུང་པ་ལ། སྤྲས་པ་འདི་ལ་མ་ཐར་པ་ཡོང་ངམ་སྙམ་ཐུགས་བག་ཚ་བ་ཙམ་འདུག་པ་ལ་དེ་མ་ཐག་བན་ཆུང་དྲིལ་ཆུང་གཡེར་ཁ་མང་པོ་བཏགས་པ་ཞིག་བྱུང་ནས་སྤྲས་པ་དེ་ལ་ཡར་རྒྱུག་མར་རྒྱུག་མང་དུ་བྱས། འདི་ཙམ་ལ་མི་ཐར་པ་ཡར་སོང་ཟེར་ཕུལ་བྱུང་བས། རྗེ་ཉིད་ཀྱིས་སྤྲས་པ་དེ་ལ་འཛེགས་བྱོན་པས། སྤྲས་འགོར་སྔར་གྱི་མི་ནག་པོ་དེས་ཕྱག་འདྲེན་བཏང་བྱུང་བ་སོགས་རྨིས་མཚམས་མནལ་སད་བྱུང་བ་ན། ཞབས་དྲུང་ན་གནས་པ་ཀུན་ལ་ངེད་ལ་རྨི་ལམ་འདི་བཞིན་བྱུང་ཞེས་སྔ་བར་གསུངས་པའི་ཕྱི་དྲོའི་ཆ་ལ་བབ་པ་ཙམ་ན། བོད་ཀྱི་རྡོ་རྗེ་གདན་དཔལ་ས་སྐྱའི་ཆོས་གྲྭ་ཆེན་པོ་ནས་སྤྲུལ་སྐུ་མགོན་པོ་ཚེ་དབང་དཔོན་གཡོག་རྣམས། དཔལ་ས་སྐྱ་པ་ཆེན་པོ་སྔགས་འཆང་གྲགས་པ་བློ་གྲོས་རྒྱལ་མཚན་དཔལ་བཟང་པོས་ཐུགས་དམ་དང་བཅས་གསང་སྔགས་བདེ་ཆེན་གླིང་གི་མཁན་པོར་རྗེ་ཉིད་སྤྱན་འདྲེན་ལ་རྫོང་བར་མཛད་པ་རྣམས་འབྱོར་བྱུང་བས། རྗེའི་གསུང་གིས། སྤྱིར་དགོན་པའི་འཛིན་སྐྱོང་དང་།
ཆེན་པོའི་མཆོད་གནས་སོགས་བློ་ལ་གཏན་ནས་མེད་ཀྱང་ད་ལམ་ནི་ཕྱིན་ན་ལེགས་པ་འདུག་སྟེ། མདངས་ནུབ་རྨི་ལམ་དུ་བྱུང་བའི་མི་ནག་པོ་དེ་གུར་གྱི་མགོན་པོ་ཡིན་ཚོད་དུ་འདུག་ལ་བན་ཆུང་དེ་ཞལ་བཞི་པའི་སྤྲུལ་པར་འདུག་གསུངས་ཤིང་། འདི་ལྟ་བུ་ས་སྐྱ་པའི་ཆོས་སྐྱོང་གི་གཙོ་བོ་ཆེན་པོ་གཉིས་ཀྱང་བདག་ཅག་གི་བླ་མ་འདི་ལ་གུས་འདུད་ཀྱི་སྒོ་ནས་སྤྱན་འདྲེན་གྱི་ཕོ་ཉར་བྱོན་པའི་མཚན་མ་ཡང་དག་འདུག་པས་ཤིན་ཏུ་ངོ་མཚར་བའི་གནས་སུ་སྣང་ཞིང་། གཞན་ཡང་བསྟན་སྲུང་དབང་པོ་རྣམས་བཀའ་ལས་མི་འདའ་བར་བྲན་བཞིན་དུ་ཁོལ་བའི་ཚུལ་ནི། རྗེ་ཉིད་གླིང་དགའ་བདེ་བ་ཅན་གྱི་གདན་སར་ཕེབས་ནས་ཧ་ཅང་ཡུན་མི་རིང་བ་ཞིག་ན་ཟབ་དོན་ནཻ་གུ་ཆོས་དྲུག་གི་ཁྲིད་གནང་བའི་ཚེ། དེའི་ཚོགས་འཁོར་གྱི་ཡོ་བྱད་ལ་དགོས་པའི་ཤ་སོགས་སྤུས་དཀོན་པ་ཙམ་བྱུང་བ་ལ། སྐབས་དེར་འབྲོག་གཞོན་ཞིག་གིས་ཤ་སྟོབས་ཆེ་བ་རྗེ་ཉིད་ལ་ཕུལ་བས། ཤིན་ཏུ་དགྱེས་ཤིང་ཁྲིད་ཞུ་བ་རྣམས་ལའང་ཚོགས་འཁོར་རྒྱ་ཆེན་པོ་མཛད་ཅེས་ཐོས་ལ། དེ་ནས་འབྲོག་པ་དེ་ལོག་ཕྱིན་པའི་གདོང་དུ་རུ་ཚོ་མི་གཅིག་པའི་ངན་པ་འགའ་ཞིག་གིས་བཅོམ་ནས། སླར་འབྲོག་པ་དེ་རྗེའི་ཞབས་དྲུང་དུ་ལོག་བྱུང་ནས་སྨྲེ་སྔགས་དུ་མ་ཞུ་ཡིན་འདུག་པ་ལ།
རྗེ་ཉིད་ཐུགས་ཁྲོས་ཏེ་གསུང་ཤུགས་ཆེན་པོས་ཆོས་སྐྱོང་རྣམས་ཀྱི་མཚན་ནས་བརྗོད་ཅིང་། ངའི་ཡོན་བདག་འདི་ལ་གང་མིན་བྱེད་མཁན་དེ་ཚོ་ལ་རྟགས་དང་མཚན་མ་ད་ལྟ་ཉིད་དུ་སྟོན་ཅིག་ཅེས་གསུངས་ཤིང་ཕྱག་ཕྲེང་བརྡབས་པ་མཛད་བྱུང་བས། ཞབས་དྲུང་ན་གནས་པ་རྣམས་ཀྱང་འཇིགས་ཤིང་སྐྲག་ནས་སྐད་མི་ཐོན་པ་ཙམ་བྱུང་ཞེས་ཐོས་ལ། དེ་ནས་ཡུན་རིང་མ་ལོན་པར་སྔར་གྱི་ཆོམ་པོ་རྣམས་གནས་པའི་ཐོད་ཀྱི་བྲག་དོན་མེད་དུ་ཞིག་ནས་ཕྱུགས་མ་རྣམས་འུར་ཞིང་སྦྲ་འགྱེལ་བ་དང་། ཆོམ་པོ་བྱེད་མི་ལ་བྲག་ཆེན་པོ་ཞིག་ཕོག་སྟེ་རྟགས་མཚན་དྲག་པོ་མངོན་སུམ་དུ་བྱུང་ཞེས་གྲགས་ལ། ཡང་གླིང་དགར་མུས་སྟོང་དཔོན་དང་དབོན་པོ་ཀུན་དགའ་ལྷུན་གྲུབ་སོགས་མཆེད་གྲོགས་འགའ་ཞིག་ལ་དཔལ་ས་སྐྱ་པའི་ཆོས་སྐྱོང་གི་མན་ངག་ཕྱི་སྲུང་འཁོར་བྲག་རྫོང་མ་ཞལ་ཤེས་དང་བཅས་པ་གནང་དུས་ལྗང་ལུང་ལ་ས་ལོ་ཐམས་ཅད་མཁྱེན་པས་དྲུག་ཅུ་པའི་གཏོར་བཟློག་གནང་བས་བྲན་བདུད་ཕོ་མོའི་གཏོར་ཆོག་གི་ཐད་དུ་སླེབས་པ་དང་རླུང་འཚུབ་ཆེན་པོ་ཞིག་ལངས་སྟེ་བླ་བྲང་ཡོམ་ཡོམ་བྱེད་པ་ཙམ་བྱུང་བས། རྗེ་འདི་ཉིད་ལྟ་སྟངས་ཀྱི་ངང་ལ་ཅུང་ཟད་ཀྱང་མི་གཡོ་བར་བཞུགས་འདུག་པས། དེ་མ་ཐག་རླུང་ཞི་སོང་བ་དང་། རྗེ་འདི་ཉིད་རླུང་དྲག་པོ་གསུམ་འབུད་པ་གནང་རྗེས་རྗེའི་གསུང་ལས། བྲན་བདུད་འདི་ལ་རྗེས་གནང་ཞིག་དགོས་པས།
དེ་མ་བྱས་པར་འདིའི་ལུང་བྱས་པས་ཁོ་མ་དགའ་ཟེར་བ་ཡིན་པ་འདུག་གསུངས་བྱུང་བས། མུས་སྟོང་དཔོན་སོགས་སྐུ་གཞོགས་ན་ཡོད་པ་ཐམས་ཅད་ལ་མཐུན་པར་ལུས་ཟི་བུན་བྱེད་པ་བྱུང་ཞེས་ཁོང་རང་རྣམས་ལས་དངོས་སུ་ཐོས་པས། འདི་ནི་ལས་ཀྱི་གཤིན་རྗེ་ནག་པོ་ཡབ་ཡུམ་གྱི་གདུག་རྩུབ་ཀྱི་ཆོ་འཕྲུལ་རྗེ་འདིའི་ཏིང་ངེ་འཛིན་གྱི་ཟིལ་གྱིས་མནན་ནས་བྲན་དུ་བཀོལ་བ་ལ་ཐེ་ཚོམ་མི་དགོས་པར་མངོན་ཞིང་། ཡང་སྐབས་ཤིག་གླིང་དགའ་བླ་བྲང་དུ་རྗེ་དཔོན་སློབ་རྣམས་མི་བཞུགས་པའི་སྐབས་ཤིག་ན་ངན་པ་ཞིག་གིས་རྐུན་མ་ཚབས་ཆེན་བྱས་པ་ལ། རྗེ་འདི་ཤིན་ཏུ་ཐུགས་ཁྲོས་པའི་ཚུལ་གྱིས་ཆོས་སྐྱོང་མཐུ་རྩལ་ཅན་རྣམས་ཀྱི་མཚན་ནས་བརྗོད་ཅིང་། རྐུན་མ་ངན་པ་དེ་ད་ལྟ་ཉིད་དུ་རྩད་ཆོད་ཅིག ཅེས་གསུང་ཤུགས་ཆེན་པོས་གསུངས་ཤིང་ཕྱག་བརྡབས་པ་སོགས་མཛད་བྱུང་བ་ན་དེ་མཚམས་བླ་བྲངས་ཀྱི་ཚོམ་གྱི་མཐོང་གར་བྱ་རོག་གཅིག་བབས་བྱུང་བ་ལ། ཁྱོད་ཀྱང་ཆོས་སྐྱོང་གི་སྤྲུལ་པ་ཞིག་ཡིན་ཡོང་། རྐུན་མ་ངན་པའི་རྗེས་ལ་རྒྱུགས་ཤིག་ཅེས་གསུང་གིན་འདུག་ཅེས་ཐོས་ལ། དེ་འཕྲལ་རྗེ་དབོན་ཞབས་དྲུང་ན་གནས་པ་རྣམས་ཀྱིས་རྟ་བཟང་པོ་དང་བཅས་ཕྱོགས་བཞིར་ཁ་བཀྲམ་ནས་བཙལ་བས་རྐུན་མ་དེ་རྟ་མོ་ཤར་གྱི་གྲོག་ཕུག་ཏུ་སླེབས་པ་ན།
ཁོ་རང་གི་བསམ་པ་ལ་ད་ང་དོ་ནུབ་མཚན་འགྲོས་བྱས་ཐག་རིང་པོ་ཞིག་ཏུ་སླེབ་པ་འགྲོ་སྙམ་པའི་ཚེ། གློ་བུར་དུ་བྱ་རོག་གཅིག་བྱུང་ནས་ཕྱོགས་གང་ལ་ཕྱིན་ཀྱང་གཤོག་ལྕག་ཁོ་ན་བརྒྱབ་བྱུང་པས། འདིར་སྡོད་ཟེར་བ་ཡིན་ནམ་སྙམ་བསྡད་པས། ནམ་ལངས་མཚམས་རྗེ་དབོན་རྣམས་དེར་སླེབས་ནས་དངོས་པོ་ཐམས་ཅད་གྱར་མེད་དུ་ཕྱག་ཏུ་འབྱོར་འདུག་པ་འདི་ལྟ་བུའི་མཐུ་རྩལ་ནི་སྔོན་གྱི་རྗེ་བཙུན་ས་སྐྱ་པ་ཡབ་སྲས་གོང་མ་རྣམས་དང་སྔགས་འཆང་ཆོས་ཀྱི་རྒྱལ་པོ་ཡབ་སྲས་སོགས་སྐྱེས་བུ་དམ་པ་འགའ་ཞིག་ལ་བྱུང་བར་གྲགས་ཀྱི། གཞན་ཚེ་གང་དྲག་སྔགས་ཁོ་ན་འདྲེན་པ་ལ་ནན་ཏན་དུ་བྱས་པའི་མཐུ་རྩལ་ཆེན་པོར་རློམ་ཞིང་གྲགས་པ་ཕལ་ཆེར་ལ་འདི་ལྟ་བུ་བྱུང་བ་མཐོང་བའམ་ཐོས་པ་མེད། ཡང་སྔ་གོང་གི་དུས་ཤིག་རྗེ་ཉིད་ཀྱིས། འཇམ་དབྱངས་དཀོན་མཆོག་རྒྱ་མཚོའི་བཀའ་བཞིན་ཐུབ་བསྟན་དུ་རྗེ་བྱམས་པ་རབ་བརྟན་པའི་དྲུང་དུ་མགོན་པོའི་ཆོས་སྐོར་རྣམས་གསན་པར་ཕེབས་དུས་བར་ལམ་ཀུན་ལ་ཆོས་སྐྱོང་གི་སྤྲུལ་པ་བྱ་ནག་གཉིས་ཀྱིས་སྐྱེལ་བསུ་ཁོ་ན་བྱེད་པ་ཡང་བྱུང་ཞེས་ཐོས་ལ། ཡང་དུས་དེར་ཆོམ་པོ་འགའ་ཞིག་རྗེ་དཔོན་སློབ་རྣམས་བསྒུགས་སྡོད་བྱས་པ་མཁྱེན་ནས། རྗེ་འདི་ཆོས་སྐྱོང་ལ་གཏོར་འབུལ་འཕྲིན་བཅོལ་མཛད་ནས་བྱོན་པས། ཆོམ་པོ་རྣམས་གྲོག་གཏིང་དུ་བཟའ་བཏུང་བྱ་བའི་བར་ལ་རྗེ་དཔོན་སློབ་རྣམས་ཉེས་མེད་དུ་ཕེབས་པས་ཕྱིས་རྗེའི་གསུང་གིས།
ངེད་ལའང་གཏོར་འབུལ་ཙམ་བྱས་པས། ཆོམ་པོའི་འཇིགས་པ་ལས་དངོས་སུ་བསྐྱབས་པ་སོགས་ཆོས་སྐྱོང་འདི་རྣམས་བྱིན་རླབས་དང་མཐུ་རྩལ་གཞན་ལས་མཆོག་ཏུ་ཆེ་བ་ཡིན་ནོ། ། ཞེས་བསྟོད་བཀུར་བསྔགས་གསུམ་དུ་མ་མཛད་པ་ཡིན་ལ། གཞན་ཡང་བསམ་གཏན་ཕུར་བཞུགས་པའི་དུས་ཤིག་ཆོས་སྐྱོང་གི་སྤྲུལ་པ་ཨ་ཙ་རའི་ཆ་ལུགས་ཅན་འགའ་ཞིག་བྲོ་བྱེད་པ་མངོན་སུམ་དུ་གཟིགས་ནས། རྗེ་ཉིད་ཀྱང་ཐུགས་ཉམས་འུར་ཏེ་དེ་རྣམས་དང་ལྷན་ཅིག་ཏུ་བྲོ་མཛད་ནས་གཟིམ་ཕུག་ཏུ་བྱོན་ཏེ། ད་རེས་ཀྱི་ཆོས་སྐྱོང་གི་སྤྲུལ་པ་དེ་རྣམས་ཨེ་འདུག་གཟིགས་པས། དེ་ནས་ཀྱང་གཟིམ་ཕུག་གི་འགག་དེ་ཀ་ན་འདུག་ཅེས་གསུངས་ཤིང་། དེ་རྣམས་ཡེ་ཤེས་ཀྱི་མགོན་པོ་ཕྱག་དྲུག་པའི་འཁོར་དུ་འདུག་གསུངས་ལ། ཡང་གསུང་ལས། ངེད་ལ་ལུང་བསྟན་ཕལ་ཆེར་ཡེ་ཤེས་ཀྱི་མགོན་པོ་འདིས་བྱེད་ཀྱིན་འདུག་ཅེས་ཀྱང་དད་ལྡན་གྱི་བུ་སློབ་འགའ་ཞིག་ལ་གསུངས་པ་ལས་བརྒྱུད་དེ་ཐོས་སོ། །
ཚུལ་འདི་ནི་རྗེ་བླ་མ་འདི་ཟབ་ལམ་ནཻ་གུ་ཆོས་དྲུག་གི་ཡང་ཉམས་རྟོགས་ཀྱི་མངའ་བདག་ཆེན་པོར་བཞུགས་པས་ན། དེའི་ཆོས་སྐྱོང་གིས་འཕྲིན་ལས་བསྒྲུབས་པའི་མཚན་མར་སྣང་ལ། གཞན་ཡང་ཆོས་སྐྱོང་རྣམས་ལ་བཀའ་བསྒོ་མཛད་པའི་ནུས་པས་འབྱུང་པོ་གདུག་པ་ཅན་གནས་སྤར་བའི་ཚུལ་ནི། གདན་ས་ཆེན་པོར་ཕེབས་པའི་སྐབས་ཤིག ཡབ་རྗེ་ཆོས་ཀྱི་རྒྱལ་པོའི་གསོལ་དཔོན་ཞིག་ལ་རྐང་པ་ན་བའི་རྐྱེན་གྱིས་མཁས་བཙུན་བཟང་གསུམ་སུས་ཀྱང་འདུལ་བར་མ་ནུས་པའི་ཇོ་བོ་ཤར་པར་གྲགས་པའི་སྟོབས་ལྡན་གྱི་འབྱུང་པོ་དེ་གནོད་པས་ཤིན་ཏུ་ཉེན་པར་གྱུར་པ་ན། སྔགས་འཆང་གྲགས་པའི་མཚན་ཅན་གྱི་གསུང་གིས། ཁྱེད་རང་རྗེ་མུས་པ་འདི་ལ་གེགས་སེལ་བྱིན་རླབས་ཤིག་ཞུས་ན་ལེགས་པར་འདུག་པའི་ལུང་བསྟན་སྩལ་པར་བརྟེན། གསོལ་དཔོན་མ་བུ་གཉིས་རྗེ་འདིའི་དྲུང་དུ་བྱུང་བའི་ཚེ་གདོན་གྱི་སྐྱོན་ཡིན་པ་མཁྱེན་ནས། བླ་མ་བརྒྱུད་པའི་བྱིན་རླབས་ཤིག་མཛད་པའི་ཀུན་བཟང་ཆོས་ཀྱི་ཉི་མ་ཞེས་མཚན་བརྗོད་པས། མ་ཆེན་ནད་པ་དེ་དྲན་མེད་དུ་བརྒྱལ་ནས་འགྱེལ་སོང་བས།
མ་དེས་ཤི་སོང་ཟེར་ནས་ངུ་ཡིན་འདུག་པ་ལ། རྗེ་འདིས་ཡོན་ཆབ་ཀྱི་ཆུ་ཞིག་གདོང་ལ་འཐོར་བ་མཛད་པས། ཁོ་ལངས་བྱུང་ནས་མཆི་མ་གཏོང་ཞིང་། ང་མགོ་ན་ནས་དིང་སང་བར་དྲན་པས་མ་ཟིན་འདུག ད་ལྟ་གང་བྱས་པ་ཡིན་ཟེར་ནས་སྨྲེ་སྔགས་དུ་མ་འདོན་ཞིང་འདུག་གོ་ཞེས་ཀུན་ལ་གྲགས་སོ། ། སྐབས་དེར་རྗེ་འདིས་ཕྱག་མདུད་ཅིག་གནང་ནས། ད་ནད་ཀྱིས་གཅིག་ཀྱང་སྐྱོན་པ་མི་ཡོང་ཞེས་ལུང་བསྟན་གནང་བས། དེ་བཞིན་དུ་ནད་ལས་གྲོལ་བ་ཀུན་གྱི་མངོན་སུམ་དུ་གྱུར་ཅིང་། དེ་ནས་རྗེ་འདིས་ལན་ཅིག་མུས་སུ་ཕེབས་ནས། སླར་གདན་སར་ཕེབས་སྐབས་སྔར་ནས་རྗེ་ཉིད་ལ་ཤིན་ཏུ་མོས་པའི་གདན་ས་ཆེན་པོའི་ཆོས་ལས་པ་ཆོས་རྗེ་ཀུན་དགའ་རྣམ་རྒྱལ་དུ་གྲགས་པ་དེ་དེར་སྐབས་ཀྱང་རྗེ་འདི་ལ་ཡང་ཡང་མཇལ་དུ་བྱུང་བ་ལ།
ཆོས་རྗེ་ཁོང་སྔར་བས་སྐུ་མདངས་དང་གསུང་དཔང་དམའ་བ་སོགས་འོ་བརྒྱལ་ཉམས་ཆེ་བ་ཞིག་འདུག་པ་ལ། རྗེའི་གསུང་གིས། ཆོས་རྗེ་ལས་ཆེན་པ་ཁྱེད་ད་ལམ་སྔར་ལས་སྐུ་མདངས་སོགས་ལོད་པ་འདུག་པ་སྙུང་བ་སོགས་མ་བྱུང་ངམ་གསུངས་པས། ཆོས་རྗེ་ཁོང་ཤིན་ཏུ་ངོ་ནག་པོའི་རྣམ་པས། བདག་ན་བ་བཞིན་མ་བྱུང་ནའང་། བདག་ཚོ་ལ་མཐུན་རྐྱེན་སྒྲུབ་པའི་ཕོ་ལྷ་ཞིག་ཡོད་པ། ན་ནིང་བདག་ཆེན་འཇམ་པའི་དབྱངས་ཀྱི་མ་ཆེན་ལ་རྗེ་རིན་པོ་ཆེས་བྱིན་རླབས་གནང་བས། སྐབས་དེར་མ་ཆེན་དྲན་མེད་དུ་བརྒྱལ་འདུག་པ་དེ་དུས་བདག་ཚོའི་ལྷ་དེ་ཚེ་འཕོས་ནས། བདག་ཚོའི་ཉེ་འབྲེལ་རྣམས་དང་གདུལ་བྱའི་རྒྱུན་སོགས་ཅུང་ལོད་དུ་སོང་བ་ཡིན་ལགས་ཞེས་ཞུས་སོང་ངོ་། ། ཞེས་རྗེའི་ཞབས་དྲུང་དུ་ཡུན་རིང་བསྡད་པ་བརྫུན་མི་ཟེར་བ་དག་གི་ངག་ལས་ཐོས་སོ། །
དེ་ལྟར་རྗེ་བཙུན་མཐུ་སྟོབས་ཀྱི་དབང་ཕྱུག་འདིས་གནས་སྤོར་མ་མཛད་པའི་སྔོན་དུ་ཇོ་བོ་ཤར་པར་གྲགས་པའི་འབྱུང་པོ་འདི་གདུག་རྩུབ་ཤིན་ཏུ་ཆེ་བས། གདན་ས་ཆེན་པོའི་སྐྱེ་བོ་དྲག་ཞན་ཕལ་ཆེར་གྱིས་སྐུ་རྟེན་འཛུགས་པ་དང་། མཆོད་འཕྲིན་སོགས་ལ་འབད་དགོས་པ་ཡིན་ནའང་། དེང་སང་མིང་ཙམ་ཡང་མི་གྲགས་པ་འདི་ནི་ཤིན་ཏུ་ཡིད་ཆེས་ཤིང་ངོ་མཚར་བའི་གནས་རྨད་དུ་བྱུང་བ་ཡིན་ནོ། ། ཆོས་ལས་པ་དེར་འབྱུང་པོ་འདིས་མཐུན་རྐྱེན་བསྒྲུབས་པའི་རྒྱུ་མཚན་ནི། ཆོས་རྗེ་དེའི་ཡབ་རི་ཁྲོད་འགྲིམས་པའི་རྣལ་འབྱོར་པ་ཞིག་ཡིན་པ་ལ། ལན་གཅིག་ས་སྐྱའི་ཕུའི་རི་ལྡེབས་ཤིག་ལ་ཕྱིན་པས། མཚན་མོའི་རིང་ལ་མེ་འོད་ཁྲོམ་ཁྲོམ་ཡོང་བ་ཞིག་འདུག་པ་ཅི་ཡིན་བསམས་པ་ལ། ཉིན་ཞིག་དེ་ཕྱོགས་ཕྱིན་པས་སྔར་མཐོང་མ་མྱོང་བའི་བཙུན་པ་ཞིག་དང་འཕྲད་བྱུང་བ། ཁྱེད་སུ་ཡིན་དྲིས་པས།
ངེད་ཇོ་བོ་ཤར་བ་ཟེར་བ་ཞིག་ཡིན། ངེད་རྒྱལ་རྩེ་སྐུ་གཉེར་ཡོན་ཏན་ཅན་ཞིག་ཡིན་པ་ལ། ངེད་ལ་གཞན་གྱིས་ཕྲ་མ་བཅུག་སྟེ་སྡེ་སྲིད་ཀྱི་བཙུན་མོ་དང་གཏམ་ཆ་ཞིག་བྱུང་བས། གོང་ནས་བཀའ་བཀྱོན་ཕོག་པས། ངེད་ཀྱིས་རྒྱལ་རྩེ་པའི་སྡེ་པ་རྣམས་ལ་སྨོན་ལམ་ལོག་པ་བཏབ་པའི་རྐྱེན་བྱས་འདྲེར་སྐྱེས་ཏེ་ཇོ་བོ་ཤར་པར་གྲགས་ལ། དེ་ནས་རྒྱལ་རྩེ་པའི་སྡེ་པའི་གདུང་རབས་རྣམས་བཅད་རྗེས། ས་སྐྱར་འཕོས་ནས་ཡོང་པ་ཡིན་པས། ད་རང་རེ་གཉིས་ཁ་དན་བྱེད་པས། ངེད་ལ་འདིར་སྡོད་གནས་ཤིག་བཟོས་རྟེན་གསོལ་གྱིས་ཤིག ཁྱོད་ཀྱི་མི་རྒྱུད་ལ་ངས་ཕན་ཆེན་པོ་ཡོང་ཟེར་ཡལ་སོང་བས།
ཁོང་གིས་དེ་བཞིན་བྱས་པས་ཁོང་རང་མི་རྒྱུད་མི་ནོར་དང་བཅས་པ་ལ་ཕན་ཐོགས་ཆེན་པོ་བྱུང་བར་གྲགས་སོ། ། དུས་ཕྱིས་རྗེའི་གསུང་གིས། ངའི་བསམ་པ་ལ་གདན་ས་ཆེན་པོར་ནད་པ་མ་བུ་ལ་བྱིན་རླབས་བྱས་དུས། ནད་པ་དེ་དྲན་མེད་ལ་བརྒྱལ་དུས་དེར་ས་སྐྱ་པའི་ཆོས་སྐྱོང་རྣམས་ཀྱི་མཐུ་རྩལ་དང་བྱིན་རླབས་ལ་བརྟེན་འདྲེ་དེ་ཚེའི་དུས་བྱས་འདུག་པ་སྙིང་རེ་རྗེ་བསམ་སྨོན་ལམ་གང་ཡོང་རང་བྱས་ཞེས་གསུངས་སོ། ། འདི་ལྟ་བུའི་རྣམ་ཐར་ལ་སོ་སྐྱེ་དག་ཡིད་གཉིས་སྐྱེ་བར་སྲིད་ཀྱང་། དེ་ལྟར་དགོས་པ་མ་ཡིན་ཏེ། དེ་ཡང་བསམ་ཡས་ཆོས་སྐྱོང་ཆེན་པོ་སོགས་ངོ་བོ་སར་གནས་ཡིན་ཀྱང་། རྣམ་པ་འཇིག་རྟེན་དྲེགས་པའི་ཚུལ་བཟུང་བ་རྣམས་མ་གཏོགས། གཞན་སྨོན་ལམ་ལོག་པ་སོགས་ཀྱི་མཚམས་སྦྱོར་ལས་བྱུང་བའི་འབྱུང་པོ་རྣམས་ནི་སྟོབས་ཇི་ལྟར་ཆེ་ཡང་རང་རང་གི་འཕེན་བྱེད་རྫོགས་བྱེད་ཀྱི་ལས་ཇི་ཙམ་ཡོད་པ་དེ་རྫོགས་པ་དང་། རྐྱེན་དགེ་བའི་བཤེས་གཉེན་སོགས་ཀྱི་བྱིན་རླབས་ལ་བརྟེན་ཚེ་འཕོས་ཏེ་མཐོ་རིས་ཀྱི་ལུས་རྟེན་སོགས་སུ་སྐྱེ་བ་ཆོས་ཉིད་ཡིན་པས།
དེས་ན་ཇོ་བོ་ཤར་པར་གྲགས་པ་དེ་ཡང་། རྗེ་འདིའི་བྱིན་རླབས་དང་ལས་འབྲེལ་སྨོན་ལམ་གྱི་དབང་ཞིག་གིས་སྐབས་དེར་ཚེ་འཕོས་པར་སེམས་ལ། ཅི་སྟེ་དེར་སྐབས་ཀྱི་འབྱུང་པོ་དེ་དངོས་མ་ཡིན་ཡང་། དེའི་འཁོར་དུ་གཏོགས་པའི་གདུག་པ་ཅན་འཇིག་རྟེན་མ་རུངས་པར་བྱེད་པའི་སྟོབས་ལྡན་གྱི་འབྱུང་པོ་ཞིག་ཡིན་པར་གདོན་མི་ཟ་བས། གང་ལྟར་ཤིན་ཏུ་ངོ་མཚར་བའི་གནས་སུ་ཤེས་པར་བྱ་ཞིང་། དོན་དུ་ན་བདག་ཅག་གི་ཡོངས་འཛིན་རྗེ་བཙུན་མུས་པ་ཆེན་པོ་འདི་ནི། དུས་གསུམ་གྱི་རྒྱལ་བ་ཀུན་གྱི་སྤྱི་གཟུགས་དམ་པ་འཁོར་འདས་བརྟན་གཡོ་ཀུན་གྱི་བདག་པོར་གདོད་མ་ནས་བཞུགས་པ་དེའི་ཕྱིར་དེ་ཉིད་ཀྱི་ངོ་མཚར་བའི་རྣམ་ཐར་གྱི་ཆ་ཤས་ཕྱོགས་རེ་ཙམ་ཡང་བསྐལ་བརྒྱའི་བར་དུ་བརྗོད་པར་ག་ལ་ནུས། འོན་ཀྱང་རང་གི་བློ་ནུས་དང་འཚམས་པར་སྤྲོས་པའི་རྒྱས་པའི་ཕྱོགས་རྣམས་ཤེས་པར་འདོད་ན། ཁོ་བོས་ལོགས་སུ་བྱས་པའི་རྗེ་འདིའི་རྣམ་པར་ཐར་པ་རྣམས་སུ་བལྟ་བར་བྱོས་ཤིག ཡང་བདག་གི་འདྲེན་པ་རྗེ་བཙུན་དབང་ཕྱུག་རབ་བརྟན་དེ་ཉིད་ཀྱང་།
རྒྱུན་དུ་ཐུགས་དམ་ལ་ཤིན་ཏུ་བརྩོན་པས་ཉམས་དང་རྟོགས་པའི་མངའ་བདག་ཏུ་གྱུར་ཅིང་ཁྱད་པར་ཆོས་སྐྱོང་རྣམས་ཀྱིས་ཞལ་སྟོན་པ་དང་། ལས་མཛད་པར་གདོན་མི་ཟ་སྟེ། རྗེ་ཉིད་ས་སྐྱར་ཕེབས་པའི་ཚེ་ཡང་། གདན་ས་ཆེན་པོ་གཟིགས་པ་ནས་བླ་བྲང་སྒོ་སྤེར་མ་ཕེབས་ཀྱི་བར་ལ་དཔལ་མགོན་བྲམ་ཟེའི་གཟུགས་ཅན་སྐུ་མདོག་དཀར་པོ། ཕྱག་གཡས་ན་རྩེ་གསུམ་དང་། གཡོན་ན་ཐོད་པ་བསྣམས་པ། སྐུ་ཚད་ཐོག་དཔང་གསུམ་ཙམ་ཡོད་པ་ཡུམ་ཆེན་བཞི་དང་བཅས་པ་ཞིག་གར་སྟབས་ཀྱི་ལིང་ལིང་འབྱོན་པ་སྤྱན་ལམ་དུ་འབྲལ་མེད་དུ་གཟིགས་པ་བྱུང་ཞེས་རྗེ་ཉིད་ཀྱི་གསུང་ལས་དངོས་སུ་ཐོས་པས་མཚོན་ཏེ་ཤེས་ལ། གཞན་ཡང་རྗེ་འདི་ལ་གཉན་མགོན་ཆེན་པོ་ཤིན་ཏུ་འཆེས་པའི་མཚན་མ་འགའ་ཞིག་ཁོ་བོ་ལ་ཡང་ཤར་མོད་ཀྱིས་འདིར་མ་སྤྲོས་སོ། ། ཡང་སྤྲུལ་པའི་སྐུ་ལོ་ནས་སྤྱན་སྔ་རིན་པོ་ཆེ་ཀུན་དགའི་མཚན་ཅན་ལ་ཡང་བཀའ་སྲུང་རྣམས་ཀྱིས་ཞལ་བསྟན་ཅིང་འཕྲིན་ལས་བསྒྲུབས་པའི་ཚུལ་ནི། རྗེ་ཉིད་གདན་ས་ཆེན་པོར་ཐོག་མར་ཕེབས་དུས།
བདག་ཅག་གིས་ཆོས་སྐྱོང་གི་ཆོས་སྐོར་རྣམས་གསོལ་བ་བཏབ་པའི་ཚེ། དེའི་ནུབ་མོ་མནལ་ལམ་གྱི་ཚུལ་དུ་སྤྲིན་ནག་རབ་ཏུ་འཁྲུགས་པའི་དབུས་སུ་གུར་གྱི་མགོན་པོ་ལྷ་བརྒྱད་ཡོངས་རྫོགས་སྤྲུལ་པའི་ཕོ་ཉ་རྣམས་དང་བཅས་པ་ཡང་ཡང་དུ་གཟིགས་པ་ཞིག་བྱུང་བས། ནངས་པར་ཉིད་ཀྱི་གསུང་ལས། ངེད་ལ་རྨི་ལམ་འདི་བཞིན་བྱུང་བས་གསེར་ཁ་བདག་པོའི་དཔེར་འདུག་པ་བཞིན། ད་ལམ་མགོན་པོའི་ཆོས་སྐོར་རྣམས་ཅིས་ཀྱང་ཕུལ་བས་ཐུས་པ་འདུག་ཅེས་ཞལ་བཞེས་བཀའ་དྲིན་བསྐྱངས་ནས། ཐོག་མར་འདི་སྐོར་གྱི་དབང་དང་རྗེས་གནང་རྣམས་སྩལ་དུས། ཕྱིའི་ལས་མཁན་གཅེར་བུ་ཟངས་གྲི་ཅན་གྱི་རྗེས་གནང་གི་སྐབས། ནམ་མཁའ་ཤིན་ཏུ་དྭངས་ཤིང་གཟིམ་ཁང་གི་སྟེང་དུ་ཆུ་ཕོ་བ་སོགས་ཀྱི་རྐྱེན་གང་ཡང་མེད་པ་ལ། རྗེས་གནང་གི་མཆོད་བཤོམ་གྱི་སྟེགས་ཀྱི་སྟེང་དུ་གདུང་མཚམས་ནས་བརྡོལ་བ་ལྟ་བུའི་ཆུ་རྒྱུན་དྲི་མ་མེད་པ་བུམ་གང་ཙམ་ཞིག་རྗེས་གནང་གནང་བར་ལ་བབས་བྱུང་བས་དེར་ཡོད་ཐམས་ཅད་ངོ་མཚར་དུ་གྱུར་ཅིང་། རང་གི་བསམ་པ་ལ་རྗེ་འདི་ལ་ཆོས་སྐྱོང་འདི་སྐོར་གྱི་བྱིན་རླབས་ཀྱི་ཆུ་རྒྱུན་ཁྱད་པར་ཅན་ཞིག་བཞུགས་པའི་ངོ་མཚར་བའི་རྟགས་སུ་འདུག་སྙམ་པ་བྱུང་ཞིང་།
ཡང་དེ་དུས་ནང་སོ་པུ་ཏྲ་ཁང་དུ་དམིགས་ཡུལ་ཞིག་ལ་ཆེད་གཏད་ལས་སྦྱོར་གྱི་སྐུ་མཚམས་ཞག་འགའ་མཛད་པ་ན། ནུབ་གཅིག་མནལ་ལམ་གྱི་ཚུལ་དུ་ལས་མཁན་ཆེན་པོ་ཉིད་འབྲོག་པ་ཁྱི་ར་བའི་ཚུལ་དུ་སྤྲུལ་ནས་བྱུང་སྟེ། དེ་ན་རེ། དམིགས་ཡུལ་ལ་རྟགས་མྱུར་དུ་འབྱུང་བ་དང་། རྗེ་ཉིད་རྒྱལ་སྲས་ཐོགས་མེད་པའི་སྐུའི་སྐྱེ་བ་ཡིན་ཚུལ། དེའི་བླ་མ་རྣམས་ཀྱང་ཞིང་འདི་དང་འདི་ན་བཞུགས་པའི་ལོ་རྒྱུས་སོགས་དང་། གཞན་ཡང་ལུང་བསྟན་ངོ་མཚར་ཅན་མང་དུ་བརྙེས་འདུག་ཅིང་། ཡང་སྐབས་དེར་སྒོ་རུམ་དུ་གུར་གྱི་མགོན་པོ་ལྷ་ལྔའི་དབང་བཞི་ཡོངས་རྫོགས་སིནྡྷུ་རའི་དཀྱིལ་འཁོར་ལ་བརྟེན་པ་ཐུན་མོང་མ་ཡིན་པ་དེ་གནང་བའི་ཚེ། གཏོར་དབང་བཀའ་བསྒོ་མཛད་པ་ན། བསེ་མགོན་ཆེན་པོའི་ཕྱག་གཡས་པ་དང་།
ཁོ་བོའི་ལག་པ་སྦྲེལ་གསུངས་ནས་དེ་བཞིན་དུ་བྱས་པ་ལ། རྗེ་ཉིད་བསྐྱེད་རིམ་ཤིན་ཏུ་གསལ་བའི་ངང་ནས་སྤྱན་གཉིས་ཉི་ཟླ་ལྟ་བུའི་མིག་གིས་འཆམ་མགོན་དང་བདག་ཅག་ལ་ཡང་ཡང་གཟིགས་ཤིང་། བསྟན་པར་དགོངས་པའི་ཐུགས་བསྐྱེད་དྲག་པོ་དང་བཅས་གསུང་ཤུགས་མཐོན་པོས་བླ་མ་བརྒྱུད་པ་ལུགས་སྲོལ་མང་པོའི་མཚན་ནས་བརྗོད་ཅིང་བཀའ་བསྒོ་དྲག་ཏུ་མཛད་བྱུང་པས། དེའི་བྱིན་རླབས་ཀྱི་ཟིལ་གྱིས་རང་གི་ལུས་སྐྱི་ཕུང་བྱེད་པ་དང་། སེམས་ལ་དགའ་བདེ་ཁྱད་པར་ཅན་སྐྱེས་ཤིང་། འདི་ལྟ་བུའི་སྣང་ཚུལ་ནི་རང་ཡང་སྐལ་བ་བཟང་བ་དང་བླ་མ་འདི་ཡང་སྤྲུལ་པའི་སྐུ་ཡིན་པ་ལ་ཐེ་ཚོམ་མི་དགོས་པ་འདུག་སྙམ་པའི་བཅོས་མིན་གྱི་དད་པ་དུང་དུང་སྐྱེ་བ་ཞིག་བྱུང་ཞིང་། ཡང་དུས་དེར་ལྷ་ཁང་རྩེའི་གསང་བའི་མགོན་ཁང་ཁྱད་པར་ཅན་དེའི་གཉན་མགོན་བྲམ་ཟེའི་གཟུགས་ཅན་གྱི་སྐུ་བརྙན་འབུར་སྐུའི་དྲུང་དུ་མཆོད་བཤམས་མཛད་ནས། ཞལ་བཞི་པ་བསྒྲུབ་དུས་ཀྱི་རྗེས་གནང་རྒྱས་པ་དང་། བྲམ་ཟེའི་སྔགས་གཏད་གནང་བའི་ཚེ། ཅུང་ཟད་རྩུབ་འགྱུར་ཆེ་བ་དང་བཅས་རྟགས་ཡ་མཚན་ཆེ་བ་ཞིག་རྨི་ལམ་དུ་ཤར་བས་བློ་བདེ་བར་བྱུང་ཞིང་།
བླ་མ་དང་ཆོས་སྐྱོང་ལ་ཡིད་ཆེས་ཀྱི་དད་པ་ཐུན་མོང་མ་ཡིན་པ་ཞིག་དེ་དུས་སྐྱེས་པ་ཡིན་ལ། ཡང་ངོས་ཅག་གི་རྣམ་འདྲེན་དམ་པ་མཁན་ཆེན་ཐམས་ཅད་མཁྱེན་པ་ངག་དབང་ཆོས་ཀྱི་གྲགས་པ་ནི། ངེས་པའི་དོན་དུ་ལྷ་མཆོག་འཇམ་པའི་དབྱངས་སམ་ས་སྐྱ་པའི་རྗེ་བཙུན་གོང་མ་གཅིག་གི་ངོ་བོར་བཞུགས་པ་གདོན་མི་ཟ་ཡང་། གདུལ་བྱའི་སྣང་ངོ་ཙམ་དུ་སྟོན་པར་མཛད་པ་ནི་གཞི་ཚུལ་ཁྲིམས་རྣམ་པར་དག་པ་ལ་གནས་ཤིང་། མཁས་གྲུབ་ཀྱི་བླ་མ་དུ་མས་རྗེས་སུ་བཟུང་བས་གསན་པ་རྒྱ་མཚོའི་ཕ་མཐར་སོན་ཅིང་། མདོ་སྔགས་རིག་གནས་ཀྱིས་བསྡུས་པའི་ཤེས་བྱའི་ཡུལ་མཐའ་དག་ལ་བསླབས་སྦྱངས་མཐར་ཕྱིན་པ་མཛད་པས། འཆད་རྩོད་རྩོམ་གསུམ་གང་མཛད་ཀྱང་ཐོགས་མེད་ཀྱི་མཁྱེན་རབ་མངའ་བས་བསྟན་པ་མ་ལུས་ཡོངས་རྫོགས་ཀྱི་གསལ་བྱེད་མཆོག་ཏུ་གྱུར་ཅིང་། རྒྱུན་དུ་བསྒོམ་སྒྲུབ་ལ་རྩེ་གཅིག་ཏུ་གཞོལ་བས། སོ་སོའི་རྒྱུད་དང་མན་ངག་ནས་བཤད་པའི་ཉམས་རྟོགས་ཐམས་ཅད་ཐུགས་ལ་འཁྲུངས་པས་གཞན་གྱི་གེགས་སེལ་བ་དང་། ཏིང་ངེ་འཛིན་མ་སྐྱེས་པ་བསྐྱེད་པ།
སྐྱེས་པ་བོགས་འབྱིན་པ་སོགས་ལ་བྱིན་རླབས་ཀྱི་རྒྱུན་གཞན་ལས་ཆེས་ཆེ་བ་མངའ་ཞིང་། ཆེ་དགུ་ཀུན་གྱིས་ཞབས་ལ་གཏུགས་ཀྱང་། ཁེངས་པ་དང་དྲེགས་པ་ཐམས་ཅད་རྒྱང་རིང་དུ་སྤངས་ཏེ། ཀུན་གྱི་འབངས་ལྟར་གཞན་གྱི་དོན་ལ་དགྱེས་པ་ལྷུར་མཛད་པ་སོགས་མདོར་ན་སྔོན་གྱི་སྐྱེས་ཆེན་དམ་པ་རྣམས་ཀྱི་ངོ་མཚར་བའི་རྣམ་པར་ཐར་པ་རྣམས་མ་ཚང་པ་མེད་པ་མངའ་བའི་ཚུལ་གྱིས་དུས་དིང་སང་གི་གངས་རིའི་ཁྲོད་ཀྱི་བསྟན་འཛིན་ཀུན་གྱི་གཙུག་རྒྱན་དམ་པར་གྱུར་ཏེ། ད་ལྟ་དགུང་ལོ་བདུན་ཅུ་པའི་སྟེང་དུ་ཕེབས་པ། སླར་ཡང་བསྐལ་བརྒྱའི་བར་དུ་སེང་གེས་བཏེག་པའི་འགྱུར་མེད་རྡོ་རྗེའི་ཁྲི་ལ་ཞབས་ཟུང་བརྟན་པར་བཞུགས་པའི་དགེ་མཚན་ཐམས་ཅད་འབད་མེད་ལྷུན་གྲུབ་ཏུ་གྱུར་པའི་ངང་ནས། བདག་ཅག་ལྷ་དང་བཅས་པའི་འདྲེན་པ་དམ་པར་སྐུ་ལྷམ་མེ། གསུང་ལྷང་ངེ་། ཐུགས་ལྷན་ནེ་བའི་ཚུལ་དུ་བཞུགས་པའི་སྐྱེས་ཆེན་དམ་པ་འདི་ཉིད་ཀྱི་ངོ་མཚར་བའི་རྟོགས་པ་བརྗོད་པ་རྒྱས་པ་ནི་ལོགས་སུ་འཆད་པར་བདག་སྤྲོ་ལ། འདིར་ཡང་སྐུའི་སྐྱེ་བ་དྲན་པ་དང་།
བླ་མ་དང་ལྷག་པའི་ལྷའི་ཞལ་གཟིགས་ཤིང་བྱིན་གྱིས་བརླབས་པ། ཆོས་སྐྱོང་རྣམས་ཀྱིས་འཕྲིན་ལས་བསྒྲུབས་པ་སོགས་ཅུང་ཟད་བརྗོད་ན། རྗེ་འདི་སྐུ་གཞོན་ནུའི་དུས་ཐོས་བསམ་ལ་བཞུགས་པའི་སྐབས་ཤིག ཚེས་བཅོ་ལྔའི་ཟླ་བ་ཉ་གང་བ་ཤར་བྱུང་བའི་དུས་དེར་རང་གི་སྐྱེ་བ་སྔ་མ་རྣམས་དྲན་པའི་ཚུལ་ནི། སྔོན་ཆོས་རྒྱལ་འཕགས་པ་ཧོར་ཡུལ་ནས་ཕེབས་དུས་རྗེ་ཉིད་དད་ཅན་གྱི་གང་ཟག་ཅིག་ཏུ་གྱུར་ནས་འཕགས་པའི་ཞབས་རྗེས་སུ་འབྲངས་ཏེ། གདན་ས་ཆེན་པོའི་གྲོལ་ཆུའི་ལྷོ་ཕྱོགས་ཀྱི་གྲོང་འདབས་ཤིག་ཏུ་ཁྱིམ་པ་མོ་ཞིག་དང་ལྷན་ཅིག་ཏུ་བཞུགས་ནས་སྲས་ཀྱང་འགའ་བྱུང་ཞིང་། དེ་དུས་ཀྱི་ཐུགས་དམ་ཆོས་རྒྱལ་མ་རང་ལ་མཛད་པ་གསལ་བར་དྲན་པ་དང་། དེའི་རྗེས་སུ་གཡག་མི་ཕམ་ཆོས་ཀྱི་བླ་མ་སངས་རྒྱས་དཔལ་བས། ས་སྐྱའི་དགའ་ལྡན་དུ་འཆད་ཉན་མཛད་པའི་ཚེ། རྗེ་ཉིད་དེའི་སློབ་མའི་ནང་ཚན་སྡེ་སྣོད་འཛིན་པ་ཆེན་པོ་བསོད་ནམས་བཟང་པོ་ཞེས་བྱ་བར་གྱུར་ནས།
དེ་དུས་མཁན་ཆེན་གཡག་པ་ཁྲི་སྟེང་དུ་ཕེབས་པ་དང་། རང་ཉིད་ཆོས་རའི་ཕྱོགས་ཀྱང་འདི་ཕྱོགས་སུ་བཞུགས་པ་སོགས་ཐུགས་ལ་གསལ་བར་ཤར་ཞིང་། ཡང་དེའི་རྗེས་སུ་རྡོ་རྗེ་འཛིན་པ་ཆེན་པོ་སྦས་པའི་རྣལ་འབྱོར་ཞིག་ཏུ་སྐུ་སྐྱེ་བ་བཞེས་ཏེ། དེ་དུས་གཡས་རུ་བྱང་གི་ལྡོག་གི་ས་ཆ་ཞིག་ཏུ་ཆོས་རྗེ་རྫོང་པ་ཀུན་དགའ་རྒྱལ་མཚན་ལ་གཤེད་དམར་ལྷ་ལྔའི་དབང་གསན་ཏེ། དབང་གྲལ་གྱི་རྣམ་པ་འདི་བཞིན་ཡོད་སོགས་ཤིན་ཏུ་གསལ་བར་དྲན་པ་བྱུང་གསུངས་ཏེ། དེས་མཚོན་ནས་སྐུའི་སྐྱེ་བ་མང་པོར་མཁས་གྲུབ་དུ་མའི་ཚུལ་བཟུང་ནས་བསྟན་འགྲོའི་དོན་མཐའ་ཡས་པ་ཞིག་མཛད་པར་གདོན་མི་ཟ་ཞིང་། སྐུ་ཚེ་འདིར་ཡང་ཆོས་གསན་པའི་རྗེ་བླ་མ་རྣམས་ལ་སངས་རྒྱས་དངོས་ཀྱི་འདུ་ཤེས་མངའ་བ་ནི། གྲུབ་མཆོག་བསོད་ནམས་ཆོས་འཕེལ་གྱི་དྲུང་དུ་འཇིགས་བྱེད་ཀྱི་ར་ཁྲིད་གསན་པའི་ཚེ། བླ་མ་འཇམ་དབྱངས་སུ་བསྒོམས་ནས་གསོལ་བ་བཏབ་པས། གསུང་རབ་ཀྱི་དོན་ལ་གོ་བློ་ཁྱད་པར་ཅན་ཞིག་དེ་དུས་ན་བྱུང་བ་ཡིན་གསུངས་ཤིང་།
གཞན་ཡང་འཇམ་དབྱངས་དཀོན་མཆོག་རྒྱ་མཚོ། མཁན་ཆེན་དབང་ཕྱུག་དཔལ་བཟང་། རྗེ་ཀླུ་སྒྲུབ་རྒྱ་མཚོ། མུས་ཆེན་རྡོ་རྗེ་འཆང་སངས་རྒྱས་རྒྱལ་མཚན། རྗེ་འགྱུར་མེད་བདེ་ཆེན། རྩེ་གདོང་བདག་ཆེན་ཀུན་དགའ་བསོད་ནམས་ལྷུན་གྲུབ། རྗེ་དབང་ཕྱུག་རབ་བརྟན་སོགས་གཙོ་བོར་གྱུར་པའི་ཆོས་གསན་པའི་བླ་མ་ཐམས་ཅད་ལ་ཐུགས་དད་བཅོས་མིན་འཁྲུངས་པས། སོ་སོའི་རྣམ་ཐར་གསུང་དུས་ཕྱག་ཐལ་མོ་སྦྱོར་བ་དང་། སྤྱན་ཆབ་གཡོ་བ་སོགས་མཛད་བྱུང་པ་ན། གཞན་རྒྱུད་ལ་ཡང་དད་པ་དབང་མེད་དུ་སྐྱེས་པ་མྱོང་བས་གྲུབ་ཅིང་།
ལྷག་པར་མུས་ཆེན་འཇམ་པའི་དབྱངས་དཀོན་མཆོག་རྒྱ་མཚོ་ལ་ངེད་ཀྱི་རྩ་བའི་བླ་མ་ཡིན་གསུངས་ནས་ཐུགས་དད་ལྷག་པར་ཆེ་བས། རྗེ་དེ་ཉིད་ཀྱི་སྐུ་འདྲ་ཕྱག་ནས་མ་ཞིག་ཀྱང་འབྲལ་སྤངས་དུ་མཛད་ཅིང་། རང་གཞན་གྱི་དོན་གལ་ཆེ་བ་ཀུན་ལ་ཡང་རྗེ་མུས་ཆེན་ཁོ་ན་ལ་གསོལ་བ་རྩེ་གཅིག་ཏུ་བཏབ་ནས་ལུང་བསྟན་ཞུ་བ་མཛད་དེ། གང་བྱུང་བ་དེ་བཀའ་སྩལ་པས་ཀུན་ལ་བསླུ་མེད་ཀྱི་གདེང་ཁེལ་ཁོ་ན་འབྱུང་བ་ཞིག་ཡོད་འདུག་ཅིང་། དིང་སང་གི་དུས་འདིར་བསྟན་འཛིན་ཀུན་གྱི་བླ་ན་བཞུགས་ཤིང་འཕྲིན་ལས་ཀྱིས་ཕྱོགས་མེད་ཁྱབ་པ་འདི་ཡང་། མུས་ཆེན་འཇམ་པའི་དབྱངས་དེ་ཉིད་ཀྱི་བྱིན་རླབས་ཐུགས་རྒྱུད་ལ་འཕོས་པའི་དགེ་མཚན་ལས་བྱུང་བར་ངེས་ཏེ་སྔོན་རྗེ་འདི་སྐུ་གཞོན་ནུའི་དུས་ཡངས་པ་ཅན་དུ་བཞུགས་སྐབས། རྗེ་དཀོན་མཆོག་རྒྱ་མཚོ་གནས་དེར་བྱོན་པའི་དུས་ཐམས་ཅད་དུ་ཞབས་དྲུང་དུ་ཡང་ཡང་བྱོན་གསུངས་ནས། ཕྱེ་མར་རྡག་བཅང་མ་ཕྱག་སྤར་དོ་གསུམ་རེ་དང་རྗེ་དེ་ཉིད་རང་གི་གསོལ་བ་བཞེས་འཕྲོ་རྣམས་རྒྱུན་པར་གནང་ནས། འདི་རྣམས་གཞན་ལ་མ་སྟེར་བར་རྫོགས་པར་ཟོ་གསུངས་པའི་བཀའ་ཕེབས་རྒྱུན་དུ་གནང་བ་ཞིག་ཡོད་འདུག་པ་དང་། ཆོས་ར་དང་ཕེབས་ལམ་སོགས་གང་དུ་མཇལ་ཡང་།
རྗེ་མུས་ཆེན་ཉིད་སྤྱན་ཅུང་ཞིག་མི་གསལ་བའི་ཚུལ་གྱིས། ཕ་གི་དེ་མདར་པ་འཚོ་བྱེད་ཀྱི་བུ་ཡིན་འདུག་གམ་གསུངས་ཤིང་མཇལ་རེས་བཞིན་དགྱེས་དགྱེས་ཁོ་ན་མཛད་པ་ཞིག་ཡོད་གསུངས་པས། དེས་ན་རྗེ་འདི་མ་འོངས་བའི་དུས་སུ་ས་སྐྱ་པའི་བསྟན་པའི་གསལ་བྱེད་དམ་པ་སྐྱེ་འགྲོ་ཀུན་གྱི་རྩ་ལག་མཆོག་ཏུ་འགྱུར་བ་ལ་དགོངས་ནས། མུས་ཆེན་འཇམ་པའི་དབྱངས་དེ་ཉིད་ཀྱི་ཐུགས་རྗེའི་སྤྱན་རས་ཀྱིས་བུ་གཅིག་པ་ལྟར་འཚོ་ཞིང་བྱིན་གྱིས་བརླབས་པར་མཛད་པ་ལ་ཐེ་ཚོམ་དང་ཡིད་གཉིས་མི་དགོས་པ་ཡིན་ཞིང་། བླ་མ་དང་ལྷས་ཞལ་བསྟན་ཚུལ་ནི། རྗེ་ཉིད་འཇིགས་བྱེད་ཀྱི་གསུང་བསྙེན་ཞིག་ལ་བཞུགས་སྐབས། ལན་ཅིག་སྐུ་མདུན་གྱི་ནམ་མཁར་དེའི་དཀྱིལ་འཁོར་ཡོངས་སུ་རྫོགས་པ་གསལ་ལ་དྭངས་པ་ཞིག་ཡུན་རིང་དུ་གཟིགས་ཤིང་། དེ་དང་དུས་ཉེ་བར་རྗེ་ཉིད་ས་སྐྱའི་མཆོད་ཞིང་བྱ་ཁྲ་མ་ན་འཁོར་མང་པོ་དང་བཅས་བཞུགས་འདུག་པ་ལ། དེའི་ལྷོ་ཕྱོགས་ཀྱི་ནམ་མཁར་རྗེ་ས་སྐྱ་པ་ཆེན་པོའི་སྐུ། ཚད་ཐོག་དཔང་གཅིག་ཙམ་བྱས་པ།
ཞལ་ཤར་ཕྱོགས་སུ་གཟིགས་པའི་སྐུ་མདུན་དུ་ཏིང་བདུན་ཆ་ཆེ་བ་ཞིག་ཡོན་ཆབ་དྭངས་མས་བཀང་ནས་འཛིན་མཁན་སོགས་མེད་པ་བར་སྣང་དེ་ཀར་བགྲེངས་ཚར་དུ་འདུག་པ་གཟིགས་པས། ཐུགས་དད་ལྷག་པར་གཡོས་ནས་གསོལ་བ་དྲག་ཏུ་བཏབ་པའི་མནལ་ལམ་ཤིན་ཏུ་གསལ་བ་བྱུང་གསུངས་པ་ནི། རྗེ་ས་སྐྱ་པ་ཆེན་པོས་རྗེས་སུ་བཟུང་བའི་མཚན་མར་སྣང་ཞིང་། ཡང་ས་སྐྱར་ཕེབས་པ་སྔ་མ་ཞིག་ལ་ཁོ་བོས་འདོད་ཆོས་འདྲ་གསོལ་བ་བཏབ་པས། རེ་ཞིག་ཟུར་ཁང་གི་རྗེ་བཙུན་གྱི་སྐུ་འདྲ་མཛེ་ཐོད་མའི་དྲུང་དུ་ཆོས་རྣམས་མ་དང་། ཞབས་སྐོར་འབུམ་ཐེར་མཛད་དགོས་པ་འདུག་གསུངས་ནས་དེ་བཞིན་གནང་བས། ཉིན་གཅིག་གི་མནལ་དང་འོད་གསལ་འདྲེས་པའི་གཟིགས་སྣང་ལ། རྗེ་བཙུན་གྱི་སྐུའི་འགྲམ་ནས་བུད་མེད་ཅིག་དང་། སྔགས་པ་འདྲ་བའི་ཁྱེའུ་གོས་དཀར་གྱོན་པ་ཞིག་བྱུང་ནས། རྗེ་ཉིད་ཀྱི་སྐུ་ལ་ཕྱག་གིས་རེག་བྱུང་བས།
དེ་མ་ཐག་ཐུགས་རྒྱུད་ལ་བདེ་ཆེན་གྱི་ཡེ་ཤེས་ཁྱད་པར་ཅན་འཁྲུངས་པ་སྙམ་བྱེད་པ་བྱུང་གསུངས་པ་ནི། གསལ་བར་མ་གསུངས་པ་མ་གཏོགས། དོན་ལ་དུས་དེར་རྗེ་བཙུན་གྱི་སྐུ་དེ་རྗེ་བཙུན་དངོས་དང་། དེའི་ཐུགས་ཀ་ནས་སྤྲུལ་བའི་ཡེ་ཤེས་ཀྱི་དཀྱིལ་འཁོར་གསལ་བར་གཟིགས་ནས། དེའི་གཙོ་བོ་ཡབ་ཡུམ་གྱིས་བྱིན་གྱིས་བརླབས་པའི་མོད་ལ། ཐུགས་རྒྱུད་ལ་དབང་གི་ཡེ་ཤེས་ཁྱད་པར་ཅན་འཁྲུངས་ངེས་པའི་གསུང་དུ་འདུག་སྙམ་པ་ཁོ་བོ་ལ་ཤར་ཞིང་། ཡང་ལན་ཅིག་རྗེ་ཉིད་ཀྱི་མནལ་ལམ་དུ་རི་མཐོན་པོ་ཞིག་ལ་འཛེགས་བྱོན་པས། དེའི་རྩེ་ན་བྲག་ཕུག་ཆེན་པོ་ཞིག་འདུག་པར་ཕེབས་པ་ན། བྲག་དེ་ལ་ཞབས་རྗེས་གསལ་པོ་གཉིས་འདུག་པས། སུས་ཡིན་གསུངས་པས།
མི་ཞིག་ནས་ཆོས་རྒྱལ་འཕགས་པའི་ཡིན་ཞུ་བ་ལ། དེ་མ་ཐག་ཞབས་རྗེས་ལས་ཆུ་བོ་ཆེན་པོ་བརྡོལ་ཏེ་རྒྱ་ཇེ་ཆེར་སོང་བ་ལ། རྗེ་ཉིད་ཀྱིས་ཐུགས་དད་པ་ཆེན་པོ་དང་བཅས་ཆུ་དེ་ནས་ཞལ་དུ་གསོལ་བ་དང་། སྐུ་ཁྲུས་མཛད་པ་སོགས་ཀྱི་སྣང་བ་བྱུང་གསུངས་བ་ནི། ཆོས་རྒྱལ་འཕགས་པ་རྗེ་འདི་སྐུའི་སྐྱེ་བ་མང་པོའི་བླ་མར་འདུག་པས་ཐུགས་རྗེས་འབྲལ་མེད་དུ་སྐྱོང་བའི་མཚན་མར་གསལ་ཞིང་། མཁའ་འགྲོ་ཆོས་སྐྱོང་རྣམས་ཀྱིས་འཕྲིན་ལས་བསྒྲུབ་པའི་ཚུལ་ཡང་། ས་སྐྱར་ཕེབས་རེས་བཞིན་སྒོ་རུམ་སོགས་མགོན་ཁང་རྣམས་སུ་ཆེད་གཏད་བྱོན་ནས་བསྟན་པ་རྒྱས་པ། བསྟན་འཛིན་སྐུ་ཚེ་བརྟན་པ། འཇིག་རྟེན་བདེ་བ་སོགས་ཀྱི་འཕྲིན་ལས་བཅོལ་བ་དང་བཅས་ཐུགས་དམ་བསྐང་གསོ་རྒྱས་པར་གནང་བ་ཞིག་འདུག་པས། ལན་ཅིག་དེ་རྣམས་གནང་ནས་ཡུན་རིང་མ་ལོན་པའི་དུས་ཤིག་ན།
ས་སྐྱ་པའི་བསྟན་པ་ལ་ལོག་སྒྲུབ་བྱེད་པའི་སྟོབས་ལྡན་མ་རུངས་པ་ཞིག་བསྟན་སྲུང་རྣམས་ཀྱིས་ཚར་བཅད་པའི་ཚུལ་མནལ་ལམ་དུ་གསལ་བར་ཤར་འདུག་པ་དང་། ཡང་ལན་ཅིག་ནང་སོ་པུ་ཏྲ་ཁང་དུ་ཐུགས་དམ་མཛད་པའི་ནུབ་ལས་མཁན་ཆེན་པོ་ཉིད་བནྡེ་སྣུམ་བག་ཅན་ཞིག་གི་ཚུལ་དུ་བྱུང་ནས། བྱང་ཁོག་གི་རྗེ་རང་གི་སློབ་མ་ཞིག་ལ་མ་འོངས་པ་འབྱུང་ཚུལ་ལུང་བསྟན་པ་བཞིན་ཐོག་ཏུ་ཁེལ་བ་བྱུང་གསུངས་ཤིང་། ཡང་སྔ་མོའི་དུས་ཕྲུ་མ་བསྒྲུབ་གནས་སུ་ཐུགས་དམ་ཡུན་རིང་མཛད་དུས་གཉན་མགོན་ཞལ་བཞི་པ་ཁོ་བོ་ཅག་གི་ཡབ་རྗེ་གྲགས་པའི་མཚན་ཅན་དེ་ཉིད་ཀྱི་རྣམ་པས། ཆུ་སྣོད་ཆེན་པོ་ཆབ་ཀྱིས་བཀང་བ་ཕྱག་ན་བསྣམས་ནས་འབྱོན་པ་སོགས་བྱུང་གསུངས་པ་ནི། རྗེ་ཉིད་ལ་ཞིང་སྐྱོང་ཆེན་པོས་ཚེ་ཆུའི་དངོས་གྲུབ་ཕུལ་བས་སྐུ་ཚེ་རིང་བའི་མཐར་ཐུག་པའི་རྟེན་འབྲེལ་དེ་དུས་ནས་འགྲིག་པའི་དགེ་མཚན་རྨད་དུ་བྱུང་བ་ཡིན་པར་ཁོ་བོ་སེམས་ལ། ཡང་ལྷ་སར་ཞབས་སྐོར་འབུམ་ཐེར་མཛད་དུས་མནལ་ལམ་དུ་གསེར་མདོག་ཅན་པའི་མཁན་ཆེན་ཤཱཀྱ་བསྟན་འཛིན་པ་དང་རྗེ་ཉིད་ལྷན་ཅིག་པས་རི་མཐོན་པོ་ཞིག་ལ་འཛེགས་བྱོན་པའི་མོད་ལ། ལུང་བསྟན་ཁྱད་པར་ཅན་ཞིག་བརྙེས་འདུག་ཀྱང་འདིར་བྲི་བར་མ་ནུས་ལ། ཡང་ལན་ཅིག་མནལ་ལམ་དུ་དཔལ་ལྡན་བླ་མ་དམ་པ་དང་མཇལ་བ་སོགས་ངོ་མཚར་དུ་མ་བྱུང་འདུག་ཅིང་། དེར་མ་ཟད་རྗེ་བླ་མ་འདི་བྱང་ཆུབ་སྙིང་པོ་བརྙེས་ཀྱི་བར་དུ་བྱང་ཕྱོགས་ཀྱི་འཇིག་རྟེན་གྱི་ཁམས་གསེར་མདོག་ཅན་ན་བཞུགས་པའི་དཔལ་ལྡན་གྲགས་པའི་ཞབས་ཀྱིས་སྐད་ཅིག་ཀྱང་འབྲལ་བ་མེད་པར་ཐུགས་རྗེའི་ལྕགས་ཀྱུས་འཛིན་པར་མཛད་པའི་གཏན་ཚིགས་ཡང་དག་པ་ཞིག་ཁོ་བོས་རྟོགས་མོད་ཀྱིས།
འདིར་ནི་དེ་ཙམ་མོ། ། མདོར་ན་ཡོངས་འཛིན་དམ་པ་འདི་ཉིད་ལ་གདུལ་བྱའི་སྣང་ངོ་ཙམ་དུ་བསྟན་པ་ལ་ཡང་། ལུང་རྟོགས་ཀྱི་ཡོན་ཏན་གཞལ་དུ་མེད་པ་ཞིག་མངའ་བར་ཡིད་ཆེས་མོད་ཀྱང་། རྗེ་ཉིད་ཡོན་ཏན་སྦ་བ་ལ་གཙོ་བོར་མཛད་པས་ཐུགས་རྒྱུད་ལ་སྤངས་རྟོགས་ཀྱི་ཡོན་ཏན་གང་ཡང་མེད་པ་སྐད་མཛད་ཅིང་ཐུགས་སྒམ་པས་ཐུགས་དམ་གསལ་ལྟས་སོགས་ཇི་ལྟར་བྱུང་སུས་ཀྱང་ཞུ་མི་ནུས་ཤིང་། ཞུས་ཀྱང་གསལ་པོ་མི་གསུངས་ལ། ཅུང་ཟད་ཐོར་བུ་གསུངས་པ་རྣམས་ལ་ཡང་གཞན་ལ་མི་འཆད་པའི་དམ་དོག་ཆེན་པོ་མཛད་པ་ཞིག་འདུག་པས་འདིར་ཞིབ་ཏུ་འབྲི་བར་མ་ནུས་ལ། སླར་རྗེ་ཉིད་ཀྱི་དགོངས་པ་བཀྲོལ་ནས་རྣམ་ཐར་རྒྱས་པ་སྤེལ་བའི་ཚེ་རིམ་གྱིས་གསལ་བར་བྱེད་པ་ཤ་ཆགས་པ་ལགས་སོ། ། འདིར་སྨྲས་པ། འགྲོ་བ་ཀུན་ལ་དགའ་བཞིའི་ལམ་བསྟན་ནས། ། སྙིང་པོའི་འབྲས་བུ་སྟེར་མཛད་བླ་ཆེན་དང་། །
བསོད་ནམས་ཡེ་ཤེས་རྩེ་མོ་མཐར་སོན་ཞབས། ། རབ་སྙན་གྲགས་པའི་རྒྱལ་མཚན་འཛིན་རྣམས་བསྔགས། ། ལྔ་རིག་མཁས་པའི་གཙུག་རྒྱན་པཎ་ཆེན་དང་། ། བྱང་ཕྱོགས་ཆོས་སྲིད་བདག་པོ་འཕགས་པའི་མཚན། ། དེ་དག་དབོན་དང་ཆོས་རྒྱུད་འཛིན་པ་ཡི། ། སྐྱེས་མཆོག་རྣམས་ལ་སུ་ཞིག་དད་མི་བྱེད། ། ཁྱད་པར་དུས་ངན་སྙིགས་མའི་མཐར་ཐུག་འདིར། ། བསྟན་པའི་མེ་རོ་གསོ་ལ་བསམ་བཞིན་དུ། ། བྱོན་པའི་སྔགས་འཆང་ཆོས་རྗེ་ཡབ་སྲས་ཀྱི། ། བཀའ་དྲིན་བསམས་ན་ལན་བརྒྱར་ཕྱག་བྱར་འོས། །
དེ་ལྟར་ཐུབ་དབང་རྒྱལ་ཚབ་ས་སྐྱ་པའི། ། ཆོས་ཀྱི་རྒྱུད་པ་འཛིན་པའི་སློབ་མ་རུ། ། མ་གྱུར་གངས་རིའི་ཁྲོད་འདིར་བསྟན་འཛིན་དུ། ། ཞལ་གྱིས་འཆེས་པའི་གང་ཟག་གཅིག་ཡོད་མིན། ། དེ་ཡང་དྭགས་པོ་བཀའ་བརྒྱུད་པར་གྲགས་པའི། ། བསྟན་འཛིན་གཙོ་བོ་ཁམས་པ་མི་གསུམ་གྱི། ། ནང་ཚན་ཕག་མོ་གྲུབ་པའམ་མཐའ་ཙ་པ། ། ཁམས་པ་རྡོར་རྒྱལ་ཞེས་པའི་མཚན་གསུམ་དང་། ། ལྡན་པ་དེ་ཡིས་ས་སྐྱའི་བླ་ཆེན་ཞབས། ། བཅུ་གཉིས་ལོར་བསྟེན་གདམས་པ་ཕལ་ཆེར་གསན། །
སླར་ཡང་རྗེ་བཙུན་གྲགས་པ་རྒྱལ་མཚན་ལ། ། གཏུགས་ནས་གསུང་གི་བདུད་རྩི་མང་གསོལ་བས། ། ས་སྐྱའི་རྒྱུད་འཛིན་སློབ་མ་གྲགས་པ་ཅན། ། ཡིན་ཞིང་དེ་ཡི་སློབ་བརྒྱུད་གླིང་རས་ནས། ། བརྒྱུད་དེ་གཙང་པ་རྒྱ་རས་ཞེས་བྱ་བས། ། འབྲུག་ཏུ་དགོན་པ་བཏབ་པས་དེང་སང་དུས། ། འབྲུག་པ་ཞེས་པའི་བཀའ་སྲོལ་ཆེན་པོ་ཞིག ། བྱུང་བ་འདི་ཀུན་ས་སྐྱའི་སློབ་རྒྱུད་དུ། ། གཏོགས་ཤིང་གཞན་ཡང་ཕག་གྲུའི་ཉེ་གནས་ཆེ། ། ག་ཟི་རིན་ཆེན་དཔལ་གྱིས་སྟག་ལུང་ཐང་། །
བཏབ་པ་ནས་བཟུང་འདི་པའི་སྲོལ་འཛིན་ལ། ། སྟག་ལུང་ཐང་པ་ཞེས་གྲགས་དེ་དག་ཀྱང་། ། ས་སྐྱ་པ་ཡི་སློབ་མར་བསྙོན་མེད་དུ། ། གྲུབ་ཅིང་ཕག་གྲུའི་སྐུ་ཚེའི་མཇུག་ཙམ་གྱི། ། ཐུགས་སྲས་སྐྱུ་ར་རིན་ཆེན་དཔལ་ཞེས་པས། ། འབྲི་ཁུང་ཐེལ་བཏབ་འབྲི་ཁུང་པ་ཞེས་པའི། ། སྲོལ་ཆེན་གཅིག་ཏུ་གྲགས་ཤིང་འདི་ཀུན་ཀྱང་། ། དཔལ་ལྡན་ས་སྐྱ་པ་ཡིས་རྗེ་འཇུག་ཏུ། ། ངེས་པ་ཡིན་ལ་དུས་གསུམ་མཁྱེན་པའམ། ། སྤྲེའུ་ཆོས་ཀྱི་གྲགས་པ་ཞེས་ཀྱང་བྱ། །
ཁམས་པ་དབུ་སེ་ཞེས་པའི་མཚན་གསུམ་དང་། ། ལྡན་པའི་སྐྱེས་བུ་དེ་ཡིས་ས་ཆེན་གྱི། ། དངོས་སློབ་རྒ་ལོ་དང་ནི་ཨ་སེང་ཞབས། ། ཤན་པ་རྡོར་སེང་གསུམ་ལས་ལམ་འབྲས་སོགས། ། ས་ལུགས་ཆོས་ཀྱི་བདུད་རྩི་མང་གསོལ་ནས། ། གང་དེས་སྨར་ཁམས་སྒང་ཞེས་བྱ་བ་རུ། ། ཀརྨ་ལྷ་སྡིངས་དགོན་པ་བཏབ་པ་ནས། ། ཀརྨ་ཀམ་ཚངས་ཞེས་པའི་སྲོལ་ཆེན་པོ། ། གཅིག་ཏུ་གྲགས་ཏེ་འདི་དག་ཐམས་ཅད་ཀྱང་། ། ས་སྐྱ་པ་ཡི་སློབ་རྒྱུན་ཁོངས་སུ་གཏོགས། །
གཞན་ཡང་གྲུབ་ཐོབ་ཁྱུང་པོ་རྣལ་འབྱོར་རམ། ། ཤང་པ་དུ་ཁུ་བ་ཞེས་བྱ་བ་དེས། ། ལེགས་པར་ཕྱེ་བའི་ཤངས་པ་བཀའ་བརྒྱུད་པ། ། ཞེས་གྲགས་ལུགས་སྲོལ་བཟང་པོ་འདི་ཉིད་ལ། ། རྒྱུད་པ་རིན་ཆེན་སྣ་བདུན་བྱུང་བ་ལས། ། དེ་ཡི་རྒྱུད་པ་བཞི་པ་རྨོག་ཅོག་པ། ། རིན་ཆེན་བརྩོན་འགྲུས་ཞེས་བྱ་ས་ཆེན་གྱི། ། དངོས་སློབ་ཨ་སེང་ཞབས་ལས་ས་ལུགས་ཀྱི། ། གདམས་པ་མང་དུ་ནོས་ཤིང་དེ་ཉིད་ཀྱི། ། རྒྱུད་པ་དྲུག་པར་གྱུར་པ་གཉན་སྟོན་ཆེ། །
སྦས་པའི་སངས་རྒྱས་ཞེས་བྱས་དཔལ་ས་སྐྱར། ། རྗེ་བཙུན་གྲགས་པའི་ཞབས་པད་ལོ་བཅུ་གཉིས། ། བསྟེན་དེ་རྒྱུད་དང་མན་ངག་ཕལ་ཆེར་གསན། ། རྒྱུད་པ་བདུན་པ་འགྲོ་བའི་མགོན་པོ་མཆོག ། སངས་རྒྱས་སྟོན་པས་ཆོས་རྒྱལ་འཕགས་པ་ལ། ། སྨིན་གྲོལ་ཞལ་གྱི་བདུད་རྩི་མང་ནོས་པས། ། འདི་དག་ཀྱང་ནི་རྗེ་བཙུན་ས་སྐྱ་པའི། ། སློབ་རྒྱུན་ཡིན་ཞིང་ཞང་སྟོན་གཡུ་བྲག་པར། ། གྲགས་པས་ས་སྐྱའི་བླ་ཆེན་སྐུ་དངོས་ཀྱི། ། སློབ་མ་ཤན་པ་རྡོར་སེང་ཞེས་བྱ་དང་། །
ཨ་སེང་ཞབས་ལ་གཏུགས་ནས་ས་ལུགས་ཀྱི། ། ཆོས་སྐོར་མང་གསན་དེ་ཡི་རྒྱུད་འཛིན་ལ། ། ཞང་གི་བཀའ་བརྒྱུད་ཅེས་གྲགས་འདི་རྣམས་ཀྱང་། ། ས་སྐྱའི་རྒྱུད་འཛིན་ཡིན་ལ་སུ་ཡིས་བསྙོན། ། ཕྱིས་སུ་བྱུང་བ་བོ་དོང་པར་གྲགས་པའི། ། རྩ་བ་གཤོང་སྟོན་རྡོ་རྗེ་རྒྱལ་མཚན་ཞེས། ། ཆོས་རྒྱལ་འཕགས་པའི་ཐུགས་ཀྱི་སྲས་མཆོག་ཡིན། ། དེ་ཡི་གཅུང་པོ་གཤོང་སྟོན་བློ་བརྟན་དང་། ། དཔང་ལོ་ཆེན་པོ་བློ་གྲོས་བརྟན་པའི་ཞབས། ། དེ་ཡི་དབོན་པོ་ལོ་ཆེན་བྱང་རྩེ་ནི། །
དཔལ་ལྡན་བླ་མ་དམ་པའི་དངོས་སློབ་མཆོག ། ཡིན་ཞིང་ལོ་ཆེན་བྱང་རྩེའི་དབོན་རྒྱུད་ནི། ། ལོ་ཆེན་གྲགས་པ་ཞེས་བྱ་དེ་ཉིད་བྱོན། ། དེ་ཡི་དབོན་པོ་བོ་དོང་ཀ་བཅུ་པ། ། ཆོས་ཀྱི་རྒྱལ་མཚན་དངོས་ཀྱི་མཚན་ཡིན་ཏེ། ། སྟོན་མིང་ཕྱོགས་ལས་རྣམ་རྒྱལ་ཞེས་གྲགས་པ། ། འདི་དག་ཀྱང་ནི་དཔལ་ལྡན་ས་སྐྱ་པའི། ། བསྟན་འཛིན་དགེ་བའི་བཤེས་གཉེན་ངོ་མཚར་ཅན། ། ཁོ་ན་ཡིན་ཞིང་དེ་ཡི་རྒྱུད་འཛིན་ལ། ། བོ་དོང་པ་ཞེས་གྲགས་འདི་བྱུང་བ་ལགས། །
དེང་སང་དགེ་ལྡན་པར་གྲགས་སྲོལ་འདི་ཡང་། ། ཐོག་མའི་བྱུང་ཚུལ་ཤར་ཕྱོགས་ཙོང་ཁ་པ། ། བློ་བཟང་གྲགས་པས་འབྲོག་གི་རི་བོ་ཆེ། ། དགེ་ལྡན་རྣམ་པར་རྒྱལ་བའི་གླིང་བཏབ་ནས། ། དེ་ཡི་གདན་ས་དར་མ་རིན་ཆེན་དང་། ། གདན་ས་གཉིས་པ་དགེ་ལེགས་དཔལ་བཟང་སྟེ། ། དེ་ལྟར་གསུམ་ལས་སྔ་མ་གཉིས་པོ་ནི། ། ས་སྐྱའི་ལས་ཆེན་གཞོན་ནུ་བློ་གྲོས་ཀྱི། ། སློབ་མ་རབ་འབྱམས་སྨྲ་བའི་བཤེས་གཉེན་མཆོག ། བདུན་གྱི་ནང་ཚན་ཡིན་ཞིང་ཕྱི་མ་ནི། །
ཀ་བཅུ་ལེགས་པར་ཤེས་པ་བཅུ་ཕྲག་གཅིག ། བྱུང་བའི་ནང་དུ་གཏོགས་པས་འདི་ཀུན་གྱིས། ། མདོ་ཕྱོགས་མཐའ་དག་དཔལ་ལྡན་ས་སྐྱ་རུ། ། ལེགས་པར་བཏུགས་ཤིང་དེ་བཞིན་སྔགས་ཕྱོགས་ཀྱང་། ། འགྲོ་མགོན་རྗེ་དང་དེ་ཡི་ཐུགས་ཀྱི་སྲས། ། སྤྱན་སྔ་གྲགས་པ་བྱང་ཆུབ་ལ་སོགས་པ་ལས། ། ཐོག་མར་གསུང་ངག་ལམ་འབྲས་ནས་བརྩམས་ཏེ། ། ས་སྐྱའི་རྗེ་བཙུན་གདམས་པ་ཕལ་ཆེ་བ། ། གསན་པས་དེང་སང་དུས་ན་དགེ་ལུགས་ཞེས། ། འཕྲིན་ལས་ཤིན་ཏུ་ཆེ་བའི་ཙོང་ཁ་པ། །
བློ་བཟང་གྲགས་པ་བརྒྱུད་པར་བཅས་འདི་ཡང་། ། མཚུངས་མེད་ས་སྐྱའི་རྗེ་བཙུན་མཆོག་རྣམས་ཀྱི། ། གསུང་ལ་སྦྱངས་པས་དགེ་བཤེས་གནས་ཐོབ་ཅིང་། ། རྗེས་འབྲངས་ཡིན་པའི་རྒྱུ་མཚན་དེ་ལྟར་ལགས། ། གཞན་ཡང་ཇོ་ནང་ཀུན་སྤངས་ཐུགས་རྗེ་དཔལ། ། ཞེས་བྱ་དེ་ཡིས་ཆོས་རྗེ་ཁུ་དབོན་གྱི། ། དངོས་སློབ་ནགས་ཕུག་ཤེས་རབ་འོད་ཟེར་དང་། ། ཆོས་རྒྱལ་འཕགས་པ་གཉིས་ཀྱི་སློབ་བུའི་མཆོག ། ཤར་པ་འཇམ་དབྱངས་རིན་ཆེན་རྒྱལ་མཚན་ལ། ། གཏུགས་ནས་ལམ་འབྲས་ལ་སོགས་ས་སྐྱ་པའི། །
གདམས་པ་མ་ལུས་གསན་ནས་སྐྱེས་མཆོག་དེས། ། ས་སྐྱའི་དགོན་ལག་ཇོ་ནང་རི་ཁྲོད་བཏབ། ། དེ་ཡི་དངོས་སློབ་ཀུན་མཁྱེན་དོལ་བུ་ཡིས། ། སྔོན་མེད་གཞན་སྟོང་ལྟ་བའི་སྲོལ་བཏོད་པས། ། འདི་ལ་མཁས་མཆོག་རྣམས་ཀྱིས་མགྲིན་གཅིག་ཏུ། ། ཁྱེད་ཉིད་ས་སྐྱའི་གྲུབ་མཐའི་རྗེས་འཇུག་ཏུ། ། ཁས་ལེན་བཞིན་དུ་རྗེ་བཙུན་གོང་མ་ཡི། ། གསུང་དང་འགལ་བའི་ལྟ་བ་འདི་འདོད་པ། ། འཐད་པ་མིན་ཞེས་རྩོད་ངག་མང་དུ་བསྒྲགས། ། འོན་ཀྱང་ཀུན་མཁྱེན་དེ་ཡིས་གཞན་སྟོང་གི །
ལྟ་བ་སྟོན་བྱེད་གསུང་རབ་མང་བརྩམས་ནས། ། ས་སྐྱར་བྱོན་ཚེ་ཆོས་རྗེ་ས་པཎ་གྱི། ། ན་བཟའ་བླ་གོས་སྐུ་དྲེག་ཅན་ཞིག་ལ། ། མཇལ་བས་དད་གུས་ཆེན་པོས་སྐུ་ཆོས་དེ། ། ཞལ་དུ་འཇིབས་ཤིང་གསོལ་བ་མང་བཏབ་པས། ། གཞན་སྟོང་ལྟ་བ་ལ་ཞེན་ཐུགས་འགྱུར་ཏེ། ། དེ་ཕྱིན་གོང་མའི་གསུང་དང་མཐུན་པ་ཡིན། ། ལྟ་བ་རང་སྟོང་སྐྱོང་ལ་གུས་པ་ཞིག ། བྱུང་བ་ཡིན་ཞེས་བདག་གི་བླ་མ་གསུངས། ། དེ་ལྟར་ཀུན་སྤངས་རྗེ་དང་དོལ་བུ་བ། །
གདན་ས་རིམ་པར་བྱོན་ལ་ཇོ་ནང་པར། ། གྲགས་ཤིང་དུས་ཕྱིས་ནག་པོ་སྤྱོད་པ་ཡི། ། རྣམ་སྤྲུལ་དཔལ་ལྡན་ཀུན་དགའ་གྲོལ་མཆོག་ཞབས། ། དངོས་སློབ་བརྒྱུད་པར་བཅས་རྣམས་ས་སྐྱ་པའི། ། རྒྱུད་འཛིན་འདྲེས་མེད་ཡིན་པར་སོ་སོ་ཡི། ། རྣམ་ཐར་བལྟས་པས་ངེས་ཤེས་སྐྱེ་བར་འགྱུར། ། དེས་ན་གངས་ཁྲོད་བསྟན་འཛིན་ཐམས་ཅད་ཀྱིས། ། ཞབས་ལ་གཏུགས་ཤིང་དཔལ་ལྡན་ས་སྐྱ་པ། ། འདི་ནི་ཡོངས་རྫོགས་བསྟན་པའི་བདག་པོ་ཞེས། ། སྙན་གྲགས་རྒྱ་མཚོའི་གོས་ཅན་ཁྱབ་འདི་ཡང་། །
སྐྱེས་ཆེན་རྣམས་ཀྱི་འཕྲིན་ལས་བསྟན་སྲུང་གིས། ། བསྒྲུབས་ལས་བྱུང་བར་ཁོ་བོ་ངེས་ཤེས་རྙེད། ། རྙེད་པ་དེ་ཡང་བློ་གྲོས་མཐུ་ལས་བྱུང་། ། བྱུང་བ་འདི་ལ་རྗེས་འཇུག་སྐལ་བཟང་ཀུན། ། ཀུན་ཀྱང་ཡིད་ཆེས་གུས་པ་བསྐྱེད་པར་རིགས། ། གངས་ལྗོངས་འདི་ན་ཡོངས་འཛིན་མང་ཡང་ཀུན་གྱི་སྐྱབས་གནས་ས་སྐྱ་པ། ། ས་སྐྱ་པ་ཡི་བསྟན་འཛིན་མང་ཡང་སྙིགས་དུས་འགྲན་བྲལ་སྔགས་འཆང་རྗེ། ། སྔགས་འཆང་རྗེ་ཡི་རྗེས་འབྲངས་ཡང་ཡང་བརྒྱུད་པ་ཟིན་པ་ཀུན་དགའི་མིང་། ། ཀུན་དགའི་མིང་ཅན་སྤྱོད་ཚུལ་མང་ཡང་ཀུན་ཀྱང་བསྟན་པའི་བྱ་བ་ལགས། ། གཉིས་པ་དེ་ལས་བྱུང་བའི་གདམས་པ་དངོས་བཤད་པ་ལ་བཞི་སྟེ།
བྱིན་རླབས་ཆུ་བོའི་རྒྱུན་དང་འདྲ་བའི་བཀའ་མ་ནུབ་པ། གདམས་ངག་གསེར་འགྱུར་གྱི་རྩི་དང་འདྲ་བའི་སརྒ་མ་ལོག་པ། བསྙེན་བཀུར་ལྷ་འདོད་ཡོན་ལ་ལོངས་སྤྱོད་པ་ལྟ་བུའི་དཔལ་འབྱོར་གྱི་རྒྱུན་མ་ཉམས་པ། མོས་གུས་གཞོན་ནུའི་དགའ་བ་དང་འདྲ་བའི་བསམ་པ་ཚིམ་པའོ། ། དང་པོ་ལ་དབང་གི་བཀའ་མ་ནུབ་པ་དང་། རྗེས་གནང་གི་བཀའ་མ་ནུབ་པ་གཉིས་ལས། དང་པོ་དབང་གི་བཀའ་མ་ནུབ་པ་ནི། ཐེག་ཆེན་ཆོས་རྗེ་དང་། རྫོང་པ་ཀུན་དགའ་རྒྱལ་མཚན་པས་ལྷ་བརྒྱད་མ་བཅུ་གཉིས་མ། བཅུ་བདུན་མ་སོགས་ལ་ཐུན་མོང་དུ་དབང་གི་ཆོ་གའི་ཡིག་སྣ་མགོན་པོ་རྣམ་རོལ་ཞེས་བྱ་བ་མཛད་ཅིང་།
ཕྱག་ལེན་གྱི་སྒོ་ནས་ཀྱང་དར་རྒྱས་སུ་མཛད་པ་ཡིན་ལ། དིང་སང་ཡང་དབང་དེ་གསུམ་གྱི་རྒྱུན་དང་གཞན་ཡང་གྲི་གུག་ལྷ་ལྔ་ལ་དབང་གཉིས་དང་བཅས་པས་མགོན་པོའི་དཀྱིལ་འཁོར་ལྔའི་དབང་རྒྱུན་མ་ནུབ་པར་ཡོད་པ་ཡིན་ནོ། ། དེ་དག་གི་ཁུངས་ཀྱང་གྲི་གུག་ལྷ་ལྔ་པ་ལ་ནི་དཀྱིལ་ཆོག་རྒྱ་གཞུང་བྲམ་ཟེས་མཛད་པ་ཡོད་ཅིང་། བཅུ་བདུན་མའི་དབང་ནི་རྒྱུད་དུར་ཁྲོད་ནག་པོའི་ལྷ་བསྐྱེད་པའི་ལེའུས་བཅུ་བདུན་མའི་དཀྱིལ་འཁོར་དང་། དབང་གི་ལེའུས་དབང་བསྟན་པ་ཡིན་ལ། ལྷ་བརྒྱད་མ་དང་བཅུ་གཉིས་མའི་དབང་ལ་ཡིག་སྣ་རྗེ་བཙུན་གོང་མས་མཛད་པ་མི་སྣང་ཞིང་། གསན་ཡིག་སོགས་ན་ཐེབ་མ་ཐེབ་ཅི་རིགས་པ་འབྱུང་ཡང་། གང་ལྟར་དམ་པས་མཛད་པའི་བྲིས་སྐུ་དང་། ཀ་པཱ་ལའི་ཤོག་རིལ་ལས་རྡོ་རྗེ་ནག་པོ་ཆེན་པོ་གུར་གྱི་མགོན་པོ་འདི་ཉིད་བྲམ་ཟེ་མཆོག་སྲེད་ཀྱི་ཞལ་གཟིགས་ལྟར་ལྷ་གསུམ་མ་དང་། རྒྱ་གཞུང་ལྟར་ལྷ་ལྔ་མའམ།
བླ་མ་བྲག་སྟེང་པའི་ཁྱད་ཆོས་ལྷ་བཅུ་གཉིས་མའམ། བླ་མ་མལ་ལོའི་ཁྱད་ཆོས་ལྷ་བརྒྱད་མའམ། ལོ་ཙཱ་བ་རིན་ཆེན་བཟང་པོའི་བཞེད་པ་ལྟར་ལྕམ་དྲལ་གཉིས་ཡུམ་དང་བཅས་པ་ལ་གཙོ་བོར་མཛད་པའི་ལུགས་གང་ཡང་རུང་བ་གཅིག་གི་དཀྱིལ་འཁོར་དུ་དབང་བཞི་མཐའ་རྟེན་དང་བཅས་པ་ཐོབ་པ་ཞེས་གསུངས་པས་ན་དབང་དེ་དག་རྩོད་བྲལ་ཚད་མས་གྲུབ་པ་ཡིན་ནོ། ། དེས་ན་གུར་གྱི་མགོན་པོ་གྲི་གུག་ལྷ་ལྔ། མགོན་པོ་ལྷ་བརྒྱད། ལྷ་བཅུ་གཉིས་མ་རྣམས་ཀྱི་དབང་ཐུན་མོང་བ་རྒྱ་གཞུང་ལུགས། རིག་པའི་དབང་ལྔ། སྐུ་གསུང་ཐུགས་ཀྱི་རྗེས་གནང་། སྔགས་ཀྱི་བཟླས་ལུང་གཏོར་དབང་དང་བཅས་པའི་བརྒྱུད་པ་ནི། རྡོ་རྗེ་འཆང་།
མཁའ་འགྲོ་མ་རྡོ་རྗེ་གུར། སློབ་དཔོན་བྲམ་ཟེ་མཆོག་སྲེད། ནོར་བུ་གླིང་པ་བདེ་བའི་རྡོ་རྗེ། ཤྲཱ་དྷ་ཀཱ་ར་ཝརྨ། ལོ་ཆེན་རིན་ཆེན་བཟང་པོ། བྲག་སྟེང་པ་ཡོན་ཏན་ཚུལ་ཁྲིམས། མལ་ལོ་ཙཱ་བ་བློ་གྲོས་གྲགས་པ། རྗེ་ས་ཆེན། སློབ་དཔོན་རིན་པོ་ཆེ། རྗེ་བཙུན་རིན་པོ་ཆེ།
ཆོས་རྗེ་ས་པཎ། འཕགས་པ་རིན་པོ་ཆེ། བཀྲས་ལུང་པ་ནམ་མཁའ་བསོད་ནམས། དགེ་སྡིང་པ་ཆེན་པོ། སངས་རྒྱས་དཔལ། རིན་ཆེན་གླིང་པ། བླ་མ་རིན་ཆེན་རྡོ་རྗེ་པ། ཐེག་ཆེན་ཆོས་ཀྱི་རྒྱལ་པོ། ཆོས་རྗེ་ཀུན་དགའ་རྒྱལ་མཚན་པ། མཁན་ཆེན་ནམ་མཁའ་ལྷུན་བཟང་པ།
བྲག་ཐོག་པ་དཔལ་འཛིན་བཟང་པོ། ཐམས་ཅད་མཁྱེན་པ་རྡོ་རྗེ་གདན་པ། རིག་འཛིན་ཀུན་དགའ་རྒྱལ་པོ། དྲིན་ཅན་ཚེ་དབང་བཀྲ་ཤིས། རྗེ་ཚར་ཆེན་བློ་གསལ་རྒྱ་མཚོ། རྗེ་བོད་མཁར་བ་དོན་གྲུབ་རྒྱལ་མཚན། སྤྱན་སྔ་ཆོས་རྒྱ་མཚོ། ལོ་ནས་སྤྱན་སྔ་ཆོས་ཀྱི་སྤྱན་ལྡན་ཀུན་དགའ་དོན་གྲུབ། དེས་བདག་ས་སྐྱ་པ་སྔགས་འཆང་ངག་དབང་ཀུན་དགའ་བསོད་ནམས་ལའོ། ། ཡང་ལྷ་བརྒྱད་མ་དང་བཅུ་གཉིས་མའི་བརྒྱུད་པ་ལུགས་གཅིག་ནི།
འཕགས་པའི་རྗེས་སུ་དམ་པ་ཀུན་དགའ་གྲགས། དགའ་ལྡན་པ་ཀུན་བསོད། གན་པ་རིན་རྒྱལ། འགྲོ་མགོན་བསོད་ནམས། ཉི་མ་རྒྱལ་མཚན་དཔལ། ཡེ་ཤེས་དཔལ་བཟང་། བློ་བཟང་དཔལ་འབྱོར། ཆག་ལོ་རིན་ཆོས། ས་ལོ་ཐམས་ཅད་མཁྱེན་པ། རྗེ་དཀོན་མཆོག་ལྷུན་གྲུབ་སོགས་ལས་བརྒྱུད་དེ་ད་ལྟ་མ་ཆད་པ་བཞུགས་སོ། །
ཡང་གུར་གྱི་མགོན་པོ་ལྷ་ལྔ་མ་འམ་ལྷ་བརྒྱད་མའི་དཀྱིལ་འཁོར་དུ་དབང་བཞི་ཡོངས་སུ་རྫོགས་པ་དབང་གོང་མ་གསུམ་སིནྡྷུ་ར་དང་ཏིང་ངེ་འཛིན་གྱི་དཀྱིལ་འཁོར་དུ་དབང་བསྐུར་བ་ཞལ་ནས་སྙན་དུ་བརྒྱུད་པའི་ཐུན་མོང་མ་ཡིན་པའི་དབང་གི་བརྒྱུད་རིམ་ནི། རྡོ་རྗེ་འཆང་། ཡེ་ཤེས་ཀྱི་ཌཱ་ཀི་མ། སློབ་དཔོན་ཡན་ལག་མེད་པའི་རྡོ་རྗེ། མཚོ་སྐྱེས་རྡོ་རྗེ། ཨིནྡྲ་བྷུ་ཏི། ཕུན་ཚོགས་བྱེད་པ། ནག་པོ་སྤྱོད་པ། བྲམ་ཟེ་དཔལ་འཛིན། ག་ཡ་དྷཱ་ར།
བླ་ཆེན་འབྲོག་མི་ཤཱཀྱ་ཡེ་ཤེས། སེ་སྟོན་ཀུན་རིག ཞང་སྟོན་ཆོས་འབར། ས་ཆེན། སློབ་དཔོན་རིན་པོ་ཆེ། རྗེ་བཙུན་རིན་པོ་ཆེ། ཆོས་རྗེ་ས་པཎ། ཤར་པ་ཤེས་རབ་འབྱུང་གནས། གཅུང་རྡོ་རྗེ་འོད་ཟེར། དམ་པ་ཀུན་དགའ་གྲགས།
རོང་མི་ཡེ་ཤེས། པྲེ་བོ་རྡོ་རྗེ་གྲགས། བག་སྟོན་གཞོན་ཚུལ། བླ་མ་ཚུལ་རྒྱལ་བ། བླ་མ་ངག་དབང་པ། མཁན་ཆེན་དབང་ཕྱུག་སེང་གེ ཐེག་ཆེན་ཆོས་ཀྱི་རྒྱལ་པོ། ཆོས་རྗེ་ཀུན་དགའ་རྒྱལ་མཚན། མཁན་ཆེན་ནམ་མཁའ་ལྷུན་བཟང་། དེ་མན་ཆད་གོང་གི་བརྒྱུད་ཚུལ་དང་འདྲའོ། །
སྐབས་འདིར་ཐེག་ཆེན་ཆོས་ཀྱི་རྒྱལ་པོས་མཛད་པའི་དཀྱིལ་ཆོག་ལས། འདི་ལ་དབང་བཞི་རྫོགས་ཀྱི་ཟིན་བྲིས་གཅིག་འདུག་ནའང་། ཁོ་བོས་མ་ཐོབ་ཅིང་། རྒྱ་གཞུང་མ་མཐོང་བས་ཡི་གེར་བཀོད་མ་ནུས་སོ་ཞེས་གསུངས་པའི་དོན་ནི། བླ་མ་རིན་ཆེན་རྡོ་རྗེ་པ་ལ་རྒྱ་གཞུང་ལུགས་ཀྱི་དབང་ཐུན་མོང་བ་རྣམས་ལས་མ་གསན། དེ་མཚམས་སུ་དཀྱིལ་ཆོག་འདི་ཐུགས་རྩོམ་གནང་། ཕྱིས་སུ་མཁན་ཆེན་བྱང་སེང་བ་ལ་སྙན་བརྒྱུད་ལུགས་ཀྱི་དབང་བཞི་ཡོངས་རྫོགས་གསན་པ་ཡིན་པས། རྒྱུས་མེད་ཀྱི་ལོག་རྟོག་མི་བྱའོ། ། དོན་གྱི་དབང་དེ་དག་ལ་དགོངས་ནས། རྗེ་ཚར་ཆེན་གྱི་མགོན་པོའི་དྲི་བ་ལྷག་བསམ་རབ་དཀར་ལས།
སྙན་བརྒྱུད་དང་པོ་བྱིན་རླབས་ཆུ་བོའི་སྐབས། ། ཐེག་ཆེན་ཆོས་རྗེ་མན་ཆད་ཡིག་ཆ་དང་། ། ཕྱག་ལེན་ལྷ་བརྒྱད་བཅུ་གཉིས་བཅུ་བདུན་ལ། ། དཀྱིལ་འཁོར་ལ་བརྟེན་དབང་རྫོགས་མཛད་འདུག་པ། ། དེ་ཡན་རྗེ་བཙུན་གོང་མའི་ཡིག་ཆ་དང་། ། གསན་ཡིག་སོགས་སུ་གསལ་བ་ཇི་ལྟར་གཟིགས། ། ཁྱད་པར་སིནྡྷུར་ལ་བརྟེན་གོང་མ་གསུམ། ། བསྐུར་བའི་བརྒྱུད་པ་ད་ལྟ་སུ་ལ་མཆིས། ། ཞེས་གསུངས་པའི་དགོངས་པའི་དོན་ཡང་གསལ་བར་བྱས་པ་ཡིན་ལ། ཡང་བཅུ་བདུན་མའི་དབང་དང་།
གཅེར་བུ་དང་། བྲན་བདུད་ཀྱི་རྗེས་གནང་གྱི་ལྗང་གི་ལུགས་ཡིན་པར་གྲགས་ཤིང་། དོན་ལ་ཡང་དེ་ནས་བརྒྱུད་པ་ཡོད་པ་ལ། བརྒྱུད་པ་གྱི་ལྗང་ནས་འདྲེན་ཚུལ་ཡོད་མེད་ཅི་རིགས་འདུག་པས། གཞན་དག་ལ་ཅི་འདྲ་ཡོད་དམ་སྙམ་དུ་དགོངས་ནས་ཡང་དྲི་བ་ལྷག་བསམ་རབ་དཀར་ལས། འདི་ཡི་བཅུ་བདུན་གཤིན་རྗེས་བསྐོར་བ་དང་། ། ལས་ཀྱི་མགོན་པོ་ཟངས་གྲི་རྣམ་གཉིས་ཀྱི། ། རྗེས་གནང་གྱི་ལྗང་ལུགས་ཞེས་ཁ་ཅིག་སྨྲ། ། དེ་ནས་རིམ་བཞིན་བརྒྱུད་པ་ཇི་ལྟར་ཡོད། ། ཅེས་གསུངས་ནས།
དྲི་བ་པོ་རང་གི་དགོངས་བཞེད་ནི། ཉིད་ཀྱིས་མཛད་པའི་སྙན་བརྒྱུད་རིན་ཆེན་ལྡེ་མིག་ཏུ། གྱི་ལྗང་ཡོངས་གྲགས་ཀྱི་བརྒྱུད་པ་འདྲེན་པར་མཛད་པའི་རྗེས་སུ། དེ་ནས་མ་བརྒྱུད་པའི་བཅུ་བདུན་མའི་དབང་གི་བརྒྱུད་པ་ཞིག་ཀྱང་འདྲེན་པར་མཛད་འདུག་པ་བཞིན། ཁོ་བོས་བསྟན་བཅོས་འདིར་ཡང་གོང་དུ་བཀོད་པ་ལྟར་ཡིན་པས། དེས་ན་གྱི་ལྗང་ལས་མ་བརྒྱུད་པའི་བཅུ་བདུན་མ་ཞིག་ནི་རྗེ་ཚར་ཆེན་རང་ཡང་ཡོད་པར་བཞེད་རྒྱུར་སྣང་ཞིང་། གཅེར་བུ་ཟངས་གྲི་ཅན་དང་། བྲན་བདུད་ཀྱི་རྗེས་གནང་གི་བརྒྱུད་པ་ནི། གྱི་ལྗང་། མལ་ལོ།
ས་ཆེན། ཡར་བསྒོམ་སེ་བོ། རྒྱལ་ཚ་ལུང་མང་པོ། མཁས་པ་ཡོན་ཏན་ཁྲི། མཁན་ཆེན་སེང་གེ་བཟང་པོ། ཡར་ལུང་པ་སེང་རྒྱལ། མཁན་ཆེན་བསོད་ནམས་རྒྱལ་མཆོག འཇམ་དབྱངས་ནམ་མཁའ་རྒྱལ་མཚན། རྒྱ་གར་ཤེས་རབ་རྒྱལ་མཚན། པཎ་ཆེན་འབུམ་ཕྲག་གསུམ་པ།
ཆོས་རྗེ་གོང་དཀར་ཚུལ་ཁྲིམས་པ། རྗེ་ཚར་བ། རྗེ་མཁྱེན་བརྩེ་བ། རྗེ་བསོད་ནམས་ཆོས་འཕེལ། མཁན་ཆེན་ངག་དབང་ཆོས་གྲགས། སྤྱན་སྔ་ཆོས་ཀྱི་སྤྱན་ལྡན་ཀུན་དགའ་དོན་གྲུབ། དེས་བདག་ལའོ། ། ཡང་ན་མཁྱེན་བརྩེ་བའི་རྗེས་སུ། རྗེ་བྱམས་པ་རབ་བརྟན། ཆོས་རྗེ་སྙིང་རྗེ་བཟང་པོ།
རྗེ་སྤྱན་སྔ་བ་མན་འདྲའོ། ། ཡང་ན་ཚར་ཆེན་གྱི་རྗེས་སུ། རྗེ་མཻ་ཏྲི་པ། སྤྱན་སྔ་བ་ཆོས་རྒྱ་མཚོ། ལོ་ནས་ཀུན་དགའ་དོན་གྲུབ་མན་འདྲ། དེ་དག་ནི་གྱི་ལྗང་ནས་བརྒྱུད་ཚུལ་བཀོད་པ་ཡིན་ལ། ལས་མཁན་དེ་དག་གི་རྗེས་གནང་གི་བརྒྱུད་པ་ལུགས་གཞན་ནི་འོག་ཏུ་འཆད་དོ། ། གཉིས་པ་རྗེས་གནང་གི་བཀའ་མ་ནུབ་པ་ནི། དིང་སང་ལྕམ་དྲལ་དུ་གྲགས་པ་ལྷ་གསུམ་གྱི་རྗེས་གནང་། མཁའ་འགྲོ་སྦགས་སྒྲུབ་ཏུ་གྲགས་པ་ལྷ་བརྒྱད་ཀྱི་རྗེས་གནང་།
ལྷ་བརྒྱད་ཀྱི་སྟེང་དུ་གདོང་བརྙན་སྒོ་མ་བཞི་བསྣན་པ་ལྷ་བཅུ་གཉིས་མའི་རྗེས་གནང་། ལས་མགོན་པུ་ཏྲ་མིང་སྲིང་གི་རྗེས་གནང་སྟེ། བཞི་པོ་འདི་ལ་བདག་ཆེན་བློ་གྲོས་རྒྱལ་མཚན་པའི་གསུང་གིས་རྗེས་གནང་འདི་བཞི་ཡོངས་སུ་གྲགས་ཤིང་མེད་མི་རུང་ཡིན་པས་གཅེས་པར་བྱ་ཞིང་། དེ་བཞི་ཐོབ་ནས་མན་ངག་མཐའ་དག་ཉམས་སུ་ལེན་རུང་བ་ཡིན་པས། རྣམ་གྲངས་མང་པོ་ཆོས་ཀྱི་ཟབ་ཁྱད་ཙམ་ཡིན་ནོ་ཞེས་གསུངས་པར་གྲགས་ཤིང་། གཞན་ཡང་རྒྱས་པའི་ཡན་ལག་ཏུ་ཁྲོ་བཅུའི་རྗེས་གནང་། བྲན་བདུད་གཤིན་རྗེ་ནག་པོའི་བཀའ་གཏད། ཟངས་གྲི་ཅན་གཉིས་ཀྱི་རྗེས་གནང་ཡང་ཡོད་པ་ཡིན་ལ། དེ་ལྟ་བུའི་ལྕམ་དྲལ་གསུམ་གྱི་རྗེས་གནང་འདི་ལ་ཐོག་མའི་ཡི་གེ་ཐོ་ཙམ་ཞིག་མལ་ལོས་མཛད་ཅིང་། དེའི་རྗེས་སུ་འཕགས་པ་དང་།
ཆོས་རྗེ་བླ་མ་སོགས་ཀྱིས་མཛད་པ་ཡང་ཡོད་ཅིང་། ད་ལྟ་ཆོས་རྗེ་བླ་མའི་དེའི་སྟེང་ནས་གཙོ་བོར་གནང་བ་ཡིན་ལ། ལྷ་བརྒྱད་ལ་རྗེས་གནང་ཐུན་མོང་བ་དང་། ཐུན་མོང་མ་ཡིན་པ་གཉིས་ལས། འདི་ལ་ཡི་གེ་ཨ་གཉན་དམ་པས་མཛད་པ་དང་། ཡར་ལུང་པས་ནག་པོ་འགྲོ་ཤེས་དང་། རྗེ་ཚར་པ་དང་སྔགས་འཆང་ཆེན་པོས་མཛད་པ་ཡོད་པ་ལས། ད་ལྟ་ཕྱི་མ་གཉིས་པོ་གང་རུང་གི་སྟེང་ནས་གནང་བ་ཡིན་ཞིང་། འདིའི་ཞལ་ངོ་ནང་བརྒྱུད་ཀྱི་བླ་མ་བརྒྱུད་པའི་རིམ་པ་ནི་གོང་དུ་བརྗོད་པས་རྟོགས་ནུས་པ་ཡིན་ལ། ངོར་ལུགས་ཀྱི་བརྒྱུད་པ་ནི།
དམ་པ་ཀུན་དགའ་གྲགས་ཡན་གཞན་དང་འདྲ་བ་ལས། དགའ་ལྡན་པ་ཀུན་བསོད། གན་པ་རིན་རྒྱལ། འགྲོ་མགོན་བསོད་ནམས་པ། བླ་མ་དཔལ་ལྡན་ཚུལ་ཁྲིམས། གྲུབ་ཆེན་བུདྡྷ་ཤྲཱི། རྡོ་རྗེ་འཆང་ཀུན་དགའ་བཟང་པོ། མུས་ཆེན་དཀོན་མཆོག་རྒྱལ་མཚན། གྲུབ་ཆེན་དཀོན་བློ། རྗེ་སངས་རིན།
རྗེ་དཀོན་མཆོག་ལྷུན་གྲུབ། རྗེ་དཀོན་མཆོག་རྒྱ་མཚོ། མུས་ཆེན་རྡོ་རྗེ་འཆང་སངས་རྒྱས་རྒྱལ་མཚན། དེས་ས་སྐྱ་པ་ལའོ། ། ཡང་ན་འཕགས་པའི་རྗེས་སུ། རྒྱལ་ཚ་ཆོས་ཀྱི་དབང་ཕྱུག མཁས་པ་ཡོན་ཏན་ཁྲི། དྲིན་ཅན་སེང་གེ་བཟང་པོ། བླ་མ་དམ་པ། ཡར་ལུང་སེང་རྒྱལ།
མཁན་ཆེན་རྒྱལ་མཆོག འཇམ་དབྱངས་ནམ་རྒྱལ། བདག་ཆེན་བློ་གྲོས་རྒྱལ་མཚན། མཁས་བཙུན་དཔལ་ལྡན་རྒྱལ་པོ། རྗེ་སངས་རིན་མན་འདྲ། ཡང་ན་ངོར་ཆེན་མུས་ཆེན། རྒྱལ་ཚབ་རྗེ། ཀུན་མཁྱེན། ཡོངས་འཛིན་དཀོན་མཆོག་འཕེལ་མན་གོང་དང་འདྲ། ལྕམ་དྲལ་གྱི་བརྒྱུད་པ་ནི།
དམ་པ་ཀུན་གྲགས་ཀྱི་རྗེས་སུ། བདག་ཉིད་ཆེན་པོ། འགྲོ་མགོན་རྗེ། བླ་ཆེན་ཀུན་རྒྱལ། འཇམ་དབྱངས་ནམ་རྒྱལ། བདག་ཆེན་རྡོ་རྗེ་འཆང་། རྗེ་རྡོ་རིང་པ། རྗེ་བློ་གསལ་རྒྱ་མཚོ། རྗེ་བསྟན་པའི་རྒྱལ་མཚན། རྗེ་བསོད་ནམས་ཆོས་འཕེལ།
མཁན་ཆེན་ཐམས་ཅད་མཁྱེན་པ། དེས་བདག་ལའོ། ། ལྷ་བརྒྱད་ཀྱི་རྗེས་གནང་རྫོང་ལུགས་ཀྱི་བརྒྱུད་པ་ནི། ཆོས་རྗེ་བླ་མ་ཡན་འདྲ། དེ་ནས་སྔགས་འཆང་གཟུངས་ཀྱི་དཔལ་བ། བླ་མ་དགེ་ལེགས་བཟང་པོ། ཟུར་བན་ཤཱཀྱ་དཔལ། བླ་མ་རྡོ་རྗེ་རྒྱལ་མཚན། ཡང་ན་བླ་མ་དམ་པ། བླ་ཆེན་ཀུན་དགའ་རྒྱལ་མཚན།
རྫོང་པ་ཀུན་དགའ་རྒྱལ་མཚན། མཁན་ཆེན་ནམ་མཁའ་ལྷུན་བཟང་། མུས་སྲད་པ་རྡོ་རྗེ་རྒྱལ་མཚན། ཡང་ན་འཕགས་པ། མཁན་ཆེན་བྱང་ཆུབ་དཔལ། འཛིམ་ཆེན་རྒྱལ་མཚན་དཔལ། པཎ་ཆེན་མ་ཏི། ཐེག་ཆེན་ཆོས་རྒྱལ། ཆོས་རྗེ་ཀུན་དགའ་རྒྱལ་མཚན། ཁྲོམ་ཡོན་པ།
མུས་སྲད་པ། བླ་མ་ཤེས་རབ་རིན་ཆེན། ཚར་ཆེན་ཆོས་རྗེ་མན་གོང་གི་ལྕམ་དྲལ་དང་འདྲ། གསང་ཁྲིད་ཀྱི་སྔོན་དུ་འགྲོ་བ་ལྷ་བརྒྱད་ཀྱི་སྟེང་དུ་བེར་ནག་བསྣན་པ་ལྷ་དགུའི་རྗེས་གནང་ཤིན་ཏུ་ཟབ་པ་གཅིག་འབྱུང་བ་འདི་ལ་ཡིག་ཆ་མཁན་ཆེན་འཇམ་པའི་དབྱངས་ཀྱིས་མཛད་པ་ཡོད་ལ། ཡང་བྲག་རྫོང་མ་དང་གཙོ་བོར་འབྲེལ་བ་མགོན་པོ་འདི་ཉིད་ལ་འཁོར་མགོན་པོ་བཅུས་བསྐོར་བ་ཁྲོ་བཅུའི་རྗེས་གནང་དུ་གྲགས་པ་ཡོད་ཅིང་། འདིའི་བརྒྱུད་པ་བདག་ཆེན་ཡབ་སྲས་གཉིས་ལ་མ་བྱུང་བས། ཕྱིས་རྗེ་ཚར་པས་ལྕགས་མོ་བཀྲ་ཤིས་སེང་གེ་ལ་གསན་པ་ཡིན་ཞིང་། འདི་ལ་ཡི་གེ་རྗེ་ཚར་པས་མཛད་པ་དང་། ཟུར་འདེབས་རྗེ་མཁྱེན་བརྩེས་མཛད་པ་ཡོད་ལ། ད་ལྟ་དེ་གཉིས་གུང་བསྒྲིགས་པའི་སྟེང་ནས་གནང་བ་ཡིན་ཞིང་།
ཕྱིས་ཁོ་བས་ཀྱང་གསལ་བ་ཞིག་བྱས་ཡོད་དོ། ། འདིའི་བརྒྱུད་པ་འོག་ཏུ་འཆད་ལ། ལྷ་བརྒྱད་ཀྱི་སྟེང་དུ་སེང་གདོང་མ། གཟིག་གདོང་མ། དོམ་གདོང་མ། དྲེད་གདོང་མ་བཞི་བསྣན་པས་ལྷ་བཅུ་གཉིས་མའི་རྗེས་གནང་འདི་ལ་ཡི་གེ་རྗེ་ཚར་པས་མཛད་པ་ཡོད་ལ། འདིའི་རྗེས་གནང་གི་བརྒྱུད་པ་ནི། བླ་མ་བདག་ཉིད་ཆེན་པོ་ཡན་ལྷ་བརྒྱད་དང་འདྲ་བ་ལས། མཁས་བཙུན་ནམ་མཁའ་ལེགས་པ། ཆོས་རྗེ་བླ་མ་དམ་པ།
བླ་ཆེན་ཀུན་དགའ་རྒྱལ་མཚན། འཇམ་དབྱངས་ནམ་མཁའ་རྒྱལ་མཚན། བདག་ཆེན་རྡོ་རྗེ་འཆང་། རྗེ་བཙུན་རྡོ་རིང་པ། རྗེ་བཙུན་སྒོ་རུམ་པ། དེ་གཉིས་ལ་རྗེ་ཚར་ཆེན། རྗེ་མཁྱེན་བརྩེ། རྗེ་དབང་ཕྱུག་རབ་བརྟན། དེས་བདག་ས་སྐྱ་པ་ལའོ། ། ཡང་ན་བླ་མ་དམ་པའི་རྗེས་སུ།
བཞི་ཐོག་པ་ཀུན་དགའ་རིན་ཆེན། བདག་པོ་གྲགས་པ་བློ་གྲོས། བདག་པོ་བློ་གྲོས་དབང་ཕྱུག སྔགས་འཆང་རིན་ཆེན་རྣམ་རྒྱལ། རྗེ་བཙུན་སངས་རྒྱས་རིན་ཆེན། ས་ལོ་འཇམ་པའི་རྡོ་རྗེ། ཆོས་རྗེ་དཀོན་མཆོག་གྲགས་པ། ཤེས་རབ་རྒྱལ་མཚན། མུས་པ་ནམ་མཁའ་དཔལ་བཟང་། གྲུབ་མཆོག་རྡོ་རྗེའི་མཚན་ཅན།
བླ་མ་ནམ་མཁའ་ཆོས་དར། སྤྱན་སྔ་ཀུན་དགའ་དོན་གྲུབ། དེས་བདག་ས་སྐྱ་པ་ངག་དབང་ཀུན་དགའ་བསོད་ནམས་ལའོ། ། འཁོར་རྐྱང་པུ་ཏྲ་མིང་སྲིང་གི་རྗེས་གནང་ཟུར་བཀའ་འདི་ལ་ཡི་གེ་དམ་པས་མཛད་པ་དང་། ཡར་ལུང་པས་རྒྱས་བསྡུས་གཉིས་དང་། དེ་དང་འདྲ་བ་སྔགས་འཆང་ཆེན་པོས་མཛད་པ་ཡང་ཡོད་པས། དིང་སང་དེ་དག་གི་སྟེང་ནས་མཛད་ཅིང་། འདི་ལ་བཟླས་ལུང་གི་སྐབས་སུ་བོད་རྦད་བསད་གསུམ་ག་ཡོད་པས། ལས་སྦྱོར་གང་བྱེད་ཀྱང་འདི་སྔོན་དུ་ངེས་པར་ཐོབ་དགོས་པ་ཡིན་ལ། འདིའི་བརྒྱུད་པ་ནི།
རྡོ་རྗེ་འཆང་། འཕགས་པ་ཀླུ་སྒྲུབ། སློབ་དཔོན་པདྨ་འབྱུང་གནས། པཎྜི་ཏ་དྷརྨ་པ་ལ། ལོ་ཆེན་རིན་ཆེན་བཟང་པོ། བྲག་སྟེང་པ་ཡོན་ཏན་ཚུལ་ཁྲིམས། བླ་མ་མལ་ལོ་ཙཱ་བ། བླ་མ་ས་སྐྱ་པ་ཆེན་པོ་ཀུན་དགའ་སྙིང་པོ། སློབ་དཔོན་རིན་པོ་ཆེ་བསོད་ནམས་རྩེ་མོ། རྗེ་བཙུན་རིན་པོ་ཆེ་གྲགས་པ་རྒྱལ་མཚན།
ཆོས་རྗེ་ས་སྐྱ་པཎྜི་ཏ་ཀུན་དགའ་རྒྱལ་མཚན། འགྲོ་བའི་མགོན་པོ་ཆོས་རྒྱལ་འཕགས་པ། དམ་པ་ཀུན་དགའ་གྲགས། དགའ་ལྡན་པ་ཀུན་བསོད། གན་པ་རིན་རྒྱལ། དཔལ་ལྡན་བླ་མ་དམ་པ་བསོད་ནམས་རྒྱལ་མཚན། བླ་མ་དཔལ་ལྡན་ཚུལ་ཁྲིམས། གྲུབ་ཆེན་བུདྡྷ་ཤྲཱི། རྡོ་རྗེ་འཆང་ཀུན་དགའ་བཟང་པོ། སེམས་དཔའ་ཆེན་པོ་དཀོན་མཆོག་རྒྱལ་མཚན།
རྒྱལ་ཚབ་དམ་པ་ཀུན་དགའ་དབང་ཕྱུག ཡོངས་འཛིན་དཀོན་མཆོག་འཕེལ་བ། ས་ལོ་འཇམ་པའི་རྡོ་རྗེ། གྲུབ་ཆེན་དཔལ་ལྡན་བཀྲ་ཤིས། སྔགས་འཆང་ཆོས་ཀྱི་རྒྱལ་པོ་ངག་དབང་ཀུན་དགའ་རིན་ཆེན། ཡབ་རྗེ་སྦས་པའི་སངས་རྒྱས་སྔགས་འཆང་གྲགས་པ་བློ་གྲོས། དེས་བདག་ས་སྐྱ་པ་ཨ་ནནྡ་ལའོ། ། ཡང་ན་ས་ལོའི་རྗེས་སུ། རྗེ་དཀོན་མཆོག་ལྷུན་གྲུབ། རྗེ་དཀོན་མཆོག་རྒྱ་མཚོ།
མུས་ཆེན་རྡོ་རྗེ་འཆང་སངས་རྒྱས་རྒྱལ་མཚན། མཁན་ཆེན་ངག་དབང་ཆོས་གྲགས། དེས་བདག་ས་སྐྱ་པ་ལའོ། ། འདི་ལ་ཡར་ལུང་པས་མཛད་པའི་ཡི་གེ་ལས། བོད་རྦད་བསད་གསུམ་གྱི་བཟླས་ལུང་བཀའ་བསྒོ་དང་བཅས་པ། རྗེ་པའི་དྲུང་དུ། ཆོས་རྗེ་པ་དང་། བླ་མ་ཡར་བསྒོམ་གཉིས་ཀས་གསན། དེ་གཉིས་ལ་རྒྱལ་ཚ་ལུང་མང་པོ་དང་། མཁས་པ་ཡོན་ཏན་ཁྲི།
མཁན་ཆེན་སེང་བཟང་། དེ་ལ་ཡར་ལུང་པ་སེང་གེ་རྒྱལ་མཚན་གྱིས་གསན་པར་བཤད་པས། སྔོན་གྱི་དུས་སུ་བཟླས་ལུང་ལ་བོད་པ་གཉིས་ཙམ་མཛད་པའི་འཁོར་རྐྱང་གི་རྗེས་གནང་ཞིག་དང་། དིང་སང་ཡོངས་གྲགས་ཀྱི་སྔགས་གསུམ་ག་བཟླས་ལུང་གི་དུས་མཛད་པའི་ཕྱག་ལེན་གཉིས་ཤིག་བྱུང་བ་འདྲ་ཞིང་། སྔགས་འཆང་ཆོས་ཀྱི་རྒྱལ་པོས་ཀྱང་། མིང་སྲིང་གསུམ་གྱི་རྗེས་གནང་གི་ཡི་གེ་དང་། ཟུར་བཀའི་ཡི་གེ་སོ་སོར་མཛད་པའི། སྔ་མ་དེ་ལ་བཟླས་ལུང་ལ་བོད་པ་གཉིས་ཙམ་གྱིས་ཆོག་པ་ཁོ་བོ་སེམས་ཤིང་། འོན་ཀྱང་དཔེ་རྣམས་སུ་བཟླས་ལུང་ལ་སྔགས་གསུམ་ག་བྱེད་པ་བཤད་སྣང་བས། ཡི་གེ་པས་མ་དག་གམ་སྙམ་པས་དཔྱད་པར་བྱའོ། །
གཞན་ཡང་ཟངས་གྲི་སྐོར་གསུམ་ལ་ཡང་རྗེས་གནང་ཟུར་བཀའ་རེ་རེ་ཡོད་པ་ནི། ཡིག་རྙིང་གུང་བསྒྲིགས་ནས་མཛད་པའི་ཕྱིའི་ལས་མཁན་གཅེར་བུ་ཟངས་གྲི་ཅན་དང་། ནང་གི་ལས་མཁན་བེར་ནག་ཟངས་གྲི་ཅན་གྱི་རྗེས་གནང་གི་བརྒྱུད་པ་ནི། རྡོ་རྗེ་འཆང་། རྡོ་རྗེ་གུར། བྲམ་ཟེ་མཆོག་སྲེད། ནོར་བུ་གླིང་པ། དད་བྱེད་གོ་ཆ། ལོ་ཆེན་རིན་བཟང་། བྲག་སྟེང་པ།
མལ་ལོ་ཙཱ་བ། ས་སྐྱ་པ་ཆེན་པོ། འགོས་སྟོན་ཚར་སྒང་བ། དགེ་བཤེས་མི་གཡོ་བ། གཤེན་བསྒོམ་བླ་མ་དཔལ། སློབ་དཔོན་ཤེས་རབ་བླ་མ། དམ་པ་ཀུན་དགའ་གྲགས། དགའ་ལྡན་པ་ཀུན་བསོད། གན་པ་རིན་རྒྱལ། བླ་མ་དམ་པ།
ཡར་ལུང་པ་ཁུ་དབོན། འཇམ་དབྱངས་ནམ་མཁའ་རྒྱལ་མཚན། རྒྱ་གར་ཤེས་རབ་རྒྱལ་མཚན། པཎ་ཆེན་འབུམ་ཕྲག་གསུམ་པ། གོང་དཀར་ཆོས་རྗེ་ཚུལ་ཁྲིམས། རྗེ་ཚར་ཆེན། རྗེ་མཁྱེན་བརྩེ་བ། རྡོ་རྗེ་འཆང་དབང་ཕྱུག་རབ་བརྟན། མཁན་ཆེན་ཐམས་ཅད་མཁྱེན་པ། སྤྱན་སྔ་ཆོས་ཀྱི་སྤྱན་ལྡན།
དེས་བདག་ལའོ། ། ཡང་ན་ཚར་ཆེན་གྱི་རྗེས་སུ། རྗེ་བོད་དཀར་བ། སྤྱན་སྔ་ཆོས་རྒྱ་མཚོ། བདག་གི་བླ་མ་ལོ་ནས་ཆོས་ཀྱི་སྤྱན་ལྡན་ནོ། ། བྲན་བདུད་ཀྱི་རྗེས་གནང་གི་བརྒྱུད་པ་ནི། ཆོས་རྗེ་ས་པཎ་ཡན་ཆད་མལ་ལོ་ནས་བརྒྱུད་པའི་མགོན་པོ་ལྷ་བརྒྱད་དང་འདྲ་བ་ལས། དོ་བ་སྟོན་ཚུལ། རྒྱལ་ཚ་ལུང་མང་པོ་ཆོས་ཀྱི་དབང་ཕྱུག མཁས་པ་ཡོན་ཏན་ཁྲི།
དྲིན་ཅན་སེང་གེ་བཟང་པོ། ཡར་ལུང་སེང་གེ་རྒྱལ་མཚན། ཚེམ་བུ་པ་དཔལ་ལྡན་བློ་གྲོས། དམར་སྟོན་རྒྱལ་མཚན་འོད་ཟེར། བླ་མ་ཀུན་བཟང་རྩེ་བ། ཆག་ལོ་རིན་ཆེན་ཆོས་རྒྱལ། ས་ལོ་འཇམ་པའི་རྡོ་རྗེ། སྔགས་འཆང་ཆོས་ཀྱི་རྒྱལ་པོ། ཡབ་རྗེ་སྦས་པའི་སངས་རྒྱས། དེས་བདག་ལའོ། །
ཡང་བདག་ཆེན་བློ་གྲོས་རྒྱལ་མཚན་དང་། རྗེ་རྡོ་རིང་པ་ལས་མ་བརྒྱུད་ཀྱང་བླ་མ་གོང་མ་གཞན་ལས་འོངས་པའི་མགོན་པོ་ཁྲོ་བཅུའི་རྗེས་གནང་གི་བརྒྱུད་པ་ནི། དམ་པ་ཀུན་དགའ་གྲགས་ཡན་ལྷ་བརྒྱད་དང་འདྲ་ཞིང་། དེ་ནས་བླ་མ་བདག་ཉིད་ཆེན་པོ། མཁས་བཙུན་ནམ་མཁའ་ལེགས་པ། ཆོས་རྗེ་བླ་མ་དམ་པ། སྔགས་འཆང་གཟུངས་པ། བཟང་པོ་རྒྱལ་མཚན། དགེ་རྒྱལ་བ། སངས་རྒྱས་མཆོག་པ།
སྐྱེས་མཆོག་རྒྱལ་མཚན། བཀྲ་ཤིས་སེང་གེ རྗེ་བློ་གསལ་རྒྱ་མཚོ། རྗེ་བསྟན་པའི་རྒྱལ་མཚན། རྗེ་བྱམས་པ་རབ་བརྟན། མུས་ཆེན་རྡོ་རྗེ་འཆང་སངས་རྒྱས་རྒྱལ་མཚན། དེས་བདག་ས་སྐྱ་པ་རིགས་སྔགས་འཆང་བ་ངག་དབང་ཀུན་དགའི་མིང་ཅན་ལ་དགྱེས་བཞིན་དུ་གནང་ནས། ཡིག་ཆ་དེ་ཡང་འཕྲལ་དུ་བརྩམས་ནས་གཟིགས་ཕུལ་བས། རྗེ་བླ་མ་ཉིད་ཐུགས་རབ་ཏུ་དགྱེས་པའི་གསུང་དུ་མ་སྩོལ་བར་མཛད་པ་ལགས་སོ། ། མལ་ལོ་ནས་བརྒྱུད་པ་ལ་ཕོ་རྐྱང་དང་།
མོ་རྐྱང་གཉིས་ཀྱི་རྗེས་གནང་ནི་མེད་དོ། ། འོ་ན་ཁྲོ་བཅུའི་རྗེས་གནང་འདི་ཕོ་རྐྱང་དུ་སོང་སྙམ་ན། འདི་གཙོ་འཁོར་སྦགས་སྒྲུབ་ཡིན་པས་ཕོ་རྐྱང་དུ་མི་འགྱུར་བ་ཡིན་ཞེས་རྗེ་བློ་གསལ་རྒྱ་མཚོ་བཞེད་ཅིང་། བླ་མ་གོང་མ་འགའ་ཞིག་ནི། གྲི་གུག་ལྷ་ལྔ་དང་། མགོན་པོ་ཁྲོ་བཅུ་ཡང་ཕོ་རྐྱང་གི་ནང་དུ་འདུ་བར་འདོད་པ་དག་བྱུང་མོད་ཀྱི། འདི་ནི་གཙོ་འཁོར་སྦགས་སྒྲུབ་ཏུ་བཞེད་པ་ཉིད་དོན་ལ་གནས་པ་ཡིན་ནོ་ཞེས་བདག་གི་རྗེ་བླ་མ་དག་གསུངས་པ་ཤིན་ཏུ་འཐད་པར་མཐོང་ངོ་། ། དེ་དག་གིས་ནི་རྗེ་ཚར་ཆེན་གྱི་མགོན་པོའི་ཆོས་སྐོར་གྱི་དྲི་བ་ལྷག་བསམ་རབ་དཀར་ལས། མལ་ལོ་ནས་བརྒྱུད་ཕོ་རྐྱང་མོ་རྐྱང་ལ། ། རྗེས་གནང་ཐོག་མ་ཉིད་ནས་མེད་པའམ། །
འོན་ཏེ་བར་སྐབས་ཇི་ཙམ་དག་ནས་ཆད། ། ཁྲོ་བཅུའི་རྗེས་གནང་བྱེད་པ་དག་གམ་ཅི། ། ཞེས་དྲི་བ་མཛད་པའི་དོན་ཡང་གསལ་བར་བྱས་པ་ཡིན་ནོ། ། ཡང་ཞིང་སྐྱོང་ཆེན་པོ་ཙ་ཏུརྨུ་ཁའི་རྗེས་གནང་གི་སྐོར་ལ། བསྙེན་དུས། སྒྲུབ་དུས། ལས་སྦྱོར། སྤོགས་ཆོག ཤི་ས་བསྟན་པ་སོགས་ཀྱི་མགོན་པོའི་མངོན་རྟོགས་མི་འདྲ་བ་ཐ་དད་པའི། རྗེས་གནང་མི་འདྲ་བ་དུ་མ་ཡོད་པ་ལས།
དེ་དག་གི་ཡིག་སྣའི་རྣམ་གྲངས་ཀྱང་། བླ་མ་གཉན་ལོས་མཛད་པའི་རྗེས་གནང་གི་ཡི་གེ རྗེས་གནང་ཁའུ་པས་མཛད་པ་ས་ཆེན་གྱིས་མཛད་པའི་རྗེས་གནང་གི་ཡི་གེ རྗེས་གནང་གསལ་བ་རྗེ་བཙུན་རིན་པོ་ཆེས་མཛད་པ། རྗེས་གནང་ཤིན་ཏུ་རྒྱས་པའི་ནག་པོ་འགྲོ་ཤེས་ཡར་ལུང་པ་ལྡོང་སྟོན་སེང་གེ་རྒྱལ་མཚན་གྱིས་མཛད་པ། དེ་ཉིད་ལས་བརྒྱུད་པའི་གྲི་སྙིང་བླ་རྡོ་སྲོག་འཁོར་ཕྱག་མཚན་རྣམས་ཀྱི་རྗེས་གནང་གི་ཡི་གེ སྔགས་འཆང་ཆོས་ཀྱི་རྒྱལ་པོ་དང་། རྗེ་ཚར་ཆེན་གྱིས་མཛད་པའི་རྗེས་གནང་ཡི་གེ་སོགས་དང་། ལས་བཞིའི་མགོན་པོའི་སྐོར་ལ། དཀར་པོ་ཚེ་འཕེལ་གྱི་སྒྲུབ་ཐབས།
རྗེས་གནང་གི་ཡིག་ཆུང་། སེར་པོ་རྒྱས་པའི་ཡི་གེ ནག་པོ་དགྲ་བགེགས་སྒྲོལ་བའི་ཡི་གེ དམར་པོ་དབང་སྡུད་ཀྱི་ཡི་གེ ལས་བཞིའི་མགོན་པོའི་མངོན་རྟོགས་ཀྱི་གསལ་བྱེད། མགོན་པོ་སེར་པོའི་རྗེས་གནང་གི་ཡིག་ཆུང་། དེ་དག་གི་གསལ་བྱེད་རྗེ་མཁྱེན་བརྩེ་བ་དང་། མཁན་ཆེན་ཐམས་ཅད་མཁྱེན་པས་མཛད་པ་སོགས་ཡོད་པའི། དིང་སང་བླ་མ་ཕྱི་མ་རྣམས་ཀྱི་ཡི་གེའི་སྟེང་ནས་ཕྱག་ལེན་མཛད་དེ། གནང་བའི་ཐོག་མར་བསྙེན་དུས་ཀྱི་མགོན་པོའི་རྗེས་གནང་གི་བརྒྱུད་པ་ནི།
རྡོ་རྗེ་འཆང་། ཀླུ་སྒྲུབ། བ་ལིང་ཏ། སངས་རྒྱས་ཡེ་ཤེས་ཞབས། མར་མེ་མཛད་བཟང་པོ། དཔལ་བདེ་བ། བི་མ་ལ་གུཔྟ། རཏྣ་ཀིརྟི། རཏྣ་བཛྲ། རི་སུལ་གྱི་རྣལ་འབྱོར་མ།
གཉན་ལོ་དར་མ་གྲགས། གནམ་ཁའུ་པ། རྗེ་ས་ཆེན། སློབ་དཔོན་རིན་པོ་ཆེ། ས་པཎ། འཕགས་པ། དམ་པ་ཀུན་གྲགས། བླ་མ་བདག་ཉིད་ཆེན་པོ། དཔལ་ལྡན་བླ་མ་དམ་པ་བསོད་ནམས་རྒྱལ་མཚན། བླ་ཆེན་ཀུན་དགའ་རྒྱལ་མཚན།
འཇམ་དབྱངས་ནམ་མཁའ་རྒྱལ་མཚན། སྔགས་འཆང་རྒྱ་གར་ཤེས་རབ་རྒྱལ་མཚན། ས་ལོ་འཇམ་པའི་རྡོ་རྗེ། སྔགས་འཆང་ཆོས་ཀྱི་རྒྱལ་པོ་ངག་དབང་ཀུན་དགའ་རིན་ཆེན། ཡབ་རྗེ་སྦས་པའི་སངས་རྒྱས་སྔགས་འཆང་གྲགས་པ་བློ་གྲོས། དེས་བདག་ས་སྐྱ་པ་སྔགས་འཆང་ངག་དབང་ཀུན་དགའ་བསོད་ནམས་ལ་གནང་བའོ། ། སྒྲུབ་དུས་ཐུན་མོང་མ་ཡིན་པའི་རྗེས་གནང་གི་བརྒྱུད་པ་ནི། ཁ་ཆེ་རིན་ཆེན་རྡོ་རྗེ་ཡན་སྔར་བཞིན། དེ་ནས་ཏ་ཐཱ་ག་ཏ་རཀྵི་ཏ། གཉན་ལོ།
ཁའུ་པ་ཡན་སྔར་བཞིན། ཡང་ན་བླ་མ་དམ་པ་ནས། བཞི་ཐོག་པ་ཀུན་རིན། བཞི་ཐོག་པ་བློ་གྲོས་རྒྱལ་མཚན། ཆོས་རྗེ་དགེ་བ་རྒྱལ་མཚན། མཚུངས་མེད་ཤེས་རབ་ཟླ་བ། རྗེ་རྡོ་རིང་པ། ཚར་ཆེན་ཆོས་ཀྱི་རྒྱལ་པོ། མཁན་ཆེན་གཞོན་ནུ་བློ་གྲོས། གྲུབ་མཆོག་བསོད་ནམས་དབང་པོ།
དེས་ས་སྐྱ་པ་ཨ་ནནྡ་ལའོ། ། བྲམ་ཟེ་མངགས་གཏད་ཀྱི་བརྒྱུད་པ་ནི། བླ་མ་དམ་པ་ཡན་སྔར་ལྟར། དེ་ནས་བཞི་ཐོག་པ་ཀུན་རིན། བཞི་ཐོག་པ་བདག་ཆེན་བློ་གྲོས་རྒྱལ་མཚན། ཆོས་རྗེ་དགེ་བ་རྒྱལ་མཚན་ནས། རྗེ་ཚར་ཆེན་བར་སྔར་བཞིན། དེ་ནས་རྗེ་མཁྱེན་བརྩེ་བ། རྗེ་དབང་ཕྱུག་རབ་བརྟན། དེས་བདག་ལའོ། །
ཡང་བྲམ་ཟེ་མངགས་གཏད་རྫོང་ལུགས་ནས་བརྒྱུད་པ་ནི། འཕགས་པ་ཡན་སྔར་བཞིན་ལས། དེ་ནས་ཞང་སྟོན། བྲག་ཕུག་པ། བླ་མ་དམ་པ། སྔགས་འཆང་གཟུངས། དགེ་ལེགས་བཟང་པོ། ཨ་ནནྡ་མ་ཏི་བཟང་པོ། མུས་སྲད་པ། རྗེ་ཤེས་རིན་པ།
མཁན་ཆེན་ཀུན་དགའ་རྒྱལ་མཚན། རྡོ་རིང་ཀུན་རྒྱལ། མཁན་ཆེན་བྱམས་པ་བཟང་པོ། འབུམ་ཆེན་ཀུན་དགའ་དཔལ་འབྱོར། དེས་བདག་ས་སྐྱ་པ་རིགས་སྔགས་འཆང་བ་ངག་དབང་ཀུན་དགའ་བསོད་ནམས་ལ་དགེ་སྡིངས་སུ་གནང་བ་ཡིན། དཔལ་མགོན་གྱི་གསང་ཁྲིད་སྔོན་འགྲོ་རྗེས་གནང་དང་བཅས་པའི་བརྒྱུད་པ་ནི། བླ་མ་དམ་པ་ཡན་བསྙེན་དུས་ཀྱི་རྗེས་གནང་གི་བརྒྱུད་པ་དང་འདྲ་བ་ལས། དེ་ནས་སྔགས་འཆང་གཟུངས་བ། ཆོས་རྗེ་བཟང་པོ་རྒྱལ་མཚན། མཁས་གྲུབ་དགེ་བ་རྒྱལ་མཚན།
ཆོས་རྗེ་སངས་རྒྱས་མཆོག་པ། མཚུངས་མེད་སྐྱེས་མཆོག་རྒྱལ་མཚན། ལྕགས་མོ་བཀྲ་ཤིས་སེང་གེ རྗེ་ཚར་ཆེན། རྗེ་མཁན་ཆེན་པ། ཆོས་རྗེ་ནམ་མཁའ་ཆོས་དར། སྤྱན་སྔ་ཆོས་ཀྱི་སྤྱན་ལྡན་ཀུན་དགའ་དོན་གྲུབ། དེས་བདག་ཨ་ནནྡ་ལ་གནང་བའོ། ། སྔོན་འགྲོའི་རྗེས་གནང་ཁོ་ནའི་བརྒྱུད་པ་ནི། རྗེ་ཚར་ཆེན་ཡན་གོང་བཞིན་ལ།
དེ་ནས་རྗེ་བོན་དཀར་བ་དོན་གྲུབ་རྒྱལ་མཚན། སྤྱན་སྔ་ཆོས་རྒྱ་མཚོ། རྗེ་དབང་ཕྱུག་རབ་བརྟན། མཁན་ཆེན་ངག་དབང་ཆོས་གྲགས། སྤྱན་སྔ་ཀུན་དགའ་དོན་གྲུབ། དེས་བདག་ས་སྐྱ་པ་ཨ་ནནྡ་ལ་གནང་བ་ཡིན། དཔལ་མགོན་ཁྱུང་ཞལ་ཅན་གྱི་རྗེས་གནང་གི་བརྒྱུད་པ་ནི། རྡོ་རྗེ་འཆང་། མཧཱ་དེ་ཝ། པཎྜི་ཏ་ཤི་ལ་སིངྷ།
ཨ་ཙ་ར་གཉན་ཆེན་དཔལ་དབྱངས། ཀ་མ་རུ་པ། གཉན་ལོ། གླང་བན་ངག་རོ། རྟོགས་ལྡན་མཚོ་དཀར་བ། སྤྱན་སྔ་བསོད་ནམས་གྲགས། ཆོས་རྗེ་བསོད་ནམས་བཟང་པོ། མཁན་ཆེན་སེང་གེ་དཔལ། ཆོས་རྗེ་དགེ་བ་རྒྱལ་མཚན། གྲྭ་ཐང་ཤེས་རབ་ཟླ་བ།
རྗེ་བཙུན་རྡོ་རིང་པ། གྲུབ་མཆོག་སྦྱིན་པ་རྒྱ་མཚོ། དྲིན་ཅན་ཚར་པ་ཆོས་རྗེ། འཇམ་དབྱངས་མཁྱེན་བརྩེ་དབང་ཕྱུག རྗེ་དབང་ཕྱུག་རབ་བརྟན་མན་འདྲ།

དཔལ་མགོན་གདོང་བརྙན་ཅན་གྱི་རྗེས་གནང་གི་བརྒྱུད་པ་ནི། ཁ་ཆེ་རིན་ཆེན་རྡོ་རྗེ་མན་དཀྱུས་བཞིན། དེ་ནས་པཎྜི་ཏ་འབུམ་ཕྲག་གསུམ་པ། གཉན་ལོ། ཁའུ་པ། གོང་མ་ལྔ། ལོ་ཙཱ་བ་མཆོག་ལྡན། བླ་མ་དཔལ་ལྡན་སེང་གེ དྷརྨཱ་ཀིརྟི། བློ་བཟང་པ། ཉ་དབོན་པ།
བླ་མ་ལུང་རིགས་རྒྱ་མཚོ། མཁན་ཆེན་སེང་གེ་དཔལ། ཕ་བྲག་ཐོག་པ། ཐམས་ཅད་མཁྱེན་པ་རྡོ་རྗེ་གདན་པ། ཐུགས་སྲས་ཀུན་དགའ་རྒྱལ་པོ། རྗེ་ཚེ་བཀྲས་པ། རྗེ་ཚར་ཆེན། རྗེ་མཻ་ཏྲི་པ། སྤྱན་སྔ་ཆོས་རྒྱ་མཚོ་མན་འདྲ། དཔལ་མགོན་བརྩེགས་ཞལ་ཅན་གྱི་རྗེས་གནང་གི་བརྒྱུད་པ་ནི།
རྡོ་རྗེ་འཆང་ནས། རི་སུལ་གྱི་རྣལ་འབྱོར་མ། གཉན་ལོ། ཁའུ་པ། དཀར་པོ་རྣམ་གསུམ། ས་པཎ། རོང་པ་སྒ་ལོ། སྲས་ཤེས་རབ་སེང་གེ བླ་མ་བསོད་ནམས་ལྷུན་གྲུབ། བླ་མ་ངག་དབང་གྲགས་པ།
བླ་མ་དཔལ་ལྡན་ལེགས་དབང་། ཆོས་སྒོ་བ་ཆོས་དཔལ་ཤེས་རབ། ཕ་བྲག་ཐོག་པ། ཐམས་ཅད་མཁྱེན་པ་རྡོ་རྗེ་གདན་པ་མན་འདྲ། དཔལ་མགོན་དཀར་པོ་ཚེ་འཕེལ། སེར་པོ་བསོད་ནམས་སྒྲུབ་པ། དམར་པོ་དབང་བསྡུད། སྔོན་པོ་བགེགས་འཇོམས་ཏེ་ལས་བཞི་མགོན་པོ་སོ་སོའི་རྗེས་གནང་གི་བརྒྱུད་པ་ནི། རྡོ་རྗེ་འཆང་ནས། རི་སུལ་གྱི་རྣལ་འབྱོར་མའི་བར་དཀྱུས་བཞིན།
དེ་ནས་ས་ལོ། ཁའུ་པ། གོང་མ་ལྔ། ལོ་ཙཱ་བ་མཆོག་ལྡན། བླ་མ་དཔལ་ལྡན་སེང་གེ ཆོས་རྗེ་དྷརྨཱ་ཀིརྟི། ཆོས་རྗེ་བློ་བཟང་། ཉ་དབོན་ཀུན་དགའ་དཔལ་བ། བླ་མ་ལུང་རིགས་རྒྱ་མཚོ། མཁན་ཆེན་སེང་གེ་དཔལ་བ།
ཕ་བྲག་ཐོག་པ་བསོད་ནམས་བཟང་པོ། ཐམས་ཅད་མཁྱེན་པ་ཀུན་དགའ་རྣམ་རྒྱལ། མུས་ཆེན་རྣམ་རྒྱལ་བཟང་པོ། ཀླུ་དབང་གླིང་པ་ཀུན་དགའ་རྒྱལ་པོ། རྗེ་ཚེ་དབང་བཀྲ་ཤིས། དྲིན་ཅན་ཚར་པ་ཆོས་རྗེ། རྗེ་མཻ་ཏྲི་པ། སྤྱན་སྔ་ཆོས་རྒྱ་མཚོ་མན་འདྲ། དཔལ་མགོན་བྲམ་ནག་བཤན་པ་དྲུག་བསྐོར་ནག་པོ་དོམ་མཆོང་གི་རྗེས་གནང་དང་ཆོས་སྐོར་གྱི་བརྒྱུད་པ་ནི། རྡོ་རྗེ་འཆང་།
ཀླུ་སྒྲུབ། ཛུ་ཀི་ཀ་མ་རུ་པ། ཞང་མདོ་སྡེ་དཔལ། འཇམ་སྐྱ་ནམ་མཁའ་དཔལ་ལྡན། བྲང་མོ་ཆེ་བ། རྗེ་བཙུན་རེ་མདའ་བ། གྲུབ་ཆེན་ཐང་སྟོང་རྒྱལ་པོ། རས་ཆེན་དཔལ་འབྱོར་བཟང་པོ། ཐམས་ཅད་མཁྱེན་པ་རྡོ་རྗེ་གདན་པ། རྒྱ་སྟོན་བྱང་ཆུབ་དབང་རྒྱལ།
རྗེ་བཙུན་ཀུན་དགའ་གྲོལ་མཆོག བསྟན་འཛིན་ངག་དབང་ཉི་ཟླ་བཟང་པོ། རྗེ་བཙུན་དབང་ཕྱུག་རབ་བརྟན། མཁན་ཆེན་ཐམས་ཅད་མཁྱེན་པ་ངག་དབང་ཆོས་གྲགས། སྤྱན་སྔ་ཆོས་ཀྱི་སྤྱན་ལྡན་ཀུན་དགའ་དོན་གྲུབ། དེས་བདག་ས་སྐྱ་པ་ཨ་ནནྡ་ལ་གནང་བའོ། ། གོང་གི་བརྒྱུད་པ་དེ་དག་ལ་མཁན་ཆེན་འཇམ་པའི་དབྱངས་ཀྱི་རྗེས་སུ། རྗེ་སྙིང་རྗེ་བཟང་པོ་བཅུག་ཀྱང་ཆོག་པ་འགའ་ཞིག་སྣང་ངོ་། ། བླ་མ་གཉན་ལོ་ཙཱ་བ་ཆེན་པོ་རྒྱ་གར་ནས་བོད་དུ་འབྱོན་ཁར། ཁརྶ་པ་ཎིའི་རི་སུལ་གྱི་རྣལ་འབྱོར་མས་གནང་བའི་སྟོབས་འཕྲོག་ནག་པོ་ཆེན་པོའི་ཐུན་མོང་མ་ཡིན་པའི་ཤོག་རིལ་ཉེར་གཅིག་གི་གཙོ་བོར་གྱུར་པ་སྲུང་འཁོར།
ཚེ་སྒྲུབ་དང་བཅས་པའི་མན་ངག་ཟབ་མོ། གཉན་ལོ་ཆེན་པོ་དགུང་ལོ་ཕྱེད་དང་ཉིས་བརྒྱ་ཐུབ་པར་གྲགས་པའི་མགོན་པོ་འདིའི་མན་ངག་གི་ཉིང་ཁུ་ཟབ་མོའི་མཐར་ཐུག་ཁྲིད་རྒྱས་བསྡུས་གཉིས་ཀྱི་བརྒྱུད་པ་ནི། འཕགས་པ་ཡན་གཞན་དང་འདྲ་བ་ལས། དེ་ནས་ཞང་དཀོན་མཆོག་དཔལ། བྲག་ཕུག་པ་བསོད་ནམས་དཔལ་བ། བླ་མ་དམ་པ་བསོད་ནམས་རྒྱལ་མཚན། ཆོས་རྗེ་ཡེ་ཤེས་རྒྱལ་མཚན། རྡོ་རྗེ་འཆང་ཀུན་དགའ་བཟང་པོ། རྒྱལ་ཚབ་དམ་པ་ཀུན་དགའ་དབང་ཕྱུག ཀུན་མཁྱེན་མཁས་པའི་དབང་པོ་བསོད་ནམས་སེང་གེ
འདྲེན་མཆོག་ཆོས་རྗེ། འཇམ་དབྱངས་སངས་རྒྱས་རིན་ཆེན། གླིང་དཔོན་ཆེན་ཆོས་སྐུ་འོད་ཟེར། རྗེ་བྱམས་པ་ཤེས་རབ་བཟང་པོ། ཆོས་ཀྱི་རྗེ་བསམ་གཏན་རིན་ཆེན། རྗེ་འཇམ་དབྱངས་དཀོན་མཆོག་རྒྱ་མཚོ། མུས་ཆེན་འཁོར་ལོ་སྡོམ་པ་སངས་རྒྱས་རྒྱལ་མཚན། དེས་བདག་ས་སྐྱ་པ་ཞིང་སྐྱོང་དགྱེས་པའི་རྣལ་འབྱོར་པ་ངག་དབང་ཀུན་དགའ་བསོད་ནམས་ལ་གནང་བ་ཡིན་ནོ། ། དཔལ་དུར་ཁྲོད་བདག་པོ་ཡབ་ཡུམ་གྱི་རྗེས་གནང་གི་ཡི་གེ་རྗེ་ས་ཆེན་གྱིས་མཛད་པ། མུས་ཆེན་སངས་རྒྱས་རིན་ཆེན་དང་།
སྔགས་འཆང་ཆེན་པོས་མཛད་པ་སོགས་འབྱུང་བའི། དིང་སང་ཕྱི་མའི་སྟེང་ནས་ཕྱག་ལེན་མཛད་ཅིང་དེའི་བརྒྱུད་པ་ནི། རྡོ་རྗེ་འཆང་། རྡོ་རྗེ་རྣལ་འབྱོར་མ། པདྨ་བཛྲ། ར་ཧུ་ལ། སྒེག་པའི་རྡོ་རྗེ། ཛྙཱ་ན་སིདྡྷི། དཔལ་དམ་ཚིག་གི་རྡོ་རྗེ། འཆི་མེད་བློ་གྲོས་བཟང་པོ།
མཁས་པ་བཻ་རོ་ཙཱ་ན། དཔལ་ཆེན་རྒ་ལོ། བླ་མ་ས་སྐྱ་པ་ཆེན་པོ། སློབ་དཔོན་རིན་པོ་ཆེ། རྗེ་བཙུན་གྲགས་པ་རྒྱལ་མཚན། བླ་ཆེན་མར་སྒོམ། རྒྱལ་ཚ་ལུང་མང་པོ། མཁས་པ་ཡོན་ཏན་ཁྲི། དྲིན་ཅན་སེང་གེ་བཟང་པོ། ཡར་ལུང་པ་སེང་གེ་རྒྱལ་མཚན།
བླ་མ་བསོད་ནམས་རྒྱལ་མཆོག འཇམ་དབྱངས་ནམ་མཁའ་རྒྱལ་མཚན། བདག་ཆེན་བློ་གྲོས་རྒྱལ་མཚན། བླ་མ་དཔལ་ལྡན་རྒྱལ་པོ། འཇམ་དབྱངས་སངས་རྒྱས་རིན་ཆེན། ས་ལོ་འཇམ་པའི་རྡོ་རྗེ། སྦས་པའི་རྣལ་འབྱོར་དཔལ་ལྡན་བཀྲ་ཤིས། སྔགས་འཆང་ངག་དབང་ཀུན་དགའ་རིན་ཆེན། ཡབ་རྗེ་སྦས་པའི་སངས་རྒྱས་གྲགས་པ་བློ་གྲོས། དེས་བདག་ས་སྐྱ་པ་ལའོ། །
དེའི་རྒྱུད་དང་མན་ངག་གི་སྐོར་ལ། རྟེན་བཅའ་བ། བསྙེན་པ་བསྐྱལ་བ། དངོས་གྲུབ་སྒྲུབ་པ། བདག་བསྲུང་བ། གཞན་བསྲུང་བ། གྲོང་ཁྱེར་གྱི་རིམས་དང་། དགྲ་ཀུན་བསྲུང་བ། ཤེས་རབ་བསྐྱེད་པ། རང་གཞན་གྱི་གདུག་པ་གཞོམ་པ།
སྔགས་ལ་གཤམ་བུ་གདགས་པ། རིགས་སྔགས་བཟློག་པ། ལས་སྤྱིའི་སྒྲུབ་ཐབས། འབྲུ་སྤེལ་བ། མར་སྤེལ་བ། ཞིང་གི་ལོ་སྤེལ་བ། ཐབ་གཏེར་འཛུགས་པ། ཁ་ཟས་བསྡུ་བ། མི་བྱམས་པར་བྱ་བ། བདག་གི་དམག་བསྲུང་བ།
གཞན་གྱི་དམག་བཟློག་པ། སྤྱིར་བསམ་པ་ཐམས་ཅད་སྒྲུབ་པ། ནང་གཙང་གི་ཡམས་བསྲུང་བ། དུས་མིན་འཆི་བ་བཟློག་པ། ཕྱོགས་ཀྱི་དོན་སྒྲུབ་པ། སྲིའུ་གསོ་བ། དབང་སྡུད་བྱ་བ། ཞིང་ལ་གནོད་པ་བསྲུང་བ། ཕྱུགས་ནད་བཅད་པ། ལམ་བསྲུང་བ།
འདི་ལ་ལས་སྣ་སུམ་ཅུ་ཙམ་འདུག་པ་བཻ་རོ་ཙ་ནའི་ཞལ་གདམས་ས་ཆེན་པས་བསྒྲིགས་པ། ཡབ་ཡུམ་གྱི་རྟེན་སྐུ་སྦ་བ་ས་ཆེན་པས་མཛད་པ། མཆོད་གཏོར་འབུལ་བའི་ལས་སྒྲིག་སེང་གེ་རྒྱལ་མཚན་གྱིས་མཛད་པ། གཤམ་ན་ཇག་བཅིངས་དང་བཅས་པ་དེ་དག་གི་བརྒྱུད་པ་ནི། དཔལ་ལྡན་རྒྱལ་པོ་ཡན་རྗེས་གནང་དང་འདྲ་བ་ལས། དེ་ནས་མུས་ཆེན་སངས་རྒྱས་རིན་ཆེན། འཇམ་དབྱངས་དཀོན་མཆོག་རྒྱ་མཚོ། འཁོར་ལོ་སྡོམ་པ་སངས་རྒྱས་རྒྱལ་མཚན། དེས་བདག་ལའོ། ། ཡང་ལུགས་གཅིག་ལ།
བདག་ཆེན་རྡོ་རྗེ་འཆང་། རྗེ་རྡོ་རིང་པ། རྗེ་ཚར་ཆེན་ཆོས་ཀྱི་རྒྱལ་པོ། རྗེ་མཁྱེན་བརྩེ་བ། རྗེ་བསོད་ནམས་ཆོས་འཕེལ། རྗེ་དབང་ཕྱུག་རབ་བརྟན། དེས་བདག་ས་སྐྱ་པ་ངག་དབང་ཀུན་དགའ་ལའོ། ། ཡང་ལུགས་གཅིག་ལ། རྗེ་ཀུན་དགའ་གྲོལ་མཆོག རྗེ་ཞེ་དགོན་པ་བསོད་ནམས་རྩེ་མོ།
དེ་གཉིས་ཀ་ལ་ངག་དབང་ཉི་ཟླ་བཟང་པོ། དེའི་དྲུང་དུ་རྗེ་ལོ་ཕུ་བ་ཨ་ནནྡའི་མཚན་ཅན། དེས་ས་སྐྱ་པ་སྔགས་འཆང་ངག་དབང་ཀུན་དགའ་བསོད་ནམས་ལའོ། ། ས་སྐྱ་པའི་ཡབ་ཆོས་ཡང་ཕུར་གཉིས་ཀྱི་སྲུང་མ་དཀར་བདུད་ལྕམ་དྲལ་གྱི་རྗེས་གནང་གི་བརྒྱུད་པ་ནི། ཆོས་སྐུ་ཀུན་ཏུ་བཟང་པོ། ལོངས་སྐུ་རྡོ་རྗེ་སེམས་དཔའ། སྤྲུལ་སྐུ་པདྨ་འབྱུང་གནས། འཁོན་ཀླུའི་དབང་པོ། འཁོན་རྡོ་རྗེ་རིན་ཆེན། འཁོན་ཤེས་རབ་ཡོན་ཏན།
འཁོན་ཚུལ་ཁྲིམས་རྒྱལ་པོ། འཁོན་རྡོ་རྗེ་གཙུག་ཏོར། འཁོར་དགེ་སྐྱབས། འཁོན་དགེ་མཐོང་། འཁོན་བལ་པོ། འཁོན་ཤཱཀྱ་བློ་གྲོས། འཁོན་རོག་ཤེས་རབ་ཚུལ་ཁྲིམས། འཁོན་དཀོན་མཆོག་རྒྱལ་པོ། བླ་མ་ས་སྐྱ་པ་ཆེན་པོ། སློབ་དཔོན་རིན་པོ་ཆེ་བསོད་ནམས་རྩེ་མོ།
རྗེ་བཙུན་གྲགས་པ་རྒྱལ་མཚན། ཆོས་རྗེ་ས་སྐྱ་པཎྜི་ཏ། འགྲོ་བའི་མགོན་པོ་ཆོས་རྒྱལ་འཕགས་པ། ཁའུ་པ་འོད་ལྡན་དཔལ། བུ་ལུང་པ་ཀུན་དགའ་རྡོ་རྗེ། ལོ་ཙཱ་བ་མཆོག་ལྡན། དགའ་ལྡན་པ་ཀུན་བསོད། གན་པ་རིན་རྒྱལ། བླ་མ་དམ་པ་བསོད་ནམས་རྒྱལ་མཚན། བླ་ཆེན་ཀུན་དགའ་རྒྱལ་མཚན།
ཐེག་ཆེན་ཆོས་ཀྱི་རྒྱལ་པོ། འཇམ་དབྱངས་ནམ་མཁའ་རྒྱལ་མཚན། རྒྱ་གར་ཤེས་རབ་རྒྱལ་མཚན། ས་ལོ་འཇམ་པའི་རྡོ་རྗེ། བདག་ཆེན་ངག་གི་དབང་ཕྱུག སྔགས་འཆང་ཆོས་ཀྱི་རྒྱལ་པོ་ངག་དབང་ཀུན་དགའ་རིན་ཆེན། ཡབ་རྗེ་སྦས་པའི་སངས་རྒྱས་སྔགས་འཆང་གྲགས་པ་བློ་གྲོས། དེས་འཁོན་ཨ་ནནྡ་ལའོ། ། འདིའི་སྒྲུབ་སྐོར་བདུད་རྒྱལ་ཐོད་ཕྲེང་ཅན་གྱི་རྒྱུད་མན་ངག་དང་བཅས་པའི་བརྒྱུད་པ་ནི། འཇམ་དབྱངས་ནམ་མཁའ་རྒྱལ་མཚན་ཡན་གོང་དང་འདྲ་བ་ལ།
དེ་ནས་བདག་ཆེན་བློ་གྲོས་རྒྱལ་མཚན། ཀུན་སྤངས་ཆོས་ཀྱི་ཉི་མ། རྗེ་བློ་གསལ་རྒྱ་མཚོ། རྗེ་བསྟན་པའི་རྒྱལ་མཚན། རྗེ་དབང་ཕྱུག་རབ་བརྟན། དེའི་དྲུང་དུ་བདག་ཨ་ནནྡས་ཐོས་སོ། ། དེ་ལྟར་དབང་དང་རྗེས་གནང་གི་བཀའ་མ་ནུབ་པ་དེ་ཉིད་ཆུ་བོའི་རྒྱུན་དང་འདྲ་བའི་རྒྱུ་མཚན་ནི། ཆུ་བོ་གངྒཱ་དེ་ཉིད་བར་མ་ཆད་དུ་མཐུད་ནས་འབབ་པ་དེ་བཞིན་དུ། ཡ་མཐའ་རྡོ་རྗེ་འཆང་དང་བྲམ་ཟེ་མཆོག་སྲེད་སོགས་ནས། མ་མཐའ་རང་གི་རྩ་བའི་བླ་མའི་བར་དུ་དབང་དང་རྗེས་གནང་གི་བཀའ་ཡོད་ལ་ལྷག་ཆད་མེད་པ།
བྱིན་རླབས་ཀྱི་བརྒྱུད་པ་མ་ཉམས་ཤིང་འཕྲིན་ལས་ཀྱི་ནུས་མཐུར་ལྡན་པ་ཕྱག་ལེན་ཕྲ་མོ་ཚུན་གྱི་སྲོལ་མ་ཉམས་པ། མཁའ་འགྲོའི་ཁ་རླངས་ཐུལ་ལེ་བ་ཞིག་དགོས་པའི་དོན་ཡིན་པར་གསུངས་སོ། ། རྡོ་རྗེ་སློབ་དཔོན་མཆོག་གི་བཀའ་དྲིན་ལས། ། རྡོ་རྗེ་ཆོས་སྐྱོང་རྣམས་ཀྱི་དབང་རྗེས་གནང་། ། རྡོ་རྗེ་སློབ་མར་བྱིན་པའི་བྱིན་རླབས་ཀྱིས། ། རྡོ་རྗེ་འཛིན་པར་སྒྱུར་བྱེད་འདི་ངོ་མཚར། ། བར་སྐབས་ཀྱི་ཚིགས་སུ་བཅད་པའོ། ། གཉིས་པ་གདམ་ངག་གསེར་འགྱུར་གྱི་རྩི་དང་འདྲ་བས་སརྒ་མ་ལོག་པ་ལ་གསུམ་སྟེ། ཕྱི་རྟེན་དང་དཀྱིལ་འཁོར་ལ་བརྟེན་ནས་སྒྲུབ་པ། ནང་རྩ་གསུམ་འཁོར་ལོ་ལ་བརྟེན་ནས་སྒྲུབ་པ།
གསང་བ་ཡང་གསང་སེམས་ཀྱི་གནད་ལ་བརྟེན་ནས་སྒྲུབ་པའོ། ། དང་པོ་ལ་རྣམ་གྲངས་སྤྱིར་བསྟན་པ་དང་། དེའི་ནང་ནས་མཆོག་ཏུ་ཟབ་པ་ངོས་བཟུང་བ། དེ་ཉམས་སུ་ལེན་པའི་གདམས་པ་བསྟན་པའོ། ། དང་པོ་ལ་གཉིས་ཏེ། རྐྱང་སྒྲུབ་དང་། སྦགས་སྒྲུབ་བོ། ། རྐྱང་སྒྲུབ་ལ་གསུམ་སྟེ། ཕོ་རྐྱང་། མོ་རྐྱང་།
འཁོར་རྐྱང་དུ་སྒྲུབ་པའོ། ། ཕོ་རྐྱང་ལ། བཀའ་སྡོད། ཚོགས་བདག་གནོད་སྦྱིན། གཤིན་རྗེ་ལྟར་སྒྲུབ་པ་སྟེ་ཡོངས་སུ་གྲགས་པའི་སྒྲུབ་ཆེན་བཞི། གཞན་ཡང་བདུད་དང་མོན་པ་ལྟར་སྒྲུབ་པའི་ཐ་སྙད་ཀྱང་དམ་པ་ཀུན་དགའ་གྲགས་ཀྱི་སྒྲུབ་ཡིག་ལས་བཤད་དོ། ། འདི་ལ་བསྒྲུབ་བྱ་ལྷའི་རྣམ་འགྱུར་དང་། སྔགས་ཀྱི་དབྱེ་བས་བཞིར་བཤད་པ་ནི། བྲག་སྟེང་པའི་སྒྲུབ་ལུགས་བཞིའི་ཡི་གེ་དང་། བླ་ཆེན་བསོད་བློ་བའི་མན་ངག་ཚིགས་བཅད་དུ་གསལ་ཞིང་།
སྒྲུབ་ཚུལ་གྱི་སྒོ་ནས་བདག་ཉིད་མགོན་པོར་བསྐྱེད་པ་ཚོགས་བདག་དང་། རང་ཡི་དམ་དུ་གསལ་བའི་མདུན་དུ་མགོན་པོ་བཀའ་ཉན་དུ་བསྐྱེད་པ་བཀའ་སྡོད་དེ། བསྡུས་ན་འདི་གཉིས་སུ་འདུས་པ་གཉན་ཕུལ་ཆུང་པའི་སྒྲུབ་ཡིག་སོགས་སུ་བཤད་པས། དེ་དག་གི་ཚུལ་ཅུང་ཟད་བཤད་ན། དང་པོ་ཕོ་རྐྱང་བཀའ་སྡོད་ལྟར་སྒྲུབ་པ་ནི། མགོན་པོ་གཅེར་བུ་ལ་གཎྜེ་མཆན་ཁུང་ན་བསྣམས་པ། གྲི་ཐོད་འཛིན་པ། སྔགས་ནི། ཨོཾ་ཤྲཱི་མཧཱ་ཀཱ་ལ་ཡེ་ཧཱུྃ་ཧཱུྃ་ཕཊ྄་ཕཊ྄་སྭཱཧཱ། ཞེས་པའོ། །
གཉིས་པ་ནི་རྩ་བའི་མགོན་པོ་དེ་ཉིད་དེ། ཕྱག་གཉིས་གྲི་ཐོད་འཛིན་པའི་སྟེང་ན་གཎྜེ་བསྣམས་པ། དར་ནག་གི་གོས་འཁྱུད་ལྷབ་ལྷུབ་དང་བཅས་པའོ། ། གསུམ་པ་ནི་མགོན་པོ་ཉིད་ཤིན་ཏུ་རྔམས་པའི་ཆ་བྱད་ཞལ་ཅུང་ཟད་གདངས་པའོ། ། བཞི་པ་ནི་སྐུ་ཤིན་ཏུ་བརྗིད་ཅིང་རྒྱས་པའི་རྣམ་པ་ཅན་ནོ། ། དང་པོ་གཉིས་ལ་ནི་རིམ་བཞིན་བཀའ་སྡོད་ཀྱི་མགོན་པོ་དང་། ཚོགས་བདག་གི་མགོན་པོ་ཞེས་པའི་ཐ་སྙད་ཀྱང་བཤད། གསུམ་པ་ནི་དྲག་པོའི་ལས་ལ་བསྔགས་ཤིང་གཤིན་རྗེའི་རྣམ་པ་འདྲ་བས་ན། གཤིན་རྗེ་ལྟར་སྒྲུབ་པ་ཞེས་བྱ། བཞི་པ་ནི་རྒྱས་པའི་ལས་ལ་བསྔགས་ཤིང་གནོད་སྦྱིན་གྱི་རྣམ་པ་འདྲ་བས་ན།
གནོད་སྦྱིན་ལྟར་སྒྲུབ་པ་ཞེས་བྱ་ཞིང་། གནོད་སྦྱིན་ལྟ་བུའི་མགོན་པོ་བྱས་ཀྱང་ཆོག་གོ ། དེས་ན་འདི་བཞིའི་ཁྱད་པར་ནི། བསྒྲུབ་བྱ་ལྷའི་རྣམ་པ་མི་འདྲ་བ་ཉིད་ཀྱི་སྒོ་ནས་འབྱེད་ཅིང་། སོ་སོའི་ངེས་ཚིག་ཀྱང་དེ་ལྟར་ཡིན་ལ། བདག་མདུན་སོགས་སྒྲུབ་ཚུལ་གྱི་སྒོ་ནས་ཀྱང་ཅུང་ཟད་འབྱེད་དེ། ཚོགས་བདག་ལྟར་སྒྲུབ་པ་འདི་ལ། བསྙེན་སྒྲུབ་ལས་གསུམ་ཡོད་པའི། བསྙེན་པའི་སྐབས་སུ་རང་ཡི་དམ་དུ་གསལ་བའི་མདུན་དུ་མགོན་པོ་བསྐྱེད་ནས། དམ་བཞག་མནའ་ཆུ་བླུད་པ།
སྔགས་བཟླ་བ་སོགས་བྱས་ནས། སྒྲུབ་པའི་སྐབས་སུ་རང་ཉིད་མགོན་པོར་བསྐྱེད་པ་ཡིག་རྙིང་ལས་བཤད་ལ། གཞན་གསུམ་ནི་བསྙེན་སྒྲུབ་གང་བྱེད་ཀྱང་། མདུན་བསྐྱེད་གཙོ་ཆེ་བ་ཡིན་ནོ། ། མགོན་པོ་མདུན་དུ་བསྐྱེད་ན་བཀའ་སྡོད་ཡིན་པས་མ་ཁྱབ་པ་ཡང་ཤེས་པར་བྱའོ། ། གཞན་ཡང་བདུད་དང་མོན་པ་ལྟར་སྒྲུབ་པ་སོགས་ནི། སྔ་མ་དེ་བཞིར་མ་འདུས་པའི་སྒྲུབ་ཚུལ་གྱི་དབྱེ་བ་ཕྲ་མོ་གཞན་ཡིན་ནོ། ། དོན་དེ་དག་ལ་དགོངས་ནས་མགོན་པོའི་ཆོས་སྐོར་གྱི་དྲི་བ་ལྷག་བསམ་རབ་དཀར་ལས། སྙན་བརྒྱུད་གཉིས་པ་གདམས་པའི་རྣམ་གྲངས་སྐབས། ། ཕོ་རྐྱང་སྒྲུབ་ལུགས་རྣམ་བཞིའི་ཁྱད་པར་འདི། །
བསྒྲུབ་བྱ་ལྷ་ཡི་རྣམ་འགྱུར་གྱིས་དབྱེ་བམ། ། བདག་མདུན་ལ་སོགས་སྒྲུབ་ཚུལ་སྒོ་ནས་འབྱེད། ། སོ་སོར་འདོགས་པའི་ངེས་ཚིག་གང་ཡིན་དང་། ། གཞན་ཡང་བདུད་དང་མོན་པ་ལྟར་བསྒྲུབ་སོགས། ། དམ་པས་མཛད་པར་གྲགས་པའི་གཤིན་རྗེ་ལྟར། ། བསྒྲུབ་པའི་ཡི་གེར་བཤད་པ་ཇི་ལྟར་ལགས། ། ཞེས་གསུངས་པའི་དགོངས་དོན་ཡང་གསལ་བར་བྱས་པ་ཡིན་ནོ། ། གཉིས་པ་མོ་རྐྱང་དུ་བསྒྲུབ་པ་ལ། ནང་པ་ལྟར་བསྒྲུབ་པ་དང་། ཕྱི་པ་མུ་སྟེགས་པ་ལྟར་བསྒྲུབ་པ་གཉིས།
དང་པོ་ལ་འཇམ་རྩུབ་གཉིས་ཡོད་དེ། ཨེ་ཀ་ཛ་ཊིའི་ལྟོ་བར་ས་བོན་བྷྱོཿལས་བསྐྱེད་པ་འཇམ་ལུགས་དང་། དེའི་སྙིང་ཁར་ས་བོན་མྃ་ལས་བསྐྱེད་པ་རྩུབ་ལུགས་སོ། ། གཉིས་པ་ཕྱི་པ་ལ་ཡང་འཇམ་རྩུབ་གཉིས་ཡོད་པར་བཤད། དམ་པས་མོ་རྐྱང་སྒྲུབ་ལུགས་བཞིའི་དབྱེ་བ་ཞེས་བཤད་པ་ཡང་། ཕྱི་ནང་ལ་འཇམ་རྩུབ་གཉིས་གཉིས་ཏེ་བཞི་པོ་འདི་ཙམ་ཡིན་པར་སེམས་སོ། ། ཡུམ་འཁོར་དང་བཅས་པ་ཞེས་བཤད་པ་ནི། ལྷ་མོ་ཉིད་བཀའ་ཉན་གྱི་འཁོར་ཚོགས་མ་མོ་བཅུ་དགུ་དང་བཅས་ཏེ་བསྒྲུབ་པ་ལ་ཟེར་བ་ཡིན་ནོ། ། འོན་ཀྱང་འདི་ནི་མོ་རྐྱང་དུ་འཁྲུལ་པར་མི་བྱ་སྟེ། མོ་རྐྱང་གི་དོན་ནི་གཉའ་གནོན་དུ་མགོན་པོ་ཡང་མེད།
རང་གི་བཀའ་ཉན་གྱི་འཁོར་ཡང་མེད་པར་ལྷ་མོ་རྐྱང་པ་བསྒྲུབ་པ་ལ་བྱའོ། ། ཕྱི་པ་དང་ནང་པའི་དོན་ལ་ཁ་ཅིག ཡུམ་ཆེན་གྱི་སྐུའི་ཕྱི་རུ་ལྷ་མོ་བསྐྱེད་པ་ལ་ཕྱི་པ་དང་། ནང་དུ་བསྐྱེད་པ་ལ་ནང་པ་ཞེས་པའི་ཐ་སྙད་ཟེར་བ་ནི་མི་འཐད་དེ། དམ་པ་གཅུང་གི་ཡི་གེ་དང་། གཟུངས་པས་མཛད་པའི་ཡར་ལུང་པ་སེང་རྒྱལ་གྱི་དྲིས་ལན་ལས། ཕྱི་པ་དང་ནང་པ་ཞེས་ཚིག་གསལ་དངོས་སུ་གསུངས་པ་དང་འགལ་བས་སོ། ། དེས་ན་ལྷ་མོ་ལ་མུ་སྟེགས་པའི་ལུགས་ཀྱི་བསྐྱེད་ཆོག་དང་སྔགས་སྦྱར་བ་ནི་ཕྱི་པ་ལྟར་བསྒྲུབ་པ་ཡིན་ལ། དགོས་པ་ནི་རྣོ་ཞིང་མྱུར་བའི་ཕྱིར་ཡིན་ཞིང་། འདི་ལ་ཡུམ་ཆེན་གཉའ་གནོན་དུ་མེད་དོ། །
ཡུམ་ཆེན་གཉའ་གནོན་དུ་བྱས་ཤིང་། རྒྱུད་དང་གཟུངས་ནས་བཤད་པའི་བསྐྱེད་ཆོག་དང་སྔགས་སྦྱར་བ་ནི་ནང་པ་ལྟར་བསྒྲུབ་པ་ཡིན་ནོ། ། ཕྱི་པ་ལྟར་བསྒྲུབ་པ་ལ་རྒྱ་གཞུང་མཆོག་སྲེད་ཀྱིས་མཛད་པ་ཡོད་ཅིང་། འདི་ཉིད་པཎྜི་ཏ་ལོ་ཀ་ཤྲཱིས་བསྒྱུར་པ་ཡིན་ལ། ཁོང་ལ་མུ་སྟེགས་ཀྱི་སྟོན་པར་ཡང་གྲགས། འོན་ཀྱང་མུ་སྟེགས་ཀྱི་གྲུབ་མཐའ་འཛིན་མཁན་ནི་མ་ཡིན་པར་བླ་མ་དག་བཞེད་དོ། ། དེ་དག་གིས་ནི་རྗེ་ཚར་ཆེན་གྱི་མགོན་པོའི་ཆོས་སྐོར་གྱི་དྲི་བ་ལྷག་བསམ་རབ་དཀར་ལས། མོ་རྐྱང་སྐབས་སུ་ཨེ་ཀ་ཛ་ཊི་ཡི། ། སྐུ་ཡི་ཕྱི་ནང་བསྐྱེད་པས་དེ་བཞིན་ནོ། ། དེས་ན་དམ་པ་གཅུང་གི་སྒྲུབ་ཡིག་དང་། །
གཟུངས་པས་ཡར་ལུང་སིང་ཧའི་དྲིས་ལན་དུ། ། ཕྱི་པ་ནང་པ་ཞེས་བྱ་གསལ་བ་ཡི། ། ཚིག་དེའི་ནུས་པ་ཇི་བཞིན་གང་ལས་ཐོན། ། མུ་སྟེགས་པ་ལྟར་བསྒྲུབ་པ་སོགས་འདོད་ན། ། དེ་ཡི་དགོས་པ་ཅི་ཡིན་ལོ་ཀ་ཤྲཱི། ། མུ་སྟེགས་སྟོན་པ་ཡིན་པའི་རྒྱུ་མཚན་གང་། ། དམ་པས་མོ་རྐྱང་བསྒྲུབ་ལུགས་བཞིར་བཤད་དང་། ། ཡུམ་འཁོར་བཅས་པའི་ངོས་འཛིན་གང་ལ་བྱེད། ། ཅེས་གསུངས་པའི་དགོངས་དོན་ཡང་གསལ་བར་བྱས་པ་ཡིན་ནོ། ། གསུམ་པ་འཁོར་རྐྱང་དུ་སྒྲུབ་པ་ལ་གཉིས་ཏེ།
ཐུན་མོང་དང་ཐུན་མོང་མ་ཡིན་པའོ། ། དང་པོ་ནི། སྲིད་པ་གསུམ་ན་ཆེ་བར་གྱུར་པ་ནི་མགོན་པོ་ལྕམ་དྲལ་འདི་ཡིན་པས། དྲེགས་པ་ཕོ་རྒྱུད་མོ་རྒྱུད་ཐམས་ཅད་འཁོར་དུ་གཏོགས་པ་ཡིན་ནོ། ། གཙོ་བོར་གྱུར་པ་ནི་དབང་ཕྱུག འདོད་པའི་དབང་ཕྱུག ལྷའི་དབང་པོ། ཚོགས་བདག ཚངས་པ། གཞོན་ནུ་ཀརྟི་ཀ
ཁྱབ་འཇུག བྷྲིང་གི་རི་ཏི་སྟེ་ལྷ་ཆེན་བརྒྱད་དང་། སྟོབས་ཀྱི་རྒྱུ། དུང་སྐྱོང་། མཐའ་ཡས། ནོར་རྒྱས། འཇོག་པོ། རིགས་ལྡན། པདྨ། པདྨ་ཆེན་པོ་སྟེ་ཀླུ་ཆེན་པོ་བརྒྱད་དང་།
ཚངས་པ་ཆེན་པོ་དང་། དབང་ཕྱུག་ཆེན་པོ་དང་། ཁྱབ་འཇུག་ཆེན་པོ་དང་། ཤྲཱི་རལ་པ་ཅན་དང་། གུ་ལང་དང་། ལྷའི་བླ་མ། ཕུར་པ། ཀིརྟི་ཀ་གཞོན་ནུ་སྨིན་དྲུག་གི་བུ་སྟེ་མུ་སྟེགས་ཆེན་པོ་བརྒྱད་དང་། དྲག་པོ་དང་། ཡ་བ་ཏི་དང་།
ཆོས་ཀྱི་རྒྱལ་པོ་དང་། ཏེལ་པ་དང་། གླང་པོ་ཅན། རལ་པ་ཚར་པ་དགུ། རྨིག་པ་ཆ་སངས། མིག་དམར་ཏེ་གཤིན་རྗེ་བརྒྱད་དང་། རྣམ་ཐོས་སྲས། རི་ལི་རལ་པ་ཅན། ཝ་རུ་ཎ། ཞང་དབོན་རྡོ་རྗེ་བདུད་འདུལ།
སྒྲོལ་གྱིང་། འཛམ་སེར། འཛམ་ནག ཁྱབ་པ་ཆེན་པོ་སྟེ་གནོད་སྦྱིན་བརྒྱད་དང་། བརྒྱ་བྱིན། གཤིན་རྗེ། ཆུ་ལྷ། གནོད་སྦྱིན། དབང་ལྡན། མེ་ལྷ།
སྲིན་པོ། རླུང་ལྷ། ཚངས་པ། ས་བདག་སྟེ་ཕྱོགས་སྐྱོང་བཅུ་དང་། དམུ། ཀླུ། རྒྱལ་པོ། བཙན། བདུད། གནོད་སྦྱིན།
མ་མོ། གིང་སྟེ་ལྷ་སྲིན་སྡེ་བརྒྱད་དང་། གཞན་ཡང་འཇིགས་བྱེད་དགུ། གཟའ་བརྒྱད། རྒྱུ་སྐར་ཉི་ཤུ་རྩ་བརྒྱད་ལ་སོགས་པ་རྣམས་སོ། ། འདི་རྣམས་ལའང་ཀླུ་བརྒྱད་ཀྱིས་བསྐོར་བས་ཆར་འབབ་པ་དང་། གཟའ་བརྒྱད་ཀྱིས་བསྐོར་བས་ཐོག་སེར་འབེབས་པ་སོགས་མན་ངག་ཅི་རིགས་པ་སྣང་ངོ་། ། གཉིས་པ་ནི། ཕྱིའི་ལས་མཁན་གཅེར་བུ་ཟངས་གྲི་ཅན། ནང་གི་ལས་མཁན་སེར་ནག་ཟངས་གྲི་ཅན།
གསང་བའི་ལས་མཁན་པུ་ཏྲ་མིང་སྲིང་ལ། རུ་མཚོན་གྱི་ལས་མཁན་བྲན་བདུད་གཤིན་རྗེ་ནག་པོ། སྦས་པའི་ལས་མཁན་སྒོ་མ་རྣམ་པ་བཞི། གཎྜེའི་ལས་མཁན་ཁྲོ་ཚོགས་འབར་བ། སྲོག་གི་ལས་མཁན་བཤན་པ་དམར་ནག་རྣམས་སོ། ། དང་པོ་འདི་ལ་བརྟེན་ནས་སེང་ལྡེང་གི་དབྱུག་པའི་མགུལ་དུ་སྲེ་མོང་གི་བླུད་བུ་དང་། ཐོད་པ་སྔར་ཅན་གྱི་སྒོ་ནས་ཕྱིའི་རྫས་དང་། ཡོ་བྱད་བསྲུང་པ་ལ་གཙོ་ཆེར་བསྔགས་པས་སམ། ཡང་ན་ཕྱིའི་དུར་ཁྲོད་ཀྱི་ཁོར་ཡུག་ལ་གནས་པའི་གནོད་སྦྱིན་ཀླུ་བདག་ཅེས་བྱ་བ་དེ་ཡིན་པས་ཕྱིའི་ལས་མཁན་དུ་བཞག་པ་ཡིན་གསུངས་ཤིང་། བེར་ནག་ཅན་ནི་ནང་བསད་པའི་ལས་སྦྱོར་ཁོ་ན་ལ་བསྔགས་པའམ།
ནང་སྒྲུབ་ཐུན་མོང་མིན་པའི་སྐབས་ལས་མཁན་གྱི་གཙོ་བོ་ཡིན་པས་དེ་ལྟར་དུ་བཞག་པ་ཡིན་ཏེ། གཅེར་བུའི་སྒྲུབ་ཐབས་ཡིག་རྙིང་བླ་མ་ལ་ལ་ལས་བརྒྱུད་པ་ལས་དེ་དག་ཀྱང་ལས་མཁན་ཟངས་གྲི་ཅན་གཉིས་ཡོད་པ་ལས་བེར་ནག་ནི་ནང་དང་འདི་ཕྱིའི་ལས་ལ་བསྔགས་པའི་ལུགས་ཡིན། གཞན་གནོད་སྦྱིན་ཡབ་ཡུམ་དང་ལས་མཁན་མིང་སྲིང་ནི་ནང་ངམ། གསང་སྒྲུབ་ཡིན་ནོ་ཞེས་གསུངས་པ་ཡིན་ཞིང་། བེར་ནག་ལ་སྒྲུབ་ཐབས་རྒྱས་བསྡུས་གཉིས་མལ་གྱི་དབོན་པོ་བློ་གྲོས་སེང་གེས་མཛད་པ་ཡོད་ལ། པུ་ཏྲ་རྣམས་ནི་མགོན་པོའི་ལས་མཁན་གྱི་ནང་ནས་སྦས་ཤིང་གསང་བ་ཟབ་པའི་མཐར་ཐུག་ཏུ་བྱེད་པའམ། ཡང་ན་འདིའི་སྒོ་ནས་དགྲ་བགེགས་ཀྱི་ལུས་རྩ་མདུད་ཀྱི་གནད་གསུམ་ལ། པུ་ཏྲ་མིང་སྲིང་གསུམ་སྲོག་བདུད་ཀྱི་ཚུལ་དུ་གནས་པ་ལ་གནད་དུ་བསྣུན་པས་དམིགས་ཡུལ་དེ་མི་སྣང་བར་བྱེད་པའི་གསང་བའི་ལས་སྦྱོར་ཟབ་མོ་འདི་ལ་མ་གཏོགས་གཞན་རྣམས་ལ་མེད་པས་དེ་ལྟར་བཞག་གོ་གསུངས་སོ། ། འདི་ལ་ཕྱི་ནོར་སྲུང་གནོད་སྦྱིན་ཕོ་མོའི་ཚུལ་དུ་བསྒྲུབ་པ། ནང་བསད་པ་གཤིན་རྗེ་ཕོ་མོའི་ཚུལ་དུ་བསྒྲུབ་པ།
གསང་བ་ལས་མཁན་ཕོ་མོའི་ཚུལ་དུ་བསྒྲུབ་པ། འདི་རྣམས་ལ་སྐུ་མདོག་ཕྱག་མཚན་སྒྲུབ་ཚུལ་མི་འདྲ་བའི་ཁྱད་པར་དུ་མ་ཞིག་ཡོད་ཅིང་། སྒྲུབ་ཚུལ་རྒྱས་པ་འདི་དག་ནི་དོན་གྱི་མཁའ་འགྲོ་སྦགས་སྒྲུབ་དང་འདྲ་བར་སྣང་ངོ་། ། པུ་ཏྲའི་སྒྲུབ་ཐབས་བསམ་ཡས་ཀྱི་ཀ་བ་ནས་སྤྱན་དྲངས་པའི་གཏེར་མ། དམ་པས་མཛད་པའི་རྒྱས་འབྲིང་བསྡུས་གསུམ། ས་ཆེན་གྱིས་མཛད་པ་གཅིག་སྟེ་ལྔ་ཡོད་པ་རྣམས་ནི་མེ་འབར་མའི་ནང་ན་བཞུགས་པ་ཡིན་ལ། སྒྲུབ་ཐབས་བཀའ་ཁོལ་མའི་དངོས་བསྟན་སློབ་དཔོན་པདྨ་ནས་བརྒྱུད་པའི་པུ་ཏྲའི་ཁོལ་སྒྲུབ་ནི། དམ་པས་མཛད་པའི་ཤན་པ་ལྕམ་དྲལ་གྱི་སྒྲུབ་ཐབས་སུ་གྲགས་པ་འདི་ཡིན་གསུངས་ཐུགས་རྩིས་སུ་མཛད་དེ། གཞན་བདུད་པུ་ཏྲ་དང་། མོན་ཆུང་པུ་ཏྲའི་མན་ངག་ནི་འདི་དང་མི་གཅིག་པའི་རྒྱུ་མཚན་ཞིབ་ཏུ་ཡོད་པས་བསྲེ་བར་མི་བྱའོ། །
འདི་ལ་བདག་གི་བླ་མ་མཁན་ཆེན་ཐམས་ཅད་མཁྱེན་པའི་གསུང་གིས། པུ་ཏྲ་ལ་གསང་བའི་ལས་མཁན་པུ་ཏྲ། བདུད་པུ་ཏྲ། རྐྱལ་འབུད་མོན་ཆུང་པུ་ཏྲ་དང་གསུམ་ཡོད་པས་མ་ནོར་བ་གལ་ཆེ། དང་པོ་ནི། མིང་སྲིང་གསུམ་གྱི་ནང་ཚན་པུ་ཏྲ་ཡོངས་གྲགས་འདིའོ། ། གཉིས་པ་ལ་བདུད་པུ་ཏྲའི་སྒྲུབ་ཐབས་བཤན་པ་རོ་ཁུར་ཞེས་བྱ་བ་ཡོད། གསུམ་པ་རྐྱལ་འབུད་ཀྱི་རྩ་བའི་ཡི་གེ ལག་ལེན་གྱི་ཞལ་གདམས། ལས་སྦྱོར་གྱི་ཞལ་གདམས་ལོ་རྒྱུས་དང་བཞི་ཡོད་པ་སྙན་བརྒྱུད་པོ་ཏི་ན་བཞུགས་པའོ། །
ཞེས་གསུངས་སོ། ། དེ་དག་གིས་ནི་རྗེ་ཚར་ཆེན་གྱི་མགོན་པོའི་ཆོས་སྐོར་གྱི་དྲི་བ་ལྷག་བསམ་རབ་དཀར་ལས། འཁོར་རྐྱང་སྐབས་སུ་ཟངས་གྲི་རྣམ་གཉིས་དང་། ། པུ་ཏྲ་རྣམས་ལ་ཕྱི་ནང་གསང་གསུམ་གྱི། ། ལས་མཁན་དག་ཏུ་འདོགས་པའི་རྒྱུ་མཚན་ཅི། ། རྐྱང་འབུད་མོན་ཆུང་པུ་ཏྲ་འདི་ཡིན་ནམ། ། ཞེས་པའི་དོན་ཡང་གསལ་བར་བྱས་པ་ཡིན་ལ། བྲན་བདུད་ནི་མལ་ལོ་ཙཱ་བ་ལ་རྗེ་ས་ཆེན་གྱིས་ཞུས་པ། དོ་པ་སྟོན་ཚུལ་ལ་གནང་བའི་མྱུར་ཅིང་རྩུབ་པར་བྱེད་ཅིང་། འདིའི་སྒོ་ནས་རྔ་མདུང་གི་རུ་མཚོན་ལ་བརྟེན་པ་སོགས་མངོན་སྤྱོད་ཀྱི་ལས་མཁན་དུ་འཇོག་ཅེས་རྗེ་བླ་མ་དག་བཞེད་ཅིང་།
ཁ་ཅིག་གསང་བའི་ལས་མཁན་དུ་འདོད་པ་ནི་རྒྱུ་མཚན་མེད་པ་ཡིན་ནོ། ། འདི་དང་གྱི་ལྗང་ལུགས་ཀྱི་ལས་མགོན་ཆེན་པོ་གཉིས་འདྲ་བར་སྣང་ཡང་། འདིར་མེད་པ་གྱི་ལྗང་ལུགས་ལས་བླངས་པ་ནི་མ་ཡིན་ཏེ། དཔེར་ན་མགོན་པོ་ཉིད་བཞིན་ནོ། ། འདིའི་ཡིག་སྐོར་ལ་བྲན་བདུད་གཤིན་རྗེ་ནག་པོའི་སྒྲུབ་ཐབས་གོང་མས་དོ་པ་ལ་གནང་བ། བྲན་བདུད་ཀྱི་ལུང་སྦྱིན་པའི་ཚུལ་ཡར་ལུང་པས་མཛད་པ་སོགས་ཡོད་ཅིང་། སྒོ་མ་བཞི་ནི་མཁའ་འགྲོ་བྱེ་བ་འབུམ་སྡེའི་ནང་ན་སྦས་པའི་མ་མོ་བཞི་ཡོད་པ་དེ་ཡིན་ཟེར། འདི་ལ་འཇམ་དབྱངས་ནམ་མཁའ་རྒྱལ་མཚན་པས་མཛད་པའི་སྒོ་མ་བཞི་བྲན་མོར་སྒྲུབ་པའི་མན་ངག་ཅེས་པའི་ཡི་གེ་ཞིག་ཀྱང་ཡོད་ལ། གཎྜེའི་ཁྲོ་བོ་ལ་ནི། དམ་པས་མཛད་པའི་རྣམ་སྤྲུལ་གཎྜེ་སྒྲུབ་པའི་ཡི་གེར།
སྐུ་གསུང་ཐུགས་ཀྱི་སྒོ་གསུམ་ལས་སྤྲོ་ཚུལ། དེའི་སྒོ་ནས་ལས་ལ་སྦྱོར་ཚུལ་སོགས་ཞིབ་པར་བཞུགས། དིང་སང་ཤོག་རིལ་བཅུ་པར་གྲགས་པའི་ནང་ན་ཡོད་པའི་གཎྜེ་སྒྲུབ་པའི་ཤོག་རིལ་ཞེས་པ་འདི་དང་ཡེ་མི་གཅིག་པས་འཁྲུལ་པར་མི་བྱའོ། ། བཤན་པ་དམར་ནག་ནི་མགོན་པོ་འདིའི་མངོན་སྤྱོད་ཀྱི་ལས་མཁན་མེད་མི་རུང་ལྟ་བུ་ཡིན་ཞིང་། འདིའི་སྒྲུབ་ཚུལ་གྱི་ཡི་གེ་སྦས་པའི་རྣལ་འབྱོར་པ་བར་སྡིང་པ་བཛྲ་དྷྭ་ཛས་མཛད་པ་ཡོད་དོ། ། གཉིས་པ་སྦགས་སྒྲུབ་ལ། རྗེ་རྩེ་མོས་ལོ་རྒྱུས་ཀྱི་ཡི་གེར། ལྕམ་དྲལ་དུ་བསྒྲུབ་པ་མན་ངག་གི་ལུགས་ཡིན། ཞེས་གསུངས་པ་ལྟར། དཔེར་ན་རྗེ་བཙུན་བི་རུ་པ་ནས་རྗེ་ས་ཆེན་གྱི་བར་སྙན་བརྒྱུད་དུ་བྱོན་པ་ལ་ཀྱཻ་རྡོ་རྗེ་མན་ངག་ལུགས་སུ་འཇོག་པ་ལྟར།
འདི་ཡང་བྲམ་ཟེ་ཆེན་པོས་བྷེ་དན་གྱི་ཡུལ་དུ་མགོན་པོ་ཞལ་གཟིགས་པ་ཡན་ཆོད་དུ་སྦགས་སྒྲུབ་ཀྱི་མིང་ཙམ་ཡང་མེད་པ་ལ། དེའི་ཚེ་མགོན་པོ་རང་གིས་སྦགས་སྒྲུབ་རྣམས་བྱེ་བྲག་ཏུ་གསུངས། བྲམ་ཟེ་མཆོག་སྲེད་ནས་མལ་ལོའི་བར་དུ་ཡི་གེ་མེད་པའི་སྙན་བརྒྱུད་དུ་བྱོན་པས། འདིར་ཡང་སྦགས་སྒྲུབ་རྣམས་ལ་མན་ངག་གི་ལུགས་ཞེས་གདགས་སུ་རུང་བར་བླ་མ་རྣམས་བཞེད་པ་ཡིན་ནོ། ། དེ་ལ་སྒྲུབ་ཚུལ་གྱི་སྒོ་ནས་དབྱེ་ན། ཡབ་ཡུམ་སྦགས་ཏེ་སྒྲུབ་པ། ལྕམ་སྲིང་སྦགས་ཏེ་བསྒྲུབ་པ། ལྕམ་དྲལ་སྦགས་ཏེ་སྒྲུབ་པ། གཙོ་འཁོར་སྦགས་ཏེ་སྒྲུབ་པ་དང་བཞི། དང་པོ་ནི།
འཇིག་རྟེན་པའི་བཟའ་ཚོ་ལྟར་བྱས་ནས་བསྒྲུབ་པ་མགོན་པོ་དང་ལྷ་མོ་གཉིས་སྐུ་ཚད་མཉམ་པའོ། ། གཉིས་པ་ནི་ཡུམ་ཆེན་གྱི་ལྟོ་བར་གཉིས་ཀ་བསྐྱེད་ཅིང་སྐུ་ཚད་མཉམ་པའོ། ། འདི་ནི་འཇིག་རྟེན་པའི་མིང་སྲིང་དང་གོ་བ་ཅུང་མི་གཅིག་གོ ། གནད་འདི་ཉིད་ཐུགས་ལ་བཞག་ནས་ངོར་ཆེན་རྡོ་རྗེ་འཆང་ཆེན་པོས་ཀྱང་། རྒྱུད་ནས་བཤད་པའི་མགོན་པོ་དང་། གཟུངས་ནས་བཤད་པའི་ལྷ་མོ་གཉིས་དགོས་པའི་དབང་གིས་ལྷན་ཅིག་ཏུ་བསྒྲུབས་པ་ལས། འཇིག་རྟེན་པ་ལྟ་བུའི་མིང་སྲིང་མ་ཡིན་ནོ་གསུངས་པ་ཡིན་པས་ན། གོང་མས་ལྕམ་སྲིང་སྦགས་སྒྲུབ་གསུངས་པ་དང་འགལ་བ་མེད་ཅིང་དགོངས་པ་གཅིག་པ་ཡིན་ལ། འོ་ན་ལྷ་མོ་ཡང་རྒྱུད་ནས་བསྟན་ཡོད་པ་ལས་ཆེད་དུ་གཟུངས་ལས་བསྔགས་པ་ཅི་ཞེ་ན། དེ་ནས་རྒྱུད་ཀྱི་ཚིག་རིས་གསར་མ་བ་རང་གི་ཡིན་པ་དེ་འདྲ་གསལ་པོ་ད་ལྟ་འདྲེན་རྒྱུ་མི་སྣང་ལ།
གཟུངས་ནས་གསལ་བར་བསྟན་པ་ཐོས་ཚོད་ཙམ་མ་ཡིན་པ་མངོན་སུམ་དུ་གྲུབ་པས་དགོངས་གཞི་དེ་ལྟར་ཡིན་ནོ། ། གསུམ་པ་ལྕམ་དྲལ་ནི། ལྷ་མོས་མགོན་པོའི་སྐུའི་ཕྱེད་ཙམ་དུ་སླེབས་པ་ཆེ་ཆུང་ཡོད་པ་འདིའོ། ། དེ་ཡང་ལྕམ་དྲལ་ནི་ཆེ་ཆུང་གི་བརྡ་རྙིང་དག་ཡིན་པར་སེམས་སོ། ། བཞི་པ་གཙོ་འཁོར་སྦགས་སྒྲུབ་ལ། ཐུན་མོང་བའི་གཙོ་འཁོར་དང་། ཐུན་མོང་མ་ཡིན་པའི་གཙོ་འཁོར་གཉིས། དང་པོ་ནི། གོང་དུ་བཤད་པ་ལྟར་མགོན་པོ་ལ་འཁོར་ལྷ་ཆེན་བརྒྱད་ལ་སོགས་པ་བརྒྱད་བརྒྱད་དྲུག་ཅུ་རྩ་བཞིས་བསྐོར་བའོ། ། གཉིས་པ་ནི་གཙོ་བོ་མགོན་པོ་ལྕམ་དྲལ་ལ་སྔར་སྨོས་པའི་ཕྱི་ནང་གསང་གསུམ་གྱི་ལས་མཁན་དག་གིས་བསྐོར་བའོ། །
གསང་བའི་ལས་མཁན་ལྔས་བསྐོར་བའི་ཚེ་ན་ལྷ་བརྒྱད་མ་དང་། སྒོ་མ་བཞི་ཡང་བསྣན་པས་ན་བཅུ་གཉིས་མར་འགྱུར་རོ། ། ས་ཆེན་གྱི་ལྕམ་དྲལ་སྦགས་སྒྲུབ་ལྷ་བརྒྱད་མ་ལ་བཤད། དིང་སང་ལྕམ་དྲལ་སྦགས་སྒྲུབ་ལྷ་གསུམ་མ་ལ་ངོས་འཛིན་གྲགས་སོ། ། འོན་ཀྱང་ས་ཆེན་དང་མི་འགལ་ཏེ། དེ་ནི་ལྕམ་དྲལ་འཁོར་བཅས་སྦགས་སྒྲུབ་ལ་དགོངས་པའོ། ། འདི་ལྟ་བུའི་ལྕམ་དྲལ་སྦགས་སྒྲུབ་ཀྱི་དབྱེ་བ་ཤེས་ན། རྗེ་ས་ཆེན་གྱིས་སྦགས་སྒྲུབ་ཀྱི་ཡི་གེ་ཆེན་མོར། ཡབ་ཡུམ་དུ་བསྒྲུབ་པ་དང་། ལྕམ་དྲལ་དུ་བསྒྲུབ་པ་གཉིས་ལས།
འདིར་ལྕམ་དྲལ་དུ་བསྒྲུབ་པའི་ལུགས་ཀྱི་གདམ་ངག་གོ ། ཞེས་ལྷ་བརྒྱད་ལ་ལྕམ་དྲལ་དུ་གསུངས་པའི་དགོངས་པ་སོགས་རང་གྲོལ་དུ་ཤེས་པ་ཡིན་ཞེས་བླ་མ་དག་གསུང་ངོ་། ། དེ་དག་གིས་ནི་རྗེ་ཚར་ཆེན་གྱི་མགོན་པོའི་ཆོས་སྐོར་གྱི་དྲི་བ་ལྷག་བསམ་རབ་དཀར་ལས། སྦགས་སྒྲུབ་སྐབས་སུ་ངོར་ཆེན་ཨ་ནནྡས། ། རྒྱུད་དང་གཟུངས་ནས་བཤད་པའི་མ་མགོན་གཉིས། ། དགོས་པའི་དབང་གིས་ལྷན་ཅིག་བསྒྲུབ་པ་ལས། ། འདི་གཉིས་མིང་སྲིང་ལྟ་བུ་མིན་གསུངས་པ། ། གོང་མས་ལྕམ་སྲིང་ཡབ་ཡུམ་སྦགས་སྒྲུབ་ཅེས། ། གསུངས་དང་དགོངས་པ་གཅིག་པའི་རྒྱུ་མཚན་གང་། ། ལྷ་མོ་རྒྱུད་ནས་གསལ་བར་བསྟན་བཞིན་དུ། །
ཆེད་དུ་གཟུངས་ལས་བསྔགས་པའི་བཞེད་པའང་ཅི། ། བརྩེ་བ་ཆེན་པོས་སྦགས་སྒྲུབ་རྒྱས་པ་རུ། ། ཡབ་ཡུམ་དག་དང་ལྕམ་དྲལ་སྦགས་སྒྲུབ་ཅེས། ། ཕྱི་མ་ལྷ་བརྒྱད་དག་ལ་བཞེད་བཞིན་དུ། ། ཕྱིས་བྱོན་རྣམས་ཀྱིས་ལྷ་གསུམ་ལྕམ་དྲལ་དུ། ། ངོས་བཟུང་མཛད་པ་གོང་དང་མི་འགལ་ལམ། ། དེས་ན་ཡབ་ཡུམ་ལྕམ་སྲིང་ལྕམ་དྲལ་དང་། ། གཙོ་འཁོར་སྦགས་སྒྲུབ་སོ་སོར་དབྱེ་བ་དང་། ། ངེས་ཚིག་གཞུང་དང་མཐུན་པ་ཇི་འདྲ་མཆིས། ། ཞེས་གསུངས་པའི་དགོངས་པའི་དོན་ཡང་གསལ་བར་བྱས་པ་ཡིན་ནོ། །
དེ་ལྟ་བུའི་གོང་གི་སྦགས་སྒྲུབ་དེ་རྣམས་ཀྱི་ནང་ནས། ལོ་ཆེན་གྱིས་ལྕམ་དྲལ་ལྷ་གསུམ་ལ་གཙོ་བོར་མཛད། བྲག་སྟེང་པས་བཅུ་གཉིས་མ་ལ་གཙོ་བོར་མཛད། བླ་ཆེན་མལ་ལོས་མཁའ་འགྲོ་ལྷ་བརྒྱད་སྦགས་སྒྲུབ་ལ་གཙོ་བོར་མཛད། རྗེ་ས་ཆེན་གྱིས་ལྷ་བཅུ་གཉིས་མ་འདི་བསྒྲུབས་ན་བྱིན་རླབས་ཆེ་བ་ལ་དགེ་སྦྱོར་གཞན་ལ་གནོད་པར་འདུག་གསུངས་སོ་ཞེས་གྲགས་སོ། ། གཉིས་པ་ནི། མཆོག་ཏུ་ཟབ་པ་ངོས་བཟུང་བ་ལ། གོང་གི་སྒྲུབ་ཚུལ་དེ་ཐམས་ཅད་ཀྱང་ཁྱད་པར་འཕགས་པ་ཡིན་མོད་ནའང་། འདི་དག་རང་ལ་ལྟོས་ཏེ་ཟབ་ཁྱད་འཇོག་པའི་དབང་དུ་བྱས་ན། སྤྱིར་ཕོ་རྐྱང་དུ་སྒྲུབ་པ་ནུས་པ་ཆེ་ཡང་རྩུབ།
མོ་རྐྱང་དུ་སྒྲུབ་པ་མྱུར་ཏེ་བསྟེན་པ་དཀའ། དེ་གཉིས་ལའང་བཀའ་སྡོད་ལྟར་སྒྲུབ་པ་འཇམ་སྟེ་ཆུན་དཀའོ། ། ཚོགས་བདག་ལྟར་སྒྲུབ་པ་ཚན་ཆེ་སྟེ་བུལ་བས་འཁུལ་དཀའ། ཡབ་ཡུམ་དུ་སྒྲུབ་པ་དང་། ལྕམ་སྲིང་དུ་སྒྲུབ་པ་ཙམ་ཚན་ཆེ་སྟེ། རྣལ་འབྱོར་པ་ཆུང་མ་ཅན་ཡིན་ན་བུད་མེད་ལ་གཟན། འཁོར་རྐྱང་རྣོ་ལ་མྱུར་ཏེ་འཁུ་ལྡོག་ཆེ་ཞིང་མཐར་མི་ཤིས། དེས་ན་ལྕམ་དྲལ་འཁོར་དང་བཅས་པའི་སྦགས་སྒྲུབ་ནི་ཚན་ཆེ་བ་དང་མྱུར་ཞིང་ཤིས་ལ། དེས་ན་སྒྲུབ་ཐབས་ཀྱི་སྙིང་པོ་ལྕམ་དྲལ་འཁོར་དང་བཅས་པའི་སྦགས་སྒྲུབ་འདི་ཉམས་སུ་བླང་བར་བྱ་བ་ཡིན་ནོ། ། དེ་ལྟ་བུའི་སྒྲུབ་ཐབས་རྣམས་ལས་སྦགས་སྒྲུབ་ཟབ།
སྦགས་སྒྲུབ་ལའང་ལྕམ་དྲལ་ཙམ་ལས་ལྷ་བརྒྱད་དུ་སྒྲུབ་པ་ཟབ། བཅུ་གཉིས་སོགས་རྒྱས་ཀྱང་བསྙེན་པ་ཙམ་མ་གཏོགས་ལས་སྦྱོར་སོགས་ཐམས་ཅད་ལྷ་བརྒྱད་ཁོ་ན་ལ་འབྲེལ་ཆགས། བྲམ་ཟེ་མཆོག་སྲེད། སློབ་དཔོན་པདྨ་སྟེ་བརྒྱུད་པའི་སྲོལ་གཉིས་ཀྱི་མན་ངག་གཙོ་བོ་ཐུན་མོང་མ་ཡིན་པའི་གསང་བའི་སྦགས་སྒྲུབ་མཁའ་འགྲོ་ལྷ་བརྒྱད་འདི། རྗེ་བཙུན་ས་སྐྱ་པ་ཡབ་སྲས་ཀྱི་ཐུགས་དམ་གྱི་ཉིང་ཁུ་ཟབ་པའི་ཡང་ཏིག་རྟགས་འཕྲལ་དུ་མངོན་སུམ་སྟོན་པའི་ལག་ལེན་རྒྱུན་མ་ཆད་པ་ཡིན་ནོ་ཞེས་བླ་མ་རྣམས་གསུངས་སོ། ། དེ་ལྟ་བུའི་སྦགས་སྒྲུབ་ཀྱི་ཡིག་སྣ་ལ། ས་ཆེན་གྱི་སྦགས་སྒྲུབ་ཆེ་ཆུང་དང་། ཁའུ་པ་འོད་ལྡན་དཔལ་གྱིས་མཛད་པ་ཤིན་ཏུ་ལེགས་པ་དང་། གཞན་ཡང་ཡིག་རྙིང་མལ་ལོས་མཛད་པའི་ལྷ་བརྒྱད་ཀྱི་བསྙེན་ཐབས་དང་། དེ་ལ་མཁོ་བའི་བསྒྲུབ་པ་དང་།
ལས་སྦྱོར་གྱི་ཡི་གེ་མལ་གྱི་དབོན་པོ་བློ་གྲོས་སེང་གེས་མཛད་པ་སོགས་ཡོད་ལ། མུས་སྲད་པ་སོགས་ཁ་ཅིག འོད་ལྡན་དཔལ་གྱི་སྦགས་སྒྲུབ་འདི་དམ་པས་མཛད་པ་ཡིན་ཟེར་བ་སོགས་ནི་མི་འཐད་དེ། མགོན་པོའི་མན་ངག་ཚིགས་བཅད་མ་བླ་ཆེན་བསོད་བློས་མཛད་པ་ལས། རྐྱང་སྒྲུབ་རྣམ་གཉིས་དམ་པས་མཛད་པར་གསལ། ། སྦགས་སྒྲུབ་ས་ཆེན་མཛད་པར་གསལ་བ་ཡིན། ། ཞེས་དམ་པས་རྐྱང་སྒྲུབ་མཛད་པར་བཤད་ཀྱིས། སྦགས་སྒྲུབ་མཛད་པར་མ་བཤད་པས་སོ། ། རང་ལུགས་ནི་བདག་ཆེན་ཀུན་དབང་བའི་གསུང་རྒྱུན་དུ་མེ་འབར་མའི་ནང་གི་སྦགས་སྒྲུབ་ཤིན་ཏུ་ལེགས་པ་འདི་འོད་ལྡན་དཔལ་གྱིས་མཛད་པར་བདག་ཆེན་རྡོ་རྗེ་འཆང་བཞེད་པ་ཡིན་ནོ། ། ཡང་ཁ་ཅིག་མལ་ལོའི་བསྒྲུབ་ཡིག་འདི་བུ་ལུང་ཀུན་རྡོར་གྱིས་མཛད་པ་ཡིན་ཟེར་བ་ནི་གཞི་མེད་ཀྱི་འཁྲུལ་པ་ཁོ་ནའོ། །
གོང་དུ་བཤད་པ་ལྟར་ལྷ་བཅུ་གཉིས་མའི་སྦགས་སྒྲུབ་ལ་ས་ཆེན་གྱི་འདི་འགྲུབ་ན་ལེགས་མོད། འོན་ཀྱང་དགེ་སྦྱོར་ལ་གནོད། ཚིག་པ་ཟ་ཞེས་གསུངས་པའི་སྒོ་མ་བཞི་པོ་འདི་འདོད་པ་ལ་ཆགས་པའི་རྣམ་པ་འཇིག་རྟེན་པའི་ཚུལ་འཛིན་པ་ཡིན་པས། དེའི་རྟེན་འབྲེལ་གྱིས་སྒྲུབ་པ་པོ་ལ་ཚུལ་ཁྲིམས་འཆལ་ལོ་ཞེས་པའི་གླེང་གཞི་ཕྲན་ཚེགས་ཀྱི་ཉེས་དམིགས་འབྱུང་བ་ལ་དགོངས་པ་ཡིན་ཞེས་རྗེ་བསོད་ནམས་ཆོས་འཕེལ་སོགས་གསུང་བར་གྲགས་ཤིང་། བདག་གི་བླ་མ་མཁན་ཆེན་འཇམ་པའི་དབྱངས་ཀྱི་བཞེད་པ་ནི། སྒོ་མ་བཞི་པོ་འཕྲིན་ལས་བསྒྲུབ་པ་ལ་མྱུར་བས། འགྲོ་བ་དབང་དུ་འདུ་བ་དང་། ཟང་ཟིང་གི་དཔལ་འབྱོར་རྒྱས་པར་བྱུང་ཚེ། རྣམ་གཡེངས་ཆེ་བས་དགེ་སྦྱོར་ལ་གནོད་པར་འགྱུར་བ་ལ་དགོངས་པ་ཡིན་ཞེས་གསུངས་ཤིང་། ལེགས་བཤད་འདི་ནི་མཁས་པའི་གསུང་རྨད་དུ་བྱུང་བ་ཡིན་པ་བློ་གསལ་རྣམས་ཀྱིས་སྙིང་ལ་འཆང་བར་རིགས་སོ། །
དེ་དག་གིས་ནི་རྗེ་ཚར་ཆེན་གྱི་དྲི་བ་ལྷག་བསམ་རབ་དཀར་ལས། བདག་ཆེན་ཀུན་དགའ་དབང་ཕྱུག་གསུང་རྒྱུན་ལས། ། འོད་ལྡན་དཔལ་གྱིས་མཛད་ཅེས་སྒྲུབ་ཡིག་འདི། ། ཁ་ཅིག་ཨ་གཉན་དམ་པས་མཛད་ཅེས་གླེང་། ། ཕྱིས་བྱོན་འགའ་དག་གཟུངས་པས་མཛད་ཅེས་སྨྲ། ། དང་པོ་ལྟར་ན་དམ་པས་སྦགས་སྒྲུབ་ཀྱི། ། ཡི་གེ་མཛད་ན་བླ་ཆེན་བསོད་བློ་བས། ། རྐྱང་སྒྲུབ་རྣམ་གཉིས་དམ་པས་མཛད་པར་གསལ། ། སྦགས་སྒྲུབ་ས་ཆེན་མཛད་པར་གསལ་ཞེས་པ། ། དེ་ལས་འདི་ཉིད་ཆེས་ཆེར་གསལ་བཞིན་དུ། །
རྐྱང་སྒྲུབ་ཁོ་ན་ཆེད་དུ་བརྗོད་པ་ཅི། ། དམ་པ་ཚད་མར་བྱས་ཕྱིན་འདི་སྦེད་དམ། ། མལ་ལོས་མཛད་པའི་བསྒྲུབ་ཡིག་ཆེན་མོ་འདི། ། ཁ་ཅིག་བུ་ལུང་ཀུན་རྡོར་གྱིས་མཛད་ཅེས། ། སྨྲ་མོད་དེ་ལྟའི་ལོག་རྟོག་གང་ལ་འཁྲུལ། ། དགོངས་སམ་ཀྱི་ཧུད་སྙིགས་མའི་ཚུལ་འདི་སྐྱོ། ། བཅུ་གཉིས་སྦགས་སྒྲུབ་དག་ལ་ས་ཆེན་གྱིས། ། འགྲུབ་ན་ལེགས་མོད་འོན་ཀྱང་དགེ་སྦྱོར་གནོད། ། གསུངས་པའི་ཚིག་རིགས་དེ་ཙམ་ཡང་སྣང་བས། ། འདི་ཡི་དགོངས་གཞི་གང་ལ་དགོངས་པ་ཡིན། །
ཞེས་གསུངས་པའི་དགོངས་པའི་དོན་ཡང་གསལ་བར་བྱས་པ་ཡིན་ནོ། ། གསུམ་པ་ངོས་ཟིན་པའི་གདམས་པ་ཉམས་སུ་ལེན་པའི་ཚུལ་བྱེ་བྲག་ཏུ་བཤད་པ་ལ་བཞི་སྟེ། གང་དུ་ཉམས་སུ་ལེན་པའི་གནས། གང་གིས་ཉམས་སུ་ལེན་པའི་གང་ཟག ཉམས་སུ་བླང་པའི་གདམས་པ་དངོས། ཇི་ལྟར་ཉམས་སུ་ལེན་པའི་ཚུལ་ལོ། ། དང་པོ་ནི། བསོད་སྙོམས་པས་མཛད་པའི་སྒྲུབ་ཐབས་སུ། ཡིད་དང་མཐུན་པའི་གནས་སུ། ཞེས་དང་།
དྲེགས་པ་ཟིལ་གནོན་དུ། དབེན་པའི་གནས་སུ་བཅའ་གཞི་བྱས་ལ་ཞེས་དང་། སྲོག་གི་སྤུ་གྲིར། གནས་ནི་དུར་ཁྲོད་ལ་སོགས་སུ། ། ཞེས་དང་། བྲམ་ཟེ་ཆེན་པོས་ལྷ་མོའི་གཞུང་དུ། གནས་ནི་དུར་ཁྲོད་དམ། ཤིང་དྲུང་ངམ། གཅོང་རོང་ངམ། ཁང་སྟོང་ངམ།
དབེན་པའི་གནས་སུ་ཕྱིན་ལ་ཞེས་སོགས་གསུངས་ཤིང་། མདོར་ན་སྒྲུབ་ཁང་ལ་སོགས་པ་དབེན་ཞིང་ཡིད་དང་མཐུན་པ། ཁྱད་པར་དམ་ཉམས་དང་གྲིབ་ཅན་གནས་པའི་ས་མ་ཡིན་པ་ཞིག་གལ་ཆེའོ། ། གཉིས་པ་གང་གིས་ཉམས་སུ་ལེན་པའི་གང་ཟག་ནི། བྲམ་ཟེ་ཆེན་པོས། བླ་མ་ལ་གུས་སྙིང་རྗེར་ལྡན། ། ཚུལ་ཁྲིམས་སོགས་ལྡན་བསྡུ་དངོས་བཞི། ། སེམས་ཅན་དོན་ལྡན་བརྩོན་འགྲུས་ལྡན། ། རྟག་ཏུ་བསྒྲུབ་ལ་དགའ་བ་ཡི། ། ཞེས་གསུངས་པ་ལྟར།
གཞི་དམ་ཚིག་དང་སྡོམ་པར་ལྡན་ཞིང་། བླ་མ་དང་ཆོས་སྐྱོང་གདམ་ངག་ལ་ཡིད་ཆེས་ཤིང་ཐེ་ཚོམ་གྱི་རྟོག་པ་ཅུང་ཟད་ཀྱང་མེད་པ། བཅོས་མ་མ་ཡིན་པ་སྙིང་ནས་སངས་རྒྱས་ཀྱི་བསྟན་པ་རིན་པོ་ཆེ་སྲོག་ལྟར་གཅེས་པར་འཛིན་པ། བརྩོན་འགྲུས་དང་སྙིང་སྟོབས་མཆོག་ཏུ་གྱུར་པ། ཐུན་མོང་དང་ཐུན་མོང་མ་ཡིན་པའི་རྗེས་སུ་གནང་བ་མཐའ་དག་ཐོབ་ཅིང་། ཕྱི་ནང་གསང་བའི་མན་ངག་ལ་སྒྲོ་འདོགས་ལེགས་པར་ཆོད་པའི་གང་ཟག་ཅིག་གོ ། དེ་ལྟར་ན་རྡོ་རྗེ་ཐེག་པ་ནས་བཤད་པའི་དམ་ཚིག་དང་སྡོམ་པ་མཐའ་དག་རྒྱབ་ཏུ་བསྐྱུར་ནས། བསྙེན་སྒྲུབ་མཐར་ཕྱིན་པར་མི་བྱེད་པ་གཏོར་ཚོགས་ཆེ་བ་ཙམ་དང་། དབྱངས་དང་རོལ་མོའི་འུར་ཆེམ་གྱིས་བསྟན་སྲུང་ཁོལ་དུ་འདོད་པ་རྣམས་ནི་བླུན་སྤྱོད་ཁོ་ན་སྟེ། སྲུང་མ་ཡེ་ཤེས་པ་འདི་རྣམས་ཀྱིས་ནི་གདུལ་བྱའི་སྣང་ངོར།
སྔོན་རྡོ་རྗེ་འཆང་དང་བླ་མ་གོང་མ་རྣམས་ཀྱི་སྤྱན་སྔར་སངས་རྒྱས་ཀྱི་བསྟན་པ་སྲུང་ཞིང་། དམ་ཚིག་ཅན་སྐྱོང་བར་ཁས་བླངས་པས། དམ་ཚིག་དང་ལྡན་པའི་རྣལ་འབྱོར་པས་བསྟན་པ་དང་སེམས་ཅན་གྱི་དོན་དུ་དམ་རྫས་ཀྱིས་མཆོད་ཅིང་། བསྐུལ་བ་ན་སྔོན་གྱི་ཐུགས་བསྐྱེད་ཀྱི་དབང་གིས་འཕྲིན་ལས་རྣམས་འབད་མེད་དུ་བསྒྲུབ་པ་ཡིན་གྱི། གཞན་མ་དག་པ་ཤ་ཆང་ལ་སྲེད་པའི་རྟོགས་ཉམས་ཀྱི་སྣང་བ་ཅུང་ཟད་ཀྱང་མེད་པས། སངས་རྒྱས་ལ་སེམས་ཅན་གྱི་རྒྱས་བཀབ་བྱེད་པ་རྒོད་བྲོ་བར་གདའ། དེས་ན་ཆོས་མ་ཡིན་པའི་བྱ་བ་ཐམས་ཅད་ལ་འཛེམ་མེད་དུ་ཞུགས་ཤིང་། གཏོར་ཆོག་གི་བཤར་སྦྱངས་ཙམ་རེ་བྱས་པའི་སྡུག་ཡུས་ཀྱིས་མིང་བསྟན་པ་དང་སེམས་ཅན་གྱི་དོན་དུ་བཏགས་ནས། རང་རེའི་ཉེ་དུའམ་ཁང་གཞིས་ཕྲ་མོ་ཙམ་རེའི་ཕྱིར་དུ་ཞེ་སྡང་ཆོས་བརྒྱད་དྲག་པོས་ཀུན་ནས་བསླངས་ཏེ་ཉམ་ཐག་པའི་ང་རོ་དང་བཅས་པས། ཤ་དང་ཟན་གྱི་རི་བོ།
ཁྲག་དང་ཆང་གི་རྒྱ་མཚོ་བསྐྱིལ། སྟོང་གསུམ་རྔ་དང་བསེ་ཆལ་གྱིས་བཀང་སྟེ་བོས་ཀྱང་། འདི་དག་ལ་ཡེ་ཤེས་ཀྱི་སྤྱན་ཡོད་པའི་ཕྱིར་ཐོགས་མེད་དུ་མཁྱེན་ནས་ཐུགས་ཀྱིས་གཏན་ནས་ཁྲེལ་བར་འགྱུར་ཞིང་། དམ་ཚིག་དང་སྡོམ་པར་མི་ལྡན་པས་མཆོད་གཏོར་ཕུལ་ཀྱང་མི་བཞེས་པར་བཤད་དོ། ། འཇིག་རྟེན་པ་དག་གི་འབྱུང་བོ་མགོ་བསྐོར་བའི་ཕྱིར་གྱི་མཆོད་པ་དང་མི་འདྲ་བས་ལེགས་པར་བསམ་པ་གལ་ཆེའོ། ། གསུམ་པ་ཉམས་སུ་བླང་པའི་གདམ་ངག་དངོས་ནི། རྡོ་རྗེ་གུར་ལས། སློབ་དཔོན་ལ་རྟག་སྡང་བ་དང་། ། དཀོན་མཆོག་གསུམ་ལ་འཁྲུག་ལྡན་དང་། ། སེམས་ཅན་དུ་མ་གསོད་པ་རྣམས། །
རང་གི་ཡན་ལག་ཤ་བཅད་དེ། ། ནག་པོ་ཆེན་པོས་ཟ་བར་འགྱུར། ། ཞེས་དང་། སྒྲུབ་ཐབས་ཀྱི་རྒྱ་གཞུང་ལས། སློབ་དཔོན་ལ་སྨོད་བསྟན་ལ་སྡང་། ། དམ་ཚིག་ལ་འཆལ་མཚམས་མེད་བྱེད། ། དེ་རྣམས་བསྒྲལ་བར་བྱ་བ་ཡིན། ། གཞན་དུ་དམ་ཚིག་ཉམས་པར་འགྱུར། ། ཞེས་དང་། དྲེགས་པ་ཟིལ་གནོན་དུ།
འདིའི་ཕན་ཡོན་ནི། ཚེ་འདིར་དགོས་པ་འགྲུབ། ཕྱི་མར་ལམ་སྣ་འདྲེན་གནོད་བྱེད་དགྲ་བགེགས་འདུལ། གསོལ་བ་ཅི་བཏབ་འགྲུབ་པར་འགྱུར། ཞེས་དང་། དེ་སོགས་ནག་པོ་ཆེན་པོ་ཡི། ། སྦྱོར་བའི་ཡོན་ཏན་བསམ་མི་ཁྱབ། ། ཅེས་གསུངས་པས་སྤྱིར་མགོན་པོ་འདི་ལ་བརྟེན་ནས་ཐུན་མོང་གི་དངོས་གྲུབ་ཐམས་ཅད་འགྲུབ་པར་ནུས་ཤིང་། ལྷག་པར་སྙིགས་མ་ལྔ་བསྡོ་བའི་དུས་འདིར་ནག་ཕྱོགས་ལ་དགའ་བའི་མི་མ་ཡིན་པ་དག་གིས། སྤྱིར་སངས་རྒྱས་ཀྱི་བསྟན་པ་རིན་པོ་ཆེ་འདི་ཉིད་མ་རུངས་པར་བྱེད་པ་དང་།
སེམས་ཅན་རྣམས་ཀྱང་ལོག་པའི་ལམ་ལ་སྦྱོར་ཞིང་ཕན་བདེའི་རྩ་ལག་འཕྲོག་པ་དང་། བསྟན་འཛིན་གྱི་སྐྱེས་བུ་དམ་པ་རྣམས་ཀྱི་འཚོ་བ་རྐྱེན་མེད་དུ་འཇོམས་པར་བྱེད་ཅིང་རང་གི་བཀའ་དྲིན་ནོས་པའི་རྡོ་རྗེ་སློབ་དཔོན་གྱི་སྐུ་ལ་བསྡོ་བ་སོགས་དང་། མཚམས་མེད་ཀྱི་ལས་བྱུང་རྒྱལ་དུ་སྤྱོད་པ། དེའི་དབང་གིས་འགྲོ་བ་དེ་དག་ཀྱང་མནར་མེད་ལ་སོགས་པའི་གནས་སུ་ཡུན་རིང་ཞིང་དོས་དྲག་པའི་སྡུག་བསྔལ་མྱོང་བའི་གནས་ཚུལ་ལེགས་པར་བསམ་སྟེ། ལས་འཇམ་པོ་གསུམ་གྱིས་བཟློག་པའི་ཐབས་ལ་འབད། དེ་དག་གང་གིས་ཀྱང་བཟློག་པར་མ་ནུས་ན། སྙིང་རྗེ་ཆེན་པོས་ཀུན་ནས་བསླངས་ཏེ། འདིའི་བསྙེན་བསྒྲུབ་མཐར་ཕྱིན་པས་མངོན་སྤྱོད་ཀྱི་ལས་ལ་བརྩོན་པར་བྱའོ། ། དེ་ལྟར་བསྒྲུབས་པས་བསྒྲུབ་བྱ་དེ་དག་ངན་སོང་གི་རྒྱུ་འབྲས་ལས་བསྒྲལ་ཏེ་ཐར་ལམ་ལ་བཀོད་པ་དང་། བསྟན་པ་དང་སེམས་ཅན་ལ་ཕན་བདེ་འབྱུང་བས།
དེའི་སྟོབས་ཀྱིས་རང་རྒྱུད་ལའང་བསོད་ནམས་ཀྱི་ཚོགས་རླབས་པོ་ཆེ་བདེ་བླག་ཏུ་རྫོགས་པར་འགྱུར་བའོ། ། ཡུལ་དེ་ལྟ་བུ་མིན་པ་ལ་རང་འདོད་ཀྱིས་ཀུན་ནས་བསླངས་ཏེ་དྲག་པོའི་ལས་སྦྱོར་བརྩམས་ན་དམ་ཚིག་ཉམས་པས་ནག་པོ་ཆེན་པོ་ཁྲོས་ཏེ་རང་ཉིད་ལ་ཆད་པས་གཅོད་ཅིང་། རྡོ་རྗེ་དམྱལ་བ་མི་ཟད་པའི་གནས་སུ་སྐྱེ་བར་གདོན་མི་ཟ་བར་གསུངས་པས། ཚུལ་འདི་ལ་བག་ཡོད་ཅིང་རང་ཉིད་ལ་བརྩེ་བས་མི་འདོར་བ་ཅིས་ཀྱང་གལ་ཆེའོ། ། བཞི་པ་ཇི་ལྟར་ཉམས་སུ་ལེན་པའི་ཚུལ་ལ་གསུམ་སྟེ་བསྙེན་པ། སྒྲུབ་པ། ལས་ལ་སྦྱོར་བའོ། ། འདི་གསུམ་ལ་བོད་པ། རྦད་པ། བསད་པ་ཞེས་པའི་ཐ་སྙད་ཀྱང་མཛད་ཅིང་།
དཔེར་ན་སྐྱེས་བུ་དཔའ་བོ་གཡུལ་འགྱེད་པའི་དགྲ་ཐབས་དང་ཚུལ་མཚུངས་པ་ཡིན་ཏེ། སྐྱེས་བུ་དེས་ཐོག་མར་དེ་འདྲའི་གཡུལ་འགྱེད་པར་ནུས་པའི་མི་དག་ལ་མགུ་བའི་གཏམ་སྨྲ། ཟས་གོས་ཁང་གཞིས་སོགས་དཔག་མེད་བྱིན་ནས་དགའ་བ་རུ་མ་གྱུར་གྱི་བར་དེ་སྲིད་དུ་འབད་རྩོལ་དྲག་པོས་འགུགས་པར་བྱེད་པ་ལྟར། འདིར་ཡང་དམ་ཚིག་དང་སྡོམ་པ་ལེགས་པར་བསྲུང་ཞིང་། ལྷའི་རྣལ་འབྱོར་དང་སྔགས་ཀྱི་བཟླས་བརྗོད་དང་མཆོད་གཏོར་ལ་རྩེ་གཅིག་ཏུ་འབད་པས། ཟླ་བ་དྲུག་ལ་སོགས་པའི་ཚེ་མགོན་པོ་འཁོར་བཅས་བདག་ཉིད་ལ་ཉེ་བར་གྱུར་པའི་རྟགས་འབྱུང་བ་ནི་བསྙེན་པའོ། ། དེ་ནས་དཔུང་གི་ཚོགས་བསྡུས་ཏེ་གོ་ཁྲབ་བསྐོན། མཚོན་ཆ་རྣམས་བརྡར། རྟ་དང་གླང་པོ་སོགས་ཞོན་ནས་ཆས་པ་ལ་དགྲ་ཆེ་གེ་མོ་འདིའོ། ། ཡུལ་ཆེ་གེ་མོ་འདི་ཞེས་ངོ་སྤྲད་པས་དེ་རྣམས་ཐོགས་མེད་དུ་གཡུལ་ངོར་ཞུགས་པ་ལྟར།
འབྲུབ་ཁུང་དང་། ཐུན་རྫས་དང་། འཁྲུལ་འཁོར་དང་། མིང་རུས་བླ་བཏགས་ཏེ་དེ་དག་དང་ལྡན་པའི་ལིངྒ་སོགས་བཅའ་ཞིང་། སྒྲུབ་པའི་དམིགས་པ་དང་སྔགས་བཟླས་པས་དེའི་རྟགས་འབྱུང་བ་ནི་བསྒྲུབ་པའོ། ། དེ་ལྟར་གཡུལ་བསྐྱེད་ཅིང་འཁྲུག་པའི་ཚེ། རྟ་གླང་རྒྱུག་ཅིང་མཆོངས་པ་དང་། གྲི་མཚོན་འདེབས་པ་དང་། ཞགས་པ་འཕེན་པ་སོགས་དྲག་ཏུ་བྱས་པས་ཕ་རོལ་པོ་བསད་པ་དང་། བཅིངས་པ་དང་།
ཡུལ་འཕྲོག་པ་སོགས་རང་ཕྱོགས་ཡིད་ཚིམ་པར་འགྱུར་བ་ལྟར། བསད་པའི་སྔགས་དང་། དམིགས་པ་དང་། ཐུན་བྲབས་པ་དང་། སྦྱིན་སྲེག་སོགས་བྱས་པས། ཕྱི་རོལ་ཏུ་དགྲ་བགེགས་ལ་ནད་དུག་མཚོན་དང་ཁྲག་སྐྱུག་པ་སོགས་ཀྱིས་བཏབ་སྟེ། མི་སྣང་བར་གྱུར་པས་སྒྲུབ་པའི་འབྲས་བུ་མངོན་སུམ་དུ་ཐོན་པའི་རྨི་ལམ་དུ་ཆོས་སྐྱོང་རྣམས་ཞལ་ཕོ་འདོན་པ་སོགས་འབྱུང་སྟེ། དེ་འདྲའི་ལས་གྲུབ་པའི་གཡུལ་སྟོན་དང་འདྲ་བར། སྲུང་མ་རྣམས་ལ་གཏང་རག་མངའ་གསོལ་བྱེད་པ་དང་། དེ་དག་གི་སྐབས་སུ་འཕྲལ་དཔེས་ཀྱི་འགྲོ་མཚམས་གཟབ་དགོས་པ་ལྟར།
བོགས་འདོན་གེགས་སེལ་གནད་ལ་མཁས་པ་ནི་མེད་ཁ་མེད་ཀྱི་མན་ངག་དམ་པའོ། ། བསྙེན་པ་ལས་སུ་རུང་བའི་གང་ཟག་གིས། ། བསྒྲུབས་པའི་རྟགས་དང་མཚན་མ་ངེས་བྱས་ནས། ། ལས་སྦྱོར་ཉམས་སུ་ལེན་འདི་སརྒ་འམ། ། གོ་རིམ་འཁྲུལ་པ་མེད་པའི་མན་ངག་གནད། ། བར་སྐབས་ཀྱི་ཚིགས་སུ་བཅད་པའོ། ། གསུམ་པ་རྙེད་བཀུར་ལྷ་འདོད་ཡོན་ལ་ལོངས་སྤྱོད་པ་ལྟ་བུའི་དཔལ་འབྱོར་གྱི་རྒྱུན་མ་ནུབ་པ་ནི། དེ་ཡང་ལྷ་རྣམས་འདོད་ཡོན་ཆེ་ཞིང་དཔལ་འབྱོར་གྱི་བདེ་བས་རང་གཞན་ཀུན་འཚོ་བ་ལྟར། སྒྲུབ་པ་པོས་ཀྱང་རང་གི་ཆོས་སྐྱོང་ལ་ཚོགས་དང་། མཆོད་པ་དང་།
གཏོར་མ་རྣམས་བཟང་ཞིང་རྒྱ་ཆེ་བ་རྒྱུན་མ་ཆད་པར་ཕུལ་ནས། མན་ངག་ཉམས་ལེན་ལ་བརྩོན་པར་བྱས་ན་ཆོས་སྐྱོང་རྣམས་མཉེས་ཏེ་ལས་བཞིའི་འཕྲིན་ལས་ལྷུན་གྲུབ་ཏུ་འབྱུང་བ་ནི་རྟེན་འབྲེལ་གྱི་ཆོས་ཉིད་ཡིན་པས་ན་དེ་སྐད་ཅེས་བྱའོ། ། འདི་ལ་གསུམ་སྟེ། སྔོན་འགྲོ་རྟེན་དང་མཆོད་གཏོར་བཤམས་པ། དངོས་གཞི་བསྙེན་བསྒྲུབ་ལས་གསུམ་གྱི་རིམ་པ། ཞར་བྱུང་ཐོར་བུའི་མན་ངག་བསྟན་པའོ། ། དང་པོ་ལ་གསུམ་སྟེ་རྟེན་བཤམས་པ། གཏོར་མ་བཤམས་པ། མཆོད་པ་བཤམས་པའོ། ། དང་པོ་ལ་བཞི་སྟེ།
ཕྱིའི་རྟེན་དང་། ནང་གི་རྟེན་དང་། གསང་བའི་རྟེན་དང་། དེ་ཁོ་ན་ཉིད་ཀྱི་རྟེན་ནོ། ། འདི་དག་ཀྱང་མཁས་གྲུབ་སིངྷ་དྷྭ་ཛས། རུ་མཚོན་རྟ་ནག་གཡག་ནག་དང་། ། ལུག་ནག་ཁྱི་ནག་བྱ་ནག་རྣམས། ། མན་ངག་བཞིན་དུ་བཅས་པ་ནི། ། ཕྱི་རྟེན་ཡིན་གྱིས་འབད་པར་བྱ། ། ནང་རྟེན་ཚོགས་གཏོར་མཆོད་རྫས་རྣམས། །
མཚན་ཉིད་ལྡན་པའི་བྲིས་སྐུའམ། ། རྟེན་གྱི་དཀྱིལ་འཁོར་དྲུང་དུ་བཤམས། ། མཁས་ཤིང་བརྩོན་འགྲུས་ལྡན་པས་བཅའ། ། གྲི་སྙིང་ལ་བརྟེན་སྔགས་འཁོར་ལོ། ། གསང་རྟེན་རྩ་གསུམ་འཁོར་ལོ་ལྔ། ། རླུང་སྦྱོར་བླ་མ་ཡི་དམ་དང་། ། ལྟ་བས་རྒྱས་བཏབ་དེ་ཁོ་ན། ། ཞེས་གསུངས་པ་ལྟར་ཡིན་ཞིང་། ལག་ཏུ་བླང་བའི་རིམ་པ་འདི་རྣམས་རེ་རེ་ལའང་། ཐུན་མོང་དང་ཐུན་མོང་མ་ཡིན་པའི་བཅའ་ཚུལ་རེ་རེ་སོ་སོར་ཡོད་པས་གོང་མའི་མན་ངག་དང་བླ་མའི་སྙན་བརྒྱུད་ལས་ཤེས་པར་བྱའོ། །
གཉིས་པ་ལ་གསུམ་སྟེ། རྟག་གཏོར་དང་། འཛིན་གཏོར་དང་། རྒྱུན་གཏོར་རོ། ། དང་པོ་ནི་དུས་རྟག་ཏུ་འཇོག་པའི་གཏོར་མ་ལྷར་བསྐྱེད་པའོ། ། གཉིས་པ་ནི། ལོ་ཟླ་བའི་བར་དུས་གསུམ་དུ་འབུལ་ཞིང་། ཉི་ཤུ་དགུ་ལྟ་བུ་ལ་ཕུལ་ནས་གསར་པ་བཅའ་བའོ། ། འདི་ལ་བརྟེན་གཏོར་ཡང་ཟེར། གསུམ་པ་ནི།
ཐུན་བཞི་ལ་སོགས་པར་གསར་དུ་བཅས་ཤིང་ཐུན་རེའི་མཐར་འབུལ་བའོ། ། འདི་ལ་མིང་གི་རྣམ་གྲངས་ཐུན་གཏོར། མགྱོགས་གཏོར། ལས་གཏོར། འཕྲལ་གཏོར་རྣམས་སོ། ། འདི་ལ་རྣམ་གྲངས་ཀྱི་སྒོ་ནས་དབྱེ་ན། དམ་རྫས་རྒྱན་གྱི་གཏོར་མ། དཔལ་གྱི་ཞལ་ཟས། འཛམ་བུ་ཏྲི་པའི་ཞལ་ཟས། དམར་ཆེན་བཤོས་བུ་དང་བཞིའོ། །
གཞན་དམ་ཚིག་གི་རྟེན་དང་། ལས་སྒྲུབ་པའི་གཏེང་པར་འཛིན་པའི་གཏའ་གཏོར་ཞེས་པ་ཞིག་ཀྱང་བཤད་ཅིང་། འདི་རྣམས་ལ་སྣོད་དང་། རྒྱུ་དང་། དབྱིབས་དང་། ཁ་དོག་དང་། མཐེབ་ཀྱུའི་གྲངས་དང་། རྩིག་ཚུལ་དང་། གཟུངས་འཇུག་ཚུལ་དང་། རྒྱན་དང་།
བསྐྱེད་ཚུལ་དང་། བྱིན་གྱིས་བརླབས་ཏེ་འབུལ་བ་དང་། མཐར་གཏོང་ཚུལ་ལ་སོགས་པ་དང་། ཞར་བྱུང་གཏོར་བསྔོས། གཏོར་སྒྲུབ། གཏོར་འབུལ་རྣམས་ཀྱི་ཁྱད་པར་ཞི་རྒྱས་དབང་དྲག་གི་མི་འདྲ་བའི་ཚུལ། གཏོར་མ་ལྷར་སྒྲུབ་པ། དམ་རྫས་སུ་སྒྲུབ་པ། དགྲ་བགེགས་སུ་སྒྲུབ་པ་སོགས་བསམ་གྱིས་མི་ཁྱབ་པ་ཞིག་ཡོད་ཅིང་། རྗེ་ས་ཆེན་ཡབ་སྲས་དང་།
དམ་པ་སོགས་ཚད་ལྡན་གྱི་ཡི་གེ་དང་། མན་ངག་དང་ལྡན་པའི་བླ་མའི་ཕྱག་ལེན་དང་གསུང་ལས་འབྱུང་བ་ལྟར་སྟོན་ཤེས་པའི་སྔགས་འཆང་ཞིག་ལ་ལྟོས་དགོས་པ་དེ་ཁོ་ནར་ཡོད་དོ། ། དེ་ལྟར་མགོན་པོའི་བསྙེན་བསྒྲུབ་ལས་གསུམ་ཐམས་ཅད་གཏོར་མ་ལ་བརྟེན་པ་ཁོ་ནར་སྣང་བས། འདིའི་མན་ངག་མཐའ་ཆོད་པར་མ་ཤེས་ན། ཅི་ཙམ་བསྒྲུབས་ཀྱང་མི་འགྲུབ་ཅིང་། འགྲུབ་པ་ལྟར་སྣང་ཡང་། མཐར་མི་ཤིས་པའི་རྒྱུར་འགྱུར་བར་དམ་པས་གཏོར་མའི་ཡི་གེ་ལས་གསལ་བར་བཤད་པས་སྐལ་ལྡན་དག་གིས་གོ་བར་མཛོད། དིང་སང་ནི་ཁ་ཅིག་ཡི་དམ་འགའ་ཞིག་གི་གཏོར་མ་ཟླུམ་པོར་བཤད་པའི་རྟགས་ལ་བརྟེན་ནས་དེ་ལྟར་བྱེད། ཁ་ཅིག་མཐུ་ཆེ་ཞིང་འཇིགས་པར་ཡོང་སྙམ་ནས་གྲུ་གསུམ་ཁོ་ནར་བྱེད། མདོར་ན་བླ་མ་གོང་མ་ཚད་ལྡན་དག་གི་མན་ངག་གི་ཡི་གེ་དང་།
སྙན་བརྒྱུད་ལྡན་པའི་བླ་མའི་མན་ངག་དང་བྲལ་ཞིང་། ཕྱག་ལེན་མཐོང་ཡང་ཚད་མར་མི་འཛིན་པ་རང་བཟོ་ཁོ་ན་ལ་ལོངས་སྤྱོད་ཅིང་། རང་ཉིད་ཀྱི་བློ་བཟོ་བྱས་པ་དེ་དང་མ་མཐུན་ན་ལུང་རིགས་ཀྱི་སྒྲུབ་བྱེད་གཅིག་ཀྱང་མེད་པར་ཞེ་ཐག་པ་ནས་ངན་སྨྲས་ཀྱི་སྨྲེ་སྔགས་ཕྱོགས་བཅུར་བསྒྲགས་ཏེ། རང་གཞན་ཀུན་གྱི་དགེ་རྩ་གཅོད་པ་ལ་བརྩོན་པའི་གཅན་གཟན་གཏུམ་པོའི་རྣམ་ཐར་སྐྱོང་བ་ལྟ་བུའང་འགའ་མཐོང་ངོ་། ། འདི་ལྟ་བུ་ལ་དགྲ་བགེགས་ཞི་ཞིང་དངོས་གྲུབ་འབྱུང་བ་ནམ་མཁའི་པདྨོའི་ཟློས་གར་ཡིན་པས་ལེགས་པར་བསམ་ཞིང་། གཟུ་བོར་གནས་པའི་བློས་སྤང་བར་རིགས་སོ། ། དེས་ན་འདིར་རྗེས་འཇུག་རྣམས་རྣམ་དབྱེ་ཤེས་པའི་ཕྱིར། གཏོར་མ་གསུམ་སོགས་ཀྱི་རྣམ་གཞག་འཕྲོས་དོན་དང་བཅས་པ་ཅུང་ཟད་བཤད་ན། གོང་དུ་བསྟན་པ་ལྟར། གཏོར་མ་ལ་རྟག་གཏོར།
བརྟེན་གཏོར། རྒྱུན་གཏོར་དང་གསུམ། དང་པོ་ནི། གཏོར་མ་ཆོས་སྐྱོང་དུ་བསྐྱེད་ནས་བསྐལ་པ་ཆགས་འཇིག་གི་བར་དུ་བཞུགས་སུ་གསོལ་བའོ། ། དེ་ཡང་གཏོར་མ་དངོས་གཞི་གཟུངས་དང་བཅས་པ་ལྷར་བསྐྱེད་པ་ཡིན་གྱི་མཐེབ་ཀྱུ་རྣམས་ནི་དུས་བཞིར་གསོ་ཞིང་བདུད་རྩིར་བྱིན་གྱིས་བརླབས་ནས་བསྔོ་བའོ། ། གཉིས་པ་ནི་ཆོས་སྐྱོང་ལྕམ་དྲལ་ཉིད་ལ་གཏོར་མ་ལག་ལེན་ལྟར་བཤམས་ནས། དེའི་སྟེང་དུ་ལྕམ་དྲལ་བསྐྱེད་ནས་གཏོར་མ་དེ་ལ་འབྲལ་མེད་དུ་བཞུགས་པར་གསོལ་བ་གདབ། དུས་བཞིར་གསོལ་ཞིང་། དུས་བཞིར་བསྔོའོ། ། མཐར་གཏོང་བའི་ཚེ།
གཏོར་མ་ཚབ་བཤམས་གྲུབ་ནས་ཁང་པའི་ཡང་ཐོག་ལ་སོགས་པར་སྤྱི་སྟབས་བྱས་ནས་འབུལ་བའོ། ། འདི་ནི་དམ་ཚིག་གི་རྟེན་དུ་འཛིན་པའི་གཏོར་མ་ཡིན་པས་འཛིན་གཏོར་ཞེས་ཀྱང་བྱའོ། ། འདི་ལ་ཡི་གེ་སློབ་དཔོན་པདྨས་མཛད་པ་ཡོད་ཅིང་། དེ་ཉིད་ལས། བཞེད་དགུ་འབྱུང་བར་བྱིན་གྱིས་བརླབས། ། དེ་སྟེང་པདྨ་ཉི་མའི་སྟེང་། ། ལྷག་པའི་ལྷ་ནི་བཞི་རྫོགས་བསྐྱེད། ། དེ་འོག་ལྕམ་དྲལ་བསྐྱེད་གཞུག་ཅིང་། ། གདན་འབུལ་དམ་བཞག་གཏོར་མ་བསྔོ། ། གཏོར་མ་དེ་ལ་འབྲལ་མེད་དུ། །
བཞུགས་པར་བསམ་ལ་གསོལ་བ་གདབ། ། རྟེན་འབྲེལ་སྙིང་པོས་རབ་གནས་བྱ། ། ཞེས་བཤད་པ་དང་། དམ་པས། རྟག་ཏུ་མི་འབྲལ་འགྲོགས་པའི་ཕྱིར། ། བརྟེན་གཏོར་ཆེན་པོས་ཐུགས་དམ་བསྐང་། ། ཞེས་པ་རྣམས་དགོངས་པའི་གནད་གཅིག་ཏུ་འགྲིག་པ་ཡིན་ནོ། ། གཏའ་གཏོར་ནི། པུ་ཏྲ་སོགས་ལ་གཏའ་གཏོར་ཟུར་བརྒྱད་པ་བཤམས་ནས། ལས་འདི་ཞེས་བགྱི་བ་སྒྲུབ་པར་གྱིས་ཤིག
ད་བཟོད་སྟེར་རོ་ཞེས་གོ་བར་བྱས་ནས། དུས་གསུམ་ལ་སོགས་པར་ཁ་གསོ་ཞིང་བྱིན་གྱིས་བརླབས་ནས་མི་བསྔོ་བར་བཞག ལས་གྲུབ་པ་དང་། ཆོ་ག་བཞིན་བསྔོས་ནས་འབུལ་བ་དེའོ། ། འདི་ནི་གཏོར་མ་གཏའ་མར་བཟུང་ནས་ལས་མྱུར་དུ་བསྒྲུབ་ཏུ་འཇུག་པས་ན་གཏའ་གཏོར་རོ། ། འདི་ལ་ཡི་གེ་རྗེ་ས་ཆེན་གྱིས་མཛད་པ་མེ་འབར་མའི་ནང་ན་བཞུགས་ཤིང་། རྒྱུན་གཏོར་ནི། ཐུན་གསུམ་ལ་སོགས་པར་གསར་བ་བཅའ་ཞིང་བསྔོས་ནས་དེ་འཕྲལ་འབུལ་བ་སྟེ། དམ་པས་རྟག་ཏུ་འཕྲིན་ལས་མཛད་པའི་ཕྱིར། ། རྒྱུན་གྱི་གཏོར་མས་ཐུགས་དམ་བསྐང་། །
ཞེས་པ་འདི་ཡིན་ནོ། ། འདི་ལ་ཐུན་གཏོར་དང་། འཕྲལ་གཏོར་དང་། མགྱོགས་གཏོར་ཞེས་ཀྱང་བྱ། ཁ་ཅིག་འབུལ་གཏོར་ཞེས་ཀྱང་ཟེར་རོ། ། དུས་དེང་སང་གི་ས་སྐྱ་པའི་སྔགས་འཆང་དག་གཏོར་མ་གསུམ་གྱི་རྣམ་དབྱེ་འདི་བཞིན་ཕྱེད་པར་གྱིས་ཤིག གཏོར་བསྔོས་ཀྱི་ཆོ་གའི་གོ་རིམ་ལ་རྗེ་རྡོ་རྗེ་འཆང་གི་ཕྱག་ལེན་ལ་གདོང་བཞི་པའི་རྗེས་སུ་ལས་མགོན་གྱི་བསྐྱེད་ཆོག་བྱས་ནས། གཏོར་མ་འབུལ་བར་མཛད། ཞལ་ངོ་ནང་བརྒྱུད་ལས་འོངས་པའི་བརྒྱུད་པ་འདི་པ་དག གདོང་བཞི་པའི་རྗེས་སུ་པུ་ཏྲ་ལ་བསྐྱེད་ཆོག་ལོགས་སུ་བྱས་ན་འཁོར་རྐྱང་དུ་བསྒྲུབ་པར་སོང་བས་ཅུང་མི་ཤིས་པས།
ལྕམ་དྲལ་དང་ལྷན་ཅིག་ཏུ་བསྐྱེད་ཅིང་དཔོན་འགྲོ་གཡོག་འགྲོའི་ཚུལ་དུ་སྤྱན་འདྲེན་དམ་བཞག་བྱས་ལ། འབུལ་བའི་ཚེ་གཏོར་མའི་གོ་རིམ་དང་མཐུན་པར་གདོང་བཞི་པའི་རྗེས་སུ་འབུལ་བའམ། ཡང་ན་ལྕམ་དྲལ་གྱི་གཏོར་སྔགས་ཀྱི་རྗེས་ལ་ཨ་ལི་ཨ་ལི་མ་སོགས་ཀྱིས་ཕུལ་ཀྱང་ཤིན་ཏུ་ལེགས་ཤིང་ཐུན་མོང་མ་ཡིན་པའི་ཕྱག་ལེན་ཡིན་ནོ། ། པུ་ཏྲ་སོགས་ལྕམ་དྲལ་དང་ལྷན་ཅིག་ཏུ་བསྐྱེད་ནས། ལྕམ་དྲལ་གྱི་རྗེས་ལ་གཏོར་མ་ཕུལ་བས་ཆོག་པ་ནི། ཡར་ལུང་པའི་གཏོར་ཆོག་ཡི་གེ་ལས་ཀྱང་གསལ་བར་བཤད་པས་ཕྱག་ལེན་འཁྲུལ་པ་མེད་དོ། ། ས་པཎ་ཡན་ཆད་དུ་ལྕམ་དྲལ་གཉིས་ཀྱི་མཚམས་ནས་པུ་ཏྲའི་གཏོར་མ་འབུལ་ཡང་། དིང་སང་གདོང་བཞི་པའི་འོག་ཏུ་འབྱུང་བ་ནི་འཕགས་པ་རིན་པོ་ཆེ་ནས་བྱུང་བ་ཡིན་ཏེ། དེ་ཉིད་རྒྱ་ནག་ཏུ་བཞུགས་དུས་སྐབས་ཤིག་པུ་ཏྲ་ལ་ལས་ཤིག་བཅོལ་བས་ཡུན་རིང་མ་འགྲུབ། དེ་ནས་གདོང་བཞི་པ་ལ་བཅོལ་བས་འཕྲལ་དུ་འགྲུབ་པ་བྱུང་བས།
དེ་མན་ཆད་དུ་ལས་མགོན་གྱི་སྔོན་ལ་གདོང་བཞི་པ་ལ་འབུལ་བར་མཛད་པ་ཡིན་ནོ་ཞེས་པའི་གཏམ་རྒྱུད་ལས་ཤེས་སོ། ། དེ་དག་གིས་ནི་རྗེ་ཚར་ཆེན་གྱི་མགོན་པོའི་ཆོས་སྐོར་གྱི་དྲི་བ་ལྷག་བསམ་རབ་དཀར་ལས། གཏོར་ཆོག་སྐབས་སུ་རྗེ་བཙུན་ཨེ་ཝཾ་པས། ། ལྕམ་དྲལ་ལས་མགོན་བར་དུ་གདོང་བཞི་པའི། ། གཏོར་ཆོག་མཛད་པས་འོག་མ་འཁོར་རྐྱང་དུ། ། བསྒྲུབ་པར་སོང་ངམ་མིན་ན་འཁོར་རྐྱང་གི ། སྒྲུབ་ཐབས་ངོས་བཟུང་ཅི་ཡིན་གོང་མ་ཡིས། ། འཕྲལ་རྩུབ་མཐར་མི་ཤིས་པར་བཤད་པ་ཅི། ། ཨརྻའི་གཏམ་རྒྱུད་འོག་ཏུ་གཏོར་མ་ཙམ། ། ཡང་ན་གཞི་བདག་ཡན་ཆད་སྦགས་སྒྲུབ་འགྱུར། །
ཞེས་གསུངས་པའི་དགོངས་དོན་ཡང་གསལ་བར་བྱས་པ་ཡིན་ནོ། ། དེ་ལྟར་གཏོར་མ་གསུམ་གྱི་རྣམ་གཞག་མདོ་ཙམ་བཤད་ནས། འཕྲོས་དོན་ལ་གཏོར་མའི་དབྱིབས་དང་། བྱིན་རླབས་སོགས་ཇི་ལྟར་བྱ་བའི་ཚུལ། བསྐང་བཤགས་ཀྱི་གོ་རིམ་དང་། གཏོར་སྒྲུབ་ཀྱི་དོན་བཤད་པ། གཏོར་བཟློག་གི་རྣམ་གཞག་ལ་དོགས་པ་དཔྱད་པ། གཏོར་མ་སྤྱི་སྟབས་མཛད་ཚུལ་ལ་ཕྱག་ལེན་མི་འདྲ་བའི་རྣམ་གཞག་བཤད་པའོ། ། དང་པོ་གཏོར་མ་དབྱིབས་ཇི་ལྟར་བྱ་བའི་ཚུལ་ནི། དིང་སང་རྒྱུན་གཏོར་དུ་གྲགས་པ།
དོན་ལ་བརྟེན་གཏོར་དུ་འགྲོ་བ་འདི་ལ་ཕྱག་ལེན་ཐུན་མོང་བ་ལ་རྡོ་རྗེ་ཆུའི་དམ་ཚིག་ནས་བཤད་པ་ལྟར་གཏོར་མ་ཟླུམ་པོ་ལྔ་ཚར་རམ་བདུན་ཚར་སོགས་དང་། ཡང་དམ་རྫས་གླང་རུ་མ་ཞེས་པ་གླང་གི་རྭ་རྩེ་བཅད་པ་ལྟ་བུའི་དབྱིབས་ཅན་དུ་མཛད་པ་ཡང་སྐབས་འགར་སྣང་ཞིང་། ཕྱག་ལེན་ཐུན་མོང་མ་ཡིན་པ་དམ་པ་ཀུན་དགའ་གྲགས་སོགས་ཀྱི་རྒྱུན། བདག་ཆེན་རྡོ་རྗེ་འཆང་དང་། ས་ལོ་ཆེན་པོ། སྔགས་འཆང་ཡབ་སྲས་རྣམས་ལ་བཀའ་བབས་པ་བརྒྱུད་པ་འདི་པའི་སྲོལ་ལ། ཡི་དམ་མཁའ་འགྲོ་སྤྱི་གཏོར་གཞི་བདག་གསུམ་པོ་ལ་ཟླུམ་པོ། མགོན་ཆེན་ལ་དཔལ་བཤོས་ཟུར་གསུམ་པ། ལྷ་མོ་ལ་དེ་དང་འདྲ་བ། ཞལ་ལ་སྟོད་ཟུར་གསུམ་ཆེ་བ་གཅིག་ལ།
ཆུང་བ་བཞིས་བསྐོར་བ། པུ་ཏྲ་ལ་ཟུར་བརྒྱད་པ། གཞན་ཡང་བསྐང་གཏོར་ལ་རྒྱས་པར་བྱེད་ན། གཏོར་མ་ཟུར་གསུམ་པ་ཁྲག་དང་སྨུག་རྩི་སོགས་ཀྱིས་དམར་ནག་སྤེལ་ནས་བྱུགས་པ་མགོན་པོ། ལྷ་ཞལ། པུ་ཏྲ། དཀར་བདུད་སོགས་ལྷ་གྲངས་དང་མཉམ་པའམ། བླ་མ་འགའ་ཞིག་བཅོ་ལྔ་མཛད་པར་ཡང་གྲགས་ཤིང་། ཐམས་ཅད་མར་གྱིས་བརྒྱན་ཕྱག་མཚན་མེ་རིས་སོགས་ཀྱིས་སྤྲས་པ། རྒྱུན་གཏོར་རམ་ཐུན་གཏོར་ནི།
ལྕམ་དྲལ་འཁོར་བཅས་ལ་རྒྱས་པར་ན་སྙིང་གཟུགས་བྱས་པ་གཉིས། གདོང་བཞི་པ་ལ་ཡང་གཉིས་ཏེ་བཞི། བསྡུ་ན་ཟུར་གསུམ་པ་བཞི་འམ་བདུན། དེ་དག་ཐམས་ཅད་མཐོང་བ་བརྒྱུད་པའི་ཕྱག་ལེན་ལྟར་རོ། ། མདོས་བསྐང་སྔགས་དྲུག་དང་ཕྱག་རྒྱ་དྲུག་གིས་བྱིན་གྱིས་བརླབས་པ་ནི་དམ་པས་བཤད་དེ། བསྐང་གསོ་ཆོས་ཉིད་མ་ལས། མདོས་ཡོད་ན་སྔགས་དྲུག་དང་ཕྱག་རྒྱ་དྲུག་གིས་བྱིན་གྱིས་བརླབས་ཞེས་གསུངས་པ་ཡིན་ལ། གཏོར་མདོས་གཉིས་ཀ་ཡང་སྔགས་དྲུག་སོགས་ཀྱིས་བྱིན་གྱིས་རློབ་པ་ནི། སངས་རྒྱས་སྤྱན་ནས་བརྒྱུད་པའི་མདོས་ཀྱི་བསྐང་བཟློག་ལས་བཤད་དེ། དེ་ཉིད་ལས།
གཏོར་མདོས་སྔགས་དྲུག་དང་ཕྱག་རྒྱ་དྲུག་གིས་འདོད་ཡོན་ལྔར་བྱིན་གྱིས་བརླབས་ཏེ། ཞེས་གསུངས་པའོ། ། འདིའི་ཕྱག་ལེན་ནི་ཆབ་གཏོར་ཀླུ་གཏོར་སོགས་ན་གསལ་བར་ཡོད་ཅིང་། ངོར་ཨེ་ཝྃ་ཆོས་ལྡན་ན་བསྐང་གསོའི་ཚེ་ཡང་ཕྱག་ལེན་ལ་ཡོད་པར་སྣང་ངོ་། ། སྔགས་དྲུག་འདི་དག་ནི་གཙོ་བོར་རྒྱུད་སྡེ་འོག་མའི་སྔགས་ཡིན་ཀྱང་། བླ་མེད་དུ་ཡང་སྦྱོར་བའི་རྒྱུ་མཚན་ནི། སྔགས་འདི་དག་སྦྱངས་སྒྱུར་སོགས་ལ་ཆེད་དུ་བསྔགས་པས་སོ། ། དེ་དག་གིས་ནི་རྗེ་ཚར་ཆེན་གྱི་མགོན་པོའི་ཆོས་སྐོར་གྱི་དྲི་བ་ལྷག་བསམ་རབ་དཀར་ལས། རྒྱུན་གཏོར་བསྐང་གསོའི་གཏོར་མ་ལ་སོགས་ལ། ། རང་དགའི་འདོད་རིགས་སྣ་ཚོགས་བཟོ་མོད་ཀྱི། །
གོང་མ་རྣམ་ལྔ་ཨ་གཉན་སྐུ་མཆེད་དང་། ། ཆོས་རྗེ་བླ་མ་སོགས་ཀྱིས་གསལ་བ་ཅི། ། མདོས་བསྐང་སྔགས་དྲུག་སོགས་ཀྱི་བྱིན་གྱིས་རློབ། ། གཏོར་བསྐང་དེ་ལྟར་བྱེད་པའི་ཁུ་རྙིང་དང་། ། འདི་དག་རྒྱུད་སྡེ་འོག་མའི་གསང་སྔགས་དག ། གོང་དུ་སྦྱོར་བའི་དགོངས་པ་མཁྱེན་ལགས་སམ། ། ཞེས་གསུངས་པའི་དགོངས་པའི་དོན་ཡང་གསལ་བར་བྱས་པ་ཡིན་ནོ། ། གཉིས་པ་བསྐང་བཤགས་ཀྱི་གོ་རིམ་དང་གཏོར་སྒྲུབ་ཀྱི་དོན་བཤད་པ་ནི། བསྐང་བ་སྔོན་ལ་བྱས་ནས་བཤགས་པ་རྗེས་ལ་བྱས་ཀྱང་རུང་ཞིང་། བཤགས་པ་སྔོན་ལ་བྱས་ནས་བསྐང་བ་རྗེས་ལ་བྱས་ཀྱང་ཆོག་མོད།
འཕགས་པས་མཛད་པའི་བཤགས་པ་ཚིག་ལྷུག་མ་འདི་བྱ་ན། བསྐང་གསོའི་སྔོན་ལ་བྱེད་རིགས་པ་ཡིན་ཏེ། འདི་ཉིད་རང་གི་ཚིག་གི་གོ་རིམ་ལ་ཡང་། ནོངས་པར་སྤྱད་པ་དང་། དེའི་ལས་ཀྱི་འབྲས་བུ་ཐམས་ཅད་ཞི་བར་གྱུར་ཅིག ཅེས་པ་ཡན་གྱིས་བཤགས་པ་བྱས་ནས། སྔགས་དང་ཕྱག་རྒྱ་དང་ཏིང་ངེ་འཛིན་གྱི་བྱིན་གྱིས་བརླབས་པའི་མཆོད་སྦྱིན་གྱི་གཏོར་མ་ཞེས་སོགས་མན་ཆད་ཀྱིས་བསྐང་བ་བྱས་པ་ཡིན་ནོ་ཞེས་བླ་མས་གསུངས་ལ། ཡར་ལུང་པ་སེང་རྒྱལ་གྱི་གཏོར་སྒྲུབ་ཞག་སྦྲེལ་གྱི་ཡི་གེ་ལས་ཀྱང་། བཤགས་པ་འདི་ཉིད་སྔོན་ལ་བྱས་ནས། དེའི་རྗེས་སུ་བསྐང་བ་བཤད།
དེ་བཞིན་དུ་ས་སྐྱ་པའི་ཞལ་ངོ་ནང་བརྒྱུད་སོགས་ཕྱག་ལེན་ཚད་ལྡན་ཀུན་ལ་འདི་ཁོ་ན་གནང་ཞིང་། དེ་ཡང་བཤགས་པ་བྱེད་པའི་ཚེ་ཆོས་སྐྱོང་རྣམས་མདུན་དུ་བསམ་ཞིང་། རང་ཉིད་ཐ་མལ་པར་བྱས་ནས་བྱེད་པ་ཆོས་རྗེ་བླ་མའི་ཕྱག་ལེན་ཡིན་གསུངས་པ་དང་། ཡང་རང་ཡང་ཡི་དམ་ཆོས་སྐྱོང་རྣམས་ཀྱང་ཡི་དམ་དུ་མོས་ནས་བཤགས་པ་དང་། མཆོད་བསྟོད་སོགས་བྱེད་པ། ཆོས་རྗེ་ས་པཎ་གྱི་གསུང་བགྲོས། ན་བཟའ་བྲག་ཕུག་པའི་ཕྱག་ལེན་ཡིན་གསུངས་པའི་ལུགས་གཉིས་སྣང་བ་ལས། ཕྱི་མ་འདི་ཉིད་ལེགས་པར་གོང་མ་དག་བཞེད་ཅིང་། གཏོར་སྒྲུབ་ཀྱི་གོ་དོན་ལ་བདག་ཆེན་རྡོ་རྗེ་འཆང་གི་སློབ་རྒྱུད་རྗེ་རྡོ་རིང་པ་དཔོན་སློབ་རྣམས་ཀྱི་དགོངས་བཞེད་ཀྱི་གཙོ་བོ་ནི། གཏོར་སྒྲུབ་ཅེས་པ་གཏོར་མ་སྒྲུབ་ཅིང་མཆོད་པའི་དོན་ཡིན་ཏེ།
རྟག་གཏོར་དང་འཛིན་གཏོར་གང་རུང་ཆོས་སྐྱོང་དུ་བསྐྱེད་ནས་གཏོར་མ་བསྔོ་བ་དང་། མཆོད་པ་དང་། བསྐང་བ་དང་། བསྟོད་པ་རྣམས་གྲུབ་ན་ཐམས་ཅད་དང་། བསྡུ་ན་གཏོར་བསྔོའི་རྗེས་སུ་བཤགས་པ་དང་མཆོད་པ་སོགས་ཅི་རིགས་པ་བྱས་པ་ནི་གཏོར་མ་སྒྲུབ་མཆོད་དུ་འགྱུར་བ་ཡིན། དེ་སྐད་དུ་ཡར་ལུང་པ་སེང་གེ་རྒྱལ་མཚན་གྱི་གཏོར་སྒྲུབ་ཀྱི་ཡི་གེ་ལས། སྔོན་འགྲོ་གཏོར་མ་ནས་དཀོན་མཆོག་དང་གཏོར་མ་ལ་ཚོགས་ཕུད་འབུལ་བའི་བར་སྒྲུབ་མཆོད་རྒྱས་བསྡུས་གང་རུང་བྱས་ལ་ཞེས་གསུངས་པའི་དགོངས་པ་དང་མཐུན་པའི་དབང་དུ་མཛད་ནས། རྗེ་ཚར་པའི་གཏོར་མ་གསུམ་གྱི་རྣམ་གཞག་ལས་ཀྱང་། ཞི་རྒྱས་དབང་གསུམ་གྱི་གཏོར་སྒྲུབ་ཀྱི་ལག་ལེན་ཞལ་ཤེས་ནི། རྟག་གཏོར་ཡོད་ན་རབ།
མེད་ན་འཛིན་གཏོར་ལྷར་བསྐྱེད་ཅེས་གསུངས་སོ། ། དོན་འདི་ཉིད་རྫོང་པ་ཀུན་དགའ་རྒྱལ་མཚན་པ་ཡང་བཞེད་དོ། ། ཁོང་གིས་མཛད་པའི་སྒྲུབ་ཐབས་བདུད་ལས་རྣམ་རྒྱལ་ན་ཡང་བཤད་པ་སྣང་བས། དེས་ན་གཏོར་མ་ལྷར་བསྐྱེད་པ་དང་མ་འབྲེལ་ན་བསྐང་གསོ་དང་བསྟོད་པ་སོགས་ཅི་རྒྱས་ཀྱང་གཏོར་སྒྲུབ་ཀྱི་ཐ་སྙད་མི་ཐོབ་སྟེ། དཔེར་ན་རྡུལ་ཚོན་དང་རས་བྲིས་ཀྱི་དཀྱིལ་འཁོར་གང་རུང་དཀྱིལ་འཁོར་དུ་བསྐྱེད་པ་དང་མ་འབྲེལ་ན། མདུན་བསྐྱེད་མཆོད་བསྟོད་རྒྱས་བསྡུས་གང་ཡིན་ཀྱང་དཀྱིལ་འཁོར་སྒྲུབ་མཆོད་ཀྱི་ཐ་སྙད་མི་ཐོབ་པ་བཞིན་ནོ། ། གནད་འདི་ནི་སྙིང་གི་དཀྱིལ་དུ་ཆོངས་ཤིག དེས་ན་བསྐང་བཤགས་དང་གཏོར་སྒྲུབ་ལ་མུ་བཞི་ལས། བསྐང་བཤགས་ཡིན་ལ། གཏོར་སྒྲུབ་མ་ཡིན་པ་ནི་བཤད་མ་ཐག་པ་ལྟར་ཡིན་ཞིང་།
གཏོར་སྒྲུབ་ཡིན་ལ་བསྐང་བཤགས་མ་ཡིན་པ་ནི། གཏོར་མ་ལྷར་བསྐྱེད་པ་ལ་གཏོར་བསྔོ་དང་། བདུད་རྩི་ལྔ་མཆོད་དང་། བསྟོད་པ་ཙམ་བྱེད་པའོ། ། གཉིས་ཀ་ཡིན་པ་ནི་གཏོར་མ་ལྷར་བསྐྱེད་པ་ལ་བསྐང་བཤགས་རྒྱས་པ་བྱེད་པའོ། ། གཉིས་ཀ་མ་ཡིན་པ་ནི། གཏོར་མ་ལྷར་བསྐྱེད་པ་དང་ཡང་མ་འབྲེལ་ཞིང་གཏོར་བསྔོ་ཙམ་བྱེད་པའོ། ། དེ་ལྟ་བུའི་གཏོར་སྒྲུབ་ཀྱི་གོ་དོན་འདི་རྣམས་ནི་རྗེ་དབང་ཕྱུག་རབ་བརྟན་དང་། མཁན་ཆེན་ཐམས་ཅད་མཁྱེན་པའི་གསུང་ལས་ཇི་ལྟར་འབྱུང་བ་བཞིན་བཀོད་པ་ཡིན་ལ། ཡང་བླ་མ་དེ་དག་གི་བཞེད་པས་གཏོར་སྒྲུབ་ཞག་མང་པོ་སྦྲེལ་ནས་བརྒྱ་ཚར་སོགས་བྱེད་ན།
གཏོར་མ་ལྷར་བསྐྱེད་པ་དང་འབྲེལ་བའི་ཚར་དང་པོ་ལ་མཆོད་པ་དང་བསྐང་བ་སོགས་ཐམས་ཅད་རྒྱས་པ། དེ་ནས་ཚར་གཞན་ལ་རྒྱས་བསྡུས་བྱེད་ན། བསྐང་བ་དང་བསྟོད་པ་གཉིས་ཀྱིས་ཆོག་ཅིང་། དེ་བས་བསྡུ་ན་བཤགས་པ་དང་བསྟོད་པ། དེ་བས་ཀྱང་བསྡུ་ན་བསྟོད་པ་ཙམ་གྱིས་ཀྱང་ཆོག་པ་ཡར་ལུང་པའི་ཡི་གེ་ལས་བཤད་དོ་ཞེས་གསུངས་ཤིང་། ཚུལ་འདི་ལ་དཔག་ན་གཏོར་སྒྲུབ་ལ་བསྟོད་པ་ངེས་པར་མ་ཆད་པ་གཅིག་དགོས་པར་བཞེད་རྒྱུར་སྣང་ལ། ཡང་བླ་མ་གོང་མའི་ཕྱག་ལེན་ལུགས་གཅིག་ལ། ཆོས་སྐྱོང་གང་ལ་གཏོར་སྒྲུབ་བརྒྱ་ཚར་བྱེད་པའི་དེའི་གཏོར་མ་ཡང་བརྒྱ་རྩ་བཤམས། བསྐང་བ་རྒྱས་བསྡུས་གང་རིགས་ལ་གྲངས་བཟུང་བས་ཀྱང་ཆོག་པར་བཞེད་ཅིང་། དེ་གཉིས་ཀ་ཕྱག་ལེན་འཁྲུལ་མེད་ཚད་ཐུབ་རེ་རེ་ཡིན་པར་སེམས་སོ། །
དེ་དག་གིས་རྗེ་ཚར་ཆེན་གྱི་དྲི་བ་ལྷག་བསམ་རབ་དཀར་ལས། སྤྱིར་གྱི་བསྐང་བཤགས་གོ་རིམ་མ་ངེས་ཀྱང་། ། འཕགས་པས་བཤགས་པ་ཚིག་ལྷུག་མཛད་པ་འདི། ། འདི་ཉིད་རང་གི་གོ་རིམ་བཞུགས་ཚུལ་དང་། ། བྲག་་་་་་ངག་དབང་གྲགས་པ། ནག་པ་དང་སིང་་་་་་ཡར་ལུང་པ་སེང་རྒྱལ། ཧའི་ཡི་གེ་དང་། ། ས་ལུགས་ངོར་རྫོང་ཀུན་གྱི་ཕྱག་ལེན་དང་། ། མི་མཐུན་བཞིན་དུའང་བཤགས་པ་རྗེས་སུ་བྱེད། ། འདི་འདྲའང་རྨོངས་པའི་བསྐང་བཤགས་ཞེས་པ་ཡི། །
ཚིག་ཙམ་དག་ལ་ཞེན་པ་མ་ལགས་སམ། ། གཏོར་བསྔོ་ཙམ་དང་གཏོར་སྒྲུབ་ཁྱད་པར་ཅི། ། ཞེས་གསུངས་པའི་དགོངས་པའི་དོན་ཡང་གསལ་བར་བྱས་པ་ཡིན་ནོ། ། འདིར་དམ་པས་མཛད་པའི་བསྐང་གསོ་ཆེ་ཆུང་གི་ངོས་འཛིན་ལ་བླ་མ་གོང་མ་རྣམས་བཞེད་ཚུལ་མི་འདྲ་བ་ཅུང་ཟད་བརྗོད་ན། དེ་ཡང་དམ་པས་མཛད་པའི་མདོས་བསྐང་རྒྱས་པ། མདོས་བསྐང་གཏོར་མ་ཐུན་མོང་བས་བསྐང་བ་ཆོས་ཉིད་མར་གྲགས་པ། བསྐང་གསོ་ནག་པོ་མཆོད་རྟེན་མ། དམ་པའི་བསྐང་གསོ་ཆུང་བར་གྲགས་པ་རྣམས་ཡོད་པ་ལས། འདིའི་སྐབས་སུ་བདག་ཆེན་རྡོ་རྗེ་འཆང་ཆེན་པོའི་གསུང་ལས། མདོས་བསྐང་རྒྱས་པ་དང་།
ཆོས་ཉིད་མ་གཉིས་ལ་དམ་པས་མཛད་པའི་བསྐང་གསོ་ཆེ་ཆུང་གི་ཐ་སྙད་བྱེད་པ་ཡིན་གསུངས་ཤིང་། ནག་པོ་མཆོད་རྟེན་ནི་དམ་པའི་མདོས་བསྐང་ཆེན་མོ་ལས་སྔགས་འཆང་གཟུངས་ཀྱི་དཔལ་བས་ཟུར་དུ་ཕྱུང་བ་ཡིན་ནོ་ཞེས་བཞེད་ལ། རྡོ་རྗེ་གདན་པ་ཆེན་པོའང་དོན་གྱིས་དེ་ལྟར་ཞལ་གྱིས་བཞེས་པར་སྣང་སྟེ། མདོས་བསྐང་ཆེན་མོ་དང་ཆོས་ཉིད་མའི་ལུང་རྒྱུན་བཞུགས་ཤིང་། ནག་པོ་མཆོད་རྟེན་གྱི་ལུང་ཙམ་ཡང་མི་བཞུགས་པར་བླ་མ་དག་བཞེད་ཅིང་། མུས་སྲད་པ་རྡོ་རྗེ་རྒྱལ་མཚན་པ་ནི། མདོས་བསྐང་ཆེན་མོ། ནག་པོ་མཆོད་རྟེན། གཞན་བསྐང་གསོ་ཆུང་ངུ་ཞིག་དང་གསུམ་ལ་དམ་པའི་བསྐང་གསོ་རྒྱས་འབྲིང་བསྡུས་གསུམ་གྱི་ཐ་སྙད་མཛད་ནས་ཐེམ་ཡིག་སོགས་གཅེས་སྤྲས་ཆེ་བར་མཛད་དོ། ། དིང་སང་ཕལ་ཆེར་ནི་ཆོས་དེ་སུས་བྱས་དང་།
རང་གི་བརྒྱུད་པའི་ཕྱག་སྲོལ་ལ་གང་བྱེད་སོགས་རྟོག་དཔྱོད་ཅི་ཡང་མི་བྱེད་པར། བྱེད་མཁན་སུ་མང་དང་། ལག་ཏུ་དཔེ་ཆ་གང་བྱུང་དང་འཇིགས་རྔམས་གང་ཆེ་བ་ཞིག་ཉམས་སུ་ལེན་པར་སྣང་། བར་སྐབས་སུ་འཕྲོས་པའི་གཏམ་མོ། ། གསུམ་པ་གཏོར་བཟློག་གི་རྣམ་གཞག་ལ་དོགས་པ་དཔྱད་པ་ནི། རྗེ་ཚར་ཆེན་གྱི་བཞེད་པས། སྤྱིར་སངས་རྒྱས་སྤྱན་ནས་བརྒྱུད་པའི་མདོས་ཀྱི་བསྐང་བཟློག་སོགས་ཡི་གེ་ཚད་ལྡན་ལ་བརྟེན་ནས་བླ་མའི་མན་ངག་གིས་བརྒྱན་ཏེ། བདག་ཆེན་རིན་པོ་ཆེས་མཛད་པའི་མདོས་ཀྱི་བསྐང་བཟློག་གི་ནང་དུ། དེ་ཡང་མགོན་པོའི་མདོས་ཀྱིས་བཟློག་ཅེས་པ་རྣམས། དེ་ཡང་མགོན་པོའི་གཏོར་མས་བཟློག །
ཅེས་འདོན་པ་བསྒྱུར་བར་གསུངས་ཤིང་། ཁྱད་པར་གྱི་བསྐུལ་རྣམས་ནི་སློབ་དཔོན་པདྨས་མཛད་པ་དང་། མཁས་པ་ཡོན་ཏན་ཁྲིས་མཛད་པ་རྣམས་ཡིན་པས། དེ་དག་གི་ཕྱག་ལེན་རྒྱས་པ་རྗེ་ཚར་པ་རང་གིས་བསྒྲིགས་པའི་རང་ལུགས་ཀྱི་དམར་ཆེན་གཏོར་བཟློག་འདི་ལ་ནི་འཁྲུལ་པ་མེད་ཅིང་། མིང་ཡང་དྲག་པོ་གཏོར་མའི་མན་ངག་ཅེས་འདོགས་པ་ཡིན་ལ། གཞན་དག་གི་གཏོར་བཟློག་ལ་ནི་ཁམས་ཀྱི་ཕྱོགས་ན་དགྲ་ཆོས་ཞེས་བྱ་བའི་གཏོར་བཟློག་གི་ལག་ལེན། དབུས་གཙང་འདི་ན་དྲུག་ཅུ་པ་ཞེས་པའི་མིང་འདོགས་པའི་ཕྱག་ལེན་རྣམས་ལ་ནི་ཁུངས་དགོས་ཏེ། དགྲ་ཆོས་ནི་བོན་ལ་གྲགས་པ་ཡིན་གྱིས། ལུགས་འདི་ལ་མེད་ཅིང་། དྲུག་ཅུ་པ་ནི་གཤིན་རྗེ་པ་རྣམས་ལ་གྲགས་པ་ཡིན་གྱིས།
ལུགས་འདིའི་ཡི་གེ་གང་ན་ཡང་བཤད་པ་སྔར་ཚར་ཆེན་རང་གིས་མ་གཟིགས་པས། དེས་ན་ཁུངས་བཙལ་བར་བྱ་དགོས་པའི་གནས་ཡིན་ལ། ཤོལ་རིལ་དྲུག་པའི་ནང་ཚན་གྱི་གཏོར་མ་ལ་བརྟེན་ནས་དགྲ་བསད་པ་ནི། གཏོར་མ་དགྲ་བགེགས་སུ་བསྐྱེད་ནས་བསད་ལས་བྱེད་པ་ཡིན་པ་ལ། དེ་མ་རྟོགས་པ་ཁ་ཅིག གཏོར་མ་ལྷར་བསྐྱེད་པ་ལ་འདིའི་ཉམས་ལེན་བྱེད་པ་ཡང་གད་མོའི་གནས་ཡིན་ནོ་སྙམ་དུ་ཐུགས་ལ་བཞག་ནས། དོན་གྱི་དབང་དེ་དག་ལ་དགོངས་ནས་རྗེ་ཉིད་ཀྱིས་མཛད་པའི་མགོན་པོའི་ཆོས་སྐོར་གྱི་དྲི་བ་ལྷག་བསམ་རབ་དཀར་ལས། གཏོར་བཟློག་ཅེས་བྱ་དིང་སང་རླུང་ལྟར་གྲགས། ། འདི་ཉིད་ཚད་ལྡན་ཡི་གེ་གང་ལ་བརྟེན། ། དེ་དང་མཐུན་པའི་ཕྱག་ལེན་ཡོད་ལགས་སམ། །
ཁམས་ཀྱི་ཕྱོགས་ན་དགྲ་ཆོས་ཞེས་བྱ་དར། ། དབུས་གཙང་ཕྱོགས་འདིར་དྲུག་ཅུ་པ་ལ་སོགས། ། རྔམས་བརྗིད་སྤྲོས་པ་ཤིན་ཏུ་ཆེ་བར་སྣང་། ། འདི་དག་རྣམས་ལ་ཁུངས་ཐུབ་ཇི་ལྟར་མཆིས། ། ཤོག་རིལ་དྲུག་གི་ནང་ཚན་གཏོར་མ་འདི། ། དགྲ་བགེགས་དག་ཏུ་བསྒྲུབ་པའི་བསད་ལས་ཡིན། ། གཞན་དག་གཏོར་མ་ལྷ་རུ་བསྐྱེད་བཞིན་དུ། ། འདི་ཡི་ཉམས་ལེན་དག་ཏུ་བཞེད་པ་ཅི། ། ཞེས་གསུངས་པ་ཡིན་ལ། དེ་ལྟ་བུའི་དྲི་བའི་ཚིག་དེ་དག་ལས།
གཏོར་བཟློག་ཅེས་བྱ་དིང་སང་རླུང་ལྟར་གྲགས། ། ཞེས་སོགས་ཚིག་རྐང་གསུམ་པོ་འདི་ནི་ས་སྐྱ་པའི་ཆོས་སྐྱོང་གི་ཆོས་བརྒྱུད་འཛིན་པའི་གཏོར་བཟློག་མཛད་པ་པོ་ཐམས་ཅད་ལ་དྲིས་པར་སྣང་བས། སོ་སོ་ནས་ལན་འདེབས་མཛད་པར་འོས་པ་ལས། བདག་ཁོ་ནས་འདིར་འབྲི་བར་མ་ནུས་ལ། དེ་བཞིན་དུ། ཁམས་ཀྱི་ཕྱོགས་ན་དགྲ་ཆོས་ཞེས་བྱ་དར། ། ཞེས་པ་འདིའི་ལན་ཡང་བྱེད་པ་པོ་དག་གིས་སྨྲ་བར་རིགས་པས་ན། འདིར་ནི་མ་བྲིས་སོ། ། དེས་ན་འདིར་ཆེད་དུ་བྱ་བ། འཛམ་གླིང་བསྟན་པའི་མངའ་བདག་ས་ལོ་འཇམ་པའི་རྡོ་རྗེ་དང་།
སྔགས་འཆང་ཆོས་ཀྱི་རྒྱལ་པོ་ངག་དབང་ཀུན་དགའ་རིན་ཆེན་ཡབ་སྲས་རྣམས་ཀྱི་རྗེས་སུ་ཞུགས་པར་ཁས་འཆེ་བ་ཁོ་བོ་ཅག་རྣམས་ཀྱིས་ནི་མགོན་པོའི་མན་ངག་དྲུག་ཅུ་པའི་ཕྱག་ལེན་འདི་ཉིད་ཚད་ལྡན་གྱི་ཡི་གེ་རྙིང་མའི་ཁུངས་དང་འབྲེལ་བ་ཞིག་ཅི་ནས་ཀྱང་བསྒྲུབ་དགོས་རྒྱུར་སྣང་ཡང་། རང་རེ་རྗེས་འཇུག་རྣམས་ཟ་ཆོག་ཙམ་དོན་དུ་གཉེར་བ་ལས། གསུང་རབ་ཀྱི་རྟོག་དཔྱོད་ཤིན་ཏུ་ཆུང་བར་བརྟེན། གོང་དུ་བཀོད་པའི་དྲི་བའི་ཚིག་རྣམས་ལ་རང་ལུགས་ཀྱི་རྗེས་འཇུག་ཕལ་ཆེར་ནི་ཇི་སྙམ་དུ་ཡང་མི་སེམས་པར་བཏང་སྙོམས་སུ་བཞུགས་པར་གྱུར་ཅིང་། ལ་ལ་ནི་ཁུངས་མེད་པར་མ་འདོད་ཅིང་། རང་གིས་ཡང་མ་རྙེད་པས། དྲི་བ་མཛད་པ་པོར་སྐུར་པ་འདེབས་པར་བརྩོན་པར་གྱུར་ལ། མཁས་རློམ་ཁ་ཅིག་ནི། མགོན་པོ་འདི་ལ་གཤིན་རྗེ་ལྟར་བསྒྲུབ་པའི་ཚུལ་བཤད་པས། མན་ངག་དེ་ཡང་འཇིགས་བྱེད་དྲུག་ཅུ་པའི་རྒྱས་བཀབ་པར་འདོད་པ་སོགས་ལོང་བ་འཁར་འཛུགས་ཀྱི་རྣམ་ཐར་སྐྱོང་བ་ལས་རྒྱུ་མཚན་ཡོད་པར་མ་མཐོང་ན།
ཁོ་བོ་ཅག་གི་བསམ་པ་ལ་མགོན་པོའི་མན་ངག་དྲུག་ཅུ་པ་འདིའི་ཁུངས་རྣམ་དག་ཅིག་རྙེད་ན་ཅི་མ་རུང་སྙམ་པའི་དྭངས་འདོད་ཀྱི་དད་པ་ཆེན་པོའི་ངང་ནས་རང་ལོ་ཉེར་གཅིག་ལོན་པ་མེ་མོ་སྦྲུལ་གྱི་ལོ། དཔལ་ས་སྐྱའི་གནས་མཆོག་ཆུ་མིག་རྫིང་གའི་བླ་བྲང་བདེ་མཆོག་ཕོ་བྲང་ཞེས་བྱ་བའི་སྐྱེད་མོས་ཚལ་ག་ལ་བ་དེར་ཆོས་སྐོར་གྱི་ཡིག་ཆ་མང་པོ་ལ་ལྟ་རྟོག་བགྱིས་སྐབས། མགོན་པོའི་མན་ངག་དཔེ་རྙིང་མ་བྲབས་གཅིག་བཞུགས་པའི་གླེགས་བམ་ཞིག་གི་ཁྲོད་ན། ཤོག་བུ་སེར་མདངས་ཅན་ལ་ཡི་གེ་ལྕགས་སྨྱུག་གིས་བྲིས་པའི་ལས་ཚོགས་གཏོར་མ་ལ་བརྟེན་ནས་དགྲ་བསད་པའི་མན་ངག་གི་ཡིག་ཆུང་ཞིག་འདུག་པ་ལ་བལྟས་པས། མགོན་པོད་མེ་འབར་མ་སོགས་ན་བཞུགས་པའི་ཤོག་རིལ་དྲུག་གི་ནང་ཚན་དེ་ཡང་མ་ཡིན་ཞིང་། དེ་ལས་གཞན་པའི་གཏོར་མ་ལ་བརྟེན་ནས་དགྲ་བསད་པའི་མན་ངག་གཞན་དུའང་མི་འདུག་པས་སླར་ཞིབ་ཏུ་དཔྱད་ཅིང་བརྟགས་པས། ས་ལོ་འཇམ་པའི་རྡོ་རྗེས་མཛད་པའི་མགོན་པོའི་མན་ངག་དྲུག་ཅུ་པའི་ཆོ་ག་དགྲ་བགེགས་གནད་གཅོད་ཀྱི་སྤུ་གྲིའི་རྟེན་གཞིར་གྱུར་པའི་ཡི་གེ་རྙིང་མ་རྗེ་བཙུན་གོང་མའམ། དམ་པ་ཀུན་དགའ་གྲགས་སོགས་ཀྱིས་མཛད་པའི་ཁུངས་ཐུབ་ཅིག་དགོས་རྒྱུར་འདུག་པ་ལས། ཁོ་བོས་རྙེད་པའི་ཡི་གེ་འདི་ནི་དམ་པས་མཛད་པའི་མན་ངག་དྲུག་ཅུ་པའི་ཡིག་ཆུང་ཡིན་ངེས་པར་སྣང་བས། དེས་ན་ས་ལོ་ཆེན་པོའི་གསུང་རབ་ཀྱི་རྟེན་གཞི་འདི་ཁོ་ན་ཡིན་པའི་ངེས་ཤེས་ཁྱད་པར་ཅན་རྙེད་དེ།
མགོན་པོའི་མན་ངག་དྲུག་ཅུ་པའི་ཡི་གེ་རྙིང་མའི་ཁུངས་ཚད་ལྡན་འདི་ལྟ་བུ་རྙེད་པ་ནི། བླ་མ་དང་ཆོས་སྐྱོང་གི་ཐུགས་རྗེ་དང་བྱིན་རླབས་ཁོ་ནར་ངེས་སོ་སྙམ་པའི་དད་པ་བཅོས་མིན་རང་དབང་མེད་པར་སྐྱེས་ཤིང་། ཡིད་དགའ་བདེ་ཚད་ལས་འདས་པའི་རབ་དགའི་ས་ཐོབ་པ་ལྟར་གྱུར་པ་ལགས་སོ། ། དེ་ལྟར་གཏོར་བཟློག་དྲུག་ཅུ་པའི་ཁུངས་ཀྱི་ཡིག་རྙིང་ཚད་ཐུབ་དེ་ཉིད་རྙེད་པ་ལ་བརྟེན། རྗེ་ཚར་ཆེན་གྱི་དྲི་བའི་གསུང་གི་ལན་འདེབས་བྱེད་པའི་སྤོབས་པ་རྙེད་དེ། དཔལ་ས་སྐྱ་པའི་ཆོས་སྐྱོང་རྡོ་རྗེ་གུར་གྱི་མགོན་པོའི་ལས་ཚོགས་གཏོར་མ་ལ་བརྟེན་ནས་དགྲ་བསད་པའི་མན་ངག་དྲུག་ཅུ་པའི་ཆོ་ག་དགྲ་བགེགས་གནད་གཅོད་ཀྱི་སྤུ་གྲིའི་རྟེན་གཞིའི་ཡི་གེ་རྙིང་མའི་དོན་རྣམས་དྲིས་ལན་གྱི་སྒོ་ནས་ལེགས་པར་བཤད་པ་ལོག་རྟོག་འཇོམས་པའི་ལྷ་དབང་རྡོ་རྗེ་ཞེས་བྱ་བ་བརྩམས་ནས་དེའི་ནང་གི་བརྗོད་དོན་ལ། མཁས་པའི་དབང་པོ་མཆོག་གི་དྲི་བའི་གསུང་བཀོད་པ། དེའི་ལན་བཏབ་སྟེ་སྐལ་བཟང་དཔྱོད་ལྡན་གཟུར་གནས་རྣམས་ཡིད་ཆེས་བསྐྱེད་པ། རྒྱུ་མཚན་དེས་ན་རང་གི་རྗེས་འཇུག་རྣམས་ལེགས་བཤད་འདི་ལ་གཅེས་པར་གཟུང་བར་གདམས་པ་སྟེ། དོན་ཚན་གསུམ་དུ་བསྡུས་ནས།
དེའི་གཉིས་པ་ལ་ཡི་གེ་རྙིང་མའི་ཁུངས་བཀོད་པ་དེ་དང་ད་ལྟར་གྱི་ཕྱག་ལེན་སྦྱར་ཏེ་བཤད་པ་དོགས་པའི་གནས་གཞན་དཔྱད་པ་དང་གསུམ་དུ་ཕྱེ་ནས། རང་རེ་ས་སྐྱ་པའི་ཞལ་ངོ་བརྒྱུད་པ་དང་བཅས་པ་རྣམས་ཕྱག་ལེན་མཛད་པའི་དྲུག་ཅུ་པའི་གཏོར་བཟློག་འདི་ཉིད་ཡི་གེ་རྙིང་མའི་ཁུངས་དང་འབྲེལ་ཚུལ་ཞིབ་ཅིང་མཐའ་ཆོད་པར་བཤད་ཡོད་པས། བློ་གསལ་རྟོག་དཔྱོད་ཅན་རྣམས་ཚུལ་འདི་སྐོར་ལ་ངེས་ཤེས་རྙེད་པར་འདོད་ན་ཁོ་བོས་བྱས་པའི་དྲིས་ལན་གྱི་ཡི་གེ་དེ་ཉིད་ལ་བལྟ་བར་གྱིས་ཤིག བཞི་པ་གཏོར་མ་སྤྱི་སྟབས་མཛད་ཚུལ་ལ་ཕྱག་ལེན་མི་འདྲ་བའི་རྣམ་གཞག་བཤད་པ་ནི། མགྲོན་གཤེགས་པའི་རྗེས་སུ་བྱེད་པ་དང་། མགྲོན་གཤེགས་པའི་གོང་དུ་བྱེད་པའི་ལུགས་གཉིས་སྣང་བ་ལས། དང་པོ་ནི་ཆོས་རྗེ་བླ་མའི་ཀྱཻ་རྡོར་མངོན་རྟོགས་སོགས་ལས་བཤད་ཅིང་། གཉིས་པ་ནི། ཡར་ལུང་པ་སོགས་ཀྱི་ཕྱག་ལེན་ཡིན་པས་གཉིས་ཀ་ཡང་ལུགས་ཚད་ལྡན་རེ་ཡིན་པར་གསུངས་ཤིང་། ད་ལྟ་ཕྱག་ལེན་ལ་སྔ་ཕྱི་གཉིས་ཀ་མཛད་པ་འདི་ཡིན་ལ།
གཏོར་མ་ཕྱིར་འབུལ་བའི་དགོས་པ་ལ། ཐུན་གཏོར་ཕྱིར་འབུལ་བ་ནི་ཐུན་གཅིག་གི་བྱ་བ་རྫོགས་པས། ཐུན་གཤམ་བསྡུད་པའི་ཆེད་ཡིན་པར་སྣང་ལ། བསྐང་གཏོར་དང་བརྟེན་གཏོར་རྣམས་ཕྱིར་འབུལ་བ་ནི་ཆེད་དུ་གཏད་པའི་དམིགས་པ་གསལ་བའི་ཆེད་དང་། གཏང་རག་གི་ཚུལ་དུ་ཡིན་པར་བཞེད་ཅིང་། དེ་ཡང་གཏོར་མ་རྣམས་ཁང་པའི་ཡང་ཐོག་ལ་སོགས་པར་ཁྱེར་ཏེ་དགྲ་ཕྱོགས་སུ་ཁ་བསྟན་ནས་འབུལ་བ་ནི། གཏོར་མ་འདི་སྣོམས་ལ་དགྲ་བོ་བསད་པའི་ལས་གྱིས་ཤིག ཅེས་པའི་དོན་ཡིན་ཞིང་། ས་སྐྱ་ལ་སོགས་པ་མགོན་པོ་བཞུགས་པའི་ཕྱོགས་ལ་དམིགས་ནས་འབུལ་བ་ནི་མགྲོན་བཞུགས་པའི་ཕྱོགས་སུ་དམིགས་ནས་འབུལ་བས་ཐུགས་མཉེས་པར་བྱེད་པའི་དགོས་པ་ཁྱད་པར་ཅན་ཡོད་པ་ཡིན་ནོ་ཞེས་བརྒྱུད་ལྡན་གྱི་བླ་མ་རྣམས་གསུངས་སོ། ། དེ་དག་གིས་ནི་མགོན་པོའི་ཆོས་སྐོར་གྱི་དྲི་བ་ལྷག་བསམ་རབ་དཀར་ལས།
ཆོས་རྗེ་བླ་མའི་ཀྱཻ་རྡོར་མངོན་རྟོགས་སོགས། ། ཡིག་ཆ་ཕལ་ལས་མགྲོན་གཤེགས་སྤྱི་བཏབ་བྱེ། ། གཞན་དག་དེ་ཡི་གོང་དུ་བྱེད་པར་སྣང་། ། འདི་ཉིད་འབུལ་ཡུལ་ཕྱིར་འབུལ་དགོས་པ་གང་། །

ཞེས་གསུངས་པའི་དགོངས་པའི་དོན་ཡང་གསལ་བར་བྱས་པ་ཡིན་ནོ། ། དེ་ལྟར་གཏོར་མའི་རིམ་པ་འཕྲོས་དོན་དང་བཅས་པ་བཤད་ཟིན་ནས། གསུམ་པ་མཆོད་པའི་རྣམ་གཞག་ལ་གསུམ་སྟེ། ལས་འཇམ་པོ་གསུམ་གྱི་མཆོད་པ། དྲག་པོའི་མཆོད་པའོ། ། དེ་རེ་རེ་ལའང་ཕྱི་ནང་གསང་གསུམ་གྱི་མཆོད་པ་གསུམ་གསུམ་ཡོད་དོ། ། གཉིས་པ་དངོས་གཞི་ལ་བསྙེན་སྒྲུབ་ལས་གསུམ་གྱི་རིམ་པ་ལ་གསུམ་སྟེ། གཞི་བསྙེན་ནམ་རྒྱུན་གྱི་བསྙེན་པ། སྒྲུབ་བསྙེན་ནམ་ཁ་གསོའི་བསྙེན་པའོ། ། དེ་ལ་གཉིས་ཏེ། ཐུན་མོང་བ་དང་།
ཐུན་མོང་མ་ཡིན་པའོ། ། དང་པོ་ལ་བཟླས་པའི་གྲངས། བཟླས་པའི་གོ་རིམ། བཟླས་པའི་དམིགས་པ། མ་འགྲུབ་ན་སྤོགས་པའི་ཆོ་གའོ། ། ཕྱི་མ་འདི་ལ་བཞི་སྟེ། བསྙེན་པའི་བཟླས་པ། མི་འཁུ་བའི་བཟླས་པ། སྲོག་འཕྲོག་གི་བཟླས་པ། སྲོག་གི་ཡང་ཏིག་བླང་བའི་བཟླས་པའོ། །
གཉིས་པ་ཐུན་མོང་མ་ཡིན་པ་ལ་གཉིས་ཏེ། སྔོན་འགྲོ་དང་། དངོས་གཞིའོ། ། དང་པོ་སྔོན་འགྲོ་ལ་བརྒྱད་དེ། བསྒྲལ་བའི་ཞིང་གསལ་བཏབ་པ། ས་བོན་བསྐྱེད་པ། དམ་ཚིག་བསྲེ་བ། དམ་ཚིག་བསྒྲགས་པ། སྲོག་དབང་དུ་བྱ་བ། སྙིང་པོ་བསྡུ་བ།
ཐིག་ལེ་བསྡུས་ཏེ་ཉེ་བར་བྱ་བ། གཟི་མདངས་དབང་དུ་བྱའོ། ། གཉིས་པ་དངོས་གཞི་ལ་བཞི་སྟེ། བཟླས་པའི་གྲངས། བཟླས་པའི་གོ་རིམ། བཟླས་པའི་དམིགས་པ། མ་གྲུབ་ན་སྤོགས་པའི་ཆོ་གའོ། ། ཕྱི་མ་འདི་ལ་བསྙེན་པའི་བཟླས་པ། མི་འཁུ་བའི་བཟླས་པ། སྲོག་འཕྲོག་པའི་བཟླས་པ།
སྲོག་གི་ཡང་ཏིག་བླང་བའི་བཟླས་པའོ། ། འདིའི་དང་པོ་ལ་ཧཱུྃ་འཁོར་ཚུལ་དུ་བཟླས་པ། ཧཱུྃ་འཕོ་ཚུལ་དུ་བཟླས་པ། ཧཱུྃ་ཕྱེད་བཅད་དུ་བཟླས་པ། དངོས་གྲུབ་འབྱིན་པའི་ཚུལ་དུ་བཟླས་པའོ། ། གཉིས་པ་རྒྱུན་གྱི་བཟླས་པ་ལ་གཉིས་ཏེ། བདག་དོན་ལྷ་ཉེ་བའི་ཚུལ་གྱི་བཟླས་པས། གནས་སྐབས་ལས་བཞི་སྒྲུབ་པའི་བཟླས་པའོ། ། འདིར་བསྙེན་པའི་དོགས་དཔྱོད་ཅུང་ཟད་བརྗོད་ན། སྤྱིར་མགོན་པོ་འདི་ཉིད་ཀྱི་བསྙེན་པ་ལ།
གཞིའི་བསྙེན་པ། དུས་རྒྱུན་གྱི་བསྙེན་པ། སྒྲུབ་པའི་བསྙེན་པ། ཁ་གསོའི་བསྙེན་པ་དང་བཞིའམ། བསྡུ་ལུགས་ཀྱི་གཉིས་སོགས་སུ་ཡོད་པའི་དང་པོ་གཞི་བསྙེན་ལ། ཡི་དམ་གྱི་བསྙེན་པ་སྔོན་དུ་སོང་ན་རབ། མ་སོང་ཡང་མགོན་པོ་ཡི་དམ་ལྟར་བསྒྲུབ་པ་ཞེས་བྱ་བ་བདག་བསྐྱེད་ལ་བརྟེན་པ་ཉིད་ལ་གཙོ་བོར་ཕྱག་ལེན་མཛད་པས་ན་སྐྱོན་མེད་དེ། རང་ཤ་རང་གིས་མི་ཟ་བའི་དཔེས་འཁུ་ལྡོག་ཀྱང་ཆུང་བ་ཡིན་ནོ། ། མགོན་པོ་ཡི་དམ་ལྟར་བསྒྲུབ་པའི་ཁུངས་ཀྱང་ཡོད་དེ། བྱུང་ལུགས་གཏོར་མ་དང་བཅས་པའི་ཁྲིགས་གོང་མས་མཛད་པ་ལས།
ཡི་དམ་ལྟར་བསྒྲུབ་པ་དང་། བཀའ་བསྒོའི་ཚུལ་དུ་བསྒྲུབ་པ་གཉིས་ཞེས་དང་། ཡི་དམ་ལྟར་བསྒྲུབ་ན་བདག་མགོན་པོར་བསྐྱེད་པ་ཡིན་གསུངས། ཞེས་གསལ་བར་གསུངས་པས་སོ། ། ཆོས་རྒྱུས་ཆུང་པ་ཁ་ཅིག་མགོན་པོ་ལ་བདག་བསྐྱེད་མེད་ཟེར་བ་ཡོད་ཀྱང་། དེ་དག་ནི་ཡིག་རྙིང་རྣམས་ལས་མགོན་པོ་ལ་བདག་བསྐྱེད་མང་དུ་བཤད་པ་དང་། ལས་སྦྱོར་གྱི་སྐབས་སུ་རང་ཉིད་ལྷ་མོ་སོགས་སུ་ཡང་བསྐྱེད་པར་བཤད་པ་དང་། ཁྱད་པར་རྗེས་གནང་གི་ཡི་གེ་ཕལ་ཆེར་ལས། རྗེས་གནང་གི་གཞི་ལུས་སྤྲུལ་པའི་སྐབས་སུ་སློབ་མ་མགོན་པོར་བསྐྱེད་པར་བཤད་པ་རྣམས་མ་མཐོང་བར་བབ་ཅོལ་དུ་སྨྲ་བར་ཟད་དོ། ། རང་གིས་ཅུང་ཟད་ཤེས་ཤིང་རྒྱུས་ཡོད་ནས་སྨྲས་ན་འོས་ཡིན་མོད།
རྒྱུས་མེད་ལ་མཆུའི་རྣམ་འགྱུར་མང་ན་རང་གི་དེ་ཉིད་སྟོན་པས་གཟབ་འཚལ་ལོ་ཞེས་ཀྱང་གདམས་སོ། ། བསྙེན་པའི་གྲངས་ལ་རྗེ་བླ་མ་འགའ་ཞིག་གི་ཞལ་རྒྱུན་ལས། རབ་ཡི་གེ་བདུན་མ་ལ་འབུམ་ཕྲག་དྲུག་ཅུ་རེ་བཞི་བཟླ་དགོས་པར་གསུངས་ལ། དེའི་དགོངས་པ་ཡང་ཐ་མས་འབུམ་ཕྲག་བཅུ་དྲུག་བཟླ་དགོས་པས། འབྲིང་ལ་དེ་ཉིས་འགྱུར་བརྩིས་པས་འབུམ་ཕྲག་སོ་གཉིས། རབ་ལ་འབྲིང་གི་དེ་ཡང་ཉིས་འགྱུར་བརྩིས་པས་དྲུག་ཅུ་རེ་བཞིར་འགྱུར་བ་ཡིན་ནོ་ཞེས་བཞེད་ཅིང་། ཡང་སྔགས་འཆང་ཆོས་ཀྱི་རྒྱལ་པོའི་གསུང་ལས། རབ་འབུམ་ཕྲག་བརྒྱའམ་ལྔ་བཅུ། འབྲིང་ཉི་ཤུ་རྩ་གཅིག་གམ་བཅུ། ཐ་མ་བདུན་དང་ཁ་སྐོང་གཅིག་དང་བརྒྱད་བཟླ་བར་གསུངས་པས།
ལུགས་གཉིས་ཀ་འཁྲུལ་མེད་ཀྱི་ཕྱག་ལེན་རེ་རེ་ཡིན་ནོ། ། དེ་དག་གིས་ནི་རྗེ་ཚར་ཆེན་གྱི་མགོན་པོའི་ཆོས་སྐོར་གྱི་དྲི་བ་ལྷག་བསམ་རབ་དཀར་ལས། བསྙེན་པའི་སྐབས་སུ་ཡི་དམ་བསྙེན་པ་ནི། ། མ་སོང་ནའང་བྱས་པས་ཆོག་ལགས་སམ། ། ཆོག་ན་དེ་ཡི་གསལ་ཁ་ཚད་ལྡན་ཅི། ། མི་ཆོག་ན་ནི་མགོན་པོ་ཡི་དམ་ལྟར། ། བསྒྲུབ་པ་ཞེས་བྱ་བདག་བསྐྱེད་ལ་བརྟེན་པ། ། འདི་ཡི་ཚིག་གི་ནུས་པ་འཆད་ཚུལ་དང་། ། དོན་གྱི་དགོས་པ་གང་ཡིན་དེ་ལྟར་ན། ། ཡི་དམ་ལ་ཡང་གོང་བསྙེན་བཞེད་ལགས་སམ། །
ཞེས་གསུངས་པའི་དགོངས་པའི་དོན་ཡང་གསལ་བར་བྱས་པ་ཡིན་ལ། གཉིས་པ་བསྒྲུབ་པ་ལ་གསུམ་སྟེ། ཕྱི་ནོར་བསྲུང་བ་གནོད་སྦྱིན་ཕོ་མོའི་ཚུལ་དུ་བསྒྲུབ་པ། ནང་བསད་པ་གཤིན་རྗེ་ཕོ་མོའི་ཚུལ་དུ་བསྒྲུབ་པ། གསང་བ་ལས་མཁན་ཕོ་མོའི་ཚུལ་དུ་བསྒྲུབ་པའོ། ། དང་པོ་ལ་སྔོན་འགྲོ་དང་། དངོས་གཞིའོ། ། དང་པོ་ལ་གསུམ་སྟེ། ཕྱི་རྟེན་ཕྱི་རུ་བཅས་ཏེ་ཕྱིའི་ནོར་རྫས་དང་ཡོ་བྱད་བསྲུང་བ། ནང་རྟེན་ནང་དུ་བཅས་ཏེ་ལས་ཀྱི་དངོས་གྲུབ་སྒྲུབ་པ།
གསང་རྟེན་གསང་བར་བཅས་ཏེ་གསང་བ་མཁའ་འགྲོའི་འཁུ་ལྡོག་སྤོང་བའོ། ། བར་པ་འདི་ལ་གཉིས་ཏེ། བསྐྱེད་པ་རྟེན་གྱི་འཁོར་ལོ་ཡན་ལག་བཞི་དང་བཅས་པའི་བཅའ་ཐབས། བསད་པ་ལས་ཀྱི་འཁྲུལ་འཁོར་འབྲུབ་ཁུང་ལིངྒ་དང་བཅས་པའི་བཅའ་ཐབས་སོ། ། གཉིས་པ་དངོས་གཞི་ལ་གཉིས་ཏེ་དཀྱུས་ཀྱི་སྒྲུབ་པ་དང་། འཁུ་ལྡོག་སྤོང་བའོ། ། དང་པོ་ལ་བརྒྱད། བདག་བསྐྱེད། མདུན་བསྐྱེད། མཆོད་བསྟོད།
མཁྱེན་གསོལ། དགུག་འདྲེན། ཁ་སྦྱོར་དབྱེ་བ། བཅིངས་མནན། འཛབ་འདྲེན་པ་ལས་ལ་སྦྱར་བའོ། ། ཁ་སྦྱོར་དབྱེ་བ་ལ་བརྒྱད་དེ། རང་བཞིན་གྱི་གནས་པའི་ཡེ་ཤེས་སེམས་པའི་ཁ་སྦྱོར་དབྱེ་བ། བསྒོམས་པའི་ཡེ་ཤེས་སེམས་དཔའི་ཁ་སྦྱོར་དབྱེ་བ། བླ་མའི་བྱིན་རླབས་དབང་བསྐུར་གྱིས། ཚོགས་ཀྱིས།
སྔགས་པ་ནང་འཁྲུག་གིས། འགོ་བའི་ལྷའི། འབྱུང་བའི་ཁ་སྦྱོར་དབྱེ་བ། སྲོག་གིས་ཁ་སྦྱོར་དབྱེ་བའོ། ། གཉིས་པ་ལ་བཞི་སྟེ། འཁུ་ལྡོག་འབྱུང་བའི་རྒྱུ། བྱུང་བའི་རྟགས། བྱུང་བའི་ཉེས་དམིགས། མི་འབྱུང་བའི་ཐབས་སོ། ། ཕྱི་མ་འདི་ལ་བཞི་སྟེ།
ཕྱི་རོལ་ལྷ་སོགས་གནད་དྲུག་གི་མན་ངག་ལ་བརྟེན་ནས། འཁུ་ལྡོག་སྤངས་ཏེ་གྲོགས་ལྟར་དུ་འཁོལ་བ། ནང་སྔགས་ཚོགས་ལྷ་དྲུག་གི་མན་ངག་ལ་བརྟེན་ནས་བཟློག་རྡུགས་ལྡང་སོགས་ཀྱི་སྐྱོན་དྲུག་སྤངས་ཏེ་འཁོར་འབངས་ལྟར་འཁོལ་བ། གསང་བ་སེམས་ཀྱི་གནད་ལྔ་ལ་བརྟེན་ནས་བཟློག་རྡུགས་ལྡང་སོགས་སྐྱོན་དྲུག་སྤངས་ཏེ། ཇི་ལྟར་བཅོལ་བའི་ལས་ཐམས་ཅད་སྒྲུབ་པའི་བྲན་གཡོག་ལྟར་འཁོལ་བ། བསྒྲུབས་ཀྱང་རྟགས་མེད་ན་ཇི་ལྟར་བྱའོ། ། དང་པོ་ལ་དྲུག་སྟེ། སྒྲུབ་པའི་བཅའ་ཐབས་ཀྱི་གནད། གཉན་པོ་ལྷའི་གནད། གཉེན་པོ་སྔགས་ཀྱི་གནད།
རྫས་ཀྱི་རྡོ་རྗེས་དམ་ལ་གཞག་པའི་གནད། ལས་མཁན་མྱ་ངན་ལས་འདའ་བའི་གནད། དྲག་སྔགས་གོ་བཟློག་གི་གནད་དོ། ། གཉིས་པ་ལ་དྲུག་སྟེ། ཆོས་སྐྱོང་རང་ལ་བཟློག་ན་ཇི་ལྟར་བྱ་བ། དགྲ་ལ་རྡུགས་ན་ཇི་ལྟར་བྱ་བ། བར་དུ་ལྡང་ན་ཇི་ལྟར་བྱ་བ། འཁྱམས་ན་ཇི་ལྟར་བྱ་བ། ལས་མ་བཏུབ་ན་ཇི་ལྟར་བྱ་བ། རྦོད་ཀ་འདོམ་ན་ཇི་ལྟར་བྱ་བའོ། །
གསུམ་པ་ལ་ལྔ་སྟེ། མལ་འོག་རྫས་ཀྱི་གནད་ལ་བརྟེན་ནས་མ་མགོན་གྱི་སྲོག་སྙིང་ལྟར་བཟུང་བའི་མན་ངག རྣོ་ཞིང་མྱུར་བའི་ངར་འདོན་པ་སྤུ་གྲི་སོ་འདེབས་ཀྱི་མན་ངག བཙན་པོའི་མཁར་དུ་ཞུགས་ཤིང་བྱིན་རླབས་དང་ནུས་མཐུའི་སྟོབས་འདོན་པའི་ཆེད་དུ་གའུ་ཁ་སྦྱོར་གྱི་མན་ངག གཟི་བརྗིད་དང་ནུས་མཐུའི་རྩལ་འདོན་པའི་ཆེད་དུ་ངན་སྔགས་ཀྱི་དུག་མདའ་ཁོང་དུ་འཕངས་པའི་མན་ངག ཆོས་སྐྱོང་གི་སྲོག་སྙིང་དབང་དུ་བྱ་བ་གསང་བ་ཡང་ཏིག་གི་མན་ངག་གོ ། འདི་ལ་གཉིས་ཏེ། ངོ་བོ་ལ་བརྟེན་ནས་སྲོག་གི་ཡང་ཐིག་བླང་བ་དང་། རྣམ་པ་ལ་བརྟེན་ནས་སྲོག་གི་ཡང་ཏིག་བླང་བའོ། ། བཞི་པ་ལ་གཉིས་ཏེ།
རྟགས་མང་ན་ཇི་ལྟར་བྱ་བ། ནང་རྟགས་བྱུང་ཡང་ཕྱི་རྟགས་མ་བྱུང་ན་ཇི་ལྟར་བྱ་བའོ། ། དང་པོ་ལ་གཉིས་ཏེ། ཚོགས་བསགས་ཤིང་བསྙེན་པ་སྐྱར་བ། དམ་ཚིག་གསོས་ཏེ་བསྙེན་པ་བསྐྱར་བའོ། ། གཉིས་པ་ལ་གཉིས་ཏེ། སྲོག་ཕུར་གྱི་ལྷ་གནད་ལ་དབབ་པ་དང་། ལས་བྱས་ནས་ལྷ་སླར་གསོ་བའི་ཆོ་གའོ། ། དང་པོ་ལ་བཞི་སྟེ། ཨར་ལ་གཏད་པ།
ཨུར་ལ་མནན་པ། བཅུད་ལ་བོར་བ། ཤི་ས་བསྟན་པའོ། ། གསུམ་པ་ལས་སྦྱོར་ལ་དགུ་སྟེ། འཁོར་ལོས་བསད་པ། ཚ་བ་དུག་ནད་ཀྱིས་བསད་པ། ཕུར་བུས་བསད་པ། ཐུན་གྱིས་བསད་པ། དམ་ཤིང་གིསྎ བ་དན་གྱིསྎ སྦྱིན་སྲེག་གིསྎ མནན་པསྎ ཟོར་གྱིས་བསད་པ་དང་དགུའོ། ། གསུམ་པ།
ཐོར་བུའི་མན་ངག་བཤད་པ་ནི་སྤྱིར་བསམ་གྱིས་མི་ཁྱབ་པ་ཡོད་ཀྱང་། འདིར་སྐབས་སུ་བབ་པ་ཐུན་མོང་བའི་ཤོག་རིལ་བཅུ་དང་། ཐུན་མོང་མ་ཡིན་པའི་ཤོག་རིལ་དྲུག་སྟེ་བཅུ་དྲུག་ལས། དང་པོ་ནི། སྔོན་འགྲོ་བཤོམ་གྱི་ཤོག་རིལ། བྲིས་སྐུ་སྒྲུབ་པའི་ཤོག་རིལ། གྲི་གུགྎ ཐོད་པྎ གཎྜེྎ རལ་གྲིྎ ཐུག་ཆེནྎ རྔ་ཆེནྎ ཁ་ཊྭཾ་ཀཱྎ ཕོ་ཉའི་ལས་རིམ་གྱི་ཤོག་རིལ་དང་བཅུའོ། ། སྐབས་འདིར་བྲིས་སྐུ་ཤོག་རིལ་གྱི་དོགས་པའི་གནས་ཅུང་ཟད་དཔྱད་ན། དམ་པས་མཛད་པའི་བྲིས་སྐུའི་ཤོག་རིལ་འདི་ལ་གཞལ་ཡས་ཁང་མེད་པས། ཞིང་ཁམས་ཙམ་ཡིན་གྱི་དཀྱིལ་འཁོར་མ་ཡིན་ལ།
འོན་ཀྱང་ཤར་སྒོར། ལྷོ་སྒོར། ནུབ་སྒོར། བྱང་སྒོར་ཞེས་པའི་ཚིག་རྣམས་ནི་དཀྱིལ་འཁོར་གྱི་དཀྱུས་ཅུང་ཟད་ཤོར་བ་སྟེ། འདི་འདྲའི་རིགས་ཅན་མང་དུ་མཐོང་ངོ་། ། འདི་ནས་ལྷ་གསུམ་མ་ལ་དབང་བཤད་པ་ནི་སྔོན་དུ་བྱུང་བར་བླ་མ་དག་བཞེད་ཅིང་། འོན་ཀྱང་ད་ལྟ་ཕྱག་ལེན་གྱི་རྒྱུན་ཆད་པར་སྣང་ངོ་། ། དེ་དག་གིས་ནི་རྗེ་ཚར་ཆེན་གྱི་མགོན་པོའི་ཆོས་སྐོར་གྱི་དྲི་བ་ལྷག་བསམ་རབ་དཀར་ལས། ཤོག་རིལ་བཅུ་པར་གྲགས་པའི་བྲིས་སྐུའི་སྐབས། ། བཤད་པ་འདི་ཉིད་ཞིང་ཁམས་དཀྱིལ་འཁོར་གང་། །
འདི་ནས་ལྷ་གསུམ་དག་ལའང་དབང་བཤད་པ། ། དག་གམ་འོན་ཏེ་རྫུན་མར་བཞེད་པ་ལགས། ། ཞེས་གསུངས་པའི་དགོངས་པའི་དོན་ཡང་གསལ་བར་བྱས་པ་ཡིན་ཞིང་། གཉིས་པ་ཐུན་མོང་མ་ཡིན་པའི་ཤོག་རིལ་དྲུག་ནི། གཏོར་མ་ལ་བརྟེན་ནས་དགྲ་བོ་གསོད་པའི་ཤོག་རིལ། གཏོར་མ་མེད་པ་ཁ་ཟས་ལྎ དགྲ་བགེགས་ཚོགས་སུ་ཟ་བའིྎ བྱད་ཤ་ལྤགས་པའིྎ རྨི་ལམ་ངན་པ་དང་ལྟས་ངན་པ་བཟློག་པའིྎ གཞན་གྱི་རིག་སྔགས་དང་རྦོད་གཏོང་བཟློག་པའི་ཤོག་རིལ་དང་དྲུག་གོ ། གཉིས་པ་ནང་རྩ་གསུམ་འཁོར་ལོ་བརྟེན་ནས་སྒྲུབ་པ་ལ་བསྙེན་སྒྲུབ་ལས་གསུམ་གྱི། དང་པོ་ལ་ལྔ་སྟེ། སྙིང་ག་ཆོས་ཀྱི་འཁོར་ལོ་ལ་བརྟེན་ནས་ཐུན་མོང་བའི་བཟླས་པ། མགྲིན་པ་ལོངས་སྤྱོད་ཀྱི་འཁོར་ལོ་ལ་བརྟེན་ནས་ཐུན་མོང་མ་ཡིན་པའི་བཟླས་པ།
སྤྱི་བོ་བདེ་ཆེན་གྱི་འཁོར་ལོ་ལ་བརྟེན་ནས་དགྲ་བོ་གསོད་པའི་མི་འཁུ་བའི་བཟླས་པ། ལྟེ་བ་སྤྲུལ་པའི་འཁོར་ལོ་ལ་བརྟེན་ནས་སྲོག་འཕྲོག་པའི་བཟླས་པ། གསང་གནས་བདེ་སྐྱོང་འཁོར་ལོ་ལ་བརྟེན་ནས་སྲོག་གི་ཡང་ཏིག་བླང་བའི་བཟླས་པའོ། ། གཉིས་པ་བསྒྲུབ་པ་ལ་གསུམ་སྟེ། དྲེགས་པ་ཕོ་རྒྱུད་དུ་བསྒྲུབ་པ། དྲེགས་པ་མོ་རྒྱུད་དུ་བསྒྲུབ་པ། དྲེགས་པ་གཉིས་མེད་རྒྱུད་དུ་བསྒྲུབ་པའོ། ། དེ་རེ་རེ་ལ་དབང་དུ་བྱ་བ་དང་བྱིན་གྱིས་བརླབ་པ་གཉིས་གཉིས་ཡོད་དོ། ། གསུམ་པ་ལས་སྦྱར་ལ་གཉིས་ཏེ། ཐུན་མོང་གི་དམིགས་པས་སྤྱིའི་ལས་ལ་སྦྱར་བ་དང་།
ཁྱད་པར་གྱི་དམིགས་པས་བྱེ་བྲག་ཏུ་ལས་ལ་སྦྱར་བའོ། ། ཕྱི་མ་འདི་ལ་དྲུག་སྟེ། སྤྱི་བོ་བདེ་ཆེན་གྱི་འཁོར་ལོ་ལ་བརྟེན་ནས་ཞི་བའི་ལས་སྒྲུབ་པ། མགྲིན་པ་ལོངས་སྤྱོད་ཀྱི་འཁོར་ལོ་ལ་བརྟེན་ནས་དབང་དང་ཚེ་བསྒྲུབ་པ། སྙིང་ཁ་ཆོས་ཀྱི་འཁོར་ལོ་ལ་བརྟེན་ནས་མངོན་སྤྱོད་ཀྱི་ལས་བསྒྲུབ་པ། ལྟེ་བ་སྤྲུལ་པའི་འཁོར་ལོ་ལ་བརྟེན་ནས་རྒྱས་པའི་ལས་བསྒྲུབ་པ། གསང་གནས་བདེ་སྐྱོང་གི་འཁོར་ལོ་ལ་བརྟེན་ནས་ལས་སྣ་ཚོགས་བསྒྲུབ་པ། འཁོར་ལོ་ཐོག་མཐའ་གཉིས་ལ་བརྟེན་ནས་འགལ་རྐྱེན་སེལ་ཞིང་མཐུན་རྐྱེན་བསྒྲུབ་པའོ། ། སྐབས་འདིར་ནང་སྒྲུབ་ལ་བརྟེན་པའི་ཁུངས་སོགས་ཀྱི་དོགས་པའི་གནས་ཅུང་ཟད་དཔྱད་པ་ནི། ནང་སྒྲུབ་ཀྱི་མན་ངག་ཟབ་མོ་འདིའི་ཁུངས་ནི།
རྡོ་རྗེ་གུར་དང་། ལས་གསང་བའི་རྒྱུད་གཉིས་ལ་བརྟེན་པར་ནང་སྒྲུབ་ཀྱི་ཡིག་རྙིང་ལས་བཤད་ལ། དེ་ཡང་རྡོ་རྗེ་གུར་ལས། དེ་ནས་བཅོམ་ལྡན་འདས་རྡོ་རྗེ་འཛིན་པ་ཉིད་ཀྱི་སྐུ་དང་། གསུང་དང་། ཐུགས་རྡོ་རྗེ་ལས་ནག་པོ་ཆེན་པོ་འདི་ཉིད་རབ་ཏུ་ཕྱུང་ངོ་། ། ཞེས་པའི་རྒྱུད་ཚིག་འདི་ཉིད་སྤྱི་དོན་དུ་བཤད་པས་ཕྱི་སྒྲུབ་བསྟན། སྦ ས་དོན་དུ་བཤད་པས་ནང་སྒྲུབ་བསྟན་པར་སྙན་བརྒྱུད་འཛིན་པའི་བླ་མ་གོང་མ་རྣམས་བཞེད་ཅིང་། ལས་གསང་བའི་རྒྱུད་ཀྱིས་བསྟན་ཚུལ་ངེས་པ་ཅན་ཞིག་སྔར་མ་མཐོང་བས་སྨྲ་བར་མ་སྤོབས་ལ། ནང་སྒྲུབ་འདི་ལ་རྩ་གསུམ་ལ་བརྟེན་པའི་ཡི་གེ་ཉུང་ངུ་གོང་མས་མཛད་པ་དང་།
དེའི་རྗེས་སུ་དེ་ཉིད་ཅུང་ཟད་རྒྱས་སུ་བཏང་བ་དང་། གསང་རྟེན་ལུས་ལ་བཅངས་པའི་ཡིག་ཆུང་དམ་པས་མཛད་པ་ཡོད་པ་ལ། གཞན་ཡང་མཧཱ་ཀ་ལའི་སྤུ་གྲི་སོ་འདེབས་ཀྱི་མན་ངག་ཅེས་བྱ་བ་ཧ་ཅང་མི་ཉུང་ཙམ་ཞིག་ཀྱང་འབྱུང་ཞིང་། དེས་ན་འདི་ནི་ནང་གི་མན་ངག་བསྙེན་སྒྲུབ་ལས་གསུམ་ཆ་ཚང་བ་ཞིག་ཡིན་པར་བཞེད་ལ། ཁྱད་པར་སྙིང་ག་ཆོས་འཁོར་ལ་བརྟེན་པའི་ཐུན་མོང་མ་ཡིན་པའི་ལས་སྦྱོར་ནི། རྡོ་རྗེ་གུར་ལས། དེ་ཡི་སྤྱི་བོར་འདུག་ནས་ནི། ། ཏིལ་ཙམ་དུ་ནི་ཟ་བར་བྱེད། ། ཅེས་པའི་དོན་ཡིན་པར་བླ་མ་དག་གསུང་ངོ་། ། གཞན་ཡང་འདི་ཉིད་ཡིག་རྙིང་ཚད་ལྡན་མང་པོ་ལས་ཟུར་ཙམ་བཤད་དེ།
ལྕམ་དྲལ་གྱི་རྗེས་གནང་གི་ཐོ་མལ་ལོས་མཛད་པ་ལས་ཀྱང་། ཡོན་ཏན་སྒྲུབ་པའི་ལུང་སྦྱིན་པའི་སྐབས་སུ་བསྙེན་སྒྲུབ་ལས་གསུམ་གྱི་མན་ངག་ཕྱི་སྒྲུབ་དང་། ནང་ལུས་ལ་བརྟེན་པ་རྣམས་སྦྱིན་ཞེས་དང་། བྱུང་ལུགས་གཏོར་མ་དང་བཅས་པའི་ཁྲིགས་ལས་ཀྱང་། ནང་གི་རྣལ་འབྱོར་ཡིན་ན་ཐུན་གྱི་རྗེས་སུ་མགོན་པོ་འཁོར་བཅས་བདག་ཉིད་ཀྱི་ལྟེ་བར་ཆོས་འབྱུང་གྲུ་གསུམ་གྱི་ནང་དུ་བསྡུས་ལ་གཞག་པར་གསུངས་པ་དང་། གཞན་ཡང་དེ་འདྲའི་རིགས་ཅན་མང་དུ་ཡོད་པས། ཁུངས་དེ་དག་ལ་བརྟེན་ནས་ཡར་ལུང་པ་སེང་གེ་རྒྱལ་མཚན་གྱིས་ནང་ཁྲིད་ཀྱི་ཡི་གེ་རྒྱས་པ་འདི་མཛད་ཅིང་། ཁ་ཅིག་འདི་ལ་བཀའ་བརྒྱུད་པའི་ཆོས་སྐྱོང་ཕྱག་བཞི་པའི་མན་ངག་ནས་རྒྱས་བཀབ་པ་ཡིན་གྱི། རང་ལུགས་ལ་ནང་གི་མན་ངག་ལས་སྦྱོར་ཐོར་བུ་མ་གཏོགས་ཁྲིད་རིམ་དུ་བྱེད་རྒྱུ་མེད་གསུངས་པ་ནི། གོང་དུ་དྲངས་པའི་ཡིག་རྙིང་དེ་དག་ཀྱང་མ་གཟིགས་པར་སྣང་ཞིང་།
རང་ཉིད་ལ་འདི་སྐོར་གྱི་རྒྱུས་མེད་པའི་དེ་ཉིད་སྟོན་པར་ཟད་དོ། ། དེས་ན་ནང་སྒྲུབ་འདི་ལ་བསྙེན་སྒྲུབ་ལས་གསུམ་གྱི་མན་ངག་ཆ་ཚང་པར་ཡོད་པ་མལ་ལོ་སོགས་ཀྱིས་བཤད་ཅིང་། དེ་ཡོད་ཕྱིན་བླ་མས་ཀྱང་ཁྲིད་རིམ་དུ་བྱས་ནས་བསྟན། སློབ་མས་ཀྱང་དམིགས་ཐུན་དུ་བཅད་ནས་བསྒོམ་པ་ལ་སྐྱོན་ཅི་ཡོད་སོམས་ཤིག དེས་ན་ཞལ་ངོ་ནང་བརྒྱུད་ལས་འོངས་པའི་གསང་ཁྲིད་ཐོབ་པ་དག་གིས་བལྟས་ན། ཡར་ལུང་པའི་འདི་ནང་ཁྲིད་ཐུན་མོང་བ་ཙམ་དུ་མཐོང་སྟེ། འདི་ལས་རྩ་ནང་ཙམ་དུ་ལྷ་བསྐྱེད་པར་བཤད་ལ། ཞལ་ངོ་ནང་བརྒྱུད་ལས་འོངས་པ་ལ་ནི་རྩ་ཐིག་རླུང་གསུམ་དང་དབྱེར་མེད་དུ་ལྷ་བསྐྱེད་པ་ཡིན་ཞིང་། གཞན་ཡང་གཞི་སྐྱེ་མེད་དངོས་པོའི་གནས་ཚུལ་ལ་མཁས་པ་ཞེས་བྱ་བ། ཕྱི་ནང་གསང་གསུམ་གྱི་དྲེགས་པ་རྒྱུད་གསུམ་ངོས་བཟུང་ནས།
ཆོས་ཐམས་ཅད་སེམས་ཉིད་གསལ་སྟོང་ཟུང་འཇུག་གི་ཆོ་འཕྲུལ་དུ་སྟོན་པ་ཟབ་པ་ལས་ཀྱང་ཆེས་ཟབ་པ་ཡོད་དོ། ། རྩ་དང་དབྱེར་མེད་དུ་ལྷ་བསྐྱེད་པ་ནི་ཡིག་རྙིང་ལས་ཀྱང་བཤད་དེ། རོ་མའི་རྩ་མདུད་དང་དབྱེར་མེད་དུ་མགོན་པོ་རྐྱང་མའི་རྩ་མདུད་དང་དབྱེར་མེད་དུ་ལྷ་མོ་སོགས་བསྐྱེད་པར་བཤད་པའི་ཕྱིར་རོ། ། དེས་ན་ཞལ་ངོ་ནང་བརྒྱུད་ཀྱི་ཁྲིད་འདི་ནི་ནང་སྒྲུབ་ཐུན་མོང་མ་ཡིན་པ་ཡིན་ཞིང་། ཕྱི་སྒྲུབ་སོགས་གསུམ་དུ་ཕྱེ་བའི་གསང་སྒྲུབ་ཡིན་པར་བླ་མ་བརྒྱུད་པ་རྣམས་བཞེད་པ་ཡིན་ནོ། ། ཡང་འདིའི་ལས་སྦྱོར་གྱི་དམིགས་པའི་སྐབས་སུ། རང་དང་བསྒྲུབ་བྱའི་རྩ་རྣམས་ལ་ལྷ་བཀོད་ནས། གཞན་ལ་གཅོད་པའི་དམིགས་པ་བསྒོམ་པའི་ཚེ། ཕན་ཚུན་མཚུངས་པར་འདྲ་བའི་རྟེན་འབྲེལ་གྱི་དབང་གིས་གཞན་ལ་གནོད་པ་བཞིན། རང་གི་ཚེ་སྲོག་ལའང་གནོད་པ་མ་ཡིན་ནམ་སྙམ་ན།
འདི་ལ་གནད་ཀྱི་ཞལ་གདམས་འདི་ཡོད་དེ། བསྒྲུབ་བྱ་ཕ་རོལ་པོའི་རྩ་ལ་ལྷ་བཀོད་པ་ནི། ཕྱག་མཚན་གྱི་གྲི་གུག་ལ་སོགས་པའི་སོ་ནང་ལ་བཀུག་ནས་གཅོད་པའི་སྟངས་ཀ་བྱེད་པས་གཞན་ལ་གནོད་པ་ཡིན་ཞིང་། རྣལ་འབྱོར་པ་རང་གི་རྩ་ལ་ལྷ་བཀོད་པ་ན། ནང་ལ་གཅོད་པའི་སྟངས་ཀ་མི་བྱེད་པར། ཕྱི་ལ་འཕྱར་སྟབས་སུ་འཛིན་པས་བར་ཆད་བསྲུང་ཞིང་རང་གི་ཚེ་སྲོག་ལ་མི་གནོད་པ་ཡིན་ཞེས་བླ་མ་གོང་མ་རྣམས་ཀྱི་གསུང་རྒྱུན་བཞིན། བདག་གི་རྗེ་བླ་མ་རྣམས་ཡང་ཡང་དུ་བཀའ་སྩོལ་བ་ཞིག་འདུག་པས། ཞལ་གདམས་འདི་ནི་སྙིང་གི་དཀྱིལ་དུ་བཅང་བར་བྱའོ། ། དེ་དག་གིས་ནི་རྗེ་ཚར་ཆེན་གྱི་མགོན་པོའི་དྲི་བ་ལྷག་བསམ་རབ་དཀར་ལས། ནང་སྒྲུབ་སྐབས་སུ་གོང་མའི་ཐོ་ཡིག་ལས། །
རྡོ་རྗེ་གུར་དང་ལས་གསང་གིས་བསྟན་ཞེས། ། འབྱུང་བ་དེ་གཉིས་དག་ལས་ཇི་སྐད་བཤད། ། ལྷག་པར་ཕྱི་མའི་ངོས་འཛིན་ཇི་ལྟར་ལགས། ། རྩ་གསུམ་ལ་བརྟེན་ནང་གི་བསྒྲུབ་པའི་སྐབས། ། ཁ་་་་་་རྗེ་ཀུན་དགའ་གྲོལ་མཆོག་ཅིག་ལས་སྦྱོར་སྐབས་སུ་ཐོར་བུ་ལས། ། འཆད་པ་ལས་གཞན་ཁྲིད་རིམ་མེད་ཅེས་གླེང་། ། དེས་ན་ཡར་ལུང་ཁྲིད་ཡིག་དག་མིན་ནམ། ། ཞེས་དང་། ནང་སྒྲུབ་འདི་ཀ་གསང་སྒྲུབ་ཡིན་པའམ། ། གསང་སྒྲུབ་ཅེས་བྱ་ཟུར་ན་ཡོད་པ་ཡིན། །
དང་པོ་ལྟར་ན་སོ་སོར་དབྱེ་བ་ཅི། ། ཕྱི་མ་ལྟར་ན་ངོས་འཛིན་ཅི་ལ་བྱེད། ། འདི་ཡི་ཐུན་མོང་མ་ཡིན་ལས་སྦྱོར་སྐབས། ། རང་དང་བསྒྲུབ་བྱའི་རྩ་ལ་ལྷ་བཀོད་ནས། ། གཞན་ལ་གཅོད་ཚེ་ཕན་ཚུན་མཚུངས་འདྲ་ཡི། ། རྟེན་འབྲེལ་དབང་གིས་གཞན་ལ་གནོད་པ་བཞིན། ། དེ་བཞིན་རང་གི་ཚེ་སྲོག་ལ་གནོད་པར། ། བཤད་ཅིང་དེ་འདྲའི་གཏམ་རྒྱུད་མང་སྣང་བ། ། འདི་ལ་གནད་ཀྱི་གདམས་པ་ཇི་ལྟར་ཡོད། ། བླ་མར་ཐོས་སམ་ཡི་གེ་གཟིགས་ལགས་སམ། །
ཞེས་གསུངས་པ་དེ་དག་གི་དགོངས་པའི་དོན་ཡང་གསལ་བར་བྱས་པ་ཡིན་ནོ། ། དེ་ལྟ་བུའི་ནང་ཁྲིད་དམ་གསང་ཁྲིད་འདི་འཆད་དམ་ཉམས་སུ་ལེན་པ་སོགས་གང་བྱེད་ཀྱང་། གོང་དུ་བཤད་པའི་གོང་མའི་ཡི་གེ་ཐོར་བུ་བ་དེ་དག་སོགས་དང་། གཞན་ཡང་ཡར་ལུང་སེང་རྒྱལ། རྗེ་ཚུལ་ཁྲིམས་བཟང་པོ། འཇམ་དབྱངས་སངས་རིན། རྗེ་རྡོ་རིང་པ། སྔགས་འཆང་ཆོས་ཀྱི་རྒྱལ་པོ། རྗེ་ཚར་ཆེན་རྣམས་ཀྱིས་མཛད་པའི་ཁྲིད་ཡིག་དངོས་དང་། དེ་ལ་ཕན་པའི་ཡིག་སྣ་ཆེ་ཆུང་དུ་མ་ཡོད་པ་རྣམས་དང་།
ལྷག་པར་རྗེ་ཚར་པའི་གསུང་མ་ཉམས་པའི་རྒྱུན་མཁྱེན་བརྩེ་ཆོས་རྗེས་ཟིན་བྲིས་སུ་བཏབ་པའི་ཁྲིད་ཡིག་ཆེན་མོ་དང་། དེའི་སྙིང་པོ་བསྡུས་པ་བདག་གི་བླ་མ་མཁན་ཆེན་འཇམ་པའི་དབྱངས་ཀྱིས་མཛད་པ་སོགས་དེ་དག་ལ་ཐོས་བསམ་མཐར་ཕྱིན་པར་བགྱིས་ན། ལུགས་འདི་ལ་མི་འཇིགས་པའི་སྤོབས་པ་ཐོབ་པ་ནི་ཁོ་བོས་ངེས་པ་ཐོབ་པ་ཡིན་ལ། དེ་བཞིན་དུ་སྲུང་འཁོར་བྲག་རྫོང་མའི་མན་ངག་ལ་མཁས་པར་འདོད་པ་རྣམས་ཀྱིས། ཐོག་མར་རྗེ་བཙུན་གྱི་དངོས་སློབ་དཀར་གྱིས་མཛད་པའི་ཡི་གེ་ནས་བཟུང་། བར་སྐབས་ཀྱི་བསྟན་འཛིན་སོ་སོས་མཛད་པའི་སྲུང་འཁོར་གྱི་ཡིག་སྣ་དུ་མ་འབྱུང་བ་དེ་རྣམས་དང་། ཁྱད་པར་རྗེ་རྡོ་རིང་པའི་ཡི་གེ་རྒྱས་པ། ཚར་ཆེན་གྱི་ས་བཅད། སྔགས་འཆང་ཆོས་ཀྱི་རྒྱལ་པོའི་སྲུང་འཁོར་བར་ཆད་ཀུན་སེལ། བདག་ཆེན་རྡོ་རྗེ་འཆང་གི་གསུང་རྒྱུན་སྙན་བརྒྱུད་མ་ཉམས་པ།
རྗེ་བློ་གསལ་རྒྱ་མཚོ་ལ་བཀའ་བབ་པ་བཞིན། སློབ་མ་རྣམས་ལ་ཇི་ལྟར་གསུངས་པ་ལྟར་ཟིན་བྲིས་སུ་བཏབ་པའི་ཁྲིད་ཡིག་རྗེ་མཁྱེན་བརྩེ་བ་དང་། རྗེ་བོད་མཁར་བ་གཉིས་ཀྱིས་མཛད་པ་སོགས་དང་། དེ་དག་གི་གསལ་བྱེད་སྙིང་པོར་གྱུར་པ་བདག་གི་བླ་མ་མུས་ཆེན་རྡོ་རྗེ་འཆང་སངས་རྒྱས་རྒྱལ་མཚན་དང་། མཁན་ཆེན་ཐམས་ཅད་མཁྱེན་པས་མཛད་པའི་གསུང་རབ་དེ་རྣམས་ལ་ལྟ་རྟོག་ཞིབ་ཏུ་བགྱིས་ན། སྲུང་འཁོར་བྲག་རྫོང་མའི་མན་ངག་གི་སྐོར་ལ་བཤད་སྒྲུབ་གང་བྱེད་ཀྱང་ཐོགས་མེད་ཀྱི་བློ་གྲོས་རྒྱས་པར་འགྱུར་བ་ནི་ཁོ་བོས་ཉམས་སུ་མྱོང་བ་ལགས་སོ། ། གསུམ་པ་ཡང་གསང་སེམས་ཀྱི་གནད་ལ་བརྟེན་ནས་བསྒྲུབ་པ་ལ་གསུམ་སྟེ། ཐོག་མར་གཞི་སྐྱེ་མེད་དངོས་པོའི་གནས་ལུགས་ལ་མཁས་པ། བར་དུ་ལམ་དབྲི་བསྐྱེད་ཉམས་ལེན་གྱི་གནད་ལ་མཁས་པ། མཐར་ཐུག་སངས་རྒྱས་ཀྱི་བསྟན་པ་སྲུང་བའི་མཚོན་ཆར་གཏད་པས་མངོན་སྤྱོད་མཆོག་གི་དངོས་གྲུབ་ཏུ་བསྒྱུར་བ་ལ་མཁས་པའོ། །
འདི་དག་ནི་བརྒྱུད་ལྡན་གྱི་བླ་མ་རྣམས་ཀྱི་ཞལ་ལས་བྱུང་བའི་མན་ངག་གི་ཐོ་ཙམ་བཀོད་པ་ཡིན་ལ་ཞིབ་ཏུ་ནི་སྙན་བརྒྱུད་དང་ལྡན་པའི་ཡོངས་འཛིན་དག་གི་ཞབས་པད་ཡུན་རིང་དུ་བསྟེན་ཞིང་། ལུས་ལོངས་སྤྱོད་ཀྱི་སྒོ་ནས་དཀའ་བ་རྒྱ་ཆེན་པོ་སྤྱད་དེ་གསོལ་བ་ནན་ཏན་དུ་བཏབ་ནས་ཐུགས་དགྱེས་པ་ཆེན་པོས་ཞལ་གྱི་སྒོ་ནས་འབྱུང་བ་ཁོ་ན་ལ་རག་ལས་པ་ཡིན་པས། སྐལ་བཟང་དོན་གཉེར་ཅན་རྣམས་ཀྱིས་དགོངས་པར་མཛོད་ཅིག ཅིར་སྣང་དྲེགས་པ་རྒྱུད་གསུམ་རྣམ་རོལ་ལ། ། གང་ཤར་རྙེད་དང་བཀུར་བསྟིའི་མཆོད་སྤྲིན་གྱི། ། དབྱིངས་ཉིད་གདོད་ནས་ཡོད་མ་མྱོང་བཞིན་དུ། ། སྣང་བ་གཞི་ནས་འགག་མེད་འདི་ངོ་མཚར། ། བར་སྐབས་ཀྱི་ཚིགས་སུ་བཅད་པའོ། ། བཞི་པ་མོས་གུས་གཞོན་ནུའི་དགའ་བ་དང་འདྲ་བས་བསམ་པ་ཚིམ་པ་ནི། དེ་ལྟར་ཆོས་སྐྱོང་གི་རྗེས་གནང་ཅི་རིགས་པ་ཐོབ་པའི་རྗེས་སུ།
ཕྱི་སྒྲུབ་དང་ནང་སྒྲུབ་ཀྱི་མན་ངག་ལ་བརྩོན་པས་ཉམས་སུ་བླང་ཞིང་། ཐུན་མཚམས་སུ་ཡང་ཚོགས་དང་གཏོར་མ་ལ་སོགས་པས་བླ་མ་ཡི་དམ་ཆོས་སྐྱོང་རྣམས་མཉེས་པར་བྱས་པས་རང་གཞན་གྱི་གནས་སྐབས་དང་མཐར་ཐུག་གི་བཞེད་དོན་རྣམས་ལྷུན་གྲུབ་ཏུ་འབྱུང་བ་རྟེན་འབྲེལ་གྱི་ཆོས་ཉིད་ཡིན་ལ། དེའི་ཚེ་བླ་མ་དང་ཆོས་སྐྱོང་དང་གདམ་ངག་རྣམས་ལ་ཡིད་ཆེས་པའི་དད་པ་དང་མོས་གུས་གཤའ་མ་རྐྱེན་གྱིས་འཕྲོག་པར་མི་ནུས་པའི་གཏིང་ཚུགས་པ་ནི་མོས་གུས་ཀྱིས་བསམ་པ་ཚིམ་པ་ཞེས་བྱ་བ་ཡིན་པར་གསུངས་སོ། ། མཚན་ལྡན་བླ་མར་མན་ངག་དྲིན་ནོས་ནས། ། ཉམས་སུ་བླངས་པས་དོན་གཉིས་ལྷུན་གྲུབ་སྟེ། ། ལམ་འདིར་བསླུ་བ་མེད་པའི་མོས་གུས་ཀྱིས། ། བསམ་པ་ཚིམ་པ་ཆོས་འདིའི་ཟབ་ཁྱད་ལགས། ། བར་སྐབས་ཀྱི་ཚིགས་སུ་བཅད་པའོ། ། དེ་ལྟར་དེ་དག་གིས་ནི་དཔལ་རྡོ་རྗེ་ནག་པོ་ཆེན་པོའི་ཟབ་མོའི་ཆོས་སྐོར་རྣམས་བྱུང་བའི་ཚུལ་ལེགས་པར་བཤད་པ་བསྟན་སྲུང་ཆོས་ཀུན་གསལ་བའི་ཉིན་བྱེད་ཅེས་བྱ་བ་མ་ཚང་པ་མེད་པ་བསྟན་ཟིན་ཏོ།། །། འདིར་སྨྲས་པ།
གངས་ཅན་ལྗོངས་འདིར་འགྲན་ཟླ་ཀུན་བྲལ་ས་སྐྱའི་བླ་ཆེན་གོང་མ་ལྔ། ། བརྒྱུད་པར་བཅས་དང་ས་སྐྱ་པཎ་ཆེན་དྲི་མེད་དཔལ་དུ་སངས་རྒྱས་ཏེ། ། སླར་ཡང་བྱོན་པ་སྤྲུལ་པའི་སྐྱེས་མཆོག་སྔགས་འཆང་ངག་དབང་ཀུན་རིན་ཞེས། ། ཅི་མཛད་བསྟན་འགྲོའི་དོན་དུ་གྱུར་པའི་སྐྱེས་ཆེན་དེ་ལ་སླར་ཡང་འདུད། ། མགོན་དེའི་རིགས་སྲས་པདྨའི་རྣམ་སྤྲུལ་མཐུ་སྟོབས་རྫུ་འཕྲུལ་བསམ་ཡས་གཏེར། ། གང་གི་ཞལ་དཀྱིལ་མཐོང་བ་ཙམ་གྱིས་འགྲོ་ཀུན་དབང་སྡུད་བསོད་ནམས་དབང་། ། ཞི་ཞིང་དེས་པའི་ངང་ཚུལ་བཟང་པོས་རྨུ་རྒོད་ཀུན་ཀྱང་འདུལ་མཛད་པའི། ། འགྲོ་མགོན་ཆོས་རྗེའི་རྣམ་འཕྲུལ་གྲགས་པའི་མཚན་ཏེ་སྐུ་མཆེད་ཞབས་ལ་དད། ། བརྟན་གཡོ་འདི་ཀུན་ཁྱེད་ཀྱི་རྣལ་རོལ་ཁྱེད་ནི་བརྟན་གཡོ་ཀུན་གྱི་བདག ། གདོད་མའི་མགོན་པོ་རང་སེམས་བླ་མ་རང་ངོ་སྤྲོད་པའི་བཀའ་དྲིན་ཅན། །
འཁོར་འདས་ཀུན་ཁྱབ་རྒྱལ་བའི་གོང་བུ་རྒྱལ་བ་མུས་པ་ཆེན་པོ་ཞེས། ། ད་ལྟ་འབྲས་བུའི་ས་ལ་བཞུགས་པའི་ས་གསུམ་བླ་མས་ད་དུང་སྐྱོབས། ། ཆོས་ཚུལ་བྱེ་བའི་སྤྱན་ཟུང་དང་ལྡན་འགྲོ་ཀུན་དགའ་མཛད་དོན་གྲུབ་ཞབས། ། ས་སྐྱའི་གསེར་ཆོས་ཀུན་ལ་དབང་ཕྱུག་ཉམས་རྟོགས་རབ་བརྟན་ཆོས་རྗེ་དང་། ། གང་གི་མཁྱེན་རབ་ངག་དབང་ལྷ་མཚུངས་ཆོས་ཀྱི་དོན་ཀུན་གཟིགས་པ་ཡི། ། གྲགས་པ་གསལ་ལྡན་ཡོངས་འཛིན་རྣམས་ཀྱི་བཀའ་དྲིན་བསམ་བཞིན་དད་པ་འཕེལ། ། རྣམ་སྣང་ཕོ་བྲང་རྡོ་རྗེ་གདན་ལ་སོགས། ། རྒྱ་བོད་མཁའ་འགྲོ་འདུ་བའི་གནས་རྣམས་སུ། ། བཞུགས་ནས་བསྟན་དགྲའི་སྲོག་དབུགས་ལ་དགྱེས་པའི། ། ཕྱི་ཡི་ཆོས་སྐྱོང་རྣམས་ཀྱིས་བདག་སྲུངས་ཤིག །
རྩ་གསུམ་འཁོར་ལོ་བྱང་སེམས་རླུང་གི་དངོས། ། གཟུང་འཛིན་དགྲ་བོའི་གཤེད་མ་ལྷན་སྐྱེས་ཀྱི། ། ཡེ་ཤེས་བདེ་ཆེན་མགོན་པོའི་སར་འཁྲིད་པའི། ། ནང་གི་སྲུང་མས་རྟག་ཏུ་དགེ་ལེགས་མཛོད། ། ཕྱི་ནང་སྒྱུ་འཕྲུལ་དྲེགས་པའི་ཟློས་གར་ཀུན། ། རང་སེམས་གསལ་སྟོང་བརྗོད་བྲལ་བློ་འདས་ཀྱི། ། རོལ་པར་ཤེས་པས་སྣང་སྲིད་རྒྱུད་གསུམ་གྱི། ། རང་ཞལ་མཐོང་བའི་གསང་བའི་མགོན་པོས་སྐྱོངས། ། དེ་ལྟར་ཕྱི་ཡི་དྲེགས་པ་རྒྱུད་གསུམ་ལ། ། རྣམ་དྲུག་རྟེན་དང་གཏོར་མ་གསུམ་ལ་སོགས། །
བཤམས་ནས་བཟླས་བརྗོད་བསྐང་བཤགས་བསྟོད་བསྐུལ་གྱིས། ། མཉེས་པར་བྱས་པས་ལས་བཞིའི་དོན་ཀུན་འགྲུབ། ། ལུས་ལ་གྲུབ་པའི་ནང་གི་རྒྱུད་གསུམ་པོ། ། དམིགས་རིམ་ཟབ་མོའི་བྱང་སེམས་དབབ་བཟློག་དང་། ། རླུང་སྦྱོར་བཟླས་པའི་སྔགས་ཀྱིས་རྒྱུད་བསྐུལ་བས། ། བདེ་ཆེན་མགོན་པོས་འཛུམ་ཞལ་སྟོན་པར་ངེས། ། གསལ་སྟོང་ཟུང་འཇུག་གསང་བའི་རྒྱུད་གསུམ་དེ། ། བརྗོད་བྲལ་བློ་འདས་མཆོད་པས་དགྱེས་བྱས་ན། ། ཚེ་འདིར་སེམས་ཉིད་རྟོག་མེད་ཆོས་སྐུ་དང་། ། ལུས་ཉིད་འཇའ་ལུས་རྡོ་རྗེའི་སྐུ་འགྲུབ་གྱུར། །
དེ་འདྲའི་འབྲས་བུ་ཚེ་འདིར་མ་ཐོབ་ན། ། འཆི་བ་འོད་གསལ་ཞེས་བྱའི་སྒྲ་བོ་ཆེ། ། ཡང་ཡང་འཕྲད་པའི་མཛའ་བོ་དེ་མཐོང་བས། ། ངོ་ཤེས་ནང་གི་འཕོ་བས་དུས་དེར་གྲོལ། ། དེར་ཡང་འཁྲུལ་ནས་བར་དོར་འཁྱམས་གྱུར་ན། ། བླ་མ་བསྟན་སྲུང་རྣམ་སྤྲུལ་བགྲང་ཡས་ཀྱིས། ། གདུགས་དང་རྒྱལ་མཚན་ལ་སོགས་མཆོད་སྤྲིན་བཅས། ། མིང་ནས་ལུང་སྟོན་མཁའ་སྤྱོད་འཁྲིད་པར་ངེས། ། ཅི་སྟེ་ལས་ཀྱིས་མངལ་སྒོ་འགྲིམས་སྲིད་ཀྱང་། ། ལུས་རྟེན་བླ་མ་ཆོས་སོགས་མཐུན་རྐྱེན་ཀུན། །
བཀའ་སྲུང་རྣམས་ཀྱིས་འབད་མེད་ལེགས་བསྒྲུབས་ནས། ། རིང་པོར་མི་ཐོགས་རྣམ་གྲོལ་མཆོག་ཐོབ་པས། ། ལམ་བཟང་འདི་དང་མཇལ་ཀུན་སྐལ་བ་བཟང་། ། དེ་ལྟར་བརྟན་གཡོ་ཀུན་ཁྱབ་སྲུང་མའི་གཙོ། ། དཔལ་ལྡན་གུར་གྱི་མགོན་པོ་ལྕམ་དྲལ་དང་། ། མཐུ་ལྡན་གཉན་གྱི་མགོན་པོ་གདོང་བཞི་པ། ། བསྟན་དགྲའི་སྲོག་བདག་ལས་མཁན་ཕོ་ཉར་བཅས། ། ཨུ་རྒྱན་མཁའ་འགྲོའི་གླིང་གི་ནོར་སྐྱོང་ཟུང་། ། དཔལ་ཆེན་ཐུགས་ཀྱི་སྤྲུལ་པ་དཀར་མོ་དང་། ། བདུད་ཀྱི་རྒྱལ་པོ་དམ་ཅན་བཅུ་གཉིས་སོགས། །
བསྟན་སྲུང་དབང་པོ་རྣམས་ཀྱི་ཟབ་རྒྱས་ཀྱི། ། ཆོས་ཚུལ་སྔོན་ཚེ་རྒྱ་གར་འཕགས་ཡུལ་དང་། ། ཕྱིས་རབས་གངས་རིའི་ལྗོངས་འདིར་དར་བའི་ཚུལ། ། ལེགས་པར་བཤད་པའི་སྔོན་མེད་བསྟན་བཅོས་ཀྱི། ། ཉི་མ་གསར་དུ་ཤར་བའི་དགེ་མཚན་འདིས། ། བློ་གསལ་རྣམས་ཀྱིས་བསྟན་སྲུང་ཆོས་ཚུལ་ཀུན། ། གསལ་བར་མཐོང་ཞིང་རྟོགས་པའི་རྒྱུར་གྱུར་ཏེ། ། ས་སྐྱའི་བཀའ་སྲུང་མན་ངག་ཆུ་རྒྱུན་གྱིས། ། རྒྱ་མཚོའི་གོས་ཅན་མ་ལུས་ཁྱབ་གྱུར་ནས། ། དེ་དང་ལྷན་ཅིག་ཡོངས་རྫོགས་བསྟན་པའི་བདག །
དཔལ་ལྡན་ས་སྐྱའི་རྗེ་བཙུན་མཆོག་རྣམས་ཀྱི། ། བཞེད་གཞུང་ཟབ་དང་རྒྱ་ཆེའི་བསྟན་པའི་རྒྱུན། ། ཀུན་ཀྱང་འཕེལ་ཞིང་སྲིད་མཐར་རྒྱས་གྱུར་ཅིག ། འདི་སྦྱར་དགེ་དང་དུས་གསུམ་ལེགས་བྱས་ཀྱི། ། མཐུ་ལས་བྱུང་བའི་གཟི་བརྗིད་མེ་འོད་ཀྱིས། ། བདག་ཅག་དཔོན་སློབ་གདུལ་བྱར་བཅས་པ་ཡི། ། སྡིག་སྒྲིབ་ཉེས་ལྟུང་མུན་པ་ཀུན་བཅོམ་ནས། ། དུས་འདིར་ཚེ་རིང་ནད་མེད་བསམ་དོན་རྣམས། ། སྔར་བཞིན་འབད་མེད་ཡིད་བཞིན་ལྷུན་གྲུབ་སྟེ། ། སྤྱི་དང་བྱེ་བྲག་བསྟན་པ་ཆེར་རྒྱས་ཤིང་། །
དེ་རྒྱུན་བསྐལ་པར་རིགས་རྒྱུད་དྲི་མེད་ཀྱིས། ། རྒྱུན་དུ་བསྐྱངས་ནས་དཔལ་ལྡན་ས་སྐྱ་ཡི། ། ཆོས་སྲིད་དཔལ་འབྱོར་ཡར་ངོའི་ཟླ་བ་ལྟར། ། གོང་འཕེལ་གྱུར་ཏེ་སྔགས་འཆང་ཡབ་སྲས་ཀྱི། ། བསྟན་པའི་རྒྱུན་འདི་ནམ་ཡང་མི་ནུབ་ཅིང་། ། བདག་དང་བདག་ལ་ཡིད་གཏད་སློབ་བུ་རྣམས། ། ནམ་ཞིག་ཚེ་འདིའི་སྣང་བ་ནུབ་མ་ཐག ། བདེ་བ་ཅན་དུ་སྣང་བ་མཐའ་ཡས་ཀྱི། ། དྲུང་དུ་སྐྱེས་ནས་ས་ལམ་མཐར་ཕྱིན་ཏེ། ། སླར་ཡང་བསམ་བཞིན་སྲིད་པའི་ཟློས་གར་གྱི། །
སྣ་ཚོགས་ཐབས་མཁས་དུ་མས་བསྟན་པ་དང་། ། འགྲོ་བའི་དོན་མང་ཡིད་ལ་རེ་བ་བཞིན། ། འགྲུབ་ནས་ཀུན་ཀྱང་དག་པའི་ཞིང་བསྒྲོད་ཤོག ། བདག་ཅག་སོ་སྐྱེ་རང་སྟོབས་བྲལ་ཡང་བླ་མ་བསྟན་སྲུང་དབང་པོ་རྣམས། ། དབྱེར་མེད་ཐུགས་རྗེའི་གཞན་སྟོབས་དབང་ལས་འདི་དང་ཕྱི་མའི་དོན་མཐའ་དག ། ཡིད་ལ་བསམ་པ་ཇི་བཞིན་འགྲུབ་སྟེ་ས་སྐྱའི་རྗེ་བཙུན་བསྟན་པའི་རྒྱུན། ། ཕྱོགས་དུས་ཀུན་ཏུ་མི་ནུབ་དར་བའི་མཐུ་དང་ནུས་པའི་སྟོབས་ལྡན་ཤོག ། ངེས་པའི་དོན་དུ་བདེན་པའི་དངོས་པོ་ཕྲ་རབ་རྡུལ་གྱིས་མ་གོས་ཀྱང་། ། ཡེ་ཤེས་གསལ་སྣང་ཅིར་ཡང་འཆར་བ་གདོད་མ་ཉིད་ནས་འགག་མ་མྱོང་། ། ཡོད་མ་མྱོང་བའི་དབྱིངས་དང་འབྲལ་མེད་བརྗོད་བྲལ་ཅིར་ཡང་མ་གྲུབ་པ། །
ཟུང་འཇུག་གནས་ལུགས་མྱུར་དུ་རྟོགས་ནས་རང་གཞན་དོན་གཉིས་ལྷུན་གྲུབ་ཤོག ། ཅེས་དཔལ་རྡོ་རྗེ་ནག་པོ་ཆེན་པོའི་ཟབ་མོའི་ཆོས་སྐོར་རྣམས་བྱུང་བའི་ཚུལ་ལེགས་པར་བཤད་པ་བསྟན་སྲུང་ཆོས་ཀུན་གསལ་བའི་ཉིན་བྱེད་ཅེས་བྱ་བ་འདི་ཡང་། སྙིགས་དུས་ཀྱི་བསྟན་པའི་གསལ་བྱེད་ཆེན་པོ་སྔགས་འཆང་ཆོས་ཀྱི་རྒྱལ་པོ་ངག་དབང་ཀུན་དགའ་རིན་ཆེན་གྱི་ཐུགས་སྲས་དམ་པ་གཅེན་འཇམ་མགོན་གྲུབ་པའི་དཔའ་བོ་པདྨའི་རྣམ་སྤྲུལ་བསོད་ནམས་དབང་པོའི་ཞལ་སྔ་ནས་དང་། དེའི་གཅུང་བྱང་ཆུབ་སེམས་དཔའ་ཞི་བ་འཚོའི་སྐུའི་སྐྱེ་བ་དཔལ་ལྡན་བླ་མ་དམ་པ་བསོད་ནམས་རྒྱལ་མཚན་ཉིད་སླར་ཡང་བསམ་བཞིན་དུ་བྱོན་པ་ཡབ་རྗེ་སྦས་པའི་སངས་རྒྱས་སྔགས་འཆང་གྲགས་པ་བློ་གྲོས། རིགས་ཐམས་ཅད་དང་དཀྱིལ་འཁོར་ཐམས་ཅད་ཀྱི་ཁྱབ་བདག་དྲུག་པ་རྡོ་རྗེ་སེམས་དཔའ་དང་རྣམ་དབྱེར་མེད་པའི་དུས་གསུམ་སྒྲིབ་མེད་དུ་གཟིགས་པ་རྒྱལ་བ་མུས་པ་ཆེན་པོ་སངས་རྒྱས་རྒྱལ་མཚན། སྤྲུལ་པའི་སྐུ་ལོ་ནས་སྤྱན་སྔ་རིན་པོ་ཆེ་ཀུན་དགའ་དོན་གྲུབ། ཉམས་དང་རྟོགས་པའི་མངའ་བདག་ཆོས་ཀྱི་རྗེ་དབང་ཕྱུག་རབ་བརྟན། མཁས་ཤིང་བཙུན་པའི་ཡོན་ཏན་གཞལ་དུ་མེད་པ་མངའ་བ་རྗེ་ནགས་དགོན་པ་ཆེན་པོ་སྦྱིན་པ་གྲགས་པ། ཤེས་བྱའི་དཀྱིལ་འཁོར་མཐའ་དག་ལ་མི་འཇིགས་པའི་སྤོབས་པ་བརྙེས་པ་མཁན་ཆེན་འཇམ་པའི་དབྱངས་ངག་དབང་ཆོས་ཀྱི་གྲགས་པ་ལ་སོགས་ཏེ་ཡོངས་འཛིན་བསླུ་མེད་དམ་པ་དུ་མའི་ཞབས་སེན་རིན་པོ་ཆེ་དབང་གི་རྒྱལ་པོ་སྤྱི་བོའི་རྒྱན་དུ་བཀོད་ཅིང་། གསུང་གི་བདུད་རྩིའི་སྐལ་བ་བཟང་པོར་གྱུར་པ་ཤྲཱི་ས་སྐྱ་པ་ཤཱཀྱའི་དགེ་བསྙེན་པཎྜི་ཏ་་་་་་མཁས་པ་སྔགས་འཆང་ངག་དབང་ཀུན་དགའ་བསོད་ནམས་གྲགས་པ་རྒྱལ་མཚན་དཔལ་བཟང་པོས།
ས་སྐྱ་པའི་བཀའ་སྲུང་ཁྱད་པར་ཅན་འདི་དག་གི་མན་ངག་གི་ཆོས་ཚུལ་རྣམས་བཤད་པའི་གཞི་ཆེ་ཞིང་། ཟབ་ཅིང་རྒྱ་ཆེ་བ་འབའ་ཞིག་ཏུ་བཞུགས་པས་འདི་རྣམས་ཀྱི་ཆོས་སྐོར་རྣམས་བྱུང་ཚུལ་གྱི་ཡི་གེ་ཞིབ་པ་ཞིག་བགྱིས་ཏེ། ལུགས་འདིའི་བསྟན་པའི་ཞབས་འདེགས་སུ་འགྱུར་བ་ཞིག་བྱུང་ན་ཅི་མ་རུང་སྙམ་པའི་རང་ཉིད་ཀྱིས་ཀྱང་ལྷག་བསམ་རྣམ་པར་དག་པས་ཀུན་ནས་བསླངས་ཤིང་། དོན་གཉེར་ཅན་གྱི་དགེ་བའི་བཤེས་གཉེན་དུ་མས་ཀྱང་འཕྲལ་ཡུན་དུ་བསྐུལ་བ་དང་། ལྷག་པར་རིགས་ཀྱི་བུ་ངག་དབང་བསོད་ནམས་དབང་ཕྱུག་ལ་སོགས་ཏེ་རིགས་དང་ཆོས་ལས་སྐྱེས་པའི་སློབ་མའི་ཚོགས་རང་དང་སྐལ་བ་མཉམ་པ་རྣམས་ལ་ཕན་པར་བསམས་ནས། ལུགས་འདི་ལ་མཁོ་བའི་མགོན་པོད་མེ་འབར་མ་སོགས་ན་བཞུགས་པའི་ཆོས་སྐྱོང་གི་བླ་མ་བརྒྱུད་པའི་ལོ་རྒྱུས་ཀྱི་ཡི་གེ གོང་མས་མཛད་པའི་གསུང་རབ་རྗེས་འབྲངས་ཀྱི་ཟིན་བྲིས་དུ་མ་དང་བཅས་པ་རྣམས། བདག་ཆེན་བློ་གྲོས་རྒྱལ་མཚན་གྱི་མགོན་པོའི་མན་ངག་གི་ཁོག་ཁྲིགས་ཀྱི་ཡི་གེ ཁྱད་པར་རྗེ་བཙུན་བློ་གསལ་རྒྱ་མཚོས་མཛད་པའི་མགོན་པོའི་ཆོས་སྐོར་བྱུང་ཚུལ་མན་ངག་གི་ཁོག་ཕུབ་རྣམ་བཤད། སྙན་བརྒྱུད་རིན་ཆེན་ལྡེ་མིག་དང་།
སྙན་བརྒྱུད་རོལ་མཚོ་སྟེ་གསུང་རྩོམ་འཕྲོ་ཅན་དེ་གཉིས་ལ་གཙོ་བོར་བརྟེན་ཞིང་། གཞན་ཡང་སྔགས་འཆང་ཆོས་ཀྱི་རྒྱལ་པོའི་གསུང་རྒྱུན་དྲི་མ་མེད་པ་ལ་བརྟེན་ནས། འཇམ་མགོན་གྲུབ་པའི་ཁྱུ་མཆོག་བསོད་ནམས་དབང་པོས་མཛད་པའི་འདི་སྐོར་ལ་མཁོ་བའི་གསུང་རབ་འགའ་ཞིག་དང་། ཡབ་རྗེ་སྦས་པའི་རྣལ་འབྱོར་སངས་རྒྱས་མི་གཟུགས་ཅན་གྲགས་པའི་མཚན་ཅན། དེ་ཉིད་ཀྱིས་མཛད་པའི་བསེ་འབག་ནག་པོ་འཕུར་ཤེས་ཀྱི་ལོ་རྒྱུས་ཀྱི་ཡི་གེ མཁན་ཆེན་ཐམས་ཅད་མཁྱེན་པ་སོགས་ཀྱིས་མཛད་པའི་མགོན་པོའི་ཆོས་སྐོར་གྱི་དྲི་བ་ལྷག་བསམ་རབ་དཀར་གྱི་དོན་འགྲེལ་བླ་མའི་གསུང་རྒྱུན་མ་སོགས་ཚད་ཐུབ་ཀྱི་ཡིག་ཆ་དུ་མ་ལ་གཞི་བྱས་ཤིང་། དངོས་བརྒྱུད་ཀྱི་བླ་མ་རྣམས་ཀྱི་གསུང་རྒྱུན་ཁྱད་པར་ཅན་བློ་ལ་ཟིན་པ་རྣམས་ཀྱིས་ཀྱང་མཛེས་པར་བྱས་ཏེ། རང་གི་བགྲང་གཞི་བཅུ་ཕྲག་བཞི་དང་ཉག་མ་ལྔར་སླེབས་པ་འཕགས་པའི་ཡུལ་ན་བྲྀ་ཥཿསྟེ་ཁྱུ་མཆོག་ཅེས་གྲགས་ཤིང་། རྒྱ་ནག་ལུགས་ལ་ལྕགས་མོ་སྦྲུལ་གྱི་ལོ་མེ་ཏོག་ཅན་གྱི་ཟླ་བའི་དཀར་ཕྱོགས་དགའ་བ་དང་པོའི་ཚེས་ལ། གཟའ་དང་སྐར་མ་དང་སྦྱོར་བ་དང་བྱེད་པ་བཟང་པོ་འཛོམས་པའི་ཉིན།
བོད་ཀྱི་རྡོ་རྗེ་གདན་དཔལ་ས་སྐྱའི་ཆོས་གྲྭ་ཆེན་པོའི་བཞི་ཐོག་བླ་བྲང་གི་ཡང་རྩེ་ངོ་མཚར་འཆི་མེད་རྡོ་རྗེའི་ཕོ་བྲང་ཨེ་ཝཾ་བྱང་ཆུབ་འབྱུང་བའི་གནས་སུ་བླ་མ་དང་མཁའ་འགྲོ་ཆོས་སྐྱོང་ཁྱད་པར་ཅན་རྣམས་ལ་གསོལ་བ་རྩེ་གཅིག་ཏུ་འདེབས་བཞིན་པའི་ངང་ནས་ལེགས་པར་སྦྱར་བའི་ཡི་གེ་པ་ནི། གསོ་བ་རིག་པ་ལ་མཁས་ཤིང་། ཡི་གེའི་འདུ་བྱེད་ལ་བྱང་ཆུབ་པ་གདོང་ག་བ་བསམ་པ་དོན་ཆེན་དང་། ཨཱ་ཀྵ་རའི་བྱ་བ་ལ་ཕུལ་དུ་ཕྱིན་ཅིང་དཔལ་དུས་ཀྱི་འཁོར་ལོའི་རྩིས་གཞུང་རྒྱ་མཚོ་ལ་ལེགས་པར་སྦྱངས་པ་ཤབ་སྟོད་པ་བཀྲ་ཤིས་དོན་གྲུབ་གཉིས་ཀྱི་སོར་མོའི་འདུ་བྱེད་ལས་བསྐྲུན་པའོ། ། འདི་བགྱིས་དགེ་བས་བདག་ཅག་དཔོན་སློབ་ཀྱི་སྡིག་སྒྲིབ་ཐམས་ཅད་བྱང་ཞིང་དག་སྟེ། དུས་འདིར་ཚེ་རིང་ནད་མེད་བསམ་དོན་ཡིད་བཞིན་དུ་འགྲུབ་ཅིང་། ཕྱི་མ་ལྷན་ཅིག་བདེ་བ་ཅན་དུ་པདྨོ་ལས་བརྫུས་ཏེ་སྐྱེས་ནས། རྒྱལ་བ་འོད་དཔག་མེད་ལས་ཐེག་ཆེན་ཆོས་ཀྱི་བདུད་རྩིའི་བཀའ་དྲིན་ནོས་ནས་ས་ལམ་རྣམས་སྐད་ཅིག་གིས་བསྒྲོད་དེ། རང་ཉིད་གྲོལ་བ་མཐར་ཕྱིན་ཅིང་། ཕྱིན་ཆད་ལས་ཉོན་གྱི་སྐྱེ་སྒོ་སྤངས་པའི་གང་འདུལ་གྱི་སྤྲུལ་པས་འགྲོ་ཀུན་སྨིན་གྲོལ་ལ་འགོད་ཅིང་།
སྤྱི་དང་བྱེ་བྲག་གི་བསྟན་པ་རབ་ཏུ་གསལ་ཞིང་ཡུན་རིང་དུ་གནས་པར་བྱ་ནུས་པའི་མཐུ་སྟོབས་དང་ལྡན་པའི་སྨོན་གནས་ཡིད་བཞིན་དུ་འགྲུབ་པའི་རྒྱུར་གྱུར་ཅིག དེ་དེ་བཞིན་དུ་གྱུར་ཅིག དེ་ལས་གཞན་དུ་ནམ་ཡང་མ་གྱུར་ཅིག ན་མོ་ཤྲཱི་བཛྲ་མཧཱ་ཀཱ་ལ་ས་པ་རི་ཝ་ར་ཡེ་མ་མ་པ་ཏི་ས་པ་རི་ཝ་ར་སྱ་ཨ་ཡུ་པུཎྱ་དྷན་ཤྩ་ཝརྟཱ་ནི་བིསྟ་ར་བྷ་ཝནྟུ། བཱ་ཧྱ་མུདྷྱ་ཡོཿསརྦ་ཨ་པཀྵ་ཨུ་པ་ཤིནྟཾ་ཀུརྦནྟུ། སརྦ་སིདྡྷི་མྨེ་པྲ་ཡཙྪནྟུ། སརྦ་མངྒ་ལཾ། དཔལ་རྡོ་རྗེ་ནག་པོ་ཆེན་པོ་འཁོར་དང་བཅས་པ་ལ་ཕྱག་འཚལ་ལོ། ། བདག་འཁོར་དང་བཅས་པའི་ཚེ་བསོད་ནམས་ནོར་ལོངས་སྤྱོད་འཕེལ་ཞིང་རྣམ་པར་རྒྱས་པར་མཛད་དུ་གསོལ། ཕྱི་དང་ནང་གི་མི་མཐུན་ཕྱོགས་ཐམས་ཅད་ཉེ་བར་ཞི་བར་མཛད་དུ་གསོལ།
དངོས་གྲུབ་ཐམས་ཅད་བདག་ལ་རབ་ཏུ་སྩལ་དུ་གསོལ། ཐམས་ཅད་བཀྲ་ཤིས། དྷརྨེ་ཨུ་ད་ཡ་མསྟུ།་་་་་ ཆོས་འདི་རབ་ཏུ་དར་བར་གྱུར་ཅིག སྐབས་འདིར་ཡི་གེ་པ་བཟང་ལྡན་ནོར་བུས་ཞུས། ཡེ་དྷརྨྨཱ་ཧེ་ཏུ་པྲ་བྷ་བཱ་ཧེ་ཏུནྟེ་ཥནྟ་ཐ་ག་ཏོ་ཧྱ་བ་དཏྲེ་ཏེ་ཥཉྩ་ཡོ་ནི་རོ་དྷཱ་ཨེ་བཾ་བཱ་དི་མཧཱ་ཤྲ་མ་ཎཿ སརྦ་མངྒ་ལཾ།། །། ༈ མཁན་ཆེན་ཨ་པད་རིན་པོ་ཆེའི་དགོངས་བཞེད་ལྟར་གུ་རུས་ཞབས་ཞུ་བགྱིས་པའོ།། PAGE * MERGEFORMAT 336 ཨ་མྱེས་ཞབས། ནག་པོ་ཆེན་པོའི་ཟབ་ཆོས་བྱུང་ཚུལ།
PAGE * MERGEFORMAT 1
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
