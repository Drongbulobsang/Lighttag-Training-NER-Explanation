གསུང་འབུམ། ངག་དབང་ཀུན་དགའ་བསོད་ནམས།
པོད ༢༠༤
དཔལ་ས་སྐྱ་པའི་བཀའ་སྲུང་རྣམས་དྲག་པོའི་ལས་ལ་བསྐུལ་བའི་ཚིགས་སུ་བཅད་པ།
༄། །དཔལ་ས་སྐྱ་པའི་བཀའ་སྲུང་རྣམས་དྲག་པོའི་ལས་ལ་བསྐུལ་བའི་ཚིགས་སུ་བཅད་པ་བསྟན་དགྲ་རྣམས་ཀྱི་སྲོག་རྩ་གཅོད་པར་བྱེད་པའི་མཚོན་ཆ་ཞེས་བྱ་བ་བཞུགས།། ན་མོ་གུ་རུ་ཤྲཱི་མཧཱ་ཀཱ་ལ་ས་པ་ར་ཝཱི་ར་ས་མ་ཡེ། ཧཱུྃ་གསོན་དང་དཔལ་ལྡན་མཧཱ་ཀཱ་ལ། ། ལྕམ་དྲལ་གཉན་མགོན་ཞལ་བཞི་པ། ། ཡུམ་བཞི་ལས་མཁན་ཡབ་ཡུམ་དང་། ། བསྟན་དགྲའི་སྲོག་བདག་མིང་སྲིང་གསུམ། ། རུ་འདྲེན་སྡེ་བཞི་སྒོ་སྐྱོང་བཞི། ། ལས་མཛད་གཤིན་རྗེ་ཡབ་ཡུམ་སོགས། ། དམ་ཅན་རྒྱ་མཚོ་བདག་ལ་དགོངས། ། ཁྱེད་རྣམས་མཉེས་བྱེད་མཐུན་རྫས་ཀྱིས། །
རྒྱུན་དུ་མཆོད་ཅིང་དགྱེས་པར་བྱས། ། ཁྱད་པར་དུས་འདིར་གཏོར་ཚོགས་དང་། ། སྤྱན་གཟིགས་ཚང་མས་ཐུགས་དམ་བསྐང་། ། དེ་ཕྱིར་བདག་གི་བཅོལ་བ་ཡི། ། དྲག་པོའི་ལས་འདི་མྱུར་དུ་སྒྲུབས། ། བསྒྲལ་བར་བྱ་བའི་སྡིག་ཅན་འདིས། ། མནར་མེད་འགྲོ་བའི་ལས་ངན་བསགས། ། མི་དབང་ཆོས་རྒྱལ་དམངས་སུ་ཕབ། ། སྡིག་སྤྱོད་ངན་པ་རྒྱལ་པོར་བསྐོས། ། འཇིག་རྟེན་ཁམས་འདིའི་འགྲོ་རྣམས་ཀྱི། །
བདེ་སྐྱིད་མ་ལུས་དགྲ་འདིས་བཅོམ། ། དགེ་འདུན་སྡེ་ཡི་དད་རྫས་ཟོས། ། སྤྱིར་གྱི་བསྟན་པ་ཉམས་པར་བྱས། ། ཁྱད་པར་རྗེ་བཙུན་ས་སྐྱ་པའི། ། བསྟན་པ་ནམ་མཁའི་ནོར་བུ་ལྟར། ། བདེ་ལེགས་མ་ལུས་འབྱུང་བའི་གཞི། ། དགྲ་འདིའི་ངན་སྤྱོད་སྤྲིན་གྱིས་སྒྲིབ། ། དེ་ཕྱིར་བསྒྲལ་བའི་དུས་ལ་བབ། ། ཡང་དག་རྫོགས་པའི་སངས་རྒྱས་ནས། ། བདག་གི་བླ་མའི་བར་བྱོན་པའི། །
རྩ་བ་བརྒྱུད་པའི་ཚོགས་རྣམས་ཀྱིས། ། རིམ་བཞིན་བཀའ་བསྒོས་དྲན་མཛོད་ལ། ། བཅོལ་བའི་ལས་འདི་མྱུར་དུ་སྒྲུབས། ། བསྟན་པའི་དགྲ་བོ་ངན་པ་འདི། ། ལོ་དང་ཟླ་བར་མ་འགྱངས་པར། ། མགོན་སྐྱབས་བྱེད་པའི་ལྷ་དང་ཕྲོལ། ། སྡུག་བསྔལ་དྲག་པོ་མྱོང་བར་བྱོས། ། སྙིང་ཁྲག་དྲོན་མོ་ཐང་ལ་ཕོ། ། ཤ་རུས་ཁྲག་རྣམས་ཞལ་དུ་བཞེས། ། རྣམ་ཤེས་དག་པའི་དབྱིངས་སུ་སྐྱོལ། །
གཏད་དོ་གཉེར་རོ་མཐུ་མ་ཆུང་། ། རྟགས་མཚན་ད་ལྟ་ཉིད་དུ་ཐོན། ། དོན་འདི་མྱུར་དུ་མ་བསྒྲུབས་ན། ། ཆོས་སྐྱོང་ཞལ་བཞེས་དོན་ཆུང་བས། ། བདག་གི་བསམ་པའི་དོན་འདི་ཉིད། ། མྱུར་དུ་འགྲུབ་པའི་འཕྲིན་ལས་མཛོད། ། གཞན་ཡང་བདག་ཅག་འཁོར་བཅས་ཀྱི། ། ཚེ་ཡི་བར་ཆད་ཀུན་ཞི་ཞིང་། ། ཆོས་མཐུན་དོན་འདི་མྱུར་འགྲུབ་སྟེ། ། དོན་གཉིས་མཐར་ཕྱིན་མཛད་དུ་གསོལ། །
ཞེས་དྲག་པོའི་ལས་ལ་བསྐུལ་བའི་ཚིགས་སུ་བཅད་པ་འདི་ནི། འཁྲུལ་པ་ཀུན་ཞིག་བཀའ་དྲིན་ཅན་པུཎྱ་ཨིནྡྲ་དང་། སེམས་དཔའ་ཆེན་པོ་སྔགས་འཆང་གྲགས་པ་བློ་གྲོས་རྒྱལ་མཚན་དང་། ཐུགས་རྗེའི་མངའ་བདག་མཐུ་སྟོབས་དབང་ཕྱུག་སྟེ་བླ་མ་དམ་པ་དུ་མས་རྗེས་སུ་བཟུང་ཞིང་། སྙིང་ནས་དད་པ་ཐོབ་པ་འཁོན་རིགས་ཤཱཀྱའི་བཙུན་པ་བྱམས་པ་ངག་དབང་ཀུན་དགའ་བསོད་ནམས་གྲགས་པ་རྒྱལ་མཚན་དཔལ་བཟང་པོས་རང་ལོ་བཅུ་བདུན་ལོན་ཚེ་བསམ་པ་རྣམ་པར་དག་པས་ཀུན་ནས་བསླངས་ཏེ་ལྷ་ཁང་ཆེན་མོའི་ཡང་སྟེང་ནོར་རྒྱས་སུ་བྲིས་པ་འདིས་ས་སྐྱ་པའི་བསྟན་དགྲ་རྣམས་གཏན་བརླག་ལ་ཐོང་བ་དང་། བསམ་པ་མཐའ་རུ་འཁྱོལ་བའི་རྒྱུར་གྱུར་ཅིག ། སརྦ་མངྒ་ལཾ།། །། ༈ མཁན་ཆེན་ཨ་པད་རིན་པོ་ཆེའི་དགོངས་བཞེད་ལྟར་གུ་རུས་ཞབས་ཞུ་བགྱིས་པའོ།། PAGE * MERGEFORMAT 2 ཨ་མྱེས་ཞབས། དཔལ་ས་སྐྱ་པའི་བཀའ་སྲུང་རྣམས་དྲག་པོའི་ལས་ལ་བསྐུལ་བའི་ཚིགས་སུ་བཅད་པ།
PAGE * MERGEFORMAT 1
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
