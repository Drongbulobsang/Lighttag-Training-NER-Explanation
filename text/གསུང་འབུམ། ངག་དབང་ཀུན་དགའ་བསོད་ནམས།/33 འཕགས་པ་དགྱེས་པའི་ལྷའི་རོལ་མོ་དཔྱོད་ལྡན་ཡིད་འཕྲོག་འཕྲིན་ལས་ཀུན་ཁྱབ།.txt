གསུང་འབུམ། ངག་དབང་ཀུན་དགའ་བསོད་ནམས།
པོད ༣༣
འཕགས་པ་དགྱེས་པའི་ལྷའི་རོལ་མོ་དཔྱོད་ལྡན་ཡིད་འཕྲོག་འཕྲིན་ལས་ཀུན་ཁྱབ།
༄༅། །ས་གསུམ་གྱི་བླ་མ་ཆོས་ཀྱི་རྒྱལ་པོ་འཕགས་པ་རིན་པོ་ཆེའི་གསུང་རབ་རྒྱལ་བུ་འཇི་འབིག་དེ་མུར་ལ་གཏམ་དུ་བྱ་བ་ནོར་བུའི་འཕྲེང་བའི་རྣམ་པར་བཤད་པ་འཕགས་པ་དགྱེས་པའི་ལྷའི་རོལ་མོ་དཔྱོད་ལྡན་ཡིད་འཕྲོག་འཕྲིན་ལས་ཀུན་ཁྱབ་ཅེས་བྱ་བ་བཞུགས་སོ།། རྒྱ་གར་སྐད་དུ། ཤྲཱིཿདྷརྨ་སྭཱ་མི་སརྦ་ཛྙཱ་མཉྫུ་གྷོ་ཥ་ཨརྻ་མ་ཏི་དྷྭ་ཛ་ཡེ་ན་མཿབྷུ་མི་པཎྜུ་ཀ་ཤཱཀྱ་ཨུ་པ་ས་ཀ་ཝ་གིནྡྲ་ཨ་ནནྡ་ན་མཿ བོད་སྐད་དུ། དཔལ་ཆོས་ཀྱི་རྗེ་ཐམས་ཅད་མཁྱེན་པ་འཇམ་པའི་དབྱངས་འཕགས་པ་བློ་གྲོས་རྒྱལ་མཚན་ལ་བདག་ས་སྐྱ་པ་ཤཱཀྱའི་དགེ་བསྙེན་ངག་དང་ཀུན་དགའ་བསོད་ནམས་ཕྱག་འཚལ་ལོ། ། སྤངས་རྟོགས་མཐར་ཕྱིན་དོན་གཉིས་ལྷུན་གྲུབ་ཤཱཀྱའི་ཏོག ། དེ་གསུང་ལུང་དང་རྟོགས་པའི་བདག་ཉིད་དམ་པའི་ཆོས། ། རྒྱལ་སྲས་བསྟན་འཛིན་དགེ་འདུན་འདུས་པའི་ཚོགས་རྣམས་ལ། ། དེང་ནས་བཟུང་སྟེ་བྱང་ཆུབ་བར་དུ་སྐྱབས་སུ་མཆི། ། རྐང་གཉིས་གཙོ་བོས་ཞབས་ཀྱིས་བཅགས་པའི་གནས། །
འཕགས་ཡུལ་བསྟན་པ་གསལ་མཛད་མཁས་གྲུབ་དབང་། ། རིམ་པར་བྱོན་པའི་སྐྱེས་ཆེན་དེ་དག་ལ། ། ངོ་མཚར་རྣམ་ཐར་དྲན་པས་ཕྱག་བགྱི་འོ། ། གངས་རིའི་ལྗོངས་འདིར་བཤད་སྒྲུབ་ཕྱོགས་རེ་བའི། ། བསྟན་པ་གསལ་མཛད་ཇི་སྙེད་བྱོན་རྣམས་དང་། ། ཡོངས་རྫོགས་བསྟན་པའི་བདག་པོ་ས་སྐྱ་པ། ། ཡབ་སྲས་བརྒྱུད་པར་བཅས་ལ་བདག་ཅག་དད། ། ཁྱོད་ནི་ཟས་གཙང་སྲས་པོ་མ་ལགས་ཟས་གཙང་སྲས་དང་རྣམ་དབྱེར་མེད། ། ཁྱོད་ནི་ཟུར་ཕུད་ལྔ་པ་མ་ལགས་ཟུར་ཕུད་ལྔ་པ་མི་ཡི་ཟོལ། ། ཁྱོད་ནི་འཁོར་ལོ་བསྒྱུར་བ་མ་ལགས་འཁོར་ལོ་བསྒྱུར་བའི་དཔལ་འབྱོར་མཚུངས། །
ཁྱོད་ནི་འཕགས་པ་མ་ལགས་གསུངས་ཀྱང་འཕགས་པ་མཆོག་གྱུར་ཁྱོད་གཅིག་བསྔགས། ། གང་གི་བསྟན་པའི་རྒྱུན་བཟང་སྐྱོངས་མཛད་པའི། ། ཤར་ནུབ་གུང་གསུམ་སློབ་རྒྱུན་བགྲངས་ཡས་དང་། ། ཕྱིས་དུས་ཆོས་གྲྭ་སོ་སོ་འདེབས་མཛད་པའི། ། བཤེས་གཉེན་མཆོག་རྣམས་བཀའ་དྲིན་དྲན་པས་འདུད། ། ཁྱད་པར་སྙིགས་དུས་བསྟན་པའི་ཉི་མ་ཆེ། ། སྔགས་འཆང་བླ་མ་ཀུན་དགའ་རིན་ཆེན་དང་། ། གང་གི་རིགས་སྲས་བསོད་མས་དབང་པོའི་ཞབས། ། གྲགས་པ་བློ་གྲོས་རྣམས་གསུམ་སྤྱི་བོས་མཆོད། ། གཞན་ཡང་རྒྱལ་བ་ཀུན་གྱི་སྤྱི་གཟུགས་མཆོག །
རིགས་ཀུན་ཁྱབ་བདག་མུས་པ་ཆེན་པོ་སོགས། ། རྩ་བརྒྱུད་བླ་མ་རྣམས་ལ་གུས་བཏུད་ནས། ། གསུང་རབ་མཆོག་གི་རྣམ་བཤད་འཆད་ལ་སྤྲོ། ། འདི་ནི་འཕགས་པ་མཉེས་པའི་ལྷའི་རོལ་མོ། ། འདི་ནི་དཔྱོད་ལྡན་ཀུན་གྱི་ཡིད་འཕྲོག་སྟེ། ། འདི་ནི་འཕྲིན་ལས་ཀུན་དུ་ཁྱབ་པའི་ཕྱིར། ། འདི་ནི་མིང་དོན་ལྡན་པའི་བསྟན་བཅོས་ཡིན། ། དེ་ཕྱིར་ཁོ་བོའི་རྗེས་འཇུག་བློ་གསལ་རྣམས། ། སྙོམས་ལས་མ་བྱེད་ལེགས་བཤད་རི་མོར་བྲིས། ། ཐོས་དང་བསམ་པའི་ཡུལ་དུ་ངེས་བྱས་ནས། །
མཁས་མང་དགྱེས་པའི་བཤད་པའི་དགའ་སྟོན་སྤེལ། ། དེ་ལ་འདིར་སྲིད་པ་གསུམ་གྱི་བླ་མ་ཆོས་ཀྱི་རྒྱལ་པོ་འཕགས་པ་རིན་པོ་ཆེའི་གསུང་རབ་རྒྱལ་བུ་འཇི་འབིག་དེ་མུར་ལ་གཏམ་དུ་བྱ་བ་ནོར་བུའི་འཕྲེང་བ་འདི་འཆད་པ་ལ་དོན་གསུམ་སྟེ། རྩོམ་པ་པོའི་སྐུ་ཆེ་བའི་ཡོན་ཏན་མདོ་ཙམ་བསྟན་པ། དེས་མཛད་པའི་བསྟན་བཅོས་ཀྱི་དོན་དངོས་བཤད་པ། རྩོམ་པ་མཐར་ཕྱིན་པ་མཇུག་གི་བྱ་བ་དང་གསུམ་ལས། དང་པོ་ནི་སྐྱེས་ཆེན་དམ་པ་འདི་གང་ལས་འཁྲུངས་པའི་རིགས་ནི། བྱང་ཕྱོགས་ཀྱི་རྒྱུད་འདིར་འགྲན་ཟླ་དང་བྲལ་བའི་ལྷ་རིགས་འཁོན་ས་སྐྱ་པ་ཞེས་མཚན་མཆོག་གསུམ་དང་ལྡན་པའི་གདུང་རིགས་དྲི་མ་མེད་པ། ཐུབ་དབང་གཉིས་པ་ས་སྐྱ་པཎྜི་ཏའི་སྐུའི་གཅུང་ཡབ་ཟངས་ཚ་བསོད་ནམས་རྒྱལ་མཚན་དང་། ཡུམ་ཡུལ་མདོག་གི་ཚ་སྣའི་འདབས་ཕ་མིང་ཟུང་ཁང་གི་རྒྱ་མཚོ་ཞང་རྒྱལ་བ་དཔལ། མིང་མ་ཅིག་ཀུན་སྐྱིད།
དེ་ལ་སྲས་འགྲོ་བའི་མགོན་པོ་ཆོས་རྒྱལ་འཕགས་པ། ཡབ་དགུང་ལོ་ང་གཉིས་བཞེས་པ་ཤིང་མོ་ལུག་གི་ལོ་ཟླ་བ་གསུམ་པའི་ཚེས་དྲུག་ལ། གཡས་རུ་ངམ་རིངས་ཀྱི་ཀླུ་ཁུང་དུ་སྐུ་འཁྲུངས། ཡུམ་གྱི་ལྷུམས་སུ་ཞུགས་པ་དང་། བལྟམས་པའི་དུས་སུ། ངོ་མཚར་གྱི་ལྟས་དང་བཅས་ཤིང་། ཆུང་ངུ་ནས་འབྲི་ཀློག་ལ་སོགས་པ་རིག་པའི་གནས་ལྔ་འགའ་ཞིག་མ་བསླབས་པར་མཁྱེན། འགའ་ཞིག་དཀའ་ཚེགས་མེད་པར་མཁྱེན། སྔོན་གྱི་གནས་དྲན་པའི་མངོན་ཤེས་ཀྱང་མངའ་སྟེ་འདིའི་སྔ་མའི་སྐྱེ་བ། སྤྱན་རས་གཟིགས་དང་གསུང་གླེང་མཛད་པར་གྲགས་པའི་ས་སྟོན་རི་པར་ཡིན་པས།
དེ་བརྟག་པའི་ཕྱིར་དུ། ས་སྟོན་རི་པའི་སློབ་མ་གཉིས་ཀྱིས་བལྟར་འོངས་པ་དང་། བླ་མ་འདི་བྱིས་པའི་ཁྲོད་ན། རྩེ་ཞིང་བཞུགས་པས་མཁྱེན་ནས། ཁྱེད་འོངས་སམ་གསུངས་པས། ཁོང་གཉིས་པོས། ། ཁྱེད་ཀྱིས་ངོ་མཁྱེན་ནམ་ཞུས་པས་ཤེས་ཏེ། ངའི་སློབ་མ་འདི་དང་འདིའོ་ཞེས་གསུངས་པས་དད་ནས་ལུས་ཐམས་ཅད་ཀྱིས་འདུད་པར་གྱུར་ཏོ། ། དེ་ནས་རེ་ཞིག་ན་ཆོས་རྗེའི་ཕྱག་ཕྱིར་སྐྱིད་གྲོང་དུ་བྱོན་པའི་ཚེ། གླ་རི་པའི་དགེ་འདུན་རྣམས་ཀྱིས་མཇལ་བ་དང་།
བཙུན་པ་བགྲེས་པོ་ཅིག་ལ་ངའི་ཉེ་གནས་བཀྲ་ཤིས་དོན་གྲུབ་བྱུང་གསུངས་པས། དེས་ཀྱང་བླ་མར་ཤེས་ཞབས་ལ་འཇུས་ཏེ། མཆི་མ་ཕྱུང་ངོ་ཞེས་གྲགས་སོ། ། དེ་ནས་དགུང་ལོ་གསུམ་པ་ལ་སྒྲུབ་ཐབས་མཚོ་སྐྱེས་ལ་སོགས་ཐུགས་ལས་གསུངས་པས་ཀུན་གྱི་ཡ་མཚན་དུ་འཛིན་ཏེ། འདི་ནི་ངེས་པར་འཕགས་པའོ་ཞེས་ཕྱོགས་ཀུན་དུ་གྲགས་པས། དེ་ཕྱིན་ཆད་འཕགས་པ་ཞེས་མཚན་ཡོངས་སུ་གྲགས་སོ། ། བརྒྱད་པ་ལ་སྐྱེས་རབས་ཐུགས་ལས་གསུངས། དགུ་པ་ལ་ཆོས་རྗེ་པའི་སྔོན་འགྲོའི་ཆོས་འཁོར་མཛད་དུས་བརྟག་གཉིས་གསུངས། ཚོགས་ཀྱི་གཏམ་བཤད་མཛད་པས། ཐམས་ཅད་ངོ་མཚར་ཏེ་མཁས་པ་ཐམས་ཅད་ཀྱི་ང་རྒྱལ་བཅག་ཅིང་།
སྙན་པས་ཁྱབ་པར་མཛད་པར་གྱུར་ཏེ། བཅུ་པ་ལ་རྗེའི་ཕྱག་ཕྱིར་བྱང་ངོས་སུ་བྱོན་པའི་ལམ་དུ། དབུས་སུ་ཆོས་རྗེ་པས་མཁན་པོ། ཟུལ་ཕུ་བའི་ནམ་ཟ་འཕྲེད་གསོལ་གྱིས་སློབ་དཔོན་མཛད་ནས་རབ་ཏུ་བྱུང་། སྐྱོར་མོ་ལུང་པའི་མཁན་པོ་ཤེས་རབ་སེངྒེ་ལ་དགེ་ཚུལ་གྱི་བསླབ་བྱ་གསན། དེ་ནས་བཅུ་བདུན་པ་ལ། ཆོས་རྗེས་ལ་མངའ་བའི་ཡོན་ཏན་ཐམས་ཅད་རྫོགས་པས། ཆོས་རྗེ་པ་ཐུགས་ཤིན་དུ་མཉེས་ཏེ། བསྟན་པའི་ཁུར་བཟོད་པར་དགོངས་ནས་ཆོས་དུང་དང་ལྷུང་བཟེད་ལ་སོགས་པ་གནང་། སློབ་མའི་ཚོགས་རྣམས་གཏད་ནས་བསྟན་པའི་བྱ་བ་དང་།
སེམས་ཅན་མང་པོའི་དོན་བྱ་བའི་དུས་ལ་བབ་པས། སྔོན་གྱི་དམ་བཅས་པ་དྲན་པར་གྱིས་ཤིག་ཅེས་པའི་སྒོ་ནས་བསྟན་པ་གཏད་དོ། ། དེ་ནས་གླང་ལོ་ལ་སེ་ཆེན་གན་གྱིས་གདན་དྲངས་པ་ནས་ཕོ་བྲང་དུ་བྱོན་ཏེ། རྒྱལ་པོས་གཞན་གྱིས་དྲིས་པའི་ལན་མ་ཐེབས་པའི་ཐེ་ཚོམ་མང་པོ་དྲིས་པའི་ལན་རྒྱུ་མཚན་དང་བཅས་པ་གསུངས་པས་མཉེས་པ་ཡིན་ཏེ། དེ་ཡང་རྒྱལ་པོས་ཞུས་པའི་ངོར། རྒྱལ་པོ་ཉིད་ཀྱི་ཐོག་དྲངས་པའི་མི་ཉི་ཤུ་རྩ་ལྔ་ལ། ཀྱེ་རྡོ་རྗེའི་དབང་བསྐུར་ནས། ཧོར་གྱི་ཡུལ་དུ་རྡོ་རྗེ་ཐེག་པའི་དབུ་བརྙེས་སོ། ། དེ་ཡང་མུ་ཏིག་འཇའ་ས་ན། བླ་མ་ཆོས་ཀྱི་རྗེ་འདི་ཕྱོགས་སུ་བྱོན་པ་ངེད་རང་དངོས་སུ་མ་མཇལ་ནའང་།
བླ་མ་འཕགས་པ་དང་མཇལ་ནས། ལས་རྒྱུ་འབྲས་དང་། སངས་རྒྱས་བཅོམ་ལྡན་འདས་ཀྱི་ཆེ་བ་དང་། ། སེམས་བསྐྱེད་ལ་སོགས་ཆོས་མང་པོ་ཐོས་ཤིང་། ། ངེད་ཧོར་བསྟན་པ་མེད་པའི་ས་ཕྱོགས་སུ། ། དཀོན་མཆོག་གསུམ་ཐོས་སུ་བཅུག་ནས་བསྟན་པ་ལ་དད་པར་བྱས་པ་དེ་སངས་རྒྱས་ཀྱི་བཀའ་བདེན་པར་སོང་ན། ངེད་ཧོར་འདི་ཚོ་ལ་སངས་རྒྱས་ཀྱི་ས་བོན་བཏབ་པ་ཡིན་པས། ཆོས་རྗེ་ཁུ་དབོན་ཤིན་ཏུ་བཀའ་དྲིན་ཆེ་བ་ཡིན། ཁྱེད་དགེ་བའི་བཤེས་གཉེན་རྣམས་ཀྱིས་ཀྱང་གོ་བར་བྱ་བའི་དོན་དུ། མཆོད་རྫས་འདི་ཕུལ་བ་ཡིན་པས།
ཁྱེད་རྣམས་ཀྱིས་མི་གཡེལ་བར་བཤད་ཉན་ལ་འབད་པ་གྱིས། བཟླས་ནས་བསྐུར་བ་ཡིན་ཞེས་པ་ལྟར། སྐད་རིགས་མི་གཅིག་པ་དུ་མ་ཆོས་ཀྱི་བརྡ་དང་ཐ་སྙད་དུ་མ་གསལ་བར་མཛད་དེ། སློབ་དཔོན་པདྨ་འབྱུང་གནས་ཀྱིས། ། རྒྱལ་པོ་ཁྲི་སྲོང་ལྡེ་བཙན་ལ་མ་འོངས་པ་ལུང་བསྟན་པ་ལས། ལོ་ཙཱ་བ་ཀ་བ་དཔལ་བརྩེགས་ཁྱེད། ། དཀར་ནག་བརྒྱད་དུ་འགྲོ་དོན་བྱེད། ། དེ་ནས་ཨུ་རྒྱན་གྷ་ན་རུ། ། ཞེས་གསུངས་པ་ལྟར་མངོན་དུ་མཛད་དོ། ། དེའི་ཕྱི་ལོ་རྒྱལ་པོ་ལྗང་ཡུལ་དུ་དམག་ལ་ཕྱིན་དུས།
བླ་མ་པ་བྱང་ངོས་སུ་བྱོན་ཏེ། ཆོས་རྗེ་པའི་སྐུ་འབུམ་ལ་རབ་གནས་མཛད། དབུས་གཙང་དུ་བྱོན་ཏེ། ཆོས་རྗེ་པའི་གསུང་བཞིན་དུ་འུ་ཡུག་པ་ལ་བསྙེན་རྫོགས་ཞུ་བ་དང་། སྔར་མ་གསན་པའི་ཆོས་གསན་པར་དགོངས་ནས། མདོ་ཁམས་བར་བྱོན་པ་དང་། འུ་ཡུག་པ་གླང་ལོ་ལ་སྐུ་གཤེགས་ཞེས་ཕྱོགས་ཀྱི་འགྲུལ་པ་ལས་ཐོས་ནས་ཕྱིར་ལོག་སྟེ། རྒྱལ་པོ་ཚུར་བྱོན་པ་དང་ལྷན་ཅིག་རྒྱ་ཡུལ་དུ་བྱོན་ནས། རྒྱ་དང་ཧོར་ཡུལ་གྱི་མཚམས་ཐེ་ལེ་ཞེས་བྱ་བར་ཆུ་བོ་ཆེན་པོའི་འགྲམ། འུ་ཐོར།
དགུང་ལོ་ཉེར་གཅིག་པ་ཤིང་མོ་ཡོས་ཀྱི་ལོ་ཟླ་བ་ལྔ་པའི་ཚེས་བཅྭོ་ལྔའི་ཉིན། མཁན་པོ་སྙེ་ཐང་པ་གྲགས་པ་སེངྒེ། སློབ་དཔོན་ཇོ་གདན་བྱང་པ་བསོད་ནམས་རྒྱལ་མཚན། གསང་སྟེ་བ་ཡར་ལུང་པ་བྱང་ཆུབ་རྒྱལ་མཚན། དད་དགེ་ཆོས་རྗེ་བུ་རྒན། མང་ར་བ་མཁན་པོ་སྤྲོ་དང་། གནམ་ཕར་བ་ཚུལ་རིན་ལ་སོགས་པ་ཉི་ཤུའི་དབུས་སུ་བསྙེན་པར་རྫོགས་ནས་མཁན་པོ་ལས་ཕར་ཕྱིན་ཚིག་གསལ་སོགས་དང་། སློབ་དཔོན་ལས་སོ་ཐར་མདོ་རྩ་སོགས་དང་། གསང་སྟོན་ལས་སྡེ་བདུན་ལ་སོགས་པ་མང་དུ་གསན་ཏེ་དཔྱིས་ཕྱིན་པར་མཛད། ཉེར་གསུམ་ལ་ལྡོང་གདན་དྲངས་ནས་རྩེ་ལྔར་བྱོན་ཏེ།
གཤིན་རྗེ་གཤེད། གདན་བཞི། མཧཱ་མ་ཡ། རྡོར་དབྱིངས། དུས་འཁོར་སོགས་རྒྱུད་འགྲེལ་པ་ཆ་ལག་དང་བཅས་པ་གསན། གཞན་ཡང་རིགས་ཚོགས། བསྟོད་ཚོགས། མངོན་པ་སོགས་མང་དུ་གསན་ནོ། ། ལོ་དེ་ཉིད་ཀྱི་ཟླ་བ་བཞི་པའི་ཚེས་བཅུ་གསུམ་གྱི་མཚན་མོ། ། ཆོས་རྗེ་གསལ་བར་བྱོན་ནས།
ཁྱོད་འདི་ནས་བཟུང་སྟེ་ལོ་འབུམ་ཕྲག་གཅིག་དང་སྟོང་འདས་པའི་རྗེས་སུ་ཕྱག་རྒྱ་ཆེན་པོ་མཆོག་གི་དངོས་གྲུབ་ཐོབ་ཞེས་ལུང་བསྟན་ཞིང་དབུགས་དབྱུང་བའི་རྗེས་སུ། སྲིད་པར་སྡུག་བསྔལ་དུ་མ་ཡི། ། ཡུན་རིང་དུས་སུ་དུབ་པ་དག ། ལེགས་པར་གསུང་བའི་དབུགས་འབྱིན་པ། ། ཐུགས་རྗེའི་དབང་ཕྱུག་མཁྱེན་པའི་གཙོ། ། ཆོས་ཀྱི་རྗེ་ལ་ཕྱག་འཚལ་བསྟོད། ། ཅེས་བསྟོད་པ་མཛད་ཅེས་གསུང་། དེ་ནས་རྒྱལ་པོའི་ཕོ་བྲང་དུ་བྱོན་ནས། ཆོས་འཁོར་བསྐོར་བའི་ཚེ། ཐ་ཤང་ལ་གྱིན་ཞེས་པའི་རྗེས་སུ་འབྲངས་བའི་ཟིན་ཤིང་གི་རབ་བྱུང་མང་པོ་ཡོད་པ་ལྟ་བ་ངན་པ་ལ་ཞེན་པ་དག་རང་གཞན་ལ་གནོད་པར་གཟིགས་ནས།
རྒྱལ་པོའི་བཀས་བསྐུལ་ཏེ། ཟིན་ཤིང་གི་སྟོན་པ་རིང་དུ་སྦྱངས་པ་རང་གི་གཞུང་ལུགས་མཐར་སོན་པ་བཅུ་བདུན་རིག་པས་ཕམ་པར་མཛད་ནས་རབ་ཏུ་བྱུང་སྟེ། ཡང་དག་པའི་ལྟ་བ་འཛིན་དུ་བཅུག་གོ ། དེ་ནས་དགུང་ལོ་ཉེར་བརྒྱད་པའི་དུས་སུ། ཡར་ཆ་རྐྱེན་མང་དུ་བསྐུར་ནས། དཔོན་ཆེན་ཤཱཀྱ་བཟང་པོས་དབུ་རྩེ་རྙིང་མའི་ནུབ་ཏུ་གསེར་ཐོག་ཆེན་མོ་བཞེངས། དེ་ནས་སོ་གཅིག་པ་ཤིང་མོ་གླང་གི་ལོ་ལ་དཔལ་ལྡན་ས་སྐྱར་ཕེབས། གསེར་ཐོག་ཆེན་མོར་རྡོར་དབྱིངས་ཀྱི་ལྷ་ཚོགས་བཞུགས་པའི་བཀྲ་ཤིས་སྒོ་མང་རིན་པོ་ཆེ་དུ་མས་བརྒྱན་པ་དང་། རྗེ་བཙུན་གོང་མ་རྣམས་ཀྱི་ཕྱི་རྟེན་སྐུ་འབུམ་བདུན་ལ། གདུག་ཆོས་འཁོར་ཟངས་གསེར་ལས་གྲུབ་པ་དང་། །
ཁྱད་པར་སྐུ་འབུམ་ལ་གསེར་ཐོག་རྣམས་མཛད། ། མདོ་རྒྱུད། ཤེར་ཕྱོགས་སོགས་རྒྱལ་བའི་བཀའ། གསེར་གྱི་པོ་ཏི་ཉིས་བརྒྱ་ལྷག་པ་བཞེངས། ། ཆོས་ཀྱི་འཁོར་ལོ་རྒྱ་ཆེན་བསྐོར་ནས་འགྲོ་བ་མང་པོ་སྨིན་གྲོལ་གྱི་ལམ་ལ་བཀོད། བདག་ཉིད་ཆེན་པོ་འདི་ཉིད་ཐོས་པ་མཐར་ཕྱིན་ནས་ཆོས་ཀྱི་མངའ་བདག་ཡིན་ཡང་། ང་རྒྱལ་མེད་ཅིང་ཆོས་མ་གུས་པ་བསྟན་པའི་ཕྱིར། ཆོས་ཀྱི་དོན་དུ་བཤེས་གཉེན་དུ་མ་བསྟེན་ཏེ། ཁ་ཆེའི་པཎྜི་ཏ་ཆེན་པོ་ཤྲཱི་ཏ་ཐཱ་ག་ཏ་བྷ་ཏྲ། བླ་མ་རྡོ་རྗེ་འཛིན་པ་གློ་བོ་ལོ་ཙཱ་བ་ཤེས་རབ་རིན་ཆེན་དང་།
སྣར་ཐང་པའི་མཁན་པོ་མཆིམས་ནམ་མཁའ་གྲགས་དང་། གསང་བ་གཉན་འོད་སྲུང་མགོན་པོ་དང་། གྲུབ་ཐོབ་ཆེན་མོ་ཆེ་རས་པར་གྲགས་པ་སློབ་དཔོན་ཡོན་ཏན་དཔལ། སྒྱེར་ཕུ་བ་ཚོགས་སྒོམ་ཀུན་དགའ་དཔལ། ཞང་ཞུང་པ་རྡོ་རྗེ་འོད་ཟེར་དང་། རིན་པོ་ཆེ་སྐྱོབས་པ་དཔལ་དང་། རོང་དབེན་དམར་བ་རྣལ་འབྱོར་དབང་ཕྱུག་རྒ་ལོ་དང་། ཆག་ལོཙྪ་བའི་དབོན་པོ་ཉི་མ་དཔལ་དང་། དབྱེ་པ་ཞང་མངོན་པ་ས་རིན་ཆེན་རྡོ་རྗེ་དང་། བྲག་ཕུག་པ་དགེ་བའི་བཤེས་གཉེན་འབུམ་པ་འོད་ཟེར་དང་།
མདོག་བློ་བ་འདུལ་འཛིན་ཤཱཀྱ་བྱང་ཆུབ་དང་། རོང་པ་མཁན་པོ་སེངྒེ་ཟིལ་གནོན་དང་། ཆོས་རྗེའི་སློབ་མ་མངོན་པ་དབང་ཕྱུག་བརྩོན་འགྲུས་དང་། རོང་རི་ལུང་ཕུག་པའི་སྔགས་པ་ཆོས་ཀྱི་མགོན་པོ་དང་། རྫིལ་ཕུ་བའི་དགེ་བཤེས་སྟག་སྟོན་ཤེས་རབ་འོད་ཟེར་དང་། དབུས་སྡེ་པ་སློབ་དཔོན་སངས་རྒྱས་འབུམ་དང་། དགེ་བཤེས་བྲས་ཁུད་པ་དང་། ལྷ་རྗེ་དར་མ་སེངྒེ་ལ་སོགས་མང་དུ་བསྟེན་ནས། འགའ་ཞིག་ལ་ཐེག་པ་ཆུང་ངུ་། འགའ་ཞིག་ལ་ཐེག་པ་ཆེན་པོ་ཕར་ཕྱིན།
འགའ་ཞིག་གསང་སྔགས། མདོར་ན་རིག་པའི་གནས་ལྔ། སྡེ་སྣོད་གསུམ། རྒྱུད་སྡེ་བཞི་དང་འབྲེལ་བའི་བསྟན་བཅོས། མདོ་རྒྱུད་དབང་བྱིན་རླབས། མན་ངག་ཆ་ལག་དང་བཅས་པ་བོད་ན་ཡོད་པ་ཕལ་ཆེ་བ་གསན་པ་ཡིན་ནོ། ། དེ་ལྟར་དམ་པའི་ཆོས་གསན་པའི་ཆེད་དུ་དཀའ་བ་དཔག་ཏུ་མེད་པ་མཛད་པ་ནི། སངས་རྒྱས་བསྟན་པ་མི་ནུབ་པར་གྱུར་ཅིག་སྙམ་དུ་དགོངས་ནས། གཞན་དོན་འབའ་ཞིག་གི་ཕྱིར་མཛད་པ་ཡིན་ནོ། ། དེ་ནས་དགུང་ལོ་སུམ་ཅུ་རྩ་གསུམ་པ་མེ་མོ་ཡོས་ལ།
རྒྱལ་པོ་ཆེན་པོས་གདན་འདྲེན་གྱི་གསེར་ཡིག་པ་ནན་ཆེ་བས་གོང་ལ་ཕེབས། དེའི་དུས་སུ་ལས་ཚན་བཅུ་གསུམ་གྱི་སྒྲིགས་མཛད་ནས་བྱོན་པས། བཅོམ་ལྡན་རལ་གྲིས། སངས་རྒྱས་བསྟན་པ་བཀའ་ཕྱག་སྤྲིན་གྱིས་བསྒྲིབས། སེམས་ཅན་བདེ་སྐྱིད་མི་དཔོན་ལག་ཏུ་ཤོར། ། སྙིགས་དུས་དགེ་སྦྱོང་དཔོན་པོའི་ཆ་ལུགས་འཛིན། ། འདི་གསུམ་མ་གཏོགས་འཕགས་པ་མིན་པར་གོ ། ཞེས་ཟུར་ཟའི་ཚིག་ཕུལ་བ་ལ། ཆོས་ཀྱི་རྒྱལ་པོ་ཉིད་ཀྱིས་དེའི་ལན་དུ། ། བསྟན་ལ་འཕེལ་འགྲིབ་འབྱུང་བར་རྒྱལ་བས་གསུངས། །
སེམས་ཅན་བདེ་སྐྱིད་རང་རང་ལས་ལ་རག ། གང་ལ་གང་འདུལ་དེ་ལ་དེར་སྟོན་བྱེད། ། འདི་གསུམ་མ་གཏོགས་མཁས་པ་མིན་པར་གོ ། ཞེས་གསུངས་ཞེས་གྲགས་སོ། ། དེ་ལ་ལས་ཚན་བཅུ་གསུམ་ནི། གསུམ་ཚན་གསུམ་དང་གཉིས་ཚན་གཉིས་ཞེས་བྱ་སྟེ། དེ་ལ་གསུམ་ཚན་གསུམ་ནི། གསོལ་གཟིམ་མཆོད་གསུམ། འཇལ་ཡིག་མཛོད་གསུམ། ཐབས་འདྲེན་གདན་གསུམ།
གཉིས་ཚན་གཉིས་ནི། སྐྱ་རྟ་གཉིས། མཛོ་ཁྱི་གཉིས་ཞེས་གྲགས་སོ། ། དིང་སང་ནི་རང་རང་གི་བློས་བཏགས་པའི་བགྲོང་ལུགས་མི་འདྲ་བ་རབ་ཏུ་མང་ངོ་། ། དེ་ནས་དགུང་ལོ་སོ་བཞི་པ་ས་ཕོ་འབྲུག་གི་ལོ་ལ། བླ་མ་ཆེན་པོའི་ཞལ་ལྟ་ལྟར། ། དཔོན་ཆེན་ཤཱཀྱ་བཟང་པོས་ལྷ་ཁང་ཆེན་མོ་འགྲམས་བཏིངས། དབུས་གཙང་གི་ཁྲི་སྐོར་བཅུ་གསུམ་གྱིས་བཞེངས། དེ་ནས་དགུང་ལོ་སོ་དྲུག་པ་ལ། རྒྱལ་པོ་ཆེན་པོས་ཤེལ་གྱི་དམ་ཁ་ཕུལ།
འབུལ་བ་ལན་རེ་ལ་ཡང་དངུལ་བྲེ་ཆེན་སྟོང་རེ་ཕུལ་བ་ལན་གཉིས་དང་། གོས་དར་ལྔ་སྟོང་དགུ་བརྒྱ་བཞི་བཅུ་ཕུལ་བ་ལ་སོགས་པའི་གྲངས་ཀྱིས་མི་ལང་བ་ཕུལ། ཟབ་པ་དང་རྒྱ་ཆེ་བའི་ཆོས་ཀྱི་འཁོར་ལོ་བསམ་གྱིས་མི་ཁྱབ་པས་རྒྱལ་པོ་ཡབ་སྲས་ལ་སོགས་པའི་གདུལ་བྱ་ཚད་མེད་པས་ཚིམ་པར་བྱས་ནས་ཐམས་ཅད་ཀྱིས་ཞལ་ལྟ་ཞིང་གསུང་བསྒྲུབས། ཐམས་ཅད་བདེ་བ། སྐྱིད་པ། ཁྲིམས་གཉིས་ལ་འཇགས་པའི་ངང་ནས་རྒྱའི་མི་ཡུར་མ་ཆོད་སྔ་གོང་ངོ་ལོག་ཆེན་པོ་བྱུང་བ། ཆོས་སྐྱོངས་ལ་འཕྲིན་ལས་བཅོལ་བས། རི་མེད་པའི་ཐང་ཆེན་པོ་ལ་ཁའུ་སྐྱེད་ལྷས་ཀྱི་བྲག་རིའི་ཆར་ཆེན་ཆེན་པོ་ཕབ་པས། ངོ་ལོག་གི་དམག་ཐམས་ཅད་ཕྱིར་ལོག་པ་ལ་སོགས་པའི་རྣམ་འཕྲུལ་གྱིས་ཕྱིས་ངོ་ལོག་ཐམས་ཅད་རྒྱུན་ཆད། གཞན་ཡང་རྣམ་པར་དཀར་བའི་རྣམ་འཕྲུལ་དུ་མས་གདུལ་བྱ་དཔག་ཏུ་མེད་པའི་དོན་མཛད་ནས།
དགུང་ལོ་ཞེ་གཅིག་པ་མེ་ཕོ་བྱི་བའི་ལོ་ལ་གདན་ས་ཆེན་པོར་ཕེབས། བོད་ན་ཡོད་པར་གྲགས་པའི་མདོ་རྒྱུད། མན་ངག་སྐོར། ཕྲ་ཞིང་ཕྲ་བ་དང་བཅས་པ་ང་ལ་ཡོད་པས། ཁྱོད་རང་སོ་སོ་ག་ལ་མོས་པའི་ཆོས་ང་ལ་ཞུས་ཤིག་ཅེས་པའི་བཀའ་གནང་ནས། ཤིན་ཏུ་ཟབ་པ་དང་རྒྱ་ཆེ་བའི་ཆོས་ཀྱི་སྒོ་གྲངས་ལས་འདས་པ་དཔེས་ཁྱུད་མེད་པ་གནང་ཞིང་། ཟང་ཟིང་གི་སྦྱིན་པ་རྒྱ་ཆེན་པོ་མཛད་དེ། མེ་མོ་གླང་དཔྱིད་ཟླ་ར་བ་ལ་རྒྱལ་བུ་ཇིན་ཀིམ་གྱིས་ཆུ་མིག་རིང་མོར་ཆོས་འཁོར་བསྐོར་བའི་སྦྱིན་བདག་མཛད་པའི་ཚེ། བདག་ཉིད་ཆེན་པོ་འདིས་ཀྱང་དགེ་འདུན་ཁྲི་ཕྲག་བདུན་ལྷག་པ་ལ། ཞལ་ཟས་གྱ་ནོམ་པའི་བསྙེན་བཀུར།
འབུལ་བ་བརྒྱ་འགྱེད། དགེ་འདུན་སོ་སོའི་ཕྱག་ཏུ་གསེར་ཞོ་རེ་དང་། སུམ་སྣམ་རེའི་འགྱེད་བཟང་པོ་མཛད། གཞན་ཡང་ཉིན་རེ་བཞིན་ཡང་འབྱོར་པའི་ཁྱད་པར་ཚད་མེད་པ་ཕྱག་ཏུ་བབས་པ་དེ་དག་ཐམས་ཅད་རང་དོན་དུ་ཏིལ་འབྲུ་ཙམ་ཡང་མི་འཛིན་པར། གཙུག་ལག་ཁང་བཞེངས་པ་དང་། དེར་བཞུགས་པའི་སྐུ་གསུང་ཐུགས་ཀྱི་རྟེན་བཞེངས་པ། དེ་དག་གི་དྲུང་དུ་མཆོད་པའི་རྒྱུན་འཛུགས་པ། དགེ་འདུན་གྱི་སྡེ་འཛུགས་པ། ཕོངས་པ་རྣམས་ལ་སྦྱིན་པ་གཏོང་བ་ལ་སོགས་པ་བགྲང་བ་ལས་འདས་པར་མཛད་དོ། ། གཞན་ཡང་ཚུལ་ཁྲིམས་ཀྱི་བསླབ་པའི་སྒོ་ནས་ཀྱང་འགྲོ་བའི་དོན་མང་དུ་མཛད་དོ། །
སྔ་ཕྱིར་རང་ཉིད་ཀྱིས་མཁན་པོ་མཛད་པ་དགེ་སློང་ཕོ་མོ་དང་། དགེ་ཚུལ་ཕོ་མོ་སྟོང་བཞི་བརྒྱ་ཉི་ཤུ་རྩ་བཞི་དང་། ཉིད་ཀྱི་སློབ་མ་འདུལ་འཛིན་ཆོས་ཀྱི་མགོན་པོ་ཞེས་བྱ་བས་སྨན་རྩེར་ལོ་གཅིག་གི་ཁོངས་སུ། རྒྱའི་དགེ་སློང་དང་དགེ་ཚུལ་བརྒྱ་དང་བཞི་བཅུའི་མཁན་པོ་མཛད་དེ། དེ་རྣམས་ལས་བརྒྱུད་པའི་རབ་བྱུང་མང་པོས་ཕྱོགས་ཐམས་ཅད་ཁྱབ་པར་གྱུར་ཏོ། ། ཏིང་ངེ་འཛིན་གྱི་བསླབ་པའང་། ཕྱི་རོལ་དུ་མཁས་པའི་བྱ་བ་རྒྱུན་མི་འཆད་པར་མཛད་ཀྱང་། ནང་དུ་ཏིང་ངེ་འཛིན་ལ་གཡེལ་བ་ཅུང་ཟད་ཀྱང་མི་མངའ་བས། ཡི་དམ་གྱི་ལྷའི་ཞལ་གཟིགས་པ་དང་། འོད་གསལ་རྒྱུན་མི་འཆད་པ་དང་།
མངོན་པར་ཤེས་པའི་ཡོན་ཏན་དཔག་ཏུ་མེད་པ་མངའ་སྟེ། སྐྱིད་གྲོང་དུ་ཇོ་བོའི་དྲུང་དུ་བྱོན་པའི་ཚེ། རྗེ་བཙུན་སྤྱན་རས་གཟིགས་དབང་ཕྱུག་ཞལ་གཟིགས་པ་ལ་མནལ་ལམ་དུ་བསྟོད་པ་མཛད་པ་དང་། རི་བོ་རྩེ་ལྔར་བྱོན་པའི་ཚེ། ། རྗེ་བཙུན་འཇམ་པའི་དབྱངས་ཀྱི་ཞལ་གཟིགས་ནས་བསྟོད་པ་མཛད་པ་དང་། ཡང་ཆོས་རྗེ་ས་པཎ་བྱང་ངོས་ལ་འབྱོན་པའི་དུས་སུ། ཡང་དགོན་པས་མཇལ་ཏེ། བླ་མ་ནི་གོང་ལ་གཤེགས་པར་གདའ། བདག་ཅག་དཔོན་སློབ་རྣམས་ལ་ཕྱག་དང་བསྙེན་བཀུར་བྱེད་པ་དང་། མོས་གུས་ཀྱི་གནས་སུ་གྱུར་པའི་སྐུ་ཚབ་གཅིག་འཚལ་བར་གདའ་བ་ལ།
དབོན་པོ་འདི་པ་ཡང་དག་པ་ལགས་སམ་ཞུས་པས། དབོན་པོ་རྣལ་མ་ལགས་གསུང་ནས། བླ་མ་འདི་ཕ་ཚད་ན་རྡོ་གཅིག་འདུག་པ་ལ་བརྙེས། སྤྱན་མ་བཙུམ་པར་མནལ་དུ་སོང་འདུག་པ་བསྟན་ནས་འདི་འོད་གསལ་ཟིན་པའི་རྟགས་ལགས། སྤྱིར་ངེད་ཀྱི་མི་བརྒྱུད་རྣལ་མ་ལ་འོད་གསལ་ཅུང་ཟད་རེ་རྒྱུན་མི་ཆད་དུ་ཡོད་པ་ཡིན་གསུངས། རྒྱ་གར་གྱི་པཎྜི་ཏ་གོ་ཏམ་ཤྲི་བྷ་དྲ་ལ། མཚན་མོ་རྨི་ལམ་ཇི་ལྟར་བྱུང་བ་ཐམས་ཅད། བདག་ཉིད་ཆེན་པོ་འདིས་མངོན་པར་ཤེས་པས་མཁྱེན་ནས། ནང་པར་པཎྜི་ཏ་ལ་གསུང་བྱོན་པའི་ཚེ། མཧཱ་གུ་རུ་ལ་མངོན་པར་ཤེས་པ་ཨ་ཙི་ཟེར་ཞིང་དད་པར་གྱུར་ཏེ།
བླ་མ་འདི་གོང་ནས་ཕེབས། འུ་ཡུག་ན་བཞུགས་དུས། ཕྱོགས་སུ་ཁྲལ་བསྡུད་བྱུང་པ་ལ། ། ཤངས་ལྷ་ཕུ་བའི་ཇོ་གདན་གཅིག་གིས་ཞུ་བ་ལ་ཕྱིན་དུས། སྒར་གྱི་མཐར་སེམས་ཅན་ལ་འཚེ་བ་བྱེད་ལ། ཧོར་སོག་མང་པོས་མཐའ་བསྐོར། བླ་མ་འདི་ས་འཇའ་ལི་གཅིག་ལ་བཞུགས། གཡས་ན་རྩོམ་པ་མཛད་པའི་ཡིག་མཁན། གཡོན་ན་བཀའ་ཤོག་འདྲི་བའི་ཡིག་མཁན། མདུན་ན་རྒྱུན་གཏོར་བཤོམ་པའི་གཏོར་སྐད་གཏོན་ནས་ཆབ་གཏོང་བ་རྣམས་མཐོང་བས།
ཇོ་གདན་གྱི་བསམ་པ་ལ། བླ་མ་ཅིའི་བླ་མ། སེམས་ཅན་ལ་འཚེ་བ། མཐའ་ཧོར་སོག་གིས་བསྐོར་བ། གཡོན་གྱི་བཀའ་ཤོག་ནི་ང་ཞུ་བ་ལ་འོངས་པ་དང་འདྲ། གཞན་མནར་བ་ཡིན། གཡས་ཀྱི་བརྩོམ་པས་ཅི་བྱེད། ཆོས་སེམས་ཐོག་ཏུ་མི་འཇོགས། ཚིག་གཅིག་མི་བསྔོ་བའི་གཏོར་སྐད་ཀྱིས་ཅི་བྱེད། བླ་མར་མི་འདུག་སྙམ་པ་ཅིག་བྱུང་པ་དང་།
བདག་ཉིད་ཆེན་པོ་འདིས། ཇོ་གདན་ལ་སྤྱན་ཅེར་ཏེ་གཟིགས་ནས། གཏོར་མ་འདི་ལ་བཤམས་པས་ཐོབ་པ་ཁོ་བོས་བཤམ་པ་ཡིན། དམིགས་པས་ཐོབ་པ་དེ་ངས་བྱེད། ། བསྔོས་པས་ཐོབ་པ་དེ་ཁྱོད་ཀྱིས་གྱིས་གསུང་པ་དང་། ཇོ་གདན་ཤིན་ཏུ་སྐྲག་ནས། མངོན་པར་ཤེས་པ་ཐོགས་པ་མེད་པ་མངའ་བར་འདུག་པ་ལ། ངས་ལོག་ལྟ་བྱས་པ་མ་ལེགས་སྙམ་ནས། ལུས་ཐམས་ཅད་ས་ལ་ཕབ་པའི་ཕྱག་བྱས། བཤགས་པ་ཕུལ།
མཆོག་ཏུ་ངོ་མཚར་བར་གྱུར་ཏེ་བསྟོད་ཚིག་གི་སྒྲ་དབྱངས་ཀུན་དུ་སྒྲོག་པར་གྱུར། བླ་མའི་མཛད་སྤྱོད་ཐམས་ཅད་གང་ལ་གང་འདུལ་དུ་རྟོགས། སེམས་ཅན་གསོད་སྤྱོད། ཁྲལ་འུ་ལག་སོགས་རང་གི་ལས་སུ་གོ་ནས་ངེས་པའི་ཤེས་པ་ཁྱད་པར་ཅན་སྐྱེས་པར་གྱུར་ཏེ། ལྷག་པའི་ཤེས་རབ་ཀྱི་བསླབ་པ་ཡང་དངོས་དང་བརྒྱུད་པའི་གདུལ་བྱའི་དོན་དུ་བརྗོད་བདེ་ཞིང་རྟོགས་སླ་བའི་བསྟན་བཅོས། བསྟོད་པ་གསོལ་འདེབས། ཐེག་པ་ཆེ་ཆུང་། མདོ་རྒྱུད་མན་ངག འཕྲལ་བྱ་བའི་རིམ་པ་སྟོན་པ། གསུང་རབ་ཀྱི་དཀར་ཆག
གསན་ཡིག འཕྲིན་ཡིག བསྔོ་བ་དང་བཀྲ་ཤིས་ཀྱི་བསྐོར་བ་ལ་སོགས་པ་ངོ་མཚར་བ་དུ་མ་ཞིག་མཛད་ལ། དིང་སང་གི་བར་དུ་ཤིན་ཏུ་དར་བར་མཛད་པ་ཡིན་ནོ། ། བླ་མ་འདི་ཉིད་ཀྱི་གདན་ས་ཆེ་བ་ནི། དཔལ་ལྡན་ས་སྐྱ། རྒྱལ་པོའི་ཕོ་བྲང་ཆེན་པོ་ཏའི་ཏུའི་ནང་གི་སྡེ་ཆེན་པོ་མེ་ཏོག་ར་བ་དང་། ཕོ་བྲང་ཤང་རྡོ་དང་། བྱང་ངོས་སྤྲུལ་པའི་སྡེ་དང་། གདན་ས་བར་ས་ནི་ཆུ་མིག་དཔལ་གྱི་སྡེ་ཆེན་དང་།
མདོ་ཁམས་གཙང་མདོ་བསམ་འགྲུབ། ཤིང་ཀུན་དཔལ་གྱི་སྡེ་ཆེན་པོའོ། ། གདན་ས་ཆུང་བ་ནི། བླ་མ་གོང་མ་རྣམས་ཀྱི་བཞུགས་གནས་ཁྱད་པར་ཅན་རྣམས་བདག་ཏུ་བཟུང་། ཐོག་རེ་བཞུགས་ཆོས་གསུངས། སོ་སོར་གང་འཚམས་ཀྱིས་དགེ་བཤེས་བཀོས་པའི་ས་རྣམས་ཡིན་ལ། ཡང་དབེན་ནི་རྒྱ་ནག་རི་བོ་རྩེ་ལྔ། ལྷ་རྩེའི་བྲག ཁའུ་སྐྱེད་ལྷས་ཀྱི་བྲག་ཕུག་རྣམས་སོ། ། བླ་མ་འདི་ཉིད་ཀྱི་སློབ་མའི་མཆོག་ནི།
བཤད་པའི་སྲོལ་འཛིན་ཤར་ནུབ་གུང་གསུམ་ལ་སོགས་པའི་ཆེན་པོ་རྣམས་དང་། བླ་མ་ཆེན་པོ་གྲགས་པ་འོད་ཟེར་ཁུ་དབོན་དང་། དགའ་ལྡན་པ་བཀྲ་ཤིས་དཔལ་ལ་སོགས་པ་མང་དུ་བྱུང་ངོ་། ། སྒྲུབ་པའི་སྲོལ་འཛིན་བླ་མ་ཞང་དཀོན་མཆོག་དཔལ་དང་། དགེ་སློང་ཀུན་བློ་ཡིན་ནོ། ། དེ་ལྟ་བུའི་སྐྱེས་ཆེན་དམ་པ་འདིས་གྲུབ་པའི་མཚན་མ་ངོ་མཚར་ཅན་བསྟན་པའི་རྣམ་ཐར་སྔོན་ཆད་བོད་འདིར་མ་གྲགས་པ། དུས་ཕྱིས་རྒྱ་ནག་གི་གན་མཛོད་ཀྱི་ཡིག་ཚང་ནས་བྱུང་བ་ངོ་མཚར་འཇའ་ས་དྲུག་པ་ཞེས་ཡོངས་སུ་གྲགས་པ་འདི་ཉིད་ཡི་གེ་ཚོགས་སྐྱུང་བའི་ཕྱིར་འདིར་ཚིགས་སུ་བཅད་དེ་བརྗོད་པ་ནི་འདི་ལྟར། ། འཇམ་པའི་རྡོ་རྗེའི་རྣམ་འཕྲུལ་ས་སྐྱ་པ། ། ལྔ་རིག་རྒྱུད་མང་དབྱངས་ཀྱི་སྲིད་ལས་རྒྱལ། ། ཕ་རོལ་རྒོལ་བ་ཚར་གཅོད་དཔའ་བོ་ཆེ། །
ཀུན་དགའ་རྒྱལ་མཚན་སྙིང་གི་པདྨར་བྱོན། ། དེ་སྲས་འཕགས་པའི་ཐུགས་མངའ་འགྲོ་བའི་མགོན། ། བཅུ་བདུན་མཐར་སོན་མདོ་རྒྱུད་མན་ངག་གི ། ལུང་རྟོགས་ཡོན་ཏན་ཀུན་རྫོགས་རྒྱལ་བ་ཡི། ། བསྟན་པའི་བདག་པོར་མངའ་གསོལ་མཆོད་པས་མཆོད། ། གནམ་གྱིས་བཀོས་ཏེ་ས་ལ་དབང་བསྒྱུར་བའི། ། སྟོབས་ལྡན་ཧོར་གྱི་རྒྱལ་རབ་བཅོ་ལྔ་ཡི། ། གཙུག་རྒྱན་སེ་ཆེན་གོ་པེ་ལར་གྲགས་པས། ། ཁྱོད་ཞབས་སྤྱི་བོའི་རྒྱན་དུ་གུས་པས་བསྟེན། ། ཤར་བའི་ངོ་མཚར་འཇའ་ས་རྣམ་པ་དྲུག །
ཇི་ལྟར་བསྟན་ཚུལ་མདོ་ཙམ་འདི་ལྟར་ཏེ། ། འཇམ་དབྱངས་གཞོན་ནུ་འཕགས་པའི་མཚན་ལྡན་དེས། ། རིན་ཆེན་རྡུལ་བརྩེགས་དགོས་མཛད་དཀྱིལ་འཁོར་དུ། ། སེ་ཆེན་རྒྱལ་ཡུམ་བློན་པོར་བཅས་པ་ལ། ། སྨིན་བྱེད་དབང་གི་འཁོར་ལོ་བསྐོར་བའི་ཚེ། ། དེ་སློབ་དཔག་ཤིར་གྲགས་པའི་མཐུ་བོ་ཆེས། ། ཡིད་འོངས་རྫུ་འཕྲུལ་རོལ་རྩེད་སྒྱུར་བའི་མོད། ། འགྲན་པ་བཞིན་དུ་རྒྱལ་ཡུམ་བཙུན་མོ་ཡིས། ། འཕགས་པ་ཉིད་ལ་ཐལ་སྦྱར་པུས་བཙུགས་ཏེ། ། དེ་བས་ལྷག་པའི་རྫུ་འཕྲུལ་སྟོན་ཞེས་གསོལ། །
འཕགས་པ་ཉིད་ཀྱི་ཞལ་པད་འཛུམ་དང་བཅས། ། འཇིག་རྟེན་གྲགས་པའི་མཚོན་གྱིས་ཡན་ལག་ལྔ། ། སོ་སོར་ཁྲོལ་ལ་རིགས་ལྔར་གསོལ་བ་ཐོབས། ། ལུས་གཞན་རིལ་པོ་མལ་དུ་ལྟོས་ཞེས་གསུངས། ། དེ་ཡི་བཀའ་བཞིན་ཡན་ལག་ལྔ་པོ་ནི། ། རིགས་ལྔར་མཐོང་བས་རབ་ཏུ་ངོ་མཚར་སྐྱེས། ། གཟིམ་མལ་ཁྲི་སྟེང་དབུ་ཞབས་མ་ཚངས་བའི། ། སྐུ་ལུས་གཤིན་རྗེའི་ཁྲག་གིས་བྱུང་པ་བཞིན། ། རྒྱལ་ཡུམ་བློན་འབངས་ཀུན་གྱིས་མངོན་སུམ་མཐོང་། ། དད་པའི་སྤུ་ལོངས་འཁྲི་ཤིང་གཡོ་བ་དང་། །
སྤྱན་མིག་ཆུ་ཡི་ཆར་རྒྱུན་འབབ་པ་བཞིན། ། ལྷན་ཅིག་དགའ་དང་སྐྱོ་བའི་སྣང་བ་ཤར། ། སེ་ཆེན་རྒྱལ་དང་བཙུན་མོ་ཚའུ་སོགས། ། མ་བཟོད་ཐུགས་ནི་ཟར་ཟིར་གྱུར་ན་ཡང་། ། སྙིང་ནས་གསོལ་བའི་གདུགས་ཤུགས་དྲག་པོ་ཡིས། ། ལན་མང་གསོལ་བ་ཆེས་ཆེར་བཏབ་པ་ལས། ། ཡན་ལག་མེད་པའི་སྐུ་དེ་རྫུས་སྐྱེས་བཞིན། ། ལྟ་བས་མི་ངོམས་མཚན་དཔེའི་སྐུར་ལང་ཚེ། ། རྒྱལ་པོ་འཁོར་བཅས་དགའ་མགུ་ཡི་རངས་ནས། ། ས་སྟེང་འདི་ན་ཁྱོད་ལས་ལྷག་པའི་སྐྱབས། །
ཡོད་མེད་ཡིད་གཉིས་འཁྱོགས་ལ་འཕྱང་བྲལ་ཞེས། ། མི་ཕྱེད་དད་པས་མི་ཟད་འདོད་དགུ་ཡིས། ། མཆོད་བསྟོད་མངའ་གསོལ་འཇའ་ས་དང་པོ་འོ།། ༈ །།གཙང་ཕྱོག་ནོར་འཛིན་པ་ཡི་ལྟེ་བ་ཆེ། ། ཆུ་མིག་ཅེས་གྲགས་པད་འདབ་ལྟར་མཛེས་པར། ། སེ་ཆེན་གན་གྱི་འདོད་ཡོན་མཐུན་རྐྱེན་ལས། ། ཆུ་མིག་ཆོས་འཁོར་ཆེན་པོ་སྐོར་བའི་ཚེ། ། ངུར་སྨྲྀག་དགེ་འདུན་ཁྲི་ཚོ་བཅོ་བརྒྱད་དབུས། ། བསྟན་འཛིན་གདུགས་ཐོབ་བཅུ་ཕྲག་བརྒྱད་ཅུ་དང་། ། རྒྱལ་ཁམས་སྐྱེ་བོ་འབུམ་སྡེས་གང་བའི་དབུས། །
འཕགས་པའི་བློ་གྲོས་མཚུངས་བྲལ་བླ་མེད་དེས། ། སྐྱོན་བྲལ་ཆོས་ཀྱི་དྲིལ་ཆེན་སྒྲོགས་པའི་ཚེ། ། མཁའ་ལ་མེ་ཏོག་ཆར་དང་རོལ་མོའི་སྒྲ། ། དྲི་ཞིམ་སྤོས་དང་འཇའ་རིས་གུར་ཁང་སོར། ། སྐྱེ་བོ་ཀུན་གྱི་མངོན་དུ་གྱུར་པ་ལས། ། བྱང་སེམས་སྲས་བརྒྱད་འཁོར་གྱི་ལྷ་བུ་སོགས། ། དག་པའི་སྣང་ཐོབ་མཁས་པ་བཅུ་གཅིག་དང་། ། གསེར་ཡིག་གཙོ་བོ་ཡོན་ཁྲི་འཆིང་གསང་སོགས། ། རྒྱལ་པོའི་ཕོ་ཉ་བཅུ་གཉིས་ལ་སོགས་པ། ། རབ་དཀར་བག་ཆགས་སད་པའི་འགྲོ་ཚོགས་ཀྱི། །
དེ་ལྟའི་སྣང་བ་མངོན་དུ་གྱུར་པའི་མོད། ། སྐྱེ་འགྲོ་ཡོངས་ཀྱི་མཆོད་ཅིང་བསྐུར་བ་དང་། ། ཁྱད་པར་རྒྱལ་པོའི་ཕོ་ཉ་ཡོན་ཁྲི་ཡིས། ། འཕགས་པ་དགེས་པའི་མཆོད་སྤྲིན་དཔག་མེད་དང་། ། ངུར་སྨྲིག་སྡེ་དང་སྐྱེ་འགྲོ་འདུས་པའི་ཚོགས། ། མི་ཟད་འདོད་དགུའི་མཆོད་སྤྲིན་དཔག་མེད་ཀྱིས། ། ཚིམ་པར་བྱས་ཤིང་བླ་ཆེན་འཕགས་པ་ཡི། ། ཆེ་བའི་ཡོན་ཏན་བསྔགས་པར་བྱས་པ་འདི། ། ངོ་མཚར་འཇའ་ས་གཉིས་པ་ཞེས་སུ་གྲགས།། ༈ །།དེ་ནས་མཁའ་ལ་དྲི་ཞིམ་ཐོར་རླུང་གིས། །
རྒྱ་མཚོའི་གོས་ཅན་མི་གཙང་དག་བྱེད་པའི། ། གཙང་བར་བྱས་རྗེས་ཆར་དང་ལྷན་ཅིག་ཏུ། ། སྣ་ཚོགས་མེ་ཏོག་བསིལ་མ་ས་ལ་བཀྲམ། ། མཁའ་ལ་འཇའ་གུར་གསུམ་རིམ་བཞི་རིམས་ནང་། ། ཕྱོགས་བཅུའི་རྒྱལ་བ་སྲས་བཅས་བཞུགས་པ་ལ། ། རྣམ་བཀྲ་གདན་གྱི་འཕྲེང་བཞུགས་འཕགས་པ་ཡིས། ། ཆོས་ཀྱི་ཞུ་འཕྲིན་རྨད་དུ་བྱུང་བའི་གཏམ། ། ཡོངས་འཛིན་བཅུ་གསུམ་འཆིན་ཁྲི་གཉིས་ལ་སོགས། ། ལོག་ལྟའི་རྙོག་བྲལ་རྣ་བའི་མེ་ལོང་ལ། ། ཤར་ཚེ་མིག་ལ་བདུད་རྩི་གསར་པ་བསྐྲུན། །
ངོ་མཚར་དེ་མཐོང་རྒྱལ་བའི་ཕོ་ཉ་ཡིས། ། མཆོད་སྟོད་མངའ་གསོལ་འཇའ་ས་གསུམ་པ་འོ།། ༈ །།ནམ་ཞིག་ཚེ་ན་འཕགས་པའི་སྤྱན་མངའ་རུ། ། འཆིང་སངས་ལ་སོགས་སྐྱེ་བོ་འདུས་པའི་ཚོགས། ། སྔར་མ་མྱོང་བའི་གསུར་གྱི་དྲི་ཆེན་པོ། ། སྣ་ལ་ཁྱབ་པས་སྐྱུགས་པ་ཆལ་ཆིལ་གཡོ། ། འདི་འདྲ་ཅི་ཞེས་ཡོན་ཁྲི་སོགས་ཀྱིས་ཞུས། ། དུས་གསུམ་སྒྲིབ་མེད་འཕགས་པའི་ཞལ་མངའ་ནས། ། མཁའ་ལ་རིགས་འཛིན་བརྒྱད་ཅུ་མངོན་སུམ་བྱོན། ། སོ་བདུན་ཡུལ་གྱི་དཔའ་བོ་མཁའ་འགྲོ་ཡི། །
མེ་ཏོག་སོགས་མཆོད་དུར་ཁྲོད་བརྒྱད་སོགས་ནས། ། ཤ་ཆེན་མཾ་སའི་བདུག་སྤོས་འཁྱིལ་བའི་དྲི། ། ཐ་མལ་སྐྱེ་བོས་བཟོད་པར་དཀའ་བ་བདེན། ། དེ་ཕྱིར་ཁོ་བོས་བདུད་རྩི་འདི་འཐུང་ཞེས། ། ནང་གི་མཆོད་པ་ལྕེ་ལ་སྦྱིན་པའི་མོད། ། གཟུང་འཛིན་སྤྲིན་བྲལ་དངས་པའི་ནམ་མཁའ་ལ། ། ཀླུ་སྒྲུབ་སྙིང་པོ་གཙོར་བཞུགས་བི་རུ་གཡས། ། པདྨ་བཛྲ་གཡོན་ཏེ་མཐའ་སྐོར་དུ། ། རྒྱ་གར་འཕགས་པའི་གྲུབ་ཆེན་བརྒྱ་བཅུ་ཡིས། ། དབུགས་དབྱུང་ལུང་བསྟན་ཟབ་རྒྱས་འདོམས་པ་མཐོང་། །
ངོ་མཚར་དེ་ལས་རྒྱས་པོའི་འཕར་མ་ཡིས། ། མཆོད་ཅིང་བསྙེན་བཀུར་བཀྲ་ཤིས་མེ་ཏོག་གཏོར། ། དེ་ལ་ངོ་མཚར་འཇའ་ས་བཞི་པར་གྲགས།། ༈ །།ཁེངས་པའི་ང་རྒྱལ་ཐོན་པོའི་ཁྲི་སྟེང་ན། ། ཡོན་ཏན་རྨད་བྱུང་སྤྲིན་ཕག་ཉི་མ་བཞིན། ། གུར་ཁང་བཅོམ་ལྡན་རིག་པའི་རལ་དྲི་དེས། ། འཕགས་མཆོག་དེ་ལ་འདུད་པར་མ་གྱུར་ཚེ། ། འོན་ཀྱང་འདི་ནི་བདེན་ནམ་བརྫུན་བཞེས་པའི། ། ཡིད་གཉིས་འཁྱོགས་ལ་འཕྱང་བ་བརྟག་པའི་ཕྱིར། ། ཆུ་མིག་ཆོས་འཁོར་ཉི་མ་མཐའ་མའི་ཉིན། །
སློང་མོའི་ཟོལ་གྱིས་ལམ་དུ་བཞུགས་པའི་ཚེ། ། གནས་བརྟན་མགོ་དཀར་གཉེར་མའི་གོང་བུ་ཅན། ། སྲུལ་པོའི་གོས་གྱོན་འཁར་བ་ལ་འཆེལ་བ། ། བཅུ་དྲུག་ས་ཕུག་ནང་ནས་ཐོན་པ་གཟིགས། ། འདི་དག་འཕགས་པ་འདི་ཡི་འདུ་འཛིའི་གཏམ། ། ཐོས་ནས་ཐག་རིང་ཡུལ་ནས་བཟའ་བཏུང་ལ། ། ཆེད་དུ་གཉེར་སྙམ་སྙིང་རྗེའི་ཡུལ་དུ་བྱས། ། དེ་ནས་འཕགས་ཆེན་ཆོས་ཀྱི་རྒྱལ་པོ་དེས། ། ཆུ་མིག་ཆོས་ཀྱི་ཁྲི་ལ་ཞབས་བཀོད་ནས། ། ཡོན་སྦྱོང་བསྔོ་བ་སྨོན་ལམ་བཀྲ་ཤིས་ཀྱི། །
ཚངས་པའི་གསུངས་དབྱངས་ཐོས་པས་ཡིད་དྲངས་ཏེ། ། བ་སྤུའི་འཁྲི་ཤིང་ཅུང་ཟད་གཡོ་བ་ཙམ། ། དེ་ནས་འཕགས་པའི་བཞུགས་གནས་དྲ་མིག་ནས། ། ངོ་མཚར་བཀོད་པ་ཅི་མཉམ་གཟིགས་པའི་མོད། ། ཟ་འོག་འབོལ་ཆེན་ལྔ་བརྩེགས་བཅུ་དྲུག་ཁྲིར། ། འཕགས་པའི་གནས་བརྟན་བཅུ་དྲུག་བཞུགས་པ་ལ། ། ཕྱག་མཆོད་མེ་ཏོག་བདུག་སྤོས་སྤྲིན་འཕྲེང་གིས། ། ཡིད་འོང་ཚད་གདུང་བསིལ་བའི་ངོ་མཚར་མཐོང་། ། དེ་ཚེ་སྔར་མཐོང་སྤྲང་པོའི་ཟོལ་ཅན་དེའང་། ། འཕགས་པའི་གནས་བརྟན་དངོས་སུ་ཡིད་ཆེས་རྙེད། །
འཕྲུལ་མེད་འཕགས་ཆེན་དོན་དང་མཐུན་ནོ་སྙམ། ། གླང་ཆེན་མ་རུང་ལྕགས་ཀྱུས་བཏབ་པ་བཞིན། ། མི་ཕྱེད་དད་པའི་ས་གཞི་གདན་དུ་བཏིངས། ། ཉེས་ཀུན་བཤགས་གདམས་ཐལ་སྦྱར་སྤྱི་བོས་གཏུགས། ། བསྟོད་པའི་རྔ་དབྱངས་ཚངས་པའི་འབྲུག་སྒྲ་ཞེས། ། སྙན་ཚིག་འཕྲེང་བ་སྡེབས་ལེགས་དེ་ལྔ་ཕུལ། ། དེ་ལྟར་འཕགས་པའི་གནས་བརྟན་བཅུ་དྲུག་ནི། ། མགྲོན་དུ་བོས་ནས་ཆོས་ཀྱི་བཀའ་བགྲོས་པའི། ། ངོ་མཚར་དེ་མཐོང་ཡོན་ཁྲི་འཆིང་བཟང་གིས། ། ཆེན་པོ་ལ་འོས་འདོད་དགུའི་མཆོད་སྤྲིན་གྱིས། །
མཆོད་ཅིང་བསྟོད་དབྱངས་དྲིལ་རྔ་སྒྲོགས་པ་ནི། ། ངོ་མཚར་འཇའ་ས་ལྔ་པ་ཞེས་སུ་གྲགས།། ༈ །།དེ་ལྟར་ཆུ་མིག་ཆོས་འཁོར་ནི། ། ཉི་མ་བཅུ་བཞི་བསྐོར་བ་ལས། ། བཅུ་བཞི་པ་ལ་སྣར་ཐང་གི ། རིག་རལ་ཞི་དུལ་གནས་སུ་བཀོད། ། རྒྱ་ནག་རྒྱལ་པོ་གན་གྱི་ཕོ་བྲང་ནས། ། འཕགས་མཆོག་རྗེས་མ་བོད་ལ་ཞལ་བསྒྱུར་ཚེ། ། ཡན་ལག་བཞི་ལ་དབང་བསྒྱུར་རྒྱལ་པོ་ནི། ། བཅུ་གཅིག་འབུམ་ཕྲག་འཁོར་དང་བཅས་པ་ཡིས། །
དབུས་སུ་བརྗིད་པ་སེ་ཆེན་བྱིང་གི་དེ། ། མི་འབྲལ་ལྕགས་སྒྲོག་དམ་དུ་བཅིངས་པ་བཞིན། ། སྐྱེལ་མའི་ཚུལ་དུ་མ་ཕྱིར་བུ་བཞིན་འབྲངས། ། ཕྱིན་ཆད་ཡོན་མཆོད་མི་མཇལ་རྟེན་འབྲེལ་གྱིས། ། ཞགས་པས་དྲང་བཞིན་ཞག་ནས་ཟླ་བ་དང་། ། ཟླ་བ་ལོའི་རིམ་པས་དྲངས་པའི་དཔེས། ། བོད་ཡུལ་སྤོབ་ར་ལྷ་ཞོལ་རྨ་ཆུའི་འགྲམ། ། མཆོད་ཡོན་མི་འབྲལ་གྲིབ་བཞིན་གདན་འཛོམ་ཚེ། ། མཁའ་དང་ས་གཞི་དགེ་མཚན་འགྲན་པ་བཞིན། ། བཀྲ་ཤིས་འཛུམ་པའི་དགེ་མཚན་ཅི་ཡང་སྟོན། །
མཁའ་དབྱིངས་ཤར་ནུབ་སྤྲིན་དཀར་གླང་ཆེན་སྣ། ། བརྐྱང་པའི་རྩེ་ལ་རྣལ་འབྱོར་དབང་ཕྱུག་དང་། ། ས་སྐྱའི་བླ་ཆེན་ཞལ་འཛུམ་ངོམས་པ་ལ། ། རྒྱ་བོད་རྒྱུད་པས་བསྐོར་བ་མངོན་སུམ་བྱོན། ། སྤོམ་ར་ལྷ་ཡི་མགུལ་པར་རབ་མཛེས་འབྲུག ། འཁྱུད་པའི་ལྕེ་དབང་གདན་དུ་བཏིང་པའི་ཁྲིར། ། བླ་མ་འཕགས་པའི་ཞབས་སེན་བཀོད་པ་ཡིས། ། ངོ་མཚར་རྫུ་འཕྲུལ་སྣ་ཚོགས་བསྟན་པའི་དཔལ། ། མཐའ་ཡི་རྒྱལ་སྲས་བཅུ་གཅིག་སེ་ཆེན་གན། ། འཁོར་འབངས་སྣང་བ་དག་པ་ཀུན་གྱིས་མཐོང་། །
རྒྱལ་དབང་འཁོར་བཅས་དགའ་བས་ཐུགས་ཚིམས་ནས། ། མཆོད་ཅིང་གསོལ་བཏབ་ཚེ་རབས་ཐམས་ཅད་དུ། ། འཕགས་པ་རབ་དགེས་འཁོར་གྱི་ཐོག་མ་རུ། ། སྐྱེ་བའི་སྨོན་ལམ་བཏབ་ཚེ་བཀྲ་ཤིས་པའི། ། དགེ་ལེགས་མཚན་མ་མཐོང་ཞེས་ཡ་མཚན་གཏམ། ། དེ་ནི་འགྲོ་མགོན་འཕགས་པ་ཡི། ། ངོ་མཚར་འཇའ་ས་དྲུག་པ་སྟེ། ། རྒྱ་ནག་གན་གྱི་ཡིག་ཚང་ལས། ། གསལ་བར་ཐོས་པའི་ངོ་མཚར་གཏམ། ། སྔོན་མེད་བློ་གསལ་དང་འདོད་ཀྱི། །
དད་པ་སྤེལ་བྱེད་དེ་ཙམ་མོ། ། ཞེས་ངོ་མཚར་འཇའ་ས་དྲུག་པའི་དོན་རྣམས་ཉུང་ངུའི་ངག་གིས་བརྗོད་དེ། ད་ནི་སྐྱེས་ཆེན་དམ་པ་དེ་ཉིད་ཞིང་འདིས་བསྟན་པ་དང་སེམས་ཅན་གྱི་དོན་མཐར་ཕྱིན་ནས། གདུལ་བྱ་གཞན་གྱི་དོན་ལ་དགོངས་པའི་ཚུལ་ནི། དེ་ལྟར་སྐུ་ཕྲ་མོའི་དུས་ན་མནལ་ལམ་དུ་སྤ་ལྕག་ཚིགས་བརྒྱད་ཅུ་བྱས་པ་གཅིག་ཕྱག་ཏུ་བྱུང་བའི་ཚིགས་བཞི་བཅུ་ཞེ་དྲུག་ཞེ་བདུན་གྱི་ཚིགས་སྐྱོག་པོར་སོང་འདུག་པ། སང་ཆོས་རྗེ་པ་ལ་ཞུས་པས། ཁྱོད་ཀྱི་ཚེའི་མཚོན་བྱེད་ཡིན་གསུང་བ་ལྟར། ངོ་མཚར་བའི་མཛད་པ་བསམ་གྱིས་མི་ཁྱབ་པས་ཞིང་འདིའི་གདུལ་བྱའི་དོན་མཛད་པས། རངས་པར་གྱུར་ནས། ཞིང་གཞན་དུ་གཤེགས་པར་བཞེད་དེ།
ལྕགས་ཕོ་འབྲུག་གོ་ལོ་ཟླ་བ་བཅུ་པའི་ཚེས་གཅིག་ནས་ཆོས་རྗེའི་དུས་མཆོད་ཚུགས། སྔར་བས་ཐུགས་དམ་དང་མཆོད་པ་སོགས་ལྷག་པར་མཛད་པ་ལ། དྲུང་ན་འཁོད་པ་རྣམས་ཀྱིས་ཆོས་རྗེའི་དུས་མཚན་ཟླ་བ་བཅུ་གཅིག་པ་མིན་ལགས་བསམ་ཞུས་པས། དེ་བཞིན་ཡིན་མོད་ཀྱི། བླ་མ་ཆོས་ཀྱི་རྗེ་ལ་གསོལ་བ་འདེབས་པ་ནི་ཟླ་བ་རེ་ཙམ་བྱེད་པ་དམ་བཅས་པ་ཡིན་པས། བཅུ་གཅིག་པའི་ཟླ་བ་ཚང་མར་མཎྜལ་འབུལ་རྒྱུ་སོགས་མ་བྱུང་གིས་དོགས་ནས་བསུ་བ་ཡིན་མོད་གསུང་། དུས་མཆོད་བཙུགས་པའི་ཞག་གསུམ་པ་ཚེས་གསུམ་གྱི་ནུབ་མོ་དཔལ་གྱི་རི་ལ་འཕགས་པ་ཀླུ་སྒྲུབ་བྱང་ཆུབ་ཀྱི་ཤིང་རྒྱས་པའི་དྲུང་ན་བཞུགས་པ་ལ། དབུ་མ་རིགས་ཚོགས་ལ་སོགས་པ་ཐེག་པ་ཆེན་པོའི་ཆོས་དུ་མ་གསན་པ་ལ་ལྷའི་ཚོགས་ཀྱི་མཆོད་པ་རྒྱ་ཆེན་པོ་བྱེད་པ་དང་། རིག་པའི་རྒྱལ་མོ་རྨ་བྱ་ཆེན་མོ་གསལ་བར་གཟིགས་པའི་སྣང་བ་བྱུང་། དེའི་རྣམ་པར་ཐར་པ་ནི་མ་འོངས་པའི་སེམས་ཅན་ལ་ཕན་པར་དགོངས་ནས་བདག་ཉིད་ཆེན་པོ་འདི་ཉིད་ཀྱི་ཞལ་ལྟ་མཛད་དེ།
ཁང་གསར་གྱི་གཟིམ་ཁང་གི་བརྒྱང་ལོགས་ལ་བྲིས་ནས་བཞུགས་སོ། ། དེའི་རྗེས་སུ་བདག་ཉིད་ཆེན་པོ་དྷརྨ་ཕ་ལ་ལ་ས་སྐྱ་པ་ཆེན་པོ་ལ་སོགས་པ་བླ་མ་གོང་མ་རྣམས་ཀྱིས་རྣམ་པར་ཐར་པ་གསུངས་ཤིང་། བླ་མ་ཉིད་ཀྱིས་བསྟན་པའི་བྱ་བ་མཛད་ཚུལ་ཡང་གསུངས་ཏེ། ཁྱོད་ཀྱིས་ཀྱང་དེ་བཞིན་དུ་གོ་དགོས་གསུངས་ནས། ཚེས་བཅོ་བརྒྱད་ཀྱི་བར་དུ་ཚོགས་སུ་བྱོན་ཆོས་ཀྱང་གསུངས། དེ་ནས་ཞག་བཞི་གཟིམ་ཁང་དུ་བཞུགས་ནས། ཉེར་གཉིས་ཀྱི་སྔ་དྲོ་ཉི་མ་མེ་བཞི་འཕྲོད་པའི་ཚེ། དཀོན་མཆོག་ལ་མཆོད་པ་རྒྱ་ཆེར་ཤོམས་ཤིག་གསུངས་ནས་སྐྱིལ་ཀྲུང་མཛད། རྡོ་རྗེ་དང་དྲིལ་བུ་བསྣམས། ཐུགས་དམ་ལ་རྩེ་གཅིག་ཏུ་བཞུགས་ནས་ལྷ་ཁང་བླ་བྲང་དུ་བདེ་བར་གཤེགས་སོ། །
དེའི་ཚེ་སྔར་ཚོར་མ་མྱོང་བའི་དྲི་ཁྱད་པར་ཅན་དང་། མེ་ཏོག་གི་ཆར་འབབ་པ་ལ་སོགས་པ་ངོ་མཚར་བའི་ལྟས་དཔག་ཏུ་མེད་པ་བྱུང་ཞིང་། ཁྱད་པར་བཤངས་པ་སློབ་དཔོན་གཞོན་ནུ་ཞེས་པ། འཇམ་དབྱངས་སྔོན་པོར་གྲགས་པས་གདུང་ཁང་ཞལ་ཡང་མ་ཕྱེ་བ་ལ། དྲུང་དུ་ཕྱིན་ཡུས་པས་མགོ་ཞལ་བ་ལ་མང་དུ་བརྡབ་གསོལ་བ་བཏབ་པས། གདུང་ཁང་གི་སེང་ཕུག་གཅིག་ནས་སོལ་རྡོག་ནག་རིལ་ཙམ་གཅིག་འཕིར་བྱུང་བ་གདན་དྲངས། བྲང་ཁང་དུ་སླེབ་པ་དང་སོལ་རྡོག་བྲད་པས། གདུང་རུས་གཅིག་བྱོན་པ་ཕྱག་གི་མཐེ་བོང་གི་ཚིགས་ཡིན་པ་ལ། ཁབ་ཕྲ་མོ་ཙམ་གྱི་རིགས་ལྔ་བཞེངས་སྐུ་ལྷའི་རྣམ་པ་ཅན་བྱོན་པ་ལ་གསོལ་བ་བཏབ་པས། ཞལ་ཕྱག་བརྒྱད་ལ་སོགས་པ་ཤིན་ཏུ་གསལ་བར་བྱོན་ཤིན་ཏུ་དད་ནས་ཆོས་འཁོར་གྱི་དུས་སུ།
ཙམ་ནས་ཁལ་ལྔ་བརྒྱ་ཕུལ། སྐུ་བྱོན་པ་གསང་ནས་ཤངས་བྲུད་ཀྱི་དགོན་པ་རིན་ཆེན་མཛོད་དུ་གདན་དྲངས། ཕྱིས་སུ་སློབ་དཔོན་པའི་སྐུ་ཉེ་རྣམས་ཞབས་ཏོག་སུ་བྱེད་ལ་མ་འཆམ། སློབ་དཔོན་གྲགས་གཞོན་པའི་ནང་རྟེན་ཐུབ་པ་ཁྲུ་ཚད་གཅིག་བཞེངས་པའི་ནང་དུ་བཞུགས་སུ་གསོལ་ནས། བྲུད་ཀྱི་རིན་ཆེན་མཛོད་ཀྱི་མཆོད་ཁང་གི་རྟེན་གྲལ་གྱི་གཙོ་བོ་ལ་བཞུགས་པ་དུས་ཕྱིས་རྗེ་ཀུན་དགའ་གྲོལ་མཆོག་གི་ཕྱག་ནས་བརྒྱུད་དེ་སྨོན་གྲོལ་པའི་ལག་ཏུ་བྱུང་པ་ས་སྐྱ་པ་ངག་དབང་ཀུན་དགའ་བསོད་ནམས་ལ་དད་པའི་དབང་གིས་རྩོལ་མེད་དུ་བྱུང་བ་དེ་ཉིད་ད་ལྟ་གདན་ས་ཆེན་པོའི་མཆོད་ཁང་ན་བཞུགས་སོ། ། དེ་དག་གི་ནི་བསྟན་བཅོས་རྩོམ་པ་པོའི་སྐུ་ཆེ་བའི་ཡོན་ཏན་མདོ་ཙམ་བསྟན་པ་བཤད་ཟིན་ནས། གཉིས་པ་དེས་མཛད་པའི་བསྟན་བཅོས་དངོས་ཀྱི་དོན་བཤད་པ་ནི་འདི་ལྟར། འཛམ་གླིང་རྒྱལ་པོའི་བླ་མ་མདོ་སྡེ་དང་རྒྱུད་སྡེ་མཐའ་དག་གི་མངའ་བདག སྒྲ་དང་། ཚད་མ་དང་།
སྙན་ངག་དང་། སྡེབས་སྦྱོར་ལ་སོགས་པ་ཤེས་བྱའི་གནས་ཐམས་ཅད་ལ་མི་འཇིགས་པའི་སྤོབས་པ་བརྙེས་པ་ཁ་བ་ཅན་གྱི་ལྗོངས་འདིའི་ཐུབ་པའི་རྒྱལ་ཚབ་ཆེན་པོ་དཔལ་ལྡན་འཕགས་པའི་ཞབས་ཉིད་ཀྱིས་སྐྱེ་དགུ་དང་བཅས་པའི་སའི་དབང་ཕྱུག་དུ་མའི་རིགས་སུ་འཁྲུངས་པ། མངོན་པར་མཐོ་བའི་དཔལ་འབྱོར་རྣམས་ཐོས་ཀྱི་བུ་དང་མཚུངས་པ། འཇིག་རྟེན་དང་ཆོས་ཀྱི་ཚུལ་མཁྱེན་པའི་སྤོབས་པ་དགེ་བར་གནས་པས་མི་མཐུན་ཕྱོགས་དག་ཟིལ་གྱིས་གནོན་པ། མི་ཕྱེད་པའི་དད་པས་བདེ་བར་གཤེགས་པའི་བསྟན་པ་དང་དེ་འཛིན་པའི་སྐྱེས་བུ་དམ་པ་དག་རང་གི་སྲོག་བཞིན་དུ་གཅེས་པར་འཛིན་པ། རྒྱལ་བུ་འཇི་བིག་དེ་མུར་གྱིས་ཞུས་ཤིང་གསོལ་བ་བཏབ་པའི་ངོར་ནོར་བུའི་འཕྲེང་བ་འདི་མཛད་པ་ཡིན་ནོ། ། དེ་འཆད་པ་ན། བཤད་པ་ལ་འཇུག་པ་དང་། བཤད་པ་དགོད་པ་དང་། བཤད་པ་ཡོངས་སུ་རྫོགས་པའི་བྱ་བ་གསུམ་གྱིས་ངེས་པར་བྱའོ། །
དང་པོ་ལ་ཡང་མཆོད་པར་བརྗོད་པ་དང་། ཤིས་པ་བརྗོད་པ་དང་། སྤྲི་ཡིག་གི་ཁྱད་པར་དང་། དེའི་དགོས་པ་བསྟན་པ་བཞིའོ། ། དེ་ལ་དང་པོ་ནི། བསོད་ནམས་རྒྱ་མཚོར་རབ་ཏུ་འཁྲུངས། ཡེ་ཤེས་ཚོགས་ཀྱི་ཆེ་བའི་སྐུ། ། དཔག་ཡས་ཡོན་ཏན་གྱིས་བརྒྱན་པའི། ། རྒྱལ་བ་ལྷུན་པོ་ལ་ཕྱག་འཚལ། ། ཞེས་བྱ་བ་ཡིན་ནོ། །
འདིས་ནི་སངས་རྒྱས་བཅོམ་ལྡན་འདས་རིའི་རྒྱལ་པོ་རི་རབ་དང་མཚུངས་པར་བསྟན་སྟེ། འདི་ལྟར་རིའི་རྒྱལ་པོ་རི་རབ་རྣམས་ནི་རྒྱ་མཚོའི་དབུས་སུ་འཁྲུངས་པ་དང་། ལྷུན་སྟུག་ཅིང་འཕང་མཐོ་བས་ཆེ་བ་དང་། ལྷ་མ་ཡིན་དང་ལྷའི་དཔལ་འབྱོར་དུ་མས་བརྒྱན་པ་ཡིན་ནོ། ། དེ་བཞིན་དུ་སངས་རྒྱས་བཅོམ་ལྡན་འདས་ཀྱང་སྦྱིན་པ་ལ་སོགས་པའི་བསོད་ནམས་རྒྱ་མཚོའི་དབུས་སུ་འཁྲུངས་པའི་གཟུགས་ཀྱི་བརྙེས་པ་དང་། ཇི་ལྟ་བ་དང་ཇི་སྙེད་པ་མཁྱེན་པའི་ཡེ་ཤེས་ཀྱི་ཚོགས་ཀྱིས་ཆེ་བའི་ཆོས་ཀྱི་སྐུ་བརྙེས་པ་དང་། སྟོབས་དང་མི་འཇིགས་པ་ལ་སོགས་པ་ངེས་པར་ལེགས་པའི་ཡོན་ཏན་དུ་མས་བརྒྱན་པ་ཡིན་ཏེ། འཕགས་པ་ཀླུ་སྒྲུབ་ཀྱིས། སངས་རྒྱས་རྣམས་ཀྱི་གཟུགས་སྐུ་འདིར། ། བསོད་ནམས་ཚོགས་ལས་འཁྲུངས་པ་སྟེ། །
ཆོས་ཀྱི་སྐུ་དེ་མདོར་བསྡུ་ན། ། རྒྱལ་པོ་ཡེ་ཤེས་ཚོགས་ལས་འཁྲུངས། ། ཞེས་བྱ་བ་དང་། ཉེས་པ་ཀུན་ལས་རྣམ་གྲོལ་ཞིང་། ། ཡོན་ཏན་ཀུན་གྱིས་བརྒྱན་པ་པོ། ། སེམས་ཅན་ཀུན་གྱི་གཉེན་ཅིག་པོ། ། ཐམས་ཅད་མཁྱེན་ལ་ཕྱག་འཚལ་ལོ། ། ཞེས་གསུངས་པ་བཞིན་ནོ། ། དེ་ལྟ་བུའི་བསྟོད་པ་འདི་ཡང་འཕགས་པ་དཀོན་མཆོག་བརྩེགས་པ་ལས་ཇི་ལྟར་རྒྱ་མཚོའི་དབུས་ན་ནི། ། ལྷུན་པོའི་རྒྱལ་པོ་བརྗིད་པ་ལྟར། །
དེ་བཞིན་དགེ་འདུན་དབུས་ན་ཡང་། ། ཆོས་ཀྱི་རྒྱལ་པོ་རྣམ་པར་མཛེས། ། ཞེས་རྒྱལ་པོ་རྣམ་པར་མཛེས་ཞེས་རྒྱལ་པོ་དགེ་བའི་བཀོད་པས་སངས་རྒྱས་ལ་བསྟོད་པ་དང་། འཕགས་པ་དཀོན་མཆོག་སྤྲིན་ལས་རབ་ཏུ་མི་བསྒུལ་རི་བོ་དང་། གཏིང་མཐའ་ཡངས་པ་རྒྱ་མཚོ་འདྲ། མུ་སྟེགས་གཞན་གྱིས་མི་གཡོ་བའི། ། ཆོས་རྒྱལ་ཁྱོད་ལ་ཕྱག་འཚལ་ལོ། ། ཞེས་གསུངས་པ་དང་མཐུན་པར་མཛད་པ་ཡིན་ནོ། ། དེས་ན་འདི་སྐད་བསྟན་པ་ཡིན་ཏེ། བསོད་ནམས་ཀྱི་ཚོགས་ལས་འཁྲུངས་པའི་གཟུགས་ཀྱི་སྐུ་དང་།
ཡེ་ཤེས་ཀྱི་ཚོགས་ལས་འཁྲུངས་པའི་ཆོས་ཀྱི་སྐུ་དང་། དེ་དག་མཛེས་པར་བྱེད་པའི་སྟོབས་ལ་སོགས་པ་ཡོན་ཏན་དུ་མས་བརྒྱན་པའི་རྒྱལ་བ་ལ་ཕྱག་འཚལ་ལོ། ། ཞེས་བྱ་བ་སྟེ་རྒྱལ་བ་ནི་བདུད་བཞི་ལས་རྒྱལ་བའོ། ། གཉིས་པ་བཀྲ་ཤིས་པར་བརྗོད་པ་ནི། དགེ་བ་རྒྱ་མཚོའི་གླིང་དུ་འཁྲུངས། རིགས་གཟུགས་འབྱོར་པའི་གཟི་བརྗིད་ལྡན། ། རང་སྲིད་རྣམ་པར་སྐྱོང་བའི་དཔལ། ། རྒྱལ་བུ་རིན་ཆེན་རྒྱལ་གྱུར་ཅིག ། ཅེས་བྱ་བ་གསུངས་ཏེ། འདི་ནི་རྒྱལ་པོ་ཉིད་ནོར་བུ་རིན་པོ་ཆེ་དང་འདྲ་བར་བསྟན་ཏེ།
འདི་ལྟར་ནོར་བུ་རྣམས་ནི་རྒྱ་མཚོའི་གླིང་དུ་འཁྲུངས་པ་དང་། ཁ་དོག་དང་དབྱིབས་ཀྱི་གཟི་བརྗིད་འབར་བ་དང་། གསོལ་བ་བཏབ་ན་འདོད་པའི་དོན་ཐམས་ཅད་སྒྲུབ་པའོ། ། དེ་བཞིན་དུ་རྒྱལ་བུ་ཁྱོད་ཀྱང་སྐྱེ་བ་སྔ་མའི་དགེ་བ་རྒྱ་མཚོའི་གླིང་དུ་འཁྲུངས་པ་དང་རྒྱལ་པོའི་རིགས་ཕུན་སུམ་ཚོགས་པ་དང་། གཟུགས་བཟང་པ་དང་ལོངས་སྤྱོད་དང་འབྱོར་པ་ཕུན་སུམ་ཚོགས་པའི་གཟི་བརྗིད་འབར་བ་དང་། རང་གི་སྲིད་སྡེ་དང་འབངས་ཐམས་ཅད་ཆོས་ཀྱི་ཁྲིམས་ཀྱིས་རྣམ་པར་སྐྱོང་བའི་དཔལ་དུ་གྱུར་པས་དེ་དག་གི་འདོད་པའི་དོན་ཐམས་ཅད་སྒྲུབ་པའོ། རྒྱལ་གྱུར་ཅིག་ཅེས་བྱ་བ་ནི་ཚེ་འདིའི་བདེ་བ་ལ་བར་དུ་གཅོད་པ་ནད་དང་གདོན་ལ་སོགས་པ་དང་། མཐོ་རིས་ལ་བར་དུ་གཅོད་པ་མི་དགེ་བ་དང་། ཐར་པ་ལ་བར་དུ་གཅོད་པ་སྒྲིབ་པ་རྣམས་ལས་རྒྱལ་ནས་ཚེ་འདི་ལ་ཚེ་དང་ལོངས་སྤྱོད་དབང་ཕྱུག་འཕེལ་བ་དང་། ཕྱི་མ་ལ་མཐོ་རིས་དུ་མ་བརྒྱུད་ནས་དེ་ནས་ཐར་པ་ཕུན་སུམ་ཚོགས་པར་གྱུར་ཅིག
ཅེས་སྨོན་པ་དང་ལྡན་པར་བརྗོད་པའོ། ། གསུམ་པ་སྤྲིང་ཡིག་གི་ཁྱད་པར་བརྗོད་པ་ནི། ཚུལ་ཁྲིམས་དག་པའི་གཞི་བརྟན་ཞིང་། ། མང་དུ་ཐོས་པའི་ཆུ་གཏེར་ཅན། ། ཡོན་ཏན་རིན་ཆེན་ཚོགས་འཛིན་པ། ། འཕགས་པའི་བློ་ཡི་རྒྱ་མཚོ་ལས། ། ཞེས་བྱ་བས་མཛད་པ་པོའི་ཁྱད་པར་བསྟན་ཏེ། འདིས་ནི་བདག་ཅག་གི་བླ་མ་ཉིད་རྒྱ་མཚོ་ཆེན་པོ་དང་འདྲ་བར་བསྟན་ཏེ། རྒྱ་མཚོ་རྣམས་ནི་གཞི་བརྟན་པའི་སྟེང་ན་གནས་པ་དང་། བདག་ཉིད་ཆུ་དུ་མ་འཚོགས་པའི་གཏེར་ཡིན་པ་དང་།
མར་གད་དང་པདྨ་ར་ག་དང་། རྡོ་རྗེའི་སྙིང་པོ་ལ་སོགས་པ་ནོར་བུ་རིན་པོ་ཆེ་དུ་མས་ཚོགས་འཛིན་པ་ཡིན་ནོ། ། དེ་བཞིན་དུ་རྣམ་པར་འདྲེན་པ་ཆེན་པོ་འདི་ཡང་སོ་སོ་ཐར་པའི་སྡོམ་པ་དང་། བྱང་ཆུབ་སེམས་དཔའི་སེམས་བསྐྱེད་དང་། ། གསང་སྔགས་ཀྱི་དམ་ཚིག་རྣམ་པར་དག་པའི་ཚུལ་ཁྲིམས་ཀྱི་གཞི་བརྟན་པར་གནས་པ་དང་། མདོ་སྡེ་དང་། རྒྱུད་སྡེ་དང་། ཕྱི་ནང་གི་བསྟན་བཅོས་རྣམས་མང་དུ་གསན་པའི་མཁྱེན་རབས་ཀྱི་ཆུ་གཏེར་དུ་མ་ཚོགས་པ་དང་། འཆད་པ་དང་། བརྩོད་པ་དང་།
བརྩམ་པ་ལ་སོགས་པ་གསུང་རྣམ་པར་དག་པའི་ཡོན་ཏན་དང་། གཞི་གནས་ཀྱིས་དམིགས་པ་ལ་འཛིན་པ་དང་། ལྷག་མཐོང་གིས་དེ་བཞིན་ཉིད་རྟོགས་པ་དང་། ཟུང་དུ་འབྲེལ་པས་མཉམ་པར་གནས་པ་དང་། རྗེས་ལས་ཐོབ་པས་ཤེས་བྱ་རྣམ་པར་འབྱེད་པ་ལ་སོགས་པ་ཐུགས་རྣམ་པར་དག་པའི་ཡོན་ཏན་དང་། ཞི་བའི་ལས་ལ་སོགས་པ་ཆོ་གའི་བྱ་བ་དང་། བཟོ་དང་གསོ་བ་ལ་སོགས་པ་སྐུ་རྣམ་པར་དག་པའི་ཡོན་ཏན་རིན་པོ་ཆེའི་ཚོགས་འཛིན་པས་རྒྱ་མཚོ་དང་འདྲ་བས་འཕགས་པའི་བློ་ཡི་རྒྱ་མཚོ་སྟེ། འཕགས་པ་ནི་སྡིག་པ་མི་དགེ་བ་ལས་རིང་དུ་སོང་བའི་ཕྱིར་རོ། ། བློ་ནི་མཁྱེན་རབ་སྟེ་སྔར་སྨོས་པའི་ཁྱད་པར་གསུམ་དང་ལྡན་པའོ། ། དེ་ལྟ་བུའི་རྒྱ་མཚོ་ལས་བྱུང་བའི་སྤྲིང་ཡིག་ནོར་བུའི་འཕྲེང་།
ཕྱོགས་ཀུན་གསལ་བའི་འོད་འབྱིན་ཞིང་། ། བདག་གཞན་མཛེས་པ་སྐྱེད་པའི་རྒྱན། ། བསམ་པ་དགེ་བས་རིང་ནས་འབུལ། ། ཞེས་བྱ་བ་ནི་སྤྲིང་ཡིག་གི་ཁྱད་པར་སྟེ། འདིས་ནི་སྤྲིང་ཡིག་འདི་ནོར་བུའི་འཕྲེང་བ་དང་འདྲ་བར་བསྟན་ཏེ། འདི་ལྟར་ནོར་བུའི་འཕྲེང་བ་རྣམས་ནི་རྒྱ་མཚོ་ལས་བྱུང་པ་དང་། གང་དུ་བཞག་པའི་ཕྱོགས་དེའི་མུན་པ་གསལ་ནས་སྣང་པར་བྱེད་པ་དང་། རྒྱན་དུ་བྱས་པས་བདག་དང་གཞན་གྱི་ལུས་མཛེས་པར་བྱེད་པ་དང་། ཡ་མཚན་དུ་གྱུར་པའི་ནོར་ཡིན་པས་ཆེན་པོ་རྣམས་ལ་འབུལ་བར་འོས་པའོ། ། དེ་བཞིན་དུ་སྤྲིང་ཡིག་འདི་ཡང་གོང་དུ་སྨོས་པའི་བློ་གྲོས་རྣམ་པར་དག་པའི་རྒྱ་མཚོ་ལས་བྱུང་པ་དང་།
གང་གི་བློ་ལ་གནས་པ་དེའི་མ་རིག་པའི་མུན་པ་བསལ་ནས་འཇིག་རྟེན་དང་འཇིག་རྟེན་ལས་འདས་པའི་ཚུལ་རྟོགས་པའི་བློའི་འོད་ཟེར་འབྱིན་པ་དང་། ཚུལ་བཞིན་དུ་ཐོས་པས་བདག་གི་བློ་གྲོས་མཛེས་པར་བྱེད་པ་དང་། དེ་བཞིན་དུ་བརྗོད་པས་གཞན་གྱི་བློ་གྲོས་མཛེས་པར་བྱེད་པའི་རྒྱན་འདི་ནི་འཇིག་རྟེན་པ་རྣམས་དང་ཐུན་མོངས་མ་ཡིན་པའི་ངོ་མཚར་དུ་གྱུར་པའི་ནོར་ཡིན་པས་བསམ་པ་དགེ་བས་རིང་ནས་འབུལ་ཞེས་བྱ་སྟེ། བསམ་པ་དགེ་བ་ནི་ཕན་པར་བཞེད་པའོ། ། རིང་ནས་འབུལ་བ་ནི་ཐག་རིང་པོ་ནས་སྟེ་ཡུལ་གྱིས་བསྐལ་ཡང་དོན་ཆེན་པོ་དང་ལྡན་པའི་ཕྱིར་ཤིན་ཏུ་བརྩོན་པས་འབུལ་ཞེས་བྱའོ། ། དོན་དེ་དག་སློབ་མ་ལ་སྤྲིངས་པ་ལས། བསྟན་པ་རིན་ཆེན་མཆོག་ལྟར་བཟང་ལ་ཕན་མེད་པ། ། རྣམ་པར་དག་ཚུལ་གང་ཡིན་ཀླུ་མགོའི་གདེངས་ཀ་ཅན། ། ཆེན་པོ་རྣམས་ཀྱི་གཙུག་གི་རྒྱན་བཞིན་གུས་མནོས་ནས། ། ས་ཡི་གཏིང་ན་གནས་པའི་རབ་རིབ་སེལ་བར་མཛད། །
ཅེས་གསུངས་པ་བཞིན་ནོ། ། བཞི་པ་སྤྲིང་ཡིག་གི་དགོས་པ་བསྟན་པ་ནི། ཁྱེད་ཀྱི་དཔལ་འབྱོར་ཕུན་ཚོགས་ཕྱིར། ། ནོར་གྱི་སྐྱེས་གྱི་ཅི་ཞིག་བགྱི། ། དགུང་ཟླའི་འོད་ཀྱིས་ཀུནྡ་ལྟར། ། གསལ་བར་བགྱི་སླད་ཆོས་སྐྱེས་འབུལ། ། ཞེས་བྱ་བ་ཡིན་ཏེ། གལ་ཏེ་སའི་དབང་ཕྱུག་ལ་འདི་ལྟ་བུའི་རྟོག་པ་མིང་མངའ་ཡང་ཟུར་ན་གནས་པ་ཁ་ཅིག་ཆེན་པོ་རྣམས་ནི་ནོར་གྱི་སྐྱེས་ཀྱིས་བསྐུར་བར་འོས་སོ་སྙམ་ན་རྒྱལ་བུ་ཁྱོད་ཀྱི་དཔལ་འབྱོར་ནི་ལྷའི་དབང་པོ་བརྒྱ་བྱིན་ལྟར་ཕུན་སུམ་ཚོགས་པའི་ཕྱིར་ནོར་གྱི་སྐྱེས་བསྐུར་བས་དོན་མེད་དེ། བློན་པོའི་མཆོག གསོས་པ་ཞེས་བྱ་བས།
ཀོའུ་ཤམྦྷི་ཡི་རྒྱལ་པོ་རབ་སྣང་ལ། ། ཉིན་པར་མར་མེ་བུས་པ་དོན་མེད་དོ། ། རྒྱ་མཚོར་ཆར་བ་བབས་པ་དོན་མེད་དོ། ། འགྲངས་ལ་སྟོན་མོ་བྱིན་པ་དོན་མེད་དོ། ། སྐྱེས་བུ་ངན་པ་བསྟེན་པ་དོན་མེད་དོ། ། ཞེས་གསུངས་པ་ལྟ་བུའོ། ། འོན་ཀྱང་ནམ་མཁའ་ལ་ཟླ་བའི་འོད་ཟེར་ཤར་བས་ཀུནྡའི་ཚལ་ཐམས་ཅད་རྣམ་པར་འབྱེད་པ་ལྟར། རྒྱལ་བུ་ཁྱོད་ཀྱི་བློའི་ཀུན་ད་གསལ་བར་བགྱི་བའི་སླད་དུ་བདེ་བར་གཤེགས་པས་ལེགས་པར་གསུངས་པའི་ཆོས་ཀྱི་སྐྱེས་འདི་འབུལ་ལོ་ཞེས་བྱ་སྟེ། བློའི་ཀུནྡ་གསལ་བ་ནི་འཇིག་རྟེན་དང་འཇིག་རྟེན་ལས་འདས་པའི་ཆོས་ཀྱི་ཚུལ་ཇི་ལྟ་བ་བཞིན་རྟོགས་པ་སྟེ་དེ་ནི་བསྟན་བཅོས་འདི་ཡི་དགོས་པ་ཡིན་ནོ། ། དེ་སྐད་དུ་ཡང་འཕགས་པ་ཀླུ་སྒྲུབ་ཀྱིས་མཁར་གྱི་རྒྱལ་པོ་བདེ་སྤྱོད་ལ།
ཐུབ་པ་ཆེན་པོའི་བཀའ་ནི་སྙན་དགུ་ཞིག ། ཁྱོད་ཀྱི་ཐུགས་སུ་ལྟ་ཡང་ཆུད་མོད་ཀྱི། ། རྡོ་ཐལ་ལས་བགྱིས་དགུང་ཟླའི་འོད་ཀྱིས་ནི། ། ཆེས་དཀར་ཉིད་དུའང་ཅི་སྟེ་མི་བགྱིད་ལགས། ། ཞེས་གསུངས་པ་བཞིན་ནོ། ། ད་ནི་བཤད་པ་དགོད་པ་འཆད་པ་ན། ། འཇིག་རྟེན་དང་ཆོས་ཀྱི་དཔལ་འབྱོར་ཟུང་དུ་འབྲེལ་བའི་ཕན་ཡོན་དང་། འཇིག་རྟེན་པའི་ལུགས་བསྟན་པ་དང་། འཇིག་རྟེན་ལས་འདས་པའི་ཚུལ་བསྟན་པའོ། ། དང་པོ་ནི།
གང་ལ་འདི་དཔལ་ཕུན་ཚོགས་ཀྱང་། ། ཆོས་དཔལ་རྣམ་པར་མི་ལྡན་ན། ། དུག་བཅས་ཁ་ཟས་བཟང་ཟ་བཞིན། ། སྡུག་བསྔལ་འབའ་ཞིག་སྐྱེད་པ་ལགས། ། ཞེས་བྱ་བ་ནི་ཆོས་དང་མི་ལྡན་པའི་འབྱོར་པ་ལ་སྤྱོད་པ་ནི་དུག་དང་བཅས་པའི་ཁ་ཟས་བཟང་པོ་ཟ་བ་དང་འདྲ་བ་ཉིད་དུ་བསྟན་ཏེ། སྐྱེ་བོ་གང་ལ་ཚེ་འདིའི་དཔལ་འབྱོར་གཟུགས་བཟང་པ་དང་རིགས་བཙུན་པ་དང་ལོངས་སྤྱོད་ཆེ་བ་དང་། འཁོར་གཡོག་མང་པ་དང་། ཆོས་སྲིད་རྒྱས་པ་ལ་སོགས་པ་ཕུན་སུམ་ཚོགས་པ་ཡོད་ཀྱང་འོག་ནས་འཆད་པའི་ཆོས་ཀྱི་དཔལ་དང་མི་ལྡན་ན་ཤི་འཕོས་པ་དང་ངན་སོང་རྣམས་སུ་སྐྱེས་ནས་སྡུག་བསྔལ་འབའ་ཞིག་སྐྱེད་པ་ལགས་ཏེ། སྔོན་གྲོང་ཁྱེར་འཕགས་རྒྱལ་ཞེས་བྱ་བའི་རྒྱལ་པོ་འཕགས་སྐྱེས་པོ་ཞེས་བྱ་བ་མཐའ་བཞི་ལས་རྣམ་པར་རྒྱལ་བའི་རྒྱལ་སྲིད་ཀྱི་འབྱོར་པ་ཕུན་སུམ་ཚོགས་པའི་བདེ་བ་མྱོང་ཡང་ཆོས་ཀྱི་འབྱོར་པ་མེད་པས་ཤཱཀྱ་བདུན་ཁྲི་བདུན་སྟོང་ལ་སོགས་པ་བསད་དེ་ཤི་འཕོས་མ་ཐག་ཏུ་བློན་པོ་དང་བཅས་པ་དམྱལ་བ་མནར་མེད་པར་སོང་སྟེ། ལས་ཀྱིས་སྒྲུབས་པའི་མེའི་ནང་དུ་བསྐལ་པའི་བར་དུ་བསྲེགས་སོ་ཞེས་གསུངས་པ་བཞིན་ནོ། །
དཔེ་ནི་དུག་དང་བཅས་པའི་ཁ་ཟས་ཟ་བ་བཞིན་ཏེ། དུག་དང་བཅས་པའི་ཁ་ཟས་བཟང་པོ་ཟ་བ་ན་དྲི་དང་རོ་ཕུན་སུམ་ཚོགས་པས་བདེ་ཡང་ཞུ་བ་ན་ན་བ་དང་། ཚ་བ་དང་། ཟུག་ཟེར་དང་བཅས་ཏེ་འཆི་བའི་སྡུག་བསྔལ་མྱོང་བ་བཞིན་ནོ། ། ཆོས་ཀྱི་དཔལ་དང་ལྡན་ཡང་འཇིག་རྟེན་གྱི་འབྱོར་པས་དབེན་ན་གཞན་གྱི་དོན་རྒྱ་ཆེན་པོ་སྒྲུབ་པར་མི་ནུས་སོ་ཞེས་བསྟན་པའི་ཕྱིར། གང་ཞིག་ཆོས་ཀྱི་དཔལ་ལྡན་ཡང་། ། འཇིག་རྟེན་དཔལ་གྱིས་དབེན་གྱུར་ན། ། ཤུན་པར་བཅས་པའི་རིན་ཆེན་ལྟར། ། གཞན་གྱི་དོན་དུ་འགྱུར་མ་ལགས། ། ཞེས་གསུངས་ཏེ།
དགེ་སྦྱོང་གང་ཞིག་ལུང་དང་མངོན་པར་རྟོགས་པའི་ཆོས་ཀྱི་དཔལ་དང་ལྡན་ཡང་གཟུགས་བཟང་བ་དང་། ལོངས་སྤྱོད་ཆེ་བ་ལ་སོགས་པ་འཇིག་རྟེན་པའི་དཔལ་འབྱོར་གྱིས་དབེན་ན་ཤུན་པ་དང་། དྲི་མ་དང་། ལྗན་ལྗིན་དང་བཅས་པའི་རིན་པོ་ཆེ་དག་ཚོང་པ་ཉམས་ཆུང་པ་རྣམ་ཀྱི་འདོར་བ་ལྟར་འགྲོ་རྣམས་གུས་པ་ཡིད་ཆེས་པ་དང་། བཀའ་གཉན་པར་མི་འགྱུར་བས་ན་གཞན་གྱི་དོན་དུ་མི་འགྱུར་ཏེ། སྔོན་མཁས་པ་བ་གླང་བདག་ཅེས་བྱ་བ་ཁམས་གསུམ་ལས་རྣམ་པར་གྲོལ་ཞིང་གསེར་དང་བོང་བ་མཉམ་པའི་དགྲ་བཅོམ་པ་ཡང་གཟུགས་ངན་པས་གཞན་གྱིས་སྨོད་པ་དང་མ་དད་པས་སྡིག་པའི་རྐྱེན་དུ་འགྱུར་བར་རིག་ཏེ་སུམ་ཅུ་རྩ་གསུམ་གྱི་ཤི་རི་ཤི་ཀའི་གཞལ་ཡས་ཁང་དུ་བཅོམ་ལྡན་འདས་ཀྱིས་གནང་སྟེ་གཅིག་པུར་གནས་སོ་ཞེས་གསུངས་པ་བཞིན་དང་། བྲམ་ཟེ་བདེ་བྱེད་དགའ་བས་ཀྱང་། ། ཉ་པའི་ཚོགས་ཀྱིས་རིན་ཆེན་རིན་ཐང་མེད་རྙེད་ནས། ། ཀུན་གྱིས་རབ་བསྣམས་ཡང་ཡང་མྱངས་ཤིང་བརྡར་མོད་ཀྱི། ། དྲི་དང་རོ་དང་ཁ་དོག་འདོད་བཞིན་མ་རྙེད་ནས། །
རྣམ་པར་སྨད་དེ་རྒྱ་མཚོའི་ནང་དུ་དོར་ཅེས་གྲགས། ། ཀྭ་ཡི་རིན་ཆེན་བླུན་པོའི་ཚོགས་ཀྱི་ལག་འགྲམས་ན། ། མ་བསྲེགས་མ་བརྡུངས་ཕྱེ་མར་བརླག་པར་མ་བྱས་པར། ། རང་གི་གནས་སུ་ཕྱིན་པ་དགའ་བ་ཅིས་མི་བསྒོམ། ། བདེ་བྱེད་དགའ་བའང་གནས་སྐབས་དེ་དང་འདྲ་བར་གྱུར། ། ཅེས་པ་དང་། ཡོན་ཏན་བདུན་བརྗོད་པ་ལས་ཀྱང་། སྔར་བཤད་ཡོན་ཏན་ཕུན་སུམ་ཚོགས། ། སྐལ་བ་ངན་པས་མདངས་ཕྲོགས་པས། ། སྡང་པའི་གནས་སུ་གྱུར་པའི་ཕྱིར། །
དྲང་སྲོང་བྲན་དང་མཚུངས་པ་ཡིན། ། ཞེས་གསུངས་པ་ཡིན་ནོ། ། ད་ནི་གང་ལ་ཆོས་དང་འཇིག་རྟེན་གྱི་འབྱོར་པ་གཉིས་ཀ་ཡོད་ན་རང་གཞན་གྱི་དོན་ཐམས་ཅད་གྲུབ་པོ་ཞེས་བསྟན་པའི་ཕྱིར། གང་ལ་དེ་གཉིས་ཕུན་ཚོགས་ན། ། གཉིས་ཀའི་དོན་ཆེན་འགྲུབ་འགྱུར་ཏེ། ། ཐབས་ཀྱིས་ཟིན་པའི་རིན་པོ་ཆེ། ། རང་གཞན་མཛེས་པར་བགྱིད་པ་ལྟར། ། དེ་སླད་ཉིད་ལ་ཚུལ་གཉིས་ཀྱི། ། དཔལ་དང་ལྡན་པ་གང་ལགས་པ། ། ཀུན་ནས་འབྲས་བུ་མཆིས་བགྱིའི་སླད། །
འདི་བརྗོད་པ་ལ་བརྩེ་གཅིག་དགོངས། ཞེས་གསུངས་ཏེ། སྐྱེ་བོ་གང་ལ་འཇིག་རྟེན་གྱི་འབྱོར་པའི་ཐབས་ཀྱིས་ཟིན་པའི་ཆོས་ཀྱི་དཔལ་འབྱོར་ཡོད་ན་རང་དང་གཞན་གྱི་དོན་གྲུབ་པར་འགྱུར་ཏེ། དཔེར་ན་ཤུན་པ་སྦྱངས་པ་དང་ལེགས་པར་བཀྲུ་བ་དང་བྱི་དོར་བྱ་བ་དང་། རྒྱལ་མཚན་གྱི་རྩེ་མོ་ལ་འདོགས་པ་དང་མཆོད་པ་དང་གསོལ་བ་འདེབས་པ་ལ་སོགས་པའི་ཐབས་ཀྱིས་ཟིན་པའི་རིན་པོ་ཆེ་རང་ཉིད་ཀྱང་མཛེས་པར་བྱེད་པ་དང་། སྐྱེས་བུ་གཞན་མཛེས་པའི་རྒྱན་དུ་གྱུར་པ་དང་། དེ་དག་གི་འདོད་པའི་དོན་སྒྲུབ་པ་བཞིན་ནོ། ། དེ་ཡང་སྔོན་རྒྱལ་པོ་བྱམས་པའི་སྟོབས་ཞེས་བྱ་བ་ཆོས་ཀྱི་དཔལ་འབྱོར་གྱི་སྐྱེ་དགུ་དང་བཅས་པའི་ས་ཆེན་པོ་རྣམ་པར་བསྐྱངས་ཏེ། སེམས་ཅན་ཐམས་ཅད་ལ་འཚེ་བ་མེད་པའི་མཆོད་སྦྱིན་དག་མཛད་ནས་རང་གི་ལུགས་ཀྱི་ཁྲག་གིས་ཀྱང་གནོད་སྦྱིན་དག་ཚིམ་པར་བྱས་ནས་མཐར་རང་ཉིད་ཤཱཀྱའི་རྒྱལ་པོར་སངས་རྒྱས་ནས་སེམས་ཅན་དེ་དག་ཀྱང་ཐར་པ་ལ་བཀོད་པ་བཞིན་ནོ། ། རྒྱུ་མཚན་དེའི་སླད་དུ་རྒྱལ་བུ་ཉིད་ལ་འཇིག་རྟེན་དང་ཆོས་ཀྱི་ཚུལ་གཉིས་ཀྱིས་དཔལ་འབྱོར་དང་ལྡན་པ་གང་ལགས་པས་འདི་དང་ཕྱི་མ་མངོན་པར་མཐོང་བ་དང་།
ངེས་པར་ལེགས་པའི་འབྲས་བུ་དང་བཅས་པར་བགྱི་བའི་སླད་དུ། ནོར་བུའི་འཕྲེང་བའི་བསྟན་བཅོས་བརྗོད་པ་ལ་ཐུགས་རྩེ་གཅིག་ཏུ་དགོངས་མཛོད། ཅེས་མཉན་པར་འོས་པ་ཉིད་དུ་བསྟན་པ་ཡིན་ཏེ། འཕགས་པ་ཀླུ་སྒྲུབ་ཀྱིས་རྒྱལ་པོ་བདེ་སྤྱོད་ལ། ལས་རྣམས་མངོན་དུ་ཆོས་བཏང་ཞིང་། ། བར་དུ་ཆོས་ལྡན་ཐ་མར་ཡང་། ། ཆོས་ལྡན་སྒྲུབ་པའི་ས་བདག་ནི། ། འདི་དང་གཞན་དུ་གནོད་མི་འགྱུར། ། ཞེས་བྱ་བ་དང་། ཕན་པ་སྨྲ་བ་དཀོན་པ་སྟེ། །
ཉན་པར་བྱེད་པ་ཤིན་ཏུ་དཀོན། ། དེ་དག་པས་ཀྱང་མི་ཉན་ཡང་། ། ཕན་པའི་རྗེས་སུ་བྱེད་པ་དཀོན། ། ཞེས་གསུངས་པ་བཞིན་ནོ། ། ད་ནི་འཇིག་རྟེན་པའི་ཆོས་ལུགས་བསྟན་པ་ལ་སོ་སོར་བཤད་པ་དང་། དོན་བསྡུ་བ་གཉིས་ཀྱི་ཤེས་བྱའོ། ། དང་པོ་ལ་དགུ་སྟེ་འབྱོར་པས་དྲེགས་པ་ཡང་པ་དང་། རྒུད་པས་ཞུམ་པ་སྤང་པ་དང་། ཕན་པ་བྱས་ལ་དྲིན་དུ་གཟོ་བ་དང་། མཆོད་པར་འོས་པ་རྣམས་བཀུར་བར་བྱ་བ་དང་།
དམན་པ་རྣམས་བསྐྱངས་པར་བྱ་བ་དང་། ཕྱོགས་གཞན་རྣམས་དབང་དུ་བྱ་བ་དང་། ཡུལ་འཁོར་ཆོས་བཞིན་དུ་བསྐྱངས་པ་དང་། ལོངས་སྤྱོད་བག་ཡོད་པར་བྱ་བ་དང་། བྱ་བ་རྣམས་ལེགས་པར་བརྟགས་ཏེ་བྱ་བའོ། ། དང་པོ་ནི། ཉི་མའི་འོད་དང་རྒྱ་མཚོའི་གླིང་། ། ལྷུན་པོའི་བརྟན་པ་གང་ལགས་པའང་། ། དུས་མཐར་ཉམས་པར་འགྱུར་ལགས་ན། ། འགྲོ་བའི་འབྱོར་པ་སྨོས་ཅི་འཚལ། །
འདི་འདྲ་མཁྱེན་པས་ཁྱད་དཔལ་གྱིས། ། ཁྱོད་ཐུགས་དྲེགས་པར་མ་འགྱུར་ཞིང་། ། དཔལ་གྱི་དཔལ་ཡང་འཕེལ་བགྱིའི་སླད། ། རྟག་ཏུ་བག་ཡོད་བསྟེན་འཚལ་ལོ། ། ཞེས་བྱ་སྟེ་འདི་ལྟར་གསལ་བྱེད་ཀྱི་མཆོག་ཉི་མའི་འོད་དང་། མང་དུ་བསགས་པའི་མཆོག་རྒྱ་མཚོའི་གླིང་། ། སྲ་བའི་མཆོག་རིའི་རྒྱལ་པོའི་བརྟན་པ་གང་ལགས་པའང་དུས་ཀྱི་མཐར་བབས་པ་ན་མེ་དང་ཆུ་དང་རླུང་དག་གིས་འཇིག་ཅིང་ཉམས་པར་འགྱུར་ལགས་ན་འགྲོ་བ་རྣམས་ཀྱི་དྲེགས་པའི་རྒྱུ་རིགས་བཟང་པ་དང་། གཟུགས་མཛེས་པ་དང་། འཁོར་མང་པ་དང་། ལང་ཚོ་རྒྱས་པ་དང་།
དབང་ཐང་ཆེ་བ་ལ་སོགས་པའི་འབྱོར་པ་རྣམས་འཇིག་པ་དང་། ཉམས་པ་སྨོས་ཀྱང་ཅི་འཚལ་ཏེ། བཤེས་པའི་སྤྲིང་ཡིག་ལས། ས་དང་ལྷུན་པོ་རྒྱ་མཚོ་ཉི་མ་བདུན། ། འབར་བས་བསྲེགས་པའི་ལུས་ཅན་འདི་དག་གི ། ཐལ་བ་ཡང་ནི་ལུས་པར་མི་འགྱུར་ན། ། ཤིན་དུ་ཉམས་ཆུང་མི་ལྟ་སྨོས་ཅི་འཚལ། ། ཞེས་བྱ་བ་དང་། སྔོན་སྐལ་པ་དང་པོའི་ཚེ་རྒྱལ་པོ་གསོ་སྦྱོང་འཕགས་ཞེས་བྱ་བའི་སྤྱི་བོ་ནས་སྐྱེས་པའི་རྒྱལ་པོ་ང་ལ་ནུ་ཞེས་བྱ་བ་མཐའ་བཞི་ལས་རྣམ་པར་རྒྱལ་ཞིང་། རྒྱལ་སྲིད་རིན་པོ་ཆེ་བདུན་དང་ལྡན་པ།
གླིང་བཞི་ལ་དབང་བྱས་ཏེ། སུམ་ཅུ་རྩ་གསུམ་པའི་ལྷའི་དབང་པོ་བརྒྱ་བྱིན་སྟན་ཕྱེད་ལ་བཞག་ཀྱང་འདོད་པས་མ་ངོམས་བཞིན་དུ་ཚེའི་དུས་བྱས་སོ་ཞེས་གསུངས་པ་ལྟ་བུའོ། ། དོན་དེ་དག་སློབ་དཔོན་ཆོས་ལྡན་རབ་འབྱོར་དབྱངས་ཀྱིས། གང་གི་ས་འོག་འཛུལ་ཏེ་ཀླུའི་དབང་པོའང་པདྨའི་རྩ་བ་ལྟར་འབྱིན་བྱེད། ། མཐོ་རིས་འཛེགས་ཏེ་དབང་པོར་བྱས་པའི་ལྷ་ཚོགས་མིད་པར་བྱེད་པ་དང་། ། ས་སྟེང་བསྐོར་བསྐོར་ནིརརྒ་དང་ནི་ར་གུ་ན་ལ་བཏུས་གྱུར་པ། ། འཆི་བདག་དེས་མི་ཚུགས་པ་གང་དུ་གནས་ཏེ་ཁྱོད་ནི་འཇིགས་མེད་གནས། ཞེས་བྱ་བ་དང་། ལུང་ལས་ཀྱང་། བསགས་པ་ཀུན་གྱི་མཐའ་མཛད་ཅིང་། །
འདུས་པའི་མཐའ་ནི་འབྲལ་བ་སྟེ། ། མཐོན་པོའི་མཐའ་ནི་ལྷུང་པ་ཡིན། ། གསོན་པ་ཡིས་ནི་འཆི་བ་ཡིན། ། ཞེས་གསུངས་པ་བཞིན་ནོ། ། དེས་ན་འབྱོར་པ་ཐམས་ཅད་མི་རྟག་པ་འདི་འདྲ་བར་མཁྱེན་པར་བགྱིས་ན་རྒྱལ་བུ་ཁྱོད་ཀྱང་རང་གི་རིགས་བཟང་བ་ལ་སོགས་པ་འབྱོར་པ་རྣམས་ཀྱིས་ཁྱོད་ཀྱི་ཐུགས་དྲེགས་པ་དང་། ང་རྒྱལ་བར་མི་འགྱུར་བ་དང་། ཚེ་འདིའི་འབྱོར་པའི་དཔལ་གྱིས་ཚེ་ཕྱི་མའི་དཔལ་འབྱོར་འཕེལ་བར་བགྱི་བའི་སླད་དུ་སྦྱིན་པ་གཏོང་བ་དང་། ཚུལ་ཁྲིམས་བསྲུང་བ་ལ་སོགས་པ་བག་ཡོད་པ་རྟག་ཏུ་བརྟེན་འཚལ་ཏེ། འཕགས་པ་ཀླུ་སྒྲུབ་ཀྱིས། ལོངས་སྤྱོད་གཡོ་བ་སྙིང་པོ་མེད་མཁྱེན་ནས། །
དགེ་སྦྱོངས་བྲམ་ཟེ་བཀྲེན་དང་བཤེས་རྣམས་ལ། ། སྦྱིན་པ་ཚུལ་བཞིན་སྩལ་བགྱི་ཕ་རོལ་ཏུ། ། སྦྱིན་ལས་གཞན་པའི་གཉེན་མཆོག་མ་མཆིས་སོ། ། ཞེས་གསུངས་པ་དང་། སྔོན་སྐལ་པ་དང་པོའི་ཚེ་གྲོང་ཁྱེར་མི་ཐི་ལི་ཞེས་བྱ་བར་རྒྱལ་པོ་མུ་ཁྱུད་ཅེས་བྱ་བ་མཐའ་བཞི་ལས་རྣམ་པར་རྒྱལ་བ། རིན་པོ་ཆེ་བདུན་དང་ལྡན་པ་གླིང་བཞི་ལ་དབང་བསྒྱུར་ཞིང་ཆོས་ཀྱི་ཁྲིམས་ཀྱིས་རྒྱལ་སྲིད་སྐྱོངས་པ་ཞིག་བཞུགས་པ་སུམ་ཅུ་རྩ་གསུམ་པ་རྣམས་ཀྱི་སྤྱན་དྲངས་ཏེ། བརྒྱ་བྱིན་གྱིས་བསྟན་ཕྱེད་ལ་བཞག་པ་ན། རྒྱལ་པོ་མུ་ཁྱུད་ཀྱིས། ཇི་ལྟར་སྣོད་དང་ཤིང་རྟ་དག ། རེ་ཤིག་དུས་ཀྱི་གཉན་པོ་ལྟར། །
གཞན་དག་དབང་བསྒྱུར་གང་ཡིན་པའི། ། གནས་ཀྱང་དེ་དང་འདྲ་བ་ཡིན། ། འདི་ནས་མི་ཐི་ལར་སོང་ལ། ། དགེ་བ་མང་པོ་རྣམས་བྱ་སྟེ། ། བསོད་ནམས་བསགས་ཤིང་འབྱོར་བྱས་ནས། ། མཐོ་རིས་སུ་ནི་འཛེག་པར་བྱ། ། ཞེས་གསུངས་ནས་མི་ཡི་ཡུལ་དུ་བྱོན་ཏེ་སླར་ཡང་སེམས་ཅན་རྣམས་ཆོས་ཀྱི་འབྱོར་པས་བདེ་བར་བྱས་ནས་སེམས་ཅན་རྣམས་ཀྱི་འདྲེན་པར་གྱུར་ཏེ་ཞེས་གསུངས་པ་བཞིན་དུ་བསླབ་པར་བྱའོ། ། གཉིས་པ་རྒུད་པས་ཞུམ་པ་སྤངས་པ་ནི། སྡུག་བསྔལ་བ་ཡིས་ཐུགས་འབྱུང་དང་། ། བདེ་བའང་འགྱུར་བའི་ཆོས་ཅན་དང་། །
ཀུན་ཀྱང་ཀུན་འབྱུང་ལས་འབྱུང་དང་། ། དེ་ཡིས་དེའི་རྒྱུ་མཛད་བགྱིད་པར། ། ཁྱོད་ཀྱིས་རྟག་ཏུ་དགོངས་བགྱིས་ནས། ། བདག་དང་གཞན་གྱི་གདུང་པས་ཐུགས། ། ཀུན་ནས་ཉོན་མོངས་མ་འགྱུར་ཞིང་། ། དགེ་བའི་རྐྱེན་དུ་འགྱུར་བར་མཛོད། ། ཅེས་བྱ་བ་སྟེ། ངན་སོང་གསུམ་དང་འདོད་པའི་མི་དང་ལྷ་འགའ་ཞིག་ཀྱང་སྲེག་པ་ལ་སོགས་པ་སྡུག་བསྔལ་གྱི་སྡུག་བསྔལ་ཅན་དུ་ཡིད་ལ་བྱ་ཞིང་། དེ་དག་ལ་ཐུགས་དབྱུང་ཞིང་སྐྱོང་བར་བྱ་བ་དང་། མཐོ་རིགས་ཀྱི་བདེ་བ་རྣམས་ཀྱང་འགྱུར་བའི་ཆོས་ཅན་ཡིན་པར་འགྱུར་བའི་སྡུག་བསྔལ་དུ་ཡིད་ལ་བྱ་བ་དང་།
ངན་སོང་བ་དང་མཐོ་རིས་པའི་འཇིག་རྟེན་ཀུན་ཀྱང་ལས་དང་ཉོན་མོངས་པ་ཀུན་འབྱུང་ལས་བྱུང་བའི་མི་རྟག་པ་ཉིད་དུ་ཡིད་ལ་བྱས་ཏེ་འདུ་བྱེད་ཀྱི་སྡུག་བསྔལ་དུ་བསམ་པ་དང་། སྡུག་བསྔལ་དེ་དག་མྱོང་བར་བྱས་པས་ཀྱང་སྡུག་བསྔལ་དེའི་རྒྱུ་ཀུན་འབྱུང་ལས་དང་ཉོན་མོངས་པ་དེ་མཛད་པར་བགྱིད་པ་ཡིན་ནོ་ཞེས་རྒྱལ་བུ་ཁྱོད་ཀྱིས་རྟག་ཏུ་དགོངས་པར་བགྱིས་ནས་བདག་དང་བདག་གི་གཉེན་གཞན་དག་སྡུག་བསྔལ་གྱིས་གདུངས་པར་གྱུར་ཀྱང་དེ་དག་གིས་ཡིད་ཀུན་ནས་ཉོན་མོངས་པ་དང་ཞུམ་པ་དང་སྒྱིད་ལུག་པར་མི་འགྱུར་ཞིང་། འཁོར་བ་ཐམས་ཅད་སྡུག་བསྔལ་གྱི་རང་བཞིན་དུ་རིག་ནས་དེ་དག་ལས་ཐར་པ་ལ་བརྩོན་པར་བྱའོ། ། ཞེས་དགེ་བའི་རྐྱེན་དུ་འགྱུར་བར་མཛོད་ཅེས་བྱ་ཏེ། དེ་ལྟར་ཡང་རིན་པོ་ཆེའི་འཕྲེང་བ་ལས། ལྷ་ཡི་ཕུན་སུམ་ཚོགས་པས་ཀྱང་། ། ཁེངས་པ་ཉིད་དུ་མི་བགྱི་ཞིང་། ། ཡིད་བཏགས་བཞིན་དུ་དབུལ་བ་ཡིས། ། རྒུད་པས་ཀྱང་ནི་ཞུམ་མི་བགྱིད། ། ཞེས་གསུངས་པ་དང་།
མདོ་སྡེ་སྐྱེས་པའི་རབ་ལས། ཡིད་ཆད་རྒུད་པའི་ངོ་ལོན་ཐབས་མ་ཡིན། ། དེ་ཕྱིར་མི་དགའ་འཛིན་པ་གཏང་བར་བྱ། ། དགོས་པ་སྒྲུབ་ལ་མཁས་རྣམས་སྲན་ཐུབ་པས། ། དཀའ་བ་རྣམས་ཀྱང་དཀའ་བ་མེད་པར་རྒལ། ། ཞེས་གསུངས་པ་དང་། སྔོན་རྒྱལ་པོ་ཀྲི་ཀྲིའི་བུ་མོ་སྔོན་གྱི་རྒྱལ་བ་ལ་ལྷག་པར་བྱ་བ་བྱས་ཤིང་དགེ་བའི་རྩ་བ་བསྐྱེད་པ། སྨོན་ལམ་གྱི་སྟོབས་ལས་བྱུང་པ་བདུན་འཁོར་བ་དང་འདོད་པའི་ཡོན་ཏན་རྣམས་ལ་སྦྲུལ་གདུག་ལྟར་ཡིད་རབ་ཏུ་སྐྱོ་བར་བྱས་ཏེ། རྒྱལ་སྲིད་ཀྱི་བདེ་བ་རྣམས་སྦྲུལ་གྱི་ལྤགས་པ་བཞིན་དུ་དོར་ཏེ་ནགས་སུ་གནས་ནས་དགེ་བ་ལ་བརྩོན་པར་བྱས་ཏེ་ཐར་པ་ཐོབ་པ་ཡིན་ནོ། ། ཞེས་ལུང་དང་གཞོན་ནུ་མ་བདུན་གྱི་རྟོགས་པ་བརྗོད་པ་ལས་གསུངས་པ་ལྟར་བསླབ་པར་བྱའོ། །
གསུམ་པ་ཕན་པ་བྱས་པ་ལ་དྲིན་དུ་གཟོ་བ་ནི། ཚོགས་དང་སྨོན་ལམ་མཐུན་པའི་མཐུས། ། དངོས་དང་བརྒྱུད་པས་ཉིད་ཀྱི་སྐུ། ། བསྐྱེད་བགྱིས་ཡབ་ཡུམ་བརྒྱུད་བཅས་ཀྱི། ། བཀའ་དྲིན་དགོངས་པར་མཛོད་ཅིག་དང་། ། ཚུལ་ལུགས་དགེ་བ་སྤྱད་པའི་ཕྱིར། ། གདུང་བརྒྱུད་ཆུ་བོ་ལྟ་བུ་དང་། ། དེ་དག་ཉིད་ལ་འདུན་པ་དང་། ། དགོངས་པའང་ཇི་བཞིན་སྒྲུབ་འགྱུར་ལགས། ། ཞེས་བྱ་བ་གསུངས་ཏེ།
སྔོན་གྱི་སྦྱིན་པ་དང་ཚུལ་ཁྲིམས་ལ་སོགས་པའི་ཚོགས་བསགས་པ་དང་། བདག་ཅག་ལྷན་ཅིག་ཏུ་ཕ་དང་། མ་དང་། བུ་དང་། བུ་མོ་དང་། ཉེ་དུ་འབྲེལ་པ་རྣམས་སུ་གྱུར་ཅིག ཅེས་སྨོན་ལམ་མཐུན་པར་བཏབ་པའི་མཐུ་ལ་བརྟེན་ནས་རྒྱལ་བུ་ཉིད་ཀྱི་སྐུ་དངོས་སུ་བསྐྱེད་པར་བྱེད་པ་ཡབ་དང་ཡུམ་དང་། བརྒྱུད་ནས་བསྐྱེད་པའི་རྒྱུ་མེས་པོ་ལ་སོགས་པ་བརྒྱུད་པ་དང་བཅས་པ་རྣམས་ཀྱི་བཀའ་དྲིན་དྲན་པས་དེ་དག་ལ་གུས་པ་དང་། བཀུར་བ་དང་། དུས་ཀྱི་མཆོད་པ་དང་།
དེ་དག་གིས་ཆེད་དུ་དགེ་བའི་བྱ་བ་ལ་དགོངས་པར་མཛོད་ཅིག་དང་། དེ་ལྟར་བྱས་ན་འཇིག་རྟེན་གྱི་ཚུལ་ལུགས་དགེ་བ་ལེགས་པར་སྤྱད་པའི་ཕྱིར། དེའི་བསོད་ནམས་ཀྱི་དཔལ་ལ་བརྟེན་ནས་རྒྱལ་བུ་ཉིད་ཀྱི་གདུང་བརྒྱུད་རྣམས་ཆུ་བོའི་རྒྱུན་ལྟར་རིགས་པ་དང་། གང་ལ་གུས་པ་དང་བཀུར་བ་བྱས་པ་དེ་དག་རྣམས་ཀྱང་རྒྱལ་བུ་ཉིད་ལ་གུས་པ་དང་བཀུར་བ་དང་ཡིད་རབ་དུ་འདུན་པ་དང་དགོངས་པའི་དོན་ཐམས་ཅད་སྒྲུབ་པར་འགྱུར་བ་ལགས་ཏེ། བད་པའི་རྒྱལ་པོ་འཆད་བྱེད་ཀྱི་ཞུས་པའི་མདོ་ལས། གང་དག་ཕ་མ་རྒས་པ་གསོ་བར་བྱེད་པ་ནི། ། དེ་དག་ནོར་དང་འབྲུ་ནི་མི་ཉུང་པ་དག་དང་། ། ཆུང་མ་བུ་དང་བུ་མོ་དག་པ་དག་དང་ཡང་། ། བི་རུ་རྒྱ་དང་རིན་ཆེན་ས་ལེ་སྦྲམ་ཡང་རྙེད། ། གང་དག་ཕ་མ་རྒས་པ་གསོ་བར་བྱེད་པ་ནི། །
དེ་དག་རབ་འཕྲུལ་ལྷ་ཡི་ཕོ་བྲང་དག་དང་ནི། ། རྩུབ་འགྱུར་དང་ནི་འདྲེས་པའི་ཚལ་ཡང་མཐོང་འགྱུར་ཞིང་། ། ལྷ་རྣམས་དུ་མས་རྟག་ཏུ་མདུན་དུ་བརྡར་བར་འགྱུར། ། ཞེས་གསུངས་པ་དང་། འཕགས་པ་ཀླུ་སྒྲུབ་ཀྱིས་ཀྱང་། ཕ་མ་སྲི་ཞུ་ལྷུར་ལེན་དང་། ། རིགས་ཀྱི་གཙོ་ལ་རིམ་གྲོ་དང་། ། ལོངས་སྤྱོད་ལེགས་སྤྱོད་བཟོད་གཏོང་དང་། ། ཚིག་འཇམ་ཕྲ་མ་མེད་བདེན་པའི། ། བརྟུལ་ཞུགས་ཚེ་གཅིག་བྱས་པ་དེས། །
ལྷ་ཡི་དབང་པོ་ཉིད་ཐོབ་ནས། ། ད་དུང་དུ་ཡང་ལྷ་དབང་བགྱིད། ། དེ་བས་དེ་འདྲའི་ཆོས་བསྟེན་མཛོད། ། ཅེས་གསུངས་པ་བཞིན་ནོ། ། བཞི་པ་མཆོད་པར་འོས་པ་རྣམས་བཀུར་བ་ནི། གང་གི་དཔལ་ལ་མངོན་བརྟེན་ནས། ། དེ་ཡི་བཀའ་དྲིན་ནོས་གྱུར་པ། ། རྒྱལ་པོ་གཙུག་གི་ནོར་བུ་བཞིན། ། རྟག་ཏུ་བཀུར་བར་མཛོད་ཅིག་དང་། ། དེ་བཞིན་ཉིད་ལ་རིན་ཆེན་ལྟར། །
བཞེད་དགུ་མ་ལུས་སྩོལ་འགྱུར་ཞིང་། ། ཉིད་ཀྱང་འགྲོ་བ་གཞན་དག་གི ། བཀུར་འོས་ཉིད་དུ་འགྱུར་བ་ལགས། ། ཞེས་བྱ་བ་སྟེ། སའི་བདག་པོ་འགྲན་ཟླ་མེད་པའི་སྐྱེ་དགུའི་སྤྱི་རྗེ་གང་གི་བསོད་ནམས་ཀྱི་དཔལ་ལ་མངོན་པར་བརྟེན་ནས་མིའི་བདག་པོ་དེའི་བཀའ་དྲིན་གྱིས་ལོངས་སྤྱོད་འབྱོར་པ་དང་ཆབ་སྲིད་རྒྱས་པ་དང་དབང་ཕྱུག་བཙན་པ་དང་མི་མཐུན་ཕྱོགས་ཀྱིས་མི་བརྫི་བ་དང་། གཉེན་འདབ་འཕེལ་བ་ལ་སོགས་པ་མནོས་ཤིང་ཐོབ་པར་འགྱུར་པའི་རྒྱལ་པོ་ཆེན་པོ་རྟག་ཏུ་བཀུར་བ་དང་བཀའ་བཞིན་བྱེད་པ་དང་ཐུགས་འདུན་པར་མཛོད་ཅིག་དང་། དེ་ལྟར་བྱས་ན་རྒྱལ་པོ་དེ་ནི་རྒྱལ་བུ་ཉིད་ལ་ཡིད་བཞིན་གྱི་ནོར་བུ་རིན་པོ་ཆེ་ལྟར་བཞེད་པའི་དོན་ཐམས་ཅད་སྩོལ་བ་དང་སྦྱིན་པར་འགྱུར་ལ། རྒྱལ་བུ་ཉིད་ཀྱང་རྒྱལ་པོའི་རྒྱུད་གཞན་དང་མཁར་གྱི་རྒྱལ་པོ་དང་། བློན་པོ་དང་ཡུལ་དཔོན་ལ་སོགས་པ་འགྲོ་བ་གཞན་དག་གིས་བཀུར་བ་ཉིད་དུ་འགྱུར་བ་ལགས་ཏེ་སྔོན་སྐལ་པ་དང་པོའི་དུས་སུ་རྒྱལ་པོ་མེད་པར་སེམས་ཅན་རྣམས་ཞིང་ལས་ཀྱི་བྱ་བས་ཉེ་བར་འཚོ་བ་ན་འབྲུ་ཁྱེར་བ་ལ་མི་མཐུན་པར་གྱུར་པའི་ཚེ་སྐྱེ་བོ་རང་བཞིན་བཟང་པོ་ཅན་ཞིག་གིས་རང་གི་འབྲས་བུའི་སྐལ་བ་ཡང་མེད་པར་སེམས་ཅན་ཐམས་ཅད་ལ་མཉམ་པར་བྲིམས་པ་ན་དེ་སྐྱེ་བོ་རྣམས་ཀྱི་རྒྱལ་པོར་བཀུར་ཏེ་བཀའ་བཞིན་དུ་བསྒྲུབ་པས་མང་པོས་བཀུར་བ་ཞེས་བྱ་བའི་རྒྱལ་པོ་ཆེན་པོར་གྱུར་ཏེ་རྒྱལ་རྒྱུད་ཐམས་ཅད་ཀྱི་མེས་པོ་དང་། སྐྱེ་བོ་ཐམས་ཅད་ཀྱི་དཔལ་མགོན་བླ་ན་མེད་པར་གྱུར་པ་བཞིན་ནོ།།
༈ །།ལྔ་པ་དམན་པ་རྣམས་བསྐྱང་པ་ལ་དོན་དངོས་དང་། དེའི་ཕན་ཡོན་དང་། མི་མཐུན་ཕྱོགས་སྤངས་པ་དང་། བསྡུས་ཏེ་བསྟན་པ་བཞི་ལས་དང་པོ་ནི། རིགས་ཀྱི་ནང་ན་རྒན་པ་དང་། ། སྨྲ་བའི་ནང་ན་བདེན་སྨྲ་དང་། ། གཞུང་ལུགས་ནང་ན་འཐད་ལྡན་དང་། ། བརྟུལ་བཞུགས་ལྡན་ལས་གཞན་ཕན་ཅན། ། ནོར་གྱི་ནང་ནི་རིག་པ་དང་། ། ཡ་རབ་ནང་ན་ཡོན་ཏན་ལྡན། །
དམན་པའི་ནང་ན་ཉམས་ཐག་དང་། ། ཉམས་ཐག་ནང་ན་ནད་པ་དང་། ། ཆུང་མའི་ནང་ན་རྗེས་འབྲང་དང་། ། བུ་ཡི་ནང་ན་རིགས་འཛིན་དང་། ། གཉེན་གྱི་ནང་ན་མི་བསླུ་དང་། ། གྲོགས་ཀྱི་ནང་ན་ཕན་འདོགས་དང་། ། བྲན་གྱི་ནང་ན་བསྒོ་བ་ཉན། ། ཕན་བཏགས་ནང་ན་དྲིན་གཟོ་དང་། ། གནོད་བགྱིས་ནང་ན་བཟོད་གནས་དང་། ། ཀུན་གྱི་ནང་ན་གློ་བུར་ལྷགས། །
དེ་དག་རྣམས་ལ་དེ་དགོངས་ནས། ། བཀུར་དང་བསྐྱངས་པར་མཛོད་ཅིག་དང་། ། སྐྱེ་བོ་གཞན་ཡང་དེ་རྐྱེན་གྱིས། ། ཚུལ་ལྡན་ལས་ལ་འཇུག་འགྱུར་ལགས། ། ཞེས་གསུངས་ཏེ། དེ་ལ་རིགས་མཉམ་པ་རྣམས་ཀྱི་ནང་ན་ནི་རྒན་པ་ཁོ་ནར་བཀུར་བར་འོས་ཏེ། སྔོན་བྱང་ཆུབ་སེམས་དཔའི་རི་བོང་དང་སྲི་དང་སྤྲེའུ་དང་གླང་པོ་ཆེ་བཞི་ཡིད་ཆེས་པའི་གྲོགས་སུ་གྱུར་ཏེ། གང་རྒན་པ་དེ་གཞོན་པ་རྣམས་ཀྱིས་བཀུར་ཏེ་གུས་པར་བྱས་ནས་གྲོང་ནས་གྲོང་དང་། ནགས་ནས་ནགས་དང་། ཡུལ་ནས་ཡུལ་རྣམས་སུ་རྒྱུ་བ་ན་དེ་དག་གིས་ཚུལ་ལུགས་དགེ་བ་སྤྱད་པ་ལ་བརྟེན་ནས་སྐྱེ་བོ་རྣམས་ཀྱང་རྒན་པ་ལ་རིམ་གྲོ་བྱེད་པ་དང་འཛམ་བུའི་གླིང་བདེ་བ་དང་སྐྱིད་པ་དང་འབྱོར་ཞིང་རྒྱས་པར་གྱུར་པར་མདོ་སྡེ་སྐྱེས་པའི་རབ་ལས་གསུངས་པ་བཞིན་ནོ། །
སྨྲ་བ་རྣམས་ཀྱི་ནང་ན་ནི་བདེན་པར་སྨྲ་བ་ཁོ་ན་བཀུར་བར་འོས་ཏེ། སྔོན་རྒྱལ་བུ་བསོད་ནམས་བློ་གྲོས་ཞེས་བྱ་བ་འཛམ་བུའི་གླིང་གི་རྒྱལ་སྲིད་བྱེད་པ་ན་དགེ་སློང་མང་དུ་ཐོས་པའི་བྱང་ཆུབ་སེམས་དཔའ་སྙན་པ་འོད་ཅེས་བྱ་བས་དེ་བཞིན་གཤེགས་པ་ཚོགས་ཀྱི་དབང་ཕྱུག་ཅེས་བྱ་བའི་བསྟན་པ་འཛིན་པ་ན་རྒྱལ་བུ་བསོད་ནམས་བློ་གྲོས་ཀྱིས་གུས་པ་དང་སྤྲོ་བ་དང་རབ་ཏུ་དངས་པའི་བསམ་པས་བཀུར་བསྟི་ཆེར་བྱས་པ་ན་དགེ་སློང་གཞན་དག་ཕྲག་དོག་སྐྱེས་ཏེ་མཚོན་ཆ་སྣ་ཚོགས་ཐོགས་ནས་གསོད་པར་བརྩམས་པ་ན། དགེ་སློང་དེས་ནི་སྤྱི་བོར་ཐལ་སྦྱར་ཏེ། ། ཚིག་སྨྲས་རྒྱལ་བ་རྣམས་ལ་ཕྱག་འཚལ་ལོ། ། བདེན་པ་གང་གིས་ཆོས་འདི་སྟོང་པ་ན། ། མཚོན་ཆ་འདི་དག་མེ་ཏོག་མན་དྷར་འགྱུར། ། ཅེས་བདེན་པའི་ཚིག་སྨྲས་པས་ནགས་ཚལ་དང་བཅས་པའི་ས་ཆེན་པོ་གཡོས་ཤིང་མཚོན་ཆ་རྣམས་མེ་ཏོག་མན་དྷ་རར་གྱུར་ཏེ། རྒྱལ་པོ་དང་བཅས་པའི་མཆོད་པའི་གནས་སུ་གྱུར་པར་འཕགས་པ་ཏིང་ངེ་འཛིན་རྒྱལ་པོ་ལས་གསུངས་སོ། ། འཕགས་པ་ཀླུ་སྒྲུབ་ཀྱིས་ཀྱང་། བདེན་པ་གང་གིས་འཆི་བ་འམ། །
རྒྱལ་སྲིད་ཉམས་པར་གྱུར་པའང་དེ། ། རང་གི་དོན་ལ་རྟག་བརྗོད་ཅིང་། ། དེ་ལས་གཞན་དུ་སྨྲ་མི་བྱ། ། ཇི་སྐད་གསུངས་པ་དེ་བཞིན་དུ། ། མཛད་པའི་བརྟུལ་ཞུགས་རྟག་བསྟེན་མཛད། ། དེས་ནི་དཔལ་ལྡན་ས་སྟེང་དུ། ། ཚད་མ་ཡི་ནི་དམ་པར་འགྱུར། ། ཞེས་གསུངས་པ་ཡིན་ནོ། ། གཞུང་ལུགས་ནི་བསྟན་བཅོས་ཏེ་དེ་རྣམས་ཀྱི་ནང་ན་ནི་འཐད་པ་དང་རིགས་པ་དང་ལྡན་པ་མཆོག་དང་མཉན་པར་བྱ་བ་དང་གཟུང་བར་བྱ་བ་ཡིན་ལ། དེ་ཡང་མངོན་གྱུར་བརྗོད་བྱར་བྱེད་པ་ལ་མངོན་སུམ་གྱིས་མི་གནོད་པ་དང་།
ལྐོག་གྱུར་བརྗོད་བྱར་བྱེད་པ་ལ་རྗེས་དཔག་གིས་མི་གནོད་པ་དང་། ཤིན་ཏུ་ལྐོག་གྱུར་བརྗོད་བྱར་བྱེད་པ་ལ་ལུང་རང་ཉིད་མི་འགལ་བ་ཡིན་ཏེ། སངས་རྒྱས་བཅོམ་ལྡན་འདས་ཀྱི་གསུང་རབ་དང་། དེ་དང་རྗེས་སུ་མཐུན་པའི་བསྟན་བཅོས་རྣམས་ཡིན་ནོ། ། དེ་ལྟར་ཡང་། དགེ་སློང་དག་གམ་མཁས་རྣམས་ཀྱིས། ། བསྲེགས་བཅད་བརྡར་བའི་གསེར་བཞིན་དུ། ། ལེགས་པར་བརྟགས་ལ་ང་ཡི་བཀའ། ། བླང་བར་བྱ་ཡི་གུས་ཕྱིར་མིན། ། ཞེས་ཆོས་མངོན་པའི་མདོ་ལས་གསུངས་པ་དང་།
སྔོན་རྒྱ་གར་ཤར་ཕྱོགས་ཀྱི་བྲམ་ཟེ་ལས་དྲུག་ལ་མཁས་པ་ལེགས་པར་སྤྱོད་པ་ཉེ་བར་བསགས་པ་མཐོ་བཙུན་གྲུབ་རྗེ་དང་བདེ་བྱེད་བདག་པོ་ཞེས་བྱ་བ་སྤུན་གཉིས་མུ་སྟེགས་ཀྱི་གཞུང་ལུགས་དང་དབང་ཕྱུག་ཆེན་པོ་ལ་མཆོད་པར་བྱེད་པའི་རིགས་སུ་སྐྱེས་པ་ན། དེ་དག་གིས་བསྟན་བཅོས་ཐམས་ཅད་རྟོགས་ཏེ་བདག་ཅག་གི་ཁྱིམ་ན་དབང་ཕྱུག་ཆེན་པོ་མཆོད་ལ། སངས་རྒྱས་བཅོམ་ལྡན་འདས་ཀྱི་བསྟན་བཅོས་ནི་རིགས་པ་དང་ལྡན་པས་ཕུལ་དུ་ཕྱིན་པར་གནང་ན། དེ་དག་གང་ཁྱད་པར་དུ་འཕགས་པ་དབང་ཕྱུག་ཆེན་པོ་ཉིད་ལ་དྲི་འོ་སྙམ་དུ་བསམས་ཏེ། དེ་དག་དབང་ཕྱུག་གང་ན་གནས་པའི་རི་ཀེ་ལ་ཤ་རི་ལ་སོང་སྟེ་ཕྱིན་པ་ན་དབང་ཕྱུག་ཆེན་པོ་ལྷ་མོ་དབུ་མ་དང་བཅས་པ་སངས་རྒྱས་བཅོམ་ལྡན་འདས་ཀྱི་སློབ་མ་དགྲ་བཅོམ་པ་ལྔ་བརྒྱ་ལ་མཆོད་པ་དང་བསོད་སྙོམས་དང་བསྙེན་བཀུར་བྱེད་པ་མཐོང་སྟེ་དབང་ཕྱུག་ཆེན་པོས་བྲམ་ཟེ་སྤུན་གཉིས་ལ་འདི་སྐད་དུ། གང་གི་སློབ་མ་ཉིན་རེ་བདག་ཅག་དགའ་བས་མཆོད་བྱེད་ཡོན་ཏན་དམ་པ་ལྡན། ། འཇིག་རྟེན་ཉེས་སེལ་ཡོན་ཏན་ཆེན་པོའི་མཚན་གྱི་མཆོག་ནི་རབ་དུ་གྲགས་གྱུར་ཅིང་། ། ཤིན་ཏུ་དགའ་བའི་ཡིད་ཀྱིས་ཡང་དག་འཚོ་བྱེད་ཚེ་ན་མྱ་ངན་འདས་འདྲར་བསམ། ། འཇིག་རྟེན་གསུམ་གྱི་བླ་མ་ཡོན་ཏན་མཉམ་མེད་སངས་རྒྱས་དེ་ནི་མཁས་པས་མཆོད། ། ཅེས་བཅོམ་ལྡན་འདས་དང་དེའི་བསྟན་བཅོས་ཉིད་མཆོག་ཏུ་བཤད་པ་ཡིན་ནོ། །
འཐད་པ་དང་མི་ལྡན་པ་ནི། མུ་སྟེགས་བྱེད་ཀྱི་མཆོད་སྦྱིན་གྱི་ཚེ་ཕྱུགས་གསོད་པ་དང་། འཁྲིག་པ་སྤྱོད་པ་དང་། མེ་ལྔ་པ་དང་། མདུང་རྩེ་གསུམ་པ་དང་། འཇུག་ངོགས་ཀྱི་ཁྲུས་ལ་སོགས་པ་དང་། སོག་པོ་རྣམས་ཀྱིས་རང་གིས་བསད་པའི་ཤ་ཁྲག་གིས་འཚོ་བའི་བརྟུལ་བཞུགས་ལ་སོགས་པ་སྟོན་པ་རྣམས་ཡིན་ཏེ་དེ་ནི་མཁས་པ་རྣམས་ཀྱིས་སྤང་བར་བྱའོ། ། བརྟུལ་ཞུགས་ནི་དགེ་སྦྱོངས་རྣམས་ཀྱི་རྟགས་དང་ཚུལ་ཏེ་དེ་དང་ལྡན་པའི་དགེ་སྦྱོངས་རྣམས་ཀྱི་ནང་ན་ནི་ལུས་དང་སྲོག་ལ་སོགས་པ་ལ་འཕངས་པ་མེད་པར་གཞན་ལ་ཕན་པ་བྱེད་པ་ཉིད་མཆོག་ཡིན་ཏེ། སྔོན་འཛམ་བུའི་གླིང་ན་རྒྱལ་པོ་དཔའ་བས་བྱིན་པ་ཞེས་བྱ་བ་འཛམ་བུའི་གླིང་གི་རྒྱལ་པོ་བྱེད་དེ། དེའི་ཚེ་ཀུན་ཏུ་བཟང་པོ་ཞེས་བྱ་བའི་ནགས་ཁྲོད་ན་བྱང་ཆུབ་སེམས་དཔའ་མང་པོ་རྣམས་ཀྱི་ནང་ན་དགེ་སློང་མེ་ཏོག་ཟླ་མཛེས་ཞེས་བྱ་བ།
སྔོན་གྱི་རྒྱལ་བ་ལ་དགེ་བའི་རྩ་བ་བསྐྱེད་པ། ཅིག་ཏུ་གཞན་ལ་ཕན་པར་བཞུགས་པའི་བྱང་ཆུབ་སེམས་དཔའ་ཆེན་པོ་ཞིག་འདུག་པ་དེས་དེ་བཞིན་གཤེགས་པའི་བསྟན་པ་ཐ་མར་གྱུར་པར་རིག་ནས། བསྟན་པ་ལ་བྱ་བ་བྱས་ལ་སེམས་ཅན་རྣམས་ཐར་པ་ལ་དགོད་པར་བྱའོ་སྙམ་དུ་བསམས་ནས། བདག་ཏུ་འདུ་ཤེས་འདི་ལ་གནས་ནས་སུ། བསྟན་པ་འདི་ལ་བསྲུང་པར་ཡོང་མི་ནུས། ། མི་བཟད་ཕྱི་དུས་བདེ་བར་གཤེགས་པ་ཡི། ། བྱང་ཆུབ་བསྟན་པ་བཀོད་པ་ཆེན་པོ་ཡིན། ། གང་གིས་བདག་ཏུ་འདུ་ཤེས་ཀུན་སྤངས་ཤིང་། ། སེམས་ཅན་འདི་དག་གང་ཟག་སྨྲ་གནས་དང་། །

གཟུགས་དང་སྒྲ་དང་དྲི་དང་རོ་རྣམས་དང་། ། རེག་བྱ་སྤོངས་པ་དེས་ནི་བསྟན་པ་བསྲུངས། ། བསྐལ་པ་བྱེ་བ་གངྒའི་བྱེ་སྙེད་དུ། ། དང་བའི་སེམས་ཀྱིས་ཟས་དང་སྐོམ་རྣམས་དང་། ། གདུགས་དང་བ་དན་མར་མེའི་འཕྲེང་བ་ཡིས། ། སངས་རྒྱས་བྱེ་བ་ཁྲག་ཁྲིག་རིམ་གྲོ་བྱས། ། གང་གིས་དམ་ཆོས་རབ་ཏུ་འཇིགས་པ་དང་། ། བདེ་གཤེགས་བསྟན་པ་འགག་པར་འགྱུར་པའི་ཚེ། ། ཉིན་མཚན་དུ་ཡང་བསླབ་པ་ཅིག་སྤྱད་པ། ། བསོད་ནམས་འདི་ནི་དེ་བས་ཁྱད་དུ་འཕགས། ། སྐྱེས་བུ་ཁྱུ་མཆོག་གིས་ནི་དམ་པའི་ཆོས། །
འཇིག་པར་གྱུར་ཚེ་གང་དག་བཏང་སྙོམས་པ། ། དེ་ཡིས་རྒྱལ་བར་བཀུར་བསྟི་བྱས་མ་ཡིན། ། ཞེས་བྱང་ཆུབ་སེམས་དཔའ་རྣམས་ལ་གསུངས་ཏེ་ནགས་ཀྱི་ནང་ནས་ཕྱིར་བྱོན་ཏེ། རྒྱལ་པོ་དཔའ་བས་བྱིན་གྱིས་རྒྱལ་པོའི་ཕོ་བྲང་རིན་ཆེན་ལྡན་པར་སོང་སྟེ། སེམས་ཅན་བྱེ་བ་ཁྲག་ཁྲིག་རྣམས་བྱང་ཆུབ་དུ་བཀོད་དེ་ཆོས་ཀྱི་གཏམ་གྱིས་དགའ་བར་བྱས་ཏེ་རྒྱལ་པོ་དཔའ་བས་བྱིན་གྱིས་བཀྲོངས་ཏེ་སྐུ་ཚེའི་བྱེད་པ་རེ་ཤིག་བཏང་སྟེ་བྱང་ཆུབ་དུ་སངས་རྒྱས་པ་བཞིན་ནོ། ། དོན་དེ་དག་འཕགས་པ་ཀླུ་སྒྲུབ་ཀྱིས་ཀྱང་། གཞན་ལ་ཅིག་ཏུ་ཕན་པ་བདེན། ། མི་ཕན་ཕྱིར་ན་ཅིག་ཤོས་མིན། ། ཞེས་གསུངས་ལ། འཕགས་པ་བྱམས་པས་ཀྱང་།
མགོ་ལ་སེམས་ཅན་ཁུར་ཆེན་ཁྱེར་བ་ཡི། ། སེམས་ཅན་མཆོག་ནི་དལ་གྱིས་འགྲོ་མི་མཛེས། ། བདག་གཞན་སྣ་ཚོགས་འཆིང་བས་རབ་བཅིངས་པ། ། བརྩོན་པ་བརྒྱ་འགྱུར་དུ་ནི་བྱ་བའི་རིགས། ། ཞེས་གསུངས་པ་ཡིན་ནོ། ། ནོར་རྣམས་ཀྱི་ནང་ན་ནི་ནང་རིག་པ་དང་། སྒྲ་རིག་པ་དང་། གཏན་ཚིགས་རིག་པ་དང་། བཟོ་རིག་པ་དང་། གསོ་བ་རིག་པའི་གནས་རྣམས་མཁྱེན་པ་ནི་མཆོག་ཡིན་ཏེ།
སྔོན་སངས་རྒྱས་བཅོམ་ལྡན་འདས་གཉན་ཡོད་ན་བཞུགས་པ་ན། རྒྱལ་པོའི་ཁབ་ན་རིག་པའི་གནས་བཅོ་བརྒྱད་ལ་སྦྱངས་པའི་རྒྱལ་པོ་བཟོ་སྦྱངས་གཟུགས་ཅན་སྙིང་པོ་ཞེས་བྱ་བ་རྒྱལ་པོ་བྱེད་དོ། ། དེའི་ཚེ་དྲང་སྲོང་གནས་ལེན་གྱི་བུ་ཞེས་བྱ་བ་ཞིག་རིག་པའི་གནས་ལ་མཁས་ཏེ་རྒྱལ་པོས་བཀུར་བ་དང་གསེར་དང་ནོར་བུ་ལ་སོགས་པའི་ནོར་རྣམས་ཀྱིས་དགའ་བར་བྱས་པ་ན་ལྷོ་ཕྱོགས་ན་བྲམ་ཟེ་དཀར་རྒྱལ་ཞེས་བྱ་བ་འོངས་ནས་རིག་པའི་གནས་ལ་ཕན་ཚུན་དུ་རྩོད་པ་ན་བྲམ་ཟེ་དཀར་རྒྱལ་གྱིས་མཁན་པོ་གནས་ལེན་གྱི་བུ་སྤོབས་པ་མེད་པར་བྱས་ནས་ཡང་རྒྱལ་པོ་གཟུགས་ཅན་སྙིང་པོས་བྲམ་ཟེ་དཀར་རྒྱལ་ལ་བཀུར་བ་དང་། ནོར་རྣམས་ཀྱིས་དགའ་བར་བྱས་ནས་དུས་ཕྱིས་བྲམ་ཟེ་དཀར་རྒྱལ་གྱིས་རང་གི་བུ་ཤ་རིའི་བུ་ལ། མི་གང་རིགས་ཀྱིས་རྒན་པ་དང་། ། ན་ཚོད་རྒན་དང་ནོར་གྱིས་རྒན། ། དེ་ཀུན་ཐོས་པས་རྒན་པ་ཡི། ། སྒོ་ན་དོན་དུ་གཉེར་བས་སྟོད། ། ཅེས་སྨྲས་པ་བཞིན་ནོ། ། འཕགས་པ་ཀླུ་སྒྲུབ་ཀྱིས་ཀྱང་།
ཤེས་རབ་ལྡན་པས་བློ་མི་འཕྲོགས། ། གཞན་གྱི་དྲིང་མི་འཇོག་ཅིང་བརྟན། ། བསླུ་བས་མི་ཚུགས་རྒྱལ་པོ་སྟེ། ། དེ་བས་ཤེས་རབ་ལྷུར་བླང་བྱ། ། ཞེས་གསུངས་པ་བཞིན་ནོ། ། ཡ་རབ་རྣམས་ཀྱི་ནང་ན་ནི་སྔར་སྨོས་པའི་རིག་པའི་གནས་ལྔ་ལ་མཁས་པའི་ཡོན་ཏན་དང་ལྡན་པ་ཉིད་མཆོག་ཡིན་ཏེ། སྔོན་རྒྱལ་པོ་ཟས་གཙང་མའི་བློན་པོ་རྣམས་ཀྱིས་རྒྱལ་བུ་དོན་ཐམས་ཅད་གྲུབ་པའི་ཁྱིམ་ཐབ་ཀྱི་ཆེད་དུ་ཤཱཀྱ་ལག་ན་བེ་ཅོན་ལ་ཤཱཀྱའི་བུ་མོ་ས་འཚོ་མ་བླངས་པ་ན། ཤཱཀྱ་ལག་ན་བེ་ཅོན་ཅན་གྱིས་བདག་ཅག་གི་ལུགས་ཀྱིས་ནི་བུ་མོ་རིག་པའི་གནས་ལ་སྦྱངས་པའི་ཡོན་ཏན་ཅན་ལ་སྦྱིན་པར་བྱ་བ་ཡིན་ན། དོན་ཐམས་ཅད་གྲུབ་པ་ནི་རང་གི་ཁྱིམ་དུ་སྐྱིད་ཏེ་བར་གསོས་པ་རིག་པའི་གནས་དང་སྒྱུ་རྩལ་ལ་མ་སྦྱངས་པ་དེ་ལ་མི་སྦྱིན་ནོ། ། ཞེས་ཟེར་བ་རྒྱལ་བུས་གསན་ཏེ།
རིག་པའི་གནས་རྣམས་ལ་སྦྱོང་བའི་ཚུལ་བསྟན་ཏེ་སྒྱུ་རྩལ་དྲུག་ཅུ་རྩ་བཞི་ལ་འགྲན་པ་ན་ཤཱཀྱའི་རྒྱལ་བརྒྱུད་གཞན་ཐམས་ཅད་ཟིལ་གྱིས་མནན་ནས་རྒྱལ་བུ་དོན་ཐམས་ཅད་གྲུབ་པ་ཉིད་ཐམས་ཅད་ཀྱི་མཆོག་ཏུ་གྱུར་པ་བཞིན་ནོ། ། རིན་པོ་ཆེའི་འཕྲེང་བ་ལས་ཀྱང་། དགྲ་ལ་གནོད་པ་བྱ་ན་ཡང་། ། སྐྱོན་རྣམས་བཏང་སྟེ་ཡོན་ཏན་བསྟེན། ། དེས་ནི་ཁྱོད་ཀྱི་རང་ཕན་ཐོབ། ། དགྲ་བོ་ཡང་ནི་མི་དགར་འགྱུར། ། ཞེས་གསུངས་པ་ཡིན་ནོ། ། དམན་པ་རྣམས་ཀྱི་ནང་ན་ནི་སྡུག་བསྔལ་གྱི་ཉམས་ཐག་པ་རྣམས་བསོད་ནམས་ཀྱི་ཞིང་དུ་བཟང་པ་ཡིན་ཏེ། སྔོན་རྒྱལ་པོ་ལྷའི་དབང་ཕྱུག་འོད་ཅེས་བྱ་བ་འཛམ་བུའི་གླིང་གི་རྒྱལ་པོ་བྱེད་ཅིང་། དེའི་ཡུལ་ན་ཚོང་དཔོན་རལ་པ་འཛིན་ཞེས་བྱ་བའི་བུ་ཁྱེའུ་ཆུ་འབེབས་ཞེས་བྱ་བ་གསོ་སྤྱད་ལ་སྦྱངས་ཤིང་།
སྙིང་རྗེ་དང་ལྡན་པ། ཉམས་ཐག་པ་རྣམས་ཀྱི་སྐྱབས་སུ་གྱུར་པ་ཞིག་ཡོད་པ་དེས། འབྲོག་དགོན་པ་ན་རྫིང་ཞིག་ཡོད་པ་ན་ཉ་ཁྲི་ཕྲག་སྙེད་ཅིག་ཆུ་ཟད་དེ་ཟས་དང་སྐོམ་དང་བྲལ་ནས་འགྲོ་ལྡོག་བྱེད་ཅིང་ཉམས་ཐག་ལ་གཅན་གཟན་དང་བྱ་རྣམས་ཀྱིས་ཟ་བ་ལ་ཐུག་པར་མཐོང་བ་རྣམས་ལ་སྙིང་རྗེ་ཆེན་པོའི་བསམ་པས་རྒྱལ་པོ་ལྷའི་དབང་ཕྱུག་འོད་ལ་གླང་པོ་ཆེ་བླངས་ཏེ། རང་གི་ཁྱིམ་ནས་ཟས་དང་སྐོམ་དང་ཆུ་བླངས་ཏེ་ཉ་དེ་དག་ཚིམ་པར་བྱས་ནས་དེ་བཞིན་གཤེགས་པ་རིན་ཆེན་གཙུག་ཏོར་ཅན་གྱི་མཚན་བརྗོད་ཅིང་། རྟེན་ཅིང་འབྲེལ་པར་འབྱུང་བའི་ཆོས་ཀྱི་སྒྲ་ཡང་བསྒྲགས་པས། ཉ་དེ་དག་དེའི་ནུབ་མོ་ཚེའི་དུས་བྱས་ནས་སུམ་ཅུ་རྩ་གསུམ་གྱི་ལྷར་སྐྱེས་ཏེ། རྒྱལ་པོ་ལྷའི་དབང་ཕྱུག་འོད་ཀྱི་ཕོ་བྲང་དུ་མེ་ཏོག་གི་ཆར་བབས་ཅིང་། ཁྱེའུ་ཆུ་འབེབས་ཀྱི་ཁྱིམ་དུ་མུ་ཏིག་གི་སེ་མོ་དོ་བཞི་ཁྲི་བྱུང་ངོ་། ། ཞེས་གསེར་འོད་དམ་པ་ལས་གསུངས་པ་བཞིན་ནོ། ། ཉམས་ཐག་པ་རྣམས་ཀྱི་ནང་ན་ནི་ནད་པ་ཁོ་ན་བསོད་ནམས་ཀྱི་ཞིང་དུ་བཟང་སྟེ་དཀོན་མཆོག་བརྩེགས་པ་ལས།
སྔོན་འཛམ་བུ་གླིང་གི་མི་རྣམས་ལ་ནད་ཀྱི་རིགས་རྣམ་པ་སྣ་ཚོགས་པ་གསོར་མི་རུང་པ་རྣམས་བདག་གི་སེམས་ཅན་རྣམས་ཉེ་བར་གཟིར་བར་གྱུར་པའི་ཚེ་སྟོན་པ་བཅོམ་ལྡན་འདས་བརྒྱ་བྱིན་མིག་བཟང་ཞེས་བྱ་བར་གྱུར་ཏེ། ལྷའི་མིག་རྣམ་པར་དག་པས་གཟིགས་ནས། སྙིང་རྗེ་ཆེན་པོའི་གཞན་གྱི་དབང་དུ་གྱུར་པས། གྲོང་ཁྱེར་ཀུ་རུ་ཞེས་བྱ་བ་དང་ཉེ་བ་ན་སྲོག་ཆགས་དེས་པ་ཞེས་བྱ་བའི་སེམས་ཅན་དུ་བརྫུས་ཏེ་སྐྱེས་ནས་སེམས་ཅན་རྣམས་ལ། ཀུ་རུའི་གྲོང་ཁྱེར་ཉེ་བ་ན། ། དེས་པ་ཞེས་བྱ་སྲོག་ཆགས་ཡོད། ། དེ་ཡི་ཤ་ལ་སུས་ཟོས་པ། ། ནད་རྣམས་ཀུན་ལས་ཐར་པར་འགྱུར། ། ཞེས་སྒྲ་བསྒྲགས་པས། སེམས་ཅན་ནད་པ་རྣམས་ཀུ་རུའི་གྲོང་ཁྱེར་དུ་ལྷགས་ཏེ།
སྲོག་ཆགས་དེས་པའི་ཤ་ལ་ཟོས་པས་མི་ཟད་པའི་སྨན་ཆེན་པོར་གྱུར་ཏེ་སེམས་ཅན་རྣམས་ནད་ཐམས་ཅད་ལས་ཐར་པར་གྱུར་ཏོ། ། རྒྱུ་དེ་དང་རྐྱེན་དེས་སྟོན་པས་ལྷ་དང་མིའི་དཔལ་འབྱོར་ཕུན་སུམ་ཚོགས་པ་དུ་མ་མྱོང་པར་བྱས་ནས་བྱང་ཆུབ་ཏུ་སངས་རྒྱས་པ་ཡིན་ནོ། ། མངོན་པའི་མཛོད་ལས་ཀྱང་། འཕགས་པ་མིན་ཡང་ཕ་མ་དང་། ། ནད་པ་དང་ནི་ཆོས་སྨྲ་དང་། ། སྐྱེ་མཐའི་བྱང་ཆུབ་སེམས་དཔའ་ལ། ། ཡོན་ནི་གཞལ་དུ་མེད་པར་གསུངས། ། ཞེས་འབྱུང་བ་ཡིན་ནོ། ། ཆུང་མ་རྣམས་ཀྱི་ནང་ན་ནི་རྗེས་སུ་འབྲང་པ་སྟེ་བདག་པོའི་སྙིང་ལ་བབས་པ་དང་རྗེས་སུ་མཐུན་པར་བྱེད་པ་དང་། ཕན་པར་འདོད་པ་དང་།
དབང་དུ་གྱུར་པ་ནི་མཆོག་ཡིན་ཏེ། སྔོན་རྒྱལ་པོ་ཐམས་ཅད་བཤེས་གཉེན་ཞེས་བྱ་བའི་བུ། རྒྱལ་བུ་ཐམས་ཅད་སྒྲོལ་ཞེས་བྱ་བའི་བྱང་ཆུབ་སེམས་དཔའ་ཆེན་པོ་ཐམས་ཅད་གཏོང་པ་ལ་ཞུགས་པ་དེས་མི་མཐུན་ཕྱོགས་ཐམས་ཅད་ལས་རྣམ་པར་རྒྱལ་བར་བྱེད་པའི་གླང་པོ་རིན་པོ་ཆེ་ཡང་དགྲ་ཟླའི་རྒྱལ་པོ་ལ་བྱིན་ནས་ཡབ་བློན་པོའི་ཚོགས་དང་བཅས་པས་ནགས་སུ་བསྐྲད་པའི་ཚེ་ཡང་རྒྱན་དང་ཤིང་རྟ་དང་བུ་དང་བུ་མོ་དང་རང་ཉིད་ཟ་བའི་ཤིང་གི་ལོ་མ་བཙོས་པ་དང་མེ་ཏོག་དང་འབྲས་བུ་ལ་སོགས་པ་རྣམས་ཀྱང་སློང་པ་རྣམས་ལ་བྱིན་ཏེ། རྒྱལ་བུ་རང་ཉིད་བཟའ་བ་དང་བགོ་བ་དང་བཏུང་བ་དང་མལ་བསྟན་ལ་སོགས་པ་མེད་པར་དཀའ་དུབ་ཀྱིས་གནས་པར་གྱུར་པའི་ཚེ་ཡང་ཡང་སྙིང་ལ་འབབ་པར་བྱེད་པ་དང་། རྗེས་སུ་མཐུན་པར་བྱེད་པ་དང་། ཕན་པར་འདོད་པ་དང་། དབང་དུ་གྱུར་པའི་བཙུན་མོ་སྒྱགས་བྱིན་མ་ཞེས་བྱ་བ་རྗེས་སུ་འབྲངས་པ་བཞིན་ནོ། ། དོན་དེ་འཕགས་པ་ཀླུ་སྒྲུབ་ཀྱིས། ། རྒྱལ་པོ་བདེ་སྤྱོད་ལ་གདམས་པ་ལས། ། སྲིང་མོ་བཞིན་དུ་རྗེས་མཐུན་གང་ཡིན་དང་།
མཛའ་མོ་བཞིན་དུ་སྙིང་ལ་བབས་པ་དང་། ། མ་བཞིན་ཕན་པར་འདོད་དང་བྲན་མོ་བཞིན། ། དབང་གྱུར་གང་ཡིན་རིགས་ཀྱི་ལྷ་བཞིན་བཀུར། ། ཞེས་གསུངས་སོ། ། བུ་རྣམས་ཀྱི་ནང་ན་ནི་རང་གི་ངང་ཚུལ་དང་ཀུན་དུ་སྤྱོད་པ་དང་གང་ཞིག་བྱ་བའི་རིགས་འཛིན་པ་ནི་མཆོག་ཡིན་ཏེ། སྔོན་མང་པོས་བཀུར་བའི་རྒྱལ་རྒྱུད་ལ་གོའུ་ཏ་མ་ཞེས་བྱ་བ་དང་བ་ར་དྭ་ཛ་ཞེས་བྱ་བའི་སྤུན་གཉིས་འབྱུང་ངོ་། ། གོའུ་ཏ་མ་ནི་རབ་ཏུ་བྱུང་ནས་དྲང་སྲོང་མདོག་ནག་པོ་ཅན་ཞེས་བྱ་བའི་དྲུང་ན་ཚངས་པར་སྤྱོད་དོ། ། བ་ར་དྭ་ཛས་ནི་རྒྱལ་སྲིད་བཟུང་ངོ་། ། དེའི་ཚེ་གཤེད་མ་བ་པདྨའི་རྩ་ལག་ཅེས་བྱ་བས་གསེར་གྱི་གདུབ་བུ་དང་བཅས་པའི་སྨད་ཚོང་མའི་ལག་པ་བྲེགས་ཏེ་ཁྱེར་ནས་ནགས་སུ་བྲོས་པ་ན། མི་ཐར་བར་རིག་ནས་རྒྱལ་པོ་གཽའུ་ཏ་མ་བསམ་གཏན་ལ་གནས་པའི་སྤྱིལ་པོའི་སྒོ་དྲུང་དུ་གསེར་གྱི་གདུ་བུ་དང་བཅས་པའི་ལག་པ་དོར་ཏེ།
ནགས་ཐིབས་བོའི་ནང་དུ་བཞུགས་པ་ན་འདོད་མི་རྣམས་ཀྱིས་རྒྱལ་པོ་གཽའུ་ཏ་མ་བཟུང་ཏེ། ཁྲིད་ནས་རྒྱལ་པོ་བ་ར་དྭ་ཛའི་བློན་པོ་རྣམས་ལ་གཏད་དོ། ། དེ་དག་གིས་མ་ཤེས་པར་གསད་ཤིང་གི་རྩེ་མོ་ལ་སྐྱོན་ནོ། ། དེ་ནས་དྲང་སྲོང་མདོག་ནག་པོ་ཅན་གྱིས་ཚོར་ཏེ་འོངས་ནས་གཏམ་དྲིས་ཏེ་ཉེས་པ་མེད་པར་ཤེས་ཀྱང་འཆི་བའི་དུས་བྱེད་པར་རིག་ནས་རིགས་ཀྱི་ས་བོན་ཞོག་ཅིག་ཅེས་སྨྲས་པ་དེས་ས་བོན་ཐིགས་པ་གཉིས་ཕྱུང་ངོ་། ། དེ་བུ་རམ་ཤིང་གི་ཚལ་དུ་ཕོག་པ། ཉི་མས་སྨིན་པར་བྱས་པ་ལས་ཁྱེའུ་གཉིས་བྱུང་སྟེ་དུས་ཕྱིས་རྒྱལ་པོ་བྷ་ར་དྭ་ཛ་བུ་མེད་པར་ཤ་ནས་བློན་པོ་རྣམས་ཀྱིས་ཁྱིའུ་དེ་གཉིས་རྒྱལ་པོར་བཀོས་པ་ལས་ནི། བུ་རམ་ཤིང་པ་ཞེས་ཀྱང་བྱ། ཉི་མའི་གཉེན་པོ་ཞེས་ཀྱང་བྱ། གོའུ་ཏ་མ་ཞེས་ཀྱང་བྱ་བའི་རྒྱལ་པོ་བྱུང་སྟེ། དེ་ལས་རྒྱལ་པོའི་རིགས་དུ་མ་བྱུང་པ་བཞིན་ནོ། །
གཉེན་རྣམས་ཀྱི་ནང་ན་ནི་མི་བསླུ་བ་ཁོ་ན་མཆོག་ཡིན་ཏེ། སྔོན་གྲོང་ཁྱེར་ཆེན་པོ་གཉན་ཡོད་ན། རྒྱལ་པོ་ཆེན་པོ་རྩིབས་ཀྱིས་འཕུར་ཚངས་བྱིན་ཞེས་བྱ་བའི་བུ་རྒྱལ་པོ་གསལ་རྒྱལ་ཞེས་བྱ་བ་རྒྱལ་པོ་བྱེད་དེ། དེའི་བློན་པོ་དམ་པ་རི་དྭགས་འཛིན་ཞེས་བྱ་བ་ལ་མནའ་མ་བུ་མེད་ཀྱི་སྐྱོན་ཐམས་ཅད་སྤངས་པ། བློ་དང་རིག་པ་ཤིན་ཏུ་གསལ་བ། བྱ་བ་ཐམས་ཅད་ཚུལ་བཞིན་དུ་སྒྲུབ་པ་ཞག་པ་ཞིག་ཡོད་པ་དེ་ཐམས་ཅད་དུ་མི་བསླུ་ཞིང་རྒྱལ་པོ་དང་བློན་པོ་དང་རང་གི་ཁྱིམ་ཐབས་ཐམས་ཅད་བློ་གཏད་པའི་འོས་སུ་གྱུར་པས་མིང་ཡང་བློན་པོ་རི་དྭགས་འཛིན་གྱི་མ་ཞེས་བྱ་བར་བཏགས་པ་བཞིན་ནོ། ། གྲོགས་རྣམས་ཀྱི་ནང་ན་ནི་ཕན་འདོགས་པ་ཁོ་ན་མཆོག་ཡིན་ཏེ། སྔོན་བདེ་སྤྱོད་དང་སློབ་དཔོན་ཀླུ་སྒྲུབ་གཉིས་བྱིས་པ་གཞོན་ནུའི་དུས་སུ་གྲོགས་པོ་བྱས་ཏེ། བདེ་སྤྱོད་ཀྱིས་ནི་རྒྱལ་པོ་བྱེད་པར་ཁས་བླངས་ལ། སློབ་དཔོན་གྱིས་ནི་མཆོད་པའི་གནས་བྱེད་པར་ཁས་བླངས་སོ། །
དུས་ཕྱིས་བདེ་སྤྱོད་ཀྱིས་རྒྱལ་པོ་བྱས་ན་སློབ་དཔོན་གྱིས་མཆོད་གནས་བྱས་ཏེ། རྒྱལ་པོའི་ཚེ་ཡང་ལོ་དྲུག་བརྒྱ་ཐུབ་པར་བྱིན་གྱིས་བརླབས་ནས་འཇིག་རྟེན་དང་ཆོས་ཀྱི་བྱ་བ་སྟོན་པ་ལ་རིན་པོ་ཆེའི་འཕྲེང་བ་དང་། བཤེས་པའི་སྤྲིང་ཡིག་ལ་སོགས་པ་མཛད་དེ་མདོར་ན་ཚེ་འདི་དང་ཕྱི་མའི་མངོན་པར་འདོད་པ་ཐམས་ཅད་ཀྱིས་ཕན་བཏགས་པ་བཞིན་ནོ། ། བྲན་རྣམས་ཀྱི་ནང་ན་བསྒོ་བ་ཉན་པ་ཁོ་ན་མཆོག་ཡིན་ཏེ། རྒྱལ་བུ་དོན་ཐམས་ཅད་གྲུབ་པ་སེར་སྐྱའི་གྲོང་ཁྱེར་ཆེན་པོ་ན་ཤཱཀྱའི་བུ་མོ་ས་འཚོ་མ་ལ་སོགས་པ་བུ་མེད་དྲུག་ཁྲིའི་དབུས་ན་དགེས་པར་སྤྱོད་ཅིང་བཞུགས་པ་ན། གནས་གཙང་མའི་ལྷ་རྣམས་ཀྱིས། སྲིད་གསུམ་མི་རྟག་སྟོན་ཀའི་སྤྲིན་དང་འདྲ། ། འགྲོ་བའི་སྐྱེ་ཤི་གར་ལ་ལྟ་དང་མཚུངས། ། འགྲོ་བའི་ཚེ་སྲོག་ནམ་མཁའི་གློག་འདྲ་སྟེ། ། རི་གཟར་འབབ་ཆུའི་རྒྱུན་བཞིན་མྱུར་མགྱོགས་འགྲོ། །
ཞེས་བྱ་བ་ལ་སོགས་པས་མངོན་པར་འབྱུང་པར་བསྐུལ་བ་ན། དེ་ནས་བྱང་ཆུབ་སེམས་དཔའ་དོན་ཐམས་ཅད་གྲུབ་པ་རབ་ཏུ་འབྱུང་པར་དགོངས་ཏེ། ཁྱིམ་ན་གནས་པ་ལ་སྐྱོ་བར་གྱུར་ནས་སྔོན་སྨོན་ལམ་གྱི་མཐུ་ལས་བྱུང་པའི་བྲན་འདུན་པ་ཞེས་བྱ་བ་ལ་བཀའ་བསྒོ་བ་མཛད་དེ། ཤིང་རྟའི་ནང་དུ་ཞུགས་ནས་སྐྱེད་མོས་ཚལ་གཟིགས་སུ་བྱོན་པ་ན་སྐྱེ་བ་དང་། ན་བ་དང་། ཤི་བའི་སྡུག་བསྔལ་དང་། དེ་དག་ལས་ཐར་པའི་དགེ་སྦྱོང་དག་གཟིགས་ནས་རྒྱལ་པོ་ཟས་གཙང་མ་ལ་སོགས་པ་ལ་རབ་ཏུ་བྱུང་པར་གསུངས་པ་ན་རྒྱལ་བུ་འདི་རབ་ཏུ་མ་བྱུང་ན་འཁོར་ལོས་བསྒྱུར་བའི་རྒྱལ་པོར་འགྱུར་ལ་དེ་ལྟར་ན་ཤཱཀྱ་ཐམས་ཅད་འཁོར་ལོས་བསྒྱུར་བའི་རྒྱལ་སྲིད་ཀྱི་བདེ་བ་སྤྱད་དུ་ཡོད་ཀྱི་རབ་ཏུ་བྱུང་ན་ནི་མ་ཡིན་ནོ་ཞེས་སེར་སྐྱའི་གྲོང་ཁྱེར་དམག་གིས་བསྐོར་ཏེ་བསྲུངས་སོ། ། དེའི་ཚེ་ནམ་ཕྱེད་ཀྱི་དུས་སུ་བྱང་ཆུབ་སེམས་དཔས་འདུན་པ་ལ་བསྒོ་བ་རྟའི་རྒྱལ་པོ་སྔགས་ལྡན་དེ་གཏོད་ལ་ཁྱེར་ལ་ཤོག་ཅིག འདུན་པ་ཁྱོད་ངའི་གཡོག་གི་བྱ་བའི་ཐ་མ་ནི་དོ་ནུབ་ཀྱི་འདི་ཡིན་གྱི། ངས་བསྒོ་བ་བཞིན་གྱིས་ཤིག
ཅེས་གསུངས་ཏེ། འདུན་པས་ཀྱང་ཇི་ལྟར་བགོ་བ་བཞིན་དུ་མཉན་ནས་རྟའི་རྒྱལ་པོ་ངང་པ་སྔགས་ལྡན་ཆིབས་ཏེ། འདུན་པས་འཁྲིད་ནས་ནམ་མཁའ་ལ་བྱོན་ནས་སླར་ཡང་འདུན་པ་ལ་རྟ་དང་རྒྱན་རྣམས་བསྐུར་ནས་རབ་ཏུ་བྱུང་བ་བཞིན་ནོ། ། ཕན་བཏགས་པའི་སྐྱེ་བོ་རྣམས་ཀྱི་ནང་ན་ནི་དྲིན་དུ་གཟོ་བ་ཉིད་མཆོག་ཡིན་ཏེ། སྔོན་མ་ག་ཏའི་རྒྱལ་པོ་བཟོ་སྦྱངས་གཟུགས་ཅན་སྙིང་པོ་ཞེས་བྱ་བ་སྐྱེད་མོས་ཚལ་དུ་གཉིད་ཀྱིས་ལོག་པ་ལ་དུག་སྦྲུལ་གྱིས་བརྒྱུགས་སོ། ། དེའི་ཚེ་རྒྱལ་པོའི་དྲུང་ན་བྱེའུ་ཀ་ལན་དྷ་ཀ་དག་ཡོད་པས་མ་བཟོད་དེ་ཅ་ཅོའི་སྒྲ་ཆེན་པོ་བྱུང་ངོ་། ། དེར་རྒྱལ་པོ་གཉིད་སད་དེ་དུག་སྦྲུལ་གྱི་འཇིགས་པ་ལས་ཐར་རོ། ། དེ་ནས་རྒྱལ་པོ་དེ་ནི་བྱས་པ་བཟོ་བ་ཡིན་པའི་ཕྱིར་བྱ་ཀ་ལན་དྷ་ཀ་རྣམས་ལ་མི་འཇིགས་པ་བྱིན་ཏེ། ངའི་ཡུལ་ཁོངས་སུ་བྱ་ཀ་ལན་དྷ་ཀ་རྣམས་ལ་གནོད་པ་བྱས་ན་དེ་ངས་ཉེས་པ་ལ་གཏུག་གོ་ཞེས་བསྒྲགས་ནས་འོད་མའི་ཚལ་དུ་འབྲུ་མང་པོ་གཏོར་ཏེ་ཀ་ལན་དྷ་ཀ་རྣམས་ཚིམས་པར་བྱས་སོ། ། དེས་ན་རྒྱལ་པོའི་ཁབ་འོད་མའི་ཚལ་ཀ་ལན་དྷ་ཀ་གནས་པ་ན་ཞེས་བྱ་བའི་རྒྱུ་ནི་དེ་ཡིན་པ་བཞིན་ནོ། །
གནོད་པ་བགྱིས་པ་རྣམས་ཀྱི་ནང་ན་ནི་ལན་མི་བྱེད་པར་བཟོད་པར་གནས་པ་ཉིད་མཆོག་ཡིན་ཏེ། དེ་ཡང་བདེ་བར་གཤེགས་པ་སྔོན་དྲང་སྲོང་བཟོད་པར་སྨྲ་བ་ཞེས་བྱ་བར་གྱུར་ཏེ། གཅིག་པུ་ནགས་ཁྲོད་དབེན་པ་ཞིག་ན་བཞུགས་སོ། ། དེའི་ཚེ་རྒྱལ་པོ་ཞིག་བཙུན་མོའི་འཁོར་དང་བཅས་པ་ནགས་སུ་སོང་པ་ན་ཇི་ཞིག་ལྟར་རྒྱལ་པོ་གཉིད་དུ་སོང་པ་ན་བཙུན་མོ་རྣམས་མེ་ཏོག་འདོད་པའི་ཕྱིར་ནགས་སུ་སོང་པ་ན་དྲང་སྲོང་དེ་མཐོང་ངོ་། ། དེ་ལ་དད་དེ་ཆོས་ཉན་པ་ན་རྒྱལ་པོ་གཉིས་སད་དེ་བཙུན་མོ་རྣམས་བཙལ་བ་ན་དྲང་སྲོང་གི་དྲུང་ན་འདུག་པ་མཐོང་ནས་རྒྱལ་པོ་ཕྲག་དོག་གིས་ཁེངས་ཏེ། དྲང་སྲོང་ཁྱོད་ཀྱི་མིང་ཅི་ཡིན་ཞེས་དྲིས་སོ། ། བདག་བཟོད་པར་སྨྲ་བ་ལགས་སོ་ཞེས་གསུངས་པ་ན་ཁྱེད་དེ་ལྟར་ཡིན་མིན་ཚད་པར་བྱ་ཡིས་ཟེར་ནས་ལག་པ་བཅད་ནས་ད་ཁྱོད་བཟོད་དམ་ཞེས་ཟེར་རོ། ། དྲང་སྲོང་གི་སྨྲས་པ་བཟོད་དོ། ། དེ་བཞིན་དུ་རྐང་པ་དང་མིག་དང་མགོ་བོ་ལ་སོགས་པ་བཅད་ཅིང་དེ་སྐད་ཟེར་ཀྱང་བཟོད་དོ་ཞེས་ལན་དུ་སྨྲ་བ་བཞིན་ནོ། ། དེ་ཉིད་ཀྱི་ཕྱིར།
བཅོམ་ལྡན་འདས་ཀྱིས་ཀྱང་། བཟོད་པ་དམ་པ་དཀའ་ཐུབ་དམ་པ་ནི། ། མྱ་ངན་འདས་པ་མཆོག་ཅེས་སངས་རྒྱས་གསུངས། ། རབ་ཏུ་བྱུང་བ་གཞན་ལ་འཚེ་བ་དང་། ། གཞན་ལ་གནོད་པ་དགེ་སྦྱོང་མ་ཡིན་ནོ། ། ཞེས་གསུངས་སོ། ། སྔར་སྨོས་པ་རྣམས་སམ་དེ་ལས་གཞན་ཡང་རུང་སྟེ་སྐྱེ་བོ་ཀུན་གྱི་ནང་ན་ནི་གློ་བུར་དུ་ལྷགས་པ་བཀུར་བ་དང་མཆོད་པར་འོས་ཏེ། ཡ་རབ་རྣམས་ཀྱི་ཚུལ་དང་མཐུན་པའི་ཕྱིར་དང་། བསོད་ནམས་རྒྱུན་ཆགས་སུ་འབྱུང་བར་གསུངས་པའི་ཕྱིར་རོ། ། དེ་ཉིད་འཕགས་པ་ཀླུ་སྒྲུབ་ཀྱིས། །
འདྲེན་གནས་ཀུན་དགའ་ཆུ་ལོན་དང་། ། རྫིང་དང་ཆུ་ར་མགྲོན་ཁང་དག ། མལ་ཟས་རྩྭ་དང་ཤིང་ལྡན་པར། ། ཤིས་རབ་བཟང་པོ་བགྱིད་དུ་གསོལ། ། ཞེས་གསུངས་པ་བཞིན་ནོ། ། དེ་དག་རྣམས་ལ་དེར་དགོངས་ནས་ཞེས་བྱ་བ་ནི་ཇི་ལྟ་བ་བཞིན་དུ་མཁྱེན་ནས་སོ། ། བཀུར་བར་མཛད་དེ་ཞེས་བྱ་བ་ནི་རིགས་ཀྱི་ནང་ན་རྒན་པ་དང་བདེན་པར་སྨྲ་བ་དང་གཞན་ལ་ཕན་པའི་བརྟུལ་ཞུགས་ཅན་དང་། ཡ་རབ་ཀྱི་ནང་ན་ཡོན་ཏན་དང་ལྡན་པ་རྣམས་སོ། ། ལྷག་མ་རྣམས་ནི་བསྐྱང་པར་མཛོད་ཅིག་ཅེས་སྦྱར་རོ། ། དེ་ལྟར་རྒྱལ་བུ་ཉིད་དེ་ལྟར་མཛད་ན་ཡུམ་དང་སྲས་དང་བློན་པོ་དང་ཡུལ་འབངས་ཀྱི་སྐྱེ་བོ་གཞན་ཡང་རྒྱལ་བུ་ཉིད་ཀྱིས་དེ་ལྟར་མཛད་པའི་རྐྱེན་གྱིས་སྔར་སྨོས་པའི་ངང་ཚུལ་དང་ལྡན་པའི་ལས་ལ་འཇུག་པར་འགྱུར་བ་ལགས་སོ་ཞེས་སྦྱར་བར་བྱ་ཏེ།
རིན་པོ་ཆེའི་འཕྲེང་བ་ལས། ཆོས་ལས་རྒྱལ་སྲིད་བདེ་བ་དང་། ། ཕྱོགས་རྣམས་ཀུན་ཏུ་གྲགས་པ་ཡིས། ། བླ་རེ་རྒྱ་ཆེན་འབྱུང་འགྱུར་ཞིང་། ། བློན་པོ་རྣམས་ཀྱང་ཀུན་དུ་འདུད། ། ཞེས་གསུངས་སོ། ། ད་ནི་གཞན་བསྐྱངས་པའི་ཕན་ཡོན་ནི། ཉ་པ་དང་ནི་ཤན་པ་སོགས། ། གཞན་ལ་འཚེ་བ་དེ་དག་གིས། ། བདག་གི་དོན་ཡང་མི་འགྲུབ་ན། །
གཞན་དོན་སྨོས་ཀྱང་ཅི་ཞིག་འཚལ། ། སློབ་མ་རྒྱལ་སྲས་རྒྱལ་བ་རྣམས། ། གཞན་གྱི་དོན་གྱི་ཁྱད་པར་གྱིས། ། ཐ་མ་འབྲིང་དང་མཆོག་གི་ཚུལ། ། བརྙེས་པ་ལྐོག་གྱུར་ལགས་མོད་ཀྱང་། ། ཆུང་ངུ་འབྲིང་དང་མང་པོ་ལ། ། ཉེ་བར་ཕན་པ་དོན་གཉེར་བས། ། ཆུང་ངུ་འབྲིང་དང་ཆེན་པོ་ཡི། ། གཙོ་བོར་གྱུར་པ་མ་གཟིགས་སམ། ། དེ་སླད་ལུས་ཅན་ཇི་སྙེད་ལ། །
ཁྱེད་ཐུགས་བརྩེ་བར་རིགས་ལགས་ན། ། ཉིད་ལ་བརྟེན་པའི་སྐྱེ་བོ་ལ། ། བརྩེ་བར་རིགས་པ་སྨོས་ཅི་འཚལ། ། ཞེས་གསུངས་ཏེ། ཉ་པ་དང་ཤན་པ་དང་གཤེད་མ་བ་དང་བཙོན་སྲུང་ལ་སོགས་པ་གཞན་ལ་འཚེ་བ་དང་གནོད་པའི་བྱ་བས་ཉེ་བར་འཚེ་བ་དེ་དག་གིས་ནི་བདག་གི་ཚེ་འདི་ཡི་དོན་འབྱོར་པ་དང་སྐྱིད་པ་དང་རྒྱགས་པ་དང་། ཕྱི་མའི་དོན་མཐོ་རིས་དང་ཐར་པ་ཅུང་ཟད་ཀྱང་བསྒྲུབ་པར་མི་ནུས་ན་གཞན་གྱི་དོན་ལྟ་སྨོས་ཀྱང་ཅི་ཞིག་འཚལ་ཏེ། དེ་བས་ན་གཞན་ལ་འཚེ་བ་ཀུན་ཏུ་སྤང་པར་བགྱི་ཞིང་། གཞན་གྱི་དོན་ལ་བརྩོན་པར་བགྱི་སྟེ་སློབ་མ་ཉན་ཐོས་རྣམས་གཞན་གྱི་དོན་ཤས་ཆུང་པས་སྤངས་པ་དང་རྟོགས་པ་དང་ཡོན་ཏན་ཆུང་པའི་འཕགས་པ་དང་། རྒྱལ་སྲས་བྱང་ཆུབ་སེམས་དཔའ་རྣམས་སེམས་ཅན་གཞན་གྱི་དོན་བྱེད་པ་ཤས་ཆེ་བས་སྤངས་པ་དང་རྟོགས་པ་དང་ཡོན་ཏན་འབྲིང་གི་འཕགས་པ་དང་། རྒྱལ་བ་སངས་རྒྱས་རྣམས་གཞན་གྱི་དོན་འབའ་ཞིག་སྤྱོད་ཅིང་རྒྱ་ཆེ་བས་སྤངས་པ་དང་རྟོགས་པ་དང་ཡོན་ཏན་ཐམས་ཅད་ཕུན་སུམ་ཚོགས་པའི་འཕགས་པའི་མཆོག་བརྙེས་པ་ནི་ཤིན་དུ་ལྐོག་དུ་གྱུར་པ་ཡིན་པས་ལུང་ལས་རྟོགས་པར་བྱ་བ་ཡིན་མོད་ཀྱི།
རང་གི་བཟའ་འཁོར་ཆུང་ངུ་སྟེ་ཉུང་ངུ་ལ་ཕན་པ་དོན་དུ་གཉེར་བ་ལས་ནི་བཟའ་འཁོར་གྱི་དཔོན་དང་། འབྲིང་ཡུལ་འཁོར་ལ་ཕན་པ་དོན་དུ་གཉེར་བ་ལས་ནི་ཡུལ་གྱི་དཔོན་དང་། སྐྱེ་བོ་མང་པོ་ལ་ཕན་པ་དོན་དུ་གཉེར་བས་ནི་ཕྱོགས་ཐམས་ཅད་ཀྱི་རྒྱལ་པོ་སྟེ། དེ་ལྟར་ན་ཆུང་པ་དང་འབྲིང་པོ་ཆེན་པོར་གྱུར་པ་ནི་ཐམས་ཅད་ཀྱིས་མངོན་སུམ་དུ་གཟིགས་པ་བཞིན་ནོ། ། དེ་ལྟར་ཡང་འཕགས་པ་ཀླུ་སྒྲུབ་ཀྱིས། ཡན་ལག་ཐམས་ཅད་མི་གཙང་པས། བཀུས་པའི་སྦྲུལ་དུག་འཛག་པ་ལྟར། ། གང་ལ་བརྟེན་ནས་ལུས་ཅན་རྣམས། ། སྐྲག་པར་འགྱུར་བ་དེ་རེ་ངན། ། ཆར་སྤྲིན་ཆེན་པོ་ལངས་པ་ན། །
ཞིང་པ་རྣམས་ནི་ཇི་ལྟ་བར། ། གང་ལ་བརྟེན་ནས་ལུས་ཅན་རྣམས། ། དགའ་བར་འགྱུར་བ་དེ་རེ་བཟང་། ། ཞེས་གསུངས་སོ། ། རྒྱུ་མཚན་དེའི་སླད་དུ་ལུས་ཅན་གྱི་སྐྱེ་བོ་མ་ལུས་པ་ལ་རྒྱལ་བུ་ཁྱོད་ཀྱི་ཐུགས་བརྩེ་བར་རིགས་ན་རྒྱལ་བུ་ཉིད་ལ་རྟེན་པའི་སྐྱེ་བོ་བློན་པོ་དང་སྐུ་སྲུང་པ་དང་ཕྱག་ཚངས་པ་དང་བྱ་བ་ལ་བསྐོས་པ་དང་། ཡུལ་འབངས་དང་དེ་དག་ལ་བརྟེན་པའི་དུད་འགྲོ་རྣམས་ལ་བརྩེ་བར་རིགས་པ་སྨོས་ཅི་འཚལ་ཏེ། གང་ལ་བློ་གཏད་པ་སླུ་བ་ནི་སྐྱེ་བོ་ངན་པའི་མཚན་ཉིད་ཡིན་པའི་ཕྱིར་ཏེ། དོམ་གྱི་སྐྱེས་པའི་རབ་ལས། སྔོན་ནགས་ཁྲོད་དབེན་པ་ཞིག་ན་བྱང་ཆུབ་སེམས་དཔའི་སྤྱོད་པ་ལ་གནས་པའི་དོམ་ཞིག་བཞུགས་སོ། ། དེའི་ཚེ་ཡུལ་འཁོར་གྱི་སྐྱེ་བོ་ཤིང་ཐུ་བ་ཞིག་ནགས་སུ་ཞུགས་པ་ན་ཆར་དྲག་པོ་ཞག་མང་པོའི་བར་དུ་བབས་པས་སྐྱེ་བོ་དེ་རེངས་པར་བྱས་ནས་གྲོང་ཁྱེར་དུ་བགྲོད་མ་ནུས་པར་བྲག་ཕུག་ཞིག་ཏུ་ཕྱིན་པ་ན་དོམ་དེ་གནས་པ་མཐོང་ནས་ཀྱེ་མ་སྲོག་དང་བྲལ་ལོ་སྙམ་དུ་འཇིགས་ནས་ཡིད་ཆད་པ་ན་དོམ་གྱིས་ཀྱང་མ་འཇིགས་ཤིག་ངས་ཁྱོད་ལ་གནོད་པ་མི་བྱེད་དོ་ཞེས་ཟེར་ཏེ།
དོམ་གྱིས་འདབས་སུ་བཞག་ནས་ལུས་རེངས་པ་ཞི་བར་བྱས། ཤིང་ཐོག་རྣམས་བྱིན་ནས་འགྲངས་པར་བྱས་ཏེ་ད་ཁྱོད་གྲོང་ཁྱེར་དུ་འགྲོ་བའི་དུས་ལ་བབས་ཀྱི། ངའི་ཤ་འདོད་པའི་རྔོན་པ་དག་ལ་ཁྱོད་ཀྱིས་མ་སྨྲ་ཞིག་ཅེས་བྱ་སྟེ། སྐྱེ་བོ་དེ་ཕྱིར་སོང་པ་དང་རྔོན་པ་དང་འཕྲད་དེ་དེའི་སྣ་ཁྲིད་བྱས་ནས་དོམ་ལ་མཛུབ་མོ་བཙུགས་པ་ན་མཛུབ་མོ་ས་ལ་ལྷུང་པ་བཞིན་ནོ། ། སྤྱོད་འཇུག་ལས་ཀྱང་། མང་དུ་བཤད་ལྟ་ཅི་ཞིག་དགོས། ། བྱིས་པ་རང་གི་དོན་བྱེད་དང་། ། ཐུབ་པ་གཞན་གྱི་དོན་མཛད་པ། ། འདི་གཉིས་ཀྱི་ནི་ཁྱད་པར་ལྟོས། ། ཞེས་པ་ཡིན་ནོ། །
ད་ནི་མི་མཐུན་ཕྱོགས་སྤོངས་པའི་དབང་དུ་བྱས་ནས། ཉིད་ལ་བསྙེན་དང་སྲོག་ལྡན་པར། ། ཉིད་ཀྱིས་འགྲོ་རྣམས་མཚུངས་བཞིན་དུ། ། ལ་ལ་བཀུམ་ནས་གཞན་འགའ་ཞིག ། ཚིམ་བགྱིད་ཆོས་ཀྱི་ཚུལ་མ་ལགས། ། གནོད་པ་མེད་པར་མང་པོའི་ཡིད། ། དགའ་བགྱིད་རྩེད་འཇོའི་སྦྱོར་ལགས་པས། ། སྐྱོ་བ་བསལ་ཕྱིར་དུས་བབས་ཚེ། ། ཁྱོད་ཀྱི་རོལ་པར་རིགས་ལེགས་ཀྱང་། ། སྐྱེ་བོ་ལོག་པར་གོམ་པའི་ཡིད། །
གནས་སྐབས་དགའ་ཕྱིར་མང་པོ་ལ། ། འཚེ་བགྱིད་བརྟགས་ན་མྱ་ངན་རྒྱུར། ། ཁྱོད་ཀྱི་མཁྱེན་པར་མཛད་ནས་སྤོངས། ། རང་གི་ནོང་པར་སྤྱད་བཞིན་དུ། ། གཞན་གྱི་ཚིག་རྩུབ་མི་བཟོད་པར། ། ནོང་མེད་སེམས་ཅན་འགུམས་བགྱིད་པ། ། འདི་བས་འགལ་བ་ཅི་ཞིག་མཆིས། ། ཞེས་གསུངས་ཏེ། གཞན་གྱི་དོན་གྱི་མི་མཐུན་ཕྱོགས་ནི་འཚེ་བ་ཡིན་ཏེ། དེ་བས་ན་རྒྱལ་བུ་ཉིད་ལ་བརྟེན་པ་དང་།
སྲོག་དང་ལྡན་པར་རྒྱལ་བུ་ཉིད་ཀྱིས་འགྲོ་བ་ཐམས་ཅད་ཀྱང་མཚུངས་པར་མཁྱེན་བཞིན་དུ་རྟ་དང་ལུག་དང་བ་ལང་ལ་སོགས་པ་ལ་ལ་བཀུམ་ནས་བཙུན་མོ་དང་སྲས་དང་བློན་པོ་དང་དམག་དཔོན་ལ་སོགས་པ་གཞན་འགའ་ཞིག་ཚིམ་པར་བགྱིད་པ་ནི་ཆོས་ཀྱི་ཚུལ་དང་མཐུན་པ་མ་ལགས་ཏེ། སེམས་ཅན་དེ་དག་བཀུམ་པས་ནི་རྣམ་པར་སྨིན་པ་དམྱལ་བ་ཉིད་དུ་འགྱུར་ལ་དེ་ནི་གཞན་ལ་མི་སྨིན་པར་བདག་ཉིད་ཀྱིས་མྱོང་བའི་ཕྱིར་ཏེ་བཤེས་པའི་སྤྲིང་ཡིག་ལས། ཁྱོད་ཀྱིས་ལྷ་དང་བྲམ་ཟེ་དགེ་སློང་དང་། ། སྲས་དང་ཡབ་ཡུམ་དག་དང་བཙུན་མོ་དང་། ། འཁོར་གྱི་སླད་དུ་དག་པ་མི་བགྱི་སྟེ། ། དམྱལ་བའི་རྣམ་སྨིན་སྐལ་གནོད་འགའ་མ་མཆིས། ། ཞེས་གསུངས་སོ། ། དམྱལ་བ་ནས་འདོན་པ་ནས་ཀྱང་། ཉེས་པ་མེད་པར་ཕྱུགས་རྣམས་དང་། ། རི་དྭགས་མང་པོ་བདས་བསད་པ། །
དེ་ཚེ་བདག་ནི་རྒྱལ་པོར་རློམ། ། དེ་བཞིན་གཤེགས་ཀྱིས་བདག་ལ་སྐྱོབས། ། ཞེས་བྱ་བ་དང་། སེམས་ཅན་གཞན་ལ་གནོད་པ་མེད་པར་ཀླུ་དང་གར་དང་རོལ་མོ་དང་བཞད་གད་མཁན་ལ་སོགས་པ་སྐྱེ་བོ་མང་པོའི་ཡིད་དགའ་བར་བགྱིད་པ་རྩེད་འཇོའི་སྦྱོར་བ་ལགས་པས་འཇིག་རྟེན་དང་ཆོས་ཀྱི་བྱ་བས་སྐྱོ་བ་བསལ་བའི་ཕྱིར་དུས་ལ་བབས་པའི་ཚེ་རེ་འགའ་རོལ་པར་ནི་རིགས་མོད་ཀྱི་ཐམས་ཅད་དུ་ནི་མ་ཡིན་ཏེ། འཇིག་རྟེན་དང་ཆོས་ཀྱི་བྱ་བ་རྣམས་འདའ་བའི་ཕྱིར་རོ། ། དེ་ཡང་སྔོན་མ་ག་དྷ་ན་ཀླུའི་རྒྱལ་པོ་དགའ་བོ་དང་ཡིད་འོང་ཞེས་བྱ་བའི་དུས་སྟོན་བྱེད་པའི་དུས་ལ་བབས་པ་ན་རྒྱལ་པོ་གཟུགས་ཅན་སྙིང་པོའི་བུ་མ་སྐྱེས་དགྲ་རྒྱལ་པོའི་གདན་ལ་འདུག་གོ ། བློན་པོའི་གདན་ལ་བྲམ་ཟེ་པང་ནས་སྐྱེས་འདུག་གོ ། རྒོལ་བའི་གདན་ལ་ནི་བྲམ་ཟེ་ཉེ་རྒྱལ་འདུག་གོ ། མཆོག་ཐོབ་པའི་གདན་ལ་དབྱིག་གུ་དང་རིལ་བ་སྤྱི་ལུགས་བཞག་ན་རོལ་མོ་བྱེད་པ་དག་གིས་རོལ་མོར་དུ་མ་བརྩམས་པ་ན། ཉེ་རྒྱལ་གྱིས།
ཤི་ལྤགས་ཤི་བའི་རྒྱུས་པ་དང་། ། འཆི་འགྱུར་བཞད་གད་འཇོ་སྒེག་གིས། ། འཆི་བའི་སྐྱེ་བོ་འདུས་པ་ལ། ། མཁས་པ་སུ་ཞིག་བག་མེད་བྱེད། ། ཅེས་གསུངས་པ་དང་། པང་ནས་སྐྱེས་ཀྱིས་ཀྱང་། རྒྱན་རྣམས་ཐམས་ཅད་ཁུར་ཡིན་ཏེ། ། གར་རྣམས་ཐམས་ཅད་ཐོ་འཚམ་པ། ། གླུ་རྣམས་ཐམས་ཅད་སྐྱལ་པ་སྟེ། ། གཟུགས་ཀུན་མི་རྟག་ཉིད་ཡིན་ནོ། །
ཞེས་གསུངས་པ་བཞིན་ནོ། ། འོན་ཀྱང་སེམས་ཅན་ལ་འཚེ་བ་ལ་སོགས་པ་ལ་ལོག་པར་གོམ་པའི་ཡིད། གནས་སྐབས་དགའ་བ་ཙམ་གྱི་ཕྱིར་རིགས་ལ་སོགས་པ་མང་པོ་ལ་འཚེ་བར་བགྱིད་པའི་རི་དྭགས་འདོད་པ་དང་། རྒྱར་འཆུར་བ་དང་། རྙི་ཡིས་འདེབས་པ་དང་། ཁྲ་ལ་སོགས་པ་ཕན་ཚུན་འཐབ་པ་དང་། འཚེ་འཇུག་པ་ནི་བློ་དང་ལྡན་པས་ལེགས་པར་བརྟགས་ན་དོན་ཆུང་པའི་གཞན་སྡུག་བསྔལ་ལ་སྦྱོར་བ་ནི་ཡིད་ལ་མྱ་ངན་སྐྱེ་བའི་རྒྱུ་ཡིན་པ་དང་ཕྱི་མ་ལ་དམྱལ་བར་སྐྱེ་བ་ཉིད་དུ་རྒྱལ་བུ་ཁྱེད་ཀྱིས་མཁྱེན་པར་མཛད་འཚལ་ཏེ། འཕགས་པ་ཀླུ་སྒྲུབ་ཀྱིས། ཚེ་ཐུང་འཇིགས་དང་སྡུག་བསྔལ་དང་། ། དམྱལ་བའི་རྒྱུ་ནི་མི་ཟད་པ། །
རི་དྭགས་ལིངས་ཏེ་དེ་ལྟ་བས། ། རྟག་ཏུ་གསོད་མེད་བརྟན་པོར་མཛོད། ། ཞེས་གསུངས་པ་ཡིན་ནོ། ། འདི་ལྟར་རང་གི་སྐྱེ་བོ་གཞན་ནི་ནོར་འཕྲོག་པ་དང་། རྡེག་པ་དང་འཐབ་པ་ལས་སོགས་པའི་ནོངས་པར་སྤྱད་བཞིན་དུ། དེ་ལ་གཞན་གྱིས་ལན་དུ་ཚིག་རྩུབ་མོ་སྨྲས་པ་ཙམ་ཡང་མི་བཟོད་པར། རི་དྭགས་ལ་སོགས་པས་བདག་ལ་ནོངས་པ་བྱས་པ་ཅི་ཡང་མེད་པར་སེམས་ཅན་འདི་དག་འགུམ་པར་བགྱིད་པ་འདི་བས་འགལ་བར་སྤྱོད་པ་གཞན་ཅི་ཞིག་བདོག་ཏེ། དེ་བས་ན་འདི་དག་ནི་བདག་ཉིད་བདེ་ལེགས་སུ་འདོད་པ་རྣམས་ཀྱིས་སྤང་བར་བྱའོ། ། ད་ནི་བཞི་པ་མདོར་བསྡུས་ནས་བསྟན་པ་ནི། གཞན་ལ་བརྩེ་བས་བདག་འདུན་དང་། །
གཞན་བསྐྱངས་པ་ཡིས་བདག་མཆོད་དང་། ། སྙན་པར་སྨྲ་བས་བདག་བསྟོད་པ། ། ཚུལ་འདི་དངོས་པོའི་ཆོས་ལགས་པས། ། བྱང་ཆུབ་དོན་དུ་བརྩེ་བ་དང་། ། ཕན་པ་སྒྲུབ་པ་ལྟ་ཞོག་གི ། འཇིག་རྟེན་དོན་དུ་གཉེར་བས་ཀྱང་། ། དེ་འདྲ་རིགས་པ་མ་ལགས་སམ། ། དེ་ལྟར་དགོངས་ནས་གཞན་དག་ལ། ། ཕན་དང་བརྩེ་བར་མཛོད་ཅིག་དང་། ། འདི་དང་ཕྱི་མའི་བདག་གཞན་དོན། །
མ་ལུས་འགྲུབ་པར་འགྱུར་ལགས་གྲངས། ། ཞེས་གསུངས་ཏེ། རང་ཉིད་སེམས་ཅན་གཞན་ལ་བརྩེ་བར་བགྱིས་ན་བདག་ཉིད་ལ་འདུན་པར་འགྱུར་བ་ནི་རྒྱལ་པོ་བྱམས་པའི་གཏམ་རྒྱུད་སྔར་བརྗོད་པ་བཞིན་ནོ། ། གཞན་བསྐྱངས་པས་བདག་ཉིད་ལ་མཆོད་པར་འགྱུར་བ་ནི་རྒྱལ་པོ་མང་པོས་བཀུར་བའི་གཏམ་རྒྱུད་སྔར་བཤད་པ་བཞིན་ནོ། ། སེམས་ཅན་གཞན་ལ་སྙན་པར་སྨྲ་བས་བདག་ཉིད་ལ་བསྟོད་པར་འགྱུར་བའི་ཚུལ་འདི་ནི་དངོས་པོའི་ཆོས་ཉིད་ལགས་པས་བྱང་ཆུབ་རྫོགས་པའི་སངས་རྒྱས་ཀྱི་ཆེད་དུ་སེམས་ཅན་ལ་བརྩེ་བ་དང་། གཞན་ལ་ཕན་པ་སྒྲུབ་པ་སྨོས་ཅི་དགོས་ཀྱི་འཇིག་རྟེན་འདིའི་དཔལ་འབྱོར་དོན་དུ་གཉེར་བས་ཀྱང་དེ་འདྲ་བ་རིགས་པ་མ་ལགས་སམ་ཏེ། དེ་བས་ན་གཞན་ལ་བརྩེ་བ་དང་ཕན་པ་ལ་བརྩོན་པར་བྱའོ། ། དེ་ལྟར་ན་ཚེ་འདི་དང་ཕྱི་མའི་དོན་ཐམས་ཅད་གཞན་ལ་བརྩེ་བ་དང་ཕན་པ་ལས་བྱུང་པ་དེ་ལྟར་དགོངས་ནས་གཞན་དག་ལ་བརྩེ་བ་དང་ཕན་པར་མཛོད་ཅིག་དང་། འདི་དང་ཕྱི་མའི་བདག་དང་གཞན་གྱི་དོན་ཐམས་ཅད་འགྲུབ་པར་འགྱུར་ཏེ། སྔོན་སངས་རྒྱས་བཅོམ་ལྡན་འདས་རྒྱལ་པོ་ཟླ་འོད་ཅེས་བྱ་བ་མཐའ་བཞི་ལས་རྣམ་པར་རྒྱལ་ཞིང་རྒྱལ་སྲིད་རིན་པོ་ཆེ་བདུན་དང་ལྡན་པ།
ས་ཆེན་པོ་ལ་ཆོས་ཀྱི་དབང་བསྒྱུར་བ། སེམས་ཅན་ཐམས་ཅད་ལ་བརྩེ་བ་དང་ཕན་པར་བཞུགས་པ། རང་གི་དོན་ལ་ཅུང་ཟད་ཀྱང་ཆགས་པ་མེད་པར་གྱུར་པ་ན་དེས་སེམས་ཅན་ཐམས་ཅད་ཆོས་ཀྱི་ཁྲིམས་ཀྱིས་ལེགས་པར་བསྐྱངས་ཏེ། སེམས་ཅན་ཐམས་ཅད་བདེ་བ་དང་སྐྱིད་པ་དང་འབྱོར་པ་བླ་ན་མེད་པ་ལ་བཀོད་སྟེ། རང་ཉིད་ཀྱི་དབུ་ཡང་བྲམ་ཟེ་སློང་པ་ལ་བྱིན་ཏེ། མཐར་བྱང་ཆུབ་ཏུ་སངས་རྒྱས་པ་བཞིན་ནོ། ། ད་ནི་ཕྱོགས་གཞན་དབང་དུ་བྱ་བ་སྟོན་པ་ན། རང་གི་དཔལ་བསྲུངས་པ་དང་། དོན་ཆེན་པོ་བསྒྲུབས་པའི་ཚུལ་དང་། གཞན་གདུལ་བའི་ཐབས་བསྟན་པའོ། །
དང་པོ་ནི། ཚེ་དང་དཔལ་དང་ཆོས་འཕེལ་ན། ། འོ་བརྒྱལ་དང་དུ་བླང་བགྱི་སྟེ། ། བཟློག་ན་བཟློག་པས་བཟློག་པ་རུ། ། ཁྱོད་ཀྱིས་ནན་ཏན་མཛད་འཚལ་ལོ། ། ནོར་གྱིས་འཁོར་སྲུང་འཁོར་གྱིས་ལུས། ། དེ་ཡིས་སྲོག་དང་ཐམས་ཅད་ཀྱིས། ། དམ་ཆོས་བསྲུང་ཞེས་དམ་པ་རྣམས། ། གསུང་གི་ཀུན་ནས་དགོངས་པར་མཛོད། ། ཞེས་གསུངས་ཏེ།
འདི་ལྟར་བདག་ཉིད་ཀྱི་ཚེ་དང་ལོངས་སྤྱོད་འབྱོར་པའི་དཔལ་དང་དམ་པའི་ཆོས་འཕེལ་བར་དགོང་ན་ལུས་དང་ངག་དཀའ་བ་སྤྱད་པའི་འོ་བརྒྱལ་དང་དུ་བླང་བར་བགྱི་སྟེ། དེ་ལྟ་མ་ཡིན་པར་ལུས་ངག་གི་དཀའ་སྤྱད་ལས་བཟློག་སྟེ་བདེ་བ་ལ་ཆགས་ན་ཚེ་དང་ལོངས་སྤྱོད་དང་ཆོས་འཕེལ་བ་ལས་བཟློག་སྟེ་ཚེ་ཐུང་པ་དང་འབྱོར་པ་རྒྱད་པ་དང་སྡིག་པ་འཕེལ་བ་ཉིད་དུ་འགྱུར་བས་ན་དེ་ལས་བཟློག་པའི་འོ་བརྒྱལ་དང་དུ་བླང་པ་ལ་ཁྱོད་ཀྱིས་ནན་ཏན་མཛད་འཚལ་ཏེ། སྔོན་རྒྱལ་པོ་སྐྱབས་སེང་ཞེས་བྱ་བ་དཔུང་དང་བཅས་པ་རི་དྭགས་ལ་ཆས་པ་ན། དེའི་ཚེ་དྲང་སྲོང་ངན་འདུལ་ཞེས་བྱ་བ་རི་དྭགས་ཀྱིས་གཟུགས་སུ་བསྒྱུར་ནས་རང་གི་བུད་མེད་ལ་འདོད་པ་སྤྱོད་པ་ན། སྐྱབས་སེང་གིས་དེ་དག་དྲང་སྲོང་དུ་མ་ཤེས་པར་མདས་བསྣུན་པ་ན། དྲང་སྲོང་དེ་རང་གི་གཟུགས་སུ་བྱས་ནས་ཇི་ལྟར་བདག་རང་གི་བུད་མེད་ལ་དགའ་བ་མྱོང་པ་ན་འཆི་བར་བྱས་པས་ཁྱོད་ཀྱང་རང་གི་བུད་མེད་ལ་འདོད་པ་སྤྱོད་པ་ནས་འཆི་བར་གྱུར་ཅིག་ཅེས་སྨོས་པ་དོར་རོ། ། དྲང་སྲོང་གི་ཆུང་མས་ཀྱང་དྲང་སྲོང་དེ་སྲེག་པའི་ཤིང་གི་ཕུང་པོ་ལ་འཛེགས་ཏེ་ཁྱོད་ཀྱི་ཆུང་མ་ཡང་ཁྱོད་ཤི་ནས་སྲེག་ཤིང་གི་ཕུང་པོ་ལ་འཛེགས་པར་གྱུར་ཅིག་ཅེས་སྨོན་ལམ་བཏབ་ཏེ་ཤི་འཕོས་པར་གྱུར་ཏེ། དེ་ནས་རྒྱལ་པོ་སྐྱབས་སེང་དྲང་སྲོང་གི་སྨོད་པས་འཇིགས་ཏེ། ཆུང་ལ་མ་ཏྲི་དང་ཀུན་ཏི་ཞེས་བྱ་བ་གཉིས་ཁྲིད་ཏེ། རྒྱལ་སྲིད་ཡུལ་འཁོར་སྲུང་ཞེས་བྱ་བའི་སྤུན་ཟླ་ལ་གཏད་ནས་ནགས་སུ་བཞུགས་ནས་ཡུན་རིང་པོའི་བར་དུ་དཀའ་ཐུབ་ལ་གནས་པར་གྱུར་ཏེ།
དུས་འགའ་ཞིག་གི་ཚེ་མ་ཏྲི་གཟུགས་མཛེས་པ་མཐོང་ནས་བདག་ཤི་ཡང་སླའི་འདི་དང་འདོད་པ་སྤྱོད་དེ་སྙམ་སྟེ་འདོད་པ་སྤྱོད་པ་ན་དྲང་སྲོང་གི་སྨོད་པས་ཤི་འཕོས་པར་གྱུར་ཏེ། དེ་ནས་བཙུན་མོ་མ་ཏྲི་ཡང་རྒྱལ་པོའི་སྲེག་ཤིང་ལ་འཛེགས་ཏེ་ཤི་འཕོས་པར་གྱུར་པ་བཞིན་ནོ། ། དོན་དེ་ཉིད་སློབ་དཔོན་ཞི་བ་འཚོས་ཀྱང་། གཞན་རྣམས་དང་ནི་བདག་ལའང་རུང་། ། སྡུག་བསྔལ་ཡིན་ཡང་གང་ཕན་དང་། ། ཕན་དང་བདེ་བ་རྣམས་བྱ་སྟེ། ། བདེ་ཡང་མི་ཕན་མི་བྱ་འོ། ། ཞེས་གསུངས་སོ། ། གཞན་ཡང་ཡུལ་དང་ནོར་རྣམས་ཀྱིས་ནི་རང་གི་འཁོར་རྣམས་བསྲུང་ཞིང་བརྐྱང་པར་བྱའོ། ། འཁོར་རྣམས་ཀྱིས་ནི་བདག་ཉིད་ཀྱི་ལུས་བསྲུང་བའི་དོན་དུའོ། །
ལུས་དེ་བསྲུངས་པ་ཡིས་ནི་རང་གི་སྲོག་བསྲུང་པར་བྱ་ལ། ནོར་དང་འཁོར་དང་ལུས་དང་སྲོག་ཐམས་ཅད་ཀྱིས་ནི་ཆོས་བསྲུང་པར་བྱའོ་ཞེས་དམ་པ་རྣམས་གསུངས་ཏེ། དེ་ལྟར་དགོངས་པར་མཛོད་ལ་ལག་ལེན་དུ་ལོང་པར་བྱ་སྟེ་སྔོན་ཨང་གའི་རྒྱལ་པོ་ཞེས་བྱ་བ་བསོད་ནམས་སྐྱེས་ཏེ། དཔུང་གི་ཚོགས་ལ་གོ་བཀོན་ཏེ། ། མ་ག་ཏའི་རྒྱལ་པོ་པདྨ་ཆེན་པོ་བློན་པོའི་ཚོགས་དང་བཅས་པ་ལ་དྲངས་སོ། ། དེའི་ཚེ་རྒྱལ་པོ་པདྨ་ཆེན་པོ་བློན་པོ་དང་བཅས་པ་རྣམས་ཀྱིས་མི་ཐུབ་པར་རིག་ན། ཡུལ་དང་སྲོག་ལ་གནོད་གྱུར་ན། ། སྐྱེས་བུས་སྲོག་ནི་བསྲུང་བར་བྱ། ། བློ་ཡིས་གཉིས་ག་བརྟགས་བྱས་ནས། ། ཡུལ་ནི་ཡང་རྙེད་སྲོག་རྣམས་མིན། །
ཞེས་སྨྲས་ཏེ་ཕྱིར་ཕྱུང་ནས་ཨང་གའི་རྒྱལ་པོ་ལ་བབས་ཏེ། ཨང་གའི་རྒྱལ་པོས་ཀྱང་ཁྲལ་འོག་ཏུ་བཅུག་ཏེ། པདྨ་ཆེན་པོ་ཉིད་རྒྱལ་པོར་བསྐོས་ཏེ་ཨང་གའི་ཡུལ་དུ་སོང་ངོ་ཞེས་བཤད་པ་བཞིན་ནོ། ། ཐམས་ཅད་ཀྱི་ཆོས་བསྲུང་པ་ནི་རྒྱལ་པོ་ཐམས་ཅད་སྒྲོལ་གྱི་གཏམ་སྔར་བརྗོད་པ་ལྟ་བུའོ། ། མདོ་ལས་ཀྱང་། བདག་གིས་ནོར་ནི་བཏང་ལ་ལུས་བསྲུང་ངོ་། ། ནོར་དང་ལུས་ཀྱང་བཏང་ལ་སྲོག་བསྲུང་ངོ་། ། ནོར་དང་ལུས་དང་དེ་རྣམས་སྲོག་རྣམས་དང་། ། ཐམས་ཅད་བཏང་ལ་འདིར་ནི་ཆོས་བསྲུང་ངོ་། ། ཞེས་གསུངས་པ་ཡིན་ནོ། །
དོན་དེ་འཕགས་པ་ཀླུ་སྒྲུབ་ཀྱིས། སྲོག་དང་ནོར་མེད་རྒྱལ་སྲིད་དག ། མི་རྟག་ཉིད་དུ་རྟག་དགོངས་ཏེ། ། དེ་ནས་ཡང་དག་བརྩོན་ལྡན་པར། ། ཆོས་ལ་གཅིག་ཏུ་ནན་ཏན་མཛོད། ། ཅེས་གསུངས་པ་བཞིན་ནོ། ། གཉིས་པ་དོན་རྒྱ་ཆེན་པོ་སྒྲུབ་པའི་ཚུལ་བསྟན་པ་ནི། ཆོས་དང་འཇིག་རྟེན་དོན་འགའ་ཞིག ། གནས་སྐབས་ལ་ལར་མ་གྲུབ་ཀྱང་། ། ཉིད་ཐུགས་ལྡོག་པར་མི་བགྱི་སྟེ། །
ཚོང་དང་ཞིང་པའི་ཚུལ་ལ་གཟིགས། ། བསྒྲུབ་བྱའི་དོན་ཆེན་གཅིག་ཅར་དུ། ། འགྲུབ་པ་ཤིན་ཏུ་དཀའ་ལགས་ཀྱང་། ། རིམ་གྱིས་སྒྲུབ་ན་འགྲུབ་དཀའ་བའང་། ། འགྲུབ་པར་འགྱུར་ཏེ་གྲོག་མཁར་བཞིན། ། བྱ་བ་རྒྱ་ཆེན་སྒྲུབ་པ་ལ། ། འགལ་རྐྱེན་གཅིག་ཀྱང་མང་པ་སྟེ། ། དུག་དང་ལྡན་པའི་མདའ་གཅིག་གིས། ། འགྲོ་བ་སྲོག་དང་བྲལ་བར་བགྱིད། ། ཕན་བགྱིད་རྒྱ་མཚོའི་རྡུལ་སྙེད་ཀྱང་། །
མང་པོར་གྱུར་པ་མ་ལགས་ཏེ། ། རྒྱལ་སྲིད་ཇི་ཙམ་ཡངས་གྱུར་པའི། ། རྒྱལ་པོའང་ཆེན་པོ་མ་ལགས་སམ། ། ཞེས་གསུངས་སོ། ། དེ་ལ་ཆོས་ཀྱི་བྱ་བ་ཆོས་ཤེས་པ་ལ་སོགས་པའི་དོན་འགའ་ཞིག་གནས་སྐབས་ལ་ལར་མ་གྲུབ་ཀྱང་རྒྱལ་བུ་ཉིད་ཀྱི་ཐུགས་ལྡོག་པར་མི་བགྱི་སྟེ། དཔེར་ན་ཚོང་པ་རྣམས་ལ་རེས་འགའ་ཚོང་ཁེ་མེད་ཀྱང་དེའི་བྱ་བ་མ་དོར་བས་ཁེ་སྤོགས་གྲུབ་པ་དང་། ཞིང་པ་རྣམས་ཀྱི་ལོ་ཏོག་རེས་འགའ་མ་གྲུབ་ཀྱང་ཞིང་ལས་ཀྱི་བྱ་བ་མ་དོར་བས་ལོ་ཏོག་འགྲུབ་པའི་ཚུལ་ལ་གཟིགས་ཞེས་བྱ་སྟེ། དེའི་རྒྱུ་མཚན་ནི་བསྒྲུབ་པར་བྱ་བའི་དོན་ཆེན་པོ་ཐམས་ཅད་ཅིག་ཅར་དུ་འགྲུབ་པ་ཤིན་ཏུ་དཀའ་ལགས་ཀྱང་རིམ་གྱིས་བསྒྲུབས་ནས་འགྲུབ་པར་དཀའ་བའང་འགྲུབ་པར་འགྱུར་ཏེ། གྲོག་མོ་རྣམས་ཀྱིས་རིམ་གྱིས་བརྩིགས་པས་གྲོག་མཁར་ཆེན་པོ་འགྲུབ་པ་བཞིན་ནོ། ། སྔོན་རྒྱལ་པོ་ཆེན་པོ་རྒྱ་མཚོ་དུག་ཅན་ཞེས་བྱ་བའི་བུ་དྲུག་ཁྲི་ཁྱབ་འཇུག་སེར་སྐྱའི་གཟུགས་སུ་བསྒྱུར་བས་བསད་ནས་དམྱལ་བར་སྐྱེས་སོ། །
དེ་རྣམས་ཀྱི་ཚ་འོ་རྒྱལ་པོ་བྷ་གི་ར་ཐ་ཞེས་བྱ་བའི་རྒྱལ་པོས་ཚངས་པ་མགུ་བར་བྱས་ཏེ། ལྷའི་ཆུ་ཀླུང་གངྒཱ་མི་ཡུལ་དུ་ཚང་པའི་བཀས་འབབ་པར་བྱས་པ་དང་། དབང་ཕྱུག་གི་རལ་པའི་ཚོགས་ཀྱི་ནང་དུ་བཞག་སྟེ། ལྷའི་ལོ་སྟོང་དུ་བབས་ཀྱང་རལ་པའི་མཐར་མ་སླེབ་བོ། ཡང་རྒྱལ་པོ་བྷ་གི་ར་ཐས་དབང་ཕྱུག་མགུ་བར་བྱས་ནས་རལ་པ་བཙིར་བས་རི་ཏི་སེའི་སྟེང་དུ་ཐིགས་པ་ཅིག་བབས་པ་མཚོར་གྱུར་ཏེ་དེ་ལ་གངྒ་ལ་སོགས་པའི་ཆུ་ཀླུང་བདུན་བྱུང་ངོ་། ། ཡང་གངྒ་དྲང་སྲོང་ཛན་ཧུ་ཞེས་བྱ་པའི་བསྟི་གནས་སུ་འབབ་པས་དེ་ཁྲོས་ནས་འཐུངས་སོ། ། ཡང་རྒྱལ་པོ་བྷ་གི་ར་ཐས་གསོལ་བ་བཏབ་པས་སླར་སྐྱུགས་ནས་ས་འོག་ཏུ་སོང་སྟེ་དུག་ཅན་པའི་བུ་དམྱལ་བར་སྐྱེས་པ་རྣམས་ཀྱིས་སྡིག་པ་བཀྲུས་ཏེ་ཤི་འཕོས་ནས་མཐོ་རིས་སུ་སྐྱེས་སོ་ཞེས་སློབ་དཔོན་ཤེས་རབ་གོ་ཆ་འཆད་དོ། ། ཆོས་དང་འཇིག་རྟེན་གྱི་བྱ་བ་རྒྱ་ཆེན་པོ་སྒྲུབ་པ་ལ་འགལ་བའི་རྐྱེན་དུ་གྱུར་པ་ནི་གཅིག་ཀྱང་མང་པ་སྟེ་དུག་དང་ལྡན་པའི་མདའ་གཅིག་གིས་རི་དྭགས་ལ་སོགས་པའི་འགྲོ་བ་མང་པོ་སྲོག་དང་བྲལ་བར་བགྱིད་པ་བཞིན་ནོ། ། བྱ་བ་རྒྱ་ཆེན་པོ་སྒྲུབ་པ་ལ་ཕན་པར་བགྱིད་པ་ནི་རྒྱ་མཚོའི་འགྲམ་གྱི་བྱེ་མའི་རྡུལ་རྙེད་ཀྱང་མང་བར་གྱུར་པ་མ་ལགས་ཏེ། རྒྱལ་སྲིད་ཇི་ཙམ་ཡངས་པར་གྱུར་པའི་རྒྱལ་པོ་ཡང་ཆེས་ཆེན་པོར་གྱུར་པ་མ་ལགས་སམ་ཏེ།
དེ་ལ་དཔུང་གི་སྟོབས་བསྐྱེད་པས་འཛམ་བུའི་གླིང་གི་རྒྱལ་པོ་བྱེད་པ་ནི་སྟོབས་ཀྱི་འཁོར་ལོ་བསྒྱུར་བའི་རྒྱལ་པོ་ཡིན་ནོ། ། ལྕགས་ཀྱི་འཁོར་ལོས་ནི་གླིང་གཅིག་ལ་དབང་བའི་རྒྱལ་པོ་བྱེད་དོ། ། ཟངས་ཀྱི་འཁོར་ལོས་ནི་གླིང་གཉིས་ལ་དབང་པའི་རྒྱལ་པོ་བྱེད་དོ། ། དངུལ་གྱི་འཁོར་ལོས་ནི་གླིང་གསུམ་ལས་རྒྱལ་བའི་རྒྱལ་པོ་བྱེད་དོ། ། གསེར་གྱི་འཁོར་ལོས་ནི་གླིང་བཞི་དང་སུམ་ཅུ་རྩ་གསུམ་གྱི་ཕྱེད་ལ་ཡང་དབང་བྱེད་པ་སྲིད་དོ། ། དེ་ལྟར་ཡང་མཛོད་ལས། གསེར་དངུལ་ཟངས་ལྕགས་འཁོར་ལོ་ཅན། ། དེ་དག་གླིང་གཅིག་གླིང་གཉིས་དང་། ། གསུམ་དང་བཞི་ལ་མས་རིམ་བཞིན། ། ཞེས་གསུངས་སོ། །
ད་ནི་ཕྱོགས་གཞན་དབང་དུ་བསྡུ་བ་འཆད་པ་ནི། ཐབས་ལ་མཁས་ན་གནོད་བགྱིད་པའང་། ། བདག་གི་དཔུང་དུ་འགྱུར་ལགས་ཏེ། ། གླང་ཆེན་ཁྲོས་པ་ལྕགས་ཀྱུ་ཡིས། ། བཏུལ་ནས་འཁོར་བར་བློ་ལྡན་བགྱིད། ། དྲག་ཤུལ་སྦྱོར་བས་དགྲ་བོ་རྣམས། ། གདུལ་ཞེས་འཇིག་རྟེན་སྨྲ་ལགས་ཀྱང་། ། ཞི་བས་ཞི་བར་འགྱུར་ལགས་ཏེ། ། མེ་ལ་མེ་དང་ཆུ་བཞིན་ནོ། ། རྩུབ་མོས་གནོད་བྱེད་ཅིག་བཅོམ་ན། །
སླར་ཞིང་མང་པར་འགྱུར་ལགས་ཏེ། ། གྲམ་པའི་ཁྲོད་ཀྱི་ཟུག་རྔུ་ནི། ། བསལ་ན་ཇི་ལྟར་གྱུར་པ་དགོངས། ། ཐབས་ཀྱིས་དེ་དག་དབང་བགྱིས་ན། ། མང་བཞིན་བདག་ཕྱོགས་བརྟན་འགྱུར་ཏེ། ། བྲག་རི་བརྩེགས་པར་གནས་བཅས་པའི། ། གནས་ཁང་བརླིང་པ་མ་ལགས་སམ། ། ཞེས་གསུངས་སོ། ། བདག་ཉིད་ཐབས་ལ་མཁས་ན་གནོད་པ་བགྱིད་པའི་དགྲ་ཡང་བདག་གི་དཔུང་དང་གཉེན་དུ་འགྱུར་ཏེ། གླང་པོ་ཆེ་ཁྲོས་པ་ལྕགས་ཀྱུ་ཡིས་ལེགས་པར་བཏུལ་ནས་བྲན་དུ་འཁོལ་བར་བགྱིད་པ་བཞིན་ནོ། །
དེ་ཡང་ལྷ་མ་ཡིན་གྱི་རྒྱལ་པོ་སྟོབས་ལྡན་ཞེས་བྱ་བ་ས་གསུམ་ལས་རྣམ་པར་རྒྱལ་བ་ཞིག་ཡོད་དོ། ། དེའི་ཚེ་ལྷ་རྣམས་ནི་ལྷ་མ་ཡིན་དང་རྟག་ཏུ་དགྲ་ཡིན་པས་ཁྱབ་འཇུག་གིས་བསམ་པས། སྟོབས་ལྡན་ནི་སྐྱེས་བུའི་རྩོལ་བ་ཕུན་སུམ་ཚོགས་པས་འདི་དང་བདག་གིས་གཡུལ་སྤྲད་པར་མི་ནུས་ཀྱི་ཐབས་ཤིག་བྱའོ་སྙམ་སྟེ། བདག་ཉིད་བྲམ་ཟེ་མིའུ་ཐུང་སློང་མོ་བའི་ཆ་བྱད་དུ་བྱས་ནས་རྒྱལ་པོ་སྟོབས་ལྡན་རྟའི་མཆོད་སྦྱིན་བྱེད་པའི་གན་དུ་སོང་སྟེ། བདག་ཕ་དང་མའི་དོན་དུ་མེའི་མཆོད་སྦྱིན་བྱེད་པས་དེའི་དོན་དུ་ས་གོམ་པ་གཉིས་སློང་ངོ་ཞེས་སྨྲས་པ་དང་། སྟོབས་ལྡན་གྱིས་གོམ་པ་གསུམ་ཡང་སྦྱིན་ནོ་ཞེས་སྨྲས་པ་དང་། ཁྱབ་འཇུག་གིས་གོམ་པ་གཉིས་ཀྱིས་འཇིག་རྟེན་གསུམ་ཟད་པར་བྱས་ནས་གསུམ་པ་གང་ནས་སྟེར་ཞེས་སྨྲས་ཏེ། དམ་བཅས་པའི་དོན་མ་གྲུབ་པས་ཡིད་ཞུམ་པར་གྱུར་པ་དང་། རྒྱལ་པོ་སྟོབས་ལྡན་བཟུང་སྟེ་འོག་ཏུ་མནན་ནས་ཁྱབ་འཇུག་ས་གསུམ་ལས་རྣམ་པར་རྒྱལ་ལོ་ཞེས་ཟེར་བ་ལྟ་བུའོ། ། ཡང་བཅིང་པ་དང་བརྡེག་པ་དང་གསད་པ་ལ་སོགས་པའི་དྲག་ཤུལ་གྱི་སྦྱོར་བས་དགྲ་བོ་རྣམས་གདུལ་ལོ་ཞེས་འཇིག་རྟེན་པ་རྣམས་སྨྲ་ལགས་མོད་ཀྱི་འོན་ཀྱང་ཞི་བ་དང་ཕན་པ་དང་ལེགས་པར་བསྐྱངས་པའི་ཚུལ་གྱིས་དགྲ་བོ་རྣམས་ཞི་བར་འགྱུར་ཏེ།
བུད་ཤིང་འབར་བ་དང་བཅས་པའི་མེ་ལ་མེ་འབར་བར་བྱས་པ་ནི་མེ་དེ་ཉིད་ངང་གིས་ཞི་བར་འགྱུར་ལ། ཆུ་བླུགས་ན་ནི་མེ་ལྕེ་འཕྱོང་པ་དང་བཅས་པས་ཞི་བར་མི་འགྱུར་བ་བཞིན་ནོ། ། སྔོན་རྒྱ་གར་ལྷོ་ཕྱོགས་ན་རྒྱལ་པོ་ཀ་བི་ན་ཞེས་བྱ་བ་དཔུང་གི་ཚོགས་ཆེན་པོ་དང་ལྡན་པས་ཕ་རོལ་གྱི་སྡེ་རབ་ཏུ་གནོན་པ་ཞིག་ཡོད་དོ། ། དེས་ཀོ་ས་ལའི་རྒྱལ་པོ་གསལ་རྒྱལ་ལ་ངའི་དྲུང་དུ་སྐྱེས་དང་བཅས་ཏེ་ཁྱེར་ཏེ་མི་འོང་ན་ངས་ཁྱོད་ཀྱི་ཡུལ་དབང་དུ་བྱའོ། ། ཞེས་མངགས་སོ། ། དེའི་ཚེ་རྒྱལ་པོ་གསལ་རྒྱལ་ཡིད་མ་བདེ་སྟེ་བཅོམ་ལྡན་འདས་ལ་དོན་དེ་ཞུས་སོ། ། བཅོམ་ལྡན་འདས་ཀྱིས་རྒྱལ་པོ་གསལ་རྒྱལ་ལ། འདི་ན་འཁོར་ལོས་བསྒྱུར་བའི་རྒྱལ་པོ་དཔུང་གི་ཚོགས་དང་བཅས་པ་ཡོད་ཀྱིས་དེའི་དྲུང་དུ་ཁྱོད་ཀྱིས་མ་འོངས་ན་ལེགས་པར་མི་འགྱུར་རོ་ཞེས་ཕོ་ཉ་བ་སྲིངས་ཤིག་ཅེས་བཀའ་སྩལ་ཏེ། རྒྱལ་པོ་གསལ་རྒྱལ་གྱིས་དེ་ལྟར་བྱས་པ་ན། རྒྱལ་པོ་ཀ་བི་ན་དཔུང་གི་ཚོགས་དང་བཅས་པ་འོངས་སོ། །
དེའི་ཚེ་བཅོམ་ལྡན་ཀྱིས་འཁོར་ལོས་བསྒྱུར་བའི་རྒྱལ་པོ་དཔུང་དང་བཅས་པ་མདའ་དང་གཞུ་བོ་ཆེ་དང་བཅས་པ་སྤྲུལ་ཏེ་རྒྱལ་པོ་ཀ་བི་ནས་མཐོང་བར་བྱས་སོ། ། རྒྱལ་པོ་ཀ་བི་ནས་དེ་ལྟར་མཐོང་མ་ཐག་ཏུ་འཇིགས་པ་དང་བཅས་པས་བཅོམ་ལྡན་འདས་འཁོར་ལོས་བསྒྱུར་བའི་རྒྱལ་པོའི་གཟུགས་སུ་སྤྲུལ་པ་ལ་གུས་པས་བཏུད་དོ། ། དེ་ནས་བཅོམ་ལྡན་འདས་རང་བཞིན་གྱི་གཟུགས་སུ་མཛད་ནས་ཆོས་བསྟན་རྒྱལ་པོ་ཀ་བི་ན་དད་དེ། བདེན་པ་མཐོང་ནས་རབ་ཏུ་བྱུང་སྟེ། དགྲ་བཅོམ་པ་ཐོབ་ནས་ཁྲག་དང་མཆི་མའི་རྒྱ་མཚོ་སྐམས་པ་བཞིན་ནོ། ། ཡང་བཅིང་པ་དང་བརྡེག་པ་ལ་སོགས་པའི་རྩུབ་མོས་གནོད་བྱེད་གཅིག་བཅོམ་ན་དེ་དང་རྗེས་སུ་འབྲེལ་པར་སླར་ཡང་གནོད་བྱེད་ཤིན་ཏུ་མང་པར་འགྱུར་ལགས་ཏེ། གྲམ་པའི་ཁྲོད་ཀྱི་རྡོ་ལ་སོགས་པའི་བདེ་བའི་ཟུག་རྔུ་ནི་གཅིག་བསལ་ན་དེའི་འོག་ན་སླར་ཆེས་མང་དུ་འགྲོ་བའི་ཚུལ་ལ་དགོངས་པར་མཛོད་ཅེས་བྱ་སྟེ། སྔོན་རྒྱལ་པོ་སྐྱབས་སེང་དང་ཡུལ་འཁོར་སྲུང་ཞེས་བྱ་བ་སྤུན་གཉིས་ཡོད་དོ། ། རྒྱལ་པོ་སྐྱབས་སེང་གིས་ས་ཆེན་པོ་རྒྱལ་བར་བྱས་ཏེ་ཡུལ་འཁོར་བསྲུངས་ལ་གཏད་དོ། ། སྐྱབས་སེང་ལ་ནི་རྦ་ཅན་དང་འཇིགས་སྡེ་དང་གཡུལ་ངོར་བརྟན་པ་དང་སྲིད་སྒྲུབ་དང་ལྷར་བཅས་དང་ནག་པ་ཞེས་བྱ་བའི་བུ་ཡོད་དོ། །
ཡུལ་འཁོར་སྲུང་ལ་ནི་འཐབ་ཀ་ལ་སོགས་པའི་བུ་བརྒྱ་ཡོད་དོ། ། དེའི་ཚེ་དུས་གཞན་ཞིག་ན་འཁོན་འགའ་ཞིག་གིས་འཐབ་དཀའ་ལས་སོགས་པ་རྣམས་ཀྱིས་སྐྱབས་སེང་གི་བུ་རྣམས་བཟུང་སྟེ་རྒྱ་སྐྱེགས་ཀྱི་ཁང་པར་བཅུག་སྟེ་སྲེག་པར་བཟོས་པ་ན་དེ་དག་གིས་མཚན་མོ་བྲོས་ཏེ་ཡལ་གཞན་དུ་སོང་ནས་ཕྱོགས་དང་དཔུང་བཙལ་ཏེ། འཐབ་དཀའ་དང་གཡུལ་སྤྲད་ནས་འཐབ་དཀའ་དཔུང་ཚོགས་བཅུ་གཅིག་དང་བཅས་པ་གཡུལ་དུ་ཕམ་པར་བྱས་ཏེ། སྐྱབས་སེང་གི་བུ་གཡུལ་ངོར་བརྟན་པས་རྒྱལ་པོ་བྱས་སོ་ཞེས་འབྱུང་བ་བཞིན་ནོ། ། ཐབས་ལ་མཁས་པའི་སྟོབས་ཀྱིས་གནོད་བྱེད་མང་པོ་རྣམས་ཀྱང་དབང་དུ་བགྱིས་ན་ཇི་ལྟར་མང་པ་ཙམ་གྱིས་བདག་གི་ཕྱོགས་བརྟན་པོར་འགྱུར་ཏེ། བྲག་རི་རབ་ཏུ་སྲ་བ་བརྩེགས་པར་གནས་ཤིང་ཞི་བར་བྱས་པའི་གནས་ཁང་ཡང་བརླིང་པ་དང་སྲ་བ་མ་ལགས་སམ་ཞེས་སྦྱར་ཏེ། སྔོན་ཨང་གའི་རྒྱལ་པོ་ཞེས་བྱ་བ། མ་ག་ཏའི་རྒྱལ་པོ་པདྨ་ཆེན་པོ་ལ་ཁྲལ་བསྡུད་དོ། ། དེའི་ཚེ་རྒྱལ་པོ་པདྨ་ཆེན་པོའི་བུ་གཞོན་ནུ་གཟུགས་ཅན་སྙིང་པོས། ཨང་གའི་རྒྱལ་པོའི་མི་ཁྲལ་སྡུད་པ་དག་ལ།
ཁྱེད་ཀྱི་རྒྱལ་པོ་ཡང་རྒྱལ་པོ་རྒྱལ་རིགས་སྤྱི་བོ་ནས་དབང་བསྐུར་བ་ཡིན་ལ་ཁྲལ་མ་སྡུད་ཅིག་ཅེས་བྱས་སོ། ། དེ་ནས་ཨང་གའི་རྒྱལ་པོ་ཁྲོས་ཏེ་དཔུང་གི་ཚོགས་ལ་གོ་བསྐོན་ནས་དམག་ཁྱེར་ཏེ་འོང་པར་བྱེད་དོ། ། གཞོན་ནུ་གཟུགས་ཅན་སྙིང་པོ་ཡང་དཔུང་གི་ཚོགས་ལ་གོ་བསྐོན་ནས་འཐབས་པར་བརྩམས་སོ། ། དེ་ནས་གཞོན་ནུ་གཟུགས་ཅན་སྙིང་པོ་འདི་སྙམ་དུ་ཨང་གའི་རྒྱལ་པོ་འདི་ནི་སྟོབས་དང་ལྡན་པ་གདུག་པ་ཅན་ཡིན་གྱིས་འདི་དང་གཡུལ་སྤྲད་ན་ནི་མ་ཐུབ་པ་སྲིད་པས་ཐབས་ཀྱིས་བྱའོ་སྙམ་སྟེ། ཨང་གའི་རྒྱལ་པོ་བློ་ཕབ་ཏེ་བསྡད་པ་ལ་བཞབས་ཏེ་མཚོན་འཕངས་ནས་བསད་དོ། ། དེ་ནས་ཨང་གའི་རྒྱལ་པོའི་དམག་དང་བློན་པོའི་ཚོགས་རྣམས་གྲོང་དང་གྲོང་ཁྱེར་རྣམས་ལ་འཁྲས་ཏེ་སྲུང་བར་བྱེད་དོ། ། དེ་ནས་གཞོན་ནུ་གཟུགས་ཅན་སྙིང་པོས་ཨང་གའི་རྒྱལ་པོའི་བློན་པོ་རྣམས་ལ་ང་ཡང་རྒྱལ་རིགས་སྤྱི་བོ་ནས་དབང་བསྐུར་བ་ཡིན་གྱིས་བོབས་ཤིག་དེ་ལྟར་བྱས་ན་ཁྱེད་ངས་སྔར་གྱི་ཚུལ་གང་ཡིན་པ་ལ་གཞག་པར་བྱའོ། ། དེ་ལྟར་མ་བྱས་ན་ཁྱོད་ཀྱི་སྲོག་རྙེད་པ་ནི་དཀའ་བ་ཡིན་ནོ་ཞེས་བསྡིགས་སོ། ། དེ་ནས་ཨང་གའི་རྒྱལ་པོའི་བློན་པོ་རྣམས་གཞོན་ནུ་གཟུགས་ཅན་སྙིང་པོ་ལ་བབས་སོ། ། རྒྱལ་པོ་ལ་གཟུགས་ཅན་སྙིང་པོས་ཀྱང་ཨང་གའི་རྒྱལ་པོའི་བློན་པོ་དང་དམག་མི་རྣམས་དབང་དུ་བྱས་ནས་སྔར་གྱི་ལམ་ལ་བཞག་ནས་ཨང་གའི་ཡུལ་དབང་དུ་བྱས་པ་བཞིན་ནོ། །
ད་ནི་ཡུལ་འཁོར་ཆོས་བཞིན་དུ་བསྐྱངས་པ་ལ། དོན་དངོས་དང་། ཚར་བཅད་དང་། རྗེས་འཛིན་གྱི་མཚན་ཉིད་བསྟན་པ་དང་། འཁོར་བསྟེན་པའི་ཚུལ་ལོ། ། དང་པོ་ནི། དེ་ལྟར་ཕྱོགས་གཞན་དབང་བགྱིས་ནས། ། ཉིད་ཀྱི་ཆབ་འོག་མཆིས་པ་རྣམས། ། ཀུན་ནས་མོས་བཞིན་བསྐྱང་བགྱིས་ཏེ། ། ཆོས་ཀྱིས་འཇིག་རྟེན་བདེ་བགྱིའི་སླད། །
བྱམས་དང་སྙན་པར་སྨྲ་བ་དང་། ། གོ་འཕང་འཚམ་པར་སྩོལ་བ་དང་། ། ཟང་ཟིང་ལྷུག་པར་སྩོལ་བ་ཡིས། ། སྲིད་འབངས་བསྐྱང་བར་མཛོད་ཅིག་དང་། ། ཇི་ལྟར་བསྐྱངས་པ་ལས་བྱུང་བའི། ། དཔལ་འབྱོར་བསྐྲུན་པ་གང་ལགས་པ། ། དེ་ཀུན་ཉིད་ཀྱི་དཔལ་འགྱུར་ཞིང་། ། འདུ་བའི་སྒོ་མོར་འདུ་ལགས་ཏེ། ། ཇི་ལྟར་ཇི་ལྟར་ཞིང་པ་ཡིས། ། ཞིང་ལ་སོ་ནམས་འབད་བགྱིད་པ། །
དེ་ལྟར་དེ་ལྟར་སྟོན་ཐོག་ཀྱང་། ། དེ་ཡིས་འཐོབ་པ་མ་ལགས་སམ། ། ཞེས་གསུངས་ཏེ། སྔར་སྨོས་པ་དེ་ལྟར་ཡུལ་ཕྱོགས་གཞན་ཡང་དབང་དུ་བགྱིས་ནས་རྒྱལ་བུ་ཉིད་ཀྱི་ཆབ་འོག་ནས་མཆིས་ཐམས་ཅད་ཀུན་ནས་རང་གི་མོས་པ་དང་མཐུན་པ་བཞིན་དུ་བསྐྱངས་པར་བགྱིའོ། ། དེ་ཡང་ཆོས་ཀྱིས་བསྐྱང་བར་བྱ་སྟེ། འཇིག་རྟེན་ཐམས་ཅད་འདི་དང་ཕྱི་མ་བར་བགྱི་བའི་སླད་དུ་ཡིན་པའི་ཕྱིར་ཏེ། གསེར་འོད་དམ་པ་ལས་ཀྱང་། རྒྱལ་པོ་ཆོས་དང་ལྡན་པ་ཡི། ། གྲགས་པ་འཇིག་རྟེན་གསུམ་གང་སྟེ། ། སུམ་ཅུ་ཙམ་གྱི་ལྷ་གནས་ན། །
ལྷ་ཡི་དབང་པོ་དགའ་འགྱུར་ཏེ། ། འཛམ་བུའི་གླིང་ན་ངེད་ཀྱི་བུ། ། འདི་ལྟར་ཆོས་ལྡན་རྒྱལ་པོ་ཡིན། ། ཞེས་འབྱུང་བ་བཞིན་ནོ། ། གཏམ་རྒྱུད་ནི་རྒྱལ་པོ་མུ་ཁྱུད་ཀྱི་གཏམ་སྔར་བརྗོད་པ་བཞིན་ནོ། ། དོན་དེ་ལུང་ལས་ཀྱང་། ལེགས་སྤྱད་དེ་ནི་སྤྱད་པར་བྱ། ། ཉེས་སྤྱད་དེ་ནི་སྤྱད་མི་བྱ། ། ཆོས་སྤྱོད་འཇིག་རྟེན་འདི་དང་ནི། ། ཕ་རོལ་དུ་ཡང་བདེ་བར་འགྱུར། །
ཞེས་གསུངས་པ་བཞིན་ནོ། ། ཆོས་ཀྱི་ཇི་ལྟར་ཞེ་ན། སེམས་ཅན་ཐམས་ཅད་ལ་བྱམས་པའི་སེམས་དང་སྙན་པར་སྨྲ་བའི་ངག་དང་། ཁྲིམས་དང་ལས་ཀ་རྣམས་ཀྱི་གོ་འཕང་རིམ་པར་སྩོལ་བའི་བྱ་བའི་བཀོད་པ་དང་། གསེར་ལ་སོགས་པའི་ཟང་ཟིང་རྣམས་ལྷུག་པར་གཏོང་བའི་ལུས་ཀྱིས་སྲིད་འབངས་རྣམས་བསྐྱངས་པར་མཛོད་ཅིག་དང་། དེ་ལྟར་ན་ནི་ཆོས་ཀྱི་རྒྱལ་སྲིད་བསྐྱངས་པ་ཞེས་བྱའོ། ། འདིའི་གཏམ་རྒྱུད་ནི་རྒྱལ་པོ་བྱམས་པའི་སྟོབས་ཀྱི་གཏམ་སྔར་བརྗོད་པ་བཞིན་ནོ། ། སློབ་དཔོན་ཀླུ་སྒྲུབས་ཀྱིས་ཀྱང་། སྦྱིན་དང་སྙན་པར་སྨྲ་བ་དང་། ། ཕན་དང་དོན་གཅིག་སྤྱོད་པ་སྟེ། །
དེ་དག་རྣམས་ཀྱིས་འཇིག་རྟེན་དང་། ། ཆོས་ཀྱང་བསྡུ་བ་ཉིད་དུ་མཛོད། ། ཅེས་གསུངས་པ་ཡིན་ནོ། ། དེ་ལྟར་ཡུལ་འཁོར་ལེགས་པར་བསྐྱངས་པ་ལས་ནི་རང་གི་སྲིད་འབངས་རྣམས་ལ་ནོར་དང་འབྲུ་དང་ཟས་དང་སྐོམ་ལ་སོགས་པའི་དཔལ་འབྱོར་བསྐྲུན་པ་གང་ལགས་པ་དེ་ཀུན་རྒྱལ་བུ་ཉིད་ཀྱི་དཔལ་འབྱོར་དུ་འགྱུར་ཞིང་དེ་དག་རྒྱལ་བུའི་བང་མཛོད་ཀྱི་འདུ་བའི་སྒོ་མོར་འདུ་བར་འགྱུར་བ་ལགས་ཏེ། ཇི་ལྟར་ཞིང་པ་རྣམས་ཀྱི་ཞིང་ལ་སོ་ནམས་འབད་ནས་བགྱིད་པ་དེ་ལྟར་སྟོན་ཐོག་རྣམས་ཀྱང་ཞིང་པ་རྣམས་ཀྱིས་འཐོབ་པ་བཞིན་ནོ། ། སྔོན་རྒྱལ་པོ་གསེར་མདོག་ཅེས་བྱ་བ་འཛམ་བུའི་གླིང་གི་རྒྱལ་པོ་བྱེད་དེ། དེ་ཡང་སེམས་ཅན་ཐམས་ཅད་ལ་བུ་གཅིག་པ་ལྟར་བརྩེ་བ། འཇིག་རྟེན་ཐམས་ཅད་ཀྱི་ཕ་ལྟ་བུར་གྱུར་པ་ཞིག་ཡོད་དོ། ། དེའི་ཚེ་འཛམ་བུའི་གླིང་དུ་ལོ་བཅུ་གཉིས་ཀྱི་བར་དུ་ཆར་མ་བབས་པས་མུ་གེ་ཆེར་བྱུང་ནས་སེམས་ཅན་རྣམས་འཆི་བ་ལ་ཐུག་གོ ། དེའི་ཚེ་རྒྱལ་པོའི་བང་མཛོད་ནས་འབྲུ་རྣམས་སྐྱེ་བོ་ཐམས་ཅད་ལ་སྙོམས་པར་བཀྱེའོ། །
དེའི་རྗེས་ལ་རྒྱལ་པོ་གསེར་མདོག་གི་བང་མཛོད་ན་ཡང་འབྲུ་བྲེ་ཆུང་གང་ལས་མེད་དོ། ། དེའི་ཚེ་རང་སངས་རྒྱས་ཞིག་ནམ་མཁའ་ལ་རྫུ་འཕྲུལ་གྱིས་འོངས་ཏེ་རྒྱལ་པོ་གསེར་མདོག་གི་ཁང་པར་བབས་ནས་བསོད་སྙོམས་བླངས་སོ། ། དེ་ནས་རྒྱལ་པོས་འབྲས་བྲེ་ཆུང་གང་པོ་དེ་བཙོས་ཏེ། ཡིད་ཞུམ་པ་དང་བཅས་པས་ཕུལ་ནས་འཕགས་པས་ལེགས་པར་གསོལ་ཅིག་བདག་གི་བསོད་སྙོམས་ཀྱི་མཐའ་ནི་འདི་ཡིན་ཞེས་སྨྲས་སོ། ། དེ་ནས་རང་སངས་རྒྱས་དེས་ལེགས་པར་གསོལ་ནས་སྨོན་ལམ་བཏབ་ཏེ་ནམ་མཁའ་ལ་སོང་ངོ་། ། དེའི་ནུབ་མོ་ནས་བཟུང་སྟེ་ཞག་བདུན་དུ་རྒྱལ་པོ་གསེར་མདོག་གི་ཕོ་བྲང་དང་ཡུལ་འཁོར་ཐམས་ཅད་དུ་རིན་པོ་ཆེའི་ཆར་དང་། ཟས་དང་སྐོམ་གྱི་ཆར་བབ་སྟེ། ། དེའི་ཚེ་འཛམ་བུའི་གླིང་གི་མི་ཐམས་ཅད་ལྷའི་འབྱོར་བ་དང་མཉམ་ཞིང་རྒྱལ་པོ་གསེར་མདོག་གི་བཞེད་པ་ཐམས་ཅད་ལྷུན་གྱིས་གྲུབ་པ་བཞིན་ནོ།། ༈ །།གཉིས་པ་ཚར་བཅད་པ་དང་རྗེས་འཛིན་གྱི་ཚུལ་ནི། སྲིད་འབངས་ཉིད་དུ་མཚུངས་ལགས་ཀྱང་། །
མགོ་དང་ལེགས་པར་སྤྱད་པ་ལ། ། ཚར་བཅད་རྗེས་འཛིན་བགྱི་འཚལ་ཏེ། ། ལུས་ཀྱི་ནད་དང་ཟུངས་བཞིན་ནོ། ། ཚར་བཅད་པ་ལ་སྤྱོ་བ་དང་། ། བརྡེག་དང་དབྲོག་དང་ན་སྨད་པས། ། སུན་འབྱིན་བགྱིད་པར་རིགས་ལགས་ཀྱང་། ། སྲོག་དང་བྲལ་བགྱིད་དེ་ལྟར་མིན། ། དྲི་མ་དག་དང་བཅས་པའི་གོས། ། བཀྲུས་ནས་སྤྱོད་བགྱིད་མཁས་པ་སྟེ། ། བསྲེགས་ནས་མེད་པར་བགྱིད་པ་ལ། །
མཛངས་པ་ལགས་ཞེས་སུ་ཞིག་གླེང་། ། གོ་འཕང་འཚམས་པར་རྩོལ་བགྱི་སྟེ། ། བཟློག་ན་བཟློག་པར་འགྱུར་དུ་མཆི། ། ཆུང་ངུ་ཁྱེ་འུ་ནོར་སོན་ལ། ། ཁ་ཟས་སྦྱོར་བའི་ཚུལ་ལ་དགོངས། ། ཞེས་གསུངས་ཏེ། རྒྱལ་བུ་རང་གི་ཆབ་འོག་གི་སྐྱེ་བོ་ཐམས་ཅད་དྲང་ལ་ལྟོས་པ་དང་བཅས་པའི་སྲིད་འབངས་ཉིད་དུ་ཁྱད་པར་མེད་ཀྱང་དགེ་བའི་ཁྲིམས་ལས་ལོག་པར་སྤྱད་པ་ལ་ནི་ཚར་བཅད་པ་དང་། ལེགས་པར་སྤྱད་པ་ལ་ནི་རྗེས་འཛིན་བགྱི་འཚལ་ཏེ་རང་གི་ལུས་ཀྱི་ནད་ནི་བཀྲུས་སྨན་ལས་སོགས་པས་འབྱིན་པར་བྱེད་པ་དང་། ལུས་ཀྱི་ཟུངས་ན་བཅུད་ཀྱིས་ལེན་ལ་སོགས་པས་རྒྱས་པར་བྱེད་པ་བཞིན་ཏེ། རྒྱལ་པོའི་བསྟན་བཅོས་ལྷའི་དབང་པོའི་དམ་ཚིག་ལས།
ཉེས་པར་བྱས་པ་ཞི་བྱའི་ཕྱིར། ། ལེགས་པར་བྱེད་ལ་འཛུད་པ་སྟེ། ། ཚེ་འདི་ལ་ནི་སེམས་ཅན་ལ། ། རྣམ་སྨིན་བསྐྱེད་པ་རྒྱལ་པོ་ཡིན། ། ཞེས་གསུངས་པ་བཞིན་ནོ། ། ཚར་བཅད་པ་ལ་ཡང་ཐམས་ཅད་དུ་གཞན་ལ་ཕན་པའི་བསམ་པ་དང་དགེ་བའི་བློས་ཚིག་གིས་སྤྱོ་བ་དང་། ལུས་ཀྱིས་ཅུང་ཟད་བརྡེག་པ་དང་ནོར་དབྲོག་པ་དང་ཆེ་དགེ་དང་བཅས་པའི་གོ་ས་ན་སྨད་པས་སུན་འབྱིན་པར་བགྱིད་པ་ནི་རིགས་མོད་ཀྱི་སྐྱོན་དང་ཡོན་ཏན་ཐམས་ཅད་ཀྱི་གཞིར་གྱུར་པའི་སྲོག་དང་བྲལ་བར་བགྱིད་པ་ནི་དེ་ལྟར་རིགས་པ་མ་ལགས་ཏེ། དྲི་མ་དག་དང་བཅས་པའི་གོས་སུག་ཆུ་ལ་སོགས་པས་ལེགས་པར་བཀྲུས་ནས་ལོངས་སྤྱོད་པར་བགྱིད་པ་ནི་མཁས་ཤིང་མཛངས་པ་ལགས་ཀྱི། གོས་ཉིད་བསྲེགས་ནས་དྲི་མ་དང་གཉིས་ཀ་མེད་པར་བགྱིད་པ་ལ་ནི་མཛངས་ཤིང་མཁས་པར་སུ་ཞིག་གླེང་སྟེ། སངས་རྒྱས་བཅོམ་ལྡན་འདས་སྔོན་འཛམ་བུའི་གླིང་གི་རྒྱལ་པོར་གྱུར་པས་འཚེ་བ་མེད་པའི་ཁྲིམས་ཀྱིས་རྒྱལ་སྲིད་ཐམས་ཅད་བདེ་བར་བྱས་ཤིང་འཛམ་བུའི་གླིང་གི་མ་ཧེ་དང་བ་ལང་ལ་སོགས་པའི་སྲོག་གཅོད་པའི་མཆོད་སྦྱིན་ཐམས་ཅད་མེད་པར་བྱས་སོ། །
དེའི་ཚེ་བྲམ་ཟེ་ལ་སོགས་པ་མཆོད་སྦྱིན་གྱིས་འཚོ་བ་རྣམས་ཡི་ཆད་དེ། བློན་པོ་དང་མདུན་ན་འདོན་རྣམས་ལ་ཡང་དང་ཡང་དུ་ཞུ་ཞིང་གླེང་པར་བྱེད་དོ། ། དེ་ནས་བློན་པོ་དང་མདུན་ན་འདོན་རྣམས་ཀྱིས་ཀྱང་རྒྱལ་པོ་ལ་མཆོད་སྦྱིན་བྱེད་པར་ཞུས་པ་ན། རྒྱལ་པོས་དེ་བཞིན་དུ་བྱ་ཡི། ང་མི་སྟོང་གི་མཆོད་སྦྱིན་བྱེད་ཀྱི་དེར་ཁྲིམས་དང་འགལ་བའི་མི་ཐམས་ཅད་མཆོད་སྦྱིན་གྱི་རྫས་སུ་བྱའོ་ཞེས་གསུངས་པ་ན་ཁྲིམས་དང་འགལ་བ་བྱེད་པ་ཐམས་ཅད་རྒྱུན་ཆད་དེ། འཚེ་བ་མེད་པའི་ཆོས་ཀྱིས་རྒྱལ་སྲིད་བྱས་པ་བཞིན་ཏེ། རྒྱལ་པོའི་བསྟན་བཅོས་ལྷའི་དབང་པོའི་དམ་ཚིག་ཅེས་བྱ་བ་ཚངས་པས་གསུངས་པ་ལས་ཀྱང་། ཡུལ་ན་ཉེས་བྱེད་གནས་པ་དག ། གང་ཚེ་རྒྱལ་པོར་ཡར་བོར་ཞིང་། ། སྡིག་པ་ཅན་གྱི་སྐྱེས་བོ་ལ། །
མཐུན་པའི་ཆད་པས་མི་གཅོད་ཅིང་། ། སྡིག་པའི་སྐྱེ་བོ་ཡལ་བོར་བ། ། དེའི་ཚེ་ཆོས་མིན་ཤིན་ཏུ་འཕེལ། ། འཐབ་མོ་དང་ནི་གཡོ་རྣམས་ཀྱང་། ། ཡུལ་འཁོར་དེ་ནི་ཕྱི་ཕྱིར་འབྱུང་། ། ཞེས་བྱ་བ་ལ་སོགས་པ་གསུངས་སོ། ། ཚར་བཅད་པ་ལ་སྲོག་དང་བྲལ་བར་བགྱིད་པ་མི་མཁས་པའི་དཔེ་ནི། རྒན་པོ་སྤྱི་ཆེར་བ་གཉིད་དུ་སོང་པ་ལ་སྦྲང་བུས་ཟོས་པ་ལ་བུས་ཐོ་བ་བསྣུན་ཏེ་ཕའི་ཀླད་པ་བཅོམ་པའི་གཏམ་ཡང་བརྗོད་པར་བྱའོ། ། རྗེས་སུ་འཛིན་པ་ལ་ཡང་ལེགས་པར་བྱས་པ་ཆུང་དང་འབྲིང་དང་ཆེན་པོ་རྣམས་ལ་བྱ་དགའི་གོ་འཕང་ཡང་དེ་དང་མཚུངས་པར་སྩལ་བར་བགྱི་སྟེ། དེ་ལས་བཟློག་ན་ལེགས་པར་བྱས་པ་ཆུང་ངུ་ལ་བྱ་དགའ་ཆེན་པོ་བྱིན་པ་དང་ཆེན་པོ་ལ་བྱ་དགའ་ཆུང་ངུ་བྱིན་ན་ནི་བྱ་དགའི་རྣམ་པར་གཞག་པ་ཕྱིན་ཅི་ལོག་ཏུ་འགྱུར་བའི་ཕྱིར་རོ། །
དཔེ་ནི་བྱིས་པ་ཆུང་ངུ་ལ་ནི་ཁ་ཟས་བཅུད་ཆུང་པ་དང་འཇུ་སླ་བ་རྣམས་སྟེར་ལ། ཁྱེའུ་རྣམས་ལ་འབྲིང་དང་། ནར་སོན་པ་རྣམས་ལ་བཅུད་ཆེ་བ་དང་། འཇུ་དཀའ་བའི་ཁ་ཟས་སྦྱོར་བའི་ཚུལ་ལ་དགོངས་པར་མཛོད་ཅིག་ཅེས་སྦྱར་རོ། ། གསུམ་པ་འཁོར་བསྟེན་པའི་ཚུལ་ནི། ཡོན་ཏན་མེད་དང་སྐྱོན་མེད་པ། ། འཇིག་རྟེན་འདི་ན་མཆིས་མ་ལགས། ། ཤས་ཆེ་བ་དང་གནས་སྐབས་ལ། ། བརྟགས་ནས་བླང་དང་དོར་བགྱི་སྟེ། ། དུ་བར་བཅས་པའི་སྒྲོན་མེ་དང་། །
མྱང་ན་ཞིམ་པའི་དུག་དང་ནི། ། ཐང་དང་ཆུ་ལ་བགྲོད་པ་ལ། ། ཤིང་རྟ་དང་ནི་གྲུ་བཞིན་ནོ། ། ཞེས་གསུངས་སྟེ། འདི་ལྟར་སྐྱེ་བོ་ཡོན་ཏན་གཏན་ནས་མེད་པ་དང་། སྐྱོན་གཏན་ནས་མེད་པ་ནི་འཇིག་རྟེན་འདི་ན་མཆིས་པ་ལགས་ཀྱི་འཇིག་རྟེན་ལས་འདས་པ་ལ་ནི་སངས་རྒྱས་བཅོམ་ལྡན་འདས་སྐྱོན་གཏན་ནས་མེད་པ་ཡིན་ནོ། ། འོན་ཀྱང་སྐྱོན་ཤས་ཆུང་ཞིང་ཡོན་ཏན་ཤས་ཆེ་བའི་སྐྱེ་བོ་རྣམས་ནི་བླངས་ཞིང་འཁོར་དུ་བསྟེན་པ། སྐྱོན་ཤས་ཆེ་ཞིང་ཡོན་ཏན་ཤས་ཆུང་པ་རྣམས་དོར་བར་བགྱི་བ་དང་། གནས་སྐབས་སུ་ཉེ་བར་མཁོ་ན་སྐྱོན་ཤས་ཆེ་ཡང་རེ་ཤིག་བསྟེན་པ་དང་། གནས་སྐབས་སུ་མཁོ་བ་མེད་ན་ཡོན་ཏན་གཞན་དང་ལྡན་ཡང་རེ་ཞིག་བཏང་སྙོམས་སུ་བྱ་བ་སྟེ།
དཔེར་ན་མིག་དང་མགྲིན་པ་ལ་གནོད་པ་དང་མཚུལ་དུ་བསྐུ་བའི་དུ་བ་དང་བཅས་པའི་སྒྲོན་མེ་ཡང་བླང་པར་བྱ་བ་དང་། མྱང་ན་རོ་ཞིམ་པ་དང་ལྡན་པའི་དུག་ཀྱང་སྤངས་པར་བྱ་བ་ཡིན་པ་དང་། ཐང་ལ་བགྲོད་པ་ལ་ཤིང་རྟ་ཉིད་བསྟེན་པར་བྱ་ཡི་གྲུ་རྣམས་བཏང་སྙོམས་སུ་བཞག་པ་དང་། ཆུ་ལ་བརྒལ་བ་ལ་གྲུ་ཉིད་བསྟེན་པར་བྱའི་ཤིང་རྟ་བཏང་སྙོམས་སུ་བཞག་པ་བཞིན་ནོ། ། སྔོན་རྒྱ་གར་ཤར་ཕྱོགས་ན་ཀོའུ་ཤམྦྷིའི་རྒྱལ་པོ་ཤར་པ་ཞེས་བྱ་བ་འབྱོར་བ་རྒྱས་པ་དང་ཕ་རོལ་གྱི་སྡེ་རབ་ཏུ་གནོན་པ་ཞིག་ཡོད་དོ། ། དེའི་དྲུང་དུ་ཕྱོགས་གཞན་ནས་འོང་པའི་སྐྱེ་བོ་མགྲོན་པོ་ཞིག་འོངས་སོ། ། དེ་ནས་རྒྱལ་པོ་ཤར་པས་མགྲོན་པོ་དེ་ལ་ཁྱོད་ལ་ཡོན་ཏན་ཅི་ཡོད་དྲིས་སོ། ། མགྲོན་པོ་དེས་བདག་ལ་ཡོན་ཏན་ནི་ཅུང་ཟད་ཀྱང་མེད་ཀྱི་འོན་ཀྱང་གཏམ་མི་སྙན་པ་སྨྲ་བ་ལ་བདག་མཁས་སོ། ། རྒྱལ་པོས་བསམ་པ་རྒྱལ་པོ་ཆེན་པོའི་འཁོར་དུ་གང་ཡང་དགོས་ཀྱི་འདི་ཡང་བསྟེན་པར་བྱའོ་སྙམ་ནས་རྒྱལ་པོའི་ཕོ་བྲང་འཁོར་དུ་བཞག་གོ ། དུས་གཞན་ཞིག་ན་རྒྱལ་པོ་ཤར་པ་རི་བྲག་པ་རྣམས་གདུལ་བའི་ཕྱིར་དཔུང་གི་ཚོགས་ལ་གོ་བསྐོན་ནས་དམག་ལ་སོང་ངོ་། །
དེའི་བར་ལ་བཙུན་མོ་དམ་པ་སྔོ་བསངས་མ་ཞེས་བྱ་བ། བཙུན་མོ་དཔེ་མེད་མ་ཞེས་བྱ་བས་ཕྲག་དོག་གིས་རྒྱ་སྐྱེགས་ཀྱི་ཁང་པར་བཅུག་ནས་མེ་སྤར་རོ། ། དེ་ནས་བསྔོ་སངས་མ་ཁང་པའི་སྟེང་ནས་འཕྱོངས་ཏེ་ཤི་འཕོས་སོ། དེ་ནས་བློན་པོ་རྣམས་བགྲོས་ཏེ་གཏམ་འདི་དྲང་པོར་རྒྱལ་པོ་ལ་སྨྲས་ན་ནི་ཧ་ཅང་མི་སྙན་གྲགས་པས་རྒྱལ་པོའི་ཆད་པ་འོང་པས་མི་སྙན། སྨྲ་མཁས་ནི་འདིའི་དོན་དུ་བསྟེན་པ་ཡིན་པས་འདི་སྨྲར་གཞུག་གོ་ཞེས་བྱས་ཏེ་སྨྲར་བཏང་ངོ་། མི་སྙན་སྨྲ་མཁས་ཀྱི་གཏམ་དེ་དག་གི་དོན་རིམ་པ་བཞིན་དུ་རས་ལ་བྲིས་རྒྱལ་པོའི་ཆས་སུ་ཞུགས་ཏེ་དཔུང་གི་ཚོགས་དང་བཅས་པ་རྒྱལ་པོ་ཤར་པའི་གན་དུ་སོང་སྟེ། རྒྱལ་པོ་ཤར་པ་ལ་ཕོ་ཉ་བསྲིངས་ཏེ། རྒྱལ་པོ་ཆེན་པོ་རེ་ཞིག་བདག་གིས་ཁྱོད་ཀྱི་གྲོགས་བྱས་ཏེ་རི་བྲག་པ་རྣམས་གདུལ་བར་བྱ་ཡིས་དེའི་རྗེས་ལ་ཁྱོད་ཀྱིས་བདག་གི་གྲོགས་མཛོད་ཅིག་དང་བདག་གི་བུ་འཆི་བདག་གིས་བསད་པ་ལ་དམག་འདྲེན་ནོ་ཞེས་བྱས་སོ། ། རྒྱལ་པོ་ཤར་པས་བསམ་པ་རི་བྲག་ཀྱི་རྒྱལ་པོ་གླེན་པ་ཞིག་སྟེ། འཆི་བདག་གིས་བསད་པ་ལ་སུས་དམག་བྱར་ཡོད།
འོན་ཀྱང་རེ་ཞིག་བདེན་དུ་བཅུག་པས་བདག་གིས་རི་བྲག་པ་རྣམས་འདུལ་བའི་གྲོགས་སུ་འགྱུར་རོ་སྙམ་ནས་ཁས་བླངས་ཏེ་རི་བྲག་པ་རྣམས་ཕབ་བོ། དེ་ནས་རྒྱལ་པོའི་ཆས་སུ་ཞུགས་པའི་བློན་པོ་དེས་དེ་ནི་འཆི་བདག་ལ་དམག་འདྲེན་ཞེས་བྱས་སོ། ། དེ་ནས་རྒྱལ་པོ་ཤར་པས་རྒྱལ་པོ་ཁྱོད་ནི་གླེན་པ་ཞིག་ཏེ་འཆི་བདག་གིས་བསད་པ་ལ་ནི་དམག་དང་ཆད་པ་བྱར་མེད་དེ་ཞེས་སྨྲས་པ་དང་མི་སྙན་སྨྲ་མཁས་ཀྱིས་རྒྱལ་པོ་ཆེན་པོ་དེ་ལྟར་ལགས་ན་འདི་གཟིགས་ཤིག་ཅེས་སྔར་གྱི་བྱུང་ཚུལ་རི་མོར་བྲིས་པ་དེ་བསྟན་ཏེ། སྔ་མ་སྔ་མ་ལ་རྟོགས་པ་མ་སྐྱེས་པར་ཕྱི་མ་ཕྱི་མ་ལ་མ་གཟིགས་ཤིག་ཅེས་བྱའོ། ། དེ་ནས་རྒྱལ་པོ་ཤར་པས་དེ་བླངས་ཏེ་རིམ་པ་བཞིན་བལྟས་ནས་འོ་ན་ངའི་བཙུན་མོ་དམ་པ་སྔོ་བསངས་མ་ཤི་འམ་ཞེས་ཟེར་རོ། ། ཤིའོ་ཞེས་བྱས་པ་དང་རྒྱལ་པོ་ཅུང་ཟད་ཞིག་བརྒྱལ་ཏེ་སངས་པ་དང་། གཏམ་དེ་ཤིན་ཏུ་མི་སྙན་པ་ཞིག་ང་ལ་གླེང་མོད་ཀྱི་འོན་ཀྱང་སྨྲ་བའི་ཚུལ་མཁས་པས་ཆད་པ་ནི་མི་བྱའོ་ཞེས་ཟེར་ཏེ། མི་དེ་བློན་པོར་བཅུག་པས་མི་སྙན་སྨྲ་མཁས་ཞེས་བྱ་བར་གྱུར་ཏོ་ཞེས་བཤད་པ་བཞིན་ནོ། ། ད་ནི་ལོངས་སྤྱོད་བག་ཡོད་པར་སྤྱད་པ་ལ། ལོངས་སྤྱོད་ཀྱི་དབྱེ་བ་དང་།
སོ་སོའི་རང་བཞིན་དང་། ལོངས་སྤྱོད་པའི་ཚུལ་དང་། ཆང་དང་ཆོག་མི་ཤེས་པའི་ཉེས་དམིགས་བསྟན་པའོ། ། དང་པོ་ནི། ། ལོངས་སྤྱོད་ཚུལ་བཞིར་མཁྱེན་བགྱི་སྟེ། ། དགྲ་དང་གཉེན་དུ་གྱུར་པ་དང་། ། དེ་བཞིན་དོན་མེད་གྱུར་པ་དང་། ། བཞི་པ་ལོངས་སྤྱོད་ཉིད་གྱུར་ལགས། ། ཞེས་བྱ་བ་སྟེ། ལོངས་སྤྱོད་ནི་ཚུལ་བཞིར་མཁྱེན་པར་བགྱི་བ་སྟེ།
དགྲར་གྱུར་པ་དང་། གཉེན་དུ་གྱུར་པ་དང་། དོན་མེད་པ་དང་། ལོངས་སྤྱོད་དུ་གྱུར་པའོ། ། དེ་དག་སོ་སོར་བཤད་པ་ནི། ཚོལ་དང་བསགས་པས་དང་པོ་དང་། ། བསྐྱེད་དང་བསྲུང་བས་བར་དང་ནི། ། ངང་གིས་གནོད་དང་འཐབ་རྩོད་ཀྱིས། ། ཐ་མ་གནོད་འགྱུར་ལོངས་སྤྱོད་དགྲ། ། ལེགས་པར་རྙེད་དང་ལྷུན་གྲུབ་པའི། །
དངོས་པོ་དག་ལ་དགེ་བའི་བློས། ། མཆོད་དང་སྦྱིན་པར་བགྱིས་པ་ཡིས། ། ལོངས་སྤྱོད་ཕན་པ་བསྐྱེད་ཕྱིར་གཉེན། ། ཕན་གནོད་མེད་པར་ཐོབ་པ་གང་། ། སྦྱིན་དང་སྤྱོད་པར་མི་བྱེད་པར། ། རྟག་ཏུ་འཇོག་དང་ཆུད་ཟོས་པའི། ། ལོངས་སྤྱོད་དེ་ནི་དོན་མེད་ལགས། ། ཐོག་མར་ཇི་ལྟར་རྙེད་ཀྱང་རུང་། ། བདག་དང་གཞན་གྱིས་སྤྱོད་བགྱིས་པས། ། གནས་སྐབས་བདེ་བར་བགྱིད་པ་གང་། །
དེ་ནི་ལོངས་སྤྱོད་གྱུར་པ་ལགས། ། ཞེས་གསུངས་ཏེ། འདི་ལྟར་དང་པོར་ཚོལ་བ་དང་བསག་པའི་དཀའ་བ་ལུས་དང་ཡིད་ཀུན་ནས་ཉོན་མོངས་པར་བྱེད་པ་དང་། བར་དུ་བསྐྱེད་པ་དང་བསྲུངས་པས་ལུས་དང་ཡིད་ཀུན་ནས་ཉོན་མོངས་པར་བགྱིད་པ་དང་། རྟ་དང་རྔ་མོ་ལ་སོགས་པ་མ་རུང་པ་རྣམས་ནི་འཚོ་དཀའ་བ་ལ་སོགས་པ་ལུས་སེམས་མི་བདེ་བ་མང་བས་ངང་གིས་གནོད་པ་དང་ནོར་གྱི་ཕྱིར་འཐབ་པ་དང་རྩོད་པ་དང་མཚང་འབྲུ་བ་དང་སྲོག་ལ་བབས་པ་ལ་སོགས་པ་ཐ་མར་གནོད་པར་འགྱུར་བ་ནི་དགྲ་ཡིན་ཏེ། འདུལ་བ་ལུང་ལས། སྡར་མ་སྣ་ཚོགས་གོ་གྱོན་དང་། ། བཙན་འཇིང་ཆུང་ངུ་ནོར་མང་དང་། ། རྒན་པོ་ཆུང་མ་གཞོན་ལེན་པ། ། དེ་དག་རང་གི་ནད་བླངས་སོ། །
ཞེས་བཤད་པ་དང་། སྤྱོད་འཇུག་ལས་ཀྱང་། བསག་དང་བསྲུང་དང་བརླག་པའི་གདུང་པ་ཡིས། ། ནོར་ནི་མཐའ་ཡས་ཕུང་ཁྲོལ་ཤེས་པར་བྱ། ། ཞེས་གསུངས་པ་བཞིན་ནོ། ། ཡང་ལོག་པར་འཚོ་བ་སྤངས་པའི་ཆོས་དང་མཐུན་པས་ལེགས་པར་རྙེད་པ་དང་། འབད་པ་དང་རྩོལ་བའི་དཀའ་བ་མེད་པར་ལྷུན་གྱིས་གྲུབ་པའི་ལོངས་སྤྱོད་ཀྱི་དངོས་པོ་དག་ལ་དགེ་བའི་བློ་སྟེ་མཆོད་པ་དང་ཕན་པར་འདོད་པས་བླ་མ་དང་དཀོན་མཆོག་དང་དགེ་སྦྱོང་དང་ཆོས་སྨྲ་བ་དང་ཕ་དང་མ་ལ་སོགས་པ་མཆོད་པ་དང་། ནད་པ་དང་ནད་གཡོག་དང་རྒྱལ་པོ་རྒྱལ་སྲིད་ལས་ཉམས་པ་དང་རྒྱལ་པོའི་ཁྲིམས་ཕོག་པ་དང་མགྲོན་པོ་དང་ཕོངས་པ་དང་དབུལ་བ་དང་མགོན་མེད་པ་རྣམས་ལ་སྦྱིན་པར་བགྱིས་པ་ཡིས་ལོངས་སྤྱོད་བར་བགྱིད་པ་ནི་རང་དང་གཞན་ལ་ཕན་ལ་ཕན་བསྐྱེད་པའི་ཕྱིར་གཉེན་ཡིན་ནོ། ། དེའི་གཏམ་ནི་རྒྱལ་པོ་གསེར་མདོག་གི་གཏམ་སྔར་བརྗོད་པ་བཞིན་ནོ། ། དོན་དེ་འདུལ་བ་ལུང་ལས།
བློ་ལྡན་ཆོས་དང་མཐུན་པ་ཡི། ། ནོར་རྙེད་བསག་པར་མི་བྱ་སྟེ། ། ཚུལ་ཁྲིམས་ཕུན་སུམ་ཚོགས་པ་ཡི། ། ཡོན་གནས་ལ་ནི་ཡོན་དུ་དབུལ། ། དགེ་སྦྱོང་བྲམ་ཟེ་ངེས་པ་དང་། ། འཕོངས་པ་ལེགས་པར་ཚིམ་བྱས་ན། ། ཤེས་རབ་ཅན་དེ་ལུས་ཞིག་ནས། ། ལྷ་ཡི་ནང་དུ་སྐྱེ་བར་འགྱུར། ། ཞེས་རྒྱལ་པོ་བྱང་ཆུབ་སེམས་དཔའ་ཆེན་པོ་མེ་ལོང་གདོང་གིས་གསུང་སོ། ། དེ་བཞིན་དུ་རྒྱལ་པོ་ལེགས་མཐོང་ཆེན་པོས་ཀྱང་།
མཁས་པས་ནོར་ནི་མང་པོ་དག ། རྙེད་ནས་བག་མེད་མི་བྱ་སྟེ། ། ཚུལ་ཁྲིམས་ལྡན་པ་གང་དག་ལ། ། ཡོན་གྲུབ་འགྱུར་བ་རྣམས་ལ་སྦྱིན། ། དེ་ལྟར་ཡིད་གཞུང་དད་པ་ཅན། ། མ་ཆགས་སེམས་ཀྱི་འདིར་བྱིན་ནས། ། མཁས་པ་འཇིག་རྟེན་གནོད་མེད་པ། ། བདེ་བ་ཅན་དུ་སྐྱེ་བར་འགྱུར། ། ཞེས་གསུངས་པ་ཡིན་ནོ། ། རྒྱལ་པོ་དེ་དག་ནི་བཅོམ་ལྡན་འདས་ཀྱི་སྐྱེས་པའི་རབ་ཡིན་ནོ། །
རང་དང་གཞན་ལ་ཕན་ན་ནི་གཉེན་ཡིན་ལ། གནོད་ན་ནི་དགྲ་ཡིན་ལ་ཕན་པ་དང་གནོད་པ་མེད་པར་འཇུངས་པ་འགའ་ཞིག་གིས་རྙེད་དེ། གཞན་ལ་སྦྱིན་པར་ཡང་མི་བྱེད། རང་ཉིད་ལོངས་སྤྱོད་པར་ཡང་མི་བྱེད་པར་རྟག་ཏུ་འཇོག་པ་དང་དེའི་རྒྱུས་རུལ་བ་དང་མྱག་པ་དང་རྙིང་པ་ལ་སོགས་པ་ཆུད་ཟོས་པར་བགྱིད་པ་དེ་ནི་ལོངས་སྤྱོད་དོན་མེད་པ་ཞེས་བྱ་བ་ལགས་ཏེ། སྔོན་བཅོམ་ལྡན་འདས་ཀྱི་ཉན་ཐོས་ཉེ་དགའ་ཞེས་བྱ་བས་ཆོས་དང་མཐུན་པའི་རྙེད་པ་གསེར་སྲང་བྱེ་བ་རྙེད་དེ། དེ་དག་མཆོད་པ་དང་སྦྱིན་པར་མི་བྱེད་དེ། རང་ཉིད་ལོངས་སྤྱོད་པར་ཡང་མི་བྱེད་པར་བྱིན་གྱིས་བརླབས་ཏེ་འཛིན་པར་བྱེད་དོ། ། དུས་གཞན་ཞིག་ན་དེ་རླུང་ནད་ཀྱི་ཐེབས་སོ། ། དེ་སྨན་པའི་རྒྱལ་པོ་འཚོ་བྱེད་ལ་བསྟན་པ་ན་ཞུན་མར་དག་བཏུང་བར་བྱའོ། ། ཞེས་བསྟན་ནོ། །
དེས་གྲོང་ཁྱེར་བ་རྣམས་ལ་ཞུན་མར་བླངས་པ་ན་ལྷུང་ཟེད་དུ་མ་ཁེངས་པ་རྙེད་ཀྱང་ཧ་ཅང་འཇུང་པས་འཐུང་མ་ནུས་སོ། ། དེ་ནས་ཉེ་དགའ་ན་ཚབ་ཆེར་སོང་ནས་འཚོ་བྱེད་ལ་བསྟན་པ་ན། ད་ནི་འཕྱིས་ཏེ་འཆི་བའི་དུས་བྱེད་དོ་ཞེས་བསྟན་པ་ན་སྲོག་ལ་ཆགས་པས་ལྷུང་བཟེད་གསུམ་འཐུང་ཀྱང་མ་ཕན་པར་འཆི་བའི་དུས་བྱས་ཏེ། གསེར་སྲང་བྱེ་བ་ཡོད་པ་རྣམས་ནི་ཕྱོགས་བཞིའི་དགེ་འདུན་གྱིས་བགོས་སོ་ཞེས་འབྱུང་བ་བཞིན་ནོ། ། ཐོག་མར་དཀའ་བ་དང་བཅས་པའམ་རྩོལ་བ་མེད་པར་རྙེད་ཀྱང་རུང་དུས་ཕྱིས་བདག་དང་གཞན་གྱིས་ལོངས་སྤྱོད་པར་བགྱིས་པས་གནས་སྐབས་སུ་བདག་དང་གཞན་བདེ་བར་བགྱིད་པ་དང་། སྙན་པའི་གྲགས་པ་དང་ལྡན་པར་བྱེད་པ་དང་། མི་མཐུན་ཕྱོགས་ཟིལ་གྱིས་གནོན་པར་བྱེད་པ་དང་། ཉེ་བར་འདུན་པ་རྣམས་ཚིམ་པར་བྱེད་པ་དང་། ཡ་རབས་རྣམས་ཀྱི་ཚུལ་སྐྱོང་བར་བྱེད་པའི་དོན་དུ་ལོངས་སྤྱོད་པ་གང་ཡིན་པ་དེ་ནི་ལོངས་སྤྱོད་དུ་གྱུར་པ་ཞེས་བྱའོ། ། གསུམ་པ་ལོངས་སྤྱོད་པའི་ཚུལ་ནི།
དེ་དག་རྣམས་ལས་དང་པོ་དང་། ། གསུམ་པ་རྟག་ཏུ་ཡང་བགྱི་སྟེ། ། གཉིས་པ་ཀུན་ཏུ་སྤྱད་བགྱི་ཞིང་། ། བཞི་པ་ཅི་རིགས་དག་ཏུ་མཛོད། ། ཅེས་གསུངས་ཏེ། ལོངས་སྤྱོད་བཞི་པོ་དེ་དག་ལས་དང་པོ་དགྲ་གྱུར་པ་དང་། གསུམ་པ་དོན་མེད་པ་ནི། དུས་རྟག་ཏུ་སྤང་པར་བགྱི་སྟེ་བཤེས་པའི་སྤྲིང་ཡིག་ལས། དེས་པ་བདོག་མང་ཇི་ལྟར་སྡུག་བསྔལ་བ། ། འདོད་པ་ཆུང་རྣམས་དེ་ལྟ་མ་ལགས་ཏེ། །
ཀླུ་མཆོག་རྣམས་ལ་མགོ་བོ་ཇི་སྙེད་པ། ། དེ་ལས་བྱུང་བའི་སྡུག་བསྔལ་དེ་སྙེད་དོ། ། ཞེས་གསུངས་སོ། ། གཉིས་པ་གཉེན་དུ་གྱུར་པ་ནི་ཀུན་ཏུ་སྤྱད་པར་བགྱི་སྟེ་དེ་ཉིད་ལས། ལོངས་སྤྱོད་གཡོ་བ་སྙིང་པོ་མེད་མཁྱེན་ནས། ། དགེ་སྦྱོང་བྲམ་ཟེ་བཤེས་དང་བཀྲེས་རྣམས་ལ། ། སྦྱིན་པ་ཚུལ་བཞིན་བསྩལ་བགྱི་ཕ་རོལ་དུ། ། སྦྱིན་ལས་གཞན་པའི་གཉེན་མཆོག་མ་མཆིས་སོ། ། ཞེས་གསུངས་པ་བཞིན་ནོ། ། བཞི་པ་ལོངས་སྤྱོད་དུ་གྱུར་པ་ནི་གནས་སྐབས་ལ་ལར་ནི་སྤྱད་པར་བགྱི་སྟེ་ཡ་རབས་ཀྱི་ཚུལ་དང་མཐུན་པའི་ཕྱིར་དང་འཇིག་རྟེན་གྱི་བྱ་བ་ཐམས་ཅད་ནི་དེ་ལས་འགྲུབ་པའི་ཕྱིར་རོ། །
རྣམ་པ་ཐམས་ཅད་དུ་དེ་ལ་དམ་པའི་སེམས་ཀྱིས་འབད་པར་ནི་མི་བྱ་སྟེ། འཁོར་བསྡུ་བའི་ཕྱིར་དང་། གྲགས་པའི་ཕྱིར་དང་། མི་མཐུན་ཕྱོགས་ཟིལ་གྱིས་མནན་པའི་ཕྱིར་དང་། སྔོན་གྱི་ཡབ་མེས་ཀྱི་ལུགས་བསྐྱངས་པའི་ཕྱིར་སྦྱིན་པ་ལ་སོགས་པ་ནི་དྲང་སྲོང་རྒྱས་པས་ཞུས་པའི་མདོ་ལས་མ་དག་པའི་སྦྱིན་པར་གསུངས་པའི་ཕྱིར་རོ། ། དེའི་ཕྱིར་ཅི་རིགས་དག་ཏུ་མཛོད་ཅེས་གསུངས་པ་ཡིན་ནོ། ། བཞི་པ་ཆོག་མི་ཤེས་པ་དང་ཆང་གི་ཉེས་དམིགས་ནི། ཆོག་མི་ཤེས་པར་ལོངས་སྤྱོད་པ། ། སྡུག་བསྔལ་བསྐྱེད་པར་བགྱིད་པ་སྟེ། ། ཟུངས་ཉམས་པ་དང་མ་ཞུའི་ནད། །
གང་ལས་བྱུང་བ་དགོངས་པར་མཛོད། ། ཆང་གིས་འཇིག་རྟེན་བརྙས་བགྱིད་ཅིང་། ། ལུས་རྒུད་བློ་གྲོས་ཉམས་པར་བགྱིད། ། དོན་ཉམས་ཆོས་དང་བྲལ་བགྱིད་པས། ། ཆང་ལ་རྟག་ཏུ་དུག་བཞིན་གཟིགས། ། གཞན་ཡང་འདོད་ལ་ཆགས་པ་ཡིས། ། བསགས་པའི་དགེ་བ་འཛད་པ་དང་། ། རྟག་ཏུ་བྱ་བ་ཉམས་གྱུར་པས། ། ཆོག་ཤེས་རྟག་ཏུ་བརྟེན་འཚལ་ལོ། ། ཞེས་བྱ་བ་གསུངས་ཏེ།
འདི་ལྟར་འདོད་པ་དག་གིས་ཆོག་མི་ཤེས་པར་ལོངས་སྤྱད་པ་ལས་ནི་ན་བ་དང་ཚ་བ་དང་། འཆི་བ་ལ་སོགས་པའི་སྡུག་བསྔལ་བསྐྱེད་པར་བགྱིད་པ་སྟེ། ལུས་ཀྱི་ཟུངས་སྟེ་སྟོབས་ཉམས་པ་ནི་ཟས་མི་མཐུན་པ་ཟོས་པ་ལས་བྱུང་ལ། མ་ཞུ་བའི་ནད་ནི་ཟས་མཐུན་པ་བཟའ་བ་དྲགས་པ་དང་སྐབས་སུ་མ་བབས་པར་ཟོས་པ་ལ་སོགས་པ་ལས་བྱུང་བར་དགོངས་པར་མཛོད་ཅེས་བྱ་སྟེ། ཕྱིན་ཅི་ལོག་བཞི་ཡང་གཏམ་ལས། སྐྱེས་བུ་ཟས་ཉུང་དག་གིས་རིད་འགྱུར་ཟས་མང་དག་ལ་མངོན་དགའ་བས། ། མ་ཞུའི་ནད་འབྱུང་དབུགས་མི་ཐོན་ཅིང་མི་མཐུན་ཟས་ཀྱིས་འཆི་བར་བྱེད། ། ཟས་མ་ཞུ་བས་ནད་སྐྱེད་འགྱུར་ཞིང་ཞུ་ན་བཀྲེས་པ་ཉིད་དུ་འགྱུར། ། ཀྱེ་མ་ཟས་ཟོས་གྱུར་ལ་སྡུག་བསྔལ་མི་སྐྱེད་སྐབས་ནི་ཅི་ཞིག་ཡོད། ། ཅེས་གསུངས་པ་བཞིན་ནོ། །
ཁྱད་པར་དུ་ཡང་ཆང་གིས་འཇིག་རྟེན་པ་རྣམས་ཀྱིས་བརྙས་པར་བགྱིད་པ་དང་། ལུས་རྒུད་པར་བགྱིད་པ་དང་། དོན་དང་མཐུན་པའི་བློ་གྲོས་ཉམས་པར་བགྱིད་པ་དང་། འཇིག་རྟེན་པའི་ཚོང་དང་སོ་ནམ་ལ་སོགས་པའི་དོན་རྣམས་ཉམས་པར་བགྱིད་པ་དང་། མདོ་ཉན་པ་དང་འཛིན་པ་དང་དོན་སྤྱོད་པ་དང་སེམས་པ་ལ་སོགས་པའི་ཆོས་དང་བྲལ་བར་བགྱིད་པས་ཆང་ལ་དུག་བཞིན་དུ་གཟིགས་ལ་སྤོང་བར་མཛོད་ཅེས་བྱས་ཏེ། སྐྱེས་པའི་རབས་ལས། ཆང་གི་དབང་དུ་བྱས་ནས། གང་འཐུངས་ན་ནི་སྐྱུགས་པའི་ཟས་ཀྱིས་གོས་འགྱུར་ཞིང་། ། ཁྱི་ཡིས་ཁ་ཡང་དོགས་པ་མེད་པར་ལྡག་པར་འགྱུར། ། དྲན་པ་མེད་པར་ལམ་པོ་ཆེ་ནའང་ཉལ་འགྱུར་བ། །
བཙོང་ན་བྲིམ་པ་དེ་ནི་འདིར་བླུགས་སོ། ། ཞེས་བཤད་པ་བཞིན་ནོ། ། རིན་པོ་ཆེའི་འཕྲེང་བ་ལས་ཀྱང་། ཆང་གིས་འཇིག་རྟེན་བརྙས་འགྱུར་ཞིང་། ། དོན་ཡལ་ནོར་ཡང་ཟད་པར་འགྱུར། ། རྨོངས་པས་བྱ་བ་མ་ཡིན་བྱེད། ། དེ་བས་ཆང་ནི་རྟག་ཏུ་སྤོངས། ། ཞེས་གསུངས་པ་བཞིན་ནོ། ། གཞན་ཡང་འདོད་པའི་ཡོན་ཏན་གཟུགས་དང་། སྒྲ་དང་།
དྲི་དང་། རོ་དང་རེག་བྱ་རྣམས་ལ་ལྷག་པར་ཆགས་པ་ཡིས་ནི་སྔར་བསགས་པའི་དགེ་བ་མཛད་པ་དང་། རྟག་ཏུ་འཇིག་རྟེན་དང་ཆོས་ཀྱི་བྱ་བ་རྣམས་ཉམས་པར་འགྱུར་བ་ལགས་པས་འདོད་པ་ཆུང་པ་དང་ཆོག་ཤེས་པ་རྟག་ཏུ་བརྟེན་པར་བགྱི་འཚལ་ཏེ། སྔོན་བསྐལ་པ་དང་པོའི་ཚེ་རྒྱལ་པོ་ཆེན་པོ་གྲགས་པ་མཐའ་ཡས་ཞེས་བྱ་བ་རིན་པོ་ཆེ་བདུན་དང་ལྡན་པ་གླིང་བཞི་ལ་དབང་བསྒྱུར་བ་ཞིག་ཡོད་དོ། ། དེ་རེ་ཞིག་ན་སུམ་ཅུ་རྩ་གསུམ་གྱི་གནས་སུ་འགྲོ་བར་འདོད་པ་ན་བསོད་ནམས་ཀྱི་ཤུགས་ཀྱིས་དཔུང་དང་བཅས་པ་ནམ་མཁའ་ལ་འཕགས་ཏེ་རི་རབ་ཀྱི་སྟེང་དུ་འཁོད་དོ། ། དེ་ནས་ལྷའི་དབང་པོ་བརྒྱ་བྱིན་གྱིས་རྒྱལ་པོ་གྲགས་པ་མཐའ་ཡས་ལ་རྒྱལ་པོ་ཆེན་པོ་བྱོན་པ་ལེགས་ཀྱིས་ངའི་སྟན་ཕྱེད་ལ་སྡོད་ཅིག་ཅེས་སྨྲས་ཏེ་སུམ་ཅུ་རྩ་གསུམ་གྱི་ཕྱེད་ལ་དབང་བྱས་སོ། ། དེ་ནས་དུས་གཞན་ཞིག་ན་ལྷ་མ་ཡིན་གྱི་དམག་ལྷགས་ཏེ། སུམ་ཅུ་རྩ་གསུམ་ལ་དྲངས་པ་ན་ལྷའི་དབང་པོས་མ་ཐུབ་སྟེ། རྒྱལ་པོ་གྲགས་པ་མཐའ་ཡས་སྦྲན་ནོ། ། རྒྱལ་པོ་གྲགས་པ་མཐའ་ཡས་ཀྱི་གཞུ་རྒྱུད་ཀྱི་སྒྲ་ཙམ་གྱིས་ལྷ་མ་ཡིན་རྣམས་བྱེར་རོ། །
དེ་ནས་རྒྱལ་པོ་གྲགས་པ་མཐའ་ཡས་ཀྱིས་འདི་ལྟར་བསམས་ཏེ་ལྷའི་དབང་པོ་བརྒྱ་བྱིན་བས་ཀྱང་བདག་མཆོག་ན་བརྒྱ་བྱིན་གྱི་བསྟན་རིལ་པོ་ལ་བདག་བསྡད་ན་ཅི་མ་རུང་སྙམ་དུ་འདོད་པ་སྐྱེས་པ་ན་བསོད་ནམས་ཟད་དེ་དེ་ནས་འཕོས་ཏེ་མི་ཡུལ་དུ་ལྷུང་ནས་མར་སར་གྱི་གོང་བུ་བྱེ་མ་ལ་ལྷུང་པ་ལྟར་ཤི་འཕོས་པར་གྱུར་ཏོ། ། ཞེས་གསུངས་པ་བཞིན་ནོ། ། དེ་བས་ན་བཤེས་པའི་སྤྲིང་ཡིག་ལས་ཀྱང་། ནོར་རྣམས་ཀུན་གྱི་ནང་ན་ཆོག་ཤེས་པ། ། རབ་མཆོག་ལགས་པར་ལྷ་མིའི་སྟོན་པ་གསུང་། ། དེ་བས་མཆོག་མཁྱེན་མཛོད་ཅིག་མཆོག་མཁྱེན་ན། ། ནོར་མི་མདོག་ཀྱང་ཡང་དག་འབྱོར་པ་ལགས། ། ཞེས་གསུངས་པ་བཞིན་ནོ། ། ད་ནི་བྱ་བ་མཛངས་པར་བསྒྲུབ་པ་ནི། བྱ་བ་སྒྲུབ་པའི་ཚུལ་ཡང་ནི། །
བརྟགས་ནས་སྒྲུབ་པ་མཛངས་པ་སྟེ། ། བསྒྲུབས་ནས་རྟོག་པ་བླུན་པོ་ཞེས། ། དམ་པའི་གཞུང་ལས་འབྱུང་བས་ན། ། ཉིད་ཀྱིས་བགྱི་བ་གང་ལགས་པ། ། བརྟགས་ཤིང་བགྲོས་ནས་མཛོད་ཅིག་དང་། ། དོན་ཀུན་གྲུབ་འགྱུར་གཞན་དུ་ནའང་། ། འགྱོད་པ་མེད་པར་འགྱུར་བ་ལགས། ། ཞེས་གསུངས་ཏེ། བྱ་བ་སྒྲུབ་པའི་ཚུལ་ཐམས་ཅད་ལ་ཡང་སྒྲུབ་པའི་སྔོན་དུ་ལེགས་པར་བརྟགས་ནས་སྒྲུབ་པ་ནི་མཛངས་ཤིང་མཁས་པ་རྣམས་ཀྱི་ལུགས་ཏེ། བསྒྲུབས་ནས་ལེགས་པར་རྟོག་པ་ནི་བླུན་པོ་ཞེས་དམ་པ་རིག་པ་སྨྲ་བ་རྣམས་ཀྱི་གཞུང་ལས་བྱུང་སྟེ།
དེ་ནི་རྣམ་གྲོལ་དང་། རྣམ་ངེས་དང་། རིག་པའི་གཏེར་ལས་འབྱུང་ངོ་། ། དེ་ལྟར་ལགས་པས་རྒྱལ་བུ་ཉིད་ཀྱི་བགྱི་བ་གང་ལགས་པ་ཐམས་ཅད་ལེགས་པར་བརྟགས་ཤིང་བྱ་བའི་ཚུལ་ཉམས་འོག་ཏུ་ཆུད་པའི་བློན་པོ་དམ་པ་རྣམས་དང་བཀའ་བགྲོས་ནས་མཛོད་ཅིག་དང་དེ་ལྟར་ན་བཞེད་པའི་དོན་ཀུན་འགྲུབ་པར་འགྱུར་ཏེ། གལ་ཏེ་འགྲུབ་པ་ལས་གཞན་དུ་མ་གྲུབ་ན་ཡང་ཡིད་ལ་འགྱོད་པ་མེད་པར་འགྱུར་བ་ལགས་ཏེ། འགྱོད་པ་དང་མངོན་པར་འདོད་པའི་དོན་མ་གྲུབ་པ་ཕལ་ཆེར་ནི་མ་བརྟགས་པར་ཞུགས་པ་ལས་བྱུང་བའི་ཕྱིར་ཏེ། སྔོན་རྒྱལ་པོ་ཨུ་ཏྲ་ཡ་ན་ཞེས་བྱ་བ་བཅོམ་ལྡན་འདས་ཀྱི་སྐུ་གཟུགས་རས་ལ་བྲིས་པ་མཐོང་བ་ལས་དད་པ་སྐྱེས་ནས་བདེན་པ་མཐོང་སྟེ། རང་གི་རྒྱལ་བུ་གཙུག་ཕུད་ཅེས་བྱ་བ་རྒྱལ་སར་བསྐོས་ཏེ། བཅོམ་ལྡན་འདས་ཀྱི་ཞལ་ལྟ་བའི་ཕྱིར་ཡུལ་དབུས་སུ་འོངས་སོ། ། དེ་ནས་བཅོམ་ལྡན་འདས་ཀྱི་ཞལ་མཐོང་བ་དང་དད་དེ་རབ་ཏུ་བྱུང་སྟེ་བསོད་སྙོམས་ལ་ཞུགས་སོ། །
དེའི་ཚེ་རྒྱལ་པོ་གཙུག་ཕུད་ཀྱིས་སྔར་ཆོས་ཅན་ཆོས་ཀྱི་ཁྲིམས་ཀྱིས་སྐྱོངས་པའི་བློན་པོ་རྣམས་བཏོན་ནས་སྡིག་པ་ཅན་གྱི་བློན་པོ་འགའ་ཞིག་བསྐོས་སོ། ། དེའི་ཚེ་དེའི་ཡུལ་འཁོར་དང་འབངས་ཐམས་ཅད་སྡིག་པ་འབའ་ཞིག་སྤྱོད་ཅིང་ཉེ་བར་འཚེ་བ་དང་བཅས་སོ། ། གཏམ་དེ་དགེ་སློང་ཨུ་ཏྲ་ཡ་ནས་ཐོས་པ་དང་ཡིད་མ་བདེ་སྟེ་བུ་ལ་གྲོས་གདབ་པའི་ཕྱིར་བཅོམ་ལྡན་འདས་ལ་ཞུས་ཏེ་རང་གི་ཡུལ་དུ་ཆས་སོ། ། དེའི་ཚེ་རྒྱལ་པོ་གཙུག་ཕུད་ཀྱི་བློན་པོ་སྡིག་པ་ཅན་དག་གིས་ཐོས་ཏེ།

ཡབ་དེ་འདིར་འོངས་ན་ནི་བདག་ཅག་བློན་པོ་ལས་འདོན་པར་འགྱུར་གྱི་ཕྲ་མ་བྱའོ་སྙམ་སྟེ། ཡབ་རྒྱལ་པོ་ནི་དཔུང་གི་ཚོགས་དང་བཅས་ཏེ་འོ་སྐོལ་གྱི་རྒྱལ་སྲིད་འཕྲོག་ཏུ་འོང་ངོ་ཞེས་རྒྱལ་པོ་གཙུག་ཕུད་ལ་གླེངས་སོ། ། དེ་ཁྲོས་ཏེ་གཤེད་མ་བ་མང་པོ་བཏང་ཏེ་གསོད་དུ་བཏང་ངོ་། ། དེ་དག་གིས་ཀྱང་དགེ་སློང་ཨུ་ཏྲ་ཡ་ན་དང་ཕྲད་དེ་གཏམ་དེ་བཟླས་སོ། ། དགེ་སློང་ཨུ་ཏྲ་ཡ་ནས་འོ་ན་དེ་རེ་ཞིག་སྡོད་ཅིག་དེའི་རྗེས་ལ་ཁྱེད་ཀྱི་དོན་གྲུབ་པར་བྱའོ་ཞེས་སྨྲས་ཏེ། བཅོམ་ལྡན་འདས་ཀྱིས་བསྟན་པའི་གདམ་ངག་བསྒོམས་ཏེ། དགྲ་བཅོམ་པའི་འབྲས་བུ་ཐོབ་པར་བྱས་སོ། ། དེའི་རྗེས་ལ་ཁྱེད་ཀྱིས་ངའི་བུ་ལ་རྒྱལ་སྲིད་འཕྲོག་པ་ལ་དཔུང་དུ་མཁར་སིལ་དང་ལྷུང་བཟེད་དང་ཆོས་གོས་གསུམ་འདུག་གོ ། ང་ཕ་ཡང་ཡིན་དགྲ་བཅོམ་པ་ཡིན་པ་ཁྱོད་ཀྱིས་བསད་པས་མཚམས་མེད་པ་གཉིས་ཁྱོད་ཀྱིས་བྱས་སོ་གྱིས་ཤིག་ཅེས་བསྒོ་སྟེ། གཤེད་མ་དེ་དག་གི་དགེ་སློང་དགྲ་བཅོམ་པ་ཨུ་ཏྲ་ཡ་ན་བཀྲོངས་སོ། ། དེ་ནས་གཤེད་མ་བ་དེ་དག་གིས་ཡབ་ཀྱི་ཞལ་ཆེམས་བཟླས་པ་དང་རྒྱལ་པོ་གཙུག་ཕུད་འགྱོད་དེ་མྱ་ངན་གྱིས་ཁང་པར་བཞུགས་སོ། །
དེའི་ཚེ་སྡིག་པ་ཅན་གྱི་བློན་པོ་དེ་དག་གིས་དགྲ་བཅོམ་པ་ནི་མི་བདེན་ནོ་ཞེས་རྒྱལ་པོ་ལོག་ལྟ་ལ་སྦྱར་བ་ན། ཡུལ་དེར་སའི་ཆར་པ་དང་རྡོའི་ཆར་པ་བབས་ཏེ་རྒྱལ་པོ་དང་བློན་པོ་དང་ཡུལ་འཁོར་རྣམས་གསོན་པོ་ཁོ་ནར་སའི་འོག་ཏུ་ནོན་ཏེ་ཤི་འཕོས་མ་ཐག་ཏུ་དམྱལ་བ་མནར་མེད་པར་སོང་ངོ་ཞེས་བཤད་པ་བཞིན་ནོ། ། དོན་དེ་ཆེད་དུ་བརྗོད་པའི་ཚོམས་ལས་ཀྱང་། ལེགས་པར་མ་བརྟགས་བར་དུ་མི་དག་གི ། མདོག་གཟུགས་ལན་འགའ་མཐོང་བས་ཡིད་མ་བརྟེན། ། ར་ག་ཁ་བསྒྱུར་ལྟ་བུར་དེས་ཚལ་ཞིང་། ། ལྕགས་ཕྱེ་གསེར་གྱིས་གཡོགས་པ་ཇི་ལྟ་བར། ། ཁོང་པ་རབ་གདུག་ཕྱི་རོལ་འཕགས་ཚུལ་གྱིས། ། འཇིག་རྟེན་འདི་ནི་འཁོར་དང་བཅས་ཏེ་རྒྱུ། ། ཞེས་གསུངས་པ་ཡིན་ནོ། །
ད་ནི་དོན་བསྡུ་བ་སྟོན་པ་ནི། མདོར་ན་འབྱོར་དང་རྒུད་པ་ཡིས། ། དྲེགས་དང་ཞུམ་པར་མ་འགྱུར་དང་། ། བྱས་ཤེས་དྲིན་དུ་གཟོ་བ་དང་། ། མཆོད་འོས་མཆོད་དང་དམན་པ་སྐྱོང་། ། ཕྱོགས་གཞན་དབང་དུ་བགྱི་བ་དང་། ། ཡུལ་འཁོར་ཆོས་བཞིན་སྐྱོངས་པ་དང་། ། ལོངས་སྤྱོད་བག་ཡོད་སྤྱོད་པ་དང་། ། བྱ་བ་མཛངས་པར་སྒྲུབ་པ་ལགས། ། ཞེས་གསུངས་ཏེ།
དེ་ལྟར་ན་ཆོས་རྣམ་པ་དགུ་པོ་འདི་ནི་སྐབས་དང་པོར་མཛད་པའི་དོན་ཡང་དག་པར་བསྡུས་པ་ཡིན་ནོ། ། དེ་དག་སོ་སོའི་དོན་ནི་རྒྱ་ཆེར་བཤད་ཟིན་ཏོ། ། ནོར་བུའི་འཕྲེང་བའི་བཤད་པ་ཀུན་དུ་འོད་ལས་ལེའུ་དང་པོའི་བཤད་པའོ།། ༈ །།དེ་ལྟར་འཇིག་རྟེན་པའི་ཡ་རབས་རྣམས་ཀྱི་ལེགས་པའི་སྤྱོད་པ་ལ་འཇུག་པ་བསྟན་ནས། འཇིག་རྟེན་ལས་འདས་པ་ངེས་པར་ལེགས་པའི་ལམ་ལ་འཇུག་པའི་ཚུལ་སྟོན་པ་ན་མཚམས་སྦྱར་བ་དང་། སྟོན་པ་དང་གཞུང་ལུགས་ཁྱད་པར་ཅན་བརྟག་པ་དང་། བདག་གིས་བསྟན་པའི་ལམ་འབྲས་བུ་དང་བཅས་པ་རྒྱ་ཆེར་བཤད་པ་གསུམ་གྱིས་རྟོགས་པར་བྱའོ། ། དང་པོ་ནི། དེ་ལྟར་བགྱིས་པས་འཇིག་རྟེན་འདིར། ། ཕུན་སུམ་ཚོགས་པར་གྱུར་པ་དེས། །
ཕ་རོལ་བདེ་བ་གཉེར་བགྱིའི་སླད། ། བདེ་བའི་ལམ་ལ་འཇུག་འཚལ་ལོ། ། ཞེས་གསུངས་ཏེ། སྔར་སྨོས་པའི་ཐབས་དེ་དག་ཇི་ལྟ་བ་དེ་ལྟར་བགྱིས་པས་འཇིག་རྟེན་འདིར་ཆོས་ཀྱི་འབྱོར་པ་དང་བཅས་པའི་ལུས་དང་ལོངས་སྤྱོད་དང་འཁོར་དང་ཆབ་སྲིད་ལ་སོགས་པ་ཕུན་སུམ་ཚོགས་པ་ཐོབ་པར་གྱུར་པ་དེ་དག་གིས་ཕ་རོལ་གྱི་བདེ་བ་དོན་དུ་གཉེར་བར་བགྱི་བའི་སླད་དུ་བདེ་བའི་ལམ་གང་ཡིན་པ་ལ་འཇུག་འཚལ་ཏེ་ཚེ་འདིའི་འབྱོར་པ་རྣམས་ནི་མི་རྟག་པའི་ཕྱིར་དང་། རག་པའི་རྒྱུན་ཡང་ཐུག་པ་མེད་པར་སྐྱེ་བའི་ཕྱིར་དང་། སྐྱེ་བའི་གནས་དག་ཀྱང་ཕལ་ཆེར་སྡུག་བསྔལ་དང་བཅས་པའི་ཕྱིར་དང་། བདེ་བ་དང་བཅས་པའི་གནས་དག་ཀྱང་ཡོད་པའི་ཕྱིར་རོ། ། དོན་དེ་དག་ཀྱང་རྒྱལ་པོ་ལྷ་ཆེན་པོས། ད་ནི་བདག་གི་མགོ་བོ་ལ། ། ན་ཚོད་འཇོམས་པའི་སྐྲ་སྐྱེས་ཏེ། །
ལྷ་ཡི་ཕོ་ཉ་བྱུང་གྱུར་པས། ། བདག་ནི་རབ་བྱུང་དུས་ལ་བབས། ། ཅེས་གསུངས་ཏེ་བུ་ཐེ་བོ་ལ་རྒྱལ་སྲིད་གཏད་དེ་རབ་ཏུ་བྱུང་ནས་ལམ་སྒོམ་པ་ལ་བརྩོན་པ་དང་། ཡང་འཕགས་པ་ཀླུ་སྒྲུབ་ཀྱིས། མགོ་འམ་གོས་ལ་གློ་བུར་མེ་ཤོར་ན། ། དེ་དག་སླར་བཟློག་བགྱི་བ་བཏང་ནས་ཀྱང་། ། ཡང་སྲིད་མེད་པར་བགྱིད་སླད་འབད་འཚལ་ཏེ། ། དེ་བས་ཆེས་མཆོག་དགོས་པ་གཞན་མ་མཆིས། ། ཞེས་གསུངས་པ་བཞིན་ནོ། ། ད་ནི་སྟོན་པ་དང་གཞུང་ལུགས་ཁྱད་པར་ཅན་བརྟག་པ་སྟོན་པ་ན་སྤྱིར་བསྟན་པ་དང་།
གཞུང་ལུགས་བཟང་པོའི་མཚན་ཉིད་དང་། ། དེ་འབྱེད་པ་སྟོན་པ། ཁྱད་པར་ཅན་དུ་བསྒྲུབ་པའོ། ། དང་པོ་ནི། སྣ་ཚོགས་ལམ་དུ་འཁྲིད་བགྱིད་པའི། ། སྟོན་པ་རབ་ཏུ་མང་མཆིས་མོད། ། རྒྱུ་དང་བཅས་པའི་ཉེས་བཅོམ་ཞིང་། ། ཡོན་ཏན་ཡོངས་རྫོགས་མཆོག་ལགས་ཀྱང་། ། བདག་ནི་ཡོན་ཏན་དམན་པ་དང་། ། རང་བཞིན་སྐྱོན་དང་ལྡན་པའི་ཞེས། །
སུ་ཡང་སྨྲ་བར་མི་བགྱིད་པས། ། རང་བཞིན་སེམས་པའི་དཔྱོད་པ་ཡིས། ། དེ་ཡི་སྤྱོད་དང་དེས་བསྟན་པའི། ། གཞུང་ལས་དེའི་ཚུལ་འཚལ་བགྱི་སྟེ། ། ཞེས་གསུངས་ཏེ། འདི་ལྟར་འབྱུང་པོ་དང་བཅས་པའི་སའི་སྟེང་ན་མངོན་པར་འདོད་པ་ཐ་དད་པས་སྦྱར་བའི་ལུགས་སྣ་ཚོགས་པའི་ལམ་དུ་འཁྲིད་པར་བགྱིད་པའི་སྟོན་པ་ནི་རབ་ཏུ་མང་པོ་མཆིས་སོ། ། འདི་ལྟར་དྲང་སྲོང་ལྷའི་བླ་མ་ཕུར་བུ་ཞེས་བྱ་བས་ནི་ཆད་པ་སྨྲ་བའི་གཞུང་འབུམ་ཕྲག་དུ་མ་བརྩམས་སོ་ཞེས་གྲག་གོ ། དྲང་སྲོང་ཆེན་པོ་སེར་སྐྱ་ཞེས་བྱ་བས་ནི་གཙོ་བོ་དང་ཤེས་རིག་གི་དེ་ཁོ་ན་ཉིད་ཤེས་པ་ལམ་དུ་སྨྲས་སོ། ། དྲང་སྲོང་གཟེགས་ཟན་ཞེས་བྱ་བས་ནི་རྫས་ལ་སོགས་པ་ཚིག་གི་དོན་དྲུག་ཤེས་པ་ལམ་དུ་སྨྲས་སོ། ། དྲང་སྲོང་རྐང་མིག་གིས་ནི་རྟོག་གེའི་ཚིག་གི་དོན་བཅུ་དྲུག་ཤེས་པ་ལམ་དུ་སྨྲས་སོ། །
དྲང་སྲོང་རྒྱལ་དཔོག་པ་ཞེས་བྱ་བས་ནི་ཚད་མ་ལ་སོགས་པའི་མཚན་ཉིད་བཅུ་གཉིས་རིག་པ་ལམ་དུ་སྨྲས་སོ། ། དྲང་སྲོང་བ་ཏྲི་ཧ་རི་ཞེས་བྱ་བས་ནི་སྒྲའི་ཚངས་པ་ཞེས་བྱ་བ་ཡི་གེ་ཨོཾ་གྱི་བདག་ཉིད་དུ་ཤེས་བྱ་ཐམས་ཅད་བསྒོམས་ཤིང་དེ་ལ་བསྟོད་པ་དང་བཀུར་བ་དང་བསྔགས་པ་བརྗོད་ན་ཐར་པར་སྨྲས་སོ། ། དྲང་སྲོང་རྒྱལ་བ་པ་ཞེས་བྱ་བས་ནི་སྲོག་ལ་སོགས་པའི་ཚིག་གི་དོན་དགུ་ཤེས་ན་རྒྱལ་བ་དམ་པ་ཞེས་བྱ་བའི་ཐར་པ་གདུགས་བསྐན་ཏེ་བཟུང་བ་ལྟ་བུ་ཁ་དོག་དཀར་པོར་གནས་པ་དེ་ལ་ཐིམ་པ་ཉིད་དུ་སྨྲའོ། ། དྲང་སྲོང་རྒྱས་པ་ཞེས་བྱ་བ་ནི་གཡུལ་ངོར་བསད་པའི་སྐྱེས་བུ་ནི་བདེ་འགྲོར་འགྲོའོ་ཞེས་སྨྲའོ། ། དྲང་སྲོང་ནེ་ཚེ་ཞེས་བྱ་བ་ནི་འཁོར་བ་ལས་ཡིད་སྐྱོ་སྟེ་ལམ་བསྒོམས་པས་རྫུ་འཕྲུལ་ཐོབ་ཏེ་ཉི་མའི་དཀྱིལ་ཕུག་ཏེ་ཐར་པ་ཐོབ་བོ་ཞེས་སྨྲའོ། ། བྲམ་ཟེ་རྣམས་ནི་སྲོག་བཅད་ནས་དབང་ཕྱུག་ལ་སོགས་པ་ལ་མཆོད་སྦྱིན་བྱས་ན་ཐར་པ་ཐོབ་པར་འདོད་དོ། ། དེ་དག་ནི་ཕྱི་རོལ་པའི་དྲང་སྲོང་རྣམ་ཏེ་དེ་དག་ཕལ་ཆེར་ལྷར་འཛིན་པ་ནི་དབང་ཕྱུག་དང་། ཁྱབ་འཇུག་དང་། ཚངས་པ་གསུམ་ཡིན་ནོ། ། དབང་ཕྱུག་གིས་ནི་འཁྲིག་པ་ལམ་དུ་སྨྲས་སོ། །
ཁྱབ་འཇུག་གིས་ནི་འཚེ་བ་ལམ་དུ་སྨྲས་སོ། ། ཚངས་པས་ནི་རིག་བྱེད་ཀྱི་ཆོག་ཤེས་པ་དང་སྦྱོར་བ་ལམ་དུ་སྨྲས་སོ། ། དེ་དག་དུ་མ་བཏོགས་པ་ནམ་མཁའི་ལྷས་བསྟན་པའི་གྲུབ་མཐའ་ཞེས་བྱ་བ་ལས་གསེར་གྱི་སྣོད་དུ་གྲོག་མོ་རྣམས་གསེར་གྱི་ཁབ་ཀྱིས་ཕུག་ནས་བསད་ན་ཐར་པ་ཐོབ་བོ་ཞེས་འདོད་དོ་ཞེས་གྲག་གོ ། འཇིག་རྟེན་ན་ནི་སྐྱ་སེང་གི་བུ་འཇིགས་སྡེ་ལ་སོགས་པའི་མིང་བརྗོད་ན་ཐར་པ་ཐོབ་བོ་ཞེས་ཟེར་བ་ཡང་བྱུང་ངོ་། ། གཤེན་རབ་མི་བོ་ཞེས་བྱ་བ་བོན་པོའི་རྗེས་སུ་འབྲང་པ་རྣམས་ནི་ཐེག་པ་རིམ་པ་དགུའི་བོན་ལམ་དུ་སྨྲའོ། ། ད་སྨན་ཞེས་བྱ་བའི་སོག་པོའི་སྟོན་པ་མ་ཧད་མད་ཞེས་བྱ་བ་ནི་རང་གིས་དམག་དཔོན་བྱས་ནས་བསད་པ་རྣམས་མཐོ་རིས་སུ་སྐྱེ་བ་དང་། རང་གིས་བསད་པའི་ཤ་དང་ཁྲག་གིས་མཆོད་སྦྱིན་གྱིས་བདེ་ལེགས་སུ་འགྱུར་བར་སྨྲའོ་ཞེས་གྲག་གོ ། ཨེ་ག་འུན་ཞེས་བྱ་བའི་སོག་པོའི་སྟོན་པ་མི་ཤ་ཧ་ཞེས་བྱ་བས་ནི་གཞན་ལ་འཚེ་བ་ནི་ལམ་མ་ཡིན་གྱི་འོན་ཀྱང་གཙང་སྦྲ་དང་དབེན་པ་བསྟེན་ཤིང་ཐམས་ཅད་ཀྱི་བྱེད་པ་པོ་གནམ་ཡིན་ལ་མཆོད་པ་བྱེད་ན་ཡང་ཁུར་བ་དང་རྒུམ་འབྲུམ་གྱི་ཁུ་བ་ལ་ཤ་དང་ཁྲག་ཏུ་བསམས་ཏེ་མཆོད་སྦྱིན་བྱས་པས་ཐར་པ་ཐོབ་པར་འདོད་དོ་ཞེས་ཟེར་རོ། ། དེ་དག་ནི་པཎྜི་ཏ་ཤམ་ཐབས་སྔོན་པོ་ཅན་ཞེས་བྱ་བ་ཆོས་ལོག་སྤྱོད་པ་ཞིག་རྒྱལ་པོ་ཤྲི་ཧ་རི་ཤན་ཏེ་བས་སྟག་གཟིག་གི་ཡུལ་དུ་བསྐྲད་པ་ལས་བྱུང་ངོ་ཞེས་གྲག་གོ ། རྒྱ་ནག་པོའི་ཡུལ་དུ་བྱུང་བའི་ཟིན་ཤིང་གི་སྟོན་པ་ལ་བ་གིན་ཞེས་བྱ་བས་ནི་དབེན་པ་ལ་གནས་ཤིང་ཤ་དང་འབྲུ་མི་ཟ་བ་ལ་སོགས་པའི་ཀུན་སྤྱོད་གཙང་པ་དང་།
སེམས་དུལ་བས་སྡུག་བསྔལ་ལས་ཐར་པ་བསྒྲུབ་ཅིང་། གནས་སྐབས་སུ་གཟའ་དང་སྒྱུ་སྐར་དང་ཡུལ་ལྷ་ལ་སོགས་པ་མཆོད་པས་ཐུན་མོང་གི་དངོས་གྲུབ་ཐོབ་ལ། རང་གི་རྗེ་དཔོན་ལ་སོགས་པ་རྙེད་པ་དང་། བཀུར་བསྟི་ལ་སོགས་པས་མགུ་བར་བྱས་པས་ཀྱང་ཐར་པ་ཐོབ་བོ་ཞེས་རྒྱལ་རིགས་རྗེས་སུ་སྨྲ་བའི་གྲུབ་མཐའ་དང་མཐུན་པར་སྨྲའོ། ། ཡང་འཇིག་རྟེན་ན་ཤི་བའི་རོ་དང་དེའི་གོས་དང་རྟ་དང་ཆུང་མ་དང་ནོར་ལ་སོགས་པ་གཏེར་དུ་སྦས་ན་གང་ཤི་བ་དེས་ཐོབ་བོ་ཞེས་ཟེར་བ་ཡང་ཡོད་དོ། ། དེ་དག་ནི་རང་དགར་འོལ་ཚོད་ཀྱིས་ལམ་དུ་བརྟགས་པ་དག་ཁོ་ན་ཡིན་ནོ། ། སངས་རྒྱས་བཅོམ་ལྡན་འདས་ཀྱིས་ནི་ཐེག་པ་གསུམ་གྱིས་བསྡུས་པ་ལྟ་བ་དང་སྤྱོད་པ་དང་འབྲས་བུ་རྣམས་ཡང་དག་པ་ཁོ་ནར་གསུངས་སོ། ། དེ་ལྟར་སྟོན་པ་ནི་རབ་ཏུ་མང་མོད་ཀྱི། གནས་འཇོག་གང་ལ་ཀུན་ནས་ལྡང་པའི་རྒྱུ་ས་བོན་དང་བཅས་པའི་ཉེས་པ་ཐམས་ཅད་བཅོམ་ཞིང་། ཇི་ལྟ་བ་དང་ཇི་སྙེད་པ་མཁྱེན་པ་ལས་སོགས་པའི་ཡོན་ཏན་ཐམས་ཅད་ཡོངས་སུ་རྫོགས་པ་ནི་སྟོན་པ་མཆོག་ལགས་ཏེ།
བདེ་བྱེད་བདག་པོས། གང་ལ་སྐྱོན་ཀུན་ཡོད་མིན་ཞིང་། ཡོན་ཏན་ཐམས་ཅད་ཡོད་གྱུར་ན། ། ཚངས་དང་ཁྱབ་འཇུག་དབང་ཕྱུག་ཆེ། ། དེ་ཡང་བདག་གི་སྟོན་པ་ལགས། ། གང་ལ་སྐྱོན་ནི་མི་མངའ་ཞིང་། ། ཡོན་ཏན་དཔག་མེད་མངའ་བ་དང་། ། ཐམས་ཅད་མཁྱེན་དང་ཐུགས་རྗེ་ཅན། ། དེ་ལ་བདག་ནི་སྐྱབས་སུ་མཆི། ། ཞེས་གསུངས་པ་དང་།
ཁྱད་པར་དུ་འཕགས་པ་ལས་ཀྱང་། བདག་ནི་སྟོན་པ་གཞན་སྤངས་ནས། ། བཅོམ་ལྡན་ཁྱོད་ལ་སྐྱབས་མཆིས་པ། ། དེ་ཅིའི་སླད་དུ་ཞེ་ན་ཁྱོད། ། སྐྱོན་མི་མངའ་ལ་ཡོན་ཏན་ལྡན། ། ཞེས་པ་བཞིན་ནོ། དེ་ལྟ་མོད་ཀྱི་བདག་ནི་ཡོན་ཏན་དམན་པ་དང་ལྡན་ལ། རང་བཞིན་གྱིས་སྐྱོན་དང་ལྡན་པ་ཡིན་ནོ་ཞེས་སྟོན་པ་སུ་ཡང་སྨྲ་བར་མི་བྱེད་ཅིང་། དེ་དག་གི་སྐྱོན་དང་ཡོན་ཏན་ཡང་མངོན་སུམ་དུ་མི་ཤེས་པས་དེ་དག་ལ་ཆགས་པ་དང་སྡང་པ་དོར་ཏེ་རང་བཞིན་སེམས་ཤིང་དཔྱོད་པའི་བློས་དེ་དག་གི་ཀུན་ཏུ་སྤྱོད་པ་དང་། དེ་དག་གིས་བསྟན་པའི་གཞུང་ལུགས་བཟང་པོ་དང་ངན་པ་སྟོན་པ་རྣམས་ཀྱི་ཁྱད་པར་འཚར་བར་བགྱི་སྟེ་ལྷ་ལས་ཕུལ་དུ་བྱུང་པ་ལས།
བཅོམ་ལྡན་བདེ་གཤེགས་མངོན་སུམ་མ་གྱུར་ཁྱབ་འཇུག་མིན། ཚངས་པ་མ་ཡིན་ལྷ་ཆེན་པོ་ཡང་མ་མཐོང་སྟེ། དེ་དག་གི་གཟུགས་མཐུ་དང་སྤྱོད་པ་བསམ་པ་རྣམས། ཐོས་ནས་སུ་ལ་ཡོན་ཏན་ཡོད་དམ་མེད་པ་དཔྱད། ། ཞེས་གསུངས་པ་ཡིན་ནོ། དེ་ལ་དྲང་སྲོང་ལྷའི་བླ་མའི་གྲུབ་པའི་མཐའ་ནི་ཐམས་ཅད་ཀྱི་ནང་ན་ཐ་ཆད་ཡིན་ཏེ་དགེ་བའི་རྩ་བ་ཐམས་ཅད་རྒྱུན་གཅོད་པས་ངན་འགྲོ་ཁོ་ནར་གཞོལ་བར་བྱེད་པའི་ཕྱིར་ཏེ། རྣམ་འགྲེལ་གྱི་རྒྱན་ལས། དེ་ལྟར་རྒྱུ་དང་འབྲས་བུ་སྐུར་འདེབས་པ། ། ལོག་ལྟས་དཀར་ཕྱོགས་དྲུང་འབྱིན་དམ་ཆོས་ཀྱི། ། ལོ་ཏོག་སེར་བ་ནམ་མཁའི་མེ་ཏོག་འདི། །
ལེགས་འདོད་རྣམས་ཀྱིས་རྒྱང་བསྲིངས་སྤང་པར་བྱ། ། ཞེས་གསུངས་པའི་ཕྱིར་རོ། ། སེར་སྐྱའི་ལུགས་ཀྱི་གཙོ་བོ་དང་ཤེས་རིག་གི་དེ་ཁོ་ན་ཉིད་རིག་པ་ཡང་ཐར་པའི་ལམ་མ་ཡིན་ཏེ། གྲངས་ཅན་གྱི་སྟོན་པ་དྲང་སྲོང་བ་ར་དྭ་ཛ་ནི་གཙོ་བོ་དང་ཤེས་རིག་གི་དེ་ཉིད་རིག་ཀྱང་དཀའ་བ་ལ་སྤྱོད་པ་ན་དཔྱིད་ལྡན་མ་ཞེས་བྱ་བའི་ལྷའི་བུ་མོ་ལ་ཆགས་ཏེ་ཡུན་རིང་དུ་འདོད་པའི་བདེ་བ་སྤྱོད་དོ་ཞེས་རང་གི་སློབ་མ་རྣམས་སྨྲ་བའི་ཕྱིར་དང་། ཁྱད་པར་དུ་འཕགས་པར་བསྟོད་པ་ལས་ཀྱང་། གྲངས་ཅན་བ་ར་དྭ་ཛ་ནི། ། དེ་ཉིད་མཐོང་ཡང་དཔྱིད་ལྡན་ལ། ། ཡོངས་སུ་ཆགས་ཀྱི་གཙོ་ཁྱེད་ཀྱི། ། སློབ་མའང་བུད་མེད་ཉིད་མ་མཆིས། ། ཞེས་བཤད་པ་ཡིན་ནོ། །
གཟེགས་ཟན་གྱི་ལྟ་བ་ཡང་ཡང་དག་པ་མ་ཡིན་ཏེ། དེས་དཀའ་ཐུབ་སྤྱོད་ཅིང་དབང་ཕྱུག་བསྒྲུབ་པ་ན་གནས་ཁང་གི་སྟེང་དུ་འུག་པ་བབས་པ་ལ་དབང་ཕྱུག་གི་སྤྲུལ་པར་ཤེས་ཏེ་ཚིག་གི་དོན་དྲུག་དྲིས་པར་ཡོངས་སུ་གྲགས་པའི་ཕྱིར་རོ། ། རྐང་མིག་གི་གཞུང་ལུགས་ཀྱང་རིགས་པ་མ་ཡིན་ཏེ། དབང་ཕྱུག་ཐམས་ཅད་ཀྱི་འབྱིན་པ་པོར་འདོད་པ་དང་། བདག་སྡུག་བསྔལ་གྱི་རྟེན་དུ་བསྒོམས་པས་ཐར་པ་ཐོབ་པ་ལ་སོགས་པ་ལོག་པའི་འཇུག་པ་དུ་མ་མཐོང་པའི་ཕྱིར་རོ། ། དྲང་སྲོང་རྒྱལ་དཔོག་གི་ལྟ་བ་ཡང་བཟང་པོ་མ་ཡིན་ཏེ། བདག་གི་རང་བཞིན་རྟག་ལ་གནས་སྐབས་མི་རྟག་པ་དང་། བློ་ཐམས་ཅད་ལྐོག་གྱུར་དུ་འདོད་པ་ལ་སོགས་པ་ཚད་མ་དང་འགལ་བ་དུ་མ་སྣང་བའི་ཕྱིར་རོ། ། བ་ཏྲི་ཧ་རིའི་སྒྲའི་ཚངས་པ་ཡང་མི་བདེན་པ་ཁོ་ན་སྒྲོགས་པའི་ཕྱིར་བློ་དང་ལྡན་པ་རྣམས་བཞད་གད་ཀྱི་གནས་སུ་རྩིའོ། ། དྲང་སྲོང་རྒྱལ་བ་དམ་པའི་ཐར་པ་ཁ་དོག་དང་དབྱིབས་ཀྱི་བདག་ཉིད་དུ་འདོད་པ་ཡང་མུན་སྤྲུལ་ཁོ་ན་ཡིན་པའི་ཕྱིར་སུ་ཞིག་དེ་ལ་འཇུག་པར་སྤྲོ།
དྲང་སྲོང་རྒྱས་པའི་བསྟན་པ་ཡང་ཡང་དག་པ་མ་ཡིན་ཏེ། དེར་རང་གི་གཞུང་ལུགས་དང་མཐུན་པའི་དཀའ་ཐུབ་དུ་མ་སྤྱད་ཀྱང་། ཝ་ར་ན་སེའི་སྨད་ཚོང་མ་ཀ་ཤི་མཛེས་དགའ་མོ་ཞེས་བྱ་བ་ལ་ཆགས་ནས་ཡུན་རིང་དུ་འདོད་པ་བསྟེན་པར་གྲགས་པའི་ཕྱིར་ཏེ། སློབ་དཔོན་མཐོ་བཙུན་གྲུབ་རྗེས། ཀ་ཤི་མཛེས་དགའ་མོ་ལ་ནི། ། རྒྱས་པ་ཡོངས་ཆགས་རྣམ་པར་གྱུར། ། ཁྱོད་ཁབ་བཞུགས་ནའང་ཕུང་ཁྲོལ་བའི། ། དོན་གྱི་དབང་པོ་རྨོངས་མ་གྱུར། ། ཞེས་བཤད་པའི་ཕྱིར་རོ། ། དྲང་སྲོང་ནེ་ཙོའི་ཐར་པ་ཡང་མི་བདེན་པ་ཁོ་ན་སྨྲ་བ་ཡིན་ནོ། །
བྲམ་ཟེ་རྣམས་ཀྱི་ཕྱུགས་གསོད་པའི་མཆོད་སྦྱིན་ནི་མཐོ་རིས་དང་ཐར་པའི་རྒྱུ་མ་ཡིན་ཏེ། སྲོག་གཅོད་པ་ནི་མི་དགེ་བ་ཁོ་ན་ཡིན་ལ། མི་དགེ་བ་ནི་ངན་འགྲོའི་རྒྱུ་ཡིན་པའི་ཕྱིར་རོ། ། དེ་ལྟར་ཡང་ཁྱད་པར་དུ་འཕགས་པར་བསྟོད་པ་ལས། ལྷ་རྟེན་དང་ནི་མཆོད་སྦྱིན་ལ། ། སེམས་ཅན་གསོད་པར་བྱེད་པ་དག ། འཇིག་རྟེན་པ་ནི་ཆོས་སུ་འཚལ། ། ཁྱོད་ཀྱི་བསྟན་ལ་དེ་དག་སྨད། ། ཞེས་གསུངས་པ་ཡིན་ནོ། ། དབང་ཕྱུག་ཀྱང་ཐར་པ་ཐོབ་པ་མ་ཡིན་ཏེ་ཐིག་ལེ་མཆོག་མ་ཞེས་བྱ་བའི་ལྷའི་བུ་མོ་ལ་ཆགས་ནས་གདོང་པ་བཞིར་སྤྲུལ་ནས་བལྟས་པ་དང་།
ལྷ་མོ་ཨུ་མ་དང་ལོ་སྟོང་གི་བར་དུ་འཁྲིག་པ་སྤྱད་ཀྱང་མ་ཚིམ་པར་ཨུ་མའི་ལུས་ཕྱེད་དུ་དབང་ཕྱུག་གི་ལུས་ཕྱེད་ཞུགས་ནས་ཆགས་པ་སྤྱོད་དོ་ཞེས་གྲག་པ་དང་། དྲང་སྲོང་གི་ཆུང་མ་དང་བུ་མོ་རྣམས་ལ་མཚན་མ་བསྟན་པ་ན་དྲང་སྲོང་གི་སྨོད་པས་མཚན་མ་ས་ལ་ལྟུང་བར་བྱས་སོ་ཞེས་བྱ་བ་ལ་སོགས་ཆགས་པ་དང་བཅས་པའི་གཏམ་དུ་མ་རང་གི་གཞུང་ལུགས་སྨྲ་བ་སྒྲོགས་པའི་ཕྱིར་རོ། ། ཁྱད་པར་དུ་འཕགས་པར་བསྟོད་པ་ལས་ཀྱང་། ལྷ་ཆེན་ཐིག་ལེ་མཆོག་མ་ལ། ། ཆགས་པ་སྐྱེས་པས་གདོང་བཞི་བྱུང་། ། བདུད་ཀྱི་བུ་མོ་སྒེག་མོ་ཡིས། ། ཁྱོད་ཀྱི་བ་སྤུའི་རྩེ་མ་གཡོས། ། ཞེས་བྱ་བ་ལ་སོགས་པ་གསུངས་པའི་ཕྱིར་རོ། ། ཁྱབ་འཇུག་ཀྱང་ཐར་པ་ཐོབ་པ་མ་ཡིན་ཏེ། ཁྲོ་བ་དང་བཅས་པས་ལྷ་མ་ཡིན་གྱི་རྒྱལ་པོ་འགྲོ་སྐྱོང་གསེར་ཅན་གཡོ་ཐབས་ཀྱིས་བསད་པ་དང་།
གཡོ་ཐབས་ཀྱིས་རྒྱལ་པོ་སྟོབས་ལྡན་བསླུས་པ་དང་། རྒྱལ་པོ་དུག་ཅན་པའི་བུ་དྲུག་ཁྲི་བསད་པ་ལ་སོགས་པ་ཞེ་སྡང་དང་རྒྱུའི་ཀུན་ཏུ་སྤྱོད་པ་དུ་མ་རང་གི་གྲུབ་པའི་མཐའ་རྗེས་སུ་འཛིན་པ་རྣམས་སྨྲ་བའི་ཕྱིར་དང་། ཁྱབ་འཇུག་རང་ཉིད་ཀྱི་རྔོན་པ་རྒན་པོས་མདའ་འཕངས་ནས་བསད་པར་གྲགས་པའི་ཕྱིར་རོ། ། ཁྱད་པར་དུ་འཕགས་པར་བསྟོད་པ་ལས་ཀྱང་། རྒན་པོས་ཁྱབ་འཇུག་མདའ་ཡིས་བསྣུན། ། ཞེས་བྱ་བ་དང་། ཁྱབ་འཇུག་མི་ཐུང་གཟུགས་བསྒྱུར་ནས། ། གཡོ་ཐབས་ཀྱིས་ནི་སྟོབས་ལྡན་བསླུས། ། ཞེས་བྱ་བ་ལ་སོགས་པ་གསུངས་པའི་ཕྱིར་རོ། ། ཚངས་པ་ཡང་ཐར་པ་ཐོབ་པ་མ་ཡིན་ཏེ།
འཇིག་རྟེན་ཐམས་ཅད་ཀྱི་འབྱིན་པ་པོར་རློམ་པའི་ཀུན་རྨོངས་པ་དང་། སྐྱེ་དགུའི་བདག་པོ་མྱུར་བའི་བུ་མོ་བརྟུལ་ཞུགས་བཟང་མོ་ལོག་པར་ཞུགས་པ་དང་སྐྱེ་དགུའི་བདག་པོ་གསལ་བ་ཞེས་བྱ་བ་ཚངས་པ་རང་གི་བུ་ཡིན་ལ་དེའི་བུ་མོ་རྣམས་ལ་འདོད་པའི་སེམས་སྐྱེས་ནས་ཁུ་བ་མེ་ནང་དུ་ལྷུང་པ་ལས་དྲང་སྲོང་ངན་སྤོང་དང་ཨམ་གི་ར་ས་སྐྱེས་སོ་ཞེས་བྱ་བ་ལ་སོགས་པ་ལོག་པའི་སྤྱོད་པ་དུ་མ་ཡོད་ཅིང་ཚངས་པ་རང་ཉིད་ཀྱང་དབང་ཕྱུག་གིས་མགོ་བོ་སེན་མོས་བཅད་ནས་བསད་དོ་ཞེས་བྱ་བ་ལ་སོགས་པ་དེ་ལ་ལྷར་འཛིན་པ་རྣམས་སྒྲོགས་པའི་ཕྱིར་རོ། ། ནམ་མཁའི་ལྷས་བསྟན་པའི་གྲུབ་མཐའ་ནི། གཞན་ལ་འཚེ་བ་ཆོས་སུ་སྨྲ་བ་སྡིག་པའི་རྒྱུ་ཡིན་ལ། སྐྱ་སེང་གི་བུ་རྣམས་ཀྱི་གཏམ་ནི་དམག་གི་གཏམ་བརྗོད་པ་སྟེ་བདུད་ཀྱི་ལས་ཡིན་ཞིང་། བོན་ལ་ཕྱ་གཤེན་ལ་སོགས་པ་རྒྱུའི་བོན་བཞི་ལས་སོགས་མོ་དང་མིའི་བླུད་དུ་དུད་འགྲོ་གསོད་པ་ལ་སོགས་པ་གཞན་ལ་འཚེ་བ་འབའ་ཞིག་སྨྲ་བའི་ཕྱིར་དང་། དགེ་བསྙེན་ལ་སོགས་པ་འབྲས་བུའི་བོན་དུ་གྲགས་པ་རྣམས་ནི་ལམ་གསུམ་རྒྱལ་བའི་བྱང་ཆུབ་ལ་སོགས་པས་ཆོས་བོན་དུ་བསྒྱུར་ཏེ་གནད་ཉམས་པར་བྱས་པའི་ཕྱིར་དང་། ཐེག་པ་བླ་ན་མེད་པའི་བོན་ཀྱང་རྒྱུད་སྡེ་རིན་པོ་ཆེ་རྣམས་ལ་བལྟས་ཤིང་དེ་དག་དང་ཅུང་ཟད་འདྲ་བར་གློ་རྡོལ་དུ་བྱུང་བའི་བོན་པོ་རྣམས་ཀྱིས་རང་དགར་བརྩམས་པའི་ཕྱིར་བློ་དང་ལྡན་པ་རྣམས་ཡིད་ཆེས་པར་མི་བྱེད་དོ། ། མ་ཧ་མད་ཀྱི་གྲུབ་མཐའ་རྣམས་ནི་སེམས་ཅན་ལ་འཚེ་བ་འབའ་ཞིག་བྱེད་པའི་ཕྱིར་ལོག་པའི་འཇུག་པ་ཁོ་ན་ཡིན་ལ་དེ་དག་གི་རྗེས་སུ་འབྲང་པ་རྣམས་ཀྱང་བསླུས་པ་ཁོ་ནར་འགྱུར་རོ། ། མི་ཤ་ཧའི་གྲུབ་པའི་མཐའ་མ་འཚེ་བ་སྤོང་བ་ནི་ལེགས་མོད་ཀྱི་འོན་ཀྱང་ཆོས་ཐམས་ཅད་བདག་མེད་པའི་ཕྱག་རྒྱ་དང་མི་ལྡན་པས་སྲིད་པ་ལས་གྲོལ་མི་ནུས་ཤིང་ཁུར་བ་དང་རྒུམ་འབྲུམ་གྱི་ཁུ་བའི་མཆོད་སྦྱིན་ལ་སོགས་པ་ཡང་ཡང་དག་པའི་ལུང་ལས་བཤད་པ་མེད་པའི་ཕྱིར་དང་།
མི་ཤ་ཧ་རང་ཉིད་ཀྱང་གཞན་གྱིས་མནར་ཏེ་བསད་ནས་གསལ་ཤིང་ལ་བཏགས་སོ་ཞེས་ཡོངས་སུ་གྲགས་ཤིང་སློབ་མ་རྣམས་ཀྱང་སྒྲོགས་པའི་ཕྱིར་རོ། ། ཟིན་ཤིང་གི་ལྟ་བ་ཡང་ཡང་དག་པ་མ་ཡིན་ཏེ། བྱང་ཆུབ་ཀྱི་སེམས་ལ་སོགས་པ་དང་བྲལ་བའི་གཙང་སྦྲ་དང་དཀའ་ཐུབ་ཀྱིས་ཉོན་མོངས་པ་ལ་མི་གནོད་པའི་ཕྱིར་དང་། སེམས་དུལ་ཙམ་ལ་ཤེས་རབ་ཀྱི་སྣང་བ་མེད་པའི་ཕྱིར་དང་། གཟའ་དང་རྒྱུ་སྐར་ལ་སོགས་པ་ཐར་པ་ལ་ཞུགས་པའི་མཆོད་གནས་སུ་འགལ་བའི་ཕྱིར་དང་། རྗེ་དཔོན་ལ་སོགས་པ་མཆོད་པ་ནི་ལམ་གྱི་ཡན་ལག་མ་ཡིན་པའི་ཕྱིར་རོ། ། ཤི་བའི་རོ་དང་ནོར་ལ་སོགས་པ་ལྷན་ཅིག་སྦས་པས་ནི་ཤི་འཕོས་པས་ཐོབ་པར་མི་འགྱུར་ཏེ། རོ་དང་ཤི་འཕོས་པ་ལ་འབྲེལ་པ་མེད་པའི་ཕྱིར་དང་མཆོད་པ་དང་སྦྱིན་པས་དེའི་དོན་དུ་བསྔོ་བའི་ཆོ་ག་དང་ཡང་མི་ལྡན་པའི་ཕྱིར་རོ། ། དེ་ལྟ་བུ་ལ་སོགས་པ་ཡང་དག་པའི་དོན་མ་མཐོང་པའི་སྟོན་པ་རྣམས་ཀྱིས་སྤྱོད་པ་དང་ནོར་པའི་འཇུག་པ་གཞན་ཡང་ཤེས་པར་བྱ་སྟེ་སྤང་བར་བྱའོ། ། དེ་བས་ན་སངས་རྒྱས་བཅོམ་ལྡན་འདས་ནི་ཉེས་པ་ཐམས་ཅད་སྤངས་ཤིང་།
ཡོན་ཏན་མ་ལུས་པས་བརྒྱན་ཏེ། ལམ་དང་འབྲས་བུའི་གནས་སྐབས་ཐམས་ཅད་དུ་འགྲོ་བ་ཐམས་ཅད་ལ་ཕན་པར་བཞུགས་ཤིང་། གཞན་གྱི་འདོད་ཆགས་ལ་སོགས་པ་ཐམས་ཅད་ཀྱང་ཟད་པར་བྱེད་པས་རང་དང་གཞན་གྱི་དོན་ཕུན་སུམ་ཚོགས་པ་བརྙེས་པ་ཉིད་སྟོན་པ་དང་དེའི་གསུང་རབ་ནི་ཡང་དག་པ་ཁོ་ནར་གཟུང་ཏེ། ཚད་མ་དང་ལྡན་པའི་ཕྱིར་དང་། གཞན་ལ་ཕན་པ་འབའ་ཞིག་སྟོན་པའི་ཕྱིར་རོ། ། དེ་ལྟར་ཡང་ལྷ་ལས་ཕུལ་དུ་བྱུང་བ་ལས་བཅོམ་ལྡན་འདས་ནི་བདག་གི་གཉེན་མིན་གཞན་དག་དགྲ་མ་ཡིན། ། དེ་དག་གི་སྤྱོད་གཞན་ཡང་མངོན་སུམ་གྱུར་པ་མ་མཐོང་སྟེ། ། ཚིག་དང་སྤྱོད་པ་དག་གིས་སོ་སོའི་ཁྱད་པར་ཐོས་པ་ལས། ། སངས་རྒྱས་ཡོན་ཏན་ཕུལ་དུ་ཕྱིན་ལ་དད་ཕྱིར་བདག་བརྟེན་ལགས། ། བདེ་བར་གཤེགས་པ་བདག་གི་ཕ་མིན་མུ་སྟེགས་གཞན་དག་དགྲ་མ་ཡིན། །
དེ་བཞིན་གཤེགས་དེས་བདག་ནོར་མ་བཙལ་གཟེགས་ཟན་ཚོགས་ཀྱིས་ཅི་མ་ཕྲོགས། ། འོན་ཀྱང་སངས་རྒྱས་བཅོམ་ལྡན་དེ་ནི་གཅིག་ཏུ་འགྲོ་ལ་ཕན་མཛད་གསུང་། ། དྲི་མེད་དྲི་མ་ཐམས་ཅད་སེལ་བ་གང་ཡིན་དེ་ལ་བདག་དད་ལགས། ། ཞེས་གསུངས་པ་བཞིན་ནོ། ། ད་ནི་གཞུང་ལུགས་བཟང་པོའི་མཚན་ཉིད་དང་། དེ་འཆད་པ་སྟོན་པ་ཁྱད་པར་ཅན་དུ་བསྒྲུབ་པ་ནི། གཞུང་གང་ངག་ཚིག་དྲི་མ་མེད། ། ཚད་མ་གཉིས་ཀྱི་ངེས་གྲུབ་པ། ། འགལ་དང་མ་འབྲེལ་རྣམ་པར་སྤངས། ། ཅིག་ཏུ་ཕན་དང་བདེ་བགྱིད་པའི། །
གཞུང་ལུགས་དེ་ནི་དམ་པ་སྟེ། ། དེ་འདྲ་གཞན་ལ་ལྟོས་མེད་པར། ། རང་གི་མཐུ་ཡིས་འབྱེད་བགྱིད་པའི། ། སྟོན་པ་སྟོན་པའི་མཆོག་ལགས་པས། ། དེ་ཡི་གསུང་གི་རྗེས་འཇུག་པའི། ། སྐྱེ་བོ་རྣམས་ཀྱང་དམ་པ་ལགས། ། ཞེས་གསུངས་ཏེ། གཞུང་ལུགས་གང་ཞིག་ངག་དང་ཚིག་ལ་གྲོང་ཁྱེར་བ་ལ་སོགས་པས་རྣམ་པར་བསླད་པའི་དྲི་མ་མེད་པའི་ཚིག་ཕུན་སུམ་ཚོགས་པ་དང་། བརྗོད་བྱའི་དོན་དག་མངོན་སུམ་དང་རྗེས་སུ་དཔག་པའི་ཚད་མ་གཉིས་ཀྱིས་གྲུབ་པའི་དོན་བདེན་པ་དང་ལྡན་པ་དང་། ཚིག་དང་དོན་གཉིས་ཀ་ལ་ཚད་མ་གཉིས་དང་རང་གི་ཚིག་དང་འགལ་བ་རྣམ་པར་སྤངས་པ་དང་།
སྐབས་ལ་སོགས་པར་མ་འབྲེལ་བ་རྣམ་པར་སྤངས་པ་དང་། དེའི་དོན་ཐོས་པ་དང་བསམ་པས་ཉོན་མོངས་པའི་མངོན་གྱུར་སྤོང་བས་ཕན་པ་དང་། བསྒོམ་པས་ས་བོན་སྤོང་བས་བདེ་བར་བགྱིད་པའི་གཞུང་ལུགས་དེ་ནི་དམ་པ་སྟེ། དེ་ནི་སངས་རྒྱས་བཅོམ་ལྡན་འདས་ཀྱི་གསུང་རབ་ཁོ་ན་ཡིན་གྱི་གཞན་ལ་མེད་དོ། ། དེ་ལྟར་ཡང་། རྒྱུད་བླ་མ་ལས། གང་ཞིག་དོན་ལྡན་ཆོས་དང་ཉེ་འབྲེལ་ཞིང་། ། ཁམས་གསུམ་ཉོན་མོངས་ཀུན་ནས་སྤོངས་བྱེད་གསུང་། ། ཞི་བའི་ཕན་ཡོན་སྟོན་པར་བྱེད་པ་གང་། ། དེ་ནི་དྲང་སྲོང་གསུང་ཡིན་བཟློག་པ་གཞན། །
ཞེས་གསུངས་པ་བཞིན་ནོ། ། དེ་ལྟ་བུའི་གཞུང་ལུགས་སློབ་དཔོན་གཞན་ལ་ལྟོས་པ་མེད་པར་རང་གི་ཤེས་རབ་ཀྱི་མཐུ་ཡིས་རྣམ་པར་འབྱེད་ཅིང་སྟོན་པ་ནི་སྟོན་པའི་མཆོག་ལགས་ཏེ། དེ་ཡང་སངས་རྒྱས་བཅོམ་ལྡན་འདས་ཉིད་ཡིན་ཏེ། ལུང་ལས། ཉེ་འགྲོ་ང་ནི་སངས་རྒྱས་སྟེ། ། ང་ལ་སློབ་དཔོན་གང་ཡང་མེད། ། ཅེས་གསུངས་པ་བཞིན་ནོ། ། སྟོན་པ་དེ་ལྟ་བུའི་གསུང་གི་རྗེས་སུ་འབྲང་ཞིང་། འཇུག་པའི་སྐྱེ་བོ་རྣམས་ཀྱང་མཁས་པ་དང་། ། མཛངས་པ་དང་དམ་པ་དང་བདག་ཉིད་ལེགས་པར་འདོད་པ་ཞེས་བྱ་སྟེ།
བཅོམ་ལྡན་འདས་ཀྱིས། དེ་བས་འདིར་བདག་ཕན་འདོད་པ། ། བདག་ཉིད་ཆེན་པོར་འདོད་པ་ཡིས། ། སངས་རྒྱས་བསྟན་པ་དྲན་བྱས་ཏེ། ། དམ་པའི་ཆོས་ལ་བཀུར་བསྟི་བྱ། ། ཞེས་གསུངས་པ་ཡིན་ནོ།། ༈ །།ད་ནི་སངས་རྒྱས་བཅོམ་ལྡན་འདས་ཀྱིས་གསུངས་པའི་ལམ་འབྲས་བུ་དང་བཅས་པ་འཆད་པ་ན། ཐེག་པ་ཆུང་ངུའི་ལུགས་དང་། ཆེན་པོའི་ཚུལ་གཉིས་ཀྱིས་ངེས་པར་བྱའོ། ། དང་པོ་ལ་ཡང་སྔོན་དུ་འགྲོ་བ་སྐྱབས་སུ་འགྲོ་བ་དང་།
གཞི་ཚུལ་ཁྲིམས་བསྲུང་བ་དང་། མང་དུ་ཐོས་པ་ལ་བརྩོན་པར་བྱ་བ་དང་། ཐོས་པའི་དོན་བསམ་པ་དང་། དེའི་དོན་བསྒོམ་པ་དང་། དེ་དག་གི་འབྲས་བུ་བསྟན་པའོ། ། དང་པོ་ནི། དེ་སླད་ཆོས་ལ་ཡིད་ཆེས་ནས། ། རྫོགས་སངས་རྒྱས་ལ་རབ་དད་པས། ། སྲས་དང་སློབ་མའི་རྗེས་འཇུག་པ། ། དཔྱོད་ལྡན་དམ་པ་ལགས་པའི་ཕྱིར། །
ཉིད་ཀྱང་སངས་རྒྱས་ཆོས་ཚོགས་ཀྱི། ། ཡོན་ཏན་མཁྱེན་ནས་དད་པ་དང་། ། འཇིགས་པ་ཀུན་ལས་བསྐྱབ་དོན་དུ། ། སྟོན་པ་ལམ་དང་གྲོགས་ཀྱི་ཕྱིར། ། ཇི་སྲིད་འཚོ་ཞིང་གཞེས་ཀྱི་བར། ། སྐྱབས་ཀྱི་དམ་པར་གཟུང་དུ་གསོལ། ། དེ་ནི་ཉེས་ཀུན་སེལ་བ་དང་། ། ཡོན་ཏན་ཀུན་གྱི་གཞི་ཆེན་ལགས། ། ཞེས་བྱ་བ་གསུངས་ཏེ། སྟོན་པ་རྣམས་ཀྱི་མཆོག་ནི་རྫོགས་པའི་སངས་རྒྱས་དང་གཞུང་ལུགས་ཀྱི་མཆོག་ནི་དེའི་གསུང་རབ་ཡིན་པ་དེའི་སླད་དུ་བདེ་བར་གཤེགས་པའི་ཆོས་ལ་ཡིད་ཆེས་ནས་རྫོགས་པའི་སངས་རྒྱས་ལ་རབ་ཏུ་དད་པས་སངས་རྒྱས་ཀྱི་སྲས་བྱང་ཆུབ་སེམས་དཔའ་རྣམས་དང་།
སློབ་མ་ཉན་ཐོས་རྣམས་ཀྱི་རྗེས་སུ་འཇུག་ཅིང་དེ་དག་གི་བསླབ་པ་རྣམ་པར་སྤྱོད་པའི་བློ་དང་ལྡན་པའི་སྐྱེས་བུ་དམ་པ་ལགས་པའི་ཕྱིར་ཏེ། ལུང་ཕྲན་ཚེགས་ལས་ཀྱང་། གང་གིས་ཆོས་ནི་མཐོང་གྱུར་པ། ། དེ་ཡིས་ཐུབ་པ་ཆེན་པོ་མཐོང་། ། བརྟན་ཞིང་དགེ་བའི་བློ་གྲོས་ཅན། ། བསླབ་པར་རྗེས་སུ་བསྲུང་བྱེད་པ། ། དེ་ཡིས་དང་པོར་ང་ལ་ནི། ། གཟུགས་ཀྱི་སྐུ་དང་ཆོས་སྐུར་མཐོང་། ། ཞེས་བྱ་བ་དང་། ལྷ་ལས་ཕུལ་དུ་ཕྱིན་པ་ལས། །
སྙིང་ནས་དད་དམ་ཇི་ལྟར་དགའ་བ་དང་། ། ཐེ་ཚོམ་གྱིས་སམ་གཞན་གྱི་ངོར་ཡང་རུང་། ། གང་ཞིག་ཐུབ་དབང་དེ་ལ་ཕྱག་བྱེད་པ། ། དེས་ནི་ལྷ་ཡི་བདེ་བ་ཕུན་ཚོགས་ཐོབ། ། ཅེས་གསུངས་པ་ཡིན་ནོ། ། དེ་ལྟ་བས་ན་རྒྱལ་བུ་ཉིད་ཀྱང་སངས་རྒྱས་བཅོམ་ལྡན་འདས་དང་། དམ་པའི་ཆོས་དང་། དགེ་འདུན་གྱི་ཚོགས་རྣམས་ཀྱི་ཡོན་ཏན་མཁྱེན་ནས་དེ་དག་ལ་དད་པ་དང་ནུས་པ་དང་མཆོད་པ་ལ་བརྩོན་པར་བགྱི་སྟེ། འཇམ་དཔལ་གྱི་ཞིང་གི་བཀོད་པ་ལས། ལྷ་ཡི་གནས་སུ་གང་རྣམས་རྩེན་པ་དང་། །
དེ་བཞིན་རྒས་དང་འཆི་ལས་ཐར་འདོད་དང་། ། བདུད་ཀྱི་སྡེ་རྣམས་ཕམ་པར་གང་འདོད་པ། ། དེས་ནི་ཤཱཀྱ་སེངྒེ་མཆོད་པར་བྱ། ། ཞེས་གསུངས་པ་ཡིན་ནོ། ། ཡང་ཚེ་འདི་དང་ཕྱི་མའི་འཇིགས་པ་ཀུན་ལས་བསྐྱབ་པར་བྱ་བའི་དོན་དུ་སངས་རྒྱས་ལ་སྟོན་པ་དང་། ཆོས་ལ་ལམ་དང་། ། དགེ་འདུན་ལ་གྲོགས་སུ་གཟུང་བར་བྱ་བའི་ཕྱིར། དུས་ཇི་སྲིད་འཚོ་ཞིང་གཞེས་ཀྱི་བར་དུ་སངས་རྒྱས་དང་ཆོས་དང་དགེ་འདུན་རྣམས་ལ་སྐྱབས་ཀྱི་དམ་པར་གཟུང་ཞིང་བརྟེན་པར་མཛད་དུ་གསོལ་དང་། དཀོན་མཆོག་གསུམ་ལ་སྐྱབས་སུ་འགྲོ་བ་དེ་ནི་ན་བ་དང་། རྒུད་པ་ལ་སོགས་པའི་ཉེས་པ་ཀུན་སེལ་བར་བྱེད་པ་ཡིན་པའི་ཕྱིར་དང་།
འདི་དང་ཕྱི་མའི་ཡོན་ཏན་ཀུན་གྱི་གཞི་ཆེན་པོར་གྱུར་པ་ལགས་པས་སྐྱབས་སུ་འགྲོ་བ་ལ་བརྩོན་པར་བྱ་སྟེ། མདོ་སྡེ་ཉི་མའི་སྙིང་པོ་ལས། སངས་རྒྱས་སྐྱབས་སུ་སེམས་ཅན་སུ་འགྲོ་བ། ། བདུད་རྣམས་བྱེ་བས་གསོད་པར་མི་ནུས་ཤིང་། ། ཚུལ་ཁྲིམས་ཉམས་ཤིང་བློ་ནི་འཁྲུགས་གྱུར་ཀྱང་། ། དེ་ནི་ངེས་པར་སྐྱེ་བའི་ཕ་རོལ་འགྲོ། ། ཞེས་གསུངས་པ་དང་། གང་ཞིག་གང་ཚེ་སངས་རྒྱས་དང་། ། ཆོས་དང་དགེ་འདུན་སྐྱབས་སོང་སྟེ། ། སྡུག་བསྔལ་སྡུག་བསྔལ་ཀུན་འབྱུང་དང་། །
སྡུག་བསྔལ་ཡང་དག་འགོག་པ་དང་། ། མྱ་ངན་འདས་དེར་འགྲོ་བའི་ལམ། ། འཕགས་པ་ཡི་ནི་བདེན་པ་བཞི། ། འཕགས་ལམ་ཡན་ལག་བརྒྱད་པོ་དག ། ཤེས་རབ་མིག་གིས་ལྟ་བྱེད་ན། ། སྐྱབས་དེ་དག་ནི་གཙོ་ཡིན་ཏེ། ། སྐྱབས་དེ་དག་ནི་མཆོག་ཡིན་ནོ། ། སྐྱབས་དེ་དག་ལ་བརྟེན་ནས་ནི། ། སྡུག་བསྔལ་ཀུན་ལས་རབ་ཏུ་ཐར། ། ཞེས་འདུལ་བ་ལུང་ལས་གསུངས་པ་བཞིན་ནོ། །
གཉིས་པ་གཞི་ཚུལ་ཁྲིམས་ལ་བསླབ་པ་ལ། གནས་ལ་བསླབ་པ་དང་། སོ་སོ་ཐར་པ་ལ་བསླབ་པ་དང་། དེ་དག་ཅི་ནུས་པ་ལ་བསླབ་པར་གདམས་པ་གསུམ་མོ། ། དང་པོ་ནི། དེ་ལྟར་སྐྱབས་མཆོག་ཉེར་བསྟེན་ཅིང་། ། བདུད་རྩིའི་སྒོ་མོར་བཞུགས་པ་དེས། ། རྟག་ཏུ་ཆོས་བཞིན་བགྱི་འཚལ་ཏེ། ། དེ་ཡི་གཞི་ཡང་ཚུལ་ཁྲིམས་ལགས། ། བསྙེན་གནས་ཡན་ལག་བརྒྱད་པ་ཡིས། །
ཉིན་ཞག་དགེ་བར་མཛོད་ཅིག་དང་། ། ཚུལ་ཁྲིམས་དག་ལ་གོམས་འགྱུར་ཞིང་། ། འདོད་ལྷར་མཆི་ཞེས་རྒྱལ་བས་གསུངས། ། ཞེས་གསུངས་ཏེ། སྔར་བཤད་པའི་ཚུལ་དེ་ལྟར་སྐྱབས་ཐམས་ཅད་ཀྱི་མཆོག་དཀོན་མཆོག་གསུམ་ལ་ཉེ་བར་བསྟེན་ཅིང་ཐར་པ་ཆེན་པོའི་བདུད་རྩིའི་སྒོ་མོ་སྟེ་ལམ་དུ་ཞུགས་པའི་སྐྱེས་བུ་དམ་པ་དེ་དག་གིས་བདེ་བར་གཤེགས་པས་གསུངས་པའི་ཆོས་བཞིན་བགྱི་འཚལ་ཏེ། ཆོས་དེའི་གཞི་ཡང་ཚུལ་ཁྲིམས་ལགས་ཏེ། བཤེས་པའི་སྤྲིང་ཡིག་ལས། ཁྲིམས་ནི་རྒྱུ་དང་མི་རྒྱུའི་ས་བཞིན་དུ། ། ཡོན་ཏན་ཀུན་གྱི་གཞི་རྟེན་ལགས་པར་གསུངས། ། ཁྱོད་ཀྱིས་ཚུལ་ཁྲིམས་མ་ཉམས་མོད་མི་མངའ། །
མ་འདྲེས་མ་སྦགས་པ་དག་བསྟེན་པར་མཛད། ། ཞེས་གསུངས་པ་ལྟ་བུའོ། ། ཚུལ་ཁྲིམས་དེ་ཡང་བདེ་བར་གཤེགས་པས་ཁྱིམ་པ་རྣམས་དང་། དགེ་གཉེན་རྣམས་ཀྱི་གསོ་སྦྱོང་གི་དོན་དུ་གསུང་པའི་བསྙེན་གནས་སྲོག་གཅོད་པ་དང་། མ་བྱིན་པར་ལེན་པ་དང་། མི་ཚངས་པར་སྤྱོད་པ་དང་། བརྫུན་སྨྲ་སྤོང་བ་བཞི་དང་། ཆང་སྤོང་བ་དང་། གླུ་གར་ལ་སོགས་པ་སྤོང་བ་དང་། མལ་ཆེན་པོ་དང་མཐོན་པོ་སྤོང་བ་དང་།
ཕྱི་དྲོའི་ཁ་ཟས་སྤོང་བ་ཞེས་བྱ་བ་བཞི་སྟེ་དེ་ལྟར་ན་ཡན་ལག་བརྒྱད་པ་བསྲུངས་པ་ཡིས་ཉིན་ཞག་དགེ་བའི་ཚུལ་ཁྲིམས་ལ་བརྩོན་པར་བགྱི་སྟེ། དེ་ལྟར་བྱས་ན་དགེ་བསྙེན་ལ་སོགས་པའི་ཚུལ་ཁྲིམས་བསྲུང་བ་དག་ལ་གོམས་པར་འགྱུར་ཞིང་། བསྙེན་གནས་བསྲུངས་པ་དེ་ཡིས་རྒྱལ་ཆེན་རིགས་བཞི་ལ་སོགས་པའི་འདོད་པ་ན་སྤྱོད་པའི་ལྷ་རྣམས་སུ་མཆིའོ་ཞེས་རྒྱལ་བས་གསུངས་ཏེ། བརྒྱད་དང་དེ་བཞིན་བཅོ་ལྔ་དང་། ། ཆོ་འཕྲུལ་གྱི་ནི་ཟླ་བ་ལ། ། བསྙེན་གནས་ཡན་ལག་བརྒྱད་གནས་པ། ། ང་ཅི་འདྲ་བ་དེ་འདྲར་འགྱུར། ། ཞེས་པ་དང་། བཤེས་པའི་སྤྲིང་ཡིག་ལས་ཀྱང་། འཚེ་དང་འཁྲིག་པ་ཆོམ་རྐུན་བརྫུན་དང་ནི། །
ཆང་དང་དུས་མིན་ཟས་ལ་ཆགས་པ་དང་། ། མལ་སྟན་མཐོ་ལ་དགའ་དང་གླུ་དག་དང་། ། གར་དང་འཕྲེང་བའི་ཁྱད་པར་རྣམ་སྤོང་ཞིང་། ། དགྲ་བཅོམ་ཚུལ་ཁྲིམས་རྗེས་སུ་བྱེད་པ་ཡི། ། ཡན་ལག་བརྒྱད་པོ་དེ་དག་དང་ལྡན་ན། ། གསོ་སྦྱོང་འདོད་སྤྱོད་ལྷ་ལུས་ཡིད་འོང་བ། ། སྐྱེས་པ་བུད་མེད་དག་ལ་སྩོལ་བར་བགྱིད། ། ཅེས་གསུངས་པ་ཡིན་ནོ། ། དེ་ལ་གོམས་ནས་སོ་སོ་ཐར་པ་ལ་བསླབ་པ་ནི། ཡང་སྲིད་དག་ལ་མཚམས་སྦྱར་བའི། །
སྲེད་དང་འདུ་འཛི་སྤང་ཕྱིར་དང་། ། ཀུན་སྤྱོད་རྣམ་པར་དག་བྱའི་ཕྱིར། ། སོ་སོ་ཐར་པས་བསྡམ་པར་བགྱི། ། ཞེས་གསུངས་ཏེ། འདི་ལྟར་ཡང་སྲིད་པ་ཕྱི་མ་དག་ཏུ་མཚམས་སྦྱོར་ཞིང་སྐྱེ་བ་ལེན་པའི་རྒྱུ་ཕུང་པོ་ལ་སྲེད་པ་སྤང་བར་བྱ་བའི་ཕྱིར་དང་། ཁྱིམ་དང་ཞིང་ལས་ལ་སོགས་པའི་འདུ་འཛི་སྤང་བའི་ཕྱིར་དང་། ལུས་དང་ངག་དང་ཡིད་ཀྱི་ཀུན་ཏུ་སྤྱོད་པ་རྣམས་མི་དགེ་བས་དག་པར་བྱ་བའི་ཕྱིར་ལུས་དང་ངག་དང་ཡིད་སོ་སོ་ཐར་པའི་སྡོམ་པས་བསྡམ་པར་བགྱི་སྟེ། སོ་སོ་ཐར་པའི་སྡོམ་པ་ནི་འཁོར་བ་ལས་ཐར་པའི་བསམ་པས་དགེ་བསྙེན་དང་དགེ་ཚུལ་དང་དགེ་སློང་གི་སྡོམ་པ་བསྲུང་བའོ། ། དེ་དག་ཚེ་འདིའི་བར་ཆད་བསྲུང་བའི་དོན་དུ་བསྲུང་ན་ནི་འཇིགས་སྐྱོབས་དུ་འགྱུར་རོ། ། མཐོ་རིས་ཀྱི་དོན་དུ་བསྲུང་ན་ནི་ལེགས་སྨོན་དུ་འགྱུར་རོ། །
དེ་བས་ན། རེ་བ་མེད་པའི་སྦྱིན་པ་དང་། ཡང་སྲིད་མི་འདོད་ཚུལ་ཁྲིམས་དང་། ། ཞེས་འཕགས་པ་བྱམས་པས་བཤད་པ་ཡིན་ནོ། ། གསུམ་པ་ཅི་ནུས་པ་ལ་བསླབ་པར་གདམས་པ་ནི། ཡོངས་སུ་རྫོགས་པར་མི་སྤྱོད་ཀྱང་། ། ཅི་རིགས་ཅི་ནས་བསྟེན་འཚལ་ཏེ། ། ཐ་ན་སྣ་གཅིག་སྤྱོད་པས་ཀྱང་། ། ཉིད་ཀྱི་བརྟུལ་ཞུགས་བརྟན་པར་མཛོད། ། གོམས་ན་དཀའ་བ་མ་མཆིས་པར། །
དགེ་བ་ངང་གིས་འཕེལ་འགྱུར་ལགས། ། ཞེས་གསུངས་ཏེ། གལ་ཏེ་དགེ་བསྙེན་གྱི་སྡོམ་པ་ལ་སོགས་པའི་ཡན་ལག་ཐམས་ཅད་རྫོགས་པར་མི་སྤྱོད་ཀྱང་། སྲོག་གཅོད་པ་སྤོང་བ་དང་། མ་བྱིན་ལེན་སྤོང་བ་ལས་སོགས་པ་ཅི་རིགས་པར་ཇི་ལྟར་ནུས་པའི་བསླབ་པ་རྣམས་བརྟེན་འཚལ་ཏེ། ཐ་ན་ཡང་སྲོག་གཅོད་པ་སྤོང་བ་ཙམ་ལ་སོགས་པ་བསླབ་པ་སྣ་ཅིག་སྤྱོད་པས་ཀྱང་རྒྱལ་བུ་ཉིད་ཀྱི་བརྟུལ་ཞུགས་ཏེ་ཚུལ་ཁྲིམས་བརྟན་པར་མཛོད་ཅིག་དང་། དེ་ལ་གོམས་ན་ཡན་ལག་ཐམས་ཅད་བསྲུང་བ་ལ་ཡང་དཀའ་བ་མ་མཆིས་པར་རྒྱུན་ཆགས་པའི་དགེ་བ་ངང་གིས་འཕེལ་བར་འགྱུར་ལགས་སོ། ། དེ་ཉིད་ཀྱི་ཕྱིར་ཁྱིམ་བདག་དྲག་ཤུལ་ཅན་གྱིས་ཞུས་པའི་མདོ་ལས་ཀྱང་སྣ་ཅིག་སྤྱོད་པ་དང་། སྣ་འགའ་སྤྱོད་པ་དང་། ཡོངས་སུ་རྫོགས་པའི་དགེ་བསྙེན་གྱི་དབྱེ་བ་གསུངས་ལ།
གྲོ་བཞུན་སྐྱེས་ཀྱི་རྣམ་པར་ཐར་པ་ལས་ཀྱང་གྲོང་ཁྱེར་རྡོ་འཇོག་གི་གཤན་པ་ཞིག་འཕགས་པ་ཀ་ཏ་ཡ་ནས་མཚན་མོ་སྲོག་གཅོད་པ་སྤོང་དུ་བཅུག་པ་ལས་ཀྱང་མཚན་མོ་ནི་ལྷའི་འབྱོར་བ་དང་ལྡན་ཞིང་། ཉིན་བར་སྲོག་བཅད་པས་ཉེ་ཚེ་བའི་སེམས་ཅན་དམྱལ་བའི་སྡུག་བསྔལ་མྱོང་བ་ལ་སོགས་པ་གསུངས་པ་ཡིན་ཏེ། ཉིན་བར་གཞན་གྱི་སྲོག་བཅད་པས། ། ཉིན་པར་བདག་ནི་སྡུག་བསྔལ་ཐོབ། ། མཚན་མོ་ཚུལ་ཁྲིམས་ཡོན་ཏན་ལྡན། ། མཚན་མོ་བདག་ནི་བདེ་བར་གནས། ། ཞེས་བྱ་བ་ལ་སོགས་པ་གསུངས་སོ། ། གསུམ་པ་ཐོས་པ་ལ་བརྩོན་པ་ལ། སྤྱིར་རིག་པའི་གནས་མཐའ་དག་ལ་བསླབ་པ་དང་། ཁྱད་པར་དུ་བདེ་བར་གཤེགས་པའི་གསུང་རབ་ཐོས་པ་ལ་བརྩོན་པར་བྱ་བའོ། །
དང་པོ་ནི། དེ་ཡིས་ཤེས་བྱ་ཐམས་ཅད་ལ། ། མཁས་ཤིང་རྣམ་པར་གྲོལ་བགྱིའི་ཕྱིར། ། རིགས་དང་གཞུང་ལུགས་སྣ་ཚོགས་ལ། ། མང་ལ་མང་དུ་གསན་པ་དང་། ། གཟིགས་དང་གླེང་བར་བགྱི་བ་ལ། ། ཉིད་ཐུགས་གཞོལ་བར་མཛོད་ཅིག་དང་། ། གཙུག་ལག་ཀུན་ལ་མཁས་པ་དང་། ། བྱེ་བྲག་རྣམ་པར་ཕྱེ་བ་ཡིས། ། བླང་དང་དོར་བྱའི་འཇུག་ལྡོག་ལ། །
ཀུན་ཏུ་འཁྲུལ་པར་འགྱུར་མ་ལགས། ། ཞེས་གསུངས་ཏེ། དེ་ལྟར་གཞི་ཚུལ་ཁྲིམས་ལ་གནས་པའི་སྐྱེ་བོ་དེ་དག་གིས་ཆོས་ཅན་ཉིད་ཀྱི་ཤེས་བྱ་མ་ལུས་པ་ལ་མཁས་པར་བྱ་བའི་ཕྱིར་དང་། སྒྲིབ་པ་ལས་རྣམ་པར་གྲོལ་བར་བྱ་བའི་ཕྱིར་དང་། ཆོས་ཉིད་ཀྱི་རིག་པ་དང་ལྟོས་པའི་རིག་པ་དང་བྱ་བ་བྱེད་པའི་རིག་པ་དང་འཐད་པ་སྒྲུབ་པའི་རིགས་པ་དང་། སྒྲ་དང་བཟོ་དང་གསོ་བ་དང་ནང་རིག་པ་གཞན་གྱི་ལུགས་ཀྱི་གཞུང་ལུགས་སྣ་ཚོགས་པ་ལ། དེ་སྟོན་པའི་དགེ་བའི་བཤེས་གཉེན་མང་པོ་དག་ལ་ལན་མང་དུ་གསན་པ་དང་། དེ་དག་གི་གཞུང་ལ་གཟིགས་པ་དང་། འབེལ་བའི་གཏམ་གྱིས་གླེང་བར་བགྱི་བ་ལ། ། རྒྱལ་བུ་ཉིད་ཀྱིས་ཐུགས་གཞོལ་བ་དང་བརྩོན་པར་བགྱི་བ་ལ་སྦྱོངས་པར་མཛོད་ཅིག་དང་།
དེ་ལྟར་ན་རང་གཞན་གྱི་གཙུག་ལག་ཀུན་ལ་མཁས་པ་དང་། དེ་དག་གི་དོན་གྱི་བྱེ་བྲག་དང་ཁྱད་པར་རྣམ་པར་ཕྱེད་པ་ཡིས་མངོན་པར་འདོད་པའི་དོན་བླང་པར་བྱ་བ་དང་། དོར་བར་བྱ་བའི་དོན་ལ་ལྡོག་པར་བྱ་བ་ལ། རྣམ་པ་ཀུན་ཏུ་འཁྲུལ་པར་འགྱུར་བ་མ་ལགས་ཏེ། མདོ་སྡེ་རྒྱན་ལས། རིག་པའི་གནས་ལྔ་དག་ལ་བརྩོན་པར་མ་བྱས་ན། ། འཕགས་མཆོག་གིས་ཀྱང་ཐམས་ཅད་མཁྱེན་ཉིད་མི་འགྱུར་ཏེ། ། དེ་ལྟ་བས་ན་གཞན་དག་ཚར་བཅད་རྗེས་འཛིན་དང་། ། བདག་ཉིད་ཀུན་ཤེས་བྱ་ཕྱིར་དེ་ལ་དེ་བརྩོན་བྱེད། ། ཅེས་གསུངས་པ་ཡིན་ནོ། །
གཉིས་པ་ཁྱད་པར་དུ་བདེ་བར་གཤེགས་པའི་གསུང་རབ་ཐོས་པ་ལ་བརྩོན་པར་བྱ་བ་ནི། ཁྱད་པར་དམ་ཆོས་ཚུལ་ཆེན་ལ། ། ངོམས་པ་མེད་པར་གསན་བགྱི་སྟེ། ། ཤེས་བྱའི་སྙིང་པོ་ལགས་ཕྱིར་དང་། ། མཁྱེན་རབ་དགེ་བ་འཕེལ་འགྱུར་ཕྱིར། ། ཞེས་བྱ་བ་གསུངས་ཏེ། ཁྱད་པར་དུ་ཡང་བདེ་བར་གཤེགས་པའི་དམ་པའི་ཆོས་ཀྱི་ཚུལ་ཆེན་པོ་ནི་བདེ་བར་གཤེགས་པའི་རྗེས་སུ་འབྲངས་པའི་མཐའ་བཞི་སྟེ། བྱེ་བྲག་ཏུ་སྨྲ་བ་དང་། མདོ་སྡེ་པ་དང་། རྣམ་རིག་སེམས་ཙམ་པ་དང་།
དབུ་མ་པའོ། ། དེ་ལྟར་ཡང་ཡེ་ཤེས་སྙིང་པོ་ཀུན་ལས་བཏུས་ལས་སངས་རྒྱས་ཆོས་ནི་རྣམ་པ་བཞིར། ཡིད་འདོད་རྣམས་ཀྱིས་སྔོན་མཐོང་སྟེ། ། བྱེ་བྲག་སྨྲ་ལ་སོགས་པའི་ལམ། ། བཤད་པས་དེ་ཉིད་སྒྲུབ་པ་འོ། ། ཞེས་གསུངས་སོ། ། འདི་ལྟར་བྱེ་བྲག་ཏུ་སྨྲ་བ་ནི་ཤེས་བྱའི་གཞི་ལྔ་རྫས་སུ་གྲུབ་པར་འདོད་དེ་གཟུགས་ཀྱི་གཞི་ནི་གཟུགས་ཀྱི་ཕུང་པོ་སྟེ་རགས་པ་དང་རྡུལ་ཕྲ་རབ་གཉིས་ཀ་ཡང་རྫས་སུ་གྲུབ་པར་འདོད་དོ། ། སེམས་ཀྱི་གཞི་ནི་རྣམ་པར་ཤེས་པའི་ཕུང་པོ་སྟེ། རྣམ་པར་ཤེས་པའི་ཚོགས་དྲུག་རྒྱུན་དང་སྐད་ཅིག་གི་བདག་ཉིད་རྫས་སུ་འདོད་དོ། ། སེམས་ལས་བྱུང་པའི་གཞི་ནི་ཚོར་བའི་ཕུང་པོ་དང་།
འདུ་ཤེས་ཀྱི་ཕུང་པོ་དང་། མཚུངས་ལྡན་གྱི་འདུ་བྱེད་ཀྱི་ཕུང་པོ་སྟེ། ས་མང་པོ་བཅུ་ལས་སོགས་པའི་བཞི་བཅུ་ཞེ་དྲུག་དང་། གཞི་ཕྲན་ཚེགས་ལས་གསུངས་པའི་ཉི་ཤུ་རྩ་བཞི་སྟེ་བདུན་ཅུ་རྫས་སུ་གྲུབ་པར་འདོད་དོ། ། མི་ལྡན་པའི་འདུ་བྱེད་ཀྱི་གཞི་ནི། ཐོབ་པ་དང་མ་ཐོབ་པ་དང་། སྐལ་བ་མཉམ་པ་དང་། འདུ་ཤེས་མེད་པ་དང་། འདུ་ཤེས་མེད་པའི་སྙོམ་འཇུག་དང་། འགོག་པའི་སྙོམ་འཇུག་དང་།
འདུ་བྱས་ཀྱི་མཚན་ཉིད་སྐྱེ་བ་དང་གནས་པ་དང་རྒས་པ་དང་འཇིག་པ་ཞེས་བྱ་བ་བཞི་དང་། མིང་གི་ཚོགས་དང་། ཚིག་གི་ཚོགས་དང་། ཡི་གེའི་ཚོགས་ཏེ་དེ་ལྟར་ན་དངོས་སུ་བཅུ་བཞི་དང་། དེ་དག་གི་ཆ་དང་མཐུན་པ་དགེ་འདུན་གྱི་དབྱེན་དང་ཆུད་མི་ཟ་བའི་རྫས་ལ་སོགས་པ་དག་ཀྱང་ཡིན་ཏེ་དེ་དག་ནི་གཟུགས་དང་སེམས་དང་སེམས་ལས་བྱུང་བ་གསུམ་ལས་ཐ་དད་པའི་རྫས་སུ་འདོད་དོ། ། འདུས་མ་བྱས་ཀྱི་གཞི་སོ་སོར་བརྟགས་པས་འགོག་པ་དང་། སོ་སོར་བརྟགས་པ་མ་ཡིན་པའི་འགོག་པ་དང་། ནམ་མཁའ་གསུམ་ཏེ་དེ་དག་ཀྱང་རྫས་སུ་གྲུབ་པར་འདོད་དོ། ། མདོ་སྡེ་པ་རྣམས་ནི་གཟུགས་ཀྱི་རྡུལ་ཕྲན་ནི་རྫས་སུ་ཡོད་ཅིང་རགས་པ་རྫས་སུ་མེད་ལ་རྣམ་པར་ཤེས་པའི་ཡང་སྐད་ཅིག་མ་རྫས་སུ་ཡོད་ཅིང་རྒྱུན་རྫས་སུ་མེད་དོ། ། མི་ལྡན་པའི་འདུ་བྱེད་རྣམས་ནི་གཟུགས་དང་སེམས་དང་སེམས་ལས་བྱུང་བའི་ཆ་ལ་བཏགས་ཀྱི་རྫས་སུ་མེད་དོ། །
འདུས་མ་བྱས་ཀྱང་རང་གི་ངོ་བོ་མེད་པའི་ཕྱིར་རྫས་སུ་ནི་མེད་དོ་ཞེས་འདོད་དོ། ། རྣམ་རིག་སེམས་ཙམ་པ་རྣམས་ནི་གཟུགས་སུ་སྣང་པ་ནི་ཤེས་པའི་བདག་ཉིད་ཡིན་གྱི་ལོགས་སུ་གྲུབ་པ་མེད་དོ། ། མི་ལྡན་པའི་འདུ་བྱེད་ཀྱང་སེམས་ལས་བྱུང་པའི་ཆ་ལ་བཏགས་པ་ཡིན་ལ། འདུས་མ་བྱས་ཀྱང་ངོ་བོ་ཉིད་མེད་པའི་ཕྱིར་ཡང་དག་པར་ན་སེམས་དང་སེམས་ལས་བྱུང་པ་ཁོ་ན་རྫས་སུ་གྲུབ་པ་ཡིན་ཏེ། སེམས་ཀྱང་རྣམ་པར་ཤེས་པའི་ཚོགས་བརྒྱད་ཡིན་ནོ་ཞེས་ཟེར་རོ། ། དབུ་མ་པ་རྣམས་ནི་དེ་དག་ཐམས་ཅད་ཀྱང་རྣམ་པར་དཔྱད་ན་འགར་ཡང་མི་གནས་པའི་ཕྱིར་ཡང་དག་པར་ན་ཆོས་ཐམས་ཅད་ངོ་བོ་ཉིད་མེད་པ་ཡིན་ལ། ཐ་སྙད་པའི་ཤེས་པ་ལ་སྣང་བ་ཡང་མི་འགོག་པའི་ཕྱིར་ཀུན་རྫོབ་ཏུ་རྟེན་ཅིང་འབྲེལ་པར་འབྱུང་བ་མ་བརྟགས་ན་ཉམས་དགའ་བ་ཙམ་དུ་འདོད་དོ། ། དེ་ལྟར་ན་ཀུན་རྫོབ་ཏུ་ཆོས་ཐམས་ཅད་རྟེན་ཅིང་འབྲེལ་པར་འབྱུང་བར་མཉམ་པ་དང་། ཡང་དག་པར་ན་རང་བཞིན་མེད་པར་མཉམ་པའི་ཕྱིར་ཆོས་ཐམས་ཅད་མཉམ་པ་ཉིད་དུ་སྨྲ་བ་ཞེས་ཀྱང་བྱ་སྟེ། འདི་གྲུབ་པའི་མཐའ་ཐམས་ཅད་ཀྱི་མཆོག་ཡིན་ནོ། །
མདོར་ན་དེ་དག་དང་མདོ་སྡེ་དང་འདུལ་བ་དང་མངོན་པ་དང་རྒྱུད་སྡེ་དང་། དེ་དག་རྣམ་པར་འགྲེལ་བའི་བསྟན་བཅོས་རྣམས་ལ་ངོམ་པ་མེད་པར་གསན་པར་བགྱི་སྟེ། ཤེས་བྱ་རྣམས་ཀྱི་སྙིང་པོ་ངེས་པའི་དོན་སྟོན་པ་ལགས་པའི་ཕྱིར་དང་། དེ་དག་ཇི་ལྟ་བ་བཞིན་མཁྱེན་པའི་ཐུགས་རབ་དགེ་བ་འཕེལ་བར་འགྱུར་བའི་ཕྱིར་ཏེ། འོད་སྲུང་ཀྱི་ཞུས་པ་ལས། ཐོས་ལས་ཤེས་རབ་འབྱུང་བར་དེས་རིག་ནས། ། མགོ་ལ་འབར་བཞིན་རྟག་ཏུ་ཐོས་པ་ཚོལ། ། འདི་ནི་ཐོས་པའི་ཆོས་རྣམས་ཡོངས་སུ་འཛིན། ། ཆོས་བཟུང་ནས་ནི་ནན་ཏན་བྱ་ཕྱིར་གནས། ། ཞེས་བྱ་བ་དང་།
རྒྱུད་བླ་མ་ལས། སེར་སྣ་ལ་སོགས་རྟོག་པ་གང་། ། དེ་ནི་ཉོན་མོངས་སྒྲིབ་པར་འདོད། ། ཁམས་གསུམ་རྣམ་པར་རྟོག་པ་གང་། ། དེ་ནི་ཤེས་བྱའི་སྒྲིབ་པར་འདོད། ། ཤེས་རབ་ལས་གཞན་ཡོང་རྒྱུ་ནི། ། གཞན་མེད་དེའི་ཕྱིར་དེ་རྒྱུ་ནི། ། ཐོས་པ་དེ་ཕྱིར་ཐོས་པ་མཆོག ། ཞེས་གསུངས་སོ། ། བཞི་པ་ཐོས་པའི་དོན་བསམ་པ་ནི།
སོམ་ཉི་བློ་ཡིས་སྐྱེས་བུའི་དོན། ། འགྲུབ་པར་དཀའ་བ་གནས་པ་ལྟར། ། གསོན་ཡང་དེའི་དོན་མ་ངེས་ན། ། དོན་དུ་འགྱུར་བའང་རབ་དཀའ་བས། ། ཁྱོད་ཀྱིས་གསན་པ་གང་ལགས་པ། ། ཡང་དག་རིགས་པས་རྣམ་དཔྱད་ན། ། དོན་བཞིན་ངེས་པར་འགྱུར་ལགས་ཏེ། ། སྣང་བཅས་གཟུགས་ལ་མིག་གིས་བཞིན། ། ཞེས་བྱ་བ་གསུངས་ཏེ། འཇུག་པར་བྱ་བ་དང་།
ལྡོག་པར་བྱ་བའི་དོན་ལ་སོམ་ཉི་དང་ཐེ་ཚོམ་གྱི་བློས་སྐྱེས་བུའི་མངོན་པར་འདོད་པའི་དོན་འགྲུབ་པར་དཀའ་བར་གནས་པ་ལྟར། བདེ་བར་གཤེགས་པའི་གསུང་རབ་གྱི་དོན་དེ་དག་རིགས་པས་ཇི་ལྟ་བ་བཞིན་མ་ངེས་ན་ཡང་ངེས་པའི་དོན་དུ་མ་གྲུབ་པའི་ཕྱིར་དང་། བརྫུན་པའི་དོན་གོམ་པར་བྱས་ཀྱང་ལོག་པའི་ཤེས་པ་ཡིན་པའི་ཕྱིར་དང་། ལོག་པའི་ཤེས་པས་ཀྱང་མངོན་པར་འདོད་པའི་དོན་དུ་འགྱུར་བར་དཀའ་བའི་ཕྱིར། རྒྱལ་བུ་ཁྱོད་ཀྱིས་གསན་པའི་ཆོས་གང་ལགས་པ་དེ་དག་ཡང་དག་པའི་རིགས་པས་རྣམ་པར་དཔྱད་ན་གནས་པའི་དོན་ཇི་ལྟ་བ་བཞིན་ངེས་པར་འགྱུར་བ་ལགས་ཏེ་ཉི་མ་ལ་སོགས་པའི་སྣང་བ་དང་བཅས་པའི་གཟུགས་ལ་མིག་གིས་ལྟ་བ་བཞིན་ནོ། ། དེ་ལྟར་ཡང་ཏིང་ངེ་འཛིན་རྒྱལ་པོ་ལས། ། ངས་ནི་རབ་ཏུ་བཟང་པའི་ཆོས་བཤད་ཀྱང་། ། ཁྱོད་ཀྱིས་ཐོས་ནས་དེ་དག་མ་སྤྱད་ན། ། ནད་པ་སྨན་གྱིས་རྐྱལ་པ་ཐོགས་པ་དག ། བདག་གི་ནད་ནི་གསོ་བར་མི་ནུས་བཞིན། །
ཞེས་བྱ་བ་དང་། འཕགས་པ་བྱམས་པས་ཀྱང་། ཆོས་བཟང་རིགས་པས་རྣམ་དཔྱད་བསམ་པ་ཅན། ། རྟག་ཏུ་བདུད་ཀྱིས་བར་ཆད་བྱེད་པ་མེད། ། ཅེས་གསུངས་སོ། ། ད་ནི་ཐོས་པ་དང་བསམ་པའི་ཕན་ཡོན་གྱི་དབང་དུ་མཛད་ནས། དེ་ལྟར་གསན་དང་དཔྱོད་པ་ལ། ། གཞོལ་ན་ཉུང་ངུ་ཉུང་ངུས་ཀྱང་། ། རིམ་གྱིས་མཁྱེན་པ་འཕེལ་འགྱུར་ཏེ། ། བུང་བས་སྦྲང་རྩི་ཇི་བཞིན་ནོ། །
འདི་ནི་ལུང་གི་ཆོས་ལ་དབང་། ། སྒྱུར་བར་བྱེད་པའི་ཐབས་ཆེན་ཏེ། ། སོ་ནམ་ལས་ཀྱི་སྟོན་ཐོག་ལྟར། ། རྟོགས་ཆོས་ཟས་ཀྱི་རྒྱུ་ཆེན་ལགས། ། ཞེས་གསུངས་ཏེ། དེ་ལྟར་ལེགས་པར་གསུངས་པའི་ཆོས་གསན་པ་དང་དེའི་དོན་རྣམ་པར་དཔྱོད་པ་ལ་བློ་གཞོལ་ན། ཚིག་དང་དོན་ཉུང་ངུ་ཉུང་ངུས་ཀྱང་དེ་དག་བསགས་པས་མང་པོ་མཁྱེན་པ་འཕེལ་བར་འགྱུར་བའི་ཕྱིར་དེ་དག་ལ་འབད་པར་བགྱི་སྟེ། བུང་བ་རྣམས་ཀྱིས་སྦྲང་རྩི་སོག་པ་ཇི་ལྟ་བ་བཞིན་ནོ། ། དེ་ལྟར་ན་ཐོས་པ་དང་བསམ་པ་གང་ཡིན་པ་འདི་ནི་མདོ་སྡེ་ལ་སོགས་པའི་བརྗོད་བྱ་དང་རྗོད་བྱེད་ཀྱི་བདག་ཉིད་ཀྱིས་ལུང་གི་ཆོས་ལ་དབང་བསྒྱུར་བར་བགྱིད་པའི་ཐབས་ཆེན་པོ་ལགས་ཏེ། ཞིང་ལ་སོ་ནམ་བྱས་པས་སྟོན་ཐོག་ཐོབ་པ་ལྟར་བདེ་བར་གཤེགས་པའི་གཞུང་ལ་ཐོས་པ་དང་བསམ་པའི་སོ་ནམ་ལ་འབད་པ་ཡང་མངོན་པར་རྟོགས་པའི་ཆོས་ཀྱི་ཟས་ཀྱི་རྒྱུ་ལགས་ཏེ།
མདོ་ལས། རེ་ཤིག་དང་པོ་ཐོས་པ་བརྩོན་པར་བྱ། ། བསམ་པ་དང་ནི་གཉིས་པོ་ཡོད་གྱུར་ན། ། དེ་ནས་བསྒོམ་པ་ལ་ནི་རབ་ཏུ་སྦྱོར། ། དེ་ལས་འབྲས་བུ་སངས་རྒྱས་ཡང་དག་འབྱུང་། ། ཞེས་གསུངས་པ་ཡིན་ནོ། ། མཛོད་ལས་ཀྱང་། ཚུལ་གནས་ཐོས་དང་བསམ་ལྡན་པས། ། སྒོམ་པ་ལ་ནི་རབ་ཏུ་སྦྱོར། ། ཞེས་དོན་དེ་དག་ལེགས་པར་གསུངས་སོ། །
ད་ནི་བསམ་པའི་དོན་སྒོམ་པ་འཆད་པ་ནི། འཇིག་རྟེན་པའི་ལམ་དང་། དེ་ལས་འདས་པའི་ལམ་གཉིས་སོ། ། དང་པོ་ནི། དེ་ཡིས་སྲིད་པའི་སྡུག་བསྔལ་དང་། ། དེ་ཡི་རྒྱུ་ལས་ཉོན་མོངས་པར། ། ངེས་ནས་དགེ་བ་སྤེལ་བ་དང་། ། མི་སྡུག་པ་དང་བྱམས་པ་དང་། ། རྟེན་འབྱུང་ཁམས་ཀྱི་དབྱེ་བ་དང་། ། དབུགས་འབྱུང་རྔུབ་པ་རྗེས་དྲན་དང་། །
གཟུང་དང་འཛིན་པའི་ཆོས་རྣམས་ལ། ། སོར་སོར་རྟོག་ཅིང་མཉམ་འཇོག་པས། ། མཐོ་རིས་བདེ་ལ་གནས་བཅས་ཏེ། ། ཚོགས་དང་སྦྱོར་བས་འཇིག་རྟེན་དང་། ། ཞེས་གསུངས་ཏེ། འདི་དག་ནི་ཐེག་པ་ཆུང་ངུའི་སྒོམ་པའི་རིམ་པ་ཡིན་ཏེ། འདི་ལྟར་མདོ་སྡེ་ལ་སོགས་པ་ཐོས་པ་དང་ལྡན་པའི་སྒྲུབ་པ་པོ་དེ་ཡིས་སྒོམ་པ་ལ་བརྩོན་པར་བྱ་སྟེ། སོ་སོར་ཐར་པ་ལས། མང་དུ་ཐོས་པ་ནགས་ཀྱི་ནང་དག་ཏུ། ། ལང་ཚོ་ཡོལ་བ་རྣམས་ཀྱིས་གནས་པ་བདེ། །
ཞེས་གསུངས་པའི་ཕྱིར་རོ། ། དེ་ལ་རེ་ཞིག་ཚུལ་ཁྲིམས་ལ་གནས་ཤིང་ཐོས་པ་དང་བསམ་པ་ལ་ཞུགས་པའི་སྐྱེ་བོ་དེས་སྐྱེ་བོ་མང་པོའི་འདུ་འཛིའི་དབེན་ཞིང་ཆོམ་རྐུན་དང་གཅན་གཟན་ལ་སོགས་པའི་འཚེ་བ་མེད་པའི་བསམ་གཏན་གྱི་ཁང་པར་སྟན་བདེ་བ་ལ་འདུག་ཏེ། སངས་རྒྱས་ལ་སོགས་པ་ལ་སྐྱབས་སུ་འགྲོ་བ་སྔོན་དུ་སོང་པས་མནར་མེད་པ་ནས་བཟུང་སྟེ། སྲིད་པའི་རྩེ་མོའི་བར་གྱི་སྲིད་པ་འཁོར་བ་ཐམས་ཅད་ཀྱང་སྐྱེ་བ་དང་རྒས་པ་དང་ན་བ་དང་འཆི་བ་ལ་སོགས་པའི་སྡུག་བསྔལ་གྱི་རང་བཞིན་ཡིན་ནོ་སྙམ་དུ་བསམས་ཏེ་འཁོར་བ་ལས་ཡིད་སྐྱོ་བར་བྱའོ། ། དེ་ལྟར་འཁོར་བ་ལས་ཡིད་སྐྱོ་བ་དང་ལྡན་པར་གྱུར་ནས་སྡུག་བསྔལ་བའི་རང་བཞིན་གྱི་སྲིད་པ་འདིའི་རྒྱུ་ནི་མི་དགེ་བ་ལ་སོགས་པའི་ལས་དང་འདོད་ཆགས་ལ་སོགས་པའི་ཉོན་མོངས་པ་ཡིན་ནོ་སྙམ་དུ་འཁོར་བ་ལས་ཡིད་སྐྱེ་བར་བྱའོ། ། དེ་ལྟར་འཁོར་བ་ལས་ཡིད་སྐྱོ་བ་དང་ལྡན་པར་གྱུར་ནས་སྡུག་བསྔལ་བའི་རང་བཞིན་གྱི་སྲིད་པ་འདིའི་རྒྱུ་ནི་མི་དགེ་བ་ལ་སོགས་པའི་ལས་དང་འདོད་ཆགས་ལ་སོགས་པའི་ཉོན་མོངས་པ་ཡིན་ནོ་སྙམ་དུ་འཁོར་བའི་རྒྱུ་ལ་བསམ་པར་བྱའོ། ། དེ་ལྟར་ངེས་ནས་དེ་ལྟར་ན་བདག་གིས་སྡུག་བསྔལ་རྒྱུ་དང་བཅས་པ་འགགས་པའི་ཐར་པ་ཐོབ་པར་བྱའོ། ། སྙམ་དུ་ངེས་པར་འབྱུང་བའི་འདུན་པ་མང་དུ་བྱའོ། ། དེ་ལྟར་ངེས་པར་འབྱུང་བའི་བསམ་པ་དང་ལྡན་པ་དེས་ཐར་པའི་རྒྱུ་ལ་བསྒོམ་པ་ལ་བརྩོན་པར་བྱ་སྟེ། རྒྱུད་བླ་མ་ལས།
ནད་ནི་ཤེས་བྱ་ནད་ཀྱི་རྒྱུ་ནི་སྤང་བྱ་ལ། ། བདེ་གནས་རེག་བྱ་སྨན་ནི་བསྟེན་པར་བྱ་བ་ལྟར། ། སྡུག་བསྔལ་རྒྱུ་དང་དེ་འགོག་པ་དང་དེ་ཡི་ལམ། ། ཤེས་བྱ་སྤང་བྱ་རེག་པར་བྱ་ཞིང་བསྟེན་པར་བྱ། ། ཞེས་གསུངས་སོ། ། དེ་ལྟར་ལམ་སྒོམ་པར་འདོད་པས་དཀོན་མཆོག་གསུམ་ལ་ཕྱག་འཚལ་བ་དང་མཆོད་པ་དང་སྡིག་པ་བཤགས་པ་དང་། དགེ་བ་ལ་རྗེས་སུ་ཡི་རང་པ་དང་ཆོས་ཀྱི་འཁོར་ལོ་བསྐོར་བར་བསྐུལ་བ་དང་མྱ་ངན་ལས་མི་འདའ་བར་གསོལ་བ་འདེབས་པ་དང་དགེ་བ་བསྔོ་བ་ལ་སོགས་པའི་དགེ་བ་རྣམས་སྤེལ་བར་བྱའོ། ། དེའི་རྗེས་ལ་འདོད་ཆགས་ཤས་ཆེ་ན་བདག་གི་སྨིན་པའི་བར་དུ་ཤ་མཐེབ་གང་རུལ་ཏེ་བོག་ནས་རུས་པ་ཉིད་དུ་བསམ་ཞིང་དེ་ནས་རིམ་གྱིས་བདག་གི་ལུས་རིལ་པོ་དང་གཞན་གྱི་ལུས་ཐམས་ཅད་ཕྱིའི་རྒྱ་མཚོའི་བར་དུ་རུས་པ་ཉིད་དུ་བསམ་ཞིང་། ཡང་དམིགས་པ་རྣམས་རིམ་གྱིས་བསྡུས་ཏེ་སྨིན་མཚམས་ཀྱི་རུས་པ་མཐེབ་གང་ལ་དམིགས་པ་བཞག་པ་དང་། དེ་བཞིན་དུ་ཇི་སྲིད་དུ་མི་སྐྱེ་བའི་བར་དུ་སྤྲོ་བ་དང་བསྡུད་པ་ལ་དམིགས་པའི་མི་སྡུག་པའི་ཏིང་ངེ་འཛིན་བསྒོམ་པར་བྱ་སྟེ།
མཛོད་ལས། རུས་པ་རྒྱ་མཚོའི་བར་དུ་ནི། ། སྤྲོ་ཞིང་བསྡུད་པ་ལས་དང་པོ། ། ཞེས་གསུངས་སོ། ། ཞེ་སྡང་ཤས་ཆེ་ན་ནི་སེམས་ཅན་ཐམས་ཅད་བདེ་བ་དང་ལྡན་པར་གྱུར་ཅིག་སྙམ་དུ་བྱམས་པ་བསྒོམས་པར་བྱ་སྟེ། མདོ་ལས། བྱེ་བ་ཁྲག་ཁྲིག་གཏམ་པའི་འཇིག་རྟེན་ན། ། མཆོད་པའི་རྣམ་པ་དཔག་མེད་ཅི་ཡོད་པ། ། སྐྱེས་བུ་མཆོག་ལ་ཉིན་རེ་ཕུལ་བ་བས། ། བྱམས་པའི་སེམས་ལ་གྲངས་དང་ཆར་མི་ཕོད། །
ཅེས་གསུངས་པའི་ཕྱིར་རོ། ། གཏི་མུག་ཤས་ཆེ་ན་ནི་མ་རིག་པ་ཡོད་ན་འདུ་བྱེད་ཡོད་དོ་ཞེས་བྱ་བ་ལ་སོགས་པའི་རྟེན་ཅིང་འབྲེལ་པར་འབྱུང་ལུགས་སུ་འབྱུང་བའི་འཁོར་བའི་རྒྱུ་དང་འབྲས་བུ་ཤེས་པ་དང་། མ་རིག་པ་འགགས་པས་འདུ་བྱེད་འགག་གོ ། ཞེས་བྱ་བ་ལ་སོགས་པའི་ལུས་ལས་བཟློག་པ་མྱ་ངན་ལས་འདས་པ་རྒྱུ་དང་འབྲས་བུའི་རབ་ཏུ་དབྱེ་བ་ཤེས་པའི་བློ་གྲོས་ཡོངས་སུ་སྦྱང་པའི་ཚུལ་ལ་བརྩོན་པར་བྱ་སྟེ། བཤེས་པའི་སྤྲིང་ཡིག་ལས། རྟེན་ཅིང་འབྲེལ་པར་འབྱུང་འདི་རྒྱལ་བ་ཡི། ། གསུང་གི་མཛད་ཀྱི་གཅེས་པ་ཟབ་མོ་སྟེ། ། གང་གིས་དེ་ནི་ཡང་དག་རིག་པ་དེས། ། ཆོས་མཐོང་དེ་ཡིས་དེ་བཞིན་གཤེགས་པ་མཐོང་། ། ཞེས་གསུངས་སོ། །
ང་རྒྱལ་ཤས་ཆེ་ན་ནི་དེའི་གཉེན་པོར་སྐྱེས་བུ་ནི་ས་དང་ཆུ་དང་མེ་དང་རླུང་དང་། ནམ་མཁའ་དང་རྣམ་པར་ཤེས་པའི་ཁམས་དྲུག་འདུས་པ་ལ་བརྟགས་པ་ཙམ་ཡིན་གྱི་ས་ལ་སོགས་པའི་རེ་རེ་ནི་སྐྱེས་བུའི་མཚན་ཉིད་དང་མི་ལྡན་པའི་ཕྱིར་དང་། སོ་སོ་བ་ལས་གཞན་པའི་འདུས་པ་ཡང་མེད་པའི་ཕྱིར་གང་ལ་དམིགས་ནས་སེམས་ཁེངས་པའི་སྐྱེས་བུ་ནི་ཀུན་རྫོབ་ཏུ་ཡང་བཏགས་པ་ཙམ་མོ་སྙམ་པའི་ཁམས་ཀྱི་རབ་ཏུ་དབྱེ་བ་ཤེས་པར་བྱའོ། ། དེ་བཞིན་དུ་བདག་དང་སྲོག་དང་གསོ་བ་དང་བྱེད་པ་པོ་ལས་སོགས་པ་ལ་བསྒོམ་པར་བྱ་སྟེ། རིན་པོ་ཆེའི་འཕྲེང་བ་ལས། སྐྱེས་བུ་ས་མིན་ཆུ་མ་ཡིན། ། མེ་མིན་རླུང་མིན་ནམ་མཁའ་མིན། ། རྣམ་ཤེས་མ་ཡིན་ཀུན་མིན་ན། ། དེ་ལས་གཞན་དོན་སྐྱེས་བུ་གང་། ། སྐྱེས་བུ་ཁམས་དྲུག་པ་ཡི་ཕྱིར། །
ཡང་དག་མ་ཡིན་ཇི་ལྟ་བར། ། དེ་བཞིན་ཁམས་ནི་རེ་རེ་ཡང་། ། འདུས་ཕྱིར་ཡང་དག་ཉིད་དུ་མིན། ། ཞེས་གསུངས་པ་ལྟར་རོ། ། རྣམ་པར་རྟོག་པ་ཤས་ཆེ་ན་ནི་རང་གི་དབུགས་རྔུབ་པ་དང་འབྱུང་པ་རྗེས་སུ་དྲན་པ་བསྒོམ་པར་བྱ་སྟེ། འདི་ལྟར་དབུགས་ཕྱིར་རྒྱུས་ན་ཕྱིར་རྒྱུས་སོ་ཞེས་བྱ་བ་དང་། ནང་དུ་རྒྱུས་ན་ནང་དུ་རྒྱུས་སོ། ། ཞེས་གཅིག་ནས་བཅུ་བཞིའི་བར་དུ་བགྲང་པར་བྱའོ། ། དེ་ནས་རྔུབ་པ་ན་ལྐོག་མ་ནས་རྐང་པའི་མཐིལ་གྱི་བར་དུ་བསྡུད་ལ། ཕྱིར་འབྱུང་པ་ན་མཐོ་གང་ནས་འདོམས་གང་གི་བར་དུ་འགྲོའོ་སྙམ་དུ་རྗེས་སུ་འགྲོ་བ་བསྒོམ་པར་བྱའོ། །
དེ་ནས་རླུང་དེ་དག་ཀྱང་ནོར་བུའི་འཕྲེང་བ་ལྟར་སྤྱི་བོ་ནས་རྐང་པའི་བར་དུ་གནས་པར་བལྟ་ཞིང་འདི་དག་ཕན་འདོགས་པའི་གནོད་པ་བྱེད་པའོ་སྙམ་དུ་བསམ་པར་བྱ་སྟེ་འཇོག་པར་བྱེད་དོ། ། དེ་ནས་རླུང་འདི་དག་ཀྱང་ས་དང་ཆུ་དང་མེ་དང་རླུང་དང་གཟུགས་དང་དྲི་དང་རོ་དང་། རེག་བྱ་ཞེས་བྱ་བའི་རྫས་བརྒྱད་འདུས་པ་ཡིན་ལ། དེ་མ་དམིགས་པའི་བློ་ནི་མི་བཞིའི་ཕུང་པོ་ཡིན་པས་ཕུང་པོ་ལྔ་པའོ་ཞེས་རྟོག་པར་བྱེད་དོ། ། དེ་ནས་རླུང་ལ་དམིགས་པའི་བློ་དེ་ཉིད་དྲོ་བ་དང་རྩེ་མོ་དང་བཟོད་པ་དང་ཆོས་མཆོག་གི་ཡེ་ཤེས་སུ་བསྒྱུར་ཏེ་བསྒོམ་པར་བྱའོ། ། དེའི་རྗེས་ལ་ཡེ་ཤེས་དེ་ཉིད་མཐོང་བ་སྒོམ་པ་དང་མི་སློབ་པའི་ཡེ་ཤེས་སུ་གྱུར་པའི་ཡོངས་སུ་དག་པ་བསྒོམ་པར་བྱའོ། ། དོན་དེ་དག་མཛོད་ལས། དེ་ལ་འཇུག་པ་མི་སྡུག་དང་། ། དབུགས་འཇུག་དབུགས་རྔུབ་དྲན་པ་ཡིས། ། འདོད་ཆགས་རྣམ་རྟོག་ལྷག་རྣམས་སོ། །
ཞེས་བྱ་བ་དང་། བགྲང་དང་རྗེས་འགྲོ་འཇོག་པ་དང་། ། རྟོག་པ་དང་ནི་བསྒྱུར་བ་དང་། ། ཡོངས་དག་རྣམ་པ་དྲུག་ཡིན་ནོ། ། ཞེས་གསུངས་པའི་མན་ངག་ཡིན་ནོ། ། དེ་ལྟར་ཉོན་མོངས་པ་སོ་སོའི་གཉེན་པོར་ཞི་གནས་བསྒོམ་པའི་རིམ་པ་བསྟན་ནས། ཉོན་མོངས་ཐམས་ཅད་ཀྱི་རྩ་བ་བདག་ཏུ་འཛིན་པ་སྤང་བའི་ཕྱིར། གཟུང་པ་དེ་དག་གི་རགས་པ་ནི་ཀུན་རྫོབ་པ་བཏགས་པ་ཙམ་ཡིན་ནོ། ། རྡུལ་ཕྲ་རབ་ནི་ཆ་ཤས་མེད་ཅིང་སྐད་ཅིག་རེ་རེ་ལ་འཇིག་པའི་ངང་ཅན་ཡིན་ནོ། ། ཞེས་སོ་སོར་བརྟག་པར་བྱའོ། །
འཛིན་པའི་སེམས་ཀྱང་རྒྱུན་ནི་རྫས་མེད་ཅིང་སྐད་ཅིག་མ་ནི་ཆ་ཤས་མེད་ལ་གཞན་གྱི་དབང་ཅན་ཡིན་པའི་ཕྱིར་གཟུང་པ་དང་འཛིན་པ་འདི་དག་ལ་རྟག་པ་དང་རིལ་པོ་དང་རང་དབང་ཅན་གྱི་བདག་མེད་དོ། ཞེས་སོ་སོར་རྟོག་ཅིང་མཉམ་པར་འཇོག་པས་ལྷག་མཐོང་བསྐྱེད་པའི་ཕྱིར་དྲན་པ་ཉེ་བར་བཞག་པ་བསྒོམ་པར་བྱ་སྟེ། ཞི་གནས་གྲུབ་པར་གྱུར་པ་ཡིས། ། དྲན་པ་ཉེར་གཞག་བསྒོམ་པར་བྱ། ། ཞེས་གསུངས་པས་སོ། ། དེ་ལྟར་ན་ཞི་གནས་དང་ལྷག་མཐོང་གི་ཆོས་འདི་དག་ནི་མཐོ་རིས་ཀྱི་བདེ་བ་དང་ལྡན་པའི་ལུས་ལ་གནས་ཤིང་བརྟེན་ནས་བསྒོམ་པར་བྱ་སྟེ་ངན་སོང་གསུམ་དང་བྱང་གི་སྒྲ་མི་སྙན་པ་དང་འདུ་ཤེས་མེད་པའི་སེམས་ཅན་རྣམས་སྨིན་གྱི་སྒྲིབ་པས་བསྒྲིབས་ཤིང་ཉོན་མོངས་པ་ཆེན་པོ་པ་དང་མཚམས་མེད་པ་བྱེད་པ་དག་ཉོན་མོངས་པ་དང་ལས་ཀྱི་སྒྲིབས་པའི་ཕྱིར་རོ། ། དེ་ལྟར་ཡང་མཛོད་ལས། མཚམས་མེད་པ་ཡི་ལས་རྣམས་དང་། ། ཉོན་མོངས་ཤས་ཆེ་ངན་འགྲོ་དང་། ། འདུ་ཤེས་མེད་པའི་སེམས་ཅན་དང་། །
སྒྲ་མི་སྙན་སྒྲིབ་གསུམ་དུ་འདོད། ། ཅེས་གསུངས་སོ། ། དེ་ལྟར་ན་དམིགས་པ་དང་རྣམ་པ་དེ་དག་གིས་ཚོགས་ཀྱི་ལམ་དང་སྦྱོར་བའི་ལམ་གོམ་པར་བྱེད་པ་ནི་འཇིག་རྟེན་པའི་ལམ་ཏེ་སོ་སོ་སྐྱེ་བོ་དང་འབྲེལ་པ་དང་། ཟག་པ་དང་བཅས་པ་དག་ཀྱང་ཡིན་པའི་ཕྱིར་རོ། ། ད་ནི་འཇིག་རྟེན་ལས་འདས་པའི་ལམ་བསྒོམ་པ་སྟོན་པ་ནི། མཐོང་དང་བསྒོམ་དང་མཐར་ཕྱིན་པས། ། འཇིག་རྟེན་འདས་པའི་ལམ་འགྲོ་དང་། ། ཞེས་གསུངས་ཏེ། འདི་ལྟར་འཇིག་རྟེན་ཆོས་མཆོག་ཆེན་པོའི་རྗེས་ཐོགས་སུ་འདོད་པ་ན་སྤྱོད་པའི་སྡུག་བསྔལ་གྱི་བདེན་པ་ལ་མི་རྟག་པ་ཉིད་དུ་མངོན་སུམ་མཐོང་བའི་བར་ཆད་མེད་པའི་ལམ་ནི་སྡུག་བསྔལ་ལ་ཆོས་ཤེས་པའི་བཟོད་པ་ཡིན་ནོ། ། དེའི་རྗེས་སུ་སྡུག་བསྔལ་བ་ཉིད་དུ་མངོན་སུམ་དུ་མཐོང་སྟེ་རྣམ་པར་གྲོལ་བའི་ལམ་ནི་སྡུག་བསྔལ་ལ་ཆོས་ཤེས་པ་ཡིན་ནོ། །
ཁམས་གོང་མ་གཉིས་ཀྱི་སྡུག་བསྔལ་ལ་སྟོང་པ་ཉིད་དུ་མངོན་སུམ་དུ་ཤེས་པའི་བར་ཆད་མེད་པའི་ལམ་ནི་སྡུག་བསྔལ་ལ་རྗེས་སུ་ཤེས་པའི་བཟོད་པའོ། ། དེའི་རྗེས་ལ་ཁམས་གོང་མའི་སྡུག་བསྔལ་ལ་བདག་མེད་པ་ཉིད་དུ་མངོན་སུམ་དུ་ཤེས་པའི་རྣམ་གྲོལ་གྱི་ལམ་ནི་རྗེས་སུ་ཤེས་པ་ཡིན་ནོ། ། དེ་བཞིན་དུ་ཀུན་འབྱུང་ལ། རྒྱུ་དང་། ཀུན་འབྱུང་བ་དང་། རབ་ཏུ་སྐྱེ་བ་དང་། རྐྱེན་གྱི་ངོ་བོ་ཉིད་ཅེས་བྱ་བ་བཞི་དང་། འགོག་པའི་བདེན་པ་ལ། འགོག་པ་དང་། ཞི་བ་དང་།
གྱ་ནོམས་པ་དང་ངེས་པར་བྱུང་བ་ཞེས་བྱ་བའི་རྣམ་པ་བཞི་དང་། ལམ་གྱི་བདེན་པ་ལ། ལམ་དང་། རིག་པ་དང་། སྒྲུབ་པ་དང་། ངེས་པར་འབྱིན་པའི་རྣམ་པ་བཞི་སྟེ་དེ་དག་གི་ཡུན་གྱི་ཡེ་ཤེས་རྣམས་ནི་ཀུན་འབྱུང་ལ་ཆོས་ཤེས་པའི་བཟོད་པ་ལ་སོགས་པ་སྟེ། དེ་ལྟར་ན་བདེན་པ་བཞི་ལ་རྣམ་པ་བཅུ་དྲུག་གི་ཡུལ་ཅན་གྱི་ཡེ་ཤེས་མཐོང་བས་སྤང་པར་བྱ་བ་རྣམས་ཀྱི་གཉེན་པོར་གྱུར་པ་ནི་མཐོང་བའི་ལམ་ཡིན་ཏེ། མཛོད་ལས། དེ་ལ་སྐད་ཅིག་བཅོ་ལྔ་ནི། ། མ་མཐོང་མཐོང་ཕྱིར་མཐོང་བའི་ལམ། །
བཅུ་དྲུག་པ་ལ་དེ་འབྲས་གནས། ། ཞེས་གསུངས་པ་ཡིན་ནོ། ། དེའི་རྗེས་ལ་དམིགས་པ་དང་རྣམ་པ་དེ་ཁོ་ན་བཞིན་དུ་མངོན་སུམ་དུ་མཐོང་བའི་དོན་དེ་དག་རྒྱུན་ཆགས་སུ་བསྒོམ་པར་བྱེད་པའི་ཡེ་ཤེས་ཆུང་ངུའི་ཆུང་ངུ་ལ་སོགས་པ་རྣམ་པ་དགུ་བསྒོམ་པས་སྤངས་པར་བྱ་བ་ཆེན་པོའི་ཆེན་པོ་ལ་སོགས་པ་རྣམ་པ་དགུའི། གཉེན་པོར་བསྒོམ་པ་ནི་འཇིག་རྟེན་ལས་འདས་པའི་སྒོམ་པའི་ལམ་ཏེ། མཛོད་ལས། ས་དང་ས་ནི་ཉེས་རྣམས་དགུ། ། དེ་བཞིན་དུ་ནི་ཡོན་ཏན་རྣམས། ། ཆུང་དང་འབྲིང་དང་ཆེན་པོ་ཉིད། ། ཅེས་གསུངས་པ་ལྟར་རོ། ། དེའི་རྗེས་ལ་མཐོང་བ་དང་བསྒོམས་པས་སྤང་བར་བྱ་བ་མ་ལུས་པ་སྤངས་པའི་རྣམ་པར་གྲོལ་བའི་ཡེ་ཤེས་ཟད་པ་དང་མི་སྐྱེ་བ་ཤེས་པ་ནི་མཐར་ཕྱིན་པའི་ལམ་སྟེ།
མཛོད་ལས། དེ་ཟད་ཐོབ་དང་ཟད་པ་ཤེས། ། དེ་ཚེ་དེ་མི་སློབ་དགྲ་བཅོམ། ། ཞེས་གསུངས་པ་ལྟར་རོ། ། དེ་དག་ནི་ཉན་ཐོས་ཀྱི་དབང་དུ་བྱས་པ་ཡིན་ཏེ། རང་སངས་རྒྱས་ཀྱི་ལམ་ནི་སྔར་སྨོས་པའི་མི་སྡུག་པ་བསྒོམ་པ་ནས་བཟུང་སྟེ་བསྒོམ་པའི་ལམ་གྱི་མཐར་ཐུག་པ་རྣམས་དང་། གཟུང་བ་རང་བཞིན་མེད་པའི་ཏིང་ངེ་འཛིན་བསྐལ་པ་ཆེན་པོ་བརྒྱར་བསྒོམ་པར་བྱེད་དེ། མཛོད་ལས། བསེ་རུ་བསྐལ་པ་བརྒྱ་ཡི་རྒྱུས། ། ཞེས་གསུངས་པས་སོ། །
དེའི་རྗེས་ལ་སངས་རྒྱས་མི་བཞུགས་པའི་འཇིག་རྟེན་གྱི་ཁམས་སུ་སློབ་དཔོན་གཞན་ལ་ལྟོས་པ་མེད་པར་དུར་ཁྲོད་དུ་རུས་པ་བཏིང་པ་ལ་བསྡད་དེ་རུས་པ་འདི་ཅི་ལས་བྱུང་ན་ཤི་བ་ལས་སོ། ། དེ་ནི་སྐྱེ་བ་ལས་སོ་ཞེས་བྱ་བ་ལ་སོགས་པ་རྟེན་ཅིང་འབྲེལ་པར་འབྱུང་བ་ཟབ་མོའི་ལམ་སྔར་འདྲིས་པར་བྱས་པ་དྲན་པར་བྱས་ནས་རང་བྱང་ཆུབ་མངོན་དུ་བྱེད་དེ། དབུ་མ་རྩ་བ་ལས། རྫོགས་སངས་རྒྱས་རྣམས་མ་བྱུང་ཞིང་། ། ཉན་ཐོས་རྣམས་ཀྱང་ཟད་པ་ན། ། རང་སངས་རྒྱས་ཀྱི་ཡེ་ཤེས་ནི། ། རྟེན་པ་མེད་ལས་རབ་ཏུ་སྐྱེ། ། ཞེས་གསུངས་པས་སོ། ། དེ་ལ་ནི་བསེ་རུ་ལྟ་བུ་དང་། ཚོགས་ན་སྤྱོད་པ་གཉིས་ཡོད་དོ། །
དེ་གཉིས་ཀ་ཡང་གྲོགས་དང་རྒྱལ་པོའི་ཕོ་བྲང་དང་གྲོང་རྡལ་ལ་སོགས་པ་རྣམས་སུ་ལུས་དང་ཡིད་ཀྱི་ཀུན་ཏུ་སྤྱོད་པ་མ་དད་པ་རྣམས་ལེགས་པར་བསྡམས་ཤིང་བསོད་ནམས་དམན་པ་རྣམས་ལ་བསོད་སྙོམ་གྱི་ཞིང་མཛད་པས་ཕན་འདོགས་ལ་སྐལ་བ་དང་ལྡན་པའི་གདུལ་བྱ་རྣམས་ལ་སྒྲ་མེད་པར་ཆོས་འཆད་པར་བྱེད་དེ། སློབ་དཔོན་ལེགས་ལྡན་འབྱེད་ཀྱིས། དང་པོ་གཅིག་པུར་གནས་པ་སྟེ། ། ཟབ་མོའི་དོན་ལ་མོས་པ་ཡི། ། ནུས་པ་དང་ལྡན་ལྷག་མ་ནི། ། ཚོགས་དང་ལྷན་ཅིག་གནས་པ་སྟེ། ། ལུས་ལ་སོགས་པ་ལེགས་བསྡོམས་པས། ། དེ་ནི་བསོད་སྙོམས་དག་ལ་འཇུག ། དམན་པ་རྗེས་སུ་གཟུང་བའི་ཕྱིར། ། དེ་ནི་གཅིག་པུར་རབ་ཞི་ལྡན། །
ཞེས་བཤད་པ་ཡིན་ནོ། ། ད་ནི་དེ་དག་གི་འབྲས་བུ་བསྟན་པ་ནི། ཐབས་དང་སྦྱངས་བའི་བྱེ་བྲག་གིས། ། སྟོན་དང་སློབ་མའི་རིགས་དང་ནི། ། ཡོན་ཏན་དག་གིས་རབ་ཕྱེ་བའི། ། མྱ་ངན་འདས་པ་ཐོབ་པར་འགྱུར། ། ཞེས་གསུངས་ཏེ། སྔར་སྨོས་པའི་ལམ་དེ་དག་སྦྱིན་པ་ལ་སོགས་པའི་ཐབས་ལ་མཁས་པ་དང་། བསྐལ་པ་གྲངས་མེད་པ་གསུམ་དུ་སྦྱངས་པ་ལས་ནི་སྟོན་པ་སངས་རྒྱས་བཅོམ་ལྡན་འདས་སུ་འགྱུར་ཏེ། དེ་ལ་སྟོབས་བཅུ་དང་།
མི་འཇིག་པ་བཞི་དང་། བསྲུང་པ་མེད་པ་གསུམ་དང་། ཐུགས་རྗེ་ཆེན་པོ་ཞེས་བྱ་བའི་མ་འདྲེས་པའི་ཡོན་ཏན་བཅོ་བརྒྱད་ཀྱིས་རབ་ཏུ་ཕྱེ་བའི་ལྷག་མ་དང་བཅས་པ་དང་། ལྷག་མ་མེད་པའི་མྱ་ངན་ལས་འདས་པ་ཐོབ་པར་འགྱུར་ཏེ། མཛོད་ལས། དེ་དག་བརྒྱད་ཅུ་ལ་བསྐལ་ཆེན། ། དེ་གྲངས་མེད་གསུམ་ལ་སངས་རྒྱས། ། འབྱུང་ངོ་མར་ནི་འགྲིབ་པ་ཡི། ། བརྒྱའི་བར་ལ་དེ་དག་འབྱུང་། ། ཞེས་བྱ་བ་དང་།
སངས་རྒྱས་ཆོས་ནི་མ་འདྲེས་པ། ། སྟོབས་ལ་སོགས་པ་བཅོ་བརྒྱད་དོ། ། ཞེས་གསུངས་པ་ལྟར་རོ། ། སྔར་སྨོས་པའི་ལམ་དེ་ཉིད་ཐབས་ལ་མཁས་པ་དང་མ་འབྲེལ་བ་དང་མཁས་པའི་དངོས་པོ་དྲུག་ལ་སྐྱེ་བ་གསུམ་དུ་སྦྱངས་པ་ལ་སོགས་པའི་བྱེ་བྲག་ལས་ནི་སློབ་མ་ཉན་ཐོས་ཀྱི་རིགས་ཀྱི་དགྲ་བཅོམ་པ་ཐོབ་པར་འགྱུར་ལ། དེ་དག་ལ་ཡང་སྔོན་གྱི་ལས་དང་ཉོན་མོངས་པ་ཆེ་ཆུང་དང་དབང་པོ་རྣོན་པོ་དང་རྟུལ་པོ་ལ་སོགས་པའི་བྱེ་བྲག་དང་། བསམ་གཏན་དངོས་གཞིའི་སེམས་ཐོབ་པ་དང་མ་ཐོབ་པའི་བྱེ་བྲག་གིས་མངོན་པར་ཤེས་པ་དྲུག་དང་། ཉོན་མོངས་པ་མེད་པ་དང་། སྨོན་གནས་མཁྱེན་པ་ལ་སོགས་པའི་ཡོན་ཏན་དང་བཅས་པ་དང་། དེ་མེད་པའི་ཕུང་པོ་ལྷག་མ་དང་བཅས་པ་དང་། ལྷག་མ་མེད་པའི་མྱ་ངན་ལས་འདས་པ་ཐོབ་པར་འགྱུར་ཏེ།
མཛོད་ལས། དགྲ་བཅོམ་དྲུག་འདོད་དེ་དག་ལས། ། ལྔ་ནི་དད་པས་མོས་ལས་སྐྱེས། ། དེ་དག་རྣམ་གྲོལ་དུས་དང་སྦྱོར། ། མི་གཡོའི་ཆོས་ཅན་མི་གཡོ་བ། ། དེ་ཕྱིར་དེ་དུས་མི་སྦྱོར་གྲོལ། ། ཞེས་བྱ་བ་དང་། དེ་དག་གི་ནི་ཁྱད་པར་རྣམས། ། ལས་དབང་ཉོན་མོངས་བྱེ་བྲག་ལས། ། ཞེས་གསུངས་པ་ལྟར་རོ། །
ཡང་ན་སྟོན་དང་ཞེས་བྱ་བ་ནི་རང་སངས་རྒྱས་ཡིན་ཏེ་དེའི་ཁྱད་པར་ནི་བཤད་ཟིན་ཏོ། ། ལྷག་མ་རྣམས་ནི་སྔ་མ་ཁོ་ན་ལྟར་རོ། ། ད་ནི་དོན་བསྡུ་བ་འཆད་པ་ནི། འདི་ནི་ཐེག་པ་ཆུང་ངུ་ཡིས། ། ཆོས་ཚུལ་མདོ་ཙམ་སྨོས་པ་སྟེ། ། ཐེག་པ་ཆེ་ལ་འཛེག་པ་ཡི། ། སྐས་དང་འདྲ་བར་འགྱུར་བ་ལགས། ། ཞེས་གསུངས་ཏེ། དེ་ལྟར་སྐྱབས་སུ་འགྲོ་བ་ནས་བརྩམ་ཏེ་འབྲས་བུ་ཐོབ་པའི་བར་གྱི་ལུགས་འདི་ནི་ཐེག་པ་ཆུང་ངུའི་ལུགས་ཀྱི་གླེང་མོ་མངོན་པའི་མཛོད་དང་ཉན་ཐོས་ཀྱི་ས་ལ་སོགས་པ་ལས་གསུངས་པ་དེ་དག་མདོར་བསྡུས་ནས་སྨོས་པ་ལགས་ཏེ། དེ་ཡང་ཐེག་པ་ཆེན་པོ་ལ་ཞུགས་པ་རྣམས་ཀྱིས་ཤེས་པར་བྱ་སྟེ།
ཐེག་པ་ཆེན་པོའི་ཁང་བཟང་དུ་འཛེག་པའི་སྐས་ཡིན་པའི་ཕྱིར་དང་། ཉན་ཐོས་ལ་མོས་པ་དག་ལ་དེའི་ལམ་བསྟན་དགོས་པའི་ཕྱིར་དང་། ཐམས་ཅད་མཁྱེན་པར་འདོད་པས་ནི་ཤེས་བྱ་ཐམས་ཅད་ལ་བསླབ་དགོས་པའི་ཕྱིར་རོ། ། དེ་ཉིད་འཕགས་པ་ཀླུ་སྒྲུབ་ཀྱིས་ཀྱང་། བརྡ་སྤྲོད་པ་དག་ཇི་ལྟ་བུར། ། ཡི་གེའི་ཕྱི་མོ་ཀློག་འཇུག་ལྟར། ། དེ་བཞིན་སངས་རྒྱས་གདུལ་བྱ་ལ། ། ཇི་ཙམ་བཟོད་པའི་ཆོས་སྟོན་ཏོ། ། ཁ་ཅིག་དག་ནི་སྡིག་པ་ལས། ། རྣམ་པར་ལྡོག་ཕྱིར་ཆོས་སྟོན་ཏེ། །
ཁ་ཅིག་བསོད་ནམས་བསྒྲུབ་བྱའི་ཕྱིར། ། ཁ་ཅིག་ལ་ནི་གཉིས་རྟེན་དང་། ། ཁ་ཅིག་ལ་ནི་གཉིས་མི་རྟེན། ། ཟབ་མོ་ཁུ་འཁྲིག་ཅན་འཇིགས་པ། ། སྟོང་ཉིད་སྙིང་རྗེའི་སྙིང་པོ་ཅན། ། བྱང་ཆུབ་སྒྲུབ་པ་ཁ་ཅིག་ལའོ། ། ཞེས་གསུངས་པ་ལྟར་རོ། ། ནོར་བུའི་འཕྲེང་བའི་བཤད་པ་ཀུན་དུ་འོད་ལས་སྐབས་གཉིས་པའི་བཤད་པའོ།། ༈ །།དེ་ལྟར་ཐེག་པ་ཆུང་ངུ་ལ་འཇུག་པ་བསྟན་ནས་ཐེག་པ་ཆེན་པོའི་ལུགས་འཆད་པ་ན། ལམ་དང་།
འབྲས་བུ་གཉིས་ཀྱིས་ཤེས་པར་བྱའོ། ། དང་པོ་ལ་ཡང་གཞན་གྱི་དོན་ལ་བརྩོན་པ་དང་། སྐྱབས་སུ་འགྲོ་བ་དང་། བྱམས་པ་དང་སྙིང་རྗེ་དང་། སེམས་བསྐྱེད་པ་དང་། ལམ་དང་། ས་བཤད་པ་དྲུག་གོ ། དང་པོ་ནི། དེ་ལྟར་འདི་དང་ཕ་རོལ་གྱི། ། བདག་གི་དོན་ལ་འབད་བགྱིས་ཀྱང་། །
གཞན་གྱི་དོན་གྱི་ཐབས་ཆེན་ལས། ། ཉམས་ཕྱིར་སངས་རྒྱས་ཐག་རིང་ལགས། ། གང་ཞིག་གཞན་གྱི་དོན་བརྩོན་ནས། ། གཉིས་ཀའི་དོན་ཆེན་འགྲུབ་གྱུར་གྱིས། ། གཞན་དོན་ཉམས་པའི་རང་དོན་གྱིས། ། བདག་དོན་ཕྱིན་ཚོགས་ག་ལ་སྲིད། ། མང་དུ་སྨོས་ཀྱང་ཅི་འཚལ་ཏེ། ། རྒྱལ་སྲིད་སྐྱོང་བའི་རྒྱལ་པོ་དང་། ། གླ་རྔན་ཙམ་གྱིས་བདག་སྐྱོང་ལ། ། འདི་གཉིས་ཀྱི་ནི་ཁྱད་པར་གཟིགས། །
ཞེས་གསུངས་ཏེ། སྔར་སྨོས་པའི་ཚུལ་དེ་ལྟར། འཇིག་རྟེན་པའི་ལུགས་ཀྱི་ཚུལ་ཤེས་པས་ཚེ་འདིའི་བདག་གི་དོན་དང་། ཐེག་པ་ཆུང་ངུའི་ལུགས་ཤེས་པས་ཚེ་ཕྱི་མའི་བདག་གི་དོན་ལ་འབད་པ་བགྱིས་ཀྱང་ལན་ལ་རེ་བ་མེད་པར་གཞན་གྱི་དོན་བྱེད་པའི་རྫོགས་པའི་སངས་རྒྱས་སྒྲུབ་པའི་ཐབས་ཆེན་པོ་ལས་ཉམས་པའི་ཕྱིར་སངས་རྒྱས་ལས་ཐག་རིང་པ་ལགས་ཏེ། རྒྱལ་པོ་གསེར་མདོག་གི་སྦྱོར་བ་ལས་བྱང་ཆུབ་སེམས་དཔའི་བསྐལ་པ་དྲུག་ཅུར་ཚོགས་བསགས་པའི་སྐྱེ་བོ་འགའ་ཞིག་རང་གི་མ་ལ་ལོག་པར་སྤྱོད་པས་འཁོར་བ་ལས་ཡིད་སྐྱོ་སྟེ། གཞན་དོན་ལས་ཉམས་པས་རང་སངས་རྒྱས་སུ་གྱུར་བར་བཤད་ལ། ས་བརྒྱད་པ་ལ་ཡང་རྣམ་པར་མི་རྟོག་པར་ངང་ཅིག་པའི་འགོག་པར་ཞུགས་པ་ན་སངས་རྒྱས་རྣམས་ཀྱིས་གཞན་དོན་ལས་ཉམས་པར་དགོངས་ཏེ། ངེད་ཀྱི་ཡེ་ཤེས་སྟོབས་ཀྱང་སངས་རྒྱས་ཆོས་རྣམས་ནི། ། དེ་དག་ཁྱེད་ལ་མེད་ཀྱི་དེ་ལ་བརྩོན་འགྲུས་བརྩོམས། ། ཅི་ཕན་ཁྱོད་ཀྱི་ཉོན་མོངས་འབར་བ་ཀུན་ཞི་ཡང་། །
འཇིག་རྟེན་ཉོན་མོངས་མེ་ཚིག་དེ་དག་མི་ལྟ་འམ། ། ཞེས་གཞན་དོན་ལ་བསྐུལ་བར་ས་བཅུ་པ་ལས་གསུངས་པའི་ཕྱིར་དང་། གཞན་ལས་ཀྱང་། རྒྱལ་བའི་སྲས་པོ་ས་ཐོབ་ཀྱང་། ། བློ་བརྟན་པ་དག་མ་ཡིན་ཏེ། ། ཇི་སྲིད་ས་བརྒྱད་མ་ཐོབ་པ། ། དེ་སྲིད་ཐེག་པ་དམན་པས་འཇིགས། ། ཞེས་གསུངས་པ་ཡིན་ནོ། ། རྒྱལ་བའི་སྲས་པོ་གང་ཞིག་རྒྱུན་དུ་གཞན་གྱི་དོན་ལ་བརྩོན་ན་རང་དང་གཞན་གཉིས་ཀའི་དོན་ཆེན་པོ་ཕུན་སུམ་ཚོགས་པའི་སངས་རྒྱས་ཉིད་ངེས་པར་འགྲུབ་པར་འགྱུར་ཏེ། རང་གི་སྲིད་སྡེ་ཐམས་ཅད་ལ་ཉེ་རིང་མེད་པར་སྐྱོང་བའི་ཆོས་ཀྱི་རྒྱལ་པོ་དག་བཞིན་ནོ། །
གཞན་གྱི་དོན་ལས་ཉམས་པའི་རང་གི་དོན་གྱིས་ནི་བདག་གི་དོན་ཕུན་སུམ་ཚོགས་པ་ཡང་ག་ལ་སྲིད་དེ། གླ་དང་རྔན་པ་ཙམ་གྱིས་རང་ཉིད་ཀྱི་འཚོ་བ་ཚོལ་བའི་བྲན་དག་བཞིན་ནོ། ། དེ་ལྟར་ན་དཔེ་མང་དུ་སྨོས་ཅི་འཚལ་ཏེ་འདི་གཉིས་ཀྱི་ཁྱད་པར་གཟིགས་ཤིག་ཅེས་སྦྱར་རོ། ། དེ་ལྟར་ཡང་མདོ་སྡེའི་རྒྱན་ལས། སྐྱེ་བོ་རྨོངས་པ་རང་གི་བདེ་དོན་བརྩོན། ། རྟག་ཏུ་དེ་མ་ཐོབ་པར་སྡུག་བསྔལ་འགྱུར། ། བརྟན་པ་རྟག་ཏུ་གཞན་དོན་བརྩོན་པ་ནི། ། གཉིས་ཀའི་དོན་བྱས་མྱ་ངན་འདས་པར་འགྱུར། ། ཞེས་གསུངས་སོ། ། ད་ནི་གཉིས་པ་སྐྱབས་སུ་འགྲོ་བ་ལ།
ཀུན་སློང་གི་བསམ་པ་དང་། སྐྱབས་སུ་འགྲོ་བའི་ཡུལ་དང་། ཆེད་དུ་བྱ་བ་དང་། དུས་དང་། ཕན་ཡོན་ལྔས་ངེས་པར་བྱའོ། ། དང་པོ་ནི། དེ་སླད་གཞན་དོན་དགའ་བ་ཡི། ། སྤྱོད་པ་རྒྱ་མཚོ་ལས་བྱུང་བའི། ། ལུས་ཅན་ཀུན་གྱི་གཉེན་ཅིག་པུ། ། ཐམས་ཅད་མཁྱེན་པ་བརྙེས་བགྱི་སླད། །
ཅེས་བྱ་བ་གསུངས་ཏེ། གཞན་གྱི་དོན་ལ་བརྩོན་པ་ལས་རང་དོན་དང་གཞན་དོན་ཕུན་སུམ་ཚོགས་པའི་སངས་རྒྱས་འབྱུང་བ་དེའི་སླད་དུ། སྙིང་རྗེའི་བདག་ཉིད་ཅན་རང་གི་དོན་ཐམས་ཅད་ཡལ་བར་དོར་ནས་གཞན་གྱི་དོན་ལ་མངོན་པར་དགའ་བའི་བློས་མགོ་གཏོང་བ་ལ་སོགས་པ་སྐྱེ་བོ་རྣམས་ཀྱིས་ཡིད་ཀྱིས་ཀྱང་བསམ་པར་དཀའ་བའི་བྱང་ཆུབ་སེམས་དཔའི་ཕ་རོལ་དུ་ཕྱིན་པ་དྲུག་གི་སྤྱོད་པ་རྒྱ་མཚོ་ལྟར་ཟབ་པ་དང་། ཡངས་པ་ལས་བྱུང་པའི་སངས་རྒྱས་བཅོམ་ལྡན་འདས་དེ་ནི་སེམས་ཅན་ཐམས་ཅད་ཀྱི་འགྲན་ཟླ་མེད་པའི་གཉེན་གཅིག་པོ་ལགས་ཏེ། འཕགས་པ་ཀླུ་སྒྲུབ་ཀྱིས། གཞན་དོན་མངོན་དགའི་བདག་ཉིད་ཅན། ། དཔའ་བོ་དག་ནི་ཐམས་ཅད་ཀྱི། ། གོས་མཛད་བསྐྱེད་པར་མཛད་པ་སྟེ། ། ཞེས་བྱ་བ་དང་། རིན་པོ་ཆེའི་འཕྲེང་བ་ལས་ཀྱང་། །
སེམས་ཅན་ཀུན་གྱི་གཉེན་གཅིག་པ། ། ཐམས་ཅད་མཁྱེན་ལ་ཕྱག་འཚལ་ལོ། ། ཞེས་གསུངས་པ་བཞིན་ནོ། ། དེ་ལྟ་བུའི་ཐམས་ཅད་མཁྱེན་པ་སངས་རྒྱས་དེ་བརྙེད་པ་དང་ཐོབ་པར་བགྱི་བའི་སླད་དུ་སྐྱབས་སུ་འགྲོ་བ་ཡིན་ནོ་ཞེས་ཤེས་པར་བྱ་སྟེ། མདོ་སྡེ་རྒྱན་ལས། འདི་ནི་དེའི་དངོས་འདོད་ཁས་ལེན། ། དེ་ཡང་སྙིང་བརྩེ་ལས་རིག་བྱ། ། ཞེས་གསུངས་པ་ལྟར་རོ། ། གཉིས་པ་ཡུལ་ནི། དོན་གཉིས་བརྙེས་པའི་རྒྱལ་བ་དང་། །
དེ་སྒྲུབ་བགྱིད་པའི་ཐེག་ཆེན་དང་། ། ཕྱིར་མི་ལྡོག་པའི་དགེ་འདུན་ལ། ། ཞེས་གསུངས་ཏེ། དེ་ལ་འདུས་མ་བྱས་པ་དང་། ལྷུན་གྱིས་གྲུབ་པ་དང་། སྒྲ་དང་རྟགས་ལ་སོགས་པ་གཞན་གྱི་རྐྱེན་གྱིས་མི་རྟོག་པ་ཞེས་བྱ་བའི་ཁྱད་པར་གསུམ་དང་ལྡན་པའི་ཆོས་ཀྱི་སྐུ་རང་གི་དོན་ཕུན་སུམ་ཚོགས་པ་དང་། ཤེས་བྱ་ཐམས་ཅད་མཁྱེན་པ་དང་། ། སེམས་ཅན་ཐམས་ཅད་ལ་སྙིང་བརྩེ་བ་དང་སྐལ་བ་དང་ལྡན་པ་ཐམས་ཅད་ཀྱི་མཐོ་རིས་དང་ཐར་པའི་དོན་ནུས་པ་གསུམ་དང་ལྡན་པའི་གཟུགས་ཀྱི་སྐུ་གཞན་གྱི་དོན་ཕུན་སུམ་ཚོགས་པ་སྟེ་དེ་ལྟར་ན་རང་གཞན་གྱི་དོན་ཕུན་སུམ་ཚོགས་པ་དང་ལྡན་པའི་རྒྱལ་བ་ནི་སྐྱབས་ཡིན་ཏེ། རྒྱུད་བླ་མ་ལས། འདུས་མ་བྱས་པའི་ལྷུན་གྱིས་གྲུབ། །
གཞན་གྱི་རྐྱེན་གྱིས་རྟོགས་མིན་པ། ། མཁྱེན་དང་བརྩེ་དང་ནུས་པར་ལྡན། ། དོན་གཉིས་ལྡན་པའི་སངས་རྒྱས་ཉིད། ། ཅེས་གསུངས་པ་དང་། མདོ་སྡེ་རྒྱན་ལས་ཀྱང་། སངས་རྒྱས་ཆོས་ཀྱིས་རྫོགས་པའི་སྐུ་གང་ཡིན། ། དམ་པའི་ཆོས་ལ་སེམས་ཅན་རབ་འདུལ་མཁྱེན་པ་གང་། ། འགྲོ་བ་ཀུན་ལ་ཐུགས་བརྩེ་ཕ་རོལ་ཕྱིན་པ་ཡི། ། སངས་རྒྱས་ཉིད་དེ་འདི་ནི་སྐྱབས་ཀྱི་མཆོག་ཏུ་འདོད། ། ཅེས་གསུངས་པ་ལྟར་རོ། །
དེ་ལྟ་བུའི་སངས་རྒྱས་དེ་སྒྲུབ་པར་བྱེད་པའི་ལུང་དང་མངོན་པར་རྟོགས་པའི་ཆོས་ཀྱིས་བསྡུས་པའི་ཐེག་པ་ཆེན་པོའི་ཆོས་ཀྱང་སྐྱབས་ཀྱི་གནས་ཡིན་ནོ། ། དེ་ལ་ལུང་གི་ཆོས་ནི། འདུལ་བ་དང་། མདོ་སྡེ་དང་། མངོན་པའི་སྡེ་སྣོད་གསུམ་མམ། ཐེག་པ་ཆེན་པོའི་སྡེ་སྣོད་དང་། ། ཆུང་ངུའི་སྡེ་སྣོད་གཉིས། མདོ་སྡེ་རྒྱན་ལས། སྡེ་སྣོད་དག་ནི་གསུམ་མམ་གཉིས་ཀྱང་རུང་། ། བསྡུས་པའི་ཕྱིར་ཏེ་རྒྱུ་ནི་དགུས་འདོད་དོ། །
ཞེས་གསུངས་པ་བཞིན་ནོ། ། མངོན་པར་རྟོགས་པའི་ཆོས་ལ་གང་ཞིག་འདོད་ཆགས་དང་བྲལ་བར་བྱ་བ་འགོག་པའི་བདེན་པ་སྒྲ་དང་བློའི་ཡུལ་ལས་འདས་པས་བསམ་དུ་མེད་པ་དང་། ལས་དང་ཉོན་མོངས་པ་གཉིས་མེད་པ་དང་། ཚུལ་བཞིན་མ་ཡིན་པའི་རྟོག་པ་མེད་པའི་ཁྱད་པར་གསུམ་དང་ལྡན་པ་དང་། གང་གིས་འདོད་ཆགས་དང་བྲལ་བར་བྱེད་པ་ལམ་གྱི་བདེན་པ་ནི་སྒྲིབ་པས་དག་པ་དང་། བདག་མེད་པ་གསལ་བ་དང་། སྒྲིབ་པའི་གཉེན་པོ་བྱེད་པའི་ཁྱད་པར་གསུམ་དང་ལྡན་པ་སྟེ། བསམ་མེད་གཉིས་མེད་རྟོག་མེད་ཅིང་། ། དག་གསལ་གཉེན་པོའི་ཕྱོགས་ཉིད་ཀྱིས། ། གང་ཞིག་གང་གིས་ཆགས་བྲལ་བ། །
བདེན་གཉིས་མཚན་ཉིད་ཅན་དེ་ཆོས། ། ཞེས་གསུངས་པས་སོ། ། ཆོས་ཅན་དང་ཆོས་ཉིད་ལ་ཡེ་ཤེས་ཀྱི་གཟིགས་པ་ཕྱིན་ཅི་མ་ལོག་པ་དང་། སྤྱན་དང་མངོན་པར་ཤེས་པའི་ཡོན་ཏན་གྱིས་བརྒྱན་པ་དང་། ཕྱིར་མི་ལྡོག་པ་ཐོབ་པ་ཞེས་བྱ་བའི་ཁྱད་པར་གསུམ་དང་ལྡན་པའི་བྱང་ཆུབ་སེམས་དཔའི་ཚོགས་རྣམས་ནི་སྐྱབས་ཡིན་ཏེ། རྒྱུད་བླ་མ་ལས། ཇི་བཞིན་ཇི་སྙེད་ནང་གི་ནི། ། ཡེ་ཤེས་གཟིགས་པ་དག་པའི་ཕྱིར། ། བློ་ལྡན་ཕྱིར་མི་ལྡོག་པའི་ཚོགས། ། བླ་མེད་ཡོན་ཏན་དང་ལྡན་ཉིད། །
ཅེས་གསུངས་སོ། ། དེ་ལ་བྱང་ཆུབ་ལས་ཕྱིར་མི་ལྡོག་པ་ནི་བྱང་ཆུབ་ཙམ་ལས་ཕྱིར་མི་ལྡོག་པ་དང་། རྫོགས་པའི་བྱང་ཆུབ་ལས་ཕྱིར་མི་ལྡོག་པ་དང་། འཇིག་རྟེན་ལས་འདས་པ་ལས་ཕྱིར་མི་ལྡོག་པ་དང་། རྣམ་པར་མི་རྟོག་པར་རྩོལ་བ་མེད་པ་ལས་ཕྱིར་མི་ལྡོག་པ་སྟེ། འདིར་ནི་རྫོགས་པའི་བྱང་ཆུབ་ལས་ཕྱིར་མི་ལྡོག་པ་ལ་སོགས་པ་གསུམ་ཡིན་ཏེ། དེ་ཡང་ཐེག་པ་ཆེན་པོའི་སྦྱོར་བའི་ལམ་དང་། མཐོང་བའི་ལམ་དང་། ས་བརྒྱད་པ་ནས་རིམ་པ་བཞིན་ཐོབ་པར་འདོད་དོ། ། ཁ་ཅིག་ནི་བྱང་ཆུབ་སེམས་དཔའ་དབང་པོ་རྟུལ་པོ་ས་བདུན་པ་མན་ཆད་ཕྱིར་ལྡོག་པ་ཡང་ཡོད་དོ་ཞེས་ཟེར་རོ། །
དེ་དག་ཀྱང་ལུང་གི་ཆོས་ནི་མངོན་པར་རྟོགས་པའི་ཆོས་ཐོབ་ནས་གཟིངས་ལྟར་སྤང་པར་བྱ་བའི་ཕྱིར་དང་། ལམ་གྱི་ཆོས་མི་རྟག་པས་བསླུ་བའི་ཕྱིར་དང་། འགོག་པའི་བདེན་པ་ནི་མེད་པའི་ཕྱིར་དང་། འཕགས་པ་སློབ་ལམ་པ་རྣམས་ཀྱང་རང་ཉིད་འཇིགས་པ་དང་བཅས་པའི་ཕྱིར། གཏན་གྱི་སྐྱབས་དང་གཙོ་བོར་གྱུར་པ་མ་ཡིན་གྱི་འོན་ཀྱང་སངས་རྒྱས་བཅོམ་ལྡན་འདས་ནི་ཉེས་པ་མ་ལུས་པ་སྤངས་ཤིང་། ཡོན་ཏན་མཐའ་དག་གིས་ཀྱང་བརྒྱན་པ་ཆོས་ཀྱི་སྐུའི་བདག་ཉིད་ཅན་ཡིན་པས། ཆོས་རྣམས་ཀྱི་ཡང་མཆོག་དང་འཕགས་པའི་ཚོགས་རྣམས་ཀྱི་མཆོག་ཀྱང་སངས་རྒྱས་ཉིད་ཡིན་པའི་ཕྱིར་སངས་རྒྱས་ཉིད་ལ་སྐྱབས་གསུམ་དུ་བཞག་ཏེ། རྒྱུད་བླ་མ་ལས། སྤང་ཕྱིར་བསླུ་བའི་ཆོས་ཅན་ཕྱིར། ། མེད་ཕྱིར་འཇིགས་དང་བཅས་པའི་ཕྱིར། །
ཆོས་རྣམས་གཉིས་དང་འཕགས་པའི་ཚོགས། ། གཏན་གྱི་སྐྱབས་མཆོག་མ་ཡིན་ནོ། ། དམ་པའི་དོན་དུ་འགྲོ་བ་ཡི། ། སྐྱབས་ནི་སངས་རྒྱས་ཉག་ཅིག་ཡིན། ། ཐུབ་པ་ཆོས་ཀྱི་སྐུ་ཅན་ཕྱིར། ། ཚོགས་ཀྱང་དེའི་མཐར་ཐུག་ཕྱིར། ། ཞེས་གསུངས་སོ།། ༈ །།གསུམ་པ་ཆེད་དུ་བྱ་བ་ནི། སྟོན་པའི་ཕྱིར་དང་བརྙེས་བགྱིའི་ཕྱིར། ། བགྲོད་པའི་ཕྱིར་དང་བསྟན་བགྱིའི་ཕྱིར། །
གྲོགས་ཀྱི་ཕྱིར་དང་འཁོར་བསྡུའི་ཕྱིར། ། ཞེས་གསུངས་ཏེ། དེ་ལ་རྒྱལ་བའི་སྲས་པོ་དག་སློབ་པའི་ཚེ་ནི་སངས་རྒྱས་བཅོམ་ལྡན་འདས་ལ་སྟོན་པར་གཟུགས་པའི་ཕྱིར་དང་། ཕྱིས་ནི་སངས་རྒྱས་ཉིད་བརྙེས་ཤིང་ཐོབ་པར་བྱ་བའི་ཕྱིར་ཡིན་ནོ། ། དེ་བཞིན་དུ་དམ་པའི་ཆོས་ལ་ཡང་སློབ་པའི་ཚེ་བགྲོད་པར་བྱ་བའི་ལམ་དུ་བྱ་བའི་ཕྱིར་དང་། ཕྱིས་ནི་གཞན་ལ་བསྟན་པར་བྱ་བའི་ཕྱིར་རོ། ། དགེ་འདུན་ལ་ཡང་སློབ་པའི་ཚེ་ལམ་གྱི་གྲོགས་སུ་བཟུང་བའི་ཕྱིར་དང་། ཕྱིས་ནི་འཁོར་དུ་བསྡུ་བར་བྱ་བའི་ཕྱིར་ཏེ། དེ་ལྟར་ན་ཆེད་དུ་བྱ་བ་དེ་དག་གི་ཕྱིར་སྔར་སྨོས་པའི་དཀོན་མཆོག་གསུམ་ལ་བརྟེན་པར་ཁས་ལེན་པ་ནི་སྐྱབས་སུ་འགྲོ་བ་ཡིན་ཏེ། དེ་ཉིད་ཀྱི་ཕྱིར་ཁྱིམ་བདག་དྲག་ཤུལ་ཅན་གྱིས་ཞུས་པའི་མདོ་ལས།
ཁྱིམ་བདག་ཇི་ལྟར་ན་བྱང་ཆུབ་སེམས་པ་ཁྱིམ་པས་སངས་རྒྱས་དང་ཆོས་དང་དགེ་འདུན་ལ་སྐྱབས་སུ་སོང་བ་ཡིན་ཞེ་ན། སངས་རྒྱས་ཀྱི་སྐུ་མཚན་དང་དཔེ་བྱད་འབར་བ་ཐོབ་པར་བྱའོ། ། འཁོར་ལྷ་དང་བཅས་པའི་འཇིག་རྟེན་ལ་ཆོས་བཤད་པར་བྱའོ། ། ཉན་ཐོས་ལ་སོགས་པའི་འཁོར་བསྡུ་བར་བྱའོ། ། དེ་དག་གི་ཡོན་ཏན་ཐམས་ཅད་བསྒྲུབ་པར་བྱའོ་སྙམ་དུ་སེམས་པ་དེ་ཙམ་གྱིས་སངས་རྒྱས་དང་ཆོས་དང་དགེ་འདུན་ལ་སྐྱབས་སུ་སོང་བ་ཡིན་ནོ། ། ཞེས་བཤད་དོ། ། བཞི་པ་དུས་ནི། དགོངས་པ་དེ་དག་བརྙེས་ཀྱི་བར། ། ལུས་ཅན་ཀུན་དང་ཐབས་གཅིག་པའི། ། སྐྱབས་ཀྱི་དམ་པར་གཟུང་དུ་གསོལ། །
ཞེས་གསུངས་ཏེ། སྔར་སྨོས་པའི་གནས་སྐབས་དང་མཐར་ཐུག་པའི་སངས་རྒྱས་ལ་སྟོན་པ་དང་དེ་ཐོབ་པ་ལ་སོགས་པའི་དགོངས་པ་དེ་དག་བརྙེས་ཤིང་ཐོབ་པ་དེ་སྲིད་ཀྱི་བར་དུ་ལུས་ཅན་ཀུན་དང་ཐབས་གཅིག་ཏུ་སྔར་སྨོས་པའི་དཀོན་མཆོག་གསུམ་ལ་སྐྱབས་ཀྱི་དམ་པར་རྒྱལ་བུ་ཉིད་ཀྱིས་ཀྱང་བཟུང་དུ་གསོལ་ཅིག་དང་ཞེས་བྱ་སྟེ། དེ་ལྟར་རྒྱུ་དང་ཡུལ་དང་ཆེད་དུ་བྱ་བ་དུས་ཀྱི་ཁྱད་པར་བཞིས་ཉན་ཐོས་དང་རང་སངས་རྒྱས་ཀྱི་སྐྱབས་སུ་འགྲོ་བ་ལས་ཁྱད་པར་དུ་འཕགས་པ་ཡིན་ནོ། །

སྐྱབས་སུ་འགྲོ་བའི་དབྱེ་བ་ནི་ཡང་དག་པར་བླངས་པ་བརྡ་ལས་བྱུང་པ་མོས་པ་སྤྱོད་པའི་པས་བསྡུས་པ་དང་། དོན་དམ་པ་ཆོས་ཉིད་ཀྱིས་ཐོབ་པ་འཇིག་རྟེན་ལས་འདས་པའི་སས་བསྡུས་པ་གཉིས་ཏེ། མདོ་སྡེ་རྒྱན་ལས། བརྡ་དང་ཆོས་ཉིད་ཐོབ་པ་བློ་ལྡན་རྣམས་ཀྱི་སྐྱབས་འགྲོ་འདི་མཆོག་ཡིན། ཞེས་གསུངས་པས་སོ། ། ལྔ་པ་ཕན་ཡོན་ནི། དེ་ནི་བཞེད་དགུ་འབྱུང་བ་ཡི། ། བྱང་ཆུབ་སེམས་ཀྱི་རིན་པོ་ཆེ། ། ཉེ་བར་བསྐྲུན་པའི་གཞིར་འགྱུར་ཞིང་། ། སྲིད་ཞིའི་དགེ་གཞན་ཟིལ་གནོན་བགྱིད། ། ཅེས་གསུངས་ཏེ།
སྐྱབས་སུ་འགྲོ་བ་དེ་ནི་མཐོ་རིས་དང་ཐར་པའི་བཞེད་དགུ་མ་ལུས་པ་འབྱུང་བའི་རྒྱུར་གྱུར་པའི་བྱང་ཆུབ་ཀྱི་སེམས་རིན་པོ་ཆེ་ཉེ་བར་བསྐྲུན་ཞིང་བསྐྱེད་པའི་གཞིར་གྱུར་པ་ལགས་ཏེ། ཐེག་པ་ཆེན་པོ་ལ་ནི་འོག་ནས་འཆད་པའི་སེམས་བསྐྱེད་པ་ཉིད་ཡོན་ཏན་ཐམས་ཅད་ཀྱི་རྩ་བ་ཡིན་ལ་དེ་ཡང་སྐྱབས་སུ་འགྲོ་བ་ལས་ཡིན་ནོ། ། ཡང་སྲིད་པ་དང་ཞི་བས་བསྡུས་པའི་དགེ་བ་གཞན་ཐམས་ཅད་ཟིལ་གྱིས་ནོན་པའི་ཕྱིར་རོ། ། དེ་ཉིད་ཀྱི་ཕྱིར། མདོ་སྡེ་རྒྱན་ལས། སྐྱབས་སུ་འགྲོ་བ་འདིར་སོང་དོན་ཆེན་སྟེ། ། དེ་ནི་ཚད་མེད་ཡོན་ཏན་ཚོགས་འཕེལ་འགྱུར། ། འགྲོ་བ་འདི་དག་སྙིང་རྗེའི་བསམ་པས་ཁྱབ། ། མཚུངས་མེད་འཕགས་ཆེན་ཆོས་ཀྱང་རྒྱས་པར་བྱེད། ། ཅེས་གསུངས་སོ། །
དེ་ལ་ཚད་མེད་པའི་ཡོན་ཏན་འཕེལ་བ་ནི་རང་གི་དོན་ཕུན་སུམ་ཚོགས་པ་ཡིན་ལ། སྙིང་རྗེས་འཕགས་པའི་ཆོས་རྒྱས་པར་བྱེད་པ་ནི་གཞན་གྱི་དོན་ཡིན་ལ་དེ་དག་ཀྱང་སྐྱབས་སུ་འགྲོ་བ་ལས་ཡིན་པའི་ཕྱིར་རོ། ། ད་ནི་བྱམས་པ་དང་བརྩེ་བ་སྟོན་པ་ལ། དེ་དག་གི་ཡུལ་དང་། བྱམས་པའི་ངོ་བོ་དང་། སྙིང་རྗེའི་ངོ་བོ་དང་། དེ་དག་སྒོམ་པར་གདམས་པའོ། ། དང་པོ་ལ་ཡང་སེམས་ཅན་གྱི་རང་བཞིན་དང་། འཁོར་བའི་རང་བཞིན་དང་། མྱ་ངན་ལས་འདས་པའི་རང་བཞིན་ནོ། །
དང་པོ་ནི། སེམས་ལ་སེམས་ལས་མ་གཏོགས་པའི། ། རྒྱུ་གཞན་མ་མཆིས་སྐད་ཅིག་གི ། བདག་ཉིད་ཕྱིར་ན་རྒྱུ་མེད་པའང་། ། མ་ལགས་སེམས་ཉིད་སེམས་ཀྱི་རྒྱུ། ། དེའི་ཕྱིར་སེམས་ལ་ཐོག་མའི་མཐའ། ། རྣམ་པ་ཀུན་དུ་མཆིས་མ་ལགས། ། དེ་ལྡན་ཕྱིར་ན་སེམས་ཅན་ལགས། ། མཁའ་ལ་ཕ་མཐའ་མ་མཆིས་པ། ། འཇིག་རྟེན་ཁམས་ཀྱང་དེ་དང་མཚུངས། །
དེ་ལ་བརྟེན་པའི་སེམས་ཅན་ཡང་། ། གཞལ་དུ་མེད་པར་མཁྱེན་པར་མཛོད། ། འདི་ནི་བྱམས་བརྩེའི་ཡུལ་ལགས་ཏེ། ། ཞེས་གསུངས་ཏེ། འདིར་སེམས་ནི་ཡིད་ཀྱི་རྣམ་པར་ཤེས་པ་སྟེ། མཛོད་ལས། སེམས་དང་ཡིད་དང་རྣམ་ཤེས་ནི། ། དོན་གཅིག་ཞེས་གསུངས་སོ། ། དེ་ལ་ནི་སེམས་ལས་མ་གཏོགས་པའི་ཉེ་བར་ལེན་པའི་རྒྱུ་གཞན་ནི་མེད་དེ། བེམ་པོ་ནི་སེམས་ཀྱི་ཉེ་བར་ལེན་པའི་རྒྱུར་འགལ་བའི་ཕྱིར་དང་།
དངོས་མེད་ཀྱང་རྒྱུ་མ་ཡིན་པའི་ཕྱིར་དང་། དབང་ཕྱུག་དང་བདག་ལ་སོགས་པ་དག་ཀྱང་རྟག་པ་ལ་སོགས་པར་བཏགས་པ་ལྟར་མི་གནས་པའི་ཕྱིར་རོ། ། སྐད་ཅིག་རེ་རེ་ལ་སྐྱེ་བའི་བདག་ཉིད་ཡིན་པའི་ཕྱིར་རྒྱུ་མེད་པ་ཡང་མ་ལགས་སོ། ། དེ་བས་ན་རྣམ་འགྲེལ་ལས། རྣམ་ཤེས་མིན་པ་རྣམ་ཤེས་ཀྱི། ། ཉེར་ལེན་མིན་པའི་ཕྱིར་ཡང་འགྲུབ། ། ཅེས་བྱ་བ་དང་། བྱང་ཆུབ་སེམས་ཀྱི་འགྲེལ་པ་ལས། ། རྣམ་ཤེས་བདག་མེད་ངོ་བོ་བས། ། རྣམ་པར་ཤེས་པའི་རྟེན་གཞན་མེད། །
ཞེས་གསུངས་པ་དང་། བདག་ཅེས་བྱ་བ་འདི་མེད་པར། ། བྱེད་པ་ཞེས་བྱ་གང་ལ་བརྟག ། ཅེས་གསུངས་པ་ཡིན་ནོ། ། དེ་བས་ན་སེམས་ཉིད་སེམས་ཀྱི་རྒྱུ་ཡིན་ཏེ། སེམས་ལས་གཞན་པའི་རྒྱུ་མེད་ཅིང་། རྒྱུ་མེད་པ་ཅན་ཡང་མ་ཡིན་པའི་ཕྱིར་རོ། ། དེའི་ཕྱིར་སེམས་ལ་ཐོག་མའི་མཐའ་ཀུན་ཏུ་མཆིས་པ་མ་ལགས་ཏེ། ཐོག་མའི་མཐའ་ཡོད་ན་ནི་སེམས་སྔ་མ་སྔོན་དུ་མ་འོང་པའི་སེམས་ཤིག་ཡོད་པར་འགྱུར་ན་དེ་ལྟར་ན་ཡང་དེ་རྒྱུ་མེད་པ་ཅན་དུ་འགྱུར་ལ། རྒྱུ་མེད་ན་ཡང་རེས་འགའ་བ་མ་ཡིན་པར་ཐལ་བའི་ཕྱིར་རོ། །
དེ་ལྟར་ཡང་རྣམ་འགྲེལ་ལས། སྐད་ཅིག་སྔ་མ་སྔ་མ་ནི། ། སྐད་ཅིག་རེ་རེ་སྔོན་མེད་དེའི། ། རྒྱུ་ཡིན་དེ་ཡི་ཕྱིར་ན་རྒྱུ། ། ཐམས་ཅད་ཚེ་ན་མཐོང་བ་ཉིད། ། ཅེས་གསུངས་སོ། ། འདི་ནི་སེམས་སྔ་མ་ཐུག་པ་མེད་པ་ཉིད་བཤད་པ་ཡིན་ཏེ། འདིས་ནི་སེམས་ཕྱི་མ་ཡང་ཐུག་པ་མེད་པ་ཉིད་དུ་འགྲུབ་སྟེ། འདི་ལྟར་སེམས་ནི་སེམས་ཕྱི་མ་བསྐྱེད་པར་བྱེད་པ་ཡིན་ཏེ། ཡིད་ཀྱི་རིག་པ་ཙམ་ཡིན་པའི་ཕྱིར་དང་།
དེ་ལ་ཡང་སྤོང་བྱེད་ཀྱི་གཉེན་པོ་མེད་པའི་ཕྱིར་རོ། ། དེ་ལྟར་ཡང་དེ་ཉིད་ལས་ཐ་མའི་སེམས་ནི་སེམས་གཞན་དང་མཚམས་སྦྱོར་བ་ལ་འགལ་བ་ཅི་ཡོད་ཅེས་གསུངས་པས་སོ། ། འོ་ན་དགྲ་བཅོམ་པ་དག་ལྷག་མ་མེད་པར་མྱ་ངན་ལས་འདས་པ་ན། ལུས་ཞིག་ཚོར་བ་བསིལ་བར་གྱུར། ། འདུ་ཤེས་འགགས་ཤིང་འདུ་བྱེད་ཞི། ། རྣམ་པར་ཤེས་པ་ནུབ་གྱུར་པ། ། འདི་འདྲ་འདི་ནི་སྡུག་བསྔལ་མཐའ། ། ཞེས་གསུངས་པ་དང་འགལ་ལོ་ཞེ་ན། དེ་ནི་ཉན་ཐོས་སྡེ་པ་དག་གིས་ཀུན་ཏུ་བཏགས་པ་ཡིན་གྱི་དོན་ལ་ནི་དགྲ་བཅོམ་པ་མྱ་ངན་ལས་འདའ་ཁ་མ་དེ་དག་ཀྱང་སེམས་ཕྱི་མ་ནི་ངེས་པར་འཕེན་ཏེ། དེ་ཉིད་ལས།
དགྲ་བཅོམ་སེམས་གང་ཡིན་དེ་ཡང་། གང་ལས་མཚམས་སྦྱོར་མེད་པར་འདོད། ། ཅེས་བཤད་པ་ཡིན་ནོ། ། དེ་བས་ན་རིག་པ་ཙམ་ལ་ཐོག་མ་མེད་ཅིང་ཐ་མ་ཡང་མེད་ལ་སྐད་ཅིག་རེ་རེ་ལ་གཡོ་ཞིང་འཇིག་པའི་བདག་ཉིད་ཅན་ཇི་ལྟར་གོམས་པ་བཞིན་འཇུག་པ་ནི་སེམས་ཀྱི་ངོ་བོ་ཉིད་ཡིན་ལ། དེ་དང་ལྡན་པའི་ཕྱིར་སེམས་ཅན་ཞེས་བགྱི་བ་ལགས་སོ། ། དེ་ལྟ་བུའི་སེམས་དེ་ཡང་གྲངས་ཇི་སྙེད་ཅིག་ཅེ་ན། ཇི་ལྟར་ན་མཁའ་ལ་ཕ་རོལ་གྱི་མཐའ་མེད་པ་དེ་ལྟར་ནི་སྣོད་ཀྱི་འཇིག་རྟེན་གྱི་ཁམས་ཀྱང་དེ་དང་མཚུངས་པར་མཐའ་མེད་དེ། དེ་ལྟར་ཡང་མདོ་ལས། འཇིག་རྟེན་ཆགས་པའི་ཚེ་ནམ་མཁའ་ལ་ཆར་གྱི་རྒྱུན་འབབ་པ་ན་བར་མཚམས་མེད་པར་འབབ་པོ། ། དེ་བཞིན་དུ་ཤར་ཕྱོགས་སུ་ཡང་འཇིག་རྟེན་གྱི་ཁམས་བར་མཚམས་མེད་དོ། །
དེ་བཞིན་དུ་ལྷོ་དང་ནུབ་དང་བྱང་དང་། ཕྱོགས་མཚམས་རྣམས་དང་། སྟེང་དང་འོག་ཏུ་བར་མཚམས་མེད་དོ་ཞེས་གསུངས་སོ། ། དེ་ལྟར་འཇིག་རྟེན་གྱི་ཁམས་ཚད་མེད་པ་དེ་ལ་བརྟེན་པའི་སེམས་ཅན་ཡང་གྲངས་ཀྱི་ཚད་ཀྱིས་གཞལ་དུ་མེད་པར་མཛོད་ཅེས་བྱ་སྟེ། བཟང་པོ་སྤྱོད་པ་ལས། ནམ་མཁའི་མཐར་ཐུག་གྱུར་པ་ཇི་ཙམ་པ། ། སེམས་ཅན་མ་ལུས་མཐའ་ཡང་དེ་བཞིན་ནོ། ། ཞེས་པ་གསུངས་པ་བཞིན་ནོ། ། དེ་ལྟར་ཐོག་མ་དང་ཐ་མ་མེད་ཅིང་གྲངས་མེད་པའི་སེམས་ཅན་བཤད་པ་འདི་ནི་བྱམས་པ་དང་བརྩེ་བའི་ཡུལ་ལགས་སོ། ། ཞེས་སྦྱར་རོ། །
ད་ནི་འཁོར་བའི་རང་བཞིན་ནི། ། དེ་དག་སོ་སོའི་ལས་ཀྱི་མཐུས། ། མི་འདོད་བཞིན་དུ་སྡུག་བསྔལ་གྱི། ། ཕུང་པོས་ཀུན་ནས་གདུང་འགྱུར་ཞིང་། ། ལམ་གསུམ་རྒྱུད་མར་འཁོར་འགྱུར་བས། ། འཁོར་བའི་འཁོར་ལོ་མགལ་མེ་ཡི། ། འཁོར་ལོ་ཇི་བཞིན་འཁོར་འགྱུར་བ། ། འདི་ནི་སྲིད་པའི་ཚིག་བླ་དགས། ། ཞེས་གསུངས་ཏེ། སྔར་བཤད་པའི་སེམས་ཅན་དེ་དག་སོ་སོ་ལས་ཀྱི་མཐུ་ལ་བརྟེན་ནས།
ཁམས་གསུམ་པའི་སྐྱེ་བོ་དག་མི་འདོད་བཞིན་དུ་སྡུག་བསྔལ་གྱིས་སྡུག་བསྔལ་དང་། འགྱུར་བའི་སྡུག་བསྔལ་དང་། འདུ་བྱེད་ཀྱི་སྡུག་བསྔལ་གྱི་ཕུང་པོས་ཀུན་ནས་གདུང་པར་འགྱུར་ཞིང་། ཉོན་མོངས་པའི་ཀུན་འབྱུང་དང་། ལས་ཀྱི་ཀུན་འབྱུང་དང་། སྐྱེ་བའི་ཀུན་འབྱུང་ཞེས་བྱ་བའི་བདག་ཉིད་ལམ་གསུམ་གྱི་རྟེན་ཅིང་འབྲེལ་པར་འབྱུང་བའི་ཡན་ལག་བཅུ་གཉིས་ཉིད་འཁོར་བར་འགྱུར་བས་འཁོར་བའི་འཁོར་ལོ་འཁོར་བར་འགྱུར་བ་འདི་ནི་སྲིད་པ་ཞེས་བྱ་བའི་ཚིག་བླ་དགས་ཏེ་དཔེར་ན་མགལ་མེའི་འཁོར་ལོ་འཁོར་བ་བཞིན་ནོ། ། ཞེས་སྦྱར་ཏེ། རིན་པོ་ཆེའི་འཕྲེང་བ་ལས། ། ལམ་གསུམ་ཐོག་མཐའ་དབུས་མེད་པ། ། འཁོར་བའི་དཀྱིལ་འཁོར་འགལ་མེ་ཡི། །
དཀྱིལ་འཁོར་ལྟ་བུ་ཕན་ཚུན་གྱི། ། རྒྱུ་ཅན་འདི་ནི་འཁོར་བར་འགྱུར། ། ཞེས་གསུངས་སོ། ། ད་ནི་ཞི་བའི་རང་བཞིན་ནི། ། དེ་ལྟ་མོད་ཀྱི་དེ་ཡི་ཁམས། ། ཆོས་ཀྱི་སྐུ་ཡི་རང་བཞིན་ཕྱིར། ། ཐབས་དང་ལྡན་ན་དེ་དག་ཀུན། ། སངས་རྒྱས་ཉིད་དུ་འགྱུར་ལགས་ཀྱང་། ། གོམས་དང་བག་ཆགས་དམན་ཕྱིར་དང་། ། རྐྱེན་དམན་ཕྱིར་དང་གྲོགས་དམན་ཕྱིར། །
གཞན་གྱི་དོན་ལས་ཉམས་འགྱུར་ཞིང་། ། རང་གི་དོན་ཡང་མ་རྫོགས་པའི། ། གྲོལ་བ་ཙམ་དུ་མཆིས་བགྱིད་པ། ། འདི་ནི་ཞི་བའི་ཚིག་བླ་དགས། ། དགོན་པར་སྤྲུལ་པའི་གྲོང་ཁྱེར་ལྟར། ། གནས་སྐབས་འབྲས་བུ་ཡིན་ནོ་ཞེས། ། ཐུབ་པའི་དབང་པོས་གསུང་ལགས་པས། ། རིམ་གྱིས་དེ་དག་བརྒྱལ་བར་མཆི། ། ཞེས་གསུངས་ཏེ། དོན་དེ་དག་ལས་ཀྱི་མཐུས་སྡུག་བསྔལ་བ་དེ་ལྟ་མོད་ཀྱི་སེམས་ཅན་དེ་དག་གི་ཁམས་དང་རང་བཞིན་ནི་ཆོས་ཀྱི་སྐུ་ཞེས་བྱ་བ་རང་བཞིན་འོད་གསལ་བའི་བདག་ཉིད་ཡིན་པའི་ཕྱིར་དང་།
དྲི་མ་དག་ཀྱང་གློ་བུར་ཡིན་པའི་ཕྱིར་དེ་ཡི་རང་བཞིན་སྟོན་པ་ལ་ཐོས་པ་དང་དེའི་དོན་སེམས་པ་དང་། སྒོམ་པ་དང་། སྙིང་རྗེ་ཆེན་པོས་དེ་མ་རྟོགས་པ་རྣམས་ཀྱི་དོན་བྱེད་པ་ལ་སོགས་པའི་ཐབས་ཀྱིས་དྲི་མ་སྦྱོང་བའི་རྐྱེན་དང་ལྡན་ན་སེམས་ཅན་དེ་དག་ཐམས་ཅད་ཀྱང་སངས་རྒྱས་ཉིད་དུ་འགྱུར་བ་ལགས་ཏེ། འཕགས་པ་ཀླུ་སྒྲུབ་ཀྱིས། ཉོན་མོངས་དྲ་བས་གཡོགས་པ་ནི། ། སེམས་ཅན་ཞེས་ནི་བརྗོད་པར་བྱ། ། དེ་ཉིད་ཉོན་མོངས་བྲལ་གྱུར་ན། ། སངས་རྒྱས་ཞེས་ནི་བརྗོད་པར་བྱ། ། ཞེས་གསུངས་པ་བཞིན་ནོ། ། འོན་ཀྱང་སེམས་ཅན་དེ་དག་ལས་འགའ་ཞིག་ནི་རང་གི་དོན་ལ་གོམས་པའི་ཕྱིར་དང་།
གཟུང་བ་དང་འཛིན་པའི་བག་ཆགས་དམན་པ་རྣམས་ཀྱིས་ཉེ་བར་བསྒོམ་པའི་ཕྱིར་དང་། རྐྱེན་དགེ་བའི་བཤེས་གཉེན་ཐབས་ལ་མི་མཁས་པ་རྣམས་ཀྱི་བཟུང་བའི་ཕྱིར་དང་། གྲོགས་ཀྱང་མོས་པ་དམན་པ་རྣམས་དང་འགྲོགས་པའི་ཕྱིར་དང་། ཉན་ཐོས་དང་རང་རྒྱལ་བའི་འཕགས་པ་དག་གཞན་གྱི་དོན་རྒྱ་ཆེན་པོ་ལས་ཉམས་པར་འགྱུར་ཞིང་། རང་གི་དོན་སྤངས་པ་དང་རྟོགས་པ་དང་ཡོན་ཏན་མ་རྫོགས་པའི་ཁམས་གསུམ་པའི་ཉོན་མོངས་པ་ལས་གྲོལ་བ་ཙམ་འདི་ནི་སྡུག་བསྔལ་ཞི་བའི་མྱ་ངན་ལས་འདས་པ་ཞེས་བྱ་བའི་ཚིག་བླ་དགས་ཡིན་ཏེ། མདོ་སྡེ་རྒྱན་ལས། དམན་པར་མོས་ཤིང་ཁམས་ཀྱང་ཤིན་ཏུ་དམན། ། གྲོགས་པོ་དམན་པ་དག་གིས་ཡོངས་བསྐོར་བ། ། ཟབ་ཅིང་རྒྱ་ཆེར་ལེགས་པར་བཤད་པའི་ཆོས། ། འདི་ལ་མོས་མེད་གལ་ཏེ་གྲུབ་པ་ཡིན། །
ཞེས་གསུངས་པ་དང་། སེམས་འགྲེལ་ལས། ཆགས་མེད་གཅིག་པུའི་རོ་མྱང་པས། ། ཉན་ཐོས་བྱང་ཆུབ་དམན་པ་ཐོབ། ། ཅེས་གསུངས་པ་བཞིན་ནོ། ། འོ་ན་དེ་ཐར་པ་ཉིད་དུ་ངེས་སམ་ཞེ་ན། དེ་དག་ནི་དེད་དཔོན་ཐབས་ལ་མཁས་པས་འབྲོག་དགོན་པ་ཆེས་ཉམས་ང་བ་དག་ཏུ་ཚོང་པ་གསར་བུ་ཉམས་ཆུང་པ་རྣམས་ཀྱི་འཇིགས་པ་དང་ཞུམ་པ་བསལ་བའི་ཕྱིར། སྤྲུལ་པའི་གྲོང་དང་གྲོང་ཁྱེར་དང་གྲོང་རྡལ་ལ་སོགས་པ་སྟོན་པ་ལྟར། ཉན་ཐོས་དང་རང་རྒྱལ་བའི་ཐར་པ་ཡང་རང་རང་གི་ལམ་ལ་འབད་པས་གནས་སྐབས་ཀྱི་འབྲས་བུ་རྣམ་པར་གྲོལ་བ་ཙམ་ཞིག་ནི་སྡུག་བསྔལ་ལས་ངལ་བསོ་བའི་དོན་དུ་ཡིན་གྱི་ཡང་དག་པའི་ཐར་པ་ནི་མ་ཡིན་ནོ་ཞེས་ཐུབ་པའི་དབང་པོས་དམ་པའི་ཆོས་པདྨ་དཀར་པོ་དང་། དཔལ་འཕྲེང་སེངྒེའི་ང་རོས་ཞུས་པ་ལ་སོགས་པ་ལས་གསུང་ཤིང་།
ཉན་ཐོས་དང་རང་རྒྱལ་བ་དེ་དག་ཀྱང་ཕུང་པོ་ལྷག་མ་མེད་པ་ཞེས་བྱ་བའི་ཆོས་ཀྱི་དབྱིངས་སུ་ཏིང་ངེ་འཛིན་གྱིས་མྱོས་པ་ལྟར་གནས་པ་ན་སངས་རྒྱས་རྣམས་ཀྱིས་ལམ་དང་གཞན་གྱི་དོན་ལ་བསྐུལ་ཏེ་དེ་ནས་དེ་དག་བྱང་ཆུབ་ཏུ་ཞུགས་ཤིང་རིམ་གྱིས་སངས་རྒྱས་སུ་འགྱུར་ཏེ། བྱང་ཆུབ་སེམས་ཀྱི་འགྲེལ་པ་ལས། ། ཐེག་པ་གཉིས་པོ་དག་དང་ནི། ། ཐེག་པ་ཆེན་པོ་འབྱུང་པས་ན། ། སྲིད་པའི་ལམ་གྱིས་དུབ་རྣམས་ལ། ། ངལ་སོའི་དོན་ཏེ་དེ་ཉིད་མིན། ། ཉན་ཐོས་དེ་དག་ཇི་སྲིད་དུ། ། སངས་རྒྱས་རྣམས་ཀྱི་མ་བསྐུལ་བ། ། དེ་སྲིད་ཡེ་ཤེས་ལུས་གཅིག་གིས། ། ཏིང་འཛིན་མྱོས་པས་བརྒྱལ་ཏེ་གནས། །
བསྐུལ་ནས་སྣ་ཚོགས་གཟུགས་ཀྱིས་ནི། ། སེམས་ཅན་དོན་ལ་དགའ་བྱེད་ཅིང་། ། བསོད་ནམས་ཡེ་ཤེས་ཚོགས་བསགས་ནས། ། སངས་རྒྱས་བྱང་ཆུབ་ཐོབ་པར་འགྱུར། ། ཞེས་བཤད་པ་བཞིན་ནོ། ། དེ་བས་ན་ལམ་ཐམས་ཅད་ཐེག་པ་ཆེན་པོ་དང་། སེམས་ཅན་ཐམས་ཅད་དེ་བཞིན་གཤེགས་པའི་སྙིང་པོ་ཅན་དུ་གྲུབ་པོ། ། ད་ནི་བྱམས་པའི་ངོ་བོ་ནི། ། སྲིད་ཞི་དེ་དག་འཇིག་རྟེན་དང་། ། འཇིག་རྟེན་འདས་པའི་བདེ་བ་ནི། །
དྲི་མེད་རྒྱུ་དང་བཅས་པ་ལ། ། རྟག་ཏུ་གནས་འདོད་བྱམས་པ་ལགས། ། ཞེས་གསུངས་ཏེ། སྲིད་པ་དང་། ཞི་བ་ན་འཁོད་པའི་སྐྱེ་བོ་དེ་འཇིག་རྟེན་པའི་བདེ་བ་ཟག་པ་དང་བཅས་པ་དང་། འཇིག་རྟེན་ལས་འདས་པའི་བདེ་བ་ཟག་པའི་དྲི་མ་མེད་པ་དང་རྒྱུ་དགེ་བའི་ལམ་ལ་རྟག་ཏུ་གནས་པར་འདོད་པ་ནི་བྱམས་པ་ལགས་ཏེ། དེ་ཡང་སྒོམ་པ་ན་དང་པོ་གཉེན་གྱི་ཕྱོགས་ནས་བརྩམས་ནས་བར་པ་དང་དགྲའི་བར་ལ་བྱམས་པས་ཁྱབ་པར་བྱེད་དེ་མདོ་སྡེ་རྒྱན་ལས། ཇི་ལྟར་ཕུག་རོན་རང་གི་བུ་མཆོག་བྱམས། ། རང་གི་བུ་དེ་ཉེ་བར་འཁྱུད་ནས་འདུག ། དེ་འདྲ་བ་ལ་ཁོང་ཁྲོ་འགལ་བ་ལྟར། །
བརྩེར་བཅས་ལུས་ཅན་བུ་ལའང་དེ་བཞིན་ནོ། ། ཞེས་གསུངས་པ་ལྟར་རོ། ། ད་ནི་སྙིང་རྗེའི་ངོ་བོ་ནི། ། སྲིད་པའི་སྡུག་བསྔལ་ཐམས་ཅད་དང་། ། ཐེག་པ་དམན་དང་དེའི་འབྲས། ། གང་ལ་མཆིས་ཏེ་རྒྱུར་བཅས་པ། ། བྲལ་འདོད་སྙིང་རྗེའི་རྣམ་པ་ལགས། ། ཞེས་གསུངས་ཏེ། སྲིད་པའི་སྐྱེ་བོ་ཐམས་ཅད་ཀྱི་སྡུག་བསྔལ་དང་། ཐེག་པ་དམན་པ་ཉན་ཐོས་དང་རང་རྒྱལ་བའི་ཐེག་པ་རྣམས་ཀྱི་སློབ་པ་བ་རྣམས་དང་དེའི་འབྲས་བུ་མི་སློབ་པར་འདོད་པའི་དགྲ་བཅོམ་པ་རྣམས་ལ་ཡང་སྡུག་བསྔལ་མ་མཆིས་པར་ནི་དགྲ་བཅོམ་པ་ཨུ་ཏྲ་ཡ་ན་རང་གི་བུས་བཏང་པའི་གཤེད་མ་བས་བསད་པ་དང་།
སྒུར་ཆུང་ཐལ་སྐྱོ་འཐུངས་ཏེ་བཀྲེས་ནས་གྲོངས་པ་དང་། འཆར་ཀ་སྨད་འཚོང་མའི་གནས་སུ་དབུ་བཅད་པ་དང་། མོའུ་འགལ་གྱི་བུ་ཀུན་དུ་རྒྱུ་རྣམས་ཀྱིས་འདམ་བུ་ཉག་མ་བཅོམ་པ་བཞིན་བཏང་པ་ལ་སོགས་པ་ཡོད་པར་ཉན་ཐོས་སྡེ་པ་རང་གི་ལུགས་ལས་འབྱུང་པས་དེས་ན་སྲིད་པ་དང་ཞི་བའི་སྡུག་བསྔལ་ཐམས་ཅད་དང་། དེའི་རྒྱུད་ལས་དང་ཉོན་མོངས་པ་དང་ཐེག་པ་དམན་པ་ཡིད་ལ་བྱེད་པ་དང་བྲལ་བར་འདོད་པ་ནི་སྙིང་རྗེའི་རྣམ་པ་ལགས་ཏེ། མདོ་སྡེ་རྒྱན་ལས། དེ་བཞིན་གཤེགས་པ་དེ་ནི་དེར་བཞུགས་ནས། ། རི་དབང་མཐོ་སྟེང་བཞུགས་བཞིན་འགྲོ་ལ་གཟིགས། ། ཞི་ལ་མངོན་དགའི་འགྲོ་ལའང་ཐུགས་བརྩེ་ན། ། སྲིད་ལ་མངོན་དགའི་སྐྱེ་བོ་སྨོས་ཅི་དགོས། ། ཞེས་གསུངས་པ་ཡིན་ནོ། །
ད་ནི་དེ་དག་བསྒོམ་པར་བྱ་བ་ནི། ། དེ་སླད་ཚུལ་འདིས་བྱམས་པ་དང་། ། རྟག་ཏུ་ཐུགས་རྗེ་མཛད་དུ་གསོལ། ། ཞེས་བྱ་སྟེ། གོང་དུ་སྨོས་པའི་ཚུལ་དེའི་སླད་དུ་སྲིད་པ་དང་ཞི་བའི་སྐྱེ་བོ་རྣམས་ནི་བདེ་བར་འདོད་པ་དང་སྡུག་བསྔལ་ཐམས་ཅད་དང་བྲལ་བར་འདོད་པའི་ཚུལ་འདིས་བྱམས་པ་དང་། རྟག་ཏུ་ཐུགས་རྗེ་རྒྱལ་བུ་ཉིད་ཀྱིས་ཀྱང་མཛད་དུ་གསོལ་དང་དེ་དག་ནི་བསོད་ནམས་གཞན་ཐམས་ཅད་ཟིལ་གྱིས་གནོན་པ་ཐོབ་པའི་ཕྱིར་རོ། ། དེ་ལྟརཡང་རིན་པོ་ཆེའི་འཕྲེང་བ་ལས། རྫེའུ་ཚོས་སུམ་བརྒྱའི་ཁ་ཟས་དག ། ཉིན་རེ་དུས་གསུམ་བྱིན་པས་ཀྱང་། ། བྱམས་པ་ཡུད་ཙམ་ཐང་གཅིག་གི །
བསོད་ནམས་དག་ལ་ཆར་མི་ཕོད། ། ཞེས་བྱ་བ་དང་། མ་དྲོས་པས་ཞུས་པའི་མདོ་ལས། སེམས་ཅན་རྣམས་ལ་བྱམས་པའི་སེམས་མཉམ་པ། ། རྟག་ཏུ་ཐམས་ཅད་མཁྱེན་པའི་སེམས་འཛིན་ཅིང་། ། སྙིང་རྗེས་སེམས་ཅན་རྣམས་ནི་མི་གཏོང་ཞིང་། ། དགའ་བས་འཁོར་བ་ན་ནི་སྐྱོ་བ་མེད། ། བཏང་སྙོམས་ཆེན་པོ་སྐྱོན་རྣམས་སྤངས་པ་སྟེ། ། ཞེས་གསུངས་པ་ཡིན་ནོ། ། ད་ནི་སེམས་བསྐྱེད་འཆད་པ་ན། །
ཀུན་རྫོབ་པའི་བྱང་ཆུབ་པའི་སེམས་དང་། དོན་དམ་པའི་བྱང་ཆུབ་ཀྱི་སེམས་དང་། དེ་དག་གི་བསླབ་བྱ་རྒྱས་པར་བཤད་པའོ། ། དང་པོ་ལ་ཡང་སྨོན་པ་དང་། ། འཇུག་པ་དང་། དེ་དག་གི་ཁྱད་པར་བཤད་པ་གསུམ་མོ། ། དང་པོ་ནི། དེ་ལྟར་བྱམས་བརྩེའི་ཡིད་མཆིས་ཀྱང་། ། དེ་ཡི་ཐབས་ལ་མི་འཇུག་དང་། ། འཇུག་ཀྱང་མཐུ་དང་མི་ལྡན་ན། །
གཞན་གྱི་དོན་དུ་འགྱུར་མ་ལགས། ། དེ་སླད་ཉེས་ཀུན་སེལ་བ་དང་། ། ཡོན་ཏན་ཀུན་ལ་ཉེར་སྦྱར་བའི། ། མཐུ་སྟོབས་དམ་པ་རབ་བརྙེས་ཤིང་། ། མཁྱེན་དང་བརྩེ་བའི་མཐར་སོན་པ། ། རྫོགས་པའི་སངས་རྒྱས་ཉིད་ལགས་ལ། ། དེ་ཡང་སེམས་ཅན་ལས་བྱུང་བས། ། བདག་ཀྱང་དེ་འདྲར་བྱ་འོ་ཞེས། ། སྨོན་པ་སྨོན་པའི་སེམས་ལགས་ཏེ། ། དེ་ཡིས་དགེ་བའི་བཤེས་གཉེན་ལ། །
བརྟེན་ནས་ཡན་ལག་ཕུན་ཚོགས་པའི། ། ཆོ་གས་དེ་ལྟར་དམ་འཆའ་བ། ། སྨོན་པའི་བྱང་ཆུབ་སེམས་བསྐྱེད་ལགས། ། ཞེས་གསུངས་ཏེ། གོང་དུ་སྨོས་པའི་ཚུལ་དེ་ལྟར། ། སྲིད་ཞིའི་སྐྱེ་བོ་ཐམས་ཅད་བདེ་བ་དང་ལྡན་པར་འདོད་པའི་བྱམས་པ་དང་། སྡུག་བསྔལ་རྒྱུ་དང་བཅས་པ་དང་བྲལ་བར་འདོད་པའི་སྙིང་རྗེའི་ཡིད་ཡོད་ཀྱང་དེའི་ཐབས་ལ་མི་འཇུག་པ་འཕགས་པ་ཉན་ཐོས་དང་རང་སངས་རྒྱས་ལྟ་བུ་དང་། འཇུག་ཀྱང་བདེ་བ་ལ་འགོད་པ་དང་སྡུག་བསྔལ་དང་བྲལ་བར་བྱེད་པའི་མཐུ་དང་མི་ལྡན་པ་བུ་གཅིག་པ་ལ་བརྩེ་བའི་ཕ་མ་ལྟ་བུ་གཞན་དག་དེ་ལ་འགོད་པའི་དོན་དུ་འགྱུར་བ་མ་ལགས་ལ། བརྩེ་བ་དང་ཐབས་དང་ནུས་པ་སུ་ལ་མངའ་ན་སངས་རྒྱས་ཉིད་ལ་མངའ་བ་དེའི་སླད་དུ་འགྲོ་བའི་ཉེས་པ་ཐམས་ཅད་སེལ་བ་དང་། ལེགས་པའི་ཡོན་ཏན་ཐམས་ཅད་ལ་སྦྱོར་བའི་མཐུ་སྟོབས་དམ་པ་རབ་ཏུ་བརྙེས་ཤིང་ཤེས་བྱ་ཐམས་ཅད་མཁྱེན་པ་དང་།
བརྩེ་བ་སྙིང་རྗེ་ཆེན་པོའི་མཐར་སོན་པ་ནི་རྫོགས་པའི་སངས་རྒྱས་ཉིད་ལགས་ཏེ། རྒྱུད་བླ་མ་ལས། མཁྱེན་དང་བརྩེ་དང་ནུས་པར་ལྡན། ། དོན་གཉིས་ལྡན་པའི་སངས་རྒྱས་ཉིད། ། ཅེས་བྱ་བ་དང་། མདོ་སྡེ་རྒྱན་ལས། སེམས་ཅན་དག་ནི་ཐམས་ཅད་ནི། ། ཉོན་མོངས་མ་ལུས་ཐམས་ཅད་འདུལ། ། ཉོན་མོངས་འཇོམས་མཛད་ཉོན་མོངས་ལ། ། བརྩེར་བཅས་ཁྱོད་ལ་ཕྱག་འཚལ་ལོ། །
ཞེས་གསུངས་པ་དང་། མདོ་དཀོན་མཆོག་སྤྲིན་ལས། རྒལ་ནས་སེམས་ཅན་སྒྲོལ་མཛད་ཅིང་། ། གྲོལ་ནས་སྐྱེ་དགུ་གྲོལ་བར་མཛད། ། སྲིད་པའི་མྱ་ངན་འཁྱམས་པ་ཡི། ། འཇིག་རྟེན་འཚོ་བ་ཁྱོད་ལགས་སོ། ། ཞེས་གསུངས་སོ། ། དེ་ལྟ་བུའི་སངས་རྒྱས་དེ་ཡང་རྒྱུ་སེམས་ཅན་ལ་བྱུང་པ་ལགས་ཏེ། བཤེས་པའི་སྤྲིང་ཡིག་ལས། གང་དག་ཆོས་སྔོན་བགྱིས་པ་དེ་དག་ཀྱང་། །
གནམ་ནས་བབས་པ་ལྟ་ཞིག་མ་ལགས་ལ། ། ས་རུམ་ནས་ཐོན་མ་ལགས་ལོ་ཏོག་བཞིན། ། ཉོན་མོངས་དག་ལས་སོ་སོ་སྐྱེ་བོར་བས། ། ཞེས་གསུངས་སོ། ། དེ་བས་ན་བདག་ཀྱང་མཁྱེན་པ་དང་བརྩེ་བ་དང་། ནུས་པ་ཕུན་སུམ་ཚོགས་པའི་སངས་རྒྱས་དེ་འདྲ་བར་བྱའོ། ། ཞེས་ཡིད་ཀྱི་སྨོན་པ་སྨོན་པའི་སེམས་ཞེས་བྱ་སྟེ། མདོ་སྡེ་རྒྱན་ལས། བརྟན་པ་རྣམས་ཀྱི་སྨོན་ལམ་ནི། ། སེམས་པ་འདུན་དང་བཅས་པ་ཡིན། །
ཞེས་གསུངས་པ་བཞིན་ནོ། ། དེ་ལྟར་སྨོན་པ་དང་ལྡན་པའི་སྐྱེ་བོ་དེ་ཡིས་ཐེག་པ་ཆེན་པོའི་དགེ་བའི་བཤེས་གཉེན་བྱང་ཆུབ་སེམས་དཔའི་སྡོམ་པ་ལ་གནས་ཤིང་། ཐེག་པ་ཆེན་པོའི་སྡེ་སྣོད་དང་། ཆོ་ག་ལ་མཁས་པ་དོན་དུ་གཉེར་བའི་བྱང་ཆུབ་སེམས་དཔའ་ལ་བརྡ་འཕྲོད་པར་ནུས་པ་ལ་བརྟེན་ནས་སྦྱོར་བ་དང་དངོས་གཞི་དང་རྗེས་ཀྱི་ཡན་ལག་ཕུན་སུམ་ཚོགས་པའི་ཆོ་ག་ཡིས་རྫོགས་པའི་བྱང་ཆུབ་ཏུ་དམ་འཆའ་བའི་སེམས་ནི་སྨོན་པ་སེམས་བསྐྱེད་པ་ཡིན་ཏེ། དེས་ན་སྨོན་པ་ཙམ་ནི་སྨོན་པའི་སེམས་བསྐྱེད་པ་མ་ཡིན་གྱི་སྨོན་པའི་བྱང་ཆུབ་ཀྱི་སེམས་དེ་ཆོ་གས་བསྐྱེད་པ་ནི་སྨོན་པ་སེམས་བསྐྱེད་ཡིན་ཏེ། སྡོམ་པ་ཉི་ཤུ་པ་ལས། ཕྱོགས་དུས་ཀུན་ན་བཞུགས་པ་ཡི། ། བྱང་ཆུབ་སེམས་དཔའ་རྣམས་ཀྱི་ཁྲིམས། ། བསོད་ནམས་ཀུན་གྱི་གཏེར་གྱུར་པ། ། དེ་ནི་བསམ་པ་དག་པ་ཡིས། །
བླ་མ་སྡོམ་ལ་གནས་ཤིང་མཁས། ། ནུས་དང་ལྡན་ལས་བླང་བར་བྱ། ། ཞེས་བྱ་བ་དང་། བརྒྱད་སྟོང་པའི་འགྲེལ་པ་ལས་ཀྱང་། དེ་ལ་དང་པོར་རིགས་ནུས་པས། ། སྙིང་རྗེའི་ས་བོན་རབ་སད་ཅིང་། ། སྦྱོར་དང་བསམ་པ་ཕུན་ཚོགས་པའི། ། བྱང་ཆུབ་སེམས་ནི་ཡོངས་སུ་གཟུང་། ། ཞེས་གསུངས་པ་ལྟར་རོ། ། ད་ནི་འཇུག་པའི་སེམས་ནི།
སངས་རྒྱས་ཉིད་ནི་སྒྲུབ་བྱེད་པའི། ། ཐབས་ཚུལ་མཐའ་དག་སྤྱད་དོ་ཞེས། ། འདུན་པ་འཇུག་པའི་སེམས་ལགས་ཏེ། ། དམ་བཅའ་འཇུག་པའི་སེམས་བསྐྱེད་ལགས། ། ཞེས་གསུངས་ཏེ། སངས་རྒྱས་ཉིད་སྒྲུབ་པར་བྱེད་པའི་ཐབས་སྦྱིན་པ་ལ་སོགས་པའི་སྤྱོད་པའི་ཚུལ་ཐམས་ཅད་བདག་གིས་སྤྱད་པར་བྱའོ་ཞེས་འདུན་པ་དང་དོན་དུ་གཉེར་བ་ནི་བྱང་ཆུབ་ལ་འཇུག་པའི་སེམས་ལགས་ལ། དེ་ལྟ་བུའི་འདུན་པ་དང་ལྡན་པའི་བྱང་ཆུབ་སེམས་པས་སྔར་སྨོས་པའི་དགེ་བའི་བཤེས་གཉེན་ལས་ཆོ་ག་ཕུན་སུམ་ཚོགས་པས་ཡང་དག་པར་བླངས་ཤིང་དམ་འཆའ་བ་ནི་འཇུག་པའི་སེམས་བསྐྱེད་པ་ཡིན་ཏེ། སྤྱོད་འཇུག་ལས། གང་ནས་བཟུང་ཏེ་སེམས་ཅན་ཁམས། ། མཐའ་ཡས་རབ་ཏུ་བསྒྲལ་བའི་ཕྱིར། །
མི་ལྡོག་པ་ཡི་སེམས་ཀྱིས་སུ། ། སེམས་དེ་ཡང་དག་བླངས་གྱུར་པ། ། ཞེས་གསུངས་པ་ཡིན་ནོ། ། དེ་ལྟར་ན་སངས་རྒྱས་ཀྱི་རྒྱུ་ལ་འདུན་པའི་སེམས་ནི་འཇུག་པའི་སེམས་དང་། དེ་ཆོ་གས་བསྐྱེད་ཅིང་དམ་འཆའ་བ་ནི། འཇུག་པའི་སེམས་བསྐྱེད་པ་ཡིན་ནོ་ཞེས་ངེས་པར་བྱའོ། ། ད་ནི་སྨོན་པ་དང་འཇུག་པའི་ཁྱད་པར་བཤད་པ་ནི། འདི་ནི་སེམས་མ་བསྐྱེད་པའི་ཐབས། ། བསྐྱེད་པ་གང་དུ་འཕེལ་བགྱིའི་ཕྱིར། ། སྤྲོ་བ་ཆེན་པོས་སྨོན་པ་དང་། །
བརྩམས་པས་འཇུག་པ་མཐར་ཕྱིན་མཛོད། ། སྨོན་པ་དེ་ཡང་འགྲོ་འདོད་དང་། ། འཇུག་པ་འགྲོ་བ་ལྟ་བུ་ཞེས། ། རྒྱལ་སྲས་འགའ་ཡིས་དཔེར་མཛད་པ། ། སྨོན་འཇུག་སྒྲུབ་པའི་ཚུལ་ལ་དགོངས། ། དེ་ལྟར་སེམས་དང་སེམས་བསྐྱེད་དང་། ། སྒྲུབ་པས་སྨོན་འཇུག་རབ་དབྱེ་བའི། ། ཚུལ་འདི་འགའ་ཞིག་ཁོ་ནས་བཤད། ། འདི་ནི་ཀུན་རྫོབ་བྱང་ཆུབ་སེམས། ། ཞེས་གསུངས་ཏེ་གོང་དུ་སྨོས་པའི་སྨོན་པའི་སེམས་བསྐྱེད་དང་།
འཇུག་པའི་སེམས་བསྐྱེད་པ་འདི་ནི་སྔར་བྱང་ཆུབ་ཀྱི་སེམས་མ་བསྐྱེད་པ་རྣམས་ཀྱིས་བསྐྱེད་པར་བྱ་བའི་ཐབས་དང་། སྔར་བསྐྱེད་པའི་རྒྱལ་བའི་སྲས་པོ་དག་གི་སེམས་དེ་གོང་ནས་གོང་དུ་འཕེལ་བར་བྱ་བའི་ཕྱིར་རྫོགས་པའི་བྱང་ཆུབ་ལ་སྤྲོ་བ་ཆེན་པོས་ནི་སྨོན་པའི་སེམས་བསྐྱེད་པ་མཐར་ཕྱིན་པར་མཛད་ཅིང་། དེའི་དོན་དུ་དེའི་རྒྱུ་ལ་བརྩོན་པས་ནི་འཇུག་པའི་སེམས་བསྐྱེད་པ་མཐར་ཕྱིན་པར་མཛོད་ཅིག་ཅེས་བྱ་སྟེ། སངས་རྒྱས་ཐོབ་པར་བྱའོ་ཞེས་གོ་གྱོན་པ་དང་། དེའི་དོན་དུ་ཕ་རོལ་དུ་ཕྱིན་པ་དྲུག་ལ་བརྩོན་པ་ནི་རྒྱལ་སྲས་རྣམས་ཀྱི་སྒྲུབ་པ་ཡིན་ལ། སྒྲུབ་པ་ཡང་སེམས་བསྐྱེད་པ་མཐར་ཕྱིན་པར་བྱེད་པ་ཡིན་པའི་ཕྱིར་ཏེ། མདོ་སྡེ་རྒྱན་ལས། གནས་རྩོམ་འབྲས་བུ་འབྱུང་བ་ཆེ་བདག་ཉིད། ། རྒྱལ་སྲས་རྣམས་ཀྱི་སྒྲུབ་པ་ཡིན་པར་འདོད། ། རྟག་ཏུ་ལེན་པ་ཆེ་དང་བཟོད་པ་ཆེ། །
དོན་ཆེ་ཡང་དག་སྒྲུབ་པའི་བྱ་བ་བྱེད། ། ཅེས་གསུངས་པ་བཞིན་ནོ། ། འོ་ན་སྤྱོད་འཇུག་ལས། འགྲོ་བར་འདོད་དང་འགྲོ་བ་ཡི། ། བྱེ་བྲག་ཇི་ལྟར་ཤེས་པ་ལྟར། ། དེ་བཞིན་མཁས་པས་འདི་གཉིས་ཀྱི། ། བྱེ་བྲག་རིམ་བཞིན་ཤེས་པར་བྱ། ། ཞེས་སྨོན་པ་དང་འཇུག་པའི་སེམས་བསྐྱེད་པའི་ཁྱད་པར་སངས་རྒྱས་ཐོབ་པར་འདོད་པའི་གོ་ཆ་དང་། དེར་འགྲོ་བའི་ལམ་ལ་བརྩོན་པ་ལ་བཤད་པ་དང་འགལ་ལོ་ཞེ་ན། སྨོན་པའི་སེམས་བསྐྱེད་པ་ནི་ཡུལ་གཞན་དུ་འགྲོ་བར་འདོད་པ་དང་འདྲ་ལ།
འཇུག་པ་ནི་ཡུལ་གཞན་དུ་འགྲོ་བའི་ལམ་ལ་འགྲོ་བ་ལྟ་བུ་ཡིན་ནོ་ཞེས་རྒྱལ་སྲས་ཞི་བ་ལྷས་དཔེར་མཛད་པ་ནི་སྨོན་པ་དང་འཇུག་པའི་སེམས་བསྐྱེད་པ་དེ་དག་མཐར་ཕྱིན་པར་བྱེད་པའི་སྒྲུབ་པ་ལ་དགོངས་ནས་གསུངས་ཀྱི་སྨོན་པ་སེམས་བསྐྱེད་པ་ནི་ཆོ་ག་ཕུན་སུམ་ཚོགས་པས་བླངས་པའི་སངས་རྒྱས་སུ་དམ་འཆའ་བ་དང་། འཇུག་པ་སེམས་བསྐྱེད་པ་ནི་ཆོ་ག་ཕུན་སུམ་ཚོགས་པས་བླངས་པའི་སངས་རྒྱས་ཀྱི་རྒྱུ་ལ་དམ་འཆའ་བ་ཡིན་ནོ། ། ཞེས་སྔར་བཤད་ཟིན་ཏོ། ། དེ་ལྟར་ན་སྨོན་པའི་སེམས་དང་སྨོན་པའི་སེམས་བསྐྱེད་པ་དང་། འཇུག་པའི་སེམས་དང་འཇུག་པའི་སེམས་བསྐྱེད་པ་དང་། དེ་དག་མཐར་ཕྱིན་པར་བྱེད་པའི་སྒྲུབ་པ་ཐ་དད་པའི་དབྱེ་བས་སྨོན་པ་དང་འཇུག་པའི་སེམས་གཉིས་སུ་རབ་ཏུ་དབྱེ་བ་འདི་ནི་ཉི་འོག་ཏུ་ནི་སངས་རྒྱས་བཅོམ་ལྡན་འདས་ཀྱི་གསུང་རབ་ཇི་ལྟ་བར་འཆད་པའི་འཕགས་པ་ཀླུ་སྒྲུབ་དང་། ཨརྻ་དེ་བ་དང་ཞི་བ་ལྷ་དང་འཛེ་ཏ་རི་དགྲ་ལས་རྣམ་པར་རྒྱལ་བ་ལ་སོགས་པ་བྱང་ཆུབ་སེམས་དཔའ་ཆེན་པོ་བྱང་ཆུབ་སེམས་དཔའི་སྡེ་སྣོད་ཀྱི་མ་མོ་ལ་མངའ་བརྙེས་པ་དག་གི་དགོངས་པ་ཡིན། གངས་རིའི་ཁྲོད་དུ་ནི་སངས་རྒྱས་བཅོམ་ལྡན་འདས་དང་དེའི་གསུང་རབ་ཀྱི་རྗེས་སུ་འབྲང་སྟེ་ངན་རྟོག་གིས་བཏགས་པའི་ལྟ་བ་དང་སྤྱོད་པ་དང་ཆོ་ག་དང་བསྒོམ་པའི་མན་ངག་ལས་སོགས་པ་རྣམས་རྒྱང་རིང་སྤངས་སྟེ། ཡང་དག་པའི་ལྟ་བ་དང་སྤྱོད་པ་དང་ཆོ་ག་དང་སྒོམ་པའི་མན་ངག་རྣམས་ལེགས་པར་ཐུགས་སུ་ཆུད་དེ། བརྩེ་བ་ཆེན་པོས་གཞན་ལ་འཆད་པར་བྱེད་པའི་ཆོས་ཀྱི་རྗེ་དཔལ་ལྡན་ས་སྐྱ་པ་ཆེན་པོ་དག་གིས་གསུངས་གིས་གཞན་གྱིས་ནི་དེ་དག་གི་དོན་མ་ཕྱེད་པ་ཁོ་ནར་སྣང་ངོ་། །
དེ་ལྟ་བུའི་སེམས་བསྐྱེད་པ་བཤད་པ་འདི་ནི་ཀུན་རྫོབ་བྱང་ཆུབ་ཀྱི་སེམས་ཞེས་བྱའོ། ། གཉིས་པ་དོན་དམ་པའི་བྱང་ཆུབ་ཀྱི་སེམས་ལ་དེའི་ཡུལ་དང་། ངོ་བོ་དང་། ཇི་ལྟར་བསྒོམ་པའི་ཚུལ་ལོ། ། དང་པོ་ནི། དཔྱད་ན་དངོས་འདི་དུ་མ་དང་། ། རྗེས་འབྲེལ་ཕྱིར་ན་གཅིག་མ་ལགས། ། གཉིས་མེད་པ་ལ་དུ་མ་གང་། ། དེ་གཉིས་ལས་གཞན་ཡོད་པ་ཅི། ། ཡོད་པ་མེད་ཕྱིར་མེད་པའང་གསོག །
འགལ་ཕྱིར་གཉིས་ཀ་གཤིས་མ་ལགས། ། སྒྲུབ་བྱེད་མེད་ཕྱིར་གཉིས་མིན་མིན། ། དེའི་ཕྱིར་བརྟགས་ན་གནས་མེད་པས། ། ཞེས་གསུངས་ཏེ། འདི་ལྟར་གཟུང་བ་དང་འཛིན་པས་ཉེ་བར་བསྡུས་པའི་དངོས་པོ་འདི་དག་ནི་རྣམ་པར་དཔྱད་ན་གཅིག་དུ་གྲུབ་པ་མེད་དེ། གཟུང་བ་རྣམས་ཤར་ཕྱོགས་ལ་སོགས་པ་ཕྱོགས་ཆ་དུ་མ་དང་འབྲེལ་པའི་ཕྱིར་དང་། འཛིན་པ་རྣམས་ཀྱང་སྐྱེ་བ་དང་གནས་པ་དང་འགག་པའི་ཆ་དུ་མ་དང་འབྲེལ་བའི་ཕྱིར་རོ། ། དུ་མ་དང་འབྲེལ་པ་དག་ཀྱང་གཅིག་ཡིན་ན་ཐམས་ཅད་ཀྱང་གཅིག་ཏུ་ཐལ་བ་འདི་ཡང་དཀའོ། ། དེ་བས་ན་གཅིག་ཏུ་གྲུབ་པ་མེད་པ་ལ་དུ་མ་ཡང་གང་ཞིག་ཡོད་དེ། དུ་མ་ནི་གཅིག་བསགས་པའི་རང་བཞིན་ཡིན་པའི་ཕྱིར་རོ། །
དེ་གཉིས་ལས་གཞན་པའི་དངོས་པོ་ཡང་མེད་དེ། དངོས་པོ་ལ་ནི་གཅིག་དང་དུ་མ་ཕན་ཚུན་རྣམ་པར་དཔྱོད་པའི་འགལ་བ་ཡིན་ཕྱིར་རོ། ། དེ་བས་ན་དངོས་པོ་ནི་ཡང་དག་པ་ཉིད་དུ་མ་གྲུབ་སྟེ། གཅིག་དང་དུ་མའི་རང་བཞིན་དང་བྲལ་བའི་ཕྱིར་རོ། ། དགག་བྱ་ཡོད་པ་ནི་དངོས་པོར་མ་གྲུབ་པའི་ཕྱིར་མེད་པ་ཡང་གསོག་དང་བརྫུན་པ་ཡིན་ནོ། ། ཡོད་པ་དང་མེད་པ་ཡང་དངོས་སུ་འགལ་བའི་ཕྱིར་གཉིས་ཀ་ཡང་མ་ཡིན་ནོ། ། སྒྲུབ་པར་བྱེད་པ་མེད་པའི་ཕྱིར་གཉིས་ཀ་མ་ཡིན་པ་དག་ཀྱང་མ་ཡིན་ནོ། ། དེའི་ཕྱིར་རིག་པས་རྣམ་པར་དཔྱད་ན་ནི་ཆོས་ཐམས་ཅད་གནས་པ་མེད་པ་ཡིན་ཏེ། དོན་དེ་ཉིད་འཕགས་པ་ཀླུ་སྒྲུབ་ཀྱིས། ཕྱོགས་ཐ་དད་ཕྱིར་གཅིག་མ་ཡིན། །
ཕྱོགས་མེད་པ་ནི་གང་ནའང་མེད། ། གཉིས་མེད་པ་ནི་དུ་མ་དང་། ། ཡོད་པ་མེད་པར་མེད་པའང་མེད། ། ཞེས་གསུངས་པ་ལྟར་རོ། ། ད་ནི་དོན་དམ་པ་བྱང་ཆུབ་ཀྱི་སེམས་ཀྱི་ངོ་བོ་ནི། བློས་ཀྱང་མཚན་མར་མི་འཛིན་པ། ། འདི་ནི་དོན་དམ་བྱང་ཆུབ་ཀྱི། ། རྒྱུ་མཐུན་ཉིད་ལགས་རྣམ་ཀུན་གྱི། ། མཆོག་ལྡན་ལྟ་བའང་དེ་ཉིད་ལགས། ། ཞེས་གསུངས་ཏེ།
དེ་ལྟར་ཡུལ་ཅིར་ཡང་མ་གྲུབ་པ་ལ་བློས་ཀྱང་སྐྱེ་བ་དང་སྐྱེ་བ་མེད་པ་དང་། སྟོང་པ་དང་མི་སྟོང་པ་ལ་སོགས་པའི་མཚན་མ་ཅིར་ཡང་མི་འཛིན་པའི་སྒོམ་པ་ཉིད་ནི་དོན་དམ་པ་བྱང་ཆུབ་ཀྱི་སེམས་རྣམ་པར་མི་རྟོག་པའི་ཡེ་ཤེས་ཀྱི་རྒྱུ་མཐུན་པ་ཡིན་ལ། རྣམ་པར་མི་རྟོག་པའི་ཡེ་ཤེས་ནི་ཡོན་ཏན་གྱི་རྣམ་པ་ཀུན་དང་ལྡན་པའི་ཡང་དག་པའི་ལྟ་བ་ཞེས་གསུངས་པའང་དེ་ཉིད་ལགས་ཏེ། སེམས་འགྲེལ་ལས། སྐྱེ་མེད་ཅེས་དང་སྟོང་ཞེས་དང་། ། བདག་མེད་ཅེས་པ་སྟོང་པ་ཉིད། ། དམན་པའི་བདག་ཉིད་གང་བསྒོམ་པ། ། དེ་ནི་འདི་ན་བདག་བསྒོམ་པའོ། ། དགེ་དང་མི་དགེའི་རྣམ་རྟོག་ནི། ། རྒྱུན་ཆད་པ་ཡི་མཚན་ཉིད་ཅན། །
སངས་རྒྱས་རྣམས་ཀྱིས་སྟོང་ཉིད་གསུང་། ། གཞན་ནི་སྟོང་པར་མི་བཞེད་དོ། ། ཞེས་གང་གསུང་པ་དང་། ཐེག་ཆེན་འདི་ལ་བྱང་ཆུབ་ཀྱི། ། སེམས་མཆོག་ཡིན་པར་བསྟན་པས་ན། ། བྱང་ཆུབ་ཏུ་ནི་སེམས་བསྐྱེད་ནས། ། འབད་པས་མཉམ་པར་གཞག་པར་བྱ། ། ཞེས་གསུངས་པ་ཡིན་ནོ། ། ད་ནི་དེ་བསྒོམ་པའི་ཚུལ་འཆད་པ་ནི། འཛིན་པ་མེད་པར་མཉམ་འཇོག་དང་། །
དཔེ་དང་གཏན་ཚིགས་ཐམས་ཅད་ཀྱིས། ། ངེས་པར་བགྱི་སླད་དོན་དམ་གྱི། ། བྱང་ཆུབ་སེམས་ནི་གོམ་པར་བགྱི། ། ཞེས་གསུངས་ཏེ། གནས་སྐབས་ལ་ལར་གཟུང་པ་དང་འཛིན་པ་དང་དངོས་པོ་དང་དངོས་པོ་མེད་པ་ལ་སོགས་པ་འཛིན་པ་ཐམས་ཅད་དང་བྲལ་བའི་ཚུལ་གྱིས་མཉམ་པར་གཞག་པར་བྱ་སྟེ། རྣམ་པར་མི་རྟོག་པ་ལ་བསྟོད་པ་ལས། ནམ་མཁའ་ཤིན་ཏུ་གོས་མེད་ཅིང་། ། བསམ་པས་ཁྱོད་མཐོང་གང་ཡིན་པ། ། དེས་ནི་དེ་བཞིན་གཤེགས་པ་མཐོང་། ། ཞེས་གསུངས་པ་ལྟར་རོ། །
རྗེས་ལས་ཐོབ་པའི་གནས་སྐབས་ལ་ལར་ནི་རྣམ་པར་མི་རྟོག་པའི་ཡེ་ཤེས་རང་གི་ངོ་བོ་དེ་ཉིད་དཔེས་ངེས་པར་བགྱི་སྟེ། འདི་ལྟར་ཆོས་ཀྱི་དབྱིངས་སྒོམ་པ་ནི་ནམ་མཁའ་བསྒོམ་པ་དང་འདྲ་ཏེ། ནམ་མཁའ་བསྒོམ་པ་ནི་དངོས་པོ་དེ་དང་དངོས་པོ་མེད་པ་ལ་སོགས་པ་མཚན་མའི་ཚུལ་གྱིས་མི་སྒོམ་ཏེ་ནམ་མཁའ་ནི་དེ་དག་དུ་མ་གྲུབ་པའི་ཕྱིར་རོ། ། དེ་བཞིན་དུ་ཆོས་ཀྱི་དབྱིངས་སྒོམ་པ་ཡང་ཡིན་ནོ། ། ཞེས་ཤེས་པར་བྱ་སྟེ། རྒྱལ་བའི་ཡུམ་ལས། ནམ་མཁའ་མཐོང་ཞེས་སེམས་ཅན་ཚིག་ཏུ་རབ་བརྗོད་པ། ། ནམ་མཁའ་ཇི་ལྟར་མཐོང་པ་དོན་འདི་བརྟག་པར་གྱིས། ། མཐོང་པ་དཔེ་གཞན་གྱིས་ནི་བསྙད་པར་ནུས་མིན་ལ། ། དེ་བཞིན་ཆོས་མཐོང་པ་ཡང་དེ་བཞིན་གཤེགས་པས་གསུང་། །
ཞེས་གསུངས་པ་དང་། སེམས་འགྲེལ་ལས། དམིགས་པ་འདི་དང་བྲལ་བའི་སེམས། ། ནམ་མཁའ་མཚན་ཉིད་ལ་གནས་ཏེ། ། ནམ་མཁའ་སྒོམ་པར་བྱེད་པ་ནི། ། སྟོང་པ་ཉིད་ནི་སྒོམ་པར་བཞེད། ། ཞེས་གསུངས་པ་བཞིན་ནོ། ། ཕན་ཡོན་གྱི་དབང་དུ་བྱས་ན་ནི་རིན་པོ་ཆེ་དང་འདྲ་སྟེ། སེམས་འགྲེལ་ལས། ཉོན་མོངས་མེད་པའི་རིན་ཆེན་སེམས། །
འདི་ནི་ནོར་མཆོག་གཅིག་པུ་སྟེ། ། ཉོན་མོངས་བདུད་སོགས་ཆོམ་རྐུན་གྱིས། ། གཞོམ་དང་དབྲག་ཏུ་མེད་པ་ཡིན། ། ཞེས་གསུངས་པ་དང་། མི་མཐུན་ཕྱོགས་སེལ་བའི་དཔེ་ནི་རྣམ་པར་མི་རྟོག་པ་ལས་བསྟོད་པ་ལས། ། ཟིམ་པའི་ཆུའི་ཐིགས་པ་རྣམས། ། ཉི་མའི་འོད་དང་མཇལ་བ་བཞིན། ། རྒོལ་བ་རྣམས་ཀྱི་རྩོད་དང་སྐྱོན། ། ཁྱོད་དང་མཇལ་བས་འཇིགས་པར་འགྱུར། ། ཞེས་གསུངས་པ་ལ་སོགས་པའི་དཔེ་རྣམས་ཀྱིས་སོ། །
ཡང་ལ་ལར་ནི་གཏན་ཚིགས་ཀྱི་ངེས་པར་བགྱི་སྟེ། དེ་ལ་དངོས་པོ་འགོག་པའི་གཏན་ཚིགས་དང་། དངོས་པོ་མེད་པའི་འགོག་པའི་གཏན་ཚིགས་དང་གཉིས་ཀ་དང་གཉིས་ཀ་མ་ཡིན་པ་འགོག་པ་རྣམས་ཀྱིས་ཏེ་དེ་དག་ནི་སྔར་བཤད་ཟིན་ཏེ། རྒྱས་པར་ནི་དབུ་མ་སྣང་བ་ལ་སོགས་པ་ན་ཡོད་དོ། ། དེ་བས་ན་མཉམ་པར་འཇོག་པ་དང་མཚོན་མའི་དཔེ་དང་། སྒྲུབ་བྱེད་ཀྱི་རྟགས་ལ་སོགས་པ་ཐབས་སྣ་ཚོགས་ཀྱིས་དོན་དམ་པ་བྱང་ཆུབ་ཀྱི་སེམས་དེ་གོམ་པར་བགྱི་སྟེ་དེ་མེད་ན་ཐར་པའི་སྐལ་བ་མེད་པའི་ཕྱིར་དང་། གོམ་པར་བྱས་ནས་སྙིང་རྗེ་ཆེན་པོའི་ཐབས་ཀྱང་ངང་གིས་འབྱུང་བའི་ཕྱིར་དང་། ལན་ཅིག་གོམ་པས་ཀྱང་བསོད་ནམས་ཚད་མེད་ཅིང་། ངེས་པར་འཁོར་བ་ལས་ཐར་བའི་དངོས་གྲུབ་འབྱུང་བའི་ཕྱིར་ཏེ། སེམས་འགྲེལ་ལས།
གང་གིས་སྟོང་ཉིད་མི་ཤེས་པ། ། དེ་ལ་ཐར་པའི་སྐལ་བ་མེད། ། འགྲོ་དྲུག་སྲིད་པའི་བཙོན་ར་རུ། ། རྨོངས་པ་དེ་དག་འཁོར་བར་འགྱུར། ། དེ་ལྟར་རྣལ་འབྱོར་པ་རྣམས་ཀྱིས། ། སྟོང་པ་ཉིད་འདི་བསྒོམ་བྱས་ན། ། གཞན་གྱི་དོན་ལ་དགའ་བའི་བློ། ། འབྱུང་བ་ཉིད་དུ་ཐེ་ཚོམ་མེད། ། ཅེས་དང་། སྐྱེས་བུ་གང་ཞིག་སྐད་ཅིག་ཙམ། །
བྱང་ཆུབ་སེམས་ནི་བསྒོམ་བྱེད་པ། ། དེ་ཡི་བསོད་ནམས་ཕུང་པོ་ནི། ། རྒྱལ་བས་ཀྱང་ནི་བགྲང་མི་ནུས། ། ཞེས་གསུངས་པ་དང་། རྣམ་པར་མི་རྟོག་པ་ལས་ཀྱང་། ལན་གཅིག་ཙམ་ཡང་བསམ་དག་པས། ། ཁྱོད་ལ་ཚུལ་བཞིན་བལྟས་པ་གང་། ། དེས་ཀྱང་མཐོང་བ་དོན་ཡོད་ཀྱི། ། དངོས་གྲུབ་ངེས་པར་ཐོབ་པར་འགྱུར། ། ཞེས་གསུངས་པ་ལྟར་རོ། །
འདི་ལྟར་སྨོན་པ་དང་འཇུག་པའི་བདག་ཉིད་ཀྱི་སེམས་བསྐྱེད་པ་དང་ལྡན་པའི་སྐྱེ་བོ་དེ་དག་གིས་གནས་དབེན་པར་སྟན་བདེ་བ་ལ་འདུག་ཏེ། ཕྱོགས་བཅུའི་སངས་རྒྱས་དང་བྱང་ཆུབ་སེམས་དཔའ་ཐམས་ཅད་གུས་པ་དང་བཅས་པས་རྗེས་སུ་དྲན་ཞིང་དེ་དག་ལ་ཕྱག་འཚལ་བ་དང་གསོལ་བ་འདེབས་པ་སྔོན་དུ་འགྲོ་བས་སྣང་བ་འདི་དག་ནི་སེམས་ཙམ་ཡིན་གྱི་ཕྱི་རོལ་གྱི་དོན་ནི་མེད་དོ་ཞེས་ངེས་པར་བྱའོ། ། དེའི་རྗེས་ལ་སེམས་ཉིད་ཀྱང་རང་བཞིན་གྱིས་འོད་གསལ་བའི་སྟོང་པ་ཉིད་ལ་བློ་གཞག་པར་བྱའོ། ། སྟོང་པ་ཉིད་ཀྱང་དངོས་པོ་དང་དངོས་པོ་མེད་པ་ལ་སོགས་པའི་མཚན་མ་ཐམས་ཅད་ཉེ་བར་ཞི་ཞིང་བློ་ཡང་འཛིན་པ་ཐམས་ཅད་དང་བྲལ་བའི་ཡེ་ཤེས་རང་གསལ་བ་ཙམ་ཉིད་ཡིན་པར་བལྟ་བར་བྱ་སྟེ་རྒྱལ་བའི་ཡུམ་སྟོང་ཕྲག་བརྒྱ་པ་ལས། ཡིད་ལ་བྱེད་པས་ནི་ཁམས་གསུམ་དང་འདྲེ་བར་འགྱུར་རོ། ། ཡིད་ལ་མི་བྱེད་པས་ནི་ཁམས་གསུམ་ལས་གྲོལ་བར་འགྱུར་རོ། ། ཞེས་གསུངས་པ་དང་། ཡེ་ཤེས་སྣང་བ་རྒྱན་གྱི་མདོ་ལས། ཀུན་དུ་རྟོག་པས་མ་བརྟགས་པ། ། རབ་ཏུ་མི་གནས་པ་ཡི་ཡིད། །
དྲན་པ་མེད་ཅིང་ཡིད་བྱེད་མེད། ། དམིགས་པ་མེད་ལ་ཕྱག་འཚལ་བསྟོད། ། ཅེས་པ་དང་། རྣམ་པར་མི་རྟོག་པའི་གཟུང་ལས་ཀྱང་། རྟོག་པའི་མཚན་མ་ཐམས་ཅད་ནི། ། ཡིད་ལ་མི་བྱེད་པ་སྤོང་ངོ་། ། ཞེས་གསུངས་པ་དང་། དེ་ཉིད་སེམས་འགྲེལ་ལས་ཀྱང་། བྱང་ཆུབ་སེམས་མཆོག་དེ་ཉིད་ནི། ། དེ་བཞིན་ཉིད་དང་ཡང་དག་མཐའ། །
མཚན་མ་མེད་དང་དོན་དམ་དང་། ། སྟོང་པ་ཉིད་ཅེས་བཤད་པ་ཡིན། ། ཞེས་གསུངས་པ་ལྟར་རོ། ། དེ་ནས་རྗེས་ལས་ཐོབ་པས་ཆོས་ཐམས་ཅད་རང་བཞིན་གྱིས་སྟོང་པ་སྒྱུ་མ་ལྟ་བུར་ཤེས་པར་བྱ་སྟེ་དགེ་བ་རྣམས་བསྒྲུབ་པ་དང་། སྡིག་པ་རྣམས་སྤང་བ་ལ་བརྩོན་པར་བྱ་སྟེ། དེ་ཉིད་ལས། ཆོས་རྣམས་སྟོང་པ་ཉིད་ཤེས་ནས། ། དགེ་བའི་ལས་འབྲས་བསྟེན་བྱེད་པ། ། ངོ་མཚར་བས་ཀྱང་འདི་མཚར་ཞིང་། ། རྨད་བྱུང་བས་ཀྱང་འདི་རྨད་བྱུང་། །
ཞེས་གསུངས་པ་ལྟར་རོ། ། ད་ནི་སེམས་བསྐྱེད་གྱི་བསླབ་བྱ་སྟོན་པ་ན། སྨོན་པའི་བསླབ་བྱ་དང་། འཇུག་པའི་བསླབ་བྱ་དང་། དོན་དམ་པ་བྱང་ཆུབ་ཀྱི་སེམས་ཀྱི་བསླབ་བྱ་བཤད་པའོ། ། དང་པོ་ནི། སྲིད་ཞིའི་ཉེས་དམིགས་ཤེས་པ་ཡིས། ། དེར་འདུན་པ་དང་བྲལ་བ་དང་། ། སངས་རྒྱས་ཡོན་ཏན་རྗེས་དྲན་པས། ། རྟག་ཏུ་དེ་ལ་འདུན་པ་དང་། །
བདག་གཞན་མཉམ་དང་རྗེ་བ་ཡིས། ། གཞན་གྱི་དོན་ལ་སྤྲོ་བ་དང་། ། མི་ཞུམ་པ་དང་མི་སྐྱོ་བས། ། འཇུག་པའི་ཚུལ་ལ་འཇུག་འགྱུར་བ། ། འདི་ནི་བྱང་ཆུབ་སྨོན་པའི་སེམས། ། མཐར་ཕྱིན་བགྱིད་པའི་ཐབས་ཆེན་ལགས། ། ཞེས་གསུངས་ཏེ། སྲིད་པ་ཐམས་ཅད་ནི་སྡུག་བསྔལ་གསུམ་གྱིས་ཉེ་བར་གཙེས་པའི་ཉེས་དམིགས་དང་། ཞི་བའི་མྱ་ངན་ལས་འདས་པ་ཡང་སྤང་པ་དང་རྟོགས་པ་དང་ཡོན་ཏན་ཕུན་སུམ་ཚོགས་པ་མེད་པ་དང་གཞན་གྱིས་དབེན་པ་ཞེས་བྱ་བའི་ཉེས་དམིགས་དག་ཇི་ལྟ་བར་ཤེས་ནས་སྲིད་པ་དང་ཞི་བ་དོན་དུ་གཉེར་བའི་བློ་དོར་བར་བྱའོ། ། སློབ་དཔོན་ལེགས་ལྡན་འབྱེད་ཀྱིས།
སྐྱོན་མཐོང་ཕྱིར་ན་འཁོར་བར་མིན། ། བརྩེ་ཕྱིར་མྱ་ངན་འདས་མི་གནས། ། གཞན་དག་སྒྲུབ་ཕྱིར་བརྟུལ་ཞུགས་ཅན། ། སྲིད་པ་ན་ཡང་གནས་པར་བྱེད། ། ཅེས་གསུངས་པ་ལྟར་རོ། ། ཡང་སངས་རྒྱས་ནི་སྐྱོན་ཐམས་ཅད་སྤངས་ཤིང་ཡོན་ཏན་ཐམས་ཅད་ཀྱི་བརྒྱན་ལ་བདག་ལ་གཞན་གྱི་དོན་ཐམས་ཅད་ལྷུན་གྱིས་གྲུབ་པ་ཡིན་ནོ་ཞེས་འདུན་པ་རྟག་ཏུ་བསྐྱེད་པར་བྱ་སྟེ། བྱང་ཆུབ་སེམས་འགྲེལ་ལས། བྱང་ཆུབ་སེམས་ནི་མ་བསྐྱེད་པར། ། སངས་རྒྱས་ནམ་ཡང་མི་མཐོང་ཞིང་། ། འཁོར་བར་བདག་གཞན་མཉམ་པའི་བྱང་ཆུབ་ཀྱི་སེམས་ཀྱི།
གཞན་གྱི་དོན་ལ་གོམས་པར་སྟེ། ། དེ་ཉིད་བསོད་ནམས་སྙིང་རྗེའི་རོ་གཅིག་པའི། ། སྟོང་ཉིད་བདུད་རྩི་མཆོག་གྱུར་པ། ། བདག་དང་གཞན་དོན་བསྒྲུབ་དོན་དུ། ། གང་འཐུང་དེ་དག་རྒྱལ་སྲས་ཡིན། ། ཞེས་གསུངས་སོ། ། དེ་ལྟར་གོམས་ནས་བདག་གི་བདེ་བ་དོར་ནས་གཞན་གྱི་བདེ་བ་དོན་དུ་གཉེར་བའི་ཕྱིར་མནར་མེད་པའི་སྡུག་བསྔལ་ཡང་དོན་དུ་གཉེར་བ་ལ་སོགས་པ་ལ་བསླབ་པར་བྱ་སྟེ་དེ་ཉིད་ལས། བྱང་ཆུབ་གཞན་དོན་འབྲས་བུ་ཅན། ། བྱང་ཆུབ་སེམས་ཀྱི་མྱུ་གུས་བསྐྱེད། ། རྩ་བ་སྙིང་རྗེ་བརྟན་པར་ནི། །
རྒྱལ་བའི་སྲས་ཀྱིས་སྒོམ་པར་བྱེད། ། གང་ཞིག་བསྒོམ་པས་བརྟན་པ་ནི། ། གཞན་གྱི་སྡུག་བསྔལ་མི་བཟོད་པས། ། བསམ་གཏན་བདེ་བ་དོར་ནས་ནི། ། མནར་མེད་པར་ཡང་འཇུག་པར་བྱེད། ། ཅེས་གསུངས་པ་ལྟར་རོ། ། ཡང་དོན་དེ་དག་ལ་མི་ཞུམ་པ་དང་། དཀའ་བས་མི་སྐྱོ་བའི་ཚུལ་གྱིས་འཇུག་པའི་བྱང་ཆུབ་ཀྱི་སེམས་ལ་འཇུག་པར་འགྱུར་བ་འདི་ནི་བྱང་ཆུབ་སྨོན་པའི་སེམས་མཐར་ཕྱིན་པར་བགྱི་བའི་བསླབ་བྱ་ལགས་ཏེ་མདོ་སྡེ་རྒྱན་ལས། རྒྱལ་སྲས་བརྩོན་འགྲུས་མཆོག་ལ་བརྟེན་པ་དེ། ། སེམས་ཅན་ཚོགས་རབ་སྨིན་པར་བྱེད་པ་ན། །
ཕ་རོལ་སེམས་དགེ་ཅིག་གི་ཕྱིར་ཡང་ནི། ། བསྐལ་པ་བྱེ་བ་སྟོང་དུ་སྐྱོ་མི་འགྱུར། ། ཞེས་གསུངས་པ་བཞིན་ནོ། ། ད་ནི་འཇུག་པའི་སྒྲུབ་པ་ལ། མདོར་བསྟན་པ་དང་། ཕ་རོལ་དུ་ཕྱིན་པ་དྲུག་རྒྱས་པར་བཤད་པ་དང་། དེའི་ཁྱད་པར་དང་། བསྡུ་བའི་དངོས་པོ་བཞི་བཤད་པའོ། ། དང་པོ་ནི། བསོད་ནམས་ཡེ་ཤེས་ཚོགས་སྒྲུབ་པ། །
འཇུག་པ་མཐར་ཕྱིན་བགྱིད་པ་སྟེ། ། དེ་ཡང་རང་གི་སངས་རྒྱས་ཆོས། ། རྫོགས་བགྱི་ཕ་རོལ་ཕྱིན་པ་དྲུག ། འདི་དག་བརྩེ་བས་ཀུན་བསླང་ཞིང་། ། འཁོར་གསུམ་རྣམ་པར་མི་རྟོག་དང་། ། མི་བཤོལ་ཆོག་མི་ཤེས་པ་དང་། ། གདུལ་བྱའི་རེ་བ་ཡོངས་རྫོགས་ཤིང་། ། དེ་དག་བྱང་ཆུབ་ལ་སྦྱོར་བ། ། དེ་ལྟར་ཀུན་ལ་ལྡན་བགྱིས་ནས། ། ཞེས་གསུངས་ཏེ།
བྱང་ཆུབ་སེམས་དཔའ་བསོད་ནམས་དང་ཡེ་ཤེས་ཀྱི་ཚོགས་དག་སྒྲུབ་པར་བྱེད་པ་ནི་འཇུག་པའི་སེམས་བསྐྱེད་པ་མཐར་ཕྱིན་པར་བྱེད་པ་ཡིན་ཏེ། དེ་ཡང་རང་གི་སངས་རྒྱས་ཀྱི་ཆོས་སྟོབས་ལ་སོགས་པ་རྫོགས་པར་བགྱི་པ་དེ་ནི་ཕ་རོལ་དུ་ཕྱིན་པ་ཡིན་ཏེ། འདི་དག་ཐམས་ཅད་ཀྱང་བརྩེ་བ་ཆེན་པོས་ཀུན་ནས་བསླང་ཞིང་། སྦྱིན་པར་བྱ་བ་ལ་སོགས་པ་འཁོར་གསུམ་དུ་རྣམ་པར་མི་རྟོག་པའི་ཤེས་རབ་དང་། མི་བཤོལ་ཏེ་གོ་ཆའི་བརྩོན་འགྲུས་དང་སྦྱོར་བའི་བརྩོན་འགྲུས་དང་། ཆོག་མི་ཤེས་པའི་ཕྱིར་མི་ལྡོག་པའི་བརྩོན་འགྲུས་དང་། གདུལ་བྱའི་རེ་བ་ཐམས་ཅད་ཡོངས་སུ་རྫོགས་པར་བྱེད་པ་དང་། གདུལ་བྱ་དེ་དག་ཀྱང་བྱང་ཆུབ་ལ་སྦྱོར་བ་ཞེས་བྱ་བའི་ཁྱད་པར་དྲུག་དང་ལྡན་པས་ཐམས་ཅད་བསྒྲུབ་པར་བྱ་སྟེ། མདོ་སྡེ་རྒྱན་ལས། རྒྱལ་སྲས་རྣམས་ཀྱི་བརྩེ་བས་སྦྱིན་པ་ནི། །
ཁ་ན་མ་ཐོ་མེད་ཅིང་དག་པའི་གཞི། ། ཞེས་བྱ་བ་དང་། སྦྱིན་པ་མི་མཐུན་ཕྱོགས་ཉམས་དང་། ། རྣམ་པར་མི་རྟོག་ཡེ་ཤེས་ལྡན། ། འདོད་པ་ཐམས་ཅད་ཡོངས་རྫོགས་ལྡན། ། སེམས་ཅན་རྣམ་སྨིན་བྱེད་རྣམ་གསུམ། ཞེས་བྱ་བ་ལ་སོགས་པ་གསུངས་པ་བཞིན་ནོ། ། གཉིས་པ་ལ་སྦྱིན་པ་ནས་ཤེས་རབ་ཀྱི་བར་དྲུག་གོ ། དང་པོ་ནི། དངོས་ཀུན་གཏོང་པར་འདུན་པ་ཡིས། །
ཟང་ཟིང་མི་འཇིགས་ཆོས་བྱམས་པ། ། རིགས་པའི་ཚུལ་གྱིས་སྩལ་བགྱིད་པ། ། འདི་ནི་སྦྱིན་པའི་ཕ་རོལ་ཕྱིན། ། ཞེས་བྱ་བ་གསུངས་ཏེ། བྱང་ཆུབ་སེམས་དཔའ་ལུས་དང་ལོངས་སྤྱོད་དང་དགེ་བའི་རྩ་བ་དང་བདོག་པའི་དངོས་པོ་ཐམས་ཅད་ལ་ཆགས་པ་མེད་པར་གཏོང་བར་འདུན་པ་ཡིས་ལུས་དང་ལོངས་སྤྱོད་རྣམས་གཏོང་བ་ནི་ཟང་ཟིང་གི་སྦྱིན་པ་ཡིན་ནོ། ། ཡུལ་འཁོར་རྣམས་ལ་འཚེ་བ་མེད་པར་བྱེད་པ་དང་། བཙོན་ར་དང་བསད་ཤི་ལ་བཏགས་པ་གཏོང་བ་དང་རི་དྭགས་ལས་སོགས་པ་ལ་འཚེ་བ་མེད་པའི་རྒྱ་འཛུགས་པ་ལ་སོགས་པ་ནི་མི་འཇིགས་པའི་སྦྱིན་པ་ཡིན་ནོ། ། མདོ་སྡེ་ལ་སོགས་པའི་ཆོས་གཞན་ལ་ཕན་པའི་བྱམས་པས་ཀུན་ནས་བསླང་ནས་ལུང་དང་རིགས་པ་རྣམ་པར་དག་པས་སྦྱིན་པ་ནི་ཆོས་ཀྱི་སྦྱིན་པ་སྟེ་དེ་ལྟར་ན་དེ་དག་ནི་སྦྱིན་པའི་ཕ་རོལ་དུ་ཕྱིན་པ་ཡིན་ནོ། ། གཉིས་པ་ཚུལ་ཁྲིམས་ཀྱི་ཕ་རོལ་ཏུ་ཕྱིན་པ་ནི། ཁ་ན་མ་ཐོ་མེད་འདུན་པས། །
ཉེས་སྤོང་དགེ་བ་སྒྲུབ་པ་དང་། ། གཞན་གྱི་དོན་ལ་ཉེར་སྦྱར་བ། འདི་ནི་ཚུལ་ཁྲིམས་ཕ་རོལ་ཕྱིན། ། ཞེས་གསུངས་ཏེ། བྱང་ཆུབ་སེམས་དཔའ་རང་གཞན་གྱི་ལུས་དང་ངག་དང་ཡིད་ཀྱི་ཁ་ན་མ་ཐོ་བ་མེད་པར་འདུན་པ་དང་ལྡན་པས་རང་དང་གཞན་གྱི་སྡིག་པའི་ཉེས་པ་རྣམས་སྤོང་བ་ནི་སྡོམ་པའི་ཚུལ་ཁྲིམས་ཡིན་ནོ། ། དེའི་གཉེན་པོར་དགེ་བའི་བྱ་བ་ཐམས་ཅད་སྒྲུབ་པ་ནི་དགེ་བའི་ཆོས་བསྡུད་པའི་ཚུལ་ཁྲིམས་ཡིན་ནོ། ། གཞན་དག་སྡིག་པ་སྤོང་བ་དང་དགེ་བ་སྒྲུབ་པ་ལ་འགོད་པའི་གཞན་གྱི་དོན་ལ་ཉེ་བར་སྦྱོར་བ་ནི་སེམས་ཅན་གྱི་དོན་བྱེད་ཀྱི་ཚུལ་ཁྲིམས་ཡིན་ནོ། ། དེ་ལྟར་རྣམ་པ་གསུམ་པོ་འདི་ནི་ཚུལ་ཁྲིམས་ཀྱི་ཕ་རོལ་དུ་ཕྱིན་པ་ཡིན་ནོ། ། གསུམ་པ་བཟོད་པའི་ཕ་རོལ་ཏུ་ཕྱིན་པ་ནི། འཁྲུག་པ་མེད་པར་འདུན་པ་ཡིས། །
མི་མཆེད་ཇི་མི་སྙམ་པ་དང་། ། ངེས་པར་སེམས་པས་མི་འཁྲུག་པ། ། འདི་ནི་བཟོད་པའི་ཕ་རོལ་ཕྱིན། ། ཞེས་བྱ་སྟེ། བྱང་ཆུབ་སེམས་དཔའ་རང་དང་གཞན་གྱི་སེམས་འཁྲུག་པ་དང་ཞེ་སྡང་མེད་པར་འདུན་པ་ཡིས་རང་དང་གཞན་གྱི་དོན་སྒྲུབ་པ་ན་སྡུག་བསྔལ་གྱིས་མི་མཆེད་པ་སྟེ་མི་འཇིགས་པ་དང་དུ་ལེན་པ་ནི་སྡུག་བསྔལ་དང་དུ་ལེན་པའི་བཟོད་པ་ཡིན་ནོ། ། གཞན་གྱི་ནོར་འཕྲོག་པ་དང་བརྡེགས་པ་སྤྱི་བོ་ལ་སོགས་པ་ལ་ཇི་མི་སྙམ་པར་བཟོད་པ་ནི་གནོད་པ་བྱེད་པ་ལ་ཅི་མི་སྙམ་པའི་བཟོད་པ་ཡིན་ནོ། ། ཀུན་རྫོབ་པ་དང་དོན་དམ་པའི་ཆོས་ལ་ངེས་པར་སེམས་པ་སེམས་ཁོང་ནས་མི་འཁྲུག་པ་ནི་ཆོས་ལ་ངེས་པར་རྟོག་པའི་བཟོད་པ་སྟེ་དེ་ལྟར་ན་གསུམ་པོ་དེ་ནི་བཟོད་པའི་ཕ་རོལ་ཏུ་ཕྱིན་པ་ཡིན་ནོ། ། བརྩོན་འགྲུས་ཀྱི་ཕ་རོལ་ཏུ་ཕྱིན་པ་ནི། དགེ་བ་བསྡུད་པར་སྤྲོས་བ་ཡིས། ། གོ་ཆ་སྦྱོར་དང་མི་ཞུམ་དང་། །
མི་འཁྲུགས་པ་དང་མཆོག་མི་ཤེས། ། འདི་ནི་བརྩོན་འགྲུས་ཕ་རོལ་ཕྱིན། ། ཞེས་གསུངས་ཏེ། བྱང་ཆུབ་སེམས་དཔའ་དགེ་བའི་ཚོགས་ཐམས་ཅད་ཡོངས་སུ་བསྡུད་པའི་བསམ་པ་ཡིས་ཕ་རོལ་ཏུ་ཕྱིན་པ་དྲུག་ལ་གོ་གྱོན་པ་ནི་གོ་ཆའི་བརྩོན་འགྲུས་སོ། ། ཕ་རོལ་ཏུ་ཕྱིན་པ་དྲུག་ལ་སྦྱོར་བའི་བརྩོན་འགྲུས་སོ། ། དེ་ལྟ་བུ་ལ་སོགས་པ་རྒྱ་ཆེན་པོ་ལ་ཞུམ་པ་མེད་པ་ནི་མི་ཞུམ་པའི་བརྩོན་འགྲུས་སོ། ། དེ་དག་སྒྲུབ་པ་ལ་སྡུག་བསྔལ་གྱིས་མི་འཁྲུག་པ་ནི་མི་འཁྲུག་པའི་བརྩོན་འགྲུས་སོ། ། དེ་དག་ཅུང་ཟད་ཙམ་གྱིས་ཆོག་པར་མི་འཛིན་པ་ནི་ཆོག་མི་ཤེས་པའི་བརྩོན་འགྲུས་ཏེ། དེ་དག་ནི་བརྩོན་འགྲུས་ཀྱི་ཕ་རོལ་དུ་ཕྱིན་པ་ཏེ། མ་ཞུམ་པ་དང་མི་འཁྲུག་པ་དང་ཆོག་པར་མི་འཛིན་པ་ནི་ཕྱིར་མི་ལྡོག་པའི་བརྩོན་འགྲུས་ཞེས་བྱ་བ་ཡིན་ནོ། །
བསམ་གཏན་གྱི་ཕ་རོལ་ཏུ་ཕྱིན་པའི་དབང་དུ་བྱས་ནས། ཡིད་མི་གཡོ་བར་འདུན་པ་ཡིས། ། ཡུལ་རྣམས་ཀུན་ལ་སེམས་བསྡུས་ནས། ། སེམས་ལ་ཤེས་རབ་འཇོག་བྱེད་པ། ། འདི་ནི་བསམ་གཏན་ཕ་རོལ་ཕྱིན། ། ཞེས་གསུངས་ཏེ། ཡིད་ཡུལ་སྣ་ཚོགས་ལ་མི་གཡོ་བར་འདུན་པ་ཡིས་གཟུགས་ལས་སོགས་པ་རྣམ་པར་གཡེང་པའི་ཡུལ་རྣམས་ཀུན་ལ་སེམས་བསྡུས་ནས་སེམས་ཀྱི་དམིགས་པ་གཅིག་ལ་སེམས་རབ་ཏུ་འཇོག་པར་བྱེད་པ་ནི་བསམ་གཏན་གྱི་ཕ་རོལ་དུ་ཕྱིན་པ་སྟེ། དེ་ལ་རྟོག་པ་དང་བཅས་ཤིང་སྤྱོད་པ་དང་བཅས་པའི་བསམ་གཏན་དང་། རྟོག་པ་མེད་ལ་དཔྱོད་པ་ཙམ་གྱི་བསམ་གཏན་དང་། རྟོགས་པའང་མེད་དཔྱོད་པའང་མེད་པའི་བསམ་གཏན་ནོ། །
ཡང་ན་དགའ་བ་དང་ལྡན་པ་དང་། སིམ་པ་དང་ལྡན་པ་དང་། བཏང་སྙོམ་པ་དང་ལྡན་པ་གསུམ་མོ། ། ཤེས་རབ་ཀྱི་ཕ་རོལ་ཏུ་ཕྱིན་པ་ནི། ཐམས་ཅད་ཤེས་པར་འདུན་པ་ཡིས། ། ཀུན་རྫོབ་ཤེས་ཤིང་དེ་དཔྱད་པས། ། རང་བཞིན་མེད་པར་རབ་ཤེས་པ། ། འདི་ནི་ཤེས་རབ་ཕ་རོལ་ཕྱིན། ། ཞེས་གསུངས་ཏེ་ཆོས་ཅན་དང་ཆོས་ཉིད་ཀྱི་ཤེས་བྱ་ཐམས་ཅད་ཤེས་པར་འདུན་པ་ཡིས་ཕུང་པོ་ལྔ་དང་སྐྱེ་མཆེད་བཅུ་གཉིས་དང་ཁམས་བཅོ་བརྒྱད་ལ་སོགས་པའི་ཀུན་རྫོབ་པའི་ཆོས་ཐམས་ཅད་ཤེས་ཤིང་དེ་དག་གི་རང་བཞིན་མེད་པར་ཤེས་པ་འདི་ནི་ཤེས་རབ་ཀྱི་ཕ་རོལ་ཏུ་ཕྱིན་པ་སྟེ། དེ་ལ་ནི་འཇིག་རྟེན་པའི་ཤེས་རབ་དང་།
འཇིག་རྟེན་ལས་འདས་པའི་ཤེས་རབ་དམན་པ་དང་། དེ་ཆེན་པོ་གསུམ་ཡོད་དོ། ། འདི་དག་གི་ངོ་བོ་དང་དབྱེ་བ་ནི་ཐེག་པ་ཆེན་པོ་མདོ་སྡེའི་རྒྱན་ན་ཡོད་དེ། ཡི་གེ་མང་ཀྱིས་དོགས་ནས་ཁུངས་སུ་མ་སྦྱར་རོ། ། ད་ནི་ཕ་རོལ་དུ་ཕྱིན་པ་དྲུག་གི་ཁྱད་པར་བཤད་ལ། མི་མཐུན་ཕྱོགས་སྤོང་བའི་ཁྱད་པར་དང་། གནས་སྐབས་ཀྱི་འབྲས་བུ་དང་། ཚོགས་གཉིས་རྫོགས་པའི་ཚུལ་ཏེ། ཞི་གནས་དང་ལྷག་མཐོང་ལ་སྦྱར་བ་དང་། བྱེད་པའི་ཁྱད་པར་དང་།
གོམས་པར་བྱེད་པའི་མན་ངག་བསྟན་པའོ། ། དང་པོ་ནི། རིམ་བཞིན་སེར་སྣ་ཚུལ་འཆལ་དང་། ། ཁྲོ་དང་ལེ་ལོ་རྣམ་གཡེང་དང་། ། མི་ཤེས་པ་ཡི་གཉེན་པོ་སྟེ། ། ཉེས་པ་ཐམས་ཅད་འཇིག་བགྱིད་ལགས། ། ཞེས་གསུངས་ཏེ། དེ་ལ་རིམ་པ་བཞིན་དུ་སྦྱིན་པས་ནི་མི་མཐུན་ཕྱོགས་སེར་སྣ་འཇིག་པར་བགྱིད་དོ། ། ཚུལ་ཁྲིམས་ཀྱིས་ནི་འཆལ་པའི་ཚུལ་ཁྲིམས་འཇིག་པར་བགྱིད་དོ། ། བཟོད་པས་ནི་ཁྲོ་བ་འཇིག་པར་བགྱིད་དོ། །
བརྩོན་འགྲུས་ཀྱི་ནི་ལེ་ལོ་འཇིག་པར་བགྱིད་དོ། ། བསམ་གཏན་གྱིས་ནི་རྣམ་པར་གཡེང་པ་འཇིག་པར་བགྱིད་དོ། ། ཤེས་རབ་ཀྱིས་ནི་དོན་ཇི་ལྟ་བར་མི་ཤེས་པའི་མ་རིག་པའི་གཉེན་པོ་བྱེད་པ་ལགས་ཏེ། དེ་བས་ན་ཉེས་པ་ཐམས་ཅད་འཇིག་པར་བགྱིད་པ་སྟེ། ཉེས་པ་ཐམས་ཅད་ནི་མ་རིག་པ་ལས་སྐྱེས་པའི་ཕྱིར་རོ། ། དེ་ལྟར་ཡང་རྣམ་འགྲེལ་ལས། ཉེས་པའི་རྣམ་པ་མ་ལུས་པ། ། འཇིག་ཚོགས་ལྟ་ལས་སྐྱེས་པ་སྟེ། ། དེ་མ་རིག་དེར་ཆགས་ལ་སོགས། ། དེ་ལས་ཞེ་སྡང་ལ་སོགས་འབྱུང་། །
དེ་ཡི་ཕྱིར་ན་ཉེས་རྣམས་ཀྱི། ། རྒྱུ་ནི་གཏི་མུག་ཡིན་པར་གསུངས། ། ཞེས་བཤད་པ་ཡིན་ནོ། ། གཉིས་པ་གནས་སྐབས་ཀྱི་འབྲས་བུ་ནི། འབྱོར་དང་བདེ་འགྲོ་གཟུགས་བཟང་དང་། ། དོན་ཀུན་གྲུབ་དང་ཡིད་ཞི་དང་། ། ཀུན་ལ་ཀུན་ནས་མཁས་གྱུར་པ། ། གནས་སྐབས་ཀྱིས་ནི་འབྲས་བུ་ལགས། ། ཞེས་གསུངས་ཏེ། སྦྱིན་པས་ནི་ལོངས་སྤྱོད་འབྱོར་པ་ཐོབ་པར་བྱེད་དོ། །
ཚུལ་ཁྲིམས་ཀྱིས་ནི་བདེ་འགྲོ་ཉིད་དུ་འགྲོ་བར་བྱེད་དོ། ། བཟོད་པ་བསྒོམ་པས་ནི་གཟུགས་བཟང་པ་ཉིད་དུ་བྱེད་དོ། ། བརྩོན་འགྲུས་ཀྱིས་ནི་མངོན་པར་འདོད་པའི་དོན་ཐམས་ཅད་སྒྲུབ་པ་དང་གཟི་བརྗིད་འཕེལ་བར་བྱེད་དོ། ། བསམ་གཏན་གྱིས་ནི་ཡིད་ཀྱི་ཉོན་མོངས་པ་ཞི་བ་ཉིད་དུ་བྱེད་དོ། ། ཤེས་རབ་ཀྱིས་ནི་ཤེས་བྱ་ཀུན་ལ་བླང་བ་དང་དོར་བའི་རྣམ་པ་ཀུན་ཏུ་མཁས་པས་འབེལ་བའི་གཏམ་ལ་མཁས་པ་དང་སྒྲིབ་པ་ལས་གྲོལ་བར་བྱེད་དོ། ། དེ་ལྟར་ཡང་རིན་པོ་ཆེའི་འཕྲེང་བ་ལས། སྦྱིན་པས་ལོངས་སྤྱོད་ཁྲིམས་ཀྱིས་བདེ། ། བཟོད་པས་གཟུགས་བཟང་བརྩོན་པས་བརྗིད། ། བསམ་གཏན་གྱིས་ཞི་བློ་ཡིས་གྲོལ། ། སྙིང་བརྩེ་བས་ནི་དོན་ཀུན་གྲུབ། །
ཅེས་གནས་སྐབས་ཀྱི་འབྲས་བུ་དང་། བདུན་པོ་འདི་དག་མ་ལུས་པ། ། ཅིག་ཅར་ཕ་རོལ་ཕྱིན་པ་ཡིས། ། ཡེ་ཤེས་བསམ་མི་ཁྱབ་པའི་ཡུལ། ། རྣམ་པ་ཐམས་ཅད་མཁྱེན་ཉིད་ཐོབ། ། ཅེས་མཐར་ཐུག་གི་འབྲས་བུ་ཡང་བཤད་པ་ཡིན་ནོ། ། ད་ནི་གསུམ་པ་ཚོགས་གཉིས་རྫོགས་པའི་ཚུལ་ནི། དང་པོ་ལྔ་ཡི་བསོད་ནམས་ཚོགས། ། རྟག་ཏུ་འཕེལ་བར་བགྱིད་པ་སྟེ། ། དེ་བཞིན་དྲུག་པ་ཡེ་ཤེས་ཚོགས། །
ཡོངས་སུ་རྫོགས་པར་བགྱིད་པ་ལགས། ། ཞེས་གསུངས་ཏེ། དང་པོ་སྦྱིན་པ་ནས་བསམ་གཏན་གྱི་བར་ལྔས་ནི་བསོད་ནམས་ཀྱི་ཚོགས་རྟག་ཏུ་འཕེལ་བར་བགྱིད་པ་སྟེ་བདག་མེད་པའི་ཤེས་རབ་ཀྱི་སྣང་བ་མེད་ན་བདེ་འགྲོའི་རྒྱུ་ཡིན་ལ། ཤེས་རབ་ཀྱིས་ཟིན་ན་གཟུགས་ཀྱི་སྐུ་འགྲུབ་པ་ཡིན་ནོ། ། དེ་བཞིན་དུ་དྲུག་པ་ཤེས་རབ་ཀྱི་ཕ་རོལ་དུ་ཕྱིན་པ་ནི་ཡེ་ཤེས་ཀྱི་ཚོགས་ཡོངས་སུ་རྫོགས་པར་བགྱིད་པ་ལགས་ཏེ་བདག་མེད་པ་ཤེས་པས་ནི་སྲིད་པ་ལས་ཐར་པར་བྱེད་ཅིང་ཆོས་སྐུའི་རྒྱུ་བྱེད་པའི་ཕྱིར་རོ། ། དེ་ལྟར་ཡང་འཕགས་པ་སྡུད་པ་ལས། དམུས་ལོང་དམིགས་བུ་མེད་པ་བྱེ་བ་ཁྲག་ཁྲིག་རྣམས། ། ལམ་ཡང་མ་ཤེས་གྲོང་ཁྱེར་འཇུག་པར་ག་ལ་འགྱུར། ། ཤེས་རབ་མེད་ན་མིག་མེད་ཕ་རོལ་ཕྱིན་ལྔ་འདི། ། དམིགས་བུ་མེད་པས་བྱང་ཆུབ་རེག་པར་ནུས་མ་ཡིན། །
གང་ཚེ་ཤེས་རབ་ཀྱིས་ནི་རབ་ཏུ་ཟིན་གྱུར་པ། ། དེ་ཚེ་མིག་རྙེད་གྱུར་ཅིང་འདིའི་མིང་ཐོབ་བོ། ། ཞེས་གསུངས་པ་བཞིན་ནོ། ། ཡང་ན་སྦྱིན་པ་དང་ཚུལ་ཁྲིམས་ནི་བསོད་ནམས་ཀྱི་ཚོགས་དང་། ། ཤེས་རབ་ནི་ཡེ་ཤེས་ཀྱི་ཚོགས་དང་། བཟོད་པ་དང་བརྩོན་འགྲུས་དང་བསམ་གཏན་ནམ་ནི་ཚོགས་གཉིས་ཀར་འགྱུར་རོ་ཞེས་ཤེས་པར་བྱ་སྟེ། མདོ་སྡེ་རྒྱན་ལས། སྦྱིན་དང་ཚུལ་ཁྲིམས་བསོད་ནམས་ཀྱི། ། ཚོགས་ཡིན་ཤེས་རབ་ཡེ་ཤེས་ཀྱི། ། གསུམ་པོ་དག་ནི་གཉིས་ཀ་སྟེ། །
ལྔ་ཆར་ཡང་ནི་ཡེ་ཤེས་ཚོགས། ། ཞེས་བཤད་པ་བཞིན། གསུམ་པ་ཞི་གནས་དང་ལྷག་མཐོང་གི་ཁྱད་པར་ནི། གཞན་ཡང་ལྔ་པ་ཞི་གནས་དང་། ། དྲུག་པ་ལྷག་མཐོང་གྱུར་པ་སྟེ། ། ཡིད་ནི་ཞི་བར་གནས་པ་དང་། ། དཔྱད་ནས་ལྷག་དོན་མཐོང་བར་བཤད། ། སྔ་མ་ཉོན་མོངས་ཞི་བགྱིད་ཅིང་། ། ཏིང་འཛིན་མངོན་ཤེས་དག་པར་བགྱིད། ། ཕྱི་མ་ཉེས་ཀུན་དྲུང་འབྱིན་ཞིང་། །
ཤེས་རབ་ཡེ་ཤེས་ཡོངས་དག་བགྱིད། ། ལྷག་མ་གསུམ་ནི་འགྲུབ་པའི་རྐྱེན། ། ཞེས་གསུངས་ཏེ། འདི་ལྟར་ལྔ་པ་བསམ་གཏན་ནི་ཞི་གནས་དང་། དྲུག་པ་ཤེས་རབ་ནི་ལྷག་མཐོང་དུ་གྱུར་པ་སྟེ། བསམ་གཏན་གྱི་དམིགས་པ་ལ་རྣམ་པར་གཡེང་པ་སྤངས་ནས་ཡིད་ཞི་བར་གནས་པའི་ཕྱིར་དང་། ཤེས་རབ་ཀྱིས་ནི་དམིགས་པ་དེ་ཉིད་རྣམ་པར་དཔྱད་ནས་ཞི་གནས་པའི་སེམས་ཀྱིས་མཐོང་པ་ལས་ལྷག་པའི་ཆོས་ཀྱི་དབྱིངས་མཐོང་པར་བཤད་པའི་ཕྱིར་ཏེ། མདོ་སྡེ་རྒྱན་ལས། ཡང་དག་གནས་པ་ལ་བརྟེན་ནས། ། སེམས་ལ་སེམས་ནི་འཇོག་ཕྱིར་དང་། །
ཆོས་རབ་རྣམ་པར་འབྱེད་པའི་ཕྱིར། ། ཞི་གནས་དང་ནི་ལྷག་མཐོང་ཡིན། ། ཞེས་བཤད་དོ། ། དེ་ལ་སྔ་མ་ཞི་གནས་ཀྱིས་ནི་འདོད་ཆགས་ལ་སོགས་པ་ཉོན་མོངས་པའི་མངོན་གྱུར་ཞི་བར་བགྱིད་ཅིང་། དཔའ་བར་འགྲོ་བ་ལ་སོགས་པའི་ཏིང་ངེ་འཛིན་དང་རྫུ་འཕྲུལ་གྱི་མངོན་པར་ཤེས་པ་ལ་སོགས་པ་ཡོན་ཏན་རྣམ་པར་དག་པ་རྣམས་ཐོབ་པར་བྱེད་ལ། ཕྱི་མ་ལྷག་མཐོང་གིས་ནི་འདོད་ཆགས་ལ་སོགས་པའི་ཉེས་པ་ཐམས་ཅད་ཀྱི་ས་བོན་རྩ་བ་ནས་དྲུང་འབྱིན་ཅིང་། ཆོས་ཅན་དང་ཆོས་ཉིད་མཁྱེན་པའི་ཤེས་རབ་རྣམ་པར་དག་པ་དང་། འཕགས་པའི་མི་རྟོག་པའི་ཡེ་ཤེས་ཡོངས་སུ་དག་པ་ཐོབ་པར་བགྱིད་ལ། ཚུལ་ཁྲིམས་ནི་ཞི་གནས་དང་ལྷག་མཐོང་གཉིས་ཀའི་གཞི་ལགས་ལ། ལྷག་མ་སྦྱིན་པ་དང་བཟོད་པ་དང་བརྩོན་འགྲུས་གསུམ་ནི་ཞི་གནས་དང་ལྷག་མཐོང་དེ་དག་འགྲུབ་པའི་རྐྱེན་དུ་འགྱུར་ཏེ།
འཕགས་པ་བྱམས་པས། གང་ཕྱིར་སྦྱིན་པས་ལོངས་སྤྱོད་དག་ནི་སྒྲུབ་བྱེད་ལ། ། ཁྲིམས་ཀྱིས་མཐོ་རིས་སྒོམ་པས་ཉོན་མོངས་སྤོང་བྱེད་ལ། ། ཤེས་རབ་ཉོན་མོངས་ཤེས་ཀུན་སྤོང་དེ་ཡི་ཕྱིར། ། འདི་མཆོག་ཉིད་དེ་དེ་ཡི་རྒྱུ་ནི་ཐོས་པ་ཡིན། ། ཞེས་བྱ་བ་དང་། བསམ་གཏན་བཞི་པ་ཤིན་ཏུ་དག་ཐོབ་ནས། ། མི་རྟོག་ཡེ་ཤེས་ཡིད་ལ་བྱ་བ་དང་། ། ཇི་ལྟར་རྣམ་གནས་ཡིད་ལ་བྱ་བ་ལས། ། མཐུ་འགྲུབ་པ་ཡི་དམ་པ་ཐོབ་པར་འགྱུར། །
ཞེས་བཤད་པ་བཞིན་ནོ། བཞི་པ་ཇི་ལྟར་བསྒྲུབ་པའི་ཁྱད་པར་ནི། རྣམ་པར་དཔྱད་ན་རེ་རེ་ཡང་། ། དྲུག་དང་གཉིས་ཀ་ལྡན་གྱུར་པས། ། དེ་སླད་རེ་རེའང་དྲུག་དང་ནི། ། གཉིས་གཉིས་ལྡན་པར་མཁྱེན་བགྱིས་ནས། ། རྟག་ཏུ་གོམས་པར་མཛོད་གཅིག་དང་། ། དེ་ལས་སངས་རྒྱས་རིང་མ་ལགས། ། ཞེས་གསུངས་ཏེ། ཀུན་རྫོབ་པའི་བློས་ཆ་ཤས་ལ་རྣམ་པར་དཔྱད་ན་སྦྱིན་པ་ལ་སོགས་པ་རེ་རེ་ཡང་ཕ་རོལ་དུ་ཕྱིན་པ་དྲུག་དང་ལྡན་པར་བསྒྲུབ་པར་བྱ་སྟེ།
འདི་ལྟར་བདོག་པའི་དངོས་པོ་གཏོང་བ་ནི་སྦྱིན་པའོ། ། སེར་སྣ་དང་ཉན་ཐོས་ལ་སོགས་པའི་ཡིད་ལ་བྱེད་པ་སྤོང་བ་ནི་ཚུལ་ཁྲིམས་སོ། ། སློང་མོ་བའི་སྐྱེ་བོ་རྣམས་ཀྱིས་མི་སྙན་པ་བརྗོད་པ་ལ་སོགས་པ་བཟོད་པ་ནི་བཟོད་པའོ། ། ཟང་ཟིང་གི་སྦྱིན་པ་ལ་སོགས་པ་ལ་སྤྲོ་བ་ནི་བརྩོན་འགྲུས་སོ། ། སྦྱིན་པ་ལ་སེམས་རྩེ་གཅིག་པ་ནི་བསམ་གཏན་ནོ། ། སྦྱིན་པ་ལས་བྱུང་བའི་དགེ་བ་འཁོར་གསུམ་དུ་མི་རྟོག་པས་བསྔོ་བ་ནི་ཤེས་རབ་བོ། དེ་བཞིན་དུ་ཚུལ་ཁྲིམས་ལ་སོགས་པ་ལ་ཡང་སྦྱར་རོ། ། དེ་ལྟར་ཡང་མངོན་རྟོགས་རྒྱན་ལས། སྦྱིན་པ་ལ་སོགས་རེ་རེ་ནི། ། དེ་དག་ཕན་ཚུན་བསྡུས་པ་དང་། །
གོ་ཆའི་སྒྲུབ་པ་གང་ཡིན་དེ། ། དྲུག་ཚན་དྲུག་གིས་ཇི་བཞིན་བཤད། ། ཅེས་གསུངས་སོ། ། ཡང་ན་རེ་རེ་ཡང་སྣང་བའི་ཆ་ཤེས་པ་བསོད་ནམས་དང་། སྟོང་པའི་ཆ་ཤེས་པ་ཡེ་ཤེས་ཀྱི་ཚོགས་ཏེ་ཐམས་ཅད་ཀྱང་གཉིས་གཉིས་དང་ལྡན་པའོ། ། དེ་ལྟར་ཡང་། ལྔ་ཆར་ཡང་ནི་ཡེ་ཤེས་ཚོགས། ། ཞེས་མདོ་སྡེ་རྒྱན་ལས་གསུངས་ཏེ་ཤེས་རབ་ཀྱིས་ཟིན་ན་སྦྱིན་པ་ལ་སོགས་པ་ལྔ་ཅར་ཡང་ཡེ་ཤེས་ཀྱི་ཚོགས་དང་རྗེས་སུ་འབྲེལ་ལོ་ཞེས་བྱ་བ་འདི་ཡིན་ནོ། ། ཚུལ་དེའི་སླད་དུ་རྒྱལ་བུ་ཉིད་ཀྱིས་ཀྱང་སྦྱིན་པ་ལ་སོགས་པ་རེ་རེ་ཡང་ཕ་རོལ་དུ་ཕྱིན་པ་དྲུག་དྲུག་དང་ལྡན་པར་མཁྱེན་པར་བགྱིས་ནས་གོམས་པ་དང་། རེ་རེ་ཡང་བསོད་ནམས་དང་ཡེ་ཤེས་ཀྱི་ཚོགས་གཉིས་གཉིས་དང་ལྡན་པར་མཁྱེན་པར་བགྱིས་ནས་གོམས་པར་མཛོད་ཅིག་དང་།
དེ་ལྟ་བུ་དེ་ལ་ནི་རྫོགས་པའི་སངས་རྒྱས་ཐག་རིང་པ་མ་ལགས་ཏེ། སློབ་དཔོན་དཔའ་བོས། བསེ་རུ་ལྟ་བུ་རྣམས་ལ་ནི། ། ཕ་རོལ་ཕྱིན་དྲུག་མིང་ཡང་མེད། ། སངས་རྒྱས་ཉག་གཅིག་ཕ་རོལ་ཕྱིན། ། དྲུག་གི་སྤྱི་ལ་བཞུགས་པ་ལགས། ། ཞེས་གསུངས་པ་ལྟར་རོ། ། ད་ནི་བཞི་པ་བསྡུ་བའི་དངོས་པོ་ལ་ངོ་བོ་དང་། ཁྱད་པར་གཉིས་སོ། ། དང་པོ་ནི།
སེམས་ཅན་སྨིན་བགྱིད་བསྡུ་བ་ཡི། ། དངོས་པོ་རྣམ་པ་བཞི་ལགས་ཏེ། ། ཟང་ཟིང་སྦྱིན་པས་གདུལ་བྱ་ཀུན། ། བསོད་ནམས་གནས་སྐབས་བདེ་ལ་འགོད། ། སྙན་པར་སྨྲ་བས་ཕ་རོལ་ཕྱིན། ། ཡང་དག་ཇི་བཞིན་ཡོངས་བཤད་ནས། ། དོན་སྤྱོད་པ་ཡི་བཤད་པ་ཡིན། ། སྦྱོར་བ་དག་ལ་ཉེར་སྦྱར་ཏེ། ། བདག་ཉིད་དོན་མཐུན་ཞུགས་པ་ཡིས། ། དོན་ལ་སྤྲོ་བ་བསྐྱེད་པར་བགྱི། །
ཞེས་གསུངས་ཏེ། སེམས་ཅན་རྣམས་སྨིན་པར་བགྱིད་པ་ནི་བསྡུ་བའི་དངོས་པོ་རྣམ་པ་བཞི་ལགས་ཏེ། སྦྱིན་པ་དང་། སྙན་པར་སྨྲ་བ་དང་། དོན་སྤྱོད་པ་དང་། དོན་མཐུན་པའོ། ། དེ་ལ་དང་པོ་ནི་ཟང་ཟིང་གི་སྦྱིན་པས་གདུལ་བྱ་རྣམས་བསོད་ནམས་ཀྱི་ཚོགས་བཟླུམས་པར་བྱེད་པ་དང་། གནས་སྐབས་སུ་ཚིམ་པ་ལ་སོགས་པའི་བདེ་ལ་འགོད་པར་བྱེད་དོ། ། གཉིས་པ་སྙན་པར་སྨྲ་བས་ནི་ཕ་རོལ་དུ་ཕྱིན་པ་དྲུག་གི་ཚུལ་ཡང་དག་པ་ཇི་ལྟ་བ་བཞིན་ཡོངས་སུ་བཤད་ནས་ཆོས་སྟོན་པར་བྱེད་དོ། ། སྦྱིན་པ་ལ་སོགས་པའི་དོན་སྤྱོད་པ་ནི་བཤད་པ་ཡིས་ནི་གདུལ་བྱ་དག་ཕ་རོལ་དུ་ཕྱིན་པ་དྲུག་གི་སྦྱོར་བ་དག་ལ་ཉེ་བར་སྦྱོར་བར་བྱེད་དོ། །
དོན་མཐུན་པ་ནི་བདག་ཉིད་ཕ་རོལ་དུ་ཕྱིན་པ་དྲུག་གི་དོན་དང་མཐུན་པར་ཞུགས་པ་ཡིས་གཞན་དག་ཀྱང་དེ་ལ་སྤྲོ་བ་བསྐྱེད་པར་བགྱིད་པ་སྟེ། མདོ་སྡེའི་རྒྱན་ལས། སྦྱིན་མཚུངས་དེ་སྟོན་ལེན་འཇུག་དང་། ། བདག་ཉིད་རྗེས་སུ་མཐུན་རྣམས་ཀྱིས། ། སྙན་པར་སྨྲ་དང་དོན་སྤྱོད་དང་། ། དོན་མཐུན་ཉིད་དུ་འདོད་པ་ཡིན། ། ཞེས་བྱ་བ་དང་། སློབ་དཔོན་དཔའ་བོས། སྦྱིན་པའི་གཡབ་མོས་ལེགས་བོས་ཏེ། ། སྙན་པར་སྨྲ་བའི་གཏམ་བྱས་ན། །
དོན་སྤྱོད་པ་ཡིས་བག་ཕབ་སྟེ། ། དོན་མཐུན་གྲོས་ཆེན་ངེས་པར་གདབ། ། ཅེས་གསུངས་སོ། གཉིས་པ་ཁྱད་པར་ནི། དང་པོ་ཟང་ཟིང་སྒོ་ནས་ཏེ། ། གསུམ་ནི་ཆོས་ཀྱི་བསྡུད་པ་ལགས། ། དེ་ཡང་ཐོག་མར་ཕན་བགྱིད་སྟེ། ། ལྷག་མ་གསུམ་ནི་གྲོལ་བགྱིད་པས། ། གཞན་གྱི་དོན་གྱི་ཚུལ་ཐམས་ཅད། ། འདི་ཡི་ཁོངས་སུ་འདུ་བ་ལགས། །
ཞེས་གསུངས་ཏེ། དང་པོ་སྦྱིན་པས་ནི་ཟང་ཟིང་གི་སྒོ་ནས་བསྡུད་པར་བྱེད་ལ། སྙན་པར་སྨྲ་བ་དང་དོན་སྤྱོད་པ་དང་། དོན་དང་མཐུན་པ་གསུམ་གྱིས་ནི་ཆོས་ཀྱི་སྒོ་ནས་གདུལ་བྱ་རྣམས་བསྡུད་པ་ལགས་ཏེ། དེ་ཡང་སྦྱིན་པ་ནི་ཚེ་འདི་ལ་ཕན་པར་བགྱིད་པ་ནི། སྙན་པར་སྨྲ་བ་ལ་སོགས་པ་གསུམ་གྱིས་ནི་ངན་སོང་དང་འཁོར་བ་ལས་གྲོལ་བར་བགྱིད་པས་དེ་ལྟར་ན་གཞན་གྱི་དོན་གྱི་ཚུལ་ཐམས་ཅད་ནི་བསྡུ་བའི་དངོས་པོ་བཞི་པོ་འདི་ཡི་ཁོངས་སུ་འདུ་བ་ལགས་ཞེས་བགྱིའོ། ། དེ་ལྟར་ཡང་མདོ་སྡེ་རྒྱན་ལས། ཕན་པར་བྱེད་པའི་ཐབས་དང་ནི། ། འཛིན་པར་བྱེད་དང་འཇུག་བྱེད་དང་། ། དེ་བཞིན་རྗེས་སུ་འཇུག་བྱེད་པ། །
བསྡུ་བའི་དངོས་པོ་བཞིར་ཤེས་བྱ། ། ཞེས་བྱ་བ་དང་། ཟང་ཟིང་དང་ནི་ཆོས་ཀྱི་སྟེ། ། དམིགས་པ་ཆོས་ལ་སོགས་པ་ཡིས། ། བསྡུ་བ་གཉིས་ཀྱི་སྒོ་ནས་ནི། ། བསྡུ་བའི་དངོས་པོ་བཞིར་འདོད་དོ། ། ཞེས་བཤད་དོ། ། ད་ནི་གསུམ་པ་དོན་དམ་པ་བྱང་ཆུབ་ཀྱི་སེམས་ཀྱི་སྒྲུབ་པ་ནི། དེ་ལྟར་ཚོགས་གཉིས་བསག་པ་དང་། ། དོན་གཉིས་དག་ལ་རབ་བརྩོན་པའང་། །
སྒྱུ་མའི་ཚུལ་གྱིས་སྤྱད་བགྱིས་ཤིང་། ། མི་རྟོག་རྣལ་འབྱོར་གོམས་བགྱིས་པས། ། དམ་པ་རྣམས་ཀྱི་སྤྱོད་ཡུལ་ལ། ། བྱང་ཆུབ་ནམ་མཁའི་མཚན་ཉིད་ཅན། ། སྒྲིབ་པ་མེད་པའི་སེམས་ཀྱིས་ནི། ། མངོན་སུམ་དུ་ནི་བགྱིད་པར་འགྱུར། ། ཞེས་གསུངས་ཏེ། སྔར་སྨོས་པའི་ཚུལ་དེ་ལྟར་བསོད་ནམས་དང་ཡེ་ཤེས་ཀྱི་ཚོགས་གཉིས་ལེགས་པར་བསག་པ་དང་། རང་དང་གཞན་གྱི་དོན་གཉིས་ལ་རབ་ཏུ་བརྩོན་པ་ཐམས་ཅད་ཀྱང་སྣང་ཡང་བདེན་པས་སྟོང་པ་སྒྱུ་མའི་རང་བཞིན་དུ་ཤེས་པར་བྱས་ལ་མངོན་པར་ཞེན་པ་མེད་པའི་ཚུལ་གྱིས་སྦྱིན་པ་ལ་སོགས་པའི་ཕ་རོལ་དུ་ཕྱིན་པ་དྲུག་ལ་སྤྱད་པར་བགྱིས་ཤིང་། མཉམ་གཞག་ཏུ་ཆོས་གང་ལ་ཡང་རྣམ་པར་མི་རྟོག་པའི་ཡེ་ཤེས་ཀྱི་རྣལ་འབྱོར་ལ་གོམས་པར་བགྱིས་པས་དམ་པ་རྣམས་ཀྱི་སྤྱོད་ཡུལ་དུ་གྱུར་པའི་དོན་དམ་པ་བྱང་ཆུབ་ཀྱི་སེམས་ནམ་མཁའི་མཚན་ཉིད་དང་འདྲ་བའི་སྟོང་པ་ཉིད་ཀྱི་ངང་དུ་ཚུལ་ཅན་གང་ཡིན་པ་མཐོང་པས་སྤང་པར་བྱ་བ་དང་།
སྒོམ་པས་སྤང་བར་བྱ་བའི་སྒྲིག་པ་མེད་པའི་སེམས་ཀྱིས་ནི་མངོན་སུམ་དུ་བྱེད་པར་འགྱུར་རོ། ། དེ་ལྟར་ཡང་སྒྱུ་མ་མཁན་བཟང་པོས་ཞུས་པ་ལས། གང་གི་སྦྱིན་པ་གང་ལ་སྦྱིན། ། སྦྱིན་པ་ཇི་ལྟར་མི་རྟོག་པ། ། སྦྱིན་པ་མཉམ་པ་དེ་ཉིད་ནི། ། བཟང་པོ་ལ་ནི་ཡོངས་རྫོགས་ཤོག ། ཅེས་དང་། བསོད་ནམས་སྙིང་རྗེ་རོ་གཅིག་པའི། ། སྟོང་ཉིད་བདུད་རྩི་མཆོག་གྱུར་པ། ། བདག་དང་གཞན་དོན་སྒྲུབ་དོན་དུ། །
གང་འཐུང་དེ་དག་རྒྱལ་སྲས་ཡིན། ། དེ་དག་འཇིག་རྟེན་འདྲེན་པ་སྟེ། ། རྒྱལ་བའི་གདུང་འཚོབ་དོན་དུ་བཞུགས། ། ཞེས་གསུངས་པ་ཡིན་ནོ། ། ད་ནི་ལམ་འཆད་པ་ན་ཚོགས་ཀྱི་ལམ་དང་། སྦྱོར་བའི་ལམ་དང་། མཐོང་བའི་ལམ་དང་། སྒོམ་པའི་ལམ་དང་། མཐར་ཕྱིན་པའི་ལམ་མོ། ། དང་པོ་ནི།
བསོད་ནམས་ཡེ་ཤེས་འཁོར་ལ་ཟུང་། ། ཐབས་ལ་མཁས་པའི་སྲོག་ཤིང་དང་། ། སྡོམ་པ་རྒྱ་ཆེའི་རྟེན་དང་ནི། ། དྲན་དང་བརྩོན་འགྲུས་ཏིང་འཛིན་གྱི། ། ཡན་ལག་ལྡན་པའི་རྟ་མཆོག་ནི། ། རིམ་བཞིན་གཅིག་གཉིས་གསུམ་དག་དང་། ། སྨོན་ལམ་ཁ་ལོ་བསྒྱུར་བྱེད་སོགས། ། ཚོགས་པར་བགྱིས་ནས་ཐར་པ་ཡི། ། ཆ་མཐུན་ལམ་ལ་འཇུག་བགྱིད་པ། ། དེ་ནི་ཚོགས་ཀྱི་ལམ་ཞེས་བགྱི། །
ཞེས་གསུངས་ཏེ། འདི་ལྟར་ཚོགས་ཀྱི་མཚན་ཉིད་ནི། ། རྣམ་གྲོལ་གྱི་འཇུག་ངོགས་གང་། ངེས་འབྱེད་ཆ་མཐུན་གྱི་རྒྱུ་བྱེད་པའོ། ། དེ་ནི་ཤིང་རྟ་ཆེན་པོ་དང་འདྲ་སྟེ། འདི་ལྟར་ཤིང་རྟ་ཆེན་པོ་རྣམས་ནི་འཁོར་ལོ་གཉིས་དང་། སྲོག་ཤིང་དང་། ཁོག་པ་དང་བཅས་པ་དག་དང་། ཡང་ཡན་ལག་བཞི་དང་ལྡན་པའི་རྟ་གཅིག་གིས་དྲངས་པ་ནི་བུལ་བ་དང་། གཉིས་ཀྱིས་དྲངས་པ་ནི་དེ་བས་མགྱོགས་པ་དང་།
གསུམ་གྱིས་དྲངས་པ་ནི་ཆེར་མགྱོགས་པ་དང་། ཡན་ལག་ལྔ་དང་ལྡན་པའི་གླང་པོ་ཆེ་དང་བཞིས་དྲངས་པ་ནི་ཆེས་ཆེར་ཡང་མགྱོགས་པ་དང་། གླང་པོ་ཆེན་གཉིས་སྟེ་ལྔས་དྲངས་པ་ནི་ཤིན་ཏུ་ཡང་མགྱོགས་པ་ཡིན་ནོ། ། དེ་བཞིན་དུ་ཚོགས་ཀྱི་ལམ་ཡང་སྦྱིན་པ་ལ་སོགས་པའི་བསོད་ནམས་ཀྱི་ཚོགས་དང་། དེ་དག་རང་བཞིན་མེད་པ་ཤེས་པའི་ཡེ་ཤེས་ཀྱི་ཚོགས་ནི་ཐར་པར་གཞོལ་བ་དང་འབབ་པར་བྱེད་པས་འཁོར་ལོ་གཉིས་དང་མཚུངས་པ་ཡིན་ནོ། ། སྤང་བྱ་ཡང་གཉེན་པོར་བྱེད་པ་དང་དམན་པ་ཡང་མཆོག་ཏུ་བྱེད་པ་དང་། མཆོག་ཀྱང་གོང་ནས་གོང་དུ་བྱེད་པའི་ཐབས་ལ་མཁས་པ་ནི་སྙིང་རྗེ་ཆེན་པོ་དང་བྱང་ཆུབ་ཀྱི་སེམས་དང་གཞན་གྱི་དོན་གྱི་བསམ་པ་དང་རྫོགས་པའི་བྱང་ཆུབ་ཏུ་བསྔོ་བ་ལ་སོགས་པ་སྟེ་དེ་ནི་སྲོག་ཤིང་དང་འདྲ་སྟེ་དེ་མེད་ན་ཐར་པར་བགྲོད་པའི་སྟོབས་ཉམས་པར་བྱེད་པའི་ཕྱིར་རོ། ། སོ་སོ་ཐར་པ་ལ་སོགས་པའི་སྡོམ་པ་རྒྱ་ཆེན་པོ་རྟེན་ཁོག་པ་དང་འདྲ་སྟེ་དེ་ནི་ལམ་གྱི་གཞི་ཡིན་པའི་ཕྱིར་རོ། ། དེ་ཚོགས་ལམ་ཆུང་ངུར་ལུས་དྲན་པ་ལ་སོགས་པའི་ཡན་ལག་བཞི་དང་ལྡན་པའི་དྲན་པ་ཉེར་བར་གཞག་པ་བཞི་སྒོམ་པ་ནི་རྟ་གཅིག་གིས་དྲངས་པ་དང་འདྲ་སྟེ་བུལ་བ་ཡིན་ནོ། ། འབྲིང་དུ་སྡིག་པ་སྐྱེས་པ་སྤོང་བ་ལ་སོགས་པའི་ཡན་ལག་བཞི་དང་ལྡན་པའི་ཡང་དག་པར་སྤོང་བ་བཞི་སྒོམ་པ་བརྩོན་འགྲུས་ཀྱི་ངོ་བོ་ཉིད་ནི་རྟ་གཉིས་ཀྱི་དྲངས་པ་དང་འདྲ་སྟེ་དེ་བས་ཀྱང་མགྱོགས་པ་ཡིན་ནོ། །
ཆེན་པོར་འདུན་པའི་རྫུ་འཕྲུལ་གྱི་རྐང་པ་ལ་སོགས་པའི་ཡན་ལག་བཞི་དང་ལྡན་པའི་རྫུ་འཕྲུལ་རྐང་པ་བཞི་སྒོམ་པ་ཏིང་ངེ་འཛིན་གྱི་བདག་ཉིད་དག་ནི་རྟ་གསུམ་གྱིས་དྲངས་པ་དང་འདྲ་སྟེ་ཆེར་མགྱོགས་པ་ཡིན་ནོ། ། སྨོན་ལམ་ནི་ཁ་ལོས་བསྒྱུར་བ་དང་མཚུངས་སོ། ། དད་པ་ནི་ལམ་གྱི་ཟུག་རྔུ་སེལ་བ་དང་མཚུངས་སོ་ཞེས་བྱ་ཡང་སོགས་པའི་སྒྲས་བཟུང་པ་ཡིན་ནོ། ། དེ་ལྟ་བུ་ལ་སོགས་པ་ཚོགས་པར་བགྱིས་ནས་ཐར་པའི་ཆ་དང་མཐུན་པའི་ལམ་ལ་སྒོམ་པ་དང་འཇུག་པར་བགྱིད་པ་ནི་ཚོགས་ལམ་ཞེས་བགྱིད་སྟེ། མདོ་སྡེ་རྒྱན་ལས། རྒྱུན་དུ་སྒོམ་པ་ཐོབ་ནས་ནི། ། དེ་ལ་ཡང་དང་ཡང་དུ་སྒྲུབ། ། བརྟན་པའི་ཚོགས་གང་ཡིན་པ་དེ། ། དོན་ཀུན་སྒྲུབ་པར་བྱེད་པ་ཡིན། ། ཞེས་བཤད་པ་དང་།
མངོན་རྟོགས་རྒྱན་ལས། མཚན་མེད་རབ་ཏུ་སྦྱིན་ལ་སོགས། ། ཡང་དག་སྒྲུབ་ལ་མཁས་པ་ནི། ། རྣམ་པ་ཐམས་ཅད་རྟོགས་འདི་ལ། ། ཐར་པའི་ཆ་དང་མཐུན་པར་འདོད། ། ཞེས་བཤད་པ་ཡིན་ནོ། ། དེ་ལ་དྲན་པ་ཉེ་བར་གཞག་པ་བཞིའི་དམིགས་པ་ནི་ལུས་དང་ཚོར་བ་དང་སེམས་དང་ཆོས་བཞིའོ། ། ལུས་ནི་འབྱུང་བ་དང་འབྱུང་བ་ལས་གྱུར་པའི་གཟུགས་ཀྱི་ཕུང་པའོ། ། ཚོར་བ་ནི་བདེ་བ་དང་སྡུག་བསྔལ་དང་བཏང་སྙོམས་ཏེ་ཚོར་བའི་ཕུང་པོའོ། ། སེམས་ནི་རྣམ་པར་ཤེས་པའི་ཚོགས་བརྒྱད་དམ་དྲུག་ཏེ་རྣམ་པར་ཤེས་པའི་ཕུང་པོའོ། །
ཆོས་ནི་འདུ་ཤེས་དང་འདུ་བྱེད་དང་འདུས་མ་བྱས་སོ། ། ཡིད་ལ་བྱེད་པ་ནི་རང་གི་མཚན་ཉིད་ཀྱི་ཡིད་ལ་བྱེད་པ་དང་། སྤྱིའི་མཚན་ཉིད་ཀྱི་ཡིད་ལ་བྱེད་པ་གཉིས་སོ། ། དང་པོ་ནི་ལུས་མི་གཙང་བ་དང་། ཚོར་བ་སྡུག་བསྔལ་བ་དང་། རྣམ་པར་ཤེས་པ་མི་རྟག་པ་དང་། ཆོས་བདག་མེད་པ་ཉིད་དུ་ཡིད་ལ་བྱེད་དེ་དེས་ནི་གཙང་པར་འཛིན་པ་ལ་སོགས་པ་ཕྱིན་ཅི་ལོག་བཞིའི་གཉེན་པོ་བྱེད་དོ། ། སྤྱིའི་མཚན་ཉིད་ཀྱི་ཡིད་ལ་བྱེད་པ་ནི་ལུས་ལ་སོགས་པ་མི་དམིགས་པར་ཡིད་ལ་བྱེད་དེ་དེས་ནི་ལུས་ལས་སོགས་པར་རྣམ་པར་རྟོག་པའི་གཉེན་པོ་བྱེད་དོ། ། དགོས་པ་ནི་ལུས་ལ་སོ་སོར་བརྟགས་པས་འདུ་བྱེད་ཀྱི་སྡུག་བསྔལ་དུ་ཤེས་ཏེ། སྡུག་བསྔལ་གྱི་བདེན་པ་ལ་འཇུག་གོ །
ཚོར་བ་ནི་སྲིད་པའི་རྒྱུར་བརྟགས་ནས་ཀུན་འབྱུང་གི་བདེན་པ་ལ་འཇུག་གོ ། སེམས་ཀྱི་རང་བཞིན་ལ་བརྟགས་པས་འོད་གསལ་བའི་འགོག་པའི་བདེན་པ་ལ་འཇུག་གོ ། ཆོས་ལ་ཡོངས་སུ་བརྟགས་པས་ཀུན་ནས་ཉོན་མོངས་པ་དང་རྣམ་པར་བྱང་པའི་ཆོས་ལ་རྨོངས་པ་མེད་པའི་ཕྱིར་ལམ་གྱི་བདེན་པ་ལ་འཇུག་གོ ། དེ་ལྟར་ཡང་མདོ་སྡེ་རྒྱན་ལས། བློ་ལྡན་དྲན་པ་ཉེ་བར་གཞག ། རྟེན་དང་གཉེན་པོ་དག་དང་ནི། ། དེ་བཞིན་དུ་ནི་འཇུག་པ་དང་། ། དམིགས་པ་དང་ནི་ཡིད་བྱེད་དང་། ། ཞེས་གསུངས་པ་དང་། དབུས་མཐའ་ལས།
གནས་ངན་ལེན་ཕྱིར་སྲེད་རྒྱུའི་ཕྱིར། ། གཞི་ཡི་ཕྱིར་དང་མ་རྨོངས་ཕྱིར། ། བདེན་པ་བཞི་ལ་འཇུག་བྱ་བ། ། དྲན་པ་ཉེ་བར་གཞག་པ་བསྒོམ། ། ཞེས་གསུངས་སོ། ། མདོ་ལས་ནི་ནང་གི་ལུས་ལ་ལུས་ཀྱི་རྗེས་སུ་ལྟ་ཞིང་བརྩོན་འགྲུས་ཅན་ཤེས་བཞིན་དང་ལྡན་པ། འཇིག་རྟེན་གྱི་ཆགས་སེམས་དང་། ཡིད་མི་བདེ་བ་རྣམ་པར་བསལ་ཞིང་། རྣམ་པར་དཔྱད་དོ་ཞེས་བྱ་བ་ལ་སོགས་པ་གསུངས་ཏེ་ནང་གི་ལུས་ནི་རང་གི་རྒྱུད་དུ་གཏོགས་པའོ། ། ཕྱིའི་ལུས་ནི་དེ་ལས་གཞན་པའོ། །
ཕྱི་ནང་གི་ལུས་ནི་དེ་གཉིས་ཀའོ། ། རྗེས་སུ་ལྟ་བ་བཞི་མདོར་བསྟན་པའོ། ། བརྩོན་འགྲུས་ཅན་ནི་སྒོམ་པ་ལ་སྤྲོ་བའོ། ། ཤེས་བཞིན་དང་ལྡན་པ་ནི་རང་དང་སྤྱིའི་མཚན་ཉིད་དུ་ཡིད་ལ་བྱེད་པའོ། ། འཇིག་རྟེན་ཆགས་སེམས་དང་ཡིད་མི་བདེ་བ་བསལ་བ་ནི་ཆགས་པ་དང་སྡང་བ་སྤངས་ནས་སོ། ། རྣམ་པར་སྤྱོད་དོ་ཞེས་བྱ་བ་ནི་དོན་བསྡུད་པའོ། ། གང་གི་ཚོར་བ་ལ་སོགས་པ་ནི་ནང་དང་ཕྱི་དང་དེ་གཉིས་ཀ་ལ་དམིགས་པས་ན་དེ་སྐད་དུ་བརྗོད་དོ། ། ཡང་དག་པར་སྤོང་བ་ཡང་བཞི་སྟེ། སྡིག་པ་སྐྱེས་པ་རྣམས་སྤོང་བ་དང་། མ་སྐྱེས་པ་རྣམས་མི་བསྐྱེད་པ་དང་།
དགེ་བ་སྐྱེས་པ་རྣམས་འཕེལ་བ་དང་། མ་སྐྱེས་པ་རྣམས་བསྐྱེད་པའི་ཕྱིར་སྤྲོ་བའི་བརྩོན་འགྲུས་སོ། ། དེ་ལ་དང་པོ་གཉིས་ནི་མི་མཐུན་ཕྱོགས་སྤོང་བ་སྟེ་རྟེན་གྱི་སྟོབས་དང་། རྣམ་པར་སུན་འབྱིན་པའི་སྟོབས་དང་། ཉེས་པ་ལས་སླར་ལྡོག་པའི་སྟོབས་ཏེ། སྟོབས་དང་པོ་གསུམ་གྱི་བདག་ཉིད་ཡིན་ནོ། ། ཕྱི་མ་གཉིས་ནི་གཉེན་པོ་ཀུན་ཏུ་སྤྱོད་པའི་སྟོབས་ཡིན་ཏེ། དེ་ལྟར་ན་ཡང་དག་པར་སྤོང་བ་བཞི་ནི་ཆོས་བཞི་བསྟན་པའི་མདོ་ལས་གསུངས་པའི་སྟོབས་བཞིའི་བདག་ཉིད་དོ། ། དོན་དེ་དག་མདོ་སྡེ་རྒྱན་ལས། འདུན་པ་ལ་ནི་བརྟེན་ནས་སུ། །
རྣལ་འབྱོར་རྒྱུ་མཚན་བཅས་སྒོམ་པ། ། ཡང་དག་སྤོང་བ་ཐམས་ཅད་ལ། ། གཉེན་པོ་ཞེས་ནི་ངེས་པར་བརྗོད། ། ཅེས་བྱ་བ་དང་། དབུས་མཐའ་ལས། མི་མཐུན་ཕྱོགས་དང་གཉེན་པོ་རྣམས། ། རྣམ་པ་ཐམས་ཅད་ཡོངས་ཤེས་ནས། ། དེ་དག་སྤང་ཕྱིར་བརྩོན་འགྲུས་ནི། ། རྣམ་པ་བཞི་དག་རབ་ཏུ་འབྱུང་། ། ཞེས་བཤད་པ་ཡིན་ནོ། །
མདོ་ལས་ནི་སྡིག་ཏོ་མི་དགེ་བའི་ཆོས་སྐྱེས་པ་རྣམས་སྤང་བའི་ཕྱིར་འདུན་པ་བསྐྱེད་དེ་འབད་དོ། ། བརྩོན་འགྲུས་རྩོམ་མོ། ། སེམས་རབ་ཏུ་འཛིན་ཏོ། ། ཡང་དག་པར་རབ་ཏུ་འཇོག་གོ་ཞེས་གསུངས་ཏེ། འདུན་པ་བསྐྱེད་པ་ནི་གོ་ཆའི་བརྩོན་འགྲུས་སོ། ། འབད་པ་ནི་སྦྱོར་པའི་བརྩོན་འགྲུས་སོ། ། བརྩོན་འགྲུས་ནི་ཕྱིར་མི་ལྡོག་པའི་བརྩོན་འགྲུས་ཏེ་དེ་དག་ནི་སྦྱོར་བའི་གནས་སྐབས་ཀྱི་བརྩོན་འགྲུས་ཡིན་ནོ། ། སེམས་རབ་ཏུ་འཛིན་པ་ནི་ཞི་གནས་ཀྱིས་སོ། ། ཡང་དག་པར་རབ་ཏུ་འཇོག་པ་ནི་ལྷག་མཐོང་གིས་ཏེ། དེ་དག་ནི་མཉམ་གཞག་གི་དབང་དུ་མཛད་ནས་གསུངས་སོ། །
ཞེས་ཤེས་པར་བྱའོ། ། རྫུ་འཕྲུལ་གྱི་རྐང་པ་བཞི་ནི་འདུན་པ་དང་། བརྩོན་འགྲུས་དང་སེམས་དང་སྤྱོད་པ་དང་ལྡན་པའི་ཏིང་ངེ་འཛིན་སྤོང་བའི་འདུ་བྱེད་དང་ལྡན་པ་བཞིའོ། ། དེ་ལ་འདུན་པ་ནི་དགེ་བའི་ཆོས་དོན་དུ་གཉེར་བའོ། ། བརྩོན་འགྲུས་ནི་དགེ་བ་ལ་སྤྲོ་བའོ། ། སེམས་ནི་དགེ་བ་གོམས་པའི་སེམས་སོ། ། དཔྱོད་པ་ནི་ཆོས་རྣམ་པར་འབྱེད་པའི་ཤེས་རབ་ཏེ། དེ་དག་ལས་བྱུང་བ་དང་དེ་དག་དང་མཚུངས་པར་ལྡན་པའི་ཏིང་ངེ་འཛིན་ནི་འདུན་པ་ལ་སོགས་པ་དང་ལྡན་པའི་རྫུ་འཕྲུལ་གྱི་རྐང་པའོ། ། སྤོང་བའི་འདུ་བྱེད་བརྒྱད་ནི་ལེ་ལོའི་གཉེན་པོར་འདུན་པ་དང་རྩོལ་བ་དང་དད་པ་དང་ཤིན་ཏུ་སྦྱངས་པ་བཞི་སྒོམ་པར་བྱེད་དོ། ། དྲན་པས་ནི་བརྗེད་ངས་སྤོང་བར་བྱེད་དོ། །
ཤེས་བཞིན་གྱིས་ནི་བྱིང་རྒོད་སྤོང་བར་བྱེད་དོ། ། སེམས་དཔས་ནི་ཏིང་ངེ་འཛིན་མངོན་པར་འདུ་མི་བྱེད་པ་སྤོང་པར་བྱེད་དོ། ། བཏང་སྙོམས་ཀྱིས་ནི་ཞི་བར་གནས་པའི་ཚེ་ཧ་ཅང་རྩོལ་བའི་འདུ་བྱེད་པ་སྤོང་བར་བྱེད་དོ། ། དབུས་མཐའ་ལས། དེར་གནས་ལས་སུ་རུང་པ་ཉིད། ། དོན་རྣམས་ཐམས་ཅད་འབྱོར་པར་འགྱུར། ། ཉེས་པ་ལྔ་སྤོང་འདུ་བྱེད་བརྒྱད། ། བརྟེན་པའི་རྒྱུ་ལས་བྱུང་བ་འོ། ། ཞེས་གསུངས་པ་བཞིན་ནོ། ། མདོ་ལས་ནི་འདུན་པ་དང་ལྡན་པའི་ཏིང་ངེ་འཛིན་སྤོང་བའི་འདུ་བྱེད་དང་ལྡན་པའི་རྫུ་འཕྲུལ་གྱི་རྐང་པ་དབེན་པ་ལ་གནས་པ་འདོད་ཆགས་དང་བྲལ་བ་ལ་གནས་པ།
འགོག་པ་ལ་གནས་པ། རྣམ་པར་སྤང་པ་ཡོངས་སུ་བསྒྱུར་བ། རྣམ་པར་སྒོམ་པར་བྱེད་དོ་ཞེས་བྱ་བ་དང་། དེ་བཞིན་དུ་བརྩོན་འགྲུས་ལ་སོགས་པ་ལ་ཡང་གསུངས་སོ། ། དེ་ལ་རྫུ་འཕྲུལ་ནི་སྤྲུལ་པ་དང་བསྒྱུར་བ་དང་འགྲོ་བ་ལ་སོགས་པ་སྟོན་པར་བྱེད་པའོ། ། དེ་དག་གི་རྟེན་དུ་གྱུར་པ་ནི་རྐང་པ་ཏེ་ཏིང་ངེ་འཛིན་ཏོ། ། དབེན་པ་ནི་ཁམས་ཀྱིས་དབེན་པའོ། ། འདོད་ཆགས་དང་བྲལ་བ་ནི་ཉོན་མོངས་པ་སྤངས་པའོ། ། འགོག་པ་ནི་ལས་སྤངས་པའོ། ། སྲིད་པའི་དངོས་པོ་ཐམས་ཅད་སྤངས་པ་ནི་རྣམ་པར་སྤོང་བའོ། །
གནས་པ་ནི་དེ་དག་ལ་གནས་པའོ། ། ཡོངས་སུ་བསྒྱུར་བ་ནི་མཐར་ཐུག་པའོ། ། རྣམ་པར་སྒོམ་པ་ནི་ལུས་ཡོངས་སུ་སྦྱོང་བ་དང་སེམས་ཀྱི་གནོད་པ་སེལ་བ་དང་ཚུལ་ཁྲིམས་ངེས་པར་སྦྱོང་བ་དང་ཤེས་རབ་བསྟེན་པར་བྱེད་པ་བཞི་ཡིན་ནོ། ། ཞེས་བྱ་བ་ཡིན་ནོ། ། དེ་བཞིན་དུ་དབང་པོ་དང་། སྟོབས་དང་བྱང་ཆུབ་ཀྱི་ཡན་ལག་རྣམས་དང་འཕགས་པའི་ལམ་ཡན་ལག་བརྒྱད་པ་ལ་ཡང་ཤེས་པར་བྱའོ། ། གཉིས་པ་སྦྱོར་བའི་ལམ་གྱི་དབང་དུ་བྱས་ནས། དེ་ལྟར་ཤིང་རྟ་ཆེར་ཞུགས་ནས། ། དབང་པོའི་ཡན་ལག་ལྔ་ལྡན་དང་། ། སྟོབས་ཀྱི་ཡན་ལག་ལྔ་ལྡན་པའི། །
གླང་ཆེན་གཅིག་གཉིས་རིམ་སྦྱར་བ། ། བགྲོད་པས་ངེས་འབྱེད་ཆ་མཐུན་གྱི། ། ལམ་ལ་ཉེ་བར་བཞུགས་གྱུར་ནས། ། འཕགས་པའི་ཡེ་ཤེས་རྒྱ་མཚོ་ཆེར། ། སྦྱོར་བས་སྦྱོར་བའི་ལམ་ཞེས་བགྱི། ། ཞེས་གསུངས་ཏེ། སྔར་བཤད་པའི་ཚུལ་དེ་ལྟར་ཚོགས་ཀྱི་ལམ་གྱི་ཤིང་རྟ་ཆེན་པོར་ཞུགས་ནས། དེའི་རྗེས་ལ་དད་པ་དང་བརྩོན་འགྲུས་དང་དྲན་པ་དང་ཏིང་ངེ་འཛིན་དང་ཤེས་རབ་ཀྱི་དབང་པོ་ལྔ་དང་ལྡན་པའི་དྲོ་བ་དང་རྩེ་མོ་ཞེས་བྱ་བའི་ལམ་སྒོམ་པར་བྱེད་དེ། དེ་ནི་གླང་པོ་ཆེ་དང་འདྲ་སྟེ་ཡན་ལག་ལྔ་དང་ལྡན་པའི་ཕྱིར་རོ། ། དེ་ལ་དད་པ་ནི་གསུམ་ཏེ་དང་པ་དང་འདོད་པ་དང་ཡིད་ཆེས་པ་གསུམ་མོ། །
བརྩོན་འགྲུས་ནི་བཤད་ཟིན་ཏོ། ། དྲན་པ་ནི་དམིགས་པ་མ་བརྗེད་པ་སྟེ། དགེ་བའི་ངོ་བོ་ཉིད་དོ། ། ཏིང་ངེ་འཛིན་དང་ཤེས་རབ་ཀྱང་བཤད་ཟིན་ཏོ། ། དབང་པོ་ནི་རྣམ་པར་བྱང་པ་ལ་དབང་བྱེད་པའི་ཕྱིར་རོ། ། དེ་ནི་མདོ་ལས། འདུན་པ་དང་ནི་དབང་བྱེད་པ། ། སྦྱོར་བ་ནི་དབང་བྱེད་པ། དམིགས་པ་མི་བརྗེད་པ་ནི་དབང་བྱེད་པ། མི་འཕྲོ་བ་ནི་དབང་བྱེད་པ།
རབ་ཏུ་རྣམ་པར་འབྱེད་པ་ནི་དབང་བྱེད་པ་ཞེས་གསུངས་ཏེ། འདུན་པ་ནི་དད་པ་ཡིན་ནོ། ། སྦྱོར་བ་ནི་བརྩོན་འགྲུས་ཏེ། དགེ་བ་ལ་སྦྱོར་བའི་ཕྱིར་རོ། ། དམིགས་པ་མ་བརྗེད་པ་ནི་དྲན་པ་ཡིན་ནོ། ། མི་འཕྲོ་བ་ནི་བསམ་གཏན་ཏེ་དམིགས་པ་ལས་གཞན་དུ་མི་འཕྲོ་བའི་ཕྱིར་རོ། ། རབ་ཏུ་རྣམ་པར་འབྱེད་པ་ནི་ཤེས་རབ་བོ། དེ་ལྟར་ཡང་དབུས་མཐའ་ལས། ཐར་པའི་ཆ་དང་མཐུན་བསྐྱེད་ནས། ། འདུན་དང་སྦྱོར་བ་དབང་བྱེད་དེ། །
དམིགས་པ་བརྗེད་པར་མ་གྱུར་དང་། ། མི་འཕྲོ་རྣམ་པར་འབྱེད་ཀྱང་ངོ་། ། ཞེས་གང་གསུངས་པ་ཡིན་ནོ། ། དེའི་རྗེས་ལ་བརྗོད་པ་དང་རྩེ་མོ་ལ་དད་པ་དང་བརྩོན་འགྲུས་དང་དྲན་པ་དང་ཏིང་ངེ་འཛིན་དང་ཤེས་རབ་ཀྱི་སྟོབས་ལྔ་སྒོམ་པར་བྱེད། དེ་ངོ་བོ་ནི་སྔར་བཤད་པ་བཞིན་དུ་ཤེས་པར་བྱའོ། ། སྟོབས་ནི་མི་མཐུན་ཕྱོགས་འཇོམས་པ་ལ་མཐུ་ཆེན་པོ་ཐོབ་པའི་ཕྱིར་རོ། ། དོན་དེ་དག་དབུས་མཐའ་ལས། མི་མཐུན་ཕྱོགས་ནི་བསྲབ་པའི་ཕྱིར། ། སྟོབས་ལྡན་འབྲས་བུ་ཕྱི་མ་ཡིན། ། དབང་པོ་དང་ནི་སྟོབས་རྣམས་ལ། །
ངེས་འབྱེད་ཆ་མཐུན་གཉིས་གཉིས་སོ། ། ཞེས་བཤད་པ་ཡིན་ནོ། ། དེ་ལ་སྦྱོར་བ་ནི་ལམ་ནི་རྣམ་གྲོལ་གྱི་འཇུག་ངོགས་གང་ཞིག་ཚོགས་ལམ་ཆེན་པོ་ལས་སྐྱེས་ཤིང་མཐོང་ལམ་གྱི་རྒྱུར་གྱུར་པ་ཞེས་བ་ཡིན་ནོ། ། འདིའི་དམིགས་པ་ནི་བདེན་པ་བཞིའོ། ། རྣམ་པ་ནི་རང་བཞིན་མེད་པ་ཅན་ནོ། ། དེས་ནི་བྱང་ཆུབ་སེམས་པའི་མཐོང་ལམ་བསྐྱེད་པས་ཐེག་པ་གསུམ་ཆར་གྱི་རྟོགས་པ་ཐོབ་པའི་རྒྱུ་བྱེད་དོ། །

ཡོངས་སུ་འཛིན་པ་ནི་ཐབས་ལ་མཁས་པའི་དགེ་བའི་བཤེས་གཉེན་གྱིས་ཡོངས་སུ་བཟུང་བའོ། ། སྤང་བྱ་ནི་ཀུན་ནས་ཉོན་མོངས་ཀྱི་ཕྱོགས་ཀྱི་གཟུང་རྟོག་དང་། རྣམ་པར་བྱང་པའི་གཟུང་རྟོག་དང་། གང་རྫས་སུ་འཛིན་པའི་རྟོག་པ་དང་། སྐྱེས་བུ་བརྟགས་པར་འཛིན་པའི་རྟོག་པ་བཞིའི་ངོ་བོ་འགོག་ཅིང་ས་བོན་ཡང་ཉམས་སྨོད་པར་བྱེད་དེ། དྲོ་བ་ལ་སོགས་པ་རེ་རེ་ལ་ཡང་ཆུང་ངུ་དང་། འབྲིང་དང་། ཆེན་པོ་གསུམ་དང་ལྡན་པར་ངེས་སོ། ། དེ་བས་ན་ཉན་ཐོས་ལ་སོགས་པའི་ངེས་པར་འབྱེད་པའི་ཆ་མཐུན་པ་ལས་ཁྱད་པར་དུ་འཕགས་ཏེ། མངོན་རྟོགས་རྒྱན་ལས། དམིགས་པ་དང་ནི་རྣམ་པ་དང་། །
རྒྱུ་དང་ཡོངས་སུ་འཛིན་པ་ཡིས། ། བྱང་ཆུབ་སེམས་དཔའ་སྐྱོབ་པ་ཡི། ། དྲོད་སོགས་བདག་ཉིད་ཇི་བཞིན་དུ། ། རྣམ་རྟོག་བཞི་པོ་ལྡན་བསྟེན་པས། ། ཆུང་དང་འབྲིང་དང་ཆེན་པོ་རྣམས། ། ཉན་ཐོས་བསེ་རུ་ལྟ་བུ་དང་། ། བཅས་པ་དག་ལས་ཁྱད་པར་འཕགས། ། ཞེས་བཤད་པ་ཡིན་ནོ། ། དེ་ལྟར་ན་དབང་པོ་ལྔ་དང་སྟོབས་ལྔའི་ཡན་ལག་ལྔ་དང་ལྡན་པའི་གླང་པོ་ཆེ་དྲོད་དང་རྩེ་མོ་ལ་གཅིག་དང་། བཟོད་པ་དང་ཆོས་མཆོག་ལ་གཉིས་ཀ་སྦྱར་བས་ལམ་ལ་བགྲོད་པས་ངེས་པར་འབྱེད་པའི་ཆ་དང་མཐུན་པའི་ལམ་ལ་ཉེ་བར་བཞུགས་ནས་ས་དང་པོ་ལ་གནས་པའི་འཕགས་པའི་ཡེ་ཤེས་ཀྱི་རྒྱ་མཚོ་ཆེན་པོར་ཉེ་བར་སྦྱོར་བས་ན་སྦྱོར་བའི་ལམ་ཞེས་བགྱི་སྟེ་ཞེས་བྱ་བ་ནི་སྒྲའི་དོན་ཏེ་པྲ་ཡོ་ག་མར་ག་ཞེས་བྱ་བ་ལ་པ་ར་མ་ཨརྠ་དམ་པའི་དོན་དང་།
ཡོ་ག་སྦྱོར་བ་དང་། མརྒ་ལམ་ཡིན་པའི་ཕྱིར་རོ། ། ད་ནི་མཐོང་བའི་ལམ་འཆད་པ་ན། ས་ལ་བགྲོད་ཚེ་མཐོང་སྤང་གི ། ཉེས་ཚོགས་ཚང་ཚིང་རབ་སྤངས་ནས། ། རྒྱ་མཚོར་ནམ་མཁའ་མདངས་ལྷུང་ལྷ། ། མཉམ་གཞག་བློ་དང་ཆོས་ཀྱི་དབྱིངས། ། རོ་གཅིག་ཡེ་ཤེས་རྒྱ་མཚོ་ཆེ། ། བྱང་ཆུབ་ཡན་ལག་རིན་པོ་ཆེ། ། རྣམ་པ་བདུན་ལྡན་འཇུག་ངོགས་མཆོག །
སྔན་ཆད་མ་མཐོང་དེས་མཐོང་ཞིང་། ། ཉེ་བར་ཞུགས་པ་ཉིད་ཀྱི་ཕྱིར། ། འདི་ནི་མཐོང་བའི་ལམ་ཞེས་བགྱི། ། ཞེས་གསུངས་ཏེ། དེ་ལྟར་འཇིག་རྟེན་པའི་ལམ་གྱི་འཇུག་ཐོགས་སུ་འཇིག་རྟེན་ལས་འདས་པའི་ས་ལ་བགྲོད་པའི་ཚེ་མཐོང་བས་སྤང་བར་བྱ་བའི་ཉེས་པའི་ཚོགས་ཀྱི་ཚང་ཚིང་མ་ལུས་པ་རབ་ཏུ་སྤངས་ནས་ཡེ་ཤེས་ཀྱི་རྒྱ་མཚོའི་འཇུག་ངོགས་མཆོག་སྔར་མ་མཐོང་བ་མཐོང་བ་ནི་མཐོང་བའི་ལམ་ཡིན་ནོ་ཞེས་སྦྱར་རོ། ། ཡེ་ཤེས་ཀྱི་རྒྱ་མཚོ་ཉིད་ཅི་འདྲ་ཞེ་ན། རྒྱ་མཚོའི་ནང་དུ་རྒྱན་ནམ་མཁའི་ཁ་དོག་གི་མདངས་ལྷུང་པས་རྒྱ་མཚོའི་ཁ་དོག་སྔོན་པོ་དང་དམར་པོ་དང་དཀར་པོ་ལ་སོགས་པ་དབྱེར་མི་ཕྱེད་པ་ལྟར་འཕགས་པའི་མཉམ་པར་བཞག་པ་ནང་ཆོས་ཀྱི་དབྱིངས་དང་ཡེ་ཤེས་དབྱེ་བ་མེད་ཅིང་རོ་གཅིག་པའི་ཡེ་ཤེས་ཀྱི་རྒྱ་མཚོ་ཆེན་པོ་དྲན་པ་ཡང་དག་བྱང་ཆུབ་ཀྱི་ཡན་ལག་ལ་སོགས་པ། བྱང་ཆུབ་ཀྱི་ཡན་ལག་གི་རིན་པོ་ཆེ་རྣམ་པ་བདུན་དང་ལྡན་པ་ཡིན་ནོ། ། དེ་ལྟ་བུ་སྔར་མ་མཐོང་བ་མཐོང་ཞིང་དེར་ཉེ་བར་ཞུགས་པའི་ཕྱིར་འདི་ནི་མཐོང་པའི་ལམ་ཞེས་བྱ་སྟེ། དྷ་ཤ་ན་མ་རྒ་ཞེས་བྱ་བ་ལ།
དྷ་ཤ་ན་མཐོང་བ་དང་། མ་རྒ་ན་ལམ་ཡིན་པའི་ཕྱིར་རོ། ། དེ་ལ་མཐོང་བའི་ལམ་ལ་མཚན་ཉིད་ནི་ཆོས་ཀྱི་དབྱིངས་སྔར་མ་མཐོང་བ་མཐོང་བ་མཐོང་སྤང་གི་གཉེན་པོ་བྱེད་དོ། ། འདིའི་དམིགས་པ་ནི་བདེན་པ་བཞིའོ། ། རྣམ་པ་ནི་ཆོས་ཀྱི་བདག་མེད་པ་ཉིད་དོ། ། རབ་ཏུ་དབྱེ་བ་ནི་སྡུག་བསྔལ་ལ་ཆོས་ཤེས་པའི་བཟོད་པ་དང་། ཆོས་ཤེས་པ་དང་། རྗེས་སུ་ཤེས་པའི་བཟོད་པ་དང་། རྗེས་སུ་ཤེས་པ་བཞིའོ། ། དེ་བཞིན་དུ་ཀུན་འབྱུང་དང་།
འགོག་པ་དང་ལམ་གྱི་བདེན་པ་ལ་ཡང་དེ་བཞིན་དུ་བཞི་བཞི་སྟེ་རྣམ་པ་བཅུ་དྲུག་གོ ། སྤང་བྱ་ནི་ཐེག་པ་ཐུན་མོང་པ་ནི་ཉོན་མོངས་པའི་ཀུན་ཏུ་བརྟགས་པའི་རིགས་རྣམས་སྤང་བར་བྱ་བ་ཡིན་ནོ། ། ཞེས་འདོད་དོ། ། ཐེག་པ་ཆེན་པོར་ནི་འཁོར་གསུམ་དུ་རྣམ་པར་རྟོག་པའི་ཤེས་བྱའི་སྒྲིབ་པ་ཡིན་ནོ། ། དེ་ལ་བྱང་ཆུབ་ཀྱི་ཡན་ལག་བདུན་ལ་ཆོས་ཀྱི་དབྱིངས་རབ་ཏུ་རྣམ་པར་འབྱེད་པ་ནི་རང་བཞིན་གྱི་ཡན་ལག་ཡིན་ནོ། ། དམིགས་པ་མ་བརྗེད་པའི་དྲན་པ་ནི་གནས་ཀྱི་ཡན་ལག་ཡིན་ནོ། ། བརྩོན་འགྲུས་ནི་ངེས་པར་འབྱུང་བའི་ཡན་ལག་ཡིན་ནོ། ། ཟག་པ་མེད་པའི་དགའ་བ་ནི་ཕན་ཡོན་གྱི་ཡན་ལག་གོ ། ལུས་དང་སེམས་ཤིན་ཏུ་སྦྱང་བ་དང་། ཏིང་ངེ་འཛིན་དང་།
ལྷུན་གྱིས་གྲུབ་པའི་བཏང་སྙོམས་གསུམ་ནི་ཉོན་མོངས་པ་མེད་པའི་ཡན་ལག་གོ ། བྱང་ཆུབ་ནི་ཆོས་ཀྱི་སྐུ་ཡིན་ལ། ཡན་ལག་ནི་དེའི་རྒྱུ་ཡིན་ནོ། ། ཇི་སྐད་དུ། དབུས་མཐའ་ལས། རང་བཞིན་ཡན་ལག་གནས་ཡན་ལག ། གསུམ་པ་ངེས་འབྱུང་ཡན་ལག་སྟེ། ། བཞི་པ་ཕན་ཡོན་ཡན་ལག་ཡིན། ། རྣམ་གསུམ་ཉོན་མོངས་མེད་ཡན་ལག ། ཞེས་གསུངས་པ་ཡིན་ནོ།
མི་རྟོག་ཡེ་ཤེས་གྲུ་བོ་ཆེ། ། འཕགས་ལམ་ཡན་ལག་བ་དན་སོགས། ། རྣམ་པ་བརྒྱད་ཀྱིས་ཉེར་བརྒྱན་པར། ཞུགས་ནས་རྒྱལ་བའི་བྱིན་རླབས་ཀྱི། ། དུས་ཀྱི་རླུང་དང་རྗེས་མཐུན་པར། ། ཆོས་དབྱིངས་ཞི་བའི་འཇུག་ངོགས་ལ། ། བགྲོད་པས་རྒྱ་མཚོའི་རྦ་རླབས་འདྲའི། ། བསྒོམ་པས་སྤངས་པའི་ཉེས་པ་ཀུན། ། སྤངས་ནས་སློབ་པའི་འཕགས་མཆོག་གི ། རིན་ཆེན་རྣམས་ལ་དབང་བསྒྱུར་བགྱིད། །
ཅེས་གསུངས་ཏེ། འདིས་ནི་སྒོམ་པའི་ལམ་ཕྱིའི་རྒྱ་མཚོ་ལ་བགྲོད་པའི་གྲུ་བོ་ཆེ་དང་འདྲ་བར་བསྟན་ཏེ། རྒྱ་མཚོའི་གྲུ་བོ་ཆེ་རྣམས་ནི་ཕྱོགས་བཞིར་བ་དན་བཞི་བཙུགས་པ་དུས་ཀྱི་རླུང་གིས་བསྐྱོད་པས་ནི་མངོན་པར་འདོད་པའི་ཕྱོགས་སུ་འགྲོ་བར་བྱེད་ལ། གྲྭ་བཞིར་ཁྲོ་ཆུའི་ཕ་བོང་བཞི་བཞག་པས་ནི་རླབས་ཀྱིས་མི་བསྐྱོད་པར་བྱེད་དོ། ། དེ་ལྟར་མཐུན་པ་དང་མི་མཐུན་པ་སྒྲུབ་པ་དང་ཡང་ན་རྒྱ་མཚོར་བགྲོད་ཏེ་མར་གད་ལ་སོགས་པའི་རིན་པོ་ཆེ་རྣམས་ལ་དབང་བསྒྱུར་བར་བགྱིད་དོ། ། དེ་བཞིན་དུ་ཆོས་ཀྱི་དབྱིངས་མཐོང་ཟིན་སྒོམ་པར་བྱེད་པའི་རྣམ་པར་མི་རྟོག་པའི་ཡེ་ཤེས་ཀྱི་གྲུ་བོ་ཆེ་ཡང་ཡང་དག་པའི་ལྟ་བ་དང་རྟོག་པ་དང་ངག་དང་ལས་ཀྱི་མཐའ་དང་། འཚོ་བ་དང་། རྩོལ་བ་དང་དྲན་པ་དང་ཏིང་ངེ་འཛིན་གྱི་བ་དན་དང་ཕ་བོང་བརྒྱད་ཀྱིས་ཉེ་བར་བརྒྱན་པས་ཐར་པའི་རྒྱ་མཚོར་ཕྱིན་པར་བྱེད་པ་དང་། སྒོམ་པས་སྤང་པར་བྱ་བའི་ཉོན་མོངས་པའི་རྦ་རླབས་རྣམས་ཀྱིས་བསྐྱོད་པར་མི་ནུས་པ་ཡིན་ནོ། ། དེ་བས་ན་རྒྱལ་བའི་སྲས་པོ་རྣམས་ཀྱང་དེ་ལྟ་བུའི་སྒོམ་པའི་ལམ་དུ་ཞུགས་ནས་དུས་གསུམ་པའི་རྒྱལ་བའི་བྱིན་གྱིས་རླབས་ཀྱི་དུས་རླུང་དང་རྗེས་སུ་མཐུན་པར་ཆོས་ཀྱི་དབྱིངས་ཞི་བའི་རྒྱ་མཚོའི་འཇུག་ངོགས་སུ་བགྲོད་པས་རྒྱ་མཚོའི་རྦ་རླབས་དང་འདྲ་བའི་སྒོམ་པས་སྤང་པར་བྱ་བའི་ཉེས་པའི་ཚོགས་ཀུན་སྤངས་ནས་སློབ་པའི་འཕགས་པའི་མཆོག་རྣམས་ཀྱི་རིན་པོ་ཆེས་སྤྱན་དང་མངོན་པར་ཤེས་པ་དང་ཏིང་ངེ་འཛིན་དང་གཟུངས་ལ་སོགས་པ་རྣམས་ལ་དབང་བསྒྱུར་བར་བགྱིད་དོ། །
མཐོང་བའི་ཆོས་ཀྱི་དབྱིངས་ཀྱི་དོན་གོམས་པར་བྱེད་པས་ལམ་འདི་ནི་སྒོམ་པའི་ལམ་ཞེས་བགྱི་སྟེ། བྷ་ཝ་ན་མར་ག་ཞེས་བྱ་བ་མ་བྷ་ཝ་ན་སྒོམ་པ་དང་། མརྒ་ན་ལམ་ཡིན་པའི་ཕྱིར་རོ། ། དེ་ལ་འདིར་སྒོམ་པའི་ལམ་གྱི་མཚན་ཉིད་ནི་ཆོས་ཀྱི་དབྱིངས་མཐོང་ཟིན་སྒོམ་པར་བྱེད་པར་སྒོམ་སྤང་གི་གཉེན་པོ་བྱེད་པའོ། ། དེ་ལ་ནི་ས་གཉིས་པ་ལ་སོགས་པ་དགུ་ཡོད་དེ་འོག་ཏུ་བཤད་པར་བྱའོ། ། འདིར་ནི་མཉམ་པར་གཞག་པ་དང་རྗེས་ལས་ཐོབ་པ་གཉིས་སུ་འབྱེད་དེ། མཉམ་གཞག་ཏུ་ནི་ཆོས་ཀྱི་དབྱིངས་སྤྲོས་པ་ཐམས་ཅད་དང་བྲལ་བ་སྒོམ་པར་བྱེད་ལ། རྗེས་ལ་ཐོབ་པ་ན་ཆོས་ཐམས་ཅད་སྒྱུ་མ་ལྟ་བུར་རྗེས་སུ་ལྟ་ཞིང་ཤེས་བྱ་ཐམས་ཅད་ལ་མཁས་པར་བྱེད་དེ། དེ་དག་གིས་ནི་རིམ་པ་བཞིན་དུ་སྒོམ་པས་སྤང་པར་བྱ་བ་རྣམས་སྤོང་ཞིང་། ཆོས་ཉིད་མཁྱེན་པའི་ཡེ་ཤེས་སྒྲུབ་པར་བྱེད་པ་དང་།
གཞན་གྱི་དོན་སྒྲུབ་ཅིང་ཇི་སྙེད་པ་མཁྱེན་པའི་ཡེ་ཤེས་སྒྲུབ་པར་བྱེད་དོ། ། དེ་ལ་འཕགས་པའི་ལམ་ཡན་ལག་བརྒྱད་པ་ལ་ཡང་དག་པའི་ལྟ་བ་ནི། རྗེས་ཐོབ་ན་མཉམ་པར་བཞག་པའི་ལྟ་བ་ཡོངས་སུ་གཅོད་པའི་ཡན་ལག་གོ ། ཡང་དག་པའི་རྟོག་པ་ནི་དེས་ཀུན་ནས་བསླང་ནས་བདེན་པའི་ངག་སྨྲ་བས་རང་གི་ལྟ་བ་གཞན་ལ་གོ་བར་བྱེད་པའི་ཡན་ལག་གོ ། ཡང་དག་པའི་ངག་གིས་ནི་རང་གི་ལྟ་བ་ལ་གཞན་ཡིད་ཆེས་པར་བྱེད་དོ། ། ཡང་དག་པའི་ལས་ཀྱི་མཐའ་ནི་ཚུལ་ཁྲིམས་ལ་ཡིད་ཆེས་པར་བྱེད་དོ། ། ཡང་དག་པའི་འཚོ་བས་ནི་ཡོ་བྱད་བསྙུངས་པ་ལ་ཡིད་ཆེས་པར་བྱེད་དོ། ། དེ་ལྟར་ན་གསུམ་པོ་དེ་ནི་གཞན་ཡིད་ཆེས་པའི་ཡན་ལག་ཡིན་ནོ། ། ཡང་དག་པའི་རྩོལ་བ་ནི་བརྩོན་འགྲུས་ཏེ་སྒོས་པས་སྤང་བར་བྱ་བའི་རྩ་བའི་ཉོན་མོངས་པ་སྤོང་བར་བྱེད་དོ། ། ཡང་དག་པའི་དྲན་པས་ནི་ཉེ་བའི་ཉོན་མོངས་པ་བྱིང་པ་དང་རྒོད་པ་སྤོང་བར་བྱེད་དོ། །
ཡང་དག་པའི་ཏིང་ངེ་འཛིན་གྱིས་ནི་ཉེ་བའི་ཉོན་མོངས་པ་ཡོན་ཏན་ཁྱད་པར་ཅན་ལ་སྒྲིབ་པ་སྤོང་བར་བྱེད་དེ། དེ་ལྟར་ན་གསུམ་པོ་ནི་ཉོན་མོངས་པ་མེད་པའི་ཡན་ལག་ཡིན་ནོ། ། དེ་ལྟར་ཡང་དབུས་མཐའ་ལས། ཡོངས་སུ་གཅོད་དང་གོ་འབྱེད་དང་། ། རྣམ་གསུམ་གཞན་ཡིད་ཆེས་པར་བྱེད། ། མི་མཐུན་ཕྱོགས་ཀྱི་གཉེན་པོར་ནི། ། ལམ་གྱི་ཡན་ལག་དེ་བརྒྱད་དོ། ། ཞེས་གསུངས་པ་ལྟར་རོ། ། སྒོམ་པ་སྤང་བར་བྱ་བ་ནི་ཆོས་མངོན་པ་བ་རྣམས་ནི་འདོད་ཆགས་དང་ཁོང་ཁྲོ་དང་ང་རྒྱལ་དང་། མ་རིག་པ་དང་།
འཇིག་ཚོགས་ལ་ལྟ་བ་དང་མཐར་འཛིན་པའི་ལྟ་བ་སྟེ་དྲུག་ལ་ཁམས་གསུམ་ནས་དགུ་ཡིན་ལ། དེ་དག་རེ་རེ་ལ་ཆེན་པོའི་ཆེན་པོ་ལ་སོགས་པའི་དབྱེ་བས་བཞི་བརྒྱ་དང་བཅུ་བཞི་ཡོད་དོ། ། ཞེས་འཆད་དོ། ། ཐེག་པ་ཆེན་པོ་པ་རྣམས་ནི་གཟུང་པ་དང་འཛིན་པའི་རྣམ་པར་རྟོག་པ་རྣམས་སྤང་བར་བྱ་བར་བཞེད་པ་ཡིན་ལ། གཉིས་ཀ་ལྟར་ན་ཡང་ཀུན་ཏུ་བརྟགས་པ་ནི་མཐོང་བས་སྤང་བར་བྱ་བ་ཡིན་ལ། ལྷན་གཅིག་སྐྱེས་པ་ནི་སྒོམ་པས་སྤང་བར་བྱ་བ་ཡིན་ནོ། ། ད་ནི་མཐར་ཕྱིན་པའི་ལམ་འཆད་པ་ནི། དེ་ལྟར་ས་དང་རྒྱ་མཚོ་ལྟའི། ། འཇིག་རྟེན་འཇིག་རྟེན་འདས་ལམ་ལས། ། ཉེ་བར་རྒལ་ནས་ཡིད་བཞིན་གྱི། །
རིན་ཆེན་གླིང་གི་སྒོར་ཞུགས་མཚུངས། ། བགྲོད་པའི་ལམ་གྱི་མཐར་སོན་དང་། ། མི་མཐུན་ཕྱོགས་ཀུན་འཇོམས་པ་དང་། ། ཡོན་ཏན་མཐར་ཕྱིན་བགྱིས་པས་ན། ། མཐར་ཕྱིན་པ་ཡི་ལམ་ཞེས་བགྱི། ། ཞེས་གསུངས་ཏེ། སྔར་བཤད་པའི་ཚུལ་དེ་ལྟར་འཇིག་རྟེན་པའི་ལམ་ཚོགས་དང་སྦྱོར་བའི་ལམ་ནི་ས་ལ་བགྲོད་པ་དང་མཚུངས་པ་ཡིན་ཏེ་བགྲོད་པར་དཀའ་བ་དང་བགྲོད་པ་བུལ་བའི་ཕྱིར་རོ། ། འཇིག་རྟེན་ལས་འདས་པའི་ལམ་མཐོང་བ་དང་སྒོམ་པའི་ལམ་ནི་ཆུ་ལ་བགྲོད་པ་དང་མཚུངས་པ་ཡིན་ཏེ། བགྲོད་པ་མགྱོགས་པའི་ཕྱིར་རོ། ། དེ་ལྟར་ལམ་དེ་དག་ཉེ་བར་བརྒལ་ནས་མི་སློབ་པའི་ཡེ་ཤེས་ཀྱི་རྒྱ་མཚོར་བཞུགས་པ་ནི་ཡིད་བཞིན་གྱི་ནོར་བུ་རིན་པོ་ཆེའི་གླིང་གི་སྒོར་ཞུགས་པ་དང་མཚུངས་པ་ཡིན་ཏེ།
རང་དང་གཞན་གྱི་མངོན་པར་འདོད་པའི་དོན་ཐམས་ཅད་སྒྲུབ་པའི་ཕྱིར་རོ། ། ཅིའི་ཕྱིར་མཐར་ཕྱིན་པའི་ལམ་ཞེས་བྱ་ཞེ་ན། བགྲོད་པར་བྱ་བའི་ལམ་གྱི་མཐར་ཕྱིན་པའི་ཕྱིར་དང་། མི་མཐུན་ཕྱོགས་ཀྱི་སྒྲིབ་པ་མ་ལུས་པ་བཅོམ་པའི་ཕྱིར་དང་། མངོན་པར་རྟོགས་པའི་ཡོན་ཏན་གྱི་ཆོས་མ་ལུས་པ་ཡང་མཐར་ཕྱིན་པའི་ཕྱིར་མཐར་ཕྱིན་པའི་ལམ་ཞེས་བགྱི་སྟེ། སློབ་དཔོན་དཔའ་བོས། ཉེས་པ་ཉམས་སྨད་རྩད་ནས་བཏོན། ། ཡོན་ཏན་སྤེལ་ནས་རྣམ་པར་སྦྱངས། ། གཞུང་ལུགས་བཟང་པོ་དེས་ནི་ཁྱོད། ། གྲུབ་མཆོག་ལྷག་པར་བརྙེས་པ་ལགས། །
ཞེས་གསུངས་པ་དང་། བློ་གྲོས་རབ་གནས་ཀྱི་ཞུས་པའི་མདོ་ལས་ཀྱང་། རྣམ་པར་འདྲེན་པས་སྦྱིན་དང་ཚུལ་ཁྲིམས་ཀྱང་། ། བཟོད་པ་བརྩོན་འགྲུས་དེ་བཞིན་བསམ་གཏན་སྟེན། ། ཁྱོད་ཀྱི་ཤེས་རབ་སྲིད་གསུམ་ཐོགས་མི་མངའ། ། ཡེ་ཤེས་མཐར་སོན་ཁྱོད་ལ་ཕྱག་འཚལ་ལོ། ། ཞེས་གསུངས་པ་བཞིན་ནོ། ། འདིའི་དོན་རྒྱས་པར་འོག་ནས་འཆད་དོ།། ༈ །།ད་ནི་ས་བཤད་པ་ལ་སྤྱིའི་རྣམ་པར་གཞག་པ་དང་། སོ་སོའི་དོན་ནོ། །
དང་པོ་ལ་ཡང་དབྱེ་བ་དང་། སྒྲའི་དོན་ནོ། ། དང་པོ་ནི། འཇིག་རྟེན་འདས་པའི་ལམ་དེ་ཡང་། ། ས་བཅུ་དག་གིས་ཕྱེ་བ་ལགས། ། ཇི་ལྟར་རྒྱ་མཚོའི་ཚུར་མཚུངས་ཀྱང་། ། གཞི་ཡིས་སོ་སོར་སྣང་བ་ལྟར། ། དེ་བཞིན་གྲོལ་བར་ཆོས་མཚུངས་ཀྱང་། ། གཞི་དང་ཡོན་ཏན་དབང་གིས་ཕྱེད། ། ཞེས་གསུངས་ཏེ།
འདིར་སའི་མཚན་ཉིད་ནི་ཡོན་ཏན་གྱི་གཞིར་གྱུར་པ་ཡིན་ནོ་ཞེས་སློབ་དཔོན་ཟླ་བ་གྲགས་པ་འཆད་དོ། ། དེ་ཡང་འཇིག་རྟེན་པའི་ས་དང་། འཇིག་རྟེན་ལས་འདས་པའི་ས་གཉིས་སོ། ། དང་པོ་ནི་ཚོགས་ཀྱི་ལམ་དང་སྦྱོར་བའི་ལམ་གྱི་ས་སྟེ། དེ་དག་ལ་མོས་པ། སྤྱོད་པའི་ས་དང་། ལས་དང་པོ་པའི་ས་ཞེས་ཀྱང་ཟེར་རོ། ། འཇིག་རྟེན་ལས་འདས་པའི་ས་ལ་ཡང་སློབ་པའི་ས་དང་། མི་སློབ་པའི་ས་ནི་གཉིས་སོ། ། མི་སློབ་པའི་ས་ནི་སངས་རྒྱས་ཀྱི་ས་སྟེ་འོག་ཏུ་འཆད་པར་འགྱུར་རོ། །
འཇིག་རྟེན་ལས་འདས་པའི་སློབ་པའི་ལམ་དེ་ཡང་ས་རབ་ཏུ་དགའ་བ་ལ་སོགས་པའི་ས་བཅུ་དག་གིས་རབ་ཏུ་ཕྱེ་བ་ལགས་ཏེ། རིན་པོ་ཆེའི་འཕྲེང་བ་ལས། ཇི་ལྟར་ཉན་ཐོས་ཐེག་པ་ལས། ། ཉན་ཐོས་ས་ནི་བརྒྱད་བཤད་པ། ། དེ་བཞིན་ཐེག་པ་ཆེན་པོ་ལ། ། བྱང་ཆུབ་སེམས་དཔའི་ས་བཅུ་འོ། ། ཞེས་བཤད་པ་ཡིན་ནོ། ། གལ་ཏེ་རྣམ་པར་མི་རྟོག་པའི་ཡེ་ཤེས་ཁྱད་པར་མེད་པ་གཅིག་ཉིད་ལ་ས་བཅུའི་རྣམ་པར་དབྱེ་བ་འཐད་དམ་ཅེ་ན། ཇི་ལྟར་ཕྱིའི་རྒྱ་མཚོ་ཐམས་ཅད་ཆུའི་རང་བཞིན་དུ་མཚུངས་ཀྱང་ནོར་བུ་ཆུ་ཤེལ་དང་པདྨ་ར་ག་དང་། བཻ་ཌཱུརྻ་ཡ་དང་།
མར་གད་ལ་སོགས་པ་གཞི་ཐ་དད་པའི་བྱེ་བྲག་གིས་ཞོ་འཕྲེང་གི་རྒྱ་མཚོ་དང་། མེའི་འཕྲེང་བའི་རྒྱ་མཚོ་དང་། ཀུ་ཤའི་འཕྲེང་བ་ཅན་གྱི་རྒྱ་མཚོ་དང་། འདམ་བུའི་འཕྲེང་བ་ཅན་གྱི་རྒྱ་མཚོ་ཞེས་བྱ་བ་ལས་སོགས་པ་ཁ་དོག་དཀར་པོ་དང་དམར་པོ་དང་སྔོན་པོ་དང་ཤིན་ཏུ་སྔོན་པོ་ལ་སོགས་པ་ཐ་དད་པར་སྣང་བ་འབྱུང་བ་དེད་དཔོན་ལེགས་པར་ཕྱིན་གྱི་སྐྱེས་རབས་ལས་གསུངས་པ་ལྟར་འཕགས་པ་རྣམས་ཀྱི་ཡེ་ཤེས་ཀྱང་སྒྲིབ་པ་ལས་གྲོལ་བའི་འཕགས་པའི་ཆོས་སུ་ཁྱད་པར་མེད་ཀྱང་འཕགས་པའི་ཆོས་རྣམས་ཀྱི་གཞི་རིགས་ཐ་དད་པ་དང་། ཡོན་ཏན་བརྒྱ་ཕྲག་བཅུ་གསུམ་ལ་སོགས་པ་དང་། སྦྱིན་པའི་ཕ་རོལ་དུ་ཕྱིན་པ་ལ་སོགས་པ་མངོན་པར་རྟོགས་པ་ཐ་དད་པའི་དབང་གིས་ས་བཅུར་དབྱེ་བ་མཛད་དོ། ། དེ་ལ་རིགས་ཐ་དད་པས་རྣམས་པར་དབྱེ་བ་ནི་མངོན་པར་རྟོགས་པའི་རྒྱན་ལས། རྟོགས་པ་ཡི་ནི་ཆོས་དྲུག་དང་། ། གཉེན་པོ་དང་ནི་སྤོང་པ་དང་། ། དེ་དག་ཡོངས་སུ་གཏུགས་པ་དང་། །
ཤེས་རབ་སྙིང་བརྩེ་དང་བཅས་དང་། ། སློབ་མ་ཐུན་མོང་མིན་ཉིད་དང་། ། གཞན་གྱི་དོན་གྱི་གོ་རིམ་དང་། ། ཡེ་ཤེས་སྩོལ་བ་མི་མངའ་བར། ། ཞེས་གསུངས་ཏེ། རྟོགས་པའི་ཆོས་དྲུག་གི་རིགས་ནི་མོས་པ་སྤྱོད་པ་དང་། ས་དང་པོ་ནས་དྲུག་པའི་བར་ཡིན་ནོ། ། གཉེན་པོ་དང་སྤོང་བའི་རིགས་ནི་ས་བདུན་པའོ། ། གཉེན་པོ་དང་སྤོང་བ་དེ་དག་ཡོངས་སུ་གཏུགས་པའི་རིགས་ནི་ས་བརྒྱད་པའོ། ། ཤེས་རབ་སྙིང་རྩེ་དང་དང་བཅས་པའི་རིགས་ཀྱང་ས་བརྒྱད་པ་ཉིད་དོ། །
སློབ་མ་དང་ཐུན་མོང་མ་ཡིན་པའི་རིགས་ནི་ས་དགུ་པའོ། ། གཞན་གྱི་དོན་གྱི་གོ་རིམ་དང་། ཡེ་ཤེས་རྩོལ་བ་མི་མངའ་བའི་རིགས་ནི་ས་བཅུ་པ་ལ་འགྲེལ་པ་མཛད་པ་དག་གིས་བཤད་པ་བཞིན་ནོ། ། ཡོན་ཏན་གྱི་ས་རྣམ་པར་དབྱེ་བ་ནི་ས་བཅུ་པ་ལས་གསུངས་པ། ཆོས་ཀྱི་རྗེ་ས་སྐྱ་པཎྜི་ཏས་སྡོམ་དུ་མཛད་པ། སྐད་ཅིག་ཐང་ཅིག་ཡུད་ཙམ་ཉིད་ལ། དུས་མཉམ་པ་ན་ཡོན་ཏན་འདི་དག་རྣམས། ། རབ་དགའི་ས་ལ་གནས་པའི་སེམས་དཔའ་དེས། ། འགྲོ་བ་རྣམས་ལ་བསྟན་པར་ནུས་པ་ཡིན། ། ཏིང་འཛིན་བརྒྱ་ཐོབ་དེ་ལ་འཇུག་པ་དང་། །
སངས་རྒྱས་བརྒྱ་མཐོང་དེ་ཡི་བྱིན་རླབས་རིག ། ཞིང་བརྒྱར་འགྲོ་ཞིང་འཇིག་རྟེན་ཁམས་བརྒྱ་སྒུལ། ། དེར་བརྒྱ་སྣང་བྱེད་འགྲོ་བརྒྱ་སྨིན་པར་བྱེད། ། བསྐལ་པ་བརྒྱར་གནས་སྔོན་དང་ཕྱི་མར་འཇུག ། མུས་བརྒྱ་སྟོན་ཅིང་ཆོས་བརྒྱ་འབྱེད་པ་དང་། ། ལུས་རེའང་བྱང་ཆུབ་སེམས་དཔའི་གང་ཟག་གི ། འཁོར་གྱིས་ཀུན་ནས་བསྐོར་བར་ཡོངས་སུ་སྟོན། ། ཞེས་པ་དང་། ས་ལྷག་མ་རྣམས་ལ་འདྲེས་བགྲེ་བ་ཡང་དེ་ཉིད་ཀྱི་གསུང་གིས། སྟོང་དང་འབུམ་དང་བྱེ་བ་བརྒྱ། །
བྱེ་བ་ཕྲག་སྟོང་བྱེ་བ་འབུམ། ། བྱེ་བ་ཁྲག་ཁྲིག་ཕྲག་འབུམ་དང་། ། འཇིག་རྟེན་ཁམས་ནི་འབུམ་རྡུལ་དང་། ། གྲངས་མེད་འབུམ་ཕྲག་བཅུ་རྡུལ་དང་། ། ཐུབ་པའི་ཞིང་ཁམས་འབྱམས་ཀླས་རྡུལ། ། གཉིས་ནས་བཅུའི་བར་དག་གི ། ས་ལ་གོ་རིམ་བཞིན་དུ་སྤེལ། ། ཞེས་གསུངས་པ་བཞིན་ནོ། ། མངོན་པར་རྟོགས་པས་ས་རྣམ་པར་དབྱེ་བ་ནི་གསེར་འོད་དམ་པ་ལ་སོགས་པའི་མདོ་ལས། ས་བཅུ་ལ།
སྦྱིན་པ་དང་། ཚུལ་ཁྲིམས་དང་། བཟོད་པ་དང་། བརྩོན་འགྲུས་དང་། བསམ་གཏན་དང་། ཤེས་རབ་དང་། ཐབས་མཁས་པ་དང་། སྟོབས་དང་། སྨོན་ལམ་དང་། ཡེ་ཤེས་ཀྱི་ཕ་རོལ་དུ་ཕྱིན་པ་རྣམས་གནོན་ཏོ་ཞེས་བཤད་པ་ལྟ་བུའོ། །
ད་ནི་སའི་སྒྲ་དོན་འཆད་པ་ནི། རང་གི་ཡོན་ཏན་བསྐྲུན་པ་དང་། ། དཔག་གཡས་འབྱུང་བའི་རྟེན་ཕྱིར་ས། ། ཞེས་གསུངས་ཏེ། རང་གི་མངོན་པར་རྟོགས་པ་དང་དེ་དག་གིས་བསྡུས་པའི་ཡོན་ཏན་བསྐྲུན་པའི་གཞིར་གྱུར་པ་ན་ས་ཞེས་བྱ་སྟེ། ས་གཞི་དང་འདྲ་བའི་ཕྱིར་རོ། ། དེ་ལྟར་ཡང་བཤེས་སྤྲིང་ལས། ཁྲིམས་ནི་རྒྱུ་དང་མི་རྒྱུའི་ས་བཞིན་དུ། ། ཡོན་ཏན་ཀུན་གྱི་གཞི་རྟེན་ལགས་པར་གསུངས། ། ཞེས་གསུངས་པ་ལྟ་བུའོ། །
ཡང་ན་བྷུ་མི་ཞེས་བྱ་བ་ལ་བྷུ་ཏ་འབྱུང་པོ་དང་། མི་ཨ་མི་ཏ་དཔག་མེད་དང་། ཨ་བྷ་ཡ་ཞེས་བྱ་བ་འཇིགས་པ་མེད་པ་སྟེ་འབྱུང་པོ་དཔག་ཏུ་མེད་པ་འཇིགས་པ་མེད་པའི་ཕྱིར་ས་ཞེས་བྱའོ། ། ཡང་ན་བྷུ་ཏ་འབྱུང་པོ་དང་། ཨ་མི་ཏ་དཔག་མེད་དང་། ཨུ་དྷྃ་ཕྱི་བཞིན་དང་། མི་གྷ་མ་ན་གོང་དུ་འགྲོ་བ་སྟེ། འབྱུང་པོ་དཔག་ཏུ་མེད་པ་ཕྱི་བཞིན་དུ་གོང་ནས་གོང་དུ་སྤངས་པ་དང་རྟོགས་པ་དང་ཡོན་ཏན་ཕུལ་དུ་ཕྱིན་པར་འགྲོ་བའི་ཕྱིར་ས་སྟེ། མདོ་སྡེ་རྒྱན་ལས། འབྱུང་པོ་དཔག་མེད་འཇིགས་མེད་ཕྱིར། །
དཔག་ཏུ་མེད་པ་དེ་དག་ལ། ། ཕྱི་ཕྱིར་གོང་དུ་འགྲོ་ལྡན་ཕྱིར། ། དེ་དག་ཉིད་ལ་སར་འདོད་དོ། ། ཞེས་བཤད་པ་ཡིན་ནོ། ། ད་ནི་སོ་སོའི་དོན་བཤད་པ་ལ་ས་དང་པོ་ནས་བཅུ་པའི་བར་ལས། དང་པོ་ནི། སངས་རྒྱས་ཉེ་དང་སར་བཞུགས་དང་། ། སྦྱིན་ལ་དགའ་བ་རབ་དགའི་ས། ། ཅེས་གསུངས་ཏེ། བྱང་ཆུབ་སེམས་དཔའི་ས་དང་པོ་ལ་ནི་རང་ཉིད་སངས་རྒྱས་ལ་ཉེ་བར་མཐོང་བ་དང་།
ཟག་པ་མེད་པའི་སར་ཞུགས་པ་དང་། སྦྱིན་པའི་ཕ་རོལ་ཏུ་ཕྱིན་པ་ལ་རབ་ཏུ་དགའ་བའི་ཕྱིར་རབ་ཏུ་དག་བའི་ས་ཞེས་བྱའོ། ། ས་འདི་དག་གི་སྒྲ་བཤད་པ་ནི། མདོ་སྡེ་རྒྱན་དང་གསེར་འོད་དམ་པའི་མདོ་ལ་སོགས་པ་དང་རྗེས་སུ་མཐུན་པར་མཛད་དེ། ། རིན་པོ་ཆེའི་འཕྲེང་བ་ལ་སོགས་པར་ནི་འདི་དང་ཅུང་ཟད་མི་འདྲ་བར་བཤད་དོ། ། ཇི་སྐད་དུ། མདོ་སྡེ་རྒྱན་ལས། བྱང་ཆུབ་དང་ནི་ཉེ་བ་དང་། ། སེམས་ཅན་དོན་སྒྲུབ་མཐོང་བ་ལ། ། རབ་ཏུ་དགའ་བ་སྐྱེ་འགྱུར་ཏེ། །
དེའི་ཕྱིར་རབ་དགའ་ཞེས་བརྗོད་དོ། ། ཞེས་སོ། ། ས་གཉིས་པ་ནི། ཚུལ་ཁྲིམས་འཆལ་པའི་དྲི་མ་ཡིས། ། མ་གོས་ཕྱིར་ན་དྲི་མ་མེད། ། ཅེས་གསུངས་ཏེ། བྱང་ཆུབ་སེམས་དཔའ་ས་གཉིས་པ་ལ་ནི་ལུས་དང་ངག་དང་ཡིད་ཐམས་ཅད་ཚུལ་ཁྲིམས་འཆལ་པའི་དྲི་མས་དབེན་ཞིང་དེ་ཡིས་མ་གོས་པའི་ཕྱིར་དྲི་མ་མེད་པའི་ས་ཞེས་བྱ་སྟེ། མདོ་སྡེ་རྒྱན་ལས། འཆལ་ཚུལ་རྩོལ་བའི་དྲི་བྲལ་ཕྱིར། ། དྲི་མ་མཛད་པའི་ས་ཞེས་བྱ། །
ཞེས་གསུངས་སོ། ། ས་གསུམ་པ་ནི། ལུང་གི་ཆོས་ཀྱི་སྣང་ལྡན་ཞིང་། ། བཟོད་མདངས་ལྡན་ཕྱིར་འོད་བྱེད་པ། ། ཞེས་གསུངས་ཏེ། བྱང་ཆུབ་སེམས་དཔའ་ས་གསུམ་པ་ལ་ནི་མང་དུ་ཐོས་པ་ལ་བརྩོན་པར་བྱེད་པས་ལུང་གི་ཆོས་ཀྱི་སྣང་པ་ཆེན་པོ་དང་ལྡན་ཞིང་བཟོད་པའི་ཕ་རོལ་དུ་ཕྱིན་པའི་མདངས་དང་ལྡན་པའི་ཕྱིར་འོད་བྱེད་པ་ཞེས་བྱ་བ་ཡིན་ཏེ། མདོ་སྡེ་རྒྱན་ལས་ཀྱང་། ཆོས་ཀྱི་སྣང་པ་ཆེན་པོ་ནི། ། བྱེད་པའི་ཕྱིར་ན་འོད་བྱེད་པ། ། ཞེས་བཤད་དོ། །
བཞི་པ་ནི། རྟགས་ཆོས་མེ་ཡིས་ཉེས་བསྲེགས་ཅིང་། ། བརྩོན་འགྲུས་འབར་ཕྱིར་འོད་འཕྲོ་ཅན། ། ཞེས་གསུངས་ཏེ། ས་བཞི་པ་ལ་ནི་བྱང་ཆུབ་སེམས་དཔའ་བྱང་ཆུབ་ཀྱི་ཕྱོགས་ཀྱི་ཆོས་སུམ་ཅུ་རྩ་བདུན་གྱི་མངོན་པར་རྟོགས་པའི་ཆོས་ཀྱི་མེ་ཡིས་སྒྲིབ་པ་གཉིས་ཀྱི་ཉེས་པ་རྣམས་སྲེག་ཅིང་། བརྩོན་འགྲུས་ཀྱི་ཕ་རོལ་དུ་ཕྱིན་པའི་མེ་རབ་ཏུ་འབར་བའི་ཕྱིར་ན་འོད་འཕྲོ་བ་ཅན་ཞེས་བྱའོ། ། ཇི་སྐད་དུ། མདོ་སྡེ་རྒྱན་ལས། འདི་ལྟར་བྱང་ཆུབ་ཕྱོགས་མཐུན་ཆོས། ། རབ་ཏུ་སྲེག་བྱེད་འོད་ལྟ་བུ། །
དེ་དང་ལྡན་ཕྱིར་ས་དེ་ནི། ། གཉིས་པོ་སྲེག་པས་འོད་འཕྲོ་ཅན། ། ཞེས་བཤད་དོ། ། ས་ལྔ་པ་ནི། སྦྱང་དཀའ་གཞན་སྦྱོང་བསམ་གཏན་གྱིས། ། རང་སེམས་བསྲུང་ཕྱིར་སྦྱང་དཀའ་བ། ། ཞེས་གསུངས་ཏེ། ས་ལྔ་པ་ལ་ནི་བྱང་ཆུབ་སེམས་དཔའ་གདུལ་དཀའ་བ་དང་སྦྱང་དཀའ་བའི་སེམས་ཅན་གཞན་སྦྱོང་བ་དང་སྨིན་པར་བྱེད་པ་དང་། རང་ཉིད་ཀྱང་བསམ་གཏན་གྱི་ཕ་རོལ་དུ་ཕྱིན་པ་ལ་བརྟེན་ནས་རང་གི་སེམས་སྦྱང་དཀའ་བ་སྦྱོང་བ་དང་སྲུང་བར་བྱེད་པའི་ཕྱིར་སྦྱང་དཀའ་བ་ཞེས་བྱ་སྟེ། དེ་ཉིད་ལས།
སེམས་ཅན་རྣམས་ཡོངས་སྨིན་བྱེད་ཅིང་། ། རང་གི་སེམས་ཀྱང་བསྲུང་བའི་ཕྱིར། ། བློ་ལྡན་རྣམས་ཀྱིས་སྦྱང་དཀའ་བ། ། དེའི་ཕྱིར་སྦྱང་དཀའ་ཞེས་བྱ་འོ། ། ཞེས་གསུངས་པ་ལྟར་རོ། ། ས་དྲུག་པ་ནི། ཤེས་རབ་ལ་བརྟེན་འཁོར་འདས་ཆོས། ། མངོན་སུམ་མཐོང་པ་མངོན་གྱུར་པ། ། ཞེས་གསུངས་པ། ས་དྲུག་པ་ལ་བྱང་ཆུབ་སེམས་དཔའ་ཤེས་རབ་ཀྱི་ཕ་རོལ་ཏུ་ཕྱིན་པ་ལ་བརྟེན་ནས་འཁོར་བ་དང་མྱ་ངན་ལས་འདས་པའི་ཆོས་ཐམས་ཅད་མངོན་སུམ་དུ་གྱུར་པའི་ཕྱིར་མངོན་དུ་གྱུར་པ་ཞེས་བྱ་སྟེ།
དེ་ཉིད་ལས། ཤེས་རབ་ཕ་རོལ་ཕྱིན་རྟེན་ནས། ། འཁོར་བ་དང་ནི་མྱ་ངན་འདས། ། གཉིས་འདི་མངོན་དུ་གྱུར་པའི་ཕྱིར། ། མངོན་དུ་གྱུར་པའི་ས་ཞེས་བྱ། ། ཞེས་གསུངས་སོ། ། ས་བདུན་པ་ནི། མཚན་མ་ལས་རིང་ཐབས་མཆོག་གིས། ། ཁྱད་པར་འཕགས་པས་རིང་དུ་སོང་། ། ཞེས་བཤད་ཏེ།
ས་བདུན་པ་ལ་བྱང་ཆུབ་སེམས་དཔའ་མཚན་མར་འཛིན་པའི་རྟོག་པ་ལས་རིང་དུ་སོང་པའི་ཕྱིར་དང་། རྣམ་པར་མི་རྟོག་པར་བགྲོད་པ་གཅིག་པའི་ས་བརྒྱད་པ་དང་འབྲེལ་པའི་ཕྱིར་དང་། ཐབས་ཀྱི་ཕ་རོལ་དུ་ཕྱིན་པ་མཆོག་གིས་ཁྱད་པར་དུ་འཕགས་པའི་ཕྱིར་རིང་དུ་སོང་པ་ཞེས་བྱ་སྟེ། བགྲོད་གཅིག་ལམ་དང་འབྲེལ་པའི་ཕྱིར། ། རིང་དུ་སོང་པའི་སར་འདོད་དོ། ། ཞེས་གསུངས་པ་ཡིན་ནོ། ། ས་བརྒྱད་པ་ནི། རྟོག་པ་ཀུན་གྱིས་མི་སྒུལ་ཞིང་། ། སྨོན་ལམ་ལེགས་གནས་མི་གཡོ་ས། ། ཞེས་གསུངས་ཏེ།
བྱང་ཆུབ་སེམས་དཔའ་ས་བརྒྱད་པ་ལ། མཚན་མ་ལ་རྩོལ་བའི་འདུ་ཤེས་དང་། མཚན་མ་མེད་པ་ལ་རྩོལ་བའི་འདུ་ཤེས་ཀུན་གྱིས་མི་སྒུལ་ཞིང་བསྐྱོད་པར་མི་ནུས་པ་དང་། སྨོན་ལམ་གྱི་ཕ་རོལ་དུ་ཕྱིན་པས་ལེགས་པར་གནས་པའི་ཕྱིར་མི་གཡོ་བའི་ས་ཞེས་བྱ་སྟེ། དེ་ཉིད་ལས། འདུ་ཤེས་གཉིས་ཀྱི་མི་གཡོའི་ཕྱིར། ། མི་གཡོ་བ་ཡི་སར་འདོདདོ། ། ཞེས་པ་ཡིན་ནོ། ། ས་དགུ་པ་ནི། སྟོབས་ཆེན་ཡང་དག་རིག་པ་བཞིས། །
ཆོས་སྟོན་ཕྱིར་ན་ལེགས་པའི་བློ། ། ཞེས་གསུངས་ཏེ། བྱང་ཆུབ་སེམས་དཔའ་ས་དགུ་པ་ལ་སྟོབས་ཀྱི་ཕ་རོལ་དུ་ཕྱིན་པ་ལ་བརྟེན་ནས་སོ་སོ་ཡང་དག་པར་རིག་པ་བཞིས་གདུལ་བྱ་རྣམས་ལ་ཆོས་སྟོན་པའི་ཕྱིར་ས་དེ་ནི་ལེགས་པའི་བློ་གྲོས་ཞེས་བྱའོ། ། དེ་ལྟར་ཡང་དེ་ཉིད་ལས། སོ་སོ་ཡང་དག་རིག་བློ་བཟང་། ། ས་དེ་ལེགས་པའི་བློ་གྲོས་ཡིན། ། ཞེས་གསུངས་པ་ལྟར་རོ། ། ས་བཅུ་པ་ནི། ཏིང་འཛིན་གཟུང་སྤྲིན་ཡེ་ཤེས་མཁར། ། འདུས་ཕྱིར་དེ་ནི་ཆོས་ཀྱི་སྤྲིན། །
ཞེས་གསུངས་ཏེ། བྱང་ཆུབ་སེམས་དཔའ་ས་བཅུ་པ་ལ་ཡེ་ཤེས་གྱི་ཕ་རོལ་ཏུ་ཕྱིན་པའི་ནམ་མཁའ་ཏིང་ངེ་འཛིན་དང་གཟུངས་ཀྱི་སྒོ་གཉིས་ཀྱི་སྤྲིན་གྱིས་ཁྱབ་པའི་ཕྱིར་ས་དེ་ནི་ཆོས་ཀྱི་སྤྲིན་ཞེས་བྱ་སྟེ། དེ་ཉིད་ལས། སྤྲིན་བཞིན་གཉིས་ཀྱིས་ནམ་མཁའ་ཆོས། ། ཁྱབ་པའི་ཕྱིར་ན་ཆོས་ཀྱི་སྤྲིན། ། ཞེས་བཤད་པའོ། ། ད་ནི་འབྲས་བུ་བཤད་པ་ལ་མདོར་བསྟན་པ་དང་། རྒྱས་པར་བཤད་པ་གཉིས་སོ། ། དང་པོ་ནི། དེ་མཐར་ཏིང་འཛིན་རྡོ་རྗེ་ཡིས། །
རིན་ཆེན་གཏེར་ནི་ཁ་ཕྱེ་སྟེ། ། དེས་མཐུས་དེ་ལ་གནས་བསྒྱུར་ནས། ། བསམ་གྱིས་མི་ཁྱབ་ཡོན་ཏན་མཛོད། ། སེམས་ཅན་ཀུན་གྱི་གཉེན་གཅིག་པུ། ། སངས་རྒྱས་ཉིད་ནི་ཐོབ་པར་འགྱུར། ། ཅེས་གསུངས་ཏེ། ས་བཅུ་པ་དེའི་མཐར་རྡོ་རྗེ་ལྟ་བུའི་ཏིང་ངེ་འཛིན་གྱི་སྒོ་ནས་སྟོབས་བཅུ་ལ་སོགས་པ་རིན་པོ་ཆེའི་གཏེར་གྱི་ཁ་ཕྱེ་སྟེ། དེའི་མཐུ་ལ་བརྟེན་ནས་སློབ་པའི་ཆོས་ཐམས་ཅད་གནས་གྱུར་ནས། རྫོགས་པའི་སངས་རྒྱས་ཉིད་མ་གཏོགས་པ་གཞན་གྱི་བསམ་གྱིས་མི་ཁྱབ་པའི་ཡོན་ཏན་གྱི་བང་མཛོད་དུ་གྱུར་ཅིང་། སེམས་ཅན་ཀུན་གྱི་འགྲན་ཟླ་མེད་པའི་གཉེན་གཅིག་པུའི་སངས་རྒྱས་ཉིད་ཐོབ་པར་འགྱུར་རོ། །
དེ་ལྟར་ཡང་ཆོས་ཀྱི་དབྱིངས་སུ་བསྟོད་པ་ལས། ། ཇི་ལྟར་ཡར་ངོའི་བཅོ་ལྔ་ལ། ། ཟླ་བ་རྫོགས་པར་འགྱུར་བ་ལྟར། ། དེ་བཞིན་ས་ཡི་མཐར་ཐུག་ན། ། ཆོས་ཀྱི་སྐུ་ཡང་རྫོགས་ཤིང་གསལ། ། ཞེས་གསུངས་པ་ལྟར་རོ། ། གཉིས་པ་རྒྱས་པར་བཤད་པ་ལ་སྐུ་བཤད་པ་དང་། ཡེ་ཤེས་བཤད་པ་དང་། དེ་དག་གི་རྣམ་གཞག་དང་། དེ་དག་རྒྱུན་མི་འཆད་པའི་རྒྱུ་དང་།
དེ་ལ་འགལ་བ་སྤང་པའོ། ། དང་པོ་ལ་ཡང་ཆོས་ཀྱི་སྐུ་དང་། ལོངས་སྤྱོད་རྫོགས་པའི་སྐུ་དང་། དེ་དག་གི་ཡོན་ཏན་དང་། སྤྲུལ་པའི་སྐུའོ། ། དང་པོ་ནི། མཁའ་ལ་སྤྲིན་ཕུང་དེངས་པ་ལྟར། ། སྒྲིབ་པའི་དྲི་མ་ཀུན་སྤངས་ནས། ། དབྱིངས་དང་ཡེ་ཤེས་རོ་གཅིག་པ། ། འདི་ནི་རང་བཞིན་སྐུ་རུ་བཤད། །
ཅེས་གསུངས་ཏེ། ཇི་ལྟར་ནམ་མཁའ་ལ་སྤྲིན་གྱི་ཕུང་པོ་དེངས་པ་ན་རང་བཞིན་གྱིས་དག་པའི་ནམ་མཁའི་ཁམས་འབའ་ཞིག་པ་སྣང་བ་ལྟར། མཐོང་བ་དང་སྒོམ་པའི་ལམ་གྱིས་ཉོན་མོངས་པ་དང་ཤེས་བྱའི་སྒྲིབ་པའི་དྲི་མ་གློ་བུར་པ་ཀུན་སྤངས་ནས་རང་བཞིན་གྱིས་རྣམ་པར་དག་པའི་ཆོས་ཀྱི་དབྱིངས་དང་། རྣམ་པར་མི་རྟོག་པའི་ཡེ་ཤེས་རོ་གཅིག་ཅིང་དབྱེར་མེད་པའི་དག་པ་གཉིས་དང་ལྡན་པ་འདི་ནི་རང་བཞིན་གྱི་སྐུ་དང་ཆོས་ཀྱི་སྐུ་ཞེས་བྱའོ། ། དེ་ལྟར་ཡང་མངོན་རྟོགས་རྒྱན་ལས། ཐུབ་པའི་ངོ་བོ་ཉིད་སྐུ་ནི། ། ཟག་པ་མེད་པའི་ཆོས་གང་དག ། ཐོབ་གྱུར་རྣམ་ཀུན་རྣམ་དག་པ། ། དེ་དག་དེ་བཞིན་མཚན་ཉིད་ཅན། ། ཞེས་གསུངས་པ་དང་།
དབུས་མཐའ་ལས། ཆུ་ཁམས་གསེར་དང་ནམ་མཁའ་དག ། དག་པ་བཞིན་དུ་དག་པར་འདོད། ། ཅེས་གསུངས་ལ། ཆོས་ཀྱི་དབྱིངས་སུ་བསྟོད་པ་ལས། ། ཇི་ལྟར་སྦུན་པ་ལས་གྲོལ་ན། ། འབྲས་ཉིད་སྣང་བར་གྱུར་པ་ལྟར། ། དེ་བཞིན་ཉོན་མོངས་ལས་གྲོལ་ན། ། ཆོས་ཀྱི་སྐུ་ཉིད་རབ་ཏུ་གསལ། ། ཞེས་གསུངས་སོ། །
གཉིས་པ་ལོངས་སྤྱོད་རྫོགས་པའི་སྐུ་ནི། དཔག་མེད་ཐབས་དང་ཐུགས་རྗེའི་མཐུས། ། ཞིང་དང་སྟོན་པ་འཁོར་དང་དུས། ། ངེས་པའི་ཆོས་དང་བདེ་ཆེན་ལ། ། ལོངས་སྤྱོད་ལོངས་སྤྱོད་རྫོགས་པའི་སྐུ། ། ཞེས་གསུངས་ཏེ། བསྐལ་པ་མང་པོར་གོམས་པའི་མཐུས་གཞན་གྱི་དོན་སྒྲུབ་པའི་ཐབས་ལ་མཁས་པ་དཔག་ཏུ་མེད་པ་དང་། སེམས་ཅན་ཐམས་ཅད་ལ་བུ་གཅིག་པ་ལྟར་བརྩེ་བའི་ཐུགས་རྗེ་ཆེན་པོའི་མཐུས་ཞིང་ངེས་པ་ནི་འོག་མིན་གྱི་གནས་དང་། སྟོན་པ་ངེས་པ་ནི་མཚན་སུམ་ཅུ་རྩ་གཉིས་དང་དཔེ་བྱད་བརྒྱད་ཅུའི་བདག་ཉིད་ཀྱི་སངས་རྒྱས་དང་། འཁོར་ངེས་པ་ནི་ས་བཅུ་པའི་བྱང་ཆུབ་སེམས་དཔའ་རྣམས་དང་།
དུས་ངེས་པ་ནི་རྟག་ཏུ་དང་། ཆོས་ངེས་པ་ནི་ཐེག་པ་ཆེན་པོའི་ལུང་གི་ཆོས་དང་། མངོན་པར་རྟོགས་པའི་ཆོས་ཟག་པ་མེད་པའི་བདེ་བ་ལ་ལོངས་སྤྱོད་པར་བྱེད་པ་ནི་ལོངས་སྤྱོད་རྫོགས་པའི་སྐུ་སྟེ། མངོན་རྟོགས་རྒྱན་ལས། མཚན་ནི་སུམ་ཅུ་རྩ་གཉིས་དང་། ། དཔེ་བྱད་བརྒྱད་བཅུའི་བདག་ཉིད་འདི། ། ཐེག་ཆེན་ཉེ་བར་ལོངས་སྤྱོད་ཕྱིར། ། ཐུབ་པའི་ལོངས་སྤྱོད་རྫོགས་སྐུར་འདོད། ། ཞེས་གསུངས་པ་ལྟར་རོ། ། གསུམ་པ་ཡོན་ཏན་ལ་བྲལ་བའི་ཡོན་ཏན་དང་།
རྣམ་པར་སྨོན་པའི་ཡོན་ཏན་ནོ། ། དང་པོ་སྟོབས་བཅུ་དང་། མི་འཇིགས་པ་བཞི་དང་། སངས་རྒྱས་ཀྱི་ཆོས་མ་འདྲེས་པ་བཅོ་བརྒྱད་དོ། ། དང་པོ་ནི། འདི་ནི་རང་དོན་བྲལ་བ་ཡི། ། ཡོན་ཏན་སུམ་ཅུ་རྩ་གཉིས་ལྡན། ། གནས་དང་གནས་མིན་མཁྱེན་སྟོབས་དང་། ། ལས་དང་དབང་པོ་ཁམས་དང་ནི། ། མོས་དང་ཀུན་འགྲོ་དགོད་པ་དང་། །
སྔོན་གནས་རྗེས་སུ་དྲན་པ་དང་། ། འཆི་འཕོ་ཟག་པ་ཟད་མཁྱེན་པ། ། འདི་དག་ཐུབ་པའི་སྟོབས་བཅུ་སྟེ། ། སྒྲིབ་དང་བདུད་ཀྱི་དཀྱིལ་འཁོར་དང་། ། ཕས་རྒོལ་འཇོམས་ལ་རྡོ་རྗེ་མཚུངས། ། ཞེས་གསུངས་ཏེ། ལོངས་སྤྱོད་རྫོགས་པའི་སྐུ་འདི་ནི་རང་གི་དོན་གྱི་བདག་ཉིད་ཀྱི་བྲལ་བའི་ཡོན་ཏན་སུམ་ཅུ་རྩ་གཉིས་དང་ལྡན་ཏེ། དེ་ལས་རེ་ཞིག་སྟོབས་བཅུ་ལ། ལམ་དང་ཐེག་པ་དམན་པ་སྤངས་ནས་བྱང་ཆུབ་ཀྱི་ལམ་ལ་གནས་པ་བརྟན་པར་མཛད་པས་སྡིག་པ་སྤྱོད་པ་ངན་སོང་དུ་འགྲོ་བ་ནི་གནས་ཡོད་དོ། ། མཐོ་རིས་སུ་འགྲོ་བ་གནས་མེད་དོ། །
ཞེས་བྱ་བ་ལ་སོགས་པ་མཁྱེན་པའི་གནས་དང་གནས་མ་ཡིན་པ་མཁྱེན་པའི་སྟོབས་དང་། ལས་དང་དེའི་རྣམ་པར་སྨིན་པ་ལ་བདག་ཉིད་ཀྱང་ཡིད་ཆེས་ཤིང་གཞན་ཡང་དེ་ལ་བསྐུལ་བས་ལས་ཀྱི་རྣམ་པར་སྨིན་པ་སྣ་ཚོགས་མཁྱེན་པའི་སྟོབས་དང་། སེམས་ཅན་གྱི་དབང་པོ་རབ་དང་འབྲིང་དང་ཐ་མ་རྣམས་ལེགས་པར་བརྟགས་ནས་ཆོས་སྟོན་པས་དབང་པོ་མཆོག་དང་མཆོག་མ་ཡིན་པ་མཁྱེན་པའི་སྟོབས་དང་། འཇིག་རྟེན་གྱི་ཁམས་དང་རིགས་དུ་མ་ལ་འཇུག་ཅིང་དེ་ལ་གནས་པར་གྱུར་པས་འཇིག་རྟེན་གྱི་ཁམས་དུ་མ་མཁྱེན་པའི་སྟོབས་དང་། སེམས་ཅན་རྣམས་ཀྱི་མོས་པ་བརྟགས་ནས་ཆོས་བསྟན་པས་མོས་པ་སྣ་ཚོགས་མཁྱེན་པའི་སྟོབས་དང་། ཉན་ཐོས་ཀྱི་ཐེག་པ་ལ་སོགས་པ་ཐེག་པ་ཀུན་ལ་བསླབས་ཤིང་དེ་དག་བསྟན་པས་ཀུན་ཏུ་འགྲོ་བའི་ལམ་མཁྱེན་པའི་སྟོབས་དང་། བསམ་གཏན་དང་ཏིང་ངེ་འཛིན་ལྷུར་ལེན་ཞིང་དེ་དག་ལ་ངེས་པར་བརྟགས་པས་ཀུན་ནས་ཉོན་མོངས་པ་དང་། རྣམ་པར་བྱང་བ་སྣ་ཚོགས་དགོད་པ་མཁྱེན་པའི་སྟོབས་དང་། དགེ་བ་རྣམས་ཆུད་མི་གསོན་པ་དང་། བག་ཡོད་པ་དང་།
དམ་བཅས་པ་རྣམས་བརྟན་པར་བྱས་པས་བདག་དང་གཞན་དག་གི་སྔོན་གྱི་གནས་རྗེས་སུ་དྲན་པའི་སྟོབས་དང་། སེམས་ཅན་རྣམས་སྤ་མི་སྐོང་པ་དང་ཆོས་ལ་དབང་མི་ཟ་བར་གཞན་ལ་འཆད་པར་བྱེད་པས་འཆི་བ་དང་འཕོ་བ་དང་སྐྱེ་བ་སྟེ་སྲིད་པ་གསུམ་མཁྱེན་པའི་སྟོབས་དང་། རང་དང་གཞན་གྱི་ཟག་པ་རྣམས་སྤང་བར་བྱ་བའི་ཕྱིར། ཆོས་དང་ལམ་བསྟན་པས་ཟག་པ་ཟད་པ་མཁྱེན་པའི་སྟོབས་ཏེ་དེ་ལྟར་ན་འདི་དག་ནི་ཐུབ་པའི་སྟོབས་བཅུ་སྟེ། ཉོན་མོངས་པ་དང་། ལྷའི་བུའི་བདུད་དང་། འཆི་བདག་གི་བདུད་དང་། ཕུང་པོའི་བདུད་ཅེས་བྱ་བའི་བདུད་དང་། མུ་སྟེགས་ལ་སོགས་པའི་ཕས་ཀྱི་རྒོལ་བ་ཐམས་ཅད་འཇོམས་པ་ལ་རྡོ་རྗེ་ཕ་ལམ་དང་མཚུངས་སོ། ། དེ་ལྟར་ཡང་མདོ་སྡེ་རྒྱན་ལས།
ཐབས་དང་སྐྱབས་དང་དག་པ་དང་། ། ཐེག་ཆེན་ངེས་པར་འབྱུང་པ་ལ། ། སེམས་ཅན་རྣམས་ལ་རབ་བསླུ་བའི། ། བདུད་འཇོམས་ཁྱོད་ལ་ཕྱག་འཚལ་ལོ། ། ཞེས་གསུངས་པ་ལྟར་རོ། ། གཉིས་པ་མི་འཇིགས་པ་བཞི་ནི། སྤངས་པ་དང་ནི་ཡེ་ཤེས་དང་། ། ངེས་འབྱུང་ལམ་དང་དེ་ཡི་གེགས། ། ཡང་དག་ཇི་བཞིན་སྟོན་པ་ལ། ། ཀུན་ཏུ་འཇིགས་པ་མི་མངའ་ཕྱིར། །
མི་འཇིགས་པ་ནི་བཞི་ཡིན་ཏེ། ། རྒོལ་བ་སུན་འབྱིན་བགྱིད་པ་དང་། ། གདུལ་བྱའི་སྐྱེ་བོ་སྐྱོང་བ་ལ། ། རྣམ་པར་འགྱིངས་པའི་སེངྒེ་ལགས། ། ཞེས་གསུངས་ཏེ། འདི་ལྟར་བདག་ཉིད་ཀྱི་ཟག་པ་རྣམས་ཟད་པ་ཉིད་དོ་ཞེས་སྤངས་པ་ཕུན་སུམ་ཚོགས་པར་ཁས་འཆེ་བ་ལ་ཆོས་དང་མཐུན་པའི་རྒོལ་བ་མེད་པས་རྣམ་པ་ཀུན་ཏུ་འཇིགས་པ་མི་མངའ་བ་འདི་ནི་མི་འཇིགས་པ་དང་པོ་སྟེ། དེ་ནི་སྔོན་ང་རྒྱལ་མེད་པ་དང་སྡིག་པ་མེད་པའི་སེམས་སྦྱངས་པ་ལས་སྐྱེས་པ་ཡིན་ནོ། ། བདག་ཉིད་བྱང་ཆུབ་ཏུ་མངོན་པར་རྫོགས་པར་སངས་རྒྱས་སོ་ཞེས་ཡེ་ཤེས་ཕུན་སུམ་ཚོགས་པར་ཁས་འཆེ་བ་ལ་ཆོས་དང་མཐུན་པའི་གྲོལ་བ་མེད་པས་རྣམ་པ་ཀུན་ཏུ་འཇིགས་པ་མི་མངའ་བ་འདི་ནི་མི་འཇིགས་པ་གཉིས་པ་སྟེ། དེ་ནི་སྔོན་སློབ་པ་ན་ཆོས་ལ་སློབ་དཔོན་གྱི་དཔེ་མཁྱུད་མེད་པ་དང་སེམས་ཅན་ཐམས་ཅད་ལ་སེམས་སྙོམས་པ་དང་བདོག་པ་ཐམས་ཅད་གཏོང་བ་དང་། ཆོས་ཐམས་ཅད་མཉམ་པ་ཉིད་དུ་མཐོང་བ་དང་འཁོར་བ་དང་མྱ་ངན་ལས་འདས་པ་ལ་ཐ་དད་ཀྱི་འདུ་ཤེས་དང་བྲལ་བ་ལས་སྐྱེས་པ་ཡིན་ནོ། །
དེ་ལྟར་རྣམ་པ་གཉིས་པོ་དེ་རང་གི་དོན་ཕུན་སུམ་ཚོགས་པ་ཡིན་ནོ། ། ཉན་ཐོས་ཀྱི་ལམ་ལ་སོགས་པ་འཁོར་བ་ལས་ངེས་པར་འབྱུང་བའི་ལམ་ཉིད་དུ་རབ་ཏུ་སྟོན་པ་ལ་ཆོས་དང་མཐུན་པའི་རྒོལ་བ་པོ་མེད་པས་རྣམ་པ་ཀུན་ཏུ་འཇིགས་པ་མི་མངའ་བའི་ཕྱིར་འདི་ནི་མི་འཇིགས་པ་གསུམ་པ་སྟེ། དེ་ནི་དཀར་པོའི་ཆོས་ལ་མོས་པ་དང་། ། རྣམ་པར་བྱང་པའི་ལམ་ལ་ཞུགས་པའི་རྒྱུ་ལས་བྱུང་བ་ཡིན་ནོ། ། འདོད་ཆགས་ལ་སོགས་པ་ལམ་གྱི་བར་དུ་གཅོད་པའི་གེགས་སུ་བསྟན་པ་ལ་ཆོས་དང་མཐུན་པའི་རྒོལ་བ་མེད་པས་རྣམ་པ་ཀུན་ཏུ་འཇིགས་པ་མི་མངའ་བ་ནི་མི་འཇིགས་པ་བཞི་པ་སྟེ། བདག་ཉིད་འདོད་ཆགས་ལ་སོགས་པ་ལ་མི་འཇུག་པ་དང་གཞན་མི་འཇུག་པ་ལ་སྦྱར་བ་ལས་སྐྱེས་པ་ཡིན་ནོ། ། རྣམ་པ་གཉིས་པོ་དེ་དག་ནི་གཞན་གྱི་དོན་གྱིས་མི་འཇིགས་པ་ཡིན་ནོ། ། བཞི་པོ་དེ་དག་ནི་ལྷའམ། བདུད་དམ། ཚངས་པའམ།
དགེ་སྦྱོང་ངམ། བྲམ་ཟེ་ལ་སོགས་པའི་རྒོལ་བ་ཐམས་ཅད་སུན་འབྱིན་པར་བགྱིད་པ་དང་། གདུལ་བྱའི་སྐྱེ་བོ་སྐྱོང་བ་དང་སྨིན་པ་གྲོལ་བར་བགྱིད་པ་ལ་རྣམ་པར་འགྱིངས་པའི་སེངྒེ་དང་མཚུངས་པ་ཡིན་ནོ། ། དེ་ལྟར་མདོ་སྡེ་རྒྱན་ལས། རང་གཞན་དོན་དུ་ཡེ་ཤེས་དང་། ། སྤང་དང་ངེས་འབྱུང་གེགས་བྱེད་པ། ། སྟོན་མཛད་མུ་སྟེགས་གཞན་དག་གིས། ། མི་བརྫི་ཁྱོད་ལ་ཕྱག་འཚལ་ལོ། ། ཞེས་གསུངས་པ་ལྟར་རོ། ། གསུམ་པ་སངས་རྒྱས་ཀྱི་ཆོས་མ་འདྲེས་པ་བཅོ་བརྒྱད་ནི།
འཁྲུལ་དང་ཅ་ཅོ་མི་མངའ་དང་། ། བསྙེལ་བ་མི་མངའ་མཉམ་པར་བཞག ། ཐ་དད་པ་ཡི་འདུ་ཤེས་སྤངས། ། མ་བརྟགས་བཏང་སྙོམས་མི་མངའ་དང་། ། འདུན་པ་དང་ནི་བརྩོན་འགྲུས་དང་། ། དྲན་དང་ཤེས་རབ་ཉམས་མི་མངའ། ། རྣམ་གྲོལ་རྣམ་གྲོལ་ཡེ་ཤེས་ནི། ། ཀུན་ཏུ་མཉམ་པ་མི་མངའ་དང་། ། སྐུ་དང་གསུང་དང་ཐུགས་ཀྱི་ལས། ། ཡེ་ཤེས་རྗེས་སུ་འབྲང་བ་དང་། །
འདས་དང་མ་འོངས་ད་ལྟར་ལ། ། སྒྲིབ་མེད་ཡེ་ཤེས་གཟིགས་འཇུག་པ། ། འདི་རྣམས་ཐུབ་པའི་མ་འདྲེས་ཆོས། ། རྣམ་པ་བཅོ་བརྒྱད་ཉིད་ལགས་ཏེ། ། ཞེས་བྱ་བ་ཡིས་དོན་དངོས་བསྟན་ཏེ། གཞན་ལ་ལམ་སྟོན་པ་དང་ལམ་ལོག་པ་འཆོས་པ་དང་། མར་མེ་འབུལ་བ་དང་། འགྱོད་པ་དང་གཉིད་སེལ་བ་དང་ཐེ་ཚོམ་གཅོད་པ་དང་། གཞན་གྱི་བློ་ལ་ཆོས་ཀྱི་སྣང་བ་བྱེད་པ་དང་། གཞན་ལ་མི་སྨོད་པ་དང་།
ངེས་པའི་ཚིག་དང་ལྡན་པ་དང་། ། ཆོས་ལ་དབང་མི་ཟ་བ་ཞེས་བྱ་བ་ལ་སྦྱངས་པས་ཀུན་ཏུ་སྣང་བ་ཞེས་བྱ་བའི་ཏིང་ངེ་འཛིན་དང་། སྒྲ་སྐད་ཀུན་ལ་འཇུག་པའི་གཟུངས་ཐོབ་པས་སྐུ་ལ་འཁྲུལ་པ་མེད་པར་ཆོས་སྟོན་པ་ནི་དང་པོའོ། ། ཚིག་གི་སྐྱོན་བྱུང་རྒྱལ་དང་མུ་ཅོར་དུ་སྨྲ་བ་སྤངས་པ་དང་། བདེན་པའི་ཚིག་དང་རྩོད་པ་མེད་པའི་ཚིག་དང་། བརྗོད་དུ་མེད་པའི་ཆོས་དང་། ཡེ་ཤེས་ལྷུན་གྱིས་གྲུབ་པ་ལ་དད་པ་དང་དེ་དག་འཛིན་དུ་འཇུག་པས་རྣམ་པར་འཕྲུལ་པའི་རྒྱལ་པོ་ཞེས་བྱ་བའི་ཏིང་ངེ་འཛིན་དང་། སྒོ་མཐའ་ཡས་པ་ཞེས་བྱ་བའི་གཟུངས་ཐོབ་པས་གསུང་ལ་ཅ་ཅོ་མི་མངའ་བར་ཆོས་སྟོན་པ་ནི་གཉིས་པའོ། ། སངས་རྒྱས་རྗེས་སུ་དྲན་པ་ལ་སོགས་པ་དྲུག་བརྟན་པ་དང་གཞན་དེ་དག་ལ་འཇུག་པས་ནི་ཆོས་ཐམས་ཅད་ལ་དབང་བསྒྱུར་བ་ཞེས་བྱ་བའི་ཏིང་ངེ་འཛིན་དང་། ཆོས་ཀྱི་སྒྲོན་མ་ཞེས་བྱ་བའི་གཟུངས་ཐོབ་པས་མཉེལ་བ་དང་བརྗེད་པ་མི་མངའ་བ་ནི་གསུམ་པའོ། །
སེམས་ཅན་གྱི་སེམས་སྲུང་བ་དང་དགེ་བ་ལ་བར་དུ་མི་གཅོད་པ་དང་། ཆོས་ཐམས་ཅད་སྒྱུ་མར་མོས་ཤིང་རློམ་སེམས་མེད་པ་དང་། མཉམ་པ་ཉིད་ཀྱིས་ཆོས་ཀྱི་དབྱིངས་འདྲེ་བ་མེད་པར་ཞུགས་པས་ཆོས་ཐམས་ཅད་ཀྱི་རང་བཞིན་མཉམ་པ་ཉིད་རྣམ་པར་སྤྲོས་པ་ཞེས་བྱ་བའི་ཏིང་ངེ་འཛིན་དང་། ཀུན་ནས་འཁྱིལ་བ་ཞེས་བྱ་བའི་གཟུངས་ཐོབ་པས་རྟག་ཏུ་མཉམ་པར་བཞག་པ་ནི་བཞི་པའོ། ། སེམས་དང་ལྟ་བ་ཕྱིན་ཅི་ལོག་དང་ཕྱིན་ཅི་མ་ལོག་པ་དང་། བདག་ཏུ་སྒྲོ་འདོགས་པ་དང་བདག་མེད་པ་ལ་སོགས་པ་ཐ་དད་མེད་པར་གོམས་པས། ཐ་དད་པ་མེད་པར་ཞུགས་པའི་མཚན་མ་མེད་པ་ཞེས་བྱ་བའི་ཏིང་ངེ་འཛིན་དང་། མི་ཟད་པའི་ཟ་མ་ཏོག་གི་གཟུངས་ཐོབ་པས། འཁོར་བ་དང་མྱ་ངན་ལས་འདས་པ་ལ་སོགས་པ་ལ་ཐ་དད་པའི་འདུ་ཤེས་མི་མངའ་བ་ཞེས་བྱ་བ་ནི་ལྔ་པའོ། ། བདེ་བ་དང་།
སྡུག་བསྔལ་བ་དང་། འབྱོར་པ་དང་ཉམས་པ་དང་། བདག་དང་གཞན་དང་སྲིད་པ་དང་ཞི་བ་ལ་སོགས་པའི་ཆོས་ཐམས་ཅད་མཉམ་པ་ཉིད་དུ་རྟོགས་ཤིང་། གཞན་ཡང་དེ་ལ་བཀོད་པས། གཉིས་སུ་ཆགས་པ་ལས་རྣམ་པར་གྲོལ་བ་ཞེས་བྱ་བའི་ཏིང་ངེ་འཛིན་དང་། རྒྱ་མཚོའི་ཕྱག་རྒྱ་ཞེས་བྱ་བའི་གཟུངས་ཐོབ་པས་གདུལ་བྱ་རྣམས་མ་བརྟགས་པར་བཏང་སྙོམས་སུ་འཇོག་པ་མི་མངའ་བ་ཞེས་བྱ་བ་ནི་དྲུག་པ་སྟེ། དེ་དག་ནི་སྤྱོད་པས་བསྡུས་པ་དྲུག་ཡིན་ནོ། ། ཟབ་པ་དང་རྒྱ་ཆེ་བའི་ཆོས་ཚོལ་བར་མོས་པ་དང་། ཉན་ཐོས་དང་རང་རྒྱལ་བའི་སེམས་སྤོང་བ་དང་། ཐེག་པ་ཆེན་པོ་ལས་མི་ལྡོག་པའི་སེམས་དང་།
སེམས་ཅན་ཡོངས་སུ་མི་འདོར་བ་དང་། གཞན་གྱི་དྲིང་ལ་མི་འཇོག་པར་མོས་པ་རྣམས་སྦྱངས་པས། གཞན་གྱི་དྲིང་ལ་མི་འཇོག་པར་མོས་པའི་འདུ་བྱེད་ཅེས་བྱ་བའི་ཏིང་ངེ་འཛིན་དང་། རྡོ་རྗེ་རྒྱལ་མཚན་གྱི་གཟུངས་ཐོབ་པས་ཆོས་སྟོན་པ་དང་མཛད་པ་དུས་ལས་མི་འདའ་བའི་འདུན་པ་མི་མངའ་བ། ཞེས་བྱ་བ་དང་། མངོན་པར་བྱང་ཆུབ་པར་བྱ་བའི་ཕྱིར་དམ་པའི་ཆོས་སྟོན་པ་དང་། རྣམ་པར་འཕྲུལ་པའི་བརྩོན་འགྲུས་བརྩམས་པས། བརྩོན་འགྲུས་མངོན་པར་འདུ་བྱེད་པའི་ཏིང་ངེ་འཛིན་དང་། རྫུ་འཕྲུལ་དམ་པའི་ཆོ་འཕྲུལ་ཐོབ་པས། གཞན་གྱི་དོན་ལ་བརྩོན་འགྲུས་ཉམས་པ་མི་མངའ་བ་ཞེས་བྱ་བ་གཉིས་པ་དང་།
འཇིག་རྟེན་དང་འཇིག་རྟེན་ལས་འདས་པའི་དྲན་པ་ཉེ་བར་གཞག་པ་སྒོམ་པ་དང་། ལུས་ལ་སོགས་པ་མི་རྟག་པ་དང་བདག་མེད་པ་དང་། མི་སྡུག་པར་དྲན་ཡང་རང་ཉིད་མཚན་དང་དཔེ་བྱད་ཀྱིས་བརྒྱན་པའི་ལུས་སྒྲུབ་པ་དང་། གཞན་དག་གི་སྡུག་བསྔལ་གྱི་ཚོར་བ་ཞི་བར་བྱ་བའི་ཕྱིར་སྙིང་རྗེ་བ་དང་། བདག་ཉིད་མཐའ་དང་དབུས་མེད་པའི་དྲན་པ་དམ་པ་དང་ལྡན་པར་བྱས་པས། མཐའ་དང་དབུས་མེད་པའི་དྲན་པ་འདུན་པའི་སྤོང་བའི་འདུ་བྱེད་དང་ལྡན་པའི་ཏིང་ངེ་འཛིན་དང་། ཀུན་བརྗོད་པའི་ཆོ་འཕྲུལ་ཐོབ་པས་དགེ་བའི་ཆོས་ལ་དྲན་པ་ཉམས་པ་མི་མངའ་བ་ཞེས་བྱ་བ་གསུམ་པ་དང་། རྒྱ་ཆེ་བ་དང་། རྣོ་བ་དང་། ཟབ་པ་དང་།
ཟིལ་གྱིས་མི་གནོན་པ་དང་། ཉན་ཐོས་དང་རང་རྒྱལ་བས་མི་དཔོགས་པ་དང་། དེ་དག་བས་ལྷག་པ་དང་། གཞན་གྱི་དྲིང་ལ་མི་འཇོག་པ་དང་། མི་ངོམས་པའི་ཤེས་རབ་ཅེས་བྱ་བ་རྣམས་དང་། ཆོས་ཚོལ་བའི་ཤེས་རབ་ཀྱིས་བླ་མ་བསྙེན་བསྐུར་བྱེད་པ་དང་། ཆོས་ཀྱི་ཕྱིར་བདོག་པ་ཐམས་ཅད་གཏོང་བ་ལ་བཞུགས་པ། སངས་རྒྱས་འཁོར་དང་བཅས་པས་གསལ་བར་བྱས་པའི་དཔྱོད་པའི་ཏིང་ངེ་འཛིན་སྤོང་བའི་འདུ་བྱེད་དང་ལྡན་པ་དང་། རྗེས་སུ་བསྟན་པའི་ཆོ་འཕྲུལ་ཐོབ་པས་ཤེས་རབ་ཉམས་པ་མི་མངའ་བ་ཞེས་བྱ་བ་བཞི་པ་དང་། འདུ་འཛི་སྤངས་ཤིང་དབེན་པ་ལ་གནས་པ་དང་།
རྣལ་འབྱོར་ལ་གཞོལ་བ་དང་། སྟོང་པ་ཉིད་ལ་སོགས་པའི་རྣམ་པར་ཐར་པ་སྒྲིབ་པ་མེད་པར་བསྐྱེད་པ་དང་། ཤེས་རབ་དང་ལྡན་པ་དང་། བདུད་ཀྱི་ཡུལ་ལས་འདས་པ་དང་། ཡེ་ཤེས་ཡུལ་ཡོངས་སུ་རྫོགས་པར་བྱེད་པ་དང་། སྒྲིབ་པ་རྣམས་སྤོང་བ་དང་། ཟབ་མོའི་ཆོས་སྟོན་པ་དང་། རྟེན་པ་བཞི་དང་ལྡན་པ་དང་། ལྟ་བ་དང་ཉོན་མོངས་པ་དང་། སེར་སྣ་ལ་སོགས་པ་མི་མཐུན་ཕྱོགས་སྤངས་པས།
དྲི་མ་མེད་པའི་སྙིང་པོའི་ཏིང་ངེ་འཛིན་དང་། ཆོས་ཐམས་ཅད་སྣང་བ་དང་ལྡན་པའི་གཟུངས་ཐོབ་པས། སྒྲིབ་པ་ལས་རྣམ་པར་གྲོལ་བ་ལ་ཉམས་པ་མི་མངའ་བ་ཞེས་བྱ་བ་ལྔ་པ་དང་། ཡེ་ཤེས་རྣམ་པར་དག་པ་ཉམས་པ་མེད་པར་སྦྱངས་པ་ལས་བྱུང་བའི་ཉོན་མོངས་པ་དང་བཅས་པ་དང་། དེ་མེད་པ་དང་། ངེས་པ་དང་། མ་ངེས་པ་དང་། སོ་སོ་སྐྱེ་བོ་དང་། འཕགས་པ་དང་། བདེན་པ་བཞི་པོ་རྣམས་ཤེས་ཤིང་དེ་དག་མངོན་དུ་མི་བྱེད་ལ།
གཞན་དག་གིས་ཤེས་པར་བྱ་བའི་ཕྱིར་ཆོས་སྟོན་པ་དང་། དེ་ལ་ཡང་གནོད་པ་མེད་པར་ཞུགས་པ་དང་། རྟེན་ཅིང་འབྲེལ་པར་འབྱུང་བ་ཤེས་ཤིང་དེ་ལ་བྱེད་པ་པོ་མེད་པ་དང་། དུས་གསུམ་མཉམ་པ་ཉིད་དུ་ཤེས་པ་དང་། ཆོས་ཟབ་མོ་སྟོན་པའི་རྒྱལ་བའི་བཀའ་ལ་རྩོད་པ་མེད་པ་དང་། དེ་ལྟ་བུའི་ཆོས་བྱུང་བ་དང་འཇིག་པའི་ཚུལ་ཤེས་པ་དང་། མཐར་འཛིན་པའི་ལྟ་བ་ལས་རྣམ་པར་འདས་པའི་ཚུལ་ཤེས་ཤིང་། དེ་བཞིན་དུ་གཞན་ལ་བསྟན་པས་སྟོབས་བཀོད་པའི་ཏིང་ངེ་འཛིན་དང་། མཐའ་ཡས་པ་མཁྱེན་པའི་གཟུངས་ཐོབ་པས། ཇི་སྐད་དུ་བསྟན་པའི་མ་འདྲེས་པའི་ཆོས་དེ་དག་དབང་འབྱོར་པའི་རྣམ་པར་གྲོལ་བའི་ཡེ་ཤེས་ལ་ཉམས་པ་མི་མངའ་བ་ཞེས་བྱ་བ་དྲུག་པ་སྟེ།
དེ་དག་ནི་རྟོགས་པས་བསྡུས་པ་དྲུག་གོ ། གཡོ་རྒྱུས་སེམས་ཅན་བླུ་བ་དང་ཚུལ་འཆོས་པ་དང་ཆགས་པ་དང་སྡང་བ་རྣམས་སྤངས་ཤིང་ཚངས་པར་སྤྱོད་པ་བརྟེན་པའི་ལུས་ཀྱིས་བདག་དང་གཞན་གྱི་དོན་སྒྲུབ་པར་བྱེད་པས་གཟུགས་ཀུན་ཏུ་སྟོན་པའི་ཏིང་ངེ་འཛིན་དང་། ཀུན་ནས་སྣང་བའི་གཟུངས་ཐོབ་པས། ། ཐུབ་པའི་སྐུ་གཟུགས་སྣ་ཚོགས་སྟོན་པ་སྐུའི་ཕྲིན་ལས་ཐམས་ཅད་ཡེ་ཤེས་ཀྱི་རྗེས་སུ་འབྲང་ཞིང་ཐམས་ཅད་དུ་གཞན་ལ་ཕན་པ་དང་དགེ་བ་ཞེས་བྱ་བའི་གཅིག་དང་། གཡོ་སྒྱུའི་ངག་ལ་སོགས་པའི་ངག་དང་། རྫུན་དང་ཕྲ་མ་དང་ཚིག་རྩུབ་དང་ངག་འཁྱལ་རྣམས་རྣམ་པར་སྤངས་ཤིང་། ཕན་པའི་ཚིག་དང་རན་པའི་ཚིག་དང་ཆོས་ཀྱི་དོན་དང་ལྡན་པའི་ཚིག་སྨྲས་པས་བདག་དང་གཞན་གྱི་དོན་གྲུབ་པར་བྱས་པས། རིན་པོ་ཆེའི་འབྱུང་གནས་ཀྱི་ཏིང་ངེ་འཛིན་དང་། འཁོར་གསུམ་གྱི་གཟུང་ཐོབ་པས་བརྗོད་པ་མེད་པར་ཆོས་སྟོན་པ་ལ་སོགས་པ་བརྗོད་པ་གསུང་གི་འཕྲིན་ལས་ཐམས་ཅད་ཡེ་ཤེས་ཀྱི་རྗེས་སུ་འབྲང་ཞིང་ཐམས་ཅད་དུ་གཞན་ལ་ཕན་པ་དང་དགེ་བ་ཞེས་བྱ་བ་གཉིས་པ་དང་། གཡོ་སྒྱུ་ལས་སོགས་པ་དང་།
བརྣབ་སེམས་དང་། གནོད་སེམས་དང་། ལོག་པར་ལྟ་བ་རྣམས་སྤངས་ཤིང་། ཡང་དག་པའི་ལྟ་བ་དང་ཚད་མེད་པ་བཞི་དང་། བརྗོད་དུ་མེད་པའི་བྱང་ཆུབ་ཀྱི་སེམས་དང་ལྡན་པས་རང་གཞན་ལ་ཕན་པའི་ལས་བསྒྲུབས་པས། ད་ལྟར་གྱི་སངས་རྒྱས་ཞལ་མངོན་སུམ་དུ་བཞུགས་པའི་ཏིང་ངེ་འཛིན་དང་། རྙོག་པ་མེད་པའི་གཟུངས་ཐོབ་པ། ། སྤྲོས་པ་མེད་པར་འགྲོ་བའི་ཡིད་ཤེས་ཤིང་ཆོས་ཐམས་ཅད་མཉམ་པ་ཉིད་ལ་འཇུག་པའི་ཐུགས་ཀྱི་འཕྲིན་ལས་རྣམས་ཡེ་ཤེས་ཀྱི་རྗེས་སུ་འབྲང་ཞིང་ཐམས་ཅད་དུ་དགེ་ཞིང་གཞན་ལ་ཕན་པ་ཞེས་བྱ་བ་གསུམ་ནི་འཕྲིན་ལས་ཀྱི་བསྡུས་པ་གསུམ་མོ། ། འདས་པའི་དེ་བཞིན་གཤེགས་པའི་ཡེ་ཤེས་ཆགས་པ་དང་ཐོགས་པ་མེད་པ་བརྙེས་པ་ལ་ཡིད་གཉིས་མེད་པ་དང་། འདས་པའི་སངས་རྒྱས་ཀྱི་སྐུ་དང་།
གསུང་དང་། ཐུགས་ཀྱི་འཕྲིན་ལས་རྣམས་ལྷུན་གྱིས་གྲུབ་པ་ལ་མི་སྐྲག་པ་དང་། རང་ཡང་དེ་ལ་མོས་ཤིང་གཞན་དག་ཀྱང་མོས་པར་བྱས་པས་དཔའ་བར་འགྲོ་བའི་ཏིང་ངེ་འཛིན་དང་། གཟི་བརྗིད་དང་ལྡན་པའི་གཟུངས་ཐོབ་པས་འདས་པའི་དུས་ལ་མ་ཐོགས་མ་ཆགས་པའི་ཡེ་ཤེས་གཟིགས་པ་འཇུག་པ་ཞེས་བྱ་བ་གཅིག་དང་། མ་འོངས་པའི་དེ་བཞིན་གཤེགས་པ་རྣམས་ལ་ཡང་དེ་བཞིན་དུ་མྱོས་པར་བྱས་པས། སྨོན་ལམ་ཡང་དག་པར་འཕགས་པ་ཏིང་ངེ་འཛིན་དང་། སེངྒེ་རྣམ་པར་བསྒྱིངས་པའི་གཟུངས་ཐོབ་པས་མ་འོངས་པའི་དུས་ལ་མ་ཐོགས་མ་ཆགས་པའི་ཡེ་ཤེས་ཀྱི་གཟིགས་པ་འཇུག་པ་ཞེས་བྱ་བ་གཉིས་པ་དང་། ད་ལྟར་བཞུགས་པའི་སངས་རྒྱས་རྣམས་ལ་ཡང་སྔར་བཞིན་དུ་མོས་པར་བྱས་པས། ཤིན་ཏུ་དཀར་བ་དྲི་མ་མེད་པའི་ཕྱག་རྒྱའི་ཏིང་ངེ་འཛིན་དང་། རྡོ་རྗེ་དཀྱིལ་འཁོར་གཟུངས་ཐོབ་པས་ད་ལྟར་གྱི་དུས་ལ་མ་ཐོགས་མ་ཆགས་པའི་ཡེ་ཤེས་ཀྱི་གཟུགས་པ་འཇུག་པ་ཞེས་བྱ་བ་རྣམ་པ་གསུམ་སྟེ།
དེ་ལ་མ་ཐོགས་པ་ནི་ཆོས་ཅན་མཁྱེན་པ་དང་། མ་ཆགས་པ་ནི་ཆོས་ཉིད་མཁྱེན་པའོ། ། ཡང་ན་ཤེས་བྱའི་སྒྲིབ་པ་སྤངས་པ་དང་། ཉོན་མོངས་པའི་སྒྲིབ་པ་སྤངས་པའོ། ། དེ་ལྟར་ན་གསུམ་པོ་དེ་དག་ནི་ཡེ་ཤེས་ཀྱི་བསྡུས་པ་གསུམ་མོ། ། དེ་ལྟར་བཅོ་བརྒྱད་པོ་འདི་དག་ནི་ཐུབ་པའི་ཉན་ཐོས་ལས་སོགས་པ་དང་མ་འདྲེས་པའི་ཆོས་བཅོ་བརྒྱད་ཉིད་ལགས་ཏེ། མདོ་སྡེ་རྒྱན་ལས། སྤྱོད་པ་དང་ནི་རྟོགས་པ་དང་། ། འཕྲིན་ལས་དང་ནི་ཡེ་ཤེས་ཀྱིས། ། ཉན་ཐོས་རང་སངས་རྒྱས་ཀུན་གྱི། །
བླ་མ་ཁྱོད་ལ་ཕྱག་འཚལ་ལོ། ། ཞེས་བཤད་པ་བཞིན་ནོ། ། དེ་དག་གི་དོན་བསྡུ་བ་དང་། ཡོན་ཏན་གཞན་ཡང་འདིར་བསྡུ་བ་ནི། ཀུན་ལ་ཁྱབ་ཀྱང་ཐམས་ཅད་ཀྱིས། ། མ་གོས་ཕྱིར་ན་མཁའ་དང་མཚུངས། ། འདི་ནི་བྲལ་བའི་ཡོན་ཏན་ཏེ། ། རྣམ་པར་ཕྱེ་ན་བགྲང་ཡས་ལགས། ། དབང་བཅུ་ལ་སོགས་གང་བཤད་པ། ། འདིའི་ནང་དུ་འདུས་མཁྱེན་མཛོད། །
ཅེས་གསུངས་ཏེ། ཡོན་ཏན་འདི་དག་གིས་སྙིང་པོའི་ཚུལ་གྱིས་ཀུན་ལ་ཁྱབ་ཀྱང་། དྲི་མ་ཐམས་ཅད་ཀྱིས་མ་གོས་པའི་ཕྱིར་ནམ་མཁའ་དང་མཚུངས་པ་ལགས་སོ། ། དེ་ལྟར་ན་སུམ་ཅུ་གཉིས་པོ་འདི་དག་ནི་བྲལ་བའི་ཡོན་ཏན་ཏེ། རྣམ་པར་ཕྱེ་ན་ནི་དེ་བཞིན་གཤེགས་པ་མ་གཏོགས་པས་བགྲང་པའི་ཚུལ་ལས་འདས་སོ། ། འོ་ན་དབང་བཅུ་དང་སོ་སོ་ཡང་དག་པར་རིག་པ་བཞི་དང་། བསྲུང་བ་མེད་པ་གསུམ་དང་། དྲན་པ་ཉེ་བར་གཞག་པ་གསུམ་དང་། བསྙེལ་བ་མི་མངའ་བ་དང་། བག་ཆགས་ཡང་དག་པར་བཅོམ་པ་དང་།
སྐྱེ་བོ་ལ་ཐུགས་རྗེ་ཆེན་པོ་ལ་སོགས་པ་གཞན་དག་ཀྱང་གསུངས་པ་མ་ཡིན་ནམ་ཞེ་ན། དབང་བཅུ་ལ་སོགས་པ་གང་བཤད་པ་དེ་དག་ནི་སྔར་སྨོས་པ་འདིའི་ནང་དུ་འདུས་པར་མཁྱེན་པར་མཛོད་ཅེས་བྱ་སྟེ། དེ་ལ་ཚེ་ལ་དབང་པ་དང་། ཡོ་བྱད་ལ་དབང་པ་དང་། ལས་ལ་དབང་པ་དང་། སྐྱེ་བ་ལ་དབང་པ་དང་། རྫུ་འཕྲུལ་ལ་དབང་པ་ལྔ་ནི་སྐུ་ལ་འཁྲུལ་པ་མི་མངའ་བ་དང་། སྐུའི་འཕྲིན་ལས་རྣམས་ཡེ་ཤེས་སྔོན་དུ་འགྲོ་ཞིང་ཡེ་ཤེས་ཀྱི་རྗེས་སུ་འབྲང་བའི་ནང་དུ་འདུས་སོ། ། སེམས་ལ་དབང་པ་དང་། མོས་པ་ལ་དབང་པ་དང་།
སྨོན་ལམ་ལ་དབང་པ་དང་། ཡེ་ཤེས་ལ་དབང་པ་དང་བཞི་ནི་འདུན་པ་ཉམས་པ་མི་མངའ་བ་ལ་སོགས་པ་དྲུག་དང་། ཐུགས་ཀྱི་འཕྲིན་ལས་རྣམ་ཡེ་ཤེས་སྔོན་དུ་འགྲོ་ཞིང་ཡེ་ཤེས་ཀྱི་རྗེས་སུ་འབྲང་བའི་ནང་དུ་འདུའོ། ། ཆོས་སྟོན་པ་ལ་དབང་པ་ནི། གསུང་ལ་ཅ་ཅོ་མི་མངའ་བ་དང་། གསུང་གི་འཕྲིན་ལས་རྣམས་ཡེ་ཤེས་སྔོན་དུ་འགྲོ་ཞིང་ཡེ་ཤེས་ཀྱི་རྗེས་སུ་འབྲང་བའི་ནང་དུ་འདུས་སོ་ཞེས་ཤེས་པར་བྱའོ། ། དེ་བཞིན་དུ་སོ་སོ་ཡང་དག་པར་རིག་པ་བཞི་ལ་སོགས་པ་གཞན་ཡང་འདིར་བསྡུ་བ་དང་། སྟོབས་དང་མི་འཇིགས་པ་བཞིར་བསྡུ་བ་ཡང་རང་གི་བློས་ཇི་ལྟ་བར་སྤྱད་དེ་འདིས་མཚོན་ནས་བསྡུ་ཤེས་པར་བྱའོ། ། ད་ནི་རྣམ་པར་སྨིན་པའི་ཡོན་ཏན་འཆད་པ་ན། རྒྱས་པར་དབྱེ་བ་དང་།
དོན་བསྡུ་བའོ། ། དང་པོ་ནི། སྐུ་ནི་གཞན་དོན་རྣམ་སྨིན་གྱི། ། ཡོན་ན་སུམ་ཅུ་རྩ་གཉིས་ལྡན། ། ཞབས་མཉམ་པ་དང་འཁོར་ལོས་མཚན། ། རྟིང་པ་སྤང་དང་སོར་མོ་རིང་། ། དྲ་བས་འབྲེལ་དང་གཞོན་ཤ་ཅན། ། མདུན་མཐོ་ཨེ་ནའི་བྱིན་པ་དང་། ། སྦ་བ་སྦུབས་ནུབ་སེངྒེའི་སྟོད། ། ཐལ་གོང་རབ་རྒྱས་དཔུང་མགོ་ཟླུམ། །
ཕྱག་རིང་སྐུ་མཆོག་རྣམ་པར་དག ། མགྲིན་པ་དྲི་མེད་དུང་ལྟ་བུ། ། སེངྒེའི་འགྲམ་པ་བཞི་བཅུའི་ཚེམས། ། ཐགས་བཟང་མཉམ་དང་མཆེ་བ་དཀར། ། ལྗགས་རིང་རོ་དྲོའི་མཆོག་ལྡན་དང་། ། ཀ་ལ་པིང་ཀའི་དབྱངས་དང་ནི། ། སྤྱན་ནི་མཐོན་མཐིང་རྫི་མ་སྟུག ། མཛོད་སྤུ་རབ་ཏུ་དཀར་བ་དང་། ། གཙུག་ཏོར་རབ་མཐོ་ལྟར་མཐོང་ངོ་། ། པགས་པ་སྲབ་ཅིང་གསེར་མདོག་ལྡན། །
བ་སྤུ་རེ་རེ་ནས་གཡས་འཁྲུངས། ། དབུ་སྐྲ་རིན་ཆེན་མཐོན་མཐིང་འདྲ། ། ནྱ་གྲོ་ཏ་ལྟར་ཆུ་ཞེང་གབ། ། སྟོབས་པོ་ཆེ་ཡི་མཆོག་ཏུ་འགྱུར། ། ཞེས་གསུངས་ཏེ། འདི་ལྟར་སྐུ་ནི་གཞན་གྱི་དོན་དུ་རྣམ་པར་སྨིན་པའི་ཡོན་ཏན་སུམ་ཅུ་རྩ་གཉིས་དང་ལྡན་ཏེ། སྔོན་སློབ་པའི་ཚེ་སོ་སོར་ཐར་པ་ལ་སོགས་པའི་དམ་བཅའ་བ་བརྟན་པོར་མཛད་པས་ཞབས་ཀྱི་མཐིལ་མཉམ་པར་གནས་པ་དང་། ནོར་དང་ཟས་ལ་སོགས་པ་སྣ་ཚོགས་པ་བྱིན་པས་ཞབས་དང་ཕྱག་འཁོར་ལོ་རྩིབས་སྟོང་དང་ལྡན་པས་མཚན་པ་དང་། སྔར་ཕན་བཏགས་པ་དང་སེམས་ཅན་དག་ཁྱད་དུ་མ་བསད་པས་རྟིང་པ་ཡངས་པ་སྟེ་ཞབས་ཀྱི་བཞི་ཆ་ཡོད་པའོ། ། འགྲོ་བ་ཐམས་ཅད་ཆོས་ཀྱིས་སྐྱབས་པས་སོར་མོ་རྣམ་པར་རིང་བ་དང་།
གཞན་དག་བྱེ་བ་བསྡུམས་པས་ཕྱག་དང་ཞབས་ཀྱི་སོར་མོ་རྣམས་ངང་པ་ལྟར་དྲ་བས་འབྲེལ་བ་དང་། གོས་བྱིན་པས་བུ་ཆུང་གཞོན་ནུ་མ་ལྟར་གཞོན་ཤ་ཆགས་པ་དང་། བཟའ་བ་དང་བཏུང་བ་འབྱིན་པས་ཞབས་དང་ཕྱག་གི་བོལ་བཞི་དང་། དཔུང་པ་གཉིས་དང་། དབུའི་ལྟག་པའི་ཕྱོགས་ཏེ་མདུན་ཤས་ཁེངས་པའི་མདུན་མཐོ་བ་དང་། དམ་པའི་ཆོས་ཡོངས་སུ་བཟུང་བས་བྱིན་པ་ཨེ་ནྱའི་བྱིན་པ་ལྟར་རྒྱས་ཤིང་ཟླུམ་ལ་རིམ་པ་འཚམ་པའོ། ། གསང་བའི་ཚིག་སྦས་པ་དང་འཁྲིག་པ་མི་ཚངས་པར་སྤྱོད་པ་སྤངས་པས་རྟ་ཅང་ཤེས་ལྟར་འདོམས་ཀྱི་སྦ་བ་སྦུབས་སུ་ནུབ་པ་དང་། རྒྱ་ཆེན་པོའི་དགེ་བ་ཡང་དག་པར་བསྒྲུབས་པས་རོ་སྟོད་སེངྒེའི་ལྟར་རྒྱས་པའོ། ། དགེ་བ་ཡང་དག་པར་སྤྱད་པས་ཐལ་གོང་ཤས་རབ་ཏུ་རྒྱས་པ་དང་། གཞན་འཇིགས་པ་ལས་དབུགས་ཕྱུང་པ་ཡིས་དཔུང་མགོ་ཟླུམ་ཞིང་རྒྱས་པའོ། །
གཞན་གྱི་དོན་ཡང་དག་པར་བསྒྲུབས་པས་ཕྱག་རིང་པ་སྟེ་སྐུ་མ་བསྟུན་ཀྱང་པུས་མོའི་ལྷ་ངར་སླེབ་པ་དང་། དགེ་བ་བཅུ་མི་ངོམ་པར་སྤྱད་པས་སྐུ་དྲི་མས་རྣམ་པར་དག་པ་དང་། སྐྱེ་བོ་ནད་པ་རྣམས་ལ་སྨན་བྱིན་པས་མགྲིན་པ་དྲི་མ་མེད་པ་དུང་ལྟ་བུ་དང་། དགེ་བའི་རྩ་བ་རྣམས་ཡོངས་སུ་རྫོགས་པས་འགྲམ་པ་སེངྒེའི་འགྲམ་པའི་ཟླ་བ་ཕྱེད་ཁམས་པ་ལྟ་བུ་དང་། སེམས་ཅན་ཐམས་ཅད་ལ་སེམས་རྣམ་པར་གནས་པས་ཚེམས་བགྲང་བཞི་བཅུ་ཚང་བ་དང་སེམས་ཅན་མི་མཐུན་པ་མཐུན་པར་བྱས་པས་ཚེམས་ཐགས་བཟང་ཞིང་མཉམ་པ་དང་། ལུས་དང་ངག་དང་ཡིད་ཀྱི་སྒོ་གསུམ་མི་དགེ་བ་ལས་བསྲུངས་པས་མཆེ་བ་ཤིན་ཏུ་དཀར་བ་དང་། བདེན་པའི་ཚིག་འབའ་ཞིག་སྨྲས་པས་ལྗགས་རིང་པ་སྟེ། བརྐྱང་ན་ཞལ་གྱི་དཀྱིལ་འཁོར་ཁེབས་པ་དང་། ཟས་བཟང་པ་དང་བསོད་པ་གཞན་ལ་བྱིན་པས་རོ་བྲོ་བའི་མཆོག་ཏེ། ལྗགས་རླུང་དང་མཁྲིས་པ་དང་བད་ཀན་གྱི་ནད་ཀྱིས་མ་ཉམས་པས་ཅི་གསོལ་ཀྱང་བདུད་རྩིའི་རོར་མྱོང་པ་དང་།
བརྫུན་ལས་སོགས་པ་བསྡམ་ཞིང་གཞན་ལ་སྙན་པར་སྨྲས་པ་ཡིས་ཚངས་པ་དང་ཀ་ལ་པིངྐའི་དབྱངས་ལྟར་སྙན་པའི་གསུང་འབྱུང་བ་དང་། བྱམས་པའི་བསམ་པས་གཞན་བསྲུངས་པས་སྤྱན་མཐོན་མཐིང་དང་། གཡོ་རྒྱུ་སྤངས་པས་རྫི་མ་བ་ཡི་ལྟ་བུ་དང་། བསྔགས་པར་འོས་པ་རྣམས་བསྔགས་པས་སྨིན་མཚམས་ན་ཉི་མ་དང་ཟླ་བའི་འོད་པས་ལྷག་པའི་མཛོད་སྤུ་དཀར་པོ་དུང་གཡས་སུ་འཁྱིལ་པ་ལྟར་གནས་པ་དང་། བླ་མ་ལ་གུས་པར་བྱས་པས་དབུའི་གཙུག་ཏོར་བལྟར་མི་མཐོང་པའི་མཆོག་དང་། སེམས་ལས་སུ་རུང་པར་བྱས་པས་པགས་པ་སྲབ་པ་དང་། མལ་སྟན་བྱིན་པས་པགས་པ་གསེར་གྱི་མདོག་དང་། འདུ་འཛི་སྤངས་ནས་གདམས་པ་བཞིན་རྗེས་སུ་མཐུན་པར་བྱས་པས་སྤུ་རེ་རེ་ནས་གཡས་སུ་འཁྲུངས་པ་དང་། བརྡེག་པ་དང་བཙོག་པ་ལ་སོགས་པ་སྤངས་པས་དབུ་སྐྲ་མཐོན་མཐིང་དང་། གཞན་ཏིང་ངེ་འཛིན་ལ་སྦྱར་བས་སྐུ་ནྱ་གྲོ་ཏའི་སྡོང་པོ་ལྟར་ཆུ་ཞེང་གབ་པ་སྟེ།
ལྟེ་བ་ནས་བཙལ་བའི་སྐུའི་སྟོད་སྨད་མཉམ་པར་གནས་པ་དང་། སྐུ་གཟུགས་དང་མཆོད་རྟེན་ལ་སོགས་པ་ཞིག་པ་དང་རལ་བ་རྣམས་བཅོས་པ་དང་། གཞན་དག་འཇིགས་པ་ལས་དབུགས་ཕྱུང་བ་དང་། ཉམས་ཆུང་བ་རྣམས་བདེ་བ་ལ་བཀོད་པས། སྐུ་སྟོབས་ཆེ་བ་རྣམས་ཀྱི་མཆོག་ཏུ་འགྱུར་ཏེ། ལུང་ལས་མི་བཅུའི་སྟོབས་ནི་གླང་ཕལ་པ་གཅིག་གི་སྟོབས་སོ། ། དེ་བཅུ་ནི་བ་མེན་སྔོན་པོའི་སྟོབས་སོ། ། དེ་བཅུའི་སྟོབས་ནི་གླང་པོ་ཆེ་ཕྲུ་གུའི་སྟོབས་སོ། ། དེ་བཅུ་ནི་གླང་པོ་ཆེ་མོ་དང་། དེ་བཅུ་ནི་གླང་པོ་ཕལ་པ་དང་།
དེ་བཅུ་ནི་གླང་པོ་ཆེ་འཚེ་བ་མེད་དང་། དེ་བཅུ་ནི་གླང་པོ་ཆེ་སྔོན་པོ་དང་། དེ་བཅུ་སེར་པོ་དང་། དེ་བཅུ་དམར་པོ་དང་། དེ་བཅུ་དཀར་པོ་དང་། དེ་བཅུ་འབིར་བྱེད་ཀྱི་དང་། དེ་བཅུ་སྤོས་ཀྱི་གླང་པོ་ཆེ་དང་། དེ་བཅུ་ཚན་པོ་ཆེ་དང་། དེ་བཅུ་རབ་གནོན་དང་། དེ་བཅུ་སྟོབས་མཆོག་དང་།
དེ་བཅུ་སྲེད་མེད་ཀྱི་བུའི་སྟོབས་དང་། དེའི་སྟོབས་ནི་དེ་བཞིན་གཤེགས་པའི་ཚོགས་དང་ཚིག་ཕྲན་དག་ལ་ཡང་ཡོད་དོ་ཞེས་བཤད་དོ། ། གཉིས་པ་དོན་བསྡུ་བ་ནི། འདི་དག་སུམ་ཅུ་རྩ་གཉིས་མཚན། ། དཔེ་བྱད་བརྒྱད་ཅུ་གང་བཤད་པ། ། འདི་ལ་རྣམ་པར་ཕྱེ་བ་ལེགས། ། འདི་ནི་གཟུགས་ཀྱི་སྐུ་ཡི་དཔལ། ། སྟོན་ཀ་ཡོངས་སུ་དྭངས་པ་ལ། ། ཟླ་བའི་དཀྱིལ་འཁོར་ཡོངས་རྫོགས་པ། ། རྒྱུ་སྐར་ཁྲོད་ན་ལྷམ་པ་ལྟར། །
ས་བཅུ་བརྙེས་པའི་དབུས་ན་ལྷ། ། དེ་ཉིད་ཆུ་མཚོར་ཤར་བ་ཡིས། ། བྱིས་ལ་དགའ་བ་བསྐྱེད་པ་ལྟར། ། དགེ་བ་མཐུན་པར་བསགས་པ་ལ། ། མཐུན་པར་སྣང་བས་དེའི་དོན་སྒྲུབ། ། འདི་ནི་ཐེག་ཆེན་མན་ངག་གི ། མདོ་ཡི་རྗེས་སུ་འབྲངས་ནས་བཤད། ། ཅེས་གསུངས་ཏེ། སྔར་སྨོས་པའི་ཞབས་མཉམ་པ་ལ་སོགས་པ་འདི་དག་ནི་མཚན་སུམ་ཅུ་རྩ་གཉིས་ཡིན་ནོ། ། མདོ་གཞན་ལས་དཔེ་བྱད་བརྒྱད་ཅུ་བཤད་པ་གཅིག་ཡིན་པ་ནི།
སུམ་ཅུ་རྩ་གཉིས་པོ་འདི་དག་ལ་རྣམ་པར་ཕྱེ་བ་ལགས་ཏེ། འདི་ལྟར་སེན་མོ་ཟངས་ཀྱི་མདོག་ལྟ་བུ་དང་། མདོག་སྣུམ་པ་དང་མཐོ་བ་དང་སོར་མོ་རྣམས་ཟླུམ་པ་དང་རྒྱས་པ་དང་བྱིན་གྱིས་ཕྲ་བ་དང་དྲུག་ནི་མཚན་ཕྱག་སོར་མོ་རིང་པ་ལས་ཕྱེ་བ་ཡིན་ནོ། ། དབུ་རྒྱས་པ་དང་དབུ་སྐྲ་གནག་པ་དང་། སྡུག་པ་དང་། འཇམ་པ་དང་། མ་འཛིངས་པ་དང་། མི་བཤོར་བ་དང་། དྲི་ཞིམ་པ་བདུན་ནི་དབུ་གཙུག་ཏོར་དང་མཛོད་སྤུ་རེ་རེ་ནས་གཡས་སུ་འཁྱིལ་པ་ལས་ཕྱེ་བ་ཡིན་ནོ། ། དཔྲལ་བ་ཕྱེད་པ་དང་དབྱེས་ཆེ་བ་དང་།
སྨིན་ཚུགས་རིང་པ་དང་འཇམ་པ་དང་སྣུམ་པ་དང་མཉམ་པ་དང་། ཤངས་མཐོ་བ་དང་གཙང་བ་བརྒྱད་ནི་མཛོད་སྤུ་ལས་ཕྱེ་ཞིང་དེའི་འཁོར་ཡིན་ནོ། ། སྤྱན་དག་པ་དང་མཛེས་པ་དང་འཛུམ་པ་དང་ཡངས་པ་དང་རྫི་མ་སྟུག་པ་དང་པདྨའི་འདབ་མ་འདྲ་བ་ལྔ་ནི་སྤྱན་མཐོན་མཐིང་དང་། རྫི་མ་ལྟ་བུ་ལས་ཕྱེ་བ་ཡིན་ནོ། ། སྙན་མཉམ་པ་དང་མ་ཉམས་པ་གཉིས་ནི་འགྲམ་པ་སེངྒེ་ལྟ་བུ་ལས་ཕྱེ་བ་དང་དེའི་འཁོར་ཡིན་ནོ། ། ཞལ་ཧ་ཅང་མི་རིང་པ་དང་སྒྲོས་ཤིང་ཐོག་བིལ་པ་ལྟར་དམར་བ་དང་། ལྗགས་མཉེན་པ་དང་སྲབ་པ་དང་། དམར་བ་དང་འབྲུག་གི་སྒྲ་དང་གསུང་མཉེན་པ་དང་འཇམ་པ་དང་མཆེ་བ་ཟླུམ་པ་དང་རྣོ་བ་དང་དཀར་བ་དང་མཉམ་པ་དང་བྱིན་གྱིས་ཕྲ་བ་སྟེ་བཅུ་གསུམ་ནི་ལྗགས་ཡངས་པ་དང་ཚངས་པའི་དབྱངས་དང་། ཚེམས་དཀར་བ་དང་ཐགས་བཟང་པ་དང་བཞི་བཅུ་ཚང་བ་དང་མཉམ་པ་དང་རོ་བྲོ་བའི་མཆོག་བརྙེས་པ་བདུན་ལས་ཕྱེ་བ་ཡིན་ནོ། ། རྩ་མི་མངོན་པ་དང་མདུད་པ་མེད་པ་དང་།
ལོང་བུ་མི་མངོན་པ་དང་། གཞོན་ཤ་ཅན་དང་ཤིང་བལ་ལྟར་འཇམ་པ་དང་། རི་མོ་མདངས་ཡོད་པ་དང་། རི་མོ་ཟབ་པ་དང་། རི་མོ་རིང་པ་བརྒྱད་ནི་ཕྱག་དང་ཞབས་འཇམ་ཞིང་གཞོན་ཤ་ཆགས་པ་དང་ཞབས་ལོང་བུ་མི་མངོན་པ་ལས་ཕྱེ་བ་ཡིན་ནོ། ། ཞབས་མཉམ་པ་ལས་ནི་རུས་སྦལ་ལྟར་གནས་པ་ཕྱེ་བ་ཡིན་ནོ། ། སེངྒེ་དང་གླང་ཆེན་དང་ངང་པ་དང་ཁྱུ་མཆོག་དང་གཡས་ཕྱོགས་དང་མཛེས་པ་དང་དྲང་པ་དང་གོམས་པ་སྙོམས་པ་བརྒྱད་ནི་ཕྱག་དང་ཞབས་ཀྱི་སོར་མོ་དྲ་བས་འབྲེལ་པ་དང་རྟིང་པ་ཡངས་པ་ལས་ཕྱེ་བ་ཡིན་ནོ། ། སྐུ་འཁྲིལ་བག་ཆགས་པ་དང་། བྱི་དོར་བགྱིས་པ་དང་རིམ་པར་འཚམ་པ་དང་གཙང་བ་དང་འཇམ་པ་དང་དག་པ་དང་ཁོ་ལག་ཡངས་པ་དང་མ་ཞུམ་པ་དང་རྒྱས་པ་དང་གྲིམས་པ་དང་ཡན་ལག་མཛེས་པ་དང་ཟླུམ་པ་དང་སྐབས་ཕྱིན་པ་དང་མ་སྙེང་པ་དང་། ཕྱང་ངེ་བ་དང་བལྟ་ན་སྡུག་པ་དང་ཀུན་སྤྱོད་གཙང་བ་དང་སྨེ་བ་མེད་པ་སྟེ་བཅོ་བརྒྱད་ནི།
སྐུ་ཆེ་ཞིང་དྲང་བ་དང་། མདུན་མཐོ་བ་དང་། ལྤགས་པ་གསེར་མདོག་དང་སྲབ་པ་དང་དཔུང་མགོ་ཟླུམ་པ་དང་ཐང་གོས་རྒྱས་པ་དང་རོ་སྟོད་སེངྒེའི་འདྲ་བ་དང་ནྱ་གྲོ་ཏ་ལྟར་ཆུ་ཞེང་གབ་པ་ལས་ཕྱེ་བ་ཡིན་ནོ། ། ཕྱལ་ཕྱང་ངེ་བ་དང་ཕྱལ་མ་རྙོངས་པ་དང་སྐུ་ཟླུམ་པ་དང་ལྟེ་བ་ཟབ་པ་དང་། གཡས་ཕྱོགས་སུ་འཁྱིལ་པ་ནི་སྦ་བ་སྦུབས་སུ་ནུབ་པའི་འཁོར་ལོ་ཡིན་ཞིང་དེ་ལས་ཕྱེ་བ་ཡིན་ནོ། ། དཔལ་གྱི་བེའུ་དང་བཀྲ་ཤིས་དང་ཉ་དང་དུང་དང་གཡུང་དྲུང་འཁྱིལ་པ་ལས་སོགས་པ་རྣམས་ནི་ཕྱག་དང་ཞབས་འཁོར་ལོའི་མཚན་དང་ལྡན་པ་དང་ཕྱག་དང་ཞབས་དྲ་བས་འབྲེལ་པ་ལས་ཕྱེ་བ་ཡིན་ནོ་ཞེས་འགྲེལ་པ་མཛད་པ་དག་གིས་བཤད་པ་དང་མཐུན་པར་མཛད་དོ། ། ཡུམ་ལས་ནི་ཞབས་རུས་སྦལ་ལྟར་གནས་པ་དང་། སྐུ་ཆེ་བ་དང་། སྐུ་དྲང་བ་དང་། ཞབས་འབུར་མི་མངོན་པ་དང་ལྗགས་མཛེས་པ་ལྔ་མཚན་དུ་བཤད་ལ།
ཐེག་པ་ཆེན་པོ་མན་ངག་གི་མདོ་ལས་ནི། ཞབས་མཉམ་པ་དང་། སྐུ་རྣམ་པར་དག་པ་དང་། མགྲིན་པ་དུང་ལྟར་དྲི་མ་མེད་པ་དང་། དབུ་སྐྲ་མཐོན་མཐིང་དང་། སྟོབས་པོ་ཆེའི་མཆོག་ཏུ་གྱུར་པ་ལྔ་མཚན་དུ་བཤད་དོ། ། གཞན་དག་ནི་གོ་རིམ་མ་གཏོགས་པ་འདྲ་བར་སྣང་ངོ་། ། དེ་ལྟར་ན་མཚན་སུམ་ཅུ་རྩ་གཉིས་དང་དཔེ་བྱད་བརྒྱད་ཅུའི་བདག་ཉིད་འདི་ནི་གཟུགས་ཀྱི་སྐུའི་དཔལ་ཕུན་སུམ་ཚོགས་པ་ཡིན་ཏེ། སྟོན་ཀའི་ནམ་མཁའ་ཡོངས་སུ་དག་པ་ལ་ཟླ་བའི་དཀྱིལ་འཁོར་ཡོངས་སུ་རྫོགས་པ་སྒྱུ་སྐར་གྱི་ཁྲོད་ན་ལྷམ་ཞིང་བརྗིད་པ་ལྟར། ས་བཅུ་པའི་ཡེ་ཤེས་བརྙེས་པའི་དབུས་ན་ལྷམ་ཞིང་བརྗིད་ལ།
ཟླ་བའི་དཀྱིལ་འཁོར་དེ་ཉིད་ཀྱི་གཟུགས་བརྙན་ཆུ་མཚོར་ཤར་བ་ཡིས་བྱིས་པ་རྣམས་དགའ་བ་བསྐྱེད་པ་ལྟར་དགེ་བའི་རྩ་བ་མཐུན་པར་བསགས་པའི་བྱིས་པ་རྣམས་སངས་རྒྱས་ཀྱི་མཚན་སུམ་ཅུ་རྩ་གཉིས་དང་དཔེ་བྱད་བརྒྱད་ཅུས་བརྒྱན་པའི་སྐུ་ཡང་མཐུན་པར་སྣང་བས་གདུལ་བྱ་རྣམས་ཀྱི་མངོན་པར་འདོད་པའི་དོན་དེ་སྒྲུབ་པར་བྱེད་དེ། འཇིག་རྟེན་ལས་འདས་པའི་ལེའུ་ལས། རྒྱལ་བའི་ཆོས་ཉིད་ལུས་མེད་རབ་ཞི་བ། ། གཉིས་མེད་རང་བཞིན་མེད་པ་ཐུགས་ཆུད་ནས། ། གཟུགས་སྐུ་བཟང་པོ་མཚན་གྱིས་བརྒྱན་པ་ཡིས། ། འགྲོ་བ་མ་ལུས་བཀང་ཞིང་སྟོན་པར་མཛད། ། ཅེས་གསུངས་པ་དང་། རྒྱུད་བླ་མ་ལས། ཇི་ལྟར་སྤྲིན་མེད་ནམ་མཁའི་ཟླ་བའི་གཟུགས། ། སྟོན་ཁའི་ཆུ་སྔོན་མཚོར་ནི་མཐོང་བ་ལྟར། །
དེ་བཞིན་ཁྱབ་བདག་རྒྱལ་སྲས་ཚོགས་ཀྱི་དབུས། ། རྫོགས་སངས་དཀྱིལ་འཁོར་ནང་དུ་མཐོང་བར་འགྱུར། ། ཅེས་པ་དང་། མཐོང་ན་ཚིམ་བྱེད་ཡོན་ཏན་གང་། ། སུམ་ཅུ་རྩ་གཉིས་ཞེས་བྱ་བ། ། སྤྲུལ་དང་ཆོས་ལ་རྫོགས་པར་ནི། ། ལོངས་སྤྱོད་རྫོགས་སྐུ་གཉིས་ལ་བརྟེན། ། དག་ལས་ཉེ་དང་རིང་རྣམས་ལས། ། འཇིག་རྟེན་རྒྱལ་བའི་དཀྱིལ་འཁོར་དུ། ། ཆུ་དང་ནམ་མཁའ་ཟླ་གཟུགས་བཞིན། །
དེ་མཐོང་བ་ནི་རྣམ་པ་གཉིས། ། ཞེས་གསུངས་པ་ལྟར་རོ། ། དེ་ལྟར་ན་སྟོབས་བཅུ་ནས་མཚན་སུམ་ཅུ་རྩ་གཉིས་ཀྱི་བར་འདི་ནི་ཐེག་པ་ཆེན་པོ་མན་ངག་གི་མདོ། བུ་མོ་རིན་ཆེན་མཆོག་གི་མདོའི་རྗེས་སུ་འབྲང་ནས་བཤད་དེ། གཞན་ལས་ནི་དེ་ལས་ཅུང་ཟད་མི་འདྲ་བ་ཡང་བཤད་དོ་ཞེས་ངེས་པར་བྱའོ། ། ད་ནི་བཞི་པ་སྤྲུལ་པའི་སྐུ་འཆད་པ་ནི། ལོངས་སྤྱོད་རྫོགས་པའི་སྐུ་དེའི་མཐུས། ། དཔག་ཡས་འགྲོ་བའི་བསོད་ནམས་བཞིན། ། སྣ་ཚོགས་སྣང་བས་དོན་མཛད་པ། ། དེ་ནི་སངས་རྒྱས་སྤྲུལ་པའི་སྐུ། །
ཞེས་གསུངས་ཏེ། སྔར་སྨོས་པའི་ལོངས་སྤྱོད་རྫོགས་པའི་སྐུ་དེ་ཡི་མཐུ་ལ་བརྟེན་ནས། དཔག་པ་དང་བགྲངས་པ་ལས་འདས་པའི་འགྲོ་བ་རང་རང་གི་བསོད་ནམས་དང་སྐལ་བ་ཇི་ལྟ་བ་བཞིན་དུ་སེམས་ཅན་དུ་སྣང་བ་དང་སེམས་ཅན་མ་ཡིན་པར་སྣང་བ་ལ་སོགས་པ་སྣ་ཚོགས་སུ་སྣང་པས་འགྲོ་བ་རྣམས་ཀྱི་མཐོ་རིས་དང་ཐར་པའི་དོན་མཛད་ཅིང་རྒྱུན་མི་འཆད་པ། དེ་ནི་སངས་རྒྱས་སྤྲུལ་པའི་སྐུ་ཡིན་ཏེ། ། མངོན་པར་རྟོགས་པའི་རྒྱན་ལས། གང་གིས་སྲིད་པ་ཇི་སྲིད་བར། ། འགྲོ་ལ་ཕན་པ་སྣ་ཚོགས་དག ། མཉམ་དུ་མཛད་པའི་སྐུ་དེ་ནི། ། ཐུབ་པའི་སྤྲུལ་སྐུ་རྒྱུན་མི་འཆད། ། ཞེས་གསུངས་པ་བཞིན་ནོ། །
དེ་ལ་ནི་རྣམ་པར་སྨིན་པའི་སྤྲུལ་པའི་སྐུ་དང་། རྣམ་པར་སྨིན་པ་མ་ཡིན་པ་གཉིས་ཡོད་དེ། དང་པོ་ནི་སེམས་ཅན་དུ་སྟོན་པ་ཤཱཀྱ་ཐུབ་པ་ལྟ་བུ་སྟེ་ལང་དཀར་གཤེགས་པ་ལས། གཙང་མའི་གནས་དག་རྣམས་སྤངས་པ་ཡི། ། འོག་མིན་གནས་ནི་ཉམས་དགའ་བ། ། ཡང་དག་རྫོགས་སངས་དེར་སངས་རྒྱས། ། སྤྲུལ་པ་པོ་ནི་འདིར་སངས་རྒྱ། ། ཞེས་གསུངས་པ་བཞིན་ནོ། ། གཉིས་པ་ནི་སེམས་ཅན་དུ་མི་སྟོན་པ་དཔག་བསམ་གྱི་ཤིང་དང་ཡིད་བཞིན་གྱི་ནོར་བུ་ལ་སོགས་པར་སྤྲུལ་ནས་སེམས་ཅན་གྱི་དོན་མཛད་པ་སྟེ། སྡོང་པོ་བཀོད་པ་ལས།
དེ་དག་དགོན་པར་ལྗོན་ཤིང་ཆེན་པོར་འགྱུར། ། སྨན་དང་རིན་ཆེན་མི་ཟད་གཏེར་རྣམས་དང་། ། ཡིད་བཞིན་ནོར་བུ་དཔག་བསམ་ཤིང་དང་ནི། ། ལམ་གོལ་འཁྱམས་པ་རྣམས་ལ་ལམ་སྟོན་འགྱུར། ཞེས་གསུངས་པ་བཞིན་ནོ། ། ད་ནི་གཉིས་པ་ཡེ་ཤེས་བཤད་པ་ནི། ། རང་བཞིན་སྐུ་ནི་ཆོ་དབྱིངས་ཀྱི། ། ཡེ་ཤེས་མཆོག་གི་བསྡུས་པ་སྟེ། ། སངས་རྒྱས་ལོངས་སྤྱོད་རྫོགས་པ་ནི། ། མེ་ལོང་ཡེ་ཤེས་ལས་གཞན་མིན། །
མཉམ་པ་ཉིད་དང་སོ་སོར་རྟོག ། དེ་ཡི་ཁྱད་པར་ཉིད་ལགས་ཤིང་། ། བྱ་བ་གྲུབ་པའི་ཡེ་ཤེས་ཀྱིས། ། སངས་རྒྱས་སྤྲུལ་པ་ཡང་དག་བསྡུས། ། ཞེས་གསུངས་ཏེ། འདི་ལྟར་ཡེ་ཤེས་ནི་ལྔ་སྟེ་ཆོས་ཀྱི་དབྱིངས་ཀྱི་ཡེ་ཤེས་དང་། མེ་ལོང་ལྟ་བུའི་ཡེ་ཤེས་དང་། ། མཉམ་པ་ཉིད་ཀྱི་ཡེ་ཤེས་དང་། ། སོ་སོར་རྟོག་པའི་ཡེ་ཤེས་དང་། ། བྱ་བ་གྲུབ་པའི་ཡེ་ཤེས་པའོ། །
དེ་ལ་རང་བཞིན་གྱི་སྐུ་སྔར་བཤད་པ་ནི་ཆོས་ཀྱི་དབྱིངས་ཀྱི་ཡེ་ཤེས་ཀྱིས་བསྡུས་པ་སྟེ་དབྱིངས་དང་ཡེ་ཤེས་དབྱེར་མེད་པ་ལ་ཆོས་ཀྱི་སྐུ་དང་ཆོས་ཀྱི་དབྱིངས་ཀྱི་ཡེ་ཤེས་ཞེས་བྱ་བར་ཐ་སྙད་འདོགས་པའི་ཕྱིར་རོ། ། སྔར་བཤད་པའི་ལོངས་སྤྱོད་རྫོགས་པའི་སྐུ་ནི་མེ་ལོང་ལྟ་བུའི་ཡེ་ཤེས་ལས་གཞན་མ་ཡིན་ནོ། ། མེ་ལོང་ལྟ་བུའི་ཡེ་ཤེས་ནི་ཀུན་གཞིའི་རྣམ་པར་ཤེས་པ་གནས་གྱུར་པ་སྟེ། ང་ཡི་བ་མེད་པ་དང་དམིགས་པ་དང་རྣམ་པ་ཡོངས་སུ་མ་ཆད་པ་དང་། དུས་རྟག་ཏུ་ལྡན་པ་དང་། ཤེས་བྱ་ཐམས་ཅད་ལ་མ་རྨོངས་པ་དང་། དེ་དག་གི་རྣམ་པ་མངོན་དུ་ཕྱོགས་པ་ཡང་མ་ཡིན་ཏེ། མདོ་སྡེ་རྒྱན་ལས། མེ་ལོང་ཡེ་ཤེས་ང་ཡི་མེད། ། ཡོངས་སུ་མ་ཆད་རྟག་ཏུ་ལྡན། །
ཤེས་བྱ་ཀུན་ལ་མ་རྨོངས་པ། ། རྟག་ཏུ་དེ་ལ་མངོན་ཕྱོགས་མིན། ། ཡེ་ཤེས་ཀུན་གྱི་རྒྱུ་མཚན་ཕྱིར། ། ཡེ་ཤེས་འབྱུང་གནས་ཆེན་པོ་འདྲ། ། ལོངས་སྤྱོད་རྫོགས་པའི་སངས་རྒྱས་ཉིད། ། ཡེ་ཤེས་གཟུགས་བརྙན་འབྱུང་ཕྱིར་དེ། ། ཞེས་བཤད་དོ། ། མཉམ་པ་ཉིད་ཀྱི་ཡེ་ཤེས་ནི། ། ཉོན་མོངས་པ་ཅན་གྱི་ཡིད་གནས་གྱུར་པ་སྟེ། སློབ་པའི་ཚེ་སེམས་ཅན་ཐམས་ཅད་ལ་མཉམ་པ་ཉིད་ཀྱི་སེམས་བསྒོམ་པ་དག་པས་སེམས་ཅན་ཐམས་ཅད་ལ་ཆགས་པ་དང་སྡང་པ་མེད་པའི་མཉམ་པ་ཉིད་ཀྱི་ཡེ་ཤེས་མི་གནས་པའི་མྱ་ངན་ལས་འདས་པར་ཞུགས་པ་སྟེ།
སྒོམ་པས་དག་པས་སེམས་ཅན་ལ། ། མཉམ་པ་ཉིད་ཀྱི་ཡེ་ཤེས་འདོད། ། མི་གནས་ཞི་བར་ཞུགས་པ་ཡིས། ། མཉམ་པ་ཉིད་ཀྱི་ཡེ་ཤེས་འདོད། ། ཅེས་གསུངས་པ་བཞིན་ནོ། ། སོ་སོར་རྟོག་པའི་ཡེ་ཤེས་ནི་ཡིད་ཀྱི་རྣམ་པར་ཤེས་པ་གནས་གྱུར་པ་སྟེ། ཤེས་བྱ་ཐམས་ཅད་ལ་མ་ཐོགས་པ་དང་། ཏིང་ངེ་འཛིན་དང་། གཟུངས་ཀྱི་སྒོ་རྣམས་ཀྱི་གཏེར་དང་འདྲ་བ་དང་། འཁོར་གྱི་དཀྱིལ་འཁོར་ལ་རྣམ་པར་འཕྲུལ་པ་ཐམས་ཅད་སྟོན་པ་དང་།
ཆོས་ཀྱི་ཆར་ཆེན་པོ་འབེབས་པ་སྟེ། མདོ་སྡེ་རྒྱན་ལས། སོ་སོར་རྟོག་པའི་ཡེ་ཤེས་ནི། ། ཤེས་བྱ་ཀུན་ལ་རྟག་མི་ཐོགས། ། ཏིང་ངེ་འཛིན་དང་གཟུངས་རྣམས་ཀྱི། ། གཏེར་དང་འདྲ་བ་ཁོ་ན་ཡིན། ། འཁོར་གྱི་དཀྱིལ་འཁོར་རྣམས་སུ་ནི། ། འབྱོར་པ་ཐམས་ཅད་སྟོན་མཛད་པ། ། ཆོས་ཆེན་ཆར་ནི་རབ་ཏུ་འབེབས། ། ཞེས་གསུངས་པ་བཞིན་ནོ། །
དེ་ལྟར་ན་མཉམ་པ་ཉིད་ཀྱི་ཡེ་ཤེས་དང་སོ་སོར་རྟོག་པའི་ཡེ་ཤེས་ནི་ལོངས་སྤྱོད་རྫོགས་པའི་སྐུ་དང་མེ་ལོང་ལྟ་བུའི་ཡེ་ཤེས་ཀྱི་ཁྱད་པར་ལགས་སོ་ཞེས་ཤེས་པར་བྱའོ། ། བྱ་བ་གྲུབ་པའི་ཡེ་ཤེས་སྒོ་ལྔའི་རྣམ་པར་ཤེས་པ་གནས་གྱུར་པ་སྟེ། འཇིག་རྟེན་གྱི་ཁམས་ཐམས་ཅད་དུ་སྤྲུལ་པ་སྣ་ཚོགས་པས་སེམས་ཅན་མ་ལུས་པའི་དོན་སྒྲུབ་པ་སྟེ། དེ་ཉིད་ལས། བྱ་བ་གྲུབ་པའི་ཡེ་ཤེས་ནི། ། ཁམས་རྣམས་ཀུན་ཏུ་སྣ་ཚོགས་ཤིང་། ། དཔག་མེད་བསམ་ཡས་སྤྲུལ་པ་ཡིས། ། སེམས་ཅན་ཀུན་དོན་སྒྲུབ་པ་འོ། ། ཞེས་གསུངས་སོ། ། དེ་ཡིས་ནི་སངས་རྒྱས་ཀྱི་སྤྲུལ་པའི་སྐུ་བསྡུས་སོ། །
དོན་དེ་ཉིད་གསེར་འོད་དམ་པ་ལས། ། རང་བཞིན་རྣམ་པར་དག་པའི་ཕྱིར་ཆོས་ཀྱི་སྐུར་སྣང་ངོ་། ། ཡེ་ཤེས་རྣམ་པར་དག་པའི་ལོངས་སྤྱོད་རྫོགས་པའི་སྐུར་སྣང་ངོ་། ། ཏིང་ངེ་འཛིན་རྣམ་པར་དག་པས་སྤྲུལ་པའི་སྐུར་སྣང་ངོ་། ། དེ་གསུམ་རྣམ་པར་དག་པ་ནི་ཆོས་ཀྱི་དབྱིངས་ཀྱི་དེ་བཞིན་ཉིད་དང་། གཞན་མ་ཡིན་པའི་དེ་དེ་བཞིན་ཉིད་དང་། རོ་གཅིག་པའི་དེ་བཞིན་ཉིད་དང་། རྣམ་པར་གྲོལ་བའི་དེ་བཞིན་ཉིད་དང་མཐའ་ཀླས་པའི་དེ་བཞིན་ཉིད་ཀྱི་ཕྱིར་སངས་རྒྱས་ཐམས་ཅད་ནི་སྐུ་ཐ་མི་ཐད་པའི་ཞེས་གསུངས་སོ། ། ད་ནི་དེ་དག་གི་རྣམ་གཞག་འཆད་པ་ནི། སྐུ་དང་ཡེ་ཤེས་དེ་དག་ཀྱང་། །
རིམ་བཞིན་རྟེན་དང་བརྟེན་པ་དང་། ། དེ་བཞིན་རང་དོན་གཞན་དོན་དང་། ། ཕྲ་དང་རག་པ་རྣམ་པར་གཞག ། ཅེས་གསུངས་ཏེ། སྔར་སྨོས་པའི་སྐུ་དང་ཡེ་ཤེས་དེ་དག་ཀྱང་རིམ་པ་བཞིན་དུ་སྐུ་ནི་རྟེན་དང་ཡེ་ཤེས་ནི་བརྟེན་པ་དང་། དེ་བཞིན་དུ་སྐུ་ཉིད་ལ་ཡང་ཆོས་ཀྱི་སྐུ་ལ་ལོངས་སྤྱོད་རྫོགས་པའི་སྐུ་རྟེན་ལ། དེ་ལ་སྤྲུལ་པའི་སྐུ་བརྟེན་པ་དང་། ཡེ་ཤེས་ལ་ཡང་མེ་ལོང་ལྟ་བུའི་ནི་རྟེན་དང་ཡེ་ཤེས་གཞན་ནི་དེ་ལ་བརྟེན་པ་ཡིན་ནོ་ཞེས་བྱ་བ་དང་། ལོངས་སྤྱོད་རྫོགས་པའི་སྐུ་ནི་རང་གི་དོན་དང་། སྤྲུལ་པའི་སྐུ་ནི་གཞན་གྱི་དོན་དང་།
ཆོས་ཀྱི་སྐུ་ནི་དེ་གཉིས་ཀྱི་རྟེན་དང་། ཆོས་ཀྱི་སྐུ་ཕྲ་བ་དང་། དེ་བས་ལོངས་སྤྱོད་རྫོགས་པའི་སྐུ་རགས་པ་དང་། དེ་བས་ཀྱང་སྤྲུལ་པའི་སྐུ་རགས་པར་གཞག་ལ། དེ་དག་གིས་ནི་ཡེ་ཤེས་ཀྱི་རང་དོན་གཞན་དོན་དང་། ཕྲ་རགས་ཀྱང་ཤེས་པར་བྱའོ། ། དེ་དག་མདོ་སྡེ་རྒྱན་ལས། མེ་ལོང་ཤེས་མི་གཡོ་སྟེ། ། ཡེ་ཤེས་གསུམ་ནི་དེ་ལ་བརྟེན། ། ཞེས་པ་དང་།
སྐུ་གསུམ་དག་གིས་སངས་རྒྱས་ཀྱི། ། སྐུ་བསྡུས་པར་ནི་ཤེས་བྱ་སྟེ། ། སྐུ་གསུམ་དག་གིས་རང་བཞིན་གྱི། ། དོན་དེ་རྟེན་དང་བཅས་པར་བསྟན། ། ཞེས་བྱ་བ་དང་། འཇིག་རྟེན་དག་དང་དཀྱིལ་འཁོར་ནའང་། ། སྣང་ལ་ལྷ་དང་མི་རྣམས་ཀྱིས། ། རྣམ་པ་ཀུན་ཏུ་མི་མཐོང་ངོ་། ། ཞེས་བཤད་པ་ཡིན་ཏེ། འཇིག་རྟེན་ལ་སྣང་བ་ནི་སྤྲུལ་པའི་སྐུ་སྟེ་རགས་པ་དང་།
འཁོར་གྱི་དཀྱིལ་འཁོར་ལ་སྣང་བ་ནི་ལོངས་སྤྱོད་རྫོགས་པའི་སྐུ་སྟེ་དེ་བས་ཕྲ་འོ། ། ལྷ་དང་མི་རྣམས་ཀྱིས་མི་མཐོང་བ་ནི་ཆོས་ཀྱི་སྐུ་སྟེ་ཤིན་ཏུ་ཕྲའོ་ཞེས་ཤེས་པར་བྱའོ། ། ད་ནི་རྒྱུན་མི་འཆད་པ་སྟོན་པ་ནི། སངས་རྒྱས་དེ་ཡང་ཟག་མེད་ཀྱི། ། དབྱིངས་དང་རོ་གཅིག་ཉིད་ཕྱིར་དང་། ། མི་ཟད་རྒྱུ་ལས་བསྐྲུན་ཕྱིར་དང་། ། མི་མཐུན་ཕྱོགས་ཀུན་བཅོམ་ཕྱིར་དང་། ། སྨོན་ལམ་ཉེ་བར་གྲུབ་ཕྱིར་དང་། ། ཀུན་ཏུ་དབང་འབྱོར་བརྙེས་ཕྱིར་དང་། ། མཛད་པའི་ཡུལ་ཡང་མི་ཟད་ཕྱིར། །
རྟག་ཏུ་རྒྱུན་མི་འཆད་པ་ལགས། ། དེའི་ཕྱིར་དེ་ཡི་བསྟན་པ་ཡང་། ། འཇིག་རྟེན་ཁམས་གསུམ་རྟག་ཏུ་གནས། ། ཞེས་གསུངས་ཏེ། སྐུ་དང་ཡེ་ཤེས་ཀྱི་བདག་ཉིད་ཀྱི་སངས་རྒྱས་དེ་ཡང་ཟག་པ་མེད་པའི་དབྱིངས་དང་རོ་གཅིག་པ་ཉིད་ཀྱི་ཕྱིར་དང་། བསོད་ནམས་དང་ཡེ་ཤེས་ཀྱི་ཚོགས་མི་ཟད་པའི་རྒྱུ་ལས་བསྐྲུན་པའི་ཕྱིར་དང་། བར་དུ་གཅོད་པའི་མི་མཐུན་ཕྱོགས་ཐམས་ཅད་ཀྱང་བཅོམ་པའི་ཕྱིར་དང་། འཁོར་བ་ཇི་སྲིད་པར་གཞན་གྱི་དོན་བྱེད་པར་གྱུར་ཅིག་ཅེས་སྨོན་ལམ་ཉེ་བར་བསྐྲུན་པའི་ཕྱིར་དང་། སྐུ་ཚེ་དང་མཛད་པ་ཐམས་ཅད་ལ་དབང་འབྱོར་པ་བརྙེས་པའི་ཕྱིར་དང་། མཛད་པའི་ཡུལ་སེམས་ཅན་ཡང་མི་ཟད་པའི་ཕྱིར་རྟག་ཏུ་རྒྱུན་མི་འཆད་པར་བཞུགས་པ་ལགས་ཏེ།
མངོན་རྟོགས་རྒྱན་ལས། དེ་ལྟར་མཛད་པ་རྒྱ་ཆེའི་ཕྱིར། ། སངས་རྒྱས་ཁྱབ་པར་ངེས་པར་བརྗོད། ། དེ་ཉིད་ཟད་པ་མེད་པའི་ཕྱིར། ། རྟག་པ་ཞེས་ཀྱང་བརྗོད་པ་ཡིན། ། ཞེས་བྱ་བ་དང་། མདོ་སྡེ་རྒྱན་ལས། རང་བཞིན་དང་ནི་རྒྱུན་མི་འཆད། ། རྒྱུན་གྱིས་དེ་དག་རྟག་པར་འདོད། ། ཅེས་བྱ་བ་དང་།
ཐེག་པ་ཆེན་པོ་བསྡུས་པ་ལས། ། ལ་ལར་མེ་བཞིན་མྱ་ངན་འདའ། ། ལ་ལར་བྱང་ཆུབ་ལུང་ཡང་སྟོན། ། ནམ་ཡང་མེད་པ་མ་ཡིན་པས། ། དེ་བཞིན་གཤེགས་པ་རྟག་པའི་སྐུ། ། ཞེས་བཤད་པ་བཞིན་ནོ། ། ད་ནི་དེ་ལ་འགལ་བ་སྤང་བ་ནི་སངས་རྒྱས་རྟག་ཏུ་གནས་ན། འོ་ན་སངས་རྒྱས་འཁོར་བ་འཇིག་ནི་ཚེ་ལོ་དྲུག་ཁྲི་པའི་དུས་སུ་སངས་རྒྱས་ནས་མྱ་ངན་ལས་འདས་སོ། ། གསེར་ཐུབ་ནི་བཞི་ཁྲི་པའི་དུས་སུ་སངས་རྒྱས་ནས་མྱ་ངན་ལས་འདས་སོ། ། འོད་སྲུང་ནི་ཉི་ཁྲི་པའི་དུས་སུ་སངས་རྒྱས་ཤིང་མྱ་ངན་ལས་འདས་སོ། །
ཤཱཀྱའི་རྒྱལ་པོ་ནི་ཚེ་ལོ་བརྒྱ་བའི་དུས་སུ་སངས་རྒྱས་ཤིང་མྱ་ངན་ལས་འདས་སོ། ། ཞེས་བྱ་བ་ལ་སོགས་པ་འདས་པ་དང་མ་འོངས་པ་དང་ལྟར་བྱུང་བའི་སངས་རྒྱས་རྣམས་བྱང་ཆུབ་པ་དང་། མྱ་ངན་ལས་འདས་པར་སྣང་བ་དང་འགལ་ལོ་ཞེ་ན། དེའི་ལན་གདབ་པའི་ཕྱིར། དེ་ལ་སྣང་དང་མི་སྣང་མེད། ། འཆར་བ་དང་ནི་ནུབ་པ་དང་། ། འཕེལ་དང་འགྲིབ་པར་གང་སྣང་བ། ། འགྲོ་བ་རྣམས་ཀྱི་རྟོག་པ་དང་། ། ལས་ཀྱི་དབང་ལས་བྱུང་པ་སྟེ། ། ཡུལ་གྱི་མཐུ་ལ་དེ་མ་ལགས། །
ཇི་ལྟར་མཁའ་ལ་སྣང་བ་དང་། ། མི་སྣང་བ་དང་ཉི་མ་ལ། ། འཆར་དང་ནུབ་པར་སྣང་ལགས་ཀྱང་། ། དེ་ལྟ་དེ་ལ་མ་ལགས་བཞིན། ། དེས་ན་རྣལ་འབྱོར་དག་པ་ལ། ། རྟག་ཏུ་རྒྱལ་བས་བྱིན་རློབས་ཅིང་། ། དམ་ཆོས་བདུད་བརྩིའི་དགའ་སྟོན་ལ། ། རྒྱུན་དུ་སྤྱད་པ་ངོ་མཚར་རྨད། ། ཅེས་གསུངས་ཏེ། རྫོགས་པའི་སངས་རྒྱས་དེ་ལ་ནི་རེས་འགའ་སྣང་བ་དང་རེས་འགའ་མི་སྣང་པ་མེད་མོད་ཀྱི་འོན་ཀྱང་དེ་བཞིན་གཤེགས་པའི་ཉི་མའི་དཀྱིལ་འཁོར་རེས་འགའ་འཆར་བ་དང་།
རེས་འགའ་ནུབ་པ་དང་། རེས་འགའ་སྐུ་ཚེ་དང་སྐུ་བོང་དང་གཟི་བརྗིད་ལ་སོགས་པ་འཕེལ་བ་དང་། རེས་འགའ་འགྲིབ་པར་སྣང་པ་ནི་འགྲོ་བ་རྣམས་ཀྱིས་རྣམ་པར་རྟོག་པའི་ཡུལ་དང་། སྔོན་དེ་བཞིན་གཤེགས་པའི་གཟུགས་ཀྱི་སྐུ་མཐོང་པ་དང་། མི་མཐོང་པའི་ལས་བསགས་པ་རྣམས་ཀྱི་དབང་ལས་བྱུང་སྟེ། གདུལ་བྱ་རྣམས་ཀྱི་སྒྲ་དང་བློ་ཡི་ཡུལ་དུ་གྱུར་པའི་དེ་བཞིན་གཤེགས་པའི་མཐུ་ལས་ནི་སྣང་བ་དང་མི་སྣང་པ་དང་འཕེལ་བ་དང་འགྲིབ་པ་ཉིད་དུ་གྱུར་པ་མ་ལགས་ཏེ། ཇི་ལྟར་སྤྲིན་ལས་སོགས་པའི་བྱེ་བྲག་ལས་ནམ་མཁའ་སྣང་པ་དང་མི་སྣང་པ་རེས་འགའ་བ་དང་། ཉི་མ་གླིང་བཞིར་བགྲོད་པའི་བྱེ་བྲག་ལས་འཆར་བ་དང་ནུབ་པར་སྣང་ཡང་ནམ་མཁའ་དང་ཉི་མ་ལ་དེ་ལྟར་རེས་འགའ་སྣང་པ་དང་མི་སྣང་པ་དང་། འཆར་བ་དང་ནུབ་པ་མེད་པ་བཞིན་ཏེ། མངོན་རྟོགས་རྒྱན་ལས།
ལྷའི་རྒྱལ་པོས་ཆར་ཕབ་ཀྱང་། ། ས་བོན་མི་རུང་མི་འཁྲུངས་ལྟར། ། སངས་རྒྱས་རྣམས་ནི་བྱོན་གྱུར་ཀྱང་། ། སྐལ་བ་མེད་པས་བཟང་མི་མྱོང་། ། ཞེས་བྱ་བ་དང་། མདོ་སྡེ་རྒྱན་ལས་ཀྱང་། ཇི་ལྟར་ཆུ་སྣོད་ཆགས་པ་ལ། ། ཟླ་བའི་གཟུགས་བརྙན་མི་སྣང་བ། ། དེ་བཞིན་སེམས་ཅན་ངན་པ་ལ། ། སངས་རྒྱས་གཟུགས་ཀྱང་མི་སྣང་ངོ་། །
ཞེས་བཤད་པ་དང་། ཆོས་ཀྱི་དབྱིངས་སུ་བསྟོད་པ་ལས་ཀྱང་། དེ་བཞིན་མི་ཤེས་པས་བསྒྲིབས་པས། སངས་རྒྱས་རྣམས་ནི་མེད་པར་བརྟག ། སེམས་ཅན་བསོད་ནམས་བྱས་རྣམས་ལ། ། འོད་ཀྱིས་གསལ་ཞིང་དཔལ་ལྡན་པའི། ། སུམ་ཅུ་རྩ་གཉིས་མཚན་འབར་བ། ། སངས་རྒྱས་དེ་ཡི་མདུན་ན་གནས། ། ཞེས་གསུངས་པ་ལྟར་རོ། ། དེ་ལྟར་བསོད་ནམས་བསགས་ཤིང་སྐལ་བ་དང་ལྡན་པ་རྣམས་ཀྱི་མདུན་ན་དེ་བཞིན་གཤེགས་པ་རྟག་ཏུ་གནས་པ་དེ་བས་ན།
ཞི་གནས་དང་ལྷག་མཐོང་ཟུང་འབྲེལ་བའི་རྣལ་འབྱོར་དག་པ་དང་ལྡན་པ་རྣམས་ལ་དུས་རྟག་ཏུ་རྒྱལ་བས་བྱིན་གྱིས་རློབས་ཤིང་དམ་པའི་ཆོས་ཀྱི་དགའ་སྟོན་ལ་རྒྱུན་དུ་སྤྱོད་པ་ནི་ངོ་མཚར་རྨད་དུ་བྱུང་བའི་ཆོས་ཡིན་ཏེ།

མདོ་སྡེ་རྒྱན་ལས། དེ་ཚེ་ཆོས་ཀྱི་རྒྱུན་ལས་ནི། ། སངས་རྒྱས་རྣམས་ལ་ཞི་གནས་དང་། ། ཡེ་ཤེས་སྤངས་པ་ཐོབ་པའི་ཕྱིར། ། གདམ་ངག་རྒྱ་ཆེན་ནོད་པར་འགྱུར། ། ཞེས་བྱ་བ་གསུངས་པ་བཞིན་ནོ། ། ད་ནི་དོན་བསྡུ་བའི་ཕྱིར། འདི་ནི་ཐེག་པ་ཆེན་པོ་ཡི། ། ཆོས་ཀྱི་གླེང་པ་མདོ་ཙམ་ལགས། ། རྒྱས་པར་གཞན་དུ་མཁྱེན་བགྱི་སྟེ། ། བླ་ན་མེད་པའི་དོན་ཆེན་སླད། །
ཞེས་གསུངས་ཏེ། དེ་ལྟར་ན་རྒྱུ་དང་འབྲས་བུ་དང་བཅས་པའི་ཆོས་ཀྱི་གཏམ་འདི་ནི་ཐེག་པ་ཆེན་པོའི་ཆོས་ཀྱི་གླེང་པ་མདོ་ཙམ་ལགས་ཏེ། དེ་དག་གི་དོན་རྒྱས་པར་ནི་ཐེག་པ་ཆེན་པོའི་མདོ་སྡེ་རྣམས་དང་བསྟན་བཅོས་རྣམས་ལས་མཁྱེན་པར་བགྱི་སྟེ། བླ་ན་མེད་པ་དང་གོང་ན་མེད་པ་དང་། ལྟག་ན་མེད་པའི་དོན་ཆེན་པོ་ནི་ཐེག་པ་ཆེན་པོའི་ཆོས་ཐོས་པ་ཡིན་པའི་ཕྱིར་ཏེ། ལུང་ལས་ཐོས་པས་ཆོས་རྣམས་ཤེས་པར་འགྱུར། ། ཐོས་པས་སྡིག་ལས་ལྡོག་པར་འགྱུར། ། ཐོས་པས་དོན་མ་ཡིན་པ་སྤོང་། ། ཐོས་པས་མྱ་ངན་འདས་པ་ཐོབ། ། ཅེས་གསུངས་ཏེ།
འདིར་མྱ་ངན་ནི་སྡུག་བསྔལ་ཡིན་ལ་དེ་ལས་འདས་པ་ནི་ཐར་པའོ། ། ནོར་བུའི་འཕྲེང་བའི་བཤད་པ་ཀུན་དུ་འོད་ལས་ཐེག་པ་ཆེན་པོའི་ལུགས་བཤད་པ་སྟེ་སྐབས་གསུམ་པའི་བཤད་པའོ།། ༈ །།ད་ནི་བཤད་པ་ཡོངས་སུ་རྫོགས་པའི་བྱ་བ་ལ། ཡིད་ཆེས་པའི་ལུང་གི་རྗེས་སུ་འབྲངས་པས་བསྟན་བཅོས་ཀྱི་འབྲེལ་བསྟན་པ་དང་། ཟློས་པའི་སྐྱོན་དོར་བ་དང་ཁེང་བསྐྱུང་ཞིང་བཟོད་པར་གསོལ་བ་དང་། དགེ་བ་བསྔོ་བའོ། ། དང་པོ་ནི། དེ་ལྟ་བུའི་བསྟན་བཅོས་འདི་ཡང་གང་གི་རྗེས་སུ་འབྲངས་ཞེ་ན། མིའི་ཆོས་ལུགས་ལེགས་སྤྱད་ན། ། ལྷ་ཡུལ་བགྲོད་པ་ཐག་མི་རིང་། །
ལྷ་དང་མི་ཡི་ཐེམ་སྐས་ལ། ། འཛེགས་ན་ཐར་པ་གམ་ན་འདུག ། ཐེག་པ་གསུམ་གྱི་ངེས་འབྱུང་ལ། ། ཐེག་པ་གཅིག་གིས་འབྲས་བུར་གནས། ། ཞེས་གསུངས་དོན་གྱི་རིམ་པ་ལྟར། ། བདག་གིས་འདི་ནི་བརྗོད་པ་ལགས། ། ཞེས་གསུངས་ཏེ། དེ་ལ་ཚིགས་སུ་བཅད་པ་དང་པོ་ནི་སློབ་དཔོན་ཀླུ་སྒྲུབ་ཀྱིས་ཤེས་རབ་བརྒྱད་པ་ལས་འབྱུང་ངོ་། ། དེའི་རྗེས་ལ་རྐང་པ་གཉིས་ནི་མཚན་ཡང་དག་པར་བརྗོད་པ་ལས་གསུངས་སོ། ། དེ་ལ་མི་ཡི་ཆོས་ལུགས་ནི་འཇིག་རྟེན་གྱི་ཚུལ་ཡ་རབས་རྣམས་ཀྱི་སྤྱོད་པ་དགེ་བའོ། །
དེ་དག་ལེགས་པར་སྤྱད་ན་ལྷའི་ཡུལ་དུ་བགྲོད་པ་ནི་ཐག་རིང་པོ་མ་ལགས་པར་ཉེ་བའོ། ། ལྷ་ཡུལ་ནི་འདོད་པ་ན་སྤྱོད་པ་དྲུག་ཡིན་གྱི་ཁམས་གོང་མ་དག་ནི་མ་ཡིན་ཏེ། དེར་བགྲོད་པ་ནི་བསམ་གཏན་དང་གཟུགས་མེད་པའི་ཏིང་ངེ་འཛིན་ལ་ལྟོས་པའི་ཕྱིར་རོ། ། ལྷ་ཡི་ཡུལ་དུ་བགྲོད་པ་ཡང་ཉེ་ན་མིའི་ཡུལ་དུ་བགྲོད་པ་ནི་ལྟ་ཅི་སྨོས་ཞེས་ཤུགས་ལ་གོ་བར་ནུས་སོ། ། དེ་ལྟར་ན་ལྷ་དང་མིའི་དཔལ་འབྱོར་ནི་ཐར་པའི་ཐེམ་སྐས་དང་འདྲ་སྟེ། དེ་ལ་བརྟེན་ནས་ཐར་པ་ལ་འཛེགས་པའི་ཕྱིར་རོ། ། དེ་ལྟར་ན་ཐར་པ་ནི་གམ་ན་འདུག་ཅེས་བྱའོ། ། དེ་ནི་འཇིག་རྟེན་པའི་ལུགས་བསྟན་པ་དང་མཐུན་པའོ། ། ཐེག་པ་གསུམ་ནི། ཉན་ཐོས་དང་རང་སངས་རྒྱས།
ཐེག་པ་ཆེན་པོའོ། ། ངེས་པར་འབྱུང་བ་ནི་སྲིད་ཞི་ལས་སོ། ། ཐེག་པ་གཅིག་གིས་འབྲས་བུར་གནས་པ་ནི་ཐམས་ཅད་ཀྱང་ཐེག་པ་ཆེན་པོའི་མཐར་ཐུག་པའོ། ། དེ་ལྟར་གསུང་པའི་དོན་གྱི་རིམ་པ་དང་མཐུན་པར་བདག་གིས་ཀྱང་རྒྱལ་བུ་ཁྱེད་ལ་འདི་དག་བརྗོད་དེ། སློབ་དཔོན་དག་གིས་མཁས་རྣམས་ཞུགས་པའི་ལམ་ནི་ཆེན་པོ་ཉིད་དུ་མི་འགྱུར་མིན། ཞེས་གསུངས་པ་ལྟར་རོ། ། ད་ནི་བཟློས་པའི་སྐྱོན་དོར་བ་ནི། ཕ་རོལ་གཟིགས་པའི་ཚོགས་རྣམས་དང་། ། ཤིན་ཏུ་མཁས་པ་དེ་དག་གིས། ། རྣམ་གྲངས་དུ་མས་ཆོས་ཀྱི་ཚུལ། །
ཡང་ཡང་གསལ་བར་མཛད་ཟིན་མོད། ། ཉུང་ཞིང་གསལ་བས་ཉིད་ཐུགས་ལ། ། ཀུན་ནས་གདམས་པར་བགྱི་ཕྱིར་དང་། ། གཞན་དག་ལ་ཡང་ཕན་བགྱིའི་སླད། ། བདག་གིས་ཀྱང་ནི་འདིར་བརྗོད་དོ། ། ཞེས་གསུངས་ཏེ། འདི་ལྟར་འཇིག་རྟེན་པའི་ལུགས་ནི་འཕགས་པ་ཀླུ་སྒྲུབ་དང་། ཙ་ན་ཀ་ལ་སོགས་པ་དང་། ཆོས་ཀྱི་རྗེ་ས་སྐྱ་པཎྜི་ཏ་ལ་སོགས་པས་བཤད་ཟིན་ལ། ཐེག་པ་གསུམ་གྱི་རྣམ་པར་གཞག་པ་ཡང་སྡེ་སྣོད་གསུམ་དང་ཤིན་ཏུ་མཁས་པ་དེ་དག་གིས་གསལ་རབ་ཏུ་མཛད་པའི་ཕྱིར་འདིར་ཡང་བརྗོད་པ་ནི་དོན་མེད་དོ་སྙམ་ན།
ཕ་རོལ་བསྐལ་པའི་དོན་གཟིགས་པའི་འཕགས་པ་རྣམས་དང་། ཤིན་ཏུ་མཁས་པ་ཆེན་པོ་དག་གིས་ལུང་དང་རིག་པ་དང་མན་ངག་དང་མདོར་བསྡུས་པ་དང་འབྲིང་དང་རྒྱ་ཆེར་ཕྱེ་བ་ལ་སོགས་པ་རྣམ་གྲངས་དུ་མས་མངོན་པར་མཐོ་བའི་ཆོས་དང་། ངེས་པར་ལེགས་པའི་ཆོས་ཀྱི་ཚུལ་ཡང་དང་ཡང་དུ་གསལ་བར་མཛད་ཟིན་མོད་ཀྱི། འོན་ཀྱང་ཚིག་ཉུང་བ་དང་། དོན་གསལ་བ་ཞེས་བྱ་བའི་ཁྱད་པར་དང་ལྡན་པས་རྒྱལ་བུ་ཉིད་ཀྱི་ཐུགས་ལ་ཀུན་ནས་གདམས་པ་སྟེ་འབབ་པ་དང་གཞོལ་བར་བགྱི་བའི་ཕྱིར་དང་། འདུན་པ་དང་ལྡན་པ་གཞན་དག་ལ་ཡང་ཕན་པར་བགྱི་བའི་སླད་དུ་བདག་གིས་ཀྱང་འདི་ནི་བརྗོད་པ་ལ་འགལ་བ་མེད་དེ་སློབ་དཔོན་སེངྒེ་བཟང་པོས། བློ་ཉམས་བདག་འདྲས་སྔོན་མེད་ཅི་ཡང་བརྗོད་པར་ནུས་མིན་གང་གི་ཕྱིར། ། མཁས་མཆོག་རྣམས་ཀྱིས་ཉིང་ལ་མ་དཔྱད་དངོས་པོའི་ཚུལ་དེ་གང་ཞིག་ཡོད། ། ཅེས་གསུངས་པ་ལྟར་རོ། ། ད་ནི་ཁེང་བསྐྱུང་ཞིང་བཟོད་པར་གསོལ་བ་ནི།
བདག་བློ་བྱིས་པའི་ངང་ཚུལ་དང་། ། ཤེས་བྱ་རྒྱ་ཆེར་མ་སྦྱངས་དང་། ། གློ་བུར་བགྱིས་ཕྱིར་འདིར་ནོངས་པ། ། བློ་ཆེན་རྣམས་ཀྱིས་རྟག་བཟོད་མཛོད། ། ཅེས་གསུངས་ཏེ། དམ་པ་རྣམ་ནི་ང་རྒྱལ་ལ་སྐྱོན་དུ་གཟིགས་པའི་ཕྱིར་འདི་མཛད་དེ། འདི་ལྟར་བདག་བློ་བྱིས་པའི་ངང་ཚུལ་ཞེས་བྱ་བས་ནི་ཆོས་ལ་མིག་མ་ཐོབ་པར་སྟོན་པའོ། ། ཤེས་བྱ་རྒྱ་ཆེར་མ་སྦྱངས་དང་ཞེས་བྱ་བ་ནི་མང་དུ་ཐོས་པ་དང་ཐོས་པ་བསགས་པ་དང་ཐོས་པའི་གཞི་ཅན་ཡང་མ་ཡིན་ནོ་ཞེས་སྟོན་པའོ། ། གློ་བུར་བགྱིས་ཕྱིར་ཞེས་བྱ་བས་ནི་གླེགས་བམ་ལ་ལྟ་བ་དང་། རྟོག་པ་དང་དཔྱོད་པ་དང་བསམ་པ་དང་རྣམ་པར་གཡེང་པ་སྤོང་བ་ལ་སོགས་པ་མ་བྱས་པར་འཕྲལ་དུ་བགྱིས་པའོ། །
དེའི་ཕྱིར་འདིར་ནོངས་པ་ཡོད་ན་ཆོས་རྣམས་ལ་ཆོས་ཀྱི་མིག་ཐོག་པ་དང་། མང་དུ་ཐོས་པ་དང་ཐོས་པ་བསགས་པ་དང་། ཐོས་པའི་གཞི་ཅན་རྣམས་དང་། རྣམ་པར་གཡེང་པ་སྤངས་ནས་རྒྱུན་དུ་ལྟ་བ་དང་བསམ་པ་དང་དཔྱོད་པ་ལ་བརྩོན་པའི་བློ་གྲོས་ཆེན་པོ་དང་ལྡན་པ་རྣམས་ཀྱིས་བཟོད་པར་མཛོད་ཅེས་བྱ་སྟེ། སློབ་དཔོན་དབྱིག་གཉེན་གྱིས། བདག་གི་མངོན་པའི་ཆོས་འདི་ཕལ་ཆེར་མང་། ། ཁ་ཆེ་བྱེ་བྲག་སྨྲ་བའི་ཚུལ་གྲུབ་བཤད། ། ཉེས་པར་གང་གྱུར་དེ་འདིར་བདག་གིས་ཉེས། ། དམ་ཆོས་ཚུལ་ལ་ཚད་མ་ཐོབ་རྣམས་ཡིན། ། ཞེས་གསུངས་པ་ལ་སོགས་པ་དང་མཐུན་པར་མཛད་དོ། །
ད་ནི་དགེ་བ་བསྔོ་བའི་ཕྱིར། ། དགེ་བ་དེ་ཡི་འགྲོ་བ་ཀུན། ། འཇིག་རྟེན་ཚུལ་ལུགས་ལེགས་སྤྱད་ནས། ། དམ་ཆོས་བདུད་རྩིའི་སྒོར་ཞུགས་ཏེ། ། ཀུན་ཀྱང་སངས་རྒྱས་ཉིད་གྱུར་ཅིག ། ཅེས་གསུངས་ཏེ། དེ་ལྟར་གཞན་ལ་ཕན་པའི་བསམ་པས་བསྟན་བཅོས་མཛད་པ་ལས་བྱུང་པའི་དགེ་བ་དེ་ཡིས་འགྲོ་བ་མ་ལུས་པ་འཇིག་རྟེན་གྱི་ཚུལ་ལུགས་དགེ་བ་ལེགས་པར་སྤྱད་ནས་དམ་པའི་ཆོས་འཆི་མེད་པའི་བདུད་རྩིའི་སྒོ་མོར་ཞུགས་ཏེ། ཀུན་ཀྱང་མཐར་སངས་རྒྱས་ཉིད་དུ་གྱུར་ཅིག་ཅེས་བྱ་བའོ། ། དེ་ལྟར་ན་ཐམས་ཅད་ལེགས་པར་བསྟན་ཟིན་ཏོ། ། དེ་དག་གིས་ནི་བསྟན་བཅོས་དངོས་ཀྱི་དོན་བཤད་པ་བསྟན་ཟིན་ནས།
གསུམ་པ་རྩོམ་པ་མཐར་ཕྱིན་པ་མཇུག་གི་བྱ་བ་བསྟན་པ་ནི།། ༈ །།སྨྲས་པ། ཡོངས་འཛིན་ཕལ་ཆེར་སྲིད་འབྱོར་ལྡན་ཡང་ཆོས་ཀྱི་འབྱོར་ལྡན་ཉིན་སྐར་མཚུངས། ལ་ལ་ཆོས་སྦྱོར་ཅི་རིགས་ལྡན་ཀྱང་སྲིད་འབྱོར་རང་སྲོག་འཚོ་བ་ཙམ། ཟས་གཙང་སྲས་དང་འཁོར་ལོས་བསྒྱུར་བའི་ཆོས་སྲིད་དཔལ་འབྱོར་ཟླ་མེད་པ། ། ཀུན་གྱི་མངའ་བདག་འཕགས་པ་ཁྱེད་ལས་གངས་ཅན་འདི་ན་གཞན་ཡོད་མིན། ༡ ། སྐྱེས་ཆེན་གང་གི་ཞབས་སེན་རིན་ཆེན་དབང་། ། སྟོབས་ལྡན་སེ་ཆེན་རྒྱལ་པོས་གཙུག་བཀོད་དེ། ། ཆོལ་ཁ་གསུམ་དང་ཁྲི་སྐོར་བཅུ་གསུམ་སོགས། །
དབང་བསྐུར་ཡོན་དུ་ཕུལ་བ་ནས་བཟུང་སྟེ། ༢ ། ལྷ་ཡི་ལམ་ལ་ཉི་ཟླ་རྣམ་གཉིས་ལྟར། ། ས་ལ་མཆོད་ཡོན་གཉིས་ཞེས་ཡོངས་སུ་གྲགས། ། དུས་དེར་ལྗོངས་འདིའི་ཆོས་གྲྭ་ཇི་སྙེད་པའི། ། བནྡེ་ཐམས་ཅད་དམག་ཁྲལ་ལས་གསུམ་དང་། ༣ ། གསེར་ཡིག་འབབ་པའི་འཇིགས་པ་ལས་སྐྱབས་ཅིང་། ། ཁྱད་པར་རྒྱ་ཡི་མུ་ཡུར་ཆེན་མོ་ཞེས། ། དབུས་གཙང་ཁམས་ཀྱི་རིན་ཆེན་མི་ཡི་ལུས། །
གྲངས་དང་ཚད་མེད་སྲོག་དང་བྲལ་བྱེད་པའི། ༤ ། མི་ཟད་སྡིག་པའི་རྒྱུན་ལམ་དེ་བཅད་ནས། ། སྐྱེ་དགུ་ཀུན་ལ་སྲོག་སྦྱིན་ཟླ་མེད་སྩལ། ། གཞན་ཡང་རྒྱལ་པོའི་དགོངས་པས་ཆོས་ལུགས་ཀུན། ། ས་སྐྱ་པ་ཡི་ལུགས་ལས་བྱར་མེད་པའི། ༥ ། དྲིལ་ཆེན་སྒྲོག་པར་བཞེད་པ་དེ་ཉིད་ཀྱང་། ། དམ་པ་ཁྱེད་ཀྱིས་བཟློག་ནས་གྲུབ་མཐའི་སྲོལ། ། རང་རང་སོ་སོའི་བཞེད་སྲོལ་ཇི་བཞིན་དུ། །
སྐྱོངས་བར་གྱིས་ཞེས་མཆོད་ཡོན་མགྲིན་གཅིག་པའི། ༦ ། སྤྲིངས་ཡིག་དྲི་ཟའི་གླུ་དབྱངས་སྙན་པོ་དེ། ། ཀུན་དུ་བསྒྲགས་པས་དུས་ངན་འདི་འདྲ་ལའང་། ། ཆོས་རྒྱུན་སོ་སོའི་མཚན་གྱི་དགེ་ལེགས་རྣམས། ། མཁས་ཀུན་རྣ་བའི་རྒྱན་དུ་མཛེས་འདི་ལགས། ༧ ། དེས་ན་ངོ་མཚར་རྣམ་ཐར་ཀུན་གྱི་གཏེར། ། གང་གི་རིང་ལུགས་ཡོངས་རྫོགས་བསྟན་པའི་རྒྱུན། ། འདི་ཉིད་ཀུན་དུ་འཕེལ་བར་མཛད་འོས་ཞེས། །
དེང་དུས་སྟོབས་ལྡན་ཀུན་ལ་ཐལ་མོ་སྦྱོར། ༨ ། སྔོན་ཚེ་གངས་རིའི་ལྗོངས་འདིར་གསུང་རབ་ཀྱི། ། དོན་ལ་སྤྱོད་པའི་གཞོན་ནུ་བློ་གསལ་གྱི། ། ཀུན་དུ་ཁྱབ་པས་བསྟན་པ་རིན་ཆེན་རྒྱུན། ། ཀུན་ཀྱང་ཉམས་མེད་སོ་སོར་འཕེལ་བར་གྱུར། ༩ ། དེང་སང་སངས་རྒྱས་བསྟན་པ་ཉམས་འདོད་པར། ། གཞོན་ནུ་བློ་མིག་གསལ་བའང་ཆེར་དཀོན་པས། ། ཟབ་རྒྱས་ཆོས་ཚུལ་རྒྱ་མཚོའི་མཛོད་འཛིན་ཅིང་། །
གཞུང་ལུགས་མཐའ་དག་སྦྱོང་ལ་ལྟ་ཞོག་གི ༡༠ ། ལྟོ་ཆོས་ལག་ལེན་ཕྲ་མོ་ཕྱོགས་རེ་ཡང་། ། མཐར་ཕྱིན་མ་བསླབས་ཡར་འདྲེན་གཟུགས་བརྙན་ཚོགས། ། ཉི་ཟེར་རྡུལ་དང་གྲངས་མཉམ་ཕྱོགས་ཀུན་ཁྱབ། ། འདི་འདྲ་མཐོང་ཚེ་ཁོ་བོ་ཤེས་པ་སྐྱོ། ༡༡ ། ཀྱེ་མ་དུས་ཀྱི་སྟོབས་ཀྱི་བཟློག་མ་ནུས། ། འོན་ཀྱང་རང་ཉིད་སྐྱེས་སྦྱངས་བློ་གསལ་ཞིང་། ། ཡོངས་འཛིན་བསླུ་མེད་དམ་པའི་བཀའ་དྲིན་གྱིས། །
ཅི་བྱས་བསྟན་འགྲོའི་དོན་དུ་འགྱུར་བ་ཙམ། ༡༢ ། བྱུང་བ་འདི་ཡང་རྗེ་བཙུན་བླ་མའི་དྲིན། ། ད་དུང་བསམ་པའི་རེ་བ་མཐར་ཕྱིན་ཏེ། ། བསྟན་པ་རིན་ཆེན་ཡུན་དུ་འཕེལ་བ་དང་། ། ནམ་ཞིག་ཚེ་འདིའི་སྣང་བ་ནུབ་མ་ཐག ༡༣ ། བར་དོའི་འཇིགས་སྐྲག་སྣང་བ་མི་འཆར་བར། ། བླ་མ་མཆོག་དང་དཔའ་བོ་མཁའ་འགྲོ་ཡི། ། མདུན་ནས་བསུས་ཏེ་མཁའ་སྤྱོད་བདེ་ལྡན་ནམ། །
མངོན་དགའི་གནས་སུ་ཐོགས་མེད་ལེགས་བསྒྲོད་དེ། ༡༤ ། རང་དོན་སྤངས་རྟོགས་ཡོན་ཏན་མྱུར་རྫོགས་ཤིང་། ། བདག་ལ་ཡིད་གཏད་སློབ་བུའི་ཚོགས་ཀུན་ཀྱང་། ། སྨོན་ལམ་དབང་གི་གནས་དེར་ཀུན་འཛོམས་ནས། ། ས་ལམ་མཐར་ཕྱིན་དཔོན་སློབ་འཁོར་བཅས་ཀྱི། ༡༥ ། གང་ལ་གང་འདུལ་སྤྲུལ་པ་བསམ་ཡས་པས། ། བསྟན་པ་སྤྱི་དང་བྱེ་བྲག་ས་སྐྱ་པའི། ། བསྟན་པའི་རྒྱུན་འདི་དཔལ་ལྡན་འཕགས་པ་ཡི། །
འཕྲིན་ལས་ཇི་བཞིན་འཛམ་གླིང་ཀུན་ཁྱབ་སྟེ། ༡༦ ། འགྲོ་ཀུན་རྫོགས་ལྡན་བདེ་ལ་སྤྱོད་པ་སོགས། ། ཡིད་ལ་རེ་བའི་དོན་རྣམས་ལྷུན་གྲུབ་སྟེ། ། ས་སྐྱའི་དགོན་གནས་གདུང་བརྒྱུད་བསྟན་པའི་རྒྱུན། ། སྲིད་མཐའི་བར་དུ་གནས་པའི་མཐུ་ལྡན་ཤོག ༡༧ ། ཅེས་ཆོས་ཀྱི་རྒྱལ་པོ་འཕགས་པ་རིན་པོ་ཆེའི་གསུང་རབས་རྒྱལ་བུ་འཇི་བིག་དེ་མུར་ལ་གཏམ་དུ་བྱ་བ་ནོར་བུའི་འཕྲེང་བའི་རྣམ་པར་བཤད་པ་འཕགས་པ་དགེས་པའི་ལྷའི་རོལ་མོ་དཔྱོད་ལྡན་ཡིད་འཕྲོག་འཕྲིན་ལས་ཀུན་ཁྱབ་ཅེས་བྱ་བ་འདི་ཡང་། སྤྲུལ་པའི་སྐྱེས་མཆོག་སྔགས་འཆང་ཆོས་ཀྱི་རྒྱལ་པོ་ངག་དབང་ཀུན་དགའ་རིན་ཆེན་གྱིས་ཐུགས་སྲས་རྒྱལ་ཚབ་དམ་པ་གྲུབ་མཆོག་བསོད་ནམས་དབང་པོ་དང་། རྒྱལ་སྲས་གྲགས་པའི་མཚན་ཅན་ཏེ་འཇམ་པའི་དབྱངས་སྐུ་མཆེད་ཞལ་རྣམ་པ་གཉིས་དང་།
དཀྱིལ་འཁོར་རྒྱ་མཚོའི་ཁྱབ་བདག་རྒྱལ་བ་མུས་པ་ཆེན་པོ་རྡོ་རྗེ་འཆང་སངས་རྒྱས་རྒྱལ་མཚན། ཆོས་ཀྱི་སྤྱན་ལྡན་ལོ་ནས་སྤྱན་སྔ་རིན་པོ་ཆེ་ཀུན་དགའ་དོན་གྲུབ། མཁན་ཆེན་ཐམས་ཅད་མཁྱེན་པ་ངག་དབང་ཆོས་གྲགས་ལ་སོགས་ཏེ་ཡོངས་འཛིན་དམ་པ་དུ་མའི་ཞབས་རྡུལ་སྤྱི་བོས་ལེན་པ། ས་སྐྱ་པ་སྔགས་འཆང་ངག་དབང་ཀུན་དགའ་བསོད་ནམས་གྲགས་པ་རྒྱལ་མཚན་དཔལ་བཟང་པོས། རང་གི་བགྲང་གཞི་བཅུ་ཕྲག་དྲུག་དང་ཉག་མ་གཅིག་ཏུ་སླེབས་པ་གསེར་འཕྱངས་ཞེས་པ་མེ་མོ་བྱའི་ལོ་དགེ་འབྲུག་དུས་གཟིང་གིས་སྐྱེ་བོ་ཉེས་མེད་མང་པོ་སྲོག་བྲལ་གྱི་འཇིགས་པ་ལས་བསྐྱབས་ཏེ། ཕན་ཚུན་མདུན་ཆིང་གི་ལེགས་སྤེལ་ཞིག་ཡོང་དུ་རེ་བའི་ལྷོ་བོད་དེ་མཚམས་ཀྱི་སའི་ཆར་ཕག་རི་རྣམ་རྒྱལ་དཀར་པོའི་བྱ་འདབས། སྔོན་གྲུབ་པའི་དབང་པོ་ཐང་སྟོང་རྒྱལ་པོས་བྱིན་གྱིས་བརླབས་པའི་གནས་བསམ་གྲུབ་ལྷ་ཁང་དུ་ཆོས་རྒྱལ་འཕགས་པའི་གསུང་རབ་ཐོར་བུ་བའི་གླེགས་བམ་ཞིག་ལ་ཡང་ཡང་བལྟས་པའི་རྐྱེན་བྱས། སླར་ཡང་དད་པ་ལྷག་པར་གཡོས་ཏེ། རང་དང་སྐལ་བ་མཉམ་པའི་སློབ་མའི་ཚོགས་རྣམས་དང་། ལྷག་པར་རིགས་ཀྱི་བུ་ངག་དབང་བསོད་ནམས་དབང་ཕྱུག་རིགས་ཀྱི་ཚ་བོ་ངག་དབང་ཀུན་དགའ་བཀྲ་ཤིས།
ངག་དབང་ཀུན་དགའ་བློ་གྲོས། ངག་དབང་ཀུན་དགའ་གྲགས་པ་སྤུན་གསུམ་ལ་སོགས་ཏེ་བྱུང་པ་དང་འབྱུང་འགྱུར་གྱི་སློབ་མའི་ཚོགས་རྣམས་རྗེ་བཙུན་གོང་མའི་གསུང་རབ་ལ་དང་འདོད་ཀྱི་དད་པའི་རྒྱུར་གྱུར་ན་ཅི་མ་རུང་སྙམ་པའི་དག་པའི་བསམ་པས་ཀུན་ནས་བླངས་ཏེ། སྨིན་དྲུག་གི་ཟླ་བའི་དམར་ཆ་དགའ་བ་གཉིས་པའི་ཚེས་ལ་ལེགས་པར་སྦྱར་བའི་ཡི་གེ་པ་ནི་རང་དང་ཉེ་བར་གནས་ཤིང་ཨ་ཀྵ་རའི་འདུ་བྱེད་དང་། དུས་ཀྱི་འཁོར་ལོའི་རྩིས་གཞུང་རྒྱ་མཚོ་ལ་མཁས་པ་ཤབ་སྟོད་ལ་བཀྲ་ཤིས་དོན་འགྲུབ་ཀྱིས་གུས་སྤྲོའི་སྒོ་ནས་ལེགས་པར་བགྱིས་པ་འདིས་འཕྲལ་དང་ཡུན་དུ་དགེ་ལེགས་སུ་གྱུར་ཅིག བསྟན་བཅོས་འདི་ནི་པུ་ཏྲ་ཆེན་པོར་གཏད། ། འདི་ཉིད་འབྲི་དང་ཐོས་བསམ་བྱེད་པ་ལ། ། བར་ཆད་བསྲུང་ཞིང་བསམ་དོན་སྒྲུབ་པ་དང་། ། ཆོས་འདི་འཕེལ་བ་འཕྲིན་ལས་མགོན་པོས་མཛོད། ། ལེགས་བཤད་འདི་ཉིད་རྩོམ་གདན་ངོ་བོ་ལས། ། གསར་དུ་བསྐྲུན་མཛད་རིགས་རུས་ཆོ་འབྲང་ལྡད། །
དཔྱོད་ལྡན་རྣམ་རྒྱལ་རྡོ་རྗེ་ཞེས་བྱ་བས། ། རིག་གནས་མང་པོའི་འཕྲེང་བས་མགུལ་མཛེས་ཤིང་། ། དད་འདུན་ལྷག་བསམ་ཡར་ངོའི་བསིལ་ཟེར་ཡང་། ། བསྐྱང་བར་ནུས་པའི་གུས་དང་སྦྱོར་བ་ཡིས། ། བརྩོན་འགྲུས་རྣམ་གཉིས་འགྲན་ཟླ་དང་བྲལ་བའི། ། བསྐལ་བ་བཟང་པོ་ཅན་དེས་བགྱིས་པ་ལགས། ། སྐབས་འདིས་ཡི་གེ་པ་བཟང་ལྡན་ནོར་བུ་བཀྲ་ཤིས་ཀྱིས་བགྱིས། ། སརྦ་མངྒ་ལཾ།་་་་་ ཐམས་ཅད་བཀྲ་ཤིས། ཨུ་དཾ་ཤཱ་ས་ནཱ་ཙ་ས་ཏྭ་ཱཧི་ཏེ་བྷ་བནྟུ།་་་་་
འདིས་བསྟན་པ་དང་སེམས་ཅན་ལ་ཕན་པར་གྱུར་ཅིག དྷརྨྨ་ཨུད་ཡ་མསྟུ།་་་་་ ཆོས་འདི་དར་བར་གྱུར་ཅིག ཤུ་བྷ་མསྟུ་སརྦ་ཛ་ག་ཏཾ།་་་་་ དགེ་བར་གྱུར་ཅིག་སྐྱེ་དགུ་རྣམས་ལའོ།། །། ༈ མཁན་ཆེན་ཨ་པད་རིན་པོ་ཆེའི་དགོངས་བཞེད་ལྟར་གུ་རུས་ཞབས་ཞུ་བགྱིས་པའོ།། PAGE * MERGEFORMAT 2 ཨ་མྱེས་ཞབས། འཕགས་པ་རིན་པོ་ཆེའི་རྒྱལ་བུ་འཇི་འབིག་དེ་མུར་ལ་གཏམ་དུ་བྱ་བ་ནོར་བུའི་ཕྲེང་བའི་རྣམ་པར་བཤད་པ། PAGE * MERGEFORMAT 1
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
