གསུང་འབུམ། ངག་དབང་ཀུན་དགའ་བསོད་ནམས།
པོད ༨༨
ཀུན་རིག་གཞན་ཕན་མཐའ་ཡས་ཀྱི་ཆོ་གའི་ལུང་སྦྱོར་རིན་ཆེན་ཕྲེང་བ།
༄༅། །ཀུན་རིག་གཞན་ཕན་མཐའ་ཡས་ཀྱི་ཆོ་གའི་ལུང་སྦྱོར་རིན་ཆེན་ཕྲེང་བ་ཞེས་བྱ་བ་བཞུགས་སོ།། རྒྱ་གར་སྐད་དུ། ཤྲཱི་ཝན་གུ་རུ་མཧཱ་བཻ་རོ་ཙ་ན་ཡེ་ན་མཿ བོད་སྐད་དུ། དཔལ་བླ་མ་རྣམ་པར་སྣང་མཛད་ཆེན་པོ་ལ་ཕྱག་འཚལ་ལོ། ། བླ་མ་རྗེ་དང་དཀྱིལ་འཁོར་གཙོ། ། དབྱེར་མེད་ཞབས་ལ་ཕྱག་བཙལ་ནས། ། འདིར་ནི་གཞན་ཕན་མཐའ་ཡས་ལ། ། ལུང་སྦྱོར་རིན་ཆེན་ཕྲེང་བ་སྤེལ། ། དེ་ལ་འདིར་ལྷ་ཁང་ལ་སོགས་པའི་དོན་ནི།
སྦྱོང་རྒྱུད་ལས། གཙུག་ལག་ཁང་དང་སྐྱེད་མོས་ཚལ། ། མཆོད་རྟེན་ལྷ་ཁང་ཀུན་དགའ་སོགས། ། ཞེས་གསུངས་སོ། ། རས་བྲིས་ཀྱི་དཀྱིལ་འཁོར་སོགས་ནི། ལང་ཀ་རྒྱལ་བཟང་གིས། དཀྱིལ་འཁོར་བྲི་བར་མ་ནུས་ན། ། དཀྱིལ་འཁོར་དང་མཉམ་རས་གཞི་ལ། ། ངེས་པར་དཀྱིལ་འཁོར་ལྷ་ཚོགས་ནི། ། སྐུ་མདོག་ཕྱག་མཚན་རྫོགས་པར་བྲི། །
ཞེས་སོ། ། མཆོད་ཡོན་སྔོན་དུ་སོགས་ཀྱི་མཆོད་ཡོན་ནི། སློབ་དཔོན་ཀུན་དགའ་སྙིང་པོའི་གཙུག་དགུའི་གཞུང་ལས། ནས་དང་འབྲས་ཡོལ་ཏིལ་དང་ནི། ། ཙནྡན་དཀར་པོ་དང་ལྡན་ཞིང་། ། མེ་ཏོག་འོ་མ་དྲི་ཞིམ་བཅས། ། མཆོད་ཡོན་སྣོད་དུ་བཞག་པར་བྱ། ། ཞེས་གསུངས་སོ། ། སྣོད་ཀྱང་གསེར་དང་དངུལ་དང་ཉ་ཕྱིས་དང་། ། རྡོ་དང་ཤིང་དང་ཟངས་མའི་སྣོད། །
འདི་དག་མཆོད་ཡོན་སྣོད་ཡིན་ཏེ། ། མཐར་ཡང་འདབ་མའི་སྣོད་སྦྱར་བྱ། ། ཞེས་གསུངས་པའི་འདབ་མའི་དོན། ལྟེ་བ་སུམ་ཆ་ཐ་མ་སུམ་གཉིས་བྱས་པའི་བལ་ཏིང་ཁ་ཁྱེར་མེད་པ་ཡིན་ལ། ཞབས་བསིལ་དངོས་སུ་མ་བཤད་ཀྱང་། ཕྱག་ལེན་ལ་དྲི་བཟང་པོ་བཏབ་པའི་ཆུ་ཤར་ལྷོར་འཇོག འབུལ་བའི་ཚིག་བདེ་བར་གཤེགས་སོ་སོགས་ཡིན་གསུངས། མཆོད་ཡོན་ནི་ཤར་དུའོ། ། ལྷོར་མེ་ཏོག་རྣམ་པ་སྣ་ཚོགས་དང་། ལྷོ་ནུབ་ཏུ་སྤོས།
ནུབ་ཏུ་མར་མེ། ནུབ་བྱང་དུ་དྲི་མཆོག བྱང་དུ་ཞལ་ཟས། བྱང་ཤར་དུ་མཚམས་འཛིན་གྱི་མེ་ཏོག་རྣམས་སོ། ། གཞན་མཆོད་རྫས་བུམ་པ་གཏོར་མ་རྣམས་ནི། སྦྱོང་རྒྱུད་ལས། དེ་ནས་མཁས་པས་དཀྱིལ་འཁོར་ལ། ། བླ་བྲེ་རྒྱལ་མཚན་ལྷབ་ལྷུབ་དང་། ། གདུགས་དང་རྔ་ཡབ་ལྡ་ལྡི་དང་། ། འཕན་དང་སྣ་ཚོགས་ན་བཟས་མཆོད། །
གསེར་ལས་བྱས་པའི་བྱ་རྣམས་ནི། ། བརྒྱད་དམ་བཅུ་དྲུག་ལྷག་ཀྱང་རུང་། ། དབང་བསྐུར་རིན་ཆེན་ཆུས་གང་བའི། ། བུམ་པ་ལྔ་ནི་བཞག་པར་བྱ། ། མར་མེ་གཏོར་མ་བུམ་པ་དང་། ། མཛེས་པའི་བཤོས་རྣམས་བཞག་བྱ་སྟེ། ། བཟའ་བར་རུང་བ་སྦྱར་ལེགས་དང་། ། བཅའ་བ་སྣ་ཚོགས་བཞག་པར་བྱ། ། གནོད་སྦྱིན་སྲིན་པོའི་ཁ་ཟས་སུ། ། གཏོར་མ་རྣམ་པ་སྣ་ཚོགས་བཞག །
འབྱུང་པོ་ཆེ་དང་ལྷ་དང་ཀླུ། ། མི་དང་མི་མིན་དེ་བཞིན་ཏེ། ། མེ་ཏོག་དྲི་རྣམས་སྣ་ཚོགས་དང་། ། འོ་མ་མར་དང་ཀ་རར་བཅས། ། རྣམ་རྒྱལ་བུམ་པ་དྲི་ཡི་ཆུས། ། རབ་ཏུ་བཀང་བ་བཞག་པར་བྱ། ། ཞེས་གསུངས་སོ། ། སྒྲུབ་པ་པོ་སོགས་ཀྱི་དོན་ནི། སྦྱོང་རྒྱུད་ལས། དེ་ནས་ཁྲུས་ལ་སོགས་བྱས་ལ། །
དྲི་དང་ཕྲེང་མཆོག་ཕྲེང་བ་ཅན། ། དྲི་ཞིམ་ཁ་བཀང་མཆོག་མཛེས་པས། ། རྡོ་རྗེ་འཛིན་མས་ཞུགས་ནས་ཀྱང་། ། མེ་ཏོག་ཐོགས་ཏེ་སྒོ་ཕྱོགས་འདུག ། ཅེས་སོ། ། རྡོ་རྗེ་གནོད་སྦྱིན་དང་། རྡོ་རྗེ་མེའི་སྔགས་རྒྱའི་དགོས་པ་ནི། ལེགས་གྲུབ་ལས། ཁྲོ་བོའི་གསང་སྔགས་རྒྱར་བཅས་པའི། ། མེ་ཏོག་ལ་སོགས་རྣམ་པར་བསང་། །
ཞེས་གསུངས་པས། མེ་ཏོག་འབུལ་ཚེ། ལོག་འདྲེན་མེ་ཏོག་ཆེར་བཀོད་དང་། བདུག་པ་ལ་ནག་པོ་ལུས་ཆེན། མར་མེ་ལ་གཙུག་ཕུད་གཅིག་པ། དྲི་མཆོག་ལ་ཟས་སུ་དྲི་ཟ་བ་རྣམས་ཀྱི་བགེགས་དང་། གཞན་ཡང་ཟས་སུ་མེ་ཏོག་བཟའ་བ་དང་། སོགས་ཀྱི་བགེགས་ཡོད་པས་དེ་དག་བསྲུང་བའི་ཕྱིར་ཡིན་ནོ། ། བསྲུངས་པས་ཞི་བར་འགྱུར་རམ་ཞེ་ན། འགྱུར་ཏེ།
དཔུང་བཟང་ལས། བགེགས་དང་ལོག་འདྲེན་རྣམ་པར་གཞོམ་པའི་ཕྱིར། ། བདུད་རྩི་ཐབས་སྦྱོར་དྲག་ཤུལ་ལས་ཀྱང་སྦྱར། ། སྔགས་པ་དེ་ཡིས་གསང་སྔགས་ལམ་ཞུགས་པས། ། བགེགས་དང་ལོག་འདྲེན་རྣམས་ཀྱིས་ཡོངས་མི་ཚུགས། ། ཞེས་སོ། ། རྡོ་རྗེ་མེ་ཡི་སྔགས་རྒྱས་ངན་པའི་དངོས་པོ་བསྲེག གཟི་བརྗིད་དང་ཕུན་སུམ་ཚོགས་པ་བསྐྱེད། ཨོཾ་སྭ་ནི་མཆོད་རྫས། སེམས་དཔའ་འབྱུང་བ་ལས།
ཡི་གེ་ཨོཾ་ལས་རིན་ཆེན་སྣ་བདུན་དང་། དཔག་བསམ་གྱི་ཤིང་དང་། ཁ་ཟས་རོ་བརྒྱ་པའི་མཆོད་པ་སྤྲུལ་ནས་ཞེས་དང་། རྣམ་སྣང་སྒྱུ་དྲའི་འགྲེལ་པར། རྡོ་རྗེ་མེ་ཏོག་ལ་སོགས་པའི་ཕྱག་རྒྱ་དང་། སྔགས་ཡོངས་སུ་བཟླས་པའི་མེ་ཏོག་དང་། སྤོས་དང་། མར་མེ་དང་། བྱུག་པ་སོ་སོའི་གསང་སྔགས་བརྗོད་ཅིང་། དཀྱིལ་འཁོར་གྱི་ལྷ་ཐམས་ཅད་མཆོད་པར་བྱའོ། །
ཞེས་གསུངས་སོ། ། རྡོ་རྗེ་དྲིལ་བུ་དཀྲོལ་བའི་སྔགས། རྣམ་སྣང་སྒྱུ་དྲར། ཨོཾ་བཛྲ་གཎྜེ་ར་ཎི་ཏ། པྲ་ར་ཎི་ཏ། སརྦ་བུདྡྷ་ཥེ་ཏྲ་པྲ་ཙ་ལི་ནི། པྲཛྙཱ་པ་ར་མི་ཏ་ན་ད་སྃ་བྷ་ཝེ། བཛྲ་དྷརྨཱ་ཧྲི་ད་ཡ་སནྟོ་ཥ་ནི་ཧཱུྃ་ཧཱུྃ་ཧཱུྃ། དེ་བོད་སྐད་དུ་བསྒྱུར་ན། རྡོ་རྗེ་དྲིལ་བུའི་སྒྲ་སྒྲོག་ཅིང་།
རབ་ཏུ་སྒྲ་སྒྲོག་པ། ཡང་དག་པར་སྒྲ་རབ་ཏུ་སྒྲོག་པ། སངས་རྒྱས་ཀྱི་ཞིང་ཐམས་ཅད་རབ་ཏུ་གཡོ་བ། ཤེས་རབ་ཀྱི་ཕ་རོལ་ཏུ་ཕྱིན་པའི་སྒྲའི་ངོ་བོ། རྡོ་རྗེ་ཆོས་ཀྱི་ཐུགས་ཀུན་ནས་དགྱེས་པ། ཨོཾ་གྱི་དོན་ནི། རྡོ་རྗེ་རྩེ་མོར། ཨོཾ་ནི་ཅི་ཞིག་ཡིན་པར་བརྗོད། ། མཆོག་དང་ནོར་སྟེར་དཔལ་དང་གཡང་། ། སྐལ་བཟང་རྣམ་པ་དང་ལྡན་ཞིང་། །
དམ་བཅའ་བ་དང་བཀྲ་ཤིས་དོན། ། ནོར་བུ་འཛིན་པའི་སྙིང་པོ་ཡིན། ། ཞེས་དང་། ། ཡི་གེ་ཧཱུྃ་ནི་ཅི་ཞིག་བརྗོད། ། སྡུག་བསྔལ་འཇོམས་ཤིང་འཆོས་པར་བྱེད། ། སྲིད་པའི་ཞགས་པ་གཅོད་བྱེད་ཅིང་། ། གདུག་པ་གདངས་ཤིང་གསོད་བྱེད་པའི། ། ཧཱུྃ་ནི་མཆོག་ཏུ་དྲན་པར་བྱ། ། ཞེས་སོ། ། སྔགས་ལན་གསུམ་བརྗོད་པའི་དང་པོས་སངས་རྒྱས་དང་བྱང་ཆུབ་སེམས་དཔའ་རྣམས་སྤྱན་དྲངས་པར་བསམ།
གཉིས་པས་དེ་རྣམས་ཀྱི་བྱིན་གྱིས་བརླབས་པར་བསམ། གསུམ་པས་ཀུན་ཏུ་བཟང་པོའི་མཆོད་སྤྲིན་ལྟར་བསམ་མོ། ། སྐྱབས་འགྲོ་ནི། སྡོམ་པ་ཐམས་ཅད་ཀྱི་རྟེན་དང་རྩ་བ་ཡིན་ནོ། ། ཆོས་ཐམས་ཅད་སོགས་ནི། སྦྱོང་རྒྱུད་ལས། སངས་རྒྱས་ཀུན་གྱི་བྱང་ཆུབ་སེམས། ། བླ་ན་མེད་པ་རྟོགས་འགྱུར་བ། ། རྒྱལ་བས་གསུངས་པའི་ཡེ་ཤེས་གང་། ། དེ་ནི་དཀྱིལ་འཁོར་སྙིང་པོར་གསུངས། །
ཞེས་གསུངས་ལ། དེ་སྒོམ་ཚུལ་ནི། དཔུང་བཟང་ལས། སྣ་རྩེར་བལྟ་ཞིང་རྣམ་པར་རྟོག་པ་སྤོངས། ། ནམ་ཞིག་བསྐྱོད་ཀྱང་རྣམ་པར་མི་གཡོ་བ། ། དེ་ཚེ་དམིགས་པ་གནས་པ་ཐོབ་པ་སྟེ། ། སེམས་ནི་ལས་སུ་རུང་བར་འགྱུར་བར་ངེས། ། རྩེ་གཅིག་སེམས་དང་ལྡན་པའི་མི་ལ་ནི། ། ཡིད་ལས་བྱུང་བའི་དགའ་བ་རབ་ཏུ་སྐྱེ། ། དགའ་བས་ལུས་ནི་ཤིན་ཏུ་སྦྱངས་པ་ཐོབ། །
ལུས་སྦྱངས་པས་ནི་བདེ་བའི་སྐལ་ལྡན་འགྱུར། ། ཞེས་སོ། ། རང་ཉིད་རྡོ་རྗེ་སེམས་སོགས་ནི། ། རང་གི་ལྷ་ཡི་རྣལ་འབྱོར་དག ། ཚིག་ཙམ་གྱིས་ཀྱང་རྟག་ཏུ་བྱ། ། ཞེས་དཔལ་མཆོག་གིས་གསུངས། ལྕེ་ལག་བྱིན་གྱིས་བརླབ་པ་ནི། དེ་ཉིད་འདུས་པར། ལྕེ་ལ་རྡོ་རྗེ་དགེ་བསྒོམས་ན། ། ལས་རྣམས་ཐམས་ཅད་བྱེད་པར་འགྱུར། །
ཞེས་དང་། གཙུག་དགུའི་གཞུང་ལས་རྡོ་རྗེའི་ལྕེ་རུ་རབ་བསམས་པས། ། སྔགས་བཟློས་མཐུ་དང་ལྡན་པར་འགྱུར། ། ཞེས་དང་། རྡོ་རྗེ་འབྱུང་བར། ལག་པའི་སོར་མོ་རྣམས་ཀྱང་རྡོ་རྗེ་རྩེ་ལྔ་པར་བསམ་ལ་བགེགས་བསལ་བ་སོགས་བྱའོ། ། ཞེས་དང་། གཙུག་དགུར། རྡོ་རྗེ་ལག་པར་གྱུར་པ་ནི་ཕྱག་རྒྱ་འཆིང་བར་ནུས་པ་དང་ལྡན་པར་འགྱུར་རོ། ། ཞེས་སོ། །
ཧཱུྃ་ལས་བདག་ཉིད་སོགས་ནི། རྡོ་རྗེ་རྩེ་མོར། གསོད་དང་སྐྲོད་དང་དྲག་པོ་སྟེ། ། དེ་ནི་ཁྲོ་བོའི་དོན་དུ་བརྗོད། ། ང་ནི་རྡོ་རྗེ་མེ་ལྟར་འབར། ། ཉོན་མོངས་ཐམས་ཅད་སྲེག་པར་བྱེད། ། ཅེས་གསུངས་པས། བསྣུན་བསྲེགས་བཅིངས་གསུམ་བྱེད་པ་ལ་ཁྲོ་བོ་མེ་ལྟར་འབར་བ་ངེས་པར་དགོས་པའི་ཕྱིར་རོ། ། དེའི་སྐུ་མདོག་ཕྱག་མཚན་ནི། དཔལ་མཆོག་ལས།
སྔོན་པོ་འབར་བའི་གཟུགས་འཆང་བ། ། ཞལ་གྱི་མཆེ་བ་ཅུང་ཟད་གཙིགས། ། ཞལ་ནི་ཁྲོ་དང་བཅས་པར་བཞད། ། སེམས་དཔའི་སྐྱིལ་ཀྲུང་གིས་ལེགས་བཞུགས། ། སྙེམས་ཅན་ཤས་ཆེར་འབར་བ་ལ། ། འོད་ཟེར་འབར་བ་འཁྲུག་པ་ཡིས། ། རྡོ་རྗེ་གསོར་བར་མཛད་ལ་བརྩོན། ། ཞེས་གསུངས་སོ། ། གྲྀཧྞ་སོགས་བསྒྱུར་ནས། ཟུངས་ཤིག་རྡོ་རྗེའི་དམ་ཚིག
བྃ་ཆིངས་ཤིག ཨོཾ་བཛྲ་སོགས། རྡོ་རྗེ་མེ་ལྟར་འབར་བ་ཉི་མའི་གཟི་བརྗིད་ཅན། མངོན་པར་དབང་བསྐུར་བ་བདག་ལ། ཨོཾ་ཏྲུཾ་ནི་རྩེ་མོར། དོན་ཀུན་རབ་ཏུ་སྒྲུབ་བྱེད་པའི། ། ཡིག་གཉིས་གོ་ཆ་བཟང་པོ་ཡིན། ། ཏུ་ཥྱ་ཧོ་ཞེས་པ་མཉེས་པར་བྱའོ། ། དེ་ནས་སྔར་ཡོད་ཀྱི་བགེགས་བསལ་བ་དང་། ཕྱིན་ཆད་མི་འཇུག་པའི་སྲུང་འཁོར་བསྒོམ་པ་ལས།
མེ་ལྟར་འབར་བའི་སྔགས་རྒྱས་བགེགས་ལ་བསྣུན་ཅིང་བསད་པར་བསམ། བསྣུན་ཀྱང་མ་ཤི་ཞིང་མི་འབྲོས་པའི་བགེགས་རྣམས་རྡོ་རྗེ་མེའི་སྔགས་རྒྱས་བསྲེག་པར་བྱ་སྟེ། ཧཱུྃ་བཛྲ་ཛྭ་ལ་སོགས་བསྒྱུར་ན། རྡོ་རྗེ་མེ་ལྟར་འབར་བསྣུན་བསྲེག་ཚོས་ཆོམ་ཉེད་པར་གྱིས། རྩེ་མོར། ཡི་གེ་ཕཊ྄་ནི་ཅི་ཡིན་བརྗོད། ། ཉོན་མོངས་གདུག་པ་ལྟུང་བྱེད་ཅིང་། ། ཞི་བ་འགུགས་པ་ཡིན་པར་བཤད། ། ཕཊ྄་ཅེས་བྱ་བ་ལྟུང་བའི་སྒྲ། ། ངན་འགྲོ་བ་ལྟུང་བ་པོ།
ཞེས་སོ། ། རྡོ་རྗེ་ལས་མེའི་འོད་འཕྲོས་པས་བགེགས་བསྲེགས་པར་བསམ། མེ་ལྷའི་བགེགས་ལ་སོགས་པ་མེས་མི་ཚིག་པ་རྣམས་ལུས་ངག་ཡིད་གསུམ་བཅིངས་ནས་འགུལ་མི་ནུས་པར་བསམ། རྡོ་རྗེ་སྤྱན་མ་བགེགས་ཐམས་ཅད་ཆིངས་ཤིག་པའོ། ། དགོས་པ་ནི། རྩེ་མོར། བགེགས་བཅིངས་པ་ནི་ཇི་ལྟར་ལགས། ། རྡོ་རྗེ་ཁུ་ཚུར་རབ་འབར་བ། ། རྡོ་རྗེ་ཉི་མ་རབ་འབར་དང་། ། རྡོ་རྗེ་སྤྱན་མའི་ཕྱག་རྒྱ་ཡིས། །
བགེགས་བཅིང་པ་ནི་བརྟན་པར་འགྱུར། ། ཞེས་སོ། ། ཕྱིན་ཆད་མི་འཇུག་པ་ནི། དེ་ལྟར་ད་ལྟར་ཡོད་པའི་བགེགས་རྣམས་ཚར་ཆོད་ཀྱང་། ། འགའ་ཞིག་ཤི་ནས་བགེགས་སུ་སྐྱེ་བ་སྲིད་པས། དེ་མི་འཇུག་པའི་ཕྱིར་སྲུང་འཁོར་བྱ་བ་ལ། རྡོ་རྗེར་སྤྲོ་བ་དང་། ཁྲོ་བོར་སྤྲོ་བ་གཉིས་ལས། རྡོ་རྗེར་སྤྲོ་བའི་ལུགས་ནི། ཁམས་གསུམ་རྣམ་རྒྱལ་གྱི་རྒྱུད་ལས།
རྡོ་རྗེ་བསྡམས་པ་ཐུར་དུ་བསྟན་ཏེ་བརྐྱངས་པ་ས་ལ་བཞག་སྟེ། འདིས་རྡོ་རྗེའི་ས་གཞིར་གྱུར་ཏེ། དེ་ལ་སུས་ཀྱང་གླགས་མི་རྙེད་དོ། ། ཞེས་དང་། ཁམས་གསུམ་རྣམ་རྒྱལ་གྱི་འགྲེལ་པར། རྡོ་རྗེ་བསྡམས་པ་བརྐྱངས་པ་ས་ལ་རེག་པས་སྣ་ཚོགས་རྡོ་རྗེའི་རང་བཞིན་དུ་བྱིན་གྱིས་བརླབ་པར་བྱའོ། ། ཞེས་ཏེ། སྔགས་བསྒྱུར་ན། རྡོ་རྗེ་བརྟན་པ་བདག་ལ་ཀུན་དུ་བསྲུང་བར་མཛོད་ཅིག རྩེ་མོར།
སྭཧཱ་ཞེས་པ་ཅི་ཡིན་བརྗོད། སྡིག་པ་ཐམས་ཅད་ཞི་བྱེད་ཅིང་། ། དགེ་བའི་ཚོགས་ནི་འཕེལ་བར་བྱེད། ། ཉེས་པར་བྱས་པ་འཕྲོག་བྱེད་ཅིང་། ། སྡུག་བསྔལ་ཐམས་ཅད་འཇོམས་པའི་མཆོག ། ཅེས་སོ། ། བཅིངས་པ་ཞེས་བྱ་བ་ནི། རྣམ་སྣང་སྒྱུ་ཏྲའི་འགྲེལ་པར། མངོན་པར་འདོད་པའི་སའི་ཆ་ཀུན་ནས་རབ་ཏུ་རྡོ་རྗེ་འབར་བས་བར་མཚམས་མེད་པར་ཁྱབ་པས་བདག་གིར་བྱས་པའི་ཚུལ་ལོ། ། ཞེས་གསུངས་པས།
རྡོ་རྗེ་འཇིགས་བྱེད་ཅན་གྱི་སྔགས་རྒྱས་སྟེང་རྡོ་རྗེའི་ཐོག་གྲུ་བཞིར་བསམས་པ། སྔགས་དོན་སངས་རྒྱས་མཉམ་སྦྱོར་གྱི་འགྲེལ་པ་རབ་ཞི་བཤེས་གཉེན་གྱིས་མཛད་པར། ཧུ་ལུ་ཧུ་ལུ་ནི་ཞུགས་ཤིག་པར་བཤད་ལ། སྒྲོན་གསལ་དུ། ཧུ་ལུ་ཧུ་ལུ་ནི་རིངས་ཤིང་རིངས་པར་ཞེས་བཤད་ཅིང་། ཤནྟི་པས། ཧུ་ལུ་ནི་ཀྱེ་མ་ཧོ་ཞེས་བཤད་དོ། ། རྡོ་རྗེ་གནོད་སྦྱིན་གྱི་སྔགས་རྒྱས། ཡང་དེའི་འོག་ཏུ་རྡོ་རྗེའི་ཐོག་སྟེ་ཉིས་རིམ་མོ། ། རྡོ་རྗེ་གཙུག་ཏོར་གྱི་སྔགས་རྒྱས་ཤར་ཕྱོགས་རྡོ་རྗེའི་རྩིག་པ་ཐོག་གོང་མ་དང་སྦྲེལ་བར་བསམ།
དྲུཾ་ནི་ས་བོན་ནོ། ། རྡོ་རྗེ་ཞགས་པའི་སྔགས་རྒྱས། ཤར་ཕྱོགས་རྡོ་རྗེའི་རྩིག་པ་ཐོག་འོག་མ་དང་སྦྲེལ་བར་བསམ། མན་སྙེར། ཧྲི་ནི་གསལ་པོར་གྱིས་ཤིག་པ་སྟེ། ཉེ་བ་མ་ཡིན་པ་ཉེ་བར་གྱུར་པ་གསལ་པོར་གྱིས་ཤིག་པའོ། ། ཞེས་སོ། ། རྡོ་རྗེ་བ་དན་གྱི་སྔགས་རྒྱས། ནུབ་ཕྱོགས་རྡོ་རྗེའི་རྩིག་པ་ཐོག་འོག་མ་དང་སྦྲེལ་བར་བསྒོམ། སྔགས་དོན།
རྡོ་རྗེ་བ་དན་ཞེས་བོས་ནས། པ་ཏྃ་བ་དན་ཅན་ནོ། ། ནི་ར་ཊ་ངེས་པར་ཆོད་ཅིག་གོ ། རྡོ་རྗེ་དུས་མའི་སྔགས་རྒྱས། བྱང་ཕྱོགས་རྡོ་རྗེའི་རྩིག་པ་ཐོག་འོག་མ་དང་སྦྲེལ་བར་བསྒོམ། ཧྲཱི་ནི་ས་བོན་ནོ། ། རྡོ་རྗེ་དུས་མའི་ཞེས་བོས་ནས་ཏུཊ་ཆོད་ཅིག ཕཊ྄་རློགས་ཤིག་གམ་ཆོམས་ཤིག་གོ ། རབ་ཞི་བཤེས་གཉེན་གྱི་མཉམ་སྦྱོར་རྒྱུད་ཕྱི་མའི་འགྲེལ་པར། རུ་ཏུཊ་མ་ཊ་ནི་དགའ་བ་དང་བྲལ་བའོ། །
ཞེས་སོ། ། རྩེ་མོར། དེ་ནས་སྟེང་འོག་མཚམས་རྣམས་སུའོ། ། རྡོ་རྗེ་ནག་མོས་ངེས་པར་བཅིངས། ། ཞེས་སོ། ། རྡོ་རྗེ་རྩེ་མོའི་སྔགས་རྒྱས། ལྷོ་ཕྱོགས་རྡོ་རྗེའི་རྩིག་པ་ཐོག་འོག་མ་དང་སྦྲེལ་བར་བསྒོམ། སྟེང་དང་ཤར་གཉིས་ལན་གཉིས་བཅིང་བ་ནི། མགོན་པོ་ཀུན་སྣང་གི་རྒྱུད་ལས། ཚངས་དང་བརྒྱ་བྱིན་མཐུ་ཆེ་བས། །
སྟེང་དང་ཤར་གཉིས་ལན་གཉིས་བཅིངས། ། ཞེས་སོ། ། རྡོ་རྗེ་ལས་ཀྱི་སྔགས་རྒྱས། དེའི་ཕྱི་རོལ་ཏུ་རྡོ་རྗེའི་རྭ་བ་ཟླུམ་པོར་བསམ། ཡང་ཧཱུྃ་མཛད་ཀྱི་ཕྱག་རྒྱས་དེའི་ནང་དུ་རྡོ་རྗེའི་རྭ་བ་ཉིས་རིམ་བསམ། ལོ་ཙཱ་བ་ཆེན་པོ་རྡོ་རྗེའི་བུམ་བརྩིགས་སུ་བཞེད། རྩེ་མོར། རྡོ་རྗེ་ལས་ཀྱི་ཕྱག་རྒྱ་ཡིས། ། རྡོ་རྗེ་ར་བས་བཅིང་བར་བྱ། ། ཧཱུྃ་མཛད་རྡོ་རྗེས་བསྡིག་པར་བྱ། །
དེ་ནི་རྡོ་རྗེ་འབར་བས་བསྐོར། ། ཞེས་སོ། ། ཨོཾ་བཛྲ་བནྡྷ་བྃ་ཞེས་པས། ར་བའི་སྟེང་དུ་རྡོ་རྗེའི་གུར་བསམ་སྟེ། འཇིག་རྟེན་གསུམ་རྒྱལ་གྱི་དཀྱིལ་ཆོག་ཏུ། རྡོ་རྗེ་བསྡམས་པས་རྡོ་རྗེའི་ར་བ་བྱའོ། ། ཞེས་གསུངས་སོ། ། པཉྩ་རྃ་ཞེས་པ་ལ་ལོ་ཙཱ་བ་ཆེན་པོའི་སློབ་དཔོན་ཤཱཀྱ་བློ་གྲོས་ཀྱིས་གཟེབ་ཏུ་བསྒྱུར། ལོ་ཙཱ་བ་ཆེན་པོས་དྲ་བར་བསྒྱུར། འབྲོག་མི་ལོ་ཙཱ་བས་གུར་དུ་བསྒྱུར།
དེ་རྣམས་དོན་གཅིག་མིང་གི་རྣམ་གྲངས་ཡིན། གཙུག་དགུའི་གཞུང་ལས། ཀུན་ནས་ཡོངས་སུ་ཟླུམ་པོར་ནི། ། ར་བ་དྲ་བ་བྱས་ནས་ཀྱང་། ། ཞེས་དང་། དེ་ཉིད་སྣང་ཆེན་ལས། དེ་ལས་དྲ་བ་ནི་ར་བ་དང་འཚམས་པར་སྟེང་གཡོགས་ཀྱི་རྡོ་རྗེའི་གཟེབ་བྲི་བའོ། ། ཞེས་འབྱུང་ངོ་། ། ལུགས་འདི་ལ་ཁྲོ་བོ་སྤྱན་འདྲེན་བསྟོད་པ། བཀའ་བསྒོ་སོགས་མི་དགོས་སོ། །
ལུགས་འདི་སློབ་དཔོན་ཀུན་དགའ་སྙིང་པོས་རྡོ་རྗེ་འབྱུང་བའི་གཞུང་སོགས་སུ་བཤད་དོ། ། ཁྲོ་བོར་སྤྲོ་བའི་ལུགས་ནི། གཞན་རྣམས་སྔར་དང་འདྲ་བ་ལ། རྡོ་རྗེ་འཇིགས་བྱེད་ཅན་གྱི་སྔགས་བརྗོད་ཅིང་ཕྱག་རྒྱ་བསྟན་པས། གྲུབ་སྡེ་གཅིག་པའི་ཚུལ་གྱིས། སྟེང་དུ་རྡོ་རྗེ་འཇིགས་བྱེད་དཀར་པོ། གཡས་རྡོ་རྗེ་འཛིན་པ། རྡོ་རྗེ་གནོད་སྦྱིན་གྱི་སྔགས་རྒྱས། སྟེང་དུ་རྡོ་རྗེ་གནོད་སྦྱིན་སྔོན་པོ། གཡས་ཕག་རྒོད་ཀྱི་མཆེ་བ་འཛིན་པ།
རྡོ་རྗེ་གཙུག་ཏོར་གྱི་སྔགས་རྒྱས། ཤར་དུ་རྡོ་རྗེ་གཙུག་ཏོར་དཀར་པོ། གཡས་རྡོ་རྗེ་འཛིན་པ། རྡོ་རྗེ་ཞགས་པའི་སྔགས་རྒྱས། ཤར་དུ་རྡོ་རྗེ་ཞགས་པ་སེར་པོ། གཡས་ཞགས་པ་འཛིན་པ། རྡོ་རྗེ་བ་དན་གྱི་སྔགས་རྒྱས། ནུབ་ཏུ་བ་དན་དམར་པོ། གཡས་བ་དན་འཛིན་པ། རྡོ་རྗེ་དུས་མའི་སྔགས་རྒྱས།
བྱང་དུ་རྡོ་རྗེ་དུས་མ་ནག་མོ། གཡས་རྡོ་རྗེས་མཚན་པའི་ཕག་རྒོད་ཀྱི་མཆེ་བ་འཛིན་པ། མཆན་ན་ཁ་ཊྭཱྃ་ག་ཟེར་བ་འདུག རྡོ་རྗེ་རྩེ་མོའི་སྔགས་རྒྱས། ལྷོར་རྡོ་རྗེ་རྩེ་མོ་སྔོན་པོ། གཡས་རི་རབ་འཛིན་པ། གཡོན་ཐམས་ཅད་ཐུགས་ཀར་སྡིགས་མཛུབ་མཛད་པ། སྟག་གི་པགས་པའི་ཤམ་ཐབས་ཅན། སྦྲུལ་དང་མི་སྡུག་པའི་རྒྱན་གྱིས་བརྒྱན་པ། ཞབས་གཡས་བསྐུམས།
གཡོན་བརྐྱངས་བའི་སྟབས་ཀྱིས་ཡེ་ཤེས་ཀྱི་མེ་འབར་བའི་དབུས་ན་བཞུགས་པའོ། ། གཙུག་དགའི་གཞུང་དུ། འོག་འཆིང་བའི་སྔགས་འདིར་བཤད་ཅིང་། པཎྜི་ཏ་མངོན་ཤེས་ཅན་གྱིས། མཚན་བརྗོད་དཀྱིལ་ཆོག་ཏུ། བཛྲ་དྲྀ་ཌྷའི་སྔགས་ཀྱི། འོག་ཏུ་རྡོ་རྗེ་ཐོ་བ་སྨུག་ནག་བསྒོམ་པ་གསུངས་ནའང་། འདིར་མི་བྱེད། དཀྱིལ་ཆོག་དེ་ཉིད་ལས། རྡོ་རྗེ་འཇིགས་བྱེད་གནོད་བྱིན་གྱི། །
སྟེང་གི་ཕྱོགས་སུ་རྣམ་པར་གཏམས། ། རྡོ་རྗེ་གཙུག་ཏོར་ཞགས་པ་ཡི། ། ཤར་གྱི་ཕྱོགས་སུ་རྣམ་པར་གཏམས། ། ནུབ་ཕྱོགས་སུ་ནི་བ་དན་ཏེ། ། བྱང་དུ་རྡོ་རྗེ་ནག་མོ་སྟེ། ། ལྷོ་རུ་རྡོ་རྗེ་རྩེ་མོ་སྟེ། ། འོག་ཏུ་རྡོ་རྗེ་ཐོ་བས་གཏམས། ། ཕྱོགས་མཚམས་ཧཱུྃ་མཛད་ར་བ་ལས། ། རྡོ་རྗེ་ལས་ཀྱི་གོ་མིག་གཙགས། ། འཇིགས་སུ་རུང་བ་འདི་དག་ལ། །
ཕྱི་རོལ་ཡེ་ཤེས་མེ་རི་འབར། ། ཞེས་གསུངས་སོ། ། ལུགས་འདི་ལོ་ཙཱ་བ་ཆེན་པོའི་སློབ་མ་རྣམས་ཁྲོ་བོ་རྣམས་དེ་ལྟར་བསྐྱེད་ནས། སྤྱན་འདྲེན་བསྟོད་པ། བཀའ་བསྒོ་བ་རྣམས་བྱེད་པ་ཡིན་ནོ། ། ཁྲོ་བོ་སྤྲོ་བའི་ལུགས་འདི་སློབ་དཔོན་ཀུན་དགའ་སྙིང་པོས། གསང་འདུས་ཡོ་གར་བཀྲལ་པའི་འགྲེལ་པར་བཤད་ཅིང་། སངས་རྒྱས་གསང་བ། པྲཛྙཱ་བ་ལི་ཏ་སོགས་རྒྱ་གར་བ་ཕལ་ཆེ་བ་ལུགས་འདི་འདོད་པ་ཡིན་ནོ། ། ཁྲོ་བོ་སྤྱན་འདྲེན་གྱི་ཚིགས་བཅད་འདི་དག་ལོ་ཆེན་གྱི་སློབ་མ་པུ་ཧྲང་པ་ཟླ་འོད་དང་།
གྲགས་པ་ཡོན་ཏན་སོགས་ཀྱིས་རྣམ་འཇོམས་བསྟོད་པ་བྲེ་ནོར་བུ་རྡོ་རྗེས་མཛད་པ་སོགས་ལ་རྩོམ་སྟན་བྱས་སམ་སྙམ་མོ། ། དེ་ཉིད་འདུས་པའི་རྒྱུད་ཕྱི་མར། རྡོ་རྗེ་ཧཱུྃ་མཛད་ཕྱག་རྒྱ་ནི། ། རབ་མཉམ་བཞག་པས་བཅིངས་ནས་ཀྱང་། ། སྙིང་ཁ་མཛོད་སྤུ་མགྲིན་སྤྱི་བོ། ། བཞག་པ་ཉིད་དུ་བྱིན་གྱིས་རློབས། ། ཞེས་དང་། ཁམས་གསུམ་རྣམ་རྒྱལ་གྱི་དཀྱིལ་ཆོག་ཏུ། ཁམས་གསུམ་རྣམ་རྒྱལ་གྱི་ཕྱག་རྒྱ་དང་། ཧཱུྃ་བཞི་པས།
སྙིང་ཁ་དང་། དཔྲལ་བ་དང་། ལྐོག་མ་དང་། སྤྱི་བོར་བདག་ཉིད་བྱིན་གྱིས་བརླབ་པར་བྱའོ། ། ཞེས་བསྒྱུར་ན། གནོད་མཛེས་ངེས་པར་གནོད་མཛེས། ཟུངས་ཟུངས། ཟུང་ཅིག་གཉིས། འགུགས་པར་གྱིས། བཅོམ་ལྡན་འདས་རིག་པའི་རྒྱལ་པོ།
སེམས་དཔའ་བཞིའི་བསྲུང་བ་ནི། རྡོ་རྗེ་འབྱུང་བར། རྡོ་རྗེ་བསྲུང་བ་དང་། རྡོ་རྗེ་གནོད་སྦྱིན་དང་། རྡོ་རྗེ་ཁུ་ཚུར་དང་། རྡོ་རྗེ་ལས་ཀྱི་དམ་རྒྱ་དང་སྔགས་ཀྱི་བདག་ཉིད་ལ་བསྲུང་བར་བྱའོ། ། ཞེས་གསུངས་པས། སྔགས་རྒྱ་དེ་ཉིད་ལས་འབྱུང་བ་ལྟར་ཏེ། རཀྵ་ཧྃ། ཡཀྵ་ཧཱུྃ།
སནྟི་བྃ། ཞེས་དང་། སྦྱོང་རྒྱུད་ཀྱི་རཀྵ་རྃ་གཉིས་མ་ནོར་བ་གལ་ཆེའོ། ། རྡོ་རྗེ་རྩེ་མོར། དེ་ནས་ཕྱག་རྒྱ་བརྟན་པར་བྱེད་པ་ནི། ཨོཾ་བཛྲ་སཏྭ་སོགས་ཡིག་བརྒྱས་བརྟན་པར་གསུངས་པ་ལྟར། ཡིག་བརྒྱ་ལན་གསུམ་བརྗོད་པའི་དང་པོ་དང་གཉིས་པ་ལ་རྡོ་རྗེ་གསོར། དྲིལ་བུ་བཅད་བཏུབ་ཏུ་དཀྲོལ་བ་ལན་གསུམ་གསུམ་སོགས་བྱེད། གསུམ་པ་ལ་དྲིལ་བུ་སྐུ་གསུང་ཐུགས་འགྲོ་བའི་དོན་མཛོད་ཅིག ཅེས་པའི་དཀྲོལ་སྟབས་དང་།
རྡོ་རྗེ་དྲིལ་བུ་ལ་གཡས་བསྐོར་དུ་དལ་བུས་བསྐོར་བར་མཛད་དོ། ། ཡིག་བརྒྱ་གསུམ་གྱི་བར་ལ་རྡོར་དྲིལ་འཛིན་དཀྲོལ་གྱི་ཕྱག་ལེན་འདི། ཆོས་རྗེ་རིན་རྣམ་པའི་ཡིག་ཆ་བཞིན་བཀོད་པ་ཡིན་ལ། ཕྱག་ལེན་ལ། ཡིག་བརྒྱ་དང་པོ་ལ་རྡོ་རྗེ་གསོར་ཞིང་དྲིལ་བུ་དྲག་དཀྲོལ་དང་། གཉིས་པ་ལ་དྲིལ་བུ་དེ་ཀའི་ངང་ནས་རྡོ་རྗེ་དྲིལ་བུ་ལ་གཡས་སྐོར་དུ་བསྐོར། གསུམ་པ་ལ་རྡོ་རྗེ་སྙིང་ཀ་དང་། དྲིལ་བུ་གསུམ་བརྡུང་དུ་མཛད་པ་ཡིན་ནོ། ། འདི་ལ་ད་ལྟའི་ལག་ལེན་པ་རྣམས་དཀྲོལ་ལུགས་ངེས་པ་མི་སྣང་ཞིང་། རྣམ་བཤད་རྣམས་སུ་ཡང་འདྲ་མིན་ཁོ་ན་འབྱུང་ངོ་། །
ཡིག་བརྒྱ་བསྒྱུར་ན། རྡོ་རྗེ་སེམས་དཔའ་དམ་ཚིག་རྗེས་སུ་སྐྱོངས་ཤིག རྡོ་རྗེ་སེམས་དཔའ་ཉེ་བར་མནོས་པ། བདག་ལ་བརྟན་པའི་རང་བཞིན། བདག་ལ་དགའ་བའི་རང་བཞིན། བདག་ལ་མཛེས་པའི་རང་བཞིན། བདག་ལ་རྗེས་སུ་ཆགས་པའི་རང་བཞིན། བདག་ལ་དངོས་གྲུབ་ཐམས་ཅད་སྩོལ། བདག་ལ་ལས་ཐམས་ཅད་སྩོལ། བདག་གི་སྙིང་ལ་གནས་པར་མཛོད།
བཅོམ་ལྡན་འདས་དེ་བཞིན་གཤེགས་པ་རྡོ་རྗེས་བདག་མ་གཏོང་ཞིག རྡོ་རྗེའི་རང་བཞིན་ཆེན་པོ་དམ་ཚིག་སེམས་དཔའ་ཞེས་སོ། ། ལྷ་འགྲུབ་པའི་རྒྱུ་བསྒོམ་པ་ནི། སྦྱོང་རྒྱུད་ལས་འཁོར་ལོས་བསྒྱུར་བའི་སྐབས་ནས། ལག་པ་གཉིས་མདུན་དུ་བཞག་ལ། ཨ་ལས་ཟླ་བའི་དཀྱིལ་འཁོར་གྱིས་བྱིན་གྱིས་བརླབས་པར་བསམ་སྟེ་ཧཱུྃ་ཞེས་བྱ་བ་དང་། ཨ་ཞེས་བྱ་བས་ཟླ་བའི་དཀྱིལ་འཁོར་དེ་གཉིས་བྱིན་གྱིས་བརླབས་ལ། ལག་པ་གཉིས་ཀྱི་ཐལ་མོ་གཉིས་ཀ་ལ་ཨ་ལ་སོགས་པའི་ཡི་གེ་བཅུ་དྲུག་གི་ཀུན་ཏུ་བཀང་ཞིང་འཕྲོ་བར་བྱ་སྟེ། མཐེ་བོང་གཉིས་ལ་ཨོཾ་ཞེས་བྱ་བ་བསམ། གུང་མོ་གཉིས་ལ་ཏྲྃ་ཞེས་བྱ་བ་བསམ།
མཛུབ་མོ་གཉིས་ལ་ཧཱུྃ་ཞེས་བྱ་བ་བསམ། སྲིན་ལག་གཉིས་ལ་ཧྲི་ཞེས་བྱ་བ་བསམ། མཐེའུ་ཆུང་གཉིས་ལ་ཨ་ཞེས་བྱ་བ་བསམ། དེ་ལྟར་ཡི་གེ་རྣམས་བསམ་པར་བྱས་ནས། དེ་བཞིན་གཤེགས་པ་རྣམས་ཡིན་པར་མོས་པ་བསྐྱེད་དེ། ཆོས་ཐམས་ཅད་གཅིག་ལ་གཅིག་འདྲེས་པ་དང་། བདག་དང་ཡང་དག་རྗེས་སུ་མཐུན་པར་བྱས་ཏེ། ལག་པ་གཡས་པར་སངས་རྒྱས་ཐམས་ཅད་ཀྱི་བྱང་ཆུབ་ཀྱི་སེམས་མཚོན་པའི་ས་བོན་ཧཱུྃ་དང་། གཡོན་དུ་ཤེས་རབ་སྐྱེ་བ་མེད་པ་སྟོང་པ་ཉིད་མཚོན་པའི་ཡི་གེ་ཨ་ཞེས་བྱ་བ་བསམ། དུམ་བུ་གཉིས་པའི་དཀྱིལ་ཆོག་ལས།
དེ་ནས་དེ་བཞིན་གཤེགས་པ་དང་ལྷ་མོ་ཐམས་ཅད་ཀྱི་སྐུ་བདག་ཉིད་ལ་གཟུགས་བརྙན་དུ་སྣང་བས་རྒྱལ་པོའི་བཀའ་ལྟར་འདའ་བར་དཀའ་ཞིང་། གཞིག་མི་ནུས་པས་ཕྱག་རྒྱ་བཅིངས་པ་དང་། སྔགས་བརྗོད་པ་ཐམས་ཅད་ལ་རྒྱལ་བ་ཐམས་ཅད་ཀྱིས་ཀྱང་རྡོ་རྗེ་ལྟར་འདའ་བར་མི་མཛད་པའི་ལྷའི་ང་རྒྱལ་སྔོན་དུ་བསྐྱེད་ཅིང་། ཕྱག་རྒྱ་བཅིང་བར་བྱའོ། ། ཞེས་སོ། ། ལག་པ་ཟླ་བ་སོགས་སུ་བསྒོམ་པ་འདི་ལ་གཟུགས་བརྙན་གྱི་སྦྱོར་བ་ཞེས་གྲགས་སོ། ། ཕྱག་རྒྱ་འཆིང་བ་ལའང་ཕྱག་རྒྱ་བཅིངས་པའི་སྔོན་དུ་འགྲོ་བའི་ཆོ་ག་དང་། ཕྱག་རྒྱ་བཅིངས་པ་གྲུབ་པའི་ཆོ་ག་གཉིས་ལས། དང་པོ་ནི། གཟུགས་ཅན་གྱི་སྦྱོར་བ་དང་།
མཉམ་པའི་ཐལ་མོ་དང་། རྡོ་རྗེ་བསྡམས་པ་དང་། བསྡམས་པ་བྲལ་བ་སྟེ། སྡིག་པ་བྲལ་བ་ལ་ཡེ་ཤེས་འབེབས་པའི་ཕྱིར་རོ། ། དཔེར་ན་རིགས་ངན་གྱི་ཁྱིམ་བསྲེགས་ན་བྲམ་ཟེ་འབྱོན་པ་བཞིན། སྡིག་པ་བྲལ་བ་ལ་རྡོ་རྗེ་བསྡམས་པ་དགོས། དེ་ལ་རྡོ་རྗེ་ཐལ་མོ་དང་མཉམ་པའི་ཐལ་མོ་དགོས། དེ་ལ་གཟུགས་བརྙན་གྱི་སྦྱོར་བ་སྔོན་དུ་འགྲོ་དགོས་པའི་ཕྱིར་རོ། ། ཕྱི་མ་ནི་ཡེ་ཤེས་དབབ་པ་དང་། རྡོ་རྗེ་ཁུ་ཚུར་གྱི་སྔགས་རྒྱས་ཕྱག་རྒྱ་འགྲུབ་པའི་ཆོ་གའོ། །
དེ་ལྟར་གཟུགས་བརྙན་གྱི་སྦྱོར་བས་ཕྱག་རྒྱ་ནི། ཇི་སྲིད་འཚོ་བའི་བར་དུ་འདའ་བར་མི་མཛད་དོ། ། ཞེས་པའོ། ། བཅིངས་པས་རྒྱལ་པོའི་བཀའ་ལས་མི་འདའ་བ་ལྟར། ཕྱག་རྒྱ་དེ་ལྟ་ལས་འདའ་བར་མི་ནུས་པར་འགྲུབ་པར་འགྱུར་ཏེ། རྡོ་རྗེ་སེམས་དཔའ་འབྱུང་བ་ལས། དེ་ནས་གཟུགས་བརྙན་ལ་སོགས་པའི་སྦྱོར་བས་ཕྱག་རྒྱ་བཅིངས་པ་ཇི་སྲིད་འཚོའི་བར་དུ་འདའ་བར་མི་མཛད་དོ། ། ཞེས་པ་ངེས་པ་བསྐྱེད་ནས། ལས་སྟོན་པར་བྱེད་པའི་སྔགས་ཀྱི་ལས་གང་ཡིན་པ་དེ་ངེས་པར་ཉིད་དུ་འགྲུབ་པར་བྱེད་དོ། ། ཕྱག་རྒྱ་དང་སྔགས་ཐམས་ཅད་བརྗོད་པར་འདོད་པའི་སེམས་དང་ལྡན་པས་མངོན་སུམ་དུ་འདྲ་བར་རང་གི་ཕྱག་རྒྱ་དང་།
ལྷའི་ང་རྒྱལ་ཚང་བས་ཕྱག་རྒྱ་ཐམས་ཅད་བཅིང་བ་དང་། ཆོ་ག་ཐམས་ཅད་ནན་ཏན་བྱའོ། ། ཞེས་སོ། ། སྔོན་འགྲོ་དང་འགྲུབ་ཆོག་གཉིས་ཀྱང་རིམ་བཞིན་འབྱུང་བ་ནི། ཐལ་མོ་ཁོང་སྟོང་དམ་དུ་སྦྱར་བ་ནི་མཉམ་པའི་ཐལ་མོ་དང་། ཡིད་ཀྱིས་རིགས་ལྔ་ཡབ་ཡུམ་ཕན་ཚུན་ཐབས་ཤེས་མངོན་པར་འདོད་པ་དང་བཅས་པར་སྔོན་དུ་ཕྱོགས་པར་རེག་པར་བསམ། ཆོས་ཀུན་ཕན་ཚུན་རྗེས་སུ་མཚོན་པ་སྟེ། གཅིག་ལ་གཅིག་གནས་པའོ། ། སྦྱོང་རྒྱུད་ལས། ཐལ་མོ་དམ་དུ་སྦྱར་བ་ལས། །
སོར་མོ་ཐམས་ཅད་བསྣོལ་བ་ནི། ། རྡོ་རྗེ་ཐལ་མོར་བཀའ་སྩལ་ཏེ། ། རབ་ཏུ་བསྡམས་ཕྱིར་རྡོ་རྗེ་བསྣམས། ། ཞེས་པས། མཉམ་པའི་ཐལ་མོ་ལས་སོར་མོ་རྣམས་ཀྱི་ཚིག་གསུམ་པ་རྣམས་ཕན་ཚུན་བསྣོལ་བ་ནི་རྡོ་རྗེ་ཐལ་མོ་སྟེ། སོར་མོ་བཅུ་རིགས་ལྔ་ཡབ་ཡུམ། དེ་ཕན་ཚུན་མི་ཕྱེད་པར་འདྲེན་པས་ན། རྡོ་རྗེ་ཐལ་མོའོ། ། ཡིད་ཀྱིས་ལྷ་ཕན་ཚུན་གཅིག་ལ་གཅིག་འདྲེས་ཤིང་རྗེས་སུ་ཞུགས་པར་བསམ་མོ། ། རྡོ་རྗེ་ཐལ་མོ་ལས་སོར་མོ་ཐམས་ཅད་དམ་དུ་བསྡམས་ནས་གཅིག་ལ་གཅིག་ལག་པའི་རྒྱབ་ཏུ་གཅེར་བ་ནི་རྡོ་རྗེ་བསྡམས་པ་སྟེ།
ཡིད་ཀྱིས་ལྷ་རྣམས་ཕན་ཚུན་རོ་གཅིག་ཏུ་གྱུར་པར་བསམ་མོ། ། དེ་འཇིག་རྟེན་གསུམ་རྒྱལ་གྱི་དཀྱིལ་ཆོག་ལས། ལྷ་རྣམས་རེག་པ་དང་ཕན་ཚུན་རྗེས་སུ་ཞུགས་པ་དང་རོ་གཅིག་ཏུ་གྱུར་པས་མོས་པ་སྤྱོད་ངེས་པར་འབྱེད་པའི་ཆའི་རང་བཞིན་དུ་ལྷག་པར་ཡང་བྱའོ། ། ཞེས་སོ། ། རྡོ་རྗེ་རང་བཞིན་གྱི་འོད་གསལ་བའི་སྟོང་པ་ཉིད་དོ། ། བནྡྷ་ནི་འཆིང་བ་སྟེ། ཁམས་གསུམ་གྱི་བག་ཆགས་ཀྱི་འཆིང་བ་གཞིག་དཀའ་བའོ། ། ཏྲཊ་གྲོལ་ཅིག་པའོ། ། རྡོ་རྗེ་བསྡམས་པ་སྙིང་ཁར་ལན་གསུམ་དུ་བྲལ་ཞིང་། སྒོ་གསུམ་གྱི་དྲི་མ་དང་ཁམས་གསུམ་གྱི་བག་ཆགས་ཀྱི་འཆིང་བ་གཞིག་དཀའ་བ་རང་བཞིན་འོད་གསལ་བ་བསྒོམས་པས་གཅོད་པར་བསམ་ལ།
དེ་རང་བཞིན་གྱིས་འོད་གསལ་བར་བསམ་མོ། ། བཛྲ་ཨ་བེ་ཤ་ཞེས་བརྗོད་ལ། རྡོ་རྗེ་འབེབས་པར་བསྒོམ་སྟེ། རྡོ་རྗེ་བསྡམས་པ་བཅིངས་པའི་སྲིན་ལག་གི་རྩ་བར་མཐེ་བོང་བཙུགས་ཏེ་སྙིང་ཁར་བསྐྱོད་ཅིང་། ཨ་ཞེས་བྱ་བས་དེ་བཞིན་གཤེགས་པ་ཐམས་ཅད་ཀྱི་ཐུགས་ཀ་ནས་སངས་རྒྱས་ཐམས་ཅད་ཀྱི་ཡེ་ཤེས་དང་པོའི་རྡོ་རྗེ་དེ་བཞིན་གཤེགས་པའི་རིགས་ཀྱི་བདག་པོ་ཡིན་པ་དང་པོའི་རྡོ་རྗེ་རྩེ་ལྔ་པ་དམར་པོ་འོད་དམར་པོ་འབར་བ། རང་གིས་དང་པོ་མ་ཐོབ་པ་ཐོབ་པར་བྱེད་པའི་དུས་སུ་སློབ་དཔོན་གྱིས་བསྐྱེད་པའི་སྙིང་ཁའི་ཟླ་བ་ལ་གནས་པའི་རྡོ་རྗེ་ལ་ཞུགས་པས་ལུས་ཀུན་ཏུ་གང་བར་བསམ། དེ་ལྟར་ཡེ་ཤེས་བབས་པ་དེ་བརྟན་པར་བྱ་བ་ནི། དེ་ཉིད་འདུས་པ་དང་། རྡོ་རྗེ་རྩེ་མོར། ཏིཥྛ་བཛྲ་སོགས་ཏེ།
བསྒྱུར་ན། བདག་ལ་རྡོ་རྗེ་གནས་ཤིང་བརྟན་པར་གྱུར་ཅིག བདག་བརྟག་པའི་བདག་ཉིད་དུ་གྱུར་ཅིག བདག་ལ་ཐུགས་ཤིན་ཏུ་གནས་ཤིང་། དངོས་གྲུབ་ཐམས་ཅད་བདག་ལ་སྩལ་དུ་གསོལ། ཞེས་པའོ། ། ཧཱུྃ་བཞུགས་པའི་ས་བོན། ཧ་བཞི་ནི་ཡེ་ཤེས་བཞིའོ། ། ཧོ་མཉེས་ཤིང་དབང་དུ་བྱེད་པའོ། ། འཇིག་རྟེན་གསུམ་རྒྱལ་གྱི་རྟོག་པར།
བཛྲ་མུཥྚི་ཞེས་འབྱུང་བས། དེ་བརྗོད་ཅིང་རྡོ་རྗེ་ཁུ་ཚུར་དམ་རྒྱ་བཅིངས་ཏེ་རྡོ་རྗེ་ཁུ་ཚུར་དུ་བསྒོམས་ལ། ཨོཾ་བཛྲ་མུཥྚི་བྃ། ཞེས་བརྗོད་པས་ཕྱག་རྒྱ་བཅིངས་པ་ཐམས་ཅད་འགྲུབ་པར་འགྱུར་ཏེ། དེ་ཉིད་འདུས་པ་ལས། རྡོ་རྗེ་ཁུ་ཚུར་དམ་བཅིངས་ལས། ། ཕྱག་རྒྱ་ཐམས་ཅད་དབང་དུ་འགྱུར། ། ཞེས་སོ། ། འབྲས་བུ་ལྷ་བསྐྱེད་པ་སོགས་ནི་གཞན་ཕན་འོད་ཟེར་ལས། ཡེ་ཤེས་དབབ་ཅིང་བརྟན་པར་བྱས་པའི་རྗེས་ལ།
ཞེས་གསུངས་པས། གཟུགས་ཅན་གྱི་སྦྱོར་བའི་རྗེས་ལ་རང་ལྷར་བསྒོམ་པ་ཡིན་ཏེ། འདིར་རྡོ་རྗེ་སེམས་དཔའ་བསྒོམ་པའི་རྒྱུ་མཚན། སྦྱོང་རྒྱུད་ཀྱི་ཚེ་དཔག་མེད་ལས། རྡོ་རྗེ་སེམས་དཔའི་གནས་འདུག་ནས། ། ཐམས་ཅད་ཟོས་ཏེ་ཀུན་བྱས་ཀྱང་། ། འགྲུབ་འགྱུར་ཉེས་པས་མི་གོས་ན། ། སྙིང་རྗེ་ལྡན་པས་སྨོས་ཅི་དགོས། ། ཞེས་གསུངས་པས། རྡོ་རྗེ་སེམས་དཔའ་རྣལ་འབྱོར་ཆིག་ལྡན་བསྒོམ་པ་ཡིན་ལ།
དེའི་བསྐྱེད་ཚུལ་ཚེ་དཔག་མེད་ནས་འབྱུང་བ། ཆོས་རྣམས་ཐམས་ཅད་དངོས་མེད་པར། ། སེམས་ཀྱིས་བསྒོམ་པ་བྱས་ནས་ཀྱང་། ། ཨ་ལས་ཟླ་བའི་དཀྱིལ་འཁོར་བསམ། ། རང་གི་ས་བོན་དེའི་དབུས་སུ། ། བསམ་ནས་དམ་ཚིག་ཕྱག་རྒྱ་དག ། བསམ་ཞིང་དེ་བཞིན་དེ་ཉིད་དུ། ། སྒྲུབ་པ་པོས་ནི་བསྒྱུར་བར་བྱ། ། ལྷ་ཡི་རྣལ་འབྱོར་ཚུལ་དུ་བསྒྱུར། ། དེ་ནས་རང་གི་ས་བོན་དང་། །
ཕྱག་རྒྱས་ཕྱག་རྒྱ་དེ་བྱིན་རློབས། ། ལྟ་འོག་གོ་རིམ་ཇི་བཞིན་དུ། ། སངས་རྒྱས་རྣམས་ཀྱི་དབང་བསྐུར་རོ། ། ཞེས་གསུངས་པའི། ཆོས་ཐམས་ཅད་སོགས་ཚིག་རྐང་དང་པོ་གཉིས་ཀྱིས། སྭ་བྷཱ་ཝས་སྟོང་ཉིད་དུ་བསྒོམ་པ། སྔགས་དེ་བསྒྱུར་བ། རང་བཞིན་གྱིས་དག་པ་ཆོས་ཐམས་ཅད་རང་བཞིན་གྱིས་དག་པའི་བདག་ཉིད་ངའོ། ། ཨ་ལས་ཞེས་པས་གདན། རང་གི་ཞེས་པས་ས་བོན་ཧཱུྃ།
དམ་ཚིག་ཅེས་པས་རྡོ་རྗེ་དཀར་པོ་རྩེ་ལྔ་པ། དེ་བཞིན་ཞེས་པས་ཧཱུྃ་གིས་མཚན་པ་སོགས། ལྷའི་ཞེས་པས་རང་ཉིད་རྡོ་རྗེ་སེམས་དཔའ་སོགས། དེ་ལྟར་བསྒོམ་པ་ཡང་། ཨ་བ་ཏ་རའི་འགྲེལ་པར། དམ་ཚིག་དང་ལྡན་པའི་སྐྱེ་བོས། སྒྲུབ་པ་པོ་བདག་གམ། གཞན་ལ་ཡང་རུང་སྟེ། རྣམ་སྨིན་གྱི་ཕུང་པོ་བཤིག་ནས་སེམས་ཀྱིས་ལྷའི་ཆ་ལུགས་རྫོགས་པར་བསྒོམ་པ་ནི་དམ་ཚིག་སེམས་དཔའ་འོ། ། ཞེས་སོ། །
དེ་ནས་ཞེས་སོགས་ཀྱི། རིགས་གསུམ་སྤྱིའི་སྔགས་དང་ཕྱག་རྒྱས་གནས་གསུམ་བྱིན་གྱིས་བརླབས་པ། སྔགས་ཀྱང་ཤཱཀ་ཐུབ་ནས་འབྱུང་། ཕྱག་རྒྱ་ནི། མཉམ་པར་གཞག་པས་དཔྲལ་བར་ནི། ། ཕྱག་འཚལ་བ་ཡི་ཐལ་མོ་སྦྱར། ། སངས་རྒྱས་བདེ་གཤེགས་བསྐྱེད་རྣམས་ཀྱི། ། ཕྱག་འཚལ་བ་ཡི་ཕྱག་རྒྱར་བཤད། ། རྣལ་འབྱོར་རིག་པས་མགྲིན་ཕྱོགས་སུ། ། ཐལ་མོ་སྙིམ་པར་སྦྱར་བ་ནི། །
རྟག་ཏུ་པདྨའི་རིགས་ཉིད་ཀྱི། ། པདྨའི་ཕྱག་རྒྱ་ཡིན་པར་བཤད། ། རྡོ་རྗེ་ཐལ་མོ་སྦྱར་ནས་ཀྱང་། ། སྙིང་ཁར་གུང་མོ་མཐའ་སྦྱར་བ། ། རྡོ་རྗེ་རིགས་ཀྱི་ཕྱག་རྒྱ་ནི། ། དམ་ཚིག་ཕྱག་རྒྱ་འཛིན་བྱེད་པའོ། ། ཞེས་སོ། ། ལྟ་འོག་ཅེས་སོགས་ཀྱི། སངས་རྒྱས་ལྔ་ཡི་དབང་བསྐུར་བ། ཕྱག་ན་རྡོ་རྗེའི་སྐབས་ནས་སྔགས་རྣམས་འབྱུང་།
ཕྱག་རྒྱ་རྣམས་ཤཱཀ་ཐུབ་ནས་འབྱུང་། རྣལ་འབྱོར་ཆིག་ལྡན་འདི་ལ་ཡེ་ཤེས་པ་དགུག་གཞུག ཕྱག་རྒྱ་བཞིའི་རྒྱས་བཏབ་མི་བྱེད་པ་ནི། དེ་ཉིད་འདུས་པ་ལས། ཀུན་གྱི་ལྷག་མ་གང་ཡིན་པ། ། ཉི་ཚེ་བ་དེ་སྤང་བར་བྱ། ། ཞེས་པའི་འགྲེལ་པ་དེ་ཉིད་སྣང་ཆེན་དུ། ། ཉི་ཚེ་བ་ཞེས་པ་ནི། ཡེ་ཤེས་པ་དགུག་གཞུག་དང་། ཕྱག་རྒྱ་བཞིའི་རྒྱས་བཏབ་སྤང་བར་བྱ།
ཞེས་སོ། ། འདིར་ཁ་ཅིག གཟུགས་བརྙན་གྱི་སྦྱོར་བའི་དང་པོ་རྡོ་རྗེ་སྙིང་ཁར་ཕབ་པ་ལ། ཡེ་ཤེས་པ་དགུག་གཞུག་ཡིན་ཟེར་བ་དང་། ཁ་ཅིག་ཡེ་ཤེས་པ་དགུག་གཞུག་ཆད་དོ་ཟེར་བ་རང་གིས་རྒྱུད་འགྲེལ་མ་མཐོང་བར་ཟད་དོ། ། སྟན་ཐོག་གཅིག་ཏུ་འདུག་ནས་ཀྱང་། ། ལམ་ལྔ་ཉམས་སུ་བླང་བར་བྱ། ། ཞེས་གསུངས་པས་ན། ཐར་པའི་འདྲ་འབག་ལམ་དུ་བྱ་བའི་ཚུལ་འདི་ནི་བསྐལ་པ་གྲངས་མེད་གསུམ་དུ་ཚོགས་བསགས་ནས་མངོན་པར་རྫོགས་པར་སངས་རྒྱས་ཏེ། སེམས་ཅན་གྱི་དོན་མཛད་པའི་ཚུལ་རྣམས་རྣལ་འབྱོར་པས་སྟན་ཐོག་གཅིག་ཏུ་ཉམས་སུ་བླང་བའི་དབང་དུ་བྱས།
ལམ་གྱི་དང་པོ་བདུད་ཀྱི་ལས་སྤོང་བ་དང་། བསྲུང་བའི་འཁོར་ལོ་བསྒོམ་པ། དགེ་བ་ཆུང་ངུ་བསྒྲུབ་པ། བྱང་ཆུབ་ཀྱི་སེམས་བསྒོམ་པ་ནི་ཚོགས་ཀྱི་ལམ་མོ། ། སོར་མོ་རྣམས་ལ་རིགས་ལྔ་ཡབ་ཡུམ་དུ་བསམ་པ་ནི་སྦྱོར་ལམ་དྲོད་དོ། ། རེག་པར་བསམ་པ་སྔགས་རྒྱ་དང་བཅས་པ་ནི་རྩེ་མོའོ། ། རྗེས་སུ་ཞུགས་པར་བསམ་པ་སྔགས་རྒྱ་དང་བཅས་པ་བཟོད་པའོ། ། འདྲེས་པར་བསམ་པ་སྔགས་རྒྱ་དང་བཅས་པ་ནི་ཆོས་མཆོག་སྟེ། ངེས་འབྱེད་ཆ་མཐུན་བཞི་ཉམས་སུ་ལེན་པའི་གདམས་ངག་གོ ། སྡིག་པ་ཐམས་ཅད་བྲལ་བར་བསམ་པ་སྔགས་རྒྱ་དང་བཅས་པ་ནི་མཐོང་ལམ་སྐྱེ་བའི་སྔོན་དུ་བགེགས་བསལ་བའོ། །
ཡེ་ཤེས་དབབ་པ་སྔགས་རྒྱ་དང་བཅས་པ་ནི་མཐོང་ལམ་གྱི་རྟོགས་པ་བསྐྱེད་པའི་གདམས་ངག་གོ ། བརྟན་པར་བསམ་པ་སྔགས་རྒྱ་དང་བཅས་པ་ནི། སྒོམ་ལམ་ས་དགུར་ཆོས་ཉིད་ཀྱི་རྟོགས་པ་གོམས་པར་བྱེད་པའོ། ། རང་རྡོ་རྗེ་སེམས་དཔར་བསྐྱེད་པ་དང་། གནས་གསུམ་བྱིན་རླབས་སྔགས་རྒྱ་དང་བཅས་པ་ནི། བྱང་སེམས་ས་བཅུ་པ་ཉིད་ངེས་དོན་དུ་ཆོས་ཀྱི་སྐུར་མངོན་པར་རྫོགས་པར་སངས་རྒྱས་པའོ། ། དབང་བསྐུར་བ་སྔགས་རྒྱ་དང་བཅས་པ་ནི། སངས་རྒྱས་གོང་མ་རྣམས་ཀྱིས་དབང་བསྐུར་ཅིང་བྱིན་གྱིས་བརླབས་པའོ། ། དེ་ལྟར་བདག་རྡོ་རྗེ་སེམས་དཔར་གྱུར་པའི་ཞེས་པ་ནས། འདི་ནས་་་་་་བརྒྱད་སྟོང་འགྲེལ་ཆེན་ལས།
ངོ་མཚར་དང་ནི་རྩོད་པ་དང་། ། ཁྲོ་དང་ཞུམ་དང་ངེས་བཟུང་དང་། ། དད་དང་དགའ་བ་ཉིད་ལ་ནི། ། ཚིག་གཅིག་ལན་གཉིས་འབྱུང་བ་ཡིན། ། ཞེས་པ་ཨེ་མ་ཧོ་སངས་རྒྱས་སོགས་ལ་སྦྱར་ནས་བཤད།་་་་་ འདིའི་བར་མཆན་ཡིན། ཆེད་དུ་བརྗོད་པའི་བར་ནི། སྟོན་པ་སངས་རྒྱས་སེམས་ཅན་གྱི་དོན་མཛད་པའོ། ། མཆོད་པ་འབུལ་བ་བསྟོད་པ་དང་བཅས་པ་ནི། སྤྲུལ་པའི་སྐུ་ལ་ཚངས་པ་ལ་སོགས་པས་འཁོར་ལོ་རྩིབས་སྟོང་གི་ཡོན་ཕུལ་ནས།
ཆོས་ཀྱི་འཁོར་ལོ་བསྐོར་བར་གསོལ་བ་བཏབ་པའི་ཚུལ་ལམ་དུ་བྱེད་པའོ། ། བཟླས་པ་དམིགས་པ་དང་བཅས་པ་བྱ་བ་ནི། སྤྲུལ་པའི་སྐུས་གདུལ་བྱ་སོ་སོའི་བསམ་པ་དང་མཐུན་པར་ཆོས་གསུངས་པས། གདུལ་བྱ་དེ་དག་ཐེག་པ་གསུམ་གྱི་ལམ་ལ་བཀོད་པ་ལ་སོགས་པས་སེམས་ཅན་གྱི་བསམ་པ་ཚིམ་པར་མཛད་པའོ། ། སླར་ཡང་མཆོད་བསྟོད་བྱ་བ་ནི། ཆོས་ཀྱིས་ཚིམས་པའི་གདུལ་བྱ་རྣམས་ཀྱིས་རང་རང་གི་སྟོན་པ་ལ་བསྙེན་བཀུར་དང་། ཡོན་ཏན་བརྗོད་པ་སོགས་ཀྱིས་མཉེས་པར་བྱས་པའོ། ། དེ་ལྟར་བདག་བསྐྱེད་ནི། སྦྱོང་རྒྱུད་ལས། བདག་གི་དེ་ཉིད་དྲན་བྱེད་ཅིང་། །
ཞེས་པས་བསྟན་ཏོ། ། བུམ་བཟླས་སོགས་ནི། རྣམ་རྒྱལ་བུམ་པ་དྲི་ཡི་ཆུས། ། རབ་ཏུ་བཀང་སྟེ་བཞག་པར་བྱ། ། ཞེས་པས་རྣམ་རྒྱལ་དང་། དབང་བསྐུར་རིན་ཆེན་ཆུས་གང་བའི། ། བུམ་པ་ལྔ་ནི་བཞག་པར་བྱ། ། ཞེས་པས་དབང་གི་བུམ་པ་ལྔ་སྟེ་དྲུག་བཤད་ལ། ལས་བུམ་རྒྱུད་འདིའི་དབུ་ཞབས་སུ་ཚིག་ཟུར་ཙམ་ཡང་མ་གསུངས་པས། རིན་ཆེན་བཟང་པོས་དྷརྨཱ་པ་ལ་ལ་གསན་ནས་ཀུན་རིག་སྟོད་ལུགས་པ་རྣམས་དང་།
ཇོ་བོ་ཆེན་པོ་རྗེའི་ལུགས་རྩ་སྣུར་འཛིམ་གསུམ་སོགས་མཁས་གྲུབ་དེ་དག་གིས་མ་མཛད་ལ། ད་ལྟ་ཡོ་ག་སྟོད་སྨད་ཀྱི་ལུགས་བསྲེས་ནས་བྱེད། ལུང་དུ་རྡོ་རྗེ་འབྱུང་བ་དྲངས་ནས། ལས་བུམ་དུ་རྡོ་རྗེ་གནོད་སྦྱིན་སྐྱེད་པར་བྱེད་ལ། དེ་ལྟར་བྱེད་ན་ལྷ་བུམ་སོ་བདུན་དང་གང་བུམ་འཇུག་སྒོའི་བུམ་པ་སོགས་བཤད་པས་དེ་དག་ཅིའི་ཕྱིར་མི་བྱེད། རང་གི་སེམས་མཉམ་པར་ཞོག་ཅིག ཟུང་འཇུག་གསལ་བ་ལས། དེ་ལ་གསེར་རམ་ཡང་ན་དངུལ། ། ཟངས་སམ་འཇིམ་པའི་ངོ་བོའང་རུང་། ། ཇི་ལྟར་རྙེད་པའི་བུམ་པ་ཞིག །
བླངས་ཏེ་བརྟུལ་ཞུགས་ཅན་གྱིས་བཞག ། བུམ་པ་དེ་དག་ནང་ནས་ནི། ། རྣམ་རྒྱལ་མཚན་ཉིད་ལྡན་པར་བྱ། ། སོར་མོ་བརྒྱད་ཀྱི་ཚད་ཀྱི་ནི། ། མགྲིན་པ་མཐོ་ཞིང་རྣམ་པར་མཛེས། ། སོར་མོ་གཉིས་ཀྱི་མཆུ་འཕྱང་བ། ། ལྟེ་བའི་རྒྱར་ནི་མཐོ་ལྔ་པའོ། ། གལ་ཏེ་དེ་ལས་ཚད་གཞན་ན། ། ཡོན་བདག་དགེ་བར་འགྱུར་མ་ཡིན། ། ནག་པོ་རྣམ་པར་སྤང་བ་དང་། །
རྩ་བ་དོར་ཞིང་མ་འབྱར་བ། ། བུམ་གང་རྣམ་པར་སྤང་བ་དང་། ། དེ་བཞིན་གས་པ་མེད་པ་བཟུང་། ། བྃ་གྱི་ཡི་གེ་ལས་བྱུང་བ། ། རིན་ཆེན་རྣམ་པ་ཆེར་འབར་བའོ། ། གཞན་པ་རྣམས་ལ་ངེས་མེད་དེ། ། ཇི་ལྟར་མཛེས་པ་རབ་ཏུ་བརྟག ། ཅེས་སོ། ། མཚན་བརྗོད་དཀྱིལ་ཆོག་ལས། གསེར་སོགས་རྒྱུ་ལས་བྱུང་བ་ཡི། །
ལྟོ་ཆེ་མགྲིན་པ་རིང་བ་དང་། ། མཆུ་འཕྱངས་ནག་པོ་ར་རི་མེད། ། རིགས་ཀྱི་མཚན་མ་བྱས་པ་ལ། ། གཙང་མའི་གོས་ཀྱིས་མགུལ་པ་དཀྲི ། ཟླུམ་བྱས་ལྕུག་མས་ཁ་བརྒྱན་བྱ། ། ཆུ་མཆོག་ལྡན་པས་བུམ་པ་རུ། ། བྱ་ཀྲི་སེཾ་ཀྲི་ཧ་ས་དང་། ། ཨུཏྤ་ལ་དང་ཀར་ནི་ཀ ། སྭོ་བ་འབྲས་དང་མ་ཤ་སྲན། ། ནས་དང་ཏིལ་དང་གྲོ་རྣམས་དང་། །
ཤེལ་དངུལ་མུ་ཏིག་བྱུ་རུ་དང་། ། གཞན་ཡང་དྲི་རྣམས་ཐམས་ཅད་བླུག ། དེ་ནས་རས་དཀར་སྟེང་དུ་ནི། ། མེ་ཏོག་གཅལ་བཀྲམ་བུམ་པ་བཞག ། དེ་ལ་བྱིན་གྱིས་བརླབ་པ་ནི། ། བུམ་པ་རང་བཞིན་མེད་བསམ་སྟེ། ། བྷྲུྃ་ལས་མཚན་ཉིད་བཟང་ལྡན་བསྐྱེད། ། དེ་ཡི་ནང་དུ་ཆུ་སྐྱེས་དང་། ། ཟླ་བ་དང་ལྡན་རིག་པ་ཡིས། ། རྒྱལ་བ་འཁོར་དང་བཅས་པ་བསྐྱེད། །
དགུག་མཆོད་སྔགས་ཀྱི་བྱིན་རླབས་ཀྱིས། ། བྱང་ཆུབ་སེམས་ཆུས་གང་བར་བསམ། ། ཞེས་གསུངས་པ་དང་འདྲ་བ་ལས། འདིར་ལྷ་ཐམས་ཅད་སྐད་ཅིག་གིས་བསྐྱེད་པ་གཞན་ཕན་འོད་ཟེར་དུ་གསུངས་ལ། སྦྱོང་རྒྱུད་ལས། སྔ་མ་བཞིན་དུ་བུམ་པ་ལ། ། བརྒྱ་རྩ་བརྒྱད་དུ་བཟླས་ནས་ནི། ། དབང་བསྐུར་བར་ནི་རབ་ཏུ་བརྟག ། ཅེས་གསུངས་སོ། ། ཨོཾ་བྷ་སོགས་ནི་གཞན་ཕན་འོད་ཟེར་ལས།
བརྗོད་པས་སྐད་ཅིག་གིས་འབྱུང་བ་རིམ་བརྩེགས་དང་བཅས་པའི་གཞལ་ཡས་ཁང་ལྷའི་གདན་དང་བཅས་པ་བྲིས་བཞིན་པས་ཆེས་རྫོགས་པ་མཛེས་པར་བསམ། ཞེས་གསུངས་ལ། འབྱུང་བཞི་རི་རབ་དང་བཅས་པ་དགོས་པ་ཡང་། སྨྲྀརྟིའི་ཀུན་རིག་གི་དཀྱིལ་ཆོག་ལས། རླུང་དང་མེ་ཆུ་དེ་དཀྱིལ་དུ། ། གསེར་གྱི་ས་གཞི་བསྒོམ་པར་བྱ། ། སུཾ་ལས་རི་རབ་ཆེན་པོ་བསམ། ། ཞེས་གསུངས། སྦྱོང་རྒྱུད་ལས། གྲུ་བཞི་སྒོ་བཞི་རྟ་བབས་བཞི། །
ཐེམ་སྐས་བཞི་ཡི་ཕྲེང་བ་དང་། ། སེང་གེ་བ་གླང་ལྡ་ལྡིས་བརྒྱན། ། དོ་ཤལ་དྲིལ་བུ་རྔ་ཡབ་ལྡན། ། རྡོ་རྗེ་རིན་ཆེན་པདྨ་དང་། ། རྒྱ་གྲམ་པ་ཡི་ཕྱག་རྒྱས་མཚན། ། ཐིག་བརྒྱད་དང་ནི་ལྡན་པ་དང་། ། ཕྱི་ཡི་སྒོ་ཁྱུད་རྣམས་ཀྱིས་བརྒྱན། ། དབུས་ཀྱི་དཀྱིལ་འཁོར་ཐིག་གདབ་པ། ། ཆོས་ཀྱི་འཁོར་ལོ་འདྲ་བ་ལ། ། ལྟེ་བར་བཅས་ཤིང་རྩིབས་བཅུ་དྲུག །
རིམ་པ་གསུམ་དང་ལྡན་པ་ལ། ། རྩིབས་ནི་ཉིས་འགྱུར་ཉིད་དུ་བྱ། ། ཞེས་དང་། དགུ་ཡི་ཆར་ནི་བགོས་པ་ལ། ། སྒོ་དང་སྒོ་ཁྱུད་སུམ་ཆར་བྱ། ། ཕྱི་ཡི་དཀྱིལ་འཁོར་ཕྱི་རོལ་ཏུ། ། གླིང་བཞི་པོ་ནི་བྲི་བར་བྱ། ། ཞེས་ཀྱང་གསུངས་སོ། ། ཐིག་སྐུད་བརྒྱད་དང་ཡང་དག་ལྡན། ། ཞེས་པ་ནི།
ཚངས་ཐིག་བཞིའི་ཤར་དུ་ཆ་ཆེན་བརྒྱད། ལྷོ་ནུབ་བྱང་གསུམ་དུ་ཆ་ཆེན་བརྒྱད་དེ། ཤར་མཐའ་ནས་ནུབ་མཐའི་བར་ལ་ཆ་ཆེན་བཅུ་དྲུག་རེ་རེའང་ཆ་ཕྲན་བཞི་བཞིར་བསྒོ་བ་ནི། སྡོམ་འབྱུང་ལས། མཚན་མ་དབྱེ་བ་དྲུག་ཅུ་བཞིར། ། ཐིག་གི་ཁམས་རྣམས་ངེས་པར་གདབ། ། ཅེས་གསུངས་སོ། ། སློབ་དཔོན་ཨ་བྷྱ་ཀ་རས། དཀྱིལ་འཁོར་གྱི་ཤར་མཐའ་ནས་ནུབ་ཀྱི་མཐའི་བར་ལ་ཆ་ཕྲན་དགུ་བཅུ་གོ་དྲུག་ཏུ་བཤད་པ་ནི་ལུང་འདི་རྣམས་དང་འགལ་ཞིང་། ལུགས་དེ་རྒྱུད་རྣམས་ནས་གོ་དྲུག་པའི་ལུང་ཚིག་གཅིག་ཀྱང་བཤད་པ་མེད་དོ། །
འོག་གཞི་ལོགས་དང་སྟེང་ཐོག་དང་། ། སྒོ་དང་རྟ་བབས་ལྔ་ཡིས་བསྡུས། ། འོག་གཞི་སྣ་ཚོགས་རྡོ་རྗེར་འོང་བའི་རྒྱུ་མཚན་ནི། དོན་ཡོད་ཞགས་པའི་ཆོ་ག་ཞིབ་མོ་ལས། རྡོ་རྗེའི་རྣམ་པའི་སྟེགས་བུ་དང་། ། རིན་ཆེན་སྣ་ཚོགས་གཞལ་མེད་ཁང་། ། ཞེས་དང་། འཇིག་རྟེན་གསུམ་སྣང་གི་དུམ་བུ་གཅིག་པའི་འགྲེལ་པར། སྣ་ཚོགས་རྡོ་རྗེའི་རང་བཞིན་དུ་བྱིན་གྱིས་བརླབ་པར་བྱའོ། ། ཞེས་གསུངས་པས།
སྣ་ཚོགས་རྡོ་རྗེའི་སྟེང་དུ་གཞལ་ཡས་ཁང་བསྒོམ་པ་ཡིན་ནོ། ། སྣ་ཚོགས་རྡོ་རྗེའི་ལྟེ་བའི་རྒྱར་ཆ་ཆེན་བཅུ་གཉིས་དཔངས་ཆ་ཆེན་གཅིག ཕྱོགས་བཞིའི་དབུས་ར་ལ་ཆ་ཆེན་གཉིས། རྩ་བ་དང་རྩེ་མོའི་ཕྲ་ས་ལ་ཆ་ཕྲན་གཉིས། སྐེད་པའི་སྦོམ་ས་ལ་ཆ་ཕྲན་ཕྱེད་དང་བཞི། རྭ་གཡས་གཡོན། རྡོ་རྗེ་མཁའ་འགྲོ་ལས། ཆུ་སྲིན་ཁ་ནས་ཆུ་སྲིན་བར། ། རྟ་བབས་སྒོ་ལས་གསུམ་འགྱུར་ཏེ། ། ཞེས་དང་།
མཁའ་འགྲོ་རྒྱ་མཚོ་ལས། ཀ་བའི་རྩེ་ནས་མཐོན་རྩེ་མོ། ། སྣ་ཚོགས་རྡོ་རྗེ་འོད་པོ་ཆེ། ། ཞེས་གསུངས་པས། ཆུ་སྲིན་ནས་ཆུ་སྲིན་བར་ལ་ཆ་ཆེན་གསུམ་མོ། ། ལོགས་ནི། ལོགས་ལ་རྩིག་པ་ཕ་གུ་དང་། ། དོ་ཤལ་མདའ་ཡབ་པུ་ཤུ་འོ། ། ཞེས་གསུངས། དེ་ལ་ནོར་བུ་རྒྱས་པའི་གཞལ་མེད་ཁང་གི་གཟུངས་ལས།
ས་ཕྱོགས་དེ་རིན་པོ་ཆེ་སྣ་བདུན་ལས་གྲུབ་པའི་གཞལ་ཡས་ཁང་པ་གྲུ་བཞི་པ་སྒོ་བཞི་པ། ཐེམ་སྐས་བཞིས་མཛེས་པ། རྒྱར་དཔག་ཚད་ལྔ། དཔངས་སུ་དཔག་ཚད་གསུམ་པ་ཞིག་འབྱུང་ངོ་། ། ཞེས་གསུངས་པས། དཀྱིལ་འཁོར་གྱི་ནང་མཐའ་ནས་ནང་མཐའི་བར་ལ་ཆ་ཆེན་བརྒྱད། ཆ་ཕྲན་སུམ་ཅུ་རྩ་གཉིས། དཔག་ཚད་ལྔ་ལྔ་དགོས་པས་ཆ་ཕྲན་དྲུག་རེ་དང་། ལྔ་གཉིས་རེ་ཐོབ་ལ། ལྔ་པ་དབུས་དོར་མཐའ་གཉིས་གདབ། །
ཅེས་པའི་ནང་མ་རྩིག་པའི་ས། རིན་པོ་ཆེའི་རྩིག་པ་ལྔ་སྦྲགས་ཡོད་པའི་དཔངས་སུ་ཆ་ཕྲན་བཅུ་དྲུག ཕ་གུ་ཆ་ཕྲན་གཅིག དོ་ཤལ་ཆ་ཕྲན་གཉིས། གསེར་གྱི་སྐ་རགས་ཆ་ཕྲན་གཅིག་གི་ལྔ་ཆ་གཅིག་དང་བཅས་པ་ལ། ཆ་ཕྲན་བཅུ་དགུ་དང་། ལྔ་ཆ་གཅིག་འབྱུང་ལ་དེ་རྣམས་ལ་དཔག་ཚད་གསུམ་འབྱུང་བས། དཔངས་སུ་དཔག་ཚད་གསུམ་པ་ཞེས་བྱའོ། ། ཐོག་ལ། ཀོ་ས་ལའི་རྒྱན་ལས།
མཐའ་གཅིག་རྡོ་རྗེའི་ཐིག་ལ་བརྟེན་པ། གཅིག་ནི་དཀྱིལ་འཁོར་གྱི་དབུས་ལ་བརྟེན་པས་ཏེ། དེ་ལྟར་ན་ཀ་བ་བརྒྱད་དུ་འགྱུར་ཞེས་གསུངས་པས། གཞལ་ཡས་ཁང་གི་ནང་གི་ཕྱོགས་མདོག་ལ་ཆ་ཕྲན་གཅིག་གི་ལྔ་ཆ། ཀ་བ་ཆ་ཕྲན་བཅུ་དྲུག གཞུ་རིང་ཐུང་གཉིས་ལ་ཆ་ཕྲན་རེ་རེ། དཔལ་མཆོག་གི་འགྲེལ་པ་ལས། ཀ་བ་བརྒྱད་ཀྱི་སྟེང་རྡོ་རྗེ་ཕྲེང་བ་ཟླུམ་པོས་ཡོངས་སུ་བསྐོར་བའོ། ། ཞེས་གསུངས་པས་གདུང་ལ་ཆ་ཕྲན་གཉིས། བྱ་འདབ་ལ་ཐུར་དུ་འཕྱང་བའི་རིན་པོ་ཆེ་རྣམ་པར་སྤེལ་བའི་མདའ་ཡབ་དང་མདའ་ཡབ་ཀྱི་སྟེང་རིན་པོ་ཆེའི་དྲྭ་མིག་སོར་བཞི་པའི་པུ་ཤུ་ལྷའི་རྡོ་ཀྲ་མ་ཤི་ཀ་མས་གྲུབ་པའི་པུ་ཤུས་བསྐོར་བའི་ལྕམ་གྱི་རྩ་བ་རྡོ་རྗེ་གདུང་ཟླུམ་གྱི་སྟེང་ན་ཡོད་པ་ལ་ཆ་ཕྲན་གཅིག
དེའི་སྟེང་དུ་གཙོ་བོའི་ཁ་དོག་དང་མཐུན་པའི་རྩིག་པ་ཟླུམ་པོ་ལ་ཆ་ཕྲན་གསུམ་པ། དེའི་སྟེང་དུ་ཕ་གུ་ཆ་ཕྲན་གཅིག དོ་ཤལ་ཆ་ཕྲན་གཉིས། རྡོ་རྗེའི་གདུང་བཞིས་མིག་མངས་རིས་སུ་བྲེས་པ་ལ་ཆ་ཕྲན་གཅིག དེའི་ཐོག་རྣམས་ལ་ཆ་ཕྲན་གཅིག་གི་ཕྱེད། དེའི་སྟེང་དུ་རྩིག་པ་ཆ་ཕྲན་གཉིས། ཕ་གུ་ཆ་ཕྲན་ཕྱེད། དོ་ཤལ་གྱི་ས་ཆ་ཕྲན་གཉིས་སུ་ལྔ་ཆ་གཅིག་གིས་མ་ཐུས་པ་དང་བཅས་པ་འདི་རྣམས་ལ་འོག་གཞི་སྣ་ཚོགས་རྡོ་རྗེའི་སྟེང་ནས། ཐོག་གི་ནང་མཐའ་མན་ཆད་ལ་ཆ་ཕྲན་སུམ་ཅུ་རྩ་གཉིས་ཡོད་པས། རྒྱ་དཔངས་མཉམ་པོར་འདོད་པ་ཞེས་འདིས་མཚོན་པའོ། །
དེའི་སྟང་དུ་རྡོ་རྗེ་དང་རིན་པོ་ཆེའི་ཏོག་ཆ་ཆེན་གཅིག་གིས་མཛེས་པའོ། ། སྒོ་དང་ཞེས་པ་ནི་ཚངས་ཐིག་གི་སྟེང་རྩིག་པའི་དབུས་སུ་བརྒྱད་ཆ་ཕྱིས་པ་སྒོ་ཞེས་གསུངས་པས། ཚངས་ཐིག་གཡས་གཡོན་དུ་ཆ་ཕྲན་གཉིས་གཉིས་ཏེ། སྒོ་ཡི་ཞང་ཚད་ཆ་ཆེན་གཅིག ། སྒོ་ཁྱུད་ཀྱང་ནི་དེ་ཡི་ཚད། ། ཅེས་གསུངས་པས། སྒོ་ཁྱུད་ཀྱང་ཆ་ཆེན་གཅིག སྒོ་འགྲམ་སྒོ་ལོགས་དེ་ཡི་ཕྱེད། ། ཅེས་གསུངས་པས། སྒོ་འགྲམ་སྒོ་ལོགས་གཉིས་ཀྱི་ནང་ཚད་ཆ་ཕྲན་གཉིས་གཉིས་སུ་གསུངས་ནའང་།
སྒོ་ལོགས་ཀྱི་ནང་ལ་ཆ་ཕྲན་གསུམ་དང་། ཕྱི་ལ་ཆ་ཆེན་གཅིག་བྱས་ན་ལེགས་སྙམ་མོ། ། རྩ་བའི་སྒོ་ལ་ནི་སྒོ་མེད་པའོ། ། ཞེས་གསུངས་པས། སྒོ་ཁྱུད་ཀྱི་ཕྱི་མཐར་སྒོ་འཇུག་པ་ཡིན་ནོ། ། ཐེམ་རེ་བཞི་དང་བཅས་པའི་སྦོམ་ཕྲ་ཆ་ཕྲན་གྱི་བཞི་ཆ། སྒོ་གླེགས་གཡས་གཡོན་གྱི་ཞེང་ཚད་ཆ་ཕྲན་གཉིས་གཉིས། དཔངས་སུ་ཆ་ཆེན་གཉིས། བྲི་ཆ་ལ། གཉིས་པ་བཞི་ཆ་བཞི་རུ་བསིལ། །
ཞེས་པའི་ཆ་ཕྲན་གསུམ་པ་ཀ་བའི་ས། ། ལྔ་པ་དབུས་དོར་མཐའ་གཉིས་གདབ། ། ཅེས་པའི་ཕྱི་མ་ཕ་གུའི་སའི་ནང་མཐའ་ནས་ཆ་ཕྲན་གཅིག་དོར་བ་དང་། དྲུག་པ་ཕྱེད་གདབ་ཕྱི་ཡང་ཕྱེད། ། ཅེས་པའི་ཕྱི་མ་པུ་ཤུའི་སའི་ནང་མཐའ་ནས་ཆ་ཕྲན་གཅིག་དོར་བའི་ས་ཀ་བ་འཛུགས་པའི་ས་ཡིན་ལ། ཀ་བའི་ཞེང་དུ་ཆ་ཕྲན་གཅིག དཔངས་སུ་ཆ་ཕྲན་ལྔ་པའི་ཀ་བ་བཞིས་བཏེགས་པའི་རྟ་བབས་བང་རིམ་བཞི་པ་སྟེ། སྦྱོང་རྒྱུད་ལས། རྟ་བབས་བཞི་དང་ཡང་དག་ལྡན། ། ཐེམ་སྐས་བཞི་ཡི་ཕྲེང་བ་དང་། །
སེང་གེ་བ་གླང་རྣམས་ཀྱིས་བརྒྱན། ། ཅེས་དང་། དཔལ་མཆོག་ལས། བསམ་གཏན་རྣམས་ཀྱི་རྟ་བབས་བཞི། ། ཞེས་གསུངས་པས། བསམ་གཏན་དང་པོ་ན་རྟོག་གཅོད་མེ་ལྟ་བུ་སྟེ་དམར་པོ། གཉིས་པ་ན་དགའ་བདེ་ཆུ་ལྟ་བུ་སྟེ་སྔོ། གསུམ་པ་ན་འབྱུང་རྔུབ་རླུང་ལྟ་བུ་སྟེ་ལྗང་། བཞི་པ་ན་མི་གཡོ་བ་ས་ལྟ་བུ་སྟེ་སེར། སྣམ་བུ་དང་པོའི་གཡས་གཡོན་གྱི་མཆུར་ཆ་ཕྲན་བཅུ་དྲུག
སྒོ་ལོགས་ཀྱི་གཡས་གཡོན་སྣམ་བུ་དང་པོའི་རྒྱར་ཆ་ཕྲན་གསུམ། དཀྱུས་སུ་ཆ་ཕྲན་ལྔ། སྣམ་བུ་གཉིས་པའི་སྒོ་གདོང་གི་རྩིག་པའི་གཡས་གཡོན་གྱི་མཆུར་ཆ་ཕྲན་བཅུ་བཞི། སྒོ་ལོགས་ཀྱི་གཡས་གཡོན་དུ་ཞེང་དུ་ཆ་ཕྲན་གཉིས། དཀྱུས་སུ་ཆ་ཕྲན་ལྔ། སྣམ་བུ་གསུམ་པའི་རྩིག་གདོང་གི་གཡས་གཡོན་གྱི་མཆུར་ཆ་ཕྲན་བཅུ་གཉིས། སྒོ་ལོགས་ཀྱི་གཡས་གཡོན་གྱི་ཞེང་དུ་ཆ་ཕྲན་གཅིག དཀྱུས་སུ་ཆ་ཕྲན་ལྔ། སྣམ་བུ་གསུམ་པ་མན་དང་། སྒོ་ཁྱུད་སོགས་ཀྱི་རྩིག་པ་དཔངས་མཉམ་མོ། །
སྣམ་བུ་བཞི་པ་མཆུར་ཆ་ཕྲན་བཅུ། ཞེང་དུ་ཆ་ཕྲན་ལྔ་པས་སྒོ་ལོགས་ཀྱི་རྩིག་པའི་སྟེང་བཀབ་པ་ཐོག་ཕུབ་དང་། སྣམ་བུ་བཞི་མཐུན་པའོ། ། སྒོ་སྒོ་ཁྱུད་ཀྱི་སྟེང་ནི་ཕྱོགས་མདོག་རིན་པོ་ཆེའི་སྤང་ལེབ་གཡས་སུ་ཆ་ཕྲན་གྱི་ཕུབ་པའོ། ། རྟ་བབས་དེའང་སློབ་དཔོན་ཤྲ་དྷ་ཀ་ར་ཝརྨས། རྟ་བབས་ཡ་ཕུབ་དག་ལ་ནི། ། ཆ་གཅིག་དོར་བ་ཆ་ཆེན་ཕྱེད། ། མཆུར་ནི་ཆ་ཆེན་བཞི་པ་སྟེ། ། སྐས་ལ་སོགས་པ་ཇི་ལྟར་གྱུར། ། རྟ་བབས་ཆ་གཅིག་པདྨར་གནས། །
ཆོས་ཀྱི་འཁོར་ལོ་ཆ་གཉིས་པ། ། མཆུ་དང་ཞེང་མཉམ་གདུགས་ཀྱི་ཚད། ། ཆ་གཅིག་པ་ལ་ཡུ་བ་ཕྱེད། ། འཁོར་ལོའི་ངོས་གཉིས་ཐད་ཀར་ནི། ། རི་དྭགས་གཉིས་ནི་མཉམ་གནས་པ། ། རྟ་བབས་ལ་བརྟེན་འཁོར་ལོ་ཕྱོགས། ། ཤིན་ཏུ་འབྱར་མིན་རྒྱང་རིང་མིན། ། རྡོ་རྗེ་རིན་ཆེན་ཡུ་བ་ཅན། ། དེ་ཚད་རི་དྭགས་ཀྱི་རྒྱབ་ཏུ། ། ཆ་ཆུང་གཅིག་དོར་ཐིག་ལ་བརྟེན། །
རྡོ་རྗེ་རིན་ཆེན་ཡུ་བ་ཕྱེད། ། བ་དན་དྲིལ་བུར་ལྡན་པ་ཡིས། ། མཛེས་པ་རྟ་བབས་ཡིན་པར་འདོད། ། ཅེས་གསུངས་པས། སྣམ་བུ་སྟེང་མའི་དབུས་སུ་རྒྱར་ཆ་ཆུང་གཉིས་པ། དཔངས་སུ་ཆ་ཆུང་གཅིག་པའི་པདྨ་དང་ཟླ་བའི་གདན་ལ། ཆོས་ཀྱི་འཁོར་ལོ་རྩིབས་བཅུ་གཉིས་པ། བདེན་པ་བཞི་ལན་གསུམ་དུ་བཟླས་ནས་མཚོན་པའོ། ། པདྨ་ལས་གཡས་གཡོན་དུ་ཆ་ཆུང་རེ་དོར་བ་རི་དྭགས་གཉིས། ཞེང་དང་དཔངས་སུ་ཆ་ཆུང་གཉིས་མགྲིན་པ་དང་བཅས་པ།
ཆོས་ཀྱི་འཁོར་ལོ་ལ་ལྟ་བ། དེའང་ནང་པ་སངས་རྒྱས་པ་ཆོས་ཀྱི་འཁོར་ལོ་བསྐོར་བ་ལ། མུ་སྟེགས་ཀྱི་རྟག་ཆད་ཀྱི་ལྟ་བ་མཚོན་པའི་རི་དྭགས་མི་ལྟ་བའོ། ། རི་དྭགས་ཀྱི་མཇུག་མ་ནས་ཆ་ཆུང་གཅིག་དོར་བར། ཆ་ཆུང་གཅིག་པའི་ཡུ་བའི་སྟེང་དུ། ཆ་ཆུང་གཅིག་པའི་རྡོ་རྗེ་དང་རིན་པོ་ཆེའི་ཏོག་ཅན་ལ། བ་དན་དང་དྲིལ་བུ་བཏགས་པ་དང་། སྣམ་བུ་གཉིས་པའི་ཟུར་དུ་དྲིལ་བུ་ལས་འཕྱང་བའི་རྩེ་གཅིག་པ་དང་། གཉིས་པའི་བ་དན་རིན་པོ་ཆེའི་རྒྱན་ཕྲེང་སྣ་ཚོགས་དང་བཅས་པས་མཛེས་པ། དེ་ལྟར་བ་དན་བཅུ་དྲུག་འཕྱར་བའོ། །
ཆོས་ཀྱི་འཁོར་ལོའི་སྟེང་དུ་གདུགས་ཞེང་དུ་ཆ་ཕྲན་གཉིས་ལ། དཔངས་སུ་ཆ་ཕྲན་ལྔ་པ་དཀར་པོ་ལ། དྲ་བ་ཕྱེད་པ། དཔངས་སུ་ཆ་ཕྲན་ཕྱེད་ཀྱིས་བརྒྱན་པའོ། ། ཐོག་ཕུབ་འདི་རྡོ་རྗེ་དབྱིངས་དང་། ཚེ་དཔག་མེད་ལྷ་དགུའི་དཀྱིལ་འཁོར་སོགས་སྤྱིའི་ཡིན་ནོ། ། སྒོས་ཀུན་རིག་གི་དཀྱིལ་འཁོར་ལ་མི་འདྲ་བའི་ཁྱད་པར་ནི། དཀྱིལ་འཁོར་ཕྱི་མའི་རྩིག་པའི་ཤར་གྱི་ནང་མཐའ་ནས་ནང་མཐའི་བར་ལ་ཆ་ཆེན་བརྒྱད་ཡོད་པའི་ཕྱོགས་མདོག་ལྔ་ཆ་ཅན་གྱི་དབུས་སུ་ལྷ་སྣམ་རྒྱར་ཆ་ཆེན་བདུན་པ། དཔངས་སུ་ཆ་ཆེན་ཕྱེད་པའི་དབུས་སུ་གར་བུ། རྒྱར་ཆ་ཆེན་དྲུག་པ།
དཔངས་སུ་ཆ་ཆེན་བཞི་དང་། ཆ་ཕྲན་གཅིག་པའི་སྟེང་དང་། གསེར་གྱི་སྐ་རགས་མན་གྱི་དཔངས་མཉམ་པའི་ཐོག་ཕུབ་པའི་བྱ་འདབ་ལ་མདའ་ཡབ་པུ་ཤུས་མཛེས་པ། གར་བུའི་དབུས་སུ་གཞལ་ཡས་ཁང་སྟེང་མ་གྲུ་བཞི་སྒོ་བཞི་རྟ་བབས་བཞིས་མཛེས་པ། སྒོ་ཕྱི་མའི་ཕྱེད་ཀྱི་ཚད་དང་ལྡན་པ། དེའི་དབུས་སུ་འཁོར་ལོ་སྔོན་པོ་རྩིབས་བཅུ་དྲུག་པ། ལྟེ་བ་ཟླུམ་པོ་རྒྱར་ཆ་ཆེན་ལྔ་པ། དཔངས་སུ་ཆ་ཕྲན་གསུམ་པ། སྐེད་པ་གསུམ་ཆ། ཆ་ཆུང་གཅིག་པའི་རྩིབས་དག་ལ།
རྩིབས་མཆུ་རུ་ཆ་ཆེན་གཅིག་པའི་མཐའ་ལ་མུ་ཁྱུད་ཆ་ཕྲན་གཅིག་གིས་བསྐོར་བ། རྩིབས་ཀྱི་ནང་རྣམས་དང་། གོང་རས་ཁྲོལ་ཚགས་སུ་ཡོད་པ། འོག་གཞིའི་ཕྱོགས་མདོག་གི་སྟེང་ན་པདྨའི་སྡོང་པོ་བཅུ་གཅིག འདབ་མ་ཟླ་གདན་དང་བཅས་པ་ལ་ཆ་ཆུང་གཅིག་སྟེ། རྒྱར་ཡང་ཆ་ཆུང་གཉིས་པའི་སེམས་དཔའ་བཅུ་དྲུག་གི་གདན། འཁོར་ལོའི་རྩིབས་དང་དཔངས་མཉམ་མོ། ། ལྟེ་བའི་སྟེང་དུ་གར་བུ། རྒྱར་འཁོར་ལོའི་ལྟེ་བ་དང་མཉམ་པ། དཔངས་སུ་ཆ་ཕྲན་དྲུག་གི་སྟེང་དུ།
ཀ་བ་དཔངས་སུ་ཆ་ཕྲན་བདུན་པ། རྡོ་རྗེ་དང་རིན་པོ་ཆེ་དང་པདྨ་དང་། རྡོ་རྗེ་རྒྱ་གྲམ་གྱིས་མཚན་པའི་ཀ་བ་བརྒྱད། གཞུ་རིང་ཐུང་། རྡོ་རྗེའི་གདུང་ཟླུམ་ཡན་ཕུབ་པ་རྣམས་སྔར་དང་འདྲ། མི་མཉམ་པ་གྲུ་བཞི་སྟེ། ། ཞེས་གསུངས་པས། གཞལ་ཡས་ཁང་གི་རྩིག་པའི་ནང་མཐའ་ཤར་ནས། ནུབ་མཐའི་བར་དང་། འོག་ཕྱོགས་མདོག་ནས་སྟེང་གི་ཏོག་གི་འོག
མིག་མང་རིས་གྲུ་བཞི་པའི་བར་མཉམ་མོ། ། ཁ་ཅིག་ཏོག་གཞལ་ཡས་ཁང་གི་ཚད་ལ་ཐེ་བ་བྱས་པ་ནི། ལུས་འདོམ་གང་གྲུ་བཞི། མགོའི་སྟེང་ན་མགོ་རྒྱན། རྩེ་ཕྲན། གཙུག་ཏོར་ཡོད་ཀྱང་། ལུས་ཀྱི་དཔངས་ལ་མི་ཐེ་བས་མི་འཐད་པ་ཡིན་ནོ། ། གཞལ་ཡས་ཁང་ནང་མ་ལ་སྣ་ཚོགས་རྡོ་རྗེའི་གདན་མེད་དོ། ། དཀྱིལ་འཁོར་གྱི་དེ་ཁོ་ན་ཉིད་ནི་དཔལ་མཆོག་ལས། མི་མཉམ་མེད་པས་གྲུ་བཞི་སྟེ། །
ཞེས་པ་ནས། རྡོ་རྗེའི་འཁོར་ལོ་ཡང་དག་བྲིས། ། ཞེས་པའི་བར་བཞིན་ནོ། ། ཞལ་བཞི་ནི་རིགས་བཞི་བསྡུས་པ་མཚོན་པའོ། ། མཉམ་བཞག་ནི་དུས་རྟག་ཏུ་ཆོས་ཀྱི་དབྱིངས་ལ་མཉམ་པར་བཞག་པ་མཚོན་པའོ། ། རྣམ་སྣང་གི་བྱང་ཆུབ་ཀྱི་སེམས་ཕར་ཕྱིན་རྫོགས་པས། སྦྱོང་བའི་རྒྱལ་པོར་གདུལ་བྱ་ལ་བསྟན་ལ། དེ་ལ་གྲོལ་བ་དང་། སྒྲོལ་བ་དང་། དབུགས་འབྱིན་པ་ལ་གནས་པ་དང་།
མྱ་ངན་ལས་འདས་པ་ལ་དགོད་པའི་ཡོན་ཏན་བཞི་ཡོད་པ་དེས། ཤར་ཕྱོགས་ཀྱི་སེམས་དཔའ་བཞི་བསྟན། ཀུན་རིག་ཉིད་སྦྱིན་པའི་ཕར་ཕྱིན་རྫོགས་པས་རྒྱལ་མཆོག་ཏུ་བསྟན། དེ་ལ་ཡོན་ཏན་བཞི་ཡོད་པས། ལྷོ་ཕྱོགས་ཀྱི་སེམས་དཔའ་བཞི་བསྟན། ཀུན་རིག་ཉིད་ཤེར་ཕྱིན་རྫོགས་པས་ཤཱཀྱའི་རྒྱལ་པོར་བསྟན། དེ་ལ་ཡོན་ཏན་བཞི་ཡོད་པས་ནུབ་ཕྱོགས་ཀྱི་སེམས་དཔའ་བཞི་བསྟན། ཀུན་རིག་ཉིད་བརྩོན་འགྲུས་ཀྱི་ཕར་ཕྱིན་རྫོགས་པས་མེ་ཏོག་ཆེར་རྒྱས་སུ་བསྟན། དེ་ལ་ཡོན་ཏན་བཞི་ཡོད་པས། བྱང་ཕྱོགས་ཀྱི་སེམས་དཔའ་བཞི་བསྟན།
རྣམ་ཐར་སྒོ་གསུམ་དང་། སྔར་འདུས་མ་བྱས་པ་དང་བཞི། ཡུམ་བཞི། འབྱུང་བཞི་དག་པས་ཡུམ་བཞི། སྟོང་པ་ཉིད་བཅུ་དྲུག་གི་ངོ་བོ་དམ་ཚིག་སེམས་དཔའ་སོགས་དང་། དབང་གི་སེམས་དཔའ་སོགས་དང་། ཆོས་ཀྱི་སེམས་དཔའ་སོགས་དང་། ལས་ཀྱི་སེམས་དཔའ་སོགས་སོ། ། རྡོ་རྗེ་ལས་སྣ་ཚོགས་མདོག་ཅེས་པ་ནི། རྡོ་རྗེ་ལས་ཞལ་དཀར་བ་བསྐྱེད་པའི་བར།
ཕྱག་གཉིས་སྔོ་སྐྱ། ལྷག་མ་སྔོ་བ། ཞལ་གྱི་འོག་ལོགས་ནས། སྐེད་པའི་བར་དམར་སྐྱ། བརླ་གཉིས་སེར་སྐྱ། བྱིན་པ་མན་ཆད་དཀར་པོ། བྱང་ཆུབ་ཀྱི་སེམས་སྦྱིན་པ་སྒེག་མོ། ཡང་དག་པའི་ཚུལ་ཁྲིམས་ཕྲེང་བ་མ། ཆོས་ལ་དམིགས་པའི་བཟོད་པ་གླུ་མ། བྱང་ཆུབ་ཆེན་པོ་སྤྲོ་བའི་བརྩོན་འགྲུས་གར་མ།
མཚུངས་པར་སྤྲོ་བའི་ཤེས་རབ་དྷུ་པེ་མ། ཡང་དག་པར་ལྟ་བའི་བསམ་གཏན་མེ་ཏོག་མ། ཐར་པའི་སྣང་བ་བསྐྱེད་པའི་སྨོན་ལམ་མར་མེ་མ། ཟག་པ་མེད་པའི་ཕུང་པོ་ལྔའི་རང་བཞིན་དྲི་ཆབ་མ། དད་པ་ལྕགས་ཀྱུ། བརྩོན་འགྲུས་ཞགས་པ། དྲན་པ་ལྕགས་སྒྲོག ཏིང་ངེ་འཛིན་འབེབས་པ། ཀུན་རིག་ཉིད་སྟོང་ཉིད་བཅུ་དྲུག་ཏུ་རྟོགས་པའི་ཡེ་ཤེས། སྐལ་བཟང་གི་བྱང་ཆུབ་སེམས་དཔའ་བཅུ་དྲུག་ཏུ་བསྟན།
ཀུན་རིག་ཉིད་ཀྱི་བདེན་པ་བཅུ་དྲུག་ཏུ་རྟོགས་པའི་ཡེ་ཤེས། ཉན་ཐོས་ཆེན་པོ་བཅུ་དྲུག་ཏུ་བསྟན། ཀུན་རིག་ཉིད་ཀྱིས་རྟེན་འབྲེལ་བཅུ་གཉིས་ལུགས་འབྱུང་དང་ལུགས་བཟློག་ཐུགས་སུ་ཆུད་པས་རང་རྒྱལ་བཅུ་གཉིས་བསྟན། ཞི་བས་མི་ཐུལ་བ་རྣམས་ལ་འཇིག་རྟེན་གསུམ་སྣང་ལ་སོགས་པའི་ཁྲོ་བོ་རྣམས་བསྟན་ཏོ། ། སྦྱོང་རྒྱུད་ལས། གཙོ་བོ་རྒྱལ་བ་སྲས་བཅས་འཁོར། ། མང་པོ་རྣམས་ནི་སྤྱན་དྲངས་ཏེ། ། སྔགས་དང་ཕྱག་རྒྱ་བདག་ལྡན་ཞིང་། ། ལྕགས་ཀྱུ་ལ་སོགས་རྣལ་འབྱོར་གྱིས། ། ཛཿཧཱུྃ་བཾ་ཧོཿཐུགས་རྗེའི་བདག །
ཚུར་གཤེགས་ཞེས་ནི་བརྗོད་ནས་ཀྱང་། ། གསང་བའི་བཅིང་བས་བཅིངས་ནས་ནི། ། ཞགས་པ་བཞིན་དུ་སྦྱར་ནས་ཀྱང་། ། དེ་ཉིད་ལྕགས་སྒྲོག་ཚུལ་དུ་བྱས། ། མཐེབ་གཉིས་ནང་དུ་བཀུག་ནས་ཀྱང་། ། བསྐྱོད་པར་གྱུར་ན་དབང་དུ་གྱུར། ། དེ་ནས་མཚན་མ་སྐྱེས་ནས་ནི། ། ཐོག་མཐའ་མེད་པར་མངོན་སུམ་མཐོང་། ། ཨརྒྷྃ་མཆོག་སྟེ་གསང་བ་ལ་སོགས་པ། ། དབྱངས་སྙན་པ་ཡི་བསྟོད་དང་ལྷ་རྫས་ཀྱི། །
མཆོག་གི་དམ་པ་རྣམས་ཀྱིས་ལེགས་པར་མཆོད། ། ཅེས་སོ། ། སྤྱན་དྲངས་ཏེ་ཞེས་པའི་ཕྱག་རྒྱ་ནི། དེ་ཉིད་སྣང་བར། རྡོ་རྗེ་གཉིས་བཅིངས་ལས་ལག་ངར་བསྣོལ་ཏེ། ལག་པ་གཉིས་ཀའི་མཛུབ་མོ་ལྕགས་ཀྱུར་བྱས་ལ། གུང་མོ་དང་། མཐེ་བོང་གི་སེ་གོལ་གདབ་པ་ནི། རྡོ་རྗེ་སེ་གོལ་གྱི་ཕྱག་རྒྱ་སྟེ། ཞེས་སོ། །
རིན་ཆེན་འབར་བར། མ་ལུས་སེམས་ཅན་སོགས་དང་། རབ་གནས་རྒྱུད་ཆུང་ལས། ཆོས་རྣམས་ཀུན་གྱི་སོགས་དང་། ལེགས་གྲུབ་ལས། བདེ་བར་གཤེགས་སོགས་དང་། མཆོད་པ་འདི་དག་འབུལ་བའི་གོ་རིམ་ལེགས་གྲུབ་བཞིན་བྱས་པར་སྣང་ངོ་། ། རྡོ་རྗེ་འབྱུང་བ་ལས། ཕྱག་འཚལ་བའི་སྔགས། ཀ་ཡ་ཝཀ་སོགས་དགུག་གཞུག་གི་དགོས་པ་ནི།
དེ་ཉིད་སྣང་བར། དགུག་པ་ནི་ཆོས་ཀྱི་དབྱིངས་ཀྱི་ཕོ་བྲང་ངམ། ཕྱོགས་བཅུའི་འཇིག་རྟེན་གྱི་ཁམས་ནས་སྤྱན་དྲངས་པའོ། ། གཞུག་པ་ནི། གཟུགས་བརྙན་གྱི་དཀྱིལ་འཁོར་དུ་བཅུག་ནས། དཀྱིལ་འཁོར་རྣམ་པ་གཅིག་ཏུ་བྱ་བ་དང་། དམ་ཚིག་སེམས་དཔའ་ལ་བཅུག་ནས། སེམས་དཔའ་གཉིས་གཅིག་ཏུ་བྱ་བའོ། ། བཅིང་བ་ནི་སྒྲུབ་པ་དང་། བསྒྲུབ་བྱ་གཉིས་ཐ་མི་དད་པར་བཅིངས་པའོ། །
དབང་དུ་བྱ་བ་ནི། དགེས་པ་བསྒྲུབ་པ་སྟེ། མཉེས་པར་བྱ་བའོ། ། ཞེས་སོ། ། སྦྱོང་རྒྱུད་ལས། དེ་ནས་མཚན་མ་བསྐྱེད་ནས་ནི། ཐོག་མཐའ་མེད་པར་མངོན་སུམ་མཐོང་། ། ཞེས་པའི་དོན། སྐུ་གསུང་ཐུགས་བྱིན་རླབས་དང་། ཕྱག་རྒྱ་བཞིའི་རྒྱས་གདབ་དང་།
ལས་ལ་སྦྱར་བ་བསྡུས་པ་བསྟན་ཏེ། མུ་ཏི་ཏ་ཀོ་ཤས། ཁམས་གསུམ་རྣམ་རྒྱལ་གྱི་འགྲེལ་པར། ཕྱག་ཆེན་ནི། ལྷ་རྣམས་ཀྱི་སྐུའི་ཚུལ་བསྟན་པ་སྟེ། སྐུའི་སྒོ་ནས་ལྷའི་ཚུལ་གསལ་བར་བསྒོམ་པའི་རྒྱུར་ཆེ་བས་ན་ཕྱག་རྒྱ་ཆེན་པོ། དམ་རྒྱ་ནི། ལྷ་རྣམས་ཀྱི་སེམས་ཀྱི་ཚུལ་བསྟན་པ་སྟེ། ཐུགས་ཀྱི་རྣམ་པར་ཐར་པའི་མཚན་མ་ཕྱག་རྒྱར་བསྟན་པས་ལྷ་རྣམས་ལས་མི་འདའ་བས་ན་དམ་རྒྱའོ། ། ཆོས་རྒྱ་ནི།
ལྷ་རྣམས་ཀྱི་གསུང་གི་ཚུལ་བསྟན་པ་སྟེ། ལྷ་རྣམས་ཀྱི་གསུང་དོན་དམ་པའི་ཆོས་ཐམས་ཅད་སྟོན་པས་ན་ཆོས་རྒྱ། ལས་རྒྱ་ནི། ལྷ་རྣམས་ཀྱི་སྤྱོད་པའི་ཚུལ་བསྟན་པ་སྟེ། བྱང་ཆུབ་མཆོག་གི་ཕྱག་རྒྱ་ལ་སོགས་པའོ། ། ཕྱག་རྒྱ་བཅའ་ཚུལ་ནི། རྡོ་རྗེ་ཁུ་ཚུར་གཉིས་སུ་ཕྲལ་བ་ལ་སོགས་པའོ། ། ཞེས་གསུངས་སོ། ། ལས་ལ་སྦྱར་བ་ནི། ངན་སོང་སྦྱོང་བའི་དབང་དུ་བྱས་ཏེ།
གཙུག་དགུའི་གཞུང་ལས། ངན་སོང་ཐམས་ཅད་ལས་འདོན་པ། ། ལས་ཀྱི་རྒྱལ་པོ་མཆོག་ཅེས་བྱ། ། ཀུན་གྱི་འཕྲིན་ལས་གཅིག་ཡིན་པས། ། དེས་ན་རེ་རེ་མ་བཤད་དོ། ། ཞེས་གསུངས་སོ། ། རབ་འབྱམས་རྒྱ་མཚོ་སོགས་ནི། སྦྱོང་རྒྱུད་ལས། ཨརྒྷྃ་མཆོག་བཏགས་གསང་བ་ལ་སོགས་པའི། ། དབྱངས་སྙན་པ་ཡི་བསྟོད་དང་ལྷ་རྫས་ཀྱིས། །
མཆོག་གི་དམ་པ་རྣམས་ཀྱིས་ལེགས་པར་མཆོད། ། ཅེས་པའི་གསང་བ་ལ་སོགས་པ་ནི། སྒེག་མོ་སོགས་གཟུགས་བྱད་ཕུན་སུམ་ཚོགས་པ་ཟུར་གྱིས་བལྟ་བ་ལ་སོགས་པ་རྣམ་འགྱུར་གྱིས་མཛེས་པ། རིན་པོ་ཆེའི་རྒྱན་ཅན་ཏེ། དེ་ཉིད་སྣང་བར། སྒེག་སོགས་ཀྱི་ཕྱག་རྒྱ་བཅིངས་ནས་སྒེག་མོ་སོགས་ཀྱི་ཚུལ་དུ་རྣལ་འབྱོར་པས་བསྒོམ་པ་གང་ཡིན་པ་དེ་ནི། སྒེག་མོ་སོགས་ཀྱི་གནས་སུ་ཡིད་བཞག་ལ། གཞན་གྱི་ཕྱག་རྒྱ་བཅིངས་ཏེ་མཆོད་པར་བྱའོ། ། ཞེས་སོ། ། རིན་ཆེན་སྣ་བདུན་ནི།
དགོངས་པ་རབ་གསལ་ལས། འཁོར་ལོ་རྩིབས་བརྒྱད་པ་སེར་པོ་དང་། གླང་ཆེན་མཆེ་བ་དྲུག་ལྡན་དཀར་པོ་དང་། རྟ་ལྗང་ཁུ་དང་། བུད་མེད་ལོ་བཅུ་དྲུག་ལོན་པའི་རྣམ་པ་སྔོ་སང་མ་དང་། ནོར་བུ་ཆ་བརྒྱད་པ་སྔོན་པོ། ཁྱིམ་བདག་དམར་པོ་མཛོད་མི་ཟད་པ་དང་ལྡན་པ་དང་། དམག་དཔོན་མདོག་སྨུག་ནག གཡོན་ཕུབ། གཡས་རལ་གྲི་འཛིན་པར་བཤད་ལ།
སྒྲོན་གསལ་དུ། དམག་མིའི་ཚབ་ཏུ་རལ་གྲི་བཤད་དོ། ། འདོད་ཡོན་ལྔའི་ཚིགས་བཅད། འཇམ་དཔལ་ཡོན་ཏན་ཀུན་འབྱུང་གི་དཀྱིལ་ཆོག་ན་ཡོད་ལ། ཆོས་དབྱིངས་ཡེ་ཤེས། ཞེས་པ་ནས། རྒྱུད་བཞིན་བདག་གིས་བསྟོད་པར་བགྱི། ། ཞེས་པའི་བར་དང་། རྣམ་དག་རྡོ་རྗེ་ཞེས་པ་ནས། འཇིག་རྟེན་པ་ཀུན་བསྟོད་པར་བགྱི། །
ཞེས་པའི་བར། སྨྲྀརྟིས་མཛད་པའི་ཀུན་རིག་གི་དཀྱིལ་ཆོག་ན་ཡོད་ལ། རྡོ་རྗེ་སེམས་དཔའ་སོགས་མཚན་བརྒྱ་དེ་ཉིད་འདུས་པ་ནས་གསུངས་ལ། བསྟོད་རིང་ལ། རྡོ་རྗེ་དྲིལ་སྟབས་ཕྱག་ཆེན་དང་བཅས་པ་བྱེད་པ་ནི་དེ་ཉིད་འདུས་པ་ལས། དེ་ནས་རྡོ་རྗེ་སེམས་དཔའ་ཡི། ། ཕྱག་རྒྱ་ཆེན་པོ་སྒོམ་བྱེད་ཅིང་། ། མཚན་བརྒྱ་རྩ་བརྒྱད་དམ་པ་ནི། ། ལན་གཅིག་རབ་ཏུ་བརྗོད་པར་བྱ། ། ཞེས་འབྱུང་བ་ལྟར་རོ། །
སྦྱོང་རྒྱུད་ལས། དེ་ནས་འབྱུང་པོ་ཀུན་གྱི་གཏོར་མ་བྱ། ། སེམས་ཅན་བཀྲེས་ཤིང་སྐོམ་ལ་བཏུང་བ་དང་། ། ཕྱོགས་ན་གནས་པ་རྣམས་ལ་རྣམ་པར་བརྟག ། དེ་ཡི་གཏོར་མ་ཇི་ལྟར་མཐུན་པར་བྱ། ། ཞེས་གསུངས་པས། ཆ་གསུམ་ནི། རིག་པ་མཆོག་དང་། དཔུང་བཟང་ནས་གསུངས་ལ། རིགས་དྲུག་དང་ཡི་དྭགས་ཀྱི་གཏོར་མ་ནི།
ཁ་འབར་མ་ལ་སྐྱབས་མཛད་པའི་གཟུངས་བཞིན་ནོ། ། གཏོར་མ་འདི་དག་དཀྱིལ་འཁོར་ཁང་པའི་ནང་དུ་གཏོང་བ་ནི། རྒྱུད་ཀྱི་མཆོད་གཤོམ་གྱི་སྐབས་སུ་དཀྱིལ་འཁོར་གྱི་མཐར་གཤོམ་པར་བཤད་པའི་ཕྱིར་རོ། ། བདག་འཇུག་ནི། འཁོར་ལོས་བསྒྱུར་བའི་སྐབས་ནས། དེ་ནས་སྔགས་མཁན་བདག་ཉིད་ཀྱིས། ། སྤྱན་དྲངས་བདག་ཉིད་འཇུག་པར་བྱ། ། བདག་ཉིད་ཀྱིས་ནི་དབང་བསྐུར་ལ། ། ཞེས་གསུངས་སོ། ། བདག་བསྒྲུབ་ནི་ཚེ་དཔག་མེད་ལས་སོ། །
སློབ་མ་དབང་བསྐུར་བ་ནི། སྦྱོང་རྒྱུད་ལས། དེ་ནས་སྔགས་པས་བླ་མེད་བྱང་ཆུབ་ཀྱི། ། གནས་སུ་སློབ་མ་ཡོངས་སུ་སྨིན་པར་བྱ། ། འགྲོ་ལ་ཕན་ཕྱིར་མྱུར་དུ་བྱང་ཆུབ་པར། ། དེ་དག་བྱང་ཆུབ་སེམས་མཆོག་བསྐྱེད་དུ་གཞུག ། དེ་རྣམས་བྱིན་རླབས་བྱང་ཆུབ་སྨོན་ལམ་གདབ། ། ཟབ་ཅིང་རྒྱ་ཆེ་བ་ཡི་ཆོས་བསྒྲགས་ལ། ། བསྲུང་བ་བྱས་ནས་བརྟུལ་ཞུགས་སྡོམ་གནས་པ། ། རང་གི་ཁ་ནས་སྔགས་བཟླས་གཞུག་པར་བྱ། །
དར་ལ་སོགས་པས་མིག་གཉིས་གཡོགས་ནས་ནི། ། རྡོ་རྗེ་འཛིན་མ་དཔལ་གྱི་ལག་གཉིས་བྱ། ། མེ་ཏོག་རིན་ཆེན་སོགས་པས་དེ་བརྒྱན་ལ། ། ཡོན་གྱི་ལག་པ་བཀང་སྟེ་གཞུག་པར་བྱ། ། སྔགས་ནི། ཨོཾ་བཛྲ་ཨ་དྷི་ཏིཥྛ་ཧཱུྃ་ཞེས་གསུངས་སོ། ། དེ་ནས་སྔགས་ལ་མཁས་པ་ཡིས། ། སྔགས་འདིས་དམ་ཚིག་སྦྱིན་པར་བྱ། ། མོས་པས་བརྟན་དང་ལྡན་པར་དམ་བཅས་ནས། ། སརྦ་བིད་ཀྱིས་ཇི་ལྟར་དབང་བསྐུར་ཏེ། །
བུམ་པ་ལ་སོགས་ཇི་སྙེད་མང་ཐོགས་པས། ། བཅུ་པོ་རྣམས་ཀྱི་དབང་ནི་ཅི་དགར་བསྐུར། ། དེ་ནས་ལག་ཏུ་དྲིལ་དང་རྡོ་རྗེ་སྦྱིན། ། འཁོར་ལོ་ལ་སོགས་རིན་ཆེན་བདུན་ཐོགས་ནས། ། མི་དབང་དབང་ཕྱུག་འཁོར་ལོ་ཐོབ་པ་དང་། ། སྡིག་པ་གཞོམ་ཕྱིར་དབང་ནི་བསྐུར་བར་བྱ། ། སྔགས་གྲུབ་ཕྱིར་ནི་མོས་པས་སློབ་མ་ལ། ། སྔགས་པས་བཀའ་ནི་རབ་ཏུ་བསྒོ་བར་བྱ། ། ཞེས་གསུངས་པའི་དབང་བཅུ་ནི། བུམ་པ་ཆུའི་དབང་།
དབུ་རྒྱན། ཕྲེང་བ། དར་དཔྱངས་གསུམ་ཅོད་པན་གྱི་དབང་། འཁོར་ལོ་སོགས་རིགས་ལྔའི་ཕྱག་མཚན་གྱི་དབང་། རིགས་ལྔའི་ཕྱག་མཚན་གྱིས་ཡུ་བ་བྱས་པའི་དྲིལ་བུའི་དབང་། མིང་གི་དབང་སྟེ་རིག་པའི་དབང་ལྔ་དང་། སྣ་ཚོགས་རྡོ་རྗེ། རྡོ་རྗེ་བརྟུལ་ཞུགས་ཏེ་དྲུག རྡོ་རྗེ་སློབ་དཔོན་དུ་དབང་བསྐུར་བ། འཁོར་ལོའི་དབང་།
དམ་ཚིག་གསུམ་སྟེ་དབང་བཅུའོ། ། ཚེ་ལྡན་དབང་གིས་སྨིན་པར་བྱ་བའི་ལུང་སྦྱོར་རོ། ། ཚེ་འདས་སྡིག་པ་སྦྱོང་བ་ནི། གཙུག་དགུའི་གཞུང་ལས། དཀྱིལ་འཁོར་གྱི་ལྷོ་ཕྱོགས་སུ་སྦྱོང་སྟེགས་པདྨ་དཀར་པོ་འདབ་བརྒྱད་ཀྱི་སྟེང་དུ་འཁོར་ལོ་སྔོན་པོ་རྩིབས་བརྒྱད་པ་བྲི་བར་གསུངས་ལ། དེའི་སྟེང་དུ་རོའམ། མེད་ན། སྦྱོང་རྒྱུད་ལས། དེ་ཡི་གཟུགས་བརྙན་བྲི་བ་འམ། ། གུར་གུམ་གིས་ནི་མིང་ཡང་བྲི། །
ཞེས་གསུངས། རྣམ་ཤེས་དགུག་པ་ནི། གཙུག་དགུའི་གཞུང་ལས། དེ་ནས་འོད་ཀྱི་སྣང་བ་ཡིས། ། སེམས་ཅན་ཐམས་ཅད་ངན་སོང་ལས། ། སྔགས་ཀྱི་འོད་ཀྱིས་བཀུག་ནས་ནི། ། སྔགས་དང་ཕྱག་རྒྱས་བྲལ་བར་བྱ། ། ཞེས་བྱ་བ་ལ་སོགས་པ་བཤད་པ་དང་། དེ་ཉིད་འདུས་པའི་ཁམས་གསུམ་རྣམ་རྒྱལ་གྱི་སྐབས་ནས། རྣམ་ཤེས་དགུག་པ་བཤད་པས་སོ། །
ཕྱག་རྒྱ་ནི། ཁམས་གསུམ་རྣམ་རྒྱལ་ཕྱག་རྒྱ་ཡིས། ། སྡིག་པའི་ཕུང་པོ་དགུག་པར་བྱ། ། ཞེས་དང་། དེ་ཉིད་འདུས་པར། གསང་བའི་ལྕགས་ཀྱུ་བསྡམས་བྱས་ཏེ། ། མཐའ་མ་མཉམ་དུ་བརྐྱངས་ནས་ཀྱང་། ། ཤི་བའི་མགོ་བོར་བཞག་ནས་ནི། ། སྲོག་ནི་སླར་ཡང་ཐོབ་པར་འགྱུར། ། ཞེས་གསུངས།
ཊཀྐི་ནི་འདོད་པ། ཧཱུྃ་ནི་ཡེ་ཤེས་ལྔའི་ངོ་བོ། ཛཿནི་འགུགས་པའོ། ། ཤོ་དྷ་ནི་སོགས་བསྒྱུར་ན་སྦྱོངས་ཤིག ངན་འགྲོ་ཐམས་ཅད། དེ་ཉིད་འདུས་པར། རྡོ་རྗེ་བསྡམས་པ་དམ་བྱས་ཏེ། ། གུང་མོ་གཉིས་ནི་ངོས་སྦྱར་ནས། ། ཐ་མ་བཞི་ནི་རྩེ་སྤྲད་པ། ། སྐད་ཅིག་ཏུ་ནི་སྡིག་བྲལ་ལོ། །
ཞེས་གསུངས། སརྦ་བིད་སོགས་བསྒྱུར་ན། ཀུན་རིག་སྡིག་པ་ཐམས་ཅད་སྦྱོངས་ཤིག ཨོཾ་སརྦ་བིད་ཏྲ་ཊ། ཀུན་རིག་གྲོལ་ཅིག བཛྲ་པཱ་ཎི་ཕྱག་ན་རྡོ་རྗེ། བི་སྥོ་ཏྲ་ཡ་རྣམ་པར་གྲོལ་ཅིག་གོ ། སརྦ་ཨ་པཱ་ན་ཡ་བན་དྷ་ནི། ངན་སོང་གི་འཆིང་བ་ཐམས་ཅད་ལས། པྲ་མོ་ཀྵ་ཡ།
རབ་ཏུ་གྲོལ་བར་གྱིས་སོ། ། སརྦ་ཨ་པ་ཡ་ག་ཏེ་བྷྱ། ངན་སོང་གི་འགྲོ་བ་རྣམས་ལ། སརྦ་ཏ་ཐཱ་ག་ཏ་བཛྲ་ས་མ་ཡ་ཏྲཊ། དེ་བཞིན་གཤེགས་པ་ཐམས་ཅད་ཀྱི་དམ་ཚིག་རྡོ་རྗེས་གྲོལ་ཅིག སྦྱང་བ་ལ་ཁ་ཅིག་དཔྱལ་འགྲེལ་ཟེར་ནས། ཚེ་འདས་ཀྱི་རྣམ་ཤེས་བགེགས་ཀྱི་ཚེགས་བྱས་པ་དེ་དང་འདྲལ་བར་བྱེད་པ་ཡིན་ཟེར་བ། དེ་ནི་མ་ཡིན་ཏེ། བགེགས་ཀྱི་རྣམ་ཤེས་གང་ན་གནས་མི་ཤེས་པའི་ཕྱིར་རོ། ། འོ་ན་ཅིའི་ཕྱིར་བྱེད་ཅེ་ན།
སྤྱིར་བགེགས་ནི་གསུམ་སྟེ། དྲི་ཟ་འཆི་ཁ་མའི་ཡིད་ལ་ཉེ་བར་བརྒྱུག་པ་ཞེས་བྱ་བ། འཆི་ཁར་དེའི་དྲུང་དུ་བསྙེན་ཏེ་ཚེ་འདས་པའི་གཟུགས་བཟུང་ནས། གསོན་པོ་རྣམས་ལ་གནོད་པ་བྱེད་པ་ཡོད་པས། གསོན་པོ་ལ་ཕན་གདགས་པའི་ཕྱིར། ཚར་བཅད་པ་དང་། གཉིས་པ་ནི། ལྷན་ཅིག་སྐྱེས་པའི་འདྲེ་ཞེས་བྱ་བ་སྟོབས་སྐྱེས་ཏེ། ལྷན་ཅིག་སྐྱེས་པའི་ལྷ་ཞེས་བྱ་བ་སྟོབས་ཆུང་སྟེ། ཚེ་འདས་པ་དེའི་གཟུགས་བཟུང་ནས་གནས་པ་དེ་འདྲེ་དེས་ཤིན་ཏུ་འཚེ་སྟེ་གསོན་པོ་ལའང་གནོད་པས།
གསོན་པོ་དང་ལྷན་ཅིག་གནས་པའི་ལྷ་ལ་ཕན་གདགས་པའི་ཕྱིར་འདྲེ་དེ་ཚར་བཅད་དེ། དེ་གཉིས་ནི་འཆིང་བར་འགྱུར་བར་ལུང་བསྟན་པའི་མདོ་ལས་བཤད་དོ། ། གསུམ་པ་ནི། ཚེ་འདས་ཉིད་ལའང་བར་དོའམ། སྐྱེ་བ་བླངས་ཀྱང་རུང་སྟེ། ལས་ཀྱི་དབང་གིས་བགེགས་གནོད་པའང་སྲིད་པས་དེ་ལའང་ཕན་གདགས་པའི་ཕྱིར། དྲག་པོའི་སྦྱིན་སྲེག་གི་བར་གྱིས་བྱ་སྟེ། སྦྱོང་རྒྱུད་འདི་ཉིད་ཀྱི་ཚེ་དཔག་མེད་ཀྱི་སྐབས་ནས། དེ་ནས་དེ་ཡི་སྡིག་འཇོམས་ལུས། ། བགེགས་དང་བྲལ་ཏེ་ཅི་བདེ་བར། །
མཐོ་རིས་འཇིག་རྟེན་མི་ཡི་ནང་། ། ཁམས་གསུམ་པར་ནི་ཅི་བདེར་སྤྱོད། ། ཅེས་བཤད་པས་སོ། ། སྦྱོང་རྒྱུད་ལས། ཐལ་བ་ཡུངས་ཀར་བྱེ་མ་སོགས། ། རང་གི་མིང་སྨོས་སྔགས་ཀྱིས་གདབ། ། བཟླས་པ་བྱས་ཏེ་སོང་ནས་ཀྱང་། ། རྒྱ་མཚོར་འབབ་པའི་ཆུར་དོར་རོ། ། ཞེས་གསུངས། ཤཱཀ་ཐུབ་ཀྱི་སྐབས་སུ།
ཨོཾ་སརྦ་པཱ་པྃ་ད་ཧ་ན་བཛྲ་ཡ་ཧཱུྃ་ཕཊ྄། སྡིག་པ་ཐམས་ཅད་བསྲེག་པའི་རྡོ་རྗེའི་ཆེད་དུ་ཞེས་སོ། ། ཕྱིར་བཟློག་གི་སྔགས་ཚན་བཅོ་ལྔ་གསུངས་སོ། ། གཙུག་དགུའི་གཞུང་ལས། དེ་ནས་ཕྱིར་བཟློག་བྱ་བ་ནི། ། ཡུངས་ཀར་གྱིས་ནི་བྱ་བ་ཡིན། ། ཡུངས་ཀར་མེ་ཏོག་དང་ལྡན་པས། ། གསང་སྔགས་བཟློས་ཤིང་བརྡེག་པར་བྱ། ། རུས་པའམ་གོས་སམ་མིང་ལ་ནི། ། དེ་རྗེས་ཆུ་ཡིས་བཀྲུ་བར་བྱ། །
སྡིག་པ་བཀྲུ་བའི་སྔགས་ཀྱིས་ནི། ། སྲིད་གསུམ་དྲི་མ་བཀྲུ་བར་བྱ། ། ཞེས་གསུངས་ཤིང་། བཀྲུ་བའི་སྔགས་ནི་རྩ་རིག་ཏུ་བཤད་དོ། ། སྦྱོང་རྒྱུད་ལས། སྦྱིན་པའི་ཕ་རོལ་ཕྱིན་པ་ལྡན། ། ཚུལ་ཁྲིམས་རྒྱུ་དང་རབ་ལྡན་ཞིང་། ། བཟོད་པ་བརྩོན་འགྲུས་བསམ་གཏན་དང་། ། ཤེས་རབ་ཐབས་ཀྱི་རྒྱུ་བསྒོམ་པའི། ། བསོད་ནམས་ལྡན་པའི་སྨོས་ཅི་དགོས། །
མྱུར་དུ་དེ་ཡི་ངན་སོང་ནི། ། བཅོམ་པར་འགྱུར་ཏེ་ཐེ་ཚོམ་མེད། ། ཅེས་གསུངས་པ་ལྟར། ཇོ་བོ་རྗེའི་མི་འཁྲུགས་པའི་དཀྱིལ་ཆོག་དང་། རིན་ཆེན་འབར་བར། འདི་ནི་སྦྱིན་པའི་རང་བཞིན་ཆུ། ། ཞེས་གསུངས། ཐམས་ཅད་གསང་བའི་རྒྱུད་དང་། རྨ་བྱ་ཆེན་མོ་དང་། སྟོང་ཆེན་རབ་འཇོམས་སུ།
འདོད་ཆགས་ཞེ་སྡང་གཏི་མུག་གསུམ། ། ཞེས་སོགས་གསུངས། གཙུག་དགུའི་གཞུང་ལ། སླར་ཡང་བཀྲ་ཤིས་ཚིགས་བཅད་ཀྱིས། ། དུས་གསུམ་དུ་ནི་ཁྲུས་བྱ་འོ། ། ཞེས་གསུངས་སོ། ། ཡངས་པ་ཅན་གྱི་གྲོང་ཁྱེར་དུ་འཇུག་པའི་མདོ་ལས། གང་ལ་སེར་སྣ་རྣམ་ཆགས་པ། ། ཞེས་སོགས་གསུངས། དེ་ནས་བུ་ལ་སོགས་པའི་ལག་ཏུ་མིང་བྱང་འཛིན་པས་ཕྱག་བྱེད་དུ་བཅུག་ལ།
ཡིད་ཀྱིས་ཚེ་འདས་དཀོན་མཆོག་གསུམ་ལ་སྐྱབས་སུ་འགྲོ་ཞིང་། ཉེ་བའི་སྲས་བརྒྱད་ལ་གསོལ་བ་གདབ་པའི་ཚིག མདོ་ལས་གསུངས་པ་སྤྱོད་འཇུག་ཏུ་དྲངས་པ། གཙོ་བོ་རྒྱལ་བ་སོགས་སོ། ། དབང་བསྐུར་བ་ནི། སྦྱོང་རྒྱུད་ལས། ངན་སོང་གསུམ་གྱི་འཇིག་རྟེན་ལས། ། སེམས་ཅན་རྣམས་ནི་གྲོལ་བའི་ཕྱིར། ། སྔགས་མཁན་གཞན་ལ་ཕན་བརྩོན་ཞིང་། ། སྙིང་རྗེ་ཅན་གྱི་དབང་བསྐུར་རོ། །
དེ་ལྟར་དབང་བསྐུར་ཞིང་སྡིག་པ་བྱང་བ་བྱས་པའི་ཕན་ཡོན་ནི། སྦྱོང་རྒྱུད་ལས། དེ་ནས་སྡིག་པ་ཀུན་སྦྱངས་ཏེ། ། དམྱལ་བ་ལ་སོགས་སྡུག་བསྔལ་ལས། ། དེ་ནི་མྱུར་དུ་རྣམ་པར་ཐར། ། སྡིག་ལས་རྣམ་གྲོལ་བདག་ཉིད་དེ། ། དག་པར་གྱུར་པའི་ལྷ་རྣམས་ཀྱི། ། རིགས་སུ་སྐྱེ་བར་གྱུར་ནས་ཀྱང་། ། དེ་ནི་རྟག་ཏུ་སངས་རྒྱས་དང་། ། ཆོས་འགྲོ་བ་ནི་ཐོབ་པར་འགྱུར། །
ཕྱིར་མི་ལྡོག་པའི་ས་ལ་གནས། ། རིམ་ཀྱིས་བྱང་ཆུབ་ཐོབ་པར་འགྱུར། ། ཞེས་གསུངས་སོ། ། དེ་ལྟར་སྡིག་པ་སྦྱངས་ཤིང་དབང་བསྐུར་བས། ཚེ་འདས་དེ་ཡི་དམ་གྱི་ལྷར་གསལ་ལ། དེ་ལ་མཆོད་པ་ཅི་འབྱོར་དང་། མེ་ཏོག་གི་ཆར་དབབ་པ་ལ་སོགས་པ་བྱའོ། ། ལམ་བསྟན་པའི་སྔགས། ཨོཾ་རཏྣེ་སོགས་བསྒྱུར་ན། དཀོན་མཆོག་རིན་ཆེན་རིན་ཆེན་ཆེ། །
རིན་ཆེན་ལས་བྱུང་རིན་ཆེན་འོད། ། རིན་ཆེན་ཕྲེང་བ་རྣམ་དག་པས། ། སྡིག་པ་ཐམས་ཅད་སྦྱོང་བར་གྱིས། ། ཏྲ་ཏ་བྲལ་བར་གྱིས། ལམ་སྦྱོང་བའི་སྔགས་བསྒྱུར་ན། པདྨ་པདྨར་ལས་བྱུང་བའི། ། བདེ་བ་ཅན་དུ་འགྲོ་བར་ཤོག ། ཅེས་པའོ། ། ཡུལ་ལུགས་ལ་ཟས་གཏོད་ཅེས་བྱ་བ་སྔོན་བྱང་ཕྱོགས་ཀྱི་ཡུལ་འདི་ན་བྱེད་པ་ཡོད་དེ། རྒྱུད་སྡེ་དང་བླ་མ་བརྒྱུད་པའི་བཤད་སྲོལ་ལག་ལེན་མི་ཤེས།
དབང་བསྐུར་ཡང་མ་ཐོབ། ཐོབ་པ་རྣམས་ཀྱང་དཀྱིལ་འཁོར་དུ་འཇུག་ཚེ། མེ་ཏོག་གང་ལ་ཕོག་དཔོན་སློབ་གཉིས་ཀས་མི་ཤེས། དེའི་དོན་གྱིས་དབང་བསྐུར་ཚེ་མེ་ཏོག་ཕོག་པའི་ལྷར་བསམ་ལ། རིག་པའི་དབང་ལྔ་རྡོ་རྗེའི་བརྟུལ་ཞུགས་དྲུག་གི་དབང་བསྐུར། དེ་ནས་རྡོ་རྗེ་སེམས་དཔར་བསྒྱུར་ནས། རྡོ་རྗེ་སློབ་དཔོན་གྱི་དབང་བསྐུར་དགོས་པ་ལ། མུན་ནག་སྣང་བ་མེད་པར་དཔོན་སློབ་ཞུགས་པ་དང་འདྲ་བའི་ཆོ་ག་སངས་རྒྱས་ཀྱིས་གསུངས་པའི་རྒྱུད་སྡེ་དེ་ནས་བརྒྱུད་པའི་ལག་ལེན་དང་འགལ་བ་གཅིག་བྱེད། ཡོན་བདག་གསོན་པོ་རྣམས་དང་། རྒྱུད་སྡེ་དང་འགལ་བའི་ཆོ་ག་བྱེད་མཁན་རྣམས་ཀྱི་བསམ་པ་ལ།
གཤིན་པོ་དེ་དགེ་བ་བྱས་སམ། སྡིག་པ་གང་བྱས་ཀྱང་བར་དོར་སྐྱེས་ནས། སྐྱེ་བ་སྔ་མ་ལ་དགེ་བ་བྱས་ཀྱང་། བར་དོར་སྡིག་པའི་སྣང་བ་འཆར་བར་བསྒོམ། གཤིན་པོ་དེ་རིགས་དྲུག་གང་དུ་སྐྱེས་ཀྱང་། དེར་མ་སྐྱེས་པར། ཟས་གཏོད་མ་བྱས་བར་ལ་བར་དོ་ན་ཡོད་པར་བསྒོམ། ཟས་གཏོད་བྱེད་པའི་ཚེ། དེ་ལ་དུས་ཚོད་ནམ་གྱི་ཚེ་བྱེད་ཅེས། བླ་མ་དང་ཡོན་བདག་གཉིས་ཀས་བོན་པོ་ལ་གྲོས་འདྲི།
དེ་ནས་ཟས་གཏོད་བསགས་ནས་དེ་ལ་འཕྲོག་པའི་བགེགས་ཡོད་པར་བསྒོམ། དེ་ལ་བགེགས་བསྐྲོད་པར་བསྒོམ། དེ་ནས་བགེགས་རྣམས་མེད་ནས། ཤི་བ་དེ་དངོས་སུ་ཡོད་པར་བསྒོམ། ཟས་དེ་ཐོབ་པ་དང་། ཤི་བ་དེ་དང་གསོན་པོ་རྣམས་བྲལ་བར་བསྒོམ། ཤི་བའི་སེམས་དེའང་རེ་ཐག་ཆོད་ནས། ཁོ་རང་སྐྱེ་བ་ལེན་པར་ཡོན་མཆོད་རྣམས་ཞལ་འཆམས་ནས། ཞལ་ནས་འདོན་ཅིང་སེམས་ཀྱིས་ཀྱང་བསྒོམ་མོ། ། དེ་ལ་ཡོན་མཆོད་དེ་རྣམས་ཐུབ་པའི་དབང་པོ་ཐམས་ཅད་མཁྱེན་པ་སྐྱོན་ཀུན་ཟད།
ཡོན་ཏན་ཀུན་རྫོགས་དེས། ཚེ་འཕོས་པ་ཇི་ལྟར་ལུང་བསྟན་པའི་མདོ་ལས། ཀྱཻ་རྒྱལ་པོ་ཆེན་པོ། འདི་ནས་ཚེ་འཕོས་པ་ལ། ཕ་མའམ། སྤུན་ནམ། བུ་ལ་སོགས་པ་ཉེ་འབྲེལ་རྣམས་ཀྱིས་བཟའ་བ་དང་བཏུང་བ་ཉུང་ངུར་ཉུང་ངུར་གཏད་པ་དང་། བསྔོས་པ་ཡང་བསྐལ་པ་མང་པོར་ཟད་པར་མི་འགྱུར་བར་བཟའ་ཞིང་འཐུང་ངོ་ཞེས་འཇིག་རྟེན་པ་རྣམས་མཆི་ན། དེ་ལྟར་ལགས་སམ་ཞེས་གསུངས་པ་ནི། རྒྱལ་པོ་ཆེན་པོ།
གླིང་བཞི་པ་ནས། སྟོང་གི་འཇིག་རྟེན་གྱི་ཁམས་དང་། སྟོང་གཉིས་སྟོང་གསུམ་གྱི་འཇིག་རྟེན་གྱི་ཁམས་མཐའ་ཡས་དཔག་ཏུ་མེད་པ། བསམ་གྱིས་མི་ཁྱབ་པ་ཐམས་ཅད་ན་བཟའ་བ་དང་བཏུང་བ་ཉུང་ངུ་ཉུང་ངུས་དུས་ཐམས་ཅད་དང་། བསྐལ་པ་མང་པོར་བཟའ་བའི་སེམས་ཅན་གཟིགས་པ་གསན་ནམ། རྒྱལ་པོ་ཆེན་པོ། ཡིད་བཞིན་གྱི་ནོར་བུ་རིན་པོ་ཆེ་ལ་ཅི་བསམ་པའི་འདོད་པ་འབྱུང་བ་འཁོར་ལོས་བསྒྱུར་བའི་རྒྱལ་པོ་ལ་ཡོད་པ་ཡང་། སྔོན་བསྐལ་པ་མང་པོར་བསོད་ནམས་ཀྱི་ཚོགས་ཚད་མེད་པ་བསགས་པ་ལས་བྱུང་བ་ཡིན་ནོ། ། གནམ་སམ་གློ་བུར་དུ་བྱུང་བ་མ་ཡིན་ན་བཟའ་བ་དང་བཏུང་བ་ཉུང་ངུ་དེ་བསྐལ་བའི་མཐའི་བར་དུ་མི་ཟད་པ་དེ་རིགས་ལགས་སམ། ཀྱཻ་རྒྱལ་པོ་ཆེན་པོ།
ཚེ་མ་འཕོས་པའི་ཕ་མ་དང་སྤུན་གཉིས་ལ་གཅིག་འབྲེལ་པར་འཛིན་པར། ཕན་པར་འདོད་པ་རྣམས། ད་ལྟ་མ་ཤི་བ་ལུས་དང་ལྡན་པ་ཡང་། གཅིག་ཡུལ་གཞན་དུ་སོང་ནས། དེ་ལ་ཕ་མའམ་བུའམ་སྤུན་གང་ཡང་རུང་བས་ཟས་སྐོམ་མང་པོ་སྦྱིན་ནོ་ཞེས་བསྔོས་པ་ཡང་ཡུལ་གཞན་དུ་སོང་བ་དེའི་རྨི་ལམ་དུ་ཡང་མི་འབྱུང་ན། དངོས་པོ་བཟའ་ཞིང་འཐུང་བ་ལྟ་ག་ལ་ཡོད། ཚེ་འཕོས་ནས་ལུས་དང་བྲལ་བ་ལ་བསྔོས་ཤིང་གཏད་པ་བཟའ་ཞིང་འཐུང་བ་ལྟ་ག་ལ་ཡོད། ཀྱཻ་རྒྱལ་པོ་ཆེན་པོ། ཚེ་འཕོས་ནས་སེམས་ལུས་དང་བྲལ་བ་དེས། བུ་དང་སྤུན་ལ་སོགས་པས་གཏད་པའི་ཟས་སྐོམ་དངོས་པོ་ཅན་འདི་དག་གི་སེམས་དངོས་པོ་མེད་པ་གཟུགས་མེད་པ་ཇི་ལྟར་བདག་པོ་བྱེད་པར་འགྱུར།
དེའི་ཅིའི་ཕྱིར་ཞེ་ན། བཟའ་བ་དང་བཏུང་བ་ནི། ལུས་ཡོད་པའི་ཡན་ལག་གི་རྩོལ་བ་ལ་རག་ལས་ན། སེམས་ལ་ལུས་ཀྱི་ཡན་ལག་དེའི་རྩོལ་བ་ཡོད་དམ། རྒྱལ་པོས་གསོལ་པ། བཅོམ་ལྡན་འདས་དེ་ལྟར་ལགས་ན། ཚེ་འཕོས་པ་ལས། འདི་ནས་ཕན་འདོགས་པའི་བཟའ་བཏུང་དང་། བཞོན་པ་དང་། གོས་དང་།
རྒྱན་ལེགས་པར་བཏང་བ་འདི་ལ་དོན་མ་མཆིས་པ་ལགས་སམ། བཅོམ་ལྡན་འདས་ཀྱིས་བཀའ་སྩལ་པ། རྒྱལ་པོ་ཆེན་པོ། ཚེ་འཕོས་པ་དེས་ལས་དགེ་སྡིག་སྤྱད་པའི་རྣམ་སྨིན་གྱིས། འགྲོ་བ་རིགས་དྲུག་ཐ་དད་པ་གང་དུ་སྐྱེ་བ་ལེན་པ་དེ་ལ། མི་དགེ་བ་དང་མ་འབྲེལ་བའི་བསོད་ནམས་ཀྱི་ཚོགས་སུ་འགྱུར་བའི་ལས་དགེ་བ་སྣ་ཚོགས་པ་བཏང་ན། མཐོ་རིས་དང་ཐར་པ་ཡང་བསྐྱེད་ལ། གལ་ཏེ་སྐྱེ་བ་བླངས་པ་གཅིག་ལ་བསོད་ནམས་སུ་འགྱུར་བའི་ལས་དགེ་བ་གཅིག་བཏང་ན་སྐྱེ་བ་བླངས་པ་དེས་ནོར་རྙེད་པ་དང་། ལོ་ལེགས་པ་དང་། འདོད་པའི་ལོངས་སྤྱོད་འཕེལ་བ་དང་།
འགྲོ་བ་གཞན་ཐམས་ཅད་ཀྱིས་མཆོད་ཅིང་བཀུར་བའི་ཕན་ཡོན་ཡོད་ཀྱིས། ཚེ་འཕོས་པ་སྐྱེ་བ་མི་ལེན་པར་གཤིན་གྱི་འཇིག་རྟེན་ན་ཡོད་པས་བཟའ་བཏུང་དང་། བཞོན་པ་དང་། གོས་རྒྱན་གྱི་བདག་པོ་བྱེད་པ་ནི་མ་ཡིན་ནོ། ། ཞེས་གསུངས་སོ། ། རྗེས་ཆོག་ནི། མེ་ལྟར་འབར་བའི་སྦྱིན་སྲེག་གི་སྐབས་ནས། དེ་འདྲའི་ལུས་ལ་དབང་བསྐུར་ཞིང་། ། མཉམ་པར་གཞག་པས་བསྲུངས་ནས་ཀྱང་། ། མཇུག་ཏུ་མངོན་པར་མཆོད་ནས་ནི། །
ཞེས་གསུངས། ལེགས་གྲུབ་ཏུ། གཙང་ཞིང་གཙང་མར་སྦྱར་བ་ཡི། ། སོགས་དང་། རབ་གནས་ཀྱི་རྒྱུད་ལས། ཆུ་དང་ཐང་ལས་སྐྱེས་པ་ཡི། ། སོགས་དང་། ཛ་བ་རི་པའི་མཆོད་ཕྲེང་དུ། བླ་མེད་རྡོ་རྗེ་ཐེག་པའི་དོན་སྟོན་ཅིང་། ། སོགས་དང་།
གཙུག་དགུའི་གཞུང་ལས། སྒེག་མོ་ཕྲེང་བ་སོགས་གསུངས་སོ། ། གསང་བ་སྤྱི་རྒྱུད་ལས། བཟོད་གསོལ་གྱི་ཚིག་རྣམས་གསུངས་ཤིང་། བཀྲ་ཤིས་སྟོང་ཆེན་རབ་འཇོམས་ལས་གསུངས་སོ། ། ཆོ་ག་མ་དག་པ་བྱས་པའི་ཉེས་དམིགས་ནི། སྤྱོད་རྒྱུད་ལས། དཀྱིལ་འཁོར་ལེགས་པར་མ་མཐོང་པར། །

གང་ཞིག་ཇི་སྙེད་སྔགས་ཟློས་པ། ། དེས་ན་དངོས་གྲུབ་ཐོབ་མི་འགྱུར། ། ཤི་ནས་ངན་སོང་ལྟུང་བར་འགྱུར། ། གཏི་མུག་དབང་གིས་མི་ཤེས་པར། ། མི་གང་དཀྱིལ་འཁོར་འབྲི་བྱེད་པ། ། དེ་ནི་མཚམས་མེད་ལྔ་རྣམས་དང་། ། འདྲ་བའི་གནས་སུ་འགྲོ་བར་འགྱུར། ། ཞེས་གསུངས་སོ། ། ཆོ་ག་དག་པོ་བྱས་པའི་ཕན་ཡོན་ནི། དེ་ཉིད་ལས། ཆོ་ག་ལེགས་པར་འབྲི་བ་ནི། །
བྱང་ཆུབ་སེམས་དཔའ་མཐུ་ཆེན་ཏེ། ། འདོད་པའི་གནས་ནི་དམ་པར་སྐྱེ། ། གཤེད་བྱེད་རྣམས་དང་རོ་ལངས་དང་། ། ཤ་ཟ་ལྟོ་འཕྱེ་ཆེན་པོ་སྟེ། ། རྣམ་པ་སྣ་ཚོགས་གདོན་རྣམས་དང་། ། འཇིགས་པར་འགྱུར་བའི་བགེགས་རྣམས་ཀྱིས། ། ལྷ་ཡི་རིགས་མཐོང་དམ་ཚིག་ཤེས། ། རྟག་ཏུ་ཚུགས་པར་མི་འགྱུར་ཞིང་། ། དེ་ཡི་མི་དགེའི་ལས་བྱང་ཞིང་། ། ངན་སོང་དུ་ཡང་ཡོངས་མི་ལྟུང་། །
དེ་ཡིས་བསྒྲུབས་ན་ངེས་པར་ནི། ། གསང་སྔགས་ཐམས་ཅད་འགྲུབ་པར་འགྱུར། ། དེ་ལ་བྱང་ཆུབ་ས་བོན་ནི། ། བརྟན་པར་འགྱུར་བར་དོགས་པ་མེད། ། ཅེས་གསུངས་སོ། ། རྒྱུད་དང་རིན་ཆེན་བཟང་པོའི་བཤད་སྲོལ་དང་། ། ཁྱད་པར་རྗེ་བཙུན་མཆོག་གི་དགོངས་པ་ལྟར། ། རྒྱལ་བས་ལུང་བསྟན་ཀུན་དགའ་བཟང་པོ་ཡིས། ། ཀུན་རིག་ཆོ་ག་གཞན་ཕན་མཐའ་ཡས་མཛད། ། དེ་ཉིད་ལུང་སྦྱོར་རིན་ཆེན་ཕྲེང་བ་འདི། །
ས་སྐྱར་གནས་པའི་སྔགས་འཆང་རྡོ་རྗེ་འཛིན། ། ངག་དབང་ཀུན་དགའ་བསོད་ནམས་ཞེས་བྱ་བའི། ། མང་དུ་ཐོས་པའི་དགེ་བསྙེན་པཎྜི་ཏ། ། གང་དེས་རྒྱུད་དང་གཞུང་ལུགས་རྣམ་དག་ལས། ། བཏུས་ཏེ་གང་དགོས་སྐབས་སུ་བབས་པར་སྦྱར། ། འདི་བགྱིས་དགེ་བས་བདག་ཅག་དཔོན་སློབ་ཀྱི། ། འདི་ཕྱིའི་དོན་ཀུན་ཡིད་བཞིན་འགྲུབ་གྱུར་ཅིག། །། སརྦ་མངྒ་ལཾ།། །། ༈ མཁན་ཆེན་ཨ་པད་རིན་པོ་ཆེའི་དགོངས་བཞེད་ལྟར་གུ་རུས་ཞབས་ཞུ་བགྱིས་པའོ།། PAGE * MERGEFORMAT 32 ཨ་མྱེས་ཞབས།
ཀུན་རིག་གཞན་ཕན་མཐའ་ཡས་ཀྱི་ཆོ་གའི་ལུང་སྦྱོར་རིན་ཆེན་ཕྲེང་བ། PAGE * MERGEFORMAT 25
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
