གསུང་འབུམ། ངག་དབང་ཀུན་དགའ་བསོད་ནམས།
པོད ༢༩༥
བསྟོད་པ་ཡོན་ཏན་རབ་ཏུ་གསལ་བ་དགེ་ལེགས་ཀྱི་འདོད་འཇོ།
༄༅། །མཆོག་གི་བླ་མ་དམ་པ་དཔལ་ས་སྐྱ་པ་མཁས་པ་དང་གྲུབ་པའི་དབང་ཕྱུག་ཆེན་པོ་འཇམ་པའི་དབྱངས་ངག་དབང་ཀུན་དགའ་བསོད་ནམས་གྲགས་པ་རྒྱལ་མཚན་དཔལ་བཟང་པོ་ལ་བསྟོད་པ་ཡོན་ཏན་རབ་ཏུ་གསལ་བ་དགེ་ལེགས་ཀྱི་འདོད་འཇོ་ཞེས་བྱ་བ་བཞུགས་སོ།། རྒྱ་གར་སྐད་དུ། སངྒུ་རུ་ཝ་ར་ཤྲཱི་བྷུ་མི་པཎྜུ་ཀ་མཧཱ་པཎྜི་ཏ་སིདྡྷེ་ཤྭ་ར་མཉྫུ་གྷོ་ཥ་ཝཱ་གིནྡྲ་ནནྡ་པུ་ནྱ་ཀིརྟི་དྷྭ་ཛ་ཤྲཱི་བྷ་དྲཱ་ཡ་སྟདྡྲེ་གུ་ན་པྲ་བྷ་ཝ་ཤྲེ་ཡ་ཀཱ་མོ་དྷེ་ནུ་ནཱ་མཿ བོད་སྐད་དུ། མཆོག་གི་བླ་མ་དམ་པ་དཔལ་ས་སྐྱ་པ་མཁས་པ་དང་གྲུབ་པའི་དབང་ཕྱུག་ཆེན་པོ་འཇམ་པའི་དབྱངས་ངག་དབང་ཀུན་དགའ་བསོད་ནམས་གྲགས་པ་རྒྱལ་མཚན་དཔལ་བཟང་པོ་ལ་བསྟོད་པ། ཡོན་ཏན་རབ་ཏུ་གསལ་བ་དགེ་ལེགས་ཀྱི་འདོད་འཇོ་ཞེས་བྱ་བ། མཚུངས་པ་མེད་པའི་སྤྲུལ་པའི་སྐུ་ངོ་མཚར་བའི་རྣམ་པར་ཐར་པ་བསམ་གྱིས་མི་ཁྱབ་པས་བརྒྱན་པའི་བླ་མ་ཆོས་ཀྱི་རྗེ་དེ་ཉིད་ཀྱི་ཞབས་ཀྱི་པདྨོ་དྲི་མ་མེད་པ་ལ་གུས་པས་ཕྱག་འཚལ་ཞིང་སྐྱབས་སུ་མཆིའོ། ། ཐུགས་བརྩེ་བ་ཆེན་པོས་དུས་ཐམས་ཅད་དུ་རྗེས་སུ་གཟུང་དུ་གསོལ། གང་གི་མཚན་ཙམ་འཛིན་ཅིང་དྲན་པས་ཀྱང་། ། ཐར་པའི་ལམ་ལ་ཡུད་ཀྱིས་འདྲེན་པ་པོ། །
དཔལ་ལྡན་ས་སྐྱ་པ་ཞེས་སྙན་གྲགས་པའི། ། བླ་མ་བརྒྱུད་པར་བཅས་ལ་གུས་བཏུད་ནས། ། གདུང་རིགས་ལས་འཁྲུངས་ཆོས་དང་སྲིད་ཀུན་ལ། ། དབང་བསྒྱུར་ས་གསུམ་འགྲོ་བའི་འདྲེན་པ་མཆོག ། ཚད་མེད་ཡོན་ཏན་ཀུན་གྱི་གཏེར་གཅིག་པུ། ། གུས་པས་བསྟོད་པའི་ཚིག་འཕྲེང་འདི་སྤེལ་ལོ། ། འོད་གསལ་ལྷ་ཡི་ཐིག་ལེ་སྐྱེ་དགུ་ཡི། ། བསོད་ནམས་དཔལ་དུ་བྱོན་ལས་རིགས་གསུམ་གྱི། ། རྣམ་འཕྲུལ་སཱ་ལའི་ཤིང་ལྟར་རྒྱས་པའི་ཚོགས། ། བུ་རམ་ཤིང་པའི་འགྲན་ཟླར་བསྐྲུན་སྙམ་བྱེད། །
ལྷ་ཡི་སྐད་དུ་ཆོས་སྨྲ་ཕུལ་བྱུང་རྗེ། ། བྱང་ཆུབ་སེམས་ཀྱིས་གང་བའི་ཡན་ལག་མཆོག ། ས་ལ་བཏུད་པའི་ཡུལ་གྱུར་མ་འོངས་གཏམ། ། མངོན་དུ་གྱུར་པའི་རིགས་སུ་ཁྱོད་འཁྲུངས་སོ། ། རྒྱུད་སྡེ་བྱེ་བའི་གསང་མཛོད་ངེས་བཟུང་བས། ། ཀུན་ལ་བརྩེ་བ་མི་འགྱུར་དགའ་བས་གཏམས། ། ཐེག་མཆོག་སྙིང་པོའི་འབྱུང་གནས་གང་གི་གདུང་། ། འདི་ཙམ་གྱིས་ཀྱང་ཆེ་དགུའི་བླ་མར་འོས། ། རྫོགས་སངས་རྒྱས་ཀྱི་མཁྱེན་པའི་ཚོགས་ཇི་སྙེད། ། གདུལ་བྱའི་སྣང་ངོར་གཟུགས་ཅན་བཞིན་བཀོད་པ། །
ཟུར་ཕུད་ལྔ་ལྡན་དགེ་བའི་བཤེས་ཀྱི་ཚུལ། ། གཅིག་མིན་མང་པོ་བསྐྲུན་པའི་རིགས་འདི་རྨད། ། དེ་འདྲའི་རིགས་མཆོག་རིགས་ཀྱི་ནུས་པ་ཡིས། ། འཁྲུངས་ཙམ་ཉིད་ནས་བསྟན་འགྲོའི་དོན་ལ་ཆས། ། བསམ་བཞིན་སྐྱེ་བ་བཞེས་པའི་མཚན་མ་གསལ། ། རིགས་འདི་ཆེས་མཛེས་བྱ་ཕྱིར་ཡང་སྤྲུལ་སྙམ། ། གང་གི་མཁྱེན་པ་མཁའ་དང་ཉི་མའི་འོད། ། ཇི་ལྟ་ཇི་སྙེད་མ་བསྒྲིབས་སྐྱེས་སྟོབས་ཀྱིས། ། མངོན་དུ་གྱུར་ཀྱང་འགྲོ་བའི་སེམས་གསོ་སླད། ། ཤེས་བྱའི་གནས་ཀུན་སྦྱངས་པས་ཅིག་ཆར་གཟིགས། །
འདི་ཀོ་རྒྱལ་བ་ཀུན་གྱི་ཚུལ་ལགས་མོད། ། དེར་ཡང་མ་ཟད་ཇི་སྙེད་འགྲོ་དོན་བསྒྲུབས། ། ཇི་སྙེད་བསྟན་པའི་ཁུར་ཆེན་ཁྱེར་བ་ཡི། ། ཐུགས་ཀྱི་སྟོབས་འདིས་གཞན་ལས་ཁྱད་པར་འཕགས། ། བསམ་ཡས་ཆོས་ཀུན་འཆད་ཅིང་སྟོན་པ་ལ། ། གཞོན་ནུའི་དུས་ནས་རྨོངས་པའི་མུན་པ་བཅིལ། ། གོང་མ་ངོ་མཚར་ཅན་ལ་འགྲན་ཟློའམ། ། ཡང་ན་སླར་བྱོན་ངང་ཚུལ་གསལ་ཕྱིར་ངེས། ། མཁས་དང་གྲུབ་པའི་མཛད་པ་བྱིས་པ་ཡི། ། བློ་ཡི་ར་བ་ལས་འགོང་འཇམ་པའི་དབྱངས། །
དབང་པོའི་མཚན་མངའ་ཆོས་གཟིགས་སྤྱན་སྟོང་ཅན། ། གང་གི་ཐུགས་ཀྱི་སྲས་སུ་གྱུར་འདིས་མཐོ། ། སྤྱི་དགེས་བསྟན་པའི་གསོས་ཆེན་མཁྱེན་བརྩེའི་གཏེར། ། མགོན་མེད་འགྲོ་ལ་ཡོངས་སྙོམས་གོས་དཀར་འཛིན། ། མཆོག་དེ་ཡབ་ཀྱི་སྐལ་བར་ཐོབ་པས་ཀྱང་། ། མ་ཚིམ་བླ་མར་བསྟེན་པའི་ངོ་མཚར་ཐོབ། ། སངས་རྒྱས་ཀུན་གྱི་ཐུགས་རྗེའི་རང་གཟུགས་ལ། ། བླ་མ་རིན་ཆེན་ལྟ་བུའི་སྐུར་གྱུར་པ། ། གཟུགས་གཞན་ཟློས་ཚེའང་རྒྱལ་བ་མུས་པ་ཞེས། ། རབ་བསྔགས་མགོན་དེའི་ཡེ་ཤེས་ཐུགས་སུ་འཕོས། །
བྱམས་དང་སྙིང་རྗེའི་ཡལ་འདབ་ཕྱོགས་བརྒྱར་བརྐྱངས། ། དབང་རྒྱུད་མན་ངག་མེ་ཏོག་འཕྲེང་བས་བརྒྱན། ། ཉམས་དང་རྟོགས་པའི་འབྲས་བུའི་ཁུར་ལྕི་བ། ། མགོན་དེའི་ཐུགས་སུ་གཅེས་པའི་ནོར་བུ་ཁྱོད། ། ལྷག་པའི་གདུང་དང་ལྷག་པའི་བསམ་པ་དང་། ། མཆོག་གི་མཁྱེན་པ་མཆོག་ཏུ་བརྩོན་པ་ཡིས། ། ཁྱད་པར་འཕགས་པའི་ཁྱད་པར་ཆེ་ལས་ཀྱང་། ། ཆེས་མཆོག་དད་པའི་སྟོབས་འདིས་མཆོག་ཏུ་གོ ། སྲིད་འདིར་མཁས་པའི་མཁས་པ་བྱེ་བས་ཀྱང་། ། འགྲན་པའི་རེ་བ་ཡོངས་བསྐལ་ས་སྐྱ་པ། །
རྗེ་བཙུན་གོང་མའི་ཆོས་ཀྱི་རྒྱལ་སྲིད་ལ། ། དབང་བསྒྱུར་བྱེད་པོར་མགོན་འདིའི་དྲིན་ལས་གྱུར། ། དགེས་མཛད་རྡོ་རྗེ་ལ་སོགས་གསང་བ་ཆེའི། ། ཆོས་ཀུན་བཟུང་བས་གསང་བའི་བདག་པོ་ཉིད། ། ཡང་ནས་ཡང་དུ་སྟོན་དང་བསྡུད་པོ་སོགས། ། རྣམ་འཕྲུལ་འཁོར་མོར་སྟོན་པའི་ངེས་པ་རྙེད། ། གང་གི་འདྲེན་མཆོག་དེ་ཡི་ངོ་མཚར་གྱི། ། རྣམ་པར་ཐར་པའི་སྒོ་བརྒྱ་ཕྱེ་བ་ལས། ། ཆ་ཤས་རེས་ཀྱང་སྲིད་པའི་རི་བསྙིལ་བའི། ། ཐེག་མཆོག་རྡོ་རྗེའི་ཐོག་ཆེན་ཅི་དགར་འབེབས། །
མང་དུ་གསན་ཅིང་ལེགས་པར་སྦྱངས་པ་ཡི། ། ཡོངས་སུ་འཛིན་པ་དུ་མའི་ཞལ་སྒོ་ལས། ། མདོ་རྒྱུད་བདུད་རྩི་གསོལ་ཏེ་ཁེངས་དྲེགས་ཀྱི། ། ཐོར་ཅོག་གྲོལ་བའི་གཙུག་ཏུ་བསྟེན་འདི་མཚར། ། འཛུམ་པའི་ཞལ་ལས་ཕན་བདེའི་ཐབས་དུ་མས། ། གཅིག་ཆར་ངང་གིས་གསལ་མཛད་ས་སྐྱ་པ། ། ཐུགས་རྗེའི་རང་ཚུལ་མ་བསྒྲིབས་སེམས་དཔའ་དེའི། ། གསུང་གི་གཅེས་པའི་མཛོད་འགའ་ཁྱོད་ཀྱིས་བཟུང་། ། ཨེ་མ་ཁྱོད་ཀྱི་མཁྱེན་པ་ཤར་རིའི་རྩེ། ། རིག་གནས་ཉི་ཟླ་གཟའ་སྐར་ཇི་སྙེད་པ། །
རྒྱུ་བའི་ལམ་གཅིག་ཉིད་དུ་ངེས་མཐོང་བས། ། མཁས་རློམས་གླིང་བཞི་པ་ཀུན་གྱེན་མིག་ལྟ། ། གནམ་ལྕགས་ཐོག་གི་རིག་པས་ལོག་སྨྲའི་དཔུང་། ། མཐའ་དག་ཐལ་བར་བསྲེག་པའི་ཟབ་དོན་གྱི། ། མེ་དཔུང་འབར་བས་ལམ་ལོག་མུན་པ་ཀུན། ། ཅིག་ཆར་གསལ་བས་ཐར་ལམ་རྙེད་སླར་བྱས། ། སྡེ་སྣོད་རྒྱུད་སྡེའི་ཆོས་སྤྱན་དྲི་མེད་ཅན། ། ས་སྐྱའི་བཞེད་གཞུང་སྟོང་ལ་ཟླ་མེད་པའི། ། དཔའ་བོ་རྣམས་ཀྱི་གསུང་དོན་གཟིགས་ནས་དེ། ། གུས་པའི་སྤྱི་བོར་འཛིན་འདི་གཞན་ལས་རྨད། །
རིང་ལུགས་དྲི་མ་མེད་པའི་སྒོ་མཐའ་ཡས། ། གསལ་བྱེད་ལེགས་བཤད་རིན་ཆེན་འཕྲེང་བའི་ཚོགས། ། ཟབ་དོན་ང་ཉིད་ཅེས་པའི་རང་སྒྲ་ཅན། ། དཔལ་གྱི་མགུར་ནས་ཕྱུང་བས་དབུལ་བ་བསལ། ། རྣལ་འབྱོར་དབང་ཕྱུག་ཆེན་པོས་གཞོན་དུས་ནས། ། བྱིན་གྱིས་བརླབས་པས་དེ་མ་ཐག་པ་རུ། ། གསུང་ངག་སྒོ་འཕར་ཕྱེ་བས་སྐལ་ལྡན་རྣམས། ། གྲུབ་པ་ཆེ་འབྲིང་ཆུང་ངུའི་ས་ལ་བཞག ། དངོས་བརྒྱུད་བླ་མའི་ཚོགས་ཀྱིས་དངོས་དང་ཉམས། ། རྨི་ལམ་ཚུལ་དུ་ཚུལ་འགས་བྱིན་གྱིས་རློབ། །
དེ་ཡི་མོད་ལ་ཕྱི་ནང་རྟེན་འབྲེལ་གྱིས། ། བསྟན་པའི་བྱ་བ་དུ་མ་ལྷུན་གྱིས་གྲུབ། ། ལྷ་དང་ཀླུ་དབང་ཆེ་རྣམས་བྲན་དུ་བཀོལ། ། མི་དབང་རྒྱལ་པོས་གཙུག་གི་ནོར་བུས་བཏུད། ། དྲེགས་ལྡན་འབྱུང་པོས་སྲོག་གི་སྙིང་པོ་ཕུལ། ། ནུས་མཐུའི་དབང་ཕྱུག་མཆོག་ཏུ་དབང་བསྐུར་ཐོབ། ། ཐུབ་བསྟན་སྤྱི་དང་ཁྱད་པར་ས་སྐྱ་པའི། ། བསྟན་དང་བསྟན་འཛིན་ཡོངས་ཀྱི་མགོན་དུ་གྱུར། ། དྲི་མེད་བསྟན་པ་སྤེལ་བའི་བྱེད་པོ་ཉིད། ། གཅིག་པུར་གྱུར་ཅེས་འགྲོ་འདིས་སྙན་པར་སྒྲོག །
འཁྲུལ་པ་ཟད་པའི་རྗེ་བཙུན་དཀར་པོ་གསུམ། ། འགྲོ་བའི་བླ་མ་ཆོས་རྗེ་ཁུ་དབོན་གྱི། ། གདན་ས་ཆེན་པོ་སྐྱོང་ལ་དེ་དག་དང་། ། མཁྱེན་བརྩེ་འཕྲིན་ལས་མཚུངས་པ་ཉིད་དུ་འཁུམས། ། མགོན་དེ་ཀུན་གྱི་གསུང་རབ་གསལ་མཛད་པ། ། ཇི་སྙེད་བྱོན་པའི་མཆོག་གྱུར་རྒྱལ་བ་ཡིས། ། ལུང་བསྟན་བརྙེས་པ་སྲས་དང་སློབ་མར་བཅས། ། ཀུན་གྱི་བསྟན་པ་བསྲུང་ཕྱིར་སླར་བྱོན་བཞིན། ། ཡེ་ཤེས་སྒྱུ་མའི་རོལ་པ་མིག་འཕྲུལ་ལྟར། ། ཅིར་ཡང་སྤྲུལ་པས་ཁ་བ་ཅན་གནས་པའི། །
གདུག་ཅན་མི་མིན་འདུལ་བའི་འཕྲུལ་བརྒྱ་པ། ། པདྨ་ཀ་རས་དངོས་སུ་བྱིན་བརླབས་པའི། ། ཀླུ་དབང་བསྲུང་དང་རྡོ་རྗེ་རིན་ཆེན་སོགས། ། མེས་པོ་སྔོན་བྱོན་མཁས་གྲུབ་གྲགས་ལྡན་འགས། ། ལེགས་པར་བསྐྱངས་པའི་རིང་སྲོལ་ཕྲ་མོར་བཅས། ། ཉམས་མེད་གསལ་བ་ཡང་གསལ་བདག་པོར་གྱུར། ། གསང་བའི་བདག་པོ་ཕངས་བྱས་རྒྱས་བཏབ་པའི། ། གསང་རྒྱུད་རྒྱ་མཚོ་ཐུགས་རྗེས་འགྲོ་ལ་སྦྱིན། ། གསང་སྔགས་འཛིན་པ་ཀུན་གྱི་གཙུག་ན་མཐོ། ། གསང་གསུམ་རྨད་བྱུང་དཔལ་ལྡན་བརྩེ་བ་ཆེ། །
སྲས་ཀྱི་མཐུ་བོ་མཆེད་དང་བཅས་པའི་སྲོལ། ། འདི་དང་འདི་ཞེས་མངོན་སུམ་སྟོན་པ་ལ། ། དུས་འདིར་འགྲན་ཟླས་དབེན་པའི་སྙན་གྲགས་ཉིད། ། དཀར་ཕྱོགས་དགའ་བའི་ལྷ་རྣམས་གར་ཡང་སྒྲོག ། སྡུད་མཛད་རྡོ་རྗེ་འཛིན་པའི་རྣམ་འཕྲུལ་ཉིད། ། ཡང་སྲིད་བདུན་དུ་འཇམ་དཔལ་མཚན་བརྗོད་པའི། ། ཡ་མཚན་བཟུང་བས་འཇམ་པའི་རྡོ་རྗེ་ཞེས། ། གྲགས་པའི་རྒྱལ་མཚན་བཟུང་བའི་རྗེ་བཙུན་མཆོག ། གདུལ་བར་བྱ་ལ་སངས་རྒྱས་དུས་ལས་ནི། ། ནམ་ཡང་མི་ཡོལ་བདེན་དོན་གཉིས་མ་འདིར། །
རང་གི་རིགས་ཀྱི་དབོན་དུ་སྤྲུལ་ལོ་ཞེས། ། འགའ་ཡིས་ལྟས་མཐོང་བདག་ལའང་ཅུང་ཟད་སྣང་། ། གང་གི་མཁྱེན་པས་རིག་པའི་གནས་མཐའ་དག ། ཇི་ལྟར་གཟིགས་བཞིན་གཞན་ལ་ཡང་བསྟན་པས། ། གངས་རིའི་ལྗོངས་འདིར་འཕགས་ཡུལ་ལྟར་བྱེད་པོ། ། ཐུབ་དབང་གཉིས་པ་ས་སྐྱ་པཎྜི་ཏའི། ། འཆད་རྩོད་རྩོམ་དང་བསྒོམ་པའི་རྣམ་ཐར་ལ། ། རང་དབང་མཛད་པོ་ཁྱོད་ཀྱི་རྣམ་དཔྱོད་ཀྱིས། ། སྨྲ་བ་པོར་རློམས་དྲེགས་ལྡན་རྣམ་མང་པོ། ། ཟིལ་གྱིས་གནོན་པའི་ཚུལ་འདིས་རྣམ་དཀར་སྤེལ། །
ཡི་དམ་ལྷ་ཚོགས་སྤྲིན་ལྟར་འཁྲིགས་པའི་དབུས། ། རེག་མཐོང་མཚན་མའི་གློག་སྟོང་ཡང་ཡང་འགྱུ། ། དངོས་གྲུབ་ཆར་ཆེན་རྣམ་མཁྱེན་རྒྱ་མཚོ་དང་། ། འགྲོ་འདུལ་ཐ་བ་བརླན་པའི་དཔལ་དུ་གྱུར། ། བཀའ་ཡི་སྲུང་མ་བསྟན་པའི་བྱ་ར་བ། ། གཙོ་བོ་རྣམ་གཉིས་ཡུམ་འཁོར་བཅས་པ་གང་། ། མངགས་གཞུག་བྲན་གྱི་ངང་ཚུལ་ལྷུར་ལེན་ན། ། ཁྱོད་ཀྱི་བསྟན་པ་སྤེལ་ལ་དཀའ་ཚེགས་ཅི། ། དམ་པ་བརྒྱུད་པར་བཅས་པའི་བཞེད་གཞུང་གི ། སྙིང་པོ་བསྐང་ཕྱིར་རྣམ་དཀར་མཛད་པའི་རྒྱུན། །
ངོ་མཚར་ཕུལ་དུ་བྱུང་བ་ལྟར་ཆགས་པའི། ། མཛད་བཟང་ངལ་མེད་སྐྱོང་བ་འདི་ཡ་མཚན། ། སངས་རྒྱས་བྱང་སེམས་སྣ་ཚོགས་མཆོད་པའི་འཕྲུལ། ། ཆོ་གའི་ཚོགས་དང་བཅས་པས་ཡོངས་མཉེས་པའི། ། འཛུམ་ཞལ་ཁྱོད་ཉིད་གཅིག་པུས་ལྟ་ལགས་ན། ། གཞན་ཀུན་ཕྲག་དོག་ཚེར་མས་མི་ངལ་ལམ། ། དེ་ལྟ་ན་ཡང་དེ་ལྟའི་ལམ་བཟང་པོ། ། མཁའ་འགྲོའི་ཞལ་རླངས་མ་ཉམས་རིས་མེད་དུ། ། ཉེ་བར་སྩལ་ནས་རིང་མིན་གོ་འཕང་དེར། ། སྙོགས་ཞེས་དབུགས་དབྱུང་སྩལ་པས་ཡིད་བདེ་ཐོབ། །
ཁྱོད་ཀྱི་ལྗགས་རྩེ་ལས་འཕྲོས་ལེགས་བཤད་ཀྱི། ། བདུད་རྩིའི་འཚོ་བས་དེང་དུས་བསྟན་འཛིན་གྱི། ། དབང་པོ་ཀུན་གྱི་སྲོག་འཚོ་རབ་དགའ་སྟེར། ། དེ་སླད་ཟས་གཙང་སྲས་ཀྱི་རྒྱལ་ཚབ་ཉིད། ། བསམ་པའི་རེ་བ་རྒལ་ལས་མཁྱེན་བརྩེའི་ཤུགས། ། འདི་ཙམ་བཞེས་སྐད་ངག་གི་ཡུལ་ལས་འདས། ། རྟག་ཏུ་ལུས་ཀྱི་ཡན་ལག་མཆོག་བཏུད་ནས། ། ཞབས་སེན་གཙུག་ཏུ་འཛིན་པའི་ངལ་གསོ་ཐོབ། ། སྲས་བཅས་རྒྱལ་བའི་སྐུ་དང་དབྱེར་མེད་ཅིང་། ། རྗེ་བཙུན་གོང་མ་རྣམས་དང་མི་གཉིས་པའི། །
བསྟན་པའི་རྩ་ལག་དཔལ་ལྡན་ས་སྐྱ་པ། ། འཇམ་དབྱངས་བླ་མའི་ཞབས་ལ་ཕྱག་འཚལ་ལོ། ། ངག་དབང་ལྷ་ཡི་བླ་མ་མཁས་ཀུན་གྱི། ། བསྙེམས་པ་འཕྲོག་པའི་དགའ་སྟོན་སྩོལ་བ་པོ། ། བསོད་ནམས་ཡེ་ཤེས་ཚོགས་ཀྱི་མངའ་བདག་ཆེ། ། སྔགས་འཆང་འགྲོ་བའི་མགོན་ལ་ཕྱག་འཚལ་ལོ། ། སངས་རྒྱས་ཞིང་རྣམས་ཀུན་ཏུ་རབ་གྲགས་པའི། ། རྒྱལ་མཚན་མཐོན་པོར་འཛིན་མཁས་གདུལ་བྱའི་དཔལ། ། ཆོས་ཀྱི་རྒྱལ་པོ་བཟང་པོའི་ཞབས་པད་ལ། ། གུས་པས་འདུད་དོ་བརྩེ་བའི་ལྕགས་ཀྱུས་ཟུངས། །
སྙིགས་མ་ལས་སྙིགས་དུས་ཀྱི་ཐ་མ་འདིར། ། སྐལ་དམན་ལས་དམན་སེམས་ཅན་འདི་དག་གིས། ། རེ་བའི་དཔག་བསམ་རེ་བ་མི་གཅོད་པར། ། གདུང་འཛིན་འབྲས་རྒྱས་གདུང་རིགས་མཛེས་གྱུར་ཅིག ། སྤྱན་རས་གཟིགས་དང་ལག་ན་རྡོ་རྗེ་ཅན། ། ཕལ་ཆེར་འཇམ་པའི་དབྱངས་ཀྱི་འཕྲེང་བ་རུ། ། རྣམ་པར་སྤྲུལ་ནས་ལུས་ཅན་ཡོངས་སྨིན་པའི། ། སྤྲུལ་པའི་རྣམ་འཕྲུལ་རྒྱུན་མི་འཆད་པ་སྩོལ། ། རིགས་ལྔ་ལ་སོགས་གདན་གསུམ་ལྷ་རྣམས་ཀྱི། ། ངོ་བོར་གྱུར་པའི་ཟག་མེད་རྡོ་རྗེའི་སྐུ། །
སྲིད་པ་ཇི་སྲིད་བར་དུ་མི་གཡོ་བར། ། ཞབས་པད་རིང་དུ་བརྟན་པར་གསོལ་བ་འདེབས། ། མི་ཤིགས་རྡོ་རྗེའི་སྐུ་མཆོག་མི་གཡོ་བར། ། ལེགས་བཤད་ཆུ་ཀླུང་བཞིན་དུ་ལེགས་སྤེལ་ཞིང་། ། སྲས་རྒྱུད་སྐུ་གསུང་ཐུགས་ཀྱི་སྲས་དུ་མས། ། ས་སྐྱའི་བསྟན་པ་ས་འདིར་མཛེས་གྱུར་ཅིག ། སྙན་པར་རབ་གྲགས་ས་སྐྱའི་འཇམ་དབྱངས་རྗེ། ། སྙན་ངག་ཚིག་གིས་བསྔགས་པའི་མེ་ཏོག་འཕྲེང་། ། སྙན་ཤལ་མཛེས་པའི་རྒྱན་དུ་ཉེར་དགོངས་ནས། ། སྙན་གཙེར་འབོད་པའི་འགྲོ་ཀུན་རྗེས་སུ་ཟུངས། །
ལས་ངན་དབང་གིས་རིགས་དྲུག་གར་སྐྱེས་ཀྱང་། ། མྱུར་མགྱོགས་ཐུགས་རྗེའི་ཕོ་ཉ་མང་སྤྲོས་ནས། ། ཡང་དག་ལམ་དུ་གཞུག་ཅིང་གནས་སྐབས་དང་། ། མཐར་ཐུག་ཀུན་ཏུ་བདེ་བའི་དངོས་གྲུབ་སྩོལ། ། སྡུག་བསྔལ་དུ་མས་གཟིར་བའི་མ་རྒན་རྣམས། ། གང་འདུལ་ཐབས་ལ་མཁས་པའི་འཕྲིན་ལས་ཀྱིས། ། ངན་འགྲོ་ལོག་པའི་ལམ་ལས་མྱུར་བསྐྱབས་ནས། ། རྡོ་རྗེའི་ས་ལ་འགོད་པར་མཛད་དུ་གསོལ། ། ཕན་བདེ་ཀུན་གྱི་འབྱུང་གནས་ཐུབ་པའི་བསྟན། ། གོང་མའི་ལེགས་བཤད་བདུད་རྩིའི་སྙིང་པོ་ཅན། །
ཡར་ངོའི་ཟླ་བཞིན་འཕེལ་བས་སྙིགས་དུས་འདིར། ། རྫོགས་ལྡན་བཞིན་དུ་ཁྱོད་ཀྱིས་བསྐྱང་དུ་གསོལ། ། ཞེས་དཔལ་ལྡན་ས་སྐྱ་པ་ཆེན་པོ་འཇམ་པའི་དབྱངས་ངག་དབང་ཀུན་དགའ་བསོད་ནམས་གྲགས་པ་རྒྱལ་མཚན་དཔལ་བཟང་པོ་ལ་གསོལ་བ་གདབ་པའི་ཚུལ་འདི་ནི། གསུང་གི་བདུད་རྩིའི་སྐལ་བ་བཟང་པོ་ཐོབ་ཅིང་ཐུགས་རྗེའི་སྤྱན་རས་ཀྱིས་འཚོ་བས་དད་པའི་མེ་ཏོག་ཆེས་ཆེར་རྒྱས་པ། ཁམས་གསུམ་གྱི་འགྲོ་བའི་འདྲེན་པ་དཔལ་ས་སྐྱ་པ་ཆེན་པོ་བརྒྱུད་པ་དང་བཅས་པའི་བྲན་འབངས་སུ་གྱུར་པ། མདོ་ཁམས་ཀྱི་བཙུན་པ་ངག་དབང་བསྟན་པའི་རྡོ་རྗེས། ཆུ་ཕོ་སྤྲེལ་ལོ་ཁྲུམས་ཀྱི་ཟླ་བ་དཀར་པོ་གསར་དུ་ཤར་བའི་ཚེ། དཔལ་ལྡན་ས་སྐྱ་པ་ཡོན་ཏན་རིན་པོ་ཆེ་དུ་མའི་འབྱུང་གནས་སུ་འཇམ་དབྱངས་ཆོས་ཀྱི་རྒྱལ་པོ་དེ་ཉིད་ཀྱི་གསུང་གི་བདུད་རྩི་མྱོང་བའི་དུས་སུ་བྲིས་པའོ། ། འདིས་བླ་མ་དམ་པའི་ཐུགས་རྗེས་རྗེས་སུ་འཛིན་པར་གྱུར་ཅིག། །། སརྦ་མངྒ་ལཾ།།
༈ མཁན་ཆེན་ཨ་པད་རིན་པོ་ཆེའི་དགོངས་བཞེད་ལྟར་གུ་རུས་ཞབས་ཞུ་བགྱིས་པའོ།། PAGE * MERGEFORMAT 4 ངག་དབང་བསྟན་པའི་རྡོ་རྗེ། བསྟོད་པ་ཡོན་ཏན་རབ་ཏུ་གསལ་བ་དགེ་ལེགས་ཀྱི་འདོད་འཇོ། PAGE * MERGEFORMAT 3
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
