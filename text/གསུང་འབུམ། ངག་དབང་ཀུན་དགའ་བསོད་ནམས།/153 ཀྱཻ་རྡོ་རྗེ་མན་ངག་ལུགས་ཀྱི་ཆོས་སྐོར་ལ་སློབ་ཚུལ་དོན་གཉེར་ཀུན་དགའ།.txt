གསུང་འབུམ། ངག་དབང་ཀུན་དགའ་བསོད་ནམས།
པོད ༡༥༣
ཀྱཻ་རྡོ་རྗེ་མན་ངག་ལུགས་ཀྱི་ཆོས་སྐོར་ལ་སློབ་ཚུལ་དོན་གཉེར་ཀུན་དགའ།
༄༅། །ཀྱཻ་རྡོ་རྗེ་མན་ངག་ལུགས་ཀྱི་ཆོས་སྐོར་ལ་སློབ་ཚུལ་དོན་གཉེར་ཀུན་དགའ་བཞུགས།། ན་མོ་བཛྲ་དྷ་ར་བུདྡྷ་དྷྭ་ཛ་ཡེ། འདིར་དོན་གཉེར་ཅན་གྱི་རང་གི་སློབ་མ་འགའ་ཞིག་གིས་བསྐུལ་བའི་ངོར་ཀྱཻ་རྡོ་རྗེ་མན་ངག་ལུགས་ཀྱི་ཐུན་མོང་བའི་ཆོས་སྐོར་ལ་སློབ་ཚུལ་གྱི་རྣམ་གཞག་ཅུང་ཟད་བཤད་པར་བྱ་སྟེ། དེ་ཡང་སྐྱེས་བུ་བློ་གསལ་ཞིང་བླ་མས་ཇི་སྐད་སྨྲས་པ་ལ་ཉན་པ་ཞིག རྗེ་བཙུན་ས་སྐྱ་པ་རྣམས་ཀྱི་གསུང་རབ་དཔལ་ཀྱཻ་རྡོ་རྗེ་མན་ངག་ལུགས་ཐུན་མོང་བ་ཙམ་ཞིག་སློབ་པར་འདོད་ན། ལམ་འདི་བཞིན་དུ་བསྟན་ཏེ། ཐོག་མར་ཡོངས་སུ་རྫོགས་པའི་དགེ་བསྙེན། དགེ་སློང་གི་སྡོམ་པའི་བར་བློའི་རིམ་པ་དང་མཐུན་པར་བྱིན་ལ། དེ་ནས་ཆོས་རྗེ་པའི་སེམས་བསྐྱེད་ཀྱི་ཆོ་ག་ལུང་སྦྱོར་དང་བཅས་པའི་ཐེག་ཆེན་སེམས་ཀྱི་སྡོམ་པ་ཕོག དེའི་རྗེས་སུ་རྗེ་བཙུན་རྩེ་མོའི་དབང་ཆུ་དང་།
གྲོལ་ལམ་ལ་བརྟེན་པའི་དབང་གོང་མ་བསྐུར་ཚུལ་གྱི་ཡིག་ཆུང་དང་། ནེ་ཚེ་སྦལ་སྟོན་ལ་གདམས་པའི་ཡི་གེ་བཞིན། ཡབ་ཡུམ་གྱི་དཀྱིལ་འཁོར་དུ་དབང་བསྐུར། དེ་ཉིད་ཀྱི་བྱེ་བྲག་གིས་སྐུ་མཆེད་གཉིས་ཀྱིས་མཛད་པའི་ཡབ་ཡུམ་གྱི་སྒྲུབ་ཐབས་བསྒྲུབ་པའི་དམ་ཚིག་ཏུ་བསྟན་ནས། དེའི་རྗེས་ཉིད་ལ་རྗེ་བཙུན་གྱི་རྩ་ལྟུང་འཁྲུལ་སྤོང་བསྟན་པས་བསྲུང་བའི་དམ་ཚིག་ལ་འདྲིས་པར་བྱས་ནས། བཟའ་བའི་དམ་ཚིག་ཏུ་ཚོགས་ཀྱི་འཁོར་ལོའི་ཡི་གེ་རྗེ་བཙུན་ཁུ་དབོན་གྱིས་མཛད་པ་བཤད་ལ། དེ་ལྟར་དམ་ཚིག་ཅན་གྱིས་བསྙེན་པ་ཐོན་ནས་སྔགས་ཀྱི་ནུས་པ་དབྱུང་བའི་ཕྱིར་སྦྱིན་སྲེག་གི་ཡིག་ཆ་རྗེ་བཙུན་སྐུ་མཆེད་གཉིས་ཀྱིས་མཛད་པ་བཤད་ཅིང་། གཞན་དོན་དུ་དབང་བསྐུར་དང་། རབ་གནས་བྱ་དགོས་ན་འདི་བཞིན་ཡིན་ནོ་ཞེས་དེ་གཉིས་ཀྱི་ཡིག་ཆ་རྩེ་མོས་མཛད་པ་འཆད་དོ། ། དེ་ནས་རྒྱུད་ལ་ཐོས་བསམ་བྱེད་པར་འདོད་པ་ལ།
ཐོག་མར་མདོ་རྒྱུད་ཐམས་ཅད་ཀྱི་གནས་ལུགས་རྟོགས་པར་བྱ་བའི་ཕྱིར་སྤྱི་རྣམ། རང་གི་རྒྱུད་ངོས་གཟུང་བའི་དོན་དུ་མཚན་དོན། རྒྱུད་གསུམ་ཚུལ་ཇི་ལྟ་བུས་འཆད་པའི་བཤད་ཐབས་ཀྱི་ཡི་གེ་རྗེ་བཙུན་རྩེ་མོས་མཛད་པ་བསྟན་ནས། དེའི་རྗེས་སུ་རྒྱུད་ཀྱི་གཞུང་འཛིན་དུ་འཇུག་གོ ། དེ་ནས་ལམ་གྱི་རིམ་པ་རགས་པ་བློ་ཡུལ་དུ་ཆགས་ན། རྒྱུད་དོན་བདེ་ལག་ཏུ་བརྙེད་པར་འགྱུར་བས་རྒྱུད་གསུམ་གྱི་མངོན་པར་རྟོགས་པ་རིན་པོ་ཆེའི་ལྗོན་ཤིང་བསྟན་དགོས་སོ། ། མངོན་པར་རྟོགས་པ་དེ་དག་ཀྱང་རྒྱུད་ཀྱི་སྐབས་འདི་དང་འདིས་བསྟན་པ་ངེས་དགོས་པས། རྒྱུད་གསུམ་སོ་སོའི་བསྡུས་དོན་ལ་སློབ་པོ་དེ་ལ་ལོབ་པ་དང་། རྡོ་རྗེའི་ཚིག་རྣམས་ཀྱི་འབྲུ་གོ་དགོས་པས་སྐུ་མཆེད་གཉིས་ཀྱིས་བཏབ་པའི་མཆན་ལ་སློབ་བོ། ། དེ་ལ་ལོབ་པར་གྱུར་པ་དེའི་ཚེ་རྒྱུད་དོན་མཐའ་དག་བདེ་བླག་ཏུ་རྟོགས་པའི་ཕྱིར་རྗོད་བྱེད་འདིས།
བརྗོད་བྱ་འདི། བཤད་རྒྱུད་འདི་དང་བསྡེབས་ཏེ། ཚུལ་འདི་ལྟར་དུ་བཤད་ན་མངོན་པར་རྟོགས་པ་འདིར་འགྱུར་ཞིང་། རྡོ་རྗེའི་ཚིག་རེ་རེ་ལ་ཡང་བཤད་ཚུལ་འདི་ལྟ་བུ་ཡོད་དོ་ཞེས། གཞུང་གི་དཀའ་བའི་གནད་ཇི་ལྟ་བ་བཞིན་དུ་རྟོགས་པར་འགྱུར་བ་ཡབ་སྲས་གསུམ་གྱིས་མཛད་པའི་རྣམ་བཤད་རྣམས་བསྟན་ནོ། ། རྣམ་བཤད་རྣམས་སུ་ཡང་བྲི་ཡིས་མི་ལང་བའི་མཐའ་དཔྱད་པ་དང་། ཞལ་ཤེས་རྣམས་གོ་ཞིང་ཉམས་སུ་བླང་བའི་ཕྱིར་ཡབ་ཡུམ་གྱི་བསྟོད་པ་མཆན་རྣམ་བཤད་དང་བཅས་པ་བསྟན་ཅིང་། གཏུམ་མོའི་མངོན་རྟོགས་ཉི་ཤུ་རྩ་དགུ་ལ་སོགས་པའི་ཁྲིད་ཅི་རིགས་པ་འབོག་པ་ཡིན་ནོ། ། དེ་དག་གི་དོན་བརྩོན་པ་ཆེན་པོས་ཉམས་སུ་བླངས་པས་དྲོད་གསུམ་རིམ་གྱིས་ཐོབ་ནས་སྤྱོད་པ་བྱེད་པ་འབྱུང་ལ། དེའི་དུས་ཀྱི་ཆས་སྟོན་པ་རྗེ་བཙུན་གྱིས་མཛད་པའི་ཧེ་རུ་ཀའི་ཆས་དྲུག་གི་ཡི་གེ་བཤད་དོ། །
དེ་ལྟར་ཐུན་མོང་གི་རྣམ་གཞག་འདི་ནི་ཡིག་ཆ་རྣམས་ལ་སློབ་ཚུལ་གོ་རིམ་ངེས་པར་བྱ་བའི་ཕྱིར་བསྟན་པ་ཡིན་ལ། སྐལ་ལྡན་གྱི་གང་ཟག་མོས་གུས་དང་བརྩོན་འགྲུས་བསམ་གྱིས་མི་ཁྱབ་ཅིང་། རྩེ་གཅིག་ཏུ་སྒྲུབ་པ་ལྷུར་ལེན་པ་རྣམས་ལ་གསུང་ངག་རིན་པོ་ཆེའི་གླེགས་བམ་པོད་སེར་མ་ནས་འབྱུང་བ་བཞིན་གོ་རིམ་ཕྱིན་ཅི་མ་ལོག་པ་འཆད་ཅིང་ཉམས་སུ་བླང་དགོས་ཏེ། ཡི་གེའི་རྣམ་གྲངས་དཀར་ཆག་བཞིན་ལ། གོ་རིམ་གྱི་ངེས་པ་ནི་མན་ངག་ཅན་གྱི་བླ་མ་མཉེས་པའི་ཞལ་ལས་ཤེས་པར་བྱའོ། ། དེ་ལྟར་དགེས་པ་རྡོ་རྗེའི་ཐུན་མོང་གི ། ཆོས་སྐོར་རྣམས་ལ་ཇི་ལྟར་བསླབ་པའི་ཚུལ། ། དོན་གཉེར་ཀུན་དགའ་ཞེས་བྱའི་བསྟན་བཅོས་འདི། ། སྔགས་འཆང་ངག་དབང་ཀུན་དགའ་བསོད་ནམས་ཀྱིས། ། དོན་གཉེར་སློབ་མས་བསྐུལ་ཏེ་མགྱོགས་པར་བྲིས། །
འདི་ནི་ཁོ་བོས་རང་བཟོ་མ་ཡིན་ཏེ། ། རྗེ་བཙུན་ཀུན་དགའ་བཟང་པོའི་གསུང་རྒྱུན་གྱི། ། ཟིན་བྲིས་རྣམས་ནས་འབྱུང་བཞིན་བཀོད་པ་ལགས། ། འདི་བརྩམས་དགེ་བས་བདག་ཅག་དཔོན་སློབ་རྣམས། ། ཚེ་མཐར་ཕྱིན་ཞིང་བསམ་དོན་ཀུན་འགྲུབ་སྟེ། ། ཕྱི་མ་ལྷན་ཅིག་བདེ་བ་ཅན་སྐྱེས་ནས། ། འགྲོ་ཀུན་དག་པའི་ཞིང་དེར་འདྲེན་གྱུར་ཅིག། །། སརྦ་མངྒ་ལཾ།། །། ༈ མཁན་ཆེན་ཨ་པད་རིན་པོ་ཆེའི་དགོངས་བཞེད་ལྟར་གུ་རུས་ཞབས་ཞུ་བགྱིས་པའོ།། PAGE * MERGEFORMAT 2 ཨ་མྱེས་ཞབས།
ཀྱེ་རྡོ་རྗེ་མན་ངག་ལུགས་ཀྱི་ཆོས་སྐོར་ལ་སློབ་ཚུལ་དོན་གཉེར་ཀུན་དགའ། PAGE * MERGEFORMAT 1
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
