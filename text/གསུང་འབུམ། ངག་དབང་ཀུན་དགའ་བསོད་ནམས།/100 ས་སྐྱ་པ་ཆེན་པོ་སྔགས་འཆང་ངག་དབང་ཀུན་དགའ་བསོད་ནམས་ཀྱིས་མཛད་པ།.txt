གསུང་འབུམ། ངག་དབང་ཀུན་དགའ་བསོད་ནམས།
པོད ༡༠༠
ས་སྐྱ་པ་ཆེན་པོ་སྔགས་འཆང་ངག་དབང་ཀུན་དགའ་བསོད་ནམས་ཀྱིས་མཛད་པ།
༄༅། །དཔལ་གསང་བ་འདུས་པའི་དཀྱིལ་ཆོག་གི་མཆན་བུ་མ་དག་པའི་འཁྲུལ་སེལ་གྱི་དྲིས་ལན་དཔལ་ས་སྐྱ་པ་ཆེན་པོ་སྔགས་འཆང་ངག་དབང་ཀུན་དགའ་བསོད་ནམས་ཀྱིས་མཛད་པ་བཞུགས།། དཔལ་གསང་བ་འདུས་པ་མི་བསྐྱོད་རྡོ་རྗེའི་སྒྲུབ་མཆོད་སྟ་གོན་གྱི་མཆན་བུའི་ལོག་རྟོག་དགག་པའི་བསྟན་བཅོས་འདི་ཉིད་རྒྱབ་རྟེན་གྱི་ལུང་རྣམ་པར་དག་པ་དང་། རིགས་པས་དགག་པར་མཛད་པ་འདི་ཉིད་ནི་ཤིན་ཏུ་ལེགས་པའི་ཆར་མཐོང་ཞིང་། ཤེས་ལྡན་མང་དུ་ཐོས་པའི་བློ་གྲོས་དང་ལྡན་པ་རྣམས་ཡིད་ཆེས་པའི་གནས་སུ་གྱུར་ཅིང་ཐེ་ཚོམ་དང་བྲལ་བའི་ཞིབ་སེད་གནང་བཀའ་དྲིན་ཆེ་འདུག་ལགས་ཤིང་། ང་རྒྱལ་འཛིན་པའི་རྗེས་སུ་ཕྲ་ཐིག་དགོས་པར་གསུངས་འདུག་པ་དང་། རྒྱབ་རྟེན་གྱི་ལུང་འདྲེན་གནང་བ་རྣམས་ལས་ཕྲ་ཐིག་གསལ་བར་མ་གསུངས་པ་འདྲ་བས་ཇི་ལྟར་ལགས། གང་ལྟར་བདག་ཐོས་པས་དབེན་ཞིང་། ལེ་ལོས་རྣམ་པར་བཅིངས་ཏེ། ཡིག་ཆ་ཁུངས་ཐུབ་མེད་པའི་གཤིས་ནས་ཐག་ཆོད་ཞུ་བར་གང་ལ་ནུས་སུ་འདུག་པས་དགོངས་དབྱིངས་རིན་པོ་ཆེར་ཞུགས་པའི་བསླབ་སྟོན་ཞུ་ལགས། སྔགས་འཆང་ཆོས་ཀྱི་རྒྱལ་པོའི་དགོངས་གཏད་སྟ་གོན་སྐབས་ཀྱང་མངོན་རྟོགས་རྒྱས་པ་མཛད་པའི་དགོངས་པ་ཨེ་ཡིན་བསམ་པ་ལགས།་་་་་
ཞེས་པའི་ལན་ནི། འགྲོ་ཀུན་དགའ་བྱེད་རྣམ་དཔྱོད་རྒྱ་མཚོ་ལས། ། ལེགས་བཤད་ཨུཏྤལ་གཞོན་ནུ་འདི་འཁྲུངས་སོ། ། ཆོས་རྗེ་བསོད་ནམས་རྒྱལ་མཚན་གྱི་དཀྱིལ་ཆོག་མཆན་བུ་མ་དག་པའི་འཁྲུལ་སེལ་གྱི་དོགས་དཔྱོད་ཀྱི་ཡི་གེ་མདང་ནུབ་འབྱོར་བྱུང་བ་རྣམ་དཔྱོད་དང་ལྡན་ངེས་པའི་དོགས་པར་སྣང་བས་རྗེས་སུ་ཡི་རང་བར་གྱུར། སྤྱིར་ཕྲ་ཐིག་གི་རྣལ་འབྱོར་འདི་ལ་བསྒོམ་ཚུལ་མི་འདྲ་བ་དུ་མ་ཞིག་གསུངས་ཀྱང་། དོན་བསྐྱེད་རིམ་གྱི་ཏིང་ངེ་འཛིན་ལ་བརྟན་པ་ཐོབ་བྱེད་ཀྱི་ཐབས་ཁོ་ན་ཡིན་པས། ཕྲ་མོའི་རྣལ་འབྱོར་མདོར་བསྡུས་ཙམ་ཞིག་སྟ་གོན་གྱི་སྔ་དྲོ་ཡང་བསྒོམ་པ་ལ་སྐྱོན་མེད་པར་སེམས་ཏེ། རང་རེ་རྣམས་བསྐྱེད་རིམ་ལ་བརྟན་པ་ཐོབ་པའི་མགོ་ཟིན་པ་ཙམ་ཡང་མི་འདུག་པའི་ཕྱིར་དང་། བསྐྱེད་རིམ་ལ་བརྟན་པ་ཐོབ་ན་ཕྲ་ཐིག་ལ་ལྟོས་མི་དགོས་པར་གསུངས་པའི་ཕྱིར་རོ། ། གོང་མའི་གསུང་རབ་ཏུ་སྒྲུབ་ཐབས་བསྡུས་པའི་ཕྱོགས་ལ་ཕྲ་ཐིག་བསྒོམ་པའི་གསལ་ཁ་མ་གསུངས་པ་ནི།
ཕྲ་ཐིག་བསྒོམ་པ་ལ་ཕྱི་ནང་གི་འཕྲོ་འདུ་བཅད་དེ་སེམས་རྩེ་གཅིག་ཏུ་ཡུན་རིང་འཇོག་པས་ཆོ་ག་ཟོར་ཡང་པའི་ཕྱིར་བསྡུས་པའི་སྐབས་དེར་ཕྲ་ཐིག་ལ་གནད་དུ་བསྣུན་ནས་བསྒོམ་མི་དགོས་པར་ཙམ་ལ་དགོངས་པར་སྣང་སྟེ། གཞན་སྒྲུབ་ཐབས་བསྡུས་པའི་སྐབས་དེར་ཕྲ་ཐིག་བསྒོམ་པ་ལ་དཀྱིལ་འཁོར་རྒྱལ་མཆོག་སོགས་དང་འབྲེལ་པའི་གནོད་བྱེད་ཀྱང་མེད་ཅིང་། བསྐྱེད་རིམ་ལ་བརྟན་པ་ཐོབ་བྱེད་ཀྱི་ཐབས་ཟབ་མོ་སྐབས་དེར་བསྒོམ་མི་རུང་བའི་ལུང་རིགས་ཀྱི་སྒྲུབ་བྱེད་གང་ཡང་མི་འདུག་པའི་ཕྱིར། སྒྲུབ་ཐབས་བསྡུས་པའི་ཕྱོགས་ལ་ཡང་ཕྲ་ཐིག་གི་རྣལ་འབྱོར་བསྒོམ་པ་ཉིད་མཆོག་ཏུ་ལེགས་པའི་ཆ་ཡིན་ནོ། ། ལར་ཕྲ་ཐིག་གི་རྣལ་འབྱོར་སོགས་ནི་གསང་བ་འདུས་པའི་ཉམས་ལེན་ཟབ་མོས་ཉིན་མཚན་ཁོར་ཡུག་མི་ཚེ་ཧྲིལ་བུ་འདའ་བ་ལ་མེད་ཁ་མེད་ཀྱི་མན་ངག་ཏུ་ཁྲིད་ཡིག་རྣམས་དང་། རྣམ་བཤད་ཆེན་མོ་རྣམས་སུ་གསུངས་འདུག་པས་ཆོག་ཁྲིགས་ཚིག་རྐྱང་ཤར་རྒྱུགས་རེ་གཏོང་བ་རང་ལ་ཕྲ་ཐིག་གི་རྣལ་འབྱོར་བསྒོམ་མ་བསྒོམ་གྱི་ཕན་གནོད་རང་ཞིག་མི་ཡོང་བ་འདྲ་ཧ་ཧ། ཞེས་འདིས་ཀྱང་དོན་གཉེར་རྣམ་དཔྱོད་དང་ལྡན་པ་རྣམས་དགྱེས་པར་གྱུར་ཅིག དཔལ་འདུས་པའི་བཀའ་སྲུང་དགྱེས་པར་མཛོད་ཅིག ༈ ཡང་གསང་འདུས་ཀྱི་དྲི་ལན་ཞིག་བཞུགས། རྣམ་དཔྱོད་རྣོན་པོའི་རལ་གྲི་ཅན། །
ཐེ་ཚོམ་དྲ་བ་གཅོད་དེར་བསྲིངས། ། བསྲིངས་དོན་ངེས་པར་བྱུང་བ། སྒྲུབ་ཐབས་བསྡུས་པའི་ཕྱོགས་ལ་ཡང་ཕྲ་ཐིག་གི་རྣལ་འབྱོར་བསྒོམ་པ་ཉིད་མཆོག་ཏུ་ལེགས་པའི་ཆ་ཡིན་ནོ། ། ཞེས་གསུངས་པ་ལྟར་ཉམས་སུ་ལེན་དགོས་ཚེ། སྒྲུབ་མཆོད་རྒྱས་པ་ཉམས་སུ་ལེན་སྐབས་ལྟ་སྨོས་ཀྱང་ཅི་དགོས་པ་ལ། དེང་སང་སྒྲུབ་མཆོད་དངོས་གཞི་རྣམས་ལ་ཕྲ་ཐིག་གི་རྣལ་འབྱོར་མི་བསྒོམ་པ་ཇི་ལྟར་ལགས་ཟེར་བ། སྤྱིར་གསང་འདུས་པའི་ཉམས་ལེན་འདི་ལ་གོང་མའི་གསུང་རབ་རྣམས་སུ་སྒྲུབ་ཐབས་རྐྱང་པ་བསྒོམ་པའི་ལུགས་དང་། སྒྲུབ་དཀྱིལ་སྦྲགས་ཏེ་བསྒོམ་པའི་ལུགས་གཉིས་ཡོད་པར་གསུངས་པའི། དང་པོ་ལ་རྒྱས་བསྡུས་གཉིས་ཡོད་པའི་རྒྱས་པ་ལ་ཕྲ་ཐིག་གི་བསྒོམ་དགོས་མི་དགོས་དོགས་པ་བྱུང་ཞིང་། བསྡུས་པའི་སྐབས་སུའང་དཀྱིལ་འཁོར་རྒྱལ་མཆོག་དོར་བའི།
ལས་རྒྱལ་མཆོག་གི་རྡོར་བཟླས་ཀྱི་མགོར་ཕྲ་ཐིག་གི་རྣལ་འབྱོར་མདོར་བསྡུས་ཙམ་བསྒོམ་པ་ལ་འགལ་བ་ནི་མེད་པར་སེམས་པས་སྔར་དེའི་རྒྱུ་མཚན་བསྲིངས་པ་དེ་ཡིན། གོང་མའི་དཀྱིལ་ཆོག་རྣམས་ལས་ཀྱང་། གཙོ་བོ་དོན་དམ་ལ་ཞུགས་པ་དང་། གླུའི་བསྐུལ་བ་སོགས་མི་བྱ་བར་གསུངས་པ་ལྟ་བུའི་གནོད་བྱེད་ནུས་ལྡན་དེ་འདྲ་ཕྲ་ཐིག་ལ་མེད་ཅིང་། ཕྲ་ཐིག་ལ་གཏན་ནས་མི་བསྒོམ་མོ་ཞེས་གསུངས་འདུག་པའི་ཕྱིར། གསང་སྔགས་ཟབ་མོའི་དོན་ལ་སེམས་སྐད་ཅིག་ཙམ་གནས་པའང་ཤིན་ཏུ་སྐལ་བ་བཟང་བ་ཡིན་པའི་ཚུལ་གསུང་རབ་ཐམས་ཅད་ནས་བཤད་འདུག་པས་དེ་ལྟར་བསམས་ནས་དེ་བཞིན་བྱས་པ་ཡིན། ཡང་སྒྲུབ་ཐབས་བསྡུས་པ་ལ་ཕྲ་ཐིག་བསྒོམ་གཏན་ནས་མི་རུང་བའི་ལུང་རིགས་རྣམ་དག་ནི་མེད་ལས་ཆེ། སྒྲུབ་མཆོད་དངོས་གཞིའི་སྐབས་ཕྲ་ཐིག་བསྒོམ་དགོས་མི་དགོས་ཀྱི་དོགས་པ་ནི་མི་དགོས་པ་འདྲ་སྟེ། སྒྲུབ་ཐབས་རྐྱང་པ་བསྒོམ་པའི་ཚུལ་དང་སྒྲུབ་དཀྱིལ་སྦྲགས་ཏེ་བསྒོམ་ཚུལ་གཉིས་སོ་སོར་ཚུལ་བཞིན་དུ་ཤེས་ན་ཕྲ་ཐིག་གལ་ཆུང་ནས་བཞག་པ་ཡང་མ་ཡིན། གལ་ཆེ་ནས་བསྒོམ་པ་ཡང་མ་ཡིན་པ་འདྲ་སྟེ།
ཁྱེད་རང་བློ་གྲོས་དང་ལྡན་པས་གོ་བར་ཟད་ཧེ་ཧེ། གང་ལྟར་ཤེས་རབ་རྣོན་པོའི་རལ་གྲིས་ཐེ་ཚོམ་གྱི་དྲ་བ་བཅད་དེ་ཡིན་ལུགས་ཀྱི་དངོས་པོ་ཞིག་བསྟན་འཚལ་ལོ། ། འདིར་ནི་སྐྱེས་སྦྱངས་ཀྱི་བློ་གྲོས་དམན་ཞིང་། རྣམ་གཡེང་གི་དབང་གིས་དོན་ཚུལ་རྟོགས་དཀའ་བར་འདུག་པས་དཔྱོད་ལྡན་རྣམས་ཀྱིས་བཟོད་པར་མཛོད།་་་་་ སྔགས་འཆང་ཆེན་པོའི་ཕྱག་དཔེ་དངོས་ཀྱི་མཆན་བུའི་ཐད་དུ་སྦྱར་བ་གནང་བའི་ཤོག་ཛར་ལས་བཤུས་པའི་ཡི་གེ་ཡིན། སྔགས་འཆང་ཆེན་པོའི་མཆན་བུ་སྔ་མ་གནང་བ་འདི་ལ་ཕྲ་ཐིག་མི་བྱ་བར་གསུངས། རྟིང་མ་འདི་ལ་བྱ་བར་གསུངས་འདུག་པའི་དོན་གཞན་རྣམས་འདྲ་བར་འདུག་པ་ལ། དོན་དམ་ལ་ཞུགས་པ་དང་། གླུའི་བསྐུལ་སོགས་ནི་སྐྱོན་ཅན་དུ་འདུག་པས་ཞུས་དག་དགོས་པའི་བཀའ་གྲོལ་འདུག་པ་ལྟར། སྔར་གྱི་མཆན་སྔགས་འཆང་གི་དགོངས་པ་མ་ཡིན་པ་ལྟར་བྱས་བཅོས་པ་དེ་ཡིན།
འོན་ཀྱང་མཆན་བུ་རྗེས་སུ་གནང་བ་འདི་ཅུང་དག་ཏུ་གཏོང་བར་མཛད་པ་ཡང་འདུག་པ་དང་། ཕྲ་ཐིག་སྔགས་འཆང་ཉིད་ཀྱི་སྒྲུབ་ཐབས་རང་དུ་གསུངས་པ་དེ་ཙམ་བསྒོམ་པ་ལ་ཚེགས་མི་འདུག་ཅིང་འགལ་བ་ཡང་མེད་པར་བསམས་ནས་བསྒོམ་པའི་ལུགས་དེ་བཞིན་བྱས་པ་ཡིན་ཞིང་། ཕྱག་དཔེ་འདི་སྔགས་འཆང་རང་གི་ཡིག་མཆན་རྣམས་ཕྱག་བྲིས་འཁྲུལ་མེད་ཡིན་པས་ངེས་འཚལ། ༈ གསང་འདུས་ཀྱི་དྲིས་ལན་བཞུགས། ཨོཾ་སྭསྟི། འདིར་དྲིས་ལན་ཅུང་ཟད་བརྗོད་ན། དཔལ་གསང་བ་འདུས་པའི་སྒྲུབ་མཆོད་ཀྱི་སྟ་གོན་གྱི་སྒྲུབ་ཐབས་ཀྱི་སྐབས་སུ། དཀྱིལ་འཁོར་གྱི་ལྷ་རྣམས་རང་གི་ལུས་ལ་བསྡུས་ནས། དེའི་རྗེས་སུ་མཆོད་པ་བྱ་བའི་ཚེ། མཆོད་པའི་ལྷ་མོ་རྣམས་རང་གི་བ་སྤུའི་བུ་ཁ་ནས་ཕྱིར་སྤྲོས་དཔག་ཏུ་མེད་པར་གྱུར་ནས་དཀྱིལ་འཁོར་གྱི་མཐའ་སྐོར་དུ་འཁོད་དེ་དཀྱིལ་འཁོར་པ་རྣམས་ལ་མཆོད་པར་གྱུར།
ཅེས་གསུངས་པ་ཞིག་འདུག་པ་འདི་དཀྱིལ་འཁོར་གྱི་ལྷ་རྣམས་བསྡུས་གྲུབ་པས་ཅུང་ཟད་མི་བདེ་བ་འདྲ་ཟེར་བ་འདི་ལ་ཚིག་དོན་གཉིས་ཀ་ལ་མི་བདེ་རྒྱུ་གང་ཡང་མེད་དེ། མཆོད་པའི་ལྷ་མོ་དཀྱིལ་འཁོར་གྱི་མཐའ་སྐོར་དུ་འཁོད་རྒྱུའི་དཀྱིལ་འཁོར་ནི་སྔར་བསྒོམས་པའི་གཞལ་ཡས་ཁང་སྲུང་འཁོར་དང་བཅས་པ་དེ་ཉིད་ཡིན་ཏེ། སྔར་བསྒོམས་པའི་ལྷ་རྣམས་རང་གི་ལུས་ལ་བསྡུས་ཟིན་ཀྱང་། གཞལ་ཡང་ཁང་དང་སྲུང་འཁོར་མ་བསྡུས་པའི་ཕྱིར་རོ། ། དེ་བཞིན་དུ་དཀྱིལ་འཁོར་པ་རྣམས་ལ་མཆོད་པར་གྱུར་ཅེས་པའི་དཀྱིལ་འཁོར་པ་ནི་སྔར་ཕྱི་རོལ་ཏུ་བསྒོམས་པ་རྣམས་རྗེས་སུ་རང་གི་ལུས་ལ་བཀོད་པ་རྣམས་ཡིན་པས། དེས་ན་མཆོད་པའི་ལྷ་མོ་རྣམས་དཀྱིལ་འཁོར་གྱི་མཐའ་སྐོར་དུ་འཁོད་རྒྱུའི་དཀྱིལ་འཁོར་དང་། མཆོད་པའི་ཡུལ་གྱི་དཀྱིལ་འཁོར་པ་གཉིས་ཀ་མ་ཚང་བ་དང་ལྷག་པའི་སྐྱོན་མེད་པར་ཤེས་པར་བྱའོ། ། རྒྱུ་མཚན་དེས་ན་མི་བདེ་བར་དོགས་པའི་ཆ་ཅུང་ཟད་ཀྱང་དགོས་པ་མ་ཡིན་ཞིང་། བླ་མ་གོང་མ་འཁྲུལ་པའི་དྲི་མ་ཟད་པ་རྣམས་ཀྱི་ཡང་སྒྲུབ་ཐབས་བསྡུས་པའི་ཕྱོགས་ཉམས་སུ་ལེན་པའི་ཚེ་འདི་ཁོ་ན་ལྟར་གསུངས་པ་སྔར་བྱས་པའི་འཁྲུལ་སེལ་གྱི་ཡི་གེ་ན་བཀོད་པ་ལྟར་ཡིན་པ་ངེས་འཚལ། ཞེས་པ་འདི་ཡང་ས་སྐྱ་པ་སྔགས་འཆང་ངག་དབང་ཀུན་དགའ་བསོད་ནམས་ཀྱིས་རྗེས་འཇུག་བློ་གྲོས་དང་ལྡན་པ་རྣམས་ཀྱི་དོགས་པ་སེལ་བའི་ཕྱིར་དུ་བྲིས་པ་འདི་དགེ་ལེགས་མཆོག་ཏུ་གྱུར་ཅིག། །།
མངྒ་ལཾ།། །། ༈ མཁན་ཆེན་ཨ་པད་རིན་པོ་ཆེའི་དགོངས་བཞེད་ལྟར་གུ་རུས་ཞབས་ཞུ་བགྱིས་པའོ།། PAGE * MERGEFORMAT 4 ཨ་མྱེས་ཞབས། གསང་འདུས་དཀྱིལ་ཆོག་གི་མཆན་བུ་མ་དག་པའི་འཁྲུལ་སེལ་གྱི་དྲིས་ལན། PAGE * MERGEFORMAT 3
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
