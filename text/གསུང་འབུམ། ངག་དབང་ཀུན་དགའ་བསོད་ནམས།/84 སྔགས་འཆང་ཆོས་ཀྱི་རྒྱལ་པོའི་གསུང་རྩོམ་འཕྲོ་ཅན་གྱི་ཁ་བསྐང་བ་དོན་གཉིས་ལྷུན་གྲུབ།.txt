གསུང་འབུམ། ངག་དབང་ཀུན་དགའ་བསོད་ནམས།
པོད ༨༤
སྔགས་འཆང་ཆོས་ཀྱི་རྒྱལ་པོའི་གསུང་རྩོམ་འཕྲོ་ཅན་གྱི་ཁ་བསྐང་བ་དོན་གཉིས་ལྷུན་གྲུབ།
༄༅། །ཀུན་རིག་གི་ཆོ་ག་གཞན་ཕན་རྣམ་གཉིས་ཀྱི་གསལ་བྱེད་བློ་དམན་དགའ་བ་སྐྱེད་བྱེད་ཅེས་བྱ་བ་སྔགས་འཆང་ཆོས་ཀྱི་རྒྱལ་པོའི་གསུང་རྩོམ་འཕྲོ་ཅན་གྱི་ཁ་བསྐང་བ་དོན་གཉིས་ལྷུན་གྲུབ་བཞུགས།། ན་མོ་གུ་རུ་ཨཱ་ནནྡ་པུཎྱ་ཡ། བླ་མ་མཆོག་དང་རྡོ་རྗེ་སེམས་དཔའ་ལ། ། གུས་པས་ཕྱག་འཚལ་བདག་སོགས་སེམས་ཅན་རྣམས། ། ངན་སོང་རྒྱུན་བཅད་རྣམ་སྣང་ཆེན་པོ་ཡི། ། གོ་འཕང་ཐོབ་ཕྱིར་ཆོ་གའི་རིམ་པ་དག ། སྙིགས་དུས་འགྲོ་བའི་མགོན་པོ་རྗེ་བཙུན་མཆོག ། ཀུན་མཁྱེན་གཉིས་པ་ཀུན་དགའ་བཟང་པོ་ཡིས། ། ལེགས་པར་བཤད་པ་གཞན་ཕན་རྣམ་གཉིས་ཀྱིས། ། ཆོ་གའི་ཞབས་འདེགས་ལེགས་བཤད་འདི་བྲིས་སོ། །
དེ་ལ་འདིར་ངན་སོང་ཐམས་ཅད་ཡོངས་སུ་སྦྱོང་བ་ཞེས་པའི་རྩ་བའི་དཀྱིལ་འཁོར་དུ་དབང་བསྐུར་བ་ཐོབ་ཅིང་། དམ་ཚིག་དང་སྡོམ་པ་དང་། བྱང་ཆུབ་ཀྱི་སེམས་དང་ལྡན་པའི་རྡོ་རྗེ་སློབ་དཔོན་གྱི་སློབ་མ་མཚན་ཉིད་དང་ལྡན་པ་རྗེས་སུ་བཟུང་ཞིང་། གཤིན་པོའི་དོན་ལྷོ་སྒོའི་ཆོ་ག་རྣམས་རིམ་པ་བཞིན་བརྗོད་ན། དེ་ལ་དོན་གསུམ། སྦྱོར་བ། དངོས་གཞི། རྗེས་སོ། ། དང་པོ་ལ་གནས་ཇི་ལྟར་འོས་པའི་སར། རས་ལ་སོགས་པའི་གཞི་བཟང་པོའི་སྟེང་དུ་མེ་ཏོག་སིལ་མ་གཏོར་ལ།
ཀུན་རིག་རྩ་བའི་དཀྱིལ་འཁོར་རས་བྲིས་རབ་གནས་ཅན་ཤར་དུ་ཞལ་ཕྱོགས་པར་བཀོད། དེའི་མཐར་གཡས་བསྐོར་དུ་མཆོད་ཡོན་སྔོན་དུ་འགྲོ་བའི་ཉེར་སྤྱོད་ལྔ་བཤམས། འབྱོར་ན་མཆོད་པའི་བུམ་པ་བརྒྱ་འབྲུ་དང་སྨན་དང་དྲི་བཟང་ལ་སོགས་པ་ཆུས་བཀང་བ་ཁ་རྒྱན་དང་བཅས་པ་ཕྱོགས་མཚམས་བརྒྱད་དུ་བཞག མཆོད་བུམ་མ་འབྱོར་ན་ཏིང་ལ་སོགས་པས་ཚབ་བྱས། འབྲུ་སྨན་དྲི་བཟང་སོགས་ཀྱི་ཆུས་བཀང་བ་ཕྱོགས་མཚམས་རྣམས་སུ་བཞག་པ་ནི་མ་ཆད་པ་གལ་ཆེ། གཞན་ཡང་བླ་བྲེ་དང་འཕན་ལ་སོགས་པ་འབྱོར་ན་དགྲམ། རྡོ་རྗེ་སློབ་དཔོན་གྱི་མདུན་དུ་སྟེགས་ཇི་ལྟར་རིགས་པར། རྡོ་དྲིལ། དབུ་རྒྱན་དར་དཔྱངས་རྩ་ཆིངས་དང་བཅས། འཐོར་ནས་སྣོད་འབྲུ་གང་བ།
མཎྜལ་གོས་ཟུང་། བུམ་གདན་པདྨ་འདབ་བརྒྱད་ཀྱི་སྟེང་དུ་རྣམ་རྒྱལ་བུམ་པ་མཚན་ཉིད་དང་ལྡན་པ་མགུལ་ཆིངས་ཁ་རྒྱན། བུམ་མཚན་རིགས་ལྔའི་ཕྱག་མཚན་བྲིས་པ་གདགས། ནང་བུམ་རྫས་ཐུན་མོང་བ་ཉེར་ལྔ་དང་། ཁ་ཕྱེ་ལ་སོགས་པ་བཏབ་པའི་ཆུས་བུམ་པ་སུམ་གཉིས་ཙམ་བཀང་བ་དང་། དུང་ཆོས་རྡོ་རྗེ་གཟུངས་ཐག་དང་བཅས་པ་གཞན་ཡང་སློབ་མ་ལ་དགོས་པའི་ཡོ་བྱད་ཐམས་ཅད་ཚོགས་པར་བྱ་བའོ། ། གཉིས་པ་དངོས་གཞི་ལ། སློབ་དཔོན་གྱི་ལས་དང་། སློབ་མ་ལ་བྱ་བ་གཉིས་ཀྱི་དང་པོ་སློབ་དཔོན་གྱི་བྱ་བ་ལ། བདག་བསྐྱེད།
བུམ་བཟླས། མདུན་བསྐྱེད་བསྒྲུབ་པ། བདག་འཇུག་བླང་བའོ། ། དང་པོ་ལ་སྒྲུབ་པ་པོ་རྣམས་སྟན་ལ་འདུག་སྟེ། ཨོཾ་བཛྲ་ས་མ་ཡ་ཧཱུྃ། ཞེས་དང་། རྡོ་རྗེ་འཛིན་མའི་ཕྱག་རྒྱས་དཀྱིལ་འཁོར་ཁང་པའི་ནང་དུ་ཞུགས་པར་བསམ། དེ་ནས་མཆོད་པ་རྣམས་ཨོཾ་བཛྲ་ཡཀྵ་ཧཱུྃ། ཅེས་དང་། རྡོ་རྗེ་གནོད་སྦྱིན་གྱི་ཕྱག་རྒྱས་བགེགས་བསལ།
རྡོ་རྗེ་མེའི་ཕྱག་རྒྱས། ཛྭ་ལའི་སྔགས་ཀྱིས་གཟི་བརྗིད་བསྐྱེད། སྟོང་པའི་ངང་ལས་ཨོཾ་ལས་བྱུང་བའི་རིན་པོ་ཆེ་ལས་གྲུབ་པའི་སྣོད་ཡངས་ཤིང་རྒྱ་ཆེ་བ་རྣམས་ཀྱི་ནང་དུ། ཨོཾ་ཞུ་བ་ལས་བྱུང་བའི་ལྷ་རྫས་ལས་གྲུབ་པའི་མཆོད་ཡོན། མེ་ཏོག བདུག་སྤོས། མར་མེ། དྲི། ཞལ་ཟས། གཞན་ཡང་རོལ་མོ་དང་།
འཕན་གདུགས་ལ་སོགས་པའི་མཆོད་རྫས་བསམ་གྱིས་མིས་ཁྱབ་པ་དྭངས་ཤིང་ཐོགས་པ་མེད་པ་ནམ་མཁའི་ཁམས་ཐམས་ཅད་གང་བར་གྱུར། ཅེས་བརྗོད་ཅིང་སོ་སོའི་སྔགས་དང་། ཕྱག་རྒྱས་བྱིན་གྱིས་བརླབས། སྣ་ཚོགས་རོལ་མོ་དང་། དྷརྨཱ་ར་ཎི་སོགས་ཚར་གསུམ་གྱིས་བྱིན་དབབ། སྐྱབས་འགྲོ་སྤྱི་དང་མཐུན་པར་ཇི་ལྟར་རིགས་པར་བྱས་ནས། ལག་པ་གཉིས་རྡོ་རྗེ་བསྡམས་པའི་གུང་མོ་གཉིས་བརྐྱངས་ཏེ་རྩེ་སྦྱར་བའི་ཕྱག་རྒྱ་དང་། ངག་ཏུ། ཆོས་ཐམས་ཅད་སྟོང་ཞིང་བདག་མེད་པ་ཡིན་པ་ལ་དེ་མ་རྟོགས་པའི་སེམས་ཅན་ཐམས་ཅད་ཀྱི་སྡིག་སྒྲིབ་སྦྱངས་ཏེ་སངས་རྒྱས་ཀྱི་ས་ལ་འགོད་པར་བྱ། དེའི་ཆེད་དུ་བཅོམ་ལྡན་འདས་ཀུན་རིག་གི་ཆོ་ག་ཉམས་སུ་བླང་བར་བགྱིའོ། །
ཞེས་ལན་གསུམ་གྱིས་སེམས་བསྐྱེད། ཨོཾ་སྭ་བྷ་ཝ་ཤུདྡྷ་སརྦ་དྷརྨཱཿསྭ་བྷ་ཝ་ཤུདྡྷོ྅ཧཾ། ཞེས་ཆོས་བདག་མེད་པར་བསྒོམ། སྟོང་པའི་ངང་ལས་རང་སྐད་ཅིག་གིས་རྡོ་རྗེ་སེམས་དཔར་གསལ་བའི་ལྐོག་མར་ཧྲཱིཿལས་པདྨ་དམར་པོ་འདབ་མ་བརྒྱད་པ་ལྕེའི་སྟེང་དུ་ཧཱུྃ་ལས་རྡོ་རྗེ་དཀར་པོ་རྩེ་ལྔ་པ་ཉལ་ཐབས་སུ་གནས་པར་གྱུར། ཨོཾ་བཛྲ་ཛི་ཧཱ། ལག་པ་གཉིས་ཀྱི་མཐིལ་དུ་ཨ་ཨ་ལས་ཟླ་བའི་དཀྱིལ་འཁོར་གྱི་སྟེང་དུ་ཧཱུྃ་ཧཱུྃ་ལ་རྡོ་རྗེ་རྩེ་ལྔ་པ་རེ་རེ། དེ་ཞུ་བ་ལག་པ་ལ་ཐིམ་པས་ལག་པ་གཉིས་རྡོ་རྗེའི་རང་བཞིན་དང་། སོར་མོ་རྣམས་རྡོ་རྗེ་རྩེ་གཅིག་པར་གྱུར། ཧཱུྃ་ལས་བདག་ཉིད་ཁྲོ་བོ་མེ་ལྟར་འབར་བ་སྐུ་མདོག་སྔོན་པོ་ཞལ་གཅིག་ཕྱག་གཉིས་པ་གཡས་རྡོ་རྗེ་གསོར་བའི་ཚུལ་དང་། གཡོན་རྡོ་རྗེ་ཁུ་ཚུར་གྱིས་དྲིལ་བུ་སྙེམས་པའི་ཚུལ་གྱིས་འཛིན་པ།
ཅུང་ཟད་ཁྲོ་བ། སེམས་དཔའི་སྐྱིལ་མོ་ཀྲུང་གིས་བཞུགས་པར་གྱུར། ཨོཾ་གྲྀཧྞ་ན་བཛྲ་ས་མ་ཡ་ཧཱུྃ་བཾ། ཞེས་ཏི་རིནྟྲའི་ཕྱག་རྒྱས་ང་རྒྱལ་བཟུང་། ཕྱག་རྒྱ་དེ་ཉིད། སྤྱི་བོ། དཔྲལ་བ། རྣ་བ་གཡས་པ། ལྟག་པ། རྣ་བ་གཡོན་པ་རྣམས་སུ་བཞག་ལ།
ཨོཾ་བཛྲ་ཛྭ་ལ་ཨ་ན་ལརྐ་ཧཱུྃ་ཨ་བྷི་ཥིཉྩ་མཾ། གྱིས་གནས་དེ་ལྔར་རྡོ་རྗེ་རྩེ་ལྔ་པ་རེ་རེ་བསམ་ལ་དབང་བླངས། ཨོཾ་ཊུཾ་དང་། རྡོ་རྗེ་ཁུ་ཚུར་གཉིས་མདུད་པ་འཆིང་བཞིན་པའི་ཚུལ་དུ་བྱས་ལ། སྙིང་ཁ་མགྲིན་པ་ལྟག་པ་དང་། ། སྙིང་ཁ་ནུ་མའི་བར་དང་ནི། ། སྙིང་ཁ་མགྲིན་པ་རྒྱབ་དཔྲལ་བ། ། ཞེས་པའི་གནས་རྣམས་སུ་རེག་ལ། དར་དཀར་པོ་ཞེང་དུ་ཁྲུ་གང་པ། དཀྱུས་སུ་ཁྲུ་ཉི་ཤུ་རྩ་གཅིག་པས་གནས་དགུར་མདུད་པ་བྱ་ཞིང་།
དཔྲལ་བར་ཐལ་མོ་རྩེ་སྤྲད་ནས་གཤམ་བསྡམས་ཏེ། ཨོཾ་བཛྲ་ཏུ་ཥྱ་ཧོ། ཞེས་རྣ་བ་གཉིས་ཀྱི་སྟེང་དུ་དར་དཔྱངས་ཀྱི་འགུགས་བྱུང་ནས་ལྷག་མ་ལུས་དང་མཉམ་པར་བསམས་ཏེ། བདག་ཉིད་རིགས་ཀྱི་ཁྲོ་བོར་བསྐྱེད་ལ་བསྲུང་འཁོར་བསྒོམ་པ་ནི། ཨོཾ་བཛྲ་ཛྭ་ལ་ཨ་ན་ལརྐ་ཧཱུྃ་གིས་བགེགས་ལ་བསྣུན། ཨོཾ་བཛྲ་ཛྭ་ལ་ཨ་ན་ལ་ཧ་ན་ད་ཧ་པ་ཙ་མ་ཐ་བྷཉྫ་ར་ཎ་ཧཱུྃ་ཕཊ྄་ཀྱིས་བསྲེགས། ཨོཾ་བཛྲ་ནཻ་ཏྲི་བནྡྷ་སརྦ་བིག་ནན་གྱིས་བགེགས་བཅིངས་ཏེ་སྔར་ཡོད་ཀྱི་བགེགས་བསལ། དེ་ནས་ཨོཾ་བཛྲ་ཌི་ཌཌྷོ་མཱེ་བྷ་ཝ་བནྡྷ་རཀྵ་སརྦན་སྭཱ་ཧཱས་འོག་བཅིངས། ཨོཾ་ཧུ་ལུ་ཧུ་ལུ་ཧཱུྃ་ཕཊ྄་ཀྱིས་སྟེང་བཅིངས། ཨོཾ་བཛྲ་ཡཀྵ་ཧཱུྃ་གིས་སླར་ཡང་འོག་བཅིངས།
ཨོཾ་དྲུཾ་བཛྲ་བནྡྷ་ཧྃ་གིས་ཤར་བཅིངས། ཨོཾ་ཧཱུྃ་བཛྲ་པ་ཤ་ཧྲིཿ ཞེས་པས་ཤར་གྱི་ནང་བཅིངས། ཨོཾ་པ་ཏངྐི་པ་ཏངྐི་ནི་ར་ཏྲས་ནུབ་བཅིངས། ཨོཾ་ཧྲཱི་བཛྲ་ཀ་ལི་རུ་ཊ་མ་ཊས་བྱང་བཅིངས། ཨོཾ་བཛྲ་ཤི་ཁ་རེ་རུ་ཊ་མ་ཊས་ལྷོ་བཅིངས། ཧཱུྃ་བཛྲ་ཀརྨཱས་དཀྱིལ་འཁོར་བཅིངས། ཧཱུྃ་ཞེས་བརྗོད་པས་ཧཱུྃ་མཛད་ཀྱི་ར་བར་བསྒོམ། ཨོཾ་བཛྲ་བནྡྷ་བཾ་གྱིས་ཐམས་ཅད་རྡོ་རྗེའི་རང་བཞིན་དུ་བསྒོམ་མོ། ། སྔགས་དེ་རྣམས་ལན་གསུམ་གསུམ་བརྗོད་ཅིང་།
དེ་དག་གི་ཕྱག་རྒྱ་རིམ་པ་བཞིན་བརྗོད་ན། ཁྲོ་བོ་ཏི་རནྟའི་ཕྱག་རྒྱ་ནི། རྡོ་རྗེ་བསྡམས་པ་ལས་སོར་མོ་བརྒྱད་ནང་དུ་བཀུག་མཐེ་བོང་གཉིས་གཤིབས་ཏེ་མཛུབ་མོའི་སྟེང་དུ་བཀབ་པའོ། ། བགེགས་ལ་བསྣུན་པའི་ཕྱག་རྒྱ་ནི། གཡོན་རྡོ་རྗེ་ཁུ་ཚུར་སྙིང་ཀར་བཞག གཡས་ཀྱིས་རྡོ་རྗེ་གསོར་བའི་ཚུལ་དུ་བྱའོ། ། རྡོ་རྗེ་མེའི་ཕྱག་རྒྱས་བགེགས་བསྲེག་པ་ནི། རྡོ་རྗེ་བསྡམས་པ་ལས་སོར་མོ་བརྒྱད་ནང་དུ་བཀུག་སྟེ་བསྣོལ་ནས་ཁ་གྱེན་དུ་བསྟན། མཐེ་བོང་གཉིས་སྲིན་ལག་དང་གུང་མོའི་བར་ནས་རྩེ་སྦྱར་ཏེ་བསྒྲེངས་པ་འབར་བའི་ཕྱག་རྒྱ། བགེགས་བཅིང་བའི་ཕྱག་རྒྱ་ནི།
རྡོ་རྗེ་བསྡམས་པ་ལས་མཐེ་བོང་གཉིས་བརྐྱངས་ཏེ་གཤིབས་པ་རྡོ་རྗེ་ཅན་གྱི་ཕྱག་རྒྱའོ། ། འོག་བཅིང་བའི་ཕྱག་རྒྱ་ནི། རྡོ་རྗེ་བསྡམས་པའི་སོར་མོ་བཅུ་བསྣོལ་ནས་བརྐྱངས་ལ་ཁ་སྦུབ་ཏུ་ས་ལ་བསྟན་པའོ། ། རྡོ་རྗེ་འཇིགས་བྱེད་ཅན་གྱི་ཕྱག་རྒྱས་སྟེང་བཅིང་བ་ནི། རྡོ་རྗེ་ཁུ་ཚུར་གཉིས་ཀྱི་མཛུབ་མོ་བརྐྱངས་ནས་མགལ་མེའི་འཁོར་ལོ་བཞིན་བསྐོར་ཏེ་མགོ་བོའི་སྟེང་དུ་མཛུབ་མོ་གཉིས་སེ་གོལ་གཏོག་པའི་ཚུལ་བྱས་ལ་མཐར་ལྕགས་ཀྱུའི་ཚུལ་དུ་བཞག་པའོ། ། རྡོ་རྗེ་གནོད་སྦྱིན་གྱི་ཕྱག་རྒྱས་སྟེང་གི་འོག་བཅིང་བ་ནི། མཐེ་ཆུང་གཉིས་རྩེ་སྤྲད་དེ་བརྐྱངས་མཐེ་བོང་གཉིས་བརྐྱངས་པ་གུང་མོའི་སྟེང་དུ་བཞག མཛུབ་མོ་གཉིས་མཆེ་བ་ལྟར་སོ་སོར་བརྐྱང་བའོ། ། རྡོ་རྗེ་གཙུག་ཏོར་གྱི་ཕྱག་རྒྱས་ཤར་བཅིང་བ་ནི། རྡོ་རྗེ་ཁུ་ཚུར་གཉིས་ཀྱི་མཐེ་ཆུང་ལྕགས་སྒྲོག་ལྟར་སྦྲེལ།
མཛུབ་མོ་གཉིས་ཀྱི་རྩེ་མོ་སྦྱར་ཏེ་བཟློགས་ནས་སྤྱི་བོར་བཞག་པའོ། ། རྡོ་རྗེ་ཞགས་པའི་ཕྱག་རྒྱས་ཤར་གྱི་ནང་བཅིངས་པ་ནི། རྡོ་རྗེ་ཁུ་ཚུར་གཉིས་རྒྱབ་སྦྱར་ཏེ་ཞགས་མིའི་ཚུལ་དུ་བྱས་པའོ། ། རྡོ་རྗེ་བ་དན་གྱི་ཕྱག་རྒྱས་ནུབ་བཅིང་བ་ནི། རྡོ་རྗེ་བསྡམས་པ་ལས་མཐེ་བོང་གཉིས་རྩེ་སྦྱར་ཏེ་བརྐྱངས། མཛུབ་མོ་གཉིས་གཤིབས་ཏེ་སྦྲེང་བའི་རྩེ་ཅུང་ཟད་ཕྱེ་ལ། མཐེ་ཆུང་གཉིས་རྩེ་སྦྱར་ཏེ་བརྐྱང་བའོ། ། རྡོ་རྗེ་དུས་ཀྱི་ཕྱག་རྒྱས་བྱང་བཅིང་བ་ནི། གོང་གི་རྡོ་རྗེ་གནོད་སྦྱིན་གྱི་ཕྱག་རྒྱས་ཁུ་ཚུར་སྦྱར་ལ། མདུན་དུ་ལག་གཉིས་བརྐྱང་བ་དང་།
ཕྱོགས་བཅུར་བགེགས་རྣམས་ཚར་བཅད་པར་བསམ་པའོ། ། རྡོ་རྗེ་རྩེ་མོའི་ཕྱག་རྒྱས་ལྷོ་བཅིང་བ་ནི། རྡོ་རྗེ་ཁུ་ཚུར་གཉིས་གཡས་ནས་བསྐོར་ཏེ་གཡོན་གྱིས་དཔུང་པའི་ཐད་དུ་ཁ་གྱེན་དུ་བསྟན་ཏེ་རི་བོ་འདེགས་པའི་ཚུལ་བྱ་བའོ། ། རྡོ་རྗེ་ལས་ཀྱི་ཕྱག་རྒྱས་དཀྱིལ་འཁོར་བཅིང་བ་ནི། ཧཱུྃ་མཛད་ཀྱི་ཕྱག་རྒྱ་ལས་མཛུབ་མོ་དང་གུང་མོ་གཉིས་གཤིབས་ཏེ་བསྒྲེང་བའོ། ། ཧཱུྃ་མཛད་ཀྱི་ཕྱག་རྒྱ་ནི། རྡོ་རྗེ་ཁུ་ཚུར་གཉིས་རྒྱབ་སྦྱར། མཐེའུ་ཆུང་གཉིས་ལྕགས་སྒྲོག་ལྟར་སྦྲེལ། མཛུབ་མོ་གཉིས་བསྒྲེང་བའོ། ། དེ་ལྟར་བྱས་པས་ཧཱུྃ་མཛད་ཀྱི་ར་བས་བསྐོར་བར་བསམ།
སྔགས་དང་བསྟུན་རྡོ་རྗེ་བསྡམས་པ་ལན་གསུམ་བྱ་བ་ནི། ཐམས་ཅད་རྡོ་རྗེའི་རང་བཞིན་དུ་བསྒོམ་པ་སྟེ་སྲུང་བའི་འཁོར་ལོའོ། ། དེ་ནས་ངག་ཏུ། རང་གི་སྙིང་ཁ་ནས་འོད་ཟེར་འཕྲོས་པས་ཁྲོ་བོ་མེ་ལྟར་འབར་བ་ལ་ཡེ་ཤེས་ཀྱི་ཁྲོ་བོའི་ཚོགས་དཔག་ཏུ་མེད་པས་བསྐོར་བ་ཨོཾ་བཛྲ་མ་ཧཱ་ཀྲོ་དྷ་རཱ་ཛ་ས་པ་རི་ཝཱ་ར་ཨོཾ་བཛྲ་ས་མཱ་ཡ་ཛཿ རྡོ་རྗེ་དྲིལ་བུ་འཛིན་པས། ཧཱུྃ་ཡེ་ཤེས་བསྐལ་པ་མེ་ལྟར་འབར་བའི་འོད། ། མ་རིག་འདོད་པའི་མུན་ཁམས་ཐམས་ཅད་བསྲེག ། ཞེ་སྡང་གཤིན་རྗེའི་འཇིགས་པ་ཐམས་ཅད་འཇོམས། ། དཔའ་བོ་ཆེན་པོ་དཔའ་མཚན་སྟག་ལྤགས་ཅན། ། ལོག་འདྲེན་སྲིན་པོའི་མཐའ་གནོན་དགྲ་འདུལ་བ། །
རིག་པའི་རྒྱལ་པོ་ཁྲོ་བོ་བཞུགས་སོ་འཚལ། ། ལོག་འདྲེན་འདུལ་བའི་སླད་དུ་སྤྱན་འདྲེན་ན། ། འགྲོ་བའི་དོན་དུ་མཆོད་ཀྱིས་གཤེགས་སུ་གསོལ། ། ཨོཾ་བཛྲ་ཀྲོ་དྷ་རཱ་ཛ་ས་པ་རི་ཝ་ར་ཨེ་ཧྱ་ཧི་ས་མཱ་ཛཿས་སྤྱན་དྲངས། ཨོཾ་པདྨ་ཀ་མ་ལ་ཡ་སཏྭཾ་གྱིས་གདན་དབུལ། ཨོཾ་ཨརྒྷཾ། པུཥྤཾ། དྷུ་པཾ། ཨཱ་ལོ་ཀཾ གནྡྷཾ།
ནཻ་ཝཱིདྱཾ། ཤབྡ་ཨཱཿཧཱུྃ་གིས་མཆོད། ཧཱུྃ་ཆོས་ཉིད་སྟོང་པ་གཉིས་མེད་ངང་ཉིད་ལས། ། འཇིག་རྟེན་སྤྱོད་པའི་ཚུལ་ཡང་མི་སྤོང་ཞིང་། ། ཐབས་ལ་མཁས་པས་འཇིགས་བྱེད་སྐུར་སྟོན་པ། ། ཁྲོ་ཆེན་འབར་བའི་ཚོགས་ལ་ཕྱག་འཚལ་བསྟོད། ། ཡེ་ཤེས་ཞི་བའི་ངང་ལས་མ་གཡོས་ཀྱང་། ། སྐུ་ཡི་ཆ་ལུགས་ཟ་བྱེད་རྔམ་སྟབས་ཅན། ། གསུང་གི་ང་རོ་འབྲུག་སྟོང་ལྡིར་བའི་སྒྲས། ། མ་ལུས་དབང་དུ་བསྡུད་ལ་ཕྱག་འཚལ་བསྟོད། །
ལྷག་པའི་ཡེ་ཤེས་རོལ་པ་སྟོན་མཛད་ཅིང་། ། སྡིགས་པའི་མཚོན་ཆ་སྣ་ཚོགས་ཕྱག་ན་བསྣམས། ། ཉོན་མོངས་དུག་ཅན་རྩད་ནས་འཇོམས་མཛད་པ། ། སྦྲུལ་གདུག་རྒྱན་གྱིས་བརྒྱན་ལ་ཕྱག་འཚལ་བསྟོད། ། བསྐལ་པ་མེ་ལྟར་འབར་བའི་ཀློང་དཀྱིལ་ན། ། དཔའ་བོའི་སྟངས་སྟབས་བརྐྱངས་བསྐུམས་ཚུལ་དུ་བཞུགས། ། ཉི་ཟླ་འབར་བའི་སྤྱན་གྱི་སྡང་མིག་གིས། ། བགེགས་དཔུང་བསྲེག་པར་མཛད་ལ་ཕྱག་འཚལ་བསྟོད། ། གཏུམ་ཆེན་དུས་མཐའི་མེ་ལྟར་གཟི་བརྗིད་འབར། ། གློག་སྟོང་འགྱུ་འདྲའི་ཁྲོ་གཉེར་མཆེ་བ་གཙིགས། །
རྔམ་པའི་ང་རོ་འབྲུག་སྒྲ་སྟོང་བཞིན་སྒྲོག ། ཁྲོ་རྒྱལ་བགེགས་ཚོགས་འདུལ་ལ་ཕྱག་འཚལ་བསྟོད། ། འཇིགས་པའི་ཧཱུྃ་སྒྲ་ངེས་སྒྲོག་ཅིང་། ། བགེགས་རྣམས་མ་ལུས་འཇོམས་མཛད་པ། ། དངོས་གྲུབ་མ་ལུས་སྩོལ་བའི་ལྷ། ། བགེགས་ཀྱི་དགྲ་ལ་ཕྱག་འཚལ་བསྟོད། ། ཅེས་པས་བསྟོད། དེ་ནས་གཡས་ཁུ་ཚུར་སྡིགས་མཛུབ་དང་བཅས་པས་རྡོ་རྗེ་བཟུང་། གཡོན་དྲིལ་བུ་གསིལ་ཞིང་། དཀྱིལ་འཁོར་ཆེན་པོའི་ས་གཞི་ལ་གནས་པའི། །
ལྷ་ལ་སོགས་པའི་བགེགས་ཚོགས་ཀུན་ཉོན་ཅིག ། ང་ནི་གནས་འདིར་དཀྱིལ་འཁོར་ཆེན་པོ་འབྲི། ། ཁྱེད་རྣམས་འདི་ནས་གཞན་དུ་འགྲོ་བར་གྱིས། ། གལ་ཏེ་ང་ཡི་ཚིག་ལས་འདའ་བྱེད་ན། ། ཡེ་ཤེས་ཅན་གྱི་རྡོ་རྗེ་འབར་བ་ཡིས། ། མགོ་བོ་ཚལ་པ་བརྒྱར་ནི་འགས་འགྱུར་ཞིང་། ། བགེགས་རྣམས་བརླག་པར་འགྱུར་བ་གདོན་མི་ཟ། ། ཞེས་པས་བགེགས་ལ་བཀའ་བསྒོ། རྡོ་རྗེ་ཧཱུྃ་མཛད་ཀྱི་ཕྱག་རྒྱས་སྙིང་ཀར་རེག་ཅིང་། ཨོཾ་སུམྦྷ་ནི་སུམྦྷ་ཧཱུྃ།
དཔྲལ་བར་རེག་ཅིང་། གྲྀཧྞ་གྲྀཧྞ་ཧཱུྃ། ལྐོག་མར་རེག་ཅིང་གྲྀཧྞ་པ་ཡ་གྲྀཧྞ་པ་ཡ་ཧཱུྃ། སྤྱི་བོར་རེག་ཅིང་། ཨ་ན་ཡ་ཧོཿ བྷ་ག་ཝཱན་བིདྱ་རཱ་ཛ་ཧཱུྃ་ཕཊ྄། ཅེས་བརྗོད་ལ་བདག་བསྲུང་། སྔགས་དང་ཕྱག་རྒྱ་དེ་ཉིད་ཀྱིས་ཤར་ནས་བཟུང་ཕྱོགས་བཞི་དང་། མེ་ནས་བཟུང་མཚམས་བཞིར་གཡས་བསྐོར་དུ་བསྟན་པས་གནས་དང་རྣལ་འབྱོར་བསྲུངས་ཏེ་བགེགས་མེད་པར་བྱས། རྡོ་རྗེ་ལས་ཀྱི་ཕྱག་རྒྱ་ནི།
རྡོ་རྗེ་བསྡམས་པ་ལས་མཐེ་བོང་དང་མཐེབ་ཆུང་མཛུབ་མོ་གསུམ་རྩེ་སྤྲད་པ་བརྐྱངས་ཏེ། ཨོཾ་བཛྲ་ཀརྨཱ་ཀཾ རྡོ་རྗེ་སྲུང་བའི་ཕྱག་རྒྱ་ནི། གོང་བཞིན་ལས་མཛུབ་མོ་གཉིས་བརྐྱངས་ཏེ་རྩེ་ཅུང་ཟད་ཁ་ཕྱེ་ལ། ཨོཾ་བཛྲ་རཀྵ་ཧཾ། རྡོ་རྗེ་གནོད་སྦྱིན་གྱི་ཕྱག་རྒྱ་ནི་གོང་བཞིན་ལས། མཛུབ་མོ་གཉིས་མཆེ་བ་ལྟར་སོ་སོར་བརྐྱངས་ལ། ཨོཾ་བཛྲ་ཡཀྵ་ཧཱུྃ། རྡོ་རྗེ་ཁུ་ཚུར་གྱི་ཕྱག་རྒྱ་ནི། རྡོ་རྗེ་བསྡམས་པ་ལས་མཐེ་བོང་གཉིས་ནང་དུ་བཀུག
དེའི་རྒྱབ་ནས་མཛུབ་མོ་གཉིས་ཀྱིས་མནན་ལ། ཨོཾ་བཛྲ་སནྡྷི་བཾ། ཞེས་སྔགས་རྣམས་ལན་གསུམ་རེ་བརྗོད་པ་ནི། བདག་བརྟན་པར་བསྲུང་བའོ། ། དེ་ནས་རྡོ་རྗེ་གསོར་ཞིང་དྲིལ་བུ་གསིལ་ལ། ཨོཾ་བཛྲ་ས་ཏྭ་ས་མཱ་ཡ། མ་ནུ་པཱ་ལ་ཡ། བཛྲ་ས་ཏྭ་ཏྭཻ་ནོ་པ་ཏིཥྛ། ཌི་ཌཌྷོ་མེ་བྷ་ཝ། པུ་ཏོ་ཥྱོ་མེ་བྷ་ཝ།
ཨ་ནུ་རཀྟོ་མེ་བྷ་ཝ། སུ་པོ་ཥྱོ་མེ་ལྷ་ཝ། སརྦ་སིདྡྷི་མེ་པྲ་ཡཙྪ། སརྦ་ཀརྨཱ་སུ་ཙ་མེ། ཙིཏྟཾ་ཤྲཱི་ཡཾ་ཀུ་རུ་ཧཱུྃ། ཧ་ཧ་ཧ་ཧ་ཧོཿ བྷ་ག་ཝན། སརྦ་ཏ་ཐཱ་ག་ཏ། བཛྲ་མ་མེ་མུཉྩ། བཛྲི་བྷ་ཝ།
མ་ཧཱ་ས་མ་ཡ་ས་ཏྭ་ཨཱཿཞེས་དང་། རྡོ་རྗེའི་རྩེ་དྲིལ་བུ་ལ་བསྐོར་ཞིང་། བཛྲ་ས་ཏྭ་བརྗོད། ཡང་རྡོ་རྗེ་སྙིང་ཀར་བཞག་ཅིང་དྲིལ་བུ་ཆིག་བརྡུངས་དང་། བཛྲ་ས་ཏྭ་ཚར་གཅིག་སྟེ་མདོར་ན་ལན་གསུམ་བརྗོད་པ་སྟེ་བརྟན་པར་བྱ་བའོ། ། དེ་ནས། རང་གི་ལག་མཐིལ་གཉིས་སུ་ཨ་ཨ་ལས་ཟླ་བའི་དཀྱིལ་འཁོར་རེ་རེ། དེ་དག་གི་དབུས་སུ་ཧཱུྃ་དང་ཨ། ཐལ་མོ་གཉིས་ལ། ཨ་ཨཱ།
ཨི་ཨཱི། ཨུ་ཨཱུ། རྀ་རཱྀ། ལྀ་ལཱྀ། ཨེ་ཨཻ། ཨོ་ཨཽ། ཨྃ་ཨ། ཞེས་ཚར་གཉིས་བརྗོད་དོ། ། རྣམས་ཀྱིས་གང་བ་ལས་འོད་འཕྲོས། གཡས་གཡོན་གྱི་མཐེ་བོང་ལ་ཨོཾ།
མཛུབ་མོ་ལ་ཧཱུྃ། གུང་མོ་ལ་ཏྲྃ། སྲིན་ལག་ལ་ཧྲི། མཐེའུ་ཆུང་ལ་ཨ། གཡས་ཀྱི་མཐེ་བོང་ལ་རྣམ་པར་སྣང་མཛད། མཛུབ་མོ་ལ་མི་བསྐྱོད་པ། གུང་མོ་ལ་རིན་ཆེན་འབྱུང་ལྡན། སྲིན་ལག་ལ་འོད་དཔག་མེད། མཐེའུ་ཆུང་ལ་དོན་ཡོད་གྲུབ་པ། གཡོན་གྱི་མཐེ་བོང་ལ་རྡོ་རྗེ་དབྱིངས་ཀྱི་དབང་ཕྱུག་མ།
མཛུབ་མོ་ལ་རྡོ་རྗེ་ཐུགས་མ། གུང་མོ་ལ་རྡོ་རྗེ་དབང་བསྐུར་མ། སྲིན་ལག་ལ་རྡོ་རྗེ་མཚོན་ཆ་མ། མཐེའུ་ཆུང་ལ་རྡོ་རྗེ་ཀུན་མ་རྣམས་ཕོ་མོའི་ཁྱད་པར་མ་གཏོགས་ཞལ་ཕྱག་རིགས་ལྔ་དང་འདྲ་བར་གྱུར། མཉམ་པའི་ཐལ་མོ་དང་། ཨོཾ་ཨ་ནྱོ་ཨ་ནུ་ག་ཏ། སརྦ་དྷརྨཱཿས་ལྷ་དང་ལྷ་མོ་རྣམས་ལ་རེག རྡོ་རྗེ་ཐལ་མོ་དང་། སྥ་ར་སྥ་ར་ཨ་ནུ་པྲ་བིཥྚ། སརྦ་དྷརྨཱ་བཛྲ་ཨཉྫ་ལི་ཡིས་རྗེས་སུ་ཞུགས།
རྡོ་རྗེ་བསྡམས་པ་དང་། ཨདྱནྟ་ཨ་ནུ་པྲ་བིཥྚཿ སརྦ་དྷརྨཱཿ བཛྲ་བནྡྷས་གཅིག་ཏུ་འདྲེས་པས་སེམས་འོད་གསལ་བར་བསམ། རྡོ་རྗེ་བསྡམས་པ་དཀྲོལ་ཞིང་སེ་གོལ་གཏོག་ལ། བཛྲ་བནྡྷ་ཏྲཊ་ཀྱིས་སྡིག་པ་ཐམས་ཅད་བྲལ་བར་བསམ། ཡང་རྡོ་རྗེ་བསྡམས་པ་དང་། བཛྲ་བནྡྷ་ཕྱག་རྒྱ་དཀྲོལ་ཞིང་བཛྲ་བནྡྷ་ཏྲཊ་སོགས་ལན་གཉིས་ཏེ་གསུམ་བྱས་ལ་རྡོ་རྗེ་བསྡམས་པ་ལས་མཐེ་བོང་གཉིས་ནང་དུ་བཀུག་སྟེ། ཨོཾ་བཛྲ་ཨ་བེ་ཤ་ཞེས་ལན་གཅིག་དང་། ཨཱཿཞེས་པ་བཅུ་ནས་བརྒྱའི་བར་བཟླས་པས་རང་གི་སྙིང་ཁར་དང་པོའི་རྡོ་རྗེ་ཆར་བཞིན་དུ་དབབ་པའི་མོས་པ་བྱ།
དེ་ནས། ཏིཥྛ་བཛྲ་ཌི་ཌཌྷོ་མེ་བྷ་ཝ། ཤ་ཤྭ་ཏོ་མེ་བྷ་ཝ་ཧྲི་ད་ཡཾ་མེ། ཨ་དྷི་ཏིཥྛ་སརྦ་སིདྡྷི་མེ་པྲ་ཡཙྪ་ཧཱུྃ་ཧ་ཧ་ཧ་ཧ་ཧོཿ ཞེས་གསུམ་བརྗོད་པའི་མཐར་ཨོཾ་བཛྲ་མུཥྚི་བཾ། རྡོ་རྗེ་བསྡམས་པ་དཀྲོལ། སེ་གོལ་གདབ། ཡང་ཕྱག་རྒྱ་དེ་ཉིད་བཅའ་ཞིང་། བཛྲ་མུཥྚི་བརྗོད། ཡང་ཨོཾ་བཛྲ་མུཥྚི་བཾ།
ཕྱག་རྒྱ་དཀྲོལ་ཞིང་སེ་གོལ་གདབ། བསྡམས་པ་དཀྲོལ་བ་དེ་བཞིན་ལན་གསུམ་བྱས་པས་ཡེ་ཤེས་དབབ་པ་བརྟན་པར་བསམ། ཨོཾ་སྭ་བྷ་ཝ་ཤུདྡྷཿསརྦ་དྷརྨ་སྭ་བྷ་ཝ་ཤུདྡྷོ྅ཧྃ། སྟོང་པའི་ངང་ལས་པྃ་ལས་པདྨ་དང་ཨ་ལས་ཟླ་བའི་དཀྱིལ་འཁོར་གྱི་སྟེང་དུ། ཧཱུྃ་ལས་རྡོ་རྗེ་དཀར་པོ་རྩེ་ལྔ་པ་ཧཱུྃ་གིས་མཚན་པ་དེ་ལས་འོད་འཕྲོས་འདུས་གཅིག་ཏུ་གྱུར་པ་ལས། རང་ཉིད་རྡོ་རྗེ་སེམས་དཔའ་སྐུ་མདོག་དཀར་པོ་རབ་ཏུ་དགྱེས་པའི་སྤྱན་གདངས་པ། དར་གྱི་ན་བཟའ་དང་། རིན་པོ་ཆེའི་རྒྱན་གྱིས་བརྒྱན་པ། ཕྱག་གཡས་པས་རྡོ་རྗེ་རྩེ་ལྔ་པ་ཐུགས་ཀར་གཏོད་དེ་འཛིན་པ། གཡོན་པ་དྲིལ་བུ་དཀུར་བརྟེན་པ་སེམས་དཔའི་སྐྱིལ་མོ་ཀྲུང་གིས་བཞུགས་པར་གྱུར།
ཐལ་མོ་དཔྲལ་བར་སྦྱར་ལ། ཨོཾ་བྷྲི་ཏ་བྷྲི་ཏ་སརྦ་ཨ་ཝ་ར་ཎ་ཧཱུྃ་ཕཊ྄། ཐལ་མོ་སྙིམ་པར་སྦྱར་བ་མགྲིན་པར་རེག་ལ། ཨོཾ་ཏྲཊ་ཏྲཊ་སརྦ་ཨ་ཝ་ར་ཎ་ནི་ཧཱུྃ་ཕཊ྄། རྡོ་རྗེ་བསྡམས་པ་ལས་གུང་མོ་གཉིས་མཐེ་བོང་མཐེའུ་ཆུང་རྣམས་བརྐྱངས་ཏེ་སྦྱར་བ་སྙིང་ཁར་བཞག་ལ། ཨོཾ་ཚིནྡྷ་ཚིནྡྷ་སརྦ་ཨ་ཝ་ར་ཎ་ནི་ཧཱུྃ་ཕཊ྄། རྣམས་ཀྱིས་སྐུ་གསུང་ཐུགས་བྱིན་གྱིས་བརླབས། རྡོ་རྗེ་བསྡམས་པ་ལས་གུང་མོ་གཉིས་བརྐྱང་བ་ཕྱག་ན་རྡོ་རྗེའི་ཕྱག་རྒྱ་སྤྱི་བོར་བཅིངས་ལ། ཨོཾ་བཛྲ་ཨ་བྷི་ཥིཙྪ་ཧཱུྃ། ཞེས་དང་།
ཐལ་མོ་མཉམ་པར་སྦྱར་བ་ལས་སྲིན་ལག་དང་མཛུབ་མོ་གཉིས་རྩེ་ཅུང་ཟད་བཀུག་པ་པད་འདབ་འདྲ་བ་བྱས་པ་སྦྱོང་རྒྱལ་གྱི་ཕྱག་རྒྱ་དཔྲལ་བར་བཞག་ལ། ཨོཾ་བུདྡྷ་ཨ་བྷི་ཥིཉྩ་ཨོཾ། དེ་ཉིད་ལས་སྲིན་ལག་དང་མཛུབ་མོའི་ཚིགས་བར་པ་བཅག་པ་རིན་པོ་ཆེ་འདྲ་བར་བྱས་པ་དབང་བསྐུར་བའི་ཕྱག་རྒྱ་རྣ་བ་གཡས་པའི་སྟེང་དུ་བཞག་ལ། ཨོཾ་རཏྣ་ཨ་བྷི་ཥིཉྩ་ཏྲྃ། མཐེ་བོང་དང་མཐེའུ་ཆུང་སོ་སོར་མཉམ་ལ། ལྷག་མ་ཐམས་ཅད་བརྐྱང་བ་སྡིག་པ་བསྲེག་པའི་ཕྱག་རྒྱ་ལྟག་པར་བཞག་ལ། ཨོཾ་པདྨ་ཨ་བྷི་ཥིཉྩ་ཧྲིཿ། དེ་ཉིད་གཡོན་དུ་བསྒྱུར་བ་ལས་ཐམས་ཅད་པའི་ཕྱག་རྒྱ་རྣ་ལྟག་གཡོན་དུ་བཞག་ལ། ཨོཾ་ཀརྨཱ་ཨ་བྷི་ཥིཉྩ་ཨཱཿ གནས་དེ་རྣམས་སུ།
མི་བསྐྱོད་པ། རྣམ་པར་སྣང་མཛད། རིན་ཆེན་འབྱུང་ལྡན། འོད་དཔག་མེད། དོན་ཡོད་གྲུབ་པ་རྣམས་ཀྱིས་དབུ་བརྒྱན། ཞེས་བརྗོད་ཅིང་གནས་དེ་དག་ཏུ་བཞུགས་པར་བསམ། དེ་ནས་རང་རྡོ་རྗེ་སེམས་དཔར་གྱུར་པའི་སྨིན་མཚམས་ནས་འོད་དཔག་ཏུ་མེད་པ་སྤྲོས་པས་སྤྱིར་སེམས་ཅན་ཐམས་ཅད་དང་། བྱེ་བྲག་ཏུ་ངན་སོང་གསུམ་ཁྱད་པར་དུ་ཚེ་འདས་སོགས་དམིགས་ཡུལ་གང་ཡིན་པ་ལ་ཕོག་པས་འགྲོ་བ་དེ་དག་གི་སྡིག་པ་དང་སྡུག་བསྔལ་ཐམས་ཅད་ཞི་བར་བསམས་ལ། ངག་ཏུ། ཚངས་པ་ཆེན་པོ་པདྨའི་གདན་ལ་བཞུགས་ཏེ་ངན་སོང་གི་རྒྱུད་ཐམས་ཅད་ཡོངས་སུ་སྦྱོང་བ་ཞེས་བྱ་བའི་ཏིང་ངེ་འཛིན་ལ་སྙོམས་པར་ཞུགས་ནས་ངན་སོང་གི་རྒྱུད་ཐམས་ཅད་ལས་གྲོལ་བ་ཞེས་བྱ་བའི་བྱང་ཆུབ་སེམས་དཔའ་སེམས་དཔའ་ཆེན་པོའི་ཏིང་ངེ་འཛིན་གྱི་འོད་ཟེར་འཕྲོ་བ་དང་།
སྡུད་པ་མང་པོའི་ཕྲེང་བ་ཉིད་ཀྱི་དཔྲལ་བའི་མཛོད་སྤུ་ནས་ཕྱུང་ནས་དེས་སྟོང་གསུམ་གྱི་སྟོང་ཆེན་པོའི་འཇིག་རྟེན་གྱི་ཁམས་འདི་དག་ཐམས་ཅད་ཀུན་ཏུ་སྣང་བར་བྱས་སོ། ། ཀུན་ཏུ་སྣང་བར་བྱས་པས། སེམས་ཅན་ཐམས་ཅད་ཀྱི་སེམས་ཉོན་མོངས་པའི་འཆིང་བ་ལས་གྲོལ་ཏེ། བདེ་བ་སོ་སོར་ཐོབ་ནས་དགའ་བའི་ཚལ་ཐམས་ཅད་ཀུན་ཏུ་སྣང་བར་བྱས་ཏེ། མཆོད་པའི་སྤྲིན་སྣ་ཚོགས་ཀྱིས་མངོན་པར་མཆོད་དེ། ལན་བརྒྱ་ཕྲག་སྟོང་དུ་བསྐོར་བ་བྱས་ནས་མགོ་བོས་ལན་བརྒྱ་སྟོང་ཕྲག་དུ་མར་ཕྱག་འཚལ་ཏེ་བཅོམ་ལྡན་འདས་ཀྱི་སྤྱན་སྔར་ནོར་བུ་དྲི་མ་མེད་པའི་སྟེང་དུ་འཁོད་དེ་འདི་སྐད་ཅེས་གསོལ་ཏོ། ། ཨེ་མ་ཧོ་སངས་རྒྱས་ཨེ་སངས་རྒྱས། ། ཨེ་མ་སངས་རྒྱས་མཛད་པ་ལགས། ། གང་ཕྱིར་ངན་སོང་བདག་ཅག་སྦྱངས། ། བྱང་ཆུབ་སྤྱོད་པ་ཉིད་ལ་བཀོད། །
ཅེས་ཆེད་དུ་བརྗོད་ནས་སྡུག་བསྔལ་དང་བྲལ་བའི་འགྲོ་བ་དེ་རྣམས་ཀྱིས་བདག་ལ་མཆོད་པར་བསམས་ལ། སྔར་བྱིན་གྱིས་བརླབས་པའི་མཆོད་པ་རྣམས། ཨོཾ་སརྦ་ཏ་ཐཱ་ག་ཏ་ཨརྒྷྃ་པྲ་ཏིཙྪ་པཱུ་ཛ་མེ་གྷ་ས་མུ་དྲ་སྥ་ར་ཎ་ས་མ་ཡེ་ཧཱུྃ། ཞེས་སོགས་ཀྱི་མཆོད་ཡོན་དང་། དེ་བཞིན་དུ་གོང་འོག་འདྲ་བ་ལས་ཨརྒྷཾ་སོགས་ཀྱི་གནས་སུ་པུཥྤཾ། དྷུ་པཾ། དཱི་པཾ། ནཻ་ཝཱི་དྱཾ། ཤབྡའི་བར་གྱིས་མཆོད། རྡོ་རྗེ་ཐལ་མོ་སྙིང་ཁར་གཡས་སུ་བསྐོར་ཞིང་།
སངས་རྒྱས་ཀུན་པས་སྔར་སངས་རྒྱས། ། ཞེས་སོགས་འོག་བཞིན་བརྗོད་པས་བསྟོད་པར་བསམ་མོ། ། དེ་ནས་སྙིང་ཁར་ཟླ་བའི་སྟེང་དུ། ཨོཾ་ན་མོ་བྷ་ག་ཝ་ཏེ་སརྦ་དུརྒ་ཏེ་སོགས་ཚར་གཅིག་བརྗོད་དེ། དེ་ལས་འོད་འཕྲོས་དམིགས་ཡུལ་གྱིས་གཙོ་བྱས་སེམས་ཅན་ཐམས་ཅད་ཀྱི་སྡིག་སྒྲིབ་དག་པ་དང་། ངན་སོང་ཐམས་ཅད་ཀྱི་སྡུག་བསྔལ་ཞི་བར་བྱས། སླར་འདུས་སྙིང་ཁའི་ཆོས་ཀྱི་ཡི་གེ་ལ་ཐིམ་ཞེས་བརྗོད་ཅིང་བསམས་ལ། ཨོཾ་ན་མོ་བྷ་ག་ཝ་ཏེ་སརྦ་དུརྒ་ཏི་པ་རི་ཤྭ་དྷ་ནི་རཱ་ཛ་ཡ། ཏ་ཐཱ་ག་ཏ་ཡ། ཨརྷ་ཏེ་སམྱཀ་སམ་བུདྡྷ་ཡ།
ཏདྱ་ཐཱ། ཨོཾ་ཤྭ་དྷ་ནེ་ཤྭ་དྷ་ནེ། སརྦ་པཱ་པཾ་བི་ཤྭ་དྷ་ནེ། ཤུདྡྷེ་བི་ཤུདྡྷེ་སརྦ་ཀརྨ་ཨ་ཝ་ར་ཎ་བི་ཤྭ་དྷ་ནེ་སྭཱཧཱ། ཞེས་ཅི་ནུས་པ་བཟླས་ལ། མགོན་པོ་ཐུགས་རྗེ་ཆེན་པོ་དང་ལྡན་པས། བདག་དང་སེམས་ཅན་ཐམས་ཅད་ཀྱི་སྡིག་པ་དང་སྒྲིབ་པ་ཐམས་ཅད་བྱང་ཞིང་དག་པར་བྱིན་གྱིས་བརླབས་ཏུ་གསོལ། ཞེས་གསོལ་བ་བཏབ། རྡོ་རྗེ་སེམས་དཔའི་ཡི་གེ་བརྒྱ་པ་ལན་གསུམ་བརྗོད་པས་སྒོམ་བཟླས་ཀྱི་བྱིན་རླབས་བརྟན་པར་བསམ། དེ་ནས་མཆོད་རྫས་རྣམས་བསང་སྦྱངས་བྱིན་གྱིས་བརླབས་ནས།
ཐལ་མོ་སྦྱར་ལ། འཇིག་རྟེན་ཁམས་ནི་དཔག་མེད་ན། ། མཆོད་ཡོན་ཇི་སྙེད་ཡོད་པ་རྣམས། ། སངས་རྒྱས་སྲས་དང་བཅས་ལ་འབུལ། ། བཞེས་ནས་འགྲོ་བའི་དོན་ཀུན་མཛོད། ། ཨོཾ་སརྦ་ཏ་ཐཱ་ག་ཏ་ཨརྒྷྃ་པྲ་ཏིཙྩ་པཱུ་ཛ་མེ་གྷ་ས་མུ་དྲ་སྥ་ར་ཎ་ས་མ་ཡེ་ཧཱུྃ། དེ་བཞིན་ཚིགས་བཅད་དང་། སྔགས་རྣམས་གོ་བརྗེས་ལ། མེ་ཏོག་དང་། པུཥྤེ།
བདུག་སྤོས་དང་། དྷུ་པེ། སྣང་གསལ་དང་། ཨཱ་ལོ་ཀེ དྲི་མཆོག་དང་། གནྡྷེ། ཞལ་ཟས་དང་། ནེ་ཝཱིདྱྃ། རོལ་མོ་དང་། ཤབྡ་རྣམས་ཀྱིས་མཆོད་ལ།
རྡོ་རྗེ་དྲིལ་བུ་དཀྲོལ་ཞིང་། ཨོཾ་བཛྲ་དྷརྨཱ་ར་ཎི་ཏ། པྲ་ར་ཎི་ཏ། སཾ་པྲ་ར་ཎི་ཏ། སརྦ་བུདྡྷ་ཥེ་ཏྲ་པྲ་ཙ་ལི་ནི། པྲཛྙཱ་པ་ར་མི་ཏ་ནཱ་ད། སམྦྷ་ཝེ་བཛྲ་སཏྭ་ཧྲཱིཿད་ཡ་ནི་སནྟོ་ཥ་ནི་ཧཱུྃ་ཧཱུྃ་ཧཱུྃ་ཧོ་ཧོ་ཧོ་ཨ་ཁྃ་སྭཱཧཱ། ཞེས་སྣ་ཚོགས་རོལ་མོ་དབུལ། རྡོ་རྗེ་དྲིལ་བུ་འཛིན་པས། སངས་རྒྱས་ཀུན་པས་སྔར་སངས་རྒྱས། །
མི་ཤེས་དྲི་མ་ཀུན་བཅོམ་པ། ། རྡོ་རྗེ་རྡོ་རྗེ་འཛིན་རྒྱལ་པོ། ། རྡོ་རྗེ་རྡོ་རྗེ་རྡོ་རྗེ་འཛིན། ། རྡོ་རྗེ་སྐུ་སྟེ་སྐུ་ཆེ་བ། ། ཕྱག་ན་རྡོ་རྗེ་ཕྱག་འཚལ་བསྟོད། ། རྡོ་རྗེ་ཡན་ལག་རྡོ་རྗེ་མཆོག ། རྡོ་རྗེ་འབར་བ་ཆེར་འབར་བ། ། རྡོ་རྗེ་ཤུགས་ཏེ་ཤུགས་ཆེ་བ། ། རྡོ་རྗེ་མཚོན་ཆ་རྡོ་རྗེ་ཆེ། ། ཕྱག་ན་རྡོ་རྗེ་ཕྱག་ཆེན་པོ། །
རྡོ་རྗེ་མདའ་སྟེ་རབ་འབིགས་པ། ། རྡོ་རྗེ་རྣོན་པོ་རྣོ་བ་ཆེ། ། ཆུ་བོ་ཆེན་པོ་རྒྱ་མཚོ་ཆེ། ། རྡོ་རྗེ་པདྨ་བྱང་ཆུབ་ཆེ། ། བྱང་ཆུབ་སངས་རྒྱས་རང་བྱུང་བ། ། རྡོ་རྗེ་རྒྱ་ཆེན་རྒྱ་ཆེན་ཏེ། ། རྡོ་རྗེ་སྒྱུ་མ་རྣམ་སྦྱོང་བ། ། རྡོ་རྗེ་རྒྱུ་སྟེ་གནོད་སྦྱིན་ཆེ། ། རྡོ་རྗེ་པདྨོ་རྣམ་སྦྱོང་བ། ། རྡོ་རྗེ་ཁྲོ་བོ་མ་རུངས་ཆེ། །
རྡོ་རྗེ་དགྲ་སྡང་འཇོམས་པའི་གཙོ། ། རྡོ་རྗེ་འཇིགས་པ་བསྲུང་བ་ཆེ། ། རྡོ་རྗེ་ལྕགས་ཀྱུ་དོན་ཡོད་བྱེད། ། རྡོ་རྗེ་རོ་ལངས་རོ་ལངས་བྱེད། ། རྡོ་རྗེ་སྲིན་པོ་ཟ་བ་པོ། ། རྡོ་རྗེ་གནོད་སྦྱིན་གནོད་སྦྱིན་ཆེ། ། རྡོ་རྗེ་གདོན་ཏེ་གདོན་གྱི་མཆོག ། འཇིགས་བྱེད་དགྲ་བྱེད་དྲག་པོ་ཆེ། ། རྡོ་རྗེ་འཇིགས་བྱེད་རྔམ་བྱེད་པ། ། བསྒྲུབ་དཀའི་སྒྲུབ་པ་ལེགས་པ་སྟེ། །
རྡོ་རྗེ་ལེགས་པ་དགེས་མཛད་པ། ། རྡོ་རྗེ་དགའ་བ་དགའ་བ་ཆེ། ། དགའ་བའི་རྡོ་རྗེ་དབང་བྱེད་པ། ། འོད་སྡུག་པས་ནི་སྡུག་པ་ཆེ། ། ནམ་མཁའ་དང་ནི་མཉམ་པ་པོ། ། རེ་བ་ཐམས་ཅད་རྫོགས་མཛད་པ། ། རྡོ་རྗེ་དབང་བསྐུར་རིན་ཆེན་མཆོག ། རྡོ་རྗེ་རྒྱལ་མཚན་ཡོན་ཏན་མཚོ། ། རྡོ་རྗེ་ཡེ་ཤེས་ཡེ་ཤེས་ཆེ། ། རིགས་སྔགས་བྱེ་བའི་ཚོགས་ཀྱིས་བསྐོར། །
ཧ་ལ་ཧ་ལ་ནག་པོ་ཆེ། ། དགྲ་ཆེན་ཞིང་ནི་འཇོམས་པ་ཅན། ། རྡོ་རྗེ་འདོད་པ་འདོད་པ་ཆེ། ། སྙིགས་མའི་ལུས་ངན་རྣམ་སྦྱོང་བ། ། སྐད་ཅིག་གཡོ་བའི་ཐེ་ཚོམ་གཅོད། ། གློག་བཞིན་ཞལ་གྱི་ལྗགས་ལས་འཕྲོ། ། རྡོ་རྗེ་མེ་སྟེ་མ་རུངས་འདུལ། ། དྲག་པོ་རབ་སྣང་སྣང་མཛད་པ། ། ཉི་མ་སྟོང་གིས་གདུངས་པའི་ཞལ། ། སྤྱན་དམར་འཇིགས་པ་མཛད་པ་པོ། །
ཁྲོ་བོ་དུ་མའི་འོད་བཞིན་འཕྲོ། ། ཕྱག་རྣམས་དུ་མར་མཚོན་ཆ་བརྒྱ། ། དུ་མའི་ཞལ་གྱི་སྐུ་ཡང་སྟོང་། ། འཁྱིལ་ཞིང་རྒྱན་ཡང་འཁྱིལ་བ་སྟེ། ། སེམས་ཀྱི་ཆོས་པས་སྐུ་མི་མངའ། ། རྣམ་པར་རྟོག་པ་མ་ལུས་འདུལ། ། མ་རིག་འཇོམས་པའི་ཚངས་པ་སྟེ། ། འདོད་ཆགས་ཞེ་སྡང་སྲིད་མཐར་བྱེད། ། སྒྱུ་མ་ཁྱབ་འཇུག་རྡོ་རྗེ་ཅན། ། རྩེ་གསུམ་རྩེ་གསུམ་འཆང་འཕྲོག་པ། །
འདོད་ཆགས་ཞེ་སྡང་གཏི་མུག་ཆེ། ། སྲིད་དང་སྲིད་མིན་རྣམ་སྦྱོང་བ། ། ཞི་ཞིང་དུལ་ལ་དགའ་བ་སྟེ། ། སངས་རྒྱས་སངས་རྒྱས་རབ་རྟོགས་པ། ། སངས་རྒྱས་བདག་ཉིད་སངས་རྒྱས་སྐུ། ། རྡོ་རྗེ་རབ་དགེས་རྡོ་རྗེ་སེམས། ། ཀུན་ཏུ་བཟང་པོ་ཆེར་བཟང་པོ། ། མཚན་རྣམས་དམ་པས་རྣམ་བརྒྱན་པ། ། ཁམས་གསུམ་བདག་ཉིད་ཁྱབ་པ་པོ། ། ཐམས་ཅད་རྡོ་རྗེའི་བདག་ཉིད་གཙང་། །
ཞེས་བདག་ཉིད་ལ་བསྟོད་པའོ། ། གཉིས་པ་བུམ་བཟླས་ནི། རྣམ་རྒྱལ་བུམ་པའི་སྟེང་དུ། དུང་ཆོས་དྲི་བཟང་གི་ཆུས་བཀང་བ། རྡོ་རྗེ་གཟུངས་ཐག་དང་བཅས་པ་བཞག་ལ། ཡཀྵས་བསང་། སྭ་བྷཱ་ཝས་སྦྱངས། སྟོང་པའི་ངང་ལས་པྃ་ལས་པདྨ་དང་། ཨ་ལས་ཟླ་བའི་དཀྱིལ་འཁོར་གྱི་སྟེང་དུ། བྷྲུྃ་ལས་རིན་པོ་ཆེའི་བུམ་པ་ཡངས་ཤིང་རྒྱ་ཆེ་བ།
ཞབས་ཞུམ་པ། ལྟོ་བ་ལྡིར་བ། མགྲིན་པ་ཕྲ་བ། ཁ་ཡེལ་བ། མཆུ་འཕྱང་བ། ལྷའི་གོས་ཀྱིས་མགུལ་བ་བཅིང་པ། དཔག་བསམ་གྱི་ཤིང་གིས་ཁ་བརྒྱན་པ། ནང་ཆུ་དང་བཅུད་སྣ་ཚོགས་ཀྱིས་ཡོངས་སུ་གང་བའི་རྣམ་རྒྱལ་བུམ་པའི་ཆུའི་དབུས་སུ་སེང་གེའི་ཁྲི། ཤར་དུ་གླང་པོ་ཆེའི་ཁྲི། ལྷོར་རྟའི་ཁྲི།
ནུབ་ཏུ་རྨ་བྱའི་ཁྲི། བྱང་དུ་མཁའ་ལྡིང་རྣམས་ཀྱིས་བཏེགས་པའི་རིན་པོ་ཆེའི་ཁྲི་སྟེང་དུ། འཁོར་གྱི་ལྷ་རྣམས་ཀྱི་གནས་སུ་པདྨ་དང་ཟླ་བའི་དཀྱིལ་འཁོར་རེ་རེ། དབུས་ཀྱི་གདན་གྱི་སྟེང་དུ་སྐད་ཅིག་གིས་བཅོམ་ལྡན་འདས་ཀུན་རིག་རྣམ་པར་སྣང་མཛད་སྐུ་མདོག་དཀར་བ། ཞལ་བཞི་དཀར་བ། རྩ་ཞལ་ཤར་དུ་གཟིགས་པ། ཕྱག་གཉིས་ཏིང་ངེ་འཛིན་གྱི་ཕྱག་རྒྱ་ཅན། ཞབས་རྡོ་རྗེ་སྐྱིལ་མོ་ཀྲུང་གིས་བཞུགས་པ། ཤར་དུ་སྦྱོང་བའི་རྒྱལ་པོ་དཀར་ལ་ཅུང་ཟད་དམར་བ། ཞེས་པ་ནས་བྱང་དུ་རྡོ་རྗེ་དྲིལ་བུ་ལྗང་ཁུ་དྲིལ་བུ་འཛིན་པའོ། །
ཞེས་པའི་བར་གྱི་ལྷ་སོ་བདུན་པོའི་ཞལ་ཕྱག་རྫོགས་པར་སྐད་ཅིག་གིས་བསྐྱེད་པའི་ཚིག་རྣམས་མདུན་བསྐྱེད་ཀྱིས་བསྐྱེད། སྔགས་བཞག་ལ་གཞན་ཇི་ལྟ་བ་བཞིན་བརྗོད་པའོ། ། འོན་ཀྱང་རྡོ་རྗེ་སེམས་དཔའི་སོགས་བསྐྱེད་པའི་སྐབས་སུ། དེའི་ཕྱི་རོལ་གྱི་ཤར་གྱི་པད་འདབ་བཞི་ལ་རིམ་པ་བཞིན་རྡོ་རྗེ་སེམས་དཔའ་དཀར་པོ་སོགས། དེ་བཞིན་དུ་ལྷོའི་པད་འདབ་བཞི་སོགས་རིགས་འགྲེ ། སྒོ་མ་བཞིའི་སྐབས་སུ་ཤར་སྒོ་སོགས་སྒོའི་མིང་གི་འཇུག་པ་ཤར་དུ་རྡོ་རྗེ་ལྕགས་ཀྱུ་དཀར་པོ་སོགས་བརྗོད་པ་སྟེ་སྐབས་ཐོབ་ཤེས་དགོས་སོ། ། དེ་ནས་རང་གི་སྙིང་ཁ་ནས་འོད་ཟེར་འཕྲོས་པས་ཀུན་རིག་རྩ་བའི་ལྷ་སུམ་ཅུ་རྩ་བདུན་ལ་སངས་རྒྱས་དང་བྱང་ཆུབ་སེམས་དཔའི་ཚོགས་ཀྱིས་བསྐོར་བ་ཨོཾ་བཛྲ་ས་མཱ་ཛཿ སྤོས་དང་བཅས་རྡོ་རྗེ་དྲིལ་བུ་འཛིན་པས། མ་ལུས་སེམས་ཅན་ཀུན་གྱི་མགོན་གྱུར་ཅིང་། ། ནས།
ཡོངས་དག་འཁོར་དང་བཅས་རྣམས་གཤེགས་སུ་གསོལ། ། ཞེས་པའི་བར་གྱི་ཤླཽ་ཀ་གསུམ་འོག་ནས་འབྱུང་བ་ལྟར་དང་། ཛཿཧཱུྃ་བཾ་ཧོཿ བྷ་ག་ཝན་ཨེ་ཧྱ་ཧི་མ་ཧཱ་ཀ་རུ་ཎི་ཀ་དྲི་ཤ་ཧོ་ས་མ་ཡ་སཏྭྃ། ཞེས་པས་སྤྱན་དྲངས། ཨོཾ་པདྨ་ཀ་ལ་མ་ཡ་སཏྭྃ། ཨརྒྷྃ། པཱུཥྤེ། དྷུ་པེ། ཨཱ་ལོ་ཀེ
གནྡྷེ། ནཻ་ཝི་དྱཾ། ཤབྡ་ཨཱཿཧཱུྃ། ཨོཾ་བཛྲ་ཨངྐུ་ཤ་ཛཿནས། ཨ་བེ་ཤའི་བར་འོག་ནས་འབྱུང་བ་བཞིན་བརྗོད་ལ། དམ་ཚིག་པ་དང་དབྱེར་མེད་དུ་བསྲེས། ཨོཾ་བྷྲི་ཏ་བྷྲི་ཏ་སོགས་སྔགས་དང་ཕྱག་རྒྱས་གནས་གསུམ་བྱིན་གྱིས་བརླབས། ཨོཾ་བུདྡྷ་ཨ་བྷྀ་ཥིཉྩ་སོགས་དང་ཕྱག་རྒྱས་སྤྱི་བོར་རྣམ་པར་སྣང་མཛད། དཔྲལ་བར་མི་སྐྱོད་པ་ནས། དོན་ཡོད་གྲུབ་པ་རྣམས་ཀྱིས་དབུ་བརྒྱན་ཅེས་པའི་བར་བདག་བསྐྱེད་བཞིན་བརྗོད་ལ་དབང་བསྐུར།
དེ་ནས་ཨོཾ་སརྦ་ཏ་ཐཱ་ག་ཏ་ཨརྒྷྃ་པྲ་ཏིཙྪ་པུ་ཛ་མ་ེགྷ་ས་མུ་དྲ་སྥ་ར་ཎ་ས་མ་ཡེ་ཧཱུྃ་ནས་ཤབྡའི་བར་དང་། སྣ་ཚོགས་རོལ་མོ་དྷརྨཱ་ར་ཎི་ཏ་བཅས་པས་མཆོད། དེ་ནས་དྲིལ་བུ་གསིལ་ཞིང་། ཆོས་དབྱིངས་ཡེ་ཤེས་རྣམ་པར་དག ཅེས་སོགས་ནས། རྒྱུད་བཞིན་བདག་གིས་བསྟོད་པར་བགྱིའི་བར་དང་། སྒེག་མོ་ཕྲེང་བ་དེ་བཞིན་གླུ། ། གར་མ་མཆོད་པའི་ལྷ་མོ་དང་། ། སྤོས་དང་མེ་ཏོག་མར་མེ་མ། ། དྲི་ཡི་ལྷ་མོ་ཁྱོད་ཕྱག་འཚལ། །
སྒོ་བཞིའི་དབུས་ན་ལེགས་བཞུགས་ཤིང་། ། དད་སོགས་ངོ་བོ་རྣམ་དག་པ། ། ལྕགས་ཀྱུ་ཞགས་པ་ལྕགས་སྒྲོག་དྲིལ། ། སྒོ་སྲུང་རྣམས་ལ་ཕྱག་འཚལ་ལོ། ། ཞེས་པས་བསྟོད། དེ་ནས་ལག་པ་པད་སྐོར་དང་བཅས་རྡོ་རྗེ་གཟུངས་ཐག་བླངས་ནས་བཟླས་པ་བྱ་བ་ནི། རང་གི་སྙིང་ཁ་ནས་སྔགས་ཀྱི་ཕྲེང་བ་གཟུངས་ཐག་ལ་ཞོན་ནས་སོང་བས་ལྷ་ཐམས་ཅད་ཀྱི་རྒྱུད་བསྐུལ། སྐུ་ལུས་ཀྱི་བ་སྤུའི་བུ་ག་ནས་བདུད་རྩིའི་ཆུ་རྒྱུན་བབ་པས་བུམ་པ་གང་བར་གྱུར་པར་བསམ་ལ། རྩ་རིག་ཉེར་གཅིག་ནས་བརྒྱའི་བར་ཇི་ལྟར་རིགས་པ་དང་། ལྷ་སོ་སོ་ལ་ཨོཾ་སརྦ་བིད་སརྦ་ཨ་ཝ་ར་ཎ་བི་ཤྭ་དྷ་ཡ་ཧ་ན་ཧཱུྃ་ཕཊ྄།
ཞེས་པ་གཙོ་བོའི་སྔགས་དང་། ཨོཾ་སརྦ་བིད་ཧཱུྃ། ཨོཾ་སརྦ་བིད་ཕཊ྄། ཨོཾ་སརྦ་བིད་ཨ། ཨོཾ་སརྦ་བིད་ཏྲ་ཐ། ཞེས་པས་རིགས་བཞི་དང་། ཨོཾ་བུདྡྷ་ལོ་ཙཱ་ནི་ཧཱུྃ། ཨོཾ་བཛྲ་མཱ་མ་ཀི་ཏྲྃ། ཨོཾ་བཛྲ་པཎྜ་རེ་དེ་ཧི་དེ་ཧི་སིདྡྷ་བོ་དྷི་ལོ་ཀི་ཏ་རྃ་པ་སྭཱཧཱ། ཨོཾ་བཛྲ་ཏ་རེ་ཏུད་ཏ་རེ་ཏུ་རེ་ཧཱུྃ་ཧཱུྃ་ཧཱུྃ་སྭ་སྭ་སྭ་སྭཱཧཱ།
ཡུམ་བཞི་དང་། ཨོཾ་བཛྲ་ས་ཏྭ་ཧཱུྃ། ཨོཾ་བཛྲ་ར་ཛ་ཛ། ཨོཾ་བཛྲ་ར་ག་ཧོ། ཨོཾ་བཛྲ་ས་དྷུ་དྷཱུ། ཨོཾ་བཛྲ་རཏྣ་ཏྲྃ། ཨོཾ་བཛྲ་ཏེ་ཛརྻ། ཨོཾ་བཛྲ་ཀེ་ཏུ་བྷྲྀ། ཨོཾ་བཛྲ་ཧ་ས་ཧཱ། ཨོཾ་བཛྲ་དྷརྨཱ་ཧྲཱིཿ
ཨོཾ་བཛྲ་ཏིཀྵ་ཎ་དྷི། ཨོཾ་བཛྲ་ཧེ་ཏུ་ཀྲུྃ། ཨོཾ་བཛྲ་བྷ་ཥ་བྷ། ཨོཾ་བཛྲ་ཀརྨ་ཀྃ ཨོཾ་བཛྲ་རཀྵ་ཧཾ། ཨོཾ་བཛྲ་ཡཀྵ་ཧཱུྃ། ཨོཾ་བཛྲ་སནྡྷི་བྃ། ཞེས་སེམས་དཔའ་བཅུ་དྲུག་དང་། ཨོཾ་བཛྲ་ལཱ་སྱ་ཧཱུྃ། ཨོཾ་བཛྲ་མ་ལེ་ཏྲྃ།
ཨོཾ་བཛྲ་གིརྟི་ཧྲཱིཿ ཨོཾ་བཛྲ་ནིརྟི་ཨཱཿ ཨོཾ་བཛྲ་དྷུ་པེ་ཧཱུྃ། ཨོཾ་བཛྲ་པུཥྤེ་ཏྲྃ། ཨོཾ་བཛྲ་ཨ་ལོ་ཀེ་ཧྲཱིཿ ཨོཾ་བཛྲ་གནྡྷེ་ཨཱཿ ལྷ་མོ་བརྒྱད་དང་། ཨོཾ་བཛྲ་ཨངྐུ་ཤ་ཛཿ ཨོཾ་བཛྲ་པཱ་ཤ་ཧཱུྃ། ཨོཾ་བཛྲ་སྥ་ཊ་བྃ།
ཨོཾ་བཛྲ་ཨ་བེ་ཤ་ཨཱཿ ཞེས་སྒོ་བ་བཞི་སྟེ་ལྷ་སོ་སོའི་སྔགས་ལན་གསུམ་རེ་དང་། ཁྲུས་ཀྱི་དོན་དུ་ཨོཾ་སརྦ་ཏ་ཐཱ་ག་ཏ་ཨ་བྷི་ཥེ་ཀ་ཏ་ས་མ་ཡ་ཤྲཱི་ཧཱུྃ། ཞེས་ཉི་ཤུ་རྩ་གཅིག་བཟླས། དེ་ནས་གོང་བཞིན་མཆོད་བསྟོད་བྱས་ལ་གཟུངས་ཐག་བསྡུས། དུང་ཆོས་ཀྱི་ཆུ་བུམ་ནང་དུ་བླུག ཨོཾ་ཨཱཿཧཱུྃ་མཆོད་ཡོན་ཕུལ་བའི་རྐྱེན་གྱིས། བུམ་ནང་གི་ཡེ་ཤེས་པ་གཤེགས་དམ་ཚིག་པ་ཞུ་བ་ལས་བྱུང་བའི་བུམ་པའི་ཆུ་ནུས་པ་དང་ལྡན་པར་གྱུར། ཅེས་བརྗོད་ཅིང་། ཡི་གེ་བརྒྱ་པ་ལན་གསུམ་བཟླས་པས་བརྟན་པར་བྱའོ། །
གསུམ་པ་མདུན་བསྐྱེད་བསྒྲུབ་པ་ནི། མདུན་བསྐྱེད་རས་བྲིས་ཀྱི་དཀྱིལ་འཁོར་རྡོ་རྗེ་གནོད་སྦྱིན་གྱི་ཕྱག་རྒྱས་བགེགས་བསལ། ཨོཾ་ཤ ཞེས་དང་། ཨོཾ་ཤཱུ་ནྱ་ཏ་ཛྙཱ་ན་བཛྲ་སྭ་བྷ་ཝ་ཨདྨ་ཀོ྅ཧྃ། སྟོང་པར་གྱུར། སྟོང་པའི་ངང་ལས་ཨོཾ་བྷ་ཡོངས་སུ་གྱུར་པ་ལས་འབྱུང་བ་རིམ་བརྩེགས་རི་རབ་དང་བཅས་པའི་སྟེང་དུ། རིན་པོ་ཆེ་སྣ་ཚོགས་ལས་གྲུབ་པའི་གཞལ་ཡས་ཁང་པ་གྲུ་བཞི་པ་སྒོ་བཞི་པ། ཕྱི་ནས་རིམ་པ་བཞིན་སྔོ་སེར་དམར་ལྗང་དཀར་བའི་རྩིག་པ་རིམ་པ་ལྔ་དང་ལྡན་པའི་སྟེང་རིན་པོ་ཆེའི་ཕ་གུས་བསྐོར་བ་ལ་སྟེང་ནས་དྲ་བ་དང་དྲ་བ་ཕྱེད་པ་འཕྱང་ཞིང་། མདའ་ཡབ་དང་པུ་ཤུས་མཛེས་པར་བྱས་པ།
སྒོ་བཞིའི་སྟེང་གི་ཐད་སོར་ཀ་བ་བཞི་བཞིས་བཏེག་པའི་རྟ་བབས་བང་རིམ་བཞི་དང་ལྡན་པའི་རྩེ་མོར་ཆོས་ཀྱི་འཁོར་ལོ་དང་། གདུགས་དང་། གཡས་གཡོན་དུ་རི་དྭགས་ཕོ་མོ་དང་། སྣམ་བུ་སོ་སོ་ལ་རྒྱལ་མཚན་དང་། འཕན་ལ་སོགས་པ་རྒྱན་དུ་མས་བརྒྱན་པ། རྩིག་པའི་ཕྱི་རོལ་གྱི་འདོད་ཡོན་གྱི་སྣམ་བུ་དམར་པོ་ལ་གནས་པའི་མཆོད་པའི་ལྷ་མོ་སྣ་ཚོགས་པ་མཆོད་རྫས་དུ་མ་ཐོགས་ནས་འཁོད་པ། དེའི་ཕྱི་རོལ་ཁྱམས་ཁ་དོག་སྣ་ཚོགས་པའི་ཕྱི་རོལ་ཏུ་འཇིག་རྟེན་པའི་ཁོར་ཡུག་སྔོན་པོ་ཕྱི་རོལ་རྡོ་རྗེའི་ར་བ་དང་། འོད་ཟེར་ཕྲེང་བས་ཡོངས་སུ་བསྐོར་བའོ། ། དེའི་ནང་དུ་རྩ་བའི་དཀྱིལ་འཁོར་གྲུ་བཞི་སྒོ་བཞི་རྟ་བབས་དང་བཅས་མཚན་ཉིད་ཐམས་ཅད་ཡོངས་སུ་རྫོགས་པའི་ནང་དུ། ཆོས་ཀྱི་འཁོར་ལོ་སྔོན་པོ་རྩིབས་བཅུ་དྲུག་པ།
ལྟེ་བ་ལེ་ཚེ་དགུ་པའི་ཕྱོགས་བཞི་ནས་ཀ་བ་གཉིས་གཉིས་ཏེ་བརྒྱད་ཀྱིས་བཏེགས་པའི་སྟེང་རྡོ་རྗེའི་གདུང་ཟླུམ་པོ་དང་། དེའི་སྟེང་རྡོ་རྗེའི་གདུང་བཞིས་མིག་མང་རིས་སུ་བྲེས་ཤིང་མཛེས་པར་ཕུབ་པ། དབུས་ཕྱུར་བུར་གྱུར་པའི་སྟེང་དུ་རྡོ་རྗེ་དང་། རིན་པོ་ཆེའི་ཏོག་གིས་བརྒྱན་པ། ཁང་བཟང་གཉིས་ཀྱི་ནང་གི་གཞི་ཐམས་ཅད་ཤར་སྔོ། ལྷོར་སེར། ནུབ་དམར། བྱང་ལྗང་། དབུས་ཀྱི་རེ་མིག་དཀར་པོའི་དབུས་སུ་སེང་གེའི་ཁྲི། ཤར་དུ་གླང་པོ་ཆེའི་ཁྲི།
ལྷོར་རྟའི་ཁྲི། ནུབ་ཏུ་རྨ་བྱའི་ཁྲི། བྱང་དུ་མཁའ་ལྡིང་རྣམས་ཀྱིས་བཏེགས་པའི་རིན་པོ་ཆེའི་ཁྲིའི་སྟེང་དང་། ཐམས་ཅད་ཀྱི་གནས་སུ་པདྨ་དང་ཟླ་བའི་གདན། ཕྱི་སྒོ་ཁྲོ་བོ་རྣམས་ལ་ཉི་མའི་གདན། འཇིག་རྟེན་པའི་ཁོར་ཡུག་ལ་སྲོག་ཆགས་ལ་སོགས་པ་སོ་སོའི་གདན་རྣམས་ཡོངས་སུ་རྫོགས་པར་གྱུར། དབུས་ཀྱི་གདན་གྱི་སྟེང་དུ་ཨོཾ་སརྦ་བིད་སརྦ་ཨ་ཝ་ར་ཎ་བི་ཤྭ་དྷ་ཡ་ཧ་ན་ཧཱུྃ་ཕཊ྄། ཡོངས་སུ་གྱུར་པ་ལས་བཅོམ་ལྡན་འདས་ཀུན་རིག་རྣམ་པར་སྣང་མཛད་སྐུ་མདོག་དཀར་པོ་ཞལ་བཞི་དཀར་བ། རྩ་ཞལ་ཤར་དུ་གཟིགས་པ། ཕྱག་གཉིས་ཏིང་ངེ་འཛིན་གྱི་ཕྱག་རྒྱ་ཅན།
ཞབས་རྡོ་རྗེའི་སྐྱིལ་མོ་ཀྲུང་གིས་བཞུགས་པ། ཤར་དུ་ཨོཾ་སརྦ་བིད་ཧཱུྃ་ལས། སྦྱོང་བའི་རྒྱལ་པོ་དཀར་ལ་ཅུང་ཟད་དམར་བ་ཏིང་ངེ་འཛིན་གྱི་ཕྱག་རྒྱ་ཅན། ལྷོར་ཨོཾ་སརྦ་བིད་ཕཊ྄་ལས་རྒྱལ་མཆོག་རིན་ཆེན་སྔོན་པོ་གཡས་མཆོག་སྦྱིན་གཡོན་ཏིང་ངེ་འཛིན་གྱི་ཕྱག་རྒྱས་བཞུགས་པ། ནུབ་ཏུ་ཨོཾ་སརྦ་བིད་ཨ་ལས་ཤཱཀྱ་རི་དབང་སེར་པོ་ཆོས་འཆད་ཀྱི་ཕྱག་རྒྱས་བཞུགས་པ། བྱང་དུ་ཨོཾ་སརྦ་བིད་ཏྲ་ཐ་ལས་མེ་ཏོག་ཆེར་རྒྱས་ལྗང་ཁུ་གཡས་སྐྱབས་སྦྱིན་གཡོན་ཏིང་ངེ་འཛིན་གྱི་ཕྱག་རྒྱ་ཅན། ཐམས་ཅད་ཀྱང་རིན་པོ་ཆེའི་རྒྱན་དང་། དར་གྱི་ན་བཟའ་ཅན། རྡོ་རྗེ་སྐྱིལ་ཀྲུང་གིས་བཞུགས་པ། འཁོར་ལོས་བསྒྱུར་བའི་ཆ་ལུགས་ཅན་ནོ། །
ཤར་ལྷོར་ཨོཾ་བུདྡྷ་ལོ་ཙཱ་ནི་ཧཱུྃ་ལས་སྤྱན་མ་དཀར་མོ་གཡས་པ་སྤྱན་གྱིས་མཚན་པའི་འཁོར་ལོ་འཛིན་པ། ལྷོ་ནུབ་ཏུ་ཨོཾ་བཛྲ་མཱ་མ་ཀི་ཏྲྃ་ལས་མཱ་མ་ཀི་སྔོན་མོ་གཡས་རྡོ་རྗེ་འཛིན་པ། ནུབ་བྱང་དུ་ཨོཾ་བཛྲ་པཎྜ་རི་དེ་ཧི་དེ་ཧི་སིདྡྷི་བོ་དྷི་ལོ་ཀི་ཏ་རྃ་པ་སྭཱཧཱ་ལས་གོས་དཀར་མོ་དམར་མོ་གཡས་པདྨ་འཛིན་པ། བྱང་ཤར་དུ་ཨོཾ་བཛྲ་ཏ་རེ་ཏུཏྟ་རེ་རུ་རེ་ཧཱུྃ་ཧཱུྃ་ཧཱུྃ་སྭ་སྭ་སྭ་སྭཱཧཱ་ལས་སྒྲོལ་མ་ལྗང་ཁུ་གཡས་ཨུཏྤ་ལ་འཛིན་པ། བཞི་ཀའང་ཕྱག་གཡོན་གདན་ལ་བརྟེན་ཅིང་སེམས་དཔའི་སྐྱིལ་མོ་ཀྲུང་གིས་བཞུགས་པ། སྒེག་ཅིང་ཆགས་པའི་ཉམས་དང་ལྡན་ཅིང་། ནུ་འབུར་ཟུང་གིས་མཛེས་པའོ། ། དེའི་ཕྱི་རོལ་གྱི་འཁོར་ལོའི་ཤར་གྱི་རྩིབས་བཞི་ལ་རིམ་པ་བཞིན་དུ་ཧཱུྃ་ལས་རྡོ་རྗེ་སེམས་དཔའ་དཀར་པོ་རྡོ་རྗེ་དང་དྲིལ་བུ་འཛིན་པ། ཛཱ་ལས་རྡོ་རྗེ་རྒྱལ་པོ་སེར་པོ་ལྕགས་ཀྱུ་འཛིན་པ། ཧོ་ལས་རྡོ་རྗེ་ཆགས་པ་དམར་པོ་མདའ་གཞུ་འཛིན་པ།
དྷུ་ལས་རྡོ་རྗེ་ལེགས་པ་ལྗང་ཁུ་རྡོ་རྗེ་སེ་གོལ་གྱིས་ལེགས་སོ་སྟེར་བའོ། ། ལྷོའི་རྩིབས་བཞི་ལ། ཏྲྃ་ལས་རྡོ་རྗེ་རིན་ཆེན་སེར་པོ་གཡས་རིན་པོ་ཆེ་དཔྲལ་བར་འཇོག་ཅིང་། གཡོན་དྲིལ་བུ་དཀུར་འཛིན་པ། རྻ་ལས་རྡོ་རྗེ་གཟི་བརྗིད་དམར་སེར་ཉི་མའི་དཀྱིལ་འཁོར་འཛིན་པ། བྷྲི་ལས་རྡོ་རྗེ་རྒྱལ་མཚན་ནམ་མཁའི་མདོག་ཅན་ཡིད་བཞིན་གྱི་རྒྱལ་མཚན་འཛིན་པ། ཧ་ལས་རྡོ་རྗེ་བཞད་པ་དཀར་པོ་སོ་སོའི་ཕྲེང་བ་འཛིན་པའོ། ། ནུབ་ཀྱི་རྩིབས་བཞི་ལ། ཧྲཱིཿལས་རྡོ་རྗེ་ཆོས་དཀར་ལ་ཅུང་ཟད་དམར་བ་གཡོན་པདྨ་འཛིན་ཅིང་། གཡས་པས་དེའི་ཁ་འབྱེད་པ།
དྷིཿལས་རྡོ་རྗེ་རྣོན་པོ་སྔོན་པོ་གཡས་རལ་གྲི། གཡོན་པོ་ཏི་འཛིན་པ། ཀྲུཾ་ལས་རྡོ་རྗེ་རྒྱུ་སེར་པོ་གཡས་པའི་གུང་མོ་ལ་འཁོར་ལོ་རྩིབས་བརྒྱད་པ་བསྐོར་ཞིང་འཛིན་པ། བྷ་ལས་རྡོ་རྗེ་སྨྲ་བ་དམར་པོ་རྡོ་རྗེའི་ལྗགས་འཛིན་པའོ། ། བྱང་གི་རྩིབས་བཞི་ལ། ཀྃ་ལས་རྡོ་རྗེ་ལས་སྣ་ཚོགས་མདོག་གཡས་སྣ་ཚོགས་རྡོ་རྗེ། གཡོན་དེས་ཡུ་བ་བྱས་པའི་དྲིལ་བུ་དཀུར་འཛིན་པ། རྃ་ལས་རྡོ་རྗེ་བསྲུང་བ་སེར་པོ་རྡོ་རྗེའི་གོ་ཆ་འཛིན་པ། ཀྵྃ་ལས་རྡོ་རྗེ་གནོད་སྦྱིན་ནག་པོ་ཕྱག་གཉིས་ཀྱི་ཞལ་གྱི་གཡས་གཡོན་གྱིས་ཐད་ཁར་མཆེ་བ་འཛིན་པ། སྃ་ལས་རྡོ་རྗེ་ཁུ་ཚུར་སེར་པོ་རྡོ་རྗེ་རྩེ་ལྔ་པ་དམ་ཚིག་གི་ཁུ་ཚུར་གྱིས་འཛིན་པའོ། །
ནང་གི་གྲྭ་བཞིར། ཤར་ལྷོར་ཧཱུྃ་ལ་སྒེག་མོ་དཀར་མོ་སྙེམས་པའི་ཚུལ་གྱིས་རྡོ་རྗེ་གཉིས་འཛིན་པ། ལྷོ་ནུབ་ཏུ་ཏྲྃ་ལས་ཕྲེང་བ་མ་སེར་མོ་ཕྱག་གཉིས་ཀྱིས་ཕྲེང་བ་འཛིན་པ། ནུབ་བྱང་དུ་ཧྲཱིཿལས་གླུ་མ་དཀར་མོ་པི་ཝང་འཛིན་པ། བྱང་ཤར་དུ་ཨཱཿལས་གར་མ་ལྗང་ཁུ་ཕྱག་གཉིས་ཀྱིས་རྡོ་རྗེ་རྩེ་གསུམ་པ་འཛིན་པས་གར་བྱེད་པའོ། ། དེའི་ཕྱི་རོལ་གྱི་གྲྭ་བཞིར། ཤར་ལྷོར་ཧཱུྃ་ལས་བདུག་པ་མ་དཀར་མོ་བདུག་སྤོས་འཛིན་པ། ལྷོ་ནུབ་ཏུ་ཏྲྃ་ལས་མེ་ཏོག་མ་དམར་མོ་མེ་ཏོག་གི་ཟ་མ་ཏོག་འཛིན་པ། ནུབ་བྱང་དུ་ཧྲཱིཿལས་མར་མེ་མ་དམར་སྐྱ་མར་མེའི་སྡོང་བུ་འཛིན་པ། བྱང་ཤར་དུ་ཨཱཿལས་དྲི་ཆབ་མ་ལྗང་ཁུ་དྲིའི་དུང་ཆོས་འཛིན་པའོ། །
ཤར་སྒོར་ཛཿལས་རྡོ་རྗེ་ལྕགས་ཀྱུ་དཀར་པོ་ལྕགས་ཀྱུ་འཛིན་པ། ལྷོ་སྒོར་ཧཱུྃ་ལས་རྡོ་རྗེ་ཞགས་པ་སེར་པོ་ཞགས་པ་འཛིན་པ། ནུབ་སྒོར་བྃ་ལས་རྡོ་རྗེ་ལྕགས་སྒྲོག་དམར་པོ་ལྕགས་སྒྲོག་འཛིན་པ། བྱང་སྒོར་ཧོཿལས་རྡོ་རྗེ་དྲིལ་བུ་ལྗང་ཁུ་དྲིལ་བུ་འཛིན་པའོ། ། རྡོ་རྗེ་སེམས་དཔའ་ལ་སོགས་པའི་ལྷ་དེ་དག་ཐམས་ཅད་ཀྱང་རིན་པོ་ཆེའི་རྒྱན་སྣ་ཚོགས་ཀྱིས་བརྒྱན་པ། དར་གྱི་སྟོད་གཡོག་དང་ཤམ་ཐབས་ཅན། ཞི་བའི་ཉམས་ཅན། པདྨ་དང་ཟླ་བའི་གདན་ལ་སེམས་དཔའི་སྐྱིལ་ཀྲུང་གིས་བཞུགས་པའོ། ། གཞལ་ཡས་ཁང་ཕྱི་མའི་ལྷ་སྣམ་དང་པོ་ལ་ཕྱོགས་བཞིར་ཟླ་བའི་དཀྱིལ་འཁོར་བཞི་བཞི་གནས་པ་རྣམས་ཀྱི་སྟེང་དུ་ཨོཾ་ན་མོ་སོགས་རྩ་རིག་ཚར་གཅིག་བརྗོད་ལ། རྩ་བའི་རིག་པ་སྦྲུལ་འཁྱིལ་བ་ལྟ་བུ་བཅུ་དྲུག་ཡོངས་སུ་གྱུར་པ་ལས།
ཤར་དུ་བྱང་ཆུབ་སེམས་དཔའ་བྱམས་པ། མཐོང་བ་དོན་ཡོད། ངན་སོང་ཀུན་འདྲེན། མྱ་ངན་དང་མུན་པ་ཐམས་ཅད་ངེས་པར་འཇོམས་པའི་བློ་གྲོས་བཞི་སྐུ་མདོག་སྔོན་པོ། ལྷོར་སྤོས་ཀྱི་གླང་པོ། དཔའ་བར་འགྲོ་བ། ནམ་མཁའ་མཛོད། ཡེ་ཤེས་ཏོག་བཞི་སེར་པོ། ནུབ་ཏུ་འོད་དཔག་མེད། ཟླ་འོད།
བཟང་སྐྱོང་། ཏྲ་བ་ཅན་གྱི་འོད་བཞི་དམར་པོ། བྱང་དུ་རྡོ་རྗེ་སྙིང་པོ། བློ་གྲོས་མི་ཟད་པ། སྤོབས་པ་བརྩེགས་པ། ཀུན་ཏུ་བཟང་པོ་བཞི་ལྗང་གུ་ཐམས་ཅད་ཀྱང་ཞལ་གཅིག་ཕྱག་གཉིས་པ་གཡས་རྡོ་རྗེ་ཐུགས་ཀ་དང་། གཡོན་དྲིལ་བུ་དཀུར་བརྟེན་པ། ཞི་ཞིང་སྒེག་པའི་ཉམས་ཅན། རིན་པོ་ཆེའི་རྒྱན་དང་། དར་གྱི་གཤམ་ཐབས་ཀྱིས་མཛེས་པ།
སེམས་དཔའི་སྐྱིལ་མོ་ཀྲུང་གིས་བཞུགས་པའོ། ། དེའི་ཕྱི་རོལ་གྱི་ལྷ་སྣམ་གྱི་ཕྱོགས་བཞིར་ཟླ་བའི་དཀྱིལ་འཁོར་བཞི་བཞི་གནས་པ་རྣམས་ཀྱི་སྟེང་དུ་ཨོཾ་ན་མོ་སོགས་རྩ་རིག་བརྗོད། རྩ་བའི་རིག་པ་སྦྲུལ་འཁྱིལ་བ་ལྟ་བུ་བཅུ་དྲུག་ཡོངས་སུ་གྱུར་པ་ལས་ཤར་དུ་འཕགས་པ་དགའ་བོ། སྒྲ་གཅན་འཛིན། ཤཱ་རིའི་བུ། མོའུ་འགལ་གྱི་བུ། ལྷོར་རབ་འབྱོར། འཆར་དགའ། མ་འགགས་པ། ཀོའུ་དི་ནྱ་ཡ།
ནུབ་ཏུ་ཉེ་བ་འཁོར། རྟ་ཐུལ། བ་གླང་བདག ཀུན་དགའ་བོ། བྱང་དུ་མིང་ཅན། ནོར་འཛིན། གང་པོ། འོད་སྲུང་སྟེ། ཉན་ཐོས་ཆེན་པོ་བཅུ་དྲུག་པོ་ཐམས་ཅད་ཀྱང་ལྷུན་བཟེད་འཁར་སིལ་འཛིན་པ། ཆོས་གོས་ངུར་སྨྲིག་གསོལ་ཞིང་ཚངས་པར་སྤྱོད་པའི་ཆ་ལུགས་ཅན།
སེམས་དཔའི་སྐྱིལ་མོ་ཀྲུང་གིས་བཞུགས་པའོ། ། སྣམ་བུ་དེ་ཉིད་ཀྱི་མཚམས་བཞི་དང་། ཕྱོགས་བཞིའི་གཡས་གཡོན་གཉིས་ཏེ་གནས་བཅུ་གཉིས་ཀྱི་ཟླ་བའི་དཀྱིལ་འཁོར་གྱི་སྟེང་དུ་ཨོཾ་ན་མོ་སོགས་རིག་བརྗོད། རྩ་བའི་རིག་པ་སྦྲུལ་འཁྱིལ་པ་ལྟ་བུ་བཅུ་གཉིས་ཡོངས་སུ་གྱུར་པ་ལས། ཤར་དུ་གདུང་བ་སེལ་བ་དང་སྣང་བ་བརྩེགས་པ། ཤར་ལྷོར་འཇིགས་པ་མེད་པ། ལྷོར་དཔའ་བོ་འདུལ་བ་དང་ཤེས་རབ་མགྱོགས་བྱེད། ལྷོ་ནུབ་ཏུ་རི་བོ་རྒྱལ། ནུབ་ཏུ་སྨྲ་བའི་སྒྲ་ཆེན་དང་བསེ་རུ་ལྟ་བུ། ནུབ་བྱང་དུ་དུག་ཆེན་འཇོམས།
བྱང་དུ་རྫུ་འཕྲུལ་ཆེར་སྟོན་དང་སེང་གེ་སྒྲ། བྱང་ཤར་དུ་ཡིད་མྱུར་རྣམས་དབུའི་གཙུག་ཏོར་ཕྱེད་དང་བཅས་ཤིང་དྲང་སྲོང་གི་ཆ་ལུགས་ཅན་འཁར་བསིལ་དང་པོ་ཏི་འཛིན་པ། ཆོས་གོས་བསྣམས་ཤིང་རྡོ་རྗེའི་སྐྱིལ་ཀྲུང་གིས་བཞུགས་པའོ། ། སྒོ་ཕྱི་མ་བཞིའི་དབུས་དང་གཡས་གཡོན་གཉིས། རྒྱབ་རྣམས་སུ་ཉི་མའི་དཀྱིལ་འཁོར་རེ་རེ་སྟེ་བཅུ་དྲུག་གི་སྟེང་དུ་ཨོཾ་ན་མོ་སོགས་རྩ་རིག་བརྗོད། རྩ་བའི་རིག་པ་སྦྲུལ་འཁྱིལ་པ་ལྟ་བུ་བཅུ་དྲུག་ཡོངས་སུ་གྱུར་པ་ལས། ཤར་སྒོར་ཁྲོ་བོ་འཇིག་རྟེན་གསུམ་སྣང་། དེའི་གཡས་སུ་བདུད་རྩི་འཁྱིལ་པ། གཡོན་དུ་དུས་ཀྱི་སྲིང་མོ། རྒྱབ་ཏུ་དུས་ཀྱི་ལྕགས་ཀྱུ་མ།
ལྷོ་སྒོར་ཁྲོ་བོ་འཇིག་རྟེན་གསུམ་འདུལ། དེའི་གཡས་སུ་དབྱུག་སྔོན་ཅན། གཡོན་དུ་དུས་ཀྱི་དབྱུག་པ་མ། རྒྱབ་ཏུ་དུས་ཀྱི་ཞགས་པ་མ། ནུབ་སྒོར་ཁྲོ་བོ་འཇིག་རྟེན་གསུམ་འཆིང་། དེའི་གཡས་སུ་མི་གཡོ་བ། གཡོན་དུ་དུས་ཀྱི་མཚན་མོ། རྒྱབ་ཏུ་དུས་ཀྱི་ལྕགས་སྒྲོག་མ། བྱང་སྒོར་ཁྲོ་བོ་འཇིག་རྟེན་གསུམ་འཇིག དེའི་གཡས་སུ་རྟ་མགྲིན།
གཡོན་དུ་དུས་ཀྱི་གནོད་སྦྱིན་མོ། རྒྱབ་ཏུ་དུས་ཀྱི་དྲིལ་བུ་མ་རྣམས་སྐུ་མདོག་མ་ངེས་པ། དབུ་དང་ཕྱག་མཐའ་ཡས་པ། སྦྲུལ་དང་མི་གདུག་པའི་རྒྱན་གྱིས་བརྒྱན་པའོ། ། ཕྱིའི་ཁོར་ཡུག་གི་གདན་རྣམས་ཀྱི་སྟེང་དུ། ཨོཾ་ན་མོ་སོགས་རྩ་རིག་བརྗོད། རྩ་བའི་རིག་པ་སྦྲུལ་འཁྱིལ་པ་ལྟ་བུ་རེ་རེ་ཡོངས་སུ་གྱུར་པ་ལས། ཚངས་པ་དང་བརྒྱ་བྱིན་ལ་སོགས་པའི་ཕྱོགས་སྐྱོང་བཅུ། དབང་ཕྱུག་ཆེན་པོ་ལ་སོགས་པའི་ལྷ་ཆེན་བརྒྱད། དགའ་བོ་དང་འཇོག་པོ་ལ་སོགས་པའི་ཀླུ་ཆེན་བརྒྱད།
ཉི་མ་དང་ཟླ་བ་ལ་སོགས་པའི་གཟའ་ཆེན་བརྒྱད། སྨིན་དྲུག་དང་སྣར་མ་ལ་སོགས་པའི་རྒྱུ་སྐར་ཉི་ཤུ་རྩ་བརྒྱད། ཡུལ་འཁོར་སྲུང་དང་འཕགས་སྐྱེས་པོ་ལ་སོགས་པའི་རྒྱལ་པོ་ཆེན་པོ་སྡེ་བཞི། མ་ཧཱ་བྷཻ་ར་ཝ་ལ་སོགས་པ་འཇིགས་བྱེད་ཆེན་པོ་དགུ་སྟེ་དཔལ་གཙང་རིགས་ཀྱི་མགོན་པོ་བདུན་ཅུ་རྩ་ལྔ་འཁོར་དང་བཅས་པ་རྣམས་དང་། གང་བ་བཟང་པོ་དང་ནོར་བུ་བཟང་པོ་ལ་སོགས་པའི་གནོད་སྦྱིན་གྱི་ཚོགས་རྣམས་དང་། ལངྐ་མགྲིན་བཅུ་ལ་སོགས་པའི་སྲིན་པོའི་ཚོགས་རྣམས་དང་། ལྷ་མོ་སྒྱུ་འཕྲུལ་ལ་སོགས་པའི་བུད་མེད་ཀྱི་ཚོགས་རྣམས་དང་། ཙར་ཙི་ཀ་ལ་སོགས་པའི་རྡོ་རྗེ་ཕྲ་མེན་མའི་ཚོགས་རྣམས་དང་། ཝ་ར་ཧི་ལ་སོགས་པའི་རྡོ་རྗེ་རྣལ་འབྱོར་མའི་ཚོགས་རྣམས་དང་། གཞན་ཡང་རིའི་ལྷ་དང་།
ཤིང་གི་ལྷ་དང་། གྲོང་གི་ལྷ་དང་། འབྱུང་བ་བཞིའི་ལྷ་ལ་སོགས་པ་འཇིག་རྟེན་པ་རྣམས་ཀྱང་རང་རང་གི་རྒྱན་དང་ཆ་ལུགས་དང་ལྡན་ཞིང་སོ་སོའི་གཡོག་འཁོར་བསམ་གྱིས་མི་ཁྱབ་དང་བཅས་པས་བསྐོར་བར་གྱུར། ཅེས་བརྗོད་ཅིང་བསམ། དེ་ནས་ཡེ་ཤེས་པ་སྤྱན་འདྲེན་པའི་ཕྱིར་རྡོ་རྗེ་བསྡུ་བའི་ཕྱག་རྒྱ་དང་། རང་གི་སྙིང་ཁ་ནས་འོད་ཟེར་འཕྲོས་པས་རང་བཞིན་གྱི་གནས་ནས་བཅོམ་ལྡན་འདས་ཀུན་རིག་རྣམ་པར་སྣང་མཛད་ཀྱི་རྟེན་དང་བརྟེན་པར་བཅས་པའི་དཀྱིལ་འཁོར་ལ་སངས་རྒྱས་དང་བྱང་ཆུབ་སེམས་དཔའི་ཚོགས་ཀྱིས་བསྐོར་བ་ཨོཾ་བཛྲ་ས་མཱ་ཛཿཞེས་པས། སྤོས་དང་བཅས་ཏེ། རྡོ་དྲིལ་འཛིན་པས། མ་ལུས་སེམས་ཅན་ཀུན་ཀྱི་མགོན་གྱུར་ཅིང་། ། བདུད་སྡེ་དཔུང་བཅས་མི་ཟད་འཇོམས་མཛད་ལྷ། །
དངོས་རྣམས་མ་ལུས་ཇི་བཞིན་མཁྱེན་གྱུར་པའི། ། བཅོམ་ལྡན་འཁོར་བཅས་གནས་འདིར་གཤེགས་སུ་གསོལ། ། བཅོམ་ལྡན་བསྐལ་བ་གྲངས་མེད་དུ་མ་རུ། ། འགྲོ་ལ་བརྩེ་ཕྱིར་ཐུགས་རྗེ་རྣམ་སྦྱངས་ཤིང་། ། སྨོན་ལམ་རྒྱ་ཆེར་དགོངས་པ་ཡོངས་རྫོགས་པའི། ། ཁྱེད་བཞེད་འགྲོ་དོན་མཛད་དུས་འདི་ལགས་ན། ། དེ་ཕྱིར་ཆོས་དབྱིངས་ཕོ་བྲང་ལྷུན་གྲུབ་ནས། ། རྫུ་འཕྲུལ་བྱིན་རླབས་སྣ་ཚོགས་སྟོན་མཛད་ཅིང་། ། མཐའ་ཡས་སེམས་ཅན་ཚོགས་རྣམས་བསྒྲལ་བའི་ཕྱིར། ། ཡོངས་དག་འཁོར་དང་བཅས་རྣམས་གཤེགས་སུ་གསོལ། །
ཆོས་རྣམས་ཀུན་གྱི་དབང་ཕྱུག་གཙོ། ། བཙོ་མ་གསེར་གྱི་མདོག་འདྲ་ཞིང་། ། ཉི་མ་ལས་ལྷག་གཟི་བརྗིད་ཆེ། ། དད་པས་སྤྱན་ནི་དྲང་བར་བགྱི། ། ཞི་ཞིང་ཐུགས་རྗེ་ཆེ་ལྡན་པ། ། དུལ་ཞིང་བསམ་གཏན་ས་ལ་བཞུགས། ། ཆོས་དང་ཡེ་ཤེས་ཆགས་བྲལ་བ། ། ཀུན་ཏུ་མི་ཟད་ནུས་པར་ལྡན། ། ཚུར་སྤྱོན་ཚུར་བྱོན་གཞི་བདག་ལྷ། ། ཐུབ་པའི་སྐྱེས་མཆོག་ཐམས་ཅད་མཁྱེན། །
ཤིན་ཏུ་ལེགས་བྱས་གཟུགས་བརྙན་ནི། ། མཆོད་པས་འདིར་ནི་གཤེགས་སུ་གསོལ། ། འདིར་ནི་གཟུགས་དང་ལྷན་ཅིག་ཏུ། ། འགྲོ་བའི་དོན་དུ་བཞུགས་ནས་ཀྱང་། ། ནད་མེད་ཚེ་དང་དབང་ཕྱུག་དང་། ། མཆོག་རྣམས་ལེགས་པར་སྩལ་དུ་གསོལ། ། ཛཿཧཱུྃ་བྃ་ཧོཿ བྷ་ག་ཝན་ཨེ་ཧྱ་ཧི། མ་ཧཱ་ཀ་རུ་ཎི་ཀ་དྲྀ་ཤྱ་ཧོཿ ས་མ་ཡ་སཏྭྃ།
ཞེས་པས་སྤྱན་དྲངས། ནམ་མཁར་བཞུགས་པ་ལ། བཅོམ་ལྡན་འདིར་ནི་བྱོན་པ་ལེགས། ། བདག་ཅག་བསོད་ནམས་སྐལ་བ་ལྡན། ། བདག་ལ་མཆོད་ཡོན་བཞེས་ནས་ཀྱང་། ། ཐུགས་ལ་དགོངས་ཤིང་གནང་བར་མཛོད། ། བདེ་བར་གཤེགས་སོ་བཅོམ་ལྡན་འདས། ། ཚུར་གཤེགས་འདིར་ནི་བཞུགས་སུ་གསོལ། ། བདག་ལ་མཆོད་ཡོན་བཞེས་ནས་ཀྱང་། ། འདི་ཉིད་དུ་ནི་བཞུགས་སུ་གསོལ། །
ཨོཾ་སརྦ་ཏ་ཐཱ་ག་ཏ་ག་ག་ན་ས་མ་ཡ་ཧཱུྃ་སྭཱཧཱས་མཆོད་ཡོན་དབུལ། ཇི་ལྟར་བལྟམས་པ་ཙམ་གྱིས་ནི། ། ལྷ་རྣམས་ཀྱིས་ནི་ཁྲུས་གསོལ་ལྟར། ། ལྷ་ཡི་ཆུ་ནི་དག་པ་ཡིས། ། དེ་བཞིན་བདག་གིས་སྐུ་ཁྲུས་གསོལ། ། ཨོཾ་སརྦ་ཏ་ཐཱ་ག་ཐ་ཨ་བྷི་ཥེ་ཀ་ཏ་ས་མ་ཡ་ཤྲཱི་ཡེ་ཧཱུྃ་གིས་ཁྲུས་གསོལ། བདག་དང་འགྲོ་ལ་ཐུགས་རྗེའི་ཕྱིར། ། ཉིད་ཀྱི་རྫུ་འཕྲུལ་མཐུ་ཡིས་ནི། ། ཇི་སྲིད་མཆོད་པ་བདག་བགྱིད་ན། ། དེ་སྲིད་བཅོམ་ལྡན་བཞུགས་སུ་གསོལ། །
ཨོཾ་སརྦ་ཏ་ཐཱ་ག་ཏ་པདྨ་ཀ་མ་ལ་ཡ་སཏྭྃ་གྱིས་གདན་དབུལ། ལྷ་ལ་སོགས་པ་དྲི་ཡི་རྫས། ། ཕྱོགས་རྣམས་ཀུན་ན་གང་ཡོད་པ། ། ཚིམ་བྱེད་ཡིད་འོངས་ལྡན་པ་འདི། ། ཐུབ་དབང་སྲས་དང་བཅས་ལ་འབུལ། ། ཨོཾ་བཛྲ་གནྡྷེ་ཧཱུྃ། ཞིང་འདིའམ་རྒྱ་ཆེན་ཞིང་གཞན་ན། ། ལྷ་རྫས་མེ་ཏོག་ཡིད་འོང་བ། ། ཆུ་དང་ཐང་སྐྱེས་ཡིད་བྱུང་འདི། ། ཐུབ་དབང་སྲས་དང་བཅས་ལ་འབུལ། །
ཨོཾ་བཛྲ་པུཥྤེ་ཧཱུྃ། ཕྱོགས་དུས་ཀུན་ནས་བདུག་སྤོས་འདི། ། ལྷ་རྫས་སྤོས་ཀྱི་ཤིང་ལ་སོགས། ། དྲི་ཞིམ་ཡིད་འོང་གང་ཡོད་པ། ། ཐུབ་དབང་སྲས་དང་བཅས་ལ་འབུལ། ། ཨོཾ་བཛྲ་དྷུ་པེ་ཧཱུྃ། འཇིག་རྟེན་འདི་འམ་ཕྱོགས་རྣམས་ན། ། ལྷ་དང་མི་ལ་སོགས་པའི་ཟས། ། ཡོན་ཏན་ཀུན་ལྡན་གང་ཡོད་དེ། ། ཐུབ་དབང་སྲས་དང་བཅས་ལ་འབུལ། །
ཨོཾ་བཛྲ་ནཻ་ཝིདྱ་ཧཱུྃ། འཇིག་རྟེན་འདི་འམ་ཕྱོགས་བཅུ་ཡི། ། རིན་ཆེན་མར་མེ་ལ་སོགས་པ། ། སྣང་བའི་ཁྱད་པར་གང་ཡོད་དེ། ། ཐུབ་དབང་ལ་ནི་དབུལ་བར་བགྱི། ། ཨོཾ་བཛྲ་ཨཱ་ལོ་ཀེ་ཧཱུྃ་གིས་མཆོད་ནས། རྡོ་རྗེ་ཐལ་མོ་དཔྲལ་བར་སྦྱར་ལ། ཨོཾ་སརྦ་ཏ་ཐཱ་ག་ཏ་ཀ་ཡ་ཝཀྐ་ཙིཏྟ་པྲ་ན་མོ་ན་བཛྲ་བནྡྷ་ནཾ་ཀ་རོ་མི། ཞེས་པས་ཕྱག་བྱས་པར་མོས། སྒོ་མ་བཞིའི་ཕྱག་རྒྱ་ཕྲིན་བཅོལ་གྱི་སྐབས་སུ་འབྱུང་བ་ལྟར་དང་།
ཨོཾ་བཛྲ་ཨངྐུ་ཤ་ཛཿ ཨོཾ་བཛྲ་པཱ་ཤ་ཧཱུྃ། ཨོཾ་བཛྲ་སྥོ་ཊ་བྃ། ཨོཾ་བཛྲ་ཨ་བེ་ཤ་ཨཱཿ ཞེས་བརྗོད་པས་ཨངྐུ་ཤས་ནམ་མཁར་བཞུགས་པའི་ལྷ་རྣམས་མདུན་བསྐྱེད་དང་ཉེ་བར་དགུག པཱ་ཤས་ལྷ་ལ་སོགས་པ་རྣམས་རང་རང་གི་གནས་སུ་གཞུག སྥོ་ཊ་བྃ་གྱིས་ལྷ་ལ་སོགས་པ་ཕན་ཚུན་མི་འབྲལ་བར་བཅིངས། ཨཱ་བེ་ཤས་ལྷ་ལ་སོགས་པ་རང་རང་གི་གནས་སུ་ཡེ་ཤེས་པ་དང་དབྱེར་མེད་དུ་དབང་དུ་བྱས་པར་བསམ་པའོ། ། དེ་ནས་ཕྱག་རྒྱ་བཞིས་གདབ་ཅིང་ལས་ལ་སྦྱར་བའི་ཕྱིར། སྔར་གཟུགས་བརྙན་གྱི་སྦྱོར་བའི་སྐབས་སུ་ལག་པ་བྱིན་གྱིས་བརླབས་པ་དེ་དྲན་པར་བྱས་ལ།
ཨོཾ་བྷྲི་ཏ་སོགས་དཔྲལ་བ་དང་། ཏྲཊྚ་ཏྲཊྚ་སོགས་མགྲིན་པ་དང་། ཚིནྡྷ་ཚིནྡྷ་སོགས་སྙིང་ཁ་སོགས་སུ་ཕྱག་རྒྱ་སྦྱར་བ་གོང་བཞིན་བྱས་པས་གནས་གསུམ་བྱིན་གྱིས་བརླབས། དེ་ནས་རྡོ་རྗེ་ཁུ་ཚུར་གཉིས་ཏེ་འོག་ཏུ་ཁ་སྤྲད་པ་བཀུག་གཡོན་དུ་བཞག ངག་ཏུ། ཨོཾ་ན་མོ་སོགས་རྩ་རིག་ཚར་གཅིག་བཟླས་པའི་ཏདྱ་ཐའི་ཚེ་ཕྱག་རྒྱ་དཀྲོལ་ལ་ནུ་མ་གཡས་དང་། གཡོན་དང་། སྙིང་ཀ་གསུམ་དུ་པད་སྐོར་བྱ་ཞིང་སྭཱཧཱའི་བར་བརྗོད་པ་ནི་ལས་ཀྱི་ཕྱག་རྒྱའོ། ། དེའི་རྗེས་སུ་མཉམ་བཞག་གི་ཕྱག་རྒྱ་བཅིངས་པ་ནི། དམ་ཚིག་གི་ཕྱག་རྒྱ་དང་།
ངག་ཏུ་ཨོཾ་སརྦ་བིད་སརྦ་ཨ་ཝ་ར་ཎ་བི་ཤྭ་དྷ་ཡ་ཧ་ན་ཧཱུྃ་ཕཊ྄། ཅེས་བརྗོད་པ་ཆོས་ཀྱི་ཕྱག་རྒྱ། སྔགས་བརྗོད་པའི་ཚེ་མདུན་གྱི་གཙོ་བོའི་སྐུ་ལ་གཏོག་ཅིང་ཡིད་ལ་བསམ་པ་ནི། ཕྱག་རྒྱ་ཆེན་པོའོ། ། ཕྱག་རྒྱ་དཀྲོལ་ལ་ཐལ་མོ་སྙིང་ཁར་སྦྱར་ལ། བཅོམ་ལྡན་འདས་ཀུན་རིག་རྣམ་པར་སྣང་མཛད་ཀྱིས་དམིགས་ཡུལ་ཆེ་གེ་མོ་གཙོ་བྱས་སེམས་ཅན་ཐམས་ཅད་འཁོར་བ་དང་ངན་སོང་ལས་འདོན་པའི་ཕྲིན་ལས་མཛོད་ཅིག ཅེས་དང་། ཀུ་གཡོན་དུ་ལག་པ་གཉིས་ཀས་སེ་གོལ་གཏོག་པ་ནི་ལས་ལ་སྦྱར་བའོ། ། ཆེ་གེ་མོའི་གནས་སུ་བླ་མའི་དགོངས་རྫོགས་ལྟ་བུ་ཡིན་ན། དཔལ་ལྡན་བླ་མ་དམ་པའི་ཐུགས་དགོངས་རྫོགས་པ་དང་།
ཞེས་བརྗོད། ཅུང་ཡུལ་གཉན་པའི་རིགས་ཡིན་ན། སྐུ་གཤེགས་པ་འདི་ཞེས་བྱ་བ། གཞན་རྣམས་ལ་ཚེ་ལས་འདས་པ་འདི་ཞེས་བྱ་བ་སོགས་རིགས་འགྲེ་སྦྱར་ལ་བྱའོ། ། དེ་བཞིན་དུ་ལས་རྒྱ་ཐུན་མོང་དུ་གཅིག་དང་། དམ་ཚིག་གི་ཕྱག་རྒྱ་རེ་དང་བསྟུན། ཨོཾ་སརྦ་བིད་ཧཱུྃ། སྦྱོང་བའི་རྒྱལ་པོ་དང་། ཨོཾ་སརྦ་བིད་ཕཊ྄། རྒྱལ་མཆོག་རིན་ཆེན་དང་།
ཨོཾ་སརྦ་བིད་ཨ། ཤཱཀྱ་རི་དབང་དང་། ཨོཾ་སརྦ་བིད་ཏྲ་ཐ། མེ་ཏོག་ཆེར་རྒྱས་ཏེ་རིགས་རྣམ་པ་བཞིས་ཀྱང་དམིགས་ཡུལ་ཆེ་གེ་མོའི་ཐོག་དྲངས་སོགས་གོང་བཞིན། རྩ་རིག་འདོན་པ་ལས་རྒྱ་དང་། ལྷ་སོ་སོའི་ཕྱག་རྒྱ་བསྟན་པ་དམ་ཚིག་གི་ཕྱག་རྒྱ་དང་། སྔགས་བརྗོད་པ་ནི་ཆོས་ཀྱི་ཕྱག་རྒྱའོ། ། དེའི་ཚེ་སྦྱོང་རྒྱལ་ལ་སོགས་པའི་སྐུ་བསམ་པ་ནི། ཕྱག་རྒྱ་ཆེན་པོ། ཕྱག་རྒྱ་དཀྲོལ་ནས་སེ་གོལ་གཏོག་པ་སོགས་ནི་ལས་ལ་སྦྱར་བའོ། །
དེ་ལྟར་ཐམས་ཅད་རིགས་འགྲེ་ཤེས་པར་བྱས་ལ། ཨོཾ་བུདྡྷ་ལོ་ཙཱ་ནི་ཧཱུྃ། སངས་རྒྱས་སྤྱན་མ་དང་། ཨོཾ་བཛྲ་མཱ་མ་ཀི་ཏྲྃ། རྡོ་རྗེ་མཱ་མ་ཀི་དང་། ཨོཾ་བཛྲ་པཎྜ་རེ་དེ་ཧི་དེ་ཧི་སིདྡྷི་བོ་དྷི་ལོ་ཀི་ཏ་རྃ་པ་སྭཱཧཱ། གོས་དཀར་མོ་དང་། ཨོཾ་ཏ་རེ་ཏུཏྟ་རེ་ཏུ་རེ་ཧཱུྃ་ཧཱུྃ་ཧཱུྃ་སྭ་སྭ་སྭ་སྭཱཧཱ། སྒྲོལ་མ་སྟེ། ཡུམ་རྣམ་པ་བཞིས་ཀྱང་དམིགས་ཡུལ་ཆེ་གེ་མོ་འདྲ།
ཨོཾ་བཛྲ་སཏྭ་ཧཱུྃ། རྡོ་རྗེ་སེམས་དཔའ་དང་། ཨོཾ་བཛྲ་རཱ་ཛ་ཛ། རྡོ་རྗེ་རྒྱལ་པོ་དང་། ཨོཾ་བཛྲ་ར་ཀ་ཧོ། རྡོ་རྗེ་ཆགས་པ་དང་། ཨོཾ་བཛྲ་སཱ་དྷཱུ་དྷུ། རྡོ་རྗེ་ལེགས་པ་སྟེ་ཤར་ཕྱོགས་ཀྱི་སེམས་དཔའ་བཞིས་ཀྱང་སོགས་འདྲ། ཨོཾ་བཛྲ་རཏྣ་ཏྲྃ། རྡོ་རྗེ་རིན་ཆེན་དང་།
ཨོཾ་བཛྲ་ཏེ་ཛྭརྻ། རྡོ་རྗེ་གཟི་བརྗིད་དང་། ཨོཾ་བཛྲ་ཀེ་ཏུ་བྷྲི། རྡོ་རྗེ་རྒྱལ་མཚན་དང་། ཨོཾ་བཛྲ་ཧ་ས་ཧ། རྡོ་རྗེ་བཞད་པ་སྟེ་ལྷོ་ཕྱོགས་ཀྱི་སེམས་དཔའ་བཞིས་ཀྱང་སོགས་འདྲ། ཨོཾ་བཛྲ་དྷརྨཱ་ཧྲཱིཿ རྡོ་རྗེ་ཆོས་དང་། ཨོཾ་བཛྲ་ཏིཀྵ་ཎ་དྷི། རྡོ་རྗེ་རྣོན་པོ་དང་།
ཨོཾ་བཛྲ་ཧེ་ཏུ་ཀྲུྃ། རྡོ་རྗེ་རྒྱུ་དང་། ཨོཾ་བཛྲ་བྷ་ཥ་བྷ། རྡོ་རྗེ་སྨྲ་བ་སྟེ་ནུབ་ཕྱོགས་ཀྱི་སེམས་དཔའ་བཞིས་ཀྱང་སོགས་འདྲ། ཨོཾ་བཛྲ་རྐརྨཱ་ཀྃ རྡོ་རྗེ་ལས་དང་། ཨོཾ་བཛྲ་རཀྵ་རྃ། རྡོ་རྗེ་བསྲུང་བ་དང་། ཨོཾ་བཛྲ་ཡཀྵ་ཧཱུྃ། རྡོ་རྗེ་གནོད་སྦྱིན་དང་།
ཨོཾ་བཛྲ་སནྡྷི་བྃ། རྡོ་རྗེ་ཁུ་ཚུར་ཏེ་བྱང་ཕྱོགས་ཀྱིས་སེམས་དཔའ་བཞིས་ཀྱང་སོགས་འདྲ། ཨོཾ་བཛྲ་ལཱ་སྱ་ཧཱུྃ། རྡོ་རྗེ་སྒེག་མོ་དང་། ཨོཾ་བཛྲ་མཱ་ལེ་ཏྲྃ། རྡོ་རྗེ་ཕྲེང་བ་དང་། ཨོཾ་བཛྲ་གིརྟི་ཧྲཱི། རྡོ་རྗེ་གླུ་མ་དང་། ཨོཾ་བཛྲ་ནིརྟི་ཨཱཿ རྡོ་རྗེ་གར་མ་སྟེ་ནང་གི་ལྷ་མོ་བཞིས་ཀྱང་སོགས་འདྲ།
ཨོཾ་བཛྲ་དྷུ་པེ་ཧཱུྃ། རྡོ་རྗེ་བདུག་སྤོས་མ་དང་། ཨོཾ་བཛྲ་པུཥྤེ་ཏྲྃ། རྡོ་རྗེ་མེ་ཏོག་མ་དང་། ཨོཾ་བཛྲ་ཨཱ་ལོ་ཀེ་ཧྲཱིཿ རྡོ་རྗེ་མར་མེ་མ་དང་། ཨོཾ་བཛྲ་གནྡྷེ་ཨཱཿ རྡོ་རྗེ་དྲི་ཆབ་མ་སྟེ་ཕྱིའི་ལྷ་མོ་བཞིས་ཀྱང་སོགས་འདྲ། ཨོཾ་བཛྲ་ཨངྐུ་ཤ་ཛཿ རྡོ་རྗེ་ལྕགས་ཀྱུ་མ་དང་།
ཨོཾ་བཛྲ་པཱ་ཤ་ཧཱུྃ། རྡོ་རྗེ་ཞགས་པ་མ་དང་། ཨོཾ་བཛྲ་སྥོ་ཊ་བྃ། རྡོ་རྗེ་ལྕགས་སྒྲོག་མ་དང་། ཨོཾ་བཛྲ་ཨཱ་བེ་ཤ་ཨ། རྡོ་རྗེ་འབེབས་པ་སྟེ་ནང་གི་སྒོ་བཞིས་ཀྱང་སོགས་འདྲ། དེ་ནས་ལས་རྒྱ་དང་དམ་རྒྱ་སོང་ནས། ཆོས་རྒྱ་ལ་རྩ་རིག་ཚར་གཅིག་བརྗོད། བྱང་ཆུབ་སེམས་དཔའ་རྣམས་ཡིད་ལ་བསམ་པ་ནི་ཕྱག་རྒྱ་ཆེན་པོའོ། ། འདི་མན་ལ་དེ་བཞིན་རིགས་འགྲེའོ། །
ཕྱག་རྒྱ་ཆེན་པོའི་རྗེས་ལ། བྱང་ཆུབ་སེམས་དཔའ་བྱམས་པ། མཐོང་བ་དོན་ཡོད། ངན་སོང་ཀུན་འདྲེན། མྱ་ངན་དང་མུན་པ་ཐམས་ཅད་ངེས་པར་འཇོམས་པའི་བློ་གྲོས། སྤོས་ཀྱི་གླང་པོ། དཔའ་བར་འགྲོ་བ། ནམ་མཁའ་མཛོད། ཡེ་ཤེས་ཏོག འོད་དཔག་མེད།
ཟླ་འོད། བཟང་སྐྱོང་། དྲ་བ་ཅན་གྱི་འོད། རྡོ་རྗེ་སྙིང་པོ། བློ་གྲོས་མི་ཟད་པ། སྤོབ་པ་བརྩེགས་པ། ཀུན་ཏུ་བཟང་པོ་སྟེ་བསྐལ་བཟང་གི་སེམས་དཔའ་བཅུ་དྲུག་གིས་ཀྱང་སོགས་འདྲ། ལས་རྒྱའི་རྩ་རིག་དང་། ཆོས་རྒྱའི་རྩ་རིག་བརྗོད་ལ། འཕགས་པ་དགའ་བོ།
སྒྲ་གཅན་འཛིན། ཤཱ་རིའི་བུ། མཽའུ་འགལ་གྱི་བུ། རབ་འབྱོར། འཆར་དགའ། མ་འགགས་པ། ཀོའུ་ཌི་ནྱ་ཡ། ཉེ་བ་འཁོར། རྟ་ཐུལ། བ་གླང་བདག
ཀུན་དགའ་བོ། མིང་ཆེན། ནོར་འཛིན། གང་པོ། འོད་སྲུང་སྟེ་ཉན་ཐོས་ཆེན་པོ་བཅུ་དྲུག་གིས་ཀྱང་སོགས་འདྲ། ལས་རྒྱ་དང་ཆོས་རྒྱའི་རྩ་རིག་གཉིས་བརྗོད་ལ། གདུང་བ་སེལ་བ། སྣང་བ་བརྩེགས་པ། འཇིགས་པ་མེད་པ། དཔའ་བོ་འདུལ་བ།
ཤེས་རབ་མགྱོགས་ཆེན། རི་བོ་རྒྱལ། སྨྲ་བའི་སྒྲ་ཆེན། བསེ་རུ་ལྟ་བུ། དུག་ཆེན་འཇོམས། རྫུ་འཕྲུལ་ཆེར་སྟོན། སེང་གེ་སྒྲ། ཡིད་མྱུར་ཏེ་རང་རྒྱལ་ཆེན་པོ་བཅུ་གཉིས་ཀྱིས་ཀྱང་སོགས་འདྲ། ལས་རྒྱ་ཆོས་རྒྱའི་རྩ་རིག་གཉིས་བརྗོད། ཁྲོ་བོ་བཞི།
ཕོ་ཉ་བཞི། མངགས་པ་བཞི། བྲན་བཞི་སྟེ་ཕྱིའི་སྒོ་བ་ཆེན་པོ་བཅུ་དྲུག་གིས་ཀྱང་དམིགས་ཡུལ་ཆེ་གེ་མོས་གཙོ་བྱས་སེམས་ཅན་ཐམས་ཅད་འཁོར་བ་དང་ངན་སོང་ལས་འདོན་པའི་ཕྲིན་ལས་མཛོད་ཅིག ལས་རྒྱ་དང་ཆོས་རྒྱའི་རྩ་རིག་གཉིས་བརྗོད་ཅིང་། དབང་ཕྱུག་ཆེན་པོ་ལ་སོགས་པའི་ལྷ་རྣམས་དང་རྩ་རིག་གཉིས་བརྗོད། དགའ་བོ་དང་འཇོག་པོ་ལ་སོགས་པའི་ཀླུ་རྣམས་དང་། རྩ་རིག་གཉིས་བརྗོད། གང་བ་བཟང་པོ་དང་ནོར་བུ་བཟང་པོ་ལ་སོགས་པའི་གནོད་སྦྱིན་རྣམས་དང་། རྩ་རིག་གཉིས་བརྗོད། ལངྐ་མགྲིན་བཅུ་ལ་སོགས་པའི་སྲིན་པོ་རྣམས་དང་།
རྩ་རིག་གཉིས་བརྗོད། ལྷ་མོ་སྒྱུ་འཕྲུལ་ལ་སོགས་པའི་བུད་མེད་རྣམས་དང་། རྩ་རིག་གཉིས་བརྗོད། ཉི་མ་དང་ཟླ་བ་ལ་སོགས་པའི་གཟའ་རྣམས་དང་། རྩ་རིག་གཉིས་བརྗོད། སྣར་མ་དང་སྨིན་དྲུག་ལ་སོགས་པའི་རྒྱུ་སྐར་རྣམས་དང་། རྩ་རིག་གཉིས་བརྗོད། ཙར་ཙི་ཀ་ལ་སོགས་པའི་རྡོ་རྗེ་ཕྲ་མེན་མ་རྣམས་དང་། རྩ་རིག་གཉིས་བརྗོད། ཝ་ར་ཧི་ལ་སོགས་པའི་རྡོ་རྗེ་རྣལ་འབྱོར་མ་རྣམས་དང་།
རྩ་རིག་གཉིས་བརྗོད། ཕྱོགས་སྐྱོང་བཅུ། རྒྱལ་ཆེན་བཞི། འཇིགས་བྱེད་དགུ་ཆུང་མ་དང་བཅས་པ་དང་། དབང་ཕྱུག་ཆུང་མ་དང་བཅས་པ་དང་། དྲག་པོ་ཆུང་མ་དང་བཅས་པ་དང་། གཞན་ཡང་རིའི་ལྷ་དང་། ཤིང་གི་ལྷ་དང་། གྲོང་གི་ལྷ་དང་། འབྱུང་བ་བཞིའི་ལྷ་མདོར་ན་ལོ་དང་ཞག་དང་དུས་ཀྱི་ལྷ་ལ་སོགས་པ་འཇིག་རྟེན་པའི་ཚོགས་འཁོར་དང་བཅས་པ་རྣམས་ཀྱིས་བྱང་ཆུབ་མ་ཐོབ་བར་གྱི་བར་ཆད་ཐམས་ཅད་ཞི་བའི་ཕྲིན་ལས་མཛོད་ཅིག
ཅེས་བརྗོད། གཞན་ཕན་མཐའ་ཡས་ལས་བྱང་སེམས་ཉན་རང་མན་ཆད་ལ་ལས་རྒྱའི་རྩ་རིག་དང་། ཆོས་རྒྱའི་རྩ་རིག་གཉིས་མ་ཆད་པ་གལ་ཆེའོ། ། ཞེས་གསུངས་སོ། ། དབང་ཕྱུག་ཆེན་པོ་མན་ཆད་ཀྱི་འཇིག་རྟེན་པ་རྣམས་ལ་ལས་རྒྱའི་རྩ་རིག་ཆད་པར་མངོན་པས། རྩ་རིག་གཉིས་བརྗོད། ཅེས་གསལ་བར་བསྟན་པ་འདི་ཐམས་ཅད་ཀྱི་ཐུགས་གཞིས་བཅུག་ནས་མ་ཆད་པ་མཛད་དགོས་སོ། ། ཐམས་ཅད་ལ་ལས་རྒྱ། དམ་རྒྱ། ཆོས་རྒྱ།
ཕྱག་རྒྱ་ཆེན་པོ་སྟེ་ཕྱག་རྒྱ་བཞིས་རྒྱས་གདབ་ཅིང་ལས་ལ་སྦྱར་བ་མ་ཆད་པ་གལ་ཆེ། ཕྱག་རྒྱ་ཆེན་པོའི་དོན་གཞན་རྣམས་ནི་རྟོགས་པར་སླ་ལ། འཇིག་རྟེན་པ་རྣམས་ཀྱི་སྐུ་ཡིད་ལ་བྱེད་པ་ནི། འཇིག་རྟེན་འདིར་རང་གིས་ཡིད་ལ་ཅི་དང་ཅི་འདོད་པ་ཐམས་ཅད་འགྲུབ་པའི་ལས་དང་། བྱང་ཆུབ་མ་ཐོབ་བར་གྱི་བར་ཆད་ཐམས་ཅད་ཞི་བའི་ཕྲིན་ལས་གཞོལ་བ་ཡིན་ནོ། ། དེ་དག་གི་ཕྱག་རྒྱ་ནི། ལག་པ་གཡོན་པ་པང་ཁར་གན་རྐྱལ་དུ་བཞག གཡས་དེའི་སྟེང་དུ་བཞག་སྟེ་མཐེ་བོང་གཉིས་ངོ་སྤྲད་པ་ནི། གཙོ་བོ་ཀུན་རིག་རྣམ་པར་སྣང་མཛད་ཀྱི་དམ་རྒྱའོ། ། རྡོ་རྗེ་བསྡམས་པ་ལས་གུང་མོ་དང་མཐེ་བོང་མཐེའུ་ཆུང་བཞི་སྦྱར་ལ་བསྒྲེང་།
མཛུབ་མོ་དང་སྲིན་ལག་པདྨ་འདྲ་བར་བྱས་པ་ནི་ངན་སོང་སྦྱོང་བའི་དམ་རྒྱའོ། ། ཕྱག་རྒྱ་དེ་ཉིད་ལས་མཛུབ་མོ་དང་སྲིན་ལག་གི་ཚིགས་བར་པ་བཅག་ལ་རིན་པོ་ཆེ་འདྲ་བར་བྱས་པ་ནི། རྒྱལ་མཆོག་གི་དམ་རྒྱའོ། ། མཐེ་བོང་དང་མཐེའུ་ཆུང་གཉིས་སོ་སོར་སྦྱར་ལ། ལྷག་མ་འབར་བར་བྱས་པ་ནི་ཤཱཀྱ་རི་དབང་གི་དམ་རྒྱའོ། ། དེ་ཉིད་གཡོན་དུ་བསྒྱུར་བ་ནི་མེ་ཏོག་ཆེར་རྒྱས་ཀྱི་དམ་རྒྱའོ། ། རྡོ་རྗེ་བསྡམས་པ་ལས་གུང་མོ་གཉིས་རྩེ་སྤྲད་མཛུབ་མོ་གཉིས་གུང་མོའི་ལོགས་ལ་མིག་འདྲ་བར་སྦྱར་སྲིན་ལག་མཐེ་ཆུང་ནང་དུ་བཅུག་པའི་སྟེང་མཐེ་བོང་གཉིས་ཀྱིས་མནན་པ་ནི་སྤྱན་མའི་དམ་རྒྱའོ། ། ཐལ་མོ་སྦྱར་བ་ལས་མཐེའུ་ཆུང་ནང་དུ་བཅུག་མཛུབ་མོ་གཉིས་རྡོ་རྗེའི་ར་ལྟར་གུང་མོ་ལ་མ་རེག་པར་བྱས་པ་ནི། མཱ་མ་ཀིའི་དམ་རྒྱ། ཐལ་མོ་སྦྱར་བ་ལས་གུང་མོ་གཉིས་པདྨ་ལྟར་བྱས་ལ།
མཐེའུ་ཆུང་གཉིས་སོ་སོར་ཅུང་ཟད་ཕྲལ་བ་ནི་གོས་དཀར་མོའི་དམ་རྒྱ། ཐལ་མོ་སྦྱར་བ་ལས་མཛུབ་མོ་གཉིས་གུང་མོའི་རྒྱབ་ནས་དཀྲིས། མཐེ་བོང་གཉིས་གུང་མོ་ལ་སྦྱར། ལྷག་མ་རྩེ་མོ་བསྣོལ་བ་ནི་སྒྲོལ་མའི་དམ་རྒྱ། རྡོ་རྗེ་བསྡམས་པ་ལས་མཛུབ་མོ་གཉིས་བརྐྱང་བ་རྡོ་རྗེ་རྩེ་གཅིག་པ་འདྲ་བར་བྱས་པ་ནི། རྡོ་རྗེ་སེམས་དཔའི་དམ་རྒྱ། དེ་ཉིད་ལས་མཛུབ་མོ་གཡོན་པའི་ལོགས་ནས་ལྕགས་ཀྱུ་ལྟར་བྱས་པ་ནི། རྡོ་རྗེ་རྒྱལ་པོའི་དམ་རྒྱ། དེ་ཉིད་ལས་མཛུབ་མོ་གཉིས་མདའི་སྟོང་ལྟར་ཁ་ཅུང་ཟད་ཕྱེ་སྟེ་སྦྱར་བ་ནི། རྡོ་རྗེ་ཆགས་པའི་དམ་རྒྱའོ། །
དེ་ཉིད་ལས་མཛུབ་མོ་གཉིས་བཀུག་སྟེ་མཐེ་བོང་གཉིས་ལ་སྦྱར་ནས་སེ་གོལ་གཏོག་པ་ལྟ་བུ་ནི། རྡོ་རྗེ་ལེགས་པའི་དམ་རྒྱ། དེ་ཉིད་ལས་མཛུབ་མོ་གཉིས་རྩེ་སྦྱར་ཏེ་ཚིགས་བར་མ་བཅག་པ་རིན་པོ་ཆེ་འདྲ་བར་བྱས་པ་ནི། རྡོ་རྗེ་རིན་ཆེན་གྱི་དམ་རྒྱ། དེ་ཉིད་ལས་སོར་མོ་ལྷག་མ་རྣམས་གྱེན་དུ་ཅུང་ཟད་གཟེངས་པ་འོད་ཟེར་འབར་བ་ལྟར་བྱས་པ་ནི། རྡོ་རྗེ་གཟི་བརྗིད་ཀྱི་དམ་རྒྱ། དེ་ཉིད་སྤྱི་བོར་བཞག་ཅིང་ཅུང་ཟད་བསྐོར་བ་ནི། རྡོ་རྗེ་རྒྱལ་མཚན་གྱི་དམ་རྒྱ། དེ་ཉིད་སྤྱི་བོར་བཞག་ཅིང་ཁའི་ཐད་ཁར་སྦྱར་ཏེ་ཕྱིར་ཅུང་ཟད་བརྐྱང་བ་ནི། རྡོ་རྗེ་བཞད་པའི་དམ་རྒྱ།
རྡོ་རྗེ་བསྡམས་པ་ལས་མཛུབ་མོ་གཉིས་པདྨ་འདྲ་བར་བྱས་པ་ནི། རྡོ་རྗེ་ཆོས་ཀྱི་དམ་རྒྱ། དེ་ཉིད་ལས། མཛུབ་མོ་གཉིས་བརྐྱང་ཚིགས་རྩེ་མོ་བཅག་སྟེ་རལ་གྲིའི་སོ་འདྲ་བར་བྱས་པ་ནི་རྡོ་རྗེ་རྣོན་མོའི་དམ་རྒྱ། དེ་ཉིད་ལས། མཛུབ་མོ་གཉིས་ཀྱི་ཚིགས་བར་པ་བཅག་སྟེ། འཁོར་ལོའི་རྩིབས་འདྲ་བར་བྱས་པ་རྡོ་རྗེ་རྒྱུའི་དམ་རྒྱ། དེ་ཉིད་ལས་མཛུབ་མོ་གཉིས་པདྨ་ལྟར་བྱས་པའི་རྩེ་མོ་ཅུང་ཟད་ཁ་ཕྱེ་བ་ནི། རྡོ་རྗེ་སྨྲ་བའི་དམ་རྒྱ། རྡོ་རྗེ་བསྡམས་པ་ལས་མཐེ་བོང་དང་མཐེའུ་ཆུང་མཛུབ་མོ་གསུམ་རྩེ་སྤྲད་དེ་བརྐྱང་བ་ནི།
རྡོ་རྗེ་ལས་ཀྱི་དམ་རྒྱ། དེ་ཉིད་ལས་མཛུབ་མོ་གཉིས་ཅུང་ཟད་ཁ་ཕྱེ་བ། རྡོ་རྗེ་བསྲུང་བའི་དམ་རྒྱ། དེ་ཉིད་ལས་མཐེ་བོང་གཉིས་བརྐྱང་བ་མཛུབ་མོ་གཉིས་མཆེ་བ་ལྟར་བརྐྱང་བ་རྡོ་རྗེ་གནོད་སྦྱིན་གྱི་དམ་རྒྱ། རྡོ་རྗེ་བསྡམས་པ་ལས་མཐེ་བོང་གཉིས་ནང་དུ་བཀུག་དེའི་རྒྱབ་ནས་མཛུབ་མོ་གཉིས་ཀྱིས་མནན་པ་ནི། རྡོ་རྗེ་ཁུ་ཚུར་གྱི་དམ་རྒྱ། རྡོ་རྗེ་ཐལ་མོ་སྙིང་ཁར་སྦྱར་བ་ནི། རྡོ་རྗེ་སྒེག་མོའི་དམ་རྒྱ། དེ་ཉིད་དཔྲལ་བར་བརྐྱངས་པ་ནི། རྡོ་རྗེ་ཕྲེང་བའི་དམ་རྒྱ།
དེ་ཉིད་ཁར་རེག་སྟེ་ཕྱིར་བརྐྱངས་ཏེ་དབྱུང་བའི་ཚུལ་ནི། རྡོ་རྗེ་གླུ་མའི་དམ་རྒྱ། དེ་ཉིད་སྤྱི་བོར་བསྐོར་བ་ནི། རྡོ་རྗེ་གར་མའི་དམ་རྒྱ། རྡོ་རྗེ་བསྡམས་པ་ཁ་ཕུབ་སྟེ་མདུན་དུ་བཞག་པ་ནི། བདུག་སྤོས་མའི་དམ་རྒྱ། དེ་ཉིད་ལས་གྱེན་དུ་མེ་ཏོག་འཐོར་བའི་ཚུལ་ནི། མེ་ཏོག་མའི་དམ་རྒྱ། དེ་ཉིད་ལས་མཐེ་བོང་གཉིས་མཉམ་པ་བསྒྲེངས་ཏེ་མདུན་དུ་བསྐོར་བ་ནི། མར་མེའི་དམ་རྒྱ།
ཐལ་མོ་ཕྱིར་བསྟན་ཏེ་བྱུག་པ་བྱས་པ་ནི། དྲི་མའི་དམ་རྒྱ། རྡོ་རྗེ་བསྡམས་པ་ལས་མཛུབ་མོ་གཉིས་ཀྱི་རྩེ་ལྕགས་ཀྱུ་ལྟར་བཀུག་པ་ནི། ལྕགས་ཀྱུ་མ་ཡི་དམ་རྒྱ། དེ་ལས་རྩེ་མོ་གཉིས་སྦྱར་ཏེ་ཞགས་མིག་ལྟར་བྱས་པ་ནི། ཞགས་པ་མའི་དམ་རྒྱ། དེ་ཉིད་ལས་མཐེབ་མཛུབ་གཉིས་གཅིག་ལ་གཅིག་འཁྱུད་པ་སྟེ་ལྕགས་སྒྲོག་ལྟར་བྱས་པ་ནི། ལྕགས་སྒྲོག་མའི་དམ་རྒྱ། དེ་ཉིད་ལས་མཐེ་བོང་གཉིས་ནང་དུ་བཅུག་སྟེ་ཅུང་ཟད་བསྐྱོད་པ་ནི། དྲིལ་བུ་མ་ཡི་དམ་རྒྱ།
ཐལ་མོ་སྦྱར་བ་ལས་གུང་མོ་དང་སྲིན་ལག་སྦྱར་མཐེ་ཆུང་ནང་དུ་བཅུག་མཐེ་བོང་གཉིས་ཀྱི་རྩེར་མཛུབ་མོ་གཉིས་བཀུག་སྟེ་སྦྱར་བ་ནི། བྱང་ཆུབ་སེམས་དཔའ་སྤྱིའི་དམ་རྒྱ། ཐལ་མོ་སྙིང་ཁར་སྦྱར་བ་ནི། ཉན་ཐོས་སྤྱིའི་དམ་རྒྱ། གཡོན་ཁུ་ཚུར་ནང་དུ་བསྟན་ཏེ་མཐེབ་མཛུབ་སྦྱར་བ་བསྒྲེངས། གཡས་ཀྱི་མཐེབ་སྲིན་སྦྱར་ཏེ་བསྒྲེང་བ། གཡོན་གྱི་མཐེབ་མཛུབ་སྟེང་དུ་བཞག་མཛུབ་མོ་སོགས་ལྷག་མ་གསུམ་བརྐྱངས་པ་ནི། རང་རྒྱལ་རྣམས་ཀྱི་དམ་རྒྱ། རྡོ་རྗེ་བསྡམས་པ་ནང་དུ་བཅིངས་པ་ལས་གུང་མོ་གཉིས་རྩེ་སྤྲད་དེ་བརྐྱངས། ཐ་མ་བཞི་སོ་སོར་ཁ་ཕྱེ་ལ་བསྐྱེད་དེ་བསྒྲེངས་པ་ནི།
འཇིག་རྟེན་གསུམ་སྣང་ལ་སོགས་པའི་ཁྲོ་བོ་བཅུའི་དམ་རྒྱ། ཐལ་མོ་སྦྱར་བ་ལས་དབུས་མ་གསུམ་རྩེ་སྤྲད་དེ་ཚིགས་བར་མ་གསུམ་བཅག་ཐ་མ་བཞི་བསྐྱེད་པ་ནི་ལྷ་རྣམས་ཀྱི་དམ་རྒྱ། ཐལ་མོ་སྦྱར་བ་ལས་གུང་མོ། ། གཉིས་གཤིབས་ཏེ་སྦྱར་བའི་རྒྱབ་ཏུ་མཛུབ་མོ་གཉིས་མ་རེག་པར་རྡོ་རྗེ་ལྟར་བཀུག་མཐེ་བོང་གཉིས་གཤིབས་ལ་བསྒྲེངས་སྲིན་ལག་དང་མཐེའུ་ཆུང་རྣམས་བསྣོལ་བ་ནི། ཀླུ་རྣམས་ཀྱི་དམ་རྒྱ། ལག་པ་གཉིས་གྱེན་དུ་ཁ་ཕྱེ་སྟེ་གཤིབས་པའི་སོར་མོ་རྣམས་སོ་ལྟར་གཤིབས་ཏེ་མཛུབ་མོ་གཉིས་ཅུང་ཟད་མཐོ་བར་མཆེ་བ་ལྟར་བརྐྱངས་པ་ནི། གནོད་སྦྱིན་རྣམས་ཀྱི་དམ་རྒྱའོ། ། གཡས་པའི་སྙིམ་པ་ཁ་ཕྱིར་བསྟན་པ་མགོ་ཚལ་གྱི་ཕྱག་རྒྱ་སྟོན་པ་ནི། སྲིན་པོ་རྣམས་ཀྱི་དམ་རྒྱ། གཡོན་གྱི་སྙེམ་པ་གཡས་ཀྱི་འཁྲིག་མའི་འོག་ཐད་དུ་ཁ་གྱེན་དུ་བསྟན་ཏེ་མགོ་ཚལ་བཤགས་པ་ལྟ་བུར་དེང་སང་ཕྱག་ལེན་ལ་མཛད་པ་དེ་ལྟར་བྱས་ནའང་འགལ་བ་མེད་དམ་བསམ་མོ། །
སོར་མོ་བཅུ་ཕན་ཚུན་བསྣོལ་བ་ཞེས་པ་ནི་རྡོ་རྗེ་ཐལ་མོ་སྙིང་ཁར་སྦྱར་བ་ནི། བུད་མེད་རྣམས་ཀྱི་དམ་རྒྱ། གཡོན་ཁུ་ཚུར་སྙིང་ཁར་སྦྱར་ལ། གཡས་དབྱུག་པ་འཛིན་པ་ལྟར་མཛུབ་མོ་བསྒྲེང་བ་ནི། གཟའ་རྣམས་ཀྱི་དམ་རྒྱ་ལས་མཐེ་བོང་གཉིས་མདུན་དུ་བཀན་པའི་གུང་མོ་གཉིས་བཀུག་པ་ནི། རྒྱུ་སྐར་རྣམས་ཀྱི་དམ་རྒྱ། ལག་པ་གཉིས་ཀྱི་སོར་མོ་བཅུ་རྩེ་བཀུག་སྟེ་སྤྲད་པའི་སྙིམ་པ་ནི། ཕྲ་མེན་མ་རྣམས་ཀྱི་དམ་རྒྱ། དེ་ཉིད་ལས་མཐེ་བོང་གཉིས་ལྕེ་ལྟར་ཅུང་ཟད་སྐྱོད་པ་རྣམས་ནི། རྣལ་འབྱོར་མ་རྣམས་ཀྱི་དམ་རྒྱ།
ཐལ་མོ་སྦྱར་བ་བརྐྱངས་ལ་པད་སྐོར་བྱས་ཏེ་ཐལ་མོ་སྦྱར་བ་ཁ་ཕྱེ་བ་ནི། ཕྱོགས་སྐྱོང་སོགས་འཇིག་རྟེན་པ་ཐམས་ཅད་ཀྱི་དམ་རྒྱ་ཐུན་མོང་བའོ། ། དེ་ནས་མདུན་བསྐྱེད་ཀྱི་མཆོད་པ་རྣམས་བསང་སྦྱངས་བྱིན་གྱིས་བརླབས་པ་གོང་གི་མཆོད་པ་བྱིན་རླབས་ལྟར་བྱས་ལ། དབྱངས་དང་བཅས་པའམ་མེད་ཀྱང་རུང་སྟེ། ཐལ་མོ་སྦྱར་ནས། རབ་འབྱམས་རྒྱ་མཚོ་དཔག་མེད་ན། ། མཆོད་ཡོན་ཇི་སྙེད་ཡོད་པ་དང་། ། བདག་གིས་གུས་པས་བཤམས་པ་འདི། ། ཇི་སྙེད་རྒྱལ་བ་སྲས་དང་བཅས། ། དེ་སྙེད་རྣམས་ལ་བདག་འབུལ་ན། །
ཐུགས་རྗེ་མངའ་བ་ཁྱེད་རྣམས་ཀྱིས། ། ཅི་བདེ་བར་ནི་བཞེས་ནས་ཀྱང་། ། སེམས་ཅན་དོན་ཀུན་མཛད་དུ་གསོལ། ། ཨོཾ་སརྦ་ཏ་ཐཱ་ག་ཏ་ཨརྒྷྃ་པྲ་ཏིཙྪ་པཱུ་ཛ་མེ་གྷ་ས་མུ་དྲ་སྥ་ར་ཎ་ས་མ་ཡེ་ཧཱུྃ། ཞེས་པས་མཆོད་ཡོན་དང་། དེ་བཞིན་ཚིགས་བཅད་དང་། སྔགས་གོང་འོག་ཐམས་ཅད་འདྲ་བར་བྱས་ལ། མེ་ཏོག་ཇི་སྙེད་ཡོད་པ་དང་། པུཥྤེ། བདུག་སྤོས་དང་།
དྷུ་པེ། སྣང་གསལ་དང་། ཨཱ་ལོ་ཀེ དྲི་ཆབ་དང་། གནྡྷེ། ཞལ་ཟས་དང་། ནེ་ཝི་དྱྃ། རོལ་མོ་ཇི་སྙེད་ཡོད་པ་དང་། ། ཨོཾ་སརྦ་ཏ་ཐཱ་ག་ཏ་ཤབྟ་པཱུ་ཛ་མེ་གྷ་ས་མུ་དྲ་སྥ་ར་ཎ་ས་མ་ཡེ་ཧཱུྃ། ཞེས་དང་།
གཎྜེ་ར་ཎི་སོགས་ཀྱིས་སྣ་ཚོགས་རོལ་མོ་དབུལ། དེ་ནས་མཆོད་པ་ཉེར་ལྔ་བྱ་སྟེ། ལག་གཉིས་པད་སྐོར་སྔོན་དུ་འགྲོ་བས་ཁུ་ཚུར་རང་གི་མགོའི་སྟེང་དུ་དབང་བསྐུར་བའི་ཚུལ་དུ་འཇོག་ཅིང་། ཨོཾ་སརྦ་ཏ་ཐཱ་ག་ཏ་རཏྣ་མུ་ཀུ་ཏྲ་པཱུ་ཛ་མེ་གྷ་ས་མུ་ཏྲ་སྥ་ར་ཎ་ས་མ་ཡེ་ཧཱུྃ། ཞེས་བརྗོད་ཅིང་སྤྱི་བོར་ལྷ་ལ་རིན་པོ་ཆེའི་ཅོད་པན་བཅིངས་པར་བསམ། སྔགས་གོང་འོག་འདྲ་བ་ལས། མུ་ཀུ་ཏྲའི་གནས་སུ་རཏྣ་ཀུཎྜ་ལ། ཞེས་དང་། པད་སྐོར་བྱ་ཞིང་རྣ་རྒྱན་གདགས་པའི་ཚུལ་དང་། རཏྣ་ར་ཥ།
ཞེས་པས་མགུལ་རྒྱན། རཏྣ་ཨ་ཝ་ཧ་ར་ཞེས་པས་དོ་ཤལ་དང་། རཏྣ་ཀེ་ཡུ་ར་ཞེས་པས་དཔུང་རྒྱན་གཉིས་དང་། རཏྣ་པ་རི་ཀ་ཊ་ཀཾ་ཞེས་པས་འཁྲིགས་མ་གཉིས་སུ་གདུབ་བུ་དང་། རཏྣ་པ་ཀཾ་ཝ་ལ་ཞེས་པས་གུང་གཉིས་ལ་སོར་གདུབ། པཱ་ད་བྷ་ཎ་ཞེས་པས་རྐང་པ་གཡས་གཡོན་གྱི་བོལ་ལ་རྐང་རྒྱན་རྣམས་གནས་དེ་དང་དེར་འདོགས་པའི་ཚུལ་བྱེད། ལག་པ་གཡོན་དེ་བཞིན་གཤེགས་པའི་ཁུ་ཚུར་བྱས་པའི་མཐེ་བོའི་སྟེང་དུ་ལག་པ་གཡས་པའི་ཐལ་མོ་ཁ་ཕུབ་སྟེ་གདུག་ཕུབ་པའི་ཚུལ་དུ་བྱས་ལ་ཚ་ཏྲཾ་ཀ་ཞེས་བརྗོད། རྡོ་རྗེ་ཁུ་ཚུར་གཉིས་བརྩེགས་ནས་དཔུང་པ་གཡོན་ཕྱོགས་སུ་རྒྱལ་མཚན་འཁུར་བའི་ཚུལ་དང་། དྷྭ་ཛ་ཞེས་བརྗོད། རྡོ་རྗེ་ཁུ་ཚུར་གཉིས་ཀྱིས་ནམ་མཁའ་ལ་འཕན་འདོགས་པའི་ཚུལ་དང་།
པ་ཏཾ་ཀ་ཞེས་བརྗོད། ལག་གཡོན་ཁུ་ཚུར་སྙིང་ཁར་བཞག གཡས་པའི་ཁུ་ཚུར་བཅངས་པ་ལས་མཛུབ་མོ་གཉིས་བརྐྱངས་ནས་ནམ་མཁའ་ལ་ལྡ་ལྡི་འདོགས་པའི་ཚུལ་དང་། པ་ཊ་ད་མ་ཞེས་བརྗོད། ལག་གཉིས་ཐལ་མོས་རྔ་ཡབ་གཡོབ་པའི་ཚུལ་དང་། ཙ་མ་ར་ཞེས་བརྗོད། ལག་པ་གཡོན་མཉམ་བཞག་དང་གཡས་པ་སྨིན་མཚམས་ནས་ཁ་ཕུབ་ཏེ་བསྟན་ལ། བླ་བྲེ་དབུལ་བར་བསམས་ཏེ་ཝི་ཏ་ནམ་ཞེས་བརྗོད། རྡོ་རྗེ་ཁུ་ཚུར་གཉིས་གཤིབས་ཏེ་མདུན་དུ་བརྐྱངས་ལ་སེང་གེའི་གདན་དབུལ་བའི་ཚུལ་དང་། སིཾཧ་ཨ་ས་ན་ཞེས་བརྗོད།
རྡོ་རྗེ་ཁུ་ཚུར་གཉིས་གཡས་གཡོན་དུ་ཅུང་ཟད་བསྐྱོད་དེ། གཟིམ་ཆས་གཡོག་པའི་ཚུལ་བྱ་ཞིང་། ཤ་ཡ་སརྦཱན་ཞེས་བརྗོད། ལག་པ་གཡོན་པའི་ཁུ་ཚུར་སྙིང་ཁར་བཞག གཡས་པའི་ཁུ་ཚུར་ལས་མཛུབ་མོ་དང་གུང་མོ་གཉིས་བརྐྱངས་ཏེ་མདུན་དུ་ཟླུམ་པོར་བསྐོར་བ་ཕོ་བྲང་ཟླུམ་པོར་བསྐོར་བའི་ཚུལ་དང་། པ་རི་མཎྜལ་དྷ་ནི། ཞེས་བརྗོད། ཕྱག་རྒྱ་དེ་ཉིད་ཀྱིས་མདུན་དུ་ཟུར་བཞིའི་ཐད་ཁར་བདྷ་ཙམ་གྱིས་ཕོ་བྲང་གྲུ་བཞི་འབུལ་བའི་ཚུལ་དང་། ཨ་མེ་ཡ་ཙ་ཏུ་ར། ཞེས་བརྗོད།
ཡང་ཕྱག་རྒྱ་དེ་ཉིད་ཀྱི་ཕོ་བྲང་གྲུ་བཞི་ཉིས་བརྩེགས་འབུལ་བའི་ཚུལ་དང་། དྭི་ཀུ་ཊ་གྃ་ཞེས་བརྗོད། རྡོ་རྗེ་ཁུ་ཚུར་གཉིས་ཁ་གྱེན་དུ་བསྟན་ནས་ཟླ་བའི་གདན་འབུལ་བའི་ཚུལ་དང་། ཙཎྜ་ཨ་ས་ན་ཞེས་བརྗོད། རྡོ་རྗེ་ཁུ་ཚུར་གཉིས་ཀྱིས་མེ་ཏོག་འཐོར་བའི་ཚུལ་དང་། པུཥྤེ་ཞེས་བརྗོད། ལག་གཉིས་པི་ཝང་དང་ཏིང་ཤགས་བརྡུང་བའི་ཚུལ་དང་། ཝི་ནི་ཞེས་བརྗོད། གཡོན་རྡོ་རྗེ་ཁུ་ཚུར་སྙིང་ཁར་བཞག གཡས་པས་རྡོ་རྗེ་ཁུ་ཚུར་གྱིས་དྲིའི་ཕྱེ་མ་འགྱེད་པའི་ཚུལ་དང་།
གནྡྷེ་ཞེས་བརྗོད། ཐལ་མོ་གཉིས་ཁ་གྱེན་དུ་བསྟན་ལྷ་བཤོས་འབུལ་བའི་ཚུལ་དང་། ནཻ་ཝི་དཾ་ཞེས་བརྗོད། རྡོ་རྗེ་ཁུ་ཚུར་གཉིས་ཀྱིས་གོས་ཟུང་འབུལ་བའི་ཚུལ་བྱས་ཏེ། ཨོཾ་སརྦ་ཏ་ཐཱ་ག་ཏ་ཝཥྚ་པཱུ་ཛ་མཱེ་གྷ་ས་མུ་དྲ་སྥ་ར་ཎ་ས་མ་ཡེ་ཧཱུྃ། དེ་ནས་གསང་བའི་མཆོད་པ་ནི་ལྷ་མོ་བརྒྱད་ཀྱིས་མཆོད་པ་སྟེ། རྡོ་རྗེ་སེམས་དཔའ་བསྡུས་པས་ན། ཨོཾ་བཛྲ་ལ་སྱ་ཧཱུྃ་ཞེས་དང་། པད་སྐོར་སྔོན་དུ་འགྲོ་བས་ལག་པ་གཉིས་རྡོ་རྗེ་ཁུ་ཚུར་བྱས་པ་དཀུའི་རྟ་ཟུར་གཉིས་སུ་བསྟེན་པ་སྒེག་མོའི་འོ། ། རྡོ་རྗེ་རིན་ཆེན་བླ་ན་མེད། །
ཨོཾ་བཛྲ་མཱ་ལེ་ཏྲྃ། རྡོ་རྗེ་ཁུ་ཚུར་གཉིས་སྨིན་མཚམས་གཡས་གཡོན་གྱི་ཐད་ཁར་ཕྲེང་བ་འཛིན་པའི་ཚུལ་བྱ་བ་ནི་ཕྲེང་བ་མའི་འོ། ། རྡོ་རྗེ་ཆོས་ཀྱི་གླུ་བླངས་པ། ། ཨོཾ་བཛྲ་གིརྟི་ཧྲཱིཿ ཁུ་ཚུར་གཉིས་ཀྱི་ཁ་ནས་ཚིག་དབྱུང་བའི་ཚུལ་བྱ་ཞིང་། མདུན་དུ་བརྐྱང་བ་གླུ་མའི་འོ། ། རྡོ་རྗེ་ལས་ཀུན་བྱེད་པར་འགྱུར། ། ཨོཾ་བཛྲ་ནིརྟི་ཨཱཿ རྡོ་རྗེ་ཐལ་མོ་སྤྱི་བོར་བཞག་སྟེ་གཡས་སུ་བསྐོར་བ་ནི་གར་མའི་འོ། ། ཨོཾ་བཛྲ་ས་ཏྭ་སུ་སཾ་གྲ་ཧཾ།
ཨོཾ་བཛྲ་དྷུ་པེ་ཧཱུྃ། རྡོ་རྗེ་ཁུ་ཚུར་གཉིས་ཕུབ་པ་ནི་བདུག་སྤོས་མའི་འོ། ། བཛྲ་རཏྣ་མ་ནུ་ཏཱ་རཾ།

ཨོཾ་བཛྲ་པུཥྤེ་ཏྲཾ། རྡོ་རྗེ་ཚུར་གཉིས་གྱེན་དུ་མེ་ཏོག་འཐོར་བའི་ཚུལ་བྱེད་པ་མེ་ཏོག་མའི་འོ། ། བཛྲ་དྷརྨཱ་ག་ཡ་ནི། ཨོཾ་བཛྲ་ཨ་ལོ་ཀེ་ཧྲཱིཿ རྡོ་རྗེ་ཁུ་ཚུར་ལས་མཐེ་བོང་གཉིས་གཤིབས་ཏེ་བསྒྲེངས་པ་མར་མེའི་འོ། ། བཛྲ་ཀརྨཱ་ཀ་རོ་བྷ་ཝེ། ཨོཾ་བཛྲ་གནྡྷེ་ཨཱཿ ཐལ་མོ་གཉིས་གཤིབས་ཏེ་བརྐྱངས་པ་ཁ་ཕྱིར་བསྟན་ཏེ་དྲི་བྱུག་པ་ལྟར་བྱ་བ་དྲི་ཆབ་མའི་འོ། ། དེ་དག་ནི་གསང་བའི་མཆོད་པའོ། ། དེ་ནས་ཨོཾ་ལས་རིན་པོ་ཆེ་སྣ་བདུན་སྤྲུལ་པར་བསམ་སྟེ། ཨོཾ་སརྦ་བིད་པུ་ར་པུ་ར་སཱུ་ར་སཱུ་ར་ཨ་ཝརྟ་ཡ་ཝརྟ་ཡ་ཧོཿ
བདེ་བར་གཤེགས་པ་ཐམས་ཅད་ལ། ། འཁོར་ལོ་རིན་ཆེན་འདི་ཕུལ་བས། ། སྲིད་པའི་འཁོར་ལོ་རྒྱུན་བཅད་ནས། ། ཆོས་ཀྱི་འཁོར་ལོ་བསྐོར་བར་ཤོག ། ཨོཾ་སརྦ་ཏ་ཐཱ་ག་ཏ་ཙཀྲ་རཏྣ་པཱུ་ཙི་ཏེ་ཧཱུྃ། རྒྱལ་སྲས་དང་བཅས་རྣམས་ལ། ། ནོར་བུ་རིན་ཆེན་འདི་ཕུལ་བས། ། བཀྲེན་ཅིང་འཕོངས་པ་རྒྱུན་བཅད་དེ། ། འབྱོར་བ་ཕུན་སུམ་ཚོགས་པར་ཤོག ། ཨོཾ་སརྦ་ཏ་ཐཱ་ག་ཏ་མ་ཎི་རཏྣ་པུ་ཙི་ཏེ་ཧཱུྃ།
ཞེས་པ་འགྲེ། བཙུན་མོ་རིན་ཆེན་འདི་ཕུལ་བས། ། མ་རིག་མུན་པ་རྒྱུན་བཅད་དེ། ། ཤེས་རབ་དབྱིངས་ཀྱི་དོན་རྟོགས་ནས། ། ཐབས་དང་ཤེས་རབ་འབྲེལ་བར་ཤོག ། ཝསྟི་རཏྣྎ བློན་པོ་རིན་ཆེན་འདི་ཕུལ་བས། ། ཕྱི་ནང་གསང་གསུམ་ཐེག་གསུམ་ལྡན། ། བསམ་ཡས་བསྟན་པ་རབ་འཛིན་ཅིང་། ། ཡོན་ཏན་ཐམས་ཅད་ལྡན་པར་ཤོག ། མ་ཧཱ་སྟ་རཏྣྎ གླང་པོ་རིན་ཆེན་འདི་ཕུལ་བས། །
ལྟ་ངན་རྣམས་ནི་རབ་བསལ་ནས། ། བླ་མེད་ཐེག་པ་རབ་ཞོན་ཏེ། ། ཐམས་ཅད་མཁྱེན་གྲོང་བགྲོད་པར་ཤོག ། ཧསྟི་རཏྣྎ རྟ་མཆོག་རིན་ཆེན་འདི་ཕུལ་བས། ། སྲིད་པའི་གཟེབ་ལས་ངེས་གྲོལ་ཏེ། ། རྫུ་འཕྲུལ་མཆོག་གི་ཤུགས་ཐོབ་ནས། ། སངས་རྒྱས་ཞིང་དུ་འགྲོ་བར་ཤོག ། ཏུ་རངྒ་ཨ་ཤྭ་རཏྣྎ དམག་དཔོན་རིན་ཆེན་འདི་ཕུལ་བས། ། ཉོན་མོངས་དགྲ་ལས་རྒྱལ་གྱུར་ནས། ། ཕས་ཀྱི་རྒོལ་བ་ཚར་བཅད་དེ། །
སྙེམ་བྲལ་མཆོག་ཉིད་ཐོབ་པར་ཤོག ། ཁཏྒ་རཏྣྎ ཞེས་བརྗོད་ཅིང་དབུལ། དེ་ལ་ལག་པ་གཉིས་འཁྲིག་མ་བསྣོལ་ཏེ་རྒྱབ་སྦྱར་ལ་སོར་མོ་རྣམས་ཕན་ཚུན་འཁྱུད་ནས་མཐེ་བོང་གཉིས་ལག་མཐིལ་དུ་བཀག་པ་ནི། འཁོར་ལོའི་འོ། ། ཁུ་ཚུར་གཉིས་སྦྱར་བའི་མཛུབ་མོ་གཉིས་རྩེ་སྤྲད་པའི་ཚིགས་བཅག་ལ་མཐེ་བོང་གཉིས་དང་སྦྱར་བ་ནི། ནོར་བུའོ། ། རྡོ་རྗེ་བསྡམས་པ་ལས་གུང་མོ་གཉིས་བསྒྲེངས་པའི་ལོགས་ལ་མཛུབ་མོ་གཉིས་སྦྱར་ཏེ་བཞག་པ་ནི། བཙུན་མོའི་འོ། ། རྡོ་རྗེ་བསྡམས་པ་ལས་གུང་མོ་དང་མཐའ་བཞི་གཤིབས་ཏེ་བསྒྲེངས་པ་ནི། གླང་པོའི་འོ། །
གཡས་གླང་པོའི་སྣ་ལྟར་བརྐྱངས་པའི་གྲུ་མོ་གཡོན་པས་བཟུང་བ་ནི། གླང་པོའི་འོ། ། ཁུ་ཚུར་གཉིས་གཤིབས་ལ་གུང་མོ་གཉིས་དང་སྲིན་ལག་གཉིས་བརྐྱངས་ལ་རྩེ་སྦྱར་མཐེ་བོང་གཉིས་རྣ་བ་ལྟར་བྱས་པ། རྟའི་འོ། ། གཡོན་པ་གོ་ཆ་འཛིན་པའི་ཚུལ་བྱས་ལ། གཡས་མཆོག་སྦྱིན་བྱ་བ་ནི། དམག་དཔོན་གྱི་ཕྱག་རྒྱའོ། ། དེ་ནས་འདོད་ཡོན་ལྔ་དབུལ་ཏེ། ཁ་ཏོག་དབྱིབས་ལེགས་ཡིད་འོངས་རྒྱན་ཕྲེང་ལྡན། ། ཕྱོགས་དུས་ཀུན་ནས་གཟུགས་མཆོག་ཅི་མཆིས་པ། །
མོས་བློས་དཀྱིལ་འཁོར་ལྷ་ལ་བདག་འབུལ་གྱི། ། བཞེས་ཤིག་བླ་མེད་གྲུབ་མཆོག་སྩལ་དུ་གསོལ། ། ཨོཾ་སརྦ་ཏ་ཐཱ་ག་ཏ་རཱུ་པ་ཀཱ་མ་གུ་ན་པཱུ་ཙི་ཏེ་ཧཱུྃ། དེ་བཞིན་དུ། ཕྱོགས་དུས་ཀུན་ནས་ཟིན་དང་མ་ཟིན་པའི། ། ཡོན་ཏན་ཚིམ་མཆོག་སྒྲ་སྙན་ཅི་མཆིས་པ། ། མོས་བློསྎ བཞེས་ཤིགྎ ཤབྡྎ ཕྱོགས་དུས་ཀུན་ནས་ཙནྡན་སྦྲུལ་སྙིང་དང་། ། ཨ་ཀར་ནག་སོགས་དབང་པོ་ཚིམ་བྱེད་རྣམས། ། མོས་བློསྎ བཞེས་ཤིགྎ གནྡྷྃྎ ཕྱོགས་དུས་ཀུན་ནས་རོ་དང་བཅུད་ལྡན་པའི། ། ལུས་སེམས་བརྟས་བྱེད་རོ་མཆོག་ཅི་མཆིས་པ། །
མོས་བློསྎ བཞེས་ཤིགྎ ར་སྎ ཕྱོགས་དུས་ཀུན་ནས་འཇམ་མཉེན་འཁྲིལ་ཆགས་པའི། ། རེག་བྱའི་ཁྱད་པར་ལུས་སེམས་ཚིམ་བྱེད་རྣམས། ། མོས་བློསྎ བཞེས་ཤིགྎ པརྵེྎ ཞེས་པས་མཆོད། འདོད་ཡོན་ལྔའི་གཟུགས་ཀྱི་ཕྱག་རྒྱ་ནི། སྙིམ་པ་སྦྱར་ཏེ་མེ་ལོང་ངམ། རྡོ་རྗེ་ལྟ་བུ་བཟུང་བའོ། ། མ་བཟུང་ཡང་སྙིམ་པར་སྦྱར་ཏེ། ནམ་མཁའ་མཛོད་ཀྱི་ཕྱག་རྒྱས་མཆོད། སྒྲ་ནི་དྲིལ་བུ་སོགས་རོལ་མོ་སྣ་ཚོགས་དབུལ་བ། དྲིའི་ཕྱག་རྒྱ་ནི་དྲི་མཆོག་འབུལ་བ་ལྟར་བྱ།
རོའི་ཕྱག་རྒྱ་ནི་གཏོར་མ་འབུལ་བ་ལྟར་ལག་གཉིས་སོར་མོ་བསྣོལ་མཐེ་བོང་གཉིས་མཛུབ་མོའི་རྩ་བར་བཞག་པའོ། ། རེག་བྱ་ནི། གོས་ཟུང་འབུལ་བའི་ཚུལ་བྱེད་དོ། ། དེ་ནས་རྡོ་རྗེ་དྲིལ་བུ་འཛིན་པས། དབྱངས་སྙན་པོས་བསྟོད་དེ། ཆོས་དབྱིངས་ཡེ་ཤེས་རྣམ་པར་དག ། རྣམ་པར་སྣང་མཛད་བཅོས་ལྡན་འདས། ། ཏིང་ངེ་འཛིན་ལྡན་ཕྱག་རྒྱ་ཅན། ། ཕྱག་འཚལ་བཅོམ་ལྡན་གང་ཞིག་ལ། ། མེ་ལོང་ཡེ་ཤེས་རང་བཞིན་ལས། །
སེམས་ཅན་མ་ལུས་ཐམས་ཅད་ཀྱི། ། ངན་སོང་ཐམས་ཅད་སྦྱོང་མཛད་པ། ། ཕྱག་འཚལ་སྦྱོང་བའི་རྒྱལ་པོ་ལ། ། མཉམ་ཉིད་ཡེ་ཤེས་ཡོན་ཏན་བདག ། ཡིད་བཞིན་ནོར་བུ་རིན་ཆེན་གྱིས། ། སེམས་ཅན་བསམ་པ་སྐོང་མཛད་པ། ། རྒྱལ་མཆོག་རིན་ཆེན་ཁྱོད་ཕྱག་འཚལ། ། སོ་སོར་ཀུན་རྟོག་གསུང་གི་བདག ། གསུང་རབ་པདྨ་ཁ་རྒྱས་པ། ། ཁམས་གསུམ་དབུགས་དབྱུང་མཛད་པ་པོ། །
ཤཱཀྱ་རི་དབང་ཁྱོད་ཕྱག་འཚལ། ། ནན་ཏན་ཡེ་ཤེས་འཕྲིན་ལས་བདག ། སྣ་ཚོགས་སེམས་ཅན་སྡུག་བསྔལ་ཀུན། ། མ་ལུས་པ་ནི་ཞི་མཛད་པ། ། མེ་ཏོག་ཆེར་རྒྱས་ཁྱོད་ཕྱག་འཚལ། ། གྲྭ་ཡི་ཕྱོགས་ནི་ཀུན་ཏུ་ཡང་། ། རིགས་ཀྱི་ཡུམ་བཞི་སྐུར་བསྟན་པ། ། ལྷ་མོ་སྤྱན་དང་མཱ་མ་ཀི ། དཀར་མོ་སྒྲོལ་མ་ཁྱོད་ཕྱག་འཚལ། ། རྩིབས་ཀྱི་ནང་ནི་ཐམས་ཅད་ན། །
བཞུགས་པའི་རྡོ་རྗེ་སེམས་དཔའ་སོགས། ། རྫུ་འཕྲུལ་ཆེ་བའི་སེམས་དཔའ་རྣམས། ། རྒྱུད་བཞིན་བདག་གིས་བསྟོད་པར་བགྱི། ། རྡོ་རྗེ་སེམས་དཔའ་སེམས་དཔའ་ཆེ། ། རྡོ་རྗེ་དེ་བཞིན་གཤེགས་པ་ཀུན། ། རྡོ་རྗེ་དང་པོ་ཀུན་ཏུ་བཟང་། ། ཕྱག་འཚལ་ཕྱག་ན་རྡོ་རྗེ་ལ། ། རྡོ་རྗེ་རྒྱལ་པོ་སངས་རྒྱས་མཆོག ། རྡོ་རྗེ་ལྕགས་ཀྱུ་དེ་བཞིན་གཤེགས། ། དོན་ཡོད་རྒྱལ་པོ་རྡོ་རྗེ་མཆོག །
ཕྱག་འཚལ་རྡོ་རྗེ་འགུགས་ཁྱོད་ལ། ། རྡོ་རྗེ་ཆགས་པ་བདེ་ཆེན་པོ། ། རྡོ་རྗེ་མདའ་ནི་དབང་བྱེད་པ། ། བདུད་ཀྱི་འདོད་པ་རྡོ་རྗེ་ཆེ། ། ཕྱག་འཚལ་རྡོ་རྗེ་གཞུ་ཁྱོད་ལ། ། རྡོ་རྗེ་ལེགས་པ་སེམས་དཔའ་མཆོག ། རྡོ་རྗེ་མགུ་བ་དགའ་བ་ཆེ། ། རབ་དགྱེས་རྒྱལ་པོ་རྡོ་རྗེ་མཆོག ། ཕྱག་འཚལ་རྡོ་རྗེ་དགྱེས་ཁྱོད་ལ། ། རྡོ་རྗེ་རིན་ཆེན་རྡོ་རྗེའི་དོན། །
རྡོ་རྗེ་ནམ་མཁའ་ནོར་བུ་ཆེ། ། ནམ་མཁའི་སྙིང་པོ་རྡོ་རྗེ་ཕྱུག ། ཕྱག་འཚལ་རྡོ་རྗེ་སྙིང་ཁྱོད་ལ། ། རྡོ་རྗེ་བཞད་མོ་བཞད་པ་ཆེ། ། རྡོ་རྗེ་འཛུམ་པ་ངོ་མཚར་ཆེ། ། དགའ་ཞིང་རབ་དགའ་རྡོ་རྗེ་སྟོན། ། ཕྱག་འཚལ་རྡོ་རྗེ་དགའ་བ་ལ། ། རྡོ་རྗེ་ཆོས་རབ་དེ་ཉིད་དང་། ། རྡོ་རྗེ་པདྨ་རབ་དགའ་བྱེད། ། འཇིག་རྟེན་དབང་རབ་རྡོ་རྗེ་ཅན། །
ཕྱག་འཚལ་རྡོ་རྗེ་ཅན་ཁྱོད་ལ། ། རྡོ་རྗེ་རྣོ་བ་ཐེག་པ་ཆེ། ། རྡོ་རྗེ་རལ་གྲི་མཚོན་ཆེན་པོ། ། འཇམ་དཔལ་རྡོ་རྗེ་རབ་ཏུ་ཟབ། ། ཕྱག་འཚལ་རྡོ་རྗེ་བློ་ཁྱོད་ལ། ། རྡོ་རྗེ་རྒྱུད་དང་སྙིང་པོ་ཆེ། ། རྡོ་རྗེ་འཁོར་ལོ་ཚུལ་ཆེན་པོ། ། རབ་སྐོར་རྡོ་རྗེ་ལས་བྱུང་བ། ། ཕྱག་འཚལ་རྡོ་རྗེ་སྙིང་པོ་ལ། ། རྡོ་རྗེ་གསུང་བ་རབ་རིབ་མཆོག །
རྡོ་རྗེ་བཟློས་པ་རབ་བསྒྲུབ་ཕྱིར། ། མི་གསུང་རྡོ་རྗེ་མཆོག་བསྒྲུབ་པ། ། ཕྱག་འཚལ་རྡོ་རྗེ་གསུང་ཁྱོད་ལ། ། རྡོ་རྗེ་ལས་རབ་རྡོ་རྗེའི་བཀའ། ། ལས་ཀྱི་རྡོ་རྗེ་ཀུན་རབ་འགྲོ། ། རྡོ་རྗེ་ངེས་པ་རྒྱ་ཆེ་བ། ། ཕྱག་འཚལ་རྡོ་རྗེ་ཀུན་ཁྱོད་ལ། ། རྡོ་རྗེ་བསྲུང་བ་བརྟན་པ་ཆེ། ། རྡོ་རྗེ་གོ་ཆ་སྲ་བ་ཆེ། ། བརྩོན་འགྲུས་མཆོག་ནི་ཐུབ་པ་དཀའ། །
ཕྱག་འཚལ་རྡོ་རྗེ་བརྩོན་འགྲུས་ལ། ། རྡོ་རྗེ་གནོད་སྦྱིན་ཐབས་ཆེན་པོ། ། རྡོ་རྗེ་མཆེ་བ་འཇིགས་པ་ཆེ། ། བདུད་འཇོམས་རྡོ་རྗེ་མི་ཟད་པ། ། ཕྱག་འཚལ་རྡོ་རྗེ་དྲག་པོ་ལ། ། རྡོ་རྗེ་མཚམས་སྦྱོར་རབ་ཏུ་ཉིད། ། རྡོ་རྗེ་འཆིང་བ་རབ་གྲོལ་བྱེད། ། རྡོ་རྗེ་ཁུ་ཚུར་དམ་ཚིག་མཆོག ། ཕྱག་འཚལ་རྡོ་རྗེ་ཁུ་ཚུར་ལ། ། རྣམ་དག་རྡོ་རྗེ་ཐུགས་འཛིན་མ། །
མི་དམིགས་རྡོ་རྗེ་ཏིང་འཛིན་གནས། ། རྡོ་རྗེ་སྒེག་མོའི་ཚུལ་འཛིན་མ། ། ཕྱག་འཚལ་རྡོ་རྗེ་འགྱིང་མ་ལ། ། རྣམ་དག་རྡོ་རྗེ་ཡོན་ཏན་ཏེ། ། ཡིད་བཞིན་རྡོ་རྗེ་རེ་བ་སྐོང་། ། རྡོ་རྗེ་གཟུགས་ཀྱི་ཚུལ་འཛིན་མ། ། ཕྱག་འཚལ་རྡོ་རྗེ་ཕྲེང་བ་ལ། ། རྣམ་དག་རྡོ་རྗེའི་གསུང་མཆོག་མ། ། རྡོ་རྗེ་པི་ཝང་འཛིན་པའི་ཚུལ། ། རྡོ་རྗེ་གསུང་དབྱངས་སྒྲོག་པའི་དོན། །
ཕྱག་འཚལ་རྡོ་རྗེ་དབྱངས་མཁན་ལ། ། རྣམ་དག་རྡོ་རྗེ་ལས་རབ་སྟེར། ། ལས་ཀྱི་རྡོ་རྗེ་འགྲོ་དོན་མཛད། ། བདུད་འདུལ་རྡོ་རྗེའི་ཕྱག་རྒྱ་འཛིན། ། ཕྱག་འཚལ་རྡོ་རྗེ་གར་མཁན་མ། ། སྤྲིན་བཞིན་རྡོ་རྗེ་བདུག་པ་མ། ། ཚིམ་བྱེད་རྡོ་རྗེ་དང་ལྡན་པའི། ། རྡོ་རྗེ་ཕྲེང་བའི་ཚུལ་འཛིན་མ། ། ཕྱག་འཚལ་རྡོ་རྗེ་བདུག་པ་ལ། ། རྡོ་རྗེ་མཛེས་པའི་ཚུལ་འཛིན་ཅིང་། །
རྡོ་རྗེ་མེ་ཏོག་འཐོར་བའི་ཚུལ། ། བྱང་ཆུབ་ཡན་ལག་མེ་ཏོག་སྟེ། ། ཕྱག་འཚལ་རྡོ་རྗེ་མེ་ཏོག་ལ། ། འོད་གསལ་རྡོ་རྗེ་འབར་བའི་མེ། ། རྡོ་རྗེ་སྤྱན་གྱིས་མ་རིག་སེལ། ། རྡོ་རྗེ་གསལ་བྱེད་ཕྱག་རྒྱ་འཛིན། ། ཕྱག་འཚལ་རྡོ་རྗེ་སྣང་བྱེད་ལ། ། རྡོ་རྗེ་ཙནྡན་བདུད་རྩིའི་ཆུ། ། རྡོ་རྗེ་དྲི་ཡི་རྣམ་རྟོག་འཇོམས། ། རྡོ་རྗེ་དག་བྱེད་ཕྱག་རྒྱ་འཛིན། །
ཕྱག་འཚལ་རྡོ་རྗེ་དྲི་མཆོག་ལ། ། རྣམ་དག་སྐུལ་བྱེད་རྡོ་རྗེའི་དོན། ། རྡོ་རྗེ་བདུད་མཛད་རྡོ་རྗེའི་དོན། ། རྡོ་རྗེ་འགུགས་བྱེད་ཕྱག་རྒྱ་འཛིན། ། ཕྱག་འཚལ་རྡོ་རྗེ་ལྕགས་ཀྱུ་ལ། ། མི་སྟོང་རྡོ་རྗེ་ཆོས་ཀྱི་དོན། ། རྡོ་རྗེ་འདྲེན་པ་མི་འགྱུར་དོན། ། འཆིང་མཛད་རྡོ་རྗེ་ཕྱག་རྒྱ་འཛིན། ། ཕྱག་འཚལ་རྡོ་རྗེ་ཞགས་པ་ལ། ། རྡོ་རྗེ་མི་འགྱུར་བརྟན་པའི་བདག །
རྡོ་རྗེ་མགྱོགས་བྱེད་གློག་བཞིན་འགྱུ། ། སྒྲོག་མཛད་རྡོ་རྗེའི་ཕྱག་རྒྱ་འཛིན། ། ཕྱག་འཚལ་རྡོ་རྗེ་ལྕགས་སྒྲོག་ལ། ། རྡོ་རྗེ་དབབ་པ་བརྟན་པའི་བདག ། བསྐྱོད་མཛད་རྡོ་རྗེ་ཀུན་གྱི་ལས། ། རྡོ་རྗེ་དབབ་པའི་ཕྱག་རྒྱ་འཛིན། ། ཕྱག་འཚལ་རྡོ་རྗེ་འབེབས་པ་ལ། ། སྒོ་ཡི་ཁྱམས་ན་བཞུགས་པ་ཡི། ། བྱམས་པ་ལ་སོགས་བཅུ་དྲུག་ནི། ། རབ་དགའ་ལ་སོགས་གནས་མཛད་པའི། །
བྱང་སེམས་རྣམས་ལ་ཕྱག་འཚལ་ལོ། ། སྟོན་པའི་རྟགས་འཆང་ཉན་ཐོས་མཆོག ། ལྷུང་བཟེད་མཁར་བསིལ་པོ་ཏི་ཕྱག ། བསླབ་སྦྱངས་ཡོན་ཏན་ཀུན་ལྡན་པའི། ། ཉན་ཐོས་རྣམས་ལ་ཕྱག་འཚལ་ལོ། ། རྟེན་འབྲེལ་དོན་ལ་རྟེན་གནས་པའི། ། འཕགས་པ་རང་རྒྱལ་བཅུ་གཉིས་ནི། ། འབྱུང་དང་ལྡོག་ལ་རབ་བཞུགས་པའི། ། རང་རྒྱལ་གཙོ་ལ་ཕྱག་འཚལ་ལོ། ། ཁྲོ་བོ་སྲིན་པོའི་ཆ་ལུགས་ཅན། །
སྦྲུལ་དང་མི་གདུག་མགོས་བརྒྱན་པའི། ། སྟག་ལྤགས་ཀྱིས་ནི་རྣམ་དཀྲིས་པའི། ། འཇིག་རྟེན་གསུམ་སྣང་སོགས་ཕྱག་འཚལ། ། ཕྱི་ཡི་ཁོར་ཡུག་ལ་གནས་པའི། ། འཇིགས་བྱེད་ལྷ་ཀླུ་གཟའ་སྐར་དང་། ། ཕྱོགས་སྐྱོང་རྒྱལ་ཆེན་ཕྱག་འཚལ་ཞིང་། ། འཇིག་རྟེན་པ་ཀུན་བསྟོད་པར་བགྱི། ། ཞེས་པས་བསྟོད། འདིའི་ཕྱག་རྒྱ་རྣམས་མཐོ་ལིང་གསེར་གྱི་ལྷ་ཁང་ན་ལོ་ཆེན་གྱིས་བཞེངས་པའི་ཀུན་རིག་གི་ལྷ་རྣམས་ཀྱི་བཞུགས་ཚུལ་དང་ཕྱག་མཚན་འཛིན་ཚུལ་རྣམས་རྡོ་རྗེ་འཆང་ཆེན་པོས་ཚིགས་བཅད་དུ་མཛད་པ་བཞིན་ཤེས་པར་བྱའོ། ། དེ་ནས་གཏོར་མ་རྣམས་ཆུས་བྲན་ལ།
གཏོར་མ་དང་པོ་ཕྱོགས་སྐྱོང་ལ་འབུལ་བ་ནི། རྡོ་རྗེ་གནོད་སྦྱིན་གྱི་ཕྱག་རྒྱ་དང་། ཨོཾ་བཛྲ་ཡཀྵ་ཧཱུྃ་གིས་བསང་། རྡོ་རྗེ་མེའི་ཕྱག་རྒྱ་དང་། ཨོཾ་བཛྲ་ཛཱ་ལ་ཨ་ན་ལ་ཧ་ན་ད་ཧ་པ་ཙ་མ་ཐ་བྷཉྫ་ར་ཎ་ཧཱུྃ་ཕཊ྄། རིན་པོ་ཆེ་ལས་གྲུབ་པའི་སྣོད་ཡངས་ཤིང་རྒྱ་ཆེ་བར་གཏོར་མ་ཁ་དོག་དྲི་རོ་ནུས་པ་ཕུན་སུམ་ཚོགས་པ་བདུད་རྩིའི་རྒྱ་མཚོ་ཆེན་པོར་གྱུར། ཅེས་བརྗོད། རྡོ་རྗེ་བསྡམས་པའི་ཕྱག་རྒྱ་སྙིང་ཁར་བསྐོར་ཞིང་། ཨོཾ་ཨ་ཀཱ་རོ་མུ་ཁཾ་སརྦ་དྷརྨཱ་ཎཾ་ཨདྱ་ནུཏྤན་ཏྭད་ཨོཾ་ཨཱཿཧཱུྃ་ཕཊ྄་སྭཱཧཱ། ལན་གསུམ་བརྗོད།
རང་གི་སྙིང་ཁ་ནས་འོད་ཟེར་འཕྲོས་པས་ཕྱོགས་སྐྱོང་འཁོར་དང་བཅས་པ་ཨོཾ་བཛྲ་ས་མཱ་ཛཿ རྡོ་དྲིལ་འཛིན་པས། ཕྱོགས་སྐྱོང་འཇིག་རྟེན་སྐྱོང་བ་དབང་དང་ལྡན། ། སྙིང་རྗེ་ཐབས་མཁས་ཐུགས་དམ་དཀྱིལ་པོ་ཆེ། ། ལྷ་དང་དྲང་སྲོང་ཡི་དྭགས་སྲིན་པོ་ཀླུ། ། རིག་འཛིན་རྒྱལ་པོ་དང་ནི་གནོད་སྦྱིན་བདག ། དེ་དག་སོ་སོའི་དབང་པོའི་སྐུར་སྟོན་ཅིང་། ། ཕྱོགས་བཅུའི་འཇིག་རྟེན་སྐྱོང་བ་བཞུགས་སོ་འཚལ། ། བསྟན་པ་རྒྱས་པའི་སླད་དུ་སྤྱན་འདྲེན་ན། ། འགྲོ་བའི་དོན་དུ་མཆོད་ཕྱིར་གཤེགས་སུ་གསོལ། །
ཨོཾ་ད་ཤ་དི་ཀ་ལོ་ཀ་པཱ་ལ་ས་པ་རི་ཝ་ར་ཨེ་ཧྱ་ཧི། ཞེས་པས་སྤྱན་དྲངས། པདྨ་ཀ་མ་ལ་ཡ་སཏྭྃ་གྱིས་གདན་དབུལ། རྡོ་རྗེ་རྩེ་ལྔ་པའི་ཕྱག་རྒྱས་དམ་ལ་བཞག་ཅིང་། ཨོཾ་ཨིནྡྲ་ཡ། ཨགྣ་ཡེ། ཡ་མ་ཡེ། ནཻ་རེ་ཏྱ་ཡ། ཝ་རུ་ཎ་ཡ། ཝ་ཡ་ཝེ།
ཀུ་བྷེ་ར་ཡ། ཨི་ཤྭ་ར་ཡ། ཨུདྡྷ་བྲ་ཧ་མ། སུརྻ་བྲ་མ། ཨ་དྷི་པ་ཏ་ཡེ། ཙནྡྲ་ནཀྵ་ཏྲ། ཨ་དྷི་པ་ཏ་ཡེ། ཨ་ཏོ་པྲི་ཐི་ཝི་བྷྱཿ ན་གེ་བྷྱཿ ས་པ་རི་ཝཱ་ར་བཛྲ་ས་མ་ཡ་སཏྭྃ།
ཞེས་བརྗོད། ཡང་ཨོཾ་ཨིནྡྲ་ཡེ་ནས་ས་མ་ཡ་སཏྭྃ་གྱི་བར་དང་། ཨོཾ་གྲྀཧྞེ་དཾ་ཨརྒྷཾ་སྭཱཧཱ། པཱ་དཾ་སྭཱཧཱ། པུཥྤཾ་སྭཱཧཱ། དྷུ་པཾ་སྭཱཧཱ། དཱི་པཾ་སྭཱཧཱ། གནྡྷཾ་སྭཱཧཱ། ཞེས་པས་མཆོད་ནས། དབང་པོ་རྡོ་རྗེ་འཆང་བའི་ལྷ། །
ལྷ་ཡི་རྒྱལ་པོ་གདོན་གྱི་བདག ། ཤར་ཕྱོགས་གདོན་གྱི་ཚོགས་བཅས་ལ། ། མཆོད་ཅིང་བསྟོད་དེ་ཕྱག་ཀྱང་འཚལ། ། མེ་སྟེ་བསྲེག་བྱ་ཟ་བའི་ལྷ། ། དྲང་སྲོང་རྒྱལ་པོ་གདོན་གྱི་བདག ། ཤར་ལྷོ་གདོན་གྱི་ཚོགས་བཅས་ལ། ། མཆོད་ཅིང་བསྟོད་དེ་ཕྱག་ཀྱང་འཚལ། ། གཤིན་རྗེ་བེ་ཅོན་འཆང་བའི་ལྷ། ། མ་མོའི་རྒྱལ་པོ་གདོན་གྱི་བདག ། ལྷོ་ཕྱོགས་གདོན་གྱི་ཚོགས་བཅས་ལ། །
མཆོད་ཅིང་བསྟོད་དེ་ཕྱག་ཀྱང་འཚལ། ། བདེན་དང་བྲལ་བ་ལེགས་ལྡན་ལྷ། ། སྲིན་པོའི་རྒྱལ་པོ་གདོན་གྱི་བདག ། ལྷོ་ནུབ་གདོན་གྱི་ཚོགས་བཅས་ལ། ། མཆོད་ཅིང་བསྟོད་དེ་ཕྱག་ཀྱང་འཚལ། ། ཞགས་པ་ཐོགས་པ་ཆུ་ཡི་ལྷ། ། ཀླུ་ཡི་རྒྱལ་པོ་གདོན་གྱི་བདག ། ནུབ་ཕྱོགས་གདོན་གྱི་ཚོགས་བཅས་ལ། ། མཆོད་ཅིང་བསྟོད་དེ་ཕྱག་ཀྱང་འཚལ། ། རླུང་སྟེ་སྲོག་ཀྱང་འཛིན་པའི་ལྷ། །
རིག་འཛིན་རྒྱལ་པོ་གདོན་གྱི་བདག ། ནུབ་བྱང་གདོན་གྱི་ཚོགས་བཅས་ལ། ། མཆོད་ཅིང་བསྟོད་དེ་ཕྱག་ཀྱང་འཚལ། ། གནོད་སྦྱིན་ལག་ན་དབྱུག་ཐོ་ཐོགས། ། ནོར་སྐྱོང་རྒྱལ་པོ་གདོན་གྱི་བདག ། བྱང་ཕྱོགས་གདོན་གྱི་ཚོགས་བཅས་ལ། ། མཆོད་ཅིང་བསྟོད་དེ་ཕྱག་ཀྱང་འཚལ། ། དབང་དང་ལྡན་པ་འདྲེན་པའི་ལྷ། ། འབྱུང་པོའི་རྒྱལ་པོ་གདོན་གྱི་བདག ། བྱང་ཤར་གདོན་གྱི་ཚོགས་བཅས་ལ། །
མཆོད་ཅིང་བསྟོད་དེ་ཕྱག་ཀྱང་འཚལ། ། སྟེང་གི་ཚངས་པ་ཆེན་པོ་དང་། ། ཉི་མ་ཟླ་བ་གཟའ་ཆེན་པོ། ། གཟའ་དང་རྒྱུ་སྐར་བཅས་པ་ལ། ། མཆོད་ཅིང་བསྟོད་དེ་ཕྱག་ཀྱང་འཚལ། ། འོག་གི་ཀླུ་དེ་ས་ཡི་བདག ། ས་འཛིན་ལག་པ་ཆེན་པོ་དང་། ། དམ་ཚིག་ཤེས་པའི་ཚོགས་བཅས་ལ། ། མཆོད་ཅིང་བསྟོད་དེ་ཕྱག་ཀྱང་འཚལ། ། ཞེས་པས་བསྟོད།
དེ་ནས་ནམ་མཁའ་མཛོད་ཀྱི་ཕྱག་རྒྱ་བཅས་ལ། ཨོཾ་ཨིནྡྲ་ཡ་ནས་ས་པ་རི་ཝཱ་ར་ས་མ་ཡ་སཏྭྃ། ཞེས་པའི་མཐར། ན་མཿསརྦ་ཏ་ཐཱ་ག་ཏ་བྷྱོཿབི་ཤྭ་མུ་ཁེ་བྷྱཿསརྦ་ཐ་ཁཾ་ཨུཏྒ་ཏེ་སྥ་ར་ཎ་ཨི་མཾ་ག་ག་ན་ཁཾ་གྲྀཧྞེ་དཾ་བ་ལིནྟ་ཡེ་སྭཱཧཱ། ཞེས་པ་གསུམ་གྱིས་གཏོར་མ་ཕུལ་ནས། ཤར་ཕྱོགས་རྡོ་རྗེ་ཅན་གྱི་ལྷ་ཚོགས་འཁོར་དང་བཅས། ། གཏོར་མ་ཕུལ་བ་འདི་དག་བཞེས་སུ་གསོལ། ། མེ་དང་གཤིན་རྗེ་བདེན་བྲལ་སྲིན་པོའི་བདག ། ཆུ་བདག་རླུང་བདག་ནོར་གྱི་བདག་པོ་དང་། ། དབང་ལྡན་ལྷ་སྟེ་འབྱུང་པོའི་བདག་པོ་དང་། །
སྟེང་གི་ཉི་ཟླ་ཚངས་པ་ཆེན་པོ་དང་། ། ལྷ་རྣམས་ཀུན་དང་གང་དག་ས་སྟེང་ཀླུ། ། རི་ཡི་ལྷ་དང་གཙང་མའི་ཚོགས་བཅས་ལ། ། ས་ས་སོ་སོར་གཏོར་མ་ཕུལ་བ་འདི། ། རབ་ཏུ་དགྱེས་པའི་ཡིད་ཀྱིས་བཞེས་ནས་སུ། ། རང་རང་ཕྱོགས་སུ་ལེགས་པར་བཞུགས་ནས་ཀྱང་། ། རང་གི་བུད་མེད་མཛའ་བཤེས་གཉེན་འདུན་བཅས། ། ནང་མི་དམག་དང་དཔུང་བཅས་ཐབས་གཅིག་ཏུ། ། ཕྲེང་བ་མེ་ཏོག་དྲི་དང་བདུག་པར་བཅས། ། བསྟོད་དང་གཏོར་མ་མར་མེ་གུས་འབུལ་ན། །
འདི་དག་གསོལ་ཞིང་ལེགས་པར་བསྣམས་ནས་ཀྱང་། ། བདག་གི་ལས་ཀྱི་འབྲས་བུ་མཆིས་པར་མཛོད། ། ཆོས་རྣམས་ཐམས་ཅད་རྒྱུ་ལས་བྱུང་། ། དེ་རྒྱུ་དེ་བཞིན་གཤེགས་པས་བསྟན། ། རྒྱུ་ལ་འགོག་པ་གང་ཡིན་པ། ། དགེ་སྦྱོང་ཆེན་པོས་འདི་སྐད་གསུངས། ། སྡིག་པ་ཅི་ཡང་མི་བྱ་སྟེ། ། དགེ་བ་ཕུན་སུམ་ཚོགས་པར་སྤྱད། ། རང་གི་སེམས་ནི་ཡོངས་སུ་འདུལ། ། འདི་ནི་སངས་རྒྱས་བསྟན་པ་ཡིན། །
ལུས་ཀྱི་སྡོམ་པ་ལེགས་པ་སྟེ། ། ངག་གི་སྡོམ་པ་ལེགས་པ་ཡིན། ། ཡིད་ཀྱི་སྡོམ་པ་ལེགས་པ་སྟེ། ། ཐམས་ཅད་དུ་ནི་སྡོམ་པ་ལེགས། ། ཐམས་ཅད་བསྲུང་བའི་དགེ་སློང་དག ། སྡུག་བསྔལ་ཀུན་ལས་དེ་གྲོལ་ལོ། ། ཆོས་རྣམས་གཟུགས་བརྙན་ལྟ་བུ་སྟེ། ། གསལ་ཞིང་དག་ལ་རྙོག་པ་མེད། ། བཟུང་དུ་མེད་ཅིང་བརྗོད་དུ་མེད། ། རྒྱུ་དང་ལས་ལས་ཀུན་ཏུ་འབྱུང་། །
ངོ་བོ་ཉིད་མེད་གནས་མེད་པར། ། དེ་ལྟར་ཆོས་རྣམས་ཤེས་ཀྱིས་ལ། ། སེམས་ཅན་དོན་ནི་མཉམ་མེད་བྱོས། ། འོན་ཀྱང་སྐྱོབ་པའི་སྲས་སུ་སྐྱེས། ། སྲུང་མ་དམ་ཚིག་ཅན་ཁྱེད་རྣམས་མཆོད་སྦྱིན་གྱི་གཏོར་མ་རྒྱ་ཆེན་པོ་འདི་བཞེས་ལ། སངས་རྒྱས་ཀྱི་བསྟན་པ་དར་ཞིང་འཇིག་རྟེན་དུ་དགེ་ལེགས་རྒྱ་ཆེན་པོ་འབྱུང་བ་དང་། བདག་ཅག་དཔོན་སློབ་འཁོར་དང་བཅས་པ་ཐམས་ཅད་ཀྱི་ཆོས་སྒྲུབ་པའི་བར་ཆད་ཐམས་ཅད་ཞི་བ་དང་། བསམ་དོན་ཆོས་ལྡན་ཡིད་བཞིན་དུ་བསྒྲུབ་པར་མཛད་དུ་གསོལ། མཐེབ་སྲིན་གྱི་སེ་གོལ་ཁ་ཕྱིར་བསྟན་ནས་གདབ་སྟེ། ད་ཤ་དི་ཀ་ལོ་ཀ་པཱ་ལ་ས་པ་རི་ཝཱ་ར་གཙྪ།
ཞེས་པས་གཤེགས་སུ་གསོལ། གཏོར་མ་གཉིས་པ་འབྱུང་པོ་སྤྱི་ལ་འབུལ་བ་ནི། ཡཀྵས་བསང་བ་ནས། བདུད་རྩིའི་རྒྱ་མཚོ་ཆེན་པོར་གྱུར། ཅེས་པའི་བར་གོང་བཞིན་བྱིན་གྱིས་བརླབས། རང་གི་སྙིང་ཁ་ནས་འོད་འཕྲོས་པས། ལྷ་ཀླུ་འབྱུང་པོའི་ཚོགས་འཁོར་དང་བཅས་པ་ཨོཾ་བཛྲ་ས་མཱ་ཛཿ ལྷ་དང་ལྷ་མིན་གནོད་སྦྱིན་ལྟོ་འཕྱེ་གྲུབ། ། ནམ་མཁའ་ལྡིང་དང་ཟླ་བཟང་ལུས་ཧྲུལ་པོ། ། དྲི་ཟ་སྲིན་པོ་གདོན་གྱི་ཚོགས་རྣམས་དང་། །
གང་དག་ས་ལ་གནས་པའི་རྫུ་འཕྲུལ་ཅན། ། བུད་མེད་བཅས་ཤིང་གཡོག་འཁོར་བཅས་པ་ལ། ། བདག་གིས་པུས་མོ་ས་ལ་བཙུགས་ནས་ནི། ། ཐལ་མོ་སྦྱར་ནས་ཁྱེད་ལ་གསོལ་འདེབས་ཀྱི། ། གསན་ནས་ཕན་གདགས་སླད་དུ་འདིར་གཤེགས་ཤིག ། ཨོཾ་སརྦ་ལོ་ཀཱ་ཀ་ར་ཨེ་ཧྱ་ཧི། པདྨ་ཀ་མཱ་ལ་ཡ་སཏྭཾ། ཨོཾ་ཨརྒྷཾ། པདྱཾ། པུཥྤཾ།
དྷུ་པཾ། དཱི་པཾ། གནྡྷཾ་སྭཱཧཱ། ནམ་མཁའ་མཛོད་ཀྱི་ཕྱག་རྒྱ་དང་། ཨོཾ་དེ་ཝཱ། ན་ག ཡཀྵ། རཀྵ་ཡ། གནྡྷ་ར་བྷ། ཨ་སུ་ར།
ག་རུ་ཌ། ཀི་ཎ་ར། མ་ཧོ་ར་ག མ་ནུ་ཥྱ། ཨ་མ་ནུ་ཥྱ། ས་པ་རི་ཝཱ་ར་ན་མཿསརྦ་ཏ་ཐཱ་ག་ཏ་བྷྱོཿབི་ཤྭ་མུ་ཥེ་བྷྱཿསརྦ་ཐཱ་ཁཾ་ཨུཏྒ་ཏེ་སྥ་ར་ཎ་ཨི་མཾ་ག་ག་ན་ཁཾ་གྲྀཧྞེ་དཾ་བ་ལིནྟ་ཡེ་སྭཱཧཱ། ཞེས་པ་ལན་གསུམ་གྱིས་གཏོར་མ་ཕུལ། འབྱུང་པོ་གང་དག་རི་རབ་སྟེང་གནས་དང་། ། དགའ་བའི་ཚལ་དང་ལྷ་ཡི་གནས་རྣམས་དང་། ། ཤར་ནུབ་རི་དང་ཉི་ཟླའི་ཁྱིམ་རྣམས་དང་། །
རི་བོ་ཀུན་ལ་གང་དག་གནས་པ་དང་། ། རིན་ཆེན་གླིང་ན་ལྷག་པར་གང་གནས་དང་། ། ཆུ་བོ་ཀུན་དང་ཆུ་བོའི་མདོ་རྣམས་དང་། ། མཚོ་དང་རྫིང་བུ་ལྟེང་ཀ་ཆུ་ངོགས་དང་། ། གཡའ་ཆུ་བསིལ་མ་ཅན་ན་གང་གནས་དང་། ། གྲོང་དང་ཕྱུགས་ལྷས་གྲོང་ཁྱེར་སྟོང་པ་དང་། ། ཁང་སྟོང་དག་དང་ལྷ་ཡི་གནས་རྣམས་དང་། ། གཙུག་ལག་ཁང་དང་མཆོད་རྟེན་གནས་རྣམས་དང་། ། དཀའ་ཐུབ་གནས་དང་གླང་ཆེན་བྲེས་རྣམས་དང་། ། རྒྱལ་པོའི་དཀོར་ཁང་དག་ན་གང་གནས་དང་། །
ལམ་སྲང་སུམ་མདོ་དང་ནི་བཞི་མདོ་དང་། ། གང་དག་ལམ་པོ་ཆེ་དང་ཤིང་གཅིག་དྲུང་། ། དུར་ཁྲོད་ཆེན་པོ་ནགས་ཚལ་ཆེན་པོ་དང་། ། སེང་གེ་དྲེད་དང་གཅན་གཟན་གནས་རྣམས་དང་། ། འབྲོག་ཆེན་འཇིགས་སུ་རུང་བ་གང་གནས་དང་། ། གང་དག་གླིང་མཆོག་དག་ན་གནས་པ་དང་། ། ལྷུན་པོ་དུར་ཁྲོད་དག་ན་གནས་པ་དང་། ། རབ་ཏུ་དགྱེས་ཤིང་མགུ་བར་གྱུར་ནས་སུ། ། ཕྲེང་བ་མེ་ཏོག་དྲི་དང་བདུག་པར་བཅས། ། བསྟོད་དང་གཏོར་མ་མར་མེ་གུས་འབུལ་ན། །
འདི་དག་གསོལ་ཞིང་ལེགས་པར་བསྣམས་ནས་ཀྱང་། ། བདག་གི་ལས་ཀྱི་འབྲས་བུ་མཆིས་པར་མཛོད། ། ཆོས་རྣམས་ཐམས་ཅད་རྒྱུ་ལས་བྱུང་། ། ཞེས་པ་ནས། འོན་ཀྱང་སྐྱོབ་པའི་སྲས་སུ་སྐྱེས། ། ཞེས་པའི་བར་གོང་བཞིན་དང་། ལྷ་ཀླུ་འབྱུང་པོའི་ཚོགས་ཁྱེད་རྣམས་མཆོད་སྦྱིན་གྱི་གཏོར་མ་རྒྱ་ཆེན་པོ་བཞེས་ལ། སངས་རྒྱས་ཀྱི་བསྟན་པ་དར་ཞིང་འཇིག་རྟེན་དུ་དགེ་ལེགས་རྒྱ་ཆེན་པོ་འབྱུང་བ་དང་། བདག་ཅག་དཔོན་སློབ་འཁོར་དང་བཅས་པ་རྣམས་ཀྱི་ཆོས་བསྒྲུབ་པའི་བར་ཆད་ཐམས་ཅད་ཞི་བ་དང་། བསམ་དོན་ཆོས་བཞིན་འགྲུབ་པར་མཛད་དུ་གསོལ། །
ཨོཾ་སརྦ་ལོ་ཀ་ཀཱ་ར་གྲྀཧྞ་དཾ་ཨརྒྷཾ་སྭཱཧཱ། གཙྪ་ཞེས་པས་གཤེགས་སུ་གསོལ། གཏོར་མ་གསུམ་པ་བསིལ་གཏོར། ཨོཾ་ཨཱཿཧཱུྃ་གིས་བྱིན་གྱིས་བརླབས། ལག་པ་གཡས་མཆོག་སྦྱིན་དང་། སེ་གོལ་གཏོག་ཅིང་། ན་མཿསརྦ་ཏ་ཐཱ་ག་ཏ་ཨ་ཝ་ལཱོ་ཀི་ཏེ་ཨོཾ་སམྦྷ་ར་སམྦྷ་ར་ཧཱུྃ། ཞེས་བདུན་བརྗོད་ལ་ཐལ་མོ་སྦྱར་ཏེ། དེ་བཞིན་གཤེགས་པ་རིན་ཆེན་མང་ལ་ཕྱག་འཚལ་ལོ། ། གཟུགས་མཛད་དམ་པ་ལ་ཕྱག་འཚལ་ལོ། །
སྐུ་འཇམ་ཀླས་ལ་ཕྱག་འཚལ་ལོ། ། འཇིགས་པ་ཐམས་ཅད་དང་བྲལ་བའི་ལྷ་ལ་ཕྱག་འཚལ་ལོ། ། མཆོད་སྦྱིན་གྱི་གཏོར་མ་འདོད་པའི་ཡོན་ཏན་ལྔ་དང་ལྡན་པ་འདི་ཉིད་རིགས་དྲུག་གི་སེམས་ཅན་ལ་སྦྱིན་ནོ། ། རང་རང་སོ་སོའི་བསམ་པ་དང་མཐུན་པའི་ལོངས་སྤྱོད་ཟད་མི་ཤེས་པ་འབྱུང་བར་གྱུར་ཅིག ཐམས་ཅད་སྡུག་བསྔལ་ལས་གྲོལ་ཏེ་མྱུར་དུ་སངས་རྒྱ་བར་གྱུར་ཅིག ཅེས་པས་རིགས་དྲུག་དང་། བཞི་པ་བསིལ་གཏོར་འབྲུ་གསུམ་གྱི་བྱིན་གྱིས་བརླབས། ན་མཿསརྦ་སོགས་གཏོར་སྔགས་བདུན། དེ་བཞིན་གཤེགས་པ་རིན་ཆེན་མང་སོགས་དེ་བཞིན་གཤེགས་པ་བཞིའི་མཚན་བརྗོད་པ་གོང་བཞིན་བྱས་ལ། མཆོད་སྦྱིན་གྱི་གཏོར་མ་འདོད་པའི་ཡོན་ཏན་ལྔ་དང་ལྡན་པ་འདི་ཡི་དྭགས་ཀྱི་འགྲོ་བ་ཐམས་ཅད་ལ་སྦྱིན་ནོ། །
གནོད་པ་མེད་པར་ཚིམ་ནས་བཀྲེས་སྐོམ་གྱི་སྡུག་བསྔལ་ལས་གྲོལ་ཏེ་མྱུར་དུ་སངས་རྒྱ་བར་གྱུར་ཅིག ཅེས་བརྗོད། གཏོར་མ་ལྔ་པ་བགེགས་གཏོར་ནི། རང་ཉིད་ཁྲོ་བོའི་ང་རྒྱལ་དང་ལྡན་པས་འདོད་རྒྱལ་གྱི་ཕྱག་རྒྱ་བཅས་ལ། ཨོཾ་བཛྲ་ས་ཏྭ་ཀྲོ་དྷ་ཞེས་ཚར་གཅིག་བརྗོད། ན་མོ་རྗེ་བཙུན་རྩ་བ་དང་བརྒྱུད་པར་བཅས་པའི་དཔལ་ལྡན་བླ་མ་དམ་པ་རྣམས་ཀྱི་བདེན་པ་དང་། སངས་རྒྱས་ཀྱི་བདེན་པ་དང་། ཆོས་ཀྱི་བདེན་པ་དང་། དགེ་འདུན་གྱི་བདེན་པ། གསང་སྔགས་དང་རིགས་སྔགས་ཀྱི་བདེན་པ།
བདེན་པ་ཆེན་པོའི་བྱིན་གྱི་རླབས་ཀྱིས། བདག་ཅག་དཔོན་སློབ་ཡོན་མཆོད་འཁོར་དང་བཅས་པ་ལ་གནོད་ཅིང་འཚེ་བར་བྱེད་པའི་འབྱུང་པོ་གདོན་བགེགས་ཀྱི་རིགས་གང་ཡིན་པ་དེ་དག་ཐམས་ཅད་སྐད་ཅིག་ཐང་ཅིག་ཡུད་ཙམ་ལ་འདིར་མཆིས་པར་གྱུར་ཅིག ཅེས་དང་། ཊཀྐི་ཧཱུྃ་ཛཿལན་གསུམ། ཨོཾ་གུང་ཀ་རེ། གུང་ཀ་རེ་སྭཱཧཱ། ཨོཾ་པི་ཙི་པི་ཙི་སྭཱཧཱ། ཨོཾ་གུང་གུང་སྭཱཧཱ། སརྦ་བིགྷྣན། གྲྀཧྞེ་དཾ་ཨརྒྷྃ་སྭཱཧཱ།
པཱདྱཾ། པུཥྤཾ། དྷུ་པཾ། གདྡྷཾ་སྭཱཧཱ། ཞེས་པའི་ཕྱག་རྒྱ་རྣམས་ལག་པ་གཡས་ཁོ་ནས་བྱ་ཞིང་གཡོན་རྡོ་རྗེ་ཁུ་ཚུར་སྙིང་ཀར་སྦྱར། ཨོཾ་གུང་ཀ་རེ་ནས། ཨོཾ་གུང་གུང་སྭཱཧཱའི་བར་དང་། སརྦ་བིགྷྣན་ན་མ་སརྦ་ཏ་ཐཱ་ག་ཏ་བྷྱོཿ ནས་བ་ལིནྟ་ཡེ་སྭཱཧཱ། ཞེས་པའི་བར་སྔགས་གཉིས་ཀ་གོང་བཞིན་ལན་གསུམ།
དེ་ནས་རྡོ་རྗེ་སྙིང་ཁ་དང་། དྲིལ་བུ་ཆིག་བརྡུང་བྱ་ཞིང་། གང་ཞིག་མཚན་མོ་རྒྱུ་བ་ཡི། ། འབྱུང་པོ་རྣམས་དང་ཤ་ཟ་དང་། ། སྲིན་པོ་ཤ་རྗེན་ཟ་བ་དང་། ། སེམས་ཅན་རྣམ་པ་སྣ་ཚོགས་པ། ། ལྗོན་ཤིང་གེལ་བ་སོགས་གནས་དང་། ། དེ་དང་དེ་ལ་གཏོར་མ་ནི། ། བཟའ་བ་ཤ་ཆང་ལ་ཕུག་བཅས། ། འབྲས་ཆན་འབྲས་བུ་མང་པོ་ཡི། །
མཆོད་སྦྱིན་འདི་ཡིས་མགུ་བྱོས་ལ། ། གནོད་པའི་བསམ་པ་ཞི་བ་དང་། ། བདག་ཅག་རྣམས་ལ་ཕན་པ་ཡིས། ། དེ་རིང་ཕྱིན་ཆད་བསྐྱེད་པར་བགྱི། ། རྒྱན་གྱིས་བརྒྱན་པར་བྱས་ཀྱང་ཆོས་སྤྱོད་ཅིང་། ། དུལ་ཞིང་ཡང་དག་སྡོམ་ལ་ཚངས་པར་སྤྱོད། ། འབྱུང་པོ་ཀུན་ལ་ཆད་པ་སྤངས་པ་སྟེ། ། དགེ་སློང་དགེ་སྦྱོང་དེ་ཡིས་བྲམ་ཟེ་དེ། ། མཚོན་ཆས་མི་འཇིགས་གང་ཡང་མེད། ། འཆི་བའི་སྲོག་ལ་ཀུན་ཀྱང་འཛེམས། །
འཚོ་བའི་ཟས་ལ་ཀུན་ཀྱང་འདུ། ། རང་གི་ལུས་ལ་དཔེ་ལོངས་ལ། ། གཞན་ལ་གནོད་པ་མ་བྱེད་ཅིག ། ཨོཾ་ཆེན་པོའམ་ཆུང་ངུ་གང་དག་གིས། ། ལུས་ལ་མངོན་པར་གནོད་གྱུར་པ། ། ནད་དེ་ཉེ་བར་ཕྱུང་ནས་སུ། ། གདོན་དེ་རང་གི་གནས་སུ་དེངས། ། དེ་ལྟར་བདག་གིས་ཅི་ནུས་ཀྱིས། ། མཆོད་དང་བསྙེན་བཀུར་བྱས་པ་ཡིས། ། དམ་ཚིག་གནས་ལ་གནས་ནས་སུ། །
བདག་གི་བསམ་པ་བཀང་བར་མཛོད། ། རྟག་ཏུ་དམ་ཚིག་ལ་གནས་ཤིང་། ། འདིར་ནི་བདག་ཅག་འཁོར་བཅས་ཀྱི། ། ནད་དེ་རབ་ཏུ་སོལ་མཛོད་ལ། ། གདོན་ཁྱོད་རང་གི་གནས་སུ་དེངས། ། ཨོཾ་སརྦ་བིགྷྣན་གཙྪ། ཞེས་པས་གཤེགས་སུ་གསོལ། གཏོར་མ་ཕྱི་རོལ་ཏུ་དོར་ཞིང་རོལ་མོ་དྲག་ཏུ་བྱས་ལ། ན་མཿས་མནྟ་ཀ་ཡ་ཝཀྐ་ཙིཏྟ་བཛྲ་ཎཾ། ན་མོ་བཛྲ་ཀྲོ་དྷ་ཡ།
མ་ཧཱ་དཾཥྚོཏ། ཀ་ཏྭ་བྷེ་ར་ཝ་ཡ། ཨ་སི་མུ་པ་ལ་པ་རི་ཤུད་པ་ཧསྟ་ཡ། ཨོཾ་བཛྲ་ཨ་མྲྀ་ཏ་ཀུཎྜ་ལི། ཁ་ཁ། ཁཱ་ཧི་ཁཱ་ཧི། ཧུ་ལུ་ཧུ་ལུ། ཏིཥྛ་ཏིཥྛ། བནྡྷ་བནྡྷ། ཧ་ན་ཧ་ན།
ད་ཧ་ད་ཧ། གརྫ་གརྫ། བི་སྥོ་ཊ་ཡ། བི་སྥོ་ཊ་ཡ། མ་ཧཱ་ན་ག་པ་ཏི། ཛི་ཝི་ཏ། ཨནྟ་ཀ་ར་ཡ་སྭཱཧཱ། མཚམས་བཅད་འཇིག་རྟེན་པའི་གཏོར་མ་འབུལ་བའོ། ། ཡང་ཆ་གསུམ་གཏོར་མ་ཟུར་དུ་གཏོང་དགོས་བྱུང་ན། རིགས་དྲུག་དང་ཡི་དྭགས་ཀྱི་བསིལ་གཏོར་བཞག་སྟེ།
ཕྱོགས་སྐྱོང་ནས་བགེགས་གཏོར་གྱི་བར་བཏང་བས་དོན་ཚང་བ་ཡོད། བཞི་པ་བདག་འཇུག་བླང་བ་ནི། དཀྱིལ་འཁོར་གྱི་གཙོ་བོ་རང་གི་ཀུན་རིག་གི་དབང་བསྐུར་ཞུས་པའི་བླ་མ་དང་ཐ་མི་དད་པར་མོས་ལ། རང་དཀྱིལ་འཁོར་གྱི་ཤར་ཕྱོགས་སུ་འདུག་ནས་དབང་ཞུ་བར་བསམ་ལ། བུམ་ཆུ་ནས་འཐུང་ཞིང་། ཇི་ལྟར་བལྟམས་པ་ཙམ་གྱིས་ནི། ། སོགས་དང་། ཨ་བྷི་ཥེ་ཀ་ཏའི་སྔགས་བརྗོད་ཅིང་གདོང་བཀྲུས་པར་བསམ། དེ་ནས་མཎྜལ་གྱི་གནས་བསྲུང་སྟེང་དུ་བུམ་ཆུ་ཐིགས་པ་གཅིག་བླུགས་ལ། མཎྜལ་བདུན་མ་སྤྱི་དང་མཐུན་པར་ཕུལ་ལ།
མ་ཚང་བ་མེད་པ་འདི་ཉིད་ནི་བླ་མ་དང་དཀྱིལ་འཁོར་གཙོ་བོ་ཐ་མི་དད་པ་ལ་སྟ་གོན་གྱི་ཆོས་རྣམས་ཞུ་བའི་ཡོན་དུ་དབུལ་བར་བགྱིའོ། ། ཐུགས་རྗེས་འགྲོ་བའི་དོན་དུ་བཞེས་སུ་གསོལ། ། བཞེས་ནས་བྱིན་གྱིས་བརླབ་ཏུ་གསོལ། དགའ་ཆེན་ཁྱོད་བདག་སྟོན་པ་སྟེ། ། སློབ་དཔོན་ཁྱོད་ནི་དགོངས་སུ་གསོལ། ། བྱང་ཆུབ་ཆེན་པོའི་ཚུལ་བསྟན་པ། ། མགོན་པོ་ཆེན་པོ་བདག་འཚལ་ལོ། ། དམ་ཚིག་དེ་ཉིད་བདག་ལ་སྩོལ། ། བྱང་ཆུབ་སེམས་ཀྱང་བདག་ལ་སྩོལ། ། སངས་རྒྱས་ཆོས་དང་དགེ་འདུན་ཏེ། །
སྐྱབས་གསུམ་དག་ཀྱང་བདག་ལ་སྩོལ། ། ཐར་པ་ཆེན་པོའི་གྲོང་མཆོག་ཏུ། ། མགོན་པོས་བདག་ནི་གཞུག་ཏུ་གསོལ། ། ཅེས་ལན་གསུམ་བརྗོད་པས་ཁ་བཀང་། རྒྱུན་བཤགས་ནི། དབང་མེད་བདག་གིས་མི་དགེ་བགྱིས་པ་དང་། ། རྗེས་སུ་ཡི་རང་ཡང་ན་བགྱིད་སྩལ་གང་། ། དེ་དག་ཐམས་ཅད་བྱང་ཆུབ་མཆོག་གི་ནི། ། སྤྱན་སྔར་ད་ལྟ་མ་ལུས་སོ་སོར་བཤགས། ། བདེ་གཤེགས་སྲས་ཀྱི་ཚོགས་གཉིས་ཟབ་པ་དང་། །
རྒྱ་ཆེན་འགྲོ་བ་མ་ལུས་པ་ཡི་དོན། ། སྒྲུབ་པར་བྱེད་དང་དེ་ལས་གཞན་པ་ལའང་། ། རྟག་ཏུ་བདག་ནི་རྗེས་སུ་ཡི་རང་ངོ་། ། ཐུགས་རྗེ་ཁྱབ་པའི་ཐུགས་དང་ལྡན་གྱུར་ཅིང་། ། བློ་གྲོས་སྡིག་བྲལ་གཏི་མིག་ཚོགས་ཀུན་བཅོམ། ། མ་ལུས་རིགས་ཀྱི་པདྨའི་ནང་ཞུགས་པ། ། བདེ་བར་གཤེགས་པ་རྣམས་ལ་སྐྱབས་སུ་མཆི། ། བློ་མཆོག་རྣམས་ཀྱི་ཀུན་དགའ་ར་བ་སྟེ། ། དམན་པས་འཇིགས་པ་ཉིད་ཀྱི་རྒྱལ་བྱེད་ཚལ། ། སྲིད་པའི་འབྱོར་བ་ཟིལ་གྱིས་གནོན་པའི་མཆོག །
གསུང་མཆོག་ཆོས་ལ་བདག་ནི་སྐྱབས་སུ་མཆི། ། འདོད་ཆགས་ལ་སོགས་སྦྲུལ་གྱི་དུག་བཅོམ་ཞིང་། ། བློ་གྲོས་རྣམ་རྒྱལ་ཐུགས་རྗེ་ལྡན་པ་ཡི། ། བརྟུལ་ཞུགས་བཟང་པོའི་ཚོགས་ལ་སྐྱབས་མཆི་ཞིང་། ། སྲིད་དང་བྲལ་བ་རྣམས་ལ་བདག་ཕྱག་འཚལ། ། རྒྱུ་ཡི་རྗེས་ལ་བདག་པོའི་ཡུལ་བདག་ཉིད། ། འབྲས་བུའི་སྟོབས་ཀྱིས་དགྲ་ལས་རྒྱལ་གྱུར་པའི། ། སྙིང་རྗེའི་རྩ་བ་ཟུག་ཅིང་ཡང་དག་རྟོགས། ། མཉམ་མེད་བྱང་ཆུབ་སེམས་ནི་གཟུང་བར་བགྱི། ། སེམས་ཅན་རྣམས་ནི་ཡོངས་སུ་སྨིན་པའམ། །
ཡང་ན་ཡོངས་སུ་སྐྱབས་པ་བྱ་ཕྱིར་རམ། ། རང་གི་སེམས་ཉིད་དག་པར་བྱ་བའི་ཕྱིར། ། འདི་དག་ཐམས་ཅད་རྩྭ་སོགས་བཞིན་དུ་བཏང་། ། དེ་བཞིན་ཚུལ་ཁྲིམས་བཟོད་པ་བརྩོན་འགྲུས་དང་། ། བསམ་གཏན་ཤེས་རབ་བླ་ན་མེད་པ་འདི། ། བདག་དང་གཞན་ལ་ཕན་པར་བྱ་བའི་ཕྱིར། ། སྐད་ཅིག་རེ་རེ་ཞིང་ཡང་བསྒོམ་པར་བགྱི། ། བདེ་བར་གཤེགས་པ་སྔགས་ལ་མཁས་པ་ཡི། ། ཆོས་རྒྱལ་རྟག་ཏུ་ལྷུན་གྱིས་གྲུབ་པ་ནི། ། འགྲོ་བ་འདི་ཡིས་ཐོབ་པར་བྱ་བའི་ཕྱིར། །
ཁྱད་འཕགས་གནས་ལ་བདག་གིས་གནས་པར་བགྱི། ། ལན་གསུམ། ས་མ་ཡ་ཨཱཿ རང་གི་སྙིང་ཁར་ཀུན་རྫོབ་བྱང་ཆུབ་སེམས་ཀྱི་ངོ་བོ་ཟླ་བའི་དཀྱིལ་འཁོར་ཉ་གང་བ་ལྟ་བུའི་སྟེང་དུ་དོན་དམ་བྱང་ཆུབ་སེམས་ཀྱི་རང་བཞིན། རྡོ་རྗེ་དཀར་པོ་རྩེ་ལྔ་པ་འོད་ཟེར་འཕྲོ་བ་དང་བཅས་པར་གྱུར། ཅེས་བརྗོད། སྙིང་ཁར་རྡོ་རྗེ་རེག་ཅིང་ཨོཾ་སཱུ་ར་ཏི་ས་མ་ཡ་སཏྭཾ་ཧོ་སིདྡྷི་བཛྲ་ཡ་ཐཱ་སཱུ་ཁྃ། ཞེས་བརྗོད་ཅིང་བརྟན་པར་བསམ། སྡོམ་པ་བཟུང་བ་ནི། ཇི་ལྟར་དུས་གསུམ་མགོན་པོ་རྣམས། །
བྱང་ཆུབ་ཏུ་ནི་ངེས་མཛད་པ། ། བྱང་ཆུབ་སེམས་ནི་བླ་ན་མེད། ། དམ་པ་བདག་གིས་བསྐྱེད་པར་བགྱི། ། ཚུལ་ཁྲིམས་ཀྱི་ནི་བསླབ་པ་དང་། ། དགེ་བའི་ཆོས་ནི་བསྡུད་པ་དང་། ། སེམས་ཅན་དོན་བྱེད་ཚུལ་ཁྲིམས་གསུམ། ། བདག་གིས་བརྟན་པོར་བཟུང་བར་བགྱི། ། སངས་རྒྱས་ཆོས་དང་དགེ་འདུན་ཏེ། ། བླ་ན་མེད་པ་དཀོན་མཆོག་གསུམ། ། སངས་རྒྱས་རྣལ་འབྱོར་ལས་སྐྱེས་པའི། །
སྡོམ་པ་དེང་ནས་བརྟན་པོར་བཟུང་། ། རྡོ་རྗེ་རིགས་མཆོག་ཆེན་པོ་ཡིས། ། རྡོ་རྗེ་དྲིལ་བུ་ཕྱག་རྒྱ་ཡང་། ། ཡང་དག་ཉིད་དུ་བཟུང་བར་བགྱི། ། སློབ་དཔོན་དག་ཀྱང་བཟུང་བར་བགྱི། ། རིན་ཆེན་རིགས་མཆོག་ཆེན་པོ་ཡི། ། དམ་ཚིག་ཡིད་དུ་འོང་བ་ལ། ། ཉིན་རེ་བཞིན་ཡང་ལན་དྲུག་ཏུ། ། སྦྱིན་པ་རྣམ་བཞི་རྟག་ཏུ་སྦྱིན། ། བྱང་ཆུབ་ཆེན་པོ་ལས་བྱུང་བའི། །
པདྨའི་རིགས་མཆོག་དག་པ་ལ། ། ཕྱི་ནང་གསང་བ་ཐེག་པ་གསུམ། ། དམ་པའི་ཆོས་ནི་གཟུང་བར་བགྱི། ། ལས་ཀྱི་རིགས་མཆོག་ཆེན་པོ་ལ། ། སྡོམ་པ་ཐམས་ཅད་ལྡན་པར་ནི། ། ཡང་དག་ཉིད་དུ་གཟུང་བར་བགྱི། ། མཆོད་པའི་ལས་ཀྱང་ཅི་ནུས་བགྱི། ། བྱང་ཆུབ་སེམས་ནི་བླ་ན་མེད། ། དམ་པ་བདག་གིས་བསྐྱེད་བགྱིས་ནས། ། སེམས་ཅན་ཀུན་གྱི་དོན་གྱི་ཕྱིར། །
བདག་གིས་སྡོམ་པ་མ་ལུས་བཟུང་། ། མ་བསྒྲལ་བ་རྣམས་བདག་གིས་བསྒྲལ། ། མ་གྲོལ་བ་རྣམས་བདག་གིས་དགྲོལ། ། དབུགས་མ་ཕྱིན་པ་དབུགས་དབྱུང་ཞིང་། ། སེམས་ཅན་མྱ་ངན་འདས་ལ་འགོད། ། ལན་གསུམ། རང་གི་གནས་གསུམ་དུ་བྷྲི་ཏ་སོགས་རིགས་གསུམ་སྤྱིའི་སྔགས་རྒྱས་བྱིན་གྱིས་བརླབས། ཡང་རྡོ་རྗེ་ཁུ་ཚུར་སྟེང་འོག་ཏུ་རེ་མོས་ཀྱིས་ཁ་སྦྱར་ཏེ། སྙིང་ཁ་ལྐོག་མ་ཁ་ཕྱོགས་དང་། ། དཔྲལ་བ་མཛོད་སྤུ་རྣ་བ་གཉིས། །
མགོ་བོ་གཙུག་ཕུད་དཔུང་བ་གཉིས། ། སྣ་དང་སྐེད་པ་པུས་མོ་བོལ། ། ལོང་བུ་སྣ་ཡི་རྩེ་མོ་དང་། ། མིག་གཉིས་དང་ནི་གསང་བའི་གནས། ། ཞེས་པ་ལྟར་གནས་ཉི་ཤུ་རྩ་གཉིས་སུ་གཏུགས་པའི་ཚུལ་བྱ་ཞིང་མོས་པ་བྱས་ལ། ཨོཾ་བཛྲ་ཨ་དྷི་ཏིཥྛ་ཛྙཱ་ན་ས་མཱ་ཡེ་ཧཱུྃ། ཞེས་བརྗོད། རང་ཉིད་རྡོ་རྗེ་སེམས་དཔར་གྱུར་པར་བསམ་ལ། བཛྲ་ས་ཏྭ་ཧྃ། ཞེས་ང་རྒྱལ་བཟུང་སྟེ་བྱིན་གྱིས་རློབས་པའོ། །
སྨོན་ལམ་གདབ་པ་ནི་ཐལ་མོ་སྦྱར་ལ། བདག་གི་དགེ་བའི་རྩ་བ་འདི་སེམས་ཅན་ཐམས་ཅད་དང་ཐུན་མོང་བྱས་ནས་རྣམ་པ་ཐམས་ཅད་མཁྱེན་པ་སངས་རྒྱས་ཀྱི་གོ་འཕང་མྱུར་དུ་ཐོབ་པར་གྱུར་ཅིག ཅེས་བརྗོད། ཟབ་མོའི་ཆོས་བཤད་པ་ནི། འཇིག་རྟེན་དུ་ནི་ཀུན་མཁྱེན་དག ། ཨུ་དུམ་ཝ་རའི་མེ་ཏོག་བཞིན། ། བརྒྱ་ལམ་ན་ནི་རེ་འགའ་ཞིག ། འབྱུང་འགྱུར་ཡང་ནི་མི་འབྱུང་ངོ་། ། གསང་སྔགས་སྤྱོད་པའི་ཚུལ་འབྱུང་བ། ། དེ་བས་ཀྱང་ནི་དཀོན་པ་སྟེ། །
གང་གི་སེམས་ཅན་མཉམ་མེད་དོན། ། བླ་མེད་བྱེད་པར་ནུས་པ་ཡིན། ། བསྐལ་པ་བྱེ་བ་དུ་མ་རུ། ། སྔོན་ཆད་སྡིག་པ་བྱས་པ་གང་། ། དཀྱིལ་འཁོར་འདི་འདྲ་མཐོང་མ་ཐག ། དེ་དག་ཟད་པར་འགྱུར་ཡིན་ན། ། གྲགས་པ་མཐའ་ཡས་སྔགས་སྤྱོད་པའི། ། ཚུལ་ལ་གནས་ན་སྨོས་ཅི་དགོས། ། སྐྱོབས་པའི་གསང་སྔགས་བཟླས་ན་ནི། ། གོ་འཕང་བླ་ན་མེད་པར་འགྱུར། །
གང་གི་སྤྱོད་པ་མཆོག་འདི་ལ། ། བློ་གྲོས་ཤིན་ཏུ་མི་གཡོ་ན། ། སྡུག་བསྔལ་ཐམས་ཅད་འབྱུང་བ་ཡི། ། ངན་འགྲོ་དེ་ཡིས་སྦྱོང་བར་འགྱུར། ། བདག་ཉིད་ཆེན་པོ་ཁྱེད་རྣམས་ཀྱིས། ། རྙེད་པ་མཉམ་མེད་དེ་རིང་རྙེད། ། གང་ཕྱིར་རྒྱལ་བ་སྲས་བཅས་པ། ། བདག་ཉིད་ཆེན་པོ་ཀུན་གྱིས་ནི། ། བསྟན་པ་འདི་ལ་ཁྱེད་རྣམས་ཀུན། ། ཡོངས་སུ་བཟུང་སྟེ་སྐྱེ་བཞིན་པ། །
དེ་ཕྱིར་ཁྱེད་རྣམས་ཐེག་ཆེན་དུ། ། སང་ནི་རབ་ཏུ་སྐྱེ་བར་འགྱུར། ། ཐེག་པ་ཆེན་པོ་ཕྱིར་འབྱུང་བའི། ། ལམ་མཆོག་འདི་ནི་དཔལ་དང་ལྡན། ། ཁྱེད་རྣམས་དེར་ནི་དོང་པས་ན། ། རང་བྱུང་བསྐལ་པ་ཆེན་པོ་པ། ། འཇིག་རྟེན་ཐམས་ཅད་མཁྱེན་པ་ཡི། ། དེ་བཞིན་གཤེགས་པ་ཉིད་དུ་འགྱུར། ། ཞེས་བརྗོད་ཅིང་སྤྲོ་བ་བསྐྱེད་དེ་ཆོས་བཤད་པའོ། ། ཨོཾ་བཛྲ་ས་ཏྭ་ཀྲོ་དྷ།
ཨ་ན་ལརྐ་མ་ཧཱ་བཛྲ་ཀྲོ་དྷ། དྲ་བ་དྲ་བ། བི་དྲ་བ་བི་དྲ་བ། སརྦ་ཨ་པ་ཡ། ནཱ་ཤ་ཡ་ནཱ་ཤ་ཡ། ཧ་ར་ཧ་ར། པྲ་ནན་ཧཱུྃ་ཕཊ྄། ཞེས་བརྗོད་ཅིང་གསུམ་རྒྱལ་གྱི་སྔགས་རང་གི་གནས་གསུམ་དུ་གཏུགས་ཏེ། བསྲུང་བ་བྱ་བ་རྣམས་ནི་སློབ་མ་སྟ་གོན་ནོ། ། དེ་ནས་དཀྱིལ་འཁོར་དུ་འཇུག་པའི་ཕྱིར་མཎྜལ་ཕུལ་ལ།
མཎྜལ་གླིང་བཞི་རི་རབ་ཉི་ཟླ་ཟུང་ཞིག ལྷ་མིའི་དཔལ་འབྱོར་ཕུན་ཚོགས་མ་ཚང་བ་མེད་པ་འདི་ཉིད་ནི། བླ་མ་དང་དཀྱིལ་འཁོར་གྱི་གཙོ་བོ་ཐ་མི་དད་པ་ལ་འཇུག་པའི་ཆོས་རྣམས་ཞུ་བའི་ཡོན་དུ་སོགས་གོང་སྟ་གོན་དང་འདྲ། རས་དམར་པོས་གདོང་བཅིངས་པར་བསམ་ལ། ཨཱཿཁྃ་ཝཱི་ར་ཧཱུྃ། ཞེས་དང་། ཡང་ཨཱ་ཁྃ་ཝཱི་ར་ཧཱུྃ་གིས་མེ་ཏོག་ཕྲེང་བ་གནང་བར་བསམ་ལ། ཨོཾ་བཛྲ་ཨ་དྷི་ཏིཥྛ་ཧཱུྃ། ཞེས་བརྗོད་པས་རང་རྡོ་རྗེ་སེམས་པར་བསྒོམ། རྡོ་རྗེ་བསྡམས་པ་ལས་གུང་མོ་གཉིས་མཉམ་པས་མེ་ཏོག་བཟུང་ནས།
ཨོཾ་བཛྲ་ས་མ་ཡ་ཧཱུྃ། ཞེས་བརྗོད་པས་དཀྱིལ་འཁོར་གྱི་ནང་དུ་ཞུགས་པར་བསམ། དཀྱིལ་འཁོར་གྱི་གཙོ་འཁོར་ཐམས་ཅད་ཀྱི་ཐུགས་ཁ་ནས་དེ་བཞིན་གཤེགས་པ་ཐམས་ཅད་ཀྱི་ཐུགས་ཡེ་ཤེས་ལྔའི་རང་བཞིན་ཧཱུྃ་གི་རྣམ་པར་བྱོན་པས་རང་གི་ལུས་ལ་ཆར་བབས་པ་བཞིན་སིབ་སིབ་ཐིམ་པས་སྙིང་ཁར་ཟླ་བའི་དཀྱིལ་འཁོར་གྱི་སྟེང་དུ་ཡེ་ཤེས་ཧཱུྃ་གི་རྣམ་པས་ཞུགས་པར་བསམ་ལ། རྡོ་རྗེ་བསྡམས་པ་རང་གི་སྙིང་ཁར་བཞག་ཅིང་། ཨོཾ་བཛྲ་པྲ་བྷེ་ཤ་ཡ་ཧཱུྃ། ཞེས་བཅུ་ནས་བརྒྱའི་བར་བརྗོད་པས་ཡེ་ཤེས་དབབ། དེ་ནས་རང་གི་སྤྱི་བོར་རྡོ་རྗེ་རྒྱ་གྲམ་དུ་བཞག་ལ། ཨོཾ་ཨ་ས་མེ། ཏྲི་ས་མེ་མ་ཧཱ་ས་མ་ཡ་ཧཱུྃ། ཞེས་བརྗོད་པས་དམ་ལ་བཞག་ཅིང་བརྟན་པར་བསམ།
སངས་རྒྱས་དངོས་གྲུབ་ཐོབ་བྱའི་ཕྱིར། ། བདག་ལ་ཐུགས་བརྩེར་དགོངས་ནས་ནི། ། འགྲོ་ལ་ཕན་ཕྱིར་གཙོ་ཆེན་གྱིས། ། དམན་པར་དགོངས་ཏེ་བཞེས་སུ་གསོལ། ། ཨོཾ་བཛྲ་པྲ་ཏི་གྲྀཧྞ་ཧཱུྃ། ཞེས་པས་དཀྱིལ་འཁོར་ལ་མེ་ཏོག་ཕུལ་བར་བསམས། ཨོཾ་པྲ་ཏིཙྪ་བཛྲ་ས་མཱ་ཡ་སཏྭྃ། ཞེས་དཀྱིལ་འཁོར་གྱི་གཙོ་བོ་བླ་མ་རང་གི་མགོར་མེ་ཏོག་གནང་བར་བསམ། རྡོ་རྗེའི་ཕྱག་རྒྱ་སྙིང་ཁར་གཏུགས་ཏེ་ཨོཾ་བཛྲ་ས་མ་ཡ་ཧྲི་ད་ཡ་མི་པྲཱ་བེ་ཤ་ཌི་ཌ་ཏིཥྛ་ཧཱུྃ་ཕཊ྄། ཅེས་བརྗོད་པས་ཀུན་རིག་སྙིང་ཁར་བཞུགས་ཤིང་བརྟན་པར་བསམ།
དེ་ནས་རྣམ་རྒྱལ་བུམ་ཆུ་ཅུང་ཟད་འཐུང་ཞིང་། འདི་ནི་ཁྱོད་ཀྱི་དམྱལ་བའི་ཆུ། ། དམ་ཚིག་འདས་ན་སྲེག་པར་བྱེད། ། དམ་ཚིག་བསྲུང་ན་དངོས་གྲུབ་ནི། ། རྡོ་རྗེ་བདུད་རྩིའི་ཆུ་འདིས་འགྲུབ། ། ཅི་སྟེ་དམ་ཚིག་འདས་ན་ནི། ། དེ་མ་ཐག་ཏུ་བྲལ་ཏེ་གཤེགས། ། རྡོ་རྗེ་འཛིན་རྒྱལ་ཁྲོས་ནས་ཀྱང་། ། བདུན་བརྒྱུད་རིགས་རྣམས་རླག་པར་བྱེད། ། དེ་བས་རྟག་ཏུ་བུ་ཁྱོད་ཀྱིས། །
རྒྱལ་བས་གསུངས་པའི་དམ་ཚིག་དང་། ། སྡོམ་པ་དང་ནི་བླ་མའི་བཀའ། ། ཤིན་ཏུ་མོས་པས་བསྲུང་བར་བྱ། ། ཞེས་པས་དམ་ཚིག་བསྒྲག་ཅིང་། ཁྱོད་ཀྱིས་སྲོག་ཆགས་བསད་མི་བྱ། ། མ་བྱིན་པ་ཡང་བླང་མི་བྱ། ། བརྫུན་དང་འདོད་ལ་སྤྱོད་པ་རྣམས། ། དངོས་གྲུབ་འདོད་པས་བྱ་བ་མིན། ། ཆང་ནི་བཏུང་བར་མི་བྱ་ཞིང་། ། ཤ་ལ་སོགས་པ་བཟའ་མི་བྱ། །
སེམས་ཅན་གནོད་པའི་སྦྱོར་བ་ནི། ། ནམ་ཡང་བྱ་བ་མ་ཡིན་ནོ། ། དཀོན་མཆོག་གསུམ་ནི་ཡོངས་མི་སྤང་། ། དུས་ཀུན་ཏུ་ནི་བྱང་ཆུབ་སེམས། ། སྙིང་པོ་སྔགས་དང་ཕྱག་རྒྱ་དང་། ། ལྷ་དང་བླ་མ་དེ་བཞིན་ནོ། ། སྡིག་པ་ལ་སོགས་པ་གང་ཡིན་པ། ། བླ་མའི་བཀའ་ལས་འདའ་མི་བྱ། ། ལྷ་ལ་ཕུལ་བའི་སྙིགས་མ་དང་། ། དེ་ཡི་གྲིབ་ལ་འགོམ་མི་བྱ། །
ཕྱག་རྒྱའི་གཟུགས་ལ་དེ་བཞིན་ནོ། ། སྔགས་དང་ལྷ་ལ་སྨད་མི་བྱ། ། གདོན་གྱི་ལས་སོགས་བྱ་བ་མིན། ། མུ་སྟེགས་ཅན་ལ་སྨད་མི་བྱ། ། མདོར་ན་ཡི་གཉིས་ཐེ་ཚོམ་སོམ་ཉི་མི་བྱ་སྟེ། བདག་གི་དེ་ཉིད་དང་ནི་སྔགས་སོགས་དེ་བཞིན་ནོ། ། ཞེས་བརྗོད་པས་དམ་ཚིག་བསྒྲགས་ཤིང་སྡོམ་པ་སྦྱིན་པ་སྟེ། འཇུག་པའི་ཆོ་གའོ། ། དབང་བསྐུར་བ་ལ་སློབ་མའི་དབང་བསྐུར་གྱི་དོན་དུ། མཎྜལ་གླིང་བཞི་རི་རབ་སོགས་ནས་མ་ཚང་བ་མེད་པ་འདི་ཉིད་ནི།
དངོས་གཞི་དབང་བསྐུར་སོགས། རྡོ་རྗེ་སློབ་མའི་དབང་སྐུར་ཞུ་བའི་ཡོན་དུ་སོགས་གོང་བཞིན་དང་། བྱང་ཆུབ་རྡོ་རྗེ་སངས་རྒྱས་ལ། ། མཆོད་ཆེན་ཇི་ལྟར་སྩལ་བ་ལྟར། ། བདག་ཀྱང་སྐྱབས་པའི་དོན་གྱི་ཕྱིར། ། ནམ་མཁའི་རྡོ་རྗེ་དེང་བདག་སྩོལ། ། ལན་གསུམ་གྱིས་ཁ་བཀང་། དེ་ནས་ཀུན་རིག་རྟེན་དང་བརྟེན་པར་བཅས་པའི་དཀྱིལ་འཁོར་པ་རྣམས་ལས་སངས་རྒྱས་ཐམས་ཅད་ཀྱི་བྱིན་རླབས་སྔགས་ཀྱི་རྣམ་པ་གསེར་བཙོ་མའི་མདོག་ཅན་དཔག་ཏུ་མེད་པ་བྱུང་སྟེ། རང་རྡོ་རྗེ་སེམས་དཔར་གསལ་བའི་སྤྱི་བོ་ནས་ཐིམ་པར་བསམ་ལ། རྩ་རིག་དང་།
ཨོཾ་སརྦ་བིད་སརྦ་ཨ་ཝ་ར་ཎ་བི་ཤྭ་དྷ་ཡ་ཧ་ན་ཧཱུྃ་ཕཊ྄། ཨོཾ་སརྦ་བིད་ཧཱུྃ། ཨོཾ་སརྦ་བིད་ཕཊ྄། ཨོཾ་སརྦ་བིད་ཨ། ཨོཾ་སརྦ་བིད་ཏྲ་ཐ། ཨོཾ་སརྦ་བིད་ཨོཾ། ཨོཾ་སརྦ་བིད་སྭ། ཨོཾ་སརྦ་བིད་ཨ། ཨོཾ་སརྦ་བིད་ཧཱུྃ། ཨོཾ་སརྦ་བིད་ཏྲ་ཐ།
ཨོཾ་ཤ ཨོཾ་བྷ། ཞེས་བརྗོད་ཅིང་རང་གི་སྤྱི་བོར་རྡོ་རྗེ་བཟུང་། ནམ་མཁར་བཞུགས་པའི་སངས་རྒྱས་ཐམས་ཅད་དང་། དཀྱིལ་འཁོར་གྱི་གཙོ་བོས་རང་ལ་དབང་བསྐུར་བར་བསམ་ལ། རྣམ་རྒྱལ་བུམ་པ་རང་གི་སྤྱི་བོ། དཔྲལ་བ། རྣ་ལྟག་གཡས། ལྟག་པ། རྣ་ལྟག་གཡོན་རྣམས་སུ་སྔགས་དང་བསྟུན་ནས་བཞག་ཅིང་།
ཨོཾ་བུདྡྷ་ཀཱ་ལ་ཤ་ཨ་བྷྀ་ཥིཉྩ་ཨོཾ། ཨོཾ་བཛྲ་ཀཱ་ལ་ཤ་ཨ་བྷི་ཥིཉྩ་ཧཱུྃ། ཨོཾ་རཏྣ་ཀཱ་ལ་ཤ་ཨ་བྷི་ཥིཉྩ་ཏྲྃ། ཨོཾ་པདྨ་ཀཱ་ལ་ཤ་ཨ་བྷྀ་ཥིཉྩ་ཧཱུྃ། ཨོཾ་ཀརྨཱ་ཀཱ་ལ་ཤ་ཨ་བྷི་ཥིཙྪ་ཨ། བུམ་ཆུ་ནས་ཅུང་ཟད་ཙམ་བཏུང་བ་སྟེ་ཆུའི་དབང་ངོ་། ། དེ་ནས་རིགས་ལྔའི་དབུ་རྒྱན་མགོ་ལ་བཅིངས་ཤིང་། ཨོཾ་བུདྡྷ་ཨ་བྷི་ཥིཉྩ་ཨོཾ། ཨོཾ་བཛྲ་ཨ་བྷི་ཥིཉྩ་ཧཱུྃ། ཨོཾ་རཏྣ་ཨ་བྷི་ཥིཉྩ་ཏྲཾ།
ཨོཾ་པདྨ་ཨ་བྷི་ཥིཉྩ་ཧྲཱིཿ ཨོཾ་ཀརྨ་ཨ་བྷི་ཥིཉྩ་ཨཱཿ ཞེས་རིགས་ལྔའི་ཕྱག་རྒྱ་རང་གི་སྤྱི་བོ་ལ་སོགས་པའི་གནས་ལྔར་གཏུགས་ཤིང་། སླར་གོང་བཞིན་བུདྡྷ་སོགས་བརྗོད་ཅིང་ཕྱག་རྒྱའི་དབང་བསྐུར། ཅོད་པན་གྱི་དབང་ལ་གཉིས་ཡོད་པའི་དང་པོ་རིན་པོ་ཆེའི་ཕྲེང་བ། དབུ་རྒྱན་གྱི་རྩ་ཆིངས་སུ་གནང་དབང་བསྐུར་བར་མོས་ལ། ཨོཾ་རཏྣ་མ་ལ་ཨ་བྷི་ཥིཉྩ་ཏྲྃ་ཏྲྃ་ཏྲྃ་ཏྲྃ་ཏྲྃ། ཞེས་རྩ་ཆིངས་བཅིངས། གཉིས་པ་ཁ་དོག་ལྔ་པའི་དར་དཔྱངས་དབུ་རྒྱན་གྱི་སྟེང་དུ་གོན་ལ། ཨོཾ་བཛྲ་པ་ཏྲ་ལཾ་པ་ཨ་བྷི་ཥིཉྩ་ཏྲྃ།
ཞེས་བརྗོད་དེ་དབུ་རྒྱན་རྩ་ཆིངས་དར་དཔྱངས་གསུམ་ནི་ཅོད་པན་གྱི་དབང་ངོ་། ། ཕྱག་རྒྱའི་དབང་གི་དོན་དུ་རིགས་ལྔའི་ཕྱག་མཚན་ལྔ་དང་། ཕྱག་མཚན་ལྔས་ཡུ་བ་བྱས་པའི་དྲིལ་བུ་གནང་བར་བསམ་ལ། ཨོཾ་བུདྡྷ་མུ་དྲ་ཨ་བྷི་ཥིཉྩ་ཨོཾ། ཨོཾ་བཛྲ་མུ་དྲ་ཨ་བྷི་ཥིཉྩ་ཧཱུྃ། ཨོཾ་རཏྣ་མུ་དྲ་ཨ་བྷི་ཥིཉྩ་ཏྲྃ། ཨོཾ་པདྨ་མུ་དྲ་ཨ་བྷི་ཥིཉྩ་ཧྲཱིཿ ཨོཾ་ཀརྨཱ་མུ་དྲ་ཨ་བྷི་ཥིཉྩ་ཨཱཿ ཞེས་བརྗོད་དོ། ། རྡོ་རྗེ་དང་དྲིལ་བུའི་དབང་ངོ་། །
མིང་གི་དབང་བསྐུར་བའི་ཕྱིར་རྡོ་དྲིལ་མཉམ་དུ་ལག་པ་གཡས་པས་སྤྱི་བོ་ལ་སོགས་པའི་གནས་ལྔར་དཀྲོལ་ཞིང་། རིགས་ལྔའི་མིང་བཏགས་པར་བསམ་ལ། ཨོཾ་བུདྡྷ་ན་མ་ཨ་བྷི་ཥིཉྩ་ཨོཾ། ཨོཾ་བཛྲ་ན་མ་ཨ་བྷི་ཥིཉྩ་ཧཱུྃ། ཨོཾ་རཏྣ་ན་མ་ཨ་བྷི་ཥིཉྩ་ཏྲྃ། ཨོཾ་པདྨ་ན་མ་ཨ་ཥིཉྩ་ཧྲཱིཿ ཨོཾ་ཀརྨ་ན་མ་ཨ་བྷི་ཥིཉྩ་ཨཱཿཞེས་བརྗོད་ཅིང་མིང་གི་དབང་བསྐུར་ཏེ་ཡེ་ཤེས་ལྔ་ཡི་རང་བཞིན་རིག་པའི་དབང་ལྔའོ། ། དེ་དག་བརྟན་པའི་ཕྱིར། ཕྲིན་ལས་ཀྱི་དབང་བསྐུར་ནི། རྡོ་དྲིལ་ལག་པ་གཡོན་གྱི་མཐིལ་དུ་བཞག
ཨོཾ་བཛྲ་ཀརྨཱ་ཨ་བྷི་ཥིཉྩ་ཞེས་བརྗོད་དེ་རྡོ་རྗེ་བརྟུལ་ཞུགས་སོ། ། གཉིས་པ་རྡོ་རྗེ་སློབ་དཔོན་གྱི་དབང་ནི། རྡོ་དྲིལ་དང་བཅས་བཞིན་པས་འཁོར་ལོའི་ཕྱག་རྒྱ་རང་གི་སྙིང་ཁར་གཏུགས་ལ། ཨོཾ་བཛྲ་ཙཀྲ་ཨ་བྷི་ཥིཉྩ་ཧཱུྃ་བྷྲུྃ། ཞེས་བརྗོད་པའི་རྐྱེན་གྱིས་རང་ཉིད་སེང་གེས་བཏེགས་པའི་ཁྲི་སྣ་ཚོགས་པདྨ་དང་ཟླ་བའི་གདན་གྱི་སྟེང་དུ་རྣམ་སྣང་རྡོ་རྗེ་སེམས་དཔའི་སྐུར་གྱུར་པར་བསམ་ལ། དམ་ཚིག་གསུམ་སྦྱིན་པ་ནི། ཐོག་མར་གོང་བཞིན་རྡོ་རྗེ་དྲིལ་བུ་མཉམ་དུ་ལག་པ་གཡས་ཀྱིས་རང་གི་སྤྱི་བོ་ལ་སོགས་པའི་གནས་རྣམས་སུ་དཀྲོལ་ལ། ཨོཾ་བུདྡྷ་ཙཀྲ་ཨ་དྷི་པ་ཏི་སཏྭཾ་ཨ་བྷི་ཥིཉྩ་ཨོཾ་ཨོཾ་ཨོཾ། ཨོཾ་བཛྲ་ཙཀྲ་ཨ་དྷི་པ་ཏི་སཏྭཾ་ཨ་བྷི་ཥིཉྩ་ཧཱུྃ་ཧཱུྃ་ཧཱུྃ། ཨོཾ་རཏྣ་ཙཀྲ་ཨ་དྷི་པ་ཏི་སཏྭཾ་ཨ་བྷི་ཥིཉྩ་ཏྲཾ་ཏྲཾ་ཏྲཾ།
ཨོཾ་པདྨ་ཙཀྲ་ཨ་དྷི་པ་ཏི་སཏྭཾ་ཨ་བྷི་ཥིཉྩ་ཧྲཱི་ཧྲཱི་ཧྲཱི། ཨོཾ་ཀརྨཱ་ཙཀྲ་ཨ་དྷི་པ་ཏི་སཏྭཾ་ཨ་བྷི་ཥིཉྩ་ཨ་ཨ་ཨཿ ཡང་རིགས་ལྔ་སྤྱིའི་ཕྱག་ཆེན་བཅས་ལ། ཨོཾ་བུདྡྷ་ཙཀྲ་སོགས་སྔགས་ལྔ་པོ་གོང་བཞིན་བརྗོད། རང་ཉིད་རིགས་ལྔ་སྤྲོ་བ་པོ་རྣམ་སྣང་རྡོར་སེམས་སུ་གསལ་བ་ནི་ཕྱག་རྒྱ་སྐུའི་དམ་ཚིག དེ་ནས་རྡོ་རྗེ། ཆོས་འབྱུང་། པདྨ། སྤྱན། ཨུཏྤལ་ཏེ་ཡུམ་ལྔའི་ཕྱག་མཚན་རང་གི་སྤྱི་བོར་གནང་བར་བསམ་ལ།
ལག་པ་གཡོན་གྱིས་དྲིལ་བུ་བརྐྱངས་པ་གནས་ལྔར་དཀྲོལ་ལ། ཨོཾ་བུདྡྷ་དྷ་ར་ཎ་ཨ་བྷྀ་ཥིཉྩ་ཨོཾ། ཨོཾ་བཛྲ་དྷ་ར་ན་ཨ་བྷི་ཥིཉྩ་ཧཱུྃ། ཨོཾ་རཏྣ་དྷ་ར་ན་ཨ་བྷི་ཥིཉྩ་ཏྲྃ། ཨོཾ་པདྨ་དྷ་ར་ན་ཨ་བྷི་ཥིཉྩ་ཧྲཱིཿ ཨོཾ་ཀརྨཱ་དྷ་ར་ན་ཨ་བྷྀ་ཥིཉྩཱ་ཨཱཿ ཞེས་བརྗོད་པ་གསུང་གི་དམ་ཚིག་གོ ། དེ་ནས་རིགས་ལྔའི་ཕྱག་མཚན་རང་གི་སྤྱི་བོ་ལ་སོགས་པའི་གནས་སྔར་གཏུགས་པར་བསམ་ལ་ལག་གཡས་ཀྱིས་རྡོ་རྗེ་གནས་ལྔར་གསོར་ཏེ། ཨོཾ་བུདྡྷ་གུ་ཧྱ་ཨ་བྷྀ་ཥིཉྩ་ཧཱུྃ། ཨོཾ་བཛྲ་གུ་ཧྱ་ཨ་བྷི་ཥིཉྩ་ཧཱུྃ།
ཨོཾ་རཏྣ་གུ་ཧྱ་ཨ་བྷི་ཥིཉྩ་ཏྲྃ། ཨོཾ་པདྨ་གུ་ཧྱ་ཨ་བྷི་ཥིཉྩ་ཧྲཱིཿ ཨོཾ་ཀརྨཱ་གུ་ཧྱ་ཨ་བྷི་ཥིཉྩ་ཨཱཿ ཞེས་བརྗོད་པས་རྡོ་རྗེ་ཐུགས་ཀྱི་དམ་ཚིག་གོ ། དེ་ནས་རྡོ་རྗེ་དྲིལ་བུ་སྙིང་ཁར་བསྣོལ་ལ། ཨོཾ་པྲཉྫ་ཨུཏྤ་ཡོ་ག་ས་མ་ཡ་ཨ་བྷྀ་ཥིཉྩ་ཧཱུྃ་ཨ། ཞེས་བརྗོད། དེ་རིང་ཕྱིན་ཆད་བུ་ཁྱོད་ཀྱི། ། ཕྱག་ན་རྡོ་རྗེ་ང་ཡིན་གྱིས། ། ང་ཡིས་ཇི་ལྟར་བསྒོ་བ་བཞིན། །
ཁྱོད་ཀྱིས་དེ་ལྟར་བྱ་དགོས་སོ། ། ཞེས་བརྗོད་དེ། མཐའ་རྟེན་དུ་རིན་ཆེན་སྣ་བདུན་ཏེ་རྒྱལ་སྲིད་སྣ་བདུན་གྱི་གཟུགས་ལག་ཏུ་གནང་བའི་མོས་པ་བྱས་ལ། ཕྱག་རྒྱ་བཅས་ཤིང་། ཨོཾ་ཙཀྲ་རཏྣ་ཨ་བྷི་ཥིཉྩ་མཾ། ཨོཾ་མ་ཎི་རཏྣ་ཨ་བྷི་ཥིཉྩ་མཾ། ཨོཾ་ཝསྟི་རཏྣ་ཨ་བྷི་ཥིཉྩ་མཾ། ཨོཾ་མ་ཧཱ་སྟ་རཏྣ་ཨ་བྷི་ཥིཉྩ་མཾ། ཨོཾ་ཧསྟི་རཏྣ་ཨ་བྷི་ཥིཉྩ་མཾ། ཨོཾ་ཏུ་རངྒ་ཨ་ཤྭ་རཏྣ་ཨ་བྷི་ཥིཉྩ་མཾ།
ཨོཾ་ཁདྒ་རཏྣ་ཨ་བྷི་ཥིཉྩ་མཾ། ཞེས་བརྗོད་ལ་བཀའི་དབང་ངོ་། ། དེ་ནས་དམ་ཚིག་བསྲུང་བ་ནི། ཚེ་འདིའི་བདེ་བ་མ་ལུས་དང་། ། འཇིག་རྟེན་ཕྱི་མའི་བདེ་མཆོག་དང་། ། སངས་རྒྱས་ཉིད་ཀྱང་ཐོབ་འགྱུར་ན། ། ལྷ་ཡི་བདེ་བ་སྨོས་ཅི་དགོས། ། སངས་རྒྱས་ཀུན་དང་བླ་མ་མཉམ། ། རྡོ་རྗེ་སློབ་དཔོན་བརྙས་ན་ནི། ། རྟག་ཏུ་སྡུག་བསྔལ་ཐོབ་འགྱུར་བས། །
སློབ་དཔོན་ཉིད་ལ་བརྙས་མི་བྱ། ། རྡོ་རྗེ་སྤུན་དང་སྲིང་མོ་དང་། ། རྡོ་རྗེ་མ་རྣམས་ཉིད་ལ་ནི། ། རྣལ་འབྱོར་ཅན་གྱིས་བརྙས་མི་བྱ། ། རྟག་ཏུ་མཁོན་དང་བཅུག་མི་བྱ། ། དཀོན་མཆོག་གསུམ་ལ་གནོད་བྱེད་ལ། ། བཟོད་པ་བསྒོམ་པ་མི་བྱ་འོ། ། བླ་མ་དམོད་བཙུན་མ་རུང་དང་། ། དམ་ཚིག་ལས་ནི་འདའ་བ་དང་། ། དེ་སོགས་བྱེད་པ་ཚར་བཅད་ནས། །
འགྲུབ་འགྱུར་ཞེས་ནི་ཀུན་རིག་གསུངས། ། སེམས་ཅན་ཀུན་ལ་ཤས་ཆེར་ཆགས། ། བསྒྲུབ་ན་མྱུར་དུ་འགྲུབ་པར་འགྱུར། ། ཞེས་བརྗོད། གཙོ་བོས་ཇི་ལྟར་བཀའ་སྩལ་པ། ། དེ་དག་ཐམས་ཅད་བདག་གིས་བགྱིད། ། ལན་གསུམ་བརྗོད་ལ་ཁས་བླངས། དེ་ནས་མཎྜལ་བདུན་མ་ཕུལ་ལ། མ་ཚང་བ་མེད་པ་འདི་ཉིད་བླ་མ་དང་དཀྱིལ་འཁོར་གྱི་གཙོ་བོ་ཐ་མི་དད་པ་ལ་དབང་ཡོངས་སུ་རྫོགས་པར་ཐོབ་པའི་གཏང་རག་ཏུ་དབུལ་བར་བགྱིའོ། ། སོགས་བརྗོད།
དེང་ནས་བརྩམས་ཏེ་བདག་བྲན་དུ། ། ཁྱོད་ལ་བདག་ནི་འབུལ་ལགས་ན། ། ཁྱེད་ཀྱིས་སློབ་མར་བཟུང་བ་དང་། ། ཆ་ཡིས་ཀྱང་ནི་སྤྱད་དུ་གསོལ། ། ལན་གསུམ། དེ་དག་གིས་ནི་བདག་འཇུག་བླངས་པའོ། ། དེ་ནས་བདག་བསྒྲུབ་ཅིང་བརྟན་བྱེད་ཀྱི་བཟླས་པ་བྱ་བ་ནི་དབང་རྫོགས་འཕྲལ་ལྷ་སོ་སོ་ལ་དམིགས་ནས་རང་སྔགས་ཚར་རེ་དང་ཕྱིའི་སེམས་དཔའ་བཅུ་དྲུག་དང་། ཉན་ཐོས། རང་རྒྱལ། ཁྲོ་བོ།
ཁོར་ཡུག་གི་ལྷ་ཡོངས་རྫོགས་རྣམས་ལ་གཟུངས་རིང་ལན་རེ་རེ་སྟེ་ཚར་ལྔ་བརྗོད་པའི་རྗེས་སུ། དེ་ནས་རྡོ་རྗེ་འཛིན་མའི་སྔགས་དང་ཕྱག་རྒྱས་དཀྱིལ་འཁོར་དུ་ཞུགས་ལ། ཨོཾ་བཛྲ་དྷ་ར་ཞེས་པས་སྦྱོང་རྒྱལ་དང་བདག་ཐ་མི་དད་དུ་བསམ། དེ་བཞིན་དུ་རཏྣ་དྷ་རས་རྒྱལ་མཆོག པདྨ་དྷ་རས་ཤཱཀ་ཐུབ། བི་ཤྭ་དྷ་རས་དཀྱིལ་འཁོར་གྱི་མེ་ཏོག་ཆེར་རྒྱས་དང་བདག་ཐ་མི་དད་པའི་ང་རྒྱལ་བཟུང་། ཏ་ཐཱ་ག་ཏ་ས་མ་ཡ་མ་ཏི་ཀྲ་མ་ཏ་ཐཱ་ག་ཏ་ས་མ་ཡ་དྷ་ར་ཨཏྨ་ཀོ྅ཧཾ་ཞེས་པས་དཀྱིལ་འཁོར་གྱི་ལྷ་ཐམས་ཅད་སྤྲོ་བ་པོ་རྣམ་སྣང་དང་བདག་ཐ་མི་དད་ཅིང་གོ་ས་གཅིག་པར་བསམ་ལ། ཨོཾ་བཛྲ་དྷ་ར་སོགས་ནས། ཀོ྅ཧཾ་ཞེས་ལན་གསུམ་དུ་བརྗོད་ཅིང་ང་རྒྱལ་བཟུང་ངོ་། ། དེ་ནས་རང་ཉིད་རྡོ་རྗེའི་རྣམ་པས་གཙོ་བོའི་ཐུགས་ཀ་ནས་ཐོན་ཏེ།
སྔར་གྱི་གནས་སུ་འདུག་ལ་དཀྱིལ་འཁོར་བརྟན་པའི་ཆེད་དུ་ལྷ་སོ་སོའི་སྔགས་བརྒྱ་རྩ་བརྒྱད། རྩ་བའི་རིག་པ་ཅི་ནུས་སུ་བཟླས་ལ་རྟེན་དང་བརྟེན་པར་བཅས་པའི་དཀྱིལ་འཁོར་ཐམས་ཅད་བརྟན་པར་བཞུགས་ནས། བདག་དང་སེམས་ཅན་ཐམས་ཅད་ཀྱི་སྡིག་པ་དང་སྒྲིབ་པ་ཐམས་ཅད་སྦྱང་དུ་གསོལ། ཅེས་གསོལ་བ་བཏབ་བོ། ། གཉིས་པ་སློབ་མ་ལ་བྱ་བ་གཉིས། ཚེ་ལྡན་དབང་གིས་རྗེས་སུ་བཟུང་བ་དང་། ཚེ་འདས་སྡིག་པ་སྦྱོང་བས་རྗེས་སུ་བཟུང་བའོ། ། དང་པོ་ནི། སློབ་མ་དངོས་སུ་གྱུར་པ་གཅིག་ནས་ཉི་ཤུ་རྩ་ལྔའི་བར་ཟུང་དུ་མ་གྱུར་པ་ཁྲུས་ཀྱི་དོན་དུ་ཆབ་བཏང་སྟེ་གྲལ་ལ་འཁོད་པ་ལ། ལས་ཀྱི་སློབ་མས་མེ་ཏོག་བཀྱེ་བསྡུ་ཚར་བ་དང་།
སློབ་དཔོན་གྱིས། འོ་ནམ་མཁའ་དང་མཉམ་པའི་སེམས་ཅན་ཐམས་ཅད་ཀྱི་དོན་དུ་ཁྱབ་བདག་རྣམ་སྣང་ཆེན་པོའི་གོ་འཕང་ཐོབ་པར་བྱ། དེའི་ཆེད་དུ་ངན་སོང་ཐམས་ཅད་ཡོངས་སུ་སྦྱོང་བ་ཀུན་རིག་རྣམ་པར་སྣང་མཛད་ཀྱི་དཀྱིལ་འཁོར་དུ་དབང་བསྐུར་བ་ཟབ་མོ་གསན་སྙམ་པ་བྱང་ཆུབ་ཀྱི་མཆོག་ཏུ་ཐུགས་བསྐྱེད་པ་དང་། ཆོས་གསན་པའི་ཀུན་ཏུ་སྤྱོད་པ་རྣམས་ཀྱང་རྡོ་རྗེ་ཐེག་པའི་གཞུང་ལུགས་དྲི་མ་མེད་པ་ནས་ཇི་ལྟར་འབྱུང་བ་བཞིན་གསལ་བཏབ་ནས་གསན་པར་ཞུ། དེ་ལ་འདིར་ཡང་དག་པར་རྫོགས་པའི་སངས་རྒྱས་རྣམས་ཀྱིས་གདུལ་བྱ་སོ་སོའི་བསམ་པ་དང་། ཁམས་དང་། བག་ལ་ཉལ་དང་རྗེས་སུ་མཐུན་པར་ཆོས་ཀྱི་རྣམ་གྲངས་བསམ་གྱིས་མི་ཁྱབ་པ་ཞིག་གསུངས་ཀྱང་། དེ་རྣམས་ཀྱི་ནང་ནས་མཆོག་ཏུ་གྱུར་པ་རྡོ་རྗེ་ཐེག་པ་ཡིན་ཞིང་། དེ་ལ་རྒྱུད་སྡེ་གསུམ་དང་། བཞི་དང་།
ལྔ་དང་། དྲུག་ཏུ་འདོད་པ་ལ་སོགས་པ་མང་དུ་ཡོད་པ་ལས། རྒྱུད་སྡེ་གསུམ་པ་རྣལ་འབྱོར་གྱི་རྒྱུད་ཡིན། དེ་ལ་ཡང་། རྩ་རྒྱུད། བཤད་རྒྱུད། ཆ་མཐུན་གྱི་རྒྱུད་དེ་རྣམ་པ་གསུམ་ལས། ད་ལན་འདིར་སྐབས་སུ་བབས་པ་ཆ་མཐུན་གྱི་རྒྱུད་ཀྱི་ཁོངས་སུ་གཏོགས་པ་ངན་སོང་ཐམས་ཅད་ཡོངས་སུ་སྦྱོང་བའི་རྒྱུད་ཀྱི་རྒྱལ་པོ་ཆེན་པོ། གྲུབ་ཆེན་ཀུན་སྙིང་གིས་བཀྲལ་བའི་རྗེས་སུ་འབྲང་ནས། རྒྱུད་དེའི་བརྟག་པ་དང་པོའི་དངོས་བསྟན།
བསྟན་བྱའི་གཙོ་བོར་གྱུར་པ་ཀུན་རིག་རྩ་བའི་དཀྱིལ་འཁོར་དུ་དབང་བསྐུར་བ་སྒྲུབ་པར་བྱེད་པ་ལ། གང་གི་དབང་བསྐུར་སློབ་དཔོན་ནི། ། སྔགས་དང་རྒྱུད་དང་མན་ངག་ཤེས། ། ཆོ་གའི་ལས་ལ་རབ་ཏུ་མཁས། ། སྙིང་རྗེས་སློབ་མ་རབ་འཛིན་པ། ། དབང་བསྐུར་བ་ཡི་སློབ་དཔོན་མཆོག ། ཅེས་གསུངས་པ་ལྟར་གྱི་མཚན་ཉིད་ཅི་རིགས་དང་ལྡན་པ་ཞིག་དགོས་ཤིང་། གང་ལ་དབང་བསྐུར་བའི་སློབ་མ་ཡང་། དད་དང་སྙིང་རྗེ་སེམས་རབ་དུལ། ། རྣམ་རྟོག་ཉུང་ཞིང་བློ་དང་ལྡན། །
སྔགས་ཀྱི་ལམ་མཆོག་དོན་གཉེར་བ། ། མཐུན་ཞིང་གྲངས་དང་ལྡན་པར་བཟུང་། ། ཞེས་པ་ལྟར་གྱི་མཚན་ཉིད་ཅི་རིགས་དང་ལྡན་པ་ཉི་ཤུ་རྩ་ལྔ་མན་ཆད་ངེས་པར་དགོས་པ་ཡིན། ཇི་ལྟར་བསྐུར་བའི་ཆོ་ག་ལ་སློབ་དཔོན་གྱི་བྱ་བ་དང་། སློབ་མའི་བྱ་བ་གཉིས་ཀྱི་དང་པོ་སློབ་དཔོན་གྱི་བྱ་བ་ནི། མཆོད་པ་བྱིན་རླབས་སྔོན་དུ་འགྲོ་བས། བདག་བསྐྱེད་བཟླས་པ་དང་བཅས་པ། བུམ་པ་སྒྲུབ་པ། མདུན་བསྐྱེད་བསྒྲུབ་ཅིང་མཆོད་པ། འཇིག་རྟེན་པ་ལ་གཏོར་མ་བཏང་བ།
བདག་ཉིད་འཇུག་ཅིང་དབང་བླང་བ། བདག་སྒྲུབ་ཅིང་བཟླས་པ་བྱ་བ་རྣམས་སྔོན་དུ་ལེགས་པར་སོང་ནས། ད་ཁྱེད་རང་རྣམས་ཀྱི་ངོ་སྐལ་དུ་གྱུར་པ། གཉིས་པ་སློབ་མའི་བྱ་བ་ལ། སློབ་མ་སྟ་གོན་འཇུག་པ་དང་བཅས་པ་དང་། དངོས་གཞི་དབང་བསྐུར་བ་གཉིས་ལས། དང་པོ་སློབ་མ་སྟ་གོན་གྱི་ཆོས་རྣམས་ཞུ་བའི་ཡོན་དུ་མཎྜལ་ཞིག་འབུལ་བ་ཞུ། དེ་ལྟར་མཎྜལ་ཕུལ་ནས་མེ་ཏོག་དང་བཅས་པས་ཐལ་མོ་སྦྱར་ཏེ་གསོལ་བ་འདེབས་པ་འདིའི་རྗེས་ཟློས་ལན་གསུམ་གྱི་བར་དུ་མཛོད། དགའ་ཆེན་ཁྱོད་བདག་སྟོན་པ་སྟེ། ། སོགས་ལན་གསུམ།
སྟ་གོན་འཇུག་པ་དང་བཅས་རྣམས་ལ། ཆོས་བཅུ་བདུན་ཡོད་པ་ལས། ཐོག་མར་རྒྱུན་བཤགས་སྔོན་དུ་འགྲོ་བ་ཅན་གྱི་སེམས་བསྐྱེད་པའི་དོན་དུ་དམིགས་པ་འདི་བཞིན་དུ་མཛོད། མདུན་གྱི་ནམ་མཁར་བླ་མ་དང་གཉིས་སུ་མེད་པའི་ཀུན་རིག་རྩ་བའི་དཀྱིལ་འཁོར་ལྷ་སུམ་ཅུ་རྩ་བདུན་མགྲོན་ཐབས་ཀྱི་ལྷ་དང་བཅས་པ་ལ་སངས་རྒྱས་དང་བྱང་ཆུབ་སེམས་དཔའི་ཚོགས་ཀྱིས་བསྐོར་བའི་སྤྱན་སྔར་ཁྱེད་རང་རྣམས་འཁོད་ནས་སྡིག་པ་བཤགས་པ་ལ་སོགས་པའི་ཡན་ལག་བདུན་པ་བགྱིད་སྙམ་པས་འདིའི་རྗེས་ཟློས་མཛོད། དབང་མེད་བདག་གིས་མི་དགེ་བགྱིས་པ་དང་། ། སོགས་ལན་གསུམ། དེ་ལྟར་རྒྱུད་དག་པར་བྱས་ནས། ནང་གི་སེམས་བསྐྱེད་པའི་དོན་དུ་སློབ་དཔོན་གྱིས་ས་མ་ཡ་ཨ། ཞེས་བརྗོད་པས། ཁྱེད་རང་རྣམས་ཀྱི་སྙིང་ཁར་ཀུན་རྫོབ་བྱང་ཆུབ་སེམས་ཀྱི་ངོ་བོ་ཟླ་བའི་དཀྱིལ་འཁོར་ཉ་གང་བ་ལྟ་བུའི་སྟེང་དུ་དོན་དམ་བྱང་ཆུབ་སེམས་ཀྱི་རང་བཞིན་རྡོ་རྗེ་དཀར་པོ་རྩེ་ལྔ་པ་འོད་ཟེར་རབ་ཏུ་འཕྲོ་བ་བཅས་པ་རེ་གསལ་ལམ་ཏེ་བྱུང་བའི་མོས་པ་མཛོད།
དེ་ཉིད་སློབ་དཔོན་གྱིས་སྙིང་ཀར་རྡོ་རྗེ་བཞག་པའི་སྒོ་ནས་བརྟན་པར་བྱས་པའི་མོས་པ་མཛོད། ཅེས་བརྗོད་ཅིང་སློབ་མའི་སྙིང་ཀར་རྡོ་རྗེ་བཞག་ལ། ཨོཾ་སཱུ་ར་ཏེ་སོགས་བརྗོད། དེ་ནས་དམ་ཚིག་དང་སྡོམ་པ་འཛིན་པ་ལ་རིགས་ལྔ་སྤྱི་དང་སོ་སོའི་དམ་ཚིག་གཉིས་སུ་འདུས་པ་ལས། སྤྱིའི་དམ་ཚིག་ནི། གཞན་དོན་རྫོགས་པའི་བྱང་ཆུབ་ཐོབ་པར་བྱའོ་སྙམ་པའི་སྨོན་པ་དང་། དེའི་ཆེད་དུ་ཉེས་སྤྱོད་ཐམས་ཅད་སྡོམ་པ་དང་། དགེ་བ་ཆོས་བསྡུད། སེམས་ཅན་དོན་བྱེད་རྣམས་བསྒྲུབ་པར་བྱ་སྙམ་པ་རྣམས་འཇུག་པ་སེམས་བསྐྱེད་པ་རྣམས་ཡིན་ཞིང་། སོ་སོའི་དམ་ཚིག་ནི།
རྣམ་སྣང་གི་དམ་ཚིག་ཏུ་དཀོན་མཆོག་གསུམ་མི་འབྲལ་བར་འཛིན་པ། མི་བསྐྱོད་པའི་དམ་ཚིག་ཏུ་རྡོ་རྗེ་དྲིལ་བུ་ཕྱག་རྒྱའི་དེ་ཁོ་ན་ཉིད། བླ་མ་དང་བཞི་འཛིན་པ། རིན་ཆེན་འབྱུང་ལྡན་གྱི་དམ་ཚིག་ཏུ་ཆོས་ཀྱི་སྦྱིན་པ། ཟང་ཟིང་གི་སྦྱིན་པ། མི་འཇིགས་པ་སྐྱབས་ཀྱི་སྦྱིན་པ། བྱམས་པའི་སྦྱིན་པ་སྟེ་ཉིན་ལན་གསུམ། མཚན་ལན་གསུམ་དུ་གཏོང་བ། འོད་དཔག་མེད་ཀྱི་དམ་ཚིག་ཏུ་ཕྱི་བྱ་སྤྱོད། གསང་བ་རྣལ་འབྱོར་རྒྱུད།
ཉན་ཐོས་རང་རྒྱལ། བྱང་ཆུབ་སེམས་དཔའི་ཐེག་པ་རྣམས་འཛིན་པ། དོན་ཡོད་གྲུབ་པའི་དམ་ཚིག་ཏུ་གོང་གི་དམ་ཚིག་སྡོམ་པ་རྣམས་ལ་ནན་ཏན་གྱི་སྒོ་ནས་བླ་མ་དང་དཀོན་མཆོག་ལ་མཆོད་པའི་ལས་ཅི་ནུས་སུ་བྱ་བ་རྣམས་ཡིན། དེ་ལྟར་ཤེས་པར་བྱས་ནས་རིགས་ལྔ་སྤྱི་དང་བྱེ་བྲག་གིས་བསྡུས་པའི་དམ་ཚིག་དང་སྡོམ་པ་རྣམས་འཛིན་སྙམ་པས་འདིའི་རྗེས་ཟློས་མཛོད། ཇི་ལྟར་དུས་གསུམ་མགོན་པོ་རྣམས། ། སོགས་ལན་གསུམ། དེ་ལྟར་སེམས་བསྐྱེད་ནས་སྔགས་དང་ཕྱག་རྒྱས་བྱིན་གྱིས་བརླབ་པའི་དོན་དུ། སློབ་དཔོན་གྱི་རིགས་གསུམ་སྤྱིའི་སྔགས་རྒྱས་ཁྱེད་རང་རྣམས་ཀྱི་གནས་གསུམ་དུ་གཏུགས་པ་ལ་བརྟེན་ནས་ལུས་ངག་ཡིད་གསུམ་དེ་བཞིན་གཤེགས་པ་ཐམས་ཅད་ཀྱི་སྐུ་གསུང་ཐུགས་ཀྱི་ངོ་བོར་བྱིན་གྱིས་བརླབས་པའི་མོས་པ་མཛོད། ཅེས་བརྗོད་ཅིང་སློབ་དཔོན་གྱི་ཐལ་མོ་སློབ་མའི་དཔྲལ་བར་རེག་ལ། ཨོཾ་བྷྲི་ཏ་སོགས་དང་།
ཐལ་མོ་སྙིམ་པར་སྦྱར་བ་མགྲིན་པར་བཞག་ལ། ཨོཾ་ཏྲཊ་ཏྲཊ་སོགས་དང་། རྡོ་རྗེ་བསྡམས་པ་ལས་གུང་མོ་གཉིས་མཐེ་བོང་ཆེ་ཆུང་རྣམས་བརྐྱངས་ཏེ་རྩེ་སྦྱར་བ་སྙིང་ཁར་བཞག ཨོཾ་ཚིནྡྷ་ཚིནྡྷ་སོགས་བརྗོད། དེ་ལྟར་སྒོ་གསུམ་བྱིན་གྱིས་བརླབས་ནས། སྙིང་ཁ་ལྐོག་མ་ཁ་ཕྱོགས་དང་། ། དཔྲལ་བ་མཛོད་སྤུ་རྣ་བ་གཉིས། ། མགོ་བོ་གཙུག་ཕུད་དཔུང་པ་གཉིས། ། སྣ་དང་སྐེད་པ་པུས་མོ་བོལ། ། ལོང་བུ་སྣ་ཡི་རྩེ་མོ་དང་། །
མིག་གཉིས་དང་ནི་གསང་བའི་གནས། ། ཞེས་པ་ལྟར་གྱི་དཔྲལ་བ་མཛོད་སྤུ་གཅིག་ཏུ་བྱས་པའི་གནས་ཉི་ཤུ་རྩ་གཉིས་སུ་སློབ་དཔོན་གྱིས་ཁུ་ཚུར་སྟེང་འོག་ཏུ་རེ་མོས་ཀྱིས་ཁ་སྦྱར་ཏེ་གནས་དེ་དག་ཏུ་རེག་ཅིང་། ཨོཾ་བཛྲ་ཨ་དྷི་ཏིཥྛ་ཛྙཱ་ན་ས་མ་ཡེ་ཧཱུྃ། ཞེས་བརྗོད་པ་ལ་བརྟེན་ནས་སྙིང་ཁ་ལ་སོགས་པའི་གནས་དེ་དང་དེ་དག་རྡོ་རྗེའི་རང་བཞིན་དུ་བྱིན་གྱིས་བརླབས་པའི་མོས་པ་མཛོད། དེ་ནས་ཁྱེད་རང་རྣམས་རྡོ་རྗེ་སེམས་དཔར་གྱུར་པའི་མོས་པ་མཛད་ནས་ང་རྒྱལ་འཛིན་པ་འདིའི་རྗེས་ཟློས་མཛོད། བཛྲ་སཏྭ་ཧྃ། ཞེས་བརྗོད་པ་ལ་བརྟེན་ནས་རང་ཉིད་རྡོ་རྗེ་སེམས་དཔའི་ང་རྒྱལ་འཛིན་པ་སྟེ་དེ་རྣམས་ནི་བྱིན་གྱིས་རླབས་པ་ཡིན། སྨོན་ལམ་གདབ་པ་ནི། རང་གི་འདས་མ་འོངས་ད་ལྟར་དུས་གསུམ་དུ་བསགས་པའི་དགེ་བའི་རྩ་བ་རྣམས་ཀྱི་མཐུ་དང་ནུས་པ་ལ་བརྟེན་ནས་སེམས་ཅན་ཐམས་ཅད་སངས་རྒྱས་ཀྱི་གོ་འཕང་ཐོབ་པར་གྱུར་ཅིག་སྙམ་པས་ཐལ་མོ་སྦྱར་ཏེ་འདིའི་རྗེས་ཟློས་མཛོད། བདག་གི་དགེ་བའི་རྩ་བ་འདི་སོགས་བརྗོད།
དེ་ལྟར་བརྗོད་ནས་ཟབ་མོའི་ཆོས་བཤད་པའི་སྒོ་ནས་སྤྲོ་བ་བསྐྱེད་པ་འདི་ལ་གསན་པས་ཁྱབ་པར་གདའ། འཇིག་རྟེན་དུ་ནི་ཀུན་མཁྱེན་དག ། སོགས་བརྗོད། དེའི་དོན་འདི་ཡིན་ཏེ། འཇིག་རྟེན་ན་གང་དཀོན་ན་ཨུ་དུམ་ཝ་རའི་མེ་ཏོག་དཀོན། དཀོན་པ་ལྟར་སངས་རྒྱས་འཇིག་རྟེན་དུ་འབྱོན་པ་དཀོན། དེ་ལས་ཀྱང་ཆོས་གསུང་བ་དཀོན། ཆོས་ཀྱི་ནང་ནས་ཀྱང་གསང་སྔགས་རྡོ་རྗེ་ཐེག་པ་གསུང་བ་དཀོན། དེ་ལྟར་དཀོན་པ་ལྟར་ཕན་ཡོན་ཆེན་པོ་དང་ལྡན་པ་ཡིན་ཏེ། དཀྱིལ་འཁོར་ཆེན་པོ་མཐོང་བ་ཙམ་གྱི་མོད་ལ་བསྐལ་པ་བྱེ་བ་དཔག་ཏུ་མེད་པ་ནས་བསགས་པའི་སྡིག་སྒྲིབ་ཐམས་ཅད་འདག་པར་འགྱུར་ན་དབང་བླངས་ཏེ་དམ་ཚིག་དང་སྡོམ་པ་ལ་ནན་ཏན་དུ་བྱས་ནས་ལམ་བསྒོམ་པ་ལ་བརྩོན་པ་བསྐྱེད་ན་འཁོར་བའི་སྡུག་བསྔལ་ལས་ཐར་པ་ལྟ་ཅི་སྨོས།
དེ་བས་ན་ཁྱེད་རང་རྣམས་ཀྱིས་རྙེད་པའི་མཆོག་ལེགས་པར་རྙེད་ཅིང་རྒྱལ་བ་སྲས་དང་བཅས་པ་རྣམས་ཀྱིས་མཁྱེན་བརྩེ་ནུས་གསུམ་གྱིས་ཡོངས་སུ་བཟུང་སྟེ། དེའི་རིགས་སུ་སྐྱེས་བཞིན་པར་གྱུར་པས་ན་ཐེག་པ་ཆེན་པོའི་ལམ་མཆོག་འདི་ལ་བརྟེན་ལ་སངས་རྒྱས་ཀྱི་གོང་འཕང་མྱུར་དུ་ཐོབ་པར་འགྱུར་བས་བློ་འདི་ལས་གཞན་དུ་མི་འགྱུར་བར་དགའ་བ་དང་སྤྲོ་བ་རྒྱ་ཆེན་པོ་བསྒོམ་པར་མཛོད་ཅིག དེ་ལྟར་སྤྲོ་བ་བསྐྱེད་ནས་བསྲུང་བ་བྱ་བའི་སླད་དུ་སློབ་དཔོན་གྱིས་འཇིག་རྟེན་གསུམ་གྱི་སྔགས་རྒྱ་ཁྱེད་རང་རྣམས་ཀྱི་གནས་གསུམ་དུ་གཏུགས་ཤིང་ཨོཾ་བཛྲ་སཏྭ་ཀྲོ་དྷ་སོགས་ལན་གསུམ་བརྗོད། དེ་ལྟར་གནས་གསུམ་དུ་གཏུགས་པ་ལ་བརྟེན་ནས་ཁྱེད་རང་རྣམས་ཀྱི་ལུས་ངག་ཡིད་གསུམ་དང་། དབང་ལེན་པ་ལ་བར་དུ་གཅོད་པ་ཐམས་ཅད་ཉེ་བར་ཞི་བར་བྱིན་གྱིས་བརླབས་པའི་མོས་པ་མཛོད། དེ་ལྟར་བར་ཆད་བསྲུང་བ་རྣམས་ཀྱིས་སློབ་མ་སྟ་གོན་གྱི་ཆོ་ག་སོང་ནས། འཇུག་པའི་ཆོས་རྣམས་ཞུ་བའི་ཡོན་དུ་མཎྜལ་ཞིག་འབུལ་བ་ཞུ། དེ་ལྟར་མཎྜལ་ཕུལ་ནས་ཁྱེད་རང་རྣམས་སྔོན་ཆད་བཅོམ་ལྡན་འདས་ཀུན་རིག་རྣམ་པར་སྣང་མཛད་ཀྱི་དཀྱིལ་འཁོར་དུ་མ་ཞུགས་པའམ། ཞུགས་ཀྱང་བསྐྱར་ནས་འཇུག་པའི་མཚོན་བྱེད་དུ་དར་ཡུག་དམར་པོ་རེས་གདོང་བཅིང་བའི་མོས་པ་མཛོད། ཨཱ་ཁཾ་ཝཱི་ར་ཧཱུྃ་ཞེས་པས་གདོང་བཅིངས་ནས།
དཀྱིལ་འཁོར་གྱི་ལྷ་དང་མཇལ་བའི་དེའི་ཚེ་ཕྱག་སྟོང་པར་མཇལ་དུ་མི་རུང་བས་ན་ཨུ་དུམ་ཝ་ར་ལ་སོགས་པའི་མེ་ཏོག་གི་ཕྲེང་བ་རེ་ཕྱག་རྟེན་གྱི་སླད་དུ་སྦྱིན་པའི་མོས་པ་མཛོད། ཨཱ་ཁཾ་ཝཱི་ར་ཧཱུྃ། དེ་ལྟར་བྱིན་ཏེ་འདིའི་རྗེས་ཟློས་མཛོད། ཨོཾ་བཛྲ་ཨ་དྷི་ཏིཥྛ་ཧཱུྃ་ཞེས་བརྗོད་པས་ཁྱེད་རང་རྣམས་རྡོ་རྗེ་སེམས་དཔར་ལམ་སྟེ་གྱུར་པར་མོས་ནས་ཁྱེད་རང་རྣམས་ཀྱི་ལག་པ་རྡོ་རྗེ་བསྡམས་པ་ལས་གུང་མོ་གཉིས་མཉམ་དུ་བརྐྱངས་པ་རྡོ་རྗེ་འཛིན་མའི་ཕྱག་རྒྱས་མེ་ཏོག་བཟུང་ནས་དཀྱིལ་འཁོར་གྱི་ཕྱོགས་ལ་དབུ་དུད་ཙམ་དང་བཅས་པས་འདིའི་རྗེས་ཟློས་མཛོད། ཨོཾ་བཛྲ་ས་མ་ཡ་ཧཱུྃ། ཞེས་བརྗོད་པས་དཀྱིལ་འཁོར་གྱི་ཤར་སྒོའི་ནང་དུ་འཁོད་པའི་མོས་པ་མཛོད། དེ་ནས་ཡེ་ཤེས་དབབ་པའི་དོན་དུ་དམིགས་པ་འདི་བཞིན་དུ་མཛོད། དཀྱིལ་འཁོར་གྱི་ལྷ་ཚོགས་ལ་གུས་འདུད་དྲག་པོ་དུང་བ་ཞིག་བྱས་པས། གཙོ་བོ་ལ་སོགས་པའི་ལྷ་རྣམས་ཀྱི་ཐུགས་ཀ་ནས་དེ་བཞིན་གཤེགས་པ་ཐམས་ཅད་ཀྱི་ཐུགས་ཡེ་ཤེས་ལྔའི་རང་བཞིན་ཧཱུྃ་གི་རྣམ་པ་ཚད་མེད་གྲངས་མེད་བསམ་གྱིས་མི་ཁྱབ་པ་བྱོན་ནས། ཁྱེད་རང་རྣམས་ཀྱི་ལུས་ལ་ཆར་ཆེན་པོ་བབས་པ་བཞིན་སིབ་སིབ་ཐིམ་པ་ལ་བརྟེན་ནས་ཁྱེད་རང་རྣམས་ཀྱི་སྙིང་ཁར་ཟླ་བའི་དཀྱིལ་འཁོར་གྱི་སྟེང་དུ་དེ་བཞིན་གཤེགས་པ་ཐམས་ཅད་ཀྱི་ཐུགས་གཉིས་སུ་མེད་པའི་ཡེ་ཤེས་ཡི་གེ་ཧཱུྃ་གི་རྣམ་པར་ཞུགས་པ་ལ་བརྟེན་ནས་རྒྱུད་བྱིན་གྱིས་བརླབས་པའི་མོས་པ་མཛོད།
སློབ་དཔོན་གྱིས་རྡོ་རྗེ་བསྡམས་པའི་ཕྱག་རྒྱ་ཁྱེད་རང་རྣམས་ཀྱི་སྙིང་ཁར་རེག་སྟེ། ཨོཾ་བཛྲ་པྲ་བྷེ་ཤ་ཡ་ཧཱུྃ། ཞེས་མང་དུ་བརྗོད། ཡེ་ཤེས་ཕབ་པའི་ཉམས་མྱོང་རྒྱུད་ལ་སྐྱེས་པ་དེ་སྤྱི་བོར་རྡོ་རྗེ་རྒྱ་གྲམ་དུ་བཞག་པའི་སྒོ་ནས་བརྟན་པར་བྱས་ཤིང་ཉམས་མྱོང་སྐྱེས་པ་དེ་སུ་ལ་ཡང་མ་སྨྲ་ཞིག ཅེས་དམ་ལ་བཞག་པའི་མོས་པ་མཛོད། ཨོཾ་ཨ་ས་མེ་ཏྲི་ས་མེ་མ་ཧཱ་ས་མ་ཡེ་ཧཱུྃ། ཞེས་བརྗོད་དེ་བརྟན་པར་བྱ་བ་དང་། དམ་ལ་བཞག་པ་ཡིན། ཞེས་ཐམས་ཅད་ཀྱི་སྤྱི་བོར་རྡོ་རྗེ་རྒྱ་གྲམ་དུ་བཞག དེ་ནས་ཁྱེད་རང་རྣམས་གྲལ་རིམ་བཞིན་བཞེངས་ཏེ་འདི་ན་བཅོམ་ལྡན་འདས་ངན་སོང་ཐམས་ཅད་ཡོངས་སུ་སྦྱོང་བ་གཟི་བརྗིད་ཀྱི་རྒྱལ་པོ་ཀུན་རིག་རྣམ་པར་སྣང་མཛད་འཁོར་དང་བཅས་པའི་དཀྱིལ་འཁོར་བཞུགས་པ་ཡིན་ཏེ།
དེ་ཡང་གདུལ་བྱ་འདུལ་བའི་ཕྱིར་དུ་གཙོ་བོ་དང་འཁོར་གྱི་རྣམ་པ་ཅན་དུ་བསྟན་པ་ཙམ་མ་གཏོགས། སངས་རྒྱས་ཀྱི་ཡེ་ཤེས་གཅིག་ཉིད་ལས་གྲུབ་པ་ཡིན་པས་བཟང་ངན་ནམ། མཆོག་དམན་གྱི་རྣམ་པ་ཅུང་ཟད་ཙམ་ཡང་མེད་མོད། འོན་ཀྱང་རང་གི་ལས་འབྲེལ་བཞག་པའི་ལྷ་ཞིག་ལ་འབབ་པར་ཤོག་སྙམ་པའི་སྒོ་ནས་འདིའི་རྗེས་ཟློས་མཛོད། སངས་རྒྱས་དངོས་གྲུབ་ཐོབ་བྱའི་ཕྱིར། ། བདག་ལ་ཐུགས་བརྩེར་དགོངས་ནས་ནི། ། འགྲོ་ལ་ཕན་ཕྱིར་གཙོ་ཆེན་གྱིས། ། དམན་པར་དགོངས་ཏེ་བཞེས་སུ་གསོལ། ། ཨོཾ་བཛྲ་པྲ་ཏི་གྲྀཧྞ་ཧཱུྃ། ཞེས་གཙོ་བོ་ལ་འབུལ་བའི་སྟངས་ཀ་རེ་མཛོད།
སློབ་དཔོན་གྱིས་མེ་ཏོག་གི་ཕྲེང་བ་དེ་ཉིད་སྔགས་ཀྱི་ཕྲེང་བར་བྱིན་གྱིས་བརླབས་ནས་ཁྱེད་རང་རྣམས་ཀྱི་སྤྱི་བོར་བཞག་སྟེ་བྱིན་གྱིས་བརླབས་པའི་མོས་པ་མཛོད། ཨོཾ་པྲ་ཏིཙྪ་བཛྲ་ས་མ་ཡ་སཏྭྃ། དེ་ནས་སློབ་དཔོན་གྱིས་ཨོཾ་བཛྲ་ཧ་སྱ་ཨུཏ་གྷ་ཊ་ཡ་ཧཱུྃ། ཞེས་གདོང་རས་དཀྲོལ་ཏེ། དེ་ལྟར་མི་ཤེས་པའི་མིག་གི་རབ་རིབ་དག་ནས་ཡེ་ཤེས་ཀྱི་མིག་ཐོབ་སྟེ་ཐར་པ་ཆེན་པོའི་དཀྱིལ་འཁོར་མངོན་སུམ་དུ་གཟིགས་པའི་མོས་པ་མཛོད། ཨོཾ་བཛྲ་པཱ་ཤ་ཧོཿ ཞེས་པས་དཀྱིལ་འཁོར་ལྟ་བར་བསྐུལ་ཏེ། གང་ལ་ལྟ་བའི་དཀྱིལ་འཁོར་ནི་ཀུན་རིག་རྩ་བའི་དཀྱིལ་འཁོར་གྱི་ལྷ་ཚོགས་ཡིན་ཏེ། དེ་ཡང་སློབ་དཔོན་གྱིས་ངག་ཏུ་བརྗོད་པ་བཞིན། ཁྱེད་རང་རྣམས་མ་ཡེངས་པར་གསན་ཏེ་གསལ་ལམ་ཏེ་གཟིགས་པའི་མོས་པ་མཛོད།
དེ་ལ་འབྱུང་བ་རིམ་བརྩེགས་རི་རབ་དང་བཅས་པའི་སྟེང་དུ་རིན་པོ་ཆེ་སྣ་ཚོགས་ལས་གྲུབ་པའི་གཞལ་ཡས་ཁང་པ། གྲུ་བཞི་པ། སྒོ་བཞི་པ། ཕྱི་ནས་རིམ་པ་བཞིན་སྔོ་སེར་དམར་ལྗང་དཀར་བའི་རྩིག་པ་རིམ་པ་ལྔ་དང་ལྡན་པའི་སྟེང་རིན་པོ་ཆེའི་ཕ་གུས་བསྐོར་བ་ལ་སྟེང་ནས་དྲ་བ་དང་དྲ་བ་ཕྱེད་པ་འཕྱང་ཞིང་། འདའ་ཡབ་དང་པུ་ཤུས་མཛེས་པར་བྱས་པ། སྒོ་བཞིའི་སྟེང་གི་ཐད་སོར་ཀ་བ་བཞི་བཞིས་བཏེགས་པའི་རྟ་བབས་བང་རིམ་བཞི་དང་ལྡན་པའི་རྩེ་མོར་ཆོས་ཀྱི་འཁོར་ལོ་དང་། གདུགས་དང་། གཡས་གཡོན་དུ་རི་དྭགས་ཕོ་མོ་དང་། སྣམ་བུ་སོ་སོ་ལ་རྒྱལ་མཚན་དང་། འཕན་ལ་སོགས་པའི་རྒྱན་དུ་མས་བརྒྱན་པ།
རྩིག་པའི་ཕྱི་རོལ་འདོད་ཡོན་གྱི་སྣམ་བུ་དམར་པོ་ལ་མཆོད་པའི་ལྷ་མོ་མཆོད་རྫས་དུ་མ་ཐོགས་ནས་འཁོད་པ། དེའི་ཕྱི་རོལ་ཁྱམས་ཁ་དོག་སྣ་ཚོགས་པའི་ཕྱི་རོལ་ཏུ་འཇིག་རྟེན་པའི་ཁོར་ཡུག་སྔོན་པོ། ཕྱི་རོལ་གྱི་རྡོ་རྗེའི་ར་བ་དང་འོད་ཟེར་ཕྲེང་བས་ཡོངས་སུ་བསྐོར་བའོ། ། དེའི་ནང་དུ་རྩ་བའི་དཀྱིལ་འཁོར་གྲུ་བཞི་སྒོ་བཞི་རྟ་བབས་དང་བཅས་པ་མཚན་ཉིད་ཡོངས་སུ་རྫོགས་པའི་ནང་དུ། ཆོས་ཀྱི་འཁོར་ལོ་སྔོན་པོ་རྩིབས་བཅུ་དྲུག་པ། ལྟེ་བ་ལེ་ཚེ་དགུ་པའི་ཕྱོགས་བཞི་ནས་ཀ་བ་གཉིས་གཉིས་ཏེ་བརྒྱད་ཀྱིས་བཏེགས་པའི་སྟེང་རྡོ་རྗེའི་གདུང་ཟླུམ་པོ་དང་། དེའི་སྟེང་རྡོ་རྗེའི་གདུང་བཞིས་མིག་མང་རིས་སུ་བྲིས་ཤིང་མཛེས་པར་ཕུབ་པ། དབུས་ཕྱུར་བུར་གྱུར་པའི་སྟེང་དུ་རྡོ་རྗེ་དང་། རིན་པོ་ཆེའི་ཏོག་གིས་བརྒྱན་པ། ཁང་བཟང་གཉིས་ཀྱི་ནང་གི་གཞི་ཐམས་ཅད་ཤར་སྔོ།
ལྷོར་སེར། ནུབ་དམར། བྱང་ལྗང་། དབུས་ཀྱི་རེ་མིག་དཀར་པོའི་དབུས་སུ་སེང་གེའི་ཁྲི། ཤར་དུ་གླང་པོ་ཆེའི་ཁྲི། ལྷོར་རྟའི་ཁྲི། ནུབ་ཏུ་རྨ་བྱའི་ཁྲི། བྱང་དུ་མཁའ་ལྡིངས་རྣམས་ཀྱིས་བཏེགས་པའི་རིན་པོ་ཆེའི་ཁྲིའི་སྟེང་དང་། ལྷ་ཐམས་ཅད་ཀྱི་གནས་སུ་པདྨ་དང་ཟླ་བའི་གདན། ཕྱི་སྒོ་ཁྲོ་བོ་རྣམས་ལ་ཉི་མའི་གདན།
འཇིག་རྟེན་པའི་ཁོར་ཡུག་ལ་སྲོག་ཆགས་ལ་སོགས་པ་སོ་སོའི་གདན་རྣམས་ཡོངས་སུ་རྫོགས་པར་གྱུར་པ་ནི་རྟེན་གཞལ་ཡས་ཁང་པ་ཡིན་ལ། བརྟེན་པ་ལྷ་ནི་དབུས་ཀྱི་གདན་གྱི་སྟེང་དུ་བཅོམ་ལྡན་འདས་ཀུན་རིག་རྣམ་པར་སྣང་མཛད། ཤར་དུ་སྦྱོང་བའི་རྒྱལ་པོ། ལྷོར་རྒྱལ་མཆོག་རིན་ཆེན། ནུབ་ཏུ་ཤཱཀྱ་རི་དབང་། བྱང་དུ་མེ་ཏོག་ཆེར་རྒྱས་ཏེ་རིགས་ལྔ། ཤར་ལྷོར་སྤྱན་མ། ལྷོ་ནུབ་ཏུ་མཱ་མ་ཀི ནུབ་བྱང་དུ་གོས་དཀར་མོ། བྱང་ཤར་དུ་སྒྲོལ་མ་སྟེ་ཡུམ་བཞི་དང་།
འཁོར་ལོའི་ཤར་རྩིབས་ལ་སོགས་པ་རྩིབས་བཅུ་དྲུག་ཏུ་རྡོ་རྗེ་སེམས་པ་ལ་སོགས་པའི་སེམས་དཔའ་བཅུ་དྲུག ནང་གི་གྲྭ་བཞིར་སྒེག་མོ་ལ་སོགས་པའི་ནང་གི་ལྷ་མོ་བཞི། ཕྱིའི་གྲྭ་བཞིར་བདུག་སྤོས་མ་ལ་སོགས་པའི་ཕྱིའི་ལྷ་མོ་བཞི། ནང་གི་སྒོ་བཞིར་ལྕགས་ཀྱུ་མ་ལ་སོགས་པའི་ནང་གི་སྒོ་མ་བཞི་སྟེ་རྩ་བའི་ལྷ་སུམ་ཅུ་རྩ་བདུན་དང་། གཞལ་ཡས་ཁང་ཕྱི་མའི་ལྷ་སྣམ་དང་པོ་ལ་ཕྱོགས་བཞིར་བྱམས་པ་ལ་སོགས་བྱང་ཆུབ་སེམས་དཔའ་བཞི་བཞི་སྟེ་བཅུ་དྲུག དེའི་ཕྱི་རོལ་གྱི་ལྷ་སྣམ་གྱི་ཕྱོགས་བཞིར་འཕགས་པ་དགའ་བོ་ལ་སོགས་པའི་ཉན་ཐོས་བཅུ་དྲུག སྣམ་བུ་དེ་ཉིད་ཀྱི་མཚམས་བཞི་དང་ཕྱོགས་བཞིའི་གཡས་གཡོན་གཉིས་ཏེ་གནས་བཅུ་གཉིས་སུ་གདུང་བ་སེལ་བ་ལ་སོགས་པའི་རང་རྒྱལ་བཅུ་གཉིས། སྒོ་ཕྱི་མ་བཞིའི་དབུས་དང་གཡས་གཡོན། རྒྱབ་རྣམས་སུ་ཁྲོ་བོ་བཞི། ཕོ་ཉ་བཞི།
མངགས་པ་བཞི། བྲན་བཞི་སྟེ་སྒོ་བ་བཅུ་དྲུག་དང་། ཕྱིའི་ཁོར་ཡུག་གི་གདན་རྣམས་ལ་ཚངས་པ་ལ་སོགས་པའི་ཕྱོགས་སྐྱོང་བཅུ། ལྷ་ཆེན་བརྒྱད། ཀླུ་ཆེན་བརྒྱད། གཟའ་ཆེན་བརྒྱད། རྒྱུ་སྐར་ཉི་ཤུ་རྩ་བརྒྱད། རྒྱལ་ཆེན་བཞི། འཇིགས་བྱེད་དགུ གཙང་རིས་ཀྱི་མགོན་པོ་བདུན་བཅུ་རྩ་ལྔ། གནོད་སྦྱིན།
སྲིན་པོ། བུད་མེད། ཕྲ་མེན་མ། རྡོ་རྗེ་གནོད་སྦྱིན་མའི་ཚོགས་རྣམས་དང་། གཞན་ཡང་རིའི་ལྷ། ཤིང་གི་ལྷ། གྲོང་གི་ལྷ། འབྱུང་བ་བཞིའི་ལྷ་ལ་སོགས་པ་འཇིག་རྟེན་དུ་རྣམས་ཀྱང་རང་རང་གི་རྒྱན་ཆ་ལུགས་དང་ལྡན་ཞིང་སོ་སོའི་གཡོག་འཁོར་བསམ་གྱིས་མི་ཁྱབ་པ་དང་ལྡན་པ་སྟེ་མདོར་ན་བཅོམ་ལྡན་འདས་ཀུན་རིག་རྣམ་པར་སྣང་མཛད་འཁོར་དང་བཅས་པའི་རྟེན་དང་བརྟེན་པའི་དཀྱིལ་འཁོར་ཐམས་ཅད་མངོན་སུམ་ལྟ་བུར་མཐོང་བ་ཡིན་སྙམ་དུ་དགའ་སྤྲོ་དང་ལྡན་པའི་སྒོ་ནས་དཀྱིལ་འཁོར་གྱི་གཙོ་བོ་རང་གི་མེ་ཏོག་ཕོག་པའི་ལྷ་ཡིན་སྙམ་པའི་མོས་པ་མཛོད། དེ་ནས་དམ་ཚིག་འཛིན་དོན་དུ་འདིའི་རྗེས་ཟློས་མཛོད། ཨོཾ་བཛྲ་ས་མ་ཡ་ཧཱུྃ་ཕཊ྄།
ཞེས་བརྗོད་པས་ལྷ་ཐམས་ཅད་ཀྱི་དམ་ཚིག་ལུས་ལ་ཞུགས་པའི་མོས་པ་མཛོད། དེ་ཉིད་བརྟན་པའི་དོན་དུ་སློབ་དཔོན་གྱི་རྡོ་རྗེའི་ཕྱག་རྒྱ་ཁྱེད་རང་རྣམས་ཀྱི་སྙིང་ཁར་གཏུགས་པས་ཀུན་རིག་སྙིང་ལ་ཞུགས་པའི་མོས་པ་མཛོད། ཅེས་བརྗོད་ཅིང་ཕྱག་རྒྱས་རེག ཡང་སློབ་དཔོན་གྱི་རྡོ་རྗེ་འཛིན་མའི་ཕྱག་རྒྱས་སློབ་མའི་སྙིང་ཁར་གཏུགས་ཏེ་ཨོཾ་བཛྲ་ས་མ་ཡ་ཧྲཱི་ད་ཡ་མེ་པྲ་བེ་ཤ་ཡ་དྲི་ཌྷོ་ཏིཥྛ་ཧཱུྃ་ཕཊ྄། དེ་ནས་བུམ་ཆུ་སྦྱིན་ཏེ། དམ་ཚིག་བསྒྲགས་པའི་དོན་དུ་མནའ་ཆུ་བླུད་པའི་མོས་པ་མཛོད། འདི་ནི་ཁྱོད་ཀྱི་དམྱལ་བའི་ཆུ། ། ཞེས་པ་ནས། བདག་གི་དེ་ཉིད་དང་ནི་སྔགས་སོགས་དེ་བཞིན་ནོ། ། ཞེས་པའི་བར་བརྗོད་ཅིང་བུམ་ཆུ་བླུད་ཚར་བ་དང་།
དེའི་དོན་ནི་འདི་ཡིན་ཏེ། འདི་ནི་ཁྱོད་ཀྱི་དམྱལ་བའི་ཆུ། ། ཞེས་པ་ནས་ཤིན་ཏུ་མོས་པས་བསྲུང་བར་བྱ། ། ཞེས་དམ་ཚིག་བསྒྲགས་ཏེ། ཁྱོད་ཀྱིས་སྲོག་ཆགས་གསོད་མི་བྱ། ། ཞེས་པ་ནས། བདག་གི་དེ་ཉིད་དང་ནི་སྔགས་སོགས་དེ་བཞིན་ནོ། ། ཞེས་པའི་བར་གྱིས་སྡོམ་པ་སྦྱིན་པ་ཡིན་ཏེ། དེའི་དོན་སྲོག་གཅོད་པ་དང་། མ་བྱིན་པ་ལེན་པ།
བརྫུན་དུ་སྨྲ་བ། འདོད་པས་ལོག་པར་གཡེམ་པ་སྟེ་རྩ་བ་བཞི་ཆང་དང་ལྔ་ནི་དབང་ཐོབ་ཕྱིན་ཆད་ཁྱིམ་པས་ཀྱང་བསྲུང་དགོས་ན། རབ་ཏུ་བྱུང་བས་ལྟ་ཅི་སྨོས་ཏེ། དེ་རྣམས་དམ་ཚིག་གི་གཙོ་བོ་ལྟ་བུ་ཡིན་པས་སྲོག་དང་བསྡོས་ནས་བསྲུང་དགོས་སོ། ། དེའི་སྟེང་དུ་བསད་ཤ་ཟ་བ་ལ་སོགས་པ་སེམས་ཅན་ལ་གནོད་པར་འགྱུར་བ་ལ་སོགས་པའི་བསམ་པ་ཐམས་ཅད་སྤངས་ནས་དཀོན་མཆོག་རྣམ་པ་གསུམ་དང་། དུས་རྟག་ཏུ་བྱང་ཆུབ་ཀྱི་སེམས་དང་། སྔགས་དང་། ཕྱག་རྒྱ་དང་། ལྷ་དང་བླ་མ་རྣམས་ནམ་ཡང་སྤང་བར་མི་བྱ་ཞིང་། མི་དགེ་བ་བཅུ་ལ་སོགས་པའི་སྡིག་པའི་ལས་ཐམས་ཅད་བླ་མའི་བཀའ་བཞིན་ལས་མི་འདའ་བ་དང་།
ལྷ་ལ་ཕུལ་བའི་མཆོད་པའི་རོ་མ་སྙིགས་མ་དང་། སྐུ་གཟུགས་ཀྱི་གྲིབ་མ། ཕྱག་མཚན་གྱི་གཟུགས་བརྙན་རྣམས་ལའང་འགོམ་པར་མི་བྱ་ཞིང་། སྔགས་དང་ལྷ་ལ་མི་སྨད་པ་དང་། གཞན་ལ་ཕན་པའི་བྱང་ཆུབ་ཀྱི་སེམས་དང་མི་ལྡན་པར་གདོན་བགེགས་བསྐྲད་པ་དང་གཟིར་བ་ལ་སོགས་པའི་བསྲུང་སྡོམ་ཚུལ་བཞིན་དུ་བྱའོ། ། དེ་རྣམས་ཀྱིས་དཀྱིལ་འཁོར་དུ་འཇུག་པའི་ཆོས་སོང་ནས། དངོས་གཞི་དབང་བསྐུར་ཞུ་བའི་ཡོན་དུ་མཎྜལ་ཞིག་འབུལ་བ་ཞུ། ཞེས་མཎྜལ་བདུན་མ་ཕུལ་ལ། མ་ཚང་བ་མེད་པ་འདི་ཉིད་ནི་རྡོ་རྗེ་སློབ་མའི་དབང་བསྐུར་ཞུ་བའི་ཡོན་དུ་སོགས་གོང་བཞིན་དང་། དེ་ལྟར་མཎྜལ་ཕུལ་ནས་གསོལ་བ་འདེབས་པ་འདིའི་རྗེས་ཟློས་མཛོད།
བྱང་ཆུབ་རྡོ་རྗེ་སངས་རྒྱས་སོགས་གསུམ། དེ་ལྟར་གསོལ་བ་བཏབ་ནས་ཐོག་མར་སྔགས་ཀྱིས་དབང་བསྐུར་བའི་དོན་དུ་དམིགས་པ་འདི་བཞིན་དུ་མཛོད། མདུན་བསྐྱེད་ཀྱི་རྟེན་དང་བརྟེན་པར་བཅས་པ་ལས་སངས་རྒྱས་ཐམས་ཅད་ཀྱི་བྱིན་གྱིས་རླབས་ཀྱི་སྔགས་ཀྱི་རྣམ་པའི་ཡིག་འབྲུ་གསེར་བཙོ་མ་ལྟ་བུའི་མདོག་ཅན་དཔག་ཏུ་མེད་པ་བྱུང་སྟེ་ཁྱེད་རང་རྣམས་རྡོ་རྗེ་སེམས་དཔར་གསལ་བའི་སྤྱི་བོ་ནས་ཞུགས་པས་ཚེ་ཐོག་མ་མེད་པ་ནས་བསགས་པའི་སྡིག་སྒྲིབ་ལས་ངན་ཐམས་ཅད་བྱང་ཞིང་དག་པར་བྱིན་གྱིས་བརླབས་པ་ཡིན་སྙམ་དུ་མོས་པ་མཛོད། དེ་ཉིད་བརྟན་པའི་ཕྱིར་དུ་སྤྱི་བོར་རྡོ་རྗེ་བཞག་སྟེ། ཨོཾ་ན་མོ་སོགས་རྩ་རིག་དང་། ཨོཾ་སརྦ་བིད་ཅེས་པ་ནས་ཨོཾ་བྷ་ཞེས་པའི་བར་བརྗོད་པས་སྔགས་ཀྱི་བྱིན་རླབས་རྒྱུད་ལ་ཞུགས་པའི་མོས་པ་མཛོད། དེ་ནས་བུམ་པའི་དབང་བསྐུར་བའི་དོན་དུ་དམིགས་པ་འདི་བཞིན་དུ་མཛོད། མདུན་བསྐྱེད་ཀྱི་ལྷ་རྣམས་ཀྱི་ཐུགས་ཀ་ནས་དཀྱིལ་འཁོར་གྱི་ལྷ་ཚོགས་བསམ་གྱིས་མི་ཁྱབ་པ་མདུན་གྱི་ནམ་མཁར་སྤྲུལ་ཏེ། དེ་རྣམས་དང་སློབ་དཔོན་ལྷན་ཅིག་པས་འོག་ནས་འབྱུང་བའི་དབང་རྣམས་རིམ་པ་བཞིན་བསྐུར་བའི་མོས་པ་བྱ་དགོས་པ་ལ་ཐོག་མར་རིགས་ལྔའི་རང་བཞིན་ཅན་གྱི་བུམ་པ་བདུད་རྩིས་གང་བ་ཐོགས་ནས་ཁྱེད་རང་རྣམས་རྡོ་རྗེ་སེམས་དཔར་གསལ་བའི་སྤྱི་བོ་ལ་སོགས་པའི་གནས་ལྔར་བཞག་སྟེ་དབང་བསྐུར་བའི་མོས་པ་མཛོད། ཨོཾ་བུདྡྷ་ཀ་ལ་ཤ་སོགས་ལྔ་བརྗོད།
བུམ་ཆུ་སྦྱིན། ཞེས་གསུངས་ཤིང་བུམ་པའི་ཆུས་སྤྱི་བོ་ནས་དབང་བསྐུར་བས་ལུས་ཐམས་ཅད་གང་། དྲི་མ་ཐམས་ཅད་དག་པའི་མོས་པ་མཛོད། དེ་ནས་རིགས་ལྔའི་རང་བཞིན་ཅན་གྱི་དབུ་རྒྱན་སྤྱི་བོར་བཅིངས་ཏེ། ཨོཾ་བུདྡྷ་ཨ་བྷི་སོགས་ལྔ་བརྗོད་ཅིང་བྱིན་ལ། དེ་ཉིད་བརྟན་པའི་དོན་དུ་ཕྱག་རྒྱ་ལྔས་ཀྱང་དབང་བསྐུར་བར་མོས་པ་མཛོད། ཅེས་དང་། ཨོཾ་བུདྡྷ་ཀ་ལ་སོགས་གོང་བཞིན་བསྐྱར་ནས་བརྗོད་པ་དང་བསྟུན། སློབ་མའི་སྤྱི་བོ་ལ་སོགས་པའི་གནས་ལྔར་རིགས་ལྔའི་ཕྱག་རྒྱ་བཅའ་བ་ཐམས་ཅད་ལ་ཚར་བ་དང་། ཕྱག་རྒྱ་ལྔས་ཀྱང་དབང་བསྐུར་བས་རིགས་ལྔའི་སྐུ་གསུང་ཐུགས་ཀྱི་དངོས་གྲུབ་ཐོབ་པ་ཡིན་སྙམ་དུ་མོས་པ་མཛོད།
དེ་ལྟར་ཕྱག་རྒྱས་དབང་བསྐུར་ནས་ཅོད་པན་གྱི་དབང་ལ་ཡང་གཉིས་ཡོད་པའི་དང་པོ་རིན་པོའི་ཆེའི་ཕྲེང་བ་དབུ་རྒྱན་གྱི་རྩ་ཆིངས་སུ་བྱིན་པའི་མོས་པ་མཛོད། ཨོཾ་རཏྣ་མ་ལ་ཨ་བྷྀ་ཥིཉྩ་ཏྲྃ་ཏྲྃ་ཏྲྃ་ཏྲྃ་ཏྲྃ། ཞེས་གསུང་ཞིང་དབང་བསྐུར་བས་གཞན་དོན་བྱེད་པའི་ནུས་པ་དང་ལྡན་པར་བྱས་པ་ཡིན་སྙམ་དུ་མོས་པ་མཛོད། དེ་ནས་ཁ་དོག་ལྔ་པའི་དར་དཔྱངས་སློབ་མའི་དབུ་རྒྱན་གྱི་སྟེང་དུ་བསྐོན་ལ་ཨོཾ་བཛྲ་པ་ཏྲ་ལཾ་པ་ཨ་བྷི་ཥིཉྩ་ཏྲཾ་ཞེས་གསུང་ཞིང་དབང་བསྐུར་བས་གཞན་དོན་བྱེད་པ་ལ་མཐུ་དང་ལྡན་པའི་མོས་པ་མཛོད། དེ་གསུམ་ནི་ཅོད་པན་གྱི་དབང་ངོ་། ། དེ་ནས་ཕྱག་རྒྱའི་དབང་གི་དོན་དུ་ཙ་ཀ་ལི་ལ་རིགས་ལྔའི་ཕྱག་མཚན་དང་། ཕྱག་མཚན་ལྔས་ཡུ་བ་བྱས་པའི་དྲིལ་བུ་ལག་ཏུ་བྱིན་ཏེ། ཨོཾ་བུདྡྷ་མུ་དྲ་སོགས་བརྗོད་ཅིང་ལག་པ་གཡས་གཡོན་དུ་སྦྱིན་ཚར་བ་དང་། ཞེས་གསུངས་ཤིང་དབང་བསྐུར་བས་རིགས་ལྔ་དང་ཡེ་ཤེས་ལྔའི་དབང་ཐོབ་པའི་མོས་པ་མཛོད།

དེ་ནི་རྡོ་རྗེ་དྲིལ་བུའི་དབང་ངོ་། ། མིང་གི་དབང་གི་དོན་དུ་དམིགས་པ་འདི་བཞིན་དུ་མཛོད། སློབ་དཔོན་དང་ནམ་མཁར་བཞུགས་པའི་ལྷ་རྣམས་ཀྱིས་རིགས་ལྔའི་མིང་བཏགས་པའི་མོས་པ་མཛོད། ཅེས་བརྗོད་ཅིང་སློབ་དཔོན་གྱིས་རྡོ་དྲིལ་ལྷན་ཅིག་ཏུ་སློབ་མའི་སྤྱི་བོ་ལ་སོགས་པའི་གནས་ལྔར་དཀྲོལ་ཞིང་། ཨོཾ་བུདྡྷ་ན་མ་སོགས་ལྔ་བརྗོད་དེ་རྡོ་རྗེ་སེམས་དཔའ་ཞེས་པའི་དེ་བཞིན་གཤེགས་པའོ། ། ཞེས་གསུང་ཞིང་དབང་བསྐུར་བས་མ་འོངས་པ་ན་སངས་རྒྱས་ཀྱི་མཚན་ངེས་པ་ཅན་ཐོབ་པར་བྱས་པ་ཡིན། དེ་དག་ནི་ཡེ་ཤེས་ལྔའི་རང་བཞིན་རིགས་ལྔའི་དབང་ངོ་། ། དེ་དག་བརྟན་པའི་ཕྱིར། ཕྲིན་ལས་ཀྱི་དབང་གི་དོན་དུ་རྡོ་རྗེ་དྲིལ་བུ་མཉམ་དུ་སློབ་མའི་ལག་པར་རེག་ཙམ་བྱིན་ཏེ། ཨོཾ་བཛྲ་ཀརྨཱ་ཨ་བྷྀ་ཥིཉྩ་ཧཱུྃ་ཨ། ཞེས་གསུང་ཞིང་དབང་བསྐུར་བས་ཕྲིན་ལས་བཞིའི་སྒོ་ནས་གཞན་དོན་འབད་མེད་དུ་བྱེད་ནུས་པ་ཡིན་ནོ། །
དེ་ནི་རྡོ་རྗེའི་བརྟུལ་ཞུགས་སོ། ། དེ་རྣམས་ཀྱིས་རྡོ་རྗེ་སློབ་མའི་དབང་སོང་ནས། རྡོ་རྗེ་སློབ་དཔོན་གྱི་དབང་གི་དོན་དུ་འཁོར་ལོ་རེ་ཕྱག་ཏུ་གཏད་ཅིང་དབང་བསྐུར་བའི་མོས་པ་མཛོད། ཅེས་དང་། འཁོར་ལོ་བྲིས་པའི་ཙ་ཀ་ལི་ལག་ཏུ་གཏད་ཅིང་སློབ་མའི་སྙིང་ཁར་གཏུགས་པ་རེ་བྱས་པའི་མོས་པ་མཛོད། ཨོཾ་བཛྲ་ཙཀྲ་ཨ་བྷྀ་ཥིཉྩ་ཧཱུྃ་བྷྲུྃ། ཞེས་གསུང་ཞིང་དབང་བསྐུར་བའི་རྐྱེན་གྱིས་ཁྱེད་རང་རྣམས་སེང་གེས་བཏེགས་པའི་སྣ་ཚོགས་པདྨ་དང་ཟླ་བའི་གདན་གྱི་སྟེང་དུ་རྣམ་སྣང་ཆེན་པོའི་རང་བཞིན་རྡོ་རྗེ་སེམས་དཔའ་སྐུ་མདོག་དཀར་པོ་རྡོ་རྗེ་དང་དྲིལ་བུ་འཛིན་པ། དར་དང་རིན་པོ་ཆེའི་རྒྱན་གྱིས་བརྒྱན་པ་རེ་རེར་གསལ་ལམ་སྟེ་གྱུར་པའི་མོས་པ་མཛོད། དེ་ནས་བདག་པོའི་དབང་ངམ། སྐུའི་དམ་ཚིག་གི་དོན་དུ་རྡོ་དྲིལ་ལག་པ་གཡས་ཀྱིས་ལྷན་ཅིག་ཏུ་སློབ་མའི་སྤྱི་བོ་ལ་སོགས་པའི་གནས་ལྔར་དཀྲོལ་ཏེ།
ཨོཾ་བུདྡྷ་ཙཀྲ་སོགས་ལྔ་བརྗོད། ཅེས་གསུངས་ཤིང་དབང་བསྐུར་བས་ཁྱེད་རང་རྣམས་རིགས་ཐམས་ཅད་ཀྱི་བདག་པོར་དབང་ཐོབ་པའི་མོས་པ་མཛོད། དེ་ནས་གར་བསྐོར་དང་བཅས་པའི་ཕྱག་ཆེན་ལྔ་དཔོན་སློབ་གཉིས་ཀས་མཛད་པ་ཞུ། ཞེས་ཕྱག་རྒྱ་དང་བཅས་ལ་ཨོཾ་བུདྡྷ་ཙཀྲ་སོགས་གོང་བཞིན་ལྔ་བརྗོད། ཞེས་དབང་བསྐུར་བས་ཁྱེད་རང་རྣམས་རིགས་ལྔ་སྤྲོ་བ་པོ་རྣམ་སྣང་རྡོ་རྗེ་སེམས་དཔར་གྱུར་པའི་མོས་པ་མཛད་དེ་ཕྱག་རྒྱ་སྐུའི་དམ་ཚིག་གོ ། དེ་ནས་རྡོ་རྗེ། ཆོས་འབྱུང་། པདྨ། སྤྱན། ཨུཏྤལ་ཏེ་ཡུམ་ལྔའི་ཕྱག་མཚན་བྲིས་པའི་ཙ་ཀ་ལི་སློབ་མའི་སྤྱི་བོ་ལ་སོགས་པའི་གནས་ལྔར་བཞག་ཅིང་།
ཨོཾ་བུདྡྷ་དྷ་ར་ལ་སོགས་ལྔ་བརྗོད་ཅིང་། མཐར་ལག་པ་གཡོན་དུ་སྦྱིན་པས་དྲན་པ་དང་ཤེས་རབ་དང་ལྡན་པར་གྱིས་ཤིག ཅེས་གསུངས་ཏེ་དབང་བསྐུར་བའི་མོས་པ་མཛོད། དེ་ནི་གསུང་གི་དམ་ཚིག་ཡིན། དེ་ནས་རིགས་ལྔའི་ཕྱག་མཚན་བྲིས་པའི་ཙ་ཀ་ལི་སློབ་མའི་སྤྱི་བོ་ལ་སོགས་པའི་གནས་ལྔར་གཏུགས་ཏེ་མཐར་ལག་པ་གཡས་སུ་སྦྱིན་ལ། ཨོཾ་བུདྡྷ་གུ་ཧྱ་སོགས་ལྔ་བརྗོད། དེ་ལྟར་ན་ཐབས་ཡེ་ཤེས་ལྔའི་རྟོགས་པ་བསྐྱེད་པར་གྱིས་ཤིག ཅེས་གསུངས་ཏེ་ཐུགས་ཀྱི་དམ་ཚིག་གི་དོན་ཏོ། ། རྡོ་རྗེ་དང་དྲིལ་བུ་ཐུགས་ཁར་བསྣོལ་ཏེ། ཨོཾ་པྲཉྫཱ་ཨུཏྤ་སོགས་བརྗོད།
དེ་ལྟར་ཁྱེད་ལ་རྡོ་རྗེ་དྲིལ་བུ་བྱིན་ཏེ་དབང་བསྐུར་བས་ཁྱོད་རྡོ་རྗེ་སློབ་དཔོན་དུ་གྱུར་པ་ཡིན་པས་ཐབས་ཤེས་རབ་སྟོང་པ་དང་སྙིང་རྗེ་ཆེན་པོ་མི་འབྲལ་བའི་སྒོ་ནས་སེམས་ཅན་གྱི་དོན་གྱིས་ཤིག དེ་ནས་དེ་རིང་ཕྱིན་ཆད་བུ་ཁྱོད་ཀྱིས། ། སོགས་ཤླཽ་ཀ་གཅིག་དང་། ཨོཾ་རཏྣ་ཙཀྲ་ཨ་བྷི་ཥིཉྩ་མཾ་སོགས་རིན་ཆེན་སྣ་བདུན་གྱི་ཙ་ཀ་ལི་རིམ་པ་བཞིན་སྦྱིན་ཚར་བ་དང་། དེ་ལྟར་སྦྱིན་པའི་གནས་སྐབས་སུ་འཁོར་ལོས་བསྒྱུར་བའི་རྒྱལ་སྲིད་དང་། མཐར་ཐུག་ཀུན་རིག་རྣམ་པར་སྣང་མཛད་ཀྱི་གོ་འཕང་ཐོབ་པར་འགྱུར་བ་ཡིན་ནོ། ། དེ་ནས་བཀའི་དབང་བསྐུར་བ་ནི། དེ་ལྟར་མཐའ་བརྟེན་རྣམས་གྲུབ་ནས། བཀའ་བསྒོ་བ་འདི་ལ་གསན་པས་ཁྱབ་པར་གདའ། ཚེ་འདིའི་བདེ་བ་མ་ལུས་དང་། །
སོགས་བརྗོད་ནས། དེའི་དོན་ནི་འདི་ཡིན་ཏེ། དབང་ཐོབ་ནས་དམ་ཚིག་ལ་བསྲུང་སྡོམ་ཚུལ་བཞིན་དུ་བྱས་ན་སངས་རྒྱས་ཀྱི་གོ་འཕང་མྱུར་དུ་འགྲུབ་པས་ཚེ་འདི་ཕྱིའི་བདེ་སྐྱིད་ཙམ་ལ་མ་ལྟོས་དངོས་གྲུབ་ཐམས་ཅད་འབྱུང་བར་འགྱུར་བས་བླ་མ་མཉེས་པར་བྱ་དགོས་སོ། ། བླ་མ་མ་མཉེས་ན་སྡུག་བསྔལ་ཐམས་ཅད་ཐོབ་པར་འགྱུར་བས་བླ་མ་མཉེས་པའི་སྒོ་ནས་རྡོ་རྗེ་སྤུན་སོགས་རང་གི་གྲོགས་སུ་ཤེས་པར་བྱས་ནས་བརྙས་པ་དང་། མཁོན་འཛིན་མི་བྱེད་པར་ཕན་སེམས་དང་ལྡན་པའི་སྒོ་ནས་དམ་ཚིག་རྣམས་ལ་ནན་ཏན་དུ་བྱ་དགོས་སོ། ། དེ་རྣམས་ཀྱིས་བཅོམ་ལྡན་འདས་ཀུན་རིག་རྣམ་པར་སྣང་མཛད་ཀྱི་དཀྱིལ་འཁོར་དུ་དབང་བསྐུར་བ་ཟབ་མོ་ཐོབ་པ་ཡིན་པས་དེ་དག་ནི་གནས་སྐབས་སུ་ཁས་བླངས་པའི་དམ་ཚིག་དང་སྡོམ་པ་རྣམས་བསྲུང་སྡོམ་ཚུལ་བཞིན་དུ་བགྱི་སྙམ་པས་འདིའི་རྗེས་ཟློས་ལན་གསུམ་གྱི་བར་དུ་མཛོད། གཙོ་བོས་ཇི་ལྟར་སོགས་དང་། དེ་ལྟར་དབང་ཡོངས་སུ་རྫོགས་པའི་གཏང་རག་ཏུ་མཎྜལ་འབུལ་བ་ཞུ། ཞེས་མཎྜལ་བདུན་མ་རྒྱས་པ་ཕུལ་ལ། མ་ཚང་བ་མེད་པ་འདི་ཉིད་ནི་བླ་མ་དང་དཀྱིལ་འཁོར་གྱི་གཙོ་བོ་ཐ་དད་མེད་པ་ལ་དབང་བསྐུར་ཟབ་མོ་ཐོབ་པའི་གཏང་རག་ཏུ་དབུལ་བར་བགྱིའོ་སོགས་བརྗོད།
དེ་ལྟར་མཎྜལ་ཕུལ་ནས་ལུས་ལོངས་སྤྱོད་ཐམས་ཅད་བླ་མ་ལ་འབུལ་ཞིང་ཆ་ཤས་ལོངས་སྤྱད་དུ་གསོལ་སྙམ་པས་འདིའི་རྗེས་ཟློས་ལན་གསུམ་མཛོད། དེང་ནས་བརྩམས་ཏེ་སོགས་བརྗོད། དེ་རྣམས་ཀྱིས་ཀུན་རིག་རྩ་བའི་དཀྱིལ་འཁོར་དུ་དབང་བསྐུར་བ་ཐོབ་པས་རང་གཞན་གྱི་དོན་རྒྱ་ཆེ་བ་མཛོད། བསོད་ནམས་འདི་ཡིས་སོགས་བརྗོད་ལ་སློབ་མ་རྣམས་རང་གནས་སུ་བཏང་བ་སྟེ་ཚེ་ལྡན་དབང་གི་རྗེས་སུ་བཟུང་བ་སོང་ནས། ཚེ་འདས་སྡིག་པ་སྦྱང་བས་རྗེས་སུ་བཟུང་བ་ནི། སྔར་སྦྱོར་བའི་སྐབས་སུ་དཀྱིལ་འཁོར་གྱི་ལྷོ་ཕྱོགས་སུ་སྦྱོང་སྟེགས་ཤིང་ལེབ་བམ། གཡམ་པ་ཁྲུ་གང་པ་ལྟ་བུ་ཇི་ལྟར་པ་ལ་ཆུ་ཚོན་ནམ། རེ་ཁ་དཀར་པོས་པདྨ་འདབ་བརྒྱད་བྲིས། དེའི་ལྟེ་བར་འཁོར་ལོ་སྔོན་པོ་རྩིབས་བརྒྱད་པ་བྲིས་ཏེ། རས་ལ་སོགས་པའི་སྟེང་དུ་བཞག
དེའི་སྟེང་དུ་བྲི་རྟེན་གྱི་གོས་ལ་སོགས་པ་གང་རུང་ལ་མིང་བྱང་བྲིས་པའི་ཤོག་བུ་སྨྱུག་མའམ་ཤིང་ལྟ་བུ་གང་ཡང་རུང་བ་ལ་བཏགས་པ་བཙུགས་ཤོག་བུ་ལ་མི་བྱང་ནི་མདུན་ལ་པདྨའི་སྟེང་དུ་ནི་བྲིས། མཐའ་ལ་འོད་ཟེར་པ་ཊ་དང་། སྟེང་དུ་གདུགས་བྲིས་པའི་ཡུ་བ་པདྨ་ལ་བཙུགས། ཤོག་བུའི་རྒྱབ་ལ་འཇིག་རྟེན་འདི་ནས་འཇིག་རྟེན་ཕ་རོལ་ཏུ་ཚེ་ལས་འདས་གཤིན་པོའི་མིང་གང་ཡིན་པ་བྲིས་ཏེ། ཆེ་གེ་མོ་ཞེས་བགྱི་བ་དུས་འདི་ནས་བཟུང་སྟེ་སྙིང་པོ་བྱང་ཆུབ་ལ་མཆིས་ཀྱི་བར་དུ་དཀོན་མཆོག་རིན་པོ་ཆེ་རྣམ་པ་གསུམ་དང་། བཅོམ་ལྡན་འདས་ཀུན་རིག་རྣམ་པར་སྣང་མཛད་ཀྱི་ལྷ་ཚོགས་འཁོར་དང་བཅས་པ་བྱང་ཆུབ་སེམས་དཔའ་ཉེ་བའི་སྲས་བརྒྱད་ཐམས་ཅད་ལ་ཕྱག་འཚལ་ཞིང་སྐྱབས་སུ་མཆིའོ། ། སྡིག་པ་སྦྱང་དུ་གསོལ། ལམ་བསྟན་དུ་གསོལ། མྱུར་དུ་རྣམ་པ་ཐམས་ཅད་མཁྱེན་པ་རྫོགས་པའི་སངས་རྒྱས་ཀྱི་གོ་འཕང་ཐོབ་པར་མཛད་དུ་གསོལ་ཞེས་བྲིའོ། ། སྦྱང་ཆས་ཞི་བས་སྦྱང་བ་ལ་གཏོར་མ་གསུམ་ནི་ཕྱག་ལེན་ལ་བགེགས་གཏོར་འདྲ་བའི་འཐེབ་ཀྱུ་གསུམ་ལ་དཀར་རྒྱན་བརྒྱབ་པ་གཏོར་ཏེབ་སོ་སོར་རྩེ་གྱེན་དུ་བསྟན་ནས་བཞག་པ།
ཞི་དྲག་ཕྱེད་མས་སྦྱང་བ་ལ་ཏིང་ལོ་དང་ཆང་བུ་སྦྲགས་པ་གསུམ་གཏོར་ཏེབ་ཀྱི་སྲག་ཏུ་རིམ་པས་བཞག དྲག་པོས་སྦྱང་བ་ལ་གུ་གུལ་སོགས་དང་། སྡིག་པ་སྦྱང་བའི་ཏིལ། ཁྲུས་ལ་ཁྲུས་ལོང་། རས་སམ་དར་དཀར་པོ་ལ་དྲིའི་ཐིག་ལེ་ལྔའམ་ས་བོན་བྲིས་པ་སྐུ་ཕྱིས། བྱེ་མའམ་ཡུང་དཀར་སོགས་ལྔ་བཟླས་པ་ནམ་བྱེད་དུས་སྔགས་བཏབ་པ་སོགས་གཤིན་དོན་ལ་དགོས་པའི་ཡོ་བྱད་ཐམས་ཅད་བཤམས། དེ་ནས་བདག་འཇུག་ཡན་ཆད་ཐམས་ཅད་རྫོགས་པ་དང་། མིང་བྱང་སོགས་ཡཀྵས་བསངས། ཤཱུ་ནྱཱ་ཏས་སྟོང་པར་སྦྱངས། སྟོང་པའི་ངང་ལས་དཀྱིལ་འཁོར་གྱི་ལྷོ་ཕྱོགས་ཀྱི་སྦྱོང་སྟེགས་པདྨ་དཀར་པོ་འདབ་མ་བརྒྱད་པའི་ལྟེ་བར་འཁོར་ལོ་སྔོན་པོ་རྩིབས་བརྒྱད་པའི་ལྟེ་བའི་སྟེང་དུ་ནྲི་ལས་འཇིག་རྟེན་འདི་ནས་འཇིག་རྟེན་ཕ་རོལ་ཏུ་ཚེ་ལས་འདས་པ་མིང་གང་ཡིན་པ་དེ་ནས་བརྗོད་དེ།
ཆེ་གེ་མོ་ཞེས་བྱ་བ་ཕུང་པོ་ཁམས་དང་སྐྱེ་མཆེད་ཐམས་ཅད་ཡོངས་སུ་རྫོགས་པ་གསོན་པོའི་རྣམ་པ་ཇི་ལྟ་བ་བཞིན་དུ་གྱུར། ཅེས་བརྗོད། རང་གི་སྙིང་གའི་ཧཱུྃ་དང་། ཚེ་འདས་ཀྱི་སྙིང་ཀའི་ནྲི་ལས་འོད་འཕྲོས་པས་ཚེ་འདས་ཀྱི་རྣམ་ཤེས་ཁམས་གསུམ་གང་དུ་གནས་པ་ནས་བཀུག་པར་བསམ། ཁམས་གསུམ་རྣམ་རྒྱལ་གྱི་ཕྱག་རྒྱ་བཅས་ལ། ངག་ཏུ། ན་མོ་རྗེ་བཙུན་རྩ་བ་དང་བརྒྱུད་པའི་དཔལ་ལྡན་བླ་མ་དམ་པ་རྣམས་ཀྱི་བདེན་པ་དང་། སངས་རྒྱས་གྱི་བདེན་པ་དང་། ཆོས་ཀྱི་བདེན་པ་དང་། དགེ་འདུན་གྱི་བདེན་པ་དང་།
གསང་སྔགས་དང་རིགས་སྔགས་ཀྱི་རྒྱལ་པོ་ཁྲོ་བོ་རྣམས་ཀྱི་བདེན་པ། བཅོམ་ལྡན་འདས་ངན་སོང་ཐམས་ཅད་ཡོངས་སུ་སྦྱོང་བ་གཟི་བརྗིད་ཀྱི་རྒྱལ་པོ་ཀུན་རིག་རྣམ་པར་སྣང་མཛད་འཁོར་དང་བཅས་པའི་བདེན་པ་དང་། བདེན་པ་ཆེན་པོས་བྱིན་གྱིས་རླབས་ཀྱིས། འཇིག་རྟེན་འདི་ནས་འཇིག་རྟེན་ཕ་རོལ་ཏུ་ཚེ་ལས་འདས་པ་མིང་འདི་ཞེས་བྱ་བ་ཁམས་གསུམ་རིགས་དྲུག་སྐྱེ་གནས་བཞི་གང་ན་གནས་ཀྱང་སྐད་ཅིག་ཉིད་ལ་སྡིག་པ་སྦྱོང་བའི་རྟེན་འདི་ལ་མཆིས་པར་གྱུར་ཅིག ཨོཾ་ཊཀྐི་ཧཱུྃ་ཛཿ ཞེས་པ་ལན་གསུམ། ཨོཾ་ཤྭ་དྷ་ནེ་ཤྭ་དྷ་ནེ་སརྦ་པཱ་པཾ་ཨ་པ་ན་ཡེ་ཧཱུྃ་ཕཊ྄། ཅེས་བརྗོད་པས་བར་དོའམ་རིགས་དྲུག་གང་ན་གནས་པ་ནས་རྣམ་ཤེས་བཀུག་སྟེ་རྟེན་ལ་ཐིམ་པར་བསམ་མོ། ། དེ་ནས་སྡིག་པ་བྲལ་བའི་ཕྱིར་ལག་པ་གཉིས་རྡོ་རྗེའི་བསྡམས་པ་ལས་གུང་མོ་གཉིས་དང་ཐ་མ་བཞི་རྩེ་སྤྲད་པ་མཉེ་ཞིང་། ཨོཾ་སརྦ་བིད་སརྦ་པཱ་པྃ་བི་ཤྭ་དྷ་ནི་ཧཱུྃ་ཕཊ྄་སྭཱཧཱ།
ཨོཾ་སརྦ་བིད་ཏྲ་ཐ། ཨོཾ་བཛྲ་པ་ཎི་བི་སྥོ་ཊ་ཡ། སརྦ་ཨ་པ་ན་ཡ། བནྡྷ་ནི་པྲ་མོཀྵ་ཡ། སརྦ་ཨ་པ་ན་ག་ཏི་བྷྱཿ སརྦ་ས་ཏྭན། ཨོཾ་སརྦ་ཏ་ཐཱ་ག་ཏ་བཛྲ་ས་མ་ཡ་ཏྲ་ཐ། ཞེས་བརྗོད་པས་སྡིག་པ་བྲལ་བར་བསམ་ལ། བཛྲ་བནྡྷ་ཞེས་བརྗོད་ཅིང་རྡོ་རྗེ་བསྡམས་པ་བྱས། ཡང་བཛྲ་གནྡྷ་ཏྲ་ཐ།
ཞེས་བརྗོད་ཅིང་རྡོ་རྗེ་བསྡམས་པ་ཁ་ཕྱེ་སྟེ་སེ་གོལ་བརྡབ། སྔགས་གཉིས་དང་ཕྱག་རྒྱ་གོང་བཞིན་ལན་གསུམ། ཡང་རྡོ་རྗེ་ཁུ་ཚུར་གཉིས་སྤྱི་བོ་ལ་སོགས་པའི་གནས་རྣམས་སུ་གཏུག་པར་བསམ་ཞིང་། ཨོཾ་སརྦ་བིཏ་བཛྲ་ཨ་དྷི་ཏིཥྛ་ཛྙཱ་ན་ས་མ་ཡེ་ཧཱུྃ། ཚེ་འདས་ཀྱི་རྣམ་པར་ཤེས་པ་ཨ་དཀར་པོ་དྲི་མ་མེད་པ་སྦྱང་རུང་གི་རྣམ་པ་ཅན་དུ་གྱུར། དེ་ནས་ཞི་བས་བགེགས་སྦྱང་བའི་ཕྱིར། རྟེན་གྱི་མདུན་དུ་སྦྱོང་སྟེགས་ཇི་ལྟར་རིགས་པའི་སྟེང་དུ་གཏོར་ཐེབ་ལ་སོགས་པའི་སྣོད་གསུམ་དང་། ཏིང་ལོ་དང་ཆང་བུ་སྦྲགས་པ་གསུམ་པོ་གཏོར་ཐེབ་ཀྱི་སྲག་རྣམས་སུ་ཏིང་ལོ་རྣམས་སྦར་ལ་བཞག གཏོར་མ་གསུམ་ཆུས་སྦྱངས་ལ། མཆོད་གཡོག་པས་གཏོར་མ་གསུམ་རེ་རེ་ཞིང་མིང་བྱང་གི་རྟེན་ལ་གཡས་སུ་བསྐོར་བའི་ཚུལ་བྱ་ཞིང་།
དཔོན་སློབ་ཐམས་ཅད་ཀྱི་ཕྱག་གཡས་སྐྱབས་སྦྱིན་གྱི་ཕྱག་རྒྱ་གཡས་ཕྱོགས་སུ་བསྐོར་ཞིང་མཐར་སེ་གོལ་གཏོགས་ལ། བྱིན་རླབས་མི་དགོས་པས། ཨོཾ་སརྦ་བིགྷྣན་ན་མཿསརྦ་ཏ་ཐཱ་ག་ཏ་བྷྱོཿབི་ཤྭ་མུ་ཁེ་བྷྱཿསརྦ་ཐཱ་ཁཾ་ཨུཏྒ་ཏེ་སྥ་ར་ཎ་ཨི་མཾ་ག་ག་ན་ཁཾ་གྲྀཧྞ་དཾ་བ་ལྱཱ་དི་སྭཱཧཱ། ལན་གསུམ་བརྗོད། མཆོག་གཡོག་པས་གཏོར་མ་བླངས་སྣོད་ཅིག་ཏུ་བསགས། ཞི་དྲག་ཕྱེད་མས་སྦྱང་བ་ནི། ཏིང་ལོ་དང་ཆང་བུ་རྟེན་ལ་མཆོད་གཡོག་པས་གོང་བཞིན་བསྐོར་ཞིང་གཏོར་མའི་འཁྲིས་སུ་བཞག དཔོན་སློབ་རྣམས་ཀྱིས་རྡོ་རྗེ་གསོར་ཞིང་སུམྦྷ་ནི་ཟློས་པ་ལན་གསུམ་བྱས་ལ་མཆོད་གཡོག་པས་གཏོར་མ་དང་ཏིང་ལོ་སོགས་ཕྱི་རོལ་ཏུ་དོར། འཇིག་རྟེན་འདི་ནས་འཇིག་རྟེན་ཕ་རོལ་ཏུ་ཚེ་ལས་འདས་པ་མིང་ནས་བརྗོད་ཆེ་གེ་མོ་འདི་ཞེས་བྱ་བ་གསོན་གྱི་དུས་ན་ཚེ་གནས་པ་ལ་བར་དུ་གཅོད་ཅིང་། གཤིན་གྱི་དུས་ན་སྡིག་པ་སྦྱོང་བ་ལ་བར་དུ་གཅོད་པར་བྱེད་པའི་གདོན་བགེགས་ལོག་པར་འདྲེན་པ་ཐམས་ཅད་གཏོར་མ་ལམ་བརྔན།
ཏིང་ལོ་ལམ་སྒྲོན། ཆང་བུ་ལམ་རྒྱགས་ཀྱི་ཚུལ་དུ་ཁྱེར་ལ་ས་ཕྱོགས་འདིར་མ་གནས་པར་གཞན་དུ་སོངས་ཤིག ཅེས་བརྗོད། དྲག་པོའི་སྦྱང་བ་ནི། དཔོན་སློབ་ཐམས་ཅད་ཁྲོ་བོའི་ང་རྒྱལ་དང་ལྡན་པས་རྡོ་རྗེ་དྲིལ་བུ་དང་སློབ་དཔོན་གྱིས་སྤོས་ཐོགས་ཏེ། རང་གི་སྙིང་ཁ་ནས་འོད་ཟེར་འཕྲོས་ཏེ། ཁྲོ་བོ་མེ་ལྟར་འབར་བ་ལ་ཡེ་ཤེས་ཀྱི་ཁྲོ་བོའི་ཚོགས་དཔག་ཏུ་མེད་པས་བསྐོར་བ་ཨོཾ་བཛྲ་མ་ཧཱ་ཀྲོ་དྷ་ར་ཛ་ས་པ་རི་ཝཱ་ར་བཛྲ་ས་མ་ཡ་ཛཿ ཞེས་བརྗོད་ཅིང་གདངས་དང་བཅས་པས། ཡེ་ཤེས་བསྐལ་པ་མེ་ལྟར་འབར་བའི་འོད། ། ཅེས་སོགས་ཀྱིས་སྤྱན་དྲངས།
ཨརྒྷྃ་སོགས་ཀྱིས་མཆོད། དྲིལ་གསིལ་གདངས་དང་བཅས་པས། ཧཱུྃ་ཆོས་ཉིད་སྟོང་པ་གཉིས་མེད་ངང་ཉིད་ལས། ། སོགས་བསྟོད་པ་རྒྱས་པ་ཚར་གཅིག འཇིགས་པའི་ཧཱུྃ་སྒྲ་སོགས་ཤླཽ་ཀ་ལན་གསུམ་བརྗོད། དེ་ནས་དཔོན་སློབ་རྣམས་ཀྱིས་ཁྲོ་བོའི་ང་རྒྱལ་དང་ལྡན་པས་ཧཱུྃ་མཛད་ཀྱི་ཕྱག་རྒྱ་བཅས་ལ། ན་མོ་རྗེ་བཙུན་རྩ་བ་དང་བརྒྱུད་པར་བཅས་པའི་དཔལ་ལྡན་བླ་མ་དམ་པ་རྣམས་ཀྱི་བདེན་པ་དང་། སངས་རྒྱས་ཀྱི་བདེན་པ་ཞེས་པ་ནས་བདེན་པ་ཆེན་པོས་བྱིན་གྱིས་རླབས་ཀྱིས། འཇིག་རྟེན་འདི་ནས་འཇིག་རྟེན་ཕ་རོལ་ཏུ་ཚེ་ལས་འདས་པ་ཆེ་གེ་མོ་ཞེས་བགྱི་བ་ལ་བར་དུ་གཅོད་པར་བྱེད་པའི་གདོན་བགེགས་ལོག་པར་འདྲེན་པ་གང་ཡིན་པ་དེ་དག་ལ་རྒྱུད་སྡེ་དང་མཐུན་པའི་སྦྱང་བ་རྣམ་པར་དག་པ་བྱས་ཟིན་པས་དེས་ཚིམ་པར་གྱིས་ལ་ཞི་བའི་སེམས་དང་ལྡན་པས་སའི་ཕྱོགས་འདིར་མ་གནས་པར་གཞན་དུ་སོང་ཞིག གལ་ཏེ་མི་འགྲོ་བ་དེ་དག་ལ་དུས་གསུམ་གྱི་དེ་བཞིན་གཤེགས་པ་རྣམས་ཀྱི་ཐུགས་གཉིས་སུ་མེད་པའི་ཡེ་ཤེས་ལས་བྱུང་བའི་ཁྲོ་བོའི་རྡོ་རྗེ་ཡེ་ཤེས་ཀྱི་མེ་འབར་ཞིང་རབ་ཏུ་འབར་བ་འདིས་མགོ་ཚལ་པ་བརྒྱར་འགས་པར་འགྱུར་རོ། །
ཞེས་དྲག་ཏུ་བརྗོད་ལ། རྟེན་གུ་གུལ་གྱིས་བདུག་ནས། ཡུངས་ཀར་དང་ནས་བསྲེས་པས་བྲབ། རོལ་མོའི་སྒྲ་དྲག་ཏུ་བྱ་ཞིང་། སུམྦྷ་ནི་སོགས་དྲག་སྔགས་མང་དུ་བརྗོད། སེམས་ཀྱིས་བགེགས་ཐམས་ཅད་ཕྱི་རོལ་ཏུ་བྲོས་པར་བསམ་མོ། ། དེ་འདྲ་བ་ལན་གསུམ་བྱ། སྡིག་པ་སྦྱང་བ་ནི། མཆོད་གཡོག་པའི་མདུན་དུ་ཏིལ། གཡས་སུ་མེ།
གཡོན་དུ་ཆུ་བཞག ཏིལ་མཆོད་གཡོག་པས་ལག་མཐིལ་གཉིས་སུ་བླུགས་ལ། རྟེན་ལ་ཁ་ཕྱོགས་པས་ལག་པ་གཡས་ཀྱིས་གཡས་དང་། གཡོན་གྱིས་གཡོན་དུ་བསྐོར། གཉིས་ཀ་གཤིབས་ལ་གཡས་གཡོན་དུ་བསྐོར་ཞིང་མཐར་ལག་པ་བསྣོལ་ཏེ་གཡས་ཀྱི་མེ་དང་། གཡོན་གྱི་ཆུ་ལ་སྔགས་དང་བསྟུན་ནས་དོར། དེ་བཞིན་གསུམ་བྱས་ཏེ་གཡས་ཀྱི་ཡེ་ཤེས་ཀྱི་མེས་བསྲེགས། གཡོན་གྱི་རྒྱ་མཚོའི་ཆུས་བཀྲུས་པར་བསམ་ལ། དཔོན་སློབ་རྣམས་ཀྱིས་ངག་ཏུ་འཇིག་རྟེན་འདི་ནས་འཇིག་རྟེན་ཕ་རོལ་ཏུ་ཚེ་ལས་འདས་པ་ཆེ་གེ་མོ་ཞེས་བགྱི་བའི་ཚེ་འཁོར་བ་ཐོག་མ་མེད་པ་ནས་བསགས་པའི་སྡིག་པ་དང་སྒྲིབ་པ་ཐམས་ཅད་སྙིང་ཁར་ཡི་གེ་ཀྃ་ནག་པོའི་རྣམ་པར་གནས་པ་སྣ་སྒོར་སྡིག་པ་ར་ཅན་གྱི་རྣམ་པར་ཐོན་ནས་མདུན་གྱི་ཏིལ་ལ་ཐིམ་པ་དེ་ཉིད་གཡས་སུ་ཡེ་ཤེས་ཀྱི་མེས་བསྲེགས་ཤིང་། གཡོན་དུ་རྒྱ་མཚོའི་ཆུས་བཀྲུས་པར་གྱུར།
ཨོཾ་སརྦ་པཱ་པཾ་ད་ཧ་ན་བྷསྨིན་ཀུ་རུ་སྭཱཧཱ། ཞེས་སྔགས་ལན་གསུམ་བརྗོད་ཅིང་། མཆོད་གཡོག་པས་ཆུ་དེའི་ཁར་མེ་ནས་ཅུང་ཟད་བླུགས་ཏེ་རྒྱ་མཚོ་ཆེན་པོར་དོར་བར་བསམ་ལ་ཕྱི་རོལ་ཏུ་དོར། དཔོན་སློབ་རྣམས་ཀྱིས་ཚེ་ལས་འདས་པ་ཆེ་གེ་མོའི་སྡིག་པ་དང་སྒྲིབ་པ་ཐམས་ཅད་བྱང་ཞིང་དག་པར་གྱུར་ཅིག ཅེས་བརྗོད་ཅིང་བསམ། དེ་ནས་གོང་དུ་བཤམས་པའི་བྱེ་མའམ་ཡུངས་དཀར་ལ་རྩ་རིག་ལ་སོགས་པ་ལྷ་སྔགས་ཚར་རེ་བཟླས་ལ་སྔགས་བཏབ་ཅིང་བྱང་བུ་ལ་བྲབ་ཅིང་། དེ་བཞིན་དུ། ཨོཾ་སརྦ་པཱ་པཾ་བི་ཤྭ་དྷ་ནེ་བཛྲ་ཧཱུྃ་ཕཊ྄། ཨོཾ་སརྦ་ཀརྨཱ་ཨ་ཝ་ར་ཎ་ནི་བྷསྨིན་ཀུ་རུ་ཧཱུྃ་ཕཊ྄། ཨོཾ་བྲུཾ་བི་ན་ཤ་ཡ་ཨ་ན་ར་ཎ་ནི་ཧཱུྃ་ཕཊ྄།
ཨོཾ་དྲུཾ་བི་ཤྭ་དྷ་ཡ་ཨ་ཝཱ་ར་ཎ་ན་ཧཱུྃ་ཕཊ྄། ཨོཾ་ཛྭ་ལ་ཛྭ་ལ་ཏ་ཀ་ཏ་ཀ་ཧ་ན་ཧ་ན་ཨ་ཝཱ་ར་ཎ་ནི་ཧཱུྃ་ཕཊ྄། ཨོཾ་སྲུཾ་ས་ར་ས་ར་པྲ་ས་ར་སརྦ་ཨ་ཝ་ར་ཎཱ་ནི་ཧཱུྃ་ཕཊ྄། ཨོཾ་ཧཱུྃ་ཧ་ར་ཧ་ར་སརྦ་ཨ་ཝ་ར་ཎཱ་ནི་ཧཱུྃ་ཕཊ྄། ཨོཾ་ཧཱུྃ་ཕཊ྄་སརྦ་ཨ་ཝ་ར་ཎཱ་ནི་བི་སྥོ་ཊ་ཡ་ཧཱུྃ་ཕཊ྄། ཨོཾ་བྷྲི་ཏ་བྷྲི་ཏ་སརྦ་ཨ་ཝ་ར་ནི་ཧཱུྃ་ཕཊ྄། ཨོཾ་ཏྲཊ་ཏྲཊ་སརྦ་ཨ་ཝ་ཎཱ་ནི་ཧཱུྃ་ཕཊ྄། ཨོཾ་ཙྪིནྡ་ཙྪིནྡ་སརྦ་ཨ་ཝ་ར་ཎ་ནི་ཧཱུྃ་ཕཊ྄། ཨོཾ་ད་ཧ་ད་ཧ་སརྦ་ན་ར་ག་ཏེ་ཧེ་དུ་ན་ཧཱུྃ་ཕཊ྄། ཨོཾ་པ་ཙ་པ་ཙ་སརྦ་པྲེ་ཏ་ག་ཏེ་ཧེ་དུ་ན་ཧཱུྃ་ཕཊ྄།
ཨོཾ་མ་ཐ་མ་ཐ་སརྦ་ཏིརྻ་ཀ་ག་ཏེ་ཧེ་དུ་ན་ཧཱུྃ་ཕཊ྄། ཅེས་སྔགས་རྣམས་ལན་གསུམ་བརྗོད་ཅིང་བྲབ་ལ། ན་མོ་རཏྣ་ཏྲ་ཡཱ་ཡ་སོགས། འཇིག་རྟེན་འདི་ནས་འཇིག་རྟེན་ཕ་རོལ་ཏུ་ཚེ་ལས་འདས་པ་ཆེ་གེ་མོ་ཞེས་བགྱི་བའི་སྡིག་པ་དང་སྒྲིབ་པ་ཐམས་ཅད་བྱང་ཞིང་དག་པར་གྱུར་ཅིག ཅེས་བརྗོད། དེ་ནས་ཁྲུས་ཀྱི་དོན་དུ་མཆོད་གཡོག་པས་སྐུ་ཕྱིས་ཕྲག་པ་གཡོན་པར་བཀལ། གཡས་ཀྱིས་རྣམ་རྒྱལ་བུམ་ཆུ་དང་། གཡོན་གྱིས་མེ་ལོང་ཐོགས་ལ། ཐོག་མར་བཟང་ཁྲུས་བྱ་བའི་ཕྱིར་མེ་ལོང་དཀྱིལ་འཁོར་ལ་བསྟན། མེ་ལོང་ནང་དུ་དཀྱིལ་འཁོར་ལྷ་ཚོགས་འཆར་བར་བྱས་ལ།
དཔོན་སློབ་རྣམས་ཀྱིས་དྲིལ་གསིལ་གདངས་དང་བཅས་པས་ཇི་ལྟར་བལྟམས་སོགས་དང་། ཨོཾ་སརྦ་ཏ་ཐཱ་ག་ཏ་སོགས་བརྗོད། འདི་ནི་ཁྲུས་མཆོག་དཔལ་དང་ལྡན། ། སོགས་སྔགས་བཅས། དེ་བཞིན་གཤེགས་པ་རྣམས་དང་དེ་སྲས་ལ། ། སོགས་སྔགས་བཅས་བརྗོད་ཅིང་སྣ་ཚོགས་རོལ་མོ་བྱ། མཆོད་གཡོག་པས་རྣམ་རྒྱལ་བུམ་ཆུས་སྐུ་རྣམས་བཀྲུས་པར་བསམ་ལ། མེ་ལོང་སྟེང་ལ་ཁྲུས་ཆུ་བླུག དེ་ནས་མཆོད་གཡོག་པས་སྐུ་ཕྱིས་ཕྲག་པ་གཡོན་ནས་ཕབ་སྟེ། མེ་ལོང་ནང་དུ་སྐུ་སོགས་གཟུགས་བརྙན་ཤར་བ་དེ་ཕྱིས་པར་བསམ་ལ།
དཔོན་སློབ་རྣམས་ཀྱིས། དེ་དག་སྐུ་ལ་མཚུངས་པ་མེད་པའི་གོས། ། གཙང་ལ་དྲི་རབ་བགོས་པས་སྐུ་ཕྱིས་སོ། ། ཨོཾ་ཧཱུྃ་ཏྲྃ་ཧྲཱི་ཨ་ཀ་ཡ་བི་ཤྭ་དྷ་ནེ་སྭཱཧཱ། ཞེས་སྐུ་ཕྱིས་པར་བསམ་ལ་ཕྱི་ཚུལ་བྱ། དེ་ནས་ཁྲུས་བྱས་པའི་ཆུ་དེ་སླར་རྣམ་རྒྱལ་བུམ་པའི་ནང་དུ་བླུགས་ལ། བྱང་རྟེན་མེ་ལོང་ནང་དུ་གཟུགས་བརྙན་ཤར་བར་བྱས་ལ་བུམ་ཆུས་བཀྲུ་ཞིང་དཔོན་སློབ་རྣམས་ཀྱིས་དྲིལ་གསིལ་གདངས་དང་བཅས་པས། འདི་ནི་སྦྱིན་པའི་རང་བཞིན་ཆུ། ། སེར་སྣའི་དྲི་མ་སྦྱོང་མཛད་ཅིང་། ། གཏོང་པ་དྲི་ཡིས་ལེགས་བགོས་ཆུས། །
ཁྲུས་ལེགས་མཛད་ལ་སྐུ་ཁྲུས་གསོལ། ། ཞེས་དང་། སྣ་ཚོགས་རོལ་མོ་དང་བཅས་པས་རྩ་རིག་ཚར་གཅིག་བརྗོད། དེ་བཞིན་དུ། འདི་ནི་ཚུལ་ཁྲིམསྎ ཁྲིམས་འཆལ་དྲི་མྎ ། ཚུལ་ཁྲིམས་དྲི་ཡིསྎ ། ཁྲུས་ལེགས་མཛད་སོགས་རྩ་རིག་དང་རོལ་མོ་འདྲ། འདི་ནི་བཟོད་པའི་རང་བཞིནྎ ། ཁོང་ཁྲོའི་དྲི་མྎ ། བཟོད་པ་དྲི་ཡིསྎ །
ཁྲུས་ལེགས་མཛད་སོགས་རྩ་རིགས་དང་རོལ་མོ་འདྲ། ། འདི་ནི་བརྩོན་འགྲུསྎ ། ལེ་ལོའི་དྲི་མྎ ། བརྩོན་འགྲུས་དྲི་ཡིསྎ ། ཁྲུས་ལེགས་མཛད་སོགས་རྩ་རིགས་དང་རོལ་མོ་འདྲ། འདི་ནི་བསམ་གཏནྎ ། རྣམ་གཡེངྎ ། བསམ་གཏན་དྲི་ཡིསྎ ། ཁྲུས་ལེགས་མཛད་སོགས་རྩ་རིག་དང་རོལ་མོ་འདྲ། ། འདི་ནི་ཤེས་རབྎ །
ཤེས་འཆལྎ ། ཤེས་རབ་དྲི་ཡིསྎ ། ཁྲུས་ལེགས་མཛདྎ ། སོགས་རྩ་རིག་དང་རོལ་མོ་སོགས་འདྲ། ཆུ་བོ་དྲུག་གིས་ཁྲུས་བྱས་པས། ། བག་ཆགས་རྣམ་དྲུག་སྦྱངས་ནས་ནི། ། གང་ལ་ཉེས་པ་མི་མངའ་ཞིང་། ། ཁྲུས་ལེགས་མཛད་ལ་ཕྱག་འཚལ་ལོ། ། ཞེས་དང་རྩ་རིག་སྣ་ཚོགས་རོལ་མོ་འདྲ། དྲི་ཆུ་དྲུག་གིས་ཁྲུས་བྱས་པས། །
དྲི་མ་རྣམ་དྲུག་སྦྱོང་མཛད་པ། ། རྒྱ་ཆེན་ཡོན་ཏན་དྲུག་ལྡན་པའི། ། ཁྲུས་ལེགས་མཛད་ལ་ཉེས་མི་མངའ། ། ཞེས་དང་རྩ་རིག དྲི་མ་རྣམ་དྲུག་དག་པ་ཡིས། ། ཡོན་ཏན་ཐམས་ཅད་དང་ལྡན་པ། ། སངས་རྒྱས་ཐམས་ཅད་མཆོད་དོན་དུ། ། དད་པས་བདག་གིས་ཁྲུས་བགྱི་འོ། ། ཞེས་བརྗོད་ཅིང་། ཚིགས་བཅད་སྔགས་དང་བཅས་པ་རེ་རེའི་མཇུག་ཏུ་བུམ་ཆུ་བླུགས་པའི་མཐར།
འཇིག་རྟེན་འདི་ནས་འཇིག་རྟེན་ཕ་རོལ་ཏུ་ཚེ་ལས་འདས་པ་ཆེ་གེ་མོས་གཙོ་བྱས་སེམས་ཅན་ཐམས་ཅད་ཀྱིས་ཕ་རོལ་ཏུ་ཕྱིན་པ་དྲུག་གི་མི་མཐུན་ཕྱོགས་དག་ནས། ཕ་རོལ་ཏུ་ཕྱིན་པའི་ཡོན་ཏན་ཕུན་སུམ་ཚོགས་པ་དང་ལྡན་པར་གྱུར་ཅིག དེ་ནས་ཉོན་མོངས་པའི་དུག་དང་། ཉོན་མོངས་པ་ལས་སྐྱེས་པའི་འབྱུང་བའི་དུག་སྦྱངས་ཤིང་བཀྲུས་པར་བསམ་ལ། སྔར་བཞིན་མེ་ལོང་ལྡན་ལ་བུམ་ཆུ་བླུག་ཅིང་། འདོད་ཆགས་ཞེ་སྡང་གཏི་མུག་གསུམ། ། འདི་དག་འཇིག་རྟེན་དུག་གསུམ་སྟེ། ། སངས་རྒྱས་བཅོམ་ལྡན་དུག་མི་མངའ། ། སངས་རྒྱས་བདེན་པས་དུག་བཅོམ་མོ། ། རྩ་རིག་དང་རོལ་མོྎ །
འདོད་ཆགསྎ ། འདི་དག་འཇིག་རྟེནྎ ། བཅོམ་ལྡན་དམ་ཆོསྎ ། དམ་ཆོས་བདེན་པསྎ ། རྩ་རིག་རོལ་མོྎ ། འདོད་ཆགསྎ ། འདི་དགྎ ། འཕགས་པའི་དགེ་འདུནྎ ། དགེ་འདུན་བདེན་པསྎ ། རྩ་རིག་དང་རོལ་མོྎ །
དཀོན་མཆོག་རིན་པོ་ཆེ་རྣམ་པ་གསུམ་གྱི་བདེན་པའི་བྱིན་རླབས་གྱིས་འཇིག་རྟེན་འདི་ནས་འཇིག་རྟེན་ཕ་རོལ་ཏུ་ཚེ་ལས་འདས་པ་ཆེ་གེ་མོ་ཞེས་བགྱི་བའི་ཉོན་མོངས་པ་དུག་གསུམ་གྱི་སྒྲིབ་པ་ཐམས་ཅད་བཅོམ་ནས་ལུས་ངག་ཡིད་གསུམ་དགེ་བ་གསུམ་དང་ལྡན་པར་གྱུར་ཅིག ཡང་མེ་ལོང་ལྡན་ལ་བུམ་ཆུ་བླུག་ཅིང་། ས་འདི་དུག་གི་ཕ་ཡིན་ཏེ། ། ས་འདི་དུག་གི་མ་ཡང་ཡིན། ། བདེན་པའི་བདེན་ཚིག་འདི་དག་གིས། ། དུག་གསུམ་ས་ཡི་ནང་དུ་སོང་། ། རྩ་རིག་དང་རོལ་མོ། ཆུ་ནི་དུག་གི་ཕ་ཡིན་ཏེ། ། སོགས་འདོན་པ་བསྒྱུར་ལ། མེ་འདིྎ །
རླུང་འདི་སོགས། དུག་གསུམ་རླུང་གི་ནང་དུ་སོང་། ། རྩ་རིག་རོལ་མོ་འདྲ། འཇིག་རྟེན་འདི་ནས་འཇིག་རྟེན་ཕ་རོལ་ཏུ་ཚེ་ལས་འདས་པ་ཆེ་གེ་མོས་གཙོ་བྱས་པའི་སེམས་ཅན་གྱི་འབྱུང་བ་བཞི་ལ་བརྟེན་པའི་ཉོན་མོངས་པ་རྣམ་རྟོག་རྒྱུ་དང་བཅས་པ་ཐམས་ཅད་འབྱུང་བ་བཞིའི་ཆོས་ཉིད་ཀྱི་ངང་དུ་ཐིམ་ནས། སྡུག་བསྔལ་རྒྱུ་དང་བཅས་པ་ཐམས་ཅད་བྲལ་བར་གྱུར་ཅིག ཅེས་བརྗོད། དེ་ནས་མཆོད་གཡོག་པས་ཁྲུས་ལོང་བཞག་ལ། རྣམ་རྒྱལ་བུམ་པ་གཡོན་པས་བཟུང་། གཡས་པ་ཀུ་ཤའི་རྩ་ལ་ཚིགས་བཅད་རེ་རེ་བསྟུན་རྟེན་ལ་འཐོར་ཚུལ་བྱ། དཔོན་སློབ་ཀྱིས་དྲིལ་གསིལ་གདངས་དང་བཅས་ཚིགས་བཅད་རེ་རེའི་མཇུག་ཏུ་དྲིལ་གསིལ་དང་།
རྟེན་ལ་མེ་ཏོག་གཏོར་ཞིང་། གང་ལ་སེར་སྣ་རྣམ་ཆགས་པ། ། རྣམ་བཅོམ་དྲི་མ་མེད་མཛད་ཅིང་། ། ཐུགས་ཞི་གནོད་པ་མི་མངའ་དེས། ། ཁྱེད་ལ་བདེ་ལེགས་མཛད་པར་འགྱུར། ། འདྲེན་པ་གང་ཞིག་འགྲོ་བ་རྣམས། ། ཐར་བའི་ལམ་དུ་འཇུག་མཛད་ཅིང་། ། ཆོས་རྣམས་ཐམས་ཅད་སྟོན་པ་སྟེ། ། ཁྱེད་ལ་བདེ་ལེགས་མཛད་པར་གྱུར། ། སྟོན་པ་འགྲོ་བ་རྣམས་ཀྱི་རྟེན། །
སེམས་ཅན་ཀུན་གྱི་དོན་གྱི་ཕྱིར། ། གང་ལ་བདེ་བ་མངའ་མཛད་དེས། ། ཁྱེད་ལྎ ། སྐྱོབ་པ་གང་ཞིག་བྱམས་པ་ཡིས། ། ཐུགས་ཀྱིས་འགྲོ་བ་འདི་དག་ཀུན། ། བུ་གཅིག་བཞིན་དུ་རྟག་བསྐྱངས་དེས། ། ཁྱེད་ལ་བདེྎ ། གང་ཞིག་འཁོར་བར་འགྲོ་བ་ཡི། ། སེམས་ཅན་ཀུན་གྱི་རྟེན་གྱུར་ཅིང་། ། གླིང་དང་དཔུང་གཉེན་གྱུར་པ་དེས། །
ཁྱེད་ལྎ ། གང་ཞིག་ཆོས་ཀུན་མངོན་སུམ་འགྱུར། ། གཙང་ཞིང་བཀྲུ་བ་མི་མངའ་ལ། ། གསུམ་གཙང་གཙང་མར་མཛད་པ་དེས། ། ཁྱེད་ལྎ ། དཔའ་བོ་ཆེན་པོ་གང་སྐྱེས་པ། ། ཕུན་སུམ་ཚོགས་དོན་གང་འབྱོར་ཞིང་། ། དོན་གྲུབ་ཚོགས་ཀྱང་འགྲུབ་པ་དེས། ། ཁྱེད་ལྎ ། གང་ཞིག་སྐྱེས་པའི་ས་རྣམས་ནི། །
ནགས་ཚལ་བཅས་པ་རབ་གཡོ་ཞིང་། ། སེམས་ཅན་ཐམས་ཅད་རབ་དགའ་དེས། ། ཁྱེད་ལྎ ། བྱང་ཆུབ་སྙིང་པོར་གཤེགས་པ་ན། ། ས་དག་རྣམ་དྲུག་གཡོས་གྱུར་ཅིང་། ། བདུད་ཡིད་མི་བདེར་གྱུར་པ་དེས། ། ཁྱེད་ལ་བདེ་ལེགས་མཛདྎ ། ཆོས་ཀྱི་འཁོར་ལོ་བསྐོར་བ་ན། ། འཕགས་པའི་བདེན་པ་རྣམས་གསུངས་ཤིང་། ། ཐུབ་པའི་སྙན་པ་གང་བྱུང་དེས། །
ཁྱེད་ལྎ ། ཡིད་འཕྲོག་གང་ཞིག་མུ་སྟེགས་བྱེད། ། ཐམས་ཅད་ཆོས་ཀྱིས་ཕམ་མཛད་ཅིང་། ། ཚོགས་ཀུན་དབང་དུ་མཛད་པ་དེས། ། ཁྱེད་ལྎ ། སངས་རྒྱས་ཁྱེད་ཅག་བདེ་ལེགས་མཛད། ། བརྒྱ་བྱིན་ཚངས་པའི་ལྷ་རྣམས་དང་། ། འབྱུང་པོ་ཀུན་གྱིས་བདེ་ལེགས་ནི། ། ཁྱེད་ལ་རྟག་ཏུ་སྦྱིན་གྱུར་ཅིག ། སངས་རྒྱས་བསོད་ནམས་མཐུ་དག་དང་། །
ལྷ་རྣམས་ཀུན་གྱི་བསམ་པ་ཡིས། ། ཁྱེད་ཀྱི་འདོད་དོན་གང་ཡིན་པ། ། དོན་དེ་དེ་རིང་གྲུབ་གྱུར་ཅིག ། རྐང་གཉིས་ཁྱེད་ཅག་བདེ་ལེགས་ཤོག ། རྐང་བཞི་ཁྱེད་ཅག་བདེ་ལེགས་ཤོག ། ཁྱེད་ཅག་ལམ་དུ་བདེ་ལེགས་ཤོག ། ཕྱིར་འོངས་དག་ཀྱང་བདེ་ལེགས་ཤོག ། ཉིན་མོ་བདེ་ལེགས་མཚན་བདེ་ལེགས། ། ཉི་མའི་གུང་ཡང་བདེ་ལེགས་ཤིང་། ། ཁྱེད་ཅག་ཀུན་ཏུ་བདེ་ལེགས་འགྱུར། །
ཁྱེད་ཅག་སྡིག་པར་མ་གྱུར་ཅིག ། ཅེས་དྲིལ་གསིལ་དང་། ནས་དང་བུམ་ཆུ་གཏོར། དེ་ནས་ཚེ་ལས་འདས་པ་ཆེ་གེ་མོས་གཙོ་བྱས་པའི་སྐྱེ་དགུ་ཐམས་ཅད་མི་མཐུན་པའི་ཕྱོགས་ཐམས་ཅད་ལས་རྒྱལ་ཞིང་ཤིན་ཏུ་བཀྲ་ཤིས་པར་གྱུར་ཅིག ཅེས་བརྗོད། དེ་ནས་བུ་ལ་སོགས་པའི་ཉེ་དུ་ཡོད་ན་མིང་བྱང་ལག་པ་གཉིས་ཀྱི་བར་དུ་བཟུང་ནས་ཕྱག་བྱེད་དུ་གཞུག མེད་ན་མཆོད་གཡོག་པས་བྱས་ཀྱང་བཏུབ། དཔོན་སློབ་རྣམས་ཀྱིས་ཐལ་མོ་སྦྱར་ལ་གདངས་དང་བཅས་པས། གཙོ་བོ་རྒྱལ་བ་འགྲོ་བའི་མགོན། ། འགྲོ་བ་སྐྱོབས་པའི་དོན་བརྩོན་པ། །
སྟོབས་ཆེན་འཇིགས་པ་རྣམ་སེལ་བ། ། བདག་ནི་སྐྱབས་སུ་མཆི་ལགས་སོ། ། དེ་ཡི་ཐུགས་སུ་ཆུད་པའི་ཆོས། ། འཁོར་བའི་འཇིགས་པ་སེལ་མཛད་པ། ། བྱང་ཆུབ་སེམས་དཔའི་ཚོགས་ལ་ཡང་། ། དེ་བཞིན་ཚེ་འདས་སྐྱབས་སུ་མཆི། ། ཚེ་འདས་འཇིགས་པ་ཆེར་མཐོང་ནས། ། ཀུན་ཏུ་བཟང་ལ་ཚེ་འདས་འབུལ། ། འཇམ་པའི་དབྱངས་ལ་ཚེ་འདས་ཀྱི། ། ལུས་འདི་བདག་གིས་དབུལ་བར་བགྱི། །
ཐུགས་རྗེའི་སྤྱོད་པ་མ་འཁྲུལ་བའི། ། སྤྱན་རས་གཟིགས་མགོན་དེ་ལ་ཡང་། ། ཉམ་ཐག་ང་རོས་འོ་དོད་འབོད། ། སྡིག་ལྡན་འདི་ལ་སྐྱབས་སུ་གསོལ། ། འཕགས་པ་ནམ་མཁའི་སྙིང་པོ་དང་། ། ས་ཡི་སྙིང་པོ་དག་དང་ནི། ། ཐུགས་རྗེའི་བདག་ཉིད་ཐམས་ཅད་ལ། ། ཕྱག་འཚལ་སྙིང་ནས་འོ་དོད་འབོད། ། གང་ཞིག་མཐོང་ནས་གཤིན་རྗེ་ཡི། ། ཕོ་ཉ་ལ་སོགས་སྡང་བ་རྣམས། །
སྐྲག་ནས་ཕྱོགས་བཅུར་འབྱེར་བྱེད་པ། ། རྡོ་རྗེ་ཅན་ལ་སྐྱབས་སུ་མཆི། ། དེ་ཡན་ཚར་གཅིག སྔོན་ཆད་ཁྱེད་ཀྱི་བཀའ་ལས་འདས། ། ད་ནི་འཇིགས་པ་ཆེར་མཐོང་ནས། ། ཁྱེད་ལ་སྐྱབས་སུ་མཆི་ལགས་ཀྱིས། ། འཇིགས་པ་མྱུར་དུ་བསལ་དུ་གསོལ། ། ཅེས་ཤླཽ་ཀ་གཅིག་པོ་ཚར་གསུམ་བརྗོད་ལ། ཚེ་ལས་འདས་པ་ཆེ་གེ་མོ་ཞེས་བགྱི་བ་དུས་འདི་ནས་བཟུང་སྟེ་བྱང་ཆུབ་སྙིང་པོ་ལ་མཆིས་ཀྱི་བར་དུ། དཀོན་མཆོག་རིན་པོ་ཆེ་རྣམ་པ་གསུམ་དང་།
བྱང་ཆུབ་སེམས་དཔའ་ཉེ་བའི་སྲས་བརྒྱད་དང་བཅས་པ་ཐམས་ཅད་ལ་ཕྱག་འཚལ་ཞིང་སྐྱབས་སུ་མཆིའོ། ། སྡིག་པ་སྦྱང་དུ་གསོལ། ལམ་བསྟན་དུ་གསོལ། མྱུར་དུ་རྣམ་པ་ཐམས་ཅད་མཁྱེན་པ་རྫོགས་པའི་སངས་རྒྱས་ཀྱི་གོ་འཕང་ཐོབ་པར་བྱིན་གྱིས་བརླབ་ཏུ་གསོལ། ཞེས་ཚེ་འདས་ཀྱིས་སྙིང་ཐག་པ་ནས་འགྱོད་སེམས་དྲག་པོས་གསོལ་བ་འདེབས་པར་བསམ་མོ། ། དེ་ནས་གཤིན་པོ་ལ་དབང་བསྐུར་བའི་ཕྱིར། གཤིན་པོ་བྱང་རྟེན་ལ་བསྟིམ་པ་དེ་དངོས་སུ་ཡོད་པར་བསམ་ལ། སློབ་དཔོན་གྱིས། འོ་ནམ་མཁའ་དང་མཉམ་པའི་སེམས་ཅན་ཐམས་ཅད་ཀྱི་དོན་དུ་སངས་རྒྱས་ཀྱི་གོ་འཕང་ཐོབ་པར་བྱ། དེའི་ཆེད་དུ་ཀུན་རིག་རྣམ་པར་སྣང་མཛད་ཀྱི་དཀྱིལ་འཁོར་དུ་དབང་བསྐུར་བ་ཟབ་མོ་གསན་སྙམ་པ་བྱང་ཆུབ་ཀྱི་མཆོག་ཏུ་སེམས་བསྐྱེད་པ་གསལ་བཏབ་ནས་གསན་པར་ཞུ།
དེ་ལ་སློབ་དཔོན་གྱི་བྱ་བ་དང་། སློབ་མའི་བྱ་བ་གཉིས་ལས། སློབ་དཔོན་གྱིས་མཎྜལ་བདུན་མ་ཕུལ། དེ་ལྟར་མཎྜལ་ཕུལ་ནས་གསོལ་བ་འདེབས་པ་འདིའི་རྗེས་ཟློས་ལན་གསུམ་གྱི་བར་དུ་མཛོད། དགའ་ཆེ་ཁྱོད་བདག་ཚར་གསུམ། དེ་ལྟར་གསོལ་བ་བཏབ་ནས་ཐོག་མར་རྒྱུན་བཤགས་སྔོན་དུ་འགྲོ་བ་ཅན་གྱི་སེམས་བསྐྱེད་པའི་དོན་དུ་དམིགས་པ་འདི་བཞིན་དུ་མཛོད། མདུན་གྱི་ནམ་མཁར་བླ་མ་དང་གཉིས་སུ་མེད་པའི་ཀུན་རིག་གི་ལྷ་ཚོགས་ལ་སངས་རྒྱས་དང་བྱང་ཆུབ་སེམས་དཔའི་ཚོགས་ཀྱིས་བསྐོར་བའི་སྤྱན་སྔར་ཁྱེད་རང་རྣམས་འཁོད་ནས་སྡིག་པ་བཤགས་པ་སོགས་པ་ཡན་ལག་བདུན་པ་བགྱིད་སྙམ་པས་འདིའི་རྗེས་ཟློས་མཛོད། དབང་མེད་བདག་གི་མི་དགེ་བགྱིས་པ་དང་། ། སོགས་ལན་གསུམ། དེ་ལྟར་རྒྱུད་དག་པར་བྱས་ནས་ནང་གི་སེམས་བསྐྱེད་པའི་དོན་དུ་སློབ་དཔོན་གྱིས་ས་མ་ཡ་ཨ།
ཞེས་བརྗོད་པས་ཁྱེད་རང་རྣམས་ཀྱི་སྙིང་ཁར་ཀུན་རྫོབ་བྱང་ཆུབ་སེམས་ཀྱི་ངོ་བོ་ཟླ་བའི་དཀྱིལ་འཁོར། དེའི་སྟེང་དུ་དོན་དམ་བྱང་ཆུབ་སེམས་ཀྱི་རང་བཞིན་རྡོ་རྗེ་དཀར་པོ་རྩེ་ལྔ་པ་རེ་གསལ་ལམ་སྟེ་བྱུང་བའི་མོས་པ་མཛོད། དེ་ཉིད་སློབ་དཔོན་གྱི་སྙིང་ཁར་བཞག་པའི་སྒོ་ནས་བརྟན་པར་བྱས་པའི་མོས་པ་མཛོད། ཅེས་བརྗོད་ཅིང་གཤིན་པོའི་སྙིང་ཁར་བཞག་པར་བསམ་ལ། རྡོ་རྗེ་རེག་པའི་ཚུལ་བྱས་ལ། སུ་ར་ཏེ་སོགས་བརྗོད། དེ་ནས་དམ་ཚིག་དང་སྡོམ་པ་རྣམས་འཛིན་སྙམ་པས་འདིའི་རྗེས་ཟློས་མཛོད། ཇི་ལྟར་དུས་གསུམ་མགོན་པོ་རྣམས། ། སོགས་ལན་གསུམ། དེ་ལྟར་སེམས་བསྐྱེད་ནས་སྔགས་དང་ཕྱག་རྒྱས་བྱིན་རླབས་པ་ནི།
སློབ་དཔོན་གྱིས་ཁྱེད་རང་གི་གནས་གསུམ་དུ་རིགས་གསུམ་སྤྱིའི་སྔགས་རྒྱས་བཏུགས་པ་ལ་བརྟེན་ནས་བྱིན་གྱིས་བརླབས་པའི་མོས་པ་མཛོད། སློབ་དཔོན་གྱི་ཐལ་མོ་གཤིན་པོའི་དཔྲལ་བར་རེག་པར་བསམ་ལ། ཨོཾ་བྷྲི་ཏ་སོགས་དང་། དེ་བཞིན་དུ་མགྲིན་པར་ཨོཾ་ཏྲཊ་ཏྲཊ་སོགས་དང་། སྙིང་ཁར་ཨོཾ་ཙྪིནྡྷ་སོགས་བརྗོད་ལ་སློབ་མ་དབང་བསྐུར་བཞིན་ནོ། ། སླར་ཡང་སློབ་དཔོན་གྱིས་རྡོ་རྗེ་ཁུ་ཚུར་རེ་མོས་ཀྱིས་སྟེང་འོག་ཏུ་རེ་མོས་ཀྱིས་ཁ་སྦྱར་ཏེ་གཤིན་པོའི་སྙིང་ཁ་ལ་སོགས་པ་གནས་ཉི་ཤུ་རྩ་གཉིས་སུ་རེག་པར་མོས་ཤིང་། བཛྲ་ཨ་དྷི་ཏིཥྛ་སོགས་བརྗོད་པ་ལ་བརྟེན་ནས་སྙིང་ཁ་ལ་སོགས་པའི་གནས་དེ་དང་དེ་དག་རྡོ་རྗེའི་རང་བཞིན་དུ་བྱིན་གྱིས་བརླབས་པའི་མོས་པ་མཛོད། དེ་ནས་ཁྱེད་རང་རྡོ་རྗེ་སེམས་དཔར་གྱུར་པའི་མོས་པ་མཛད་ནས་ང་རྒྱལ་འཛིན་པ་འདིའི་རྗེས་ཟློས་མཛོད། བཛྲ་སཏྭ་ཧྃ། ཞེས་བརྗོད་པར་བསམ་པ་ལ་བརྟེན་ནས་ང་རྒྱལ་འཛིན་པ་སྟེ།
དེ་རྣམས་བྱིན་གྱིས་རླབས་པ་ཡིན། སྨོན་ལམ་གདབ་པའི་དོན་དུ་ཚེ་འདས་རང་གི་དུས་གསུམ་དུ་བསགས་པའི་དགེ་བའི་རྩ་བ་རྣམས་ཀྱི་མཐུས་སེམས་ཅན་ཐམས་ཅད་སངས་རྒྱས་ཀྱི་གོ་འཕང་ཐོབ་པར་གྱུར་ཅིག་སྙམ་པས་འདིའི་རྗེས་ཟློས་མཛོད། བདག་གི་དགེ་བའི་རྩ་བ་འདིས་སོགས་བརྗོད་པར་བསམ། ཟབ་མོའི་ཆོས་བཤད་པའི་སྒོ་ནས་སྤྲོ་བ་བསྐྱེད་པ་འདི་ལ་གསན་པས་ཁྱབ་པར་གདའ། འཇིག་རྟེན་དུ་ནི་ཀུན་མཁྱེན་དག ། སོགས་བརྗོད་དེ། དེའི་དོན་ནི་འདི་ཡིན་ཏེ། འཇིག་རྟེན་དུ་གང་དཀོན་ན་སངས་རྒྱས་འབྱོན་པ་དཀོན། དེ་ལས་ཀྱང་ཆོས་གསུང་བ་དཀོན ། ཆོས་ཀྱི་ནང་ནས་ཀྱང་རྡོ་རྗེ་ཐེག་པ་གསུང་བ་དཀོན།
དེ་ལྟར་དཀོན་པ་ལྟར་ཕན་ཡོན་ཆེན་པོ་དང་ལྡན་པ་ཡིན་ཏེ། དཀྱིལ་འཁོར་ཆེན་པོ་མཐོང་བ་ཙམ་གྱིས་སྡིག་སྒྲིབ་ཐམས་ཅད་འདག་པར་འགྱུར་ན། དབང་བླངས་ཏེ་དམ་ཚིག་དང་སྡོམ་པ་ལ་བསྲུང་སྡོམ་བྱས་ན་རྙེད་པའི་མཆོག་ལེགས་པར་རྙེད་ཅིང་། སངས་རྒྱས་ཀྱི་གོ་འཕང་མྱུར་དུ་ཐོབ་པར་འགྱུར་བས་དགའ་སྤྲོ་རྒྱ་ཆེན་པོ་སྒོམ་པར་གྱིས་ཤིག དེ་ལྟར་སྤྲོ་བ་བསྐྱེད་ནས་བསྲུང་བ་བྱ་བའི་དོན་དུ་སློབ་དཔོན་གྱིས་འཇིག་རྟེན་གསུམ་རྒྱལ་གྱི་སྔགས་རྒྱས་ཁྱེད་ཀྱི་གནས་གསུམ་དུ་གཏུགས་པའི་མོས་པ་མཛོད། ཨོཾ་བཛྲ་ས་ཏྭ་ཀྲོ་དྷ་སོགས་ལན་གསུམ་མཛོད། དེ་ལྟར་གནས་གསུམ་དུ་གཏུགས་པ་ལ་བརྟེན་ནས་ཁྱེད་རང་གི་ལུས་ངག་ཡིད་གསུམ་དང་། དབང་ལེན་པའི་བར་ཆད་ཐམས་ཅད་བསྲུང་བའི་མོས་པ་མཛོད། དེ་རྣམས་ཀྱིས་སློབ་མ་སྟ་གོན་གྱི་ཆོས་སོང་ནས། འཇུག་པའི་ཆོས་རྣམས་ཞུ་བའི་ཡོན་དུ་མཎྜལ་འབུལ་བ་ཞུ།
གོང་བཞིན་མཆོད་གཡོག་པས་ཕུལ། དེ་ལྟར་མཎྜལ་ཕུལ་ནས་ཁྱེད་རང་སྔོན་ཆད་བཅོམ་ལྡན་འདས་ཀུན་རིག་རྣམ་པར་སྣང་མཛད་ཀྱི་དཀྱིལ་འཁོར་མ་མཐོང་བའི་བརྡར་དར་ཡུག་དམར་པོ་རེས་གདོང་བཅིངས་པའི་མོས་པ་མཛོད། ཨཱཿཁྃ་ཝི་ར་ཧཱུྃ། ཞེས་པས་གདོང་བཅིངས་པར་བསམ། དཀྱིལ་འཁོར་གྱི་ལྷ་དང་མཇལ་བ་དེའི་ཚེ་ཕྱག་སྟོང་པར་མཇལ་དུ་མི་རུང་བས་ཨུ་དུམ་ཝ་ར་ལ་སོགས་པའི་མེ་ཏོག་གི་ཕྲེང་བ་རེ་ཕྱག་ཏུ་གཏད་པའི་མོས་པ་མཛོད། ཨཱཿཁྃ་ཝཱི་ར་ཧཱུྃ། དེ་ལྟར་བྱིན་པར་བསམ་ལ། ཁྱེད་རང་འདིའི་རྗེས་ཟློས་མཛོད། ཨོཾ་བཛྲ་ཨ་དྷི་ཏིཥྛ་ཧཱུྃ། ཞེས་གསུངས་པ་བཞིན་ཁྱེད་རྡོ་རྗེ་སེམས་དཔར་ལམ་སྟེ་གྱུར་པར་མོས་ནས་རྡོ་རྗེ་འཛིན་མའི་ཕྱག་རྒྱས་མེ་ཏོག་བཟུང་སྟེ།
དཀྱིལ་འཁོར་གྱི་ཕྱོགས་ལ་དབུ་དུད་པ་དང་བཅས་འདིའི་རྗེས་ཟློས་མཛོད། ཨོཾ་བཛྲ་ས་མ་ཡ་ཧཱུྃ། ཞེས་བརྗོད་པས་དཀྱིལ་འཁོར་གྱི་ཤར་སྒོའི་ནང་དུ་འཁོད་པར་མོས་པ་དང་བཅས་པས་ཡེ་ཤེས་དབབ་པའི་དོན་དུ་དམིགས་པ་འདི་བཞིན་དུ་མཛོད། དཀྱིལ་འཁོར་གྱི་ལྷ་ཚོགས་ལ་གུས་འདུད་དྲག་པོ་དུང་པ་ཞིག་བྱས་པས། ལྷ་རྣམས་ཀྱི་ཐུགས་ཀ་ནས་དེ་བཞིན་གཤེགས་པ་ཐམས་ཅད་ཀྱི་ཐུགས་ཡེ་ཤེས་ལྔའི་རང་བཞིན་ཧཱུྃ་གི་རྣམ་པ་བསམ་གྱིས་མི་ཁྱབ་པ་བྱོན་ནས་ཁྱེད་ཀྱི་ལུས་ལ་ཆར་ཆེན་པོ་བབས་པ་བཞིན་སིབ་སིབ་ཐིམ་པ་ལ་བརྟེན་ནས་ཁྱེད་ཀྱི་སྙིང་ཁར་ཟླ་བའི་དཀྱིལ་འཁོར་གྱི་སྟེང་དུ་དེ་བཞིན་གཤེགས་པའི་ཐུགས་གཉིས་སུ་མེད་པའི་ཡེ་ཤེས་ཧཱུྃ་གི་རྣམ་པར་ཞུགས་པ་ལ་བརྟེན་ནས་རྒྱུད་བྱིན་གྱིས་བརླབས་པའི་མོས་པ་མཛོད། སློབ་དཔོན་གྱི་རྡོ་རྗེ་བསྡམས་པའི་ཕྱག་རྒྱ་ཁྱེད་ཀྱི་སྙིང་ཁར་རེག་པའི་མོས་པ་མཛོད། ཨོཾ་བཛྲ་ཨ་བེ་ཤ་ཡ་ཧཱུྃ། ཞེས་མང་དུ་བརྗོད། ཡེ་ཤེས་དབབ་པ་དེ་ཉིད་སྤྱི་བོར་རྡོ་རྗེ་རྒྱ་གྲམ་དུ་བཞག་པའི་སྒོ་ནས་བརྟན་པར་བྱས་པའི་མོས་པ་མཛོད། ཨོཾ་ཨ་ས་མེ་སོགས་བརྗོད་དེ་བརྟན་པར་བྱ་བ་དང་དམ་ལ་བཞག་པ་ཡིན་ནོ། །
དེ་ནས་ཁྱེད་རང་བཞེངས་ཏེ། འདི་ན་ཀུན་རིག་གི་དཀྱིལ་འཁོར་བཞུགས་པ་ཡིན་ཏེ། ཕྱག་གི་མེ་ཏོག་དེ་གཙོ་བོའི་དབུ་ཐོག་ཏུ་ཕུལ་བར་བསམ་ལ་འདིའི་རྗེས་ཟློས་མཛོད། སངས་རྒྱས་དངོས་གྲུབ་ཐོབ་བྱའི་ཕྱིར། ། སོགས་སྔགས་དང་བཅས་པ་ཚར་གཅིག་བརྗོད་དེ། སློབ་དཔོན་གྱིས་མེ་ཏོག་གི་ཕྲེང་བ་སྔགས་ཀྱི་ཕྲེང་བར་བྱིན་གྱིས་བརླབས་ནས་ཁྱེད་རྣམས་ཀྱི་མགོ་ཐོག་ཏུ་བཞག་པའི་མོས་པ་མཛོད། ཨོཾ་པྲ་ཏིཙྪ་བཛྲ་ས་མཱ་ཡ་སཏྭྃ། དེ་ནས་ཨོཾ་བཛྲ་ཧ་སྱ་ཨུཏྒ་དྲ་ཡ་ཧཱུྃ། ཞེས་སློབ་དཔོན་གྱིས་གདོང་རས་དཀྲོལ་བར་མོས། དེ་ལྟར་མི་ཤེས་པའི་མིག་གི་རབ་རིབ་དག་ནས་དཀྱིལ་འཁོར་མངོན་སུམ་དུ་གཟིགས་པའི་མོས་པ་མཛོད།
ཨོཾ་བཛྲ་པ་ཤྱ་ཧོཿ ཞེས་པས་དཀྱིལ་འཁོར་ལྟ་བར་བསྐུལ་ཏེ། གང་ལ་ལྟ་བའི་དཀྱིལ་འཁོར་ནི་ཀུན་རིག་གི་དཀྱིལ་འཁོར་ཡིན་ཏེ། དེ་ལ་འབྱུང་བ་རིམ་བརྩེགས་རི་རབ་དང་བཅས་པའི་སྟེང་དུ་རིན་པོ་ཆེ་སྣ་ཚོགས་ལས་གྲུབ་པའི་གཞལ་ཡས་ཁང་གྲུ་བཞི་སྒོ་བཞི། རྟ་བབས་བཞིས་མཛེས་པ། རྒྱན་ཐམས་ཅད་ཀྱིས་བརྒྱན་པ། མཚན་ཉིད་ཐམས་ཅད་ཡོངས་སུ་རྫོགས་པའི་ནང་དུ་རྩ་བའི་དཀྱིལ་འཁོར་གྲུ་བཞི་སྒོ་བཞི་ལ་སོགས་མཚན་ཉིད་ཐམས་ཅད་ཡོངས་སུ་རྫོགས་པའི་ནང་དུ་འཁོར་ལོ་སྔོན་པོ་རྩིབས་བཅུ་དྲུག་པ། ལྟེ་བ་ལེ་ཚེ་དགུ་པའི་ཕྱོགས་བཞི་ནས་ཀ་བ་གཉིས་གཉིས་ཏེ་བརྒྱད་ཀྱིས་བཏེགས་པའི་སྟེང་རྡོ་རྗེའི་གདུང་ཟླུམ་པོ་དང་། དེའི་སྟེང་རྡོ་རྗེའི་གདུང་བཞིས་མིག་མང་རིས་སུ་བྲེས་ཤིང་མཛེས་པར་ཕུབ་པ། དབུས་ཕྱུར་བུར་གྱུར་པའི་སྟེང་དུ་རྡོ་རྗེ་དང་རིན་པོ་ཆེའི་ཏོག་གིས་བརྒྱན་པ།
ཁང་བཟང་གཉིས་ཀའི་ནང་གི་གཞི་ཐམས་ཅད་ཤར་སྔོ། ལྷོ་སེར། ནུབ་དམར། བྱང་ལྗང་། དབུས་ཀྱི་རེ་མིག་དཀར་པོའི་དབུས་སུ་སེང་གེའི་ཁྲི། ཤར་དུ་གླང་པོ་ཆེའི་ཁྲི། ལྷོར་རྟའི་ཁྲི། ནུབ་ཏུ་རྨ་བྱའི་ཁྲི། བྱང་དུ་མཁའ་ལྡིང་རྣམས་ཀྱིས་བཏེགས་པའི་རིན་པོ་ཆེའི་ཁྲིའི་སྟེང་དང་། ལྷ་ཐམས་ཅད་ཀྱི་གནས་སུ་པདྨ་དང་ཟླ་བའི་གདན།
ཕྱི་སྒོ་ཁྲོ་བོ་རྣམས་ལ་ཉི་མའི་གདན། འཇིག་རྟེན་པའི་ཁོར་ཡུག་ལ་སྲོག་ཆགས་ལ་སོགས་པ་སོ་སོའི་གདན་རྣམས་ཡོངས་སུ་རྫོགས་པར་གྱུར་པ་ནི་རྟེན་གཞལ་ཡས་ཁང་པ་ཡིན་ལ། བརྟེན་པ་ལྷ་ནི་དབུས་ཀྱི་གདན་གྱི་སྟེང་དུ་བཅོམ་ལྡན་འདས་ཀུན་རིག་རྣམ་པར་སྣང་མཛད་ལ་སོགས་པ་རིགས་ལྔ། ཤར་ལྷོར་སྤྱན་མ་ལ་སོགས་པའི་ཡུམ་བཞི། འཁོར་ལོའི་རྩིབས་བཅུ་དྲུག་ཏུ་རྡོ་རྗེ་སེམས་དཔའ་ལ་སོགས་པའི་སེམས་དཔའ་བཅུ་དྲུག ནང་གི་གྲྭ་བཞིར་སྒེག་མོ་ལ་སོགས་པའི་ནང་གི་ལྷ་མོ་བཞི། ཕྱིའི་གྲྭ་བཞིར་བདུག་སྤོས་མ་ལ་སོགས་པའི་ཕྱིའི་ལྷ་མོ་བཞི། ནང་གི་སྒོ་བཞིར་ལྕགས་ཀྱུ་མ་ལ་སོགས་པ་ནང་གི་སྒོ་བ་བཞི་སྟེ་རྩ་བའི་ལྷ་སུམ་ཅུ་རྩ་བདུན་དང་། གཞལ་ཡས་ཁང་ཕྱི་མའི་ལྷ་སྣམ་དང་པོ་ལ་ཕྱོགས་བཞིར་བྱམས་པ་ལ་སོགས་པའི་བྱང་ཆུབ་སེམས་དཔའ་བཅུ་དྲུག དེའི་ཕྱི་རོལ་གྱི་ལྷ་སྣམ་ལ་འཕགས་པ་དགའ་བོ་ལ་སོགས་པའི་ཉན་ཐོས་བཅུ་དྲུག
སྣམ་བུ་དེ་ཉིད་ཀྱི་མཚམས་བཞི་བཞི་སོགས་གནས་བཅུ་གཉིས་སུ། གདུང་བ་སེལ་ལ་སོགས་པའི་རང་རྒྱལ་བཅུ་གཉིས། སྒོ་ཕྱི་མ་བཞིའི་དབུས་དང་གཡས་གཡོན་གཉིས་རྒྱབ་རྣམས་སུ་ཁྲོ་བོ་བཞི། ཕོ་ཉ་བཞི། མངགས་པ་བཞི། བྲན་བཞི་སྟེ་སྒོ་བ་བཅུ་དྲུག ཕྱིའི་ཁོར་ཡུག་ལ་ཕྱོགས་སྐྱོང་བཅུ་ལ་སོགས་པ་འཇིག་རྟེན་པ་རྣམས་སོ་སོའི་གཡོག་འཁོར་བསམ་གྱིས་མི་ཁྱབ་པ་དང་ལྡན་པ་སྟེ། མདོར་ན་བཅོམ་ལྡན་འདས་ཀུན་རིག་རྣམ་པར་སྣང་མཛད་འཁོར་དང་བཅས་པའི་རྟེན་དང་བརྟེན་པ་ཐམས་ཅད་མངོན་སུམ་ལྟ་བུར་མཐོང་བ་ཡིན་སྙམ་པའི་མོས་པ་མཛད་ནས། དམ་ཚིག་འཛིན་པ་འདིའི་རྗེས་ཟློས་མཛོད། ཨོཾ་བཛྲ་ས་མ་ཡ་ཧཱུྃ་ཕཊ྄།
ཞེས་བརྗོད་པས་ལྷ་ཐམས་ཅད་ཀྱི་དམ་ཚིག་ལུས་ལ་ཞུགས་པའི་མོས་པ་མཛོད། ཅེས་བརྗོད་ཅིང་བསམ། དེ་ཉིད་བརྟན་པའི་དོན་དུ་སློབ་དཔོན་གྱི་རྡོ་རྗེའི་ཕྱག་རྒྱ་ཁྱེད་རྣམས་ཀྱི་སྙིང་ཁར་གཏུགས་པས་ཀུན་རིག་སྙིང་ལ་ཞུགས་པའི་མོས་པ་མཛོད། ཡང་སློབ་དཔོན་གྱི་རྡོ་རྗེ་འཛིན་མའི་ཕྱག་རྒྱས་སྙིང་ཁར་གཏུགས་ཏེ། ཨོཾ་བཛྲ་ས་མ་ཡ་ཧྲི་ད་ཡ་མེ་པྲ་བེ་ཤ་ཡ་དྲི་ཌྷ་ཏིཥྛ་ཧཱུྃ་ཕཊ྄། ཅེས་བརྗོད། དམ་ཚིག་བསྒྲགས་པའི་སླད་དུ་ཆུ་སྦྱིན་པའི་མོས་པ་མཛོད། ཅེས་དང་། རྟེན་གྱི་མདུན་དུ་བུམ་ཆུ་ནས་སྣོད་ཅི་ལྟར་རིགས་པར་བླུགས་ལ། འདི་ནི་ཁྱོད་ཀྱི་དམྱལ་བའི་ཆུ། །་་་་་
འདི་ཡན་སྔགས་འཆང་ཆོས་ཀྱི་རྒྱལ་པོ་ངག་དབང་ཀུན་དགའ་རིན་ཆེན་གྱིས་མཛད། ཞེས་པ་ནས། ཤིན་ཏུ་མོས་པས་བསྲུང་བར་བྱ། ། ཞེས་པའི་བར་བརྗོད་དེ། དེའི་དོན། ཆུ་འདི་དམ་ཚིག་གི་མནའ་ཆུ་ཞེས་བྱ་བ་ཆུ་འདི་འཐུངས་ཕྱིན་ཆད། སྔར་ཁས་བླངས་པའི་དམ་ཚིག་རྣམས་མ་བསྲུངས་ན་ཆུ་འདི་ཁྲོ་ཆུ་ཁོལ་མར་གྱུར་ནས་ཁྱོད་ཀྱི་ལུས་ཐམས་ཅད་སྲེག་པར་བྱེད་ཅིང་། དེར་མ་ཟད་སྔར་སྙིང་ཁར་བཞུགས་པའི་རྡོ་རྗེ་སེམས་དཔའ་དེ་ཉིད་ཁྲོས་ཏེ། ཁྲོ་བོ་རྡོ་རྗེ་མེ་དབལ་ཞེས་བྱ་བར་གྱུར་ནས་ཁྱོད་ཀྱི་སྙིང་དུམ་བུར་བཀས་ཏེ་གཤགས་པར་བྱེད། དེར་ཡང་མ་ཟད་ཁྲོ་བོ་དེས་ཁྱོད་ཀྱི་བདུན་བརྒྱུད་ཚུན་ཆད་ཀྱི་རིགས་རྣམས་ཀྱང་བརླག་པར་བྱེད་ལ།
དམ་ཚིག་བསྲུང་ན་ཆུ་འདི་བདུད་རྩིའི་རང་བཞིན་དུ་གྱུར་ནས་མཆོག་ཐུན་མོང་གི་དངོས་གྲུབ་ཐམས་ཅད་ཐོབ་པར་འགྱུར་བས་ན། བུ་ཁྱོད་ཀྱིས་རྒྱལ་བས་རྣལ་འབྱོར་རྒྱུད་དུ་གསུངས་པའི་དམ་ཚིག་རྣམས་ལ་ཤིན་ཏུ་མོས་པ་དང་བཅས་བསྲུང་སྡོམ་ཚུལ་བཞིན་དུ་བྱ་དགོས་སོ། ། དམ་ཚིག་སྦྱིན་པ་ནི། ཁྱོད་ཀྱིས་སྲོག་ཆགས་སད་མི་བྱ། ། ཞེས་པ་ནས། བདག་གི་དེ་ཉིད་དང་ནི་སྔགས་སོགས་དེ་བཞིན་ནོ། ། ཞེས་པའི་བར་བརྗོད་ནས། དེའི་དོན་དམ་ཚིག་སྡོམ་པ་སྦྱིན་པ་འདི་ཡིན་ཏེ། སྲོག་གཅོད་པ། མ་བྱིན་པར་ལེན་པ།
བརྫུན་དུ་སྨྲ་བ། འདོད་པས་ལོག་པར་གཡེམ་པ་སྟེ་རྩ་བ་བཞི། ཆང་དང་ལྔ་ནི་དབང་ཐོབ་ཕྱིན་ཆད་ཁྱིམ་པས་ཀྱང་བསྲུང་དགོས་ན། རབ་ཏུ་བྱུང་བས་ལྟ་ཅི་སྨོས་ཏེ། དེ་རྣམས་དམ་ཚིག་གི་གཙོ་བོ་ལྟ་བུ་ཡིན་པས་སྲོག་དང་བསྡོས་ཏེ་བསྲུང་དགོས། དེའི་སྟེང་དུ་བསད་ཤ་བཟའ་བ་ལ་སོགས་པ་སེམས་ཅན་ལ་གནོད་པར་འགྱུར་བའི་བསམ་པ་ཐམས་ཅད་སྤངས། དཀོན་མཆོག་རྣམ་པ་གསུམ་དང་། དུས་རྟག་ཏུ་བྱང་ཆུབ་ཀྱི་སེམས་དང་། སྔགས་དང་། ཕྱག་རྒྱ་དང་།
ལྷ་དང་། བླ་མ་རྣམས་ནམ་ཡང་སྤང་བར་མི་བྱ་ཞིང་། མི་དགེ་བ་བཅུ་ལ་སོགས་པ་སྡིག་པའི་ལས་ཐམས་ཅད་བླ་མའི་བཀའ་བཞིན་ལས་མི་འདའ་བ་དང་། ལྷ་ལ་ཕུལ་བའི་མཆོད་པའི་རོ་མ་སྙིགས་མ་དང་། སྐུ་གཟུགས་ཀྱི་གྲིབ་མ། ཕྱག་མཚན་གྱི་གཟུགས་ཅན་རྣམས་ལའང་འགོམ་པར་མི་བྱ། སྔགས་དང་ལྷ་ལ་སྨད་པར་མི་བྱ་ཞིང་། གཞན་ལ་ཕན་པའི་བྱང་སེམས་དང་མི་ལྡན་པར། གདོན་བགེགས་བསྐྲད་པ་དང་གཟིར་བ་ལ་སོགས་པའི་ལས་མི་བྱེད། གྲུབ་མཐའ་བློ་བསྒྱུར་བ་ཡིན་པས་མི་སྟེགས་པ་ལའང་མི་སྨད།
མདོར་ན་སངས་རྒྱས་ཀྱིས་གསུངས་པའི་དམ་ཚིག་ལ་སོགས་པ་ཆོས་ཐམས་ཅད་ཡིད་གཉིས་ཐེ་ཚོམ་མི་བྱ་བར་ཤིན་ཏུ་དད་ཅིང་གུས་པའི་སྒོ་ནས་བསྲུང་སྡོམ་ཚུལ་བཞིན་དུ་བྱ་དགོས་སོ། ། དེ་རྣམས་ཀྱིས་དཀྱིལ་འཁོར་དུ་འཇུག་པའི་ཆོས་སོང་ནས། དངོས་གཞི་དབང་སྐུར་བ་ཞུ་བའི་ཡོན་དུ་མཎྜལ་ཞིག་འབུལ་བར་ཞུ། མཎྜལ་བདུན་མ་ཕུལ་ལ། དེ་ལྟར་མཎྜལ་ཕུལ་ནས་གསོལ་བ་འདེབས་པ་འདིའི་རྗེས་ཟློས་མཛོད། བྱང་ཆུབ་རྡོ་རྗེ་སོགས་ལན་གསུམ། དེ་ལྟར་གསོལ་བ་བཏབ་ནས་ཐོག་མར་སྔགས་ཀྱི་དབང་བསྐུར་བའི་དོན་དུ་དམིགས་པ་འདི་བཞིན་མཛོད། མདུན་བསྐྱེད་ཀྱི་རྟེན་དང་བརྟེན་པར་བཅས་པའི་ལྷ་ཚོགས་རྣམས་ལས། སངས་རྒྱས་ཐམས་ཅད་ཀྱི་བྱིན་རླབས་རྣམས་རྣམ་པ་གསང་སྔགས་ཡིག་འབྲུའི་རྣམ་པ་གསེར་བཙོ་མའི་མདོག་ཅན་དཔག་ཏུ་མེད་པ་བྱུང་སྟེ། ཁྱེད་རང་རྡོ་རྗེ་སེམས་དཔར་གསལ་བའི་སྤྱི་བོ་ནས་ཞུགས་པས།
ཚེ་ཐོག་མ་མེད་པ་ནས་བསགས་པའི་སྡིག་སྒྲིབ་ལས་ངན་ཐམས་ཅད་བྱང་ཞིང་དག་པར་བྱིན་གྱིས་བརླབས་པ་ཡིན་སྙམ་དུ་མོས་པ་མཛོད། དེ་ཉིད་བརྟན་པའི་ཕྱིར་དུ་སློབ་དཔོན་གྱིས་སྤྱི་བོར་རྡོ་རྗེ་བཞག་སྟེ། ཨོཾ་ན་མོཿ སོགས་རྩ་རིག་དང་། ཨོཾ་སརྦ་བིཏ་སོགས་ནས། ཨོཾ་བྷ་ཞེས་པའི་བར་བརྗོད་པས་སྔགས་ཀྱི་བྱིན་རླབས་རྒྱུད་ལ་ཞུགས་པའི་མོས་པ་མཛོད། དེ་ནས་བུམ་པའི་ཆུས་དབང་བསྐུར་བའི་དོན་དུ་དམིགས་པ་འདི་བཞིན་དུ་མཛོད། མདུན་བསྐྱེད་ཀྱི་ལྷ་རྣམས་ཀྱི་ཐུགས་ཀ་ནས་དཀྱིལ་འཁོར་གྱི་ལྷ་ཚོགས་བསམ་གྱིས་མི་ཁྱབ་པ་མདུན་གྱི་ནམ་མཁར་སྤྲུལ་ཏེ། དེ་རྣམས་དང་སློབ་དཔོན་ལྷན་ཅིག་པས་འོག་ནས་འབྱུང་བའི་དབང་རྣམས་རིམ་པ་བཞིན་བསྐུར་བའི་མོས་པ་བྱ་དགོས་པ་ལས། ཐོག་མར་རིགས་ལྔའི་རང་བཞིན་ཅན་གྱི་བུམ་པ་བདུད་རྩིས་གང་བ་ཐོགས་ནས།
ཁྱེད་རང་རྡོ་རྗེ་སེམས་དཔར་གསལ་བའི་སྤྱི་བོ་ལ་སོགས་པའི་གནས་ལྔར་བཞག་སྟེ་དབང་བསྐུར་བའི་མོས་པ་མཛོད། ཨོཾ་བུདྡྷ་ཀ་ལ་ཤ་སོགས་ལྔ་བརྗོད། བུམ་ཆུ་སྦྱིན། ཞེས་གསུངས་ཤིང་བུམ་པའི་ཆུས་སྤྱི་བོ་ནས་དབང་བསྐུར་བས་ལུས་ཐམས་ཅད་གང་། དྲི་མ་ཐམས་ཅད་དག་པའི་མོས་པ་མཛོད། དེ་ནས། རིགས་ལྔའི་རང་བཞིན་ཅན་གྱི་དབུ་རྒྱན་མགོ་བོར་བཅིངས་ཏེ། ཨོཾ་བུདྡྷ་ཨ་བྷི་སོགས་ལྔ་བརྗོད་ཅིང་བྱིན་ལ། དེ་ཉིད་བརྟན་པའི་དོན་དུ་ཕྱག་རྒྱ་ལྔས་ཀྱང་དབང་བསྐུར་བའི་མོས་པ་མཛོད། ཅེས་དང་།
ཨོཾ་བུདྡྷ་སོགས་གོང་བཞིན་བསྐྱར་ནས་བརྗོད་པ་དང་བསྟུན། དེའི་སྤྱི་བོ་ལ་སོགས་པའི་གནས་ལྔར་རིགས་ལྔའི་ཕྱག་རྒྱ་བཅའ་ཞིང་། ཕྱག་རྒྱ་ལྔས་ཀྱང་དབང་བསྐུར་བས་རིགས་ལྔའི་སྐུ་གསུང་ཐུགས་ཀྱི་དངོས་གྲུབ་ཐོབ་པ་ཡིན་སྙམ་དུ་མོས་པ་མཛོད། དེ་ལྟར་ཕྱག་རྒྱས་དབང་བསྐུར་ནས། ཅོད་པན་གྱི་དབང་ལ་གཉིས་ཡོད་པའི་དང་པོ་རིན་པོ་ཆེའི་ཕྲེང་བ་དབུ་རྒྱན་གྱི་རྩ་ཆིངས་སུ་བྱིན་པའི་མོས་པ་མཛོད། ཨོཾ་རཏྣ་མཱ་ལ་ཨ་བྷི་ཥིཉྩ་ཏྲཱྃ་ཏྲཱྃ་ཏྲཱྃ་ཏྲཱྃ་ཏྲཱྃ། ཞེས་གསུངས་ཤིང་དབང་བསྐུར་བས་གཞན་དོན་བྱེད་པའི་ནུས་པ་དང་ལྡན་པར་བྱས་པ་ཡིན་སྙམ་དུ་མོས་པ་མཛོད། དེ་ནས་ཁ་དོག་སྣ་ལྔ་པའི་དར་དཔྱངས་སློབ་མའི་དབུ་རྒྱན་གྱི་སྟེང་དུ་བསྐོན་ལ། ཨོཾ་བཛྲ་པ་ཊ་ལཾ་པ་ཨ་བྷི་ཥིཉྩ་ཏྲྃ། ཞེས་གསུངས་ཤིང་དབང་བསྐུར་བས་གཞན་དོན་བྱེད་པ་ལ་མཐུ་དང་ལྡན་པར་བྱས་པ་ཡིན་སྙམ་དུ་མོས་པ་མཛོད།
དེ་གསུམ་ནི་ཅོད་པན་གྱི་དབང་ཡིན། དེ་ནས་ཕྱག་རྒྱའི་དབང་གི་དོན་དུ་ཙ་ཀ་ལི་ལ་རིགས་ལྔའི་ཕྱག་མཚན་དང་། ཕྱག་མཚན་ལྔས་ཡུ་བ་བྱས་པའི་དྲིལ་བུ་བྲིས་པ་ལག་ཏུ་བྱིན་ཏེ། ཨོཾ་བུདྡྷ་མུ་དྲ་སོགས་ལྔ་བརྗོད་ཅིང་ལག་པ་གཡས་གཡོན་དུ་སྦྱིན་ཚར་བ་དང་། ཞེས་གསུང་ཞིང་དབང་བསྐུར་བས་རིགས་ལྔ་དང་ཡེ་ཤེས་ལྔའི་དབང་ཐོབ་པའི་མོས་པ་མཛོད། དེ་ནི་རྡོ་རྗེ་དྲིལ་བུའི་དབང་ངོ་། ། མིང་གི་དབང་གི་དོན་དུ་དམིགས་པ་འདི་བཞིན་མཛོད། སློབ་དཔོན་དང་ནམ་མཁར་བཞུགས་པའི་ལྷ་རྣམས་ཀྱིས་རིགས་ལྔའི་མིང་བཏགས་པའི་མོས་པ་མཛོད། ཅེས་བརྗོད་ཅིང་སློབ་དཔོན་གྱིས་རྡོ་དྲིལ་ལྷན་ཅིག་ཏུ་སློབ་མའི་སྤྱི་བོ་ལ་སོགས་པའི་གནས་ལྔར་དཀྲོལ་ཞིང་། ཨོཾ་བུདྡྷ་ན་མཿསོགས་ལྔ་བརྗོད་དེ།
རྡོ་རྗེ་སེམས་དཔའ་ཞེས་བྱ་བའི་དེ་བཞིན་གཤེགས་པའོ། ། ཞེས་གསུངས་ཤིང་མིང་གི་དབང་བསྐུར་བས་མ་འོངས་པ་ན་སངས་རྒྱས་ཀྱི་མཚན་ངེས་པ་ཅན་ཐོབ་པར་བྱས་པ་ཡིན་ནོ། ། དེ་དག་ནི་ཡེ་ཤེས་ལྔའི་རང་བཞིན་མིང་གི་དབང་ངོ་། ། དེ་དག་བརྟན་པའི་ཕྱིར་དང་། ཕྲིན་ལས་ཀྱི་དབང་གི་དོན་དུ་རྡོ་རྗེ་དྲིལ་བུ་མཉམ་དུ་སློབ་མའི་ལག་པར་རེག་ཙམ་བྱིན་ཏེ། ཨོཾ་བཛྲ་ཀརྨ་ཨ་བྷི་ཥིཉྩ་ཧཱུྃ་ཨཿཞེས་གསུངས་ཤིང་དབང་བསྐུར་བས་འཕྲིན་ལས་བཞིའི་སྒོ་ནས་གཞན་དོན་འབད་མེད་དུ་བྱེད་ནུས་པ་ཡིན་ཏེ། དེ་ནི་རྡོ་རྗེའི་བརྟུལ་ཞུགས་སོ། ། དེ་རྣམས་ཀྱིས་རྡོ་རྗེ་སློབ་མའི་དབང་སོང་ནས། རྡོ་རྗེ་སློབ་དཔོན་གྱི་དབང་གི་དོན་དུ་འཁོར་ལོ་ལག་ཏུ་གཏད་ཅིང་དབང་བསྐུར་བའི་མོས་པ་མཛོད། ཅེས་དང་།
འཁོར་ལོ་བྲིས་པའི་ཙ་ཀ་ལི་སློབ་མའི་ལག་ཏུ་གཏད་ཅིང་སྙིང་ཁར་གཏུགས་པ་ཙམ་བྱས་ལ། ཨོཾ་བཛྲ་ཙཀྲ་ཨ་བྷི་ཥིཉྩ་ཧཱུྃ་བྷྲུྃ། ཞེས་གསུངས་ཤིང་དབང་བསྐུར་བའི་རྐྱེན་གྱིས་ཁྱེད་རང་སེང་གེས་བཏེགས་པའི་ཁྲི་སྣ་ཚོགས་པདྨ་དང་ཟླ་བའི་གདན་གྱི་སྟེང་དུ་རྣམ་སྣང་ཆེན་པོའི་རང་བཞིན་རྡོ་རྗེ་སེམས་དཔའ་སྐུ་མདོག་དཀར་པོ་རྡོ་རྗེ་དང་དྲིལ་བུ་འཛིན་པ། དར་དང་རིན་པོ་ཆེའི་རྒྱན་གྱིས་བརྒྱན་པའི་སྐུར་གསལ་ལམ་སྟེ་གྱུར་པའི་མོས་པ་མཛོད། དེ་ནས་བདག་པོའི་དབང་ངམ་སྐུའི་དམ་ཚིག་གི་དོན་དུ་རྡོ་དྲིལ་ལག་པ་གཡས་ཀྱིས་ལྷན་ཅིག་ཏུ་སློབ་མའི་སྤྱི་བོ་ལ་སོགས་པའི་གནས་ལྔར་དཀྲོལ་ཏེ། ཨོཾ་བུདྡྷ་ཙཀྲ་སོགས་ལྔ་བརྗོད། ཅེས་གསུངས་ཤིང་དབང་བསྐུར་བས་ཁྱེད་རང་རིགས་ཐམས་ཅད་ཀྱི་བདག་པོར་དབང་ཐོབ་པའི་མོས་པ་མཛོད། དེ་ནས་གར་བསྐོར་དང་བཅས་པའི་ཕྱག་ཆེན་ལྔ་དཔོན་སློབ་གཉིས་ཀས་མཛད་པར་ཞུ། ཞེས་ཕྱག་རྒྱ་བཅས་ལ། ཨོཾ་བུདྡྷ་ཙཀྲ་སོགས་ལྔ་གོང་བཞིན་བརྗོད།
ཅེས་དབང་བསྐུར་བས་ཁྱེད་རང་རིགས་ལྔ་སྤྲོ་བ་པོ་རྣམ་སྣང་རྡོར་སེམས་སུ་གྱུར་པའི་མོས་པ་མཛད་དེ་ཕྱག་རྒྱ་སྐུའི་དམ་ཚིག་གོ ། དེ་ནས་རྡོ་རྗེ། ཆོས་འབྱུང་། པདྨ། སྤྱན། ཨུཏྤལ་ཏེ་ཡུམ་ལྔའི་ཕྱག་མཚན་བྲིས་པའི་ཙ་ཀ་ལི་སློབ་མའི་སྤྱི་བོ་ལ་སོགས་པའི་གནས་ལྔར་བཞག་ཅིང་། ཨོཾ་བུདྡྷ་དྷ་ར་སོགས་ལྔ་བརྗོད་ཅིང་མཐར་ལག་པ་གཡོན་དུ་སྦྱིན་པས། དྲན་པ་དང་། ཤེས་བཞིན་དང་ལྡན་པར་གྱིས་ཤིག་ཅེས་གསུངས་ཏེ་དབང་བསྐུར་བའི་མོས་པ་མཛོད། དེ་ནི་གསུང་གི་དམ་ཚིག་ཡིན།
དེ་ནས་རིགས་ལྔའི་ཕྱག་མཚན་བྲིས་པའི་ཙ་ཀ་ལི་སློབ་མའི་སྤྱི་བོ་ལ་སོགས་པའི་གནས་ལྔར་བཞག་ཅིང་། ཨོཾ་བུདྡྷ་གུ་ཧྱ་སོགས་བརྗོད་ལ་མཐར་ལག་པ་གཡས་པར་སྦྱིན་པས་ཐབས་ཡེ་ཤེས་ལྔའི་རྟོགས་པ་བསྐྱེད་པར་གྱིས་ཤིག ཅེས་གསུངས་ཏེ་ཐུགས་ཀྱི་དམ་ཚིག་གི་དོན་ཏོ། ། སླར་རྡོ་རྗེ་དང་དྲིལ་བུ་སྙིང་ཁར་བསྣོལ་ཏེ། ཨོཾ་པྲཛྙཱ་ཨུ་པ་ལ་སོགས་བརྗོད་ཅིང་། དེ་ལྟར་ཁྱོད་ལ་རྡོ་རྗེ་དྲིལ་བུ་སྦྱིན་ཏེ་དབང་བསྐུར་བས། ཁྱོད་རྡོ་རྗེ་སློབ་དཔོན་དུ་གྱུར་པ་ཡིན་པས་ན་ཐབས་ཤེས་རབ་སྟོང་པ་དང་སྙིང་རྗེ་ཟུང་དུ་འཇུག་པ་དང་མི་འབྲལ་བའི་སྒོ་ནས་སེམས་ཅན་གྱི་དོན་གྱིས་ཤིག དེ་རིང་ཕྱིན་ཆད་བུ་ཁྱོད་ཀྱི། ། སོགས་ཤླཽ་ཀ་གཅིག་བརྗོད། དེ་ནས་ཙཀྲ་རཏྣ་ཨ་བྷི་ཥིཉྩ་མཾ།
ཞེས་པ་ནས། ཨོཾ་ཁཏྒ་རཏྣ་ཨབྷི་ཥིཉྩ་མཾ། ཞེས་པའི་བར་གྱི་སྔགས་བདུན་པོ་བརྗོད་ཅིང་རྒྱལ་སྲིད་སྣ་བདུན་གྱི་ཙ་ཀ་ལི་རིམ་པ་བཞིན་སྦྱིན་ཚར་བ་དང་། དེ་ལྟར་སྦྱིན་པའི་གནས་སྐབས་སུ་འཁོར་ལོས་བསྒྱུར་བའི་རྒྱལ་སྲིད་དང་། མཐར་ཐུག་ཀུན་རིག་རྣམ་པར་སྣང་མཛད་ཀྱི་གོ་འཕང་ཐོབ་པར་འགྱུར་བ་ཡིན་ཏེ། དེ་ནས་བཀའ་ཡི་དབང་བསྐུར་ནི། དེ་ལྟར་མཐའ་རྟེན་རྣམས་གྲུབ་ནས། བཀའ་བསྒོ་འདི་ལ་གསན་པས་ཁྱབ་པར་གདའ་སྟེ། ཚེ་འདིའི་བདེ་བ་མ་ལུས་དང་། ། སོགས་བརྗོད་ནས་དེའི་དོན་འདི་ཡིན་ཏེ།
དབང་ཐོབ་ནས་དམ་ཚིག་ལ་བསྲུང་སྡོམ་ཚུལ་བཞིན་དུ་བྱས་ན་རྫོགས་པའི་སངས་རྒྱས་ཀྱི་གོ་འཕང་མྱུར་དུ་འགྲུབ་པར་འགྱུར་ན། ཚེ་འདི་ཕྱིའི་བདེ་སྐྱིད་ཙམ་ལ་མ་ལྟོས། དངོས་གྲུབ་ཐམས་ཅད་འབྱུང་བར་འགྱུར་བས། དེའི་རྩ་བ་བླ་མ་མཉེས་པར་བྱ་དགོས། བླ་མ་མ་མཉེས་ན་སྡུག་བསྔལ་ཐོབ་པར་འགྱུར་བས། བླ་མ་མཉེས་པའི་ཐབས་ལ་བརྩོན་པའི་སྒོ་ནས་རྡོ་རྗེ་སྤུན་སོགས་རང་གི་གྲོགས་སུ་ཤེས་པར་བྱས་ནས། བརྙས་པ་དང་མཁོན་འཛིན་མི་བྱ་བར་ཕན་སེམས་དང་ལྡན་པའི་སྒོ་ནས་དམ་ཚིག་ལ་ནན་ཏན་དུ་བྱ་དགོས་སོ། ། དེ་རྣམས་ཀྱིས་ཀུན་རིག་རྣམ་པར་སྣང་མཛད་ཀྱི་དཀྱིལ་འཁོར་དུ་དབང་བསྐུར་བ་ཟབ་མོ་ཐོབ་པ་ཡིན་པས། དེ་དག་གི་གནས་སྐབས་སུ་ཁས་བླངས་པའི་དམ་ཚིག་དང་སྡོམ་པ་རྣམས་ལ་བསྲུང་སྡོམ་ཚུལ་བཞིན་དུ་བགྱིད་སྙམ་པ་འདིའི་རྗེས་ཟློས་མཛོད། གཙོ་བོས་ཇི་ལྟར་སོགས་དང་།
དབང་རྫོགས་པར་ཐོབ་པའི་གཏང་རག་ཏུ་མཎྜལ་རྒྱས་པ་འབུལ་བ་སོགས་གོང་གསོན་དབང་གི་སྐབས་བཞིན་བྱའོ། ། དེ་ལྟར་དབང་བསྐུར་བས་ཚེ་འདས་ལྷའི་རང་བཞིན་དུ་གྱུར་པ་ལ། ཨོཾ་སརྦ་ཏ་ཐཱ་ག་ཏ་ཨརྒྷཾ་པྲ་ཏིཙྪ་པུ་ཛ་མེ་གྷ་ས་མུ་དྲ་སྥ་ར་ཎ་ས་མ་ཡེ་ཧཱུྃ་སོགས་རོལ་མོ་དང་བཅས་པས་མཆོད། དྲིལ་གསིལ་དང་བཅས། རྡོ་རྗེ་སེམས་དཔའ་སེམས་དཔའ་ཆེ། ། སོགས་ཤླཽ་ཀ་གཅིག་གིས་བསྟོད་ལ་ལམ་སྦྱངས་བསྟན་བྱའོ། ། དབང་མི་བསྐུར་ན་རྟེན་དེ་ཉིད་ཡཀྵས་བསངས། ཨོཾ་སྭ་བྷ་ཝ་ནས། སྟོང་པའི་ངང་ལས་པྃ་ལས་པདྨ་དང་། ཨ་ལས་ཟླ་བའི་དཀྱིལ་འཁོར་གྱི་སྟེང་དུ།
ཧཱུྃ་ལས་རྡོ་རྗེ་དཀར་པོ་རྩེ་ལྔ་པ་ཧཱུྃ་གིས་མཚན་པ་དེ་ལས་འོད་ཟེར་འཕྲོས། གཅིག་ཏུ་གྱུར་པ་ལས་ཚེ་ལས་འདས་པ་ཆེ་གེ་མོ་ཞེས་བྱ་བ་རྡོ་རྗེ་སེམས་དཔའ་སྐུ་མདོག་དཀར་པོ་སོགས་ནས། སེམས་དཔའི་སྐྱིལ་མོ་ཀྲུང་གིས་བཞུགས་པའི་སྐུ་ཅན་དུ་གྱུར་ཅེས་པའི་བར་བརྗོད་ལ་སྔར་ལྟར་མཆོད་བསྟོད་བྱ། ཡུལ་ཁ་ཅིག་ན་ཟས་གཏད། གོས་ལྷྭམ་གཏོད་པ་སོགས་ཀྱི་ལུགས་ཡོད་མོད། འདི་ནི་མ་བྱས་ཀྱང་ཆད་པའི་སྐྱོན་གཏན་ནས་མེད་ཅིང་། དེང་སང་ཟས་སྣ་ལ་ཤ་ཆང་སོགས་བྱེད་པ་ཞིག་འདུག་ཀྱང་། འདི་ནི་འཁྲུལ་པ་ཁོ་ནར་མཐོང་ལ། གལ་སྲིད་ཟས་སྣ་བྱེད་དགོས་བྱུང་ན་ཡང་དཀར་གསུམ་ཁོ་ན་དགོས་པར་སེམས། དེ་ཉིད་འདོད་ཡོན་སྣ་ཚོགས་པའི་རང་བཞིན་ཅན་གྱིས་ཚེ་འདས་ལྷར་གསལ་བ་ལ་མཆོད་པར་བསམ་ཞིང་།
ཟས་སོགས་ཡཀྵས་བསང་། ཛྭ་ལས་གཟི་བྱིན་བསྐྱེད། ཨོཾ་ཨ་ཀ་རོ་སོགས་ལན་གསུམ་བརྗོད་དེ་བྱིན་རླབས་གྲུབ་འཕྲལ་ཐོག་མར་གཤིན་པོ་ལྷར་བསྐྱེད་པ་ལ་དྲངས་གྲུབ་པ་དང་། ཁ་དོག་དབྱིབས་ལེགས་ཡིད་འོངས་རྒྱན་འཕྲེང་ལྡན། ། ཕྱོགས་དུས་ཀུན་ན་གཟུགས་མཆོག་ཅི་མཆིས་རྣམས། ། མོས་བློས་རྟེན་གྱི་ལྷ་ལ་བདག་འབུལ་གྱིས། ། སོགས་འདོད་ཡོན་གྱི་ཚིག་གིས་མཆོད་ལ་མིང་འདི་ཞེས་བགྱི་བའི་མིག་གི་ཡུལ་དུ་སོགས། སྟེང་ངམ་གང་འོས་སུ་མེ་བཏང་ལ་ཟས་སྣ་རྣམས་ནས་བསུར་བཏང་ངོ་། ། ནུབ་ཐ་མ་ལ་བྱང་བུ་སྲེག་པར་བྱེད་ན། ཆོས་ཐམས་ཅད་སྟོང་པ་ཉིད་དུ་བསམ་ཞིང་མེ་སྦར།
འདི་ལ་རྗེ་བཙུན་རིན་པོ་ཆེས་གཞན་ཕན་འོད་ཟེར་དུ། གསོན་ཅིག་དགོངས་ཤིག་རིགས་ཀྱི་བུ། ། ཞེས་སོགས་རྒྱས་པར་གསུངས་ཀྱང་། ཕྱག་ལེན་ལ། སྟོང་ཉིད་ཡེ་ཤེས་འབར་བའི་མེས། ། ཚེ་འདས་སྒྲིབ་པའི་བུད་ཤིང་དང་། ། འཁོར་བའི་སྡུག་བསྔལ་མ་ལུས་པ། ། ཡེ་ཤེས་སྣང་བར་འབར་གྱུར་ཅིག ། ཅེས་བརྗོད་ཅིང་དྲིལ་བུ་གསིལ་རྩ་རིག་བཟླ་བཞིན་པའི་ངང་ནས་བསྲེག་གོ ། བྱང་བུ་བསྲེགས་པའི་ཐལ་བ་དེ་འཇིམ་པའམ་ཟན་གྱི་ཁོག་ཏུ་བཅུག་ལ་ཚ་ཚ་བཏབ་བོ། །
དེ་ནས་ལམ་སྦྱངས་བསྟན་བྱ་སྟེ། དེ་ཡང་ནུབ་གོང་མ་རྣམས་ལ་མཆོད་པའི་རྗེས་དང་། ནུབ་ཐ་མ་ལ་བྱང་བུ་བསྲེགས་པའི་རྗེས་ལ་དྲིལ་གསིལ་མེ་ཏོག་འཐོར་བ་དང་བཅས། དཀོན་མཆོག་རིན་ཆེན་དཔལ་ཞིང་དུ། ། དཀོན་མཆོག་རིན་ཆེན་ལས་བྱུང་བ། ། དཀོན་མཆོག་རིན་ཆེན་འོད་ཟེར་གྱིས། ། རིན་ཆེན་ཕྲེང་བ་རྣམ་དག་པ། ། ཚོགས་ཀྱི་ལམ་དང་སྦྱོར་བའི་ལམ། ། མཐོང་བའི་ལམ་དང་སྒོམ་པའི་ལམ། ། བླ་ན་མེད་པའི་ཁྱད་པར་ལམ། །
བྱང་ཆུབ་བར་ཆད་མེད་པའི་ལམ། ། རྣམ་པར་གྲོལ་བའི་ལམ་དག་ལ། ། བརྟེན་ནས་སྡིག་པ་ཀུན་སྦྱངས་ནས། ། འཕགས་པའི་ལམ་དེར་འགྲོ་བར་ཤོག ། ཨོཾ་རཏྣེ་རཏྟེ་མ་ཧཱ་རཏྣེ་རཏྣ་སྃ་བྷ་ཝེ། རཏྣ་ཀི་རཏྣེ། རཏྣ་མ་ལ་བི་ཤུདྡྷེ། ཤོ་དྷ་ཡ་སརྦ་པཱ་པཾ་ཧཱུྃ་ཏྲ་ཐཿཅི་རིགས་དང་། ཞེས་དང་རོལ་མོ་བྱ། པདྨ་འདམ་གྱིས་མ་གོས་ལྟར། །
སྲིད་གསུམ་དྲི་མས་མ་གོས་པའི། ། སྲིད་པའི་པདྨོ་ལས་བྱུང་བའི། ། བདེ་བ་ཅན་དུ་སྐྱེ་བར་ཤོག ། ཨོཾ་པདྨེ་པདྨེ་པདྨ་སྃ་བྷ་ཝེ་མ་ཧཱ་སུ་ཁ་བ་ཏི་གཙྪནྟུ་སྭཱཧཱ། ཅི་རིགས་དང་། ཞེས་བརྗོད་ནས་རོལ་མོ་བྱས་ཏེ། ཚེ་ལས་འདས་པ་ཆེ་གེ་མོ་ཞེས་བྱ་བ་ནུབ་ཕྱོགས་བདེ་བ་ཅན་དུ་སྐྱེས་པར་བསམ། དེར་སྐྱེས་པའི་བྱང་སེམས་རྙིང་པ་རྣམས་ཀྱིས་ཕྱིས་ཀྱི་དེ་ལ་ངོ་མཚར་བའི་སྒོ་ནས་མཆོད་པར་བསམ་ལ། ཨོཾ་ཨརྒྷྃ་ལ་སོགས་པས་མཆོད་ཅིང་རོལ་མོ་བྱ། དེས་ཀྱང་སངས་རྒྱས་འོད་དཔག་མེད་འཁོར་དང་བཅས་པ་ལ་སྐྱེས་ཀྱི་ཚུལ་དུ་མཆོད་པ་ནི།
ཨོཾ་ཨརྒྷྃ་སོགས་བརྗོད་ཅིང་རོལ་མོ་བྱ། དེར་སྐྱེས་བའི་རྒྱུ་བརྟགས་པས་རྡོ་རྗེ་སློབ་དཔོན་གྱི་ཆོ་གའི་ནུས་པ་ཡིན་པར་ཤེས་ཏེ། བདག་དང་དཀྱིལ་འཁོར་པ་ལ་ཆེད་དུ་གཏད་པས་མཆོད་པ་ནི། ཨོཾ་ཨརྒྷྃ་ལ་སོགས་བརྗོད་ཅིང་རོལ་མོ་བྱ། རོལ་མོ་སོང་བ་དང་རང་དང་བཅས་པས་ཐལ་མོ་སྦྱར་ལ། ཨེ་མ་ཧོ་སངས་རྒྱས་ཨེ་སངས་རྒྱས། ། ཨེ་མ་སངས་རྒྱས་མཛད་པ་ལེགས། ། གང་ཕྱིར་ངན་སོང་བདག་ཅག་སྦྱངས། ། བྱང་ཆུབ་སྤྱོད་པ་ཉིད་ལ་བཞག ། ཅེས་ཆེད་དུ་བརྗོད་པར་བསམ།
བདག་གིས་ཀྱང་སླར་དེ་ལ་མཆོད་པ་ནི། ཨོཾ་ཨརྒྷྃ་ལ་སོགས་པས་མཆོད་ཅིང་རོལ་མོ་བྱ། སླར་བདེ་བ་ཅན་དུ་སོང་བར་བསམ་ལ་ནུབ་ཕྱོགས་ལ་མེ་ཏོག་དོར་རོ། ། དེ་ནས་ཚེ་འདས་ཀྱི་དོན་དུ་བཟང་སྤྱོད་ལ་སོགས་པའི་སྨོན་ལམ་རྒྱས་པར་བརྗོད་ཅིང་། འཁོར་གསུམ་མི་དམིགས་པའི་ཤེས་རབ་ཀྱིས་རྒྱས་བཏབ་སྟེ་གཤིན་པོ་རྗེས་སུ་བཟུང་བའི་ཆོ་གའོ། ། གསུམ་པ་རྗེས་ནི། གཤིན་དོན་ཡིན་ན་ལམ་སྦྱངས་བསྟན་ཚར་བའི་རྗེས་དང་། སློབ་མ་དབང་བསྐུར་ཡིན་ན་དབང་ཆོག་ཚར་བའི་རྗེས་དང་། སྒྲུབ་མཆོད་རྐྱང་པ་ཡིན་ན། མདུན་བསྐྱེད་བརྟན་བྱེད་ཀྱི་བཟླས་པ་ཚར་བའི་རྗེས་སུ།
བདག་བསྐྱེད་ལྟར་རང་ཉིད་ལ། ཨོཾ་བཛྲ་ཨ་བྷི་ཥིཉྩ་སོགས་རིགས་ལྔའི་སྔགས་རྒྱས་དབང་བསྐུར་ཞིང་བྱིན་གྱིས་བརླབས། ཨོཾ་བྷྲི་ཏ་སོགས་རིགས་གསུམ་སྤྱིའི་སྔགས་རྒྱས་བྱིན་རླབས་བརྟན་པར་བསྒོམ། ཁམས་གསུམ་རྣམ་རྒྱལ་གྱི་སྔགས་རྒྱ་ཚར་གསུམ་སྙིང་ཁར་བཅས་ལ་བདག་གནས་རྣལ་འབྱོར་གསུམ་གྱི་བར་ཆད་བསྲུང་ངོ་། ། དེ་ནས་མདུན་བསྐྱེད་ཀྱི་མཐར་ཅི་འབྱོར་པའི་མཆོད་པ་གསར་བ་བཤམས་པ་རྣམས་བསང་སྦྱངས་བྱིན་གྱིས་བརླབས་ནས། མདུན་བསྐྱེད་ལ་ཕུལ་བར་བསམ་ཞིང་། ངག་ཏུ། གཙང་ཞིང་གཙང་མར་སྦྱར་བ་ཡི། ། ལྷ་རྫས་དམ་པའི་མཆོད་ཡོན་འདི། ། མཆོག་ཏུ་དད་པས་འབུལ་ལགས་ཀྱི། །
ཅི་བདེ་བར་ནི་བཞེས་སུ་གསོལ། ། ཨོཾ་སརྦ་ཏ་ཐཱ་ག་ཏ་ཨརྒྷྃ་པྲ་ཏིཙྪ་པུ་ཛ་མེ་གྷ་ས་མུ་དྲ་སྥ་ར་ཎ་ས་མ་ཡེ་ཧཱུྃ། དེ་བཞིན་དུ། ཆུ་དང་ཐང་ལས་སྐྱེས་པ་ཡི། ། མེ་ཏོག་དམ་པ་འདི་དག་ནི། ། མཆོག་ཏུ་དད་པས་ཁྱེད་ལ་འབུལ། ། ཅི་བདེ་བར་ནི་བཞེས་སུ་གསོལ། ། བཛྲ་པུཥྤེ། ལྷན་ཅིག་སྐྱེས་དང་སྦྱར་བ་ཡི། ། བདུག་སྤོས་དམ་པ་འདི་དག་ནི། །
མཆོག་ཏུ་དད་པས་ཁྱེད་ལ་འབུལ། ། ཅི་བདེ་བར་ནི་བཞེས་སུ་གསོལ། ། བཛྲ་དྷུཥྤེ། མུན་པའི་ཚོགས་རྣམས་འཇོམས་བྱེད་ཅིང་། ། ཕྱོགས་ཀུན་གསལ་བའི་མར་མེ་འདི། ། ཀུན་མཁྱེན་ཡེ་ཤེས་ཐོབ་བྱའི་ཕྱིར། ། ཅི་བདེ་བར་ནི་བཞེས་སུ་གསོལ། ། བཛྲ་ཨ་ལོ་ཀེ ལྷན་ཅིག་སྐྱེས་དང་སྦྱར་བ་ཡི། ། དྲི་ཡི་མཆོད་པ་འདི་དག་ནི། །
རང་བྱུང་ཉིད་ལ་འབུལ་ལགས་ཀྱི། ། ཀུན་བཟང་བདེ་ཆེན་བཞེས་སུ་གསོལ། ། བཛྲ་གནྡྷེ། ཁ་དོག་དྲི་དང་རོ་ལྡན་པའི། ། བཟའ་བ་མཆོག་དང་ཡང་དག་ལྡན། ། ཐམས་ཅད་སྦྱར་བའི་བཤོས་འདི་དག ། ཆོས་དབྱིངས་ཡེ་ཤེས་བརྙེས་ལ་འབུལ། ། བཛྲ་ནཻ་ཝི་དྱེ། བླ་མེད་རྡོ་རྗེ་ཐེག་པའི་དོན་སྟོན་ཞིང་། ། ཤེས་རབ་མཆོག་གི་རྗེས་འགྲོ་རོལ་མོའི་སྒྲ། །
བདུད་ཀྱི་འཁོར་ལོ་གཞོམ་ཕྱིར་དབུལ་བར་བགྱི། ། དོན་གྱི་དབྱིངས་ལ་མངའ་བརྙེས་འདི་བཞེས་ཤིག ། བཛྲ་ཤཔྟ་ཞེས་དང་རོལ་མོ་དབུལ། དེ་ནས་དྲིལ་བུ་གསིལ་ཞིང་། ཆོས་དབྱིངས་ཡེ་ཤེས་རྣམ་པར་དག ། ཅེས་སོགས་ནས། རྒྱུད་བཞིན་བདག་གིས་བསྟོད་པར་བགྱིའི་བར་དང་། སྒེག་མོ་ཕྲེང་བ་དེ་བཞིན་གླུ། ། གར་མ་མཆོད་པའི་ལྷ་མོ་དང་། ། སྤོས་མ་མེ་ཏོག་མར་མེ་མ། །
དྲི་ཡི་ལྷ་མོ་ཁྱོད་ཕྱག་འཚལ། ། སྒོ་བཞིའི་དབུས་ན་ལེགས་བཞུགས་ཤིང་། ། དད་སོགས་ངོ་བོ་རྣམ་དག་པ། ། ལྕགས་ཀྱུ་ཞགས་པ་ལྕགས་སྒྲོག་དྲིལ། ། སྒོ་བསྲུང་རྣམས་ལ་ཕྱག་འཚལ་ལོ། ། ཞེས་པའི་རྗེས་སུ། ཕྱག་ལེན་ལྟར་གཞལ་ཡས་ཁང་ཕྱི་མའི་ལྷ་རྣམས་ལའང་། སྒོ་ཡི་ཁྱམས་ན་བཞུགས་པ་ཡི། ། སོགས་ཤླཽ་ཀ་ལྔས་བསྟོད་ལ། བཅོམ་ལྡན་འདས་བདག་དང་སེམས་ཅན་ཐམས་ཅད་ཀྱི་སྡིག་པ་དང་སྒྲིབ་པ་རྣམས་བྱང་ཞིང་དག་པའི་དངོས་གྲུབ་མ་ལུས་པ་སྩལ་དུ་གསོལ།
ཞེས་འདོད་དོན་གསོལ་བ་གདབ། ཨོཾ་བཛྲ་སཏྭ་སོགས་ཡི་གེ་བརྒྱ་པ་ལན་གསུམ་བརྗོད་པའི་རྗེས་སུ། མ་འབྱོར་བ་དང་ཉམས་པ་དང་། ། གང་ཡང་བདག་རྨོངས་བློ་ཡིས་ནི། ། བགྱིས་པ་དང་ནི་བགྱིད་སྩལ་བ། ། དེ་ཀུན་བཟོད་པར་མཛད་དུ་གསོལ། ། གང་ཡང་བདག་བློ་གཏི་མུག་པས། ། ལེགས་སྤྱད་འདི་ལ་ཉེས་བྱས་གང་། ། གང་ཕྱིར་ལུས་ཅན་སྐྱབས་གྱུར་པ། ། དེ་ནི་མགོན་པོས་བཟོད་པར་མཛོད། །
གཙོ་བོ་ནུས་པ་མ་མཆིས་པས། ། མ་འབྱོར་མ་རྙེད་མ་ཚང་བ། ། འདིར་ནི་བགྱིས་པ་གང་བགྱིས་རྣམས། ། དེ་དག་ཐམས་ཅད་བཟོད་པར་མཛོད། ། ཅེས་སོགས་ཀྱིས་ཆོ་ག་ལྷག་ཆད་ཁ་བསྐངས་ཤིང་ནོངས་པ་བཟོད་པར་གསོལ་ནས། རས་བྲིས་ཀྱི་དཀྱིལ་འཁོར་ལ་དམིགས་ཏེ། མགོན་པོ་ཐུགས་རྗེ་ཆེན་པོ་དང་ལྡན་པ་རྣམས་བདག་ལ་དགོངས་སུ་གསོལ། ཇི་སྲིད་ནམ་མཁའི་མཐའ་དང་མཉམ་པའི་སེམས་ཅན་ཐམས་ཅད་སངས་རྒྱས་ཀྱི་གོ་འཕང་མ་ཐོབ་ཀྱི་བར་དུ་རྒྱལ་བ་ཐམས་ཅད་མྱ་ངན་ལས་མི་འདའ་བར་བརྟན་པར་བཞུགས་སུ་གསོལ། བྱེ་བྲག་ཏུ་ཡང་རས་བྲིས་ཀྱི་དཀྱིལ་འཁོར་འདི་ཉིད་ལ་བསྐྱེད་ཅིང་སྤྱན་དྲངས་པའི་ལྷ་ཚོགས་ཐམས་ཅད་དང་། སངས་རྒྱས་དང་བྱང་ཆུབ་སེམས་དཔའ་ཐམས་ཅད་བརྟན་པར་བཞུགས་ནས་བདག་དང་སེམས་ཅན་ཐམས་ཅད་ལ་མཆོག་དང་ཐུན་མོང་གི་དངོས་གྲུབ་མ་ལུས་པ་སྩལ་དུ་གསོལ།
ཅེས་དང་། ཨོཾ་སུ་པྲ་ཏིཥྛ་བཛྲ་ཡེ་སྭཱཧཱ། ཞེས་ལན་གསུམ་གྱིས་བརྟན་པར་བྱས་ཤིང་མེ་ཏོག་དོར་རོ། ། དེ་ནས་དྲིལ་གསིལ་གདངས་དང་བཅས། སྟོན་མཆོག་དམ་པ་ལྷ་མིའི་མཆོད་འོས་པ། ། སངས་རྒྱས་ཕྱག་འཚལ་དེང་འདིར་བདེ་ལེགས་ཤོག ། སེམས་ཅན་གང་དག་འགྲོ་དང་མི་འགྲོ་བ། ། དེ་དག་ཐམས་ཅད་དེང་འདིར་བདེ་ལེགས་ཤོག ། དེ་བཞིན་དུ། ཞི་བ་ཆགས་བྲལྎ །
ཆོས་ལ་ཕྱག་འཚལྎ ། སེམསྎ ། དེ་དགྎ ། ཚོགས་ཀྱི་དམ་པྎ ། དགེ་འདུན་ཕྱག་འཚལྎ ། སེམས་ཅནྎ ། དེ་དག་ཐམས་ཅད་དེང་འདིར་བདེ་ལེགས་ཤོག ། རོལ་ཆེན་དང་བཅས་ཉིན་མོ་བདེ་ལེགས་སོགས་དང་། བདག་ཅག་འཁོར་དང་བཅས་པ་ཐམས་ཅད་སྤང་བྱ་མི་མཐུན་པའི་ཕྱོགས་ཐམས་ཅད་ལས་ཤིན་ཏུ་རྒྱལ་བར་གྱུར་ཅིག ཅེས་བརྗོད་ནས་མེ་ཏོག་དོར་རོ། །
སླར་ཡང་འཁོར་གསུམ་མི་དམིགས་པའི་ཤེས་རབ་ཀྱིས་ཟིན་པའི་བསྔོ་བ་རྣམ་པར་དག་པས་རྒྱས་བཏབ་ལ། རས་བྲིས་བསྡུས་ཏེ་བཀུར་བསྟི་དང་བཅས་དབེན་པར་བཞག མཆོད་རྫས་སྨན་པ་རྣམས་མགོན་མེད་པ་དང་འཕོངས་པ་ལ་སྦྱིན། གོས་ཟུང་སོགས་མཆོད་རྟེན་དང་སངས་རྒྱས་ཀྱི་སྐུ་ལ་ཕུལ། གསང་སྔགས་ཀྱི་ཀུན་ཏུ་སྤྱོད་པའི་ལས་རྗེས་རྣམས་སྣོད་དང་མི་ལྡན་པའི་སྐྱེས་བུའི་མིག་སྣང་དུ་མི་མངོན་པར་བྱས་ཏེ། རང་གཞན་གྱི་དོན་ཕུན་སུམ་ཚོགས་པར་བྱའོ། ། འདིར་སྨྲས་པ། དེ་ལྟར་ངན་སོང་ཐམས་ཅད་ཡོངས་སྦྱོང་བའི། ། ཀུན་རིག་ཆོ་གའི་ལག་ལེན་ངོ་མཚར་ཅན། ། སྔགས་འཆང་ཆོས་ཀྱི་རྒྱལ་པོའི་གསུང་རབ་ཀྱི། །
ཁ་སྐོངས་འདི་ནི་བདག་གིས་དད་པས་སྦྱར། ། ལེགས་བྱས་འདིས་མཚོན་དུས་གསུམ་དགེ་བ་ཡིས། ། བདག་ཅག་དཔོན་སློབ་ཚེ་མཐར་རབ་ཕྱིན་ཞིང་། ། ལུས་བརྟས་དབང་པོའི་དྭངས་མ་མཆོག་གསལ་བའི། ། སྤྱི་དང་བྱེ་བྲག་བསྟན་པ་རྒྱས་བྱེད་ཤོག ། དེ་རྒྱུན་བདག་གི་རིགས་བརྒྱུད་གཙང་མ་ཡིས། ། རྒྱུན་དུ་སྐྱོང་ཞིང་གོང་ནས་གོང་འཕེལ་ཏེ། ། སྔགས་འཆང་ཡབ་སྲས་བསྟན་པ་དཔལ་ས་སྐྱར། ། སྲིད་མཐར་གནས་པའི་ཡིད་སྨོན་ཀུན་འགྲུབ་ཤོག ། བདག་ཅག་དཔོན་སློབ་གདུལ་བྱར་བཅས་པ་རྣམས། །
ཕྱི་མ་ལྷན་ཅིག་བདེ་བ་ཅན་སྐྱེས་ནས། ། མ་གྱུར་འགྲོ་བ་ཀུན་ཀྱང་ཞིང་གི་མཆོག ། བདེ་ལྡན་གནས་སུ་འདྲེན་པའི་མཐུ་ལྡན་ཤོག ། རྩ་བརྒྱུད་བླ་མ་རྣམས་ཀྱི་ཐུགས་རྗེ་དང་། ། བདག་གི་ལྷག་བསམ་རྣམ་པར་དག་པའི་མཐུས། ། འདི་ཕྱིའི་བསམ་པའི་དོན་རྣམས་ཡིད་བཞིན་དུ། ། འབད་པ་མེད་པར་ལྷུན་གྱིས་གྲུབ་གྱུར་ཅིག ། ཅེས་ཀུན་རིག་གི་ཆོ་ག་གཞན་ཕན་རྣམ་གཉིས་ཀྱི་གསལ་བྱེད་བློ་དམན་དགའ་བ་སྐྱེད་བྱེད་ཅེས་བྱ་བ་སྔགས་འཆང་ཆོས་ཀྱི་རྒྱལ་པོའི་གསུང་རྩོམ་འཕྲོ་ཅན་ཁ་བསྐངས་པ་དོན་གཉིས་ལྷུན་གྲུབ་ཅེས་བྱ་བ་འདི་ཡང་། འཇམ་མགོན་གྲུབ་པའི་ཁྱུ་མཆོག་བསོད་ནམས་དབང་པོ་དང་། ཡབ་རྗེ་སྦས་པའི་སངས་རྒྱས་སྔགས་འཆང་གྲགས་པ་བློ་གྲོས།
ཁྱབ་བདག་རྣམ་སྣང་ཆེན་པོ་དང་དབྱེར་མ་མཆིས་པ་རྒྱལ་བ་མུས་པ་ཆེན་པོ་སངས་རྒྱས་རྒྱལ་མཚན་རྣམས་གཙོ་བོར་སྨོས་པའི་ཡོངས་འཛིན་ཆོས་བཞིན་དུ་སྤྱོད་པའི་བསླུ་བ་མེད་པ་དུ་མའི་ཞབས་རྡུལ་སྤྱི་བོས་ལེན་པ་སྔགས་འཆང་ངག་དབང་ཀུན་དགའ་བསོད་ནམས་གྲགས་པ་རྒྱལ་མཚན་དཔལ་བཟང་པོས། སྙིགས་དུས་ཀྱི་བསྟན་པའི་གསལ་བྱེད་ཆེན་པོ་སྔགས་འཆང་ཆོས་ཀྱི་རྒྱལ་པོ་ངག་དབང་ཀུན་དགའ་རིན་ཆེན་གྱི་གསུང་རྩོམ་ངོ་མཚར་ཅན་གྱི་ཁ་སྐོང་བགྱིད་པ་ལ་དད་པ་དང་། སྤྲོ་བ་དང་། མོས་པ་རྩེ་གཅིག་པའི་ཡིད་ཀྱིས་ཉེ་བར་བསྐུལ་ཞིང་། ལྷག་པར་སྔོན་བདག་གི་བླ་མ་འཇམ་པའི་དབྱངས་བསོད་ནམས་དབང་པོ་དང་། ཡབ་རྗེ་གྲགས་པའི་མཚན་ཅན་གཉིས་ཀའི་གསུང་ལས། སྔགས་འཆང་ཆེན་པོའི་ཀུན་རིག་ཆོ་གའི་གསུང་རྩོམ་འཕྲོ་ཅན་འདི་ཉིད་ལ་ཁ་སྐོང་གི་ཞབས་ཏོག་ཅིག་ཅིས་ཀྱང་བྱ་དགོས་པ་ཡོད་ཅེས་ཡང་ཡང་གསུང་བ་ཐོས་ཤིང་། དེ་བཞིན་མཛད་པའི་དགོངས་གཏད་ཆེ་བར་འདུག་ཀྱང་། སོ་སོ་ནས་ཕྱག་བཞེས་གནང་གྲུབ་པ་ཞིག་མ་བྱུང་འདུག་པར་བརྟེན། དེས་ན་སྤྲུལ་པའི་སྐྱེས་མཆོག་སྔགས་འཆང་ཆོས་ཀྱི་རྒྱལ་པོ་ཡབ་སྲས་གསུམ་དགོངས་པ་ཆོས་དབྱིངས་སུ་རྫོགས་པ་དང་།
རང་དང་སྐལ་བ་མཉམ་པའི་རིགས་དང་ཆོས་ཀྱི་བུ་ལ་སོགས་པ་སློབ་མའི་ཚོགས་རྣམས་ལ་ཕན་པའི་ལྷག་བསམ་རྣམ་པར་དག་པས་ཀུན་ནས་བསླངས་ཏེ། འཕགས་པའི་ཡུལ་ན་དྷ་རཿཞེས་གྲགས་ཤིང་། རྒྱ་ནག་པ་མེ་ཕོ་བྱི་བའི་ལོ་སྨིན་དྲུག་ཟླ་བའི་དཀར་ཕྱོགས་དགའ་བ་གཉིས་པའི་ཚེས་ལ་དཔལ་ས་སྐྱའི་ཆོས་གྲྭ་ཆེན་པོའི་བཞི་ཐོག་བླ་བྲང་གི་ཡང་རྩེ་ངོ་མཚར་འཆི་མེད་རྡོ་རྗེའི་ཕོ་བྲང་ཨེ་ཝྃ་བྱང་ཆུབ་འབྱུང་བའི་གནས་སུ་ལེགས་པར་སྦྱར་བའི་ཡི་གེ་པ་ནི། རྣམ་དཔྱོད་ཀྱི་བློ་མིག་གསལ་ཞིང་ཡི་གེའི་འདུ་བྱེད་ལ་ཕུལ་དུ་ཕྱིན་པ་ཤབ་སྟོད་པ་བཀྲ་ཤིས་དོན་གྲུབ་ཀྱིས་བགྱིས་སོ། ། འདིས་བདག་ཅག་དཔོན་སློབ་འདི་ཕྱིའི་བསམ་པ་ཐམས་ཅད་ཡིད་བཞིན་དུ་འགྲུབ་པའི་རྒྱུར་གྱུར་ཅིག ། ཀ་ལྱ་ན་ཝརྡྷནྟུ།་་་་་ དགེ་ལེགས་སུ་གྱུར་ཅིག ཤུ་བྷྃ་མསྟུ་སརྦ་ཛ་ག་ཏྃ།་་་་་ དགེ་བར་གྱུར་ཅིག་སྐྱེ་དགུ་རྣམས་ལའོ། ། དྷརྨེ་ཨུ་ད་ཡ་མསྟུ།་་་་་
ཆོས་འདི་རབ་ཏུ་དར་བར་གྱུར་ཅིག ཤ་ས་ན་ས་ཏྭ་ཧི་ཏྭ་བྷ་ཝནྟུ།་་་་་ བསྟན་པ་དང་སེམས་ཅན་ལ་ཕན་ཐོག་པར་གྱུར་ཅིག སརྦ་མངྒ་ལཾ་ཀུརྦནྟུ།།་་་་་ ཐམས་ཅད་བཀྲ་ཤིས་པར་མཛད་དུ་གསོལ། །། ༈ མཁན་ཆེན་ཨ་པད་རིན་པོ་ཆེའི་དགོངས་བཞེད་ལྟར་གུ་རུས་ཞབས་ཞུ་བགྱིས་པའོ།། PAGE * MERGEFORMAT 2 ཨ་མྱེས་ཞབས། ཀུན་རིག་གི་ཆོ་ག་གཞན་ཕན་རྣམ་གཉིས་ཀྱི་གསལ་བྱེད་བློ་དམན་དགའ་བ་སྐྱེད་བྱེད། PAGE * MERGEFORMAT 1
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
