གསུང་འབུམ། ངག་དབང་ཀུན་དགའ་བསོད་ནམས།
པོད ༢༤༡
དབང་གསུམ་པའི་སྐབས་ཀྱི་མི་གསལ་བ་གསལ་བར་བྱེད་པའི་ལེགས་བཤད་ཟབ་དོན་རྒྱས་པའི་ཐབས་མཆོག
༄༅། །དབང་བཤད་ལུང་དང་མན་ངག་གི་གཏེར་མཛོད་ཀྱི་དབང་གསུམ་པའི་སྐབས་ཀྱི་མི་གསལ་བ་གསལ་བར་བྱེད་པའི་ལེགས་བཤད་ཟབ་དོན་རྒྱས་པའི་ཐབས་མཆོག་ཅེས་བྱ་བ་བཞུགས་སོ།། ན་མཿཤྲཱི་མནྶངྒུ་རུཤྩ་དྷི་དེ་བ་ཏེ་ཡེ། འདིར་ལེགས་པར་སྨྲས་པ་བྱ་བ་འདི་ལྟ་སྟེ། རྡོ་རྗེ་འཆང་དཀོན་མཆོག་ལྷུན་གྲུབ་ཀྱི་དབང་བཤད་ལུང་དང་མན་ངག་གི་གཏེར་མཛོད་ཀྱི་དབང་གསུམ་པའི་སྐབས་སུ། དབང་གསུམ་པ་དེ་ལ་སྐུ་གསུམ་གྱི་དབང་ཚང་ཚུལ་བསྟན་ནས། དེའི་རྗེས་དེ་མ་ཐག་པ་ལ། དེ་ཉིད་ལ་ཡེ་ཤེས་ལྔའི་དབང་། ཕྱག་རྒྱ་མ་ལྔའི་དབང་། ཧེ་རུ་ཀ་བཅུ་གཅིག་གི་དབང་། དེ་ཁོ་ན་ཉིད་ཉི་ཤུ་རྩ་བཞིའི་དབང་།
ཕྱག་རྒྱ་དང་། དཀྱིལ་འཁོར་དང་། སྔགས་ཀྱི་དེ་ཁོ་ན་ཉིད་ཀྱི་དབང་སྟེ་ཕྱག་རྒྱ་ལ་བརྟེན་ནས་ཡེ་ཤེས་དགའ་བཞིའི་དབང་རྣམས་ཐོབ་བོ། ། ཞེས་གསུངས་པ་དེ་དག་ནི་དབང་གསུམ་པ་དེ་ལ་ཡོན་ཏན་གྱི་ལྡོག་པའི་སྒོ་ནས་བཞག་པ་ཡིན་ཏེ། དེ་ཡང་སྐུ་གསུམ་གྱི་དབང་ཚང་ཚུལ་ནི། དབང་བཤད་རང་ན་གསལ་བར་བཞུགས་པས་འདིར་མ་བཀོད་ལ། དེར་མི་གསལ་བ་རྣམས་འདིར་བཤད་པར་བྱའོ། ། དེ་ལ་ཡེ་ཤེས་ལྔ་དབང་ཚང་ཚུལ་ནི། ཕྱག་རྒྱ་རྣམ་གཉིས་ལ་བརྟེན་ནས། ། ལྷན་སྐྱེས་བདེ་སྟོང་རྟོགས་པའི་ཚེ། །
ཆོས་ཀུན་སྐྱེ་མེད་ངོ་བོར་གསལ། ། དེ་ནི་མེ་ལོང་ཡེ་ཤེས་ཡིན། ། དེ་ཚེ་འཁོར་འདས་མཉམ་ཉིད་དུ། ། རྟོགས་པས་མཉམ་པ་ཉིད་ཡེ་ཤེས། ། རླུང་བརྟན་ནུས་པ་ཐིག་ལེ་ཉིད། ། མི་འཆོར་ཚོར་བ་བདེ་བ་ཆེས། ། ཚིམ་པ་སོར་རྟོག་ཡེ་ཤེས་སོ། ། དེ་ཁོ་ན་ཉིད་རང་ཉིད་ལས། ། གྲུབ་པ་བྱ་གྲུབ་ཡེ་ཤེས་ཏེ། ། མི་རྟོག་དོན་གྱིས་ཆོས་དབྱིངས་ཀྱི། །
ཡེ་ཤེས་ཡིན་ཕྱིར་ཡེ་ཤེས་ལྔ། ། ཚང་བའི་ཚུལ་ནི་དེ་ལྟར་ཡིན། ། དེ་བཞིན་དུ་ཕྱག་རྒྱ་མ་ལྔའི་དབང་ཚང་ཚུལ་ནི། རིག་མ་ལས་བྱུང་ལྷན་སྐྱེས་ཀྱི། ། ཡེ་ཤེས་ཆེས་དེས་མཚན་རྟོག་ལ། ། ཕར་མི་རེག་པས་བྲམ་ཟེ་མོ། ། མཚན་རྟོག་དག་གིས་ལྷན་སྐྱེས་ལ། ། ཚུར་མི་རེག་པས་གཡུང་མོ་སྟེ། ། བདག་གི་རྒྱུད་དེ་བདེ་ཆེན་དུ། ། བསྒྱུར་ཕྱིར་གར་མ་གཞན་དག་ཀྱང་། །
བདེ་བར་བསྒྱུར་བས་ཆོས་མའོ། ། མཚན་རྟོག་གསོད་ཕྱིར་གཏུམ་མོ་སྟེ། ། དེ་ཕྱིར་ཕྱག་རྒྱ་མ་ལྔ་ཚང་། ། ཧེ་རུ་ཀ་བཅུ་གཅིག་གི་དབང་ཚང་ཚུལ་ནི། ཕྱག་རྒྱ་མ་ལ་བརྟེན་པ་ཡིས། ། བདེ་ཆེན་ལྷན་སྐྱེས་རྟོགས་པའི་ངོར། ། ཅིར་སྣང་གཟུགས་རྣམས་བདེ་སྟོང་གི ། ངོ་བོ་ཁོ་ནར་ལེགས་པར་འཆར། ། དེ་ནི་གཟུགས་ཀྱི་ཧེ་རུ་ཀ ། དེ་བཞིན་སྒྲ་དང་དྲི་དང་རོ། །
རེག་བྱ་ཆོས་ཀྱི་སྣང་བའི་ཚོགས། ། གང་ཤར་ཐམས་ཅད་བདེ་སྟོང་གིས། ། ངོ་བོར་འཆར་བ་ཉིད་ཀྱི་ཕྱིར། ། སྒྲ་དང་དྲི་རོ་རེག་བྱ་དང་། ། ཆོས་ཀྱི་ཧེ་རུ་ཀ་སྟེ་ལྔ། ། བདག་ཉིད་ལྷར་བསྐྱེད་བདེ་སྟོང་དུ། ། འཆར་བ་དམ་ཚིག་ཧེ་རུ་ཀ ། དེ་ལ་བདེ་སྟོང་ངོ་བོ་ཡི། ། ཡེ་ཤེས་པ་ཉིད་བཞུགས་པ་གཞན། ། ཡེ་ཤེས་ཧེ་རུ་ཀ་ཞེས་བྱ། །
བྲིས་སྐུ་ལུགས་སྐུ་ལ་སོགས་པའི། ། ཧེ་རུ་ཀ་ཡི་སྐུ་ཐམས་ཅད། ། བདེ་སྟོང་ངོ་བོར་འཆར་བ་དེས། ། བཏགས་པ་བརྡ་ཡི་ཧེ་རུ་ཀ ། ཤྲཱི་ཧེ་རུ་ཀ་དང་ནི། ། བཛྲ་ཧེ་རུ་ཀ་ལ་སོགས། ། ཧེ་རུ་ཀ་ཡི་མིང་བཏགས་པ། ། ཐམས་ཅད་བདེ་སྟོང་དུ་འཆར་བ། ། མིང་གི་ཧེ་རུ་ཀ་ཞེས་བཤད། ། ཤྲཱི་ནི་གཉིས་མེད་ཡེ་ཤེས་ཏེ། །
ཧེ་ནི་རྒྱུ་སོགས་སྟོང་པ་ཉིད། ། རུ་ནི་ཚོགས་དང་བྲལ་བ་སྟེ། ། ཀ་ནི་གང་དུའང་མི་གནས་པའོ། ། ཞེས་པའི་ཡི་གེ་བཞི་ཡི་དོན། ། རྣམ་ཐར་སྒོ་གསུམ་མངོན་གྱུར་པས། ། སྤྲོས་བྲལ་སྟོང་པ་ཉིད་དེ་ནི། ། དོན་གྱི་ཡེ་ཤེས་ཀྱི་ཧེ་རུ། ། ཀ་སྟེ་ཧཻ་རུ་ཀ་བཅུ་གཅིག ། ཚང་བའི་ཚུལ་ནི་དེ་ལྟར་ཡིན། ། དེ་ཁོ་ན་ཉིད་ཉི་ཤུ་རྩ་བཞིའི་དབང་ཚང་ཚུལ་ནི།
སྐུ་གསུམ་དང་ནི་ཡེ་ཤེས་ལྔ། ། ཕྱག་རྒྱ་ལྔ་དང་ཧེ་རུ་ཀ ། བཅུ་གཅིག་པོ་སྟེ་ཉེར་བཞི་པོ། ། དེ་དག་བདག་གི་ལུས་ལ་ནི། ། གནས་ཤིང་བྱིན་རློབས་བདེ་བ་ལ། ། རོལ་པའི་དོན་གྱི་ཕྱིར་ན་ལྷ། ། ཡིན་ཏེ་དེས་ན་ལྷ་ཡི་ནི། ། དེ་ཁོ་ན་ཉིད་ཉེར་བཞིའི་དབང་། ། ཚང་བའི་རྒྱུ་མཚན་དེ་ལྟར་ལགས། ། ཕྱག་རྒྱ་དང་།
དཀྱིལ་འཁོར་དང་། སྔགས་ཀྱི་དེ་ཁོ་ན་ཉིད་ཀྱི་དབང་ཚང་ཚུལ་ནི། ཕྱག་རྒྱ་མ་ལས་བྱུང་བ་ཡི། ། བདེ་ཆེན་ལྷན་སྐྱེས་ཀྱི་ཉམས་དང་། ། ལྡན་པའི་རྣལ་འབྱོར་པ་ཡིས་ནི། ། ལག་པ་ཅི་བསྒྱུར་ཕྱག་རྒྱར་འགྱུར། ། དེ་ནི་ཕྱག་རྒྱའི་དེ་ཁོ་ན། ། ཉིད་ཀྱི་དབང་ཡིན་རྐང་པ་ཡིས། ། ཅི་བྱས་ཐམས་ཅད་དཀྱིལ་འཁོར་དུ། ། འགྱུར་བས་དཀྱིལ་འཁོར་དེ་ཁོ་ན། །
ཉིད་ཀྱི་དབང་ཡིན་ངག་གིས་ཅི། ། བརྗོད་པ་སྔགས་སུ་འགྱུར་བ་ན། ། སྔགས་ཀྱང་དེ་ཁོ་ན་ཉིད་ཀྱི། ། དབང་སྟེ་དེས་ན་ཕྱག་རྒྱ་དང་། ། དཀྱིལ་འཁོར་སྔགས་ཀྱི་དེ་ཁོ་ན། ། ཉིད་ཀྱི་དབང་རྣམས་ཚང་བའི་ཚུལ། ། དེ་ལྟར་བཤད་པ་དེ་བཞིན་ནོ། ། ལེགས་པར་བཤད་པ་དེ་རྣམས་རྩ་བ་གང་ལས་འཕྲོས་ཤེ་ན། བསྟན་བཅོས་ཆེན་པོ་རྡོ་རྗེའི་ཚིག་རྐང་ལས། སྐུ་གསུམ་ཡེ་ཤེས་ལྔ་སོགས་དབང་ཐོབ་ནས། །
ཞེས་གསུངས་པ་དེ་ཉིད་ལས་འཕྲོས་པའོ། ། འདིར་སྨྲས་པ། དུས་གསུམ་རྒྱལ་བ་ཀུན་གྱི་བགྲོད་གཅིག་ལམ། ། འཇིགས་བྲལ་དཔལ་ལྡན་ཆོས་སྐྱོང་བཞེད་པའི་སྲོལ། ། ས་སྐྱའི་རྗེ་བཙུན་རྣམས་ཀྱིས་ལེགས་བཤད་པའི། ། བརྗོད་དོན་རྟོགས་པ་དེང་སང་ཁོ་བོ་ཙམ། ། འདིར་བཤད་ཟབ་དོན་རྣམས་ཀྱི་དོན་འདི་ཞེས། ། མཁས་ཤིང་མཁས་པར་གྲགས་པ་འགའ་ཞིག་གིས། ། སྨྲ་བར་མ་ནུས་དེ་ཕྱིར་རྣམ་དཔྱོད་ཀྱི། ། བློ་གྲོས་མཚུངས་མེད་བདག་གིས་ཚུལ་འདི་སྦྱར། །
འོན་ཀྱང་ཟབ་དོན་གསལ་བར་བཤད་པ་ལ། ། ཉེས་པ་མཆིས་ན་བླ་མ་མཁའ་འགྲོར་བཤགས། ། དགེ་བ་ཟབ་དོན་དོན་གཉེར་སྐྱེ་བོ་ལ། ། འཕྲལ་དང་ཡུན་དུ་ཕན་པ་འབྱུང་གྱུར་ཅིག ། ཅེས་དབང་བཤད་ལུང་དང་མན་ངག་གི་གཏེར་མཛོད་ཀྱི་དབང་གསུམ་པའི་སྐབས་ཀྱི་མི་གསལ་བ་གསལ་བར་བྱེད་པའི་ལེགས་བཤད་ཟབ་དོན་རྒྱས་པའི་ཐབས་མཆོག་ཅེས་བྱ་བ་འདི་ནི། ཁྱབ་བདག་རྡོ་རྗེ་སེམས་དཔའི་ངོ་བོར་གྱུར་པ་རྗེ་བཙུན་མུས་པ་ཆེན་པོ་སངས་རྒྱས་རྒྱལ་མཚན་ཞེས་ཡོངས་ལ་གྲགས་པའི་སྐྱབས་གནས་ཀུན་འདུས་དེ་ཉིད་ཀྱི་ཐུགས་རྗེའི་སྤྱན་རས་ཀྱིས་འཚོ་ཞིང་གསུང་གི་བདུད་རྩིའི་སྐལ་བ་བཟང་པོར་གྱུར་པ་ཤྲཱི་ས་སྐྱ་པ་ཤཱཀྱའི་བཙུན་པ་ངག་དབང་ཀུན་དགའ་བསོད་ནམས་གྲགས་པ་རྒྱལ་མཚན་དཔལ་བཟང་པོས། རྗེ་ས་སྐྱ་པ་ཆེན་པོས་མཛད་པའི་གཞུང་བཤད་རྣམས་དང་། དམར་ཆོས་ཀྱི་རྒྱལ་པོས་མཛད་པའི་གཞུང་བཤད་དང་། བླ་མ་དམ་པ་བསོད་ནམས་རྒྱལ་མཚན་དཔལ་བཟང་པོས་མཛད་པའི་གཞུང་བཤད་མན་ངག་གི་མཛོད་ཅེས་བྱ་བ་ལ། ཆོས་རྗེ་དཔལ་ལྡན་ཚུལ་ཁྲིམས་ཀྱིས་གསལ་བྱེད་ཀྱི་མཆན་དང་བཅས་པ་དེ་རྣམས་ལ་བརྟེན་ནས་མེ་ཕོ་འབྲུག་གི་ལོ་རྒྱལ་གྱི་ཟླ་བའི་ཉེར་བཞིའི་ཉིན་བླ་བྲང་ཕུན་ཚོགས་གླིང་གི་ཐོས་བསམ་འབྲུག་སྒྲ་ཚལ་གྱི་རང་བྱུང་བསམ་གཏན་ཁང་བུར་སྦྱར་བའོ། །
སརྦ་མངྒ་ལཾ། ཀལྱ་ན་ཝརྡྷནྟུ།། །། ༈ མཁན་ཆེན་ཨ་པད་རིན་པོ་ཆེའི་དགོངས་བཞེད་ལྟར་གུ་རུས་ཞབས་ཞུ་བགྱིས་པའོ།། PAGE * MERGEFORMAT 2 ཨ་མྱེས་ཞབས། དབང་གསུམ་པའི་སྐབས་ཀྱི་མི་གསལ་བ་གསལ་བར་བྱེད་པའི་ལེགས་བཤད། PAGE * MERGEFORMAT 3
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
