གསུང་འབུམ། ངག་དབང་ཀུན་དགའ་བསོད་ནམས།
པོད ༡༣༨
རྣམ་གཞག་མཁས་པ་གོང་མའི་བཞེད་སྲོལ་མི་འདྲ་བ་རྣམས་ལྷན་ཅིག་ཏུ་སྒྲིགས་པ་ལེགས་བཤད་མཁས་པའི་ཁ་རྒྱན།
༄༅། །དཔལ་དུས་ཀྱི་འཁོར་ལོ་ནས་གསུངས་པའི་རིགས་ལྡན་གྱི་རྣམ་གཞག་མཁས་པ་གོང་མའི་བཞེད་སྲོལ་མི་འདྲ་བ་རྣམས་ལྷན་ཅིག་ཏུ་སྒྲིགས་པ་ལེགས་བཤད་མཁས་པའི་ཁ་རྒྱན་བཞུགས།། ཨོཾ་སྭསྟི། བླ་མ་དང་དཔལ་དུས་ཀྱི་འཁོར་ལོ་ལ་ཕྱག་འཚལ་ལོ། ། འདིར་དཔལ་དུས་ཀྱི་འཁོར་ལོའི་བསྟན་རྩིས་ལས་འབྱུང་བའི་ཆོས་རྒྱལ་རིགས་ལྡན་གྱི་གྲངས་དང་སྤྲུལ་གཞི་ནི། དཔལ་ལྡན་ས་སྐྱ་པ་རྣམས་ལ་ཆོས་རྒྱལ་རིགས་ལྡན་གྱི་གྲངས་སུམ་ཅུ་རྩ་གསུམ་དུ་བཞེད་པ་ནི། ཆོས་ཀྱི་རྒྱལ་པོ་དཀོན་མཆོག་ལྷུན་གྲུབ་ཀྱིས་མཛད་པའི་བསྟན་རྩིས་མཁས་པའི་རྒྱན་ལས། ཐུབ་དབང་ཤིང་ཕོ་བྱི་བ་ལ་བལྟམས་ནས། ལོ་ཉི་ཤུ་རྩ་དགུ་ཁབ་ཏུ་བཞུགས། དེ་ནས་ལོ་དྲུག་དཀའ་བ་སྤྱད། སོ་བདུན་པ་ས་མོ་ཕག་ལ་མངོན་པར་བྱང་ཆུབ།
བརྒྱད་ཅུ་བཞེས་པ་ཆུ་མོ་ལུག་གི་ལོའི་ནག་པ་ཟླ་བའི་ཉ་ལ་དཔལ་ལྡན་འབྲས་སྤུངས་སུ་ཆོས་རྒྱལ་ཟླ་བ་བཟང་པོ་སོགས་ལ་དུས་ཀྱི་འཁོར་ལོའི་རྩ་རྒྱུད་གསུངས་ནས། ས་གའི་ཉ་ལ་མྱ་ངན་ལས་འདས་ཚུལ་བསྟན། ལོ་དེ་ཉིད་ལ་ཟླ་བ་བཟང་པོས་ཤམྦྷ་ལར་རྩ་རྒྱུད་སྤེལ་ཞིང་འགྲེལ་ཆེན་སྟོང་ཕྲག་དྲུག་ཅུ་པ་བརྩམ། གཞལ་མེད་ཁང་བཞེངས་ནས་ཤིང་སྤྲེལ་ལོ་ཤར་བ་ན་ཞི་བར་གཤེགས། ལོ་དེ་ཉིད་ནས་བརྩམས་ཏེ་ལྷ་དབང་དང་། གཟི་བརྗིད་ཅན་དང་། ཟླ་བས་བྱིན་དང་། ལྷའི་དབང་ཕྱུག་དང་། སྣ་ཚོགས་གཟུགས་དང་། ལྷའི་དབང་ལྡན་ཏེ་དྲུག་ནི་ཆོས་རྒྱལ་དང་།
ཤིང་སྤྲེལ་ནས་གྲགས་པས་ལོ་བརྒྱར་རྩ་རྒྱུད་བསྟན་ནས། ཆུ་མོ་ཕག་ལ་བསྡུས་རྒྱུད་གསུངས། ཤིང་ཕོ་བྱི་བ་ནས་པད་དཀར་དང་། བཟང་པོ། བཤེས་གཉེན་བཟང་། ཕྱག་དམར་ཅན། ཁྱབ་འཇུག་སྦས་པ། ཉི་མ་གྲགས། ཤིན་ཏུ་བཟང་པོ་རྣམས་ཀྱི་བསྡུས་རྒྱུད་བསྟན་ཅིང་། སྤྲེལ་ལོ་ལ་མ་ག་དྷར་ཀླ་ཀློ་ཞུགས།
ཤམྦྷ་ལར་རྒྱ་མཚོ་རྣམ་རྒྱལ་བྱོན། དེ་ནས་རྒྱལ་དཀའ་དང་། ཉི་མ། སྣ་ཚོགས་གཟུགས། ཟླ་འོད། མཐའ་ཡས། ས་སྐྱོང་། དཔལ་སྐྱོང་། སེངྒེ། རྣམ་གནོན།
སྟོབས་པོ་ཆེ། མ་འགགས་པ། མིའི་སེངྒེ། དབང་ཕྱུག་ཆེན་པོ། མཐའ་ཡས་རྣམ་རྒྱལ། གྲགས་པ་ཕྱི་མ། དྲག་པོ་འཁོར་ལོ་ཅན་ཏེ་ཆོས་རྒྱལ་བདུན་དང་རིགས་ལྡན་ཉེར་དྲུག་ཏུ་གསུངས་པ་ནི། དྲི་མེད་འོད་ཀྱིས་འཇིག་རྟེན་ཁམས་ལོའི་འགྲེལ་པར་རྩ་རྒྱུད་ཀྱི་ལུང་དྲངས་པ་ལས། གྲགས་པ་རིགས་ལྡན་རིགས་ཀྱང་སྟེ། ། ཞེས་པ་ནས།
མཐའ་ཡས་རྣམ་རྒྱལ་རིགས་ལྡན་དང་། ། ཞེས་པའི་བར་གྱིས་རིགས་ལྡན་ཉེར་བཞི་པ་མཐའ་ཡས་རྣམ་རྒྱལ་རྫོགས་རྗེས་སུ། གྲགས་པ་རིགས་ལྡན་དེ་ནས་སླར། ། དེ་སྲས་འཁོར་ལོ་ཆེན་པོ་ཅན། ། རིགས་ལྡན་གྲགས་པ་འབྱུང་འགྱུར་ཏེ། ། སྨྲ་མཁས་རྟ་མཆོག་ཏིང་འཛིན་གྱིས། ། ཀླ་ཀློའི་ཆོས་ནི་མཐར་བྱེད་པའོ། ། ཞེས་འཇམ་དཔལ་གྲགས་པ་ཉིད་མཐའ་ཡས་རྣམ་རྒྱལ་གྱི་སྲས་སུ་འཁྲུངས་པ་གྲགས་པ་ཕྱི་མ་ཉིད་ཡིན་ཞིང་། དེའི་སྲས་དྲག་པོ་འཁོར་ལོ་ཅན་ཏེ། རིགས་ལྡན་ཉེར་དྲུག་ཏུ་བཞེད་པ་ནི།
བསྡུས་རྒྱུད་ལས་ཀྱང་། གདན་ནི་ཉི་ཤུ་རྩ་ལྔ་པོ་རྣམས་རིམ་པར་ཡོངས་སུ་བགྲང་པ་དེ་ཡི་ནང་ནས་དུས་ཀྱི་མཐར། རིགས་ལྡན་རིགས་ལ་ལྷའི་མཆོག་གིས་བསྟུད་པ་དྲག་པོའི་རིགས་ལྡན་འབྱུང་བར་འགྱུར་ཞེས་པ་དང་། ཆོས་རྒྱལ་རིགས་ལྡན་ཡོངས་སྡོམ་པས་སུམ་ཅུ་རྩ་གསུམ་བྱུང་བ་ཡང་། བསྡུས་རྒྱུད་ལས། སུམ་ཅུ་རྩ་གཉིས་གདན་གྱི་མཐར་ནི་ལྷ་མིན་དགྲ་བོ་ཚེ་ལོ་བརྒྱ་པ་ཕྱག་ན་འཁོར་ལོར་འགྱུར། ཞེས་གསུངས་པའི། འདི་གཉིས་ཀྱི་མཐའི་དོན་འཇུག་ལ་བཤད་པ་ཡོད་ཀྱང་འདི་ནི་རྫོགས་པའི་དོན་ཡིན་པས། རིགས་ལྡན་ཉེར་དྲུག་པ་དང་། དེའི་སྟེང་ཆོས་རྒྱལ་བདུན་གནན་པས་སོ་གསུམ་པ་འཁོར་ལོ་ཅན་ཡིན་པར་འདོད་ལགས།
འདིས་ལུང་གིས་རིགས་ལྡན་དྲག་པོ་ཕྱག་རྡོར་གྱི་སྤྲུལ་པ་ཡིན་པ་ཡང་འགྲུབ་སྟེ། ཕྱག་ན་འཁོར་ལོ་འགྱུར་ཞེས་པ། ། ཕྱག་ན་རྡོ་རྗེ་དྲག་པོ་འཁོར་ལོ་ཅན་དུ་འགྱུར་ཞེས་པའོ། ། རྗེ་བཙུན་རིན་པོ་ཆེས་ཀྱང་། ཕྱག་ན་རྡོ་རྗེའི་སྤྲུལ་པ་ནི། དྲག་པོ་ཀཱལ་ཀི་ཞེས་བྱའི་བར། ། ཞེས་དང་། ཆོས་རྗེ་ས་སྐྱ་པཎྜི་ཏས་སྡོམ་གསུམ་ལས་ཀྱང་། སྙིགས་མའི་དུས་ན་འཕགས་པའི་ཡུལ། ། ཀླ་ཀློའི་ཆོས་ཀྱི་གང་བར་འགྱུར། །
དེ་ནས་ཀླ་ཀློའི་རྫུ་འཕྲུལ་གྱིས། ། ཤམྦྷ་ལ་རུ་དམག་འདྲེན་འགྱུར། ། དེ་ཚེ་ཕྱག་ན་རྡོ་རྗེ་ཡི། ། སྤྲུལ་པ་དྲག་པོ་ཞེས་བྱ་བའི། ། རྒྱལ་པོས་ཀླ་ཀློ་ཀུན་བཅོམ་ནས། ། འཕགས་པའི་ཡུལ་གྱི་བར་དུ་ཡང་། ། སངས་རྒྱས་བསྟན་པ་དར་བར་གསུངས། ། ཞེས་གསུངས་ཤིང་། དེས་ཀྱང་མ་ཟད་མཁན་ཆེན་ལེགས་པའི་འབྱུང་གནས་ཀྱིས། ཕྱག་ན་རྡོ་རྗེ་དང་།
ཐུགས་རྡོ་རྗེ་དང་། དུས་ཀྱི་འཁོར་ལོ་ཞེས་པ་རྣམས་མཚན་གྱི་རྣམ་གྲངས་ཡིན་པས། དུས་ཀྱི་འཁོར་ལོའི་རྒྱུད་གསུངས་པའི་སྐབས་འདིར། ཆོས་རྒྱལ་བདུན་དང་རིགས་ལྡན་ཉི་ཤུ་རྩ་དྲུག་སྟེ་སུམ་ཅུ་སོ་གསུམ་པོ་ཐམས་ཅད་སྤྲུལ་བྱེད་ཕྱག་ན་རྡོ་རྗེའི་དུས་ཀྱི་འཁོར་ལོ་འབའ་ཞིག་གི་སྤྲུལ་པ་ཡིན་པས། སྤྲུལ་པ་སོ་སོ་ལ་བཀོད་པ་མི་འདྲ་བ་དང་། སྤྲུལ་བྱེད་ཀྱི་མཚན་སོ་སོར་ཡོད་ཀྱང་འགལ་བ་མེད་དེ། དྲི་མེད་འོད་ཀྱི་འཇིག་རྟེན་ཁམས་ལེའི་འགྲེལ་པར། འདི་དག་སངས་རྒྱས་བྱང་ཆུབ་སེམས་དཔའ་དག སྟོན་པ་པོ་དང་། ཞུ་བ་པོའི་འགྲེལ་པ།
སྤྲུལ་པའི་སྐུའི་ལོངས་སྤྱོད་རྫོགས་པའི་སྐུས་ཀྱང་རུང་སྟེ། སྔ་མ་དང་ཕྱི་མར་འགལ་བ་མེད་དོ། ། དེ་ནས་ཕྱག་ན་རྡོ་རྗེའི་སྤྲུལ་པའི་སྐུ་རྒྱལ་པོ་ཟླ་བ་བཟང་པོས་སེམས་ཅན་ཐམས་ཅད་ཀྱི་ཕྱིར་འཇིག་རྟེན་དང་འཇིག་རྟེན་ལས་འདས་པའི་དངོས་གྲུབ་ཀྱི་དོན་དུ་དེ་བཞིན་གཤེགས་པ་ལ་ཞུས་སོ། ། སྔ་མའི་རྣམ་གྲངས་གསུམ་དང་། འཁོར་ཅན་ཞེས་པ་རྣམ་གྲངས་ཡིན་ཏེ། དབང་མདོར་བསྟན་གྱི་འགྲེལ་པ་ལས། རྡོ་རྗེ་ཅན་ནམ་རྡོ་རྗེ་སེམས། ། རྡོ་རྗེ་འཇིགས་བྱེད་དབང་ཕྱུག་དང་། ། ཧེ་རུ་ཀ་དང་དུས་འཁོར་ལོ། ། ཞེས་པས་འགྲུབ་པའི་ཕྱིར།
གཞན་ཡང་དྲི་མེད་འོད་ཀྱི་ནང་ལེའི་འགྲེལ་པར། ཕྱི་རོལ་དུ་ལེའུ་དང་པོ་ནས་གསུངས་པའི་འཁོར་ལོ་ཅན་གང་ཡིན་པ་དེ་ནི། ལུས་ལ་རྡོ་རྗེ་ཅན་དེ་ཐུགས་རྡོ་རྗེའོ། ། ཞེས་གསུངས་པས། ཕྱག་ན་རྡོ་རྗེའི་སྤྲུལ་པར་འགྲུབ་པའི་ཕྱིར་རོ། ། འོ་ན་ཆོས་རྒྱལ་རིགས་ལྡན་འདི་རྣམས་སེངྒེའི་ཁྲི་ལ་འཁོད་ནས་ལོ་གྲངས་དུ་ཙམ་ཆོས་བསྟན་ན། མཁས་མཆོག་ཕལ་ཆེར་གྱིས་རགས་རྩིས་ཀྱི་དབང་དུ་མཛད་ནས། ལོ་གྲངས་བརྒྱ་བརྒྱར་ཆོས་གསུངས་སོ་ཞེས་པ་ཙམ་ལས་མ་གསུངས་ཀྱང་། འཁྲུལ་པའི་དྲི་མ་ཟད་པ་རྗེ་བཙུན་རིན་པོ་ཆེ་གྲགས་པ་རྒྱལ་མཚན་ནི། སྤྲུལ་པའི་རྒྱལ་པོ་རེ་རེ་བཞིན། །
ལོ་གྲངས་བརྒྱ་ནི་ལྷག་པ་རུ། ། སེངྒེ་ཁྲི་ལ་བཞུགས་ནས་ནི། ། ཆོས་ཀྱིས་འཇིག་རྟེན་སྐྱོང་བར་མཛད། ། དེ་ནས་རྒྱལ་བས་བསྔགས་པ་ཡི། ། ཤམྦྷ་ལ་ཡི་ཡུལ་དུ་ནི། ། དཔལ་ལྡན་རྡོ་རྗེ་ཐེག་པའི་རྒྱུད། ། ནམ་ཡང་ནུབ་པར་མི་འགྱུར་རོ། ། ཞེས་གསུངས་པའི་དོན། དེ་ཡང་བསྟན་པའི་གནས་ཚད། དུས་འཁོར་བའི་ལུགས་འདི་ཉིད་དང་སྦྱར་ན།
རྩ་རྒྱུད་གསུངས་ནས་ལོ་སུམ་སྟོང་སུམ་བརྒྱ་དང་ཉག་བཞི་གནས་པ་ལས། ཆོས་རྒྱལ་ཟླ་བ་བཟང་པོས་ལོ་གཅིག་དང་། གཞན་ཆོས་རྒྱལ་རིགས་ལྡན་བཞི་ལོ་བརྒྱ་བརྒྱར་ཆོས་བསྟན་པས། དེ་ལ་ལོ་སུམ་སྟོང་ཉིས་བརྒྱ་དང་གཅིག་ལས་མ་བྱུང་ཡང་། བརྒྱ་ཕྲག་ལྷག་མ་རུ་ཞེས་པའི་དོན། གོང་དུ་མ་ཚང་བའི་ལོ་བརྒྱ་དང་གསུམ་ཡོད་པ་འདི་སོ་གཉིས་པོ་སོ་སོ་ལ་སྦྱོར་དགོས་པ་ལ་དགོངས་སོ། ། དེ་ཡང་ཤིན་ཏུ་ཞིབ་པར་རི་མོས་གཏན་ལ་ཕབ་ནས་བརྩིས་ན། སོ་གཉིས་པོ་རེ་རེ་ལ་ལོ་གསུམ། ཟླ་བ་གཉིས། ཞག་བཅྭོ་བརྒྱད།
ཆུ་ཚོད་ཞེ་ལྔ་པ་རེ་རེ། ལོ་གྲངས་བརྒྱ་བརྒྱའི་སྟེང་དུ་བསྣོན་དགོས་པས་རྗེ་བཙུན་གྱི་དགོངས་པ་ཡང་འགྲུབ་ཅིང་། འདི་ཤིན་ཏུ་ལེགས་པ་ཡིན་ནམ་སྙམ་པ་བདག་གི་བློ་ལ་ཤར་ལགས། ཡང་བུ་སྟོན་རིན་པོ་ཆེའི་ཟབ་དོན་སྒོ་འབྱེད་རིན་པོ་ཆེའི་ལྡེ་མིག་ཅེས་བྱ་བ་ལས། བཅོམ་ལྡན་འདས་ཀྱི་རྩ་བའི་རྒྱུད་ཟླ་བ་བཟང་པོ་ལ་གསུངས་ནས། ཟླ་བཟང་གིས་ཀྱང་རྩ་བའི་རྒྱུད་བསྡུས། འགྲེལ་བཤད་སྡེ་སྦྱོར་དུ་རྗེས་སུ་བསྔགས་པའི་སྟོང་ཕྲག་དྲུག་ཅུ་པ་མཛད་ཅིང་། གླེགས་བམ་ལ་བྲིས་ནས་ཤམྦྷ་ལ་ལ་སོགས་པའི་ཡུལ་གྱི་མི་རྣམས་ལ་བསྟན། དུས་ཀྱི་འཁོར་ལོའི་དཀྱིལ་འཁོར་རིན་པོ་ཆེ་སྣ་ལྔ་ལས་བཞེངས་པ་རྫུ་འཕྲུལ་བསྟན་པ་མྱ་ངན་ལས་འདས་སོ། ། དེ་ནས་ལྷ་དབང་དང་།
གཟི་བརྗིད་ཅན་དང་། ཟླ་བས་བྱིན་དང་། ལྷའི་དབང་ཕྱུག་དང་སྣ་ཚོགས་གཟུགས་དང་། ལྷའི་དབང་ལྡན་རྣམས་ཀྱི་ལོ་བརྒྱ་བརྒྱར་ཆོས་བསྟན་ནོ། ། དེ་ནས་འཇམ་དབྱངས་གྲགས་པས་ལོ་བརྒྱར་རྩ་བའི་རྒྱུད་བསྟན་ཏེ་དེ་ཡན་ཆད་རྩ་རྒྱུད་རྩ་འགྲེལ་ལ་འཆད་ཉན་བྱེད་པ་ཡིན་ནོ། ། རྩ་རྒྱུད་ལས། ལོ་འདི་ནས་ནི་དྲུག་བརྒྱའི་ལོས། ། ཞེས་པ་ནས། ཆོས་བསྟན་པའི་ལོ་སྟེ་ཞེས་དང་། ང་མྱ་ངན་ལས་འདས་ནས་ལོ་དྲུག་བརྒྱ་ཞེས་པ་དང་།
ཟླ་བཟང་མྱ་ངན་ལས་འདས་ནས་ལོ་དྲུག་བརྒྱ་རྣམས་གནད་ཅིག་ཏུ་རྟོགས་དགོས་སོ། ། དེ་ནས་གྲགས་པས་ལོ་བརྒྱར་རྩ་རྒྱུད་བསྟན་པའི་རྗེས་སུ་གྲགས་པས་ཀྱང་དཀར་ལ་རྒྱུད་སྟོན་ཅིང་འགྲེལ་བཤད་རྩོམ་པར་བསྐོས་ཤིང་མྱ་ངན་ལས་འདས་སོ། ། དེ་ནས་པད་དཀར་གྱིས་འགྲེལ་བཤད་སྟོང་ཕྲག་བཅུ་གཉིས་པ་མཛད་ཅིང་ཆོས་བསྟན་ནོ། ། དེ་ནས་བཟང་པོ་དང་། རྣམ་རྒྱལ་དང་། བཤེས་གཉེན་བཟང་པོ་དང་། ཕྱག་དམར་དང་། ཁྱབ་འཇུག་སྦས་པ་དང་། ཉི་མ་གྲགས་དང་། ཤིན་ཏུ་བཟང་སྟེ་བརྒྱད་པོས་ལོ་བརྒྱ་བརྒྱར་ཆོས་སྟོན་པར་གསལ་ཏེ།
དེ་ནས་ཀླ་ཀློའི་ཆོས་འཇུག་པར་གསུངས་ཞིང་། དེ་རྗེས་རྒྱ་མཚོ་རྣམ་རྒྱལ་དང་རྒྱལ་དཀའ་ཡིས་ཀྱང་ལོ་བརྒྱ་བརྒྱར་ཆོས་སྟོན་པར་གསལ་ཏེ། ཀླ་ཀློ་བྱུང་ནས་ལོ་བརྒྱ་བརྒྱད་ཅུ་རྩ་གཉིས་ན། རྒྱལ་དཀའ་ཡིས་རྩིས་གཞི་བརྩམ་ལ་བརྒྱ་ནིབརྒྱ་མཚོ་རྣམ་རྒྱལ་གྱི་དུས་ཡིན་ལ། རྒྱལ་དཀའ་ཡིས་ཆོས་བསྟན་ནས་ལོ་བརྒྱད་ཅུ་རྩ་གཉིས་ན། བསྡུས་རྒྱུད་ཀྱི་རྩིས་གཞི་མཛད་དམ་བསམ་མོ། ། དེ་ནས་ཉི་མ་དང་། སྣ་ཚོགས་གཟུགས་དང་། ཟླ་བའི་འོད་དང་། མཐའ་ཡས་དང་།
ས་སྐྱོང་དང་། དཔལ་སྐྱོང་དང་། སེངྒེ་དང་། རྣམ་གནོན་དང་། སྟོབས་པོ་ཆེ་དང་། མ་འགགས་པ་དང་། མིའི་སེངྒེ་དང་། དབང་ཕྱུག་ཆེན་པོ་དང་། མཐའ་ཡས་དང་། རྣམ་རྒྱལ་དང་།
དྲག་པོ་འཁོར་ལོ་ཅན་སྟེ་དེས་ཀླ་ཀློའི་སྟོབས་འཇོམས་པར་བྱེད་དོ། ། དེའི་དབུས་གདན་གྱི་ཉི་ཤུ་རྩ་ལྔའི་རིམ་པར་ཡོངས་སུ་བགྲང་པ་དག་གིས་དུས་ཀྱི་མཐར། ཞེས་པ་རིགས་ལྡན་ཉི་ཤུ་རྩ་ལྔའི་རྗེས་ཐོགས་སུ་དྲག་པོ་འབྱུང་བར་བཤད་པའི་ཕྱིར་རིགས་ལྡན་ཉི་ཤུ་རྩ་དྲུག ཤཱཀྱའི་རིགས་ཀྱི་རྒྱལ་པོ་བདུན་སྟེ་སྤྲུལ་པའི་རྒྱལ་པོ་སུམ་ཅུ་རྩ་གསུམ་མོ། ། ཞེས་གོང་མ་དག་བཞེད་དོ། ། ཡང་ན་མཐའ་ཡས་རྣམ་རྒྱལ་གཅིག་ཏུ་བྱས་ནས་ཉི་ཤུ་རྩ་ལྔ་གདན་གྱི་མཐའ་མ། ཉི་ཤུ་རྩ་ལྔ་པ་རིགས་ལྡན་དྲག་པོར་བྱས་ན། པད་དཀར་གྱིས་རྗེས་སྤྲུལ་པའི་རྒྱལ་པོ་སུམ་ཅུ་རྩ་གསུམ་ལུང་བསྟན་པ་དང་མཐུན་ནོ། ། ཞེས་ལུགས་གཉིས་སུ་གསུང་འདུག་ཅིང་། ཡང་ཆོས་རྒྱལ་རྣམ་རྒྱལ་གྲགས་བཟང་གི་རྡོ་རྗེའི་མདུད་འགྲོལ་ལས།
ད་ནི་རང་གི་ལུགས་ལུང་དང་སྦྱར་ནས་བཤད་པར་བྱའོ། ། དེ་ཡང་ཐུབ་པའི་དབང་པོ་བལྟམ་ནས་ད་ལྟའི་དྲག་པོ་ཞེས་པ་ལྕགས་ཕོ་སྤྲེའུའི་ལོ་འདི་ཡན་ལ་འདས་ལོ་ཉིས་སྟོང་སུམ་བརྒྱ་དང་ལྔ་བཅུ་རྩ་བཞི་འདས་པ་ཡིན་ཏེ། དེ་ཡང་གང་ལས་ཤེས་ཞེས་ན། བཅོམ་ལྡན་འདས་ཐུབ་པའི་དབང་པོ་ཉིད་ལོ་ཉི་ཤུ་རྩ་དགུའི་བར་དུ་ཁབ་ཏུ་བཞུགས་ཤིང་། དེ་ནས་དཀའ་བ་སྤྱད་པ་ལོ་དྲུག་ཏུ་མཛད་པས་ལོ་སོ་ལྔ། དེའི་ཕྱི་ལོ་སངས་རྒྱས་ཤིང་ཐེག་པ་གསུམ་གྱི་ཆོས་སྟོན་པར་མཛད་པ་ལ་ལོ་གཅིག་སྟེ་ལོ་སོ་དྲུག ། དེའི་ཕྱི་ལོ་ནག་པའི་ཉ་ལ་རྩ་རྒྱུད་གསུངས་པའི་ལོ་གཅིག་སྟེ་སོ་བདུན། དེ་ནས་རྒྱལ་པོ་ཟླ་བ་བཟང་པོས་རྩ་རྒྱུད་ཀྱི་འགྲེལ་པ་དང་གཞལ་མེད་ཁང་བཞེངས་པ་སོགས་ཀྱི་ལོ་གཅིག་སྟེ་ལོ་སོ་བརྒྱད་དང་། དེ་ནས་ལོ་འདི་ནས་ནི་དྲུག་བརྒྱའི་ལོ་ཡི་གསལ་བར་མི་བདག་གྲགས་པ་ཤམྦྷ་ལ་ཞེས་བྱ་བར་འབྱུང་ཞེས་པ་ལ། ལོ་འདི་ཞེས་པ་ནི་དེ་བཞིན་གཤེགས་པས་ཆོས་བསྟན་པའི་ལོ་སྟེ་ལོ་དེ་ནས་ལོ་དྲུག་བརྒྱ་ན།
ཆུ་བོ་ཤཱིརྟའི་བྱང་། ཤམྦྷ་ལ་ཞེས་བྱ་བའི་ཡུལ་དུ་གྲགས་པ་ཞེས་པ་ནི་ལུང་གི་བརྗོད་པ་སྟེ་འཇམ་དཔལ་གྲགས་པ་ཆེན་པོ་གསལ་བར་བྱུང་ཞེས་པ་སྤྲུལ་པའི་སྐུ་འཛིན་པར་མཛད་པར་འགྱུར་ཞེས་པའི་དོན་ཏོ། ། རྩ་རྒྱུད་གསུངས་ནས་ལོ་དྲུག་བརྒྱ་ན་རྒྱལ་པོ་གྲགས་པ་འབྱུང་བར་གསུང་པ་ནི་དུས་ཉེ་བ་ལ་དགོངས་ཤིང་། རྒྱུད་གསུངས་པ་ནས་ལོ་དྲུག་བརྒྱའི་མགོ་མ་ཟུག་པའི་བར་དུ་རྒྱལ་པོ་ཟླ་བ་བཟང་པོས་བློས་བླངས་ཀྱི་དཀྱིལ་འཁོར་བཞེངས་པ་སོགས་ཀྱི་ལོ་གཅིག་སྣོན་པ་ཡིན་ཏེ། འཇིག་རྟེན་ཁམས་ལེའུ་མདོར་བསྡུས་གསུམ་པར། དེ་བཞིན་གཤེགས་པ་ངེས་པ་དེའི་རྩ་བའི་རྒྱུད་ཀྱི་རྒྱལ་པོ་སྟོང་ཕྲག་བཅུ་གཉིས་པ་དང་། རྒྱས་འགྲེལ་སྟོང་ཕྲག་དྲུག་ཅུ་པ་ཡང་ཤམྦྷ་ལ་ལ་སོགས་པའི་ཡུལ་གྱི་སྐད་དུ་གཞན་གྱི་གླེགས་བམ་ལ་བྲིས་ནས་རྒྱལ་པོ་ཟླ་བ་བཟང་པོས་གྲོང་བྱེ་བ་ཕྲག་དགུ་བཅུ་རྩ་དྲུག་ན་གནས་པ་རྣམས་ལ་རབ་ཏུ་བསྟན་ཏོ། ། དེ་ཉིད་དེ་ལ་མོས་པ་རྣམས་ཀྱིས་མཉན་ཅིང་བཀླགས་ཏེ་རང་གི་སེམས་ལ་བཟུང་ནས་གཞན་དག་ལ་ཡང་རྒྱ་ཆེར་རབ་ཏུ་བསྟན་ཏོ། ། རྒྱུད་བསྟན་པའི་དུས་དེ་ནས་ལོ་གཉིས་པ་ལ་སེམས་ཅན་རྣམས་ཀྱི་དངོས་གྲུབ་རྒྱུའི་སླད་དུ་དཀྱིལ་འཁོར་གྱི་འཁོར་ལོ་དང་རྫུ་འཕྲུལ་བསྟན་ནས་སྤྲུལ་པའི་སྐུ་གང་ནས་བྱོན་པ་ལོངས་སྤྱོད་རྫོགས་པའི་སྐུ་ཉིད་གཤེགས་སོ། ། ཞེས་གསུངས་པའོ། །
དེ་ནས་ལོ་དྲུག་བརྒྱ་པོའི་བར་ལ་ལྷ་དབང་ནས་ལྷའི་དབང་ལྡན་གྱི་བར་ཆོས་རྒྱལ་ཆེན་པོ་དྲུག་གིས་ལོ་བརྒྱ་བརྒྱར་ཆོས་སྟོན་པ་ཡིན་ཏེ། གོང་གི་འགྲེལ་ཚིག་དེ་མ་ཐག་པར། དེ་ནས་ལྷའི་དབང་གིས་ལོ་བརྒྱའི་བར་དུ་རྒྱུད་སྟོན་པར་མཛད་དེ། དེ་བཞིན་དུ་གཟི་བརྗིད་ཅན་དང་། ཟླ་བས་བྱིན་དང་། ལྷའི་དབང་ཕྱུག་དང་། སྣ་ཚོགས་གཟུགས་དང་། ལྷའི་དབང་ལྡན་གྱིས་ཀྱང་ངོ་། ། ཞེས་གསུངས་སོ། ། དཔལ་ལྡན་རྒྱུད་ལས་ལོ་དྲུག་བརྒྱའི་རྗེས་ལ་ཀླུའི་ལོ་བརྒྱ་གསུངས་ན་ཡང་།
དེ་གཉིས་ཀྱི་བར་དུ་རྒྱལ་པོ་གྲགས་པ་ཆོས་གསུངས་པའི་ལོ་བརྒྱ་ཡོང་རྒྱུ་ཡིན་ཏེ། སླར་ཡང་གོང་གི་འགྲེལ་ཚིག་དེ་མ་ཐག་པར། ནམ་མཁའི་སྙིང་པོའི་སྤྲུལ་པའི་སྐུ་ལྷའི་དབང་ལྡན་འདིའི་ལྷ་མོ་སྣ་ཚོགས་ཡུམ་གྱི་མངལ་དུ་འཇམ་དཔལ་རྒྱལ་པོ་གྲགས་པར་གྱུར་ཏེ་བྱང་ཆུབ་སེམས་དཔའ་སེངྒེའི་ཁྲི་དེ་ལས་ལོ་བརྒྱའི་བར་དུ་ཆོས་བསྟན་ཏོ། ། ཞེས་གསུངས་སོ། ། དེ་ནས་ལོ་བརྒྱ་བརྒྱ་ན་ཀླ་ཀློ་འཇུག་པ་ཡིན་ཏེ། འཇིག་རྟེན་ཁམས་ལེའི་ཚིགས་ཉེར་དྲུག་པར། དེ་ནས་ཀླུའི་ལོ་བརྒྱ་རྣམས་ཀྱིས་ངེས་པར་མ་གའི་ཡུལ་དུ་མ་གའི་ཆོས་དག་རབ་ཏུ་འཇུག ཞེས་གསུངས་པའི་ཀླུའི་ལོ་བརྒྱ་ནི་ལོ་བརྒྱད་བརྒྱའོ། ། དེའི་བར་ལ་རིགས་ལྡན་བརྒྱད་འབྱུང་བ་ཡིན་ཏེ། འཇིག་རྟེན་ཁམས་ལེའི་ཚིག་བཅད་དྲུག་པར།
རིགས་ལྡན་རིགས་ཀྱི་ནང་ནས་ལག་པས་བསྒྱུར་བའི་དུས་ཀྱི་བུ་དང་ཚ་བོ་དག་ནི་འདས་གྱུར་པ། དེ་ཡིས་དུས་སུ་ངེས་པར་མ་གའི་ཡུལ་དུ་ཀླ་ཀློའི་ཆོས་ནི་རབ་ཏུ་འཇུག་པར་འགྱུར་ཞེས་པའི་ལག་པ་གཉིས་དང་། བསྒྱུར་བྱའི་དུས་ནི་བཞིའོ། ། རིགས་ལྡན་བརྒྱད་པོས་ལོ་བརྒྱ་བརྒྱར་ཆོས་གསུངས་པའི་རིགས་ལྡན་ནི་འཇམ་དབྱངས་གྲགས་པའི་བུ་རིགས་ལྡན་པདྨ་དཀར་པོ་དང་། ཚ་བོ་བཟང་པོ་དང་། རྣམ་རྒྱལ་དང་། བཤེས་གཉེན་བཟང་པོ་དང་། རིན་ཆེན་ཕྱག་དང་། ཁྱབ་འཇུག་པུས་པ་དང་། ཉི་མ་གྲགས་དང་།
ཤིན་ཏུ་བཟང་པོ་རྣམས་སོ། ། ཀླུའི་ལོ་བརྒྱ་པོ་རྫོགས་ནས་ཀླ་ཀློའི་ཆོས་ཀྱི་མགོ་འཇུག་པས། དེ་ཕྱིན་ཀླ་ཀློའི་ལོར་སྟོན་པ་ནི། དཔལ་ལྡན་རྩ་རྒྱུད་ལས། མེ་མཁའ་རྒྱ་མཚོ་རྣམས་ལ་རབ་བྱུང་ལ་སོགས་འདས་པ་རྣམས་བསྲེས་ཀླ་ཀློའི་ལོ་ནི་རབ་ཏུ་གྲུབ། ཞེས་གསུངས་ཤིང་། ལོ་གྲངས་འདིའི་ཐོག་ནས་རིགས་ལྡན་རྒྱ་མཚོ་རྣམ་རྒྱལ་གྱིས་ཆོས་གསུངས་པ་ལོ་བརྒྱ་དང་བརྒྱད་ཅུ་རྩ་གཉིས་དང་། རྒྱལ་དཀས་ལོ་ཉིས་བརྒྱ་དང་ཉེར་གཅིག་ཏུ་ཆོས་གསུངས་པ་ཡིན་ནོ། ། ལོ་གྲངས་པ་འདིའི་བར་ལ་རིགས་ལྡན་གཉིས་ལས་མ་བྱུང་བ་ལུང་གི་གསལ་བར་བསྟན་པ་ནི། རྒྱུད་ལས་གོང་གི་རྒྱུད་ཚིག་དེ་མ་ཐག་པར།
ཀླ་ཀློའི་དབང་པོའི་ལག་པ་གདེངས་ཅན་ཟླ་བས་དམན་པའི་ལྷག་མ་དག་ཀྱང་ཉི་ལས་བསྒྱུར། ཞེས་དང་། དེའི་འགྲེལ་པར། ཀླ་ཀློའི་དབང་པོའི་ལོ་ནི། ལག་པ་གདེང་ཅན་ཟླ་བས་དམན་པ། བརྒྱད་ཅུ་རྩ་གཉིས་པའི་སངས་རྒྱས་དམན་པ་ནི་ལག་པ་གདེང་ཅན་ཟླ་བས་དམན་པའི་ལྷག་རྒྱལ་ཀས་བྱེད་རྩིས་བརྩམ་པའི་ལོར་གསུངས་པས་དེ་ལྟར་གྲུབ་པ་ཡིན་ནོ། ། མེ་མཁའ་རྒྱ་མཚོ་ཡན་གྱི་ལོ་ཡི་ཕུང་པོ་དེ་རྣམས་ཀྱི་སྟེང་དུ་མེ་མཁའ་རྒྱ་མཚོ་མན་རབ་བྱུང་ནས་བཟུང་བའི་དྲུག་ཅུ་སྐོར་དྲུག་ལ་ལོ་སུམ་བརྒྱ་དྲུག་ཅུ་དང་། ད་ལྟའི་དྲག་པོ་ཞེས་པ་ལྕགས་སྤྲེལ་འདི་ཡན་ལ་ཉག་ལྔ་བཅུ་རྩ་གསུམ་འདས་པ་རྣམས་དྲིལ་བས་ཉམས་སྟོང་སུམ་བརྒྱ་དང་ལྔ་བཅུ་རྩ་བཞི་གྲུབ་པ་ཡིན་ནོ། ། ལུགས་འདི་ལ་མེ་མཁའ་རྒྱ་མཚོ་ནས་རྩིས་གཞི་རྣམ་དག་མའི་གྱེན་ལོག་གི་རྩིས་བྱས་པས། ཐུབ་པའི་དབང་པོ་འཁྲུངས་པའི་སྐབས་ཀྱི་གཟའ་སྐར་རྣམས་འགྲུབ་པའོ། །
མེ་མཁའ་རྒྱ་མཚོ་མན་གྱི་རྒྱས་བཤད་ནི་བཤད་ཟིན་ལ། ཀླ་ཀློའི་ཆོས་ཀྱི་མགོ་ཟུག་པ། ། ཞེས་པ་ནས་མཇུག་གི་བར་གོ་སླ་མོད། འོན་ཀྱང་སྤྲོས་པ་ལ་དགའ་བ་རྣམས་ཀྱི་དོན་དུ་དམ་ཚིག་དོན་བསྡུས་ཏེ་བཤད་པར་བྱའོ། ། མེ་མཁའ་རྒྱ་མཚོ་མན་ལ་རིགས་ལྔ་བཅུ་བཞི་འབྱོན་ཞིང་། དེ་རྣམས་ཀྱིའང་ལོ་བརྒྱ་རེ་ཆོས་གསུངས་པ་ཡིན་ལ། དེ་ཡང་རིགས་ལྡན་ཉི་མ་དང་། སྣ་ཚོགས་གཟུགས་དང་། ཟླ་བའི་འོད་དང་། མཐའ་ཡས་དང་།
ས་སྐྱོང་དང་། དཔལ་སྐྱོང་དང་། སེངྒེ་དང་། རྣམ་སྣོན་དང་། སྟོབས་པོ་ཆེ་དང་། མ་འགགས་པ་དང་། མིའི་སེངྒེ་དང་། དབང་ཕྱུག་ཆེན་པོ་དང་། མཐའ་ཡས་རྣམ་རྒྱལ་དང་། རིགས་ལྡན་དྲག་པོ་རྣམས་སོ། །
རིགས་ལྡན་དྲག་པོས་ཆོས་གསུངས་ནས་ལོ་དགུ་བཅུ་རྩ་བདུན་སོང་བ་དང་། ཀླ་ཀློའི་བསྟན་པའི་གནས་ཚད་རྫོགས་པས་ལོ་གསུམ་གྱི་བར་ལ་ཀླ་ཀློ་འཇོམས་པ་དང་། སངས་རྒྱས་ཀྱི་བསྟན་པ་སླར་ཡང་དར་བར་མཛད་དོ་ཞེས་རིགས་ལྡན་ཉེར་ལྔ་པའི་ཕྱོགས་གསུངས་འདུག་ཅིང་། ཡང་བདུན་དང་འོད་ཟེར་རི་གཟའ་ཐུབ་པ་འདི་རྣམས་དེ་བཞིན་སྙིང་སྟོབས་ལྡན་པ་ལྷའི་སྐྱེ་གནས་ཏེ། ཞེས་པ་ལ་འཐད་ཚུལ་མི་འདྲ་བ་མང་པོ་གསུངས་ཀྱང་། འདིར་རིགས་ལྡན་ཉེར་ལྔའི་སྟེང་དུ་གཞན་བཅུ་བསྣན་པས། བདུན་ལྔ་སུམ་ཅུ་སོ་ལྔ་ལྷའི་སྐྱེ་གནས་ཅན་དུ་སྟོན་པ་ཡིན་ལ། དེས་ན་འོད་ཟེར་ཞེས་པ་བདུན་གྱི་བརྡ་ཚིག་ཡིན་ལ། དེ་བཞིན་དུ་རི་དང་། གཟའ་དང་།
ཐུབ་པ་རྣམས་ཀྱང་བདུན་གྱི་བརྡ་ཚིག་ཡིན་པས། དེ་ལྟར་ན་བདུན་བཞི་ཉི་ཤུ་རྩ་བརྒྱད་ནི། རིགས་ལྡན་ཉེར་ལྔའི་སྟེང་དུ་ཚངས་པ་དང་། ལྷ་དབང་དང་། འོད་སྲུང་གསུམ་བསྣན་པས་ཉི་ཤུ་རྩ་བརྒྱད་ཡིན་ལ། བདུན་དང་འོད་ཟེར་ཞེས་པའི་བདུན་ཚན་དང་པོ་ནི་ཟླ་བཟང་ལ་སོགས་པའི་ཆོས་རྒྱལ་བདུན་ཏེ། མདོར་ན་བདུན་ཚན་ལྔ་གསུམ་བཅྭོ་ལྔ་པོ་འདི་ལྷའི་སྐྱེ་གནས་ཡིན་ཞེས་པའི་དོན་ནོ་ཞེས་ཀྱང་གསུངས་ལ། ཡང་སྟག་ཚང་ལོ་ཙཱ་བའི་ལེགས་བཤད་བསྟན་པ་རྒྱ་མཚོ་ལས། ལུགས་འདི་ལ་བསྟན་པ་ཡུན་འདི་སྲིད་དུ་གནས་ཞེས་པའི་ལོ་གྲངས་སོགས་མདོ་སྡེའི་ཕྱོགས་གཞན་ལུང་བསྟན་པ་དང་། གསལ་བར་བཤད་པ་མེད་མོད་ཀྱི། །
རྒྱལ་བ་མྱ་ངན་ལས་འདས་ནས་ལོ་དྲུག་བརྒྱ་ན་འཇམ་དབྱངས་གྲགས་པ་བྱུང་བ་དང་། དེ་ནས་གྲགས་པ་རང་ཉིད་ཀྱིས་ལོ་བརྒྱ་དང་བཅས་པའི་དགུ་བརྒྱ་ན་ཀླ་ཀློ་བྱུང་བ་དང་། ཀླ་ཀློའི་ཆོས་དེ་ལོ་སྟོང་བརྒྱད་བརྒྱའི་བར་དུ་འཇུག་ཅིང་། དེ་ནས་འཁོར་ལོ་ཅན་གྱི་ཀླ་ཀློ་བཅོམ་ནས་སངས་རྒྱས་ཀྱི་ཆོས་འཇོག་པར་བཤད་པ་རྣམས་ཀྱིས། འཛམ་གླིང་ཆུང་ངུ་འདིའི་བསྟན་པའི་གནས་ཚད་རྟོགས་པར་ནུས་ལ། དེ་བཞིན་དུ་ས་དུམ་བུ་རེ་རེ་ལ་དེ་བཞིན་གཤེགས་པའི་ཆོས་འཇུག་པ་དང་། དེ་ཀླ་ཀློའི་ཆོས་ཀྱི་ཉམས་པར་བྱེད་པ་དང་། དེ་འཁོར་ལོ་ཅན་གྱིས་བཅོམ་ནས་རང་གི་ཆོས་ཀྱང་དུམ་བུ་རེ་ལ་ལོ་སྟོང་བརྒྱད་བརྒྱར་བཤད་པ་རྣམས་ཀྱིས་འཛམ་གླིང་ཆེན་པོར་ཇི་ཙམ་གནས་པའི་ཚད་ཀྱང་རྟོགས་པར་ནུས་སོ། ། འོ་ན་རིགས་ལྡན་རྒྱ་མཚོ་རྣམ་རྒྱལ་གྱི་ཐོག་ཏུ་བྱོན་བྱོན་གྱི་བར་དང་། རིགས་ལྡན་ཤིན་ཏུ་བཟང་མན་ཆོད་ནི་རེ་རེས་ལོ་བརྒྱ་བརྒྱར་ཆོས་སྟོན་པར་ཤིན་ཏུ་གསལ་བར་གསུང་མོད་ཀྱིས།
རྒྱ་མཚོ་རྣམ་རྒྱལ་མན་ཆོད་ཀྱིས་རིགས་ལྡན་རྣམས་ཀྱིས་ཇི་ཙམ་ཆོས་སྟོན་པ་མི་གསལ་ཞིང་། དྲག་པོ་འཁོར་ལོ་ཅན་གྱིས་ནི་དེ་མ་ཐག་ཏུ་ཀླ་ཀློ་འཇོམས་པས་སོ་ཞེ་ན། འདི་ལ་ཁ་ཅིག་འཁོར་ལོ་ཅན་རིགས་ལྡན་ཉེར་ལྔ་པར་བྱས། དེ་རང་གི་ལོ་བརྒྱ་པ་རྩིས་ཀྱང་ལོ་དྲུག་བརྒྱ་ལས་མ་བྱུང་པས། མེ་མཁའ་རྒྱ་མཚོ་ལས་རྒྱ་མཚོ་རྣམ་རྒྱལ་དང་། དེའི་སྲས་རྒྱལ་དཀའ་བགོས་ནས། ཡབ་ལ་ལག་པ་གདེང་ཅན་ཟླ་བ་དང་། སྲས་ལ་ཉིས་བརྒྱ་ཉེར་གཅིག་སྦྱར་ནས། དེ་གཉིས་ལ་བརྒྱ་བརྒྱའི་ངེས་པ་མི་སྦྱོར། གཞན་ཐམས་ཅད་བརྒྱ་བརྒྱར་ངེས་པར་འདོད་པར་བྱེད་དོ། །
དེ་ལྟར་ན་དེང་སང་རིགས་ལྡན་མཐའ་ཡས་ཀྱིས་ཆོས་བསྟན་ནས་ལོ་ཉི་ཤུ་རྩ་བརྒྱད་འདས་པར་འདོད་དོ། ། འདི་ནི་ལུང་རིགས་ཀྱི་སྒྲུབ་བྱེད་གསལ་པོ་མེད་བཞིན་དུ་འདོད་པས་སྦྱར་བའི་རྣམ་གཞག་ཏུ་སྣང་སྟེ། རིགས་ལྡན་ཉེར་ལྔ་ལ་གཞན་རྣམས་བརྒྱ་བརྒྱར་ངེས་ནས་དེ་གཉིས་ལ་ཟུར་པ་འོང་བའི་རྒྱུ་མཚན་མེད་པའི་ཕྱིར་རོ། ། འཁོར་ལོ་ཅན་རིགས་ལྡན་ཉེར་ལྔ་པར་བྱེད་པའང་མི་རིགས་ཏེ། འོད་ཟེར་བདུན་དང་རི་གཟའ་ཐུབ་རྣམས་འདིར་ནི་དེ་བཞིན་སྙིང་སྟོབས་ལྡན་པ་ལྷའི་སྐྱེ་གནས་ཏེ། དེ་གོ་ལེའི་སྐབས་སུ་བབས་གསུངས་པའི། བདུན་དང་རི་དང་གཟའ་དང་ཐུབ་པ་སྟེ་ལྷའི་སྐྱེ་གནས་བཞི་ཉི་ཤུ་རྩ་བརྒྱད་མི་ཚང་བའི་ཕྱིར་རོ། ། དེ་ལྟར་རིགས་ལྡན་ཉེར་ལྔའི་སྟེང་དུ་འཁོར་ལོ་ཅན་དང་། དེའི་སྲས་འཇམ་དཔལ་དང་འཇིག་རྟེན་དབང་ཕྱུག་གི་སྤྲུལ་པ་ཚངས་པ་དང་བརྒྱ་བྱིན་རྒྱབ་དང་མདུན་དུ་སྟོན་པར་འགྱུར་བར་གཉིས་བགྲང་བའི་ཉི་ཤུ་རྩ་བརྒྱད་ལ་བྱེད་དགོས་པས་སོ། ། འོ་ན་སུམ་ཅུ་རྩ་གཉིས་གདན་གྱི་མཐར་ནི་ལྷ་མིན་དགྲ་བོ་ཚེ་ལོ་བརྒྱ་པ་ཕྱག་ན་འཁོར་ལོ་འགྱུར།
ཞེས་དང་། དེ་ཡི་དབུས་སུ་གདན་ནི་ཉི་ཤུ་རྩ་ལྔ་རིམས་པར་ཡོངས་སུ་བགྲང་བ་དག་གི་དུས་ཀྱི་མཐར། ། རིགས་ལྡན་རིགས་ལ་ལྷ་ཡི་དབང་པོ་ལྷ་ནི་མཆོག་གིས་བཏུད་པ་དྲག་པོའི་རིགས་ལྡན་འབྱུང་བར་འགྱུར། ཞེས་པས་ཉི་ཤུ་རྩ་ལྔ་པར་བསྟན་པ་མ་ཡིན་ནམ་ཞེ་ན། མ་ཡིན་ནོ། ། མཐའ་ནི་ཟད་དང་འཇུག་ཆ་དང་། ། ཞེས་བཤད་པའང་ཡོད་མེད་ཀྱི། ད་ལན་ཟད་པ་ལ་བྱེད་པའི་ཕྱིར་རོ། ། འོ་ན་པད་དཀར་གྱི་རྗེས་ཁྲོ་བོ་བཅུ་དང་སེམས་དཔའ་བཅུ་བཞི་སྤེལ་ནས་ལུང་བསྟན་པས། དྲག་པོ་འཁོར་ལོ་ཅན་ལ་ལུང་བསྟན་མེད་པ་མི་འཐད་དོ་ཞེ་ན།
མེད་པ་མ་གྲུབ་སྟེ། མཐའ་ཡས་རྣམ་རྒྱལ་རིགས་ལྡན་ནོ། ། དེ་སྲས་འཁོར་ལོ་ཆེན་པོ་ཅན། ། རིགས་ལྡན་དྲག་པོ་འབྱུང་འགྱུར་བ། ། རིགས་ལྡན་གྲགས་པ་དེ་ཉིད་སླར། ། གྲགས་པ་རིགས་ལྡན་དེ་ནས་སླར། ། འགྱུར་ཁྱད་མིན་ཞེས་འཇམ་དབྱངས་སམ་གྲགས་པ་ཉིད་དྲག་པོ་འཁོར་ལོ་ཅན་དུ་བསྟན་པས་སོ། ། ཉེར་ལྔ་ལ་མི་གཏོགས་ན་རིགས་ལྡན་དུ་མི་འཐད་དོ་ཞེ་ན་མ་ངེས་ཏེ། འཁོར་ལོ་ཅན་གྱི་ཀླ་ཀློ་བཅོམ་ནས། ཚངས་པ་དང་དབང་པོ་བདུན་རྒྱབ་ཏུ་ཆོས་སྟོན་པའི་ཚང་བའི་དུས་སུ་མི་ལོ་སྟོང་བརྒྱ་བརྒྱར་འཕེལ་བ་དང་།
དེའི་ཕྱིད་ནི་འོད་བསྲུང་གིའོ་ཞེས་སོགས་ཚེ་ལོ་རིམ་གྱིས་འགྲིབ་ནས། རྡུལ་གྱི་སྐྱེ་གནས་བརྒྱད་པོའི་མཐར་ཡང་རིགས་ལྡན་དུ་བཤད་པའི་ཕྱིར་དང་། རིགས་ལྡན་མཐར་ནི་ཇི་སྲིད་བརྒྱ་ཕྲག་གཅིག་གི་ལོ་ཡི་གྲངས་ཀྱི་སྐྱེ་བོ་རབ་ཏུ་འགྱུར། ཞེས་བཤད་པས། དྲག་པོ་བྱོན་མ་ཐག་ཏུ་ཀླ་ཀློ་འཇོམས་པའང་མ་གྲུབ་སྟེ། དེ་ལྟར་ན་བྱོན་མ་ཐག་ཏུ་བདེ་བའི་གནས་སུ་གཤེགས་པར་འགྱུར་ཏེ། རྫོགས་ལྡན་མཚམས་སུ་ཀླ་ཀློའི་ཆོས་རྣམས་མཐའ་དག་སྲིད་པ་གསུམ་གྱི་བླ་མ་དག་གིས་བཅད་བྱས་ནས། ། བཅད་ནས་ལོ་ནི་བརྒྱ་བརྒྱ་རྣམས་སུ་ཚངས་པ་བཞག་པ་མཛད་ནས་བདེ་བའི་གནས་སུ་འགྲོ་བར་འགྱུར། ཞེས་གསུངས་པས་སོ། ། དེས་ན་དེའི་སྐུ་ཚད་ནི་ལོ་བརྒྱ་ཡིན་པར་སུམ་ཅུ་རྩ་གཉིས་ཞེས་པའི་རྒྱུད་ཚིག་གིས་གྲུབ་བོ།
ཞེས་སོགས་གསུངས་པས། འདིར་རིགས་ལྡན་ཉེར་དྲུག་ཏུ་གསུངས་ནས། དྲག་པོའི་སྲས་ཚངས་པ་དང་དབང་པོ་བསྣན་པས་ཉེར་བརྒྱད་བྱུང་བར། གསུངས་པ་ཡིན་པ་འདྲ་ཞིང་། ཡང་རིན་ཆེན་ཆོས་ཀྱི་རྒྱལ་པོས་མཛད་པའི་དཔག་བསམ་སྙེ་མ་ལས། ཁྱད་པར་དུ་རྒྱལ་པོ་ཟླ་བ་བཟང་པོ་ནི་རྒྱུད་སྡེ་རྒྱ་མཚོ་ཐོས་མ་ཐག་བྱང་ཤམྦྷ་ལར་བྱོན་ཏེ། མཆོག་གི་དང་པོའི་སངས་རྒྱས་ལ་སོགས་པ་རྒྱུད་མཐའ་དག་བསྡུས་ཤིང་། ཡུལ་དགུ་བཅུ་རྩ་དྲུག་པོ་སོ་སོའི་གླེགས་བམ་དུ་བྲིས་ཏེ། རྩ་བའི་རྒྱུད་མཆོག་གི་དང་པོའི་སངས་རྒྱས་ཀྱི་རྒྱས་འགྲེལ་སྟོང་ཕྲག་དྲུག་ཅུ་མཛད་ནས། གྲོང་བྱེ་བ་དགུ་ཅུ་རྩ་དྲུག་ན་གནས་པའི་སྐལ་བ་ལྡན་པ་རྣམས་ལ་དབང་བསྐུར་ཏེ་ལེགས་པར་བསྟན་པས།
དེ་དག་གིས་ཀྱང་མཉན་ཅིང་བཀླགས་ཏེ་རང་གི་སེམས་ལ་བཟུང་ནས་གཞན་དག་ལ་ཡང་རྒྱ་ཆེར་རབ་ཏུ་བསྟན་ཏེ། རྒྱུད་བསྟན་པའི་ལོ་གཉིས་པ་ལ་ཀཱ་ལ་པའི་གྲོང་གི་ཕྱོགས་མ་ལ་ཡའི་ཚལ་གྱི་དབུས་སུ་རིན་པོ་ཆེ་ལས་གྲུབ་པའི་དཀྱིལ་འཁོར་གྱི་ཁང་པ་ཤིན་ཏུ་ཆེ་ཞིང་ཡངས་པའི་ནང་དུ། རིན་པོ་ཆེ་སྣ་ལྔའི་རང་བཞིན་གྱི་དཔལ་དུས་ཀྱི་འཁོར་ལོའི་སྐུ་གསུང་ཐུགས་ཡོངས་སུ་རྫོགས་པའི་དཀྱིལ་འཁོར་གྲུ་བཞི་པ། དེ་ཉིད་བཅུ་དྲུག་རྣམ་པར་དག་པ་ལྷ་དྲུག་བརྒྱ་དང་སུམ་ཅུ་རྩ་དྲུག་གི་བདག་ཉིད་ཀྱི་དཀྱིལ་འཁོར་བཞེངས་ཤིང་རྫུ་འཕྲུལ་བསྟན་ནས་སྲས་སའི་སྙིང་པོའི་སྤྲུལ་པ་ལྷ་དབང་སེངྒེའི་ཁྲི་ལ་ཆོས་སྟོན་པ་པོར་དབང་བསྐུར་ཏེ། ལོངས་སྤྱོད་རྫོགས་པའི་སྐུ་ཕྱག་ན་རྡོ་རྗེ་ཉིད་དུ་གཤེགས་སོ། ། རྡོ་རྗེ་སྙིང་པོས་ཀྱང་ཀྱཻ་རྡོ་རྗེའི་འགྲེལ་པ་མཛད་དེ་རྒྱལ་སྲས་རྣམས་ལ་བསྟན་ཅིང་། ལྷ་དབང་གིས་ཀྱང་ལོ་བརྒྱའི་བར་དུ་རྩ་བའི་རྒྱུད་འགྲེལ་པ་དང་བཅས་པ་སྟོན་པར་མཛད་དེ། དེ་ནས་ལྷ་དབང་གི་སྲས་གཤིན་རྗེ་མཐར་བྱེད་ཀྱི་སྤྲུལ་པ་གཟི་བརྗིད་ཅན་དང་། དེའི་སྲས་སྒྲིབ་པ་རྣམ་སེལ་གྱི་སྤྲུལ་པ་ཟླ་བས་བྱིན་དང་། དེའི་སྲས་ཁྲོ་བོ་རྨུགས་བྱེད་ཀྱི་སྤྲུལ་པ་ལྷའི་དབང་ཕྱུག་དང་།
དེའི་སྲས་རྟ་མགྲིན་གྱི་སྤྲུལ་པ་སྣ་ཚོགས་གཟུགས་དང་། དེའི་སྲས་ནམ་མཁའི་སྙིང་པོའི་སྤྲུལ་པ་ལྷའི་དབང་ལྡན་རྣམས་ཀྱིས་ཀྱང་། སེངྒེའི་ཁྲི་དེ་ལ་བཞུགས་ལོ་བརྒྱ་བརྒྱར་རྩ་བའི་རྒྱུད་བསྟན་ཏེ་རང་རང་གི་སྲས་རྒྱལ་སར་བཞག་ནས་ལོངས་སྤྱོད་རྫོགས་པའི་སྐུ་དེ་ཉིད་དུ་གཤེགས་སོ། ། ལྷའི་དབང་ལྡན་གྱི་བཙུན་མོ་སྣ་ཚོགས་ཡུམ་ལ་སྲས་བཅོམ་ལྡན་འདས་འཇམ་དཔལ་གྱི་སྤྲུལ་པ་གྲགས་པ་འཁྲུངས་ཏེ། དེ་ནར་སོན་པ་ན་ཡབ་ཀྱི་རྒྱལ་སར་བཀོས། བཙུན་མོ་ལྷ་མོ་སྒྲོལ་མ་ཁབ་ཏུ་བཞེས་པ་ལ་འཕགས་པ་སྤྱན་རས་གཟིགས་ཀྱི་སྤྲུལ་པའི་སྐུ་པདྨ་དཀར་པོ་འཁྲུངས། མིའི་དབང་པོ་གྲགས་པ་དབང་ཕྱུག་སེམས་དཔའི་ཁྲི་ལ་བཞུགས་ཏེ། ལོ་བརྒྱའི་བར་དུ་རྩ་བའི་རྒྱུད་འགྲེལ་དང་བཅས་པ་སྣ་ཚོགས་དང་ལྡན་པ་རྣམས་ལ་བསྟན་ནས། དེ་བཞིན་གཤེགས་པའི་ལུང་བསྟན་པའི་སྟོབས་ཀྱིས་ཀཱ་ལ་པའི་གྲོང་ན་གནས་པའི་ཚངས་པའི་དྲང་སྲོང་བྱེ་བ་ཕྲག་ཕྱེད་དང་བཞི་རྣམས་ཀྱི་དོན་རྒྱ་ཆེན་པོ་མཛད་ནས། རིགས་ལྡན་གྲགས་པ་རང་ཉིད་ལོངས་སྤྱོད་རྫོགས་པའི་སྐུ་ཉིད་ལ་ཐིམ་མོ། །
དེ་ནས་རིགས་ལྡན་པདྨ་དཀར་པོས་རྒྱས་འགྲེལ་སྟོང་ཕྲག་བཅུ་གཉིས་པ་དྲི་མ་མེད་པའི་འོད་དང་། དེ་བཞིན་གཤེགས་པའི་བསྙེན་པ་མཛད་ནས་རྒྱ་ཆེར་སྤེལ་ཏེ་ལོ་བརྒྱ་རྫོགས་པ་ན། རང་གི་སྲས་ཁྲོ་བོ་མཐར་བྱེད་ཀྱི་སྤྲུལ་པ་བཟང་པོ་རྒྱལ་སར་བཞག་ནས་གཤེགས་སོ། དེས་ལོ་བརྒྱར་ཆོས་བསྟན་ཅིང་དེ་བཞིན་དུ་སྲས་བརྒྱུད་པ་སྙིང་གི་སྤྲུལ་པ་རྣམ་རྒྱལ་དང་། རྨུགས་བྱེད་ཀྱི་སྤྲུལ་པ་གཤིན་རྗེ་བཟང་པོ་དང་། སྒྲིབ་སེལ་གྱི་སྤྲུལ་པ་ཕྱག་དམར་དང་། ཁེངས་བྱེད་ཀྱི་སྤྲུལ་པ་ཁྱབ་འཇུག་སྦས་པ་དང་། ནམ་སྙིང་གི་སྤྲུལ་པ་ཉི་མ་གྲགས་པ་དང་། བགེགས་དགྲའི་སྤྲུལ་པ་ཤིན་ཏུ་བཟང་དང་། ཕྱག་རྡོར་གྱི་སྤྲུལ་པ་རྒྱ་མཚོ་རྣམ་རྒྱལ་དང་།
གཤིན་རྗེ་མཐར་བྱེད་ཀྱི་སྤྲུལ་པ་རྒྱལ་དཀའ་དང་། ས་སྙིང་གི་སྤྲུལ་པ་ཉི་མ་དང་། རྨུགས་བྱེད་ཀྱི་སྤྲུལ་པ་སྣ་ཚོགས་གཟུགས་དང་། སྒྲིབ་སེལ་གྱི་སྤྲུལ་པ་ཟླ་བའི་འོད། ཁེངས་བྱེད་ཀྱི་སྤྲུལ་པ་མཐའ་ཡས་དང་། ནམ་སྙིང་གི་སྤྲུལ་པ་ས་སྐྱོང་དང་། བགེགས་དགྲའི་སྤྲུལ་པ་དཔལ་སྐྱོང་དང་། ཕྱག་རྡོར་གྱི་སྤྲུལ་པ་སེངྒེ། གཤིན་རྗེ་གཤེད་ཀྱི་སྤྲུལ་པ་རྣམ་པར་གནོན་པ་དང་། ས་སྙིང་གི་སྤྲུལ་པ་སྟོབས་པོ་ཆེ་དང་།
རྨུགས་བྱེད་ཀྱི་སྤྲུལ་པ་མ་འགགས་པ་དང་། སྒྲིབ་སེལ་གྱི་སྤྲུལ་པ་མིའི་སེངྒེ་དང་། མཁའ་སྙིང་གི་སྤྲུལ་པ་དབང་ཕྱུག་ཆེན་པོ་དང་། ཕྱག་རྡོར་གྱི་སྤྲུལ་པ་མཐའ་ཡས་རྣམ་རྒྱལ་དང་། དེ་ལ་སྲས་འཇམ་དཔལ་གྱི་སྤྲུལ་པ་རིགས་ལྡན་དྲག་པོ་འཁོར་ལོ་ཅན་ལྷའི་དབང་པོ་འབྱུང་སྟེ། དེས་ཀླ་ཀློ་བཅོམ་ནས་སངས་རྒྱས་ཀྱི་ཆོས་ལ་འགོད་པར་མཛད་ནས་སླར་ཤམྦྷ་ལར་ལོག་སྟེ། ས་དུམ་བུ་འདིའི་སྐྱེ་བོ་ཕལ་མོ་ཆེ་རྣམས་འཇིག་རྟེན་དང་འཇིག་རྟེན་ལས་འདས་པའི་དངོས་གྲུབ་ཀྱི་ལམ་ལ་བགོད་པར་མཛད་དོ། ། ཞེས་རིགས་ལྡན་ཉེར་ལྔར་བཞེད་ཅིང་། རིགས་ལྡན་འདི་ལ་སྲས་ཟུང་འབྱུང་སྟེ། འཇམ་དཔལ་གྱི་སྤྲུལ་པ་ལྷའི་དབང་པོ་དང་།
འཇིག་རྟེན་དབང་ཕྱུག་གི་སྤྲུལ་པ་ཚངས་པ་གཉིས་སོ། ། ལྷ་དབང་ནི་ལྷོ་གླིང་ནུབ་མར་བྱོན་ནས་དེའི་རིགས་བརྒྱུད་ཀྱིས་དེ་ན་གནས་པའི་ཀླ་ཀློ་རྣམས་བཏུལ་ཏེ་སངས་རྒྱས་ཀྱི་ཆོས་ལ་འགོད་པར་མཛད་ལ། དེ་ནས་རིམ་གྱིས་དུམ་བུ་བཅུ་པོ་རྣམས་སུ་ཡང་། དེའི་རིགས་བརྒྱུད་ལས་བྱུང་བའི་རྒྱལ་པོ་རྣམས་ཀྱིས་རིམ་པ་བཞིན་དུ་ཀླ་ཀློ་རྣམས་འཇོམས་པར་མཛད་དོ། ། རིགས་ལྡན་དྲག་པོས་རྒྱལ་སར་ལོ་བརྒྱ་རྫོགས་པ་ན་སྲས་ཚངས་པ་རྒྱལ་སར་བཀོས་ཏེ་རང་ཉིད་བདེ་བ་ཆེན་པོའི་གནས་སུ་གཤེགས་པར་མཛད་དོ། ། ཅེས་སོགས་གསུངས་འདུག་ལ། ཡང་ཇོ་ནང་ཕྱོགས་ལ་རྣམ་རྒྱལ་གྱིས་མཛད་པའི་ངོ་མཚར་རྟོགས་བརྗོད་ལས། བཅོམ་ལྡན་འདས་ཀྱི་རྩ་བའི་རྒྱུད་གསུངས་པའི་ལོ་གཉིས་པ་ལས། རྒྱལ་པོ་ཟླ་བ་བཟང་པོས་རྩ་རྒྱུད་ཀྱི་རྒྱ་ཆེར་འགྲེལ་པ་སྟོང་ཕྲག་དྲུག་ཅུ་པ་མཛད་ནས་ཤམྦྷ་ལ་ལ་སོགས་པའི་ཡུལ་གྱི་མི་རྣམས་ལ་བསྟན། དེ་ནས་ལྷའི་དབང་པོ་དང་།
གཟི་བརྗིད་ཅན་དང་། ཟླ་བས་བྱིན་དང་། ལྷའི་དབང་ཕྱུག་དང་། སྣ་ཚོགས་གཟུགས་དང་། ལྷའི་དབང་ལྡན་རྣམས་ཀྱིས་ལོ་བརྒྱ་བརྒྱར་རྩ་བའི་རྒྱུད་བསྟན་ཏོ། ། དེ་ནས་འཇམ་དཔལ་གྲགས་པས་ཀྱང་ལོ་བརྒྱར་རྩ་བའི་རྒྱུད་བསྟན་ནས། དེའི་རྗེས་སུ་ཉི་མའི་ཤིང་རྟ་ལ་སོགས་པས་དྲང་སྲོང་རྣམས་ཀྱི་གསོལ་བ་བཏབ་ནས་བསྡུས་པའི་རྒྱུད་འཕྲེང་འཛིན་གྱི་ཚིག་བཅད་སྟོང་སུམ་ཅུ་པ་འདི་རྩ་བའི་རྒྱུད་ལས་བྱུང་སྟེ་བསྡུ་བར་མཛད་དོ། ། དེ་ནས་འཇམ་དབྱངས་གྲགས་པས་སྤྱན་རས་གཟིགས་ཀྱི་སྤྲུལ་པ་པདྨ་དཀར་པོ་ལ་བསྡུས་པའི་རྒྱུད་འདི་སྟོན་ཅིང་རྒྱ་འགྲེལ་རྩོམ་པར་བཀོས་ཏེ་མྱ་ངན་ལས་འདས་སོ། ། དེ་ནས་པདྨ་དཀར་པོས་རྒྱ་འགྲེལ་སྟོང་ཕྲག་བཅུ་གཉིས་པ་དྲི་མ་མེད་པའི་འོད་མཛད་ཅིང་ཆོས་བསྟན་ཏོ། ། དེ་ནས་བཟང་པོ་དང་།
རྣམ་རྒྱལ་དང་། གཤིན་རྗེ་བཟང་པོ་དང་། རིན་ཆེན་ཕྱག་དང་། ཁྱབ་འཇུག་སྦས་པ་དང་། ཉི་མ་གྲགས་དང་། ཤིན་ཏུ་བཟང་པོ་སྟེ་བརྒྱད་པོས་ལོ་བརྒྱ་བརྒྱར་ཆོས་བསྟན་ཅིང་། དེ་ནས་རྒྱ་མཚོ་རྣམ་རྒྱལ་དང་རྒྱལ་དཀའ་གཉིས་ཀྱིས་ལོ་བཞི་བརྒྱ་དང་གསུམ་གྱི་བར་དུ་ཆོས་བསྟན་ཏོ། ། དེ་ནས་ཉི་མ་དང་། སྣ་ཚོགས་གཟུགས་དང་། ཟླ་བའི་འོད་དང་།
མཐའ་ཡས་དང་། ས་སྐྱོང་དང་། དཔལ་སྐྱོང་དང་། སེངྒེ་དང་། རྣམ་སྣོན་དང་། སྟོབས་པོ་ཆེ་དང་། མ་འགགས་པ་དང་། མིའི་སེངྒེ་དང་། དབང་ཕྱུག་ཆེན་པོ་དང་། མཐའ་ཡས་རྣམ་རྒྱལ་དང་།
འཁོར་ལོ་ཅན་རིགས་ལྡན་དྲག་པོ་སྟེ་བཅུ་གཉིས་པོས་ཀྱང་ལོ་བརྒྱ་བརྒྱར་ཆོས་བསྟན་ཅིང་། དྲག་པོས་ཀླ་ཀློ་འཇོམས་པར་མཛད་དོ། ། ཞེས་རིགས་ལྡན་ཉེར་ལྔར་བཞེད་ཅིང་། འདི་ལ་ཁ་ཅིག་མཐའ་ཡས་དང་རྣམ་རྒྱལ་གཉིས་སུ་བགྲངས་ནས་རིགས་ལྡན་ཉི་ཤུ་རྩ་དྲུག་ཡིན་ནོ་ཞེས་འཆད་པ་དང་། བླ་མ་བི་བྷུ་ཏ་ཙནྡྲ་ནི། སེངྒེ་རྣམ་གནོན་གཉིས་གཅིག མཐའ་ཡས་རྣམ་རྒྱལ་གཉིས་གཅིག་ཏུ་བྱས་ནས་མཇུག་གི་གྲགས་པ་དང་དྲག་པོ་ཐ་དད་དུ་བྱས་ནས་རིགས་ལྡན་ཉི་ཤུ་རྩ་ལྔར་བཞེད་ཅེས་ཀྱང་གསུང་ངོ་། ། ཡང་རཏྣ་མ་ཏིའི་ངོ་མཚར་རྟོགས་བརྗོད་ལས། རྒྱལ་པོ་ཟླ་བ་བཟང་པོ་ནི་རྒྱུད་སྡེ་རྒྱ་མཚོ་ཐོས་མ་ཐག་བྱང་ཤམྦྷ་ལར་བྱོན་ཏེ་མཆོག་གི་དང་པོའི་སངས་རྒྱས་ལ་སོགས་པ་རྒྱུད་མཐའ་དག་བསྡུས་ཤིང་། ཡུལ་དགུ་བཅུ་རྩ་དྲུག་སོ་སོའི་སྐད་ཀྱིས་གླེགས་བམ་དུ་བྲིས་ཏེ།
རྩ་བའི་རྒྱུད་མཆོག་གི་དང་པོའི་སངས་རྒྱས་ཀྱི་རྒྱ་འགྲེལ་སྟོང་ཕྲག་དྲུག་ཅུ་པ་མཛད་ནས། གྲོང་བྱེ་བ་དགུ་བཅུ་རྩ་དྲུག་ན་གནས་པའི་སྐལ་བ་དང་ལྡན་པ་རྣམས་ལ་དབང་བསྐུར་སྟེ་ལེགས་པར་བསྟན་པས། དེ་དག་གིས་ཀྱང་མཉན་ཅིང་བཀླགས་ཏེ་རང་གི་སེམས་ལ་བཟུང་ནས་གཞན་དག་ལ་ཡང་རྒྱ་ཆེར་རབ་ཏུ་བསྟན་ཏོ། ། རྒྱུད་བསྟན་པའི་ལོ་གཉིས་པ་ལ་ཀཱ་ལ་པའི་གྲོང་གི་ལྷོ་ཕྱོགས་མ་ལ་ཡའི་ཚལ་གྱི་དབུས་རིན་པོ་ཆེ་སྣ་ལྔ་ལས་གྲུབ་པའི་དཀྱིལ་འཁོར་གྱི་ཁང་པ་ཤིན་ཏུ་ཆེ་ཞིང་ཡངས་པའི་ནང་དུ། རིན་པོ་ཆེ་ལྔའི་རང་བཞིན་གྱི་དཔལ་དུས་ཀྱི་འཁོར་ལོའི་སྐུ་གསུང་ཐུགས་ཡོངས་སུ་རྫོགས་པའི་དཀྱིལ་འཁོར། དེ་ཉིད་བཅུ་དྲུག་རྣམ་པར་དག་པ་ལྷ་དྲུག་བརྒྱ་དང་སུམ་ཅུ་རྩ་དྲུག་གི་བདག་ཉིད་ཀྱི་དཀྱིལ་འཁོར་བཞེངས་ཤིང་རྫུ་འཕྲུལ་བསྟན་ནས། སྲས་སའི་སྙིང་པོའི་སྤྲུལ་པ་ལྷ་དབང་སེངྒེའི་ཁྲི་ལ་ཆོས་སྟོན་པ་པོར་དབང་བསྐུར་ཏེ་ལོངས་སྤྱོད་རྫོགས་པའི་སྐུ་ཕྱག་ན་རྡོ་རྗེ་ཉིད་དུ་གཤེགས་སོ། ། ལྷ་དབང་གིས་ཀྱང་ལོ་བརྒྱའི་བར་དུ་རྩ་བའི་རྒྱུད་འགྲེལ་པ་དང་བཅས་པ་སྟོན་པར་མཛད་དེ། དེ་ནས་ལྷ་དབང་གི་སྲས་གཤིན་རྗེ་མཐར་བྱེད་ཀྱི་སྤྲུལ་པ་གཟི་བརྗིད་ཅན་དང་། དེའི་སྲས་སྒྲིབ་པ་རྣམ་སེལ་ཀྱི་སྤྲུལ་པ་ཟླ་བས་བྱིན་དང་།
དེའི་སྲས་ཁྲོ་བོ་རྨུགས་བྱེད་ཀྱི་སྤྲུལ་པ་ལྷའི་དབང་ཕྱུག་དང་། དེའི་སྲས་རྟ་མགྲིན་གྱི་སྤྲུལ་པ་སྣ་ཚོགས་གཟུགས་དང་། དེའི་སྲས་ནམ་མཁའི་སྙིང་པོའི་སྤྲུལ་པ་ལྷའི་དབང་ཕྱུག་རྣམས་ཀྱིས་སེངྒེའི་ཁྲི་ལ་བཞུགས་ནས་ལོ་བརྒྱ་བརྒྱར་རྩ་བའི་རྒྱུད་བསྟན་ཏེ་རང་རང་གི་སྲས་རྒྱལ་སར་བཞག་ནས་ལོངས་སྤྱོད་རྫོགས་པའི་སྐུ་ཉིད་དུ་གཤེགས་སོ། ། ལྷའི་དབང་ལྡན་གྱི་བཙུན་མོ་སྣ་ཚོགས་ཡུམ་ལ་སྲས་བཅོམ་ལྡན་འདས་འཇམ་དཔལ་གྱི་སྤྲུལ་པའི་སྐུ་གྲགས་པ་འཁྲུངས་ཏེ། དེ་ནར་སོན་པ་ན་ཡབ་ཀྱིས་རྒྱལ་སར་བཀོས། བཙུན་མོ་ལྷ་མོ་སྒྲོལ་མ་ཁབ་ཏུ་བཞེས་པ་ལ་སྲས་འཕགས་པ་སྤྱན་རས་གཟིགས་ཀྱི་སྤྲུལ་པ་པདྨ་དཀར་པོ་འཁྲུངས། མིའི་དབང་པོ་གྲགས་པ་བྱང་ཆུབ་སེམས་དཔའི་སེངྒེའི་ཁྲི་དེ་ལ་བཞུགས་ཏེ་ལོ་བརྒྱའི་བར་དུ་རྩ་བའི་རྒྱུད་འགྲེལ་པ་དང་བཅས་པ་སྣོད་ལྡན་རྣམས་ལ་བསྟན་ནས། དེ་བཞིན་གཤེགས་པའི་ལུང་བསྟན་པའི་སྟོབས་ཀྱིས་ཀཱ་ལ་པའི་གྲོང་ན་གནས་པའི་ཚངས་པའི་དྲང་སྲོང་བྱེ་བ་ཕྲག་ཕྱེད་དང་བཞི་ཡོངས་སུ་སྨིན་པས་ཡང་དག་པའི་ལམ་ལ་ཐོབ་པར་མཛད་ནས། དེ་ནས་སྲས་པདྨ་དཀར་པོ་ལ་རྒྱུད་གཏད་དེ་རྒྱལ་སར་བསྐོས་ནས་ཐོག་མར་བསྡུས་པའི་རྒྱུད་གླེགས་བམ་དུ་འབྲི་བ་དང་། རྒྱས་འགྲེལ་རྩོམ་ལ་བསྔགས་པ་རྣམས་ལ་བསྟན་ཏེ་རྒྱས་པར་གྱིས་ཤིག་ཅེས་རྗེས་སུ་གནང་བ་སྩལ།
གཞན་ཡང་སྟེང་ན་བྱང་ཆུབ་སེམས་དཔའ་གང་དག་ཅེས་སོགས་དཀྱིལ་འཁོར་གསུམ་གྱི་ལྷ་རྣམས་ལ་འཇིག་རྟེན་བསྲུང་ཞིག་པ་བརྗོད་དེ། རིགས་ལྡན་གྲགས་པ་རང་ཉིད་ལོངས་སྤྱོད་རྫོགས་པའི་སྐུ་ཉིད་ལ་ཐིམ་མོ། དེ་ནས་རིགས་ལྡན་པདྨ་དཀར་པོས་རྒྱས་འགྲེལ་སྟོང་ཕྲག་བཅུ་གཉིས་པ་དྲི་མ་མེད་པའི་འོད་དང་། དེ་བཞིན་གཤེགས་པའི་བསྙེན་པ་མཛད་ནས་རྒྱ་ཆེར་སྤེལ་ཏེ་ལོ་བརྒྱ་རྫོགས་པ་ན། རང་གི་སྲས་ཁྲོ་བོ་གཤིན་རྗེ་མཐར་བྱེད་སྤྲུལ་པ་བཟང་པོ་རྒྱལ་སར་བཞག་ནས་གཤེགས་སོ། ། དེས་ལོ་བརྒྱར་ཆོས་བསྟན་ཅིང་། དེ་བཞིན་དུ་སྲས་བརྒྱུད་ས་སྙིང་གི་སྤྲུལ་པ་རྣམ་རྒྱལ་དང་། རྨུགས་བྱེད་ཀྱི་སྤྲུལ་པ་བཤེས་གཉེན་བཟང་པོ་དང་། སྒྲིབ་སེལ་ཀྱི་སྤྲུལ་པ་ཕྱག་དམར་དང་། ཁེངས་བྱེད་ཀྱི་སྤྲུལ་པ་ཁྱབ་འཇུག་སྦས་པ་དང་།
ས་སྙིང་གི་སྤྲུལ་པ་ཉི་མ་གྲགས་དང་། བགེགས་དགྲའི་སྤྲུལ་པ་ཤིན་ཏུ་བཟང་དང་། ཕྱག་རྡོར་གྱི་སྤྲུལ་པ་རྒྱ་མཚོ་རྣམ་རྒྱལ་དང་། གཤིན་རྗེ་མཐར་བྱེད་ཀྱི་སྤྲུལ་པ་རྒྱལ་དཀའ་དང་། ས་སྙིང་གི་སྤྲུལ་པ་ཉི་མ་དང་། རྨུགས་བྱེད་ཀྱི་སྤྲུལ་པ་སྣ་ཚོགས་གཟུགས་དང་། སྒྲིབ་སེལ་གྱི་སྤྲུལ་པ་ཟླ་བའི་འོད་དང་། ཁེངས་བྱེད་ཀྱི་སྤྲུལ་པ་མཐའ་ཡས་དང་། ནམ་མཁའ་སྙིང་གི་སྤྲུལ་པ་ས་སྐྱོང་དང་། བགེགས་དགྲའི་སྤྲུལ་པ་དཔལ་སྐྱོང་དང་།
ཕྱག་རྡོར་གྱི་སྤྲུལ་པ་སེངྒེ་དང་། གཤིན་རྗེ་མཐར་བྱེད་ཀྱི་སྤྲུལ་པ་རྣམ་པར་གནོན་པ་དང་། ས་སྙིང་གི་སྤྲུལ་པ་སྟོབས་པོ་ཆེ་དང་། རྨུགས་བྱེད་ཀྱི་སྤྲུལ་པ་མ་འགགས་པ་དང་། སྒྲིབ་སེལ་གྱི་སྤྲུལ་པ་མིའི་སེངྒེ་དང་། ནམ་སྙིང་གི་སྤྲུལ་པ་དབང་ཕྱུག་ཆེན་པོ་དང་། ཕྱག་རྡོར་གྱི་སྤྲུལ་པ་མཐའ་ཡས་རྣམ་རྒྱལ་དང་། དེའི་སྲས་འཇམ་དཔལ་གྱི་སྤྲུལ་པ་རིགས་ལྡན་དྲག་པོ་འཁོར་ལོ་ཅན་ལྷའི་དབང་པོ་འབྱུང་སྟེ། དེས་ཀླ་ཀློ་བཅོམ་ནས་སངས་རྒྱས་ཀྱི་ཆོས་ལ་འགོད་པར་མཛད་དོ། ། རིགས་ལྡན་འདི་ལ་སྲས་ཟུང་འབྱུང་སྟེ།
འཇམ་དཔལ་གྱི་སྤྲུལ་པ་ལྷའི་དབང་པོ་དང་། འཇིག་རྟེན་དབང་ཕྱུག་གི་སྤྲུལ་པ་ཚངས་པ་གཉིས་སོ། ། ལྷ་དབང་ནི་ལྷོ་གླིང་ནུབ་མར་བྱོན་ནས་དེའི་རིགས་བརྒྱུད་ཀྱིས་དེ་ན་གནས་པའི་ཀླ་ཀློ་རྣམས་བཏུལ་ཏེ་སངས་རྒྱས་ཀྱི་ཆོས་ལ་འགོད་པར་མཛད་ལ། དེ་ནས་རིམ་གྱིས་དུམ་བུ་བཅུ་པོ་རྣམས་སུ་ཡང་དེའི་རིགས་བརྒྱུད་ལས་བྱུང་བའི་རྒྱལ་པོ་རྣམས་ཀྱིས་རིམ་པ་བཞིན་དུ་ཀླ་ཀློ་འཇོམས་པར་མཛད་དོ། ། རིགས་ལྡན་དྲག་པོས་རྒྱལ་ས་ལོ་བརྒྱ་རྫོགས་པ་ན་སྲས་ཚངས་པ་རྒྱལ་སར་བསྐོས་ཏེ་རང་ཉིད་བདེ་བ་ཆེན་པོའི་གནས་སུ་གཤེགས་པར་མཛད་དོ་ཞེས་རིགས་ལྡན་ཉེར་ལྔ་དང་། དྲག་པོའི་སྲས་གཉིས་འབྱུང་བར་གསུངས་འདུག་ལ། ཡང་པདྨ་དཀར་པོ་གཉིས་པས་མཛད་པའི་གསང་བ་ཐམས་ཅད་བཤད་པའི་མཛོད་ཅེས་པས་འབྲུག་ལུགས་ལ། འགྲེལ་ཆེན་ལས། རྩ་བའི་རྒྱུད་ཀྱི་རྒྱལ་པོ་སྟོང་ཕྲག་བཅུ་གཉིས་པ་དང་། འགྲེལ་བཤད་སྟོང་ཕྲག་དྲུག་ཅུ་པ་ཡང་ཤམྦྷ་ལ་ལ་སོགས་པའི་ཡུལ་གྱི་སྐད་གཞན་གྱིས་གླེགས་བམ་ལ་བྲིས་ནས།
རྒྱལ་པོ་ཟླ་བ་བཟང་པོས་གྲོང་བྱེ་བ་དགུ་བཅུ་རྩ་དྲུག་ན་གནས་པ་རྣམས་ལ་རབ་ཏུ་བསྟན་ཏོ། ། རྒྱུད་བསྟན་པའི་སླད་དུས་དེ་ནས་ལོ་གཉིས་པ་ལ་སེམས་ཅན་རྣམས་ཀྱི་དངོས་གྲུབ་ཀྱི་རྒྱུའི་སླད་དུ་དཀྱིལ་འཁོར་གྱི་འཁོར་ལོ་དང་རྫུ་འཕྲུལ་བསྟན་ནས་སྤྲུལ་པའི་སྐུ་ཡིས་གང་ནས་བྱོན་པ་དེ་ཉིད་དུ་ལོངས་སྤྱོད་རྫོགས་པའི་སྐུ་ཡིས་གཤེགས་སོ་ཞེས་ཞུ་བ་པོ་རྡོ་རྗེ་ཟླ་བ་དྲི་མ་མེད་པའི་འོད་ཡིན་པའི་ཕྱིར་ཟླ་བ་བཟང་པོ་དེས་བསྡུས་ཏེ་འགྲེལ་བཤད་སྟོང་ཕྲག་བཅུ་པ་མཛད། མ་ལ་ཡའི་སྐྱེད་མོས་ཚལ་དུ་རིན་པོ་ཆེ་སྣ་ཚོགས་ལས་གྲུབ་པའི་དུས་ཀྱི་འཁོར་ལོའི་བློ་བླངས་བཞེངས་པའི་རྒྱུད་བསྟན་པའི་དུས་དེ་ནས། ལོ་གཉིས་པ་དེ་ཉིད་ལ་སྲས་ལྷའི་དབང་པོ་ལ་རྒྱལ་སྲིད་གཏད་དེ་གཤེགས་སོ། ། གང་དུ་གཤེགས་ན་གང་ནས་བྱོན་པ་དེར་ཞེས་པ་ལྕང་ལོ་ཅན་ནམ་རོ་ལྡན་ཞེས་པའི་མིང་ཅན་རི་རབ་ཀྱི་རྩེའི་ཆར་ཡོད་པ་དེར་བྱོན་པ་ཏེ། རོ་ལྡན་ན་གནས་པ་གནོད་སྦྱིན་ཆེན་པོ་རྣམས་ཀྱི་བདག་པོའོ་ཞེས་གསུངས་པས་སོ། ། ནང་དུ་རོ་ལྡན་ནི་ཆོས་ཀྱི་སྤྲིན་གྱི་སར་བཞག་པས་དེར་བྱོན་པའོ། ། འདི་ཡང་དྲང་བའི་དོན་ཏེ། ཐུབ་པ་གངས་ཅན་མཚོ་ཞེས་པའི་རྒྱལ་ཚབ་ཀུན་ཏུ་བཟང་པོ་དེ། བསྐལ་པ་བཟང་པོ་འདི་ལ་སངས་རྒྱས་ཀྱི་བསྟན་པ་བསྲུང་བར་བྱེད་པའི་ཕྱིར་གནོད་སྦྱིན་རྣམས་ཀྱི་བདག་པོ་ནོར་བུ་བཟང་པོ་ཞེས་བྱ་བར་སྤྲུལ་པ་དེ་ཡིན་ལ།
ངེས་པའི་དོན་ལ་རྫོགས་པའི་སངས་རྒྱས་ཀྱི་ནུས་པའོ། ། གཞན་ཡང་རྣ་བའི་དག་པ་ཕྱག་ན་རྡོ་རྗེར་བཤད་པས་ཀྱང་ངོ་། ། རྒྱལ་པོ་དེས་ཀྱང་ཤམྦྷ་ལར་གནས་པ་ཐམས་ཅད་ལ་བསྟན་པ་ནི་མ་ཡིན་ཏེ། དེ་ཉིད་ལ་མོས་པ་ཞེས་དགར་ཚིག་གིས་བསྟན་པ་དང་། དེ་བཞིན་ལྷག་མ་དྲུག་གིས་ཀྱང་སྟེ། གྲགས་པ་ཐམས་ཅད་རིགས་ཅིག་ཏུ་བྱེད་པར་བཤད་པའི་རིགས་སོ། ། དེ་ནས་རྒྱུད་འདིར་དྲང་སྲོང་རིགས་སོགས་ལ། ། སངས་རྒྱས་ལམ་ནི་གསལ་བྱེད་པ། ། ཟླ་བ་ལྷ་དབང་གཟི་བརྗིད་ཅན། ། ཟླ་བས་བྱིན་དང་ལྷའི་དབང་ཕྱུག །
སྣ་ཚོགས་གཟུགས་དང་ལྷ་དབང་ལྡན། ། ཞེས་དང་། འདས་པའི་རྒྱལ་པོ་ཉི་མ་འོད། ། དེ་ནི་བགེགས་དགྲའི་སྤྲུལ་པ་སྟེ། ། ཕྱག་ན་རྡོ་རྗེ་ཟླ་བཟང་ཁྱོད། ། ས་སྙིང་གཤིན་རྗེ་མཐར་བྱེད་དང་། ། སྒྲིབ་པ་ཐམས་ཅད་རྣམ་པར་སེལ། ། རྨུགས་བྱེད་ཁེངས་བྱེད་རིམ་པ་སྟེ། ། ནམ་མཁའི་སྙིང་པོའོ་ཞེས་གསུངས་པས། ། རྒྱལ་པོ་ཉི་མའི་འོད་ཅེས་བྱ་ཟླ་བཟང་གི་ཡུམ་དེ་བགེགས་མཐར་བྱེད་ཀྱི་སྤྲུལ་པར་བསྟན་ཀྱང་།
སེངྒེའི་ཁྲི་ལ་བཞུགས་ཏེ་ཆོས་སྟོན་པ་པོ་ནི་མ་ཡིན་ནོ། ། ཟླ་བ་བཟང་པོ་བཤད་ཟིན། དེའི་སྲས་སའི་སྙིང་པོའི་སྤྲུལ་པ་ལྷ་དབང་། དེའི་སྲས་གཤིན་རྗེ་མཐར་བྱེད་ཀྱི་སྤྲུལ་པ་གཟི་བརྗིད་ཅན། དེའི་སྲས་སྒྲིབ་སེལ་གྱི་སྤྲུལ་པ་ཟླ་བས་བྱིན། དེའི་སྲས་ཁྲོ་བོ་རྨུགས་བྱེད་ཀྱི་སྤྲུལ་པ་ལྷའི་དབང་ཕྱུག དེའི་སྲས་རྟ་མགྲིན་ནམ་ཁེངས་བྱེད་ཀྱི་སྤྲུལ་པ་སྣ་ཚོགས་གཟུགས། དེའི་སྲས་ནམ་མཁའི་སྙིང་པོའི་སྤྲུལ་པ་ལྷའི་དབང་ལྡན་ཏེ། འདི་དྲུག་ནི་རྩ་བའི་རྒྱུད་དང་འགྲེལ་བཤད་སྟོང་ཕྲག་དྲུག་ཅུ་པ་ལ་འཆད་ཉན་མཛད་མཁན་གྲགས་པ་པད་དཀར་རིམ་པས་སོ། ། ཞེས་དང་།
འཇམ་དབྱངས་དང་། འཇིག་རྟེན་མགོན་པོ་གོ་རིམ་བཞིན། རྒྱལ་པོ་འཇམ་དབྱངས་གྲགས་པས་བསྡུས་པའི་རྒྱུད་ལན་གཉིས་བསྟན་ཏེ། གང་གི་སྲས་ལྷ་མོ་སྒྲོལ་མའི་མངལ་དུ་འཁྲུངས་པ་འཇིག་རྟེན་དབང་ཕྱུག་པདྨ་དཀར་པོ་ལ་རྒྱལ་སྲིད་གཏད་ཅིང་། དེས་བསྡུས་པའི་རྒྱུད་ལ་བསྟན་པའི་ལུང་བསྟན་ཇི་ལྟ་བར་འགྲེལ་བཤད་རྩོམ་པར་བསྐུལ་ལོ་ལུང་བསྟན། འདི་ཡི་སྒྲོལ་མ་ལྷ་མོ་ཆེ། ། སྲས་ནི་པད་འཛིན་འཇིག་རྟེན་དབང་། ། ཞེས་གསུངས་ཤིང་། རྒྱལ་པོ་དེ་ཐམས་ཅད་ཤཱཀྱའི་རིགས་ཏེ། བདག་གི་ཤཱཀྱའི་རིགས་བརྒྱུད་ལ། །
བྱུང་བ་ཟླ་བཟང་ཁྱོད་རིགས་ལའོ། ། ཞེས་དང་། འགྲེལ་བཤད་བྱེད་པ་པད་དཀར་འཛིན། ། ཞེས་པས་སོ། ། བཟང་པོ་རིགས་ལྡན་གསུམ་པ་སྟེ། ། དེ་བཞིན་བཞི་པ་རྣམ་རྒྱལ་ལོ། ། གཤིན་རྗེ་བཟང་པོ་ཕྱག་དམར་སྣ། ། བདུན་པ་ཁྱབ་འཇུག་སྦས་པའོ། ། ཉི་མ་གྲགས་དང་ཤིན་དུ་བཟང་། ། རྒྱ་མཚོ་རྣམ་རྒྱལ་རྒྱལ་དཀའ་དང་། །
རིགས་ལྡན་ཉི་མ་བཅུ་གཉིས་པ། ། སྣ་ཚོགས་གཟུགས་དང་ཟླ་བའི་འོད། ། མཐའ་ཡས་དང་ནི་ས་སྐྱོང་དང་། ། དཔལ་སྐྱོང་སེངྒེ་རྣམ་པར་གནོན། ། སྟོབས་པོ་ཆེ་དང་མ་འགགས་པ། ། མི་ཡི་སེངྒེ་དབང་ཕྱུག་ཆེ། ། མཐའ་ཡས་རྣམ་རྒྱལ་རིགས་ལྡན་དང་། ། ཞེས་པའི་བར། གཤིན་རྗེ་གཤེད་སོགས་ཁྲོ་བོ་བཅུ། ། དེ་བར་བྱང་ཆུབ་སེམས་དཔའ་གཞན། །
བཅུ་གསུམ་དེ་དག་རིམ་པ་ཡིས། ། རིགས་ལྡན་རིགས་ལས་འབྱུང་བར་འགྱུར། ། ཞེས་དང་པོ་ཁྲོ་བོ་མཐར་བྱེད་དང་། ཁྲོ་བོའི་བར་དུ་བྱང་སེམས་འབྱུང་བ་ཙམ་གསུངས་པ་ལ་བརྟེན་ནས། པདྨ་དཀར་པོའི་སྲས་གཤིན་རྗེ་མཐར་བྱེད་ཀྱི་སྤྲུལ་པ་བཟང་པོ་དང་། དེའི་སྲས་ས་སྙིང་གི་སྤྲུལ་པ་རྣམ་རྒྱལ་དང་། དེའི་སྲས་རྨུགས་བྱེད་ཀྱི་སྤྲུལ་པ་གཤིན་རྗེ་བཟང་པོ་དང་། སྒྲིབ་སེལ་གྱི་སྤྲུལ་པ་ཕྱག་དམར་དང་། ཁེངས་བྱེད་ཀྱི་སྤྲུལ་པ་ཁྱབ་འཇུག་སྦས་པ་དང་། ནམ་སྙིང་གི་སྤྲུལ་པ་ཉི་མ་གྲགས་དང་།
བགེགས་དགྲའི་སྤྲུལ་པ་ཤིན་ཏུ་བཟང་པོ་དང་། ཕྱག་རྡོར་གྱི་སྤྲུལ་པ་རྒྱ་མཚོ་རྣམ་རྒྱལ་དང་། གཤིན་རྗེ་མཐར་བྱེད་ཀྱི་སྤྲུལ་པ་རྒྱལ་དཀའ་དང་། ས་སྙིང་གི་སྤྲུལ་པ་ཉི་མ་དང་། རྨུགས་བྱེད་ཀྱི་སྤྲུལ་པ་སྣ་ཚོགས་གཟུགས་དང་། སྒྲིབ་སེལ་གྱི་སྤྲུལ་པ་ཟླ་བའི་འོད་དང་། ཁེངས་བྱེད་ཀྱི་སྤྲུལ་པ་མཐའ་ཡས་དང་། ནམ་སྙིང་གི་སྤྲུལ་པ་ས་སྐྱོང་དང་། བགེགས་དགྲའི་སྤྲུལ་པ་དཔལ་སྐྱོང་དང་། ཕྱག་རྡོར་གྱི་སྤྲུལ་པ་སེངྒེ་དང་།
གཤིན་རྗེ་གཤེད་ཀྱི་སྤྲུལ་པ་རྣམ་གནོན་དང་། ས་སྙིང་གི་སྤྲུལ་པ་སྟོབས་པོ་ཆེ་དང་། རྨུགས་བྱེད་ཀྱི་སྤྲུལ་པ་མ་འགགས་པ་དང་། སྒྲིབ་སེལ་གྱི་སྤྲུལ་པ་མིའི་སེངྒེ་དང་། མཁའ་སྙིང་གི་སྤྲུལ་པ་དབང་ཕྱུག་ཆེན་པོ་དང་། ཕྱག་རྡོར་གྱི་སྤྲུལ་པ་མཐའ་ཡས་རྣམ་རྒྱལ་ཞེས་འདོན་པ་དང་། ཐར་ལོ་ས་སྙིང་བཟང་པོར་བྱེད་པ་སོགས་སྤྲུལ་གཞི་གང་དང་སྤྲུལ་པ་དེའི་ངོས་འཛིན་མི་མཐུན་པ་མང་སྟེ། ལུང་གིས་དངོས་སུ་མ་སྦྱར་བའི་སྐྱོན་ཡིན་ནོ། ། གྲངས་ཀྱང་འགའ་ཞིག་རིགས་ལྡན་ཉི་ཤུ་རྩ་ལྔར་འཆད་ལ། དེ་ལྟར་སྔར་གྱི་ལུང་དོན་དང་། །
འགྲེལ་ཆེན་ལས། དེ་བཞིན་རིམ་པ་ཇི་ལྟ་བར་གཤིན་རྗེ་མཐར་བྱེད་ལ་སོགས་པ་ཁྲོ་བོ་བཅུ་དང་། སའི་སྙིང་པོ་ལ་སོགས་པ་བྱང་ཆུབ་སེམས་དཔའ་བཅུ་བཞི་པོ་རྣམས་ཏེ་གཤིན་རྗེ་མཐར་བྱེད་ལ་སོགས་པ་ཁྲོ་བོའི་རྒྱལ་པོ་དེ་དག་གི་བར་དུ་བྱང་ཆུབ་སེམས་དཔའ་བཅུ་གསུམ་པོ་དེ་དག་ལུང་བསྟན་ཏོ་ཞེས་པད་དཀར་ནས་དྲག་པོ་འཁོར་ལོ་ཅན་གྱི་བར་ལ་ཉེར་གསུམ་དུ་བཤད་པ་མི་འགྲིག་པས། རང་ལུགས་མཐའ་ཡས་རྣམ་རྒྱལ་སོ་སོ་བས་ས་སྙིང་གི་སྤྲུལ་པ་རྣམ་རྒྱལ་ཞེས་འདོན་ནོ། ། དེ་ནས། དེ་ཡི་དབུས་སུ་གདན་ནི་ཉི་ཤུ་རྩ་ལྔར་རིམ་པར་ཡོངས་སུ་བགྲངས་པ་དམག་གིས་དུས་ཀྱི་མཐར། ཞེས་རིགས་ལྡན་གྲགས་པའི་གདན་རབ་ཉི་ཤུ་རྩ་ལྔ་རྫོགས་པའི་མཐར་དྲག་པོ་འཁོར་ལོ་ཅན་འབྱུང་བར་གསུངས་པས་ཀྱང་ཤེས་པར་བྱའོ། ། བི་བྷུ་ཏི་དཔལ་སྐྱོང་དང་སེངྒེ་གཅིག་ཏུ་བསྡུ། མཐའ་ཡས་དང་རྣམ་རྒྱལ་གཅིག་ཏུ་བསྡུས་ཏེ། དེའི་རྗེས་ལ་གྲགས་པ་ཞེས་བགྲངས།
དེ་ནས་དྲག་པོ་འདོད་པ་ནི་ནོར་བའོ་ཞེས་གསུངས་པ་ལ་འཁྲུལ་པར་སྣང་བས་སོ། ། ལུང་འདིར་ནི། རིགས་ལྡན་འཇམ་དཔལ་གྲགས་པ་སླར་རྣམ་རྒྱལ་གྱི་སྲས་པོ་དྲག་པོ་འཁོར་ལོ་ཅན་དུ་འཁྲུངས་པར་ལུང་བསྟན་པ་སྟེ། ཡང་དག་ཐེག་པར་མངོན་འཛེགས་ལྷ་མིན་རིགས་ལ་འཇིགས་སྟེར་དཔལ་ལྡན་གྲགས་པ་ཕྱག་ན་མདུང་ཐུང་ཅན། ། སེམས་ཅན་རྣམས་ལ་ཐར་པའི་སླད་དུ་ས་ལ་དུས་ཀྱི་འཁོར་ལོ་གསལ་བར་བྱེད་པར་འགྱུར། ། ཞེས་པས་སོ། ། འདི་ཕྱག་རྡོར་གྱི་སྤྲུལ་པར་བཤད་པ་ནོར་བའོ། ། འགའ་ཞིག་གྲགས་པས་རྩ་རྒྱུད་ལོ་བརྒྱ་བསྟན། བསྡུས་རྒྱུད་ལོ་བརྒྱ་བསྟན་ལ། གཞན་རྣམས་ཀྱིས་ལོ་དྲུག་ཅུ་དྲུག་ཅུར་ཆོས་བསྟན་པར་འདོད་པ་དང་ཕྱོགས་པ་སོགས།
རྒྱ་མཚོ་རྣམ་རྒྱལ་གྱི་དུས་བརྒྱ་གྱ་གཉིས་དང་། རྒྱལ་དཀའི་དུས་གཉིས་བརྒྱ་ཉེར་གཅིག་ཏུ་འདོད་པ་དང་། ཕལ་ཆེར་རིགས་ལྡན་རྣམས་ཀྱི་སྐུ་ཚེའི་ཚད་ལོ་བརྒྱར་འདོད་པ་ནི་མ་དག་པ་སྟེ། འགྲེལ་ཆེན་ལས། དེ་ནས་ལྷ་དབང་གི་ལོ་བརྒྱའི་བར་དུ་རྒྱུད་སྟོན་པར་མཛད་དེ། དེ་བཞིན་དུ་གཟི་བརྗིད་ཅན་ཞེས་པ་ནས། བྱང་ཆུབ་སེམས་དཔའི་སེངྒེའི་ཁྲི་དེ་ལ་ལོ་བརྒྱའི་བར་དུ་ཆོས་བསྟན་ཏོ། ། ཞེས་པ་དང་། དེ་ནས་ཀླུའི་ལོ་བརྒྱ་རྣམས་ཀྱི། ཞེས་པ་ནས།
རྒྱལ་དཀའི་བར་གྱི་ལོ་གྲངས་ལུང་ལས་ཆེས་གསལ་བ་དང་། མཐའ་མ་དྲག་པོ་ལ་ཡང་། སུམ་ཅུ་རྩ་གཉིས་གདན་གྱི་མཐར་ནི་ལྷ་མིན་དགྲ་བོ་ཚེ་ལོ་བརྒྱ་པ་ཕྱག་ན་འཁོར་ལོ་བསྒྱུར་ཞེས་པའི་གདན་ཡང་ཆོས་རྒྱལ་ཟླ་བ་བཟང་པོ་སོགས་བདུན་རིགས་ལྡན་གྲགས་པ་ནས་རྣམ་རྒྱལ་གྱི་བར་ཉེར་ལྔས་སོ་གཉིས་པོ་ཚེ་ལོ་བརྒྱ་པ་ཞེས་པའང་། མི་ལོ་བརྒྱར་ཞེས་པའི་དོན་དུའོ། ། རིགས་ལྡན་ཉེར་དྲུག་པ་འདི་རང་འབྱོན་པའི་དུས་ནི་རྩོད་དུས་ཡིན་ཏེ། ། གང་དུ་ཆོས་ནི་རྣམ་པར་ཉམས་ཤིང་རྩོད་དུས་འཇུག་པ་དེ་དང་དེར་ནི་རབ་ཏུ་འཇུག་པར་བྱེད། ། ཀླ་ཀློ་རྣམས་ཀྱང་གཡུལ་དུ་བཅོམ་ཏེ་རང་གི་ཆོས་ལ་འགོད་པར་བྱས་ནས་མདུན་དུ་རྣམ་པར་རྒྱུ། ། རྫོགས་ལྡན་གསུམ་ལྡན་གཉིས་ལྡན་དག་དང་རྩོད་དུས་གཞན་ནི་དུས་ཀྱི་སྦྱོར་བ་དག་གིས་འབྱུང་བར་འགྱུར། ། དུམ་བུ་གང་དུ་སྟོབས་ལྡན་འཁོར་ལོ་ཅན་དེ་རབ་ཏུ་ཞུགས་པ་དེར་ནི་རྫོགས་ལྡན་དུས་བསྒྲོད་དེ། ། རྒྱལ་པོའི་རྒྱབ་ཏུ་གསུམ་ལྡན་རྩོད་པའི་དུས་ཀྱང་མདུན་དག་ཏུ་སྟེ་གཉིས་ཀྱི་བར་དུ་གཉིས་ལྡན་ནོ། །
ཞེས་གསུངས་པའི་མདུན་ཞེས་པ་རང་གི་དུས་དང་། རྒྱབ་ཅེས་པའི་དོན་ནོ། ། དེས་ན་དུས་བཞི་ལ་སྐལ་པའི་དུས་བཞི། སངས་རྒྱས་ཀྱི་བསྟན་པའི་དུས་བཞི། གཟའ་རྣམས་ཀྱི་ལོངས་སྤྱོད་རགས་པའི་ཚད་ཀྱི་སྟོང་པར་འཇུག་པའི་ལོ་གྲངས་མི་ལོ་ས་ཡ་བཞི། འབུམ་ཕྲག་གསུམ་ཉི་ཁྲི་དང་བཅས་པ་ལ་དུས་བཞི་ཆེན་པོ་དང་། དུས་བཞི་ཆུང་ངུ་རིགས་ལྡན་གྱི་དུས་བཞི་སྟེ་རྒྱས་པར་གསུངས་པ་རྣམས་ཡི་གེར་འཇིགས་ནས་འདིར་མ་བཀོད་ལ་ཞེས་གསུངས་ལ། ཡང་དུས་ཕྱིས་བྱོན་པའི་མཁས་པའི་དབང་པོ་འཇམ་དབྱངས་དགའ་བའི་བཤེས་གཉེན་གྱིས་མཛད་པའི་རིགས་ལྡན་གྱི་རྣམ་གཞག་འཇམ་པའི་དབྱངས་ཀྱི་དགོངས་རྒྱན་ཞེས་བྱ་བ་ལས་འདི་ལྟར་འབྱུང་སྟེ། ཨོཾ་སྭསྟི། བླ་མེད་བརྒྱུད་པ་ཀུན་གྱི་མཐར་ཐུག་པ། །
དཔལ་ལྡན་དུས་ཀྱི་འཁོར་ལོའི་བཤད་པའི་སྲོལ། ། ཇི་བཞིན་མཁྱེན་པ་ཁྱེད་ཅིག་གཞན་སྨྲ་རྣམས། ། ཆུ་ཤིང་བཞིན་དུ་སྙིང་པོས་དབེན་མཐོང་ནས། ། འཇམ་དབྱངས་ས་ལོའི་བཞེད་གཞུང་སེངྒེའི་སྒྲས། ། འཁྲུལ་འཇམ་ཝ་སྐྱེས་ང་རོ་ཚར་བཅད་དེ། ། རྡོ་རྗེའི་རྒྱ་ལྡན་རྒྱུད་དོན་ཟབ་མོའི་གནད། ། ལེགས་པར་དབྱེ་འོ་མཁས་རྣམས་གུས་པས་ཉོན། ། ཞེས་རྩོམ་པར་དམ་བཅའ་སྔོན་དུ་བཏང་ནས། སྡོམ་པ་གསུམ་གྱི་རབ་ཏུ་དབྱེ་བ་ལས། ། དེ་ཚེ་ཕྱག་ན་རྡོ་རྗེ་ཡི། །
སྤྲུལ་པ་དྲག་པོ་ཞེས་བྱ་བའི། ། རྒྱལ་པོས་ཀླ་ཀློ་ཀུན་བཅོམ་ནས། ། འཕགས་པའི་ཡུལ་གྱི་བར་དུ་ཡང་། ། སངས་རྒྱས་བསྟན་པ་སྤེལ་བར་གསུངས། ། ཞེས་གསུངས་པ་འདིའི་དོན། ཆོས་ཀྱི་རྗེ་ཉིད་ཀྱི་དགོངས་པ་བཞིན་འཆད་ཤེས་པའི་མཁས་པ། ཆོས་ཀྱི་རྗེ་མྱ་ངན་ལས་འདས་པ་ནས་བཟུང་སྟེ། དེང་སང་གི་བར་དུ་ཅུང་ཟད་ཀྱང་མ་བྱུང་བར། རང་རང་གི་རྟོག་པས་བཏགས་པའི་འཆད་ཚུལ་ཕྱིན་ཅི་ལོག་ཏུ་གྱུར་པ་དུ་མ་ཞིག་བྱུང་བ་དང་། ཡང་འགའ་ཞིག་གིས།
དེ་ཚེ་འཇམ་པའི་རྡོ་རྗེ་ཡིས། ། ཞེས་གཞུང་བཅོས་ནས་འདོན་པ་དང་། ཡང་གཞན་དག་གིས། ས་སྐྱ་པཎྜི་ཏས་དུས་ཀྱི་འཁོར་ལོའི་ཚུལ་ལ་ལེགས་པར་མ་སྦྱངས་པའོ་ཞེས་སྨྲ་བ་སོགས་འཁྲུལ་པའི་གཏམ་དེ་དག་ཚར་བཅད་པ་དང་། ཆོས་ཀྱི་རྗེ་འཇམ་པའི་དབྱངས་དེ་ཉིད་ཀྱི་དགོངས་པ་ཕྱིན་ཅི་མ་ལོག་པར་གསལ་བའི་ཕྱིར། དཔལ་དུས་ཀྱི་འཁོར་ལོ་ནས་གསུངས་པའི་རིགས་ལྡན་གྱི་རྣམ་གཞག་ཅུང་ཟད་འཆད་པ་ལ། རྣམ་གཞག་སྤྱིར་བསྟན་པ་དང་། འགྲེལ་མཛད་སྔ་མའི་བཞེད་སྲོལ་ལ་དཔྱད་པ་དང་། རང་ལུགས་འཁྲུལ་པ་མེད་པའི་གནད་བསྟན་པ་དང་གསུམ། དང་པོ་ལ་རིགས་ལྡན་གྱི་གྲངས་བཤད་པ་དང་།
མཚན་བཤད་པ་དང་། གང་གི་སྤྲུལ་པ་གང་ཡིན་ལ་དཔྱད་པ་གསུམ། དང་པོ་ནི། སྤྱིར་རྒྱལ་པོ་ཟླ་བཟང་གི་ཡབ་ཆོས་རྒྱལ་ཉི་མའི་འོད་བགྲང་ན་ཆོས་རྒྱལ་བརྒྱད་དུ་འབྱེད་པ་ཡིན་ཏེ། དུས་འཁོར་རྩ་རྒྱུད་ལས། རྒྱུད་འདིར་དྲང་སྲོང་རིགས་སོགས་ལ། ། སངས་རྒྱས་ལམ་ནི་གསལ་བྱེད་པ། ། ཟླ་བ་ལྷ་དབང་གཟི་བརྗིད་ཅན། ། ཟླ་བས་བྱིན་དང་ལྷའི་དབང་ཕྱུག ། སྣ་ཚོགས་གཟུགས་དང་ལྷན་གཅིག་ལྡན། །
ཞེས་གསལ་བར་གསུངས་ཤིང་། ཉི་མའི་འོད་དང་ཆོས་རྒྱལ་ཡིན་པ་ཡང་། ། འདས་པའི་རྒྱལ་པོ་ཉི་མའི་འོད། ། དེ་ནི་བགེགས་དགྲའི་སྤྲུལ་པ་སྟེ། ། ཞེས་གསུངས་པའི་ཕྱིར། དེ་དག་ཀྱང་སྡོམ་དུ་བྱས་ན། ཉི་མའི་འོད་དང་ཟླ་བཟང་ལྷ་དབང་དང་། ། གཟི་བརྗིད་ཟླས་བྱིན་ལྷའི་དབང་ཕྱུག་དང་། སྣ་ཚོགས་གཟུགས་དང་ལྷའི་དབང་ལྡན་སྟེ། ། ཆོས་རྒྱལ་ཆེན་པོ་བརྒྱད་ནི་དེ་ལྟར་ངེས། །
ཞེས་པ་འདི་ལྟ་བུ་གཅིག་ཐོབ་པ་ཡིན་ནོ། ། ཡང་ཉི་མའི་འོད་ནི། ཤཱཀྱ་ཤམ་ཀ་ཞེས་བྱ་བ་ཤཱཀྱའི་རིགས་རྒྱུད་ཀྱི་རྒྱལ་པོ་ཞིག་ཡིན་ལ། དེ་ཉིད་ཀྱིས་བཅོམ་ལྡན་འདས་ལ་དུས་ཀྱི་འཁོར་ལོའི་རྒྱུད་མ་ཐོས་ཤིང་། དེའི་སྲས་རྒྱལ་པོ་ཟླ་བ་བཟང་པོས་བཅོམ་ལྡན་འདས་ལ་དུས་ཀྱི་འཁོར་ལོ་རྩ་བའི་རྒྱུད་ཐོབ་པས་ན། ཟླ་བཟང་ནས་ཆོས་རྒྱལ་གྱི་མགོ་བཟུང་བའི་ཚེ་ཆོས་རྒྱལ་བདུན་ཞེས་པའི་ཐ་སྙད་ཐོབ་པ་ཡིན་ཏེ། བསྡུས་རྒྱུད་ལས། དཔལ་ལྡན་ཤཱཀྱའི་རིགས་ལ་རབ་གསལ་མའི་དབང་པོ་བདུན་ཏེ་ཞེས་གསུངས་པས་སོ། ། ཆོས་རྒྱལ་ལྷའི་དབང་ལྡན་གྱི་སྲས་རྒྱལ་པོ་འཇམ་དཔལ་གྲགས་པ་མན་ཆད་ལ་རིགས་ལྡན་གྱི་མིང་ཐོབ་པ་ཡིན་ཏེ། འཇམ་དཔལ་གྲགས་པས་ཤམྦྷ་ལའི་ཡུལ་གྱི་རིགས་ཐ་དད་པ་ཐམས་ཅད་རྡོ་རྗེའི་རིགས་གཅིག་ཏུ་བྱིན་གྱིས་རླབས་པས་ན།
རྒྱལ་པོ་འཇམ་དཔལ་གྲགས་པ་མན་ཆད་ལ་རིགས་ལྡན་གྱི་མིང་ཐོབ་པ་ཡིན་ཅིང་། རིགས་ལྡན་གྱི་ཐོག་མར་འཇོག་པ་ཡིན་པའི་ཕྱིར་ཏེ། བསྡུས་པའི་རྒྱུད་ལ། བརྒྱད་པ་དཔལ་ལྡན་གྲགས་པ་ཡང་། ། འདི་ནི་དཔལ་ལྡན་འཇམ་པའི་རྡོ་རྗེ་ལྷ་ཡི་མཆོག་གིས་བཏུད་པ་རྡོ་རྗེའི་རིགས་ཀྱི་རིགས་ལྡན་ཏེ། རྡོ་རྗེའི་དབང་བསྐུར་བྱིན་ནས་མཐའ་དག་ཐུབ་པའི་རིགས་རྣམས་དག་ནི་རིགས་གཅིག་དག་ཏུ་བྱེད་པར་འགྱུར། ཞེས་གསུངས་པའི་ཕྱིར་རོ། ། དེ་ལྟ་བུའི་རིགས་ལྡན་གྱི་གྲངས་ལ་ཡང་དུས་འཁོར་བ་སྔ་མ་ཁ་ཅིག རིགས་ལྡན་ཉེར་དྲུག་དང་ཉེར་བདུན་སོགས་སུ་བཞེད་པ་ནི་མི་འཐད་དེ། དྲག་པོ་འཁོར་ལོ་ཅན་རིགས་ལྡན་ཉེར་ལྔ་པར་གསུངས་ནས།
དེའི་རྗེས་ལ་རིགས་ལྡན་གཞན་མ་གསུངས་པའི་ཕྱིར་རོ། ། དེ་ལྟར་ཡང་། བསྡུས་རྒྱུད་ལས། གདན་ནི་ཉི་ཤུ་རྩ་ལྔ་པོ་རྣམས་རིམ་པར་ཡོངས་སུ་བགྲང་པ་དེ་ཡི་ནང་ནས་དུས་ཀྱི་མཐར། ། རིགས་ལྡན་རིགས་ལ་ལྷ་ཡི་དབང་པོ་ལྷ་ཡིས་མཆོག་གིས་བཏུད་པ་དྲག་པོའི་རིགས་ལྡན་འབྱུང་བར་འགྱུར། ། ཞེས་གསལ་བར་གསུངས་པས་སོ། ། རིགས་ལྡན་ཉེར་དྲུག་ཏུ་འདོད་པ་ཁ་ཅིག་གིས། གཞུང་འདི་ལ་འབྲུ་བསྣོན་ཁྱེར། རིགས་ལྡན་ཉི་ཤུ་རྩ་ལྔ་མཐར་རྩ་དྲུག་པ་དྲག་པོ་འཁོར་ལོ་ཅན་འབྱུང་ཟེར་བའང་ཐོས་མོད། དེ་ནི་རྨོངས་པ་ཏེ།
དེ་ཡི་ནང་ནས་དུས་ཀྱི་མཐར། ། ཞེས་ཉི་ཤུ་རྩ་ལྔ་པོ་དེའི་ནང་ནས་ཐ་མར་དྲག་པོ་འཁོར་ལོ་ཅན་འབྱུང་ཞེས་གསལ་བར་གསུངས་བཞིན་དུ། དེ་ལས་གོ་བཟློག་སྟེ། ཉི་ཤུ་རྩ་ལྔ་པ་ལས་ལོགས་སུ་རྩ་དྲུག་པར་དྲག་པོ་འཁོར་ལོ་ཅན་ཁྱེད་ཀྱི་ངོས་བཟུང་འདུག་པས་སོ། ། རིག་པ་འདིའི་དོན་སེམས་པར་གྱིས་ལ་ད་ཕྱིན་ཆད་འདི་འདྲའི་ཁ་འཆལ་མ་གླེང་ཞིག དེ་ནས་རང་གི་ལུགས་ནི། རིགས་ལྡན་ཉི་ཤུ་རྩ་ལྔར་གྲངས་ངེས་པ་ཡིན་ཏེ། རིགས་ལྡན་ཉེར་ལྔའི་སྟེང་དུ་སྔར་གྱི་ཆོས་རྒྱལ་བདུན་བསྣན་ནས། རིམ་བཞིན་བགྲང་བའི་སོ་གཉིས་པ་དྲག་པོ་འཁོར་ལོ་ཅན་ཡིན་པའི་ཕྱིར་ཏེ། བསྡུས་རྒྱུད་ལས།
སུམ་ཅུ་རྩ་གཉིས་གདན་གྱི་མཐར་ནི་ལྷ་མིན་དགྲ་བོ་ཚེ་ལོ་བརྒྱ་པ་ཕྱག་ན་འཁོར་ལོ་འགྱུར། ཞེས་གསུངས་པའི་ཕྱིར། གཞན་ཡང་རིགས་ལྡན་ཉེར་ལྔར་གྲངས་ངེས་པའི་རྒྱུ་མཚན་ཡོད་དེ། དུས་འཁོར་རྩ་རྒྱུད་ལས། གཤིན་རྗེ་གཤེད་སོགས་ཁྲོ་བོ་བཅུ། ། དེ་བར་བྱང་ཆུབ་སེམས་དཔའ་གཞན། ། བཅུ་གསུམ་དེ་རྣམས་རིམ་པ་ཡིས། ། རིགས་ལྡན་རིགས་ལ་འབྱུང་བར་འགྱུར། ། ཞེས་ཁྲོ་བོའི་སྤྲུལ་པ་བཅུ་དང་། བྱང་སེམས་ཀྱི་སྤྲུལ་པ་བཅུ་གསུམ་སྟེ་ཉེར་གསུམ།
དེའི་སྔོན་དུ་འཇམ་དབྱངས་ཀྱི་སྤྲུལ་པ་རིགས་ལྡན་གྲགས་པ་དང་། འཇིག་རྟེན་དབང་ཕྱུག་གི་སྤྲུལ་པ་རིགས་ལྡན་པད་དཀར་གཉིས་ཏེ་ཉེར་ལྔ་གསལ་བར་གསུངས་ཀྱི། དེ་ལས་གཞན་པའི་སྤྲུལ་གཞི་དང་སྤྲུལ་པ་གང་ཡང་མ་གསུངས་པའི་ཕྱིར་རོ། ། དེ་དག་དང་མཐུན་པར། རྗེ་བཙུན་རིན་པོ་ཆེ་འཁྲུལ་པའི་དྲི་མ་ཐམས་ཅད་དང་བྲལ་བ་གྲགས་པ་རྒྱལ་མཚན་གྱིས་རིགས་ལྡན་འཁོར་ཚུལ་གྱི་ཡི་གེ་ལས་ཀྱང་། ཀལྐི་གྲགས་པ་ཞེས་བྱ་དང་། ། ཀལྐི་པད་དཀར་གཉིས་པ་སྟེ། ། ཀལྐི་བཟང་པོ་གསུམ་པའོ། ། དེ་བཞིན་བཞི་པ་རྣམ་རྒྱལ་ལོ། ། ཤེས་བཟང་རིན་ཆེན་དམར་པོའི་ཕྱག །
ཁྱབ་འཇུག་སྦས་པ་བདུན་པ་སྟེ། ། ཉི་མ་གྲགས་དང་ཤིན་ཏུ་བཟང་། ། རྒྱ་མཚོའི་ཉི་མ་རྣམ་རྒྱལ་དང་། ། ཀལྐི་ཉི་མ་བཅུ་གཉིས་དང་། ། སྣ་ཚོགས་གཟུགས་དང་ཟླ་བའི་འོད། ། མཐའ་ཡས་དང་ནི་ས་སྐྱོང་དང་། ། དཔལ་སྐྱོང་དང་ནི་སེངྒེ་གནོན། ། ངོ་མཚར་ཆེ་དང་འགག་མེད་དང་། ། མི་ཡི་སེངྒེ་དབང་ཕྱུག་ཆེ། ། མཐའ་ཡས་རྣམ་རྒྱལ་གྲགས་པ་ཆེ། །
དེ་ཡིས་སྲས་ནི་འཁོར་ལོ་ཅན། ། དྲག་པོ་ཀལྐི་འབྱུང་འགྱུར་བས། ། ཀླ་ཀློའི་ཆོས་ནི་མཐར་བྱེད་པའོ། ། ཞེས་གསལ་བར་གསུངས་པ་འདི་ཡིས་རིགས་ལྡན་ཉི་ཤུ་རྩ་ལྔའི་གྲངས་ཕྱིན་ཅི་མ་ལོག་པར་བསྟན་པ་ཡིན་པས། དུས་ཀྱི་འཁོར་ལོའི་དགོངས་པ་རྗེ་བཙུན་གོང་མས་བཀྲལ་བ་བཞིན་ཁས་ལེན་པར་འདོད་པ་དག་ཡོད་ན་འདི་ཤིན་ཏུ་ངེས་པར་བྱ་དགོས་སོ། ། རྩ་བའི་གཉིས་པ་རིགས་ལྡན་སོ་སོའི་མཚན་ངོས་བཟུང་བ་ལ། ཇོ་ནང་པ་རྗེས་འབྲང་དང་བཅས་པ་རྣམས། སེངྒེ་རྣམ་གནོན་མཚན་དུམ་བུར་བཅད་དེ། རིགས་ལྡན་སེངྒེ་དང་། རིགས་ལྡན་རྣམ་གནོན་ཞེས་གཉིས་སུ་འདྲེན་པ་དང་།
བུ་སྟོན་རྗེས་འབྲང་དང་བཅས་པ་རྣམས། སེངྒེ་རྣམ་གནོན་གཅིག་ཏུ་བགྲངས་ནས་མཐའ་ཡས་རྣམ་རྒྱལ་གྱི་མཚན་དུམ་བུར་བཅད་དེ། རིགས་ལྡན་མཐའ་ཡས་དང་། རིགས་ལྡན་རྣམ་རྒྱལ་ཞེས་གཉིས་སུ་འདྲེན་པ་དང་། དུས་འཁོར་བ་གཞན་འགའ་དག དེ་གཉིས་ཆར་གྱི་མཚན་དུམ་བུར་བཅད་དེ་རིགས་ཉེར་དྲུག་དང་ཉེར་བདུན་སོགས་སུ་འདོད་པ་ནི། གཞུང་དོན་ལ་གཏན་ནས་མ་བཞུགས་པ་ཏེ། དེ་ལྟར་དུ་འབྱེད་རྒྱུ་ཡིན་ན། འཇམ་དཔལ་གྲགས་པ་ཞེས་པའི་འཇམ་དཔལ་དང་གྲགས་པ་གཉིས་ཀྱང་སོ་སོར་འབྱེད་དགོས་པར་ཐལ་བ་དང་། རྒྱ་མཚོ་རྣམ་རྒྱལ་ཞེས་པའི་རྒྱ་མཚོ་དང་རྣམ་རྒྱལ་གཉིས་ཀྱང་སོ་སོར་འདྲེན་དགོས་པ་སོགས་ཐུག་མེད་ཐལ་བའི་ཕྱིར་རོ། །
གཞན་ཡང་ཁྱེད་ཀྱི་རིགས་ལྡན་གྱི་མཚན་འདྲེན་ལུགས་དེ་འདྲ་ནི། སྔོན་གྱི་དུས་འཁོར་བ་ཆེན་པོ་ཙ་ལུ་པཎྜི་ཏ་དང་། ལོ་ཙཱ་བ་ར་འབྲོ་ཙ་གསུམ་ལ་སོགས་པས་མཛད་པའི་ཡིག་ཆ་ཁུངས་མ་རྣམས་ན་གཏན་ནས་མེད་ཅིང་། ཁུངས་དང་མ་འབྲེལ་བའི་སྒྲོ་བཏགས་ཀྱི་བཤད་པ་ལ་མཁས་པ་རྣམས་ངོ་མཚར་དུ་མི་རྩི་བས་རྒྱང་རིང་དུ་དོར་བར་བྱ་དགོས་ལ། འོ་ན་ཁྱེད་རང་གི་ལུགས་ལ་རིགས་ལྡན་རྣམས་ཀྱི་མཚན་ཇི་ལྟར་སྙམ་ན། དེ་ལ་གཉིས། བཤད་གཞིའི་ལུང་དྲངས་པ་དང་། ལུང་དོན་གཏན་ལ་ཕབ་པ་གཉིས། དང་པོ་ནི། དུས་འཁོར་རྩ་རྒྱུད་ལས། །
གྲགས་པ་རིགས་ལྡན་རིགས་ཀྱང་སྟེ། ། དེ་ནས་རིགས་ལྡན་པདྨ་དཀར། ། བཟང་པོ་རིགས་ལྡན་གསུམ་པ་སྟེ། ། དེ་བཞིན་བཞི་པ་རྣམ་རྒྱལ་ལོ། ། བཤེས་གཉེན་བཟང་པོ་རིན་ཆེན་ཕྱག ། བདུན་པ་ཁྱབ་འཇུག་སྦས་པའོ། ། ཉི་མ་གྲགས་དང་ཤིན་ཏུ་བཟང་། ། རྒྱ་མཚོ་རྣམ་རྒྱལ་རྒྱལ་དཀའ་དང་། ། རིགས་ལྡན་ཉི་མ་བཅུ་གཉིས་པ། ། སྣ་ཚོགས་གཟུགས་དང་ཉི་མའི་འོད། །
མཐའ་ཡས་དང་ནི་ས་སྐྱོང་དང་། ། དཔལ་སྐྱོང་སེངྒེ་རྣམ་པར་གནོན། ། སྟོབས་པོ་ཆེ་དང་མ་འགག་པ། ། མི་ཡི་སེངྒེ་དབང་ཕྱུག་ཆེ། ། མཐའ་ཡས་རྣམ་རྒྱལ་རིགས་ལྡན་དང་། ། གྲགས་པ་རིགས་ལྡན་དེ་ནས་སླར། ། དེ་སྲས་འཁོར་ལོ་ཆེན་པོ་ཅན། ། རིགས་ལྡན་དྲག་པོ་འབྱུང་འགྱུར་སྟེ། ། སྨྲ་མཁས་རྟ་མཆོག་ཏིང་འཛིན་གྱིས། ། ཀླ་ཀློའི་ཆོས་ནི་མཐར་བྱེད་པའོ། །
ཞེས་གསུངས་པ་འདི་ཤོང་འགྱུར་སོགས་འགྱུར་ཕལ་ཆེར་དུ་འདི་ཁོ་ན་ལྟར་འབྱུང་ལ། གྱི་ཇོ་འགྱུར་དང་རྨ་འགྱུར་སོགས་སུ་གཞན་རྣམས་སྔར་བཞིན་ལ། མཐའ་ཡས་རྣམ་རྒྱལ་རིགས་ལྡན་དང་། ། ཞེས་པའི་མཚམས་སུ། གྲགས་པ་རིགས་ལྡན་དེ་ནས་ཡང་། ། དེ་ཡི་བུ་ནི་འཁོར་ལོ་ཅན། ། རིགས་ལྡན་དྲག་པོ་འབྱུང་འགྱུར་ཏེ། ། ཞེས་བཤད་ཅིང་། འདི་གཉིས་ལ་ཚིག་ཞེ་ས་སྦྱར་མ་སྦྱར་ཙམ་མ་གཏོགས། དོན་ལ་ཁྱད་མེད་ན་ཡང་།
འགྱུར་ཕྱི་མ་འདིའི་དངོས་ཀྱི་ཚིག་རིགས་ལ། མཐའ་ཡས་རྣམ་རྒྱལ་གྱི་སྲས་སུ་རིགས་ལྡན་གྲགས་པ་ཞེས་པ་གཅིག་འབྱུང་། གྲགས་པའི་སྲས་སུ་རིགས་ལྡན་དྲག་པོ་འཁོར་ལོ་ཅན་འབྱུང་ཞེས་པ་གཅིག་གསལ་བར་ཐོན་པས་ན། མཇུག་གི་རིགས་ལྡན་གྲགས་པ་དང་དྲག་པོ་ཐ་དད་དུ་བྱེད་པ། བླ་མ་བི་བྷུ་ཏ་ཙནྟྲའི་རྒྱ་དཔེ་ལ་ཡང་ཡོད་ཅེས་དུས་འཁོར་བ་ཚད་ལྡན་རྣམས་ལ་ཡོངས་སུ་གྲགས་ཞིང་། ཇོ་ནང་ཕྱོགས་ལས་རྣམས་རྒྱལ་གྱི་འགྲེལ་ཆེན་ལ་འཇུག་པ་དང་། རིགས་ལྡན་ཁོར་ཚུལ་གཉིས་ཆར་དུ། ། པཎྜི་ཏ་བི་བྷུ་ཏ་ཙནྟྲ་ནི་སེངྒེ་རྣམ་གནོན་གཅིག་ཏུ་བྱས་ནས། མཇུག་གི་གྲགས་པ་དང་དྲག་པོ་ཐ་དད་དུ་བཞེད་དོ་ཞེས་གསུངས་པ་དང་ཡང་མཐུན་ཞིང་། བི་བྷུ་ཏ་ཙནྟྲ་བཞེད་པར་མ་ཟད།
ཁ་ཆེའི་མཁན་པོ་པཎ་ཆེན་ཤཱཀྱ་ཤྲཱི་ཡང་བཞེད་པ་ཡིན་ལ། ལུགས་དེ་དག་དང་རྗེ་བཙུན་གྲགས་པ་རྒྱལ་མཚན་གྱིས་མཛད་པའི་རིགས་ལྡན་འཁོར་ཚུལ་གྱི་ཡི་གེ་དང་། འཇམ་དབྱངས་ས་སྐྱ་པཎྜི་ཏས་སྡོམ་གསུམ་རབ་དབྱེར་གསུངས་པ་རྣམས་འཆད་ཚུལ་གང་རུང་འགྲིག་པ་ཡིན་ནོ། ། རྩ་བའི་གཉིས་པ་ལུང་དོན་གཏན་ལ་དབབ་པ་ལ། རིགས་ལྡན་སོ་སོའི་མཚན་གོ་རིམ་བཞིན་དུ་བཤད་པ་དང་། མཇུག་གི་རིགས་ལྡན་གྲགས་པ་དང་། རིགས་ལྡན་དྲག་པོ་གཉིས་ཐུགས་རྒྱུད་ཐ་དད་པར་བྱེད་དགོས་པའི་རྒྱུ་མཚན་བཤད་པ་གཉིས། དང་པོ་ནི། རིགས་ལྡན་ཉི་ཤུ་རྩ་ལྔའི་མཚན་ངོས་འཛིན་པའི་ཚུལ་ཡོད་དེ། རིགས་ལྡན་དང་པོ་འཇམ་དཔལ་གྲགས་པ།
རིགས་ལྡན་གཉིས་པ་པདྨ་དཀར་པོ། རིགས་ལྡན་གསུམ་པ་བཟང་པོ། རིགས་ལྡན་བཞི་པ་རྣམ་རྒྱལ། རིགས་ལྡན་ལྔ་པ་བཤེས་གཉེན་བཟང་པོ། རིགས་ལྡན་དྲུག་པ་རིན་ཆེན་ཕྱག་སྟེ་ཕྱག་དམར། རིགས་ལྡན་བདུན་པ་ཁྱབ་འཇུག་སྦས་པ། རིགས་ལྡན་བརྒྱད་པ་ཉི་མ་གྲགས་པ། རིགས་ལྡན་དགུ་པ་ཤིན་ཏུ་བཟང་པོ། རིགས་ལྡན་བཅུ་པ་རྒྱ་མཚོ་རྣམ་རྒྱལ། རིགས་ལྡན་བཅུ་གཅིག་པ་རྒྱལ་དཀའ།
རིགས་ལྡན་བཅུ་གཉིས་པ་ཉི་མ། རིགས་ལྡན་བཅུ་གསུམ་པ་སྣ་ཚོགས་གཟུགས། རིགས་ལྡན་བཅུ་བཞི་པ་ཟླ་བའི་འོད། རིགས་ལྡན་བཅྭོ་ལྔ་པ་མཐའ་ཡས། རིགས་ལྡན་བཅུ་དྲུག་པ་ས་སྐྱོང་། རིགས་ལྡན་བཅུ་བདུན་པ་དཔལ་སྐྱོང་། རིགས་ལྡན་བཅྭོ་བརྒྱད་པ་སེངྒེ་རྣམ་གནོན། རིགས་ལྡན་བཅུ་དགུ་པ་སྟོབས་པོ་ཆེ། རིགས་ལྡན་ཉི་ཤུ་པ་མ་འགགས་པ། རིགས་ལྡན་ཉེར་གཅིག་པ་མི་ཡི་སེངྒེ།
རིགས་ལྡན་ཉེར་གཉིས་པ་དབང་ཕྱུག་ཆེན་པོ། རིགས་ལྡན་ཉེར་གསུམ་པ་མཐའ་ཡས་རྣམ་རྒྱལ། རིགས་ལྡན་ཉེར་བཞི་པ་གྲགས་པ་ཅན། རིགས་ལྡན་ཉེར་ལྔ་པ་དྲག་པོ་འཁོར་ལོ་ཅན་སྟེ། དེ་ལྟར་ཉེར་ལྔར་ངོས་འཛིན་པ་འདི་རྒྱུད་དང་། རྒྱུད་འགྲེལ་གྱི་དགོངས་པ་བླ་ན་མེད་པ་ཡིན་པའི་ཕྱིར་རོ། ། རྩ་བའི་གཉིས་པ། མཇུག་གི་རིགས་ལྡན་གྲགས་པ་དང་། ། རིགས་ལྡན་དྲག་པོ་གཉིས་ཐུགས་རྒྱུད་ཐ་དད་དུ་བྱེད་པའི་རྒྱུ་མཚན་འཆད་པ་ལ། འདིར་སྐབས་ཀྱི་གྲགས་པ་དང་།
དྲག་པོ་གཉིས་རྒྱུད་ཐ་དད་པར་བྱེད་དགོས་ཏེ། རྒྱུད་རང་གི་དངོས་བསྟན་ལ། མཐའ་ཡས་རྣམ་རྒྱལ་རིགས་ལྡན་དང་། ། གྲགས་པ་རིགས་ལྡན་ཞེས་གྲགས་པ་རིགས་ལྡན་གྱི་རྗེས་སུ། རིགས་ལྡན་གྲགས་པ་ཞེས་པ་གཅིག་སྨྱོན་མེད་དུ་གསུངས་ཤིང་། དེ་ནས་སླར་ཞེས་པ་དང་། དེ་ནས་ཡང་ཞེས་པ་དང་། དེའི་རྗེས་སུ་ཞེས་པ་དང་། དེ་མ་ཐག་པར་ཞེས་པ་རྣམས་དོན་གྱི་གོ་བ་གཅིག་ཅིང་ཐ་སྙད་གོ་རིམ་སྟོན་པའི་ཚིག་ཏུ་མཚུངས་པས། རིགས་ལྡན་གྲགས་པ་ཟེར་བའི་རྗེས་སུ་སུ་འདྲ་ཞིག་འབྱུང་སྙམ་ན།
དེའི་རྗེས་དེ་མ་ཐག་པར། གྲགས་པ་དེའི་དྲག་པོ་འཁོར་ལོ་ཅན་འབྱུང་ཞེས་པའི་དོན་ཡིན་པར་དཔྱོད་ལྡན་རྣམ་དཔྱོད་ཡོད་པ་ཞིག་གི་བལྟས་ན་མངོན་སུམ་ཉིད་དུ་གསལ་བར་མཐོང་བའི་ཕྱིར་རོ། ། དེ་ལས་གཞན་དུ་ཁྱེད་འདོད་པ་ལྟར། གྲགས་པ་རིགས་ལྡན་ཞེས་པ་རིགས་ལྡན་འཇམ་དཔལ་གྲགས་པ་ལ་བཞག་ནས། དེ་སླར་ཡང་དྲག་པོ་འཁོར་ལོ་ཅན་དུ་འགྱུར་རོ་ཞེས་ཁས་ལེན་པ་ལ་རྣམ་དཔྱད་ཅི་ཡང་མ་བྱུང་སྟེ། དེ་ལྟར་ན་རིགས་ལྡན་གྲགས་པའི་སྐྱེ་བ་ཡིན་པའི་རིགས་ལྡན་དུ་མ་ཞིག་དེའི་སྔ་རོལ་དུ་ཡང་ཡོང་བས་ན། དེ་དག་གི་སྐབས་སུ་ངེས་པར་སྨོས་མི་དགོས་པར། འདི་ཁོ་ན་ལ་ཆེད་དུ་སྨོས་དགོས་པའི་རྒྱུ་མཚན་མེད་པའི་ཕྱིར་དང་། མཐའ་ཡས་རྣམ་རྒྱལ་གྱི་རྗེས་དེ་མ་ཐག་པར་དྲག་པོ་འཁོར་ལོ་ཅན་འབྱུང་རྒྱུ་ཡིན་ན། གྲགས་པ་འདས་བྱོན་འཁོར་ལོ་ཅན། །
ཞེས་པ་གཅིག་འབྱུང་སྲིད་ཀྱིས། ། གྲགས་པ་རིགས་ལྡན་དེ་ནས་སླར། ། ཞེས་པའི་སྐབས་ཀྱི་དེ་ནས་ཞེས་པའི་ཉེ་ཚིག་འབྱུང་བ་ལ་འབྲེལ་མེད་པའི་ཕྱིར་རོ། ། གཞན་ཡང་དྲག་པོ་འཁོར་ལོ་ཅན་ཕྱག་ན་རྡོ་རྗེའི་སྤྲུལ་པར་འཆད་དགོས་ཀྱི། འཇམ་དབྱངས་ཀྱི་སྤྲུལ་པར་བྱས་པ་ལ་འབྲེལ་ཅི་ཡང་མེད་དེ། ཁྱེད་ཀྱི་འདོད་པ་ལྟར་ན། དྲག་པོ་འཁོར་ལོ་ཅན་འཇམ་དབྱངས་ཡིན་ལ། དེའི་སྲས་ཚངས་པ་ནི་འཇམ་དབྱངས་ཀྱི་སྤྲུལ་པ་ཡིན་པར་ནང་ལེའི་འགྲེལ་ཆེན་ཉིད་ལས་གསུངས་པས་ན། འཇམ་དབྱངས་ཀྱི་སྲས་སུ་འཇམ་དབྱངས་ཉིད་འབྱུང་བ་ཐ་སྙད་ཅུང་ཟད་མི་མཛེས་ཤིང་། དོན་ལ་ཡང་དཀའ་བའི་ཕྱིར་རོ། །
འོ་ན་ནང་ལེའི་འགྲེལ་པར་འཁོར་ལོ་ཅན་གྱི་སྲས་ཚངས་པ་འཇམ་དབྱངས་ཡིན་པར་ཇི་ལྟར་བཤད་ན། དེ་ཉིད་ལས་ཕྱི་རོལ་དུ་འཁོར་ལོ་ཅན་གྱི་སྲས་ཚངས་པ་དང་། ལྷའི་དབང་པོར་གྱུར་པ་རྒྱབ་ཀྱི་དུམ་བུ་གཅིག་ཏུ་ཆོས་སྟོན་པར་བྱེད་པ་དང་། མདུན་ཏེ་མདུན་གྱི་དུམ་བུར་ཀླ་ཀློའི་ཆོས་ཟད་པ་དོན་དུ་གཉེར་བ་གང་ཡིན་པ། འཇམ་དཔལ་དང་། འཇིག་རྟེན་མགོན་སྲིད་པ་གསུམ་ལས་རྣམ་པར་རྒྱལ་བ་དེ་ནི། ཞེས་གསལ་བར་གསུངས་སོ། ། འདི་ཡང་གནད་ཀྱི་དམ་པའོ། ། དེས་ན། གྲགས་པ་རིགས་ལྡན་དེ་ནས་སླར། །
ཞེས་པའི་སྐབས་ཀྱི་གྲགས་པ་རིགས་ལྡན་འཇམ་དཔལ་གྲགས་པ་ལ་ངོས་འཛིན་པ་ན། གསུང་རབ་ཁུངས་མ་དང་མ་འབྲེལ་བར། རང་བཟོའི་དགོངས་དཔྱད་ཆེན་པོ་ཞིག་ཡིན་པ་ལ། སྐྱོ་མ་སྔ་བཙན་གྱི་ཚིག་རྗེས་སུ་ཞུགས་པས། ཆོས་རྗེ་ས་པཎ་གྱིས་དྲག་པོ་འཁོར་ལོ་ཅན་ཕྱག་རྡོར་གྱི་སྤྲུལ་པར་བཤད་པ་ནི་མཁས་པའི་གཏམ་མ་ཡིན་ནོ་ཞེས་གནད་མ་རྟོགས་པར་རང་རང་གི་དེ་ཉིད་སྟོན་པ་མང་དུ་ཡོད་པས། དེ་དག་གིས་ཀྱང་ཁོ་བོས་ལེགས་པར་བཤད་པ་འདི་ལ་ནན་ཏན་དུ་བལྟ་བར་བྱོས་ལ་སེམས་རྣལ་དུ་ཕོབ་ཅིག རྩ་བའི་གསུམ་པ་གང་གི་སྤྲུལ་པ་གང་ཡིན་པ་དཔྱད་པ་ལ། རྒྱལ་པོ་ཉི་མའི་འོད་ནས། རིགས་ལྡན་པད་དཀར་གྱི་བར་གྱི་སྤྲུལ་གཞི་ངོས་བཟུང་བ་དང་། རིགས་ལྡན་བཟང་པོ་ནས་དྲག་པོ་འཁོར་ལོ་ཅན་གྱི་བར་གྱི་རིགས་ལྡན་ཉེར་གསུམ་སོ་སོའི་སྤྲུལ་གཞི་ངོས་བཟུང་བ་གཉིས།
དང་པོ་ལ། བཤད་གཞི་ལུང་དྲངས་པ་དང་། ལུང་དོན་གཏན་ལ་ཕབ་པ་གཉིས། ། དང་པོ་ནི། དུས་འཁོར་རྩ་རྒྱུད་ལས། ཟླ་བ་ལྷ་དབང་གཟི་བརྗིད་ཅན། ། ཟླ་བས་བྱིན་དང་ལྷའི་དབང་ཕྱུག ། སྣ་ཚོགས་གཟུགས་དང་ལྷའི་དབང་ལྡན། ། གྲགས་པ་པད་དཀར་རིམ་པས་སོ། ། འདས་པའི་རྒྱལ་པོ་ཉི་མའི་འོད། །
དེ་ནི་བགེགས་དགྲའི་སྤྲུལ་པ་སྟེ། ། ཕྱག་ན་རྡོ་རྗེ་ཟླ་བཟང་ཁྱོད། ། ས་སྙིང་བཤེས་གཉེན་མཐར་བྱེད་དང་། ། སྒྲིབ་པ་ཐམས་ཅད་རྣམ་སེལ་དང་། ། རྨུགས་བྱེད་ཁེངས་བྱེད་རིམ་པས་སྟེ། ། ནམ་མཁའི་སྙིང་པོ་འཇམ་དབྱངས་དང་། ། འཇིག་རྟེན་དབང་ཕྱུག་གོ་རིམ་བཞིན། ། ཞེས་གསུངས་དང་། གཉིས་པ་དེའི་དོན་གཏན་ལ་དབབ་པ་ནི། རྒྱལ་པོ་ཉི་མའི་འོད་ནས་རིགས་ལྡན་པད་དཀར་གྱི་བར་རྣམས་སོ་སོའི་སྤྲུལ་གཞི་ངོས་འཛིན་པའི་ཚུལ་ཡོད་དེ།
ཆོས་རྒྱལ་དང་པོ་ཉི་མའི་འོད་ཁྲོ་བོ་བགེགས་མཐར་བྱེད་ཀྱི་སྤྲུལ་པ། ཆོས་རྒྱལ་གཉིས་པ་ཟླ་བ་བཟང་པོ་ཕྱག་ན་རྡོ་རྗེའི་སྤྲུལ་པ། ཆོས་རྒྱལ་གསུམ་པ་ལྷ་དབང་སའི་སྙིང་པོའི་སྤྲུལ་པ། ཆོས་རྒྱལ་བཞི་པ་གཟི་བརྗིད་ཅན་གཤིན་རྗེ་མཐར་བྱེད་གྱི་སྤྲུལ་པ། ཆོས་རྒྱལ་ལྔ་པ་ཟླ་བས་བྱིན་སྒྲིབ་པ་རྣམ་སེལ་གྱི་སྤྲུལ་པ། ཆོས་རྒྱལ་དྲུག་པ་ལྷའི་དབང་ཕྱུག་ཁྲོ་བོ་རྨུགས་བྱེད་ཀྱི་སྤྲུལ་པ། ཆོས་རྒྱལ་བདུན་པ་སྣ་ཚོགས་གཟུགས་ཁྲོ་བོ་འཁེངས་བྱེད་ཀྱི་སྤྲུལ་པ། ཆོས་རྒྱལ་བརྒྱད་པ་ལྷའི་དབང་ལྡན་ནམ་མཁའི་སྙིང་པོའི་སྤྲུལ་པ། རིགས་ལྡན་དང་པོ་འཇམ་དཔལ་གྲགས་པ་འཇམ་དབྱངས་ཀྱི་སྤྲུལ་པ། རིགས་ལྡན་གཉིས་པ་པདྨ་དཀར་པོ་སྤྱན་རས་གཟིགས་ཀྱི་སྤྲུལ་པར་འཇོག་པ་ཡིན་པའི་ཕྱིར་རོ། །
དེ་ན་ཉི་མའི་འོད་ནས་བཟུང་སྟེ་རིགས་ལྡན་པད་དཀར་གྱི་བར་གྱི་སྤྲུལ་གཞི་ནི། རྒྱུད་ཉིད་ལས་དངོས་བསྟན་ཤིན་ཏུ་གསལ་བའི་དབང་གིས། དུས་ཀྱི་འཁོར་ལོའི་སྲོལ་འཛིན་པ་ཐམས་ཅད་ཀྱང་། དེ་དག་གི་སྤྲུལ་གཞིའི་ངོས་འཛིན་ཞལ་མཐུན་པ་ཁོ་ན་འབྱུང་བ་ཡིན་ནོ། ། རྩ་བའི་གཉིས་པ་རིགས་ལྡན་བཟང་པོ་ནས་དྲག་པོ་འཁོར་ལོ་ཅན་གྱི་བར་གྱི་སྤྲུལ་གཞི་ངོས་བཟུང་བ་ལས། བཤད་གཞིའི་ལུང་དྲངས་བ་དང་། ལུང་དོན་གཏན་ལ་དབབ་པ་གཉིས། དང་པོ་ནི། དུས་འཁོར་རྩ་རྒྱུད་ལས། གཤིན་རྗེ་གཤེད་སོགས་ཁྲོ་བོ་བཅུ། །
དེ་བར་བྱང་ཆུབ་སེམས་དཔའ་གཞན། ། བཅུ་གསུམ་དེ་རྣམས་རིམ་པ་ཡིས། ། རིགས་ལྡན་རིགས་ལ་འབྱུང་བར་འགྱུར། ། ཞེས་དང་། འགྲེལ་ཆེན་ལས། གཤིན་རྗེ་གཤེད་ལ་སོགས་པ་ཁྲོ་བོ་བཅུ་པོ་རྣམས་ཀྱི་བར་བར་དུ། ། བྱང་ཆུབ་སེམས་དཔའ་བཅུ་གསུམ་པོ་རྣམས་ལུང་བསྟན་པ་ཞེས་གསུངས་སོ། ། གཉིས་པ་དེའི་དོན་འཆད་པ་ལ། གཞུང་གི་ཚིག་འབྲུ་བསྣན་པའི་སྒོ་ནས་མདོར་བསྟན། སྤྲུལ་གཞི་དང་སྤྲུལ་པ་སྦྱར་བའི་སྒོ་ནས་རྒྱས་པར་བཤད་པ་གཉིས།
དང་པོ་ནི། རིགས་ལྡན་བཟང་པོ་མན་ཆད་རིགས་ལྡན་སོ་སོའི་སྤྲུལ་གཞི་དང་སྤྲུལ་པ་ངོས་འཛིན་པའི་ཚུལ་ཡོད་དེ། གཤིན་རྗེ་གཤེད་སོགས་ཁྲོ་བོའི་སྤྲུལ་པ་བཅུ་དང་། དེ་དག་གི་བར་དུ་ཁྲོ་བོ་ལས་གཞན་པའི་བྱང་ཆུབ་སེམས་དཔའི་སྤྲུལ་པ་བཅུ་པོ་རྣམས། གཤིན་རྗེ་གཤེད་ཀྱི་སྤྲུལ་པ་དམིགས་གསལ་འབུར་དོད་དུ་བྱས། གཞན་རྣམས་སྔར་རྒྱལ་པོ་ཉི་མའི་འོད་ནས། རིགས་ལྡན་པད་དཀར་གྱི་སྤྲུལ་གཞིའི་བར་གོ་རིམ་ངེས་པར་ཅན་དུ་བཤད་ཟིན་པའི་རིམ་པ་དེ་ཡིས་ནི་རིགས་ལྡན་གྱི་རིགས་ལ་འབྱུང་བ་ཡིན་པའི་ཕྱིར་རོ། ། ཞེས་སོ། ། གཉིས་པ་སྤྲུལ་གཞི་དང་སྤྲུལ་པ་སྦྱར་བའི་སྒོ་རྒྱས་པར་བཤད་པ་ལ། རང་ལུགས་གཞག་པ་དང་།
གཞན་ལུགས་ལ་དཔྱད་པ་གཉིས། དང་པོ་ནི། རིགས་ལྡན་གསུམ་པ་བཟང་པོ་དེ་ཁྲོ་བོ་གཤིན་རྗེ་གཤེད་ཀྱི་སྤྲུལ་པར་འཇོག་པ་ཡིན་ཏེ། འགྲེལ་ཆེན་ལས། བདག་གི་ཕྱི་ནས་གཤིན་རྗེ་མཐར་བྱེད་ལ་སོགས་པ་ལུང་བསྟན་ཏོ། ། ཞེས་དང་། རྩ་རྒྱུད་རང་ལས་ཀྱང་། གཤིན་རྗེ་གཤེད་སོགས་ཁྲོ་བོ་བཅུ། ། ཞེས་གཤིན་རྗེ་གཤེད་ཀྱི་སྤྲུལ་པ་ཐོག་མར་སྨོས་འདུག་པས་སོ། ། རིགས་ལྡན་བཞི་པ་རྣམ་རྒྱལ་མན་ཆད་ཀྱི་སྤྲུལ་གཞི་ལ་འགྲེལ་ཚད་རྣམས་ཀྱིས་ལུང་རིགས་དང་བྲལ་བའི་གཏམ་ཟང་ཟིང་པོ་མང་པོ་ཞིག་སྣང་ཡང་།
འདིར་འཇམ་པའི་དབྱངས་ས་ལོའི་དགོངས་པས། རྩ་རྒྱུད་ལས། དེ་རྣམས་རིམ་པ་ཡིས་སོ་ཞེས་པའི་སྐབས་ཀྱིས་རིམ་པ་དེ། ། སྔར་ཆོས་རྒྱལ་བརྒྱད་དང་། རིགས་ལྡན་གཉིས་ཀྱི་སྤྲུལ་གཞིའི་སྐབས་ཀྱི་ཁྲོ་བོ་དང་། བྱང་ཆུབ་སེམས་དཔའི་སྐབས་ཀྱི་གོ་རིམ་ལ་འཇོག་པར་སྨྱོན་མེད་དུ་གྲུབ་ཅིང་། སྤྲུལ་གཞི་དེ་དག་གི་གོ་རིམ་ཡང་ཁྲོ་བོ་བགེགས་མཐར་བྱེད་ཕྱག་ན་རྡོ་རྗེ། སའི་སྙིང་པོ། གཤིན་རྗེ་མཐར་བྱེད། སྒྲིབ་པ་རྣམ་སེལ།
ཁྲོ་བོ་རྨུགས་བྱེད། ཁྲོ་བོ་ཁེངས་བྱེད། ནམ་མཁའི་སྙིང་པོ། འཇམ་དབྱངས། འཇིག་རྟེན་དབང་ཕྱུག་སྟེ་གོ་རིམ་དེ་ལྟར་དུ་རྩ་རྒྱུད་ཉིད་ལས་གསལ་བར་གསུངས་པས་ན། གོ་རིམ་དེ་ཉིད་ཀྱིས། རིགས་ལྡན་བཞི་པ་རྣམ་རྒྱལ་ནས། ། ཉེར་ལྔ་པ་དྲག་པོ་འཁོར་ལོ་ཅན་གྱི་བར་གྱི་སྤྲུལ་གཞི་རྣམས་ཕྱིན་ཅི་ལོག་པར་འཆད་དགོས་པ་ཡིན་ཞིང་། དེ་ལྟར་བཤད་པའི་ཚེ། སྤྲུལ་གཞིའི་སྐོར་མགོ་རེའི་མཇུག་ཏུ།
བྱང་ཆུབ་སེམས་དཔའི་སྤྲུལ་པ་གསུམ་རེ་སྦྲེལ་མར་འབྱུང་བ་འདི་ཉིད་སྤྱིར་གཞུང་དོན་དང་།

ཁྱད་པར་རྗེ་བཙུན་གྲགས་པ་རྒྱལ་མཚན་དང་། ཆོས་ཀྱི་རྗེ་ཉིད་ཀྱི་དགོངས་པ་ཕུལ་དུ་ཕྱིན་པ་ཡིན་ཏེ། རྗེ་བཙུན་གྱིས་མཛད་པའི་རིགས་ལྡན་འཁོར་ཚུལ་གྱི་ཡི་གེ་ལས། གཤིན་རྗེ་རྩོད་པ་རྣམས་ནས་ཕྱག་ན་རྡོ་རྗེའི་སྤྲུལ་པ་ནི། དྲག་པོ་ཀལྐི་ཞེས་པའི་བར། ། ཁྲོ་བོ་བཅུ་དང་དེ་བཞིན་དུ། ། བྱང་ཆུབ་སེམས་དཔའ་བཅུ་གསུམ་སྦྱར། ། མཇུག་ཏུ་བྱང་ཆུབ་སེམས་དཔའ་གསུམ། ། རིམ་པ་བཞིན་དུ་འབྱུང་བ་ཡིན། ། ཞེས་གསལ་བར་གསུངས་པ་འདི་ལ་དཔྱོད་ལྡན་ཆོས་ཀྱི་ལས་འཕྲོ་ཡོད་པ་ཞིག་གིས་བལྟས་ན་མངོན་སུམ་དུ་གསལ་བར་མཐོང་བའི་ཕྱིར་རོ། ། དེ་དག་ཀྱང་གོ་རིམ་ཇི་ལྟ་བ་བཞིན་དུ་བཤད་ན།
རིགས་ལྡན་བཟང་པོ་མན་ཆད་ཀྱིས་སྤྲུལ་གཞི་ངོས་འཛིན་པའི་ཚུལ་ཡོད་དེ། རིགས་ལྡན་གསུམ་པ་བཟང་པོ་གཤིན་རྗེ་གཤེད་ཀྱི་སྤྲུལ་པ། རིགས་ལྡན་བཞི་པ་རྣམ་རྒྱལ་བགེགས་་་་་་བསྐོར་མགོ་མཐར་བྱེད་ཀྱི་སྤྲུལ་པ། རིགས་ལྡན་ལྔ་པ་བཤེས་གཉེན་བཟང་པོ་ཕྱག་རྡོར་གྱི་སྤྲུལ་པ། དྲུག་པ་ཕྱག་དམར་སའི་སྙིང་པོའི་སྤྲུལ་པ། བདུན་པ་ཁྱབ་འཇུག་སྦས་པ་གཤིན་རྗེ་གཤེད་ཀྱི་སྤྲུལ་པ། བརྒྱད་པ་ཉི་མ་གྲགས་སྒྲིབ་པ་རྣམ་པ་རྣམ་སེལ་གྱི་སྤྲུལ་པ། དགུ་པ་ཤིན་ཏུ་བཟང་པོ་རྨུགས་བྱེད་ཀྱི་སྤྲུལ་པ། བཅུ་པ་རྒྱ་མཚོ་རྣམ་རྒྱལ་ཁེངས་བྱེད་ཀྱི་སྤྲུལ་པ། བཅུ་གཅིག་པ་རྒྱལ་དཀའ་ནམ་མཁའི་སྙིང་པོའི་སྤྲུལ་པ།
བཅུ་གཉིས་པ་ཉི་མ་འཇམ་དབྱངས་ཀྱི་སྤྲུལ་པ། བཅུ་གསུམ་པ་སྣ་ཚོགས་གཟུགས་སྤྱན་རས་གཟིགས་ཀྱི་སྤྲུལ་པ། བཅུ་བཞི་པ་ཟླ་འོད་བགེགས་མཐར་བྱེད་ཀྱི་སྤྲུལ་པ། བཅྭོ་ལྔ་པ་མཐའ་ཡས་ཕྱག་རྡོར་གྱི་སྤྲུལ་པ། བཅུ་དྲུག་པ་ས་སྐྱོང་ས་སྙིང་གི་སྤྲུལ་པ། བཅུ་བདུན་པ་དཔལ་སྐྱོང་གཤིན་རྗེ་གཤེད་ཀྱི་སྤྲུལ་པ། བཅྭོ་བརྒྱད་པ་སེངྒེ་རྣམ་གནོན་སྒྲིབ་སེལ་གྱི་སྤྲུལ་པ། བཅུ་དགུ་པ་སྟོབས་པོ་ཆེ་རྨུགས་བྱེད་ཀྱི་སྤྲུལ་པ། ཉི་ཤུ་པ་མ་འགགས་པ་ཁེངས་བྱེད་ཀྱི་སྤྲུལ་པ། ཉེར་གཅིག་པ་མིའི་སེངྒེ་ནམ་མཁའི་སྙིང་པོའི་སྤྲུལ་པ།
ཉེར་གཉིས་པ་དབང་ཕྱུག་ཆེན་པོ་འཇམ་དབྱངས་ཀྱི་སྤྲུལ་པ། ཉེར་གསུམ་པ་མཐའ་ཡས་རྣམ་རྒྱལ་འཇིག་རྟེན་དབང་ཕྱུག་གི་སྤྲུལ་པ། ཉེར་བཞི་པ་གྲགས་པ་བགེགས་་་་་་ཡང་བསྐོར་མགོ་མཐར་བྱེད་ཀྱི་སྤྲུལ་པ། ཉེར་ལྔ་པ་དྲག་པོ་འཁོར་ལོ་ཅན་ཕྱག་རྡོར་གྱི་སྤྲུལ་པ་སྟེ། དེ་ལྟར་དུ་ངོས་འཛིན་པ་འདི་རྒྱུད་ཀྱི་དགོངས་པ་ཕྱིན་ཅི་མ་ལོག་པ་ཡིན་པའི་ཕྱིར་རོ། ། དེས་ན་བསྐོར་བའི་རེ་རེའི་མཇུག་ཏུ་ནམ་མཁའི་སྙིང་པོ། འཇམ་དབྱངས། འཇིག་རྟེན་དབང་ཕྱུག་སྟེ། བྱང་ཆུབ་སེམས་དཔའི་སྤྲུལ་པ་གསུམ་རེ་སྦྲེལ་མར་འབྱུང་བས། རྗེ་བཙུན་གྱིས།
མཇུག་ཏུ་བྱང་ཆུབ་སེམས་དཔའ་གསུམ། ། རིམ་པ་བཞིན་དུ་འབྱུང་བ་ཡིན་ནོ། ། ཞེས་གསུངས་སོ། ། གཉིས་པ་གཞན་གྱི་ལུགས་ལ་དཔྱད་པ་ནི། བུ་དོལ་གཉིས་སོགས་དུས་འཁོར་བ་ཕལ་ཆེར་གྱིས། རིགས་ལྡན་བཞི་པ་རྣམས་རྒྱལ་མན་ཆད་ཀྱི་སྤྲུལ་གཞི་ལ། རང་རང་གི་དགོངས་དཔྱད་ཀྱི་བཤད་པ་ལ་མ་གཏོགས། ལུང་རིགས་རྣམ་དག་དང་མཐུན་པ་ཞིག་མ་བྱུང་ན། དམ་པ་འགའ་ཞིག་གིས། ས་སྐྱ་པ་རྒྱལ་མཚན་གྱི་མཐའ་ཅན་གྱི་དགོངས་པ་ཡིན་གསུངས་བའི་རིགས་ལྡན་འཁོར་ཚུལ་ཡང་མཐོང་མོད་ཀྱི།
དེ་ཡང་དྲག་པོ་འཁོར་ལོ་ཅན་ཕྱག་ན་རྡོ་རྗེའི་སྤྲུལ་པ་དང་ནམ་འགྲིག་འགྲིག་སྦྱར་བ་ཞིག་མ་གཏོགས། དོན་དང་མཐུན་པའི་ལུང་རིགས་རྣམ་དག་ཡོད་པ་མ་མཐོང་ཞིང་། གཞན་དེང་སང་གི་མཁས་པར་རློམ་པ་ཕལ་ཆེ་བ་ཞིག་ལ་ནི་འདིའི་ཐད་ལ་ནི་ཚིག་སྦྲེལ་ནས་ལབ་རྒྱུ་ཙམ་ཡང་མི་སྣང་ལ། ཅུང་ཟད་སྨྲ་རྒྱུ་ཡོད་ཁུལ་རྣམས་ལ་སྐྱོ་མ་སྔ་བཙན་དང་། རི་བོང་ཅལ་གྱི་བཤད་པ་མ་གཏོགས་རྒྱུད་དོན་དང་མཐུན་པ་ཅུང་ཟད་ཀྱང་མི་སྣང་བས། དེང་ཕྱིན་ཆད་མཁས་པ་དཔྱོད་ལྡན་རྣམས་ཀྱིས་ཁོ་བོས་བཤད་པ་འདི་ལ་ཞིབ་ཏུ་དཔྱད་པ་གྱིས་ལ་སྙིང་གི་ཟེ་འབྲུར་བཅང་བར་བྱོས་ཤིག དེ་ལྟར་ན་རིགས་ལྡན་རྣམ་རྒྱལ་མན་ཆད་ཀྱི་སྤྲུལ་གཞི་རྣམས། འདིར་ནི་རྒྱུད་ཉིད་ཁུངས་སུ་བྱས་པ་ཡིན་ལ། ཁྱེད་གཞན་རྣམས་ཀྱི་རིགས་ལྡན་བཟང་པོ་མན་ཆད་ཀྱི་སྤྲུལ་གཞི་ངོས་འཛིན་ལ་ཤེས་བྱེད་ཀྱི་ལུང་ཅི་ཡང་མ་མཐོང་ངོ་། ། གནད་དེས་ན་གཤིན་རྗེ་གཤེད་ཀྱི་སྤྲུལ་པ་རིགས་ལྡན་བཟང་པོ་ནས་བཟུང་སྟེ།
ཕྱག་རྡོར་གྱི་སྤྲུལ་པ་དྲག་པོ་འཁོར་ལོ་ཅན་གྱི་བར་ཉེར་གསུམ་པོ་དེ་ལ་ཁྲོ་བོའི་སྤྲུལ་པ་བཅུ་དང་། བྱང་ཆུབ་སེམས་དཔའ་སྤྲུལ་པ་བཅུ་གསུམ་འབྱུང་བའི་རྒྱུ་མཚན་ཡོད་དེ། ཐོག་མར་གཤིན་རྗེ་མཐར་བྱེད་ཀྱི་སྤྲུལ་པ་གཅིག སྤྲུལ་གཞིའི་བསྐོར་བ་དང་པོ་ལ་ཐུགས་དཀྱིལ་གྱི་ཁྲོ་བོ་བགེགས་མཐར་བྱེད། གཤིན་རྗེ་མཐར་བྱེད། རྨུགས་བྱེད། ཁེངས་བྱེད་རྣམས་ཀྱི་སྤྲུལ་པ་བཞི་སྟེ་ལྔ། ཡང་བསྐོར་མགོ་གཉིས་པ་ལ་ཁྲོ་བོའི་སྤྲུལ་པ་བཞི་སྟེ་དགུ། སླར་ཡང་བསྐོར་མགོ་བགེགས་མཐར་བྱེད་ཀྱི་སྤྲུལ་པ་རིགས་ལྡན་གཅིག་སྟེ། དེ་ལྟར་ཁྲོ་བོའི་སྤྲུལ་པ་བཅུར་ངེས་པའི་ཕྱིར་དང་།
བྱང་སེམས་ཀྱི་སྤྲུལ་པ་ཡང་། སྐོར་མགོ་དང་པོ་ལ་བྱང་སེམས་ཀྱི་སྤྲུལ་པ་དྲུག ཡང་སྐོར་མགོ་གཉིས་པ་ལ་བྱང་སེམས་ཀྱི་སྤྲུལ་པ་དྲུག ཡང་སྐོར་གསུམ་པ་ལ་ཕྱག་རྡོར་གྱི་སྤྲུལ་པ་དྲག་པོ་འཁོར་ལོ་ཅན་དེ་ལྟར་བཅུ་གསུམ་དུ་ངེས་པའི་ཕྱིར་རོ། ། འདིར་སྨྲས་པ། ཤམྦྷ་ལ་ཡི་ཕོ་བྲང་ནང་། ། རིགས་ལྡན་ཉེར་ལྔའི་སྤྲུལ་གཞི་དང་། ། སྤྲུལ་པ་སོ་སོའི་རྣམ་གཞག་སོགས། ། རྒྱུད་བཞིན་མཁྱེན་པ་མང་དུ་བཞུགས། ། རྩ་བའི་རྒྱུད་ཀྱི་དངོས་བསྟན་ཉིད། །
ཤིན་ཏུ་གསལ་ཕྱིར་འགྲེལ་ཆེན་དུའང་། ། འདི་ཙམ་གོ་བ་ཚོགས་མེད་སྙམ། ། འདི་ཐད་གོ་སླར་འཇོག་པ་མཛད། ། སྤྲུལ་གཞི་དང་ནི་སྤྲུལ་པ་རྣམས། ། ཡང་ཡང་འཁོར་བའི་རྒྱུ་མཚན་གྱིས། ། རིགས་ལྡན་འཁོར་ཚུལ་ཞེས་བྱ་བའི། ། ཐ་སྙད་མཁས་པ་གསལ་བར་གྲགས། ། ཁ་བ་ཅན་གྱི་ལྗོངས་འདི་ན། ། དུས་འཁོར་འཆད་པ་མང་ན་ཡང་། ། ཟབ་མོ་རིགས་ལྡན་འཁོར་ཚུལ་གནད། །
ཇི་བཞིན་མཁྱེན་པ་ཆེར་མ་བྱོན། ། གང་འདིར་རྒྱུད་ཀྱི་དགོངས་པ་བཞིན། ། དད་སྒྲོལ་ཆེན་པོ་གྲགས་པ་དང་། ། འཇམ་དབྱངས་ས་ལོས་ལེགས་གསུངས་དོན། ། འཁྲུལ་མེད་རྙེད་ནས་ངས་འདི་བརྩམས། ། གཟུར་གནས་བློ་གསལ་དོན་གཉེར་དག ། རྣམ་དཔྱོད་རྣོན་པོས་དཔྱད་གྱིས་ལ། ། རྒྱ་ཆེན་བསོད་ནམས་དང་འབྲེལ་བས། ། འདི་འདྲའི་ལེགས་བཤད་སྒྲོགས་པར་མཛོད། ། ཅེས་བར་སྐབས་ཀྱི་ཚིགས་སུ་བཅད་པའོ། །
ཡང་འདིར་སྐབས་ཀྱི་ཁྲོ་བོ་བཅུ་དང་། བྱང་ཆུབ་སེམས་དཔའ་བཅུ་གསུམ་པོ་ངོས་འཛིན། མཁས་པ་འགའ་ཞིག་གིས་ཐུགས་དཀྱིལ་གྱི་ཁྲོ་བོ་བཞི། སྐུ་དཀྱིལ་གྱི་ཁྲོ་བོ་དྲུག་སྟེ་བཅུ་དང་། བྱང་ཆུབ་སེམས་དཔའ་ཡང་སྔར་བཤད་པའི་དྲུག་གི་སྟེང་དུ། དེ་དག་ལས་གཞན་པའི་བྱང་ཆུབ་སེམས་དཔའ་སེམས་དཔའ་སྣ་ཚོགས་བསྣན་ནས་གྲངས་འདྲེན་པར་མཛད་པ་ནི་མི་འཐད་དེ། སངས་རྒྱས་དང་བྱང་ཆུབ་སེམས་དཔའ་ཆེན་པོ་རྣམས་གདུལ་བྱ་གང་ལ་གང་འདུལ་གྱི་འགྲོ་བའི་དོན་མཛད་པའི་དབང་ལས། ཤམྦྷ་ལའི་ཡུལ་གྲུ་ཆེན་པོ་དེར་སྔར་བཤད་པའི་ཁྲོ་བོ་བཞི་དང་། བྱང་ཆུབ་སེམས་དཔའ་དྲུག་པོ་རྣམས་ཡང་ཡང་བཟླས་ཏེ་བྱོན་པའི་སྒོ་ནས། བླ་མེད་རྡོ་རྗེ་ཐེག་པའི་བསྟན་པ་ནམ་ཡང་མི་ནུབ་པའི་ཚུལ་དུ་ཉིན་མོ་ལྟར་གསལ་བར་མཛད་པ་ནི།
ཁྲོ་བོ་དང་བྱང་ཆུབ་སེམས་དཔའ་དེ་རྣམས་ཀྱི་འཕྲིན་ལས་ཀྱི་བགོ་སྐལ་ཆེན་པོར་གྱུར་པ་ཡིན་པའི་ཕྱིར་ཏེ། རྗེ་བཙུན་རིན་པོ་ཆེ་གྲགས་པ་རྒྱལ་མཚན་གྱིས་མཛད་པའི་རིགས་ལྡན་གྱི་ཡི་གེ་ལས། སྤྲུལ་པའི་རྒྱལ་པོ་རེ་རེ་ཞིང་། ། ལོ་ནི་བརྒྱ་ཕྲག་ལྷག་པ་རུ། ། སེངྒེའི་ཁྲི་ལ་བཞུགས་ནས་ནི། ། ཆོས་ཀྱི་འཇིག་རྟེན་སྐྱོང་བར་མཛད། ། དེས་ན་རྒྱལ་བས་བསྔགས་པ་ཡི། ། ཤམྦྷ་ལ་ཡི་ཡུལ་དུ་ནི། ། དཔལ་ལྡན་རྡོ་རྗེ་ཐེག་པའི་རྒྱུད། ། ནམ་ཡང་ནུབ་པར་མི་འགྱུར་རོ། །
ཞེས་གསུངས་པའི་ཕྱིར་རོ། ། དེས་ན་ཤམ་བྷ་ལ་ཡི་ཡུལ་གྲུ་ཆེན་པོ་ན། བླ་མེད་རྡོ་རྗེ་ཐེག་པའི་བསྟན་པ་ཉིན་མོ་ལྟར་གསལ་བ་ཞིག་ཡོད་པར་ངེས་ཤིང་། རིགས་ལྡན་བཟང་པོ་མན་ཆད་ཀྱིས་ཀྱང་བརྩམས་ཆོས་དུ་མ་ཡོད་པར་སེམས་པས། གནས་དེ་དྲན་པ་ཙམ་གྱིས་རབ་ཏུ་དངས་བ་ཅི་ཡང་སྐྱེས་སོ། ། དེ་ལ་ཁོ་ན་རེ། ཁྲོ་བོ་དང་བྱང་ཆུབ་སེམས་དཔའ་འགྲོ་བའི་དོན་བྱེད་ནུས་པ་བསམ་གྱིས་མི་ཁྱབ་པ་ཡོད་བཞིན་དུ། ངེས་པར་ཤམ་བྷ་ལའི་ཆོས་རྒྱལ་རིགས་ལྡན་རྣམས་སྔར་བཤད་པའི་ཁྲོ་བོ་བཞི་དང་། བྱང་སེམས་དྲུག་སྤྲུལ་པ་ཁོ་ནར་འབྱུང་བའི་རྒྱུ་མཚན་ཅི་ཡིན་ཟེར་ན། དེ་ནི་སྔར་བཤད་པ་ལྟར།
ཁྲོ་བོ་དང་བྱང་སེམས་ངེས་པ་ཅན་དེ་དག་གི་གདུལ་བྱ་གང་ལ་གང་འདུལ་གྱི་འཕྲིན་ལས་ཀྱི་དབང་ལས་སྟེ། དཔེར་ན། སྤྱིར་ཡང་དག་པར་རྫོགས་པའི་སངས་རྒྱས་བསམ་གྱིས་མི་ཁྱབ་པ་ཅིག་ཡོད་ཀྱང་། བསྐལ་པ་བཟང་པོ་འདི་ལ་མ་ག་དྷ་རྡོ་རྗེའི་གདན་དུ། སངས་རྒྱས་སྟོང་རྩ་གཅིག་གྲངས་དང་གོ་རིམ་དང་མཚན་ངེས་པ་ཅན་དུ་རིམ་བཞིན་སྔོན་གྱི་སྨོན་ལམ་དང་། གདུལ་བྱ་གང་ལ་གང་འདུལ་གྱི་དབང་གིས་བྱོན་ནས་འགྲོ་བའི་དོན་མཛད་པ་དང་མཚུངས་པའི་ཕྱིར་རོ། ། འདི་དག་གིས་ནི། ཨ་བྷ་ཡ་ཀ་རས་མན་ངག་སྙེ་མར། འོ་ན་དུས་ཀྱི་འཁོར་ལོ་ལ་སོགས་པ་དང་། དེའི་རྗེས་སུ་འབྲང་བའི་གཞུང་ནས།
མང་དུ་ཐེག་པ་གསུམ་དང་། འགའ་བར་རྣམ་པར་བཞག་པར་བྱས་པ་དེས་ན། དེའི་གཞུང་བྱེད་པའི་གྲགས་པ་དང་། པདྨ་དཀར་པོ་དང་། ཕྱག་ན་རྡོ་རྗེའི་མིང་ཅན་གྱི་བྱང་ཆུབ་སེམས་དཔའ་མ་ཡིན་ནོ་ཞེས་མང་དུ་མཁྱེན་པ་རྣམས་སྨྲས་ལ། དེས་ན་འགལ་བ་ཐམས་ཅད་མི་སྤོང་བས། འགལ་བ་བག་ཙམ་ཡང་ཡོད་པར་བྱེད་དོ། ། ཅེས་དང་། རེ་མདའ་པ་ཆེན་པོས། ཤམྦྷ་ལ་ཡི་རིགས་ལྡན་ལ་སོགས་པ། །
སྒྲུབ་བྱ་ཡིན་གྱི་ཁྱེད་ཀྱི་སྒྲུབ་བྱེད་མིན། ། ཞེས་སྨྲ་བའི་ལོག་རྟོག་རྣམས་ཀྱང་སུན་དབྱུང་བ་ཡིན་ཏེ། དབང་དང་རིམ་གཉིས་ཀྱི་གནད་ཁྱད་པར་སྟོན་པའི་རྒྱུད་སྡེ་འདི་ལྟ་བུ་ལ་སྐུར་བ་བཏབ་ན་བླ་མེད་ཀྱི་རྒྱུད་སྡེ་ཐམས་ཅད་ལ་སྐུར་བ་བཏབ་པར་འགྱུར་བའི་ཕྱིར་རོ། ། ཡང་རེ་མདའ་བས། གང་གིས་བླངས་པའི་ཁུངས་ཀྱང་མི་སྣང་ན། ། འཕྱོན་མའི་བུ་བཞིན་འདི་ལ་སུ་ཡིད་སྟོན། ། ཞེས་པའང་། རྣམ་པར་མ་བརྟགས་པའི་གཏམ་ཁོ་ན་ཡིན་ཏེ། ཙི་ལུ་པཎྜི་ཏས་དུས་འཁོར་རྒྱ་གར་དུ་སྤྱན་དྲངས་ཚུལ་གྱི་ལོ་རྒྱུས་ཁུངས་བཙུན་ཚད་ཐུབ་ཀྱི་ཡིག་རིགས་དུ་མ་ཡོད་ཅིང་། འབྲོ་པའི་བླ་མ་གོང་མ་དག །
ཙི་ལུ་པ་དང་དུས་ཞབས་པ་ཆེན་པོ་གཅིག་པར་འདོད་ལ། དེ་ཉིད་རྗེ་བཙུན་རིན་པོ་ཆེ་གྲགས་པ་རྒྱལ་མཚན་ཡང་བཞེད་པའི་ཕྱིར་ཏེ། དེས་མཛད་པའི་རིགས་ལྡན་གྱི་ཡི་གེ་ལས། ཉུང་ངུའི་རྒྱུད་རྒྱལ་རྣམ་འགྲེལ་དང་བཅས་པ། ། འཕགས་པའི་ཡུལ་དུ་གསལ་བར་མཛད་པ་པོ། ། དཔལ་ལྡན་རྡོ་རྗེ་སློབ་དཔོན་ཙི་ལུ་པའི། ། ཞབས་པད་དྲི་མ་མེད་ལ་བདག་ཕྱག་འཚལ། ། ཞེས་གསུངས་པའི་ཕྱིར། རྩ་བའི་ས་བཅད་གཉིས་པ་འགྲེལ་མཛད་སྔ་མའི་བཞེད་སྲོལ་ལ་དཔྱད་པ་ལ། སྡོམ་པ་གསུམ་གྱི་རབ་ཏུ་དབྱེ་བར།
དེ་ཚེ་ཕྱག་ན་རྡོ་རྗེ་ཡི། ། ཞེས་སོགས་གསུངས་པ་འདི་ལ། རྣམ་བཤད་མཛད་པ་སྔ་མ་ཕལ་ཆེར་གྱིས་གཞུང་གི་ཚིག་རིགས་སྒྲ་ཇི་བཞིན་པའི་བཤད་པ་ཙམ་ལས་ལེགས་བཤད་རྩལ་དུ་ཐོན་པའི་བཤད་པ་ཕུལ་དུ་ཕྱིན་པ་མ་བྱུང་ཞིང་། རྣམ་བཤད་མཛད་པ་སྤོས་ཁང་པས། ། དེ་ཚེ་འཇམ་དཔལ་གྲགས་པས་ཡི། ། སྤྲུལ་པ་དྲག་པོ་ཞེས་བྱ་བའི། ། ཞེས་གཞུང་འདོན་པ་དང་བསྒྱུར་བར་མཛད་ལ། དེ་ཉིད་ཀུ་མ་རའི་རྣམ་བཤད་དུའང་སྒྲ་ཇི་བཞིན་དུ་བྲིས་ཡོད་པར་སྣང་ངོ་། ། དེ་ལ་མཁས་པ་པཎ་ཤག་པས་སྤྲུལ་པ་སྐྱེ་བའི་ཤན་མ་ཕྱེད་གསུང་པའི་དགག་པ་མཛད་མོད། སྤྲུལ་པ་དང་སྐྱེ་བ་ངེས་པར་སོ་སོ་ཡིན་པའི་ཁུངས་ཐུབ་ཀྱི་ལུང་གང་ན་ཅེས་འདྲིའོ། །
གང་ལྟར་ཡང་གཞུང་བཅོས་པ་ནི་མི་འཐད་དེ། སྡོམ་པ་གསུམ་གྱི་རབ་ཏུ་དབྱེ་བའི་དཔེ་གསར་རྙིང་ཐམས་ཅད་ན། གཞུང་གི་ཚིག་རིགས། དེ་ཚེ་ཕྱག་ན་རྡོ་རྗེ་ཡི། ། ཞེས་པ་ཁོ་ན་ཁ་མཐུན་པར་འབྱུང་བར། རྒྱ་གར་ནས་འགྱུར་བའི་གཞུང་འགའ་ཞིག་ལ་བསྒྱུར་དག་མ་དག་དབང་ལས་གཞུང་བཅོས་དགོས་པ་ཡང་སྲིད་མོད། བོད་དུ་བརྩམ་པའི་གཞུང་ལ་བཅོས་པར་བྱེད་པ་ནི། རྩོམ་པ་པོ་སུན་འབྱིན་པའི་ཚིག་ཡིན་པས་རྒྱང་རིང་དུ་དོར་བར་བྱའོ། ། ཞེས་གདམས་སོ། ། གཞན་ཡང་དྲག་པོ་འཁོར་ལོ་ཅན་ཕྱག་ན་རྡོ་རྗེའི་སྤྲུལ་པ་ཡིན་པའི་གནད་འཁྲུལ་པ་མེད་པའི་གཏམ་འདི་དག
རྗེ་བཙུན་གོང་མའི་དགོངས་པ་རྨད་དུ་བྱུང་བ་ཡིན་པ་ལ་ངེས་པ་མ་བརྙེད་པར། འཇམ་པའི་དབྱངས་ཀྱི་གཞུང་འདོན་པ་བསྒྱུར་བ་ནི། ཡོད་ཡོད་ཀྱི་སྒོ་བོར་ནས་མེད་མེད་ཀྱི་སྲང་འཆག་པ་ཁོ་ན་ཡིན་པར་ཤེས་པར་བྱོས་ཤིག ཡང་པཎ་ཤཀ་པས། དྲི་བ་བརྒྱ་རྩར། རིགས་ལྡན་དྲག་པོ་ཞེས་བྱ་བ། ། ཕྱག་ན་རྡོ་རྗེའི་སྤྲུལ་པ་དངོས། ། ཡིན་པའི་བཤད་པ་གང་ན་ཡོད། ། ཅེས་དོགས་པ་བཀོད་ནས། དེའི་རང་ལན་དུ།
ཕྱི་དྲང་དོན་གྱི་དབང་དུ་བྱས་པ་དང་། ། ནང་ངེས་དོན་གྱི་དབང་དུ་བྱས་པ་གཉིས་སུ་ཕྱེ་ནས། དང་པོའི་ཚེ། དེ་ཚེ་འཇམ་པའི་རྡོ་རྗེ་ཡི། ། སྤྲུལ་པ་དྲག་པོ་ཞེས་བྱ་བའི། ། ཅེས་སྦྱར་དགོས་ཤིང་། ནང་ངེས་དོན་ལ་སྦྱར་བའི་ཚེ། ། རིགས་ལྡན་དྲག་པོ་འཁོར་ལོ་ཅན་ཕྱག་རྡོར་གྱི་སྤྲུལ་པར་བཞག་པས་ཆོག་སྟེ། དེ་ཉིད་ཐུགས་རྡོ་རྗེ་ཡིན་པར་བཤད་པ་གང་ཞིག ཐུགས་རྡོ་རྗེ་ནི་ཕྱག་ན་རྡོ་རྗེ་ཡིན་པས་སོ། །
དེ་ཡང་བསྡུས་རྒྱུད་ལས། འཁོར་ལོ་ཅན་ནི་རང་གི་ལུས་ལ་རྡོ་རྗེ་ཅན་སྟེ་ལྷ་མཆོག་བདག་རྣམས་ཡན་ལག་བཅུ་གཉིས་འགོག ། ཞེས་སོགས་གསུངས་པའི་ཕྱིར། ཅེས་འཆད་དོ། ། འདི་ཡང་མི་འཐད་དེ། གཞུང་འཆོས་པ་ནི་རྩོམ་པ་པོ་ལ་ཅོ་འདྲི་བར་བྱེད་ཅིང་། འཁོར་ལོ་ཅན་ནི་རང་གི་ལུས་ལ་ཞེས་པའི་དོན་ཡང་ཕྱི་རོལ་དུ་འཁོར་ལོ་ཅན་དང་། ནང་དུ་ཐུགས་རྡོ་རྗེ་གཉིས་མཚོན་བྱ་མཚོན་བྱེད་དུ་སྦྱར་བ་ཙམ་ཡིན་གྱི། འཁོར་ལོ་ཅན་ཐུགས་རྡོ་རྗེ་དངོས་སུ་གསུངས་པ་གཏན་ནས་མིན་པའི་ཕྱིར་རོ། ། གལ་ཏེ་ཡིན་ན།
ཕྱི་རོལ་གྱི་ལྷ་ཆེན་བཅུ་གཉིས་པོ་དེ་ཡང་། ནང་གི་རྟེན་འབྲེལ་བཅུ་གཉིས་འགགས་པ་ཡིན་པར་ཐལ་བའི་ཕྱིར་དང་། ཕྱི་རོལ་གྱི་དཔུང་ཚོགས་ཡན་ལག་དང་པོ་དེ། འཕགས་པའི་ཚད་མེད་བཞི་ཡིན་པར་ཐལ་བའི་ཕྱིར་དང་། ཕྱི་རོལ་དུ་ཀླ་ཀློའི་བྱེད་པའི་བློ་གྲོས་དེ། ནང་གི་དགེ་བ་བཅུ་ཡིན་པ་སོགས་ཧ་ཅང་ཐལ་བའི་སྐྱོན་དུ་འགྱུར་བའི་ཕྱིར་ཏེ། བསྡུས་རྒྱུད་ལས། འཁོར་ལོ་ཅན་ནི་རང་གི་ལུས་རྡོ་རྗེ་ཅན་ཏེ། ཞེས་སོགས་ཀྱི་མཇུག་ཏུ། རིགས་ལྡན་དག་ནི་ཡང་དག་ཡེ་ཤེས་གླང་པོ་རྟ་དང་ཤིང་རྟ་མངག་གཞུག་འཕགས་པའི་ཚད་མེད་རྣམས། །
དྲག་པོ་རང་རྒྱལ་དུ་འགྱུར་ཧ་ནུ་མན་ནི་ཉན་ཐོས་དག་སྟེ་གདུག་པ་ཀླ་ཀློའི་དབང་། ། སྲོག་ཆགས་རྣམས་ཀྱི་སྡིག་པ་དག་སྟེ་གང་ཞིག་བྱེད་པའི་བློ་གྲོས་སྡུག་བསྔལ་སྦྱིན་བྱེད་མི་དགའི་ལམ། ། ཞེས་པ་ནས་བཟུང་སྟེ། སྒྱུ་མའི་གཟུགས་ཀྱང་ཕྱི་རོལ་དུ་ནི་ངེས་པར་མ་ཁའི་ཡུལ་དུ་ཀླ་ཀློ་འཁྲུག་སྟེ་འཁྲུག་པ་ཡིན། ཞེས་པའི་བར་ཚིག་བཅད་གསུམ་དང་། དེའི་ཐད་ཀྱི་འགྲེལ་ཆེན་ལ་རྟགས་པས་སྨྱོན་མེད་དུ་ཤེས་པའི་ཕྱིར། གནད་དུས་ན་རྒྱུད་སྡེ་ཆེན་པོ་རྣམས་ལས། དག་བྱ་དག་བྱེད་སྦྱར་བ་དང་། ། མཚོན་བྱ་མཚོན་བྱེད་སྦྱར་བ་སོགས་རྣམ་གྲངས་དུ་མ་ཞིག་བཤད་པ་རྣམས་དེ་དང་དེ་དངོས་ཡིན་པར་ཁས་བླངས་དུ་ག་ལ་རུང་སྟེ། དཔེར་ན་བརྟག་གཉིས་ལས།
སྙིང་རྗེའི་སྤྱན་ནི་དམར་པོ་ལ། ། བྱམས་པའི་ཐུགས་ལས་ཡན་ལག་གནག ། ཅེས་གསུངས་ཀྱང་ཀྱཻ་རྡོ་རྗེའི་སྙིང་རྗེ་ཆེན་པོ་སྤྱན་དམར་པོ་ཡིན་པ་དང་། ཀྱཻ་རྡོ་རྗེའི་བྱམས་པའི་ཡན་ལག་གནག་པ་ཡིན་པ་སོགས་དཔྱོད་ལྡན་སུ་ཞིག་གི་ཁས་ལེན་ནུས་ཏེ་མི་ནུས་པའི་ཕྱིར་རོ། ། གཞན་ཡང་རིགས་ལྡན་འཁོར་ཚུལ་འདིར། ། དྲངས་དོན་གྱི་བཤད་པ་དང་། ངེས་དོན་གྱི་བཤད་པ་ཞེས་པ་ཡང་གཏན་ནས་ཐོབ་པ་མིན་ཏེ། འདི་དག་ཀུན་རྫོབ་བདེན་པ་གཏན་ལ་འབེབས་བྱེད་ཡིན་ཏེ། ངེས་དོན་གྱི་བཤད་པ་ཞེས་སྦྱར་བ་ལ་རྣམ་དཔྱད་ཅི་ཡང་མི་འབྱུང་བའི་ཕྱིར་རོ། ། ཡུན་རིང་འབད་པས་བཙལ་བྱས་ཀྱང་། །
ལེགས་བཤད་སྙིང་པོ་མ་རྙེད་པའི། ། ལྟར་སྣང་ལུང་རིགས་འཆད་བྱེད་པ། ། དེ་དག་བདེ་བར་གཉིད་བྱོས་ཤིག ། གཞན་ཡང་ངོར་ཆེན་དཀོན་མཆོག་ལྷུན་གྲུབ་ཀྱིས། དྲག་པོ་འཁོར་ལོ་ཅན་ཕྱག་རྡོར་གྱི་སྤྲུལ་པ་ཡིན་པའི་ཤེས་བྱེད་དུ། སྔར་དྲངས་པའི། འཁོར་ལོ་ཅན་ནི་རང་གི་ལུས་ལ་རྡོ་རྗེ་ཅན་ཏེ། ཞེས་འདྲེན་པར་མཛད་དེ་ཟེར་བའང་ཐོས་མོད། སྙིང་པོས་དབེན་པ་སྟེ། དེའི་ཐད་ཀྱི་རྒྱུ་དང་རྒྱུད་འགྲེལ་ཡིག་ཕྲེང་སྦྲེལ་ནས་མ་གཟིགས་པའི་སྐྱོན་དུ་སྣང་བའི་ཕྱིར་རོ། །
ཡང་གསེར་ཐུར་མཁན་པོས། རིགས་ལྡན་དྲག་པོ་ཞེས་བྱ་བ། ། ཕྱག་ན་རྡོ་རྗེའི་སྤྲུལ་པ་དངོས། ། ཡིན་པའི་བཤད་པ་ག་ན་ཡོད། ། ཅེས་པའི་ལན་དུ། མཁས་པའི་དབང་པོ་གོ་བོ་རབ་འབྱམས་པས་སྡོམ་གསུམ་འཁྲུལ་སྤོང་དུ་འདི་སྐད་ཅེས། རིགས་ལྡན་དྲག་པོ་དེ་ཕྱག་རྡོར་གྱི་སྤྲུལ་པ་ཡིན་པར་དུས་འཁོར་རྩ་རྒྱུད་ལས་བཤད་དེ། རིགས་ལྡན་དྲག་པོ་འཇམ་དབྱངས་གྲགས་པའི་སྤྲུལ་པ་ཡིན། ། འཇམ་དབྱངས་གྲགས་པ་ཟླ་བ་བཟང་པོའི་སྤྲུལ་པ་ཡིན། ། ཟླ་བ་བཟང་པོ་ཕྱག་ན་རྡོ་རྗེའི་སྤྲུལ་པ་ཡིན་པར་རྒྱུད་ཉིད་ལས་བཤད་པའི་ཕྱིར་རོ། །
རྟགས་དང་པོ་གྲུབ་ཏེ། འགྲེལ་ཆེན་དུ་རྩ་རྒྱུད་དྲངས་པར། གྲགས་པ་རིགས་ལྡན་དེ་ནས་སླར། ། དེ་སྲས་འཁོར་ལོ་ཆེན་པོ་ཅན། ། ཞེས་སོགས་གསུངས་པའི་ཕྱིར་རོ། ། རྟགས་གཉིས་པ་གྲུབ་སྟེ། དེའི་ཟླ་བཟང་གྲུབ་རྒྱུད་ལས། ། དེ་ནི་བསྡུད་པར་བྱེད་པ་སྟེ། ། རྒྱས་འགྲེལ་བྱེད་པ་པད་འཛིན་རང་། ། ཞེས་བསྡུས་རྒྱུད་མཛད་པ་པོ་གྲགས་པ་དང་།
འགྲེལ་བཤད་མཛད་པ་པོ་པད་དཀར་གཉིས་ཀ་ཡང་ཟླ་བ་བཟང་པོའི་སྤྲུལ་པར་བཤད་པའི་ཕྱིར་རོ། ། ཞེས་སོགས་རྒྱས་པར་གསུངས་སོ། ། འདི་དག་ནི་དུས་ཀྱི་འཁོར་ལོའི་ཚུལ་ལ་སྦྱངས་པ་ཆེར་མ་གནང་བའི་གསུང་འབའ་ཞིག་ཏུ་སྣང་སྟེ། རྒྱུད་རྒྱུད་འགྲེལ་གཉིས་ཀའི་དངོས་བསྟན་ལ་ཟླ་བ་བཟང་པོ་ཕྱག་རྡོར་གྱི་སྤྲུལ་པ། རིགས་ལྡན་འཇམ་དཔལ་གྲགས་པ་འཇམ་དབྱངས་ཀྱི་སྤྲུལ་པ། རིགས་ལྡན་པད་དཀར་སྤྱན་རས་གཟིགས་ཀྱི་སྤྲུལ་པ་ཡིན་པར་དངོས་སུ་གསུངས་བཞིན་དུ། འཇམ་དཔལ་གྲགས་པ་དང་པད་དཀར་གཉིས་ཕྱག་རྡོར་གྱི་སྤྲུལ་པ་ཡིན་ཞེས་ཁས་ལེན་ན། འདིའི་ཐད་ཀྱི་སྤྲུལ་གཞི་དང་སྤྲུལ་པའི་རྣམ་གཞག་ཐམས་ཅད་ཤིན་དུ་འཆོལ་པར་འགྱུར་བའི་སྐྱོན་ཡོད་པའི་ཕྱིར། ཡང་ཁྱེད་ཀྱིས་གོང་དུ་དྲངས་པའི། དེ་ཡི་ཟླ་བཟང་རྩ་རྒྱུད་ལས། །
ཞེས་སོགས་ནི་ལུང་ཡང་ཅུང་ཟད་མ་དག་ཅིང་། ལུང་གི་གོ་རིམ་ཡང་བར་གོང་ཐོན་པས། ཡིད་ཆེས་པའི་གནས་སུ་མི་སྣང་ལ། ལུང་དངོས་སུ་འདི་སྐད་འབྱུང་སྟེ། ཟླ་བཟང་དེ་ནི་རྩ་བའི་རྒྱུད། ། དེ་བཞིན་བསྡུད་པར་བྱེད་པ་སྟེ། ། རྒྱས་འགྲེལ་བྱེད་པ་པོ་ཡང་ཁྱོད། ། འདིར་ནི་སེམས་ཅན་ཡོངས་སྨིན་བྱེད། ། འཇམ་པའི་རྡོ་རྗེའི་བསྡུས་རྒྱུད་ལ། ། རྒྱས་འགྲེལ་བྱེད་པ་པད་འཛིན་དང་། །
ཞེས་གསུངས་ཤིང་། ཟླ་བ་བཟང་པོའི་སྤྲུལ་པས་བསྡུས་རྒྱུད་བྱེད་ཅེས་པའི་དོན་མ་ཡིན་གྱི། ཟླ་བ་བཟང་པོས་རྩ་བའི་རྒྱུད་བསྡུད་པ་པོ་བྱེད་ཅེས་པའི་དོན་ཡིན་པ་དང་། རྒྱས་འགྲེལ་བྱེད་པ་པོ་ཡང་ཁྱོད། ། ཅེས་པའི་དོན་ཡང་། འགྲེལ་ཆེན་དྲི་མེད་མཛད་པའི་རིགས་ལྡན་པད་དཀར། རྒྱལ་པོ་ཟླ་བཟང་གི་སྤྲུལ་པ་ཡིན་ཞེས་པའི་དོན་མ་ཡིན་གྱི། ཟླ་བ་བཟང་པོས་རྩ་རྒྱུད་ཀྱི་འགྲེལ་པ་སྟོང་ཕྲག་དྲུག་ཅུ་པ་མཛད་པ་ན། དེ་ཉིད་བཅོམ་ལྡན་འདས་ཀྱི་ལུང་བསྟན་པ་ཙམ་ཡིན་པས་སོ། ། དེས་ན།
རྒྱས་འགྲེལ་བྱེད་པ་པོ་ཡང་ཁྱོད། ། ཅེས་པའི་སྐབས་ཀྱི་རྒྱས་འགྲེལ་ནི་དུས་འཁོར་རྩ་རྒྱུད་ཀྱི་རྒྱལ་འགྲེལ་ཡིན་ལ། རྒྱས་འགྲེལ་བྱེད་པ་པད་འཛིན་རང་། ། ཞེས་པའི་སྐབས་ཀྱི་རྒྱས་འགྲེལ་ནི། བསྡུས་རྒྱུད་ཀྱི་འགྲེལ་ཆེན་ཡིན་པས། རྒྱས་འགྲེལ་དེ་གཉིས་ཐད་སོ་སོ་བ་ཡིན་པའི་དོན་ལ་ངེས་པ་བསྐྱེད་པར་མཛད་དགོས་སོ། ། གཞན་ཡང་གོ་རམ་ཆེན་པོའི་གསུང་ལས། རིགས་ལྡན་དྲག་པོ་ཆེན་པོ། ཕྱག་རྡོར་གྱི་སྤྲུལ་པ་མ་ཡིན་པར་ཐལ། འཇམ་དབྱངས་ཀྱི་སྤྲུལ་པ་ཡིན་པའི་ཕྱིར་སྙམ་ན།
དེ་ཉིད་འདུས་པར་གསུངས་པའི་རྡོ་རྗེ་རྣོན་པོ་ཆོས་ཅན། དེར་ཐལ། དེའི་ཕྱིར། ཞེས་སོགས་གསུངས་མོད། དེ་ལྟར་ཡིན་ན་གོང་དུ་ཟླ་བཟང་འཇམ་གྲགས། པད་དཀར་གསུམ་ངེས་པར་ཕྱག་ན་རྡོ་རྗེའི་སྤྲུལ་པ་ཡིན་པར་སྒྲུབ་པ་ལ་ཡང་འགྲེལ་མ་བྱུང་སྟེ། དེ་གསུམ་ཆར་ཕྱག་ན་རྡོ་རྗེ། འཇམ་དབྱངས། སྤྱན་རས་གཟིགས་གསུམ་ཆར་གྱི་སྤྲུལ་པ་ཡིན་པར་ཁས་ལེན་དུ་རུང་བཞིན་དུ། ངེས་པར་ཕྱག་རྡོར་གྱི་སྤྲུལ་པ་ཁོ་ནར་སྒྲུབ་པའི་དོན་མེད་པའི་ཕྱིར་རོ། །
གཞན་ཡང་སྡོམ་གསུམ་རབ་དབྱེའི་རྣམ་བཤད་མཛད་པ་མང་པོ་ཞིག་གིས། ཕྱག་རྡོར་གྱི་སྤྲུལ་པ་དང་། འཇམ་དབྱངས་ཀྱི་སྤྲུལ་པ་མི་འགལ་བའི་བཤད་པ་མང་པོ་ཞིག་གནང་བ་མཐོང་མོད། མི་འཐད་དེ། དེ་ལྟར་ཁས་ལེན་རྒྱུ་ཡིན་ན། འདིའི་ཐད་ཀྱི་སྤྲུལ་གཞི་དང་སྤྲུལ་པའི་རྣམ་གཞག་བཞག་མཚམས་ཐམས་ཅད་འཇིག་པར་འགྱུར་བའི་སྐྱོན་ཡོད་པའི་ཕྱིར་དང་། སྤྱིར་སྤྲུལ་པ་ལ་དབང་ཐོབ་པའི་སངས་རྒྱས་བྱང་སེམས་རྣམས་ཀྱིས་ཕྱག་ན་རྡོ་རྗེ་དང་འཇམ་དབྱངས་སོགས་གང་འདོད་དུ་སྤྲུལ་ནུས་པ་ཡིན་མོད་ཀྱི། དེའི་ཚེ་ཡང་ཕྱག་ན་རྡོ་རྗེའི་རྣམ་པ་ཅན་ཡིན་ན། ཕྱག་ན་རྡོ་རྗེ་ཡིན་པས་མ་ཁྱབ་པ་སོགས་ཁས་ལེན་དགོས་པའི་ཕྱིར་ཏེ། དཔེར་ན་འདུལ་བའི་སྡེ་སྣོད་དུ་དུད་འགྲོའི་རྣམ་པ་ཅན་གྱི་དགེ་སློང་བཤད་ཀྱང་།
དེ་དུད་འགྲོར་ཁས་མ་བླངས་པ་དང་ཆོས་མཚུངས་པའི་ཕྱིར་རོ། ། དེས་ན་ཕྱག་ན་རྡོ་རྗེ་དང་འཇམ་དབྱངས་གཉིས་སྔོན་སློབ་པ་ལམ་གྱི་གནས་སྐབས་སུ་ཀྱི་རྒྱུད་སོ་སོའི་དབང་གིས་སངས་རྒྱས་པའི་ཚེ་ན་ཡང་གཟུགས་སྐུ་སོ་སོར་འཇོག་པ་དང་། སྔོན་གྱི་སྨོན་གྱི་དབང་གིས་འཕྲིན་ལས་སོ་སོར་ངེས་པ་སོགས་ཕྱིན་ཅི་མ་ལོག་པར་ཁས་ལེན་དགོས་པ་ལ་དགོངས་ནས། མདོ་སྡེ་རྒྱན་དུ་ཡང་། ལོངས་སྤྱོད་རྫོགས་པ་ཁམས་ཀུན་ཏུ། ། འཁོར་ཡོངས་བསྡུད་དང་ཞིང་དང་མཚོན། ། སྐུ་དང་ཆོས་རྫོགས་ལོངས་སྤྱོད་དང་། ། མཛད་པ་དག་གིས་ཐ་དད་དོ། ། ཞེས་གསལ་བར་གསུངས་པ་ཡིན་པས། འདི་དག་སྙིང་གི་ཟེར་འབྲུར་བཅང་བར་བྱའོ། །
མདོར་ན་རིགས་ལྡན་དྲག་པོ་ཕྱག་རྡོར་གྱི་སྤྲུལ་པ་ཡིན་པར་ངེས་པ་ལ། རིགས་ལྡན་བཟང་པོ་མན་ཆད་རིགས་ལྡན་ཉེར་གསུམ་གྱི་སྤྲུལ་གཞི་ཕྱིན་ཅི་མ་ལོག་པར་ངེས་པར་དགོས་པ་ཡིན་གྱི། གཞན་རྣམས་ལ་འདི་ཡིན་མེད་པར་དྲག་པོ་འཁོར་ལོ་ཅན་ཕྱག་རྡོར་ཡིན་ཞེས་སྨྲས་པ་ཙམ་གྱིས་ཆོག་པ་ལ་ཡིན་ནོ། ། ཡང་ཁྱེད་ལྟར་ན། སྐལ་བཟང་གི་སངས་རྒྱས་སྟོང་ཐུགས་རྒྱུད་གཅིག་པར་ཁས་ལེན་པར་འགྱུར་ཞིང་། དེ་འདོད་ན། སངས་རྒྱས་སྟོང་ལ་སྔོན་གྱི་སྨོན་ལམ་གྱི་དབང་གིས་འཁོར་འདུས་པའི་གྲངས་དང་། བསྟན་པའི་གནས་ཚད་སོགས་འཕྲིན་ལས་ཐ་དད་པར་མདོ་སྡེ་སྐལ་བཟང་སོགས་ལས་བཤད་པ་དེ་དག་མི་འཐད་ཐལ་བའི་སྐྱོན་གནས་སོ། ། ཡང་དམ་པ་འགའ་ཞིག་གི་གསུང་ལས། ཤམྦྷ་ལར་དྲག་པོ་འཁོར་ལོ་ཅན་ཉིད་ཆོས་སྟོན་པའི་ཚེ།
འཁོར་ལོ་ཅན་དེ་ཉིད་ལ་ཕྱག་ན་རྡོ་རྗེའམ། རྡོ་རྗེ་འཛིན་པའམ། རྡོ་རྗེ་འཆང་གི་ཐོབ་པས་ན། ། དེ་ཚེ་ཕྱག་ན་རྡོ་རྗེ་ཡི། ། སྤྲུལ་པ་དྲག་པོ་ཞེས་གསུངས་པ་ཡིན་ནོ། ། ཞེས་འཆད་པའང་ཐོས་མོད། འབྲེལ་ཅི་ཡང་མ་བྱུང་སྟེ། དེ་ལྟར་ན་ཤམྦྷ་ལའི་ཆོས་རྒྱལ་དང་རིགས་ལྡན་ཐམས་ཅད་ཕྱག་ན་རྡོ་རྗེའི་སྤྲུལ་པ་ཡིན་པར་ཐལ་བའི་ཕྱིར། སྔགས་ཀྱི་རྡོ་རྗེ་སློབ་དཔོན་ཡིན་ན་ཕྱག་ན་རྡོ་རྗེ་ཡིན་པས་ཁྱབ་པར་ཐལ་བའི་ཕྱིར་རོ། ། དེ་ལྟར་མཁས་པ་སྔ་མའི་བཞེད་སྲོལ་ལ་དཔྱད་པ་འདི་དག་གཟུར་གནས་ཀྱི་བློས་བརྟག་པར་གྱིས་ལ་གྲུབ་མཐའ་ལ་བླང་དོར་བྱེད་དགོས་པ་ཡིན་མོད།
འོན་ཀྱང་མཁས་པ་དེ་དག་ལ་མ་གུས་པའི་སྐུར་པ་འདེབས་པ་སོགས་ནི་གཏན་ནས་བྱ་བར་རིགས་པ་མ་ཡིན་ཏེ། གསུང་རབ་ཀྱི་ཚིག་དོན་དཔྱིས་ཕྱིན་ཤིན་ཏུ་འགྲེལ་དཀའ་བས་ན། མཁས་པ་རེ་རེའི་རྣམ་དཔྱོད་ཀྱིས་གསུང་རབ་འགྲེལ་ནུས་པའང་དཀའ་བའི་ཕྱིར་དང་། སངས་རྒྱས་ཀྱི་བསྟན་པ་འཛིན་པའི་སྐྱེས་ཆེན་རེ་རེ་ཡང་། ལྷ་དང་བཅས་པའི་འཇིག་རྟེན་ཐམས་ཅད་ཀྱི་ཕྱག་དང་མཆོད་པ་དང་། བསྟོད་པའི་གནས་སུ་གྱུར་པ་ཡིན་པའི་ཕྱིར་རོ། ། ཞེས་བློ་གསལ་རྣམས་ལ་བཅོས་མ་མ་ཡིན་པར་གདམས་སོ། ། རྩ་བའི་གསུམ་པ་རང་ལུགས་འཁྲུལ་པ་མེད་པའི་གནད་བསྟན་པ་ནི། གྲགས་པ་རིགས་ལྡན་དེ་ན་སླར། ། དེ་སྲས་འཁོར་ལོ་ཆེན་པོ་ཅན། །
ཞེས་པའི་སྐབས་སུ། དྲག་པོ་འཁོར་ལོ་ཅན་གྱི་ཡབ། ། རིགས་ལྡན་གྲགས་པ་ཞེས་པ་ཞིག་འཇོག་དགོས་པར་གཞུང་གི་དངོས་བསྟན་ལ་གྲུབ། བཅུ་གསུམ་དེ་རྣམས་རིམ་པ་ཡིས། ། ཞེས་པའི་རིམ་པ་དེ་སྤྲུལ་གཞི་གཤིན་རྗེ་གཤེད་དམིགས་གསལ་དུ་བྱས། གཞན་རྣམས་ཀྱི་སྤྲུལ་གཞི་བཤད་ཟིན་གྱིས་གོ་རིམ་དེ་ཉིད་སྤྲུལ་པ་འཆད་འགྱུར་གྱི་རིགས་ལྡན་རྣམས་ལ་རིམ་པ་བཞིན་དུ་སྦྱར་བས། ཉེར་ལྔ་པ་དྲག་པོ་འཁོར་ལོ་ཅན་ཕྱག་ན་རྡོ་རྗེའི་སྤྲུལ་པ་འཁྲུལ་མེད་དུ་གྲུབ་པ་འདི། འཇམ་དབྱངས་ས་སྐྱ་པཎྜི་ཏའི་དགོངས་པ་རྨད་དུ་བྱུང་བ་ཡིན་པས། ཤེས་ལྡན་མཁས་པ་བློ་གསལ་རྣམ་དག་རྣམ་དཔྱོད་ཀྱི་པདྨོ་ཁ་རབ་ཏུ་ཕྱེས་བར་གྱིས་ཤིག དེ་ལ་ཁོ་ན་རེ།
ཀླ་ཀློ་འཇོམས་པ་འཇམ་དཔལ་གྲགས་པས་བྱེད་དགོས་ཏེ། དུས་ཀྱི་འཁོར་ལོའི་རྒྱུད་ཕྱི་མ་ལས། སླར་ཡང་དང་ཡང་དུ་དེ་རྣམས་བདག་གིས་རྩོད་ལྡན་དུས་སུ་འབྱིན་ཞིང་འཇོམས་པ་སྟེ། ཞེས་དང་། ཀླ་ཀློའི་དབང་པོར་གྲགས་པ་གང་དང་གང་ཞིག་མུན་ཅན་གྱུར་པ་དེ་རྣམས་བདག་གིས་དྲུང་བྱུང་སྟེ། ཞེས་བཤད་པའི་ཕྱིར་རོ་སྙམ་ན། ལུང་དེ་དག་ནི་འགྱུར་གྱི་སྐྱོན་ཡིན་ཏེ། ཚིག་རྐང་སྔ་མ་ལས། དེ་རྣམས་དག་ནི་རྩོད་ལྡན་དུས་སུ། ཞེས་དང་།
ཚིག་རྐང་ཕྱི་མ་ལ་ཡང་། དེ་རྣམས་དག་ནི་དྲུང་ཕྱུང་སྟེ། ། ཞེས་འབྱུང་རྒྱུ་ལ། བདག་ཏུ་བསྒྱུར་བས་ཤིན་ཏུ་ནོར་པའི་གནས་སུ་གྱུར་པའི་ཕྱིར་རོ། ། གཞན་དུ་དེ་རྣམས་རྒྱུད་ཚིག་སྒྲ་ཇི་བཞིན་ཡིན་ན། འཇམ་དབྱངས་གྲགས་པས་ཀླ་ཀློའི་འཇོམས་ཤིང་དྲུང་ནས་ཕྱུང་བར་འགྱུར་ལ། དེ་ལྟར་ན་ཀླ་ཀློ་མ་བཞུགས་པའི་སྔོན་ནས་ཀླ་ཀློ་བཅོམ་ཟིན་འགྱུར་བས་བཞད་གད་ཀྱི་གནས་སོ། ། དེས་ན་རྒྱུད་ཕྱི་མ་ལ་གཉན་ལོའི་འགྱུར་སོགས་གསུམ་ཙམ་ལས་མི་སྣང་ཞིང་། འགྱུར་དག་མ་དག་ཡང་སྣ་ཚོགས་ཡོད་ཅེས་མཁས་པ་རྣམས་གསུང་ངོ་། ། ཡང་ཁོ་ན་རེ།
དྲག་པོ་འཁོར་ལོ་ཅན་རིགས་ལྡན་འཇམ་དཔལ་གྲགས་པའི་སྐྱེ་བ་ཡིན་ཏེ། བསྡུས་རྒྱུད་ལས། བརྒྱད་པ་དཔལ་ལྡན་གྲགས་པ་ཡང་། ། འདི་ནི་དཔལ་ལྡན་འཇམ་པའི་རྡོ་རྗེ་ལྷ་ཡི་མཆོག་གི་བཏུད་པ་རྡོ་རྗེའི་རིགས་ཀྱིས་རིགས་ལྡན་ཏེ། ། རྡོ་རྗེའི་དབང་བསྐུར་བྱིན་ནས་མཐའ་དག་ཐུབ་པའི་རིགས་རྣམས་དག་ནི་རིགས་ཅན་དག་ཏུ་བྱེད་པར་འགྱུར། ། ཡང་དག་ཐེག་པ་མངོན་འཛེགས་ལྷ་མིན་རིགས་ལ་འཇིགས་སྟེར་དཔལ་གྲགས་པ་ཕྱག་ན་མདུང་ཐུང་ཅན། སེམས་ཅན་རྣམས་ཀྱིས་ཐར་པའི་སླད་དུ་ས་ལ་དུས་ཀྱི་འཁོར་ལོ་རབ་ཏུ་གསལ་བར་བྱེད་པར་འགྱུར། ། གདན་ནི་ཉི་ཤུ་རྩ་ལྔ་པོ་རྣམས་རིམ་པར་ཡོངས་སུ་བགྲངས་པ་དེ་ཡི་ནང་ནས་དུས་ཀྱི་མཐར། ། རིགས་ལྡན་རིགས་ལ་ལྷ་ཡི་དབང་པོ་ལྷ་ཡིས་མཆོག་གིས་བཏུད་པ་དྲག་པོའི་རིགས་ལྡན་འབྱུང་བར་འགྱུར། ཞེས་གསུངས་པའི་ཕྱིར་རོ་སྙམ་ན།
སྐྱོན་ཡོད་པ་མ་ཡིན་ཏེ། གཞུང་དེ་དག་ཀྱང་ཚིག་རྐང་གོ་རིམ་སྒྲིག་ཚུལ་ཅུང་ཟད་མ་བྱུང་བའི་འགྱུར་སྐྱོན་ཁོ་ན་ཡིན་པའི་ཕྱིར་རོ། ། དེ་ཡང་ལོ་ཙཱ་བ་འགའ་ཞིག་གིས་ནི། གྲགས་པ་རིགས་ལྡན་དེ་ནས་སླར། ། དེ་སྲས་འཁོར་ལོ་ཆེན་པོ་ཅན། ། ཞེས་པའི་དོན། རིགས་ལྡན་འཇམ་དཔལ་གྲགས་པ་ཉིད་སླར་ཟླས་ཏེ་བྱོན་པ་དྲག་པོ་འཁོར་ཅན་ཡིན་ནོ། ། ཞེས་པའི་དོན་དུ་བཟུང་དེ་ཉིད་ཐུགས་ཡུལ་དུ་བཞག་ནས། དེ་དང་མཐུན་པར། ལེགས་སྦྱར་གྱི་སྐད་གོང་འོག་བསྣོར་ནས་བསྒྱུར་བས་དོན་ཅུང་ཟད་ནོར་བ་ཡིན་པར་ཐེ་ཚོམ་མེད་དོ། །
དེའི་གནད་ཀྱང་སྒྲ་སྦྱོར་བམ་གཉིས་སུ་གྲགས་པ་བྱེ་བྲག་རྟོགས་བྱེད་འབྲིང་པོ་ལས། རྒྱ་གར་གྱི་སྐད་ཀྱི་གོ་རིམ་ལས་མི་བསྣོར་བར། བོད་ཀྱི་སྐད་དུ་བསྒྱུར་ན་དོན་དང་ཚིག་ཏུ་འབྲེལ་ཞིང་བདེ་ན་མ་བསྣོར་བར་བསྒྱུར་ཤིང་། བསྣོར་ན་བདེ་ཞིང་གོ་བ་བསྐྱེད་པ་ཞིག་ཡོད་ན་ཚིག་བཅད་ལ་ནི་རྩ་བ་བཞི་པའམ་དྲུག་པའང་རུང་སྟེ་ཚིགས་སུ་བཅད་པ་གཅིག་གི་ནི་ནང་ན་གང་བདེ་བར་བསྣོར་ཞིང་བསྒྱུར་ཅིག ཅེས་གསུངས་པ་ལྟར་དུ། ཚིག་རྐང་དྲུག་ཡན་ཆད་ཀྱི་ནང་དུ་ལེགས་སྦྱར་གྱི་སྐད་གོ་རིམ་གནས་ཀྱང་། བོད་སྐད་ཀྱི་གོ་རིམ་ཚིག་དོན་འབྲེལ་གང་ཆགས་སུ་བསྒྱུར་དགོས་ཤིང་། དེ་ཡང་རྒྱ་དཔེ་དང་བསྟུན་ན། ཚིག་རྐང་གི་གོ་རིམ་དང་འདོན་ཁྱེར་འདི་བཞིན་དུ་ཡོད་པར་སེམས་ཏེ། རྡོ་རྗེའི་དབང་བསྐུར་བྱིན་ནས་མཐའ་དག་ཐུབ་པའི་རིགས་རྣམ་དག་ནི་རིགས་གཅིག་དག་ཏུ་བྱེད་པར་འགྱུར། །
གདན་ནི་ཉི་ཤུ་རྩ་ལྔ་པོ་རྣམས་རིམ་པར་ཡོངས་སུ་བགྲངས་པ་དེ་ཡི་ནང་ནས་དུས་ཀྱི་མཐར། ། རིགས་ལྡན་རིགས་ལ་ལྷ་ཡི་དབང་པོ་ལྷ་ཡི་མཆོག་གི་བསྟུད་པ་དྲག་པོའི་རིགས་ལྡན་འབྱུང་བར་འགྱུར། ། ཡང་དག་ཐེག་པར་མངོན་འཛེགས་ལྷ་མིན་རིགས་ལ་འཇིགས་སྟེར་དཔལ་ལྡན་དྲག་པོ་ཕྱག་ན་མདུང་ཐུང་ཅན། ། སེམས་ཅན་རྣམས་ཀྱི་ཐར་པའི་སླད་དུ་ས་ལ་དུས་ཀྱི་འཁོར་ལོ་རབ་ཏུ་གསལ་བར་བྱེད་པར་འགྱུར། ། དམ་པ་རྣམས་ལ་ཞི་བའི་གཟུགས་ཀྱིས་བདེ་བ་སྟེར་ཤིང་དེ་བཞིན་ཀླ་ཀློའི་རིགས་ལ་མཐར་བྱེད་ཉིད། ། ཅེས་པ་ཞིག་ཡོད་པར་གདོན་མི་ཟ་མོད། འོན་ཀྱང་སླར་རྒྱ་དཔེ་དང་བསྟུན་ནས་ཞིབ་ཏུ་བཤད་པར་བྱའོ། ། དེ་ལས་གཞན་དུ་ཁྱེད་ཀྱི་དྲངས་པ་དེ་བསྡུས་རྒྱུད་ཀྱི་ཚིག་གི་གོ་རིམ་སྒྲ་ཇི་བཞིན་པ་ཡིན་ན། དཔལ་ལྡན་གྲགས་པ་ཕྱག་ན་མདུང་ཐུང་ཅན། ། ཞེས་པར།
འཇམ་དཔལ་གྲགས་པའི་སྐྱེ་བ་དྲག་པོ་འཁོར་ལོ་ཅན་བསྟན་པར་སོང་ཞིང་། དེའི་ཚེ། གདན་ནི་ཉི་ཤུ་རྩ་ལྔ་པོ་རྣམས་རིམ་པར་ཡོངས་སུ་བགྲངས་པ་དེ་ཡི་ནང་ནས་དུས་ཀྱི་མཐར། ཞེས་པ་དང་ཟློས་པའི་སྐྱོན་དུ་འགྱུར་ཏེ། དྲག་པོ་འཁོར་ལོ་ཅན་འབྱུང་ཞེས་བཤད་མ་ཐག་ཏུ་སླར་ཡང་དྲག་པོ་འཁོར་ལོ་ཅན་འབྱུང་ཞེས་བཤད་པར་སོང་འདུག་པས་སོ། ། གལ་ཏེ་དཔལ་ལྡན་གྲགས་པ་ཕྱག་ན་མདུང་ཐུང་ཅན། ། ཞེས་པར་རིགས་ལྡན་འཇམ་དཔལ་གྲགས་པ་བསྟན་ཞིང་། དྲག་པོ་འཁོར་ལོ་ཅན་མ་བསྟེན་པར་ཁས་ལེན་ན། འཇམ་དཔལ་གྲགས་པ་མདུང་ཐུང་གི་ཕྱག་མཚན་ཅན་དུ་འདོད་དགོས་པས། ཨེ་མ་བཞད་གད་ཀྱི་གནས་སོ། །
གནད་དེས་ན་ཁོ་བོས་དྲངས་པ་དེ་ལྟར་དུ་བཤད་པས་དོན་དང་ཤིན་ཏུ་འབྱོར་ཏེ། འདི་ནི་དཔལ་ལྡན་འཇམ་པའི་རྡོ་རྗེ་ལྷ་ཡི་མཆོག་གིས་བསྟུད་པ་རྡོ་རྗེའི་རིགས་ཀྱིས་རིགས་ལྡན་ཏེ། ། རྡོ་རྗེའི་དབང་བསྐུར་བྱིན་ནས་མཐའ་དག་ཐུབ་པའི་རིགས་རྣམས་དག་ནི་རིགས་གཅིག་དག་ཏུ་བྱེད་པར་འགྱུར། ། ཞེས་པས་རིགས་ལྡན་གྱི་ཐོག་མ་རྒྱལ་པོ་འཇམ་དཔལ་གྲགས་པ་བསྟན། གདན་ནི་ཉི་ཤུ་རྩ་ལྔ་པོ་རྣམས་ཞེས་སོགས་ཚིག་རྐང་གཉིས་ཀྱིས། འཇམ་དཔལ་གྲགས་པ་ནས་ཉི་ཤུ་རྩ་ལྔ་བགྲངས་པའི་མཐའ་མར་དྲག་པོ་འཁོར་ལོ་ཅན་འབྱུང་ཞེས་བསྟན། ཡང་དག་ཐེག་པར་མངོན་འཛེགས་ཞེས་སོགས་ཚིག་བཅད་གཅིག་གིས་དྲག་པོ་འཁོར་ལོ་དེའི་མཛད་པ་འཕྲིན་ལས་བསྟན། ། རིགས་ལྡན་རིགས་ཀྱི་ནང་ནས་ལག་པས་བསྒྱུར་བའི་དུས་ཀྱི་བུ་དང་ཚ་བོ་དག་ནི་འདས་གྱུར་པ། ། ཞེས་སོགས་ཀྱིས་ཀླ་ཀློ་འཇུག་པའི་དུས་སུ། བཞུགས་པའི་ཀླ་ཀློ་འཇོམས་ཚུལ་སོགས་བསྟན་པ་ཡིན་པས།
དཔྱོད་ལྡན་གཟུར་གནས་ཡོད་ན་འདི་བཞིན་དུ་ངེས་པར་གྱིས་ཤིག སྤྱིར་ཡང་དུས་འཁོར་རྒྱུད་གྱི་འགྲེལ་འདི་དག་འཕྲལ་གོ་སླ་མདོག་ཡིན་པ་ལ། ཞིབ་ཏུ་རྟགས་ཚེ་ཧ་ཅང་གསལ་བ་མ་ཡིན་པ་དང་། བརྗོད་བྱའི་དོན་རེ་རེ་ཡང་ནང་ཚན་མ་རྫོགས་པ་དང་། སྡེབ་སྦྱོར་བྱིང་ཆེ་བའི་དབང་གིས་མྱུར་དུ་རྟོགས་པར་མི་ནུས་པ་ཞིག་ཡོད་ལ། དེའི་དབང་གིས་དུས་ཀྱི་འཁོར་ལོའི་བཤད་སྲོལ་འཛིན་པ་རྣམས་ཀྱིས་ཀྱང་། རྒྱུད་དོན་དཔྱིས་ཕྱིན་པར་དགོངས་པའི་སྒོ་ནས་འཆད་རྩོམ་གྱིས་དགའ་སྟོན་སྤེལ་བ་ཆེར་མ་བྱོན་པ་ནི། དཔེར་ན་རིགས་ལྡན་འཁོར་ཚུལ་བཞིན་ནོ། ། དོན་འདི་ལ་དགོངས་ནས་རྗེ་བཙུན་རིན་པོ་ཆེ་གྲགས་པ་རྒྱལ་མཚན་གྱིས་མཛད་པའི་གཟའ་ལྔའི་རྩིས་ཀྱི་ཡི་གེ་ལས། གྲགས་པ་མི་དབང་གིས་སྡེབ་ཉུང་ངུའི་རྒྱུད།
ཤིན་ཏུ་གསལ་མིན་ཅིག་ནང་མ་རྫོགས་ཤིང་། ། སྡེབ་སྦྱོར་བྱིང་ཆེ་མྱུར་དུ་རྟོགས་མིན་ལས། ། འདི་ནི་བློ་དམན་བཟུང་ཕྱིར་གསལ་བར་བགྱིས། ། ཞེས་གསུངས་པ་ཡིན་ནོ། ། འདིའི་སྡེབ་སྦྱོར་བྱིང་ཆེ་ཞེས་པའི་དོན་ཡང་། བསྡུས་རྒྱུད་འདི་རྒྱ་དཔེའི་སྟེང་ན་སྡེབ་སྦྱོར་བྱིང་ཤིན་ཏུ་ཆེ་བར་བཞུགས་པས་ན། ལོ་ཙཱ་བ་རྣམས་ཀྱིས་ཀྱང་སྒྲ་ཇི་བཞིན་མ་འགྱུར་བ་མང་དུ་ཡོད་ཅེས་བསྟན་པ་ཡིན་ནོ། ། དེ་ལྟར་འདི་དག་གིས་ནི་རབ་དབྱེ་བསྟན་བཅོས་ཆེན་པོར་དེའི་ཚེ་ཕྱག་ན་རྡོ་རྗེ་ཡི། ཞེས་སོགས་བཤད་པའི་དོན་དཔྱིས་ཕྱིན་པར་བཀྲལ་བ་ཡིན་ལ། བཅོམ་ལྡན་འདས་ཀྱིས་དུས་ཀྱི་འཁོར་ལོའི་རྒྱུད་གསུངས་ཚུལ་ནི་ཁོ་བོས་ལོགས་སུ་བཀོད་ཡོད་ཅིང་།
འཁོར་ལོ་ཅན་གང་དུ་འབྱོན་པའི་ཤམྦྷ་ལའི་རྣམ་གཞག གཞོམ་བྱ་ཀླ་ཀློ་འཇུག་པའི་དུས་ཀླ་ཀློའི་གནས་ཚད། དྲག་པོའི་ཀླ་ཀློ་འཇོམས་པའི་ཡུན་བཅོམ་ནས་འཁོར་ལོ་ཅན་གྱི་དུས་བཞི་འབྱུང་ཚུལ་རྣམས་ནི་འདིར་མང་དུ་དོགས་པས་ལོགས་སུ་བཤད་པར་བྱའོ། ། འདི་ཙམ་གྱིས་ཀྱང་དཔལ་ལྡན་དུས་ཀྱི་འཁོར་ལོའི་བསྟན་པ་ཉིན་མོ་ལྟར་གསལ་བར་བྱས་པར་སེམས་སོ། ། རྒྱ་ཆེན་གཉིས་མེད་རྒྱུད་རྒྱལ་དུ་ས་འཁོར་ལོའི། རྒྱུད་དོན་གཡུར་ཟ་ལྡེམ་པ་པད་མོའི་ཚལ། ། གང་གི་མཁྱེན་རབ་ཟེར་གྱིས་གསལ་མཛད་པ། ། ས་སྐྱའི་འཇམ་མགོན་བཞེད་གཞུང་སྙིང་པོའི་དོན། ། སྔར་བྱོན་མཁས་པ་དུ་མས་ཡུན་རིང་དུ། ། འབད་པས་བཙལ་ཀྱང་ཕྱོགས་ཙམ་མ་བརྙེད་པའི། །
ངལ་བའི་འཁུན་སྒྲས་རབ་དབྱེའི་བསྟན་བཅོས་ཆེ། ། འགོག་ལ་བརྩོན་པའི་བཤད་སྒྲོས་སྣ་ཚོགས་བྱུང་། ། དེ་ཚེ་འཇམ་པའི་དབྱངས་ཀྱི་གསུང་དངོས་ལ། ། འཁྲུལ་པ་ཡོད་པ་ནམ་ཡང་སྲིད་མིན་པས། ། འགྲེལ་མཛད་རྣམས་ཀྱིས་འཁྱོག་པར་བཀྲ་ལམ་སྙམ། ། རྟོག་ཅིང་དཔྱོད་པའི་མེལ་ཚེ་རྒྱ་སྲིང་ཚེ། ། རྩ་རྒྱུད་དངོས་བསྟན་ཚིག་དོན་འཁྲུལ་མེད་གཏམ། ། ཐོས་པ་ཙམ་གྱིས་རྒྱུད་དོན་གསལ་བར་མཐོང་། ། རྗེས་འབྲང་འབྲེལ་མཛད་དེ་དག་ཅི་རེད་སྙམ། ། འཇམ་མགོན་གཞུང་ལ་དད་པ་ལྷག་པར་འཕེལ། །
རྡོ་རྗེའི་ཐུགས་མངའ་གྲགས་པ་རྒྱལ་མཚན་གྱིས། ། རིགས་ལྡན་འཁོར་ཚུལ་གསལ་བར་གསུངས་པ་དང་། ། དྲི་མེད་འོད་སོགས་ལུང་རིགས་ལ་བརྟེན་ནས། ། རབ་དབྱེའི་གཞུང་དོན་ཤིན་ཏུ་གསལ་བར་བགྱིས། ། སྐྱེ་བ་དུ་མར་རྡོ་རྗེ་ཐེག་པ་ལ། ། ལེགས་པར་སྦྱངས་པའི་སྐྱེས་སྟོབས་མི་དམན་ཞིང་། ། དམ་པའི་དྲིན་ལས་གསུང་རབ་གང་གང་གི ། དཀའ་བའི་གནད་རྣམས་ཇི་བཞིན་ཤེས་སྙམ་བྱེད། ། དོན་གཉེར་བློ་གསལ་རྣམས་དཔྱོད་ལྡན་པ་རྣམས། ། འདི་འདྲའི་ལེགས་བཤད་ཚུལ་བཞིན་ངེས་གྱིས་ལ། །
དཔྱོད་ལྡན་མཁས་པའི་དབུས་སུ་ངོམ་གྱིས་དང་། ། བསྟན་དང་འགྲོ་ལ་ཕན་པར་གདོན་མི་ཟ། ། འདི་ལྟར་བཤད་པའི་རྣམ་དཀར་དགེ་བ་དེས། ། བསྟན་པ་རིན་ཆེན་ཕྱོགས་བཅུར་རྒྱས་པ་དང་། ། བསྟན་འཛིན་བློ་གསལ་ལེགས་བཤད་དོན་གཉེར་བས། ། ས་འདི་ཡོངས་གང་ཆོས་སྒྲ་སྒྲོག་པར་ཤོག ། ཅེས་རིགས་ལྡན་གྱི་རྣམ་གཞག་འདི་ཡང་རང་གི་སློབ་མ་དུ་མས་བསྐུལ་བའི་ངོར། ། ཤཱཀྱའི་དགེ་སློང་རིག་པ་འཛིན་པ་མང་ཐོས་འཇམ་དབྱངས་དགའ་བའི་བཤེས་གཉེན་གྱིས། དཔལ་གཉན་ཡོད་བྱ་རྒོད་གཤོངས་ལེགས་བཤད་སྒྲོགས་པའི་ཚལ་ཆེན་པོར་ལེགས་པར་སྦྱར་བའོ། ། དེ་ལྟར་དེ་དག་གིས་ནི་དཔལ་ལྡན་དུས་ཀྱི་འཁོར་ལོ་ནས་གསུངས་པའི་རིགས་ལྡན་གྱི་རྣམ་གཞག་མཁས་པ་གོང་མའི་བཞེད་སྲོལ་མི་འདྲ་བ་རྣམས་ལྷན་ཅིག་ཏུ་སྒྲིགས་པ་ལེགས་བཤད་མཁས་པའི་ཁ་རྒྱན་ཞེས་བྱ་བ་མ་ཚང་བ་མེད་པ་བསྟན་ཟིན་ཏོ།།
༈ །།དེ་ལྟར་དཔལ་ལྡན་དུས་ཀྱི་འཁོར་ལོར་ལས། ། གསུངས་པའི་རིགས་ལྡན་རྣམས་ཀྱི་རྣམ་གཞག་ལ། ། མཁས་པ་གོང་མའི་བཞེད་སྲོལ་མི་འདྲ་བ། ། མང་དུ་མཆིས་པ་ལྷན་ཅིག་སྡེབ་པ་ཡི། ། སྔོན་ཆད་ལེགས་བཤད་མཁས་པའི་ཁ་བརྒྱན་འདི། ། ས་སྐྱར་གནས་པའི་སྔགས་འཆང་རྡོ་རྗེ་འཛིན། ། ངག་དབང་ཀུན་དགའ་བསོད་ནམས་ཞེས་བྱ་བས། ། དུས་འཁོར་དབང་རྒྱུད་མན་ངག་ལ་སོགས་པའི། ། ཆོས་ཚུལ་རྒྱ་མཚོ་ནོས་པའི་སྐལ་བཟང་དེས། ། སྤྲེལ་ལོ་ཟླ་བ་བརྒྱད་པའི་དཀར་ཕྱོགས་ཀྱི། །
བཟང་པོའི་ཚེས་ལ་བཞི་ཐོག་བླ་བྲང་གི ། འོད་གསལ་སྣང་བར་སྦྱར་བའི་ཡི་གེ་པ། ། ས་སྐྱར་སྐྱེས་པའི་ནོར་བུ་ལྷ་སྦྱིན་ནོ། ། འདི་སྦྱར་དགེ་བས་བདག་ཅག་དཔོན་སློབ་རྣམས། ། དུས་འདིར་བསམ་པ་མཐར་ཕྱིན་བསྟན་པ་རྒྱས། ། འཆི་ཚེ་བར་དོ་མེད་པར་དག་པའི་ཞིང་། ། ཐོགས་མེད་སྒྲོད་ནས་རང་དོན་མཐར་ཕྱིན་སྟེ། ། གང་འདུལ་སྤྲུལ་པས་བསྟན་པ་སྤྱི་བྱེ་བྲག ། རབ་ཏུ་རྒྱས་པའི་འཕྲིན་ལས་བསམ་ཡས་ཀྱི། ། སྔགས་འཆང་ཡབ་སྲས་བསྟན་པའི་རྒྱུན་བཟང་འདིས། །
འཛམ་གླིང་བྱང་ཕྱོགས་ཁྱབ་པའི་མཐུ་ལྡན་ཤོག ། སརྦ་མངྒ་ལཾ། ཤུ་བྷ་མསྟུ་སརྦ་ཛ་ག་ཏཾ། ངག་ནས་ལན་གཅིག་ཞུས།། །། ༈ མཁན་ཆེན་ཨ་པད་རིན་པོ་ཆེའི་དགོངས་བཞེད་ལྟར་གུ་རུས་ཞབས་ཞུ་བགྱིས་པའོ།། PAGE * MERGEFORMAT 2 ཨ་མྱེས་ཞབས། དུས་འཁོར་ནས་གསུངས་པའི་རིགས་ལྡན་གྱི་རྣམ་གཞག་བཞེད་སྲོལ་མི་འདྲ་བ་ལྷན་ཅིག་ཏུ་བསྒྲིགས་པ། PAGE * MERGEFORMAT 1
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
