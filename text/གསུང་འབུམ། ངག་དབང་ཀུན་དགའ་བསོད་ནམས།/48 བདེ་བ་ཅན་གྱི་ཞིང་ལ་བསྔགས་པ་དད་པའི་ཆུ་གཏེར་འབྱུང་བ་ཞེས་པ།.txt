གསུང་འབུམ། ངག་དབང་ཀུན་དགའ་བསོད་ནམས།
པོད ༤༨
བདེ་བ་ཅན་གྱི་ཞིང་ལ་བསྔགས་པ་དད་པའི་ཆུ་གཏེར་འབྱུང་བ་ཞེས་པ།
༄༅། །བདེ་བ་ཅན་གྱི་ཞིང་ལ་བསྔགས་པ་དད་པའི་ཆུ་གཏེར་འབྱུང་བ་ཞེས་པ་བཞུགས།། ༄༅། །ན་མོ་གུ་རུ་བུདྡྷ་དྷྭ་ཛ་ཡེ། ། སྐྱབས་གནས་ཀུན་འདུས་དྲིན་ཅན་མུས་པ་རྗེ། ། གུས་པས་བཏུད་དེ་སྐལ་བཟང་སྐྱེ་བོ་རྣམས། ། དང་འདོད་ཡིད་ཆེས་དད་པ་བསྐྱེད་པའི་ཕྱིར། ། བདེ་བ་ཅན་གྱི་ཞིང་མཆོག་བསྔགས་པར་བགྱི། ། ནུབ་ཕྱོགས་བདེ་བ་ཅན་གྱི་ཞིང་ཁམས་དེ། ། དུས་གསུམ་སངས་རྒྱས་ཀུན་གྱིས་རབ་བསྔགས་པ། ། རྒྱལ་བའི་སྨོན་ལམ་སྟོབས་ལས་གྲུབ་པའི་ཞིང་། ། ས་གཞི་ལག་མཐིལ་ལྟར་མཉམ་རིན་ཆེན་སྤྲས། །
ཐ་གྲུ་ཆེ་ཞིང་འོད་གསལ་འཇམ་ཞིང་བདེ། ། སངས་རྒྱས་བྱང་སེམས་དཔག་མེད་འདུ་ཞིང་བཞུགས། ། ལྗོན་ཤིང་སྣ་ཚོགས་རིན་ཆེན་བདུན་ལས་གྲུབ། ། ཡལ་ག་ལོ་མ་མེ་ཏོག་འབྲས་བུར་ལྡན། ། རླུང་གིས་སྐྱོད་པས་སྙན་པའི་སྒྲ་སྒྲོག་ཅིང་། ། ཕྱོགས་ཀུན་ཆུ་སྐྱེས་སྡོང་པོས་མ་ཁྱབ་མེད། ། པདྨོ་རེ་རེའི་རྩེ་མོ་ཐམས་ཅད་ལ། ། སངས་རྒྱས་སྤྲུལ་པ་གྲངས་མེད་བཞུགས་གྱུར་ཅིང་། ། འོད་དང་འོད་ཟེར་དུ་མས་ཕྱོགས་ཀུན་ཁྱབ། ། ཡན་ལག་བརྒྱད་ལྡན་ཆུ་ཀླུང་དྲི་ཞིམ་ལྡན། །
ལྷ་ཡི་གླུ་གར་སིལ་སྙན་སྒྲ་ཡི་ཚོགས། ། རྒྱུན་ཆད་མེད་པར་རྟག་ཏུ་འབྱུང་འགྱུར་ཞིང་། ། ཨུཏྤལ་མེ་ཏོག་སྣ་ཚོགས་ས་གཞི་ཁྱབ། ། ཀུན་ཀྱང་མཛེས་ཤིང་འོད་འཕྲོ་ལྟ་ན་སྡུག ། ཙནྡན་སྤོས་དྲི་ཞིམ་པོ་རྒྱུན་མི་ཆད། ། བྱ་ཚོགས་རྣམ་མང་བདེ་གཤེགས་སྤྲུལ་པའི་བྱ། ། རྒྱལ་བའི་ཡོན་ཏན་དཔག་མེད་སྒྲ་སྒྲོག་ཞིང་། ། ལྷ་མི་ཐམས་ཅད་གསེར་མདོག་འོད་ཟེར་འཕྲོ། ། སྣ་ཚོགས་གོས་གྱོན་རིན་ཆེན་རྒྱན་ཆ་འཕྱང་། ། ཟབ་ཡངས་ཆོས་ཀྱི་དགའ་བདེས་རྟག་ཏུ་བྲེལ། །
ལྷ་ཡི་མིག་དང་ལྷ་ཡི་རྣ་བ་ལྡན། ། ཚེ་རབས་དྲན་དང་བློ་གྲོས་ཟད་མི་ཤེས། ། རྫུ་འཕྲུལ་སྟོབས་རྣམས་ལྷུན་གྱིས་གྲུབ་འགྱུར་ཞིང་། ། ཟས་གོས་མལ་ཆ་སྨན་དང་ཡོ་བྱད་འབྱོར། ། ཆོས་གོས་ལྷུང་བཟེད་རིན་ཆེན་ཁང་བུ་སོགས། ། ཡིད་ལ་བསམ་མ་ཐག་ཏུ་འབྱུང་འགྱུར་ལ། ། གདུགས་དང་རྒྱལ་མཚན་ལ་སོགས་མཆོད་པའི་ཚོགས། ། དེ་དག་ཀུན་ཀྱང་སེམས་ལ་གང་སེམས་པ། ། སྐད་ཅིག་ཉིད་ལ་འབད་མེད་འབྱུང་བ་དང་། ། ངན་འགྲོ་ངན་སོང་ལོག་པའི་སྒྲ་མི་བསྒྲོག །
འཐབ་རྩོད་མི་མཐུན་མི་དགེའི་ལས་མེད་ཅིང་། ། དུས་རྣམས་རྟག་ཏུ་བྱང་སེམས་སྙིང་རྗེ་ལྡན། ། དུས་དང་དུས་མིན་འཆི་བའི་མཚན་མ་མེད། ། གང་གིས་རྒྱལ་བ་ཡིད་ལ་དྲན་པས་ཀྱང་། ། འཆི་མེད་ཚེ་དང་མཆོག་གི་དངོས་གྲུབ་སྩོལ། ། དེ་ལྟའི་ངོ་མཚར་རྨད་བྱུང་ཞིང་མཆོག་དེར། ། རིན་ཆེན་ལས་གྲུབ་པདྨོའི་གདན་སྟེང་དུ། ། ཐེག་མཆོག་རིགས་ཅན་དབང་པོ་རབ་རྣོ་བ། ། མཚན་མཆོག་ལྡན་པའི་ལུས་སུ་སྐྱེས་པ་ན། ། དེ་མ་ཐག་ཏུ་གཟུངས་དང་ཏིང་འཛིན་དང་། །
མངོན་ཤེས་རྫུ་འཕྲུལ་གཉིས་མེད་བྱང་ཆུབ་སེམས། ། ཡེ་ཤེས་སྤྱན་དང་ཐོགས་མེད་སྤོབས་པ་དང་། ། ཡོན་ཏན་དུ་མས་ཤེས་རྒྱུད་གཏམས་པ་དང་། ། དེར་ནི་རྒྱལ་བ་སྲས་བཅས་མཉེས་བྱེད་ཅིང་། ། ཐེག་པ་ཆེན་པོའི་དཀའ་ལུང་མནོས་གྱུར་ནས། ། དེ་རྣམས་ཁོང་ཚུད་སྐད་ཅིག་དེ་ཉིད་ལ། ། སངས་རྒྱས་རབ་འབྱམས་ཞིང་དུ་རབ་བགྲོད་དེ། ། དེར་ནི་བྱང་ཆུབ་སྤྱོད་པ་རྫོགས་བྱེད་ཅིང་། ། རྫུ་འཕྲུལ་སྟོབས་ཀྱིས་མ་དག་ཞིང་རྣམས་སུ། ། སྤྲུལ་པས་རང་རང་སྐད་དུ་ཆོས་བསྟན་ནས། །
འགྲོ་ཀུན་སངས་རྒྱས་ས་ལ་འགོད་པར་འགྱུར། ། དེ་ལྟར་མཛད་པའི་ཚུལ་རྣམས་ཡོངས་རྫོགས་ཤིང་། ། འགྲོ་བ་ཀུན་གྱི་དོན་རྣམས་སྐད་ཅིག་ལ། ། ཐོགས་པ་མེད་པའི་ཚུལ་གྱིས་འགྲུབ་གྱུར་ནས། ། ཀུན་མཁྱེན་རྒྱལ་བའི་གོ་འཕང་ཐོབ་པར་ངེས། ། ཨེ་མ་བདེ་བ་ཅན་གྱི་ཞིང་ཁམས་དེར། ། སུ་ཞིག་སྐྱེས་ཀྱང་དེ་ཡིས་རང་གཞན་གྱི། ། དོན་གཉིས་འབད་མེད་ལྷུན་གྲུབ་མྱུར་མཐར་ཕྱིན། ། སྐད་ཅིག་ཉིད་ལ་ལས་དང་ཉོན་མོངས་ཀྱི། ། སྐྱེ་སྒོ་ཆོད་ནས་ཚེ་རབས་གཏན་ལེགས་ཀྱི། །
བདེ་བ་ཐོབ་པ་ཞིང་མཆོག་དེ་ཉིད་དུ། ། སྐྱེས་པའི་ཕན་ཡོན་ཐུན་མོང་མིན་པ་ཡིན། ། མདོར་ན་ཕྱོགས་བཅུའི་རྒྱལ་བ་རྒྱལ་སྲས་དང་། ། རང་རྒྱལ་དགྲ་བཅོམ་སྐྱེ་བོའི་ཚོགས་ཀུན་གྱིས། ། གཅིག་ཏུ་བསྔགས་པའི་ཞིང་མཆོག་བདེ་བ་ཅན། ། གང་གི་ཡོན་ཏན་བརྗོད་པའི་ཡུལ་ལས་འདས། ། དེ་ཕྱིར་དེ་འདྲའི་དག་པའི་ཞིང་མཆོག་དེར། ། དོན་གཉིས་བསྒྲུབ་ཕྱིར་སྐྱེ་བར་རབ་འདུན་པས། ། བསམ་པ་དག་པའི་སྨོན་ལམ་འདེབས་བྱེད་པ། ། དེ་དག་ངོ་མཚར་རྨད་བྱུང་སྐལ་བ་བཟང་། །
ཚུལ་འདི་སོམས་ལ་བློ་གསལ་དཔྱོད་ལྡན་རྣམས། ། དག་པའི་སྨོན་ལམ་འདེབས་ལ་བརྩོན་པར་རིགས། ། དེ་སྐད་སྨྲ་བ་དཔལ་ལྡན་ས་སྐྱ་པ། ། ཤཱཀྱའི་དགེ་བསྙེན་ཐེག་མཆོག་རྣལ་འབྱོར་གང་། ། ངག་དབང་ཀུན་བསོད་གྲགས་པ་རྒྱལ་མཚན་དཔལ། ། བཟང་པོའི་མིང་ཅན་མང་ཐོས་གང་དེ་འོ། ། ཞེས་བདེ་བ་ཅན་གྱི་ཞིང་ལ་བསྔགས་པ་དད་པའི་ཆུ་གཏེར་འབྱུང་བ་ཞེས་བྱ་བ་འདི་ནི་སྐྱབས་གནས་ཀུན་འདུས་རྗེ་བཙུན་མུས་པ་ཆེན་པོའི་ཞབས་རྡུལ་ལ་སྤྱི་བོས་རེག་པ་རིགས་སྔགས་འཆང་བ་ཨནནྡའི་མིང་ཅན་གྱིས་ཞིང་གི་བཀོད་པའི་ཡོན་ཏན་བསམ་གྱིས་མི་ཁྱབ་པ་ཞེས་བྱ་བའི་མདོ་ལས་འབྱུང་བ་ཚིགས་བཅད་དུ་བསྡེབས་པའི་སྨོན་ལམ་ཆོས་རྗེ་བློ་གྲོས་རྒྱལ་མཚན་གྱིས་མཛད་པ་སོགས་ལ་བརྟེན་ནས་བྱ་ལོ་ཟླ་བ་བཅུ་པའི་ཚེས་ཉེར་ལྔ་ལ་དཔལ་ས་སྐྱའི་ལྷ་ཆེན་རིག་འཛིན་ཕོ་བྲང་དུ་སྦྱར་བའོ།། །། ཀལྱ་ན་ཝརྡྷནྟུ།། །། ༈ མཁན་ཆེན་ཨ་པད་རིན་པོ་ཆེའི་དགོངས་བཞེད་ལྟར་གུ་རུས་ཞབས་ཞུ་བགྱིས་པའོ།། PAGE * MERGEFORMAT 2 ཨ་མྱེས་ཞབས།
བདེ་བ་ཅན་གྱི་ཞིང་ལ་བསྔགས་པ་དད་པའི་ཆུ་གཏེར་འབྱུང་བ། PAGE * MERGEFORMAT 1
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
