གསུང་འབུམ། ངག་དབང་ཀུན་དགའ་བསོད་ནམས།
པོད ༩༨
སྔགས་འཆང་ཆོས་ཀྱི་རྒྱལ་པོས་མཛད་པའི་དཔལ་གསང་བ་འདུས་པ་མི་བསྐྱོད་པའི་སྒྲུབ་དཀྱིལ་ཕྱོགས་གཅིག་ཏུ་བསྡེབས་པ།
༄༅། །སྔགས་འཆང་ཆོས་ཀྱི་རྒྱལ་པོས་མཛད་པའི་དཔལ་གསང་བ་འདུས་པ་མི་བསྐྱོད་པའི་སྒྲུབ་དཀྱིལ་ཕྱོགས་གཅིག་ཏུ་བསྡེབས་པ་བློ་གསལ་འཇུག་པ་བདེ་བྱེད་འཕྲིན་ལས་མཁའ་ཁྱབ་ཅེས་བྱ་བ་བཞུགས་སོ།། ཤྲཱི་ཝན་སངྒུ་རུ་ཙ་གུ་ཧྱ་ས་མཱ་ཛཿམཎྜ་ལ་པ་རི་ཝཱ་ར་ཡེ་ན་མཿ དཔལ་ལྡན་བླ་མ་དམ་པ་དང་དཔལ་གསང་བ་འདུས་པའི་དཀྱིལ་འཁོར་དང་བཅས་ལ་ཕྱག་འཚལ་ལོ། ། སྤྲུལ་པའི་སྐྱེས་མཆོག་སྔགས་འཆང་ཆོས་ཀྱི་རྗེ། ། ངག་གི་དབང་པོ་ཀུན་དགའ་རིན་ཆེན་གྱིས། ། མཛད་པའི་གསང་འདུས་མི་བསྐྱོད་རྡོ་རྗེ་ཡི། ། སྒྲུབ་པའི་ཐབས་དང་དཀྱིལ་འཁོར་ཆོ་གའི་རིམ། ། ལྷན་ཅིག་བསྡེབས་པའི་བསྟན་ཆོས་ངོ་མཚར་ཅན། ། བློ་གསལ་འཇུག་པ་བདེ་བྱེད་ཅེས་བྱ་འདི། ། དང་པོའི་ལས་ཅན་རྣམས་ལ་ཕན་པའི་ཕྱིར། །
ལྷག་བསམ་དག་པའི་ཡིད་ཀྱིས་འདིར་སྤེལ་ལོ། ༈ །དེ་ལ་འདིར་དཔལ་གསང་བ་འདུས་པའི་དཀྱིལ་འཁོར་གྱི་ཆོ་གས་རང་གཞན་སྨིན་པར་བྱེད་པ་ལ་དོན་གསུམ་སྟེ། སྔོན་འགྲོ ། དངོས་གཞི། རྗེས་གསུམ་མོ། ། དང་པོ་ལ་སློབ་མའི་རྒྱུད་སྦྱང་བ། གསོལ་བ་གདབ་པ། བསྙེན་པ་བྱ་བ། སའི་ཆོ་ག སྟ་གོན་དུ་གནས་པ་དང་ལྔའི་དང་པོ་རྣམས་ནི་དགོས་པའི་ཕྱོགས་ལ།
རྡོ་རྗེ་འཆང་ཉིད་ཀྱིས་མཛད་པའི་དཀྱིལ་ཆོག་ཡེ་ཤེས་རྒྱ་མཚོར་བལྟའོ། ། ལྔ་པ་སྟ་གོན་དུ་གནས་པ་ལ། གནས་དབེན་ཞིང་དཀྱིལ་འཁོར་གྱི་ཁང་པ་རྙིང་པར་བླ་བྲེ་དང་ཡོལ་བ་ལ་སོགས་པས་བརྒྱན་པའི་དབུས་སུ་ལས་ཐིག་དཀྱིལ་ཆོག་ལྟར་བཏབ་ལ། གཙོ་བོ་ལྔའི་གནས་སུ་དྲིའི་ཐིག་ལེ་གྲུ་བཞི་དང་། འཁོར་རྣམས་ལ་ཟླུམ་པོར་བྱུགས་ལ་ཚོམ་བུ་ལྷ་གྲངས་དང་མཐུན་པར་བཀོད། ས་ལྷའི་ཚོམ་བུ་བྱང་ཤར་དུ་བཀོད་པའི་མདུན་དུ་དེ་ཉིད་ཀྱི་གཏོར་མ་དང་། སྒོས་མཆོད་བཤམས། དཀྱིལ་འཁོར་གྱི་སྤྱི་མཆོད་ནི། དབང་ལྡན་དུ་མཚམས་འཛིན་གྱི་མེ་ཏོག་དང་། ཆུ་གཅིག་ཁ་བསྐངས་ཏེ་ཕྱོགས་མཚམས་རྣམས་སུ་ཆུ་གཉིས་ཉེར་སྤྱོད་དང་བཅས་པ་སྒོར་མོར་བཤམས།
དེའི་ནང་དུ་སྒོས་མཆོད་མར་མེ། བདུག་སྤོས་ཞལ་ཟས་རྣམས་ཕྱོགས་མཚམས་བརྒྱད་དུ་རེ་རེ་དང་། གཙོ་བོ་ལ་ཤར་དུ་ལྷག་པོ་གཅིག་རྣམས་བཤམས། ལོགས་ཇི་ལྟར་འོས་པར་བླ་མ་ཡི་དམ་གྱི་བྲིས་སྐུ་སོགས་དགྲམ་པའི་མདུན་དུ། ཡི་དམ་ཆོས་སྐྱོང་སོགས་གང་དགོས་ཀྱི་གཏོར་མ་དང་། དེའི་མདུན་དུ་ཆུ་གཉིས་སྔོན་འགྲོའི་ཉེར་སྤྱོད་ལྔ་བཤམ། སློབ་དཔོན་གྱི་མདུན་དུ་རྡོར་དྲིལ་ནང་མཆོད། བུམ་པ་གཉིས་ཀྱི་རྣམ་རྒྱལ་ལ་བུམ་མཚན་ཉི་མའི་སྟེང་དུ་རིགས་ལྔའི་ཕྱག་མཚན་བྲིས་པ་དང་། ལས་བུམ་ལ་ཉི་མའི་སྟེང་དུ་སྣ་ཚོགས་རྡོ་རྗེ་བྲིས་པ་གདགས། བུམ་པ་གཉིས་གུ་གུལ་གྱིས་བདུག
ལས་ཐམས་ཅད་པའི་སྔགས་བཟླས། ཡུངས་ཀར་གྱིས་བྲབ། ནང་དུ་བུམ་རྫས་སོགས་བླ་མེད་སྤྱི་དང་མཐུན་ཁ་རྒྱན་མགུལ་ཆིངས་དུང་ཆོས་རྡོ་རྗེ་གཟུངས་ཐག་སོགས་ཉེ་བར་མཁོ་བའི་ཡོ་བྱད་རྣམས་དང་སློབ་མ་སྟ་གོན་དགོས་ནའང་། དེ་ལ་དགོས་པའི་ཡོ་བྱད་ཐམས་ཅད་མཐོང་བ་བརྒྱུད་པའི་ཕྱག་ལེན་བཞིན་མ་ཚང་བ་མེད་པར་བཤམས། དཔོན་སློབ་རྣམས་གྲལ་ལ་འཁོད་པའི་མདུན་དུ་སྔོན་འགྲོ་གཏོར་མ་གཅིག་ཆུས་སྦྱངས། མཆོད་གཡོག་པས་ཕྱག་གསུམ་བཙལ་ནས། དཀྱིལ་འཁོར་ཆེན་པོའི་སྔོན་དུ་འགྲོ་བའི་གཏོར་མ་བསང་སྦྱངས་བྱིན་རླབས་མཛད་དེ་འབུལ་བ་ཞུ། ཞེས་དང་། སློབ་དཔོན་གྱིས་རྡོ་རྗེའི་རྩེས་ནང་མཆོད་གཏོར་ལ། ཨོཾ་ཨཱཿབིགྷྣཱནྟ་ཀྲིཊ་ཧཱུྃ་ཕཊ྄།
ཨོཾ་ཤུ་ནྱཱ་ཏཱ་ཛྙཱ་ན་བཛྲ་སྭ་བྷཱ་ཝ་ཨཱཏྨ་ཀོ྅ཧཾ། སྟོང་པའི་ངང་ལས་གཏོར་སྣོད་ཐོད་པར་གྱུར་པའི་ནང་དུ་གཏོར་རྫས་ཤ་ལྔ་བདུད་རྩི་ལྔ་ཞུ་བ་ལས་བྱུང་བའི་མཆོད་སྦྱིན་གྱི་གཏོར་མ་འདོད་དགུ་འབྱུང་བའི་རྒྱ་མཚོ་ཆེན་པོར་གྱུར། ཨོཾ་ཨཱཿཧཱུྃ། ཧཱུྃ་ཨཱཿཨོཾ། ཞེས་བརྗོད། ཧཱུྃ་མཛད་ཀྱི་ཕྱག་རྒྱ་ལས་མཛུབ་མོ་གཉིས་ལྕགས་ཀྱུ་ལྟར་བཀུག་ལ། ཨོཾ་ད་ཤ་དིཀ་ལོ་ཀཱ་པ་ལ་ས་པ་རི་ཝཱ་ར་ཨཱ་ཀརྵ་ཡ་ཛཿ ཞེས་པས་མགྲོན་བཀུག རྡོ་རྗེ་ཐལ་མོ་ཁ་གྱེན་དུ་ཕྱེ་ལ། ཨོཾ་ད་ཤ་དིཀ་ཨ་བ་སྡྱི་ཏེ་བྷྱཿ་་་་་ཕྱོགས་བཅུ་རྣམ་པར་གནས་པ་རྣམས།
ཨེ་ཧི་ཨ་བ་སྡྱི་བྷྱཿཙ།་་་་་ ཚུར་བྱོན་ལ་རྣམ་པར་གནས་པའི། དཱེ་བ།་་་་་ ལྷ། ནཱ་ག་་་་་ཀླུ། ཡཀྵ།་་་་་ གནོད་སྦྱིན། གནྡྷརྦ།་་་་་ དྲི་ཟ། ཨ་སུ་ར།་་་་་
ལྷ་མིན། ག་རུ་ཌཱ།་་་་་ མཁའ་ལྡིང་། ཀིནྣ་ར།་་་་་ མིའམ་ཅི། མ་ཧོ་ར་ག་་་་་ལྟོ་འཕྱེ་ཆེན་པོ། བྷཱུ་ཏ།་་་་་ འབྱུང་པོ། པྲེ་ཏ།་་་་་ ཡི་དྭགས།
པི་ཤ་ཙ།་་་་་ ཤ་ཟ། ཨུནྨ་ད།་་་་་ སྨྱོ་བྱེད། ཨ་པ་སྨ་ར།་་་་་ རྗེད་བྱེད། ཨོསྟ་་་་་་རྣོན་པོ། ར་ཀ་ཨ་ཏི་བྷྱོ། བ་ལིཾ་དཱ་པ།་་་་་ གཏོར་མ་འདི་བཟུང་ལ།
ཡ་མི་གྲྀ་ཧི་ཏྭ། སུ་ཁ།་་་་་ བདེ་བ་དང་། སྭ་མ་ན་སྱ་ལཱ་བྷི་ནོ་བྷ་ཝནྟུ།་་་་་ ཡིད་བདེ་བ་ཐོབ་པར་གྱུར་ཅིག སྡྱ་ནཉྩ་ནི་རུ་པ་དྲ་བཾ་ཀུ་རྦནྟུ།་་་་་ ཉེ་བར་འཚེ་བ་མེད་པར་གནས་པར་མཛོད། སརྦ་བུདྡྷ་ཨ་དྷིཥྛ་ནེ་ན།་་་་་ སངས་རྒྱས་ཀུན་གྱི་བྱིན་རླབས་ཀྱིས། ཨོཾ་ཨཱཿཧཱུྃ།
ཨི་དཾ་ཨ་མྲྀ་ཏ་པཎྜི་བྷུཀ་ཏྭ།་་་་་ བདུད་རྩིའི་ཟས་འདི་བཞེས་ཤིག མ་མ་ས་པ་རི་བཱ་ར་སྱ།་་་་་ བདག་འཁོར་དང་བཅས་པ་ལ། ཤནྟིཾ་་་་་་ཞི་བ་དང་། ཀུརྦནྟུ། སསྟ་་་་་་དགེ་ལེགས་སུ་མཛོད། སྭཱཧཱ།་་་་་ གཞི་ཚུགས། ཞེས་པ་ལན་གསུམ་གྱིས་ཕུལ།
ཨོཾ་བཛྲ་པུཥྤེ་ཨཱཿཧཱུྃ། སོགས་ཉེར་སྤྱོད་ལྔ་དང་། ཨོཾ་ཨཱཿཧཱུྃ་གིས་ནང་མཆོད་ནས་བདུད་རྩི་ཕུལ། རྡོ་རྗེ་དྲིལ་བུ་འཛིན་པས། ཨོཾ་ཕྱོགས་བཅུར་རྣམ་པར་གནས་རྣམས་དང་། ། འདིར་ནི་ཀུན་ཏུ་གནས་པ་དང་། ། ལྷ་དང་ཀླུ་དང་གནོད་སྦྱིན་དང་། ། དྲི་ཟ་ལྷ་མིན་ནམ་མཁའ་ལྡིང་། ། མིའམ་ཅི་དང་ལྟོ་འཕྱེ་ཆེ། ། འབྱུང་པོ་ཡི་དྭགས་ཤ་ཟ་དང་། །
སྨྱོ་བྱེད་དང་ནི་རྗེད་བྱེད་དང་། ། རྣོན་པོ་ལ་སོགས་པ་རྣམས་ལ། ། གཏོར་མ་འབུལ་གྱིས་བསྣམས་ནས་ཀྱང་། ། བདེ་དང་ཡིད་བདེ་ཐོབ་གྱུར་ཅིག ། གནས་འདིར་ཉེར་འཚེ་མེད་པར་མཛོད། ། སངས་རྒྱས་ཀུན་གྱི་བྱིན་རླབས་ཀྱི། ། ཨོཾ་ཨཱཿཧཱུྃ་གི་བདུད་རྩི་ཡི། ། བཟའ་བ་ལ་ནི་ལོངས་སྤྱད་ནས། ། བདག་ཅག་འཁོར་དང་བཅས་པ་ཡི། ། ཞི་དང་བཀྲ་ཤིས་མཛད་དུ་གསོལ། །
རྡོ་རྗེ་ཐུགས་ཁར་བཟུང་ལ། སྭཱཧཱ། རྡོ་རྗེ་འཆང་གིས་བཀའ་བསྒོས་ཤིང་། ། བསྟན་པ་སྐྱོང་བར་ཞལ་བཞེས་པ། ། འབྱུང་པོའི་བདག་པོ་འཁོར་བཅས་རྣམས། ། མཆོད་སྦྱིན་གཏོར་མ་འདི་བཞེས་ལ། ། ཞེས་སོགས་ནས། ཡིད་ལ་འདོད་པ་ཀུན་འགྲུབ་ཤོག ། ཅེས་པའི་བར་དང་། ཕྱོགས་སྐྱོང་བ་ཆེན་པོ་ཁྱེད་རྣམས་མཆོད་སྦྱིན་གྱི་གཏོར་མ་རྒྱ་ཆེན་པོ་འདི་བཞེས་ལ།
ཇི་སྲིད་དཀྱིལ་འཁོར་གྱི་བྱ་བ་མཐར་མ་ཕྱིན་གྱི་བར་དུ་སྒྲུབ་ཁང་གི་ཕྱི་རོལ་གྱི་ཕྱོགས་མཚམས་རྣམས་སུ་བཞུགས་ནས་བར་དུ་གཅོད་པ་ཐམས་ཅད་བསྲུང་བ་དང་། དེ་ནས་ཀྱང་བྱང་ཆུབ་མ་ཐོབ་ཀྱི་བར་དུ་བསྲུང་བ་དང་སྟོངས་གྲོགས་མཛོད་ཅིག ཨོཾ་ཨཱཿཧཱུྃ་བཛྲ་མུཿཞེས་པ་དང་། ལག་གཡས་རྡོ་རྗེ་དང་བཅས་པ་ས་ལ་རེག་ལ། གང་དག་ནག་པོའི་ཕྱོགས་ལ་མངོན་པར་དགའ་བའི་དཀྱིལ་འཁོར་ཆེན་པོའི་གསང་སྤྱོད་ལྟ་བར་མི་དབང་བའི་འབྱུང་པོ་གདུག་པ་ཅན་དེ་དག་འདིར་མ་གནས་པར་གཞན་དུ་སོང་ཞིག སརྦ་དུཥྚཾ་གཙྪ་ཞེས་དང་རྡོ་རྗེ་གསོར། དྲིལ་བུ་དྲག་ཏུ་དཀྲོལ་ལ། ཨོཾ་ཨཱཿབིགྷྣཱནྟ་ཀྲྀཊ་ཧཱུྃ་ཕཊ྄་ཅེས་བརྗོད། གཏོར་མ་ས་གཙང་སར་དོར། ཡང་མཆོད་གཡོག་པས་ཕྱག་གསུམ་བཙལ་ལ།
གནས་དང་མཆོད་པའི་ཡོ་བྱད་ལ་བྱིན་རླབས་གནང་བ་ཞུ་ཞེས་དང་། སློབ་དཔོན་གྱིས་ནང་མཆོད་གཏོར་ལ་བིགྷྣཱན་གྱིས་བསངས། ཤུ་ནྱཱ་ཏས་སྦྱངས། སྟོང་པའི་ངང་ལས་གནས་ཁང་ཧཱུྃ་ལས་བྱུང་བའི་རྡོ་རྗེའི་ས་གཞི་ར་གུར་མེ་འོད་དང་བཅས་པ་ཡངས་ཤིང་རྒྱ་ཆེ་བའི་ནང་དུ་སྣ་ཚོགས་པདྨ་དང་སྣ་ཚོགས་རྡོ་རྗེའི་ལྟེ་བར་བྷྲུྃ་ལས་བྱུང་བའི་གཞལ་ཡས་ཁང་གྲུ་བཞི་པ། སྒོ་བཞི་པ། རྩིག་པ་རིམ་པ་ལྔ་དང་ལྡན་ཞིང་རྟ་བབས་བཞིས་མཛེས་པ། སྟེང་ཐོག་རིམ་པར་ཕུབ་ཅིང་རྒྱན་སྣ་ཚོགས་ཀྱིས་སྤྲས་པའི་ནང་གི་མཆོད་རྫས་རྣམས་ཨ་ལས་བྱུང་བའི་ཡེ་ཤེས་ཀྱི་ཀ་པཱ་ལ་ཡངས་ཤིང་རྒྱ་ཆེ་བ་རྣམས་སུ། ཨཾ་ལས་མཆོད་ཡོན། པཾ་ལས་མེ་ཏོག དྷཾ་ལས་བདུག་སྤོས།
དཾ་ལས་མར་མེ། གཾ་ལས་དྲི་ཆབ། ནཾ་ལས་ཞལ་ཟས། ཤཾ་ལས་རོལ་མོ། ཧཱུྃ་ལས་མཆོད་རྫས་གཞན་རྣམས་དྭངས་ཤིང་ཐོགས་པ་མེད་པ་ངོ་བོ་བཟང་ཞིང་རྒྱ་ཆེ་བ། ས་དང་ནམ་མཁའ་བར་སྣང་ཐམས་ཅད་ཁྱབ་པ། འཕགས་པ་ཀུན་ཏུ་བཟང་པོའི་རྣམ་པར་ཐར་པ་ལས་བྱུང་བའི་མཆོད་པའི་སྤྲིན་གྱི་ཕུང་པོ་ལྟ་བུ་བསམ་གྱིས་མི་ཁྱབ་པ་ཞིག་བླ་མ་དང་དཔལ་གསང་བ་འདུས་པའི་དཀྱིལ་འཁོར་གྱི་ལྷ་ཚོགས་སངས་རྒྱས་དང་བྱང་ཆུབ་སེམས་དཔའ་ཐམས་ཅད་ཀྱི་སྤྱན་ལམ་དུ་འབྱུང་ཞིང་རྒྱས་པར་གྱུར་ཅིག ཨོཾ་བཛྲ་ཨརྒྷཾ་སྭཱཧཱ། ཨོཾ་བཛྲ་པུཥྤེ་ཨཱཿཧཱུྃ་ནས། ཨོཾ་བཛྲ་ཤཔྡ་ཨཱཿཧཱུྃ་གི་བར་སོ་སོའི་སྔགས་དང་ཕྱག་རྒྱས་བྱིན་བརླབས་པའི་མཐར།
དྷརྨཱ་ར་ཎི་ལན་གསུམ་དང་རོལ་ཆེན་བྱ། མཆོད་པའི་བྱིན་རླབས་གཞན་རྣམས་ལ་དྷརྨཱ་ར་ཎི་དང་རོལ་ཆེན་མི་དགོས་སོ། ། དེ་ནས་ཞུ་འབུལ་ཕྱག་བཅོ་བརྒྱད་སྤྱི་དང་འདྲ་བར་བྱས་ལ། སྐྱབས་འགྲོ་སྤྱི་དང་མཐུན་པར་བྱས་ལ། སེམས་ཅན་ཐམས་ཅད་ཀྱི་དོན་དུ་རྫོགས་པའི་སངས་རྒྱས་ཀྱི་གོ་འཕང་འཐོབ་པར་བྱ། དེའི་ཆེད་དུ་དཔལ་གསང་བ་འདུས་པའི་བསྒོམ་བཟླས་ཉམས་སུ་བླང་བར་བགྱིའོ། ། ལན་གསུམ། རང་གི་སྤྱི་བོར་སྣ་ཚོགས་པདྨ་དང་ཟླ་བའི་གདན་ལ་སྐད་ཅིག་གིས་རྡོ་རྗེ་སེམས་དཔའ་སྐུ་མདོག་སྟོན་ཀའི་ཟླ་བ་ལྟར་དཀར་བ། ཞལ་གཅིག་ཕྱག་གཉིས་རྡོ་རྗེ་དང་དྲིལ་བུ་འཛིན་པས་ཡུམ་ལ་འཁྱུད་པ། རལ་པའི་ཐོར་ཅོག་ཅན་ཞི་ཞིང་སྒེག་པའི་ཉམས་དང་ལྡན་པ།
རིན་པོ་ཆེའི་རྒྱན་བརྒྱད་ཀྱིས་བརྒྱན་ཅིང་། སེམས་དཔའི་དཀྱིལ་ཀྲུང་གིས་བཞུགས་པ། དེའི་པང་ན་ཡུམ་རྡོ་རྗེ་སྙེམས་མ་སྐུ་མདོག་དཀར་མོ་རྡོ་རྗེ་དང་དྲིལ་བུ་འཛིན་པས་ཡབ་ལ་འཁྱུད་པ། རིན་པོ་ཆེའི་རྒྱན་སྣ་ཚོགས་ཀྱིས་བརྒྱན་པ། ཡབ་ཀྱི་ཐུགས་ཀར་ཟླ་བའི་དཀྱིལ་འཁོར་གྱི་སྟེང་དུ་ཧཱུྃ་དཀར་པོ་དེ་ལས་འོད་འཕྲོས་པས། དེ་བཞིན་གཤེགས་པ་ཐམས་ཅད་ཀྱི་ཐུགས་ཀྱི་སྙིང་པོ་ཡེ་ཤེས་ཀྱི་བདུད་རྩི་སྤྱན་དྲངས་ནས་ཧཱུྃ་ལ་ཐིམ། བཅོམ་ལྡན་འདས་བདག་དང་སེམས་ཅན་ཐམས་ཅད་ཀྱི་འཁོར་བ་ཐོག་མ་མེད་པ་ནས་བསགས་པའི་སྡིག་སྒྲིབ་ཉེས་ལྟུང་དྲི་མའི་ཚོགས་ཐམས་ཅད་བྱང་ཤིང་དག་པར་མཛད་དུ་གསོལ། ཞེས་གསོལ་བ་བཏབ་པས་ཧཱུྃ་ལས་བདུད་རྩི་བབས། ཡབ་ཀྱི་སྐུ་གང་། དབྱིབས་བརྒྱུད།
ཡུམ་གྱི་སྐུ་གང་། ཡབ་ཡུམ་གྱི་སྐུ་ཐམས་ཅད་ལས་བདུད་རྩི་བབས། བདག་གི་སྤྱི་གཙུག་ནས་ཞུགས་པས་ནད་གདོན་སྡིག་སྒྲིབ་ཐམས་ཅད་དུད་ཁུམ་རྣག་ཁྲག་གི་རྣམ་པས་གཤང་གཅི་གཉིས་དང་རྐང་མཐིལ་གཉིས་ནས་ཐོན་ནས་ཤུལ་ཐམས་ཅད་བདུད་རྩིས་གང་བར་གྱུར། ཨོཾ་བཛྲ་སཏྭ་ས་མ་ཡ། མ་ནུ་པཱ་ལ་ཡ། བཛྲ་སཏྭ་ཏྭེ་ནོ་པ་ཏིཥྛ། ཌྀ་དྷོ་མེ་བྷ་ཝ། སུ་ཏོ་ཥྱོ་མེ་བྷ་ཝ། སུ་པོ་ཥྱོ་མེ་བྷ་ཝ། ཨ་ནུ་རཀྟོ་མེ་བྷ་ཝ།
སརྦ་སིདྡྷི་མྨེ་པྲ་ཡཙྪ། སརྦ་ཀརྨ་སུ་ཙ་མེ། ཙིཏྟཾ་ཤྲི་ཡཿཀུ་རུ་ཧཱུྃ། ཧ་ཧ་ཧ་ཧ་ཧོ༔ བྷ་ག་ཝཱན་སརྦ་ཏ་ཐཱ་ག་ཏ་བཛྲ་མཱ་མེ་མུཉྩ་བཛྲི་བྷཱ་ཝ་མཧཱ་ས་མ་ཡ་སཏྭ་ཨཱཿ ཉེར་གཅིག་ཙམ་བཟླས་པའི་མཐར་ཐལ་མོ་སྦྱར་ཏེ། ཕྱག་འཚལ་བསྟོད་དེ་ཕྱག་འཚལ་འདུད། ། ཕྱག་འཚལ་འདུད་དེ་ཕྱག་འཚལ་བསྟོད། ། གུས་པས་སྐུ་ལ་བདག་གསོལ་འདེབས། ། རྡོ་རྗེ་སེམས་དཔའ་བདག་སྒྲུབས་ཤིག །
སྐུ་གསུང་ཐུགས་རྩ་བ་དང་ཡན་ལག་གི་དམ་ཚིག་ཉམས་པ་ཐམས་ཅད་མཐོལ་ལོ་བཤགས་སོ། ། སྡིག་པ་དང་། སྒྲིབ་པ་ཉེས་པ་དང་ལྟུང་བ་དྲི་མའི་ཚོགས་ཐམས་ཅད་བྱང་ཞིང་དག་པར་མཛད་དུ་གསོལ། རྡོ་རྗེ་སེམས་དཔའ་ཡབ་ཡུམ་འོད་དུ་ཞུ་སྟེ་སྤྱི་བོ་ནས་རང་ལ་ཐིམ་པས་རང་གི་ལུས་འཇའ་ཚོན་ལྟ་བུར་གྱུར། རང་སྐད་ཅིག་གིས་དཔལ་གསང་བ་འདུས་པར་གསལ་བའི་སྙིང་ཁར་པདྨ་དང་། ཉི་མ་ལ་གནས་པའི་ཧཱུྃ་གི་འོད་ཟེར་གྱིས་འོག་མིན་ནས། བླ་མ་དང་གཉིས་སུ་མེད་པའི་དཔལ་གསང་བ་འདུས་པའི་དཀྱིལ་འཁོར་མདུན་གྱི་ནམ་མཁར་བཛྲ་ས་མཱ་ཛཿ ཞེས་པས་སྤྱན་དྲངས་ལ་འོད་ཟེར་རང་གི་སྙིང་ཁར་བསྡུའོ། ། དེ་ནས། ཁམས་གསུམ་སྤྱོད་པ་ལས་གྲོལ་མཁའ་དང་མཉམ་གྱུར་དངོས་ཀུན་ངོ་བོ་ཉིད། །
དག་ཅིང་ཞི་ལ་རྣམ་དབེན་མཆོག་ཞི་འདི་ནི་རྣལ་འབྱོར་པ་ཉིད་ཡུལ། ། གོ་དཀའ་བརྟག་པར་དཀའ་ལ་བདག་གཞན་རབ་ཕན་ཁྱབ་ཅིང་མཚན་མ་མེད། ། རྒྱལ་བའི་བདེ་བ་མཉམ་མེད་མཉམ་སྐུ་མི་རྟོག་ཚུལ་གཅིག་ལ་ཕྱག་འཚལ། ། ཞེས་པས་ཕྱག་བྱ། ཐུགས་ཁ་ནས་རང་རང་གི་ས་བོན་ལས་བྱུང་བའི་མཆོད་པའི་ལྷ་མོ་རྣམས་ཀྱིས་མཆོད་པར་བསམ་ཞིང་། ཨོཾ་སརྦ་ཏ་ཐཱ་ག་ཏ།་་་་་ དེ་བཞིན་གཤེགས་པ་ཐམས་ཅད། ཤྲཱི་གུ་ཧྱ་ས་མཱ་ཛཿ་་་་་དཔལ་གསང་བ་འདུས་པའི། མཎྜ་ལ་ས་པ་རི་ཝཱ་ར།་་་་་ དཀྱིལ་འཁོར་འཁོར་བཅས།
ཨརྒྷཾ་་་་་་མཆོད་ཡོན། པྲ་ཏཱིཙྪ་པུ་ཛ་མེ་གྷ་ས་མུ་དྲ་་་་་་མཆོད་པའི་སྤྲིན་གྱི་རྒྱ་མཚོ་ཆེན་པོ། སྥ་ར་ཎ་ས་མ་ཡ་་་་་་འགྲོ་བའི་དམ་ཚིག ཤྲཱི་་་་་་དཔལ། ཡེ་ཧཱུྃ་གིས་མཆོད་ཡོན་དང་། དེ་བཞིན་དུ་ཨརྒྷཾ་གྱི་གནས་སུ། པུཥྤེ་ས་མེ་ཏོག དྷཱུྃ་པེས་བདུག་སྤོས། ཨ་ལོ་ཀེས་མར་མེ། གྷནྡྷེས་དྲི་དང་།
ནཻ་ཝི་དྱེས་ཞལ་ཟས། ཤཔྡས་རོལ་མོ་རྣམས་ཕུལ། ཨོཾ་ཨཱཿརཱུ་པ་བཛྲ་ཧཱུྃ་ཞེས་གཟུགས་རྡོ་རྗེ་མ་དང་། དེ་བཞིན་དུ་རཱུ་པའི་གནས་སུ། ཤཔྡས་སྒྲ་རྡོ་རྗེ། གནྡྷེས་དྲི་རྡོ་རྗེ། ར་སས་རོ་རྡོ་རྗེ། པརྵྱས་རེག་བྱ་རྡོ་རྗེ་མ་རྣམས་ཀྱིས་མཆོད། རྡོ་རྗེ་མ་ལྔའི་ཕྱག་རྒྱ་་་་་་ཡོངས་གྲགས་བཞིན། མཆོད་འཕྲེང་བཞིན་བྱ།
རྡོ་རྗེ་ཐལ་མོ་སྙིང་ཁར་སྦྱར་ཏེ། དཀོན་མཆོག་གསུམ་ལ་བདག་སྐྱབས་མཆི། ། སྡིག་པ་ཐམས་ཅད་སོ་སོར་བཤགས། ། འགྲོ་བའི་དགེ་ལ་རྗེས་ཡི་རང་། ། སངས་རྒྱས་བྱང་ཆུབ་ཡིད་ཀྱིས་གཟུང་། ། སངས་རྒྱས་ཆོས་དང་ཚོགས་མཆོག་ལ། ། བྱང་ཆུབ་བར་དུ་བདག་སྐྱབས་མཆི། ། རང་གཞན་དོན་ནི་རབ་བསྒྲུབ་ཕྱིར། ། བྱང་ཆུབ་སེམས་ནི་བསྐྱེད་པར་བགྱི། ། བྱང་ཆུབ་མཆོག་གི་སེམས་ནི་བསྐྱེད་བགྱིས་ནས། །
སེམས་ཅན་ཐམས་ཅད་བདག་གི་མགྲོན་དུ་གཉེར། ། བྱང་ཆུབ་སྤྱོད་མཆོག་ཡིད་འོངས་སྤྱད་པར་བགྱི། ། འགྲོ་ལ་ཕན་ཕྱིར་སངས་རྒྱས་འགྲུབ་པར་ཤོག ། ཅེས་ལན་གསུམ་གྱིས་རྒྱུན་བཤགས་དང་། སངས་རྒྱས་བྱང་ཆུབ་སེམས་དཔའ་ཀུན། ། བདག་ལ་དགོངས་པར་མཛད་དུ་གསོལ། ། བདག་མིང་འདི་ཞེས་བགྱི་བ་ཡིས། ། དུས་འདི་ནས་ནི་བཟུང་ནས་སུ། ། ཇི་སྲིད་བྱང་ཆུབ་སྙིང་པོའི་བར། ། ཇི་ལྟར་དུས་གསུམ་མགོན་པོ་རྣམས། །
བྱང་ཆུབ་ཏུ་ནི་ངེས་མཛད་པའི། ། བྱང་ཆུབ་སེམས་ནི་བླ་ན་མེད། ། དམ་པ་བདག་གིས་བསྐྱེད་པར་བགྱི། ། ཚུལ་ཁྲིམས་ཀྱི་ནི་བསླབ་པ་དང་། ། དགེ་བའི་ཆོས་ནི་སྡུད་པ་དང་། ། སེམས་ཅན་དོན་བྱེད་ཚུལ་ཁྲིམས་གསུམ། ། སོ་སོར་བརྟན་པོར་གཟུང་བར་བགྱི། ། སངས་རྒྱས་ཆོས་དང་དགེ་འདུན་ཏེ། ། བླ་ན་མེད་པའི་དཀོན་མཆོག་གསུམ། ། སངས་རྒྱས་རྣལ་འབྱོར་ལས་སྐྱེས་པའི། །
སྡོམ་པ་དེང་ནས་བརྟན་པོར་གཟུང་། ། རྡོ་རྗེ་རིགས་མཆོག་ཆེན་པོ་ལ། ། རྡོ་རྗེ་དྲིལ་བུ་ཕྱག་རྒྱ་ཡང་། ། ཡང་དག་ཉིད་དུ་གཟུང་བར་བགྱི། ། སློབ་དཔོན་དག་ཀྱང་གཟུང་བར་བགྱི། ། རིན་ཆེན་རིགས་མཆོག་ཆེན་པོ་ཡི། ། དམ་ཚིག་ཡིད་དུ་འོངས་པ་ལ། ། ཉིན་རེ་བཞིན་དུ་དུས་དྲུག་ཏུ། ། ཟང་ཟིང་མི་འཇིགས་ཆོས་དང་བྱམས། ། སྦྱིན་པ་རྣམ་བཞི་རྟག་ཏུ་སྦྱིན། །
བྱང་ཆུབ་ཆེན་པོ་ལས་བྱུང་བའི། ། པདྨའི་རིགས་ཆེན་དག་པ་ལ། ། ཕྱི་ནང་གསང་བ་ཐེག་པ་གསུམ། ། དམ་པའི་ཆོས་ནི་མ་ལུས་གཟུང་། ། ལས་ཀྱི་རིགས་མཆོག་ཆེན་པོ་ལ། ། སྡོམ་པ་ཐམས་ཅད་ལྡན་པར་ནི། ། ཡང་དག་ཉིད་དུ་བཟུང་བར་བགྱི། ། མཆོད་པའི་ལས་ཀྱང་ཅི་ནུས་བགྱི། ། བྱང་ཆུབ་སེམས་ནི་བླ་མེད་མཆོག ། དམ་པ་བདག་གིས་བསྐྱེད་བགྱིས་ནས། །
སེམས་ཅན་ཀུན་གྱི་དོན་གྱི་ཕྱིར། ། བདག་གི་སྡོམ་པ་མ་ལུས་བཟུང་། ། མ་བསྒྲལ་བ་རྣམས་བདག་གིས་བསྒྲལ། ། མ་གྲོལ་བ་རྣམས་བདག་གིས་དགྲོལ། ། དབུགས་མ་ཕྱུང་བ་དབུགས་དབྱུང་ཞིང་། ། སེམས་ཅན་མྱ་ངན་འདས་ལ་འགོད། ། ལན་གསུམ་གྱིས་སྡོམ་པ་བཟུང་ནས། ཨོཾ་ཨཱཿཧཱུྃ་བཛྲ་མུཿ ཚོགས་ཞིང་རྣམས་རང་བཞིན་གྱི་གནས་སུ་གཤེགས་ཞེས་བརྗོད་ཅིང་བསམ། དེ་ནས།
སེམས་ཅན་ཐམས་ཅད་བདེ་བ་དང་བདེ་བའི་རྒྱུ་དང་ལྡན་པར་གྱུར་ཅིག སྡུག་བསྔལ་དང་སྡུག་བསྔལ་གྱི་རྒྱུ་དང་བྲལ་བར་གྱུར་ཅིག སྡུག་བསྔལ་མེད་པའི་བདེ་བ་དང་མི་འབྲལ་བར་གྱུར་ཅིག ཉེ་རིང་ཆགས་སྡང་དང་བྲལ་བའི་བཏང་སྙོམས་ལ་གནས་པར་གྱུར་ཅིག ཅེས་ཚད་མེད་བཞི་བསྒོམ་སྟེ་བསོད་ནམས་ཀྱི་ཚོགས་བསོག་པའོ། ། དེ་ནས། ཨོཾ་སྭ་བྷཱ་ཝ་ཤུདྡྷ་་་་་་རང་བཞིན་གྱིས་དག་པ། སརྦ་དྷརྨཱ་་་་་་ཆོས་ཐམས་ཅད་རང་བཞིན་གྱིས་དག་པ། སྭ་བྷཱ་ཝ་ཤུདྡྷོ྅ཧཾ།་་་་་ བདག་ཉིད་རང་ཡིན།
ཆོས་ཐམས་ཅད་རྒྱུ་འབྲས་ངོ་བོ་གསུམ་དང་བྲལ་བའི་སྟོང་པ་ཉིད་དུ་གྱུར། ཅེས་བརྗོད་ཅིང་བསམ་པ་ཡེ་ཤེས་ཀྱི་ཚོགས་སོ། ། གཉིས་པ་སྲུང་འཁོར་བསྒོམ་པ་ལ་གསུམ་གྱི་དང་པོ་བདག་བསྲུང་བ་ནི། སྟོང་པའི་ངང་ལས་སྐད་ཅིག་གིས་པད་ཟླའི་སྟེང་དུ་བདག་ཉིད་རྡོ་རྗེ་འཆང་ཆེན་པོ་སྐུ་མདོག་དཀར་པོ་ཞལ་གཅིག་ཕྱག་གཉིས་ཀྱིས་རྡོ་རྗེ་དང་དྲིལ་བུ་འཛིན་པ། འོད་ཀྱི་དཀྱིལ་འཁོར་གྱིས་རྣམ་པར་མཛེས་ཤིང་། སྐྱེས་བུ་ཆེན་པོའི་མཚན་སུམ་ཅུ་རྩ་གཉིས་དང་། དཔེ་བྱད་བརྒྱད་ཅུས་བརྒྱན་པ། རིན་པོ་ཆེ་སྣ་ཚོགས་ཀྱི་རྒྱན་དང་། དར་སྣ་ཚོགས་ཀྱི་ན་བཟའ་ཅན། རང་འདྲའི་ཡུམ་རྡོ་རྗེ་དབྱིངས་ཀྱི་དབང་ཕྱུག་མས་འཁྱུད་པ་སྒྱུ་མ་ལྟ་བུའི་སྐུ་ཅན་དུ་གྱུར།
ཡབ་ཡུམ་སྙོམས་པར་ཞུགས་པའི་དགའ་བའི་སྒྲས་དེ་བཞིན་གཤེགས་པ་ཐམས་ཅད་སྤྱན་དྲངས། སྤྱི་གཙུག་ནས་བཞུགས་ཏེ། ཞུ་བ་ལས་བྱུང་བའི་བྱང་སེམས་རྡོ་རྗེའི་ལམ་ནས་ལྷ་མོའི་པདྨར་བབས་པ་ལས་ཧཱུྃ་དུ་གྱུར། དེ་ལས་རྡོ་རྗེ། དེ་ལས་མི་བསྐྱོད་པའི་སྐུར་གྱུར་པ་ཐུགས་ཀར་དྲངས། བཛྲ་དྷྲྀཀ་ཅེས་པས་ཐུགས་ཁ་ནས་ཕྱིར་ཕྱུང་། ཕྱོགས་བཅུར་འཕྲོས་པས། སངས་རྒྱས་ཀྱི་མཛད་པ་ཐམས་ཅད་མཛད། ཁྱད་པར་སེམས་ཅན་ཐམས་ཅད་ཀྱི་ཞེ་སྡང་སྦྱངས། མི་བསྐྱོད་པའི་གོ་འཕང་ལ་བཀོད།
སླར་གཅིག་ཏུ་འདུས། ཡེ་ཤེས་པ་དང་དབྱེར་མེད་དུ་འདྲེས་ནས། རང་ལ་རྗེས་སུ་ཞུགས་པས་སྔར་གྱི་ཟླ་བ་ཉི་གདན་དུ་གྱུར་པའི་སྟེང་དུ། བདག་ཉིད་ཞེ་སྡང་རྡོ་རྗེ་སྐུ་མདོག་མཐིང་ནག་ཁྲོ་བ་དང་འདོད་ཆགས་ཆེན་པོ་འདྲེས་པའི་ཉམས་ཅན། རྩ་ཞལ་ནག་པོ་ཁྲོས་པ། གཡས་ཞལ་དཀར་པོ་ཞི་བ། གཡོན་ཞལ་དམར་པོ་ཆགས་པའི་ཉམས་ཅན། ཕྱག་དྲུག་གི་གཡས་ན་རྡོ་རྗེ་རྩེ་དགུ། འཁོར་ལོ་པདྨ། གཡོན་དྲིལ་བུ།
རིན་ཆེན། རལ་གྲི་འཛིན་པ། འོད་དམར་པོ་འབར་བའི་དབུས་ན་བཞུགས་པ། གཉིས་པ་གནས་བསྲུང་བ་ནི། རང་གི་སྙིང་ཁར་ཉི་མའི་སྟེང་དུ་ཧཱུྃ་སྔོན་པོ་དེ་ལས་ཁྲོ་བོ་བཅུ་དཔག་ཏུ་མེད་པ་སྤྲོས། གདུག་པ་ཅན་ཐམས་ཅད་ཚར་བཅད། ཚུར་འདུས་ཁྲོ་བོ་བཅུའི་སྐུར་གྱུར་ནས། རང་གི་སྟེང་འོག་ཕྱོགས་མཚམས་རྣམས་སུ་འཁོད་པ་ནི། ཤར་དུ་གཤིན་རྗེ་གཤེད། ལྷོར་ཤེས་རབ་མཐར་བྱེད།
ནུབ་ཏུ་རྟ་མགྲིན། བྱང་དུ་བགེགས་མཐར་བྱེད། ཤར་ལྷོར་མི་གཡོ་བ། ལྷོ་ནུབ་ཏུ་འདོད་རྒྱལ། ནུབ་བྱང་དུ་དབྱུག་སྔོན་ཅན། བྱང་ཤར་དུ་སྟོབས་པོ་ཆེ། སྟེང་དུ་གཙུག་ཏོར་འཁོར་ལོ་བསྒྱུར་བ། འོག་ཏུ་གནོད་མཛེས་རྣམས་ཁྲོ་བོའི་རྒྱན་ཆ་ལུགས་ཐམས་ཅད་དང་ལྡན་པས་པདྨ་དང་ཉི་མའི་སྟེང་ན་གཡོན་བརྐྱངས་ཀྱི་སྟབས་ཀྱིས་ཡེ་ཤེས་ཀྱི་མེ་འབར་བའི་དབུས་ན་བཞུགས་པ། ཞེས་པས་བསྐྱེད་ལ་ཞལ་ཕྱག་སྐུ་མདོག་སོགས་ལྷག་མོས་ལྟར་བསམ། དེ་ནས།
འོག་གི་གནོད་མཛེས་ལས། གནོད་མཛེས་གཉིས་པ་བྱུང་། མདུན་དུ་འདུག་སྟེ། བདག་གིས་ཅི་བགྱི་ཞེས་བཀའ་ནོད་པར་གྱུར། ཨོཾ་སུམྦྷ།་་་་་ འདུལ་བ། ནི་སུམྦྷ་ཧཱུྃ།་་་་་ ངེས་པར་འདུལ་བ། གྲྀཧྞ་གྲྀཧྞ་་་་་་ཟུངས་ཟུངས། ཧཱུྃ།
གྲྀཧྞ་པཱ་ཡ་གྲྀཧྞ་པཱ་ཡ་་་་་་འཛིན་དུ་ཆུག་གཉིས། ཧཱུྃ། ཨ་ན་ཡ་ཧོ།་་་་་ ཁུག་ཅིག བྷ་ག་ཝཱན།་་་་་ བཅོམ་ལྡན་འདས། བི་དྱ་རཱ་ཛ་་་་་་རིག་པའི་རྒྱལ་པོ། ཧཱུྃ་ཕཊ྄། ཅེས་གནོད་མཛེས་ལ་བཀའ་བསྒོས་པས་གནོད་མཛེས་ཀྱི་ཕྱག་གཡས་ཀྱི་རྡོ་རྗེ་ལྕགས་ཀྱུར་གྱུར་ནས་བགེགས་ཀྱི་གཙོ་བོ་ཕྱོགས་སྐྱོང་བཅུའི་སྙིང་ཁ་ནས་ལྕགས་ཀྱུས་བཀུག མགྲིན་པ་ནས་ཞགས་པས་བཅིངས།
མཚོན་ཆ་ལྷག་མ་རྣམས་ཀྱིས་སྡིགས་བཞིན་པས་བཀུག་ནས། ཁྲོ་བོ་བཅུ་ལ་གཏད་པས་ཕྱི་རོལ་ཏུ་ཧཱུྃ་རིང་པོ་ལས་གྲུབ་པའི་ཁྲོན་པའི་ནང་དུ་བཅུག་པར་གྱུར། བྱང་གི་བདུད་རྩི་འཁྱིལ་པའི་ཐུགས་ཁ་ནས། རྡོ་རྗེ་ཕུར་བུ་སྟོད་ཁྲོ་བོ་བདུད་རྩི་འཁྱིལ་པའི་རྣམ་པ་ཅན། སྨད་མདུང་རྩེ་གཅིག་པའི་དབྱིབས་ཅན་མེ་འབར་བ་བཅུ་སྤྲོས་ཏེ་ཕྱོགས་སྐྱོང་བཅུ་འཁོར་བཅས་ཀྱི་སྤྱི་བོར་ཟུག་པར་གྱུར། ཨོཾ་གྷ་གྷ།་་་་་ གསོད་བྱེད་གཉིས། གྷཱ་ཏ་ཡ་གྷཱ་ཏ་ཡ།་་་་་ ཆོམས་ཤིག་གཉིས། སརྦ་དུཥྚཾ་ཕཊ྄་ཕཊ྄།་་་་་
གདུག་པ་ཅན་ཐམས་ཅད། ཀཱི་ལ་ཡ་ཀཱི་ལ་ཡ།་་་་་ ཕུར་བུས་ཐོབ་གཉིས། སརྦ་པཱ་པཾ་་་་་་སྡིག་པ་ཐམས་ཅད། ཕཊ྄་ཕཊ྄་་་་་་དག་པ་དག་པ། ཧཱུྃ་ཧཱུྃ་ཧཱུྃ་བཛྲ་ཀཱི་ལ་ཡ།་་་་་ རྡོ་རྗེ་ཕུར་བུ། བཛྲ་དྷ་རོ་ཨཛྙཱ་པ་ཡ་ཏི་་་་་་རྡོ་རྗེ་འཆང་གིས་བཀའ་བསྒོ་བར་བྱེད་དོ། ། སརྦ་བིགྷྣཱན་་་་་་བགེགས་ཐམས་ཅད། ཀཱ་ཡ་་་་་་ལུས།
ཝཀྐ་་་་་་ངག ཙིཏྟ་་་་་་སེམས། བཛྲ་ཀཱི་ལ་ཡ་ཧཱུྃ་ཧཱུྃ་ཧཱུྃ་ཕཊ྄་ཕཊ྄།་་་་་ རྡོ་རྗེ་ཕུར་བུས་ཐོབས་ཤིག ཅེས་གནོད་མཛེས་ལ་བཀའ་བསྒོས་པས་གནོད་མཛེས་ཀྱི་ལྕགས་ཀྱུ་དེ། རྡོ་རྗེ་ཐོ་བ་མེ་འབར་བར་གྱུར་ནས། ཕུར་བུའི་སྤྱི་བོ་ནས་བརྡུངས་པས། བགེགས་རྣམས་ཀྱི་སྤྱི་གཙུག་ནས་རྐང་མཐིལ་གྱི་བར་དུ་ཕུག་སྟེ། ས་འོག་རིམ་པ་བདུན་གྱི་བར་སོན་པར་ཕུར་བུས་བཏབ་པས། ལུས་གཡོ་བ་མེད།
ངག་རླུང་རྒྱུ་བ་མེད། ཡིད་རྣམ་པར་རྟོག་པ་མེད་པར་འོད་གསལ་གྱི་ངང་དུ་ཐིམ་པར་གྱུར། གནོད་མཛེས་གཉིས་པ་འོག་གི་གནོད་མཛེས་ལ་ཐིམ། ཁྲོ་བོ་རྣམས་དང་ཕུར་བུ་ལས་མེ་འོད་ཕྱོགས་བཅུར་འཕྲོས་པས། བགེགས་ཀྱི་འཁོར་གདུག་པ་ཅན་རྣམས་འཚིག་ཅིང་། ཕྱོགས་བཞིར་བྲོས། མེ་ལྕེ་རྣམས་སླར་བསྡུས་ཕྱི་རོལ་ཏུ་མེའི་ར་བར་གྱུར། ན་མཿ་་་་་ཕྱག་འཚལ་ལོ། ས་མནྟ་་་་་་ཀུན་ནས་དང་བས། ཀཱ་ཡ་་་་་་སྐུ།
ཝཱཀྐ་་་་་་གསུང་། ཙིཏྟ་་་་་་ཐུགས། བཛྲ་ཎི།་་་་་ རྡོ་རྗེ་ལ། ཊ་ཀི་་་་་་འདོད་པ། ཧཱུྃ་ཛཿཞེས་བརྗོད་པས། ཁྲོ་བོའི་ཕྱི་རོལ་ཏུ་རྡོ་རྗེའི་ར་བ་དང་། ནང་དུ་ཧཱུྃ་ལས་རྡོ་རྗེའི་གུར་དང་། འོག་རྡོ་རྗེའི་ས་གཞིར་གྱུར། ཅེས་བརྗོད་ཅིང་བསམ་མོ། །
གསུམ་པ་རྣལ་འབྱོར་བསྲུང་བ་ནི། ལྷ་ཐམས་ཅད་ཀྱི་སྤྱི་བོར་ཟླ་བ་ལ་ཨོཾ་དཀར་པོ། མགྲིན་པར་པདྨ་ལ་ཨཱཿདམར་པོ། སྙིང་ཁར་ཉི་མ་ལ་ཧཱུྃ་སྔོན་པོ། ཞེས་བརྗོད། དེ་ནས་ལྷ་སོ་སོ་ལ་དམིགས་ཏེ། ཨོཾ་ཨཱཿཧཱུྃ། ལན་བཅུ་གཅིག་བཟླས་ལ། སྐུ་གསུང་ཐུགས་རྡོ་རྗེའི་རང་བཞིན་དུ་གྱུར། ཞེས་བརྗོད་པ་སྟེ་སྔོན་འགྲོའོ། །
གཉིས་པ་དངོས་གཞི་ལ་གསུམ། དང་པོ་སྦྱོར་བ། དཀྱིལ་འཁོར་རྒྱལ་མཆོག་ལས་རྒྱལ་མཆོག་གོ ། དང་པོ་ལ་གཉིས་ཀྱི། དང་པོ་རྟེན་བསྐྱེད་པ་ནི། དངོས་པོ་མེད་ལ་སྒོམ་པ་མེད། ། བསྒོམ་པར་བྱ་བ་བསྒོམ་པ་མིན། ། དེ་ལྟར་དངོས་པོ་དངོས་མེད་པས། ། བསྒོམ་པ་དམིགས་སུ་མེད་པའོ། ། སྣོད་བཅུད་སྲུང་བའི་འཁོར་ལ་དང་བཅས་པ་འོད་གསལ་སྟོང་པ་ཉིད་ཀྱི་རང་བཞིན་དུ་ཐིམ།
ཞེས་བརྗོད་ཅིང་བསམ་པ་ཡེ་ཤེས་ཀྱི་ས་བསྐྱེད་པའོ། ། སྟོང་པའི་ངང་ལས་ནམ་མཁའི་ཁམས་སུ་ཆོས་ཀྱི་འབྱུང་གནས་ཟུར་གསུམ་པ། ཁ་དོག་དཀར་པོ་ཡངས་ཤིང་རྒྱ་ཆེ་བའི་དབུས་སུ་ཡཾ་ལས་རླུང་གི་དཀྱིལ་འཁོར་སྔོན་པོ་གཞུའི་དབྱིབས་ཅན། དེའི་སྟེང་དུ་རཾ་ལས་མེའི་དཀྱིལ་འཁོར་གྲུ་གསུམ་དམར་པོ། དེའི་སྟེང་དུ་བཾ་ལས་ཆུའི་དཀྱིལ་འཁོར་དཀར་པོ་ཟླུམ་པོ། དེའི་སྟེང་དུ་ལཾ་ལས་སའི་དཀྱིལ་འཁོར་གྲུ་བཞི་སེར་པོ། རླུང་གཡོས་མེ་སྦར་ཞིང་ཆུ་བསྐོལ་ཏེ་དེས་ས་བཞུས་ནས། ཐམས་ཅད་རོ་གཅིག་ཏུ་འདྲེས་པ་ལས་སྣ་ཚོགས་རྡོ་རྗེར་གྱུར། ཅེས་བརྗོད་ཅིང་བསམ་པ་རྡོ་རྗེའི་ས་བསྐྱེད་པའོ། ། དེའི་སྟེང་དུ་བྷྲུཾ་ལས་རིན་པོ་ཆེ་སྣ་ཚོགས་ལས་གྲུབ་པའི་གཞལ་ཡས་ཁང་པ་གྲུ་བཞི་པ།
སྒོ་བཞི་པ། རིན་པོ་ཆེའི་རྩིག་པ་ཕྱི་ནས་རིམ་པ་བཞིན། དཀར་སེར་དམར་ལྗང་། སྔོ་བའི་རྩིག་པ་རིམ་པ་ལྔ་དང་ལྡན་པའི་སྟེང་དུ། རིན་པོ་ཆེའི་ཕ་གུ་སེར་པོ་ལ་རིན་པོ་ཆེའི་ཕྲ་ཡིས་མཛེས་པ། དེའི་སྟེང་དུ་རིན་པོ་ཆེ་བྲེ་ཕུལ་གྱི་སྟེང་གསེར་གྱི་སྐ་རགས་བཞིའི་ཕྱི་ངོས་སུ་ཆུ་སྲིན་གྱི་ཁ་ནས་བྱུང་བའི་དྲ་བ་དང་དྲ་བ་ཕྱེད་པ་དང་། དྲིལ་བུ་དང་། རྔ་ཡབ་དང་། མེ་ཏོག་གི་འཕྲེང་བ་དང་། མེ་ལོང་དང་།
ཟླ་བ་རླུང་གིས་བསྐྱོད་པ་ལ་སོགས་པས་བརྒྱན་པ། བྱ་འདབ་ལ་ཐུར་དུ་འཕྱང་བའི་རིན་པོ་ཆེའི་ཤར་བུ་དང་། སྟེང་དུ་མདའ་ཡབ་པདྨ་འདབ་མ་ཕྱེད་པའི་དབྱིབས་ཅན་གྱིས་བསྐོར་བ། དེ་དག་གི་བར་སྣང་རྣམས་སུ་རྒྱལ་མཚན་དང་། བ་དན་དང་། རྔ་ཡབ་ལ་སོགས་པས་བརྒྱན་པ། ཟུར་རྩེ་བཞིར་གདུགས་བཞིས་མཛེས་ཤིང་། ཕྱི་འགྲམ་འདོད་ཡོན་གྱི་སྣམ་བུ་ལ་གཟུངས་མ་སྣ་ཚོགས་པས་མཆོད་པ་བྱེད་བཞིན་པ། སྒོ་དང་སྒོ་ཁྱུད་ཀྱི་མཚམས་དང་། ཟུར་བཞིར་ཟླ་བ་ཕྱེད་པ་ལ་གནས་པའི་རྡོ་རྗེ་ནོར་བུས་སྤྲས་པ།
སྒོ་བཞིའི་མདུན་དུ་སྟེགས་བུ་གྲུ་བཞི་པའི་སྟེང་དུ། བུམ་པ་ལ་གནས་པའི་ཀ་བ་གཉིས་གཉིས་ཀྱིས་བཏེགས་པའི་རིན་པོ་ཆེ་རྟ་བབས་སྣམ་བུ་བཅུ་གཅིག་དང་ལྡན་པའི་རྩེ་མོར་ཆོས་ཀྱི་འཁོར་ལོ་དང་། གཡས་གཡོན་དུ་རི་དྭགས་ཕོ་མོ་དང་བཅས་པ། སྣམ་བུ་སོ་སོ་ལ་རྒྱལ་མཚན་དང་། བ་དན་ལ་སོགས་པས་བརྒྱན་པ། ཕྱིའི་ས་གཞི་ལ། རིན་པོ་ཆེ་སྣ་བདུན་ལ་སོགས་པ་འདོད་ཡོན་སྣ་ཚོགས་ཀྱིས་གང་བའོ། ། དེའི་ནང་དུ་ལྷ་སྣམ་རིམ་པ་གཉིས་ཤར་དཀར། ལྷོ་སེར། ནུབ་དམར།
བྱང་ལྗང་བའི་དབུས་སུ། དཀྱིལ་འཁོར་ནང་མའི་ཕྱི་ནས་འོད་ཟེར་ལྔས་བསྐོར་བའི་ནང་དུ་རྡོ་རྗེ་རྩེ་གསུམ་པས་ཟླུམ་པོར་བསྐོར་བ་ལ་བརྟེན་པའི་ཀ་བ་ཤར་དུ་འཁོར་ལོ། ལྷོར་རིན་པོ་ཆེ། ནུབ་ཏུ་པདྨ། བྱང་དུ་རལ་གྲིས་མཚན་པའི་ཀ་བ་གཉིས་གཉིས་ཀྱིས་བཏེགས་པའི་སྟེང་རྡོ་རྗེའི་གདུང་གིས་མཛེས་པར་ཕུབ་པའི་ཕྱིའི་རྩེ་མོར་རྡོ་རྗེ་རིན་པོ་ཆེའི་ཏོག་གིས་སྤྲས་པ། ལྷ་དང་མི་ལས་ཁྱད་པར་དུ་འཕགས་པའི་ཁང་བཟང་དང་ཤིང་ཐོགས་པ་མེད་པ། ཕྱི་བལྟས་ནང་གསལ། ནང་བལྟས་ཕྱི་གསལ་བའི་གཞལ་ཡས་ཁང་དུ་གྱུར་པའི་ནང་དུ་ཐུན་མོང་གི་གདན་སྣ་ཚོགས་པདྨ་སུམ་ཅུ་རྩ་གཅིག ཐུན་མོང་མ་ཡིན་པའི་གདན་གཙོ་བོ་དང་ཤར་ཕྱོགས་པ་རྣམས་ལ་ཟླ་བ། མཱ་མ་ཀི་ལ་རྡོ་རྗེ།
དེ་མ་གཏོགས་པའི་ལྷོ་ཕྱོགས་པ་རྣམས་ལ་རིན་པོ་ཆེ། ནུབ་ཕྱོགས་པ་རྣམས་ལ་པདྨ་དམར་པོ། བྱང་ཕྱོགས་པ་རྣམས་ལ་སྣ་ཚོགས་རྡོ་རྗེ། ཁྲོ་བོ་བཅུ་ལ་ཉི་མའི་གདན་ཏེ། ཐམས་ཅད་ཀྱང་ལྷ་རྫས་ཀྱི་རིན་པོ་ཆེ་ལས་གྲུབ་པའི་གཞལ་ཡས་ཁང་གདན་དང་བཅས་པར་གྱུར།་་་་་ གསོལ་ཐུག་མཆོད། ཅེས་པས་བརྟེན་བསྐྱེད་པའོ། ། གཉིས་པ་བརྟེན་པ་ལྷ་བསྐྱེད་པ་ལ་གསུམ། ལྷག་མོས་ཀྱི་ཏིང་ངེ་འཛིན། རྣལ་འབྱོར་བཞིའི་ཏིང་ངེ་འཛིན།
རྗེས་ཆགས་ཀྱི་ཏིང་ངེ་འཛིན་ནོ། ། དང་པོ་ལྷག་མོས་ནི། བདག་ཉིད་སྐད་ཅིག་གིས་དབུས་ཀྱི་གདན་གྱི་སྟེང་དུ། རྡོ་རྗེ་འཆང་སྔོན་པོ་མི་བསྐྱོད་པའི་ཅོད་པན་ཅན། སྔོ་དཀར་དམར་བའི་ཞལ་གསུམ། ཕྱག་དྲུག་གི་གཡས་ན་རྡོ་རྗེ་འཁོར་ལོ་པདྨ་སྔོན་པོ། གཡོན་དྲིལ་བུ་རིན་ཆེན་རལ་གྲི་འཛིན་པ། སེམས་དཔའི་སྐྱིལ་ཀྲུང་གིས་བཞུགས་པ། དེའི་པང་ན་ཡུམ་རེག་རྡོ་རྗེ་མ་སྔོན་པོ་མི་བསྐྱོད་པའི་ཅོད་པན་ཅན། སྔོ་དཀར་དམར་བའི་སོགས་གོང་བཞིན་རལ་གྲི་འཛིན་པ་དང་སྙོམས་པར་འཇུག་པ།
ཤར་དུ་རྣམ་སྣང་དཀར་པོ་མི་བསྐྱོད་པའི་ཅོད་པན་ཅན། དཀར་ནག་དམར་བའི་ཞལ་གསུམ་ཕྱག་དྲུག་གི་གཡས་ན་འཁོར་ལོ་རྡོ་རྗེ་པདྨ་དཀར་པོ། གཡོན་གོང་བཞིན། ལྷོར་རིན་འབྱུང་སེར་པོ་མི་བསྐྱོད་པའི་ཅོད་པན་ཅན། སེར་ནག་དཀར་བའི་ཞལ་གསུམ། ཕྱག་དྲུག་གི་གཡས་ན་ནོར་བུ་རྡོ་རྗེ་འཁོར་ལོ། གཡོན་དྲིལ་བུ་པད་སེར་རལ་གྲི་འཛིན་པ། ནུབ་ཏུ་འོད་དཔག་མེད་དམར་པོ་མི་བསྐྱོད་པའི་ཅོད་པན་ཅན། དམར་ནག་དཀར་བའི་ཞལ་གསུམ་ཕྱག་དྲུག་གི་གཡོན་དང་པོས་དྲིལ་བུ་དང་བཅས་པའི་པདྨ་དམར་པོའི་རྩ་བ་དཀུར་བརྟེན་ནས་འཛིན་པ་གཡས་དང་པོས་ཐུགས་ཁར་པདྨ་ཁ་འབྱེད་པར་མཛད་པ། གཡས་ལྷག་མས་རྡོ་རྗེ་འཁོར་ལོ།
གཡོན་ལྷག་མས་རིན་ཆེན་རལ་གྲི་འཛིན་པ། བྱང་དུ་དོན་གྲུབ་ལྗང་ཁུ་མི་བསྐྱོད་པའི་ཅོད་པན་ཅན། ལྗང་ནག་དཀར་བའི་ཞལ་གསུམ། ཕྱག་དྲུག་གི་གཡས་ན་རལ་གྲི་སྣ་ཚོགས་རྡོ་རྗེ་འཁོར་ལོ། གཡོན་དྲིལ་བུ་པད་ལྗང་ནོར་བུ་འཛིན་པ། དེ་ཐམས་ཅད་ཀྱང་དབུ་སྐྲ་རལ་པའི་ཐོར་ཅོག་ཏུ་བྱས་པ་ལ། རིན་པོ་ཆེའི་ཅོད་པན་བྲོག་ཞུ་ལ་སོགས་པ་རིན་པོ་ཆེའི་རྒྱན་བརྒྱད་ཀྱིས་བརྒྱན་པ། ལྷ་རྫས་ཀྱི་ན་བཟས་ག་ཤལ་དང་དར་སྣ་ཚོགས་ཀྱི་ཤམ་ཐབས་ཅན། མཚན་བཟང་པོ་སུམ་ཅུ་རྩ་གཉིས་དང་། དཔེ་བྱད་བཟང་པོ་བརྒྱད་ཅུས་བརྒྱན་པའོ། །
ཤར་ལྷོར་སྤྱན་མ་དཀར་མོ་རྣམ་སྣང་གི་ཅོད་པན་ཅན། དཀར་ནག་དམར་བའི་ཞལ་གསུམ། ཕྱག་དྲུག་གི་གཡས་ན་འཁོར་ལོ། རྡོ་རྗེ་ཨུཏྤལ་དཀར་པོ། གཡོན་དྲིལ་བུ་རིན་ཆེན་རལ་གྲི་འཛིན་པ། ལྷོ་ནུབ་ཏུ་མཱ་མ་ཀཱི་སྔོན་མོ་མི་བསྐྱོད་པའི་ཅོད་པན་ཅན། སྔོ་དཀར་དམར་བའི་ཞལ་གསུམ། ཕྱག་དྲུག་གི་གཡས་རྡོ་རྗེ་འཁོར་ལོ་ཨུཏྤལ་སྔོན་པོ་རྩ་བ་དམར་བ། གཡོན་གོང་བཞིན། ནུབ་བྱང་དུ་གོས་དཀར་མོ་དམར་མོ་འོད་དཔག་མེད་ཀྱི་ཅོད་པན་ཅན།
དམར་ནག་དཀར་བའི་ཞལ་གསུམ། ཕྱག་དྲུག་གི་གཡོན་དང་པོས་དྲིལ་བུ་དང་བཅས་པའི་ཨུཏྤལ་དམར་པོའི་རྩ་བ་དཀུར་བརྟེན་ནས་འཛིན་པ། གཡས་དང་པོས་ཐུགས་ཁར་ཨུཏྤལ་ཁ་འབྱེད་པར་མཛད་པ། གཡས་ལྷག་མས་རྡོ་རྗེ་འཁོར་ལོ། གཡོན་ལྷག་མས་རིན་ཆེན་རལ་གྲི་འཛིན་པ། བྱང་ཤར་དུ་སྒྲོལ་མ་ལྗང་གུ་དོན་གྲུབ་ཀྱི་ཅོད་པན་ཅན། ལྗང་ནག་དཀར་བའི་ཞལ་གསུམ་ཕྱག་དྲུག་གི་གཡས་ན་སྣ་ཚོགས་རྡོ་རྗེ་འཁོར་ལོ། རྡོ་རྗེས་མཚན་པའི་ཨུཏྤལ། གཡོན་དྲིལ་བུ་རིན་ཆེན་རལ་གྲི་འཛིན་པ། རིམ་པ་གཉིས་པའི་ཤར་ལྷོར་གཟུགས་རྡོ་རྗེ་མ་དཀར་མོ་རྣམ་སྣང་གི་ཅོད་པན་ཅན།
དཀར་ནག་དམར་བའི་ཞལ་གསུམ། ཕྱག་དྲུག་གི་དང་པོ་གཉིས་ཀྱིས་མེ་ལོང་དམར་པོ་འཛིན་པ། གཡས་ལྷག་མས་རྡོ་རྗེ་དང་ཨུཏྤལ་དཀར་པོ། གཡོན་ལྷག་མས་རིན་ཆེན་རལ་གྲི་འཛིན་པ། ལྷོ་ནུབ་ཏུ་སྒྲ་རྡོ་རྗེ་མ་སེར་མོ་རིན་འབྱུང་གི་ཅོད་པན་ཅན། སེར་ནག་དཀར་བའི་ཞལ་གསུམ་ཕྱག་དྲུག་གི་དང་པོ་གཉིས་ཀྱིས་པི་ཝཾ་སྔོན་པོ་སྒྲེང་བ། གཡས་ལྷག་མས་འཁོར་ལོ་དང་ཨུཏྤལ་སྔོན་པོ། གཡོན་ལྷག་མ་གོང་བཞིན། ནུབ་བྱང་དུ་དྲི་རྡོ་རྗེ་མ་དམར་མོ། འོད་དཔག་མེད་ཀྱི་ཅོད་པན་ཅན།
དམར་ནག་དཀར་བའི་ཞལ་གསུམ། ཕྱག་དྲུག་གི་དང་པོ་གཉིས་ཀྱིས་དྲིའི་དུང་ཆོས་འཛིན་པ། གཡས་ལྷག་མས་རྡོ་རྗེ་འཁོར་ལོ། གཡོན་ལྷག་མ་གོང་བཞིན། བྱང་ཤར་དུ་རོ་རྡོ་རྗེ་མ་ལྗང་ཁུ་དོན་གྲུབ་ཀྱི་ཅོད་པན་ཅན། ལྗང་ནག་དཀར་བའི་ཞལ་གསུམ། ཕྱག་དྲུག་གི་དང་པོ་གཉིས་ཀྱིས་རོའི་སྣོད་འཛིན་པ། གཡས་ལྷག་མས་འཁོར་ལོ་རྡོ་རྗེས་མཚན་པའི་ཨུཏྤལ། གཡོན་ལྷག་མ་གོང་བཞིན། གཙོ་བོའི་མདུན་གྱི་རེག་རྡོ་རྗེ་སྟེ།
ལྷ་མོ་དགུ་པོ་ཐམས་ཅད་ཀྱང་ཤིན་ཏུ་སྒེག་པ། བཞིན་འཛུམ་ཞིང་ཟུར་མིག་ལྟ་བ་ལ་སོགས་པས་མཛེས་པ། ལང་ཚོ་དར་ལ་བབ་ཅིང་། རིན་པོ་ཆེ་དང་དར་སྣ་ཚོགས་ཀྱི་ན་བཟས་བརྒྱན་པ་འདོད་ཡོན་ལྔ་ལ་རོལ་བའོ། ། རིམ་པ་གསུམ་པའི་ཤར་གྱི་སྣམ་བུའི་གཡས་སུ་བྱམས་པ། གཡོན་དུ་ས་སྙིང་གཉིས་དཀར་པོ་རྣམ་སྣང་གི་ཅོད་པན་ཅན། དཀར་ནག་དམར་བའི་ཞལ་གསུམ། ཕྱག་དྲུག་གི་བྱམས་པའི་གཡས་དང་པོ་ཀླུ་ཤིང་གི་མེ་ཏོག་སྡོང་པོ་དང་བཅས་པ་འཁོར་ལོས་མཚན་པ་འཛིན་པ། ས་སྙིང་གི་གཡས་དང་པོ་འཁོར་ལོ་འཛིན་པ། གཉིས་ཀའི་གཡས་ལྷག་མས་རྡོ་རྗེ་པདྨ་དཀར་པོ།
གཡོན་དྲིལ་བུ་རིན་ཆེན་རལ་གྲི་འཛིན་པ། ལྷོའི་སྣམ་བུའི་གཡས་སུ་ཕྱག་རྡོར། གཡོན་དུ་ནམ་སྙིང་གཉིས་སེར་པོ་རིན་འབྱུང་གི་ཅོད་པན་ཅན། སེར་ནག་དཀར་བའི་ཞལ་གསུམ། ཕྱག་དྲུག་སོགས་རིན་འབྱུང་ལྟར་བསྐྱེད། ནུབ་ཀྱི་སྣམ་བུའི་གཡས་སུ་འཇིག་རྟེན་དབང་ཕྱུག གཡོན་དུ་འཇམ་དཔལ་གཉིས་དམར་པོ་འོད་དཔག་མེད་ཀྱི་ཅོད་པན་ཅན། དམར་ནག་དཀར་བའི་ཞལ་གསུམ། ཕྱག་དྲུག་སོགས་འོད་དཔག་མེད་ལྟར་བསྐྱེད། བྱང་གི་སྣམ་བུའི་གཡས་སུ་སྒྲིབ་སེལ།
གཡོན་དུ་ཀུན་བཟང་གཉིས་ལྗང་ཁུ་དོན་གྲུབ་ཀྱི་ཅོད་པན་ཅན། ལྗང་ནག་དཀར་བའི་ཞལ་གསུམ་ཕྱག་དྲུག་སོགས་དོན་གྲུབ་ལྟར་བསྐྱེད། དེ་ཐམས་ཅད་ཀྱང་ཞི་ཞིང་སྒེག་པའི་ཉམས་དང་ལྡན་པ། རིན་པོ་ཆེའི་རྒྱན་དང་དར་སྣ་ཚོགས་ཀྱི་ན་བཟའ་ཅན། འོད་ཀྱི་དཀྱིལ་འཁོར་གྱི་དབུས་ན་རྡོ་རྗེའི་སྐྱིལ་མོ་ཀྲུང་གིས་བཞུགས་པའོ། ། ཤར་སྒོར་གཤིན་རྗེ་གཤེད་ནག་པོ་རྣམ་སྣང་གི་ཅོད་པན་ཅན། ནག་དཀར་དམར་བའི་ཞལ་གསུམ་ཕྱག་དྲུག་གི་གཡས་ན་དབྱུག་པ། འཁོར་ལོ་རྡོ་རྗེ། གཡོན་ཐུགས་ཀར་སྡིགས་མཛུབ་དང་བཅས་པས་ཞགས་པ་དང་དྲིལ་བུ་དགྲ་སྟ་འཛིན་པ། ལྷོ་སྒོར་ཤེས་རབ་མཐར་བྱེད་དཀར་པོ་རིན་འབྱུང་གི་ཅོད་པན་ཅན།
དཀར་ནག་དམར་བའི་ཞལ་གསུམ་ཕྱག་དྲུག་གི་གཡས་ན་རྡོ་རྗེ། རྡོ་རྗེས་མཚན་པའི་དབྱུག་པ་དཀར་པོ། རལ་གྲི། གཡོན་སྔ་མ་དང་འདྲ་བ། ནུབ་སྒོར་རྟ་མགྲིན་དམར་པོ་འོད་དཔག་མེད་ཀྱི་ཅོད་པན་ཅན། དམར་ནག་དཀར་བའི་ཞལ་གསུམ་ཕྱག་དྲུག་གི་གཡས་ན་པདྨ་རལ་གྲི། གཏུན་ཤིང་། གཡོན་དྲིལ་བུ་སྙེམས་པ་དང་བཅས་པས་དཀུར་བརྟེན་པ་དང་། དགྲ་སྟ་ཞགས་པ་འཛིན་པ། བྱང་སྒོར་བགེགས་མཐར་བྱེད་སྔོན་པོ་དོན་གྲུབ་ཀྱི་ཅོད་པན་ཅན།
སྔོ་དཀར་དམར་བའི་ཞལ་གསུམ་ཕྱག་དྲུག་གི་གཡས་སྣ་ཚོགས་རྡོ་རྗེ་འཁོར་ལོ་གཏུན་ཤིང་། གཡོན་གཤིན་རྗེའི་གཤེད་དང་འདྲ། ཤར་ལྷོར་མི་གཡོ་བ་ནག་པོ་རྣམ་སྣང་གི་ཅོད་པན་ཅན། ནག་དཀར་དམར་བའི་ཞལ་གསུམ་ཕྱག་དྲུག་གི་གཡས་རལ་གྲི་རྡོ་རྗེ་འཁོར་ལོ། གཡོན་ཐུགས་ཀར་སྡིགས་མཛུབ་དང་། དགྲ་སྟ་ཞགས་པ་འཛིན་པ། ལྷོ་ནུབ་ཏུ་འདོད་རྒྱལ་སྔོན་པོ་རིན་འབྱུང་གི་ཅོད་པན་ཅན། སྔོ་དཀར་དམར་བའི་ཞལ་གསུམ་ཕྱག་དྲུག་གི་དང་པོ་གཉིས་ཧཱུྃ་མཛད་ཀྱི་ཕྱག་རྒྱ་འཆིང་བ། གཡས་ལྷག་མས་རྡོ་རྗེ་རལ་གྲི། གཡོན་ལྷག་མས་ཞགས་པ་ལྕགས་ཀྱུ་འཛིན་པ།
ནུབ་བྱང་དུ་དབྱུག་སྔོན་ཅན་སྔོན་པོ་འོད་དཔག་མེད་ཀྱི་ཅོད་པན་ཅན། སྔོ་དཀར་དམར་བའི་ཞལ་གསུམ་ཕྱག་དྲུག་གི་གཡས་ན་རྡོ་རྗེས་མཚན་པའི་དབྱུག་པ་སྔོན་པོ་རལ་གྲི་འཁོར་ལོ། གཡོན་ཐུགས་ཁར་སྡིགས་མཛུབ་དང་བཅས་པས་ཞགས་པ་པདྨ་དགྲ་སྟ་འཛིན་པ། བྱང་ཤར་དུ་སྟོབས་པོ་ཆེ་སྔོན་པོ་དོན་འགྲུབ་ཀྱི་ཅོད་པན་ཅན། སྔོ་དཀར་དམར་བའི་ཞལ་གསུམ་ཕྱག་དྲུག་གི་གཡས་ན་རྡོ་རྗེས་མཚན་པའི་དབྱུག་པ་ནག་པོ། རྡོ་རྗེ་འཁོར་ལོ། གཡོན་ཐུགས་ཀར་སྡིགས་མཛུབ་དང་བཅས་པས་ཞགས་པ། རྩེ་གསུམ་དགྲ་སྟ་འཛིན་པ། སྟེང་དུ་གཙུག་ཏོར་འཁོར་ལོས་བསྒྱུར་བ་སྔོན་པོ་མི་བསྐྱོད་པའི་ཅོད་པན་ཅན། སྔོ་དཀར་དམར་བའི་ཞལ་གསུམ།
ཕྱག་དྲུག་གི་དང་པོ་གཉིས་ཀྱིས་གཙུག་ཏོར་གྱི་ཕྱག་རྒྱ་སྤྱི་བོར་མཛད་པ། གཡས་ལྷག་མས་རྡོ་རྗེ་པདྨ། གཡོན་ལྷག་མས་སྡིགས་མཛུབ་དང་རལ་གྲི་འཛིན་པ། འོག་ཏུ་གནོད་མཛེས་སྔོན་པོ་མི་བསྐྱོད་པའི་ཅོད་པན་ཅན། སྔོ་དཀར་དམར་བའི་ཞལ་གསུམ་ཕྱག་དྲུག་གི་གཡས་རྡོ་རྗེ་འཁོར་ལོ། རིན་ཆེན། གཡོན་ཐུགས་ཀར་སྡིགས་མཛུབ་དང་བཅས་པས་ཞགས་པ་པདྨ་རལ་གྲི་འཛིན་པ། ཁྲོ་བོ་ཐམས་ཅད་ཀྱང་སྨ་ར་དང་སྨིན་མ་དང་དབུ་སྐྲ་དམར་སེར་གྱེན་དུ་བརྫེས་པ། ཞལ་རྣམ་པར་འགྱུར་ཞིང་དམར་ལ་ཟླུམ་པའི་སྤྱན་གསུམ་དང་ལྡན་པ། མཆེ་བ་རྣོན་པོ་གཙིགས་ཤིང་།
ཧ་ཧའི་གད་རྒྱངས་སྒྲོག་པ། གསུས་ཁྱིམ་ཆེ་ཞིང་འཕྱང་བ། རིན་པོ་ཆེ་དང་ཀླུ་ཆེན་པོ་བརྒྱད་ཀྱིས་བརྒྱན་པ། སྟག་གི་པགས་པའི་ཤམ་ཐབས་ཅན། པདྨ་དང་ཉི་མའི་སྟེང་ན་གཡོན་བརྐྱངས་ཀྱི་སྟབས་ཀྱིས་ཡེ་ཤེས་ཀྱི་མེ་འབར་བའི་དབུས་ན་བཞུགས་པ། ཞེས་བརྗོད་ཅིང་བསམ་པ་སྟེ། ལྷག་མོས་ཀྱི་རང་བཞིན་བསྒོམ་པའོ། ། དེ་ནས། ལྷ་སོ་སོའི་ཐུགས་ཁ་ནས་འོད་ཟེར་འཕྲོས། སེམས་ཅན་ཐམས་ཅད་བཀུག
དཀྱིལ་འཁོར་གྱི་སྒོ་བཞི་ནས་རྡོ་རྗེ་སེམས་དཔའི་འཇུག་པས་ཞུགས་ཏེ། ལྷ་རྣམས་ཀྱི་སྐུ་མཐོང་བས་སྒྲིབ་པ་དག བྱང་ཆུབ་སེམས་ཀྱི་འོད་ཟེར་གྱི་དབང་བསྐུར་བས། རྡོ་རྗེ་སེམས་དཔའི་བྱིན་རླབས་ཀྱིས་རྒྱུད་རྣམ་པར་དག་ནས་དེ་བཞིན་གཤེགས་པ་ཐམས་ཅད་ཀྱི་བདེ་བ་དང་ཡིད་བདེ་བ་ཐོབ་པས་རྡོ་རྗེ་སེམས་དཔར་གྱུར་ནས་རང་རང་གི་ཞིང་དུ་གཤེགས་པར་གྱུར། ཅེས་བརྗོད་ཅིང་བསམ་པ་ལྷག་མོས་ཀྱི་མཛད་པའོ། ། གཉིས་པ་རྣལ་འབྱོར་བཞིའི་དང་པོ་རྣལ་འབྱོར་ནི། རང་གི་སྙིང་གའི་འོད་ཟེར་གྱིས་ལྷ་རྣམས་གདན་དང་བཅས་པ་སྤྱན་དྲངས་ཏེ། རང་གི་ལུས་ཀྱི་གནས་སོ་སོར་འཁོད་པ་ནི། སྤྱི་བོར་རྣམ་པར་སྣང་མཛད། མགྲིན་པར་འོད་དཔག་མེད།
སྙིང་ཁར་མི་བསྐྱོད་པ། ལྟེ་བར་རིན་ཆེན་འབྱུང་ལྡན། བརླ་རྩར་དོན་ཡོད་གྲུབ་པ། ལྟེ་བར་སྤྱན་མ། སྙིང་གར་མཱ་མ་ཀཱི། མགྲིན་པར་གོས་དཀར་མོ། སྤྱི་བོར་སྒྲོལ་མ། མིག་ཏུ་སའི་སྙིང་པོ། རྣ་བར་ཕྱག་རྡོར། སྣར་ནམ་མཁའི་སྙིང་པོ།
ལྕེར་འཇིག་རྟེན་དབང་ཕྱུག སྙིང་ཁར་འཇམ་དབྱངས། རྡོ་རྗེའི་སྒོར་སྒྲིབ་སེལ། ཚིགས་མཚམས་རྣམས་སུ་ཀུན་བཟང་། སྤྱི་གཙུག་ཏུ་བྱམས་པ། མིག་གི་སྒོར་གཟུགས་རྡོ་རྗེ་མ། རྣ་བར་སྒྲ་རྡོ་རྗེ་མ། སྣར་དྲི་རྡོ་རྗེ་མ། ལྕེར་རོ་རྡོ་རྗེ་མ། རྡོ་རྗེའི་སྒོར་རེག་རྡོ་རྗེ་མ།
ལག་པ་གཡས་པར་གཤིན་རྗེའི་གཤེད། གཡོན་པ་གཞན་གྱིས་མི་ཐུབ་པ། ཁར་རྟ་མགྲིན། རྡོ་རྗེར་བདུད་རྩི་འཁྱིལ་པ། དཔུང་པ་གཡས་པར་མི་གཡོ་བ། གཡོན་པར་འདོད་རྒྱལ། པུས་མོ་གཡས་པར་དབྱུག་སྔོན་ཅན། གཡོན་པར་སྟོབས་པོ་ཆེ། སྤྱི་བོར་གཙུག་ཏོར་འཁོར་ལོས་བསྒྱུར་བ། རྐང་མཐིལ་གཉིས་སུ་གནོད་མཛེས་རྒྱལ་པོ་རྣམས་རང་གི་ཕུང་པོ་དང་།
ཁམས་དང་། སྐྱེ་མཆེད་རྣམས་ངོ་བོ་དབྱེར་མེད་པར་གྱུར་ཏེ། རང་གི་ལུས་དེ་བཞིན་གཤེགས་པ་ཐམས་ཅད་ཀྱི་རྡུལ་ཕྲ་རབ་ལས་གྲུབ་པའི་ལུས་ཀྱི་དཀྱིལ་འཁོར་དུ་གྱུར། ཅེས་བརྗོད་ཅིང་བསམ་པ་ལྷག་མོས་ལུས་ལ་བསྡུ་བའོ། ། དེ་ནས། ལུས་ཀྱི་རྣམ་སྣང་། སྤྱན་མ། གཟུགས་རྡོ་རྗེ། བྱམས་པ། སའི་སྙིང་པོ།
གཤིན་རྗེའི་གཤེད། མི་གཡོ་བ་རྣམས་འོད་གསལ་དུ་ཐིམ། རིན་འབྱུང་། མཱ་མ་ཀཱི། ཕྱག་རྡོར། སྒྲ་རྡོ་རྗེ། གཞན་གྱིས་མི་ཐུབ་པ། འདོད་རྒྱལ་རྣམས་འོད་གསལ་དུ་ཐིམ། འོད་དཔག་མེད། གོས་དཀར་མོ།
དྲི་རྡོ་རྗེ། ནམ་སྙིང་། རྟ་མགྲིན། དབྱུག་སྔོན་ཅན་རྣམས་འོད་གསལ་དུ་ཐིམ། དོན་གྲུབ། སྒྲོལ་མ། འཇིག་རྟེན་དབང་ཕྱུག རོ་རྡོ་རྗེ། སྒྲིབ་སེལ། ཀུན་བཟང་།
བགེགས་མཐར་བྱེད། སྟོབས་པོ་ཆེ་རྣམས་འོད་གསལ་དུ་ཐིམ། སྟེང་འོག་གི་ཁྲོ་བོ་གཉིས། རེག་རྡོ་རྗེ་དང་བཅས་པ་འཇམ་དཔལ་ལ་ཐིམ། འཇམ་དཔལ་གཙོ་བོ་མི་བསྐྱོད་པ་ལ་ཐིམ། དེ་ཡང་འོད་གསལ་དུ་ཐིམ་ཞེས་བརྗོད་ཅིང་བསམ་པ་ལྷག་མོས་དོན་དམ་པའི་དཀྱིལ་འཁོར་བསྡུ་བའོ། ། ཨོཾ་ཤུ་ནྱཱ་ཏ་ཛྙཱ་ན་བཛྲ་སྭ་བྷཱ་ཝ་ཨཏྨ་ཀོ྅ཧཾ། ཐམས་ཅད་སྟོང་པ་འོད་གསལ་འཁོར་འདས་དེ་བཞིན་ཉིད་དུ་གྱུར། ཅེས་བརྗོད་ཅིང་བསྒོམ་པ་དེ་བཞིན་ཉིད་ལས་བྱང་ཆུབ་པའོ། ། སྟོང་པའི་ངང་ལས་གཞལ་ཡས་ཁང་གི་དབུས་ཀྱི་ནམ་མཁར་ཧཱུྃ་སྔོན་པོ་ལས་ཉི་མའི་དཀྱིལ་འཁོར།
དེའི་སྟེང་དུ་ཨོཾ་དཀར་པོ་ལས་ཟླ་བའི་དཀྱིལ་འཁོར། དེའི་སྟེང་དུ་ཨཱཿདམར་པོ་ལས་པདྨ་དམར་པོ་འདབ་མ་བརྒྱད་པ། དེའི་སྟེང་དུ་ཨོཾ་ཨཱཿཧཱུྃ་རྣམས་སྟེང་ནས་སྟེང་དུ་བརྩེགས་པ། ཡིག་འབྲུ་གསུམ་དང་པདྨ་ཡས་མར་ཐིམ། ཉི་མ་མས་ཡར་ཐིམ་སྟེ། ཐམས་ཅད་འདུས་པ་ཟླ་བའི་དཀྱིལ་འཁོར་ཆ་ཤས་ཡོངས་སུ་རྫོགས་པ་ཉ་གང་བ་ལྟ་བུར་གྱུར། དེ་ལས་འོད་འཕྲོས་ཕྱི་ནང་སྣོད་བཅུད་ཐམས་ཅད་བསྡུས་ནས་ཟླ་བ་ལ་ཐིམ་པས། རང་གི་འོད་གསལ་བའི་བདག་ཉིད་དུ་གྱུར། ཨོཾ་དྷརྨཱ་དྷ་ཏུ་སྭ་བྷཱ་ཝ་ཨཱཏྨ་ཀོ྅ཧཾ། ཞེས་བརྗོད་ཅིང་བསམ་པ་ཟླ་བ་ལས་བྱང་ཆུབ་པའོ། །
གཉིས་པ་རྗེས་སུ་རྣལ་འབྱོར་ནི། ཟླ་བའི་སྟེང་དུ་ཨོཾ་ཨཱཿཧཱུྃ། ཞེས་བརྗོད་ཅིང་བསམ་པ་ས་བོན་ལས་བྱང་ཆུབ་པའོ། ། དེ་ལས་འོད་འཕྲོས་ཕྱོགས་བཅུ་ནས་རིགས་ལྔ་འཁོར་བཅས་སྤྱན་དྲངས་ཏེ། ཡིག་འབྲུ་གསུམ་ལ་ཐིམ་པས། རྡོ་རྗེ་དཀར་པོ་རྩེ་ལྔ་པ་ཨོཾ་ཨཱཿཧཱུྃ་གིས་མཚན་པར་གྱུར། བཛྲ་ཨཏྨ་ཀོ྅ཧཾ་ཞེས་བརྗོད་ཅིང་བསམ་པ་ཕྱག་མཚན་ལས་བྱང་ཆུབ་པའོ། ། རྡོ་རྗེ་ཨོཾ་ཨཱཿཧཱུྃ་དང་བཅས་པ་ཡོངས་སུ་གྱུར་པ་ལས། བདག་ཉིད་དང་པོའི་མགོན་པོ་སྐུ་མདོག་དཀར་པོ་ཞལ་གཅིག་ཕྱག་གཉིས་ཀྱིས་རྡོ་རྗེ་དང་དྲིལ་བུ་འཛིན་པ་པདྨ་དང་ཟླ་བའི་གདན་ལ་རྡོ་རྗེའི་སྐྱིལ་ཀྲུང་གིས་བཞུགས་པ། མཚན་དཔེས་སྤྲས་ཤིང་ལོངས་སྤྱོད་རྫོགས་པའི་སྐུ་ཅན་དུ་གྱུར།
ཅེས་བརྗོད་ཅིང་བསམ་པ་སྐུ་རྫོགས་པ་ལས་བྱང་ཆུབ་པའོ། ། གསུམ་པ་ཤིན་ཏུ་རྣལ་འབྱོར་ནི། དང་པོའི་མགོན་པོའི་ཐུགས་ཁ་ནས་མི་བསྐྱོད་པ་སྤྲོས། དེས་ནམ་མཁའི་ཁམས་ཐམས་ཅད་ཁྱབ་པར་བྱས། སེམས་ཅན་ཞེ་སྡང་ཅན་རྣམས་ཀྱི་ཞེ་སྡང་གི་སྡིག་སྒྲིབ་པ་སྦྱངས། སླར་སྐུ་གཅིག་ཏུ་གྱུར་པ་བདག་ཉིད་ལ་རྗེས་སུ་ཞུགས་པས་བདག་ཉིད་སྤྲུལ་པའི་སྐུ་རྡོ་རྗེ་སེམས་དཔའ། སྐུ་མདོག་སྔོན་པོ་སྔོ་དཀར་དམར་བའི་ཞལ་གསུམ་ཕྱག་དྲུག་གི་གཡས་ན་རྡོ་རྗེ་འཁོར་ལོ་པདྨ། གཡོན་དྲིལ་བུ་རིན་ཆེན་རལ་གྲི་འཛིན་པ། ཞབས་གཉིས་རྡོ་རྗེའི་དཀྱིལ་ཀྲུང་གིས་བཞུགས་པ། ཞེས་བརྗོད་ཅིང་བསམ་པ་ནི་སྤྲུལ་སྐུར་བསྒྱུར་བའོ། །
དེའི་ལུས་ཀྱི་མདུན་རྒྱབ་དང་གཡས་གཡོན་གཉིས་ཏེ་བཞི་གཞལ་ཡས་ཁང་གྲུ་བཞི། རླུང་རྒྱུ་བའི་བུ་ག་བཞི་ནི་སྒོ་བཞི། སྣ་རྩེ་བཞི་ནི་རྟ་བབས་བཞི། རླུང་ལྔ་ནི་རྩིག་པ་ལྔ། ལྕེའི་རྣམ་ཤེས་རིན་ཆེན་ཕ་གུ། རྒྱུ་མ་དྲ་བ། རྒྱུས་པ་དྲ་བ་ཕྱེད་པ། བྱང་སེམས་དཀར་པོ་ཟླ་ཕྱེད། མིག་གི་རྣམ་ཤེས་མེ་ལོང་། རྣ་བའི་རྣམ་ཤེས་བ་དན།
སྣའི་རྣམ་ཤེས་མེ་ཏོག་གི་འཕྲེང་བ། ལུས་ཀྱི་རྣམ་ཤེས་དར་འཕན། མིག་རྟ་བབས་ཀྱི་སྟེང་གི་ཆོས་ཀྱི་འཁོར་ལོའི་མཚན་མ། ཡིད་ཀྱི་རྣམ་ཤེས་རི་དྭགས། སྣ་རྟ་བབས་ལ་གནས་པའི་བ་དན། ལྕེ་དྲིལ་བུ། རྣ་བ་སྒོ་དང་སྒོ་ཁྱུད་ཀྱི་མཚམས་དང་། ཟུར་གྱི་རྡོ་རྗེ་རིན་པོ་ཆེ། ལུས་ཀྱི་ཚོགས་རྣམས་རྔ་ཡབ་ལ་སོགས་པ་གཞལ་ཡས་ཁང་གི་རྒྱན། རྐང་བརྒྱད་ནི་ཀ་བ་བརྒྱད།
ཡིད་དབང་དབུས་ཀྱི་པདྨ། ལྟོ་བ་བུམ་པ་སྟེ། རྡོ་རྗེ་འཆང་གི་ལུས་རང་བཞིན་གྱིས་གྲུབ་པའི་དཀྱིལ་འཁོར་དུ་གྱུར་པའི་སྤྱི་བོར་གཟུགས་ཕུང་གི་ངོ་བོ་ཨོཾ། མགྲིན་པར་འདུ་ཤེས་ཀྱི་ངོ་བོ་ཨཱཿ སྙིང་ཁར་རྣམ་ཤེས་ཀྱི་ངོ་བོ་ཧཱུྃ། ལྟེ་བར་ཚོར་བའི་ངོ་བོ་སྭཱ། བརླ་རྩར་འདུ་བྱེད་ཀྱི་ངོ་བོ་ཧཱ། ལྟེ་བར་ས་ཁམས་ཀྱི་ངོ་བོ་ལཾ། སྙིང་ཁར་ཆུ་ཁམས་ཀྱི་ངོ་བོ་མཱཾ། མགྲིན་པར་མེ་ཁམས་ཀྱི་ངོ་བོ་པཱཾ།
སྤྱི་བོར་རླུང་ཁམས་ཀྱི་ངོ་བོ་ཏཾ། མིག་ཏུ་མིག་དབང་གི་ངོ་བོ་ཐིཾལ། རྣ་བར་རྣ་བའི་དབང་པོའི་ངོ་བོ་ཨོཾ། སྣར་སྣའི་དབང་པོའི་ངོ་བོ་ཨོཾ། ལྕེར་ལྕེའི་དབང་པོའི་ངོ་བོ་ཨོཾ། སྙིང་ཁར་ཡིད་དབང་གི་ངོ་བོ་ཧཱུྃ། རྡོ་རྗེའི་སྒོར་ལུས་དབང་གི་ངོ་བོ་ཨོཾ། ཚིགས་རྣམས་སུ་ཚིགས་མཚམས་ཀྱི་ངོ་བོ་སཾ། སྤྱི་གཙུག་ཏུ་རྩ་རྒྱུས་ཀྱི་ངོ་བོ་མཱེཾ། མིག་གི་སྒོར་གཟུགས་ཀྱི་ངོ་བོ་ཛཿ
རྣ་བར་སྒྲའི་ངོ་བོ་ཧཱུྃ། སྣར་དྲིའི་ངོ་བོ་བཾ། ལྕེར་རོའི་ངོ་བོ་ཧོཿ རྡོ་རྗེའི་སྒོར་རེག་བྱའི་ངོ་བོ་ཁཾ། ལག་པ་གཡས་པར་གཡས་པའི་ངོ་བོ་ཧཱུྃ། གཡོན་པར་གཡོན་པའི་ངོ་བོ་ཧཱུྃ། ཁར་ཁའི་ངོ་བོ་ཧཱུྃ། རྡོ་རྗེར་རྡོ་རྗེའི་ངོ་བོ་ཧཱུྃ། དཔུང་པ་གཡས་པར་གཡས་པའི་ངོ་བོ་ཧཱུྃ། གཡོན་པར་གཡོན་པའི་ངོ་བོ་ཧཱུྃ།
པུས་མོ་གཡས་པར་གཡས་པའི་ངོ་བོ་ཧཱུྃ། གཡོན་པར་གཡོན་པའི་ངོ་བོ་ཧཱུྃ། སྤྱི་བོར་སྤྱི་བོའི་ངོ་བོ་ཧཱུྃ། རྐང་མཐིལ་གཉིས་སུ་རྐང་མཐིལ་གྱི་ངོ་བོ་ཧཱུྃ་སྟེ། རང་གི་ཕུང་ཁམས་སྐྱེ་མཆེད་ཐམས་ཅད་ལྷའི་ངོ་བོར་གྱུར། ཅེས་བརྗོད་ཅིང་དེ་རྣམས་ལྷའི་ངོ་བོར་བསམ་པ་བསྡུས་པའི་ཚུལ་གྱིས་ལུས་དཀྱིལ་བསྒོམ་པའོ། ། བཞི་པ་རྣལ་འབྱོར་ཆེན་པོ་ནི། རང་གི་སྤྱི་བོར་ཟླ་བ་ལ་གནས་པའི་ཨོཾ་དཀར་པོ་འོད་ཟེར་ལྔ་འཕྲོ་བ། དེ་ལས་སྤྱན་མའི་ཚོགས་སྤྲོས། དེ་དག་གིས་རང་བཞིན་གྱི་གནས་ནས་རྣམ་སྣང་སྤྱན་མ་དང་སྙོམས་པར་འཇུག་པ་དཔག་ཏུ་མེད་པ་སྤྱན་དྲངས་ཏེ།
ནམ་མཁའ་ཁྱབ་པར་གང་བའི་དབུས་སུ། གཙོ་བོ་སྐུ་རྡོ་རྗེ་མཚན་དཔེས་སྤྲས་པའི་མདུན་དུ་བདག་ཉིད་འདུག་སྟེ། དཔལ་ལྡན་སངས་རྒྱས་སྐུ་འཆང་བ། ། རྡོ་རྗེ་མི་ཕྱེད་གསུམ་བསྒོམས་པས། ། དེང་བདག་བྱིན་གྱིས་བརླབས་ནས་སུ། ། རྡོ་རྗེའི་སྐུས་ནི་མཛད་དུ་གསོལ། ། ཕྱོགས་བཅུར་བཞུགས་པའི་སངས་རྒྱས་རྣམས། ། རྡོ་རྗེ་མི་ཕྱེད༞ དེང་བདག༞ རྡོ་རྗེའི་སྐུས༞ ཞེས་གཙོ་འཁོར་ཐམས་ཅད་ལ་གསོལ་བ་བཏབ་པས། རྣམ་སྣང་འཁོར་བཅས་བདག་གི་སྤྱི་གཙུག་ནས་ཞུགས་པས་རང་གི་ལུས་སྐུ་རྡོ་རྗེའི་རང་བཞིན་དུ་གྱུར། སངས་རྒྱས་ཀུན་གྱི་སྐུ་གང་ཡིན། །
ཕུང་པོ་ལྔ་ཡིས་རབ་བསྐངས་ནས། ། སངས་རྒྱས་སྐུ་ཡི་ངོ་བོ་ཡིས། ། བདག་ཀྱང་དེ་དང་འདྲ་བར་ཤོག ། ཨོཾ་སརྦ་ཏ་ཐཱ་ག་ཏ་་་་་་དེ་བཞིན་གཤེགས་པ་ཐམས་ཅད་ཀྱི། ཀཱ་ཡ་བཛྲ་་་་་་སྐུ་རྡོ་རྗེ། སྭ་བྷ་ཝ་ཨཱཏྨ་ཀོ྅ཧཾ།་་་་་ རང་བཞིན་གྱི་བདག་ཉིད་ཅན་ཡིན། ཞེས་བརྗོད་ཅིང་ང་རྒྱལ་བཟུང་བ་སོགས་སྐུ་བྱིན་གྱིས་བརླབས་པའོ། ། ལྕེར་པདྨ་ལ་གནས་པའི་ཨཱཿདམར་པོ་འོད་ཟེར་ལྔ་འཕྲོ་བ། དེ་ལས་གོས་དཀར་མོའི་ཚོགས་སྤྲོས།
དེ་དག་གིས་རང་བཞིན་གྱི་གནས་དང་འོད་དཔག་མེད་གོས་དཀར་མོ་དང་སྙོམས་པར་འཇུག་པ་དཔག་ཏུ་མེད་པ་སྤྱན་དྲངས་ཏེ། ནམ་མཁའ་ཁྱབ་པར་གང་བའི་དབུས་སུ། གཙོ་བོ་གསུང་རྡོ་རྗེ་མཚན་དཔེས་སྤྲས་པའི་མདུན་དུ་བདག་ཉིད་འདུག་སྟེ། ཆོས་ཀྱི་གསུང་ལམ་དཔལ་ལྡན་པ། ། རྡོ་རྗེ་མི་ཕྱེད་གསུམ་བསྒོམས་པས། ། དེང་བདག་བྱིན་གྱིས་བརླབས་ནས་སུ། ། རྡོ་རྗེ་གསུང་གིས་མཛད་དུ་གསོལ། ། ཕྱོགས་བཅུར་བཞུགས་པའི་སངས་རྒྱས་རྣམས། ། རྡོ་རྗེ་མི་ཕྱེད༞ དེང་བདག༞ རྡོ་རྗེ་གསུང༞ ཞེས་གཙོ་འཁོར་ཐམས་ཅད་ལ་གསོལ་བ་བཏབ་པས། འོད་དཔག་མེད་འཁོར་བཅས་བདག་གི་མགྲིན་པ་ནས་ཞུགས་པས།
རང་གི་ངག་གསུང་རྡོ་རྗེའི་རང་བཞིན་དུ་གྱུར། རྡོ་རྗེ་ཆོས་ཀྱི་གསུང་གང་ཡིན། ། ངེས་པའི་ཚིག་ནི་ཕུན་སུམ་ཚོགས། ། བདག་གི་ཚིག་ཀྱང་དེ་འདྲ་ཞིང་། ། ཆོས་འཛིན་པ་དང་འདྲ་བར་ཤོག ། ཨོཾ་སརྦ་ཏ་ཐཱ་ག་ཏ་ཝཱཀྐཱ་བཛྲ་་་་་་གསུང་རྡོ་རྗེ། སྭ་བྷཱ་ཝ་ཨཏྨ་ཀོ྅ཧཾ། ཞེས་བརྗོད་ཅིང་ང་རྒྱལ་བཟུང་བ་སོགས་གསུང་བྱིན་གྱིས་བརླབས་པའོ། ། སྙིང་ཁར་ཉི་མ་ལ་གནས་པའི་ཧཱུྃ་སྔོན་པོ་འོད་ཟེར་ལྔ་འཕྲོ་བ། དེ་ལས་མཱ་མ་ཀཱིའི་ཚོགས་སྤྲོས།
དེ་དག་གིས་རང་བཞིན་གྱི་གནས་ནས་མི་བསྐྱོད་པ་མཱ་མ་ཀཱི་དང་སྙོམས་པར་འཇུག་པ་དཔག་ཏུ་མེད་པ་སྤྱན་དྲངས་ཏེ། ནམ་མཁའ་ཁྱབ་པར་གང་བའི་དབུས་སུ། གཙོ་བོ་ཐུགས་རྡོ་རྗེ་མཚན་དཔེས་སྤྲས་པའི་མདུན་དུ་བདག་ཉིད་འདུག་སྟེ། དཔལ་ལྡན་རྡོ་རྗེ་ཐུགས་འཆང་བ། ། རྡོ་རྗེ་མི་ཕྱེད་གསུམ་བསྒོམས་པས། ། དེང་བདག་བྱིན་གྱིས་བརླབས་ནས་སུ། ། རྡོ་རྗེའི་ཐུགས་ཀྱིས་མཛད་དུ་གསོལ། ། ཕྱོགས་བཅུར་བཞུགས་པའི་སངས་རྒྱས་རྣམས། ། རྡོ་རྗེ་མི་ཕྱེད༞ དེང་བདག༞ རྡོ་རྗེ་ཐུགས༞ ཞེས་གཙོ་འཁོར་ཐམས་ཅད་ལ་གསོལ་བ་བཏབ་པས་མི་བསྐྱོད་པ་འཁོར་བཅས་བདག་གི་སྙིང་ཁ་ནས་ཞུགས་པས། རང་གི་སེམས་ཐུགས་རྡོ་རྗེའི་རང་བཞིན་དུ་གྱུར།
ཀུན་ཏུ་བཟང་པོའི་ཐུགས་གང་ཡིན། ། གསང་བའི་དབང་པོ་བློ་ལྡན་པ། ། བདག་ཀྱང་དེ་དང་འདྲ་འགྱུར་ཞིང་། ། རྡོ་རྗེ་འཛིན་དང་མཚུངས་པར་ཤོག ། ཨོཾ་སརྦ་ཏ་ཐཱ་ག་ཏ་ཙིཏྟ་བཛྲ་་་་་་ཐུགས་རྡོ་རྗེ། སྭ་བྷ་ཝ་ཨཱཏྨ་ཀོ྅ཧཾ། ཞེས་བརྗོད་ཅིང་ང་རྒྱལ་བཟུང་བ་སོགས་ཐུགས་བྱིན་གྱིས་བརླབས་པའོ། ། བདག་ཉིད་རྡོ་རྗེ་འཆང་ཆེན་པོའི་སྐུ་གསུང་ཐུགས་དབྱེར་མི་ཕྱེད་པའི་རང་བཞིན་དུ་གྱུར། ཨོཾ་སརྦ་ཏ་ཐཱ་ག་ཏ་ཀཱ་ཡ་ཝཱཀྐ་ཙིཏྟ་བཛྲ་སྭ་བྷཱ་ཝ་ཨཏྨ་ཀོ྅ཧཾ། ཞེས་བརྗོད་ཅིང་ང་རྒྱལ་བཟུང་སྟེ་སྒོ་གསུམ་བྱིན་གྱིས་བརླབས་པའོ། །
རང་གི་སྙིང་ཁའི་ཧཱུྃ་གི་འོད་ཟེར་གྱིས་ཡེ་ཤེས་སེམས་དཔའ་སྤྱན་དྲངས། ཧཱུྃ་ལ་ཐིམ། དེ་ཡོངས་སུ་གྱུར་པ་ལས། སྙིང་ཁར་ཟླ་བ་ལ་གནས་པའི་རང་འདྲ་བའི་ཡེ་ཤེས་སེམས་དཔའ། གསུང་ལོངས་སྐུའི་བདག་ཉིད་ཅན་ཡུངས་ཀར་གྱི་ཚད་ཙམ། དེའི་ཐུགས་ཀར་ཉི་མའི་སྟེང་དུ། རྡོ་རྗེ་སྔོན་པོའི་ལྟེ་བར་ཐུགས་ཆོས་སྐུའི་ངོ་བོ་ཏིང་ངེ་འཛིན་སེམས་དཔའ་ཧཱུྃ་ནག་པོ་འོད་འབར་བ་ཞེས་བརྗོད་ཅིང་བསམ། རང་གི་སྤྱི་གཙུག་ཏུ་རྡོ་རྗེ་འཆང་སྐུ་མདོག་དཀར་པོ་ཞལ་གཅིག་ཕྱག་གཉིས་པ་རང་འདྲའི་ཤེས་རབ་མ་ལ་འཁྱུད་པ། རྡོ་རྗེའི་སྐྱིལ་ཀྲུང་གིས་བཞུགས་པ་སྙོམས་འཇུག་མཛད་དེ། བདུད་རྩི་འཛག་པས།
སེམས་དཔའ་གསུམ་ཚིམ་ཞིང་མཉེས་པར་གྱུར། ཅེས་བརྗོད་ཅིང་བསམ་པ་ནི་སེམས་པ་གསུམ་བརྩེགས་བསྒོམ་པའོ། ། གསུམ་པ་རྗེས་ཆགས་ཀྱི་ཏིང་ངེ་འཛིན་ནི། རང་གི་སྙིང་ཁ་ནས་ཡེ་ཤེས་ཀྱི་ཕྱག་རྒྱ་ཕྱུང་སྟེ། དེ་ཁཾ་ལས་རྡོ་རྗེ། དེ་ལས་རེག་རྡོ་རྗེ་མ་སྔོན་མོ་སོགས། ཞལ་ཕྱག་རྣམས་གོང་བཞིན་གསལ་བཏབ། དེའི་སྤྱི་བོར་གཟུགས་ཕུང་གི་ངོ་བོ་ཨོཾ་ཞེས་པ་ནས། སྤྱི་བོར་རླུང་ཁཾ་གི་ངོ་བོ་ཏཾ་ཞེས་པའི་བར་དང་། ས་སྙིང་ལ་སོགས་སེམས་དཔའ་བརྒྱད་མི་འགོད་པར་མིག་གི་སྒོར་གཟུགས་ཀྱི་ངོ་བོ་ཛཱཿནས་རྡོ་རྗེའི་ཚབ་ཏུ་བྷ་གའི་རྩེ་མོར་རེག་བྱའི་ངོ་བོ་ཁཾ་ཞེས་འདོན་པ་བསྒྱུར།
ལག་པ་གཡས་པར་གཡས་པའི་ངོ་བོ་ཧཱུྃ། ཞེས་པ་ནས་རྐང་མཐིལ་གཉིས་སུ་རྐང་མཐིལ་གྱི་ངོ་བོ་ཧཱུྃ་སྟེ་དེ་ཐམས་ཅད་ཀྱང་ལྷའི་ངོ་བོར་གྱུར། ཅེས་པའི་བར་གོང་བཞིན་བརྗོད་ཅིང་། འོན་ཀྱང་ཁྲོ་བོ་བཅུའི་སྐབས་སུ་རྡོ་རྗེ་ཞེས་པའི་དུས་སུ་བྷ་གར་བྷ་གའི་ངོ་བོ་ཧཱུྃ་ཞེས་བརྗོད། ལྷའི་ངོ་བོར་བསམ་པའི་ཚེ། ལག་པ་གཡས་ལ་སོགས་པའི་གནས་རྣམས་སུ་ཁྲོ་བོ་བཅུའི་ཚབ་རོ་ལངས་མ་ལ་སོགས་པ། ཁྲོ་མོ་བཅུར་བསྒོམ་པ་སྟེ་ཕྱག་རྒྱ་འདུ་བྱ་བའོ། ། རང་གི་གསང་གནས་ཧཱུྃ་ལས་རྡོ་རྗེ་སྔོན་པོ་རྩེ་ལྔ་པ། རྩེ་མོར་ཨོཾ་དཀར་པོས་མཚན་པ། ཡུམ་གྱི་མཁའ་ཨ་ལས་པདྨ་དམར་པོ་འདབ་མ་བརྒྱད་པར་གྱུར།
ཅེས་བརྗོད་ཅིང་བསམ་ལ་རྡོ་རྗེ་པདྨ་འདུ་བྱ་བའོ། ། ཡབ་ཡུམ་སྙོམས་པར་བཞུགས་པས། རྡོ་རྗེ་དང་པདྨའི་ནང་འོད་ཟེར་ལྔས་གང་བས་རང་རིན་འབྱུང་དུ་གྱུར། ཨོཾ་སརྦ་ཏ་ཐཱ་ག་ཏ་ཨ་ནུ་རཱ་ག་ན་བཛྲ་སྭ་བྷ་ཝ་ཨཱཏྨ་ཀོ྅ཧཾ། ཞེས་སྙོམས་པར་བཞུགས་པས་རང་རྡོ་རྗེ་འཆང་དུ་གྱུར། ཧཱུྃ་ཕཊ྄། ལུས་དཀྱིལ་གྱི་ལྷ་ཐིག་ལེར་ཞུ་ནས་པདྨར་བབས་པས། དེ་བཞིན་གཤེགས་པ་ཐམས་ཅད་བྱང་ཆུབ་སེམས་ཀྱིས་མཆོད་པར་གྱུར། ཨོཾ་སརྦ་ཏ་ཐཱ་ག་ཏ་པཱུ་ཛ་བཛྲ་སྭ་བྷཱ་ཝ་ཨཱཏྨ་ཀོ྅ཧཾ། ཞེས་བརྗོད་ཅིང་བསྒོམ།
ཅུང་ཟད་མཉམ་པར་གཞག གསུམ་པ་ལས་རྒྱལ་མཆོག་ལ་བརྒྱད་ལས། དང་པོ་ཕྲ་ཐིག་གི་རྣལ་འབྱོར་ནི། རང་གཙོ་བོར་གསལ་བའི་རྩ་ཞལ་གྱི་སྣ་རྩེར་ཐིག་ལེ་ལ་སེམས་ཅུང་ཟད་གཏད་པའོ། ། གཉིས་པ་རྡོ་རྗེའི་བཟླས་པ་ནི། ཡིད་ཀྱིས་འབྲུ་གསུམ་ཅི་ནུས་སུ་བཟླའོ། ། གསུམ་པ་ངག་བཟླས་ནི། ལྷ་རང་རང་གི་ཐུགས་ཀའི་ས་བོན་ལ་བཟླ་བྱའི་སྔགས་ཀྱིས་བསྐོར་བར་བསམ། སྔགས་བཟླ་བའི་ཚེ་ས་བོན་ལས་ལྷ་ཚོགས་སྤྲོས། དེས་འགྲོ་བའི་དོན་བྱས།
སྔགས་དང་ལྷན་ཅིག་ཐུགས་ཀའི་ས་བོན་ལ་ཐིམ་པར་བསམ་མོ། ། བཟླ་བྱའི་སྔགས་ནི། ཨོཾ་ཨཱཿཧཱུྃ། དེ་ཁོ་ན་ཉིད་་་་་་ཅི་མང་བཟླ། ཀྱི་སྙིང་པོའོ། ། ཨོཾ་ཨཱཿབཛྲ་དྷྲྀཀ་ཧཱུྃ་ཧཱུྃ། ཨོཾ་ཨཱཿཛི་ན་ཛིཀ་ཨོཾ་ཧཱུྃ། ཨོཾ་ཨཱཿརཏྣ་དྷྲྀཀ་སྭཱ་ཧཱུྃ། ཨོཾ་ཨཱཿཨཱ་རོ་ལྱིཀ་ཨཱཿཧཱུྃ། ཨོཾ་ཨཱཿཔྲཛྙཱ་དྷཱྀ་ཀ་ཧཱ་ཧཱུྃ།
ཨོཾ་ཨཱཿམོ་ཧཱ་ར་ཏི་ལཾ་ཧཱུྃ། ཨོཾ་ཨཱཿདྭེ་ཥ་ར་ཏི་མཾ་ཧཱུྃ། ཨོཾ་ཨཱཿརཱ་གཱ་ར་ཏི་པཾ་ཧཱུྃ། ཨོཾ་ཨཱཿབཛྲ་ར་ཏི་ཏཱཾ་ཧཱུྃ། ཨོཾ་ཨཱཿརཱུ་པ་བཛྲ་ཛཿཧཱུྃ། ཨོཾ་ཨཱཿཤཔྡ་བཛྲ་ཧཱུྃ་ཧཱུྃ། ཨོཾ་ཨཱཿགནྡྷ་བཛྲ་བཾ་ཧཱུྃ། ཨོཾ་ཨཱཿར་ས་བཛྲ་ཧོཿཧཱུྃ། ཨོཾ་ཨཱཿཔརྵེ་བཛྲ་ཁཾ་ཧཱུྃ། ཨོཾ་ཨཱཿམཻ་ཏྲི་མཻ་ཾཧཱུྃ།
ཨོཾ་ཨཱཿཀྵི་ཏི་གརྦྷ་ཐལཱིཾ་ཧཱུྃ། ཨོཾ་ཨཱཿབཛྲ་པཱ་ཎི་ཨོཾ་ཧཱུྃ། ཨོཾ་ཨཱཿཁ་གརྦྷ་ཨོཾ་ཧཱུྃ། ཨོཾ་ཨཱཿལོ་ཀི་ཤྭ་ར་ཨོཾ་ཧཱུྃ། ཨོཾ་ཨཱཿམཉྫུ་ཤྲཱི་ཧཱུྃ་ཧཱུྃ། ཨོཾ་ཨཱཿསརྦ་ཎི་ཝ་ར་ཎ་བིསྐཾ་བྷི་ནི་ཨོཾ་ཧཱུྃ། ཨོཾ་ཨཱཿས་མནྟ་བྷ་དྲ་སཾ་ཧཱུྃ། ཨོཾ་ཨཱཿཡ་མནྟ་ཀྲྀཏ་ཧཱུྃ་ཧཱུྃ། ཨོཾ་ཨཱཿཔྲཛྙཱ་ན་ཏ་ཀྲྀཏ་ཧཱུྃ་ཧཱུྃ། ཨོཾ་ཨཱཿཔདྨནྟ་ཀྲྀཏ་ཧཱུྃ་ཧཱུྃ།
ཨོཾ་ཨཱཿབིགྷྣཱནྟ་ཀྲྀཏ་ཧཱུྃ་ཧཱུྃ། ཨོཾ་ཨཱཿཨཱ་ཙ་ལ་ཧཱུྃ་ཧཱུྃ། ཨོཾ་ཨཱཿཊཀྐི་རཱ་ཛ་ཧཱུྃ་ཧཱུྃ། ཨོཾ་ཨཱཿནཱི་ལ་དཎྜ་ཧཱུྃ་ཧཱུྃ། ཨོཾ་ཨཱཿམཧཱ་བ་ལ་ཧཱུྃ་ཧཱུྃ། ཨོཾ་ཨཱཿཨུཥྞི་ཥ་ཙཀྲ་ཝརྟི་ཧཱུྃ་ཧཱུྃ། ཨོཾ་ཨཱཿསུམྦྷ་རཱ་ཛ་ཧཱུྃ་ཧཱུྃ། ཞེས་པ་རྣམས་་་་་་ཚར་གསུམ་རེ། ཅི་ནུས་སུ་བཟླ། བཟླས་ཚར་བ་དང་།
བདེ་བར་གཤེགས་པ་ཐམས་ཅད་ཀྱི་སྐུ་གསུང་ཐུགས་ཡོན་ཏན་འཕྲིན་ལས་ཐམས་ཅད་ཀྱིས་བདག་དང་སེམས་ཅན་ཐམས་ཅད་ལ་བྱིན་གྱིས་བརླབ་ཏུ་གསོལ། མྱུར་དུ་ཕྱག་རྒྱ་ཆེན་པོ་མཆོག་གི་དངོས་གྲུབ་དཔལ་གསང་བ་འདུས་པའི་གོ་འཕང་ཐོབ་པར་བྱིན་གྱིས་བརླབ་ཏུ་གསོལ། ཞེས་བརྗོད། རང་གི་ལུས་གཞལ་ཡས་ཁང་དུ་གྱུར་པའི་ནང་དུ་ཨཾ་ལས་མཆོད་ཡོན་མ་དཀར་མོ། པཾ་ལས་མེ་ཏོག་མ་སེར་མོ། དྷཾ་ལས་བདུག་སྤོས་མ་སྔོན་མོ། དཾ་ལས་མར་མེ་མ་དམར་མོ། གཾ་ལས་དྲི་ཆབ་མ་ལྗང་ཁུ། ནཾ་ལས་ཞལ་ཟས་མ་དཀར་མོ། ཤཾ་ལས་རོལ་མོ་མ་སྔོན་མོ་རྣམས་ཞལ་གཅིག་ཕྱག་གཉིས་ཀྱིས།
རང་རང་གི་མཆོད་རྫས་འཛིན་པ། འཛུམ་པའི་བཞིན་ལ་མཛེས་པའི་མདངས་དང་ལྡན་པར་གྱུར། ཨོཾ་བཛྲ་ཕ་ར་ཎ་ཁཾ། ཞེས་དང་དཔྲལ་བར་ནམ་མཁའ་མཛོད་ཀྱི་ཕྱག་རྒྱ་བྱས་ལ་སེ་གོལ་གཏོགས་ཏེ། རང་གི་བ་སྤུའི་བུ་ག་ནས་ཕྱིར་སྤྲོས། དཔག་ཏུ་མེད་པར་གྱུར་ཏེ་དཀྱིལ་འཁོར་གྱི་མཐའ་སྐོར་དུ་འཁོད་ནས་དཀྱིལ་འཁོར་པ་རྣམས་ལ་མཆོད་པར་གྱུར། ཨོཾ་སརྦ་ཏ་ཐཱ་ག་ཏ་ཞེས་སོགས་མགོར་་་་་་མགོར་གཅིག་མ་གཏོགས་ཐམས་ཅད་ལ་མི་སྦྱོར། སྦྱར་བའི་ཉེར་སྤྱོད་དང་། རྡོ་རྗེ་མ་ལྔས་ཚོགས་ཞིང་གི་སྐབས་ལྟར་མཆོད་པ་ཕྱི་མཆོད། ནང་་་་་་གཏོར་སྣོད་མི་གསུང་བར་འོག་ཏུ་ཡཾ་ལས་ཞེས་པ་གསུང་རྒྱུན་སྟ་གོན་གྱི་སྔ་དྲོ་ནང་མཆོད་བྱིན་རླབས་འདི་དང་འོག་གི་ནང་མཆོད་སྐབས་གཉིས་ཀར་མཛད།
འབྲུ་གསུམ་ཚར་རེ་དང་བཅས། མཆོད་གཏོར་ཆོག་ལྟར་བྱིན་གྱིས་བརླབས་ལ། རྒྱས་པར་ལྷ་སོ་སོའི་སྔགས་སམ། བསྡུ་ན། ཨོཾ་ཨཱཿཧཱུྃ། ཧཱུྃ་ཨོཾ་སྭཱ་ཞེས་ས་བོན་གྱི་མཐར། ཨོཾ་ཨཱཿཧཱུྃ་བཏགས་པ་ཕུལ་ལ་རང་གིས་ཀྱང་མྱང་བ་སྟེ་ནང་མཆོད། རིག་མ་དང་སྙོམས་པར་བཞུགས་པས་མཆོག་ཏུ་དགའ་བའི་བདེ་བ་ཆེན་པོས་རྒྱུད་གང་བར་གྱུར། ཨོཾ་སརྦ་ཏ་ཐཱ་ག་ཏ་ཨ་ནུ་ར་ག་ཎ་བཛྲ་སྭ་བྷཱ་ཝ་ཨཏྨ་ཀོ྅ཧཾ། ཞེས་བརྗོད་ཅིང་འཁྱུད་རྒྱ་བྱ་སྟེ་གསང་མཆོད་བྱའོ། །
ཐལ་མོ་སྦྱར་ལ། གདངས་མི་མཛད་པར་སྒྲིགས་འདོན་ཤུར་མ་མཛད།་་་་་ མི་བསྐྱོད་རྡོ་རྗེ་ཡེ་ཤེས་ཆེ། ། རྡོ་རྗེ་དབྱིངས་ནི་མཁའ་ཆེན་པོ། ། རྡོ་རྗེ་གསུམ་མཆོག་དཀྱིལ་འཁོར་གསུམ། ། གསང་བའི་དབྱིངས་ལ་ཕྱག་འཚལ་ལོ། ། རྣམ་པར་སྣང་མཛད་དག་པ་ཆེ། ། རྡོ་རྗེ་ཞི་བ་དགའ་ཆེན་པོ། ། རང་བཞིན་གྱིས་ནི་འོད་གསལ་མཆོག ། སྟོན་པ་རྡོ་རྗེ་ཕྱག་འཚལ་ལོ། །
རིན་ཆེན་རྒྱལ་པོ་རབ་ཏུ་ཟབ། ། རྡོ་རྗེ་ནམ་མཁའ་དྲི་མ་མེད། ། རང་བཞིན་དག་པས་གོས་པ་མེད། ། རྡོ་རྗེའི་སྐུ་ལ་ཕྱག་འཚལ་ལོ། ། རྡོ་རྗེ་དཔག་མེད་རྒྱལ་པོ་ཆེ། ། མི་རྟོག་རྡོ་རྗེ་ནམ་མཁའ་འཛིན། ། འདོད་ཆགས་ཕ་རོལ་ཕྱིན་པ་བརྙེས། ། རྡོ་རྗེའི་གསུང་ལ་ཕྱག་འཚལ་ལོ། ། དོན་ཡོད་རྒྱལ་པོ་རྫོགས་སངས་རྒྱས། ། བསམ་པ་ཐམས་ཅད་རྫོགས་མཛད་པ། །
དངོས་ཉིད་དག་པ་ཉིད་ལས་བྱུང་། ། རྡོ་རྗེ་སེམས་དཔའ་ཕྱག་འཚལ་ལོ། ། ཞེས་པས་བསྟོད་པའི་མཆོད་པའོ། ། ཉེར་བསྡུ་བྱ་བ་ནི། རང་གི་ཐུགས་ཀའི་ས་བོན་གྱི་འོད་ཟེར་གྱིས་གཞལ་ཡས་ཁང་སྤྱན་དྲངས་ཏེ། རང་གི་ལུས་ཀྱི་དཀྱིལ་འཁོར་ལ་ཐིམ་པས། རང་ཞེ་སྡང་རྡོ་རྗེ་ཡབ་ཡུམ་དུ་གྱུར། ཅེས་བརྗོད། དེ་ནས་ས་ལྷའི་སྒོས་མཆོད་ཀྱི་མར་མེ་སྦར་ལ་མཆོད་པ་རྣམས་སྔར་ལྟར་བསངས་སྦྱངས། སྟོང་པའི་ངང་ལས་ཨ་ལས་བྱུང་བའི་ཡེ་ཤེས་ཀྱི་ཀ་པཱ་ལ་ཞེས་སོགས་གོང་ལྟར་ལས།
དྭངས་ཤིང་ཐོགས་པ་མེད་པ་ནམ་མཁའི་མཐའ་ཀླས་པར་གྱུར། ཅེས་སོ་སོའི་སྔགས་དང་ཕྱག་རྒྱས་བྱིན་གྱིས་བརླབས་ལ། ཨོཾ་པྲི་ཐི་ཝི་དེ་ཝི་ཞེས་བརྗོད་ཅིང་ཚོམ་བུ་དགོད་པར་བསམ། ཚོམ་བུའི་སྟེང་དུ་བཾ་ལས་སའི་ལྷ་མོ་སྐུ་མདོག་སེར་མོ་དགའ་བ་དང་ལྡན་པའི་ཐུགས་ཅན། ཕྱག་གཡས་པས་མི་འཇིགས་པའི་ཕྱག་རྒྱ་མཛད་ཅིང་། གཡོན་གསེར་གྱི་བུམ་པ་བསྣམས་པ། རྒྱན་སྣ་ཚོགས་ཀྱི་བརྒྱན་པ། རང་གི་ལག་པ་གཡས་པར་ཟླ་བའི་དཀྱིལ་འཁོར་གྱི་སྟེང་དུ་ཧཱུྃ་ཧཱུྃ་ཧཱུྃ་ལག་པ་གཡས་ས་ལ་རེག་པས། ཧཱུྃ་གི་འོད་ཟེར་གྱིས་ས་འོག་ནས་སའི་ལྷ་མོ་འཁོར་དང་བཅས་པ་ཨོཾ་བཛྲ་ས་མཱ་ཛཿ ཨོཾ་རཱུ་པ་སོགས་རྡོ་རྗེ་མ་ལྔས་མཆོད་ལ།
ཛཿཧཱུྃ་བཾ་ཧོཿགཉིས་སུ་མེད་པར་ཐིམ་བྱིན་རླབས་གོང་དུ་གྲུབ་པས། ཨོཾ་པྲྀ་ཐི་ཝི་དེ་ཝི་ས་པཱ་རི་ཝ་ར་ཨརྒྷཾ་པྲ་ཏཱིཙྪ་སྭཱཧཱ། དེ་བཞིན་དུ། པུཥྤེ། དྷུ་པེ། ཨཱ་ལོ་ཀེ གནྡྷེ། ནཻ་ཝི་དྱཾ། ཤཔྡའི་བར་དང་རོལ་མོ་བྱེད། ཨོཾ་པྲྀ་ཐི་ཝི་དེ་ཝི་ས་པཱ་རི་ཝཱ་ར་ཨོཾ་ཨཱཿཧཱུྃ་གིས་ནང་མཆོད་ཕུལ།
གཏོར་མ་ལ་ཨོཾ་ཨཱཿཧཱུྃ་ཧཱུྃ་ཨཱཿཨོཾ་མཆོད་སྦྱིན་གྱི་གཏོར་མ་བདུད་རྩིའི་རྒྱ་མཚོ་ཆེན་པོར་གྱུར། ། ཅེས་བརྗོད། ལག་པ་གཡས་མཆོག་སྦྱིན་བྱས་ལ། ཨོཾ་པྲྀ་ཐི་ཝི་དེ་ཝི་ས་པ་རི་ཝཱ་ར་ཨོཾ་ཨ་ཀཱ་རོ་སོགས་བཏགས་པ་གསུམ་གྱིས་དབུལ། སྤོས་དང་བཅས་རྡོར་དྲིལ་འཛིན་པས། བཅོམ་དྲིལ་གནང་།་་་་་ སྐྱོབ་པ་སངས་རྒྱས་ཐམས་ཅད་ཀྱིས། ། སྤྱོད་པའི་ཚུལ་དང་ཁྱད་པར་དང་། ། ས་དང་ཕ་རོལ་ཕྱིན་པ་ལ། ། ལྷ་མོ་ཁྱོད་ནི་དཔང་དུ་གྱུར། །
ཤཱཀྱ་སེངྒེ་སྐྱོབས་པ་ཡི། ། ཇི་ལྟར་བདུད་ཀྱི་སྡེ་བཅོམ་ལྟར། ། དེ་བཞིན་བདག་གིས་བདུད་སྡེ་ལས། ། རྒྱལ་བར་བྱས་སྟེ་དཀྱིལ་འཁོར་བྲི། ། ལན་གསུམ་བརྗོད་ལ། སའི་ཕྱོགས་འདིར་དཔལ་གསང་བ་འདུས་པའི་དཀྱིལ་འཁོར་ཆེན་པོ་བཞེངས་ཏེ་སྒྲུབ་ཅིང་མཆོད་པ་དང་། བདག་ཉིད་འཇུག་ཅིང་དབང་བླང་བར་འཚལ་ན་སའི་ཕྱོགས་འདི་བདག་ལ་གནང་ཞིང་ལས་ཀྱི་དངོས་གྲུབ་ཀྱང་སྩལ་དུ་གསོལ། ཞེས་བརྗོད། རིག་པ་འཛིན་པ་ཁྱོད་དཀྱིལ་འཁོར་གྱི་ལས་ཅི་བདེ་བར་གྱིས་ཤིག ཅེས་བརྗོད་ཅིང་གནང་བ་བྱིན་པར་བསམས་ལ།
ལག་པ་གཡས་ས་ལ་རེག་ཅིང་། ཨོཾ་ཨཱཿཧཱུྃ་བཛྲ་མུཿ སའི་ལྷ་མོ་ས་དེ་ཉིད་དུ་ཐིམ་པར་གྱུར། དེ་ནས་ལག་པ་གཉིས་རྡོ་རྗེ་ནང་བསྡམས་ས་ལ་བཞག་ལ། དེ་ལས་ཧཱུྃ་ཡིག་འབར་བ་འཕྲོས་པས་ས་འོག་གི་བར་རྡོ་རྗེའི་རང་བཞིན་དུ་གྱུར། ཨོཾ་བཛྲི་བྷཱ་ཝ་ཧཱུྃ། ལན་གསུམ་དང་། ཨོཾ་བཛྲ་ཌི་དྷ་ཏིཥྛ། ཞེས་པ་ལན་གསུམ་བརྗོད་པས་བརྟན་པར་བསམ་མོ། ། དེ་ནས་ས་ལྷའི་མཆོད་གཏོར་དང་།
ཚོམ་བུ་བསྡུས་ལ། ལྷ་སོ་སོའི་ཚོམ་བུ་རྣམས་ལ་དམིགས་ནས། ཨོཾ་ཨཱཿབཛྲ་དྷྲྀཀ་ཧཱུྃ་ཧཱུྃ་ཞེས་པ་ནས། ཨོཾ་ཨཱཿསུམྦྷ་རཱ་ཛ་ཧཱུྃ་ཧཱུྃ། ཞེས་པའི་བར་སྒྲུབ་ཐབས་ཀྱི་ངག་བཟླས་བཞིན་ལན་གསུམ་རེ་བརྗོད་པ་ཚོམ་བུའི་འབོད་སྔགས་སོ། ། དེ་ནས། དངོས་པོ་མེད་ལ་ནས། སྟོང་པ་ཉིད་ཀྱི་རང་བཞིན་དུ་ཐིམ་ཞེས་པའི་བར་བརྗོད། སྟོང་པའི་ངང་ལས་ནམ་མཁའི་ཁམས་སུ་ཆོས་ཀྱི་འབྱུང་གནས། ནས།
ཐུན་མོང་གི་གདན་སྣ་ཚོགས་པདྨ་སུམ་ཅུ་རྩ་གཅིག་ཞེས་པའི་བར་སྒྲུབ་ཐབས་བཞིན་དང་། ཐུན་མོང་མ་ཡིན་པའི་གདན་གཙོ་བོ་ལ་ཉི་མ། ཤར་ཕྱོགས་པ་རྣམས་ལ་ཟླ་བ་ཞེས་པ་ནས། གདན་དང་བཅས་པར་གྱུར་གྱི་བར་སྒྲུབ་ཐབས་བཞིན་བསྐྱེད། དེ་ནས་དབུས་ཀྱི་གདན་གྱི་སྟེང་དུ་ཧཱུྃ་དང་རྡོ་རྗེ་ལས་ཞེ་སྡང་རྡོ་རྗེ་ནག་པོ་མི་བསྐྱོད་པའི་ཅོད་པན་ཅན། སོགས། ཤར་དུ་ཨོཾ་དང་འཁོར་ལོ་ལས་རྣམ་སྣང་དཀར་པོ་མི་བསྐྱོད་པའི་ཅོད་པན་ཅན། སོགས་དང་། ལྷོར་སྭཱ་དང་ནོར་བུ་ལས་རིན་འབྱུང་། སོགས།
ནུབ་ཏུ་ཨཱ་དང་པདྨ་ལས་འོད་དཔག་མེད། སོགས། བྱང་དུ་ཧ་དང་རལ་གྲི་ལས་དོན་ཡོད་གྲུབ་པ། སོགས། ཤར་ལྷོར་ལཾ་དང་ཨུཏྤལ་དཀར་པོ་ལས་སྤྱན་མ། སོགས། ལྷོ་ནུབ་ཏུ་མཾ་དང་ཨུཏྤལ་སྔོན་པོ་ལས་མཱ་མ་ཀཱི་སྔོན་མོ། སོགས། ནུབ་བྱང་དུ་པཾ་ལས་ཨུཏྤལ་དམར་པོ་ལས་གོས་དཀར་མོ། སོགས།
བྱང་ཤར་དུ་ཏཾ་དང་ཨུཏྤལ་ལྗང་གུ་ལས་སྒྲོལ་མ། སོགས། རིམ་པ་གཉིས་པའི་ཤར་ལྷོར་ཛཿདང་མེ་ལོང་དམར་པོ་ལས་གཟུགས་རྡོ་རྗེ་མ། སོགས། ལྷོ་ནུབ་ཏུ་ཧཱུྃ་དང་པི་ཝང་སྔོན་པོ་ལས་སྒྲ་རྡོ་རྗེ་མ། སོགས། ནུབ་བྱང་དུ་བཾ་དང་དྲིའི་དུང་ཆོས་ལས་དྲི་རྡོ་རྗེ་མ། སོགས། བྱང་ཤར་དུ་ཧོཿདང་བཅུད་ཀྱི་སྣོད་ལས་རོ་རྡོ་རྗེ་མ། སོགས།
གཙོ་བོའི་མདུན་དུ་ཁཾ་དང་རྡོ་རྗེ་ལས་རེག་རྡོ་རྗེ་མ། སོགས་གཙོ་བོའི་ཡུམ་བཞིན། རིམ་པ་གསུམ་པའི་ཤར་གྱི་སྣམ་བུའི་གཡས་སུ་མཻཾ་དང་ཀླུ་ཤིང་གི་མེ་ཏོག་སྡོང་པོ་དང་བཅས་པ་འཁོར་ལོས་མཚན་པ་ལས་བྱམས་པ། གཡོན་དུ་ཐིཾལཱ་དང་འཁོར་ལོ་ལས་ས་སྙིང་། སོགས། ལྷོའི་སྣམ་བུའི་གཡས་སུ་ཨོཾ་དང་རིན་ཆེན་ལས་ཕྱག་རྡོར། གཡོན་དུ་ཨོཾ་དང་རིན་པོ་ཆེ་ལས་ནམ་སྙིང་གཉིས། སོགས། ནུབ་ཀྱི་སྣམ་བུའི་གཡས་སུ་ཨོཾ་དང་པདྨ་ལས་འཇིག་རྟེན་དབང་ཕྱུག གཡོན་དུ་ཧཱུྃ་དང་པདྨ་ལས་འཇམ་དཔལ་གཉིས།
སོགས། བྱང་གི་སྣམ་བུའི་གཡས་སུ་ཨོཾ་དང་རལ་གྲི་ལས་སྒྲིབ་སེལ། གཡོན་དུ་སཾ་དང་རལ་གྲི་ལས་ཀུན་བཟང་གཉིས། སོགས། ཤར་སྒོར་ཧཱུྃ་དང་དབྱུག་པ་ལས་གཤིན་རྗེའི་གཤེད། སོགས། ལྷོ་སྒོར་ཧཱུྃ་དང་རྡོ་རྗེས་མཚན་པའི་དབྱུག་པ་དཀར་པོ་ལས་ཤེས་རབ་མཐར་བྱེད། སོགས། ནུབ་སྒོར་ཧཱུྃ་དང་པདྨ་ལས་རྟ་མགྲིན། སོགས།
བྱང་སྒོར་ཧཱུྃ་དང་སྣ་ཚོགས་རྡོ་རྗེ་ལས་བགེགས་མཐར་བྱེད། སོགས། ཤར་ལྷོར་ཧཱུྃ་དང་རལ་གྲི་ལས་མི་གཡོ་བ། སོགས། ལྷོ་ནུབ་ཏུ་ཧཱུྃ་དང་རྡོ་རྗེ་ལས་འདོད་རྒྱལ། སོགས། ནུབ་བྱང་དུ་ཧཱུྃ་དང་རྡོ་རྗེས་མཚན་པའི་དབྱུག་པ་སྔོན་པོ་ལས་དབྱུག་སྔོན་ཅན། སོགས། བྱང་ཤར་དུ་ཧཱུྃ་དང་རྡོ་རྗེས་མཚན་པའི་དབྱུག་པ་ནག་པོ་ལས་སྟོབས་པོ་ཆེ། སོགས།
སྟེང་དུ་ཧཱུྃ་དང་རྡོ་རྗེ་ལས་གཙུག་ཏོར་འཁོར་ལོས་བསྒྱུར་བ། སོགས། འོག་ཏུ་ཧཱུྃ་དང་རྡོ་རྗེ་ལས་གནོད་མཛེས། སོགས། སྐུ་མདོག་ཅོད་པན་ཞལ་ཕྱག་རྒྱན་སོགས་ལྷག་མོས་ལྟར་བརྗོད། དེ་ནས་ཡེ་ཤེས་པ་སྤྱན་དྲངསབ་ནི། རང་གི་སྙིང་ཁ་ནས་འོད་ཟེར་འཕྲོས་པས་འོག་མིན་ནས་དཔལ་གསང་བ་འདུས་པ་ལྷ་སུམ་ཅུ་རྩ་གཉིས་ཀྱི་དཀྱིལ་འཁོར་ལ་སངས་རྒྱས་དང་བྱང་ཆུབ་སེམས་དཔའི་ཚོགས་ཀྱིས་བསྐོར་བ་ཨོཾ་བཛྲ་ས་མཱ་ཛཿཞེས་དང་རྡོ་རྗེ་བསྡུ་བའི་ཕྱག་རྒྱས་སྤྱན་དྲངས་ལ། སྤོས་དང་བཅས་རྡོ་རྗེ་དྲིལ་བུ་འཛིན་པས། བཅོམ་དྲིལ་གནང་།་་་་་ མ་ལུས་འགྲོ་བའི་རང་བཞིན་མངོན་དུ་མཛད། །
མི་ཟད་དུས་ཀྱི་དཔུང་གི་ཕྱག་བྱས་པ། ། རང་བྱུང་མཐའ་ཡས་འགྲོ་བའི་རང་བཞིན་ཏེ། ། སེམས་ཅན་སྙིང་པོ་གཅིག་གྱུར་འདིར་གཤེགས་ཤིག ། ཞེས་པ་ལན་གསུམ། དེ་ནས་ཨོཾ་ཨཱཿརཱུ་པ་བཛྲི་ཧཱུྃ། སོགས་རྡོ་རྗེ་མ་ལྔས་མཆོད་ལ། ཛཿཧཱུྃ་བཾ་ཧོཿགཉིས་སུ་མེད་པར་ཐིམ། ལྷ་ཐམས་ཅད་ཀྱི་སྤྱི་བོར་ཟླ་བ་ལ་ཨོཾ་དཀར་པོ། མགྲིན་པར་པདྨ་ལ་ཨཱཿདམར་པོ། ཐུགས་ཀར་ཉི་མ་ལ་ཧཱུྃ་སྔོན་པོ།
ལྷ་ཐམས་ཅད་ལ་རང་གི་རིགས་བདག་ཡབ་ཡུམ་གྱི་དབང་བསྐུར་ནས་བདེ་བ་ཆེན་པོའི་རང་བཞིན་དུ་གྱུར། ཅེས་བརྗོད། དེ་ནས་སྒོས་མཆོད་རྣམས་སྦར་ལ། རང་ཞེ་སྡང་རྡོ་རྗེར་གསལ་བའི་ལུས་གཞལ་ཡས་ཁང་དུ་གྱུར་པའི་ནང་དུ་ཨཾ་ལས་མཆོད་ཡོན་མ་དཀར་མོ། ཞེས་པ་ནས། དཀྱིལ་འཁོར་པ་རྣམས་ལ་མཆོད་པར་གྱུར་གྱིས་བར་སྒྲུབ་ཐབས་བཞིན་དང་། ས་ལྷ་ལྟར་མཆོད་པ་བྱིན་རླབས་བྱས་ལ། ལྷ་ཡི་མཆོད་ཡོན་དམ་པ་འདི། ། དཀྱིལ་འཁོར་མཆོད་པ་བགྱིད་པར་འཚལ། ། ཐུགས་ནི་བརྩེ་བས་ཉེར་དགོངས་ཏེ། །
མགོན་པོ་མཆོད་པ་འདི་བཞེས་ཤིག ། ཨོཾ་ཧཱུྃ་བཛྲ་དྷྲྀཀ་ཨརྒྷཾ་པྲ་ཏཱིཙྪ་སྭཱཧཱ། ཨོཾ་ཨོཾ་ཛི་ན་ཛིག་ཨརྒྷཾ་པྲ་ཏཱིཙྪ་སྭཱཧཱ། དེ་བཞིན་དུ་ཨརྒྷཾ་མན་ཆད་ཐམས་ཅད་ལ་སྦྱར་བའི། ཨོཾ་སྭཱ་རཏྨ་དྷྲྀཀ༞ ཨོཾ་ཨཱཿཨ་རོ་ལིཀ༞ ཨོཾ་ཧཱ་པྲཉྫ་དྷྲྀཀ༞ ཨོཾ་ལཾ་མོ་ཧ་རཱ་ཏི༞ ཨོཾ་མཾ་དྭེ་ཥ་ར་ཏི༞ ཨོཾ་པཾ་རཱ་ག་ར་ཏི༞ ཨོཾ་ཏཾ་བཛྲ་ར་ཏི༞ ཨོཾ་རཾ་རཱུ་པ་བཛྲི༞ ཨོཾ་ཤཾ་ཤཔྡ་བཛྲི༞ ཨོཾ་གཾ་གནྡྷཾ་བཛྲི༞ ཨོཾ་རཾ་ར་ས་བཛྲི༞ ཨོཾ་ཁཾ་པརྵེ་བཛྲི༞ ཨོཾ་མཻཾ་མེ་ཏྲི༞ ཨོཾ་ཐལཱིཾ་ཀྵི་ཏ་གརྦྷ༞ ཨོཾ་ཨོཾ་བཛྲ་པ་ཎི༞ ཨོཾ་ཨོཾ་ཁ་གརྦྷ༞ ཨོཾ་ཨོཾ་ལོ་ཀེ་ཤྭ་ར༞ ཨོཾ་ཧཱུྃ་མཉྫུ་ཤྲཱི༞ ཨོཾ་ཨོཾ་སརྦ་ཎི་ཝ་ར་ཎ་བི་སྐཾ་བྷི་ནི༞ ཨོཾ་སཾ་ས་མནྟ་བྷ་དྲ༞ ཨོཾ་ཧཱུྃ་ཡ་མནྟ་ཀྲྀཏ༞ ཨོཾ་ཧཱུྃ་པྲཛྙཱནྟ་ཀྲྀཏ༞ ཨོཾ་ཧཱུྃ་པྨནྟ་ཀྲྀཏ༞ ཨོཾ་ཧཱུྃ་བིགྷྣཱནྟ་ཀྲྀཏ༞ ཨོཾ་ཧཱུྃ་ཨཱ་ཙ་ལ༞ ཨོཾ་ཧཱུྃ་ཊཀྐི་རཱ་ཛ༞ ཨོཾ་ཧཱུྃ་ནཱི་ལ་དཎྜ༞ ཨོཾ་ཧཱུྃ་མཧཱ་བ་ལ༞ ཨོཾ་ཧཱུྃ་ཨུཥྞི་ཥ་ཙཀྲ་ཝརྟི༞ ཨོཾ་ཧཱུྃ་སུམྦྷ་རཱ་ཛ་ཨརྒྷཾ་པྲ་ཏཱིཙྪ་སྭཱཧཱ། ཞེས་པས་མཆོད་ཡོན་དང་། ཆུ་སྐྱེས་དེ་བཞིན་ཐང་ལས་སྐྱེས། ། མེ་ཏོག་དམ་པ་འདི་དག་ནི། ། མཆོག་ཏུ་དད་པས་བདག་འབུལ་ན། ། ཅི་བདེ་བར་ནི་ཁྱེད་ཀྱིས་བཞེས། །
ཨོཾ་ཧཱུྃ་བཛྲ་དྷྲྀཀ་པུཥྤཾ་པྲ་ཏཱིཙྪ་སྭཱཧཱ་ནས་སུམྦྷ་རཱ་ཛའི་བར། ཨརྒྷཾ་གྱི་གནས་སུ་པུཥྤཾ་བཅུག་པ་གོང་བཞིན་དང་། ལྷན་ཅིག་སྐྱེས་དང་སྦྱར་ལས་བྱུང་། ། དེ་བཞིན་བདུག་སྤོས་མཆོག་འདི་དག ། མཆོག་ཏུ༞ ཅི་བདེ་བར་ནི༞ པུཥྤཾ་གྱི་གནས་སུ་དྷུ་པཾ་བཅུག་ལ་ལྷ་སྔགས་ཚང་མས་གོང་བཞིན་དབུལ། ཞུན་མར་འབྲུ་མར་མར་མེ་འདི། ། ལྷ་རྫས་འབར་བས་མུན་པ་འཇོམས། ། མི་ཤེས་ཐམས་ཅད་ཞི་བྱའི་ཕྱིར། ། བདག་ཉིད་དད་པས་འབུལ་བར་བགྱི། ། དྷུ་པཾ་གྱི་གནས་སུ།
དཱི་པཾ་སོགས་བཞིན། ལྷན་ཅིག་སྐྱེས་དང་སྦྱར་བ་ཡི། ། དྲི་མཆོག་དམ་པ་འདི་དག་ནི། ། མཆོག་ཏུ༞ ཅི་བདེ་བར་ནི༞ དཱི་པཾ་གྱི་གནས་སུ་གནྡྷཾ་སོགས་གོང་བཞིན། བཟའ་དང་བཅའ་བ་ཡང་དག་ལྡན། ། ཁ་དོག་དྲི་དང་རོ་ལྡན་ཞིང་། ། ཐམས་ཅད་སྦྱར་བའི་ཞལ་ཟས་འདི། ། འབུལ་གྱིས་ཡང་དག་བཞེས་སུ་གསོལ། ། གྷནྡྷཾ་གྱི་གནས་སུ་ནཻ་ཝི་དྱཾ་སོགས་གོང་བཞིན། སིལ་སྙན་ལ་སོགས་རོལ་མོའི་ཚོགས། །
དབྱངས་ཀྱི་ང་རོ་ལྡན་པ་འདི། ། མཆོག་ཏུ༞ ཅི་བདེ་བར་ནི༞ ནཻ་ཝི་དྱཾ་གི་གནས་སུ་ཤཔྡ་སོགས་གོང་བཞིན་ལྷ་སྔགས་ཚང་མས་ཕུལ། དྷརྨཱ་ར་ཎི་དང་རོལ་ཆེན་བྱ། དེ་ནས་འདོད་ཡོན་ལྔའི་མཆོད་པ་ནི།་་་་་ ཕྱག་རྒྱ་སྤྱི་དང་མཐུན། རིན་ཆེན་དབང་གི་རྒྱལ་པོ་བཻ་ཌཱུརྻ། ། སྔོན་པོ་ལ་སོགས་ཁ་དོག་དབྱིབས་ཀྱི་གཟུགས། ། རྣམ་གསུམ་གཟུགས་ཀྱི་རྡོ་རྗེ་མར་བྱས་ནས། ། དཀྱིལ་འཁོར་ལྷ་ཡི་སྤྱན་ལ་དབུལ་བར་བགྱི། ། ཨོཾ་ཨཱཿརཱུ་པ་བཛྲི་ཧཱུྃ།
མ་ཟིན་འབྱུང་བའི་ཚོགས་པ་ལས་བྱུང་བའི། ། བརྗོད་བྲལ་དབྱངས་ལ་སོགས་པ་སྒྲ་ཡི་ཚོགས། ། རྣམ་གསུམ་སྒྲ་ཡི་རྡོ་རྗེ་མར་བྱས་ནས། ། དཀྱིལ་འཁོར་ལྷ་ཡི་སྙན་ལ་དབུལ་བར་བགྱི། ། ཨོཾ་ཨཱཿཤཔྡ་བཛྲི་ཧཱུྃ་དང་རོལ་ཆེན། ག་པུར་ཨ་ཀར་ཛ་ཏི་ལ་སོགས་པ། ། ལེགས་པར་སྦྱར་བའི་བྱུག་པ་དྲི་ཡི་ཚོགས། ། རྣམ་གསུམ་དྲི་ཡི་རྡོ་རྗེ་མར་བྱས་ནས། ། དཀྱིལ་འཁོར་ལྷ་ཡི་ཤངས་ལ་དབུལ་བར་གྱི། ། ཨོཾ་ཨཱཿགནྡྷ་བཛྲི་ཧཱུྃ།
ལུས་མཆོག་བརྟས་བྱེད་བདུད་རྩིའི་ཟས་ལ་སོགས། ། མངར་སྐྱུར་ཁ་དང་བསྐ་ལ་སོགས་པའི་རོ། ། རྣམ་གསུམ་རོ་ཡི་རྡོ་རྗེ་མར་བྱས་ནས། ། དཀྱིལ་འཁོར་ལྷ་ཡི་ལྗགས་ལ་དབུལ་བར་བགྱི། ། ཨོཾ་ཨཱཿར་ས་བཛྲི་ཧཱུྃ། ལུས་ལ་རེག་པ་ཙམ་གྱིས་བདེ་སྟེར་བ། ། དཔག་བསམ་གོས་ལ་སོགས་པ་རེག་བྱའི་ཚོགས། ། རྣམ་གསུམ་རེག་བྱའི་རྡོ་རྗེ་མར་བྱས་ནས། ། དཀྱིལ་འཁོར་ལྷ་ཡི་ལུས་ལ་དབུལ་བར་བགྱི། ། ཨོཾ་ཨཱཿཔརྵེ་བཛྲི་ཧཱུྃ་དང་གོས་ཟུང་ཕུལ།
དེ་ནས་རྒྱལ་སྲིད་སྣ་བདུན་གྱི་མཆོད་པ་ནི། བདེ་བར་གཤེགས་པ་ཐམས་ཅད་ལ། ། སོགས་སྔགས་དང་བཅས་པ་ཡོངས་གྲགས་དང་། ཉེ་བའི་རིན་ཆེན་བདུན་གྱི་མཆོད་པ་ནི། གཡུལ་ལས་རྒྱལ་བར་བྱེད་པའི་རལ་གྲི་དང་། ། ཚ་གྲང་གནོད་པ་སྐྱོབ་པའི་པགས་པ་དང་། ། ཡང་འཇམ་ཉོན་མོངས་མེད་པའི་མལ་ཆ་དང་། ། དགའ་མགུ་རྩེ་བར་བྱེད་པའི་ཡིད་འོང་ཚལ། ། འདིར་གདངས་འདེག་་་་་གང་འདོད་ལྟ་ནུས་བདེ་བར་ཉལ་བའི་ཁྱི། ། ཐགས་བཟང་བསྲེགས་བཅད་མི་ནུས་འཇམ་པའི་གོས། །
ཆུ་ལ་མི་འབྱིང་ངལ་དུབ་མེད་པའི་ལྷམ། ། ཉེ་བའི་རིན་ཆེན་སྣ་བདུན་་་་་་འདིར་གདངས་འདེག འདི་དག་གིས། ། ནམ་མཁའ་རབ་འབྱམས་ཁམས་ཀྱི་མཐའ་གཏུགས་པ། ། བཀང་སྟེ་བཅོམ་ལྡན་འཁོར་དང་བཅས་ལ་འབུལ། ། ཨོཾ་སཔྟ་ཨུ་པ་རཏྣ་པཱུ་ཙྪི་ཏེ་ཨཱཿཧཱུྃ། ཞེས་བརྗོད་ཅིང་ནམ་མཁའ་མཛོད་ཀྱི་ཕྱག་རྒྱའོ། ། ནང་བདུད་རྩིའི་མཆོད་པ་ནི། བྱིན་རླབས་སྒྲུབ་ཐབས་ལྟར་བྱས་ལ་འབྲུ་གསུམ་ཚར་གཅིག་་་་་ནང་མཆོད་ནས་མཐེབ་སྲིན་གཡོན་པས་བླངས་་་་་་ནང་མཆོད་བྱིན་རླབས་ཀྱང་གནང་། སྟེ་གཏོར་བས་རྡུལ་ཕྲ་རབ་དང་མཉམ་པའི་ཐོད་པ་བདུད་རྩིས་གང་བས་མཆོད་པར་བསམ་ཞིང་།
ངག་་་་་་གཏོར་གནོད་ཀྱི་འོག་ཏུ་མི་གསུང་བར་འོག་ཏུ་ཡཾ་ལས་ཞེས་པ་གསུང་རྒྱུན་ཡིན། ཏུ། ཨོཾ་ཨཱཿཧཱུྃ།་་་་་ ལན་གཉིས། ཨོཾ་ཕྱོགས་བཅུ་དུས་གསུམ་གྱི་དེ་བཞིན་གཤེགས་པ་ཐམས་ཅད་ཀྱི་སྐུ་གསུང་ཐུགས་ཡོན་ཏན་འཕྲིན་ལས་ཐམས་ཅད་ཀྱི་ངོ་བོར་གྱུར་པ་མཁྱེན་པའི་ཡེ་ཤེས་བརྩེ་བའི་ཐུགས་རྗེ་མཛད་པའི་འཕྲིན་ལས་བསམ་གྱིས་མི་ཁྱབ་པ་མངའ་བ་དྲིན་ཅན་རྩ་བའི་བླ་མ་དམ་པ་སྔགས་འཆང་གྲགས་པ་བློ་གྲོས་རྒྱལ་མཚན་དཔལ་བཟང་པོ་པའི་ཞལ་དུ་ཨོཾ་ཨཱཿཧཱུྃ། རང་གི་གསང་བ་འདུས་པའི་དབང་གང་ལ་ཐོབ་པའི་མཚན་ནས་བརྗོད་པ་ཡིན་ནོ། ། དེ་ནས། རྡོ་རྗེ་འཆང་། ཕྱག་ན་རྡོ་རྗེ། ཨིནྡྲ་བྷུ་ཏི།
ཀླུ་ལས་བྱུང་བའི་ཡེ་ཤེས་ཀྱི་མཁའ་འགྲོ་མ། རྒྱལ་པོ་བི་སུ་ཀལྤ། བྲམ་ཟེ་ཆེན་པོ་ས་ར་ཧ། འཕགས་པ་ཀླུ་སྒྲུབ། ཨཱརྻ་དེ་ཝ། སློབ་དཔོན་ཤཱཀྱ་བཤེས་གཉེན། གྲུབ་ཆེན་ཀླུའི་བྱང་ཆུབ། དཔལ་ལྡན་ཟླ་བ་གྲགས་པ། སློབ་པའི་རྡོ་རྗེ། སློབ་དཔོན་ནག་པོ་སྤྱོད་པ།
ས་འདྲེས་པ་ཆེན་པོ། པཎ་ཆེན་བིརྻ་བྷ་དྲ། དེ་ཝཱ་ཨ་ཀ་ར་ཙནྡྲ། དཱི་པཾ་ཀ་ར། འགོས་ལོ་ཙཱ་བ། དབུས་པ་དགེ་སེར། བླ་མ་གནམ་ཁ་འུབ་པ་ཆོས་ཀྱི་རྒྱལ་མཚན། བླ་མ་ས་སྐྱ་པ་ཆེན་པོ་ཀུན་དགའ་སྙིང་པོ། གནམ་ཁ་འུབ་པ་རྡོ་རྗེ་བདུད་འཇོམས། རྗེ་བཙུན་རིན་པོ་ཆེ་གྲགས་པ་རྒྱལ་མཚན།
ཆོས་རྗེ་ས་སྐྱ་པཎྜི་ཏ། འགྲོ་མགོན་ཆོས་རྒྱལ་འཕགས་པ། ཞང་དཀོན་མཆོག་དཔལ་བ། ན་བཟའ་བྲག་ཕུག་པ། བླ་མ་དམ་པ་བསོད་ནམས་རྒྱལ་མཚན། རི་ཁྲོད་པ་བློ་གྲོས་བརྟན་པ། བླ་མ་དཔལ་ལྡན་ཚུལ་ཁྲིམས། གྲུབ་ཆེན་བུདྡྷ་ཤྲཱི། རྡོ་རྗེ་འཆང་ཀུན་དགའ་བཟང་པོ། སེམས་དཔའ་ཆེན་པོ་དཀོན་མཆོག་རྒྱལ་མཚན།
ཀུན་མཁྱེན་བསོད་ནམས་སེངྒེ། ཡོངས་འཛིན་དཀོན་མཆོག་འཕེལ་བ། འཇམ་དབྱངས་སངས་རྒྱས་རིན་ཆེན། འཇམ་པའི་དབྱངས་ཀུན་དགའ་བསོད་ནམས། པཎ་ཆེན་དབང་ཕྱུག་གྲུབ་པ། འཇམ་དབྱངས་ངག་གི་དབང་ཕྱུག ཡོངས་འཛིན་དཀོན་མཆོག་ལྷུན་གྲུབ། སྔགས་འཆང་ངག་གི་དབང་པོ་ཀུན་དགའ་རིན་ཆེན། འདྲེན་མཆོག་དཀོན་མཆོག་རྒྱ་མཚོ། དྲིན་ཅན་རྩ་བའི་བླ་མ་དམ་པ་སྔགས་འཆང་གྲགས་པ་བློ་གྲོས་རྒྱལ་མཚན་དཔལ་བཟང་པོ།
རྡོ་རྗེ་འཆང་སངས་རྒྱས་རྒྱལ་མཚན་རྣམས་ཀྱི་ཞལ་དུ་ཨོཾ་ཨཱཿཧཱུྃ། གཞན་ཡང་དབང་བསྐུར། རྒྱུད་བཤད། མན་ངག་གནང་། ཆོས་ཀྱི་འབྲེལ་པ་ཐོབ་པའི་བླ་མ་དམ་པ་རྣམས་ཀྱི་ཞལ་དུ་ཨོཾ་ཨཱཿཧཱུྃ། རྒྱས་པར་ན་ལྷ་སྔགས་ཚང་མའི་མཐར་འབྲུ་གསུམ་བཏགས་པའམ་བསྡུ་ན། ཨོཾ་ཨཱཿཧཱུྃ། ཧཱུྃ་ཨོཾ་སྭཱ་ཨཿཧཱ། ལཾ་མཾ་པཾ་ཏཾ། ཛཿཧཱུྃ་བཾ་ཧོཿ
ཁཾ་མཻ་ཐིཾལཱ། ཨོཾ་ཨོཾ། ཨོཾ་ཧཱུྃ། ཨོཾ་སཾ། ཧཱུྃ་ཧཱུྃ་ཧཱུྃ་ཧཱུྃ་ཧཱུྃ་ཧཱུྃ་ཧཱུྃ་ཧཱུྃ་ཧཱུྃ་ཧཱུྃ། དཔལ་གསང་བ་འདུས་པ་ལྷ་སུམ་ཅུ་རྩ་གཉིས་ཀྱི་ཞལ་དུ་ཨོཾ་ཨཱཿཧཱུྃ། ཞེས་པ་བསྡུས་པ་འདི་དོན་ཚང་བས་ལེགས་སོ། །

གཞན་ཡང་བྱ་བའི་རྒྱུད། སྤྱོད་པའི་རྒྱུད། རྣལ་འབྱོར་རྒྱུད། རྣལ་འབྱོར་བླ་ན་མེད་པའི་རྒྱུད་དེ། རྒྱུད་སྡེ་ཆེན་པོ་བཞི་དང་འབྲེལ་བའི་ཡི་དམ་དཀྱིལ་འཁོར་གྱི་ལྷ་ཚོགས་རྣམས་ཀྱི་ཞལ་དུ་ཨོཾ་ཨཱཿཧཱུྃ། དེ་ནས་མཐེབ་སྲིན་གྱིས་རང་གི་ལྕེ་རྩེ། སྨིན་མཚམས། སྤྱི་གཙུག་རྣམས་སུ་ཐིག་ལེ་བྱས་ཏེ། ཨོཾ་ཨཱཿཧཱུྃ། ཞེས་བརྗོད་པས་ལུས་དཀྱིལ་ལྷ་ཚིམས་པར་བསམ། བར་ཕུད་ཀྱི་གཏོར་མ་རྣམས་སྦྱངས།
ཨོཾ་ཤྲཱི་མཧཱ་ཀཱ་ལ་ཡེ། མཧཱ་ཀཱ་ལི་དེ་བཱི་ཡེ། དྷརྨཱ་པཱ་ལ་ཙ་ཏུརྨུ་ཁ་ས་པ་རི་བཱ་ར། རྡོ་རྗེ་ནག་པོ་ཆེན་པོ་ལྕམ་བྲལ། གདོང་བཞི་པ་སོགས་དམ་ཅན་རྒྱ་མཚོ་འཁོར་དང་བཅས་པའི་ཞལ་དུ་ཨོཾ་ཨཱཿཧཱུྃ། གཞན་ཡང་ཆོས་འཁོར་བསྲུང་ཞིང་སྐྱོང་བར་ཞལ་གྱིས་བཞེས་པའི་ཆོས་སྐྱོང་སྲུང་མ་རྣམས་ཀྱི་ཞལ་དུ་ཨོཾ་ཨཱཿཧཱུྃ། ཕྱོགས་སྐྱོང་བཅུ། ལྷ་ཆེན་བརྒྱད། ཀླུ་ཆེན་བརྒྱད། འཇིགས་བྱེད་དགུ།
རྒྱལ་ཆེན་བཞི། གཟའ་ཆེན་དགུ། རྒྱུ་སྐར་ཉི་ཤུ་རྩ་བརྒྱད་ལ་སོགས་པ་འཇིག་རྟེན་སྐྱོང་བ་ཆེན་པོ་རྣམས་ཀྱི་ཞལ་དུ་ཨོཾ་ཨཱཿཧཱུྃ། གཞན་ཡང་གནོད་སྦྱིན། སྲིན་པོ། འབྱུང་པོ། ཡི་དགས། ཤ་ཟ། སྨྱོ་བྱེད། རྗེད་བྱེད།
མ་མོ། ཞིང་སྐྱོང་། ཕོ་ཉ། འཕྲོག་མ། གྲུབ་པ་རྣམས་ཀྱི་ཞལ་དུ་ཨོཾ་ཨཱཿཧཱུྃ། གཞན་ཡང་བོད་ཁམས་སྐྱོང་བར་བྱེད་པའི་བསྟན་མ་བཅུ་གཉིས་འཁོར་དང་བཅས་པ་དང་། གནས་བདག གཞི་བདག གྲོང་བདག ཡུལ་བདག
དཀོར་བདག གཉུག་མར་གནས་པ་རྣམས་ཀྱི་ཞལ་དུ་ཨོཾ་ཨཱཿཧཱུྃ། འགྲོ་བ་རིགས་དྲུག ལམ་རྒྱུད་ལྔ། སྐྱེ་གནས་རྣམ་པ་བཞིས་བསྡུས་པའི་སེམས་ཅན་ཐམས་ཅད་ཚིམ་ཞིང་ཟག་པ་མེད་པའི་བདེ་བས་རྒྱུད་གང་ནས། མྱུར་དུ་བླ་ན་མེད་པའི་རྫོགས་པའི་སངས་རྒྱས་ཀྱི་གོ་འཕང་ཐོབ་པའི་སྐལ་བ་དང་ལྡན་པར་གྱུར་ཅིག ཨོཾ་ཨཱཿཧཱུྃ། གསང་མཆོད་ནི། རིག་མ་དང་སྙོམས་པར་ཞུགས་པས་མཆོག་ཏུ་དགའ་བའི་བདེ་བ་ཆེན་པོས་རྒྱུད་གང་བར་གྱུར། ཨོཾ་སརྦ་ཏ་ཐཱ་ག་ཏ་ཨཱ་ནུ་རཱ་ག་ཎ་བཛྲ་སྭཱ་བྷ་ཝ་ཨཏྨ་ཀོ྅ཧཾ།
ཞེས་བརྗོད་ཅིང་འཁྱུད་རྒྱ་བྱས་པའི་རྐྱེན་གྱིས་ལྷ་ཚོགས་ཐམས་ཅད་སྙོམས་པར་བཞུགས་པས་མཆོག་ཏུ་དགའ་བའི་བདེ་བས་ཐུགས་རྒྱུད་ཚིམ་པར་བསམ་མོ། ། དེ་ནས་རྡོ་རྗེ་དྲིལ་བུ་འཛིན་པས། མི་བསྐྱོད་རྡོ་རྗེ་ཡེ་ཤེས་ཆེ། ། སོགས་སྒྲུབ་ཐབས་ལྟར་དེ་ཉིད་ལྔ་པས་བསྟོད། བཟླས་པའི་མཆོད་པ་ནི། རང་ཞེ་སྡང་རྡོ་རྗེར་གསལ་བའི་སྙིང་ཁ་ནས་སྔགས་ཀྱི་འཕྲེང་བ་འོད་ཟེར་འཕྲོ་བ་དང་བཅས་པ་དཔག་ཏུ་མེད་པ་སྤྲོས། མདུན་གྱི་ལྷ་རྣམས་ལ་ཕོག་པས་དེ་དག་གི་ཐུགས་བདེ་བས་མཉེས་པར་བྱས། འོད་ཟེར་རྣམས་ཀྱི་རྩེ་མོ་ནས་མཆོད་པའི་བྱེ་བྲག་བསམ་གྱིས་མི་ཁྱབ་པ་སྤྲོས། དེས་ཕྱོགས་བཅུའི་རྒྱལ་བ་སྲས་དང་བཅས་ལ་མཆོད་པར་བསམས་ལ། ཨོཾ་ཨཱ་བཛྲ་དྷྲྀཀ་ཧཱུྃ་ཧཱུྃ་ནས།
ཨོཾ་ཨཱཿསུམྦྷ་རཱ་ཛ་ཧཱུྃ་ཧཱུྃ་གི་བར་སྒྲུབ་ཐབས་ཀྱི་ངག་བཟླས་བཞིན་ལན་གསུམ་རེ་བཟླས་པས་ལྷ་རྣམས་མཉེས་པར་བསམ། དེ་ནས། བཅོམ་ལྡན་འདས་བདག་དང་སེམས་ཅན་ཐམས་ཅད་ལ་མཆོག་དང་ཐུན་མོང་གི་དངོས་གྲུབ་མ་ལུས་པ་སྩལ་དུ་གསོལ། ཞེས་བརྗོད་ཅིང་འདོད་དོན་ལ་གསོལ་བ་བཏབ་པའོ། ། དེ་ནས་བུམ་བསྐྱེད་ནི་གོང་དུ་བཤམས་པའི་བུམ་པ་གཉིས་ཀྱི་རྣམ་རྒྱལ་བུམ་པའི་སྟེང་དུ་དུང་ཆོས་རྡོ་རྗེ་གཟུངས་ཐག་འཇོག་པ་ལ་སོགས་ཕྱག་ལེན་ལྟར་བཅས་པ་ལ། སརྦ་བིགྷྣན་གྱིས་བསངས། ཤུ་ནྱཱ་ཏས་སྦྱངས། སྟོང་པའི་ངང་ལས་པཾ་ལས་པདྨ་དང་། ཨ་ལས་ཟླ་བའི་དཀྱིལ་འཁོར་གཉིས་ཀྱི་སྟེང་དུ་བཾ་ལས་བྱུང་བའི་རིན་པོ་ཆེའི་བུམ་པ་ཡངས་ཤིང་རྒྱ་ཆེ་བ། ལྟོ་བ་ལྡིར་བ།
མགྲིན་པ་ཕྲ་བ། ཁ་གཡེལ་བ། མཆུ་འཕྱང་བ། ལྷའི་གོས་ཀྱིས་མགུལ་པ་བཅིངས་པ། དཔག་བསམ་གྱི་ཤིང་གིས་ཁ་བརྒྱན་པ། ནང་ཆུ་དང་བཅུད་ཐམས་ཅད་ཀྱིས་ཡོངས་སུ་གང་བའི་རྣམ་རྒྱལ་བུམ་པའི་ནང་དུ་ཐུན་མོང་གི་གདན་སྣ་ཚོགས་པདྨ་སུམ་ཅུ་རྩ་གཉིས། ཐུན་མོང་མ་ཡིན་པའི་གདན་གཙོ་བོ་ལ་ཉི་མ། ཤར་ཕྱོགས་པ་རྣམས་ལ་ཟླ་བ། མཱ་མ་ཀཱི་ལ་རྡོ་རྗེ། དེ་མ་གཏོགས་པའི་ལྷོ་ཕྱོགས་པ་རྣམས་ལ་རིན་པོ་ཆེ།
ནུབ་ཕྱོགས་པ་རྣམས་ལ་པདྨ་དམར་པོ། བྱང་ཕྱོགས་པ་རྣམས་ལ་སྣ་ཚོགས་རྡོ་རྗེ། ཁྲོ་བོ་བཅུ་ལ་ཉི་མའི་གདན། ལས་ཐམས་ཅད་པའི་བུམ་པར་པདྨ་དང་ཉི་མའི་གདན། རྣམ་རྒྱལ་བུམ་པའི་དབུས་ཀྱི་གདན་གྱི་སྟེང་དུ་ཧཱུྃ་ལས་ཞེ་སྡང་རྡོ་རྗེ་ནག་པོ་མི་བསྐྱོད་པའི་ཅོད་པན་ཅན། སོགས་གཙོ་བོ་ནས། གནོད་མཛེས་སྔོན་པོ་མི་བསྐྱོད་པའི་ཅོད་པན་ཅན། སྔོ་དཀར་དམར་བའི་ཞལ་གསུམ་ཕྱག་དྲུག་གིས་གཡས་རྡོ་རྗེ་འཁོར་ལོ་རིན་པོ་ཆེ། གཡོན་ཐུགས་ཁར་སྡིགས་མཛུབ་དང་བཅས་པས་ཞགས་པ། པདྨ་རལ་གྲི་འཛིན་པ།
ཞེས་པའི་བར་དང་། ལས་ཐམས་ཅད་པའི་བུམ་པར་ཧཱུྃ་ལས་བགེགས་མཐར་བྱེད་སྔོན་པོ་དོན་གྲུབ་ཀྱི་ཅོད་པན་ཅན། སྔོ་དཀར་དམར་བའི་ཞལ་གསུམ་ཕྱག་དྲུག་གི་གཡས་ན་སྣ་ཚོགས་རྡོ་རྗེ། འཁོར་ལོ། གཏུན་ཤིང་། གཡོན་ཐུགས་ཀར་སྡིགས་མཛུབ་དང་བཅས་པས་ཞགས་པ་དང་། དྲིལ་བུ་དགྲ་སྟ་འཛིན་པ། ཁྲོ་བོ་ཐམས་ཅད་སྨ་ར་དང་། སོགས་ལྷ་སྟ་གོན་བཞིན་ཚང་བར་བསྐྱེད། འོན་ཀྱང་རྡོ་རྗེའི་ཆོ་ག་གསུམ་བསྐྱེད་མི་དགོས་ས་བོན་ཙམ་ལས་བསྐྱེད་དོ། །
རང་གི་སྙིང་ཁ་ནས་འོད་ཟེར་འཕྲོས་པས་རང་བཞིན་གྱི་གནས་ནས་དཔལ་གསང་བ་འདུས་པ་ལྷ་སུམ་ཅུ་རྩ་གཉིས་ཁྲོ་བོ་བགེགས་མཐར་བྱེད་དང་བཅས་པ་ལ་སངས་རྒྱས་དང་བྱང་ཆུབ་སེམས་དཔའི་ཚོགས་ཀྱིས་བསྐོར་བ་ཨོཾ་བཛྲ་ས་མཱ་ཛཿ རཱུ་པ་སོགས་རྡོ་རྗེ་མ་ལྔས་མཆོད་ལ་བསྟིམ་པ་ནས་གནས་གསུམ་བྱིན་རླབས་དང་། རང་གི་རིགས་བདག་གི་དབང་བསྐུར་བ་སོགས་ལྷ་སྟ་གོན་བཞིན་བྱས་ལ། རེ་རེའི་མགོར་མཚན་སྔགས་་་་་་ཚོགས་ཞིང་ལྟར། གོང་བཞིན་སྦྱར་བའི་མཆོད་ཡོན་ནས་རོལ་ཆེན་གྱི་བར་སྔགས་ཙམ་གྱི་ཕྱི་མཆོད། ཨོཾ་ཨཱཿཧཱུྃ་ཧཱུྃ་ཨོཾ་སྭཱ། སོགས་ས་བོན་གྱི་མཐར་འབྲུ་གསུམ་བཏགས་པས་ནང་མཆོད། རྡོ་དྲིལ་འཛིན་པས་དེ་ཉིད་ལྔ་པས་བསྟོད་ལ། དེ་ནས་པད་བསྐོར་དང་བཅས་པས་གཟུངས་ཐག་བླངས་ཏེ། རང་གི་སྙིང་ཁ་ནས་སྔགས་ཀྱི་འཕྲེང་བ་གཟུངས་ཐག་ལ་འཁྲིལ་ནས་སོང་བས།
ལྷ་ཐམས་ཅད་ཀྱི་རྒྱུད་བསྐུལ་ཏེ་སྐུ་ལུས་ལས་བདུད་རྩིའི་རྒྱུན་བབས་པས་བུམ་པ་གང་བར་གྱུར། ཅེས་བརྗོད་ལ་རྣམ་རྒྱལ་ལ་གཙོ་བོའི་སྔགས་ཉི་ཤུ་རྩ་གཅིག གཞན་རྣམས་ངག་བཟླས་བཞིན་གསུམ་རེ་དང་། ཨོཾ་ཨཱཿཧཱུྃ། དང་། ཨོཾ་བཛྲ་ཨུ་ད་ཀ་ཧཱུྃ་ཞེས་དང་། ཨོཾ་སརྦ་ཏ་ཐཱ་ག་ཏ་ཨ་བྷི་ཥེ་ཀ་ཏ་ས་མ་ཡ་ཤྲཱི་ཡེ་ཧཱུྃ། རྣམས་ཉེར་གཅིག་རེ་བཟླས་ལ་གོང་བཞིན་མཆོད་བསྟོད་དང་། དུང་ཆོས་ཀྱི་ཆུ་ལ། ཨོཾ་ཨཱཿབཛྲ་དྷྲྀཀ་ཧཱུྃ་ཧཱུྃ་ཞེས་དང་།
ཧཱུྃ་ཞེས་བསྔགས་པ་བུམ་པ་གཉིས་སུ་བླུགས་ཏེ། ལྷ་རྣམས་འདོད་ཆགས་ཆེན་པོའི་མེས་ཞུ་ནས་བྱང་ཆུབ་སེམས་ཀྱི་ངོ་བོ་དང་ལྡན་པར་གྱུར། ཅེས་བརྗོད་ལས་བུམ་གྱི་ཆུ་ནས་ཀུ་ཤས་བུམ་པ་ལ་གཏོར་ཏེ། ན་མོ་བཛྲ་ཀྲོ་དྷ་ཡ། མཧཱ་དཾཥྚྭ་ཏོ་ཀ་ཊ་བྷཻ་ར་ཝ་ཡ་ཨ་སི་མུ་ས་ལ། པ་ར་ཤུ་པ་ཧཱསྟཱ་ཡ་ཨོཾ་བཛྲ་ཨ་མྲྀ་ཏ་ཀུཎྜ་ལི་ཁ་ཁ་ཁཱ་ཧི་ཁཱ་ཧི། ཧཱུ་ལུ་ཧཱུ་ལུ། ཏིཥྛ་ཏིཥྛ། བནྡྷ་བནྡྷ། ཧ་ན་ཧ་ན།
ད་ཧ་ད་ཧ། གརྫ་གརྫ། བི་སྥོ་ཊ་ཡ་བི་སྥོ་ཊ་ཡ། སརྦ་བིགྷྣཱན། བི་ན་ཡ་ཀ་ནཱན་མཧཱ་ག་ན་པ་ཏི། ཛི་ཝེ་ཏེ། ཨནྡྲ་ཀ་རཱ་ཡ་སྭཱཧཱ། འདིར་དཀྱིལ་འཁོར་ཆེན་པོའི་བྱ་བ་མཐར་མ་ཕྱིན་གྱི་བར་དུ་བགེགས་རྣམས་བཟློག་པར་མཛོད་ཅིག དེ་ནས་དཀྱིལ་འཁོར་གྱི་ལྷ་ཚོགས་དང་། བར་སྣང་གི་ཁམས་ཐམས་ཅད་དེ་བཞིན་གཤེགས་པའི་ཚོགས་ཀྱིས་གང་བར་བསམས་ལ།
ནུབ་གཉིས་པ་མན་ཆད་ལ་མཆོད་པ་འདི་མི་དགོས།་་་་་ ཕྱི་ནང་བསྟོད་པའི་མཆོད་པ་བུམ་བསྐྱེད་ལྟར་བྱས་ནས། སྤོས་དང་རྡོར་དྲིལ་འཛིན་པས། ལྕེ་ཧཱུྃ་ལས་རྡོ་རྗེར་བསམ་སྟེ་ངག་ཏུ། ཐུགས་རྗེ་་་་་་བཅོམ་དྲིལ་གནང་། ཡིས་ནི་བདག་ཅག་བདག ། སློབ་མ་རྣམས་ལ་རྗེས་བརྩེ་དང་། ། ཁྱེད་ཅག་ལ་ཡང་མཆོད་སླད་དུ། ། སང་ནི་དཀྱིལ་འཁོར་བྲི་བར་འཚལ། ། བཅོམ་ལྡན་གུས་པས་བདག་ལ་ནི། །
དེ་ཕྱིར་བཀའ་དྲིན་མཛད་པར་འོས། ། རིག་པ་འཛིན་པ་བདག་ཅག་གིས། ། གསང་འདུས་དཀྱིལ་འཁོར་མཛེས་པ་ནི། ། ཆོ་ག་ཅི་ནུས་ཡོ་བྱད་ཀྱིས། ། སང་ནི་ཡང་དག་བྲི་བར་འགྱུར། ། དེ་ཕྱིར་སློབ་མར་བཅས་བདག་ལ། ། རྗེས་སུ་བརྩེ་བས་ཉེར་བཟུང་སྟེ། ། འཁོར་བཅས་ཀུན་གྱིས་དཀྱིལ་འཁོར་ལ། ། བྱིན་གྱིས་བརླབ་པར་མཛད་པར་འོས། ། ཞེས་ལན་གསུམ་དུ་གསོལ་བ་བཏབ་པས།
རིག་པ་འཛིན་པ་ཁྱོད་དཀྱིལ་འཁོར་གྱི་ལས་ཅི་བདེ་བར་གྱིས་ཤིག ཅེས་བརྗོད་ཅིང་གནང་བ་བྱིན་པར་བསམ། དེ་ནས་གཏོར་མ་ཕུལ་བ་ནི། གཏོར་མ་རྣམས། བིགྷྣཱན་གྱིས་བསངས། ཤུ་ནྱཱ་ཏས་སྦྱངས། སྟོང་པའི་ངང་ལས་གཏོར་སྣོད་ཀྱི་འོག་ཏུ་ཡཾ་ལས་རླུང་གི་དཀྱིལ་འཁོར། དེའི་སྟེང་དུ་རཾ་ལས་མེའི་དཀྱིལ་འཁོར། དེའི་སྟེང་དུ་ཨ་ལས་བྱུང་བའི་ཐོད་པ་ཕྱི་དཀར་ལ་ནང་དམར་བའི་ནང་དུ། པདྨ་དམར་པོ་ཨཱས་མཚན་པའི་ཤར་དུ་གཽ་ལས་བ་ལང་གི་ཤ
ལྷོར་ཀུ་ལས་ཁྱིའི་ཤ ནུབ་ཏུ་ད་ལས་རྟའི་ཤ བྱང་དུ་ཧ་ལས་གླང་པོ་ཆེའི་ཤ དབུས་སུ་ན་ལས་མིའི་ཤ ཤར་ལྷོར་བི་ལས་དྲི་ཆེན། ལྷོ་ནུབ་ཏུ་ར་ལས་རཀྟ། ནུབ་བྱང་དུ་ཤུ་ལས་བྱང་སེམས། བྱང་ཤར་དུ་མ་ལས་ཤ་ཆེན་གྱི་དྭངས་མ། དབུས་སུ་མུ་ལས་དྲི་ཆུ། དེ་ཐམས་ཅད་ལ་ཨོཾ་ཡིག་གིས་མཚན་པ།
དེ་རྣམས་ཀྱི་སྟེང་གི་བར་སྣང་ལ་ཟླ་བའི་དཀྱིལ་འཁོར་གྱི་སྟེང་དུ། ཧཱུྃ་ལས་བྱུང་བའི་རྡོ་རྗེ་སྔོན་པོ་རྩེ་ལྔ་པ་ལྟེ་བ་ལ་ཧཱུྃ་གིས་མཚན་པ། ཧཱུྃ་ལས་འོད་ཟེར་འོག་ཏུ་འཕྲོས་པས་རླུང་གཡོས་མེ་སྦར་བས་རྫས་རྣམས་བཞུ་ཞིང་བསྐོལ་ཏེ་འབར་བར་གྱུར། སྟེང་གི་ཟླ་བ་རྡོ་རྗེ་ཧཱུྃ་དང་བཅས་པ་ཐོད་པའི་ནང་དུ་ལྷུང་ནས་དཀྲུགས་ཤིང་། དེ་ཉིད་འདྲེས་པས་མ་དག་པའི་དྲི་མ་ཐམས་ཅད་སྦྱངས། དག་པའི་ཤེལ་ལྟར་གྱུར། པདྨ་ཨཱ་དང་བཅས་པ་ལས་འོད་འཕྲོས་དྲི་མ་མེད་པར་བྱས་ནས་ཉི་མའི་མདོག་ཅན་གྱི་བདུད་རྩིའི་རང་བཞིན་དུ་རྟོགས། ཨོཾ་ལས་འོད་འཕྲོས་པས་ཕྱོགས་བཅུའི་སངས་རྒྱས་ཐམས་ཅད་ཀྱི་ཐུགས་ཁ་ནས་ཡེ་ཤེས་ཀྱི་བདུད་རྩི་སྤྱན་དྲངས་ནས་འོག་གི་བདུད་རྩི་ལ་ཐིམ་པས་ཡེ་ཤེས་ཀྱི་བདུད་རྩི་དཔག་ཏུ་མེད་པར་སྤེལ་ཞིང་སྦར་བར་གྱུར།་་་་་ ཀྱཻ་རྡོར་བདེ་མཆོག་སོགས་ལའང་གཏོར་མ་བྱིན་རླབས་ལོགས་སུ་མི་མཛད་པ་ཧ་ཧོ་ཧྲི་ནས་མཛད། ཨོཾ་ཨཱཿཧཱུྃ།
ལན་གསུམ་བརྗོད། དེ་ནས་མདུན་བསྐྱེད་སྟ་གོན་གྱི་ལྷ་རྣམས་ཀྱི་ལྗགས་རྡོ་རྗེ་རྩེ་ལྔ་པར་གྱུར་པའི་ར་དབུས་མ་ལ་ཨོཾ་གྱིས་མཚན་པ། དེའི་འོད་ཟེར་གྱིས་གཏོར་མ་གསོལ་བར་བསམས་ལ། རྡོ་རྗེ་ཐལ་མོ་ཁ་གྱེན་དུ་ཕྱེ་བའི་ཕྱག་རྒྱ་དང་། ཨོཾ་ཨཱཿབཛྲ་དྷྲྀཀ་པཉྩ་ཨ་མྲྀ་ཏ་ཧཱུྃ་ནས། ཨོཾ་ཨཱཿསུམྦྷ་རཱ་ཛ་པཉྩ་ཨ་མྲྀ་ཏ་ཧཱུྃ། ཞེས་པའི་བར་ལྷ་སྔགས་ཚང་མ་ལན་གསུམ་གྱིས་ཕུལ། མཆོད་ཡོན་དང་རོལ་མོ་བཞག་པའི་ཉེར་སྤྱོད་ལྔ་དང་། བདུད་རྩིའི་མཆོད་པ་བུམ་བསྐྱེད་བཞིན་གྱིས་མཆོད་ལ་རྡོ་རྗེ་དྲིལ་བུ་འཛིན་པས། མི་བསྐྱོད་རྡོ་རྗེ་སོགས་དེ་ཉིད་ལྔས་བསྟོད།
ཆོས་རྣམས་གཟུགས་བརྙན་ལྟ་བུ་སྟེ། ། ནས། འོན་ཀྱང་སྐྱོབ་པའི་སྲས་སུ་སྐྱེ། ། ཞེས་པའི་བར་ཡོངས་གྲགས་ཀྱི་བདེན་པའི་སྟོབས་བརྗོད། རྡོ་རྗེ་གསུམ་དངོས་མི་ཕྱེད་སྐུ། ། ཡེ་ཤེས་ལྔ་ལྡན་བདེ་བ་ཆེ། ། འདུས་པའི་དཀྱིལ་འཁོར་ལྷ་ཚོགས་རྣམས། ། མཆོད་སྦྱིན་གཏོར་མ་འདི་བཞེས་ལ། ། རྣལ་འབྱོར་བདག་ཅག་འཁོར་བཅས་ཀྱི། ། ནས།
ཡིད་ལ་འདོད་པ་ཀུན་འགྲུབ་ཤོག ། ཅེས་པའི་བར་ཡོངས་གྲགས་ཀྱི་འཕྲིན་ལས་བཅོལ། དེ་ནས་ཀྱེ་རྡོར་སོགས་ཡི་དམ་གྱི་ལྷ་དང་། སྒོས་ཀྱི་ཆོས་སྐྱོང་རྣམས་ལ་རང་རང་གི་ཕྱག་ལེན་བཞིན་གྱི་གཏོར་མ་འབུལ། དེ་ནས་མཁའ་འགྲོ་སྤྱི་གཏོར་ཕུལ་ལ་འཇིག་རྟེན་པ་ལ། ཨོཾ་ཨཱཿཧཱུྃ་ཧཱུྃ་ཨཱཿཨོཾ་གཏོར་སྣོད་ཀྱི་ཤར་དུ་སྐད་ཅིག་གིས་དབང་པོ་སེར་སྐྱ་གླང་པོ་ཆེ་ལ་གནས་པ། གཡས་རྡོ་རྗེ་དང་། གཡོན་སྡིགས་མཛུབ་མཛད་པ། ལྷོར་གཤིན་རྗེ་སྔོན་པོ་མ་ཧེ་ལ་གནས་པ་གཡས་དབྱུག་པ་དང་གཡོན་སྡིགས་མཛུབ་དང་བཅས་པས་ཞགས་པ། ནུབ་ཏུ་ཆུ་ལྷ་དཀར་པོ་ཆུ་སྲིན་ལ་གནས་པ་ཕྱག་གཉིས་ཀྱིས་སྦྲུལ་ཞགས་འཛིན་པ།
བྱང་དུ་ལུས་ངན་སེར་པོ་གཏེར་ལ་གནས་པ་གཡས་བི་ཛ་པཱུ་ར་ག་དང་། གཡོན་ནེའུ་ལེ་འཛིན་པ། མེར་མེ་ལྷ་དམར་པོ་ར་སྐྱེས་ལ་གནས་པ་གཡས་བགྲང་འཕྲེང་དང་། གཡོན་སྤྱི་བླུགས་འཛིན་པ། བདེན་བྲལ་དུ་སྲིན་པོ་ནག་པོ་རོ་ལངས་ལ་གནས་པ་གཡས་རལ་གྲི་དང་། གཡོན་ཐོད་པ་འཛིན་པ། རླུང་དུ་རླུང་ལྷ་དུད་ཁ་རི་དྭགས་ལ་གནས་པ་ཕྱག་གཉིས་ཀྱིས་རླུང་རས་འཛིན་པ། དབང་ལྡན་དུ་དབང་ལྡན་དཀར་པོ་གླང་ལ་གནས་པ་གཡས་རྩེ་གསུམ་དང་། གཡོན་ཐོད་པ་འཛིན་པ། སྟེང་དུ་ཚངས་པ་སེར་པོ་ངང་པ་ལ་གནས་པ་ཞལ་བཞི་པ་ཕྱག་བཞིའི་གཡས་གཉིས་ན་སྤྱི་བླུགས་དང་མི་འཇིགས་པ།
གཡོན་གཉིས་ན་དབྱུག་པ་དང་བགྲང་འཕྲེང་འཛིན་པ། འོག་ཏུ་སའི་ལྷ་མོ་སེར་མོ་པདྨ་ལ་གནས་པ། གཡས་དཔང་པོར་ཁས་ལེན་པ། གཡོན་བུམ་པ་འཛིན་པ། དེ་རྣམས་ཀྱི་མཐའ་སྐོར་དུ་ལྷ་ཀླུ། གནོད་སྦྱིན། དྲི་བཟའ། ལྷ་མ་ཡིན། ནམ་མཁའ་ལྡིང་། མིའམ་ཅི།
ལྟོ་འཕྱེ་ཆེན་པོ། འབྱུང་པོ། ཡི་དགས། ཤ་ཟ། སྨྱོ་བྱེད། རྗེད་བྱེད། རྣོན་པོ་ལ་སོགས་པ་སྲིད་པ་གསུམ་གྱི་འབྱུང་པོའི་ཚོགས་དཔག་ཏུ་མེད་པས་བསྐོར་བ། དེ་རྣམས་སྐད་ཅིག་གིས་སྟོང་པ་ཉིད་དུ་གྱུར་པ་ལས་དཔལ་གསང་བ་འདུས་པའི་སྐུར་གྱུར། གཏོར་མགྲོན་རྣམས་ཀྱིས་གོང་བཞིན་དུ་གཏོར་མ་གསོལ་བར་བསམས་ལ། རྡོ་རྗེ་ཐལ་མོ་ཁ་ཕྱེ་སྟེ།
ཨོཾ་ད་ཤ་དིཀ་ཨ་བ་སྡྱི་ཏེ་བྷྱཿསོགས་སྔོན་འགྲོ་གཏོར་མའི་སྐབས་བཞིན་ལན་གསུམ་གྱིས་དབུལ། དེ་ནས། ཨོཾ་ད་ཤ་དིཀ་ལོ་ཀ་པཱ་ལ་ས་པཱ་རི་ཝ་ར་པུཥྤཾ། དྷཱུ་པཾ། དཱི་པཾ། གནྡྷཾ། ནཻ་ཝི་དྱཾ་ཨཱཿཧཱུྃ། ཨོཾ་ད་ཤ་དིཀ་ལོ་ཀ་པ་ལ་ས་པཱ་རི་བཱ་ར་ཨོཾ་ཨཱཿཧཱུྃ་གིས་བདུད་རྩི་ཕུལ་ལ་རྡོ་རྗེ་དྲིལ་བུ་འཛིན་པས། ཨོཾ་ཕྱོགས་བཅུར་རྣམ་པར་གནས་རྣམས་དང་། ། ཞེས་སོགས་སྔོན་འགྲོ་གཏོར་མ་བཞིན་བརྗོད་ནས་འཕྲིན་ལས་བཅོལ་ལ་གཞི་བདག་གཏོར་མ་སོགས་འབུལ་བ་རྣམས་ཕྱག་ལེན་རྒྱས་བསྡུས་སྐབས་དང་སྦྱར་ནས་དབུལ།
སློབ་མ་སྟ་གོན་དགོས་ན་སྔགས་འཆང་ཆེན་པོས་མཛད་པའི་མཚམས་སྦྱོར་བཞིན་བྱ། དེ་ནས་རྗེས་ཆོག་ནི། མཆོད་པ་ཁ་གསོས་ལ་བསངས་སྦྱངས་བྱིན་བརླབས་བྱས་ཏེ་བུམ་བསྐྱེད་ལྟར་ཕྱི་མཆོད། རཱུ་པ་སོགས་རྡོ་རྗེ་མ་ལྔས་མཆོད། ནང་མཆོད་ཀྱི་མཇུག་ཏུ། དཔལ་གསང་བ་འདུས་པ་སོགས་སྟ་གོན་བཞིན་མཛད། གསང་མཆོད་ཀྱང་སྟ་གོན་བཞིན་དང་། དེ་ཉིད་ལྔ་པས་བསྟོད་ལ། བཅོམ་ལྡན་འདས་བདག་དང་སེམས་ཅན་ཐམས་ཅད་ལ་མཆོག་དང་ཐུན་མོང་གི་དངོས་གྲུབ་མ་ལུས་པ་སྩལ་དུ་གསོལ། ཞེས་བརྗོད།
ཡིག་བརྒྱ་ལན་གསུམ་དང་། མ་འབྱོར་བ་དང་སོགས་ཀྱི་མཐར་ཁུ་ཚུར་གཉིས་ཀྱི་མཐེའུ་ཆུང་སྦྲེལ་མཛུབ་མོ་བརྐྱངས་ཏེ་རྩེ་སྤྲད་པ་གཙུག་ཏོར་གྱི་ཕྱག་རྒྱ་བཟློག་སྟེ་སྤྱི་བོར་བཞག་ལ། ཨོཾ་བཛྲ་བེ་ག་ཀྲ་མ་ཧོཿ སྟ་གོན་གྱི་རྟེན་དང་བརྟེན་པར་བཅས་པའི་དཀྱིལ་འཁོར་པ་རྣམས་མདུན་གྱི་ནམ་མཁར་བྱོན་ཏེ། ཇི་སྲིད་སྤྱན་མ་དྲངས་ཀྱི་བར་དུ་བརྟན་པར་བཞུགས་ནས་བདག་དང་སེམས་ཅན་ཐམས་ཅད་ལ་མཆོག་ཐུན་མོང་གི་དངོས་གྲུབ་སྩལ་དུ་གསོལ། ། ཞེས་བརྗོད། སླར་ཡང་གོང་བཞིན་མཆོད་བསྟོད་བྱས་ཏེ། གཏོར་མགྲོན་གྱི་རྟེན་ཡོད་པ་རྣམས་ལ་བརྟན་བཞུགས། མེད་པ་རྣམས་ལ། ཨོཾ་ཁྱེད་ཀྱིས་སེམས་ཅན་དོན་ཀུན་མཛོད། །
ཅེས་སོགས་ཀྱི་མཐར། ཨོཾ་ཨཱཿཧཱུྃ་བཛྲ་མུཿརྟེན་མེད་པའི་གཏོར་མགྲོན་གྱི་ཡེ་ཤེས་པ་གཤེགས། དམ་ཚིག་པ་རྣམས་ཛཿཧཱུྃ་བཾ་ཧོཿརང་ལ་གཉིས་སུ་མེད་པར་ཐིམ། རང་གི་དཔྲལ་བར་ཨོཾ། མགྲིན་པར་ཨཱཿ ཐུགས་ཀར་ཧཱུྃ། དགེ་བ་འདི་ཡིས་མྱུར་དུ་བདག ། སངས་རྒྱས་ཀུན་གྱི་ཀུན་བདག་ཉིད། ། རྡོ་རྗེ་འཆང་དབང་ཐོབ་གྱུར་ཅིག ། འགྲོ་བས་ཀྱང་ནི་དེ་ཐོབ་ཤོག །
བྱང་ཆུབ་ཕྱིར་ནི་སྤྱོད་གང་དང་། ། རྫོགས་སངས་རྒྱས་ཀྱི་གང་ཡིན་དང་། ། བྱང་ཆུབ་རྡོ་རྗེས་གང་གསུངས་པའི། ། སྤྱོད་དེ་གཉིས་ཀའང་བདག་སྤྱོད་ཤོག ། ཅེས་པས་བསྔོ་བ་བྱ། འོག་ནས་འབྱུང་བ་བཞིན་གྱི་བཀྲ་ཤིས་བྱས་ལ་སྟ་གོན་གྱི་མཆོད་རྫས་དམན་པ་རྣམས་བསྡུའོ།། ༈ །།དེ་ནས་ཐིག་ཚོན་བྱིན་རླབས་ལྷན་ཅིག་བྱར་རུང་བས། སློབ་དཔོན་གྱི་མདུན་དུ་རས་ལ་སོགས་པའི་སྟེང་དུ་དབུས་སུ་ཐིག་ཚོན་སྔོན་པོ། ཤར་དུ་དཀར་པོ། ལྷོར་སེར་པོ།
ནུབ་ཏུ་དམར་པོ། བྱང་དུ་ལྗང་གུ་རྣམས་བཀོད། རྡོ་རྗེའི་རྩེས་ཚོན་གྱི་ཁ་དོག་དང་མཐུན་པའི་རིགས་ལྔའི་ས་བོན་བྲི། ཆུ་གཅིག་སྔོན་འགྲོའི་ཉེར་སྤྱོད་ལྔ་བཤམས། སློབ་དཔོན་ལྷའི་ང་རྒྱལ་དང་ལྡན་པས་ཐིག་ཚོན་རྣམས་བིགྷྣན་གྱིས་བསངས། ཤུ་ནྱཱ་ཏས་སྦྱངས། སྟོང་པའི་ངང་ལས་ཐིག་ཚོན་སྔོན་པོ་ཧཱུྃ་ལས་མི་བསྐྱོད་པ་སྔོན་པོ། སྔོ་དཀར་དམར་བའི་ཞལ་གསུམ་ཕྱག་དྲུག་གི་གཡས་ན་རྡོ་རྗེ། འཁོར་ལོ། པདྨ་སྔོན་པོ།
གཡོན་དྲིལ་བུ་རིན་ཆེན། རལ་གྲི་འཛིན་པ་སེམས་དཔའི་སྐྱིལ་མོ་ཀྲུང་གིས་བཞུགས་པ། ཐིག་ཚོན་དཀར་པོ་ཨོཾ་ལས་རྣམ་སྣང་དཀར་པོ་དཀར་ནག་དམར་བའི་ཞལ་གསུམ། ཕྱག་དྲུག་གི་གཡས་ན་འཁོར་ལོ། རྡོ་རྗེ། པདྨ་དཀར་པོ། གཡོན་གོང་བཞིན། ཐིག་ཚོན་སེར་པོ་སྭཱ་ལས་རིན་འབྱུང་སེར་པོ། སེར་ནག་དཀར་བའི་ཞལ་གསུམ། ཕྱག་དྲུག་གི་གཡས་ན་ནོར་བུ།
རྡོ་རྗེ་འཁོར་ལོ། གཡོན་དྲིལ་བུ། པད་སེར། རལ་གྲི་འཛིན་པ། ཐིག་ཚོན་དམར་པོ་ཨཱ་ལས་འོད་དཔག་མེད་དམར་པོ། དམར་ནག་དཀར་བའི་ཞལ་གསུམ། ཕྱག་དྲུག་གི་གཡོན་དང་པོས་དྲིལ་བུ་དང་བཅས་པའི་པདྨ་དམར་པོའི་རྩ་བ་དཀུར་བརྟེན་ནས་འཛིན་པ། གཡས་དང་པོས་ཐུགས་ཁར་པདྨ་ཁ་འབྱེད་པར་མཛད་པ། གཡས་ལྷག་མ་རྡོ་རྗེ་འཁོར་ལོ། གཡོན་ལྷག་མས་རིན་ཆེན་རལ་གྲི་འཛིན་པ།
ཐིག་ཚོན་ལྗང་གུ་ཧཱ་ལས་དོན་གྲུབ་ལྗང་ཁུ། ལྗང་ནག་དཀར་བའི་ཞལ་གསུམ། ཕྱག་དྲུག་གི་གཡས་རལ་གྲི་དང་། སྣ་ཚོགས་རྡོ་རྗེ། འཁོར་ལོ། གཡོན་དྲིལ་བུ། པད་ལྗང་ནོར་བུ་འཛིན་པ། དེ་ཐམས་ཅད་ཀྱང་དབུ་སྐྲ་རལ་པའི་ཐོར་ཅོག་བྱས་པ་ལ་རིན་པོ་ཆེའི་ཅོད་པན་པྲོག་ཞུ་ལ་སོགས་པ་རིན་པོ་ཆེའི་རྒྱན་བརྒྱད་ཀྱིས་བརྒྱན་པ། ལྷ་རྫས་ཀྱི་ན་བཟས་ག་ཤལ་དང་། དར་སྣ་ཚོགས་ཀྱི་ཤམ་ཐབས་ཅན།
མཚན་དཔེས་བརྒྱན་པ། ནམ་མཁར་བཞུགས་པའི་དེ་བཞིན་གཤེགས་པ་ལྔའི་ཐུགས་ཁར་ཧཱུྃ་ཨོཾ་སྭཱ་ཨཱ་ཧཱ་ལས་བྱུང་བའི་ཡེ་ཤེས་ཀྱི་ཐིག་ཚོན་ལྔ་འོད་ཟེར་འཕྲོ་བ་དང་བཅས་པ། ཞེས་བརྗོད། ཨོཾ་ཨཱཿཨཀྵོཿབྷྱཿབཛྲ་སུ་ཏྲཾ་མེ་པྲ་ཡཙྪ་མཧཱ་མཎྜ་ལ་སཱུ་ཏྲ་ན་ཡ་ཧཱུྃ། ཞེས་མི་བསྐྱོད་པ་ལ་གསོལ་བ་བཏབ་པ་དེ་བཞིན་དུ་གོང་འོག་རྣམས་འདྲ་བ་ལས། ཨཀྵོ་བྷྱཿཡི་གནས་སུ། ཤ་ཤྭ་ཏས་རྣམ་སྣང་། རཏྣ་སམྦྷ་ཝས་རིན་འབྱུང་། ཨ་མི་ཏ་བྷ་ཝས་འོད་དཔག་མེད། ཨོཾ་ཨཱཿཨ་མོ་གྷ་སིདྡྷི་བཛྲ་སཱུ་ཏྲཾ་མེ་པྲ་ཡཙྪ་མཧཱ་མཎྜ་ལ་སཱུ་ཏྲ་ཎ་ཡ་ཧཱུྃ།
ཞེས་པས་དོན་གྲུབ་ལ་གསོལ་བ་བཏབ། རང་མི་བསྐྱོད་པར་གསལ་བའི་མིག་གཉིས་སུ་ཛཿལས་ཉི་མ་དང་ཟླ་བ་སེར་པོའི་སྟེང་དུ། ཨོཾ་དིཔྟ་དིཥྚི་ཨངྐུ་ཤ་ཛཿ ཞེས་པས་མཚན་པ་ཞེས་བརྗོད། ཨོཾ་དིཔྟ་སོགས་གོང་འོག་གི་སྔགས་ལན་གསུམ་བརྗོད་ཅིང་། མིག་གི་རྫི་མ་བརྡབས་ཤིང་འགུགས་པའི་ལྟ་སྟངས་བྱ། ནམ་མཁའི་དེ་བཞིན་གཤེགས་པ་ལྔའི་ཐུགས་ཁ་ནས་ཡེ་ཤེས་ཀྱི་ཐིག་ཚོན་བསམ་གྱིས་མི་ཁྱབ་པ་བྱོན་ནས་མདུན་གྱི་ཐིག་ཚོན་གྱི་རིགས་ལྔ་ལ་ཐིམ། ཨོཾ་ཨཱཿཧཱུྃ་ཧཱུྃ་ཨོཾ་ཨཱཿཨོཾ་ཧཱུྃ། ཨོཾ་ཨཱཿཨཱཿཧཱུྃ། ཨོཾ་ཨཱཿཧ་ཧཱུྃ།
ཨོཾ་བཛྲ་ཙི་ཏྲ་ས་མ་ཡ་ཧཱུྃ་ཧཱུྃ་ཞེས་པའི་སྔགས་རྣམས་ཉི་ཤུ་རྩ་རེ་བཟླས། དེ་ནས། པཉྩ་ཀུ་ལ་ཨརྒྷཾ་པྲ་ཏཱིཙྪ་སྭཱཧཱ། དེ་བཞིན་དུ་པུཥྤཾ། དྷུ་པཾ། དཱི་པཾ། གནྡྷཾ། ནཻ་ཝི་དྱཾ། ཤཔྡའི་བར་གྱིས་མཆོད། དྲིལ་བུ་གསིལ་ཞིང་།
མི་བསྐྱོད་རྡོ་རྗེས་བསྟོད་ལ། བདེན་པ་གང་གིས་སེམས་ཅན་རྣམས་རྡུལ་ཚོན་མང་ཞིང་སངས་རྒྱས་བཅོམ་ལྡན་འདས་རྣམས་སེམས་ཅན་ལ་ཆགས་པ་དང་། རྗེས་སུ་ཆགས་པའི་བདེན་པ་དེས་རྡུལ་ཚོན་རྣམས་འབར་བར་གྱུར་ཅིག ཅེས་དང་། རིགས་ལྔ་རྣམས་ཞུ་བ་ལས་བྱུང་བའི་ཐིག་ཚོན་དུ་གྱུར། ཅེས་བརྗོད་དེ། གཡོན་པའི་མཐེབ་སྲིན་གྱིས་ཡི་གེ་རྣམས་བསུབ། ཨོཾ་ཨཱ་ནྱོ་ནྱཱ་ཨ་ནུ་ག་ཏ་སརྦ་དྷརྨཱ་སྥ་ར་སྥ་ར། ཨ་ནུ་པྲ་བིཥྚ་སརྦ་དྷརྨཱ་ཨ་དྱནྟ། ཨ་ནུ་པྲ་བིཥྚ།
སརྦ་དྷརྨཱ་ཨོཾ་ཨཱཿཧཱུྃ། ཞེས་བརྗོད་ཅིང་ཐིག་སྐུད་ཀྱི་སྣེ་སློབ་མ་ལ་གཏད་ལ། དེས་ཀྱང་དང་པོ་སོ་སོ་དང་། དེ་ནས་ཕྱོགས་སྒྲིལ་ནས་རྡོ་རྗེར་དཀྲིས། དྲི་བཟང་གི་ཆུ་གཏོར་ལ། པུཥྤེ་ལ་སོགས་པ་ལྔས་མཆོད། ཨོཾ་ཨཱཿཧཱུྃ། ཨོཾ་བིགྷྣཱནྟ་ཀྲྀཏ་ཧཱུྃ་ཕཊ྄་ཅེས་བརྗོད་ཅིང་བླང་ངོ་། ། དེ་ནས་སློབ་དཔོན་ལངས་ཏེ་དཀྱིལ་འཁོར་གྱི་ནུབ་ཏུ་མི་བསྐྱོད་པའི་ང་རྒྱལ་དང་། སློབ་མ་ཤར་དུ་རྣམ་སྣང་གི་ང་རྒྱལ་འཛིན་པ་དཔོན་སློབ་གཉིས་ཀས་རྡོར་དྲིལ་ཐོགས་ལ་སློབ་དཔོན་གྱིས་ནམ་མཁའི་ལྷ་ཉེར་སྤྱོད་ལྔས་མཆོད་ལ།
མིག་བྱིན་རླབས་དྲན་པས། ཛཿཛཿཛཿཞེས་བརྗོད་ཅིང་སློབ་མ་རྣམ་སྣང་ལ་གཏད། སློབ་མས་ཀྱང་། ཛཿཛཿཛཿཞེས་བརྗོད་ཅིང་བླངས་ལ་ལྟེ་བའི་ཐད་དུ་བཟུང་སྟེ། ནུབ་ནས་ཤར་དུ་བརྐྱང་། སློབ་དཔོན་གྱིས་རྡོ་རྗེ་དང་བཅས་པས་ལག་པ་གཡས་པའི་མཐེ་བོང་དང་གུང་མོས་ཐིག་སྐུད་བཟུང་ལ། དང་པོར་སྟེང་ནས་འོག་ཏུ་གཅུས་ཏེ་ནམ་མཁའ་ལ་གྱེན་དུ་གདབ་ཅིང་སེ་གོལ་གྱི་སྒྲ་བྱ། ངག་ཏུ། ཨོཾ་ཨཱཿཧཱུྃ། ཨོཾ་བཛྲ་ས་མ་ཡ་སཱུ་ཏྲ།
མ་ཏི་ཀྲ་མ་ཧཱུྃ། ཧཱུྃ་ཨོཾ་སྭཱ་ཨཱ་ཧཱ། སེམས་ཅན་དོན་དུ་ཁྱེད་རྣམས་ཀྱི། ། དུས་ཡིན་དེ་ཕྱིར་འདིར་བྱོན་ཅིག ། ཅེས་བརྗོད་པས་དེ་བཞིན་གཤེགས་པ་རྣམས་བྱོན་ཐིག་སྐུད་ལ་ཐིམ་པར་བསམ། དེ་ནས་ས་ལ་ཕབ་སྟེ་ཐིག་ཆེན་བརྒྱད་པོ་དང་། ལོགས་ཐིག་བཞི་སྟེང་དུ་བཏབ་པས་དཀྱིལ་འཁོར་དུ་ལམ་གྱིས་བྱུང་བར་བསམ། དེའི་ཚེ་ཐིག་སྐུད་ཀྱི་སྒྲས་སངས་རྒྱས་ཐམས་ཅད་བསྐུལ་ཏེ་ནམ་མཁའི་ཁམས་སུ་བྱོན་ནས་བྱིན་གྱིས་བརླབས་པར་བསམས་ལ་གདབ་བོ། ། འདེབས་པའི་གོ་རིམ་ནི་གོང་དུ་བསྟན་པ་བཞིན་ཚངས་ཐིག་དང་པོ་གདབ། དེ་ནས་གཡས་སྐོར་གྱིས་སློབ་དཔོན་གྱིས་སློབ་མ་ལ་རྒྱབ་འགྲོས་ཀྱིས་ཕྱིན་ལ་ལྷོ་དང་།
དེ་བཞིན་དུ་སློབ་མས་རྒྱབ་འགྲོས་ཀྱིས་ཕྱིན་ལ་བྱང་དུ་བསྡད་པས་ཚངས་ཐིག་གཉིས་པ་གདབ། དེ་ནས་བླ་མ་མེར་བསྡད་ལ་སློབ་མ་དབང་ལྡན་དུ་གནས་པས་ཤར་གྱི་ལོགས་ཐིག་གདབ། སློབ་དཔོན་དེ་ཉིད་དང་སློབ་མ་སྲིན་པོར་གནས་པས་ལྷོའི་ཐིག་གདབ། སློབ་མ་དེ་ཉིད་དང་སློབ་དཔོན་རླུང་དུ་ཕྱིན་ནས་ནུབ་ཀྱི་ལོགས་ཐིག་གདབ། སློབ་དཔོན་དེ་ཉིད་དང་སློབ་མ་དབང་ལྡན་དུ་ཕྱིན་ནས་བྱང་གི་ལོགས་ཐིག་གདབ། སློབ་དཔོན་སློབ་མ་ལ་གཡས་སྐོར་གྱིས་མེར་ཕྱིན། དེ་བཞིན་དུ་སློབ་མས་སློབ་དཔོན་ལ་བསྐོར་ཏེ་རླུང་དུ་ཕྱིན་ནས་ཟུར་ཐིག་དང་པོ་གདབ། དེ་ནས་སློབ་དཔོན་གྱིས་སློབ་མ་ལ་གཡས་སྐོར་གྱིས་སྲིན་པོར་ཕྱིན། སློབ་མས་སློབ་དཔོན་ལ་བསྐོར་ཏེ་དབང་ལྡན་དུ་གནས་པས་ཟུར་ཐིག་གཉིས་པ་གདབ། དེ་ནས་སློབ་དཔོན་ནུབ་དང་སློབ་མ་ཤར་དུ་གནས་པས་ཐིག་སྐུད་བསྡུས་ལ་སློབ་མ་ལ་གཏད།
འདིའི་སྡོམ་ནི། ནུབ་ཤར་ལྷོ་བྱང་མེ་དབང་ལྡན། ། དང་པོ་སློབ་དཔོན་ཕྱིས་སློབ་མ། ། སློབ་དཔོན་མེ་ལ་སློབ་མ་སྲིན། ། སློབ་མ་སྲིན་ལ་སློབ་དཔོན་རླུང་། ། སློབ་དཔོན་རླུང་ལ་སློབ་མ་དབང་། ། སློབ་དཔོན་མེ་ལ་སློབ་མ་རླུང་། ། སློབ་དཔོན་སྲིན་ལ་སློབ་མ་དབང་། ། སློབ་དཔོན་ནུབ་དང་སློབ་མ་ནི། ། ཤར་དུ་གནས་པས་ཐིག་བསྡུ་འོ། །
དེ་ནས་སློབ་དཔོན་གྱིས་དཀྱིལ་འཁོར་གྱི་ཤར་སྒོར་ཕྱིན་ལ། རྡོ་རྗེ་གཙུག་ཏོར་གྱི་ཕྱག་རྒྱ་དང་། ཨོཾ་བཛྲ་བེ་ག་ཀྲ་མ་ཧོཿཞེས་བརྗོད་ལ་ཡེ་ཐིག་ནམ་མཁར་བཏེག་སྟེ་དཀྱིལ་འཁོར་གྱི་དབུས་སུ་ཕྱིན་ལ་གཞི་བཅའ་པད་སྐོར་སྔོན་དུ་འགྲོ་བས་རྡོ་རྗེ་སྙིང་ཁ་དང་དྲིལ་བུ་དཀུར་བརྟེན་ཏེ། རང་གི་མིག་གཡས་གཡོན་ཧཾ་ལས་ཉི་མ་དང་ཟླ་བར་བསམས་ལ། ཧཱིཿཧཱིཿཞེས་བརྗོད་ཅིང་ཕྱོགས་ཀུན་ཏུ་ཁྲོ་བོའི་བལྟ་བས། སྒོ་བཞི་ལ་ཤར་ནས་གཡས་སྐོར་དུ་བལྟས་པས། སྒོར་འཇུག་པའི་སྒྲིབ་པ་བསལ་ཏེ་སྒོ་རྣམས་དབྱེ་བར་བསམ། སྒོ་བཞིའི་ཐད་ཀྱི་རྩ་ཐིག་རྣམས་སྲིན་ལག་གཉིས་ཀྱི་དྲི་བཟང་གི་ཆུས་ཕྱིས་ལ། ཐར་པ་དང་ཐམས་ཅད་མཁྱེན་པའི་སྒོར་འཇུག་པའི་གེགས་སུ་གྱུར་པ་ཐམས་ཅད་དབྱི་བར་བགྱིའོ། ། ཞེས་བརྗོད།
དེ་ནས་སློབ་དཔོན་གྱིས་དཀྱིལ་འཁོར་གྱི་དབུས་སུ་ཤར་དུ་ཕྱོགས་པས་འདུག་ལ། ལག་པ་གཡོན་པའི་མཐེབ་སྲིན་གྱིས་བྲིས་ཤིང་། ངག་ཏུ། འདི་ནི་ཆོས་དབྱིངས་དག་པ་སྟེ། ། སེམས་ཅན་ཁམས་ནི་རང་གྲོལ་མཛད། ། རང་ཉིད་རྒྱལ་པོ་རྡོ་རྗེ་འཆང་། ། དེ་བཞིན་གཤེགས་པ་ཀུན་གྱི་གནས། ། ཉེས་པ་ཀུན་ལས་རྣམ་པར་གྲོལ། ། འཁོར་ལོའི་ནང་དུ་ཡང་དག་གནས། ། ཞེས་དང་།
ཨོཾ་ཨཱཿཧཱུྃ་ཨོཾ་བཛྲ་ཙི་ཏྲ་ས་མ་ཡ་ཧཱུྃཿཞེས་བརྗོད་ཅིང་ནང་ནས་རིམ་པ་བཞིན་སྔོན་པོ། ལྗང་ཁུ། དམར་པོ། སེར་པོ། དཀར་པོ་རྣམས་རིམ་པས་སྒོ་ཚད་གཅིག་རྣམས་བྲིས་ལ་ཏིང་ལ་སོགས་པས་ཁ་བཅད་ནས་སྟེང་དུ་ཡེ་ཐིག་གི་རྡོ་རྗེ་ཚོན་སྐུད་དཀྲིས་པ་བཞག ལས་ཐམས་ཅད་པའི་སྔགས་ཀྱིས་བསྲུང་། ཉེར་སྤྱོད་ལྔས་མཆོད། མི་བསྐྱོད་རྡོ་རྗེས་བསྟོད་ལ། དབུས་ཀྱི་ཕུར་ཁུང་འོག་ནས། དཀར་པོ་ལ་སོགས་པས་རིམ་པས་བཀང་།
དེ་ནས་རང་ངམ་སློབ་མས་ཅི་བདེར་བྲིས་ཏེ་དབུས་ཀྱི་རེ་མིག་སྔོན་པོ། ཤར་དཀར། ལྷོ་སེར། ནུབ་དམར། བྱང་ལྗང་། འདོད་ཡོན་དམར་པོ་ལ་ལྷ་མོ་བཅུ་དྲུག་གི་མཚན་མ་མེ་ཏོག་ཚོན་སྤུངས། ཕ་གུ་སེར་པོ་ལ་རིན་པོ་ཆེ་སྣ་ཚོགས་ཀྱི་ཕྲ་བཀོད་པ། དྲ་ཕྱེད་ཀྱི་གཞི་ནག་པོ་ལ་མུ་ཏིག་གི་དོ་ཤལ་དང་དོ་ཤལ་ཕྱེད་པས་བརྒྱན་པ། དེ་དག་གི་ནང་དུ་ཟླ་ཕྱེད་རྡོ་རྗེ་དང་། རིན་པོ་ཆེས་སྤྲས་པ་ཤར་བུ་དང་།
མདའ་ཡབ་ཀྱི་གཞི་སྔོན་པོ་ལ་ཤར་བུ་དཀར་པོ་དང་། མདའ་ཡབ་པད་འདབ་ཕྱེད་པའི་དབྱིབས་ཅན་བྲིས་པའི་བར་བར་དུ་རྒྱལ་མཚན་དང་བ་དན་གྱིས་མཛེས་པར་བྱས་ལ། རྟ་བབས་ཀྱི་ཀ་བ་དང་། ཀྱོག་པོའི་ནང་། སྣ་ཚོགས་རྡོ་རྗེའི་ར་རྣམས་ཕྱོགས་མདོག རྟ་བབས་ཀྱི་སྣམ་བུའི་ཤར་བུ་དང་མདའ་ཡབ་སྔར་དང་འདྲ། མུན་སྣམ་སྔོན་པོ། རིན་ཆེན་སེར་པོ། རྟ་རྨིག་དང་། བ་རནྡྲ་ནི་མཛེས་ཚོན།
སེར་སྣམ་ནི་སེར་པོ། མདའ་ཡབ་ཀྱི་སྣམ་བུའི་དབུས་སུ་པད་ཟླའི་སྟེང་དུ་འཁོར་ལོ་སེར་པོ་རྩིབས་བརྒྱད་པ། གཡས་གཡོན་དུ་རི་དྭགས་སེར་པོ། དེའི་ཕྱི་རོལ་ཏུ་སྤྲེའུས་བཟུང་བའི་གདུགས་རེ་རེ། པདྨའི་ལྟེ་བ་ལྗང་གུ་ནི་ཁྱམས་ལྗང་། འདབ་མ་སྣ་ཚོགས་པད་ར། གེ་སར་སེར་པོ་ཟེ་འབྲུ། པདྨའི་ས་གཞི་འདིའི་ཟེའུ་འབྲུའི་མཐའི་སྲུབ་སེང་བྱུང་ན་དམར་སྐྱས་འགེངས་པ་ཨེ་ཡིན་སྙམ་མོ། ། ཆོས་འབྱུང་གི་རེ་ཁ་དཀར་པོ། རྡོ་རྗེ་ར་བའི་གཞི་སེར་པོ་ལ་རྡོ་རྗེ་ནག་པོ།
དེའི་འཁོར་ཡུག་གི་རེ་ཁ་དཀར་པོ། འོད་ཟེར་འཕྲེང་བ་ཁ་དོག་ལྔ་དང་ལྡན་པ་བྲིའོ། ། དེའི་ནང་དུ་ལིང་ཚེ་དགུ་པའི་ཕྱི་རོལ་འོད་ཟེར་འཕྲེང་བ་ཁ་དོག་ལྔ་པ། དེའི་ནང་དུ་རྡོ་རྗེ་རྩེ་གསུམ་པའི་འཕྲེང་བ་གཞི་སྔོན་པོ་ལ་རྡོ་རྗེ་དཀར་པོ། ཀ་་་་་་འདི་བསྒོམ་དོན། བ་རྣམས་གཞི་སྔོ་ནག་ལ་ཤར་གྱི་ཀ་བ་ལ་འཁོར་ལོ། ལྷོ་ལ་རིན་པོ་ཆེ། ནུབ་ཏུ་པདྨ། བྱང་དུ་རལ་གྲི་རྣམས་ཕྱོགས་མདོག་ཏུ་བྲི་ཞིང་རྩིག་པ་སྦྲེལ་རན་དུས་སུ། ཏིང་དང་རྡོ་རྗེ་བསལ་ལ་མཚན་མ་བཟང་ན་སྤྲོ་བ་བསྐྱེད།
ངན་ན་ནམ་མཁའི་ལྷ་ལ་མཆོད་གཏོར་ཕུལ་ཏེ་འཁྱིལ་པས་བསྲུང་ངོ་། ། རྡུལ་ཚོན་གྱི་དབུས་སུ་མཚན་མ་དགོད་པ་ནི། ལྷ་ཐམས་ཅད་ཀྱི་གནས་སུ་སྣ་ཚོགས་པདྨའི་གདན། དེའི་སྟེང་དུ་གཙོ་བོ་དང་ཤར་ཕྱོགས་པ་རྣམས་ལ་ཟླ་བ། མཱ་མ་ཀཱི་ལ་རྡོ་རྗེ་སྔོན་པོ་འཕྲེད་ལ་བསྟན་པ། ལྷོ་ཕྱོགས་པ་གཞན་རྣམས་ལ་རིན་པོ་ཆེ། ནུབ་ཕྱོགས་པ་རྣམས་ལ་པདྨ་དམར་པོ། བྱང་ཕྱོགས་པ་རྣམས་ལ་སྣ་ཚོགས་རྡོ་རྗེ། དབུས་ཀྱི་གདན་གྱི་སྟེང་དུ་རྡོ་རྗེ་སྔོན་པོ་རྩེ་ལྔ་པ། ཤར་དུ་འཁོར་ལོ་དཀར་པོ།
ལྷོར་རིན་པོ་ཆེ་སེར་པོ། ནུབ་ཏུ་པདྨ་དམར་པོ། བྱང་དུ་རལ་གྲི་ལྗང་གུ། ཤར་ལྷོར་དབུས་ནག་ལ་མཐའ་དཀར་བའི་སྤྱན། ལྷོ་ནུབ་ཏུ་རྡོ་རྗེ་སྔོན་པོ་འགྲེངས་བུ་ལངས་པ་ནུབ་བྱང་དུ་པདྨ་དམར་པོ་ཁ་བྱེ་བ་སྡོང་བུ་དང་བཅས་པ། བྱང་ཤར་དུ་ཨུཏྤལ་སྔོན་པོ་ཡུ་བ་ཅན། རིམ་པ་གཉིས་པའི་ཤར་ལྷོར་མེ་ལོང་དམར་པོ། ལྷོ་ནུབ་ཏུ་པི་ཝང་སྔོན་པོ། ནུབ་བྱང་དུ་དུང་ཆོས་སེར་པོ། བྱང་ཤར་དུ་ཞལ་ཟས་ཀྱི་སྣོད་དམར་པོ།
རིམ་པ་གསུམ་པའི་ཤར་གྱི་སྣམ་བུའི་གཡས་སུ་ཀླུ་ཤིང་གི་མེ་ཏོག་སྡོང་བུ་དང་བཅས་པ་ལ་འཁོར་ལོ་དཀར་པོས་མཚན་པ་དང་། གཡོན་དུ་འཁོར་ལོ་དཀར་པོ། ལྷོར་རིན་པོ་ཆེ་གཉིས། ནུབ་ཏུ་པདྨ་དམར་པོ་གཉིས། བྱང་དུ་རལ་གྲི་ལྗང་ཁུ་གཉིས། ཤར་སྒོར་ཐོ་བ་སྔོན་པོ། ལྷོ་སྒོར་རྡོ་རྗེས་མཚན་པའི་དབྱུག་པ་དཀར་པོ། ནུབ་སྒོར་པདྨ་དམར་པོ། བྱང་སྒོར་སྣ་ཚོགས་རྡོ་རྗེ། ཤར་ལྷོར་རལ་གྲི།
ལྷོ་ནུབ་ཏུ་ཞགས་པ། ནུབ་བྱང་དང་བྱང་ཤར་དུ་རལ་གྲི་རེ་རེ། ཤར་སྒོའི་གཤིན་རྗེའི་གཤེད་ཀྱི་སྟེང་དུ་གཙུག་ཏོར་གྱི་འཁོར་ལོའི་གཟུགས། ནུབ་སྒོའི་རྟ་མགྲིན་གྱི་སྟེང་དུ་ཞགས་པ་རྣམས་ཁ་དོག་ནག་པོར་བྲི། མཚན་མ་ཐམས་ཅད་འོད་ཟེར་ལྔས་བསྐོར་བ་རང་རང་གི་ཕྱོགས་སུ་མགོ་བསྟན་པ། གཙོ་བོའི་མཚན་མ་ནི་ནུབ་ཏུ་མགོ་ཕྱོགས་པར་བྱའོ། ། བྲི་བ་རྫོགས་པ་དང་། ཚོན་གྱི་ལྷག་དང་ཡེ་ཐིག་གི་སྲད་བུ་རྣམས་ཕྱོགས་གཅིག་ཏུ་བསྡུས་ལ་གོང་བཞིན། པུཥྤེ་སོགས་ལྔས་མཆོད། མི་བསྐྱོད་རྡོ་རྗེས་བསྟོད་ལ།
ཨོཾ་ཨཱཿཧཱུྃ་བཛྲ་མུཿཐིག་ཚོན་གྱི་ཡེ་ཤེས་པ་སྟ་གོན་གྱི་ལྷའི་ཐུགས་ཀར་གཤེགས་སྟེ་དམ་ཚིག་པ་རང་ལ་ཐིམ་པར་བསམ། ནམ་མཁར་བཏེག་པའི་ཡེ་ཐིག་རྡུལ་ཚོན་གྱི་དཀྱིལ་འཁོར་ལ་ཐིམ་པར་གྱུར། ཅེས་བརྗོད་ཅིང་བསམ། དཀྱིལ་འཁོར་གྱི་མཐར་མཆོད་པ་ཅི་འབྱོར་པ་བཤམས་ལ་སྤོས་དང་རོལ་མོ་དང་བཅས་ཏེ་སློབ་དཔོན་ལག་པ་གཡས་རྡོ་རྗེ་དང་ལྷན་ཅིག་པས་རྣམ་རྒྱལ་བུམ་པ་དང་། སློབ་མས་ལས་བུམ་བཟུང་ཡི་གེ་བརྒྱ་པ་རྗོད་བཞིན་པས་དཀྱིལ་འཁོར་ལ་བསྐོར་བ་ལན་གསུམ་བྱས་མཐར་དཀྱིལ་འཁོར་གྱི་ཤར་སྒོ་ནས་ལྷ་སོ་སོའི་སྔགས་བརྗོད་ཅིང་དེ་དང་དེའི་གནས་སུ་འབུལ་ཚུལ་ཙམ་རེ་བྱས་ལ་རང་གི་མགོ་རུ་གཏུགས། བདག་དང་སེམས་ཅན་ཐམས་ཅད་ལ་མངོན་པར་དབང་བསྐུར་བ་སྩལ་དུ་གསོལ། ཞེས་བརྗོད་དེ་རྣམ་རྒྱལ་བུམ་པ་དཀྱིལ་འཁོར་གྱི་ཤར་དུ་བཞག དེ་ནས་ལས་བུམ་སློབ་དཔོན་གྱིས་ཐོགས་ལ། ཨོཾ་བིགྷྣཱིནྟ་ཀྲྀཏ་ཧཱུྃ་ཕཊ྄། ཅེས་བརྗོད་ཅིང་བགེགས་མཐར་བྱེད་ལ་འབུལ་ཚུལ་དང་།
ཁྲོ་བོ་བགེགས་མཐར་བྱེད་ཀྱིས་དཀྱིལ་འཁོར་གྱི་བྱ་བ་མཐར་མ་ཕྱིན་གྱི་བར་དུ་བར་ཆད་ཐམས་ཅད་ལས་བསྲུང་དུ་གསོལ། ཞེས་བརྗོད་དེ་དབང་ལྡན་ཕྱོགས་སུ་བཞག་གོ། ༈ །།སྤྱི་དོན་གཉིས་པ་དངོས་གཞི་ལ། དཀྱིལ་འཁོར་གྱི་མཐར་སྤྱི་མཆོད་སྟ་གོན་ལྟར་དང་སྒོས་མཆོད་ཇི་ཙམ་འབྱོར་པ་ཅི་མཛེས་སུ་བཀོད། སྟ་གོན་བཞིན་ཡི་དམ་ཆོས་སྐྱོང་གི་གཏོར་མ་སོགས་ལོགས་སུ་བཤམས། གཞན་ཡང་སློབ་དཔོན་གྱི་མདུན་དུ་རྡོ་དྲིལ་ནང་མཆོད་བུམ་པ་གོས་ཟུང་། དབུ་རྒྱན་སོགས་བདག་འཇུག་གི་ཆས། སྔོན་འགྲོ་གཏོར་མ། ཕྱི་རོལ་པའི་གཏོར་མ། དེའི་ལྷ་བཤོས་ཏིང་ལོ་སོགས་དང་སློབ་མ་དབང་བསྐུར་བྱེད་ན་དེ་ལ་དགོས་པའི་དབང་རྫས་དང་མཆོད་པ་སོགས་ཉེར་མཁོ་ཐམས་ཅད་ཕྱག་ལེན་བཞིན་མ་ཚང་བ་མེད་པར་བཤམས་ལ།
སྔོན་འགྲོ་གཏོར་མ་ནས་བརྩམ་སྟེ་རྡོ་རྗེ་སེམས་དཔའི་བསྒོམ་བཟླས་ཀྱི་བར་སྟ་གོན་བཞིན་བྱས་ལ། རྡོ་རྗེ་སེམས་དཔའ་རང་ལ་བསྟིམས་གྲུབ་འཕྲལ། དེ་ནས། རང་སྐད་ཅིག་གིས་དཔལ་གསང་བ་འདུས་པར་གྱུར། ཅེས་བརྗོད་ནས་བྲིས་པའི་དཀྱིལ་འཁོར་ལ། ཨོཾ་སརྦ་ཏ་ཐཱ་ག་ཏ་ཨརྒྷཾ་པྲ་ཏཱིཙྪ་པཱུ་ཛ་མེ་གྷ་ས་མུ་དྲ་སྥ་ར་ཎ་ས་མ་ཡ་ཤྲཱི་ཡེ་ཨཱཿཧཱུྃ།་་་་་ མཆོད་པ་འདི་ཁོ་ན་ལ་མ་གཏོགས་ཤྲཱི་ཡེ་ཨཱཿཧཱུྃ། ཞེས་པའི་ཨཱ་འདི་མཆོད་པ་གཞན་ལ་མེད་དོ། ། དེ་བཞིན་དུ་པཱུཥྤེ་ནས། ཤཔྡའི་བར་དང་།
རྡོ་རྗེ་མ་ལྔའི་སྔགས་རྒྱ་ཙམ་གྱིས་མཆོད་དེ། རྡོ་རྗེ་ཤུགས་ཀྱི་སྔགས་རྒྱས་དཀྱིལ་འཁོར་དུ་ཞུགས་པར་བསམས་ལ། ཨོཾ་བཛྲ་བེ་ག་ཀྲ་མ་ཧོཿ རང་ཉིད་དཀྱིལ་འཁོར་གྱི་དབུས་ཀྱི་མཚན་མ་དང་རོ་གཅིག་ཏུ་འདྲེས་པ་ལས་དཔལ་གསང་བ་འདུས་པར་གསལ་བའི་སྙིང་ཁར་པདྨ་དང་ཉི་མ་ལ་གནས་པའི་ཧཱུྃ་གི་འོད་ཟེར་གྱིས། འོག་མིན་ནས་བླ་མ་དང་གཉིས་སུ་མེད་པའི་ཞེས་སོགས་ནས། ཨོཾ་སརྦ་ཏ་ཐཱ་ག་ཏ་པཱུ་ཛ་བཛྲ་སྭཱ་བྷ་ཝ་ཨཏྨ་ཀོ྅ཧཾ། ཞེས་པའི་བར་གོང་གི་སྟ་གོན་གྱི་སྐབས་ཀྱི་ལས་རྒྱལ་མཆོག་ལྟར་བྱས་ལ། འོན་ཀྱང་མི་འདྲ་བའི་ཁྱད་པར་ནི། ལྷག་མོས་ལུས་ལ་བསྡུ་བའི་ཚེ། རང་གི་སྙིང་ཁའི་འོད་ཟེར་གྱིས་དཀྱིལ་འཁོར་གྱི་ལྷ་ཐམས་ཅད་སྤྱན་དྲངས་ཏེ།
རང་གི་ལུས་ཀྱི་གནས་སོ་སོར་འཁོད་པ་ནི། སྤྱི་བོར་རྣམ་པར་སྣང་མཛད། ཅེས་སོགས་དང་སྦྲེལ་ལོ། ། དངོས་གཞིའི་སྐབས་འདིར་པུ་ཛ་བཛྲ་སོགས་ཀྱི་རྗེས་སུ་མཉམ་བཞག་མི་མཛད་པར། དེ་ནས་དཀྱིལ་འཁོར་རྒྱལ་མཆོག་ནི། སླར་ཡང་ཡབ་ཡུམ་སྙོམས་པར་ཞུགས་པའི་དགའ་བའི་སྒྲས་དཀྱིལ་འཁོར་གྱི་འཁོར་ལོ་སྤྱན་དྲངས། སྤྱི་གཙུག་ནས་ཞུགས་ཏེ་ཞུ་བ་དང་། རང་ཡབ་ཡུམ་གྱི་ལུས་ཀྱི་ལྷ་རྣམས་ཐིག་ལེའི་རྣམ་པར་ཞུ་བ། རྡོ་རྗེའི་ལམ་ནས་ཡུམ་གྱི་པདྨར་བབས་པ་ལས་ཐིག་ལེ་ཆ་གཉིས་སུ་གྱུར། ཆ་གཅིག་བྷྲཱུྃ་ལས་གཞལ་ཡས་ཁང་གྲུ་བཞི་སྒོ་བཞི་རྟ་བབས་བཞིས་མཛེས་ཤིང་རྒྱན་ཐམས་ཅད་ཀྱིས་བརྒྱན་པ།
མཚན་ཉིད་ཐམས་ཅད་ཡོངས་སུ་རྫོགས་པའི་དབུས་སུ། ཐུན་མོང་གི་གདན་སྣ་ཚོགས་པདྨ་སུམ་ཅུ་རྩ་གཅིག ཐུན་མོང་མ་ཡིན་པའི་གདན་དབུས་སུ་ཉི་མ། ཤར་ཕྱོགས་པ་རྣམས་ལ་ཟླ་བ་ཞེས་པ་ནས། ཁྲོ་བོ་བཅུ་ལ་ཉི་མའི་གདན་ཞེས་པའི་བར་གོང་བཞིན་བརྗོད། ཐིག་ལེ་ཆ་གཅིག་ཆ་སོ་གཉིས་སུ་གྱུར་ནས། སོ་སོའི་གདན་གྱི་སྟེང་དུ་འཁོད་པ་ལས་ལྷ་རྣམས་སུ་གྱུར་པ་ནི་དབུས་ཀྱི་ཐིག་ལེ་ཨོཾ་ཨཱཿཧཱུྃ་ཧཱུྃ་དུ་གྱུར། དེ་ལས་རྡོ་རྗེ་སྔོན་པོ་རྩེ་ལྔ་པ། དེ་ལས་མི་བསྐྱོད་པ་སྔོན་པོ་ཞལ་ཕྱག་རྡོ་རྗེ་འཆང་བཞིན་བསམ། དེ་བཞིན་དུ།
ཤར་གྱི་ཐིག་ལེ་ཨོཾ་ཨཱཿཨོཾ་ཧཱུྃ་དུ་གྱུར། ཅེས་པ་ཐམས་ཅད་ལ་རིགས་འགྲེ། དེ་ལས་འཁོར་ལོ། དེ་ལས་རྣམ་པར་སྣང་མཛད། ལྷོའི་ཐིག་ལེ་ཨོཾ་ཨཱཿསྭཱ་ཧཱུྃ་དུ་གྱུར། དེ་ལས་ནོར་བུ། དེ་ལས་རིན་ཆེན་འབྱུང་ལྡན། ནུབ་ཀྱི་ཐིག་ལེ་ཨོཾ་ཨཱཿཨཱཿཧཱུྃ་དུ་གྱུར། དེ་ལས་པདྨ། དེ་ལས་འོད་དཔག་མེད།
བྱང་གི་ཐིག་ལེ་ཨོཾ་ཨཱཿཏཾ་ཧཱ་ཧཱུྃ། དེ་ལས་རལ་གྲི། དེ་ལས་དོན་ཡོད་གྲུབ་པ། ཤར་ལྷོའི་ཐིག་ལེ་ཨོཾ་ཨཱཿལཾ་ཧཱུྃ་དུ་གྱུར། དེ་ལས་ཨུཏྤལ་དཀར་པོ། དེ་ལས་སྤྱན་མ། ལྷོ་ནུབ་ཀྱི་ཐིག་ལེ་ཨོཾ་ཨཱཿམཾ་ཧཱུྃ། དེ་ལས་ཨུཏྤལ་སྔོན་པོ། དེ་ལས་མཱ་མ་ཀཱི། ནུབ་བྱང་གི་ཐིག་ལེ་ཨོཾ་ཨཱཿཔཾ་ཧཱུྃ་དུ་གྱུར།
དེ་ལས་ཨུཏྤལ་དམར་པོ། དེ་ལས་གོས་དཀར་མོ། བྱང་ཤར་གྱི་ཐིག་ལེ་ཨོཾ་ཨཱཿཧཱུྃ་དུ་གྱུར། དེ་ལས་ཨུཏྤལ་ལྗང་ཁུ། དེ་ལས་སྒྲོལ་མ། རིམ་པ་གཉིས་པའི་ཤར་ལྷོའི་ཐིག་ལེ་ཨོཾ་ཨཱཿཛཿཧཱུྃ་དུ་གྱུར། དེ་ལས་མེ་ལོང་དམར་པོ། དེ་ལས་གཟུགས་རྡོ་རྗེ་མ། ལྷོ་ནུབ་ཀྱི་ཐིག་ལེ་ཨོཾ་ཨཱཿཧཱུྃ་ཧཱུྃ་དུ་གྱུར། དེ་ལས་པི་ཝང་སྔོན་པོ།
དེ་ལ་སྒྲ་རྡོ་རྗེ་མ། ནུབ་བྱང་གི་ཐིག་ལེ་ཨོཾ་ཨཱཿབཾ་ཧཱུྃ་དུ་གྱུར། དེ་ལས་དྲིའི་དུང་ཆོས། དེ་ལས་དྲི་རྡོ་རྗེ་མ། བྱང་ཤར་གྱི་ཐིག་ལེ་ཨོཾ་ཨཱཿཧོཿཧཱུྃ་དུ་གྱུར། དེ་ལས་བཅུད་ཀྱི་སྣོད། དེ་ལས་རོ་རྡོ་རྗེ་མ། གཙོ་བོའི་མདུན་གྱི་ཐིག་ལེ་ཨོཾ་ཨཱཿཁཾ་ཧཱུྃ་དུ་གྱུར། དེ་ལས་རྡོ་རྗེ། དེ་ལས་རེག་རྡོ་རྗེ་མ།
རིམ་པ་གསུམ་པའི་ཤར་གྱི་སྣམ་བུའི་གཡས་ཀྱི་ཐིག་ལེ་ཨོཾ་ཨཱཿམཱཻ་ཾཧཱུྃ་དུ་གྱུར། དེ་ལས་ཀླུ་ཤིང་གི་མེ་ཏོག་སྡོང་བུ་དང་བཅས་པ་འཁོར་ལོས་མཚན་པ། དེ་ལས་བྱམས་པ། གཡོན་གྱི་ཐིག་ལེ་ཨོཾ་ཨཱཿ ཐལཱིཾ་ཧཱུྃ་དུ་གྱུར། དེ་ལས་འཁོར་ལོ། དེ་ལས་སའི་སྙིང་པོ་ལྷའི་སྣམ་བུའི་གཡས་ཀྱི་ཐིག་ལེ་ཨོཾ་ཨཱཿཨོཾ་ཧཱུྃ་དུ་གྱུར། དེ་ལས་རིན་པོ་ཆེ། དེ་ལས་ཕྱག་རྡོར། གཡོན་གྱི་ཐིག་ལེ་ཨོཾ་ཨཱཿཨོཾ་ཧཱུྃ་དུ་གྱུར།
དེ་ལས་རིན་པོ་ཆེ། དེ་ལས་ནམ་མཁའི་སྙིང་པོ། ནུབ་ཀྱི་སྣམ་བུའི་གཡས་ཀྱི་ཐིག་ལེ་ཨོཾ་ཨཱཿཨོཾ་ཧཱུྃ་དུ་གྱུར། དེ་ལས་པདྨ། དེ་ལས་འཇིག་རྟེན་དབང་ཕྱུག གཡོན་གྱི་ཐིག་ལེ་ཨོཾ་ཨཱཿཧཱུྃ་ཧཱུྃ་དུ་གྱུར། དེ་ལས་པདྨ། དེ་ལས་འཇམ་དཔལ། བྱང་གི་སྣམ་བུའི་གཡས་ཀྱི་ཐིག་ལེ་ཨོཾ་ཨཱཿཨོཾ་ཧཱུྃ་དུ་གྱུར། དེ་ལས་རལ་གྲི།
དེ་ལས་སྒྲིབ་སེལ། གཡོན་གྱི་ཐིག་ལེ་ཨོཾ་ཨཱཿསཾ་ཧཱུྃ་དུ་གྱུར། དེ་ལས་རལ་གྲི། དེ་ལས་ཀུན་བཟང་། ཤར་སྒོའི་ཐིག་ལེ་ཨོཾ་ཨཱཿཧཱུྃ་ཧཱུྃ་དུ་གྱུར། དེ་ལས་དབྱུག་པ། དེ་ལས་གཤིན་རྗེའི་གཤེད། དེ་བཞིན་དུ་ས་བོན་དང་། ཡིག་འབྲུ་གསུམ་སྤེལ་བ་ཁྲོ་བོ་ཐམས་ཅད་འདྲ་བར་སྦྱར་ལ། ལྷོ་སྒོའི་ཐིག་ལེ༞ དེ་ལས་རྡོ་རྗེས་མཚན་པའི་དབྱུག་པ་དཀར་པོ།
དེ་ལས་ཤེས་རབ་མཐར་བྱེད། ནུབ་སྒོའི་ཐིག་ལེ༞ དེ་ལས་པདྨ་དམར་པོ། དེ་ལས་པདྨ་མཐར་བྱེད། བྱང་སྒོའི་ཐིག་ལེ། སོགས། དེ་ལས་སྣ་ཚོགས་རྡོ་རྗེ། དེ་ལས་བགེགས་མཐར་བྱེད། ཤར་ལྷོའི་ཐིག་ལེ། སོགས། དེ་ལས་རལ་གྲི།
དེ་ལས་མི་གཡོ་བ། ལྷོ་ནུབ་ཀྱི་ཐིག་ལེ། སོགས། དེ་ལས་རྡོ་རྗེ། དེ་ལས་འདོད་རྒྱལ། ནུབ་བྱང་གི་ཐིག་ལེ། སོགས། དེ་ལས་རྡོ་རྗེས་མཚན་པའི་དབྱུག་པ་སྔོན་པོ། དེ་ལས་དབྱུག་སྔོན་ཅན། བྱང་ཤར་གྱི་ཐིག་ལེ།
སོགས། དེ་ལས་རྡོ་རྗེས་མཚན་པའི་དབྱུག་པ་ནག་པོ། དེ་ལས་སྟོབས་པོ་ཆེ། སྟེང་གི་ཐིག་ལེ། སོགས། དེ་ལས་རྡོ་རྗེ། དེ་ལས་གཙུག་ཏོར་འཁོར་ལོ་བསྒྱུར་བ། འོག་གི་ཐིག་ལེ་ཨོཾ་ཨཱཿཧཱུྃ་ཧཱུྃ་དུ་གྱུར། དེ་ལས་རྡོ་རྗེ། དེ་ལས་གནོད་མཛེས་རྒྱལ་པོ་རྣམས་སུ་གྱུར།
ཅེས་བརྗོད་ཅིང་། ཞལ་ཕྱག་སྔར་བཞིན་ལྷག་མོས་ཀྱི་སྐབས་ལྟར་བསམ་སྟེ། མངལ་དུ་དཀྱིལ་འཁོར་བསྐྱེད་པའོ། ། སྤྲོ་བའི་ཚེ། མཁའ་ནང་གི་མི་བསྐྱོད་པ་རང་གི་ཐུགས་ཀར་དྲངས། བཛྲ་དྷྲྀཀ ཐུགས་ཁ་ནས་མི་བསྐྱོད་པའི་ཚོགས་ནམ་མཁའ་ཁྱབ་པར་སྤྲོས། ཆོས་ཀྱི་འཁོར་ལོ་བསྐོར་བ་ལ་སོགས་པ་སངས་རྒྱས་སྤྱིའི་མཛད་པ་མཛད། ཁྱད་པར་ཞེ་སྡང་ཅན་རྣམས་ཀྱི་ཞེ་སྡང་སྦྱངས་ཏེ། མི་བསྐྱོད་པའི་གོ་འཕང་ལ་བཀོད།
སྤྲུལ་པ་རྣམས་གཅིག་ཏུ་འདུས། རང་ཉིད་ལ་རྗེས་སུ་ཞུགས་པས་སྔར་གྱི་ཟླ་བ་ཉི་གདན་དུ་གྱུར་པའི་སྟེང་དུ། རང་ཉིད་རྡོ་རྗེ་སེམས་དཔའ་ཞི་བ། དེ་ཞེ་སྡང་རྡོ་རྗེར་གྱུར་པ། སྐུ་མདོག་མཐིང་ནག་ཁྲོ་བ་དང་འདོད་ཆགས་ཆེན་པོ་འདྲེས་པའི་ཉམས་ཅན། རྩ་ཞལ་ནག་པོ་ཁྲོས་པ། གཡས་ཞལ་དཀར་པོ་ཞི་བ། གཡོན་ཞལ་དམར་པོ་ཆགས་པའི་ཉམས་ཅན། ཕྱག་དྲུག་གི་གཡས་ན་རྡོ་རྗེ་རྩེ་དགུ། འཁོར་ལོ།
པདྨ། གཡོན་དྲིལ་བུ། རིན་ཆེན། རལ་གྲི་འཛིན་ཞིང་རྩ་ཕྱག་གཉིས་ཀྱིས་རེག་རྡོ་རྗེ་མ་ལ་འཁྱུད་པ། དབུ་སྐྲ་རལ་པའི་ཐོར་ཅོག་ཏུ་བྱས་པ་ལ་རིན་པོ་ཆེའི་ཅོད་པན་པྲོག་ཞུ་ལ་སོགས་པ་རིན་པོ་ཆེའི་རྒྱན་བརྒྱད་ཀྱིས་བརྒྱན་པ། ལྷ་རྫས་ཀྱི་ན་བཟས་ག་ཤལ་དང་དར་སྣ་ཚོགས་ཀྱི་ཤམ་ཐབས་ཅན་མཚན་དཔེས་བརྒྱན་པ། སྣ་ཚོགས་པདྨ་དང་ཉི་མའི་སྟེང་དུ་རྡོ་རྗེའི་སྐྱིལ་ཀྲུང་གིས་བཞུགས་པའོ། ། མཁའ་ནང་གི་རྣམ་སྣང་རང་གི་ཐུགས་ཀར་དྲངས། ཛི་ན་ཛིཀ ཐུགས་ཁ་ནས་རྣམ་སྣང་གི་ཚོགས་ནམ་མཁའ་ཁྱབ་པར་སྤྲོས།
ཆོས་ཀྱི་འཁོར་ལོ་བསྐོར་བ་སོགས་སངས་རྒྱས་སྤྱིའི་མཛད་པ་མཛད། ཁྱད་པར་གཏི་མུག་ཅན་རྣམས་ཀྱི་གཏི་མུག་སྦྱངས། རྣམ་སྣང་གི་གོ་འཕང་ལ་བཀོད། སྤྲུལ་པ་རྣམས་གཅིག་ཏུ་འདུས། རེ་མིག་ཤར་གྱི་པད་ཟླའི་སྟེང་དུ་མཚན་མ་དང་རོ་གཅིག་ཏུ་འདྲེས་པ་ལས། རྣམ་སྣང་དཀར་པོ་མི་བསྐྱོད་པའི་ཅོད་པན་ཅན། དཀར་ནག་དམར་བའི་ཞལ་གསུམ་ཞེས་སོགས་ཀྱིས་གསལ་གདབ། མཁའ་ནང་གི་རིན་འབྱུང་རང་གི་ཐུགས་ཀར་དྲངས། རཏྣ་དྷྲྀཀ ཐུགས་ཁ་ནས་རིན་འབྱུང་གི་ཚོགས་ནམ་མཁའ་ཁྱབ་པར་སྤྲོས།
ཆོས་ཀྱི་འཁོར་ལོ་བསྐོར་བ་ལ་སོགས་པ་སངས་རྒྱས་སྤྱིའི་མཛད་པ་མཛད། ཁྱད་པར་ང་རྒྱལ་དང་སེར་སྣ་ཅན་རྣམས་ཀྱི་ཉོན་མོངས་སྦྱངས། རིན་འབྱུང་གི་གོ་འཕང་ལ་བཀོད། སྤྲུལ་པ་རྣམས་གཅིག་ཏུ་འདུས། རེ་མིག་ལྷོའི་པདྨ་དང་རིན་པོ་ཆེའི་གདན་ལ་མཚན་མ་དང་རོ་གཅིག་ཏུ་འདྲེས་པ་ལས་རིན་འབྱུང་སེར་པོ་མི་བསྐྱོད་པའི་ཅོད་པན་ཅན། སོགས། མཁའ་ནང་གི་འོད་དཔག་མེད་རང་གི་ཐུགས་ཀར་དྲངས། ཨཱ་རོ་ལིཀ ཐུགས་ཁ་ནས་འོད་དཔག་མེད་ཀྱི་ཚོགས་ནམ་མཁའ་ཁྱབ་པར་སྤྲོས། ཆོས་ཀྱི་འཁོར་ལོ་བསྐོར་བ་ལ་སོགས་འདྲ།
ཁྱད་པར་འདོད་ཆགས་ཅན་རྣམས་ཀྱི་འདོད་ཆགས་སྦྱངས། འོད་དཔག་མེད་ཀྱི་གོ་འཕང་ལ་བཀོད། སྤྲུལ་པ་རྣམས་གཅིག་ཏུ་འདུས། རེ་མིག་ནུབ་ཀྱི་པདྨ་དམར་པོའི་གདན་མཚན་མ་དང་རོ་གཅིག་ཏུ་འདྲེས་པ་ལས། འོད་དཔག་མེད་དམར་པོ་མི་བསྐྱོད་པའི་སོགས། མཁའ་ནང་གི་དོན་གྲུབ་རང་གི་ཐུགས་ཀར་དྲངས། པྲཛྙཱ་དྷྲྀཀ ཐུགས་ཁ་ནས་དོན་གྲུབ་ཀྱི་ཚོགས་ནམ་མཁའ་ཁྱབ་པར་སྤྲོས། ཆོས་ཀྱི་འཁོར་ལོ་བསྐོར་བ་ལ་སོགས་འདྲ། ཁྱད་པར་རྫུན་དུ་སྨྲ་བ་དང་ཕྲག་དོག་ཅན་རྣམས་ཀྱི་ཉོན་མོངས་པ་སྦྱངས།
དོན་གྲུབ་ཀྱི་གོ་འཕང་ལ་བཀོད། སྤྲུལ་པ་རྣམས་གཅིག་ཏུ་འདུས། རེ་མིག་བྱང་གི་སྣ་ཚོགས་རྡོ་རྗེའི་གདན་ལ་མཚན་མ་དང་རོ་གཅིག་ཏུ་འདྲེས་པ་ལས་དོན་གྲུབ་ལྗང་ཁུ་མི་བསྐྱོད་པའི་སོགས་འདྲ། མཁའ་ནང་གི་སྤྱན་མ་རང་གི་ཐུགས་ཀར་དྲངས། མོ་ཧ་ར་ཏི། ཐུགས་ཁ་ནས་སྤྱན་མ་སྤྲོས། སེམས་ཅན་ནད་གདོན་གྱིས་གདུངས་པ་རྣམས་ཞི་བར་མཛད། སྤྲུལ་པ་རྣམས་གཅིག་འདུས། ཤར་ལྷོར་ཟླ་གདན་ལ་མཚན་མ་དང་རོ་གཅིག་ཏུ་འདྲེས་པ་ལས། སྤྱན་མ་དཀར་མོ་རྣམ་སྣང་གི་སོགས།
མཁའ་ནང་གི་མཱ་མ་ཀཱི་རང་གི་ཐུགས་ཀར་དྲངས། དྭེ་ཥ་ར་ཏི། ཐུགས་ཁ་ནས་མཱ་མ་ཀཱི་སྤྲོས། སེམས་ཅན་བགེགས་ཆེན་པོས་གཟིར་བ་རྣམས་ཐུགས་རྗེ་ཆེན་པོས་བསྲུངས་ཏེ་རྒྱས་པར་མཛད། སྤྲུལ་པ་རྣམས་གཅིག་ཏུ་འདུས། ལྷོ་ནུབ་ཏུ་རྡོ་རྗེའི་གདན་ལ་མཚན་མ་དང་རོ་གཅིག་ཏུ་འདྲེས་པ་ལས། མཱ་མ་ཀཱི་སྔོན་པོ་མི་བསྐྱོད་པའི་སོགས། མཁའ་ནང་གི་གོས་དཀར་མོ་རང་གི་ཐུགས་ཀར་དྲངས། རཱ་ག་ར་ཏི། ཐུགས་ཁ་ནས་གོས་དཀར་མོ་སྤྲོས།
སེམས་ཅན་གདོན་གྱིས་ཉེན་པ་རྣམས་ཞི་བར་མཛད། སྤྲུལ་པ་རྣམས་གཅིག་ཏུ་འདུས། ནུབ་བྱང་དུ་པདྨ་དམར་པོའི་གདན་ལ་མཚན་མ་དང་རོ་གཅིག་ཏུ་འདྲེས་པ་ལས་གོས་དཀར་མོ་འོད་དཔག་མེད་ཀྱི་སོགས། མཁའ་ནང་གི་སྒྲོལ་མ་རང་གི་ཐུགས་ཀར་དྲངས། བཛྲ་ར་ཏི། ཐུགས་ཁ་ནས་སྒྲོལ་མ་སྤྲོས། སེམས་ཅན་ཐམས་ཅད་དབང་དུ་མཛད། སྤྲུལ་པ་རྣམས་གཅིག་ཏུ་འདུས། བྱང་ཤར་དུ་སྣ་ཚོགས་རྡོ་རྗེའི་གདན་ལ་མཚན་མ་དང་རོ་གཅིག་ཏུ་འདྲེས་པ་ལས་སྒྲོལ་མ་ལྗང་ཁུ་དོན་གྲུབ་ཀྱི་སོགས། མཁའ་ནང་གི་གཟུགས་རྡོ་རྗེ་མ་རང་གི་ཐུགས་ཀར་དྲངས།
རཱུ་པ་བཛྲ། ཐུགས་ཁ་ནས་གཟུགས་རྡོ་རྗེ་མ་སྤྲོས། ཡུལ་གཟུགས་ཀྱི་སྐྱེ་མཆེད་སྦྱངས། རྒྱལ་བ་རྣམས་གཟུགས་སྡུག་པའི་བདེ་བས་མཆོད། སྤྲུལ་པ་རྣམས་གཅིག་ཏུ་འདུས། རིམ་པ་གཉིས་པའི་ཤར་ལྷོའི་གྲྭར་ཟླ་གདན་ལ་མཚན་མ་དང་རོ་གཅིག་ཏུ་འདྲེས་པ་ལས། གཟུགས་རྡོ་རྗེ་མ་དཀར་མོ་རྣམ་སྣང་གི་སོགས། མཁའ་ནང་གི་སྒྲ་རྡོ་རྗེ་མ་རང་གི་ཐུགས་ཀར་དྲངས། ཤཔྡ་བཛྲ། ཐུགས་ཁ་ནས་སྒྲ་རྡོ་རྗེ་མ་སྤྲོས།
སྒྲའི་སྐྱེ་མཆེད་སྦྱངས། སྒྲ་སྙན་པའི་བདེ་བས་མཆོད། སྤྲུལ་པ་རྣམས་གཅིག་ཏུ་འདུས། ལྷོ་ནུབ་ཀྱི་གྲྭར་རིན་པོ་ཆེའི་གདན་ལ་མཚན་མ་དང་རོ་གཅིག་ཏུ་འདྲེས་པ་ལས། སྒྲ་རྡོ་རྗེ་མ་སེར་མོ་རིན་འབྱུང་གི་སོགས། མཁའ་ནང་གི་དྲི་རྡོ་རྗེ་མ་རང་གི་ཐུགས་ཀར་དྲངས། གནྡྷེ་བཛྲ། ཐུགས་ཁ་ནས་དྲི་རྡོ་རྗེ་མ་སྤྲོས། དྲིའི་སྐྱེ་མཆེད་སྦྱངས། དྲིའི་བདེ་བས་མཆོད།
སྤྲུལ་པ་རྣམས་གཅིག་ཏུ་འདུས། ནུབ་བྱང་གི་གྲྭར་པདྨ་དམར་པོའི་གདན་ལ་མཚན་མ་དང་རོ་གཅིག་ཏུ་འདྲེས་པ་ལས། དྲི་རྡོ་རྗེ་མ་དམར་མོ་འོད་དཔག་མེད་ཀྱི་སོགས། མཁའ་ནང་གི་རོ་རྡོ་རྗེ་མ་རང་གི་ཐུགས་ཀར་དྲངས། ར་ས་བཛྲ། ཐུགས་ཁ་ནས་རོ་རྡོ་རྗེ་མ་སྤྲོས། རོའི་སྐྱེ་མཆེད་སྦྱངས། རོའི་བརྟས་པའི་བདེ་བས་མཆོད། སྤྲུལ་པ་རྣམས་གཅིག་ཏུ་འདུས། བྱང་ཤར་གྱི་གྲྭར་སྣ་ཚོགས་རྡོ་རྗེའི་གདན་ལ་མཚན་མ་དང་རོ་གཅིག་ཏུ་འདྲེས་པ་ལས།
རོ་རྡོ་རྗེ་མ་ལྗང་ཁུ་དོན་གྲུབ་ཀྱི་སོགས། མཁའ་ནང་གི་རེག་རྡོ་རྗེ་མ་རང་གི་ཐུགས་ཀར་དྲངས། པརྵེ་བཛྲ། ཐུགས་ཁ་ནས་རེག་རྡོ་རྗེ་མ་སྤྲོས། རེག་བྱའི་སྐྱེ་མཆེད་སྦྱངས། རེག་བྱའི་བདེ་བས་མཆོད། སྤྲུལ་པ་རྣམས་གཅིག་ཏུ་འདུས། གཙོ་བོའི་མདུན་གྱི་ཉི་གདན་ལ་མཚན་མ་དང་རོ་གཅིག་ཏུ་འདྲེས་པ་ལས། རེག་རྡོ་རྗེ་མ་སྔོན་པོ་སོགས། མཁའ་ནང་གི་བྱམས་པ་རང་གི་ཐུགས་ཀར་དྲངས།
མཻ་ཏྲི། ཐུགས་ཁ་ནས་བྱམས་པ་སྤྲོས། རྩ་རྒྱུས་དང་ཉོན་ཡིད་སྦྱངས། རྡོ་རྗེའི་རྩ་དང་ཟག་ཟད་ཀྱི་མངོན་ཤེས་ལ་བཀོད། སྤྲུལ་པ་རྣམས་གཅིག་ཏུ་འདུས། རིམ་པ་གསུམ་པའི་ཤར་གྱི་སྣམ་བུའི་གཡས་སུ་ཟླ་གདན་ལ་མཚན་མ་དང་རོ་གཅིག་ཏུ་འདྲེས་པ་ལས་བྱམས་པ། མཁའ་ནང་གི་ས་སྙིང་རང་གི་ཐུགས་ཀར་དྲངས། ཀྵི་ཏི་གརྦྷ། ཐུགས་ཁ་ནས་ས་སྙིང་སྤྲོས། མིག་དང་མིག་ཤེས་སྦྱངས།
རྡོ་རྗེའི་མིག་དང་ལྷའི་མིག་གི་མངོན་ཤེས་ལ་བཀོད། སྤྲུལ་པ་རྣམས་གཅིག་ཏུ་འདུས། ཤར་གྱི་སྣམ་བུའི་གཡོན་དུ་ཟླ་གདན་ལ་མཚན་མ་དང་རོ་གཅིག་ཏུ་འདྲེས་པ་ལས་ས་སྙིང་གཉིས་དཀར་པོ་རྣམ་སྣང་གི་སོགས། མཁའ་ནང་གི་ཕྱག་རྡོར་རང་གི་ཐུགས་ཁར་དྲངས། བཛྲ་པ་ཎི། ཐུགས་ཁ་ནས་ཕྱག་རྡོར་སྤྲོས། རྣ་བ་དང་རྣམ་ཤེས་སྦྱངས། རྡོ་རྗེའི་རྣ་བ་དང་ལྷའི་རྣ་བའི་མངོན་ཤེས་ལ་བཀོད། སྤྲུལ་པ་རྣམས་གཅིག་ཏུ་འདུས། ལྷོའི་སྣམ་བུའི་གཡས་སུ་རིན་པོ་ཆེའི་གདན་ལ་མཚན་མ་དང་རོ་གཅིག་ཏུ་འདྲེས་པ་ལས་ཕྱག་རྡོར་སོགས།
མཁའ་ནང་གི་ནམ་སྙིང་རང་གི་ཐུགས་ཁར་དྲངས། ཁ་གརྦྷ། ཐུགས་ཁ་ནས་ནམ་སྙིང་སྤྲོས། སྣ་དང་རྣམ་ཤེས་སྦྱངས། རྡོ་རྗེའི་སྣ་དང་སྣའི་མངོན་ཤེས་ལ་བཀོད། སྤྲུལ་པ་རྣམས་གཅིག་ཏུ་འདུས། ལྷོའི་སྣམ་བུའི་གཡོན་དུ་རིན་པོ་ཆེའི་གདན་ལ་མཚན་མ་དང་རོ་གཅིག་ཏུ་འདྲེས་པ་ལས། ནམ་སྙིང་གཉིས་སེར་པོ་རིན་འབྱུང་གི་སོགས། མཁའ་ནང་གི་འཇིག་རྟེན་དབང་ཕྱུག་རང་གི་ཐུགས་ཁར་དྲངས། ལོ་ཀེ་ཤྭ་ར།
ཐུགས་ཁ་ནས་འཇིག་རྟེན་དབང་ཕྱུག་སྤྲོས། ལྕེ་དང་ལྕེ་ཤེས་སྦྱངས། རྡོ་རྗེའི་ལྕེ་དང་ལྕེའི་མངོན་ཤེས་ལ་བཀོད། སྤྲུལ་པ་རྣམས་གཅིག་ཏུ་འདུས། ནུབ་ཀྱི་སྣམ་བུའི་གཡས་སུ་པདྨ་དམར་པོའི་གདན་ལ་མཚན་མ་དང་རོ་གཅིག་ཏུ་འདྲེས་པ་ལས་འཇིག་རྟེན་དབང་ཕྱུག མཁའ་ནང་གི་འཇམ་དཔལ་རང་གི་ཐུགས་ཁར་དྲངས། མཉྫུ་ཤྲཱི། ཐུགས་ཁ་ནས་འཇམ་དཔལ་སྤྲོས། ཡིད་དང་ཡེ་ཤེས་སྦྱངས། རྡོ་རྗེའི་ཡིད་དང་གཞན་སེམས་ཤེས་པའི་མངོན་ཤེས་ལ་བཀོད།
སྤྲུལ་པ་རྣམས་གཅིག་ཏུ་འདུས། ནུབ་ཀྱི་སྣམ་བུའི་གཡོན་དུ་པདྨ་དམར་པོའི་གདན་ལ་མཚན་མ་དང་རོ་གཅིག་ཏུ་འདྲེས་པ་ལས། འཇམ་དཔལ་གཉིས་དམར་པོ་འོད་དཔག་མེད་ཀྱི་སོགས། མཁའ་ནང་གི་སྒྲིབ་སེལ་རང་གི་ཐུགས་ཁར་དྲངས། སརྦ་ཎི་ཝ་ར་ཎ་བིསྐཾ་བྷི་ནི། ཐུགས་ཁ་ནས་སྒྲིབ་སེལ་སྤྲོས། ལུས་དང་ལུས་ཤེས་སྦྱངས། རྡོ་རྗེའི་ལུས་དང་རྫུ་འཕྲུལ་གྱི་མངོན་ཤེས་ལ་བཀོད། སྤྲུལ་པ་རྣམས་གཅིག་ཏུ་འདུས། བྱང་གི་སྣམ་བུའི་གཡས་སུ་སྣ་ཚོགས་རྡོ་རྗེའི་གདན་ལ་མཚན་མ་དང་རོ་གཅིག་ཏུ་འདྲེས་པ་ལས་སྒྲིབ་སེལ།
སོགས། མཁའ་ནང་གི་ཀུན་བཟང་རང་གི་ཐུགས་ཁར་དྲངས། ས་མནྟ་བྷ་དྲ། ཐུགས་ཁ་ནས་ཀུན་བཟང་སྤྲོས། ཚིགས་དང་ཀུན་གཞི་སྦྱངས། རྡོ་རྗེའི་ཚིགས་དང་སྔོན་གྱི་གནས་རྗེས་སུ་དྲན་པའི་མངོན་ཤེས་ལ་བཀོད། སྤྲུལ་པ་རྣམས་གཅིག་ཏུ་འདུས། བྱང་གི་སྣམ་བུའི་གཡོན་དུ་སྣ་ཚོགས་རྡོ་རྗེའི་གདན་ལ་མཚན་མ་དང་རོ་གཅིག་ཏུ་འདྲེས་པ་ལས། ཀུན་བཟང་གཉིས་ལྗང་ཁུ་དོན་གྲུབ་ཀྱི། སོགས།
མཁའ་ནང་གི་གཤིན་རྗེ་གཤེད་རང་གི་ཐུགས་ཁར་དྲངས། ཡ་མནྟ་ཀྲིཏ། ཐུགས་ཁ་ནས་གཤིན་རྗེའི་གཤེད་སྤྲོས། དབང་པོ་ལ་སོགས་པའི་བགེགས་ཀྱི་ཚོགས་རྣམས་སྐྲག་པར་མཛད། ཡང་དག་པའི་ལམ་ལ་བཀོད། སྤྲུལ་པ་རྣམས་གཅིག་ཏུ་འདུས། ཤར་སྒོར་ཉི་གདན་ལ་མཚན་མ་དང་རོ་གཅིག་ཏུ་འདྲེས་པ་ལས། གཤིན་རྗེ་གཤེད་ནག་པོ་རྣམ་སྣང་གི་སོགས། མཁའ་ནང་གི་ཤེས་རབ་མཐར་བྱེད་རང་གི་ཐུགས་ཁར་དྲངས། པྲཱཛྙཱ་ཏ་ཀྲིཏ།
ཐུགས་ཁ་ནས་ཤེས་རབ་མཐར་བྱེད་སྤྲོས། གཤིན་རྗེ་དང་མ་མོ་ལ་སོགས་པའི་བགེགས་ཐམས་ཅད་བཅོམ། ཡང་དག་པའི་ལམ་ལ་བཀོད། སྤྲུལ་པ་རྣམས་གཅིག་ཏུ་འདུས། ལྷོ་སྒོར་ཉི་གདན་ལ་མཚན་མ་དང་རོ་གཅིག་ཏུ་འདྲེས་པ་ལས་ཤེས་རབ་མཐར་བྱེད་དཀར་པོ་རིན་འབྱུང་གི་སོགས། མཁའ་ནང་གི་རྟ་མགྲིན་རང་གི་ཐུགས་ཀར་དྲངས། པདྨ་ཀྲིཏ། ཐུགས་ཁ་ནས་རྟ་མགྲིན་སྤྲོས། ཀླུ་དང་ས་བདག་གི་གདོན་བགེགས་ཐམས་ཅད་བཅོམ། ཡང་དག་པའི་ལམ་ལ་བཀོད།
སྤྲུལ་པ་རྣམས་གཅིག་ཏུ་འདུས། ནུབ་སྒོར་ཉི་གདན་ལ་མཚན་མ་དང་། རོ་གཅིག་ཏུ་འདྲེས་པ་ལས་རྟ་མགྲིན་དམར་པོ་འོད་དཔག་མེད་ཀྱི། སོགས། མཁའ་ནང་གི་བགེགས་མཐར་བྱེད་རང་གི་ཐུགས་ཀར་དྲངས། བིགྷྣཱནྟ་ཀྲིཏ། ཐུགས་ཁ་ནས་བགེགས་མཐར་བྱེད་སྤྲོས། གནོད་སྦྱིན་དང་ལོག་འདྲེན་ལ་སོགས་པའི་བགེགས་ཐམས་ཅད་བཅོམ། ཡང་དག་པའི་ལམ་ལ་བཀོད། སྤྲུལ་པ་རྣམས་གཅིག་ཏུ་འདུས།
བྱང་སྒོར་ཉི་གདན་ལ་མཚན་མ་དང་རོ་གཅིག་ཏུ་འདྲེས་པ་ལས་བགེགས་མཐར་བྱེད་སྔོན་པོ་དོན་གྲུབ་ཀྱི། སོགས། མཁའ་ནང་གི་མི་གཡོ་བ་རང་གི་ཐུགས་ཁར་དྲངས། ཨཱ་ཙཱ་ལ། ཐུགས་ཁ་ནས་མི་གཡོ་བ་སྤྲོས། ཡམས་ནད་གཏོང་བའི་མེ་ལྷའི་གདོན་ཐམས་ཅད་བཅོམ། ཡང་དག་པའི་ལམ་ལ་བཀོད། སྤྲུལ་པ་རྣམས་གཅིག་ཏུ་འདུས། ཤར་ལྷོར་ཉི་གདན་ལ་མཚན་མ་དང་རོ་གཅིག་ཏུ་འདྲེས་པས་མི་གཡོ་བ་ནག་པོ་རྣམ་སྣང་གི་སོགས། མཁའ་ནང་གི་འདོད་རྒྱལ་རང་གི་ཐུགས་ཁར་དྲངས།
ཊཀྐི་ར་ཛ། ཐུགས་ཁ་ནས་འདོད་རྒྱལ་སྤྲོས། བདེན་བྲལ་གྱི་བགེགས་ཐམས་ཅད་བཅོམ། ཡང་དག་པའི་ལམ་ལ་བཀོད། སྤྲུལ་པ་རྣམས་གཅིག་ཏུ་འདུས། ལྷོ་ནུབ་ཏུ་ཉི་གདན་ལ་མཚན་མ་དང་རོ་གཅིག་ཏུ་འདྲེས་པ་ལས་འདོད་རྒྱལ་སྔོན་པོ་རིན་འབྱུང་གི་སོགས། མཁའ་ནང་གི་དབྱུག་སྔོན་ཅན་རང་གི་ཐུགས་ཁར་དྲངས། ནཱི་ལ་དཎྜ། ཐུགས་ཁ་ནས་དབྱུག་སྔོན་ཅན་སྤྲོས། ཡམས་ནད་རླུང་ལྷའི་གདོན་ཐམས་ཅད་བཅོམ།
ཡང་དག་པའི་ལམ་ལ་བཀོད། སྤྲུལ་པ་རྣམས་གཅིག་ཏུ་འདུས། ནུབ་བྱང་དུ་ཉི་གདན་ལ་མཚན་མ་དང་རོ་གཅིག་ཏུ་འདྲེས་པ་ལས། དབྱུག་སྔོན་ཅན་སྔོན་པོ་འོད་དཔག་མེད་ཀྱི། སོགས། མཁའ་ནང་གི་སྟོབས་པོ་ཆེ་རང་གི་ཐུགས་ཁར་དྲངས། མཧཱ་བ་ལ། ཐུགས་ཁ་ནས་སྟོབས་པོ་ཆེ་སྤྲོས། མཁའ་འགྲོ་དབང་ལྡན་གྱི་གདོན་ཐམས་ཅད་བཅོམ། ཡང་དག་པའི་ལམ་ལ་བཀོད།
སྤྲུལ་པ་རྣམས་གཅིག་ཏུ་འདུས། བྱང་ཤར་དུ་མཚན་མ་དང་རོ་གཅིག་ཏུ་འདྲེས་པ་ལས་སྟོབས་པོ་ཆེ་སྔོན་པོ་དོན་གྲུབ་ཀྱི། སོགས། མཁའ་ནང་གི་གཙུག་ཏོར་འཁོར་ལོས་བསྒྱུར་བ་རང་གི་ཐུགས་ཁར་དྲངས། ཨུཥྞི་ཥ་ཙཀྲ་ཝརྟི། ཐུགས་ཁ་ནས་གཙུག་ཏོར་འཁོར་ལོ་བསྒྱུར་བ་སྤྲོས། ཚངས་པ་དང་ལྷའི་གདོན་ཐམས་ཅད་བཅོམ། ཡང་དག་པའི་ལམ་ལ་འགོད། སྤྲུལ་པ་རྣམས་གཅིག་ཏུ་འདུས། གཙོ་བོའི་སྟེང་གི་ནམ་མཁར་ཉི་གདན་ལ་མཚན་མ་དང་རོ་གཅིག་ཏུ་འདྲེས་པས་གཙུག་ཏོར་འཁོར་ལོས་བསྒྱུར་བ་སྔོན་པོ་མི་བསྐྱོད་པའི།
སོགས། མཁའ་ནང་གི་གནོད་མཛེས་རང་གི་ཐུགས་ཁར་དྲངས། སུམྦྷ་ར་ཛ། ཐུགས་ཁ་ནས་གནོད་མཛེས་སྤྲོས། བརྟན་དང་གཡོ་བའི་དུག་ཀཱ་ལ་ཀུ་ཊ་ལ་སོགས་པ་ཀླུ་དང་ས་བདག་གི་གདོན་ཐམས་ཅད་བཅོམ། ཡང་དག་པའི་ལམ་ལ་བཀོད། སྤྲུལ་པ་རྣམས་གཅིག་ཏུ་འདུས། གཙོ་བོའི་འོག་ཏུ་ཉི་གདན་ལ་མཚན་མ་དང་རོ་གཅིག་ཏུ་འདྲེས་པ་ལས་གནོད་མཛེས་སྔོན་པོ་མི་བསྐྱོད་པའི་ཅོད་པན་ཅན། སོགས་ནས། གཡོན་བརྐྱངས་ཀྱི་སྟབས་ཀྱིས་མེ་འབར་བའི་དབུས་ན་བཞུགས་པའོ། །
ཞེས་པའི་བར་ཞལ་ཕྱག་རྣམས་ལྷག་མོས་ལྟར་བརྗོད་ཅིང་གསལ་བཏབ། ཨོཾ་ཨཱཿཧཱུྃ་མཁའ་ནང་གི་གཞལ་ཡས་ཁང་སྤྲོས། སྣོད་ཀྱི་འཇིག་རྟེན་གྱི་དྲི་མ་སྦྱངས། རང་བཞིན་གྱི་གཞལ་ཡས་ཁང་དང་འདྲེས། སླར་སྔར་གྱི་གཞལ་ཡས་ཁང་ལ་ཐིམ་པས་གཞལ་ཡས་ཁང་དུ་གྱུར། དེ་ལྟར་རྟེན་དང་བརྟེན་པར་བཅས་པའི་དཀྱིལ་འཁོར་པ་ཐམས་ཅད་སྣང་ལ་རང་བཞིན་མེད་པ་མེ་ལོང་ནང་གི་གཟུགས་བརྙན་དང་། ཆུ་ནང་གི་ཟླ་བ་ལྟར་སྟོང་པ་ཉིད་དང་སྙིང་རྗེ་ཟུང་དུ་འཇུག་པའི་རང་བཞིན་དུ་གྱུར། འདིར་མཉམ་གཞག་མི་མཛད་པར་སླར་ཡང་ཡབ་ཡུམ་སོགས་ལ་ཞེས་བརྗོད་ཅིང་བསྒོམ། དེ་ནས་ཡེ་ཤེས་མངལ་འབྱིན་བྱ་བ་ནི། ཡེ་ཤེས་ཀྱི་ཕྱག་རྒྱ་དབྱུང་བ་སོགས་མི་དགོས་པར།
སླར་ཡང་ཡབ་ཡུམ་སྙོམས་པར་བཞུགས་པས་ཕྱོགས་བཅུའི་རིགས་ལྔ་འཁོར་བཅས་སྤྱན་དྲངས། རང་གི་སྤྱི་གཙུག་ནས་ཞུགས་ཏེ། ཞུ་བའི་རྐྱེན་གྱིས་ལུས་ཀྱི་ལྷ་རྣམས་ཀྱང་ཐིག་ལེར་ཞུ་ནས། ཡུམ་གྱི་པདྨའི་དབུས་སུ་བབས་པས་ཐིག་ལེ་ཆ་སོ་གཉིས་སུ་གྱུར་པའི་དབུས་ཀྱི་ཐིག་ལེ་ཨོཾ་ཨཱཿཧཱུྃ་དུ་གྱུར། དེ་ལས་རྡོ་རྗེ་རྩེ་ལྔ་པ། དེ་ལས་མི་བསྐྱོད་པ་སྔོན་པོ། ཤར་གྱི་ཐིག་ལེ་ཨོཾ་ཨཱཿཨོཾ་ཧཱུྃ་དུ་གྱུར། དེ་ལས་འཁོར་ལོ། དེ་ལས་རྣམ་པར་སྣང་མཛད། ཅེས་པ་ནས་གནོད་མཛེས་བསྐྱེད་པའི་བར་སྒྲུབ་ཐབས་ཀྱི་དཀྱིལ་འཁོར་རྒྱལ་མཆོག་བཞིན་བྱས་ལ།
དེ་ནས། མཁའ་ནང་གི་མི་བསྐྱོད་པ་རང་གི་ཐུགས་ཁར་དྲངས། བཛྲ་དྷྲྀཀ ཐུགས་ཁ་ནས་མི་བསྐྱོད་པའི་ཚོགས་ནམ་མཁའ་ཁྱབ་པར་སྤྲོས། ཆོས་ཀྱི་འཁོར་ལོ་བསྐོར་བ་ལ་སོགས་པ་སངས་རྒྱས་སྤྱིའི་མཛད་པ་མཛད། ཁྱད་པར་ཞེ་སྡང་ཅན་རྣམས་ཀྱི་ཞེ་སྡང་སྦྱངས། མི་བསྐྱོད་པའི་གོ་འཕང་ལ་བཀོད། སྤྲུལ་པ་རྣམས་གཅིག་ཏུ་འདུས་ཏེ་མི་བསྐྱོད་པའི་ཞིང་དུ་གཤེགས། ཞེས་བརྗོད། དེ་བཞིན་དུ་གནོད་མཛེས་ཀྱི་བར་དུ་རིགས་སྒྲེས་ཏེ།
གནོད་མཛེས་རང་གི་ཞིང་དུ་གཤེགས། དེ་རྣམས་རང་རང་གི་སངས་རྒྱས་ཀྱི་ཞིང་ན་བཞུགས་པའི་ཡེ་ཤེས་པ་རྣམས་དང་རོ་གཅིག་ཏུ་འདྲེས་པར་གྱུར། ཛཿཧཱུྃ་བཾ་ཧོཿམཆོག་ཏུ་དགའ་བའི་སྐུ་དང་ལྡན་པས་སླར་ཡང་འབྱོན་པར་བཞེད་བཞིན་དུ་བཞུགས་པར་གྱུར། ཡེ་ཤེས་པ་དང་དམ་ཚིག་པའི་ལྷ་ཐམས་ཅད་ཀྱི་ཐུགས་ཁར་རང་འདྲའི་ཡེ་ཤེས་སེམས་དཔའ་རེ་རེ། དེ་རྣམས་ཀྱི་ཐུགས་ཁར་ཟླ་བའི་གདན་ལ་སོ་སོའི་ཕྱག་མཚན་གྱི་ལྟེ་བར་ཏིང་ངེ་འཛིན་སེམས་དཔའ་ཧཱུྃ་ཨོཾ་སྭཱ་ཨཱཿཧཱ་ལཾ་མཾ་པཾ་ཏཾ་ཞེས་པ་ནས་ཧཱུྃ་བཅུའི་བར་བརྗོད་ལ། རང་དམ་ཚིག་སེམས་དཔའ་རྣམས་ཀྱི་ཏིང་ངེ་འཛིན་སེམས་དཔའ་ལས་འོད་ཟེར་ལྕགས་ཀྱུ་ལྟ་བུ་འཕྲོས་པས་སེམས་དཔའ་གསུམ་གྱི་བདག་ཉིད་ཅན་གྱི་ཡེ་ཤེས་པ་རྣམས་ཨོཾ་བཛྲ་ས་མཱ་ཛཿཛཿཧཱུྃ་བཾ་ཧོཿ གཉིས་སུ་མེད་པར་ཐིམ། འོག་གི་གནོད་མཛེས་ལས་གནོད་མཛེས་གཉིས་པ་བདག་གི་མདུན་དུ་འོངས་ནས་བཀའ་ནོད་པ་ལས་དེ་བཞིན་གཤེགས་པ་རྣམས་སློབ་མ་ལ་དབང་བསྐུར་བའི་ཕྱིར་འབྱོན་པར་སྐུལ་ཅིག་ཅེས་བསྒོམས་པས་དེས་དེ་བཞིན་གཤེགས་པ་ནམ་མཁའི་དབྱིངས་ཁྱབ་པ་ཨོཾ་བཛྲ་ས་མཱ་ཛཿཨོཾ་ཨཱཿརཱུ་པ་བཛྲ་ཧཱུྃ་ཞེས་སོགས་རྡོ་རྗེ་མ་ལྔས་མཆོད། རྡོར་དྲིལ་འཛིན་པས། མ་ལུས་འགྲོ་བའི་རང་བཞིན་མངོན་དུ་མཛད། །
མི་ཟད་བདུད་ཀྱི་དཔུང་གིས་ཕྱག་བྱས་པ། ། རང་བྱུང་མཐའ་ཡས་འགྲོ་བའི་རང་བཞིན་ཏེ། ། སེམས་ཅན་སྙིང་པོ་གཅིག་གྱུར་འདིར་གཤེགས་ཤིག ། ལན་གསུམ་རྡོ་རྗེ་བསྡུ་བའི་ཕྱག་རྒྱ་དང་། ཨོཾ་བཛྲ་ས་མཱ་ཛཿ ཞེས་པས་སྤྱན་དྲངས་ལ། ཛཿཧཱུྃ་བཾ་ཧོཿ དམ་ཚིག་པ་རྣམས་ལ་གཉིས་སུ་མེད་པར་ཐིམ། དངོས་གཞི་དང་པོའི་ཉིན་ནམ་མཁར་བཏེག་པའི་སྟ་གོན་གྱི་ལྷ་ལ་རྡོ་རྗེ་མ་ལྔས་མཆོད་ནས་ནམ་མཁར་བཞུགས་པའི་སྟ་གོན་གྱི་ལྷ་རྣམས་ཛཿཧཱུྃ་བཾ་ཧོཿཞེས་པས་བསྟིམ། འདི་དངོས་གཞི་གཉིས་པ་མན་ལ་མི་དགོས།
དེ་ནས་ལྷ་ཐམས་ཅད་ཀྱི་སྤྱི་བོར་ཟླ་བ་ལ་ཨོཾ་དཀར་པོ། སོགས་ནས། བདེ་བ་ཆེན་པོའི་རང་བཞིན་དུ་གྱུར། ཅེས་པའི་བར་སྟ་གོན་ལྟར་བརྗོད། དེ་ནས་ལས་ཀྱི་སློབ་མས་སྤོས་དང་མར་མེ་སྦར་ལ། མཆོད་པ་བྱིན་རླབས་ས་ལྷ་ལྟར་བྱས་ཏེ། ལྷ་སོ་སོའི་སྔགས་ཀྱི་རྗེས་ལ། ཨརྒྷཾ་བཏགས་པས་མཆོད་ཡོན་རྐང་ཐོན་དུ་ཕུལ་ནས་རྡོ་དྲིལ་འཛིན་པས་དེ་ཉིད་ལྔ་པས་བསྟོད་ལ། སླར་མཆོད་པ་རྒྱས་པས་མཆོད་པ་ནི། རང་ཞེ་སྡང་རྡོ་རྗེར་གསལ་བའི་ལུས་གཞལ་ཡས་ཁང་དུ་གྱུར་པའི་ནང་དུ་ཨཾ་ལས་མཆོད་ཡོན་མ་དཀར་མོ།
ཞེས་པ་ནས། དཀྱིལ་འཁོར་པ་རྣམས་ལ་མཆོད་པར་གྱུར། གྱི་བར་སྒྲུབ་ཐབས་བཞིན་དང་། སླར་མཆོད་པ་རྣམས་ས་ལྷ་ལྟར་བྱིན་གྱིས་བརླབས་ལ། ལྷ་ཡི་མཆོད་ཡོན་དམ་པ་འདི། ། སོགས་ནས། མི་བསྐྱོད་རྡོ་རྗེ་ཡེ་ཤེས་ཆེ། ། ཞེས་བསྟོད་པའི་བར་སྟ་གོན་བཞིན་བྱས་ལ། ནང་མཆོད་འབུལ་བའི་སྔོན་དུ་བདུད་རྩི་བྱིན་རླབས་གཏོར་ཆོག་ལྟར་བྱས་ནས་གཏོར་སྣོད་ཀྱི་འོག་ཏུ་ཞེས་པ་བཞག་ལ་འབུལ། བསྟོད་པའི་མཇུག་ཏུ།
ཨོཾ་ཨཱཿཧཱུྃ་བཛྲ་དྷྲྀཀ་ཧཱུྃ་ཧཱུྃ། ཞེས་པ་བརྒྱ་རྩ་དང་། ཨོཾ་ཨཱཿཛི་ན་ཛིཀ་ཨོཾ་ཧཱུྃ། ནས། ཨོཾ་ཨཱཿསུམྦྷ་རཱ་ཛ་ཧཱུྃ་ཧཱུྃ་གི་བར་སྒྲུབ་ཐབས་ཀྱི་ངག་བཟླས་བཞིན་ལན་གསུམ་རེ་བཟླས་པའི་མཐར། ཐུན་མོང་དུ་ཡི་གེ་བརྒྱ་པ་དང་། ཨོཾ་ཨཱཿཧཱུྃ་ཅི་ནུས་བཟླས་ལ། རྟེན་དང་བརྟེན་པར་བཅས་པའི་དཀྱིལ་འཁོར་པ་ཐམས་ཅད་བརྟན་པར་བཞུགས་སུ་གསོལ། བརྟན་པར་བཞུགས་ནས་བདག་དང་སེམས་ཅན་ཐམས་ཅད་ལ་མཆོག་དང་ཐུན་མོང་གི་དངོས་གྲུབ་ཐམས་ཅད་སྩལ་དུ་གསོལ། ཞེས་དང་།
རང་དཀྱིལ་འཁོར་གྱི་གཙོ་བོའི་ཐུགས་ཁ་ནས་རྡོ་རྗེ་འཆང་ཕྱག་གཉིས་པའི་རྣམ་པས་བྱེ་སྟེ། རྡོ་རྗེ་ཤུགས་ཀྱི་འཇུག་པས་རང་གི་གནས་སུ་འཁོད། ཅེས་བརྗོད། དེ་ནས་སྒྲུབ་གྲོགས་ཤིག་དཀྱིལ་འཁོར་བསྲུང་དུ་བཅུག་ལ། རང་སྒྲུབ་ཁང་གི་ཕྱི་རོལ་དུ་ཕྱིན་ཏུ་གོང་དུ་འདུས་བྱས་པའི་ཕྱི་རོལ་གཏོར་མ་བཤམ་སྟེ། དེ་ཡང་སྟེགས་ཇི་ལྟར་རིགས་པ་ལ། དབུས་སུ་མཎྜལ་ཚོམ་བུ་བཅུ་་་་་་དབུས་ཀྱི་རྒྱབ་ཏུ་གཅིག་སྟེ། བཀོད་པ་བཞག དེའི་གཡས་ཕྱོགས་སུ་མཆོད་ཡོན་མེ་ཏོག་གདུག་སྤོས་གསུམ། གཡོན་དུ་མར་མེ་དྲི་ཆབ་ཞལ་ཟས་གསུམ།
མཎྜལ་གྱི་རྒྱབ་ཏུ་གཏོར་མ་ཆེ་བ་ཤ་དང་སྒོག་བཙོང་ལ་ཕུག་སོགས་ཀྱིས་བརྒྱན་པ། མཎྜལ་གྱི་མདུན་དུ་ཆང་གཙང་མ་རྣམས་བཤམ། གཏོར་མའི་མདུན་གྱི་ཆང་ཕུད་དང་། ཆུ་གཙང་མས་སྦྱངས། དེ་ནས་སློབ་དཔོན་གྱི་རྡོ་རྗེའི་རྩེས་ནང་མཆོད་ནས་གཏོར་ལ་གཏོར་མ་བསངས་སྦྱངས་ནས། ཧཱུྃ་ཨཱཿཨོཾ་ཞེས་པའི་བར་སྔོན་འགྲོ་གཏོར་མ་བཞིན་བྱིན་གྱིས་བརླབས་ལ། ཤར་གྱི་ཚོམ་བུའི་སྟེང་དུ་དབང་པོ་སེར་སྐྱ་གླང་པོ་ཆེ་ལ་གནས་པ་གཡས་རྡོ་རྗེ་དང་གཡོན་སྡིགས་མཛུབ་མཛད་པ་ནས་ཕྱི་རོལ་གཏོར་མའི་སྐབས་འདིར་མཚམས་རྣམས་ལ་མེ་དང་། བདེན་བྲལ་དང་། རླུང་དང་། དབང་ལྡན་སོགས་མི་གསུང་བར་ཤར་ལྷོའི་ཚོམ་བུའི་སྟེང་དུ་ཞེས་སོགས་ནས།
དབང་ལྡན་གྱི་ཚོམ་བུའི་སྟེང་དུ་ཞེས་པའི་བར་མཚམས་རྣམས་རང་མིང་ནས་བརྗོད་པ་གསུང་རྒྱུན་ཡིན། དབུས་ཀྱི་ཚོམ་བུའི་སྟེང་དུ་ཚངས་པ་སེར་པོ་ངང་པ་ལ་གནས་པ། རྒྱབ་ཀྱི་ཚོམ་བུའི་སྟེང་དུ་སའི་ལྷ་མོ་སེར་མོ་པདྨ་ལ་གནས་པ། སོགས་ཞལ་ཕྱག་བསྐྱེད་ལ། དེ་རྣམས་ཀྱི་མཐའ་སྐོར་དུ་ལྷ་ཀླུ་སོགས་ནས། དཔལ་གསང་བ་འདུས་པའི་སྐུར་གྱུར། ཅེས་པའི་བར་དང་། ཨོཾ་དཱ་ཤ་དི་ཀ་ནས། ཡིད་ལ་འདོད་པ་ཀུན་འགྲུབ་ཤོག ། གི་བར་སྟ་གོན་གྱི་གཏོར་ཆོག་བཞིན་བྱས་ལ།
ཕྱོགས་སྐྱོང་བ་ཆེན་པོ་ཁྱེད་རྣམས་ཞེས་སོགས་ནས། དེ་ནས་ཀྱང་བྱང་ཆུབ་མ་ཐོབ་ཀྱི་བར་དུ་བསྲུང་བ་དང་སྡོངས་གྲོགས་མཛོད་ཅིག ཅེས་པའི་བར་སྔོན་འགྲོ་གཏོར་མ་ལྟར་བརྗོད། དེའི་བར་ལ་ལས་སློབ་ཀྱིས་ལྷ་བཤོས་བཤམས་ནས་རིམ་གྱིས་གཏོར་སྣོད་དུ་བླུག་མཆོད་ཡོན་གྱི་ཆུ་ཕྱེད་ཙམ་གཏོར་མ་ལ་བསྐོར་ནས་བྲན་ལ། ལྷག་འགྲོ་ཕྱོགས་སུ་གཏོར་ཏེ་ཡིག་བརྒྱ་ལན་གསུམ་གྱི་མཐར། ཨོཾ་ཨཱཿཧཱུྃ་བཛྲ་མུཿ གང་དག་ནག་པོའི་ཕྱོགས་ལ་མངོན་པར་དགའ་བའི་དཀྱིལ་འཁོར་ཆེན་པོའི་གསང་སྤྱོད་ལྟ་བར་མི་དབང་བའི་འབྱུང་པོ་གདུག་པ་ཅན་དེ་དག་འདིར་མ་གནས་པར་གཞན་དུ་སོང་ཞིག སརྦ་དུཥྚན་གཙྪ་ཞེས་དང་། རྡོ་རྗེ་གསོར། དྲིལ་བུ་དང་རོལ་མོའི་སྒྲ་དྲག་ཏུ་བྱས་ལ།
ཨོཾ་ཨཱཿབིགྷྣཱནྟ་ཀྲྀཏ་ཧཱུྃ་ཕཊ྄། ཅེས་བརྗོད། གཏོར་མ་ས་གཙང་སར་དོར་རོ། ། དེ་ནས་སློབ་དཔོན་གྱིས་རྟིང་མནན་ཏེ་ནང་དུ་འོང་ནས། དཀྱིལ་འཁོར་གྱི་སྒོར་ཆབ་བླངས་ཤིང་ཁ་བཤལ་ལ་དཀྱིལ་འཁོར་གྱི་དྲུང་དུ་སླེབས་པ་དང་རོལ་མོ་བཞག རང་ཉིད་རྡོ་རྗེ་ཧཱུྃ་མཛད་དུ་གྱུར། ཅེས་དང་། ཨོཾ་སུམྦྷ་ནི་སུམྦྷ་ཧཱུྃ་སོགས། ཧཱུྃ་བཞི་པ་དང་། ཡི་གེ་བརྒྱ་པ་བཟླ་ཞིང་།
དངོས་སུ་དཀྱིལ་འཁོར་གྱི་ཕྱི་ནས་དྲིལ་བསིལ་རོལ་མོ་དང་བཅས་པས་སྐོར་བ་ལན་གསུམ་བྱས་ལ། མཐར་དཀྱིལ་འཁོར་གྱི་ཤར་ཕྱོགས་ནས་རྡོ་རྗེ་ཐལ་མོ་སྦྱར་ཏེ། མ་འབྱོར་བ་དང་ཞེས་སོགས་ནས། གང་ཡང་བདག་ཅག་ལས་དང་པོ་པའི་རྟེན་གྱི་གང་ཟག་ཏུ་གྱུར་པས་ཏིང་ངེ་འཛིན་མི་གསལ་བ་དང་། བྱིང་བ་དང་། རྒོད་པའི་དབང་གིས་ཆོ་ག་ལྷག་ཆད་དུ་གྱུར་པ་དང་། མཆོད་པའི་ཡོ་བྱད་མ་འབྱོར་བ་དང་ཉམས་པ་ལ་སོགས་པ་དཀྱིལ་འཁོར་ཆེན་པོ་སྒྲུབ་པ་ལ་སྐྱོན་དུ་གྱུར་པ་གང་ལགས་པ་དེ་དག་ཐམས་ཅད་བཟོད་པར་མཛད་དེ་ལྷག་ཆད་ཁ་སྐོང་བར་མཛད་དུ་གསོལ་ཞེས་དང་། དངོས་་་་་་འདི་ལ་བཅོལ་དྲིལ་དང་ཚར་གསུམ་མཛད། གྲུབ་་་་་་དྲིལ་བསིལ་གདངས་དང་བཅས་པས། ཀུན་གྱི་བདེ་བ་ཉམས་དགའ་བ། །
ཐར་པའི་གྲོང་དུ་བཅོམ་ལྡན་བདེ་ཆེན་འཇུག ། མཆོག་ཏུ་བདེ་བ་དམ་པའི་དངོས་གྲུབ་ཀྱིས། ། ཛཿཧཱུྃ་བཾ་ཧོས་རབ་ཏུ་གྲུབ་པར་མཛོད། ། ཅེས་དང་འོག་གི་དཀྱིལ་འཁོར་ལ་མེ་ཏོག་འབུལ་བའི་སྐབས་བཞིན། ཏིཥྛ་ཌི་ཌྷོ་མེ་བྷ་ཝ། ཤ་ཤོ་ཏ་མེ་བྷ་ཝ་ཧྲྀ་ད་ཡ་མེ་ཨ་དྷི་ཏིཥྛ་སརྦ་སིདྡྷི་མེ་པྲ་ཡཙྪ་ཧཱུྃ་ཧ་ཧ་ཧ་ཧ་ཧོ། ཨོཾ་ཨ་ཁཾ་བཱི་ར་ཧཱུྃ། པྲ་ཏིཙྪ་ཀུ་སུ་མེ་ཨཉྫ་ལིཾ་ནཱ་ཐ་ཧོཿ ཞེས་བརྗོད་དེ་དཀྱིལ་འཁོར་ལ་མེ་ཏོག་ཕུལ། ཨོཾ་པྲ་ཏི་གྲྀཧྞ་ཏྭཾ་ཨི་མཾ་སཏྭ་མཧཱ་བ་ལ།
ཞེས་པས་རང་གི་མགོ་ལ་བཅིངས་པར་བསམ། དེ་ནས་བཛྲ་ཨུདྒྷ་ཊ་ས་མ་ཡ་པྲ་བེ་ཤ་ཡ་ཧཱུྃ། ཞེས་པ་ལན་བཞི་བརྗོད་ལ་ཁྲོ་བོའི་ལྟ་སྟངས་ཀྱིས་བལྟས་པས་ནང་ནས་དཀྱིལ་འཁོར་གྱི་སྒོ་བཞི་དབྱེ་བར་བསམས་ལ། རྡོ་དྲིལ་འཛིན་བཞིན་པས་དཀྱིལ་འཁོར་ལ་ཕྱག་བྱས་ནས། སེམས་ཅན་ཐམས་ཅད་ལ་དངོས་གྲུབ་ཀྱི་བཀའ་དྲིན་སྩོལ་ཅིག ཅེས་བརྗོད་ནས་གྲལ་ལ་འཁོད། དངོས་གཞི་གཉིས་པ་མན་ལ་སྐབས་འདིར་བུམ་བསྐྱེད་མཛད། དེ་ནས་བདག་འཇུག་གི་ཆས་རྣམས་མདུན་དུ་འདུས་བྱས་ཏེ། བླ་མའི་བྱ་བ་རྣམས་དཀྱིལ་འཁོར་གྱི་གཙོ་བོ་དང་། སློབ་མའི་བྱ་བ་རྣམས་རང་གིས་བྱས་པར་བསམས་ལ།
ལས་བུམ་གྱི་ཆུས་གདོང་བཀྲུ་བའམ་ཅུང་ཟད་ཅིག་འཐུངས་ལ། ཇི་ལྟར་བལྟམས་པ་སོགས་དང་། ཨོཾ་སརྦ་ཏ་ཐཱ་ག་ཏ་ཨ་བྷི་ཥེ་ཀ་ཏ་ས་མ་ཡ་ཤྲཱི་ཧཱུྃ། ཞེས་བརྗོད། མཎྜལ་དབུལ་དུས་ཐོག་མཐའ་གཉིས་ལ་ཚིག་རྒྱས་པ་བརྗོད་ཅིང་། གཞན་རྣམས་ལ་མཎྜལ་གླིང་བཞི་རི་རབ་ཉི་ཟླ་ཟུང་ཞིག་ལྷ་མིའི་དཔལ་འབྱོར་ཕུན་སུམ་ཚོགས་པ་སོགས་ཀྱིས་དབུལ་བ་ལས། ཐོག་མར། འཇུག་པའི་ཡོན་དུ་མཎྜལ་ཕུལ། ནས། ཨོཾ་ཙཀྵུ་བནྡྷཱ་བ་རཱ་མ་ན་ཡ་ཧཱུྃ།
ཞེས་བརྗོད་ཅིང་གདོང་བཅིངས་པར་བསམ། དཀྱིལ་འཁོར་གྱི་གཙོ་བོའི་རྗེས་ཟློས་བྱས་པར་མོས་ལ། དངོས་གྲུབ་ཀུན་གྱི་བདེ་བ་ཉམས་དགའ་བ། ། སོགས་བརྗོད། ཨ་ཁཾ་བཱི་ར་ཧཱུྃ་གིས་མེ་ཏོག་འཕྲེང་བ་གཏད། ཀྱཻ་དགའ་བ་ལ་དགའ་ཁྱོད་སུ་ཡིན། ། ཞེས་དྲིས། བདེ་ཆེན་བདག་ནི་སྐལ་བཟང་ལའོ། ། ཞེས་ལན་བཏབ། དཀོན་མཆོག་གསུམ་ལ།
སོགས་དང་། སངས་རྒྱས་བྱང་ཆུབ་སེམས་དཔའ་ཀུན། ། སོགས་རྒྱུན་བཤགས་དང་། རིགས་ལྔའི་སྡོམ་གཟུང་སྒྲུབ་ཐབས་བཞིན་ཚར་གསུམ་རེ་བརྗོད། རང་གི་སྙིང་ཁར་ཟླ་བའི་དཀྱིལ་འཁོར་གྱི་སྟེང་དུ་རྡོ་རྗེ་དཀར་པོ་རྩེ་ལྔ་པ་འོད་ཟེར་འཕྲོ་བ་དང་བཅས་པར་གྱུར། ཨོཾ་སརྦ་ཡོ་ག་ཙིཏྟ་ཨུཏྤ་ད་ཡ་མི་ཞེས་རྡོ་རྗེ་མེ་ཏོག་དང་བཅས་པ་སྙིང་ཁར་རེག་སྟེ། ཨོཾ་སུ་ར་ཏེ་ས་མ་ཡ་སཏྭཾ་ཧོཿསིདྡྷ་བཛྲ་ཡ་ཐཱ་སུ་ཁཾ། ཞེས་བརྗོད། དེ་ནས་མགོ་བོར་རྡོ་རྗེ་བཞག་ལ། དེང་ཁྱོད་ལ་དེ་བཞིན་གཤེགས་པ་ཐམས་ཅད་ཀྱི་བྱིན་གྱིས་རློབ་པར་འགྱུར་གྱིས།
ཁྱོད་ཀྱིས་ཀྱང་དེ་བཞིན་གཤེགས་པ་ཐམས་ཅད་ཀྱི་མཆོག་ཏུ་གསང་བའི་དཀྱིལ་འཁོར་འདི། དཀྱིལ་འཁོར་དུ་མ་ཞུགས་པ་རྣམས་ལ་སྨྲ་བར་མི་བྱ་སྟེ་མ་དད་པ་རྣམས་ལ་ཡང་མ་ཡིན་ནོ། ། ཞེས་དང་། ཨོཾ་ཨཱཿབིགྷྣཱནྟ་ཀྲྀཏ་ཧཱུྃ་ཨཱ་ཁཾ་བཱི་ར་ཧཱུྃ། ཞེས་བརྗོད་ཅིང་། ཡོལ་བའི་ནང་དུ་བཅུག ས་མཱ་ཡ་སཏྭཾ་ཞེས་པས་ལག་པ་གཉིས་རྡོ་རྗེ་བསྡམས་པ་ལས་གུང་མོ་གཉིས་གཤིབས་ཏེ་བསྒྲེངས་པ་སེམས་མ་རྡོ་རྗེ་མས་ཕྱག་རྒྱས་བཟུང་། ཡང་ཕྱག་རྒྱ་དེ་ཉིད་མེ་ཏོག་དང་བཅས་པ་སྤྱི་བོར་བཞག་ལ། ཨོཾ་སཏྭ་བཛྲི་ཨ་དྷི་ཏིཥྛ་སྭ་མཾ་ཧཱུྃ། དེང་ཁྱོད་དེ་བཞིན་གཤེགས་པ་ཐམས་ཅད་ཀྱི་རིགས་སུ་ཞུགས་ཀྱིས།
དེ་བས་ན་ངས་ཁྱོད་ལ་རྡོ་རྗེའི་ཡེ་ཤེས་བསྐྱེད་པར་བྱ་ཡིས། ཡེ་ཤེས་གང་གིས་ཁྱོད་དེ་བཞིན་གཤེགས་པ་ཐམས་ཅད་ཀྱི་དངོས་གྲུབ་ཀྱང་ཐོབ་པར་འགྱུར་ན། དངོས་གྲུབ་གཞན་ལྟ་སྨོས་ཀྱང་ཅི་དགོས། ཁྱོད་ཀྱིས་དཀྱིལ་འཁོར་ཆེན་པོ་མ་མཐོང་བ་རྣམས་ཀྱི་མདུན་དུ་སྨྲ་བར་མི་བྱ་སྟེ། བུ་ཁྱོད་དམ་ཚིག་ཉམས་པར་འགྱུར་ཏ་རེ། ཅེས་བརྗོད་ཅིང་ཕན་ཡོན་དང་། འདི་ནི་ཁྱོད་ཀྱི་དམ་ཚིག་གི་རྡོ་རྗེ་སྟེ། གལ་ཏེ་ཚུལ་འདི་སུ་ཡང་རུང་བ་ལ་སྨྲས་ན་འདིས་ཁྱོད་ཀྱི་མགོ་བོ་འགེམས་པར་འགྱུར་རོ། ། ཞེས་དང་། ཡང་གོང་གི་ཕྱག་རྒྱ་སྙིང་ཁར་བཞག་ལ།
རྡོ་རྗེ་སེམས་དཔའ་དེང་ཁྱོད་ཀྱི། ། སྙིང་ལ་ཡང་དག་ཞུགས་པར་གྱུར། ། གལ་ཏེ་ཚུལ་འདི་སྨྲས་ན་ནི། ། དེ་མ་ཐག་ཏུ་བྲལ་ཏེ་གཤེགས། ། ཞེས་པ་གཉིས་ཀྱིས་ཉེས་དམིགས་དང་། དུང་ཆོས་ཀྱི་ཆུ་ཨོཾ་ཨཱཿཧཱུྃ་གིས་བསྔགས་པ་འཐུངས་ལ། འདི་ནི་ཁྱོད་ཀྱི་དམྱལ་བའི་ཆུ། ། དམ་ཚིག་འདས་ན་བསྲེགས་པར་བྱེད། ། དམ་ཚིག་བསྲུངས་ན་དངོས་གྲུབ་ནི། ། རྡོ་རྗེ་བདུད་རྩིའི་ཆུ་འདིས་འགྲུབ། །
ཨོཾ་བཛྲ་ཨུ་ད་ཀ་ཋཿཋཿཋཿཞེས་པས་གཉིས་ཀ་དང་། དེ་ནས་དཀྱིལ་འཁོར་གྱི་གཙོ་བོ་བླ་མས་རང་གི་ལག་པ་གཡས་པ་ནས་བཟུང་བར་བསམས་ཏེ། དེང་ཕྱིན་ཆད་བུ་ཁྱོད་ཀྱི་དཔལ་ཕྱག་ན་རྡོ་རྗེ་ང་ཡིན་གྱིས། ངས་འདི་བྱོས་ཤིག་ཅེས་བྱ་བ་དེ་ཁྱོད་ཀྱིས་བྱ་དགོས་སོ། ། ང་ལ་བརྙས་པར་མ་བྱེད་ཅིག བྱས་ན་ཁྱོད་ཡ་ང་བ་མ་སྤངས་པར་འཆི་བའི་དུས་བྱས་ནས་སེམས་ཅན་དམྱལ་བ་ཆེན་པོར་འགྱུར་ཏ་རེ། ཞེས་བརྗོད་དེ། བླ་མའི་བཀའ་གཉན་པའི་སྒོ་ནས་དམ་ལ་བཞག་པ་རྣམས་བྱའོ། ། དེ་ནས་ཡེ་ཤེས་དབབ་པའི་དོན་དུ་མཎྜལ་ཕུལ་ལ། དེ་བཞིན་གཤེགས་པ་ཐམས་ཅད་ཀྱི་བྱིན་གྱིས་རློབས་ཤིག
དཔལ་རྡོ་རྗེ་སེམས་དཔའ་བདག་ལ་དབབ་པར་མཛད་དུ་གསོལ། ཞེས་ལན་གསུམ་བརྗོད། ཨོཾ་ཤུ་ནྱཱ་ཏཱ་ཛྙཱ་ན་བཛྲ་སྭ་བྷཱ་ཝ་ཨཏྨ་ཀོ྅ཧཾ། ཐམས་ཅད་སྟོང་པ་འོད་གསལ་འཁོར་འདས་དེ་བཞིན་ཉིད་དུ་གྱུར། སྟོང་པའི་ངང་ལས་ནམ་མཁར་ཧཱུྃ་སྔོན་པོ་ལས་ཉི་མའི་དཀྱིལ་འཁོར། དེའི་སྟེང་དུ་ཨོཾ་དཀར་པོ་ལས་ཟླ་བའི་དཀྱིལ་འཁོར། དེའི་སྟེང་དུ་ཨཱཿདམར་པོ་ལས་པདྨ་དམར་པོ་འདབ་མ་བརྒྱད་པ། དེའི་སྟེང་དུ་ཨོཾ་ཨཱཿཧཱུྃ་རྣམས་སྟེང་ནས་སྟེང་དུ་བརྩེགས་པ་ཡིག་འབྲུ་གསུམ་དང་པདྨ་ཡས་མར་ཐིམ། ཉི་མ་མས་ཡར་ཐིམ་སྟེ་ཐམས་ཅད་འདུས་པ་ཟླ་བའི་དཀྱིལ་འཁོར་ཆ་ཤས་ཡོངས་སུ་རྫོགས་པ་ཉ་གང་བ་ལྟ་བུར་གྱུར། དེ་ལས་འོད་ཟེར་འཕྲོས།
ཕྱི་ནང་སྣོད་བཅུད་ཐམས་ཅད་བསྡུས་ནས་ཟླ་བ་ལ་ཐིམ་པས་རང་གི་སེམས་འོད་གསལ་བའི་བདག་ཉིད་དུ་གྱུར། ཨོཾ་དྷརྨཱ་དྷ་ཏུ་སྭ་བྷཱ་ཝ་ཨཱཏྨ་ཀོ྅ཧཾ། ཟླ་བའི་སྟེང་དུ་ཨོཾ་ཨཱཿཧཱུྃ། དེ་ལས་འོད་འཕྲོས་ཕྱོགས་བཅུ་ནས་རིགས་ལྔ་འཁོར་བཅས་སྤྱན་དྲངས་ཏེ་ཡིག་འབྲུ་གསུམ་ལ་ཐིམ་པས་པདྨ་དམར་པོ་ཨོཾ་ཨཱཿཧཱུྃ་གིས་མཚན་པར་གྱུར། པདྨ་ཨཱཏྨ་ཀོ྅ཧཾ། པདྨ་ཨོཾ་ཨཱཿཧཱུྃ་དང་བཅས་པ་ཡོངས་སུ་གྱུར་པ་ལས་རང་ཉིད་འོད་དཔག་ཏུ་མེད་པ་སྐུ་མདོག་དམར་པོ་དམར་ནག་དཀར་བའི་ཞལ་གསུམ་ཕྱག་དྲུག་གི་གཡོན་དང་པོས་དྲིལ་བུ་དང་བཅས་པའི་པདྨ་དམར་པོའི་རྩ་བ་དཀུར་བརྟེན་ནས་འཛིན་པ། གཡས་དང་པོས་ཐུགས་ཁར་པདྨ་ཁ་འབྱེད་པར་མཛད་པ། གཡས་ལྷག་མས་རྡོ་རྗེ་འཁོར་ལོ། གཡོན་ལྷག་མས་རིན་ཆེན་རལ་གྲི་འཛིན་པའི་སྐུ་ཅན་དུ་གྱུར་པའི་སྤྱི་བོར་ཧཾ། ལྐོག་མར་ཨཱཿ
སྙིང་ཁར་ཧཱུྃ། དེ་དག་ལས་འོད་ཟེར་འཕྲོས་རྣམ་སྣང་འོད་དཔག་མེད། མི་བསྐྱོད་པ་རྣམས་སྤྱན་དྲངས་རང་ལ་ཐིམ་པས་སྤྱི་བོ་ནས་རྐང་མཐིལ་གྱི་བར་གྱི་ལུས་ཀྱི་ནང་ཐམས་ཅད་ཁོང་སྟོང་དུ་གྱུར་པའི་རྐང་འོག་ཏུ་ཡཾ་ལས་རླུང་གི་དཀྱིལ་འཁོར་སྔོན་པོ་གཞུའི་དབྱིབས་ཅན་གཡོ་བའི་བ་དན་གྱིས་མཚན་པ། དེའི་སྟེང་དུ་རཾ་ལས་མེའི་དཀྱིལ་འཁོར་གྲུ་གསུམ་དམར་པོ་འབར་བས་མཚན་པ། དེའི་སྟེང་དུ་ཡི་གེ་ཛྷཻ་ཾདམར་པོ། དེ་ལས་བྱུང་བའི་མེའི་རང་བཞིན་གྱི་འོད་ཟེར་རྐང་མཐིལ་ནས་ཞུགས་ཏེ་སྤྱི་གཙུག་གི་བར་དུ་ཕྱིན་པས་ལུས་ཐམས་ཅད་སྦྱངས་ཤིང་སེམས་འོད་གསལ་བར་གྱུར། ཡང་སྙིང་ཁར་ཧཱུྃ་ལས་བྱུང་བའི་རྡོ་རྗེ་སེམས་དཔའ། མགྲིན་པར་ཨཱཿལས་འོད་དཔག་མེད། མགོ་བོར་ཧཱ་ལས་རྣམ་སྣང་ཡུམ་དང་བཅས་པར་གྱུར། དེ་རྣམས་ཛྷཻཾ་ཾའོད་ཀྱིས་བསྐུལ་བས་ཡབ་ཡུམ་སྙོམས་པར་བཞུགས་པའི་སྦྱོར་མཚམས་ནས་བྱང་ཆུབ་ཀྱི་སེམས་ཀྱི་ཆུ་རྒྱུན་བབས་པས་ལུས་གང་བར་གྱུར།
སེམས་མ་རྡོ་རྗེ་མའི་ཕྱག་རྒྱ་རང་གི་སྙིང་ཁར་བཞག་ལ། འདི་ཁྱོད་དམ་ཚིག་རྡོ་རྗེ་སྟེ། ། རྡོ་རྗེ་སེམས་དཔའ་ཞེས་བྱ་བ། ། རྡོ་རྗེའི་ཡེ་ཤེས་བླ་ན་མེད། ། དེ་ཉིད་ཁྱོད་ལ་འབེབས་པར་མཛད། ། ཨོཾ་བཛྲ་པྲ་བེ་ཤ་ཡ་ཨཿཨཿཨཿཞེས་བཅུ་ནས་བརྒྱའི་བར་བརྗོད་ལ་དབབ། རྡོ་རྗེ་སྤྱི་བོར་བཟུང་ལ་ཡི་གེ་བརྒྱ་པ་ཚར་གཅིག་བརྗོད་པས་བརྟན་པར་བསམ། བདག་འཇུག་ལ་སྤོགས་ཆོག་དང་རོལ་མོ་མི་དགོས། ནམ་མཁའི་ཁ་དོག་དྲིས་ནས་དཀྱིལ་འཁོར་ལ་གཡས་ཕྱོགས་སུ་སྐོར་བ་བྱས་པར་བསམ་པ་ཙམ་གྱིས་ཆོག དྲིལ་བུ་གསིལ་ཞིང་གདངས་དང་བཅས་པས།
ཡང་དག་དཀྱིལ་འཁོར་འདི་རུ་ནི། ། བདག་གི་སློབ་མ་གཞུག་པར་བགྱི། ། ལྷ་ཡི་རིགས་ཀྱི་རིམ་པ་དང་། ། བསོད་ནམས་རིམ་པའང་དེ་བཞིན་ཤོག ། འདི་ཡི་དངོས་གྲུབ་ཅི་འདྲར་འགྱུར། ། རིགས་ནི་གང་གི་སྣོད་དུ་འགྱུར། ། འདི་ལ་བསོད་ནམས་ཅི་ཡོད་པ། ། དཀྱིལ་འཁོར་འདིར་ནི་དེ་བཞིན་ཤོག ། ཅེས་ལན་གསུམ་བརྗོད། སྔར་གྱི་མེ་ཏོག་ཏྲཱཾ་ལས་རིན་པོ་ཆེའི་མེ་ཏོག་དང་།
རང་གི་གནས་གསུམ་དུ་ཡི་གེ་གསུམ་བསམས་ལ། དེའི་འོད་ཀྱིས་སྡིག་པ་ཐམས་ཅད་དག་པར་མོས་ནས། མི་བསྐྱོད་རྡོ་རྗེའི་དཀྱིལ་འཁོར་གྱི་གཙོ་བོའི་དབུ་སྟེང་དུ་ཕུལ་བར་མོས། ཏིཥྛ་ཌི་དྷོ་མེ་བྷ་ཝ། ཤ་ཤོ་ཏོ་མེ་བྷ་བ། ཧྲྀ་ད་ཡ་མེ་ཨ་དྷི་ཏིཥྛ་སརྦ་སིདྡྷི་མེ་པྲ་ཡཙྪ་ཧཱུྃ་ཧ་ཧ་ཧ་ཧ་ཧོཿ ཨོཾ་ཨཱ་ཁཾ་བཱི་ར་ཧཱུྃ། པྲ་ཏིཙྪ་ཀུ་སུ་མ་ཨཉྫ་ལིཾ་ནཱ་ཐཱ་ཧོཿ ཞེས་བརྗོད། བླ་མས་མེ་ཏོག་མགོ་ལ་བཅིངས་ཏེ་འཕྲེང་བའི་དབང་བསྐུར་བར་བསམས་ལ།
ཨོཾ་པྲ་ཏི་གྲྀཧྞ་སཏྭཾ་ཨི་མཾ་སཏྭ་མཧཱ་བ་ལ། ཞེས་དང་། རང་གི་མིག་གཉིས་སུ་ཨོཾ་རེ། སྙིང་ཁར་ཧཱུྃ། དཔྲལ་བར་རཾ་བསམས་ལ། རྡོ་རྗེ་སེམས་དཔའ་དེང་ཁྱོད་ཀྱི། ། མིག་འབྱེད་པར་ནི་བརྩོན་པར་མཛད། ། ཕྱེ་བས་ཐམས་ཅད་མཐོང་གྱུར་པར། ། རྡོ་རྗེའི་མིག་ནི་བླ་ན་མེད། ། ཅེས་པས་མིག་རས་ཕྱེ།
དཀྱིལ་འཁོར་བཟང་པོ་འདི་ལ་ལྟོས། ། ད་ནི་དད་པ་རབ་ཏུ་སྐྱེད། ། ཁྱོད་ཀྱང་སངས་རྒྱས་རིགས་སུ་སྐྱེས། ། སྔགས་དང་ཕྱག་རྒྱས་བྱིན་གྱིས་བརླབས། ། དངོས་གྲུབ་ཀུན་གྱི་ཕུན་སུམ་ཚོགས། ། དམ་ཚིག་མཆོག་ཏུ་ཁྱོད་འགྱུར་གྱིས། ། རྡོ་རྗེ་པདྨ་རྩེ་རོལ་པས། ། གསང་སྔགས་རྣམས་ལ་སྒྲུབ་པ་གྱིས། ། ཧེ་བཛྲ་པཱ་ཤྱ་ཞེས་པས་དཀྱིལ་འཁོར་བལྟ་བར་བསྐུལ་ནས་རྟེན་དང་བརྟེན་པར་བཅས་པའི་དཀྱིལ་འཁོར་པ་ཐམས་ཅད་མཐོང་བར་མོས་ལ། དེ་དག་གི་རྣམ་དག་བཤད་པ་སྟེ།
འཕགས་པའི་བདེན་བཞི་ངོས་བཞིར་འགྱུར། ། ཚངས་པའི་གནས་ནི་གྲྭ་ཡིན་ནོ། ། བསྡུ་བའི་དངོས་པོ་ཞེས་བྱ་སྒོ། ། བཞི་ཡི་མིང་ཅན་རེ་རེ་སྟེ། ། དད་པའི་དབང་པོ་ལ་སོགས་སེམས། །

རྣམ་པ་ལྔ་པོ་ཡང་དག་འབྱུང་། ། རྫུ་འཕྲུལ་རྐང་བཞི་སྒོ་ཁྱུད་ནི། ། བཞི་སྟེ་དེའང་རྣམ་པ་བཞི། ། དེ་ཡི་དབུས་ཀྱི་འཁོར་ལོ་གང་། ། དཀྱིལ་འཁོར་བརྒྱད་ཀྱི་གཞལ་བ་ནི། ། རྣམ་པར་ཐར་པ་བརྒྱད་ཡིན་ནོ། ། དངོས་གྲུབ་ཐམས་ཅད་སྒྲུབ་བྱེད་པའི། ། འཕགས་ལམ་ཡན་ལག་བརྒྱད་པོ་ནི། ། ཀ་བ་བརྒྱད་ཅེས་བྱ་བར་བཤད། ། སངས་རྒྱས་ཀུན་གྱི་ཁང་ཆེན་དུ། ། ཐམས་ཅད་ཚེ་ན་ཀ་བར་འགྱུར། །
ཆོས་དང་དེ་ཉིད་དོན་གྱི་བརྡའ། ། འཁོར་ལོའི་ནང་གི་དཀྱིལ་འཁོར་རོ། ། ཐུགས་ཀྱི་དཀྱིལ་འཁོར་འདི་དེ་ནི། ། ཐར་པ་ཆེན་པོའི་གྲོང་ཁྱེར་མཆོག ། དེ་ནས་འཁོར་ལོའི་བདག་པོ་ནས། ། བརྩམས་ཏེ་གནོད་མཛེས་མཐར་ཐུག་ལྷ། ། དེ་བཞིན་དེ་ཉིད་དུ་གནས་རྣམས། ། རྡོ་རྗེ་ཅན་གྱི་སློབ་མར་བཤད། ། ཕུང་པོ་ལྔ་ཡི་རང་བཞིན་དུ། ། སངས་རྒྱས་ལྔ་རྣམས་རབ་བསྟན་བྱ། །
སྤྱན་མ་ལ་སོགས་ལྷ་མོ་བཞི། ། ས་ལ་སོགས་པའི་རང་བཞིན་ནོ། ། དེ་ནས་འདོད་ཡོན་ལྔའི་ངོ་བོར། ། གཟུགས་ཀྱི་རྡོ་རྗེ་ལ་སོགས་པའོ། ། མིག་ལ་སོགས་པའི་རང་བཞིན་དུ། ། ས་ཡི་སྙིང་པོ་ལ་སོགས་སོ། ། ལག་སོགས་ངོ་བོར་ཁྲོ་དབང་པོ། ། གཤིན་རྗེའི་དགྲ་སོགས་བསྟན་པར་བྱ། ། དེ་ནས་ཡུལ་འཁོར་ལ་གནས་པའི། ། སངས་རྒྱས་མི་བསྐྱོད་སོགས་རིམ་བཞིན། །
དེ་ལྟར་ན་གཞི་ལམ་འབྲས་བུའི་ཆོས་ཐམས་ཅད་རྟེན་དང་བརྟེན་པར་བཅས་པའི་དཀྱིལ་འཁོར་འདིའི་རྣམ་པར་དག་པ་ཡིན་ནོ། ། ཞེས་བརྗོད་ཅིང་བསམས། དེ་ནས་དཀྱིལ་འཁོར་གྱི་ཤར་དུ་ཁྲུས་ཀྱི་དཀྱིལ་འཁོར་གྲུ་བཞི་སྒོ་བཞི་དཀར་དམར་ནག་པའི་ར་བ་རིམ་པ་གསུམ་དང་ལྡན་པ། འཕར་མ་གཉིས་པའི་ནང་དུ་སྣ་ཚོགས་པདྨ་འདབ་མ་བརྒྱད་པའི་འདབ་མ་རྣམས་ལ་ཤར་དུ་འཁོར་ལོ། ལྷོར་རིན་ཆེན། ནུབ་ཏུ་པདྨ། བྱང་དུ་རལ་གྲི། སྣམ་བུ་རྣམས་ལ་དབང་བསྐུར་བའི་བུམ་པ་སོགས་དགོད། ལྟེ་བའི་སྟེང་དུ་རིན་པོ་ཆེའི་ཤིང་གི་ཁྲི་ལ་བདག་ཉིད་འདུག་པར་མོས་པ་ཙམ་བྱས་པས་ཆོག བདག་འཇུག་གི་ཚེ་བསྐྱེད་པ་སོགས་མི་དགོས།
དེ་ནས། རྡོ་རྗེ་སློབ་མའི་དབང་ཞུ་བའི་ཡོན་དུ་མཎྜལ་ཕུལ། བྱང་ཆུབ་རྡོ་རྗེ་སངས་རྒྱས་ལ། ། མཆོད་ཆེན་ཇི་ལྟར་སྩལ་བ་ལྟར། ། བདག་ཀྱང་བསྐྱབ་པའི་དོན་གྱི་ཕྱིར། ། ནམ་མཁའི་རྡོ་རྗེ་དེང་བདག་སྩོལ། ། ཅེས་ལན་གསུམ་གྱིས་གསོལ་བ་གདབ། གཙོ་བོའི་ཐུགས་ཁ་ནས་འོད་ཟེར་འཕྲོས་པས་དབང་གི་ལྷ་གདན་གསུམ་ཚང་བའི་དཀྱིལ་འཁོར་མདུན་གྱི་ནམ་མཁར་ཨོཾ་བཛྲ་ས་མཱ་ཛཿཞེས་པས་སྤྱན་དྲངས། རཱུ་པ་སོགས་རྡོ་རྗེ་མ་ལྔས་མཆོད། གཙོ་བོའི་ཐུགས་ཁ་ནས་བྱེ་བའི་བགེགས་མཐར་བྱེད་ཀྱིས་སྦྱང་བ་རྣམས་མཛད་པར་བསམ་སྟེ།
ཨོཾ་ཨཱཿབིགྷྣཱནྟ་ཀྲྀཏ་ཧཱུྃ་ཕཊ྄། ཅེས་བརྗོད་དེ་ཡུངས་ཀར་དང་ཆུ་ལ་བསྔགས་ནས་སྦྱངས་པར་བསམས་ལ། ཨོཾ་སརྦ་པཱ་པཾ་ད་ཧ་ན་བཛྲ་ཡ་བཛྲ་སཏྭ་སྱ་སརྦ་པཱ་པཾ་ད་ཧ་ད་ཧ་སྭཱཧཱ།་་་་་ ཚར་གསུམ། ཞེས་བརྗོད་ཅིང་གཡོན་དང་གཡས་སུ་ལན་གཉིས་རེ་བསྐོར་བ་དང་བྱབ་པའི་ཚུལ་བྱ། ཆུས་ཀྱང་སྦྱང་བ་བྱས་ལ། ཨོཾ་་་་་་ཚར་གསུམ། ཧཱུྃ་ཌ་དྦྷི་ཏ་ཕཊ྄། ཅེས་དང་། ཨོཾ་བཛྲ་གནྡྷེ་ཧཱུྃ།
ཨོཾ་བཛྲ་པུཥྤེ་ཧཱུྃ་ཨོཾ་ཨཱཿཧཱུྃ་པྲ་ཝཱ་ར་སད་ཀ་ར་ཨརྒྷཾ་པྲ་ཏིཙྪ་སྭཱཧཱ། ཨོཾ་བཛྲ་དཱི་པེ་ཧཱུྃ་དང་། ཧཱུྃ་ཞེས་པའི་བདུག་སྤོས་ཏེ། བདག་འཇུག་གི་དུས་མཆོད་པ་འདི་རྣམས་ལ་ཕྱག་རྒྱ་ཙམ་གྱིས་ཆོག་པར་སེམས་སོ། ། དེ་ནས་རང་ལ་བིགྷྣཱནྟ་ཀྲྀཏ་དང་ལས་བུམ་གྱི་ཆུས་བསངས་ལ། གཙོ་བོའི་ཐུགས་ཁ་ནས་འོད་ཟེར་འཕྲོས། རང་གི་ལུས་ལ་ཕོག་པས་སྡིག་སྒྲིབ་ཐམས་ཅད་སྦྱངས་ཏེ། དྲི་མ་དང་བྲལ་བའི་རང་བཞིན་དུ་གྱུར་པ་དཀྱིལ་འཁོར་གྱི་གཙོ་བོའི་ཞལ་དུ་ཞུགས། སྐུའི་དབྱིབས་བརྒྱུད་ནས་ལྷ་མོའི་པདྨར་ཐོན་པ། ཨོཾ་ལས་འཁོར་ལོ་ཨོཾ་གྱིས་མཚན་པ་ལས་རྣམ་སྣང་དཀར་པོ།
དཀར་ནག་དམར་བའི་ཞལ་གསུམ་ཕྱག་དྲུག་གི་གཡས་ན་འཁོར་ལོ། རྡོ་རྗེ། པདྨ་དཀར་པོ། གཡོན་དྲིལ་བུ། རིན་ཆེན། རལ་གྲི་འཛིན་པ། གཙོ་བོའི་ཐུགས་ཁའི་ས་བོན་གྱི་འོད་ཟེར་གྱིས་ཕྱོགས་བཅུའི་རིགས་ལྔ་ཡབ་ཡུམ་འཁོར་དང་བཅས་པ་ཨོཾ་བཛྲ་ས་མཱ་ཛཿ རྡོ་རྗེ་མ་ལྔས་མཆོད། རྡོ་རྗེ་ཅན་གྱི་སངས་རྒྱས་ལ། ། འགྲོ་བ་སྐྱོབ་པའི་ཆེད་དུ་དབང་། །
ཡོན་ཏན་འབྱུང་གནས་ཇི་ལྟར་སྩལ། ། དེ་ལྟར་འདི་ལ་སྩལ་དུ་གསོལ། ། ཞེས་གསོལ་བ་བཏབ་པས་རིགས་ལྔ་ཡབ་ཡུམ་སྙོམས་པར་ཞུགས་པས་འདོད་ཆགས་ཆེན་པོའི་མེས་འོད་དུ་ཞུ་ནས། དཀྱིལ་འཁོར་གྱི་གཙོ་བོའི་སྤྱི་གཙུག་ནས་ཞུགས། སྐུའི་དབྱིབས་བརྒྱུད། རྡོ་རྗེའི་ལམ་ནས་བྱུང་བའི་བྱང་ཆུབ་ཀྱི་སེམས་རང་གི་སྤྱི་བོ་ནས་ཐིམ་པས་ནང་དབང་བསྐུར་ཏེ། ལྷ་མོའི་པདྨ་ནས་ཕྱིར་ཐོན་ནས་དབང་སྟེགས་ཀྱི་སྟེང་དུ་འཁོད་པའི་ལུས་ཀྱི་མདུན་རྒྱབ་དང་གཡས་གཡོན་བཞི་གཞལ་ཡས་ཁང་གྲུ་བཞི། རླུང་རྒྱུ་བའི་བུ་ག་བཞི་ནི་སྒོ་བཞི། སྣ་རྩེ་བཞི་ནི་རྟ་བབས་བཞི། རླུང་ལྔ་ནི་རྩིག་པ་ལྔ།
ལྕེའི་རྣམ་ཤེས་རིན་ཆེན་ཕ་གུ། རྒྱུ་མ་དྲ་བ། རྒྱུས་པ་དྲ་བ་ཕྱེད་པ། བྱང་སེམས་དཀར་པོ་ཟླ་ཕྱེད། མིག་གི་རྣམ་ཤེས་མེ་ལོང་། རྣ་བའི་རྣམ་ཤེས་བ་དན། སྣའི་རྣམ་ཤེས་མེ་ཏོག་གི་འཕྲེང་བ། ལུས་ཀྱི་རྣམ་ཤེས་དར་འཕན། མིག་རྟ་བབས་ཀྱི་སྟེང་གི་ཆོས་ཀྱི་འཁོར་ལོའི་མཚན་མ། ཡིད་ཀྱི་རྣམ་ཤེས་རི་དགས།
སྣ་རྟ་བབས་ལ་གནས་པའི་བ་དན། ལྕེ་དྲིལ་བུ། རྣ་བ་སྒོ་དང་སྒོ་ཁྱུད་ཀྱི་མཚམས་དང་ཟུར་གྱི་རྡོ་རྗེ་རིན་པོ་ཆེ། ལུས་ཀྱི་ཚིགས་རྣམས་རྔ་ཡབ་ལ་སོགས་པ་གཞལ་ཡས་ཁང་གི་རྒྱན། རྐང་བརྒྱད་ནི་ཀ་བ་བརྒྱད། ཡིད་དབང་དབུས་ཀྱི་པདྨ་ལྟེ་བ་བུམ་པ་སྟེ་རྣམ་སྣང་གི་ལུས་རང་བཞིན་གྱིས་གྲུབ་པའི་གཞལ་ཡས་ཁང་དུ་གྱུར་པའི་སྤྱི་བོར་གཟུགས་ཕུང་གི་ངོ་བོ་ཨོཾ། མགྲིན་པར་འདུ་བྱེད་ཀྱི་ངོ་བོ་ཨཱཿ སྙིང་ཁར་རྣམ་ཤེས་ཀྱི་ངོ་བོ་ཧཱུྃ། ལྟེ་བར་ཚོར་བའི་ངོ་བོ་སྭཱ། བརླ་རྩར་འདུ་བྱེད་ཀྱི་ངོ་བོ་ཧཱ།
ལྟེ་བར་ས་ཁམས་ཀྱི་ངོ་བོ་ལཾ། སྙིང་ཁར་ཆུ་ཁམས་ཀྱི་ངོ་བོ་མཾ། མགྲིན་པར་མེ་ཁམས་ཀྱི་ངོ་བོ་པཾ། སྤྱི་བོར་རླུང་ཁམས་ཀྱི་ངོ་བོ་ཏཾ། མིག་ཏུ་མིག་དབང་གི་ངོ་བོ་ཐལཱིཾ། རྣ་བར་རྣ་བའི་དབང་པོའི་ངོ་བོ་ཨོཾ། སྣར་སྣའི་དབང་པོའི་ངོ་བོ་ཨོཾ། ལྕེར་ལྕེའི་དབང་པོའི་ངོ་བོ་ཨོཾ། སྙིང་ཁར་ཡིད་དབང་གི་ངོ་བོ་ཧཱུྃ། རྡོ་རྗེའི་སྒོར་ལུས་དབང་གི་ངོ་བོ་ཨོཾ།
ཚིགས་མཚམས་རྣམས་སུ་ཚིགས་མཚམས་ཀྱི་ངོ་བོ་སཾ། སྤྱི་གཙུག་ཏུ་རྩ་རྒྱུས་ཀྱི་ངོ་བོ་མཻཾ། མིག་གི་སྒོར་གཟུགས་ཀྱི་ངོ་བོ་ཛཿ རྣ་བར་སྒྲའི་ངོ་བོ་ཧཱུྃ། སྣར་དྲིའི་ངོ་བོ་བཾ། ལྕེར་རོའི་ངོ་བོ་ཧོཿ རྡོ་རྗེའི་སྒོར་རེག་བྱའི་ངོ་བོ་ཁཾ། ལག་པ་གཡས་པར་གཡས་པའི་ངོ་བོ་ཧཱུྃ། གཡོན་པར་གཡོན་པའི་ངོ་བོ་ཧཱུྃ། ཁར་ཁའི་ངོ་བོ་ཧཱུྃ།
རྡོ་རྗེར་རྡོ་རྗེའི་ངོ་བོ་ཧཱུྃ། དཔུང་པ་གཡས་པར་གཡས་པའི་ངོ་བོ་ཧཱུྃ། གཡོན་པར་གཡོན་པའི་ངོ་བོ་ཧཱུྃ། སྤྱི་བོར་སྤྱི་བོའི་ངོ་བོ་ཧཱུྃ། པུས་མོ་གཡས་པར་གཡས་པའི་ངོ་བོ་ཧཱུྃ། གཡོན་པར་གཡོན་པའི་ངོ་བོ་ཧཱུྃ། རྐང་མཐིལ་གཉིས་སུ་རྐང་མཐིལ་གྱི་ངོ་བོ་ཧཱུྃ་སྟེ་རང་གི་ཕུང་ཁམ།་ སྐྱེ་མཆེད་ཐམས་ཅད་ལྷའི་ངོ་བོར་གྱུར། གཙོ་བོའི་ཐུགས་ཁ་ནས་འོད་ཟེར་འཕྲོས་པས་ཕྱོགས་བཅུའི་སངས་རྒྱས་བྱང་སེམས་ཐམས་ཅད་རྣམ་པར་སྣང་མཛད་ཀྱི་རྣམ་པར་ཨོཾ་བཛྲ་ས་མཱ་ཛཿརྡོ་རྗེ་མ་ལྔས་མཆོད། ཛཿཧཱུྃ་བཾ་ཧོཿགཉིས་སུ་མེད་པར་ཐིམ།
དེའི་སྤྱི་བོར་ཟླ་བ་ལ་ཨོཾ་དཀར་པོ། མགྲིན་པར་པདྨ་ལ་ཨཱཿདམར་པོ། ཐུགས་ཁར་ཉི་མ་ལ་ཧཱུྃ་སྔོན་པོ། ཞེས་བརྗོད། དབང་རྫས། བིགྷྣཱནྟ་དང་ལས་བུམ་གྱི་ཆུས་བསང་། ཤུ་ནྱཱ་ཏས་སྦྱངས། དབང་རྫས་རྣམ་རྒྱལ་བུམ་པའི་ཆུ་མི་དམིགས་ཏེ་སྟོང་པའི་ངང་ལས་ཨོཾ་ལས་འཁོར་ལོ་ཨོཾ་གྱི།་ མཚན་པ་ལས་རྣམ་སྣང་དཀར་པོ་དཀར་ནག་དམར་བའི་ཞལ་གསུམ་ཕྱག་དྲུག་ནས་གཡོན་དྲིལ་བུ་རིན་ཆེན་རལ་གྲི་འཛིན་པ། ཞེས་པའི་བར་གྱི།་
གོང་བཞིན་བསྐྱེད། གཙོ་བོའི་ཐུགས་ཁ་ནས་འོད་ཟེར་འཕྲོས་པས། སོགས་ཡེ་ཤེས་པ་སྤྱན་འདྲེན། ཛཿཧཱུྃ་བཾ་ཧོཿགཉིས་སུ་མེད་པར་ཐིམ། ཞེས་འོག་མ་ཐམས་ཅད་ལའང་སྦྱར་རོ། ། འདི་ཡང་མ་ཆད་པ་དགོས་པའི་རྒྱུ་མཚན། ས་སྐྱ་པ་ངག་དབང་ཀུན་དགའ་བསོད་ནམས་ཀྱིས་གསང་འདུས་ཀྱི་ཡི་གེ་རྙིང་པ་རྣམས་མཐོང་ནས་བྲིས་པ་ཡིན་པས། སྒྲུབ་བྱེད་ལོགས་ན་བྲིས་ཡོད་པས་མ་གོ་བའི་གཏམ་མ་སྨྲ་ཞིག སྤྱི་བོར་ཟླ་བ་ལ་ཨོཾ་དཀར་པོ། སོགས་སྐུ་གསུང་ཐུགས་བྱིན་གྱིས་བརླབས་པ་གོང་བཞིན།
ཨོཾ་ཨཱཿབཛྲ་ཨ་བྷི་ཥིཉྩ་ཧཱུྃ་སུ་ར་ཏ་ཏྭཾ་ཨ་ཧཾ། ཞེས་དབང་རྫས་ལ་དབང་བསྐུར། སྐུ་གང་དྲི་མ་དག ཆུའི་ལྷག་མ་ཡར་ལུད་པ་ལས་རྣམ་སྣང་གིས་དབུ་བརྒྱན། ཨོཾ་བཻ་རོ་ཙ་ན་ཨརྒྷཾ་ནས། ཤཔྡའི་བར་དང་། རྡོ་དྲིལ་འཛིན་པས། རྣམ་པར་སྣང་མཛད་དག་པ་ཆེ། ། རྡོ་རྗེ་ཞི་བ་དགའ་ཆེན་པོ། ། རང་བཞིན་གྱིས་ནི་འོད་གསལ་མཆོག །
སྟོན་པ་རྡོ་རྗེ་ཕྱག་འཚལ་ལོ། ། ཞེས་བརྗོད་ཅིང་བསྟོད་དེ་རྣམ་སྣང་ཞུ་བ་ལས་བྱུང་བའི་བུམ་པའི་ཆུར་གྱུར། ཅེས་བརྗོད། རྣམ་རྒྱལ་བུམ་པ་བཏེགས་ལ་དྲིལ་བུ་གསིལ་ལ། ཏིལ་གྱི་གང་བུ་ལྟར་གང་བའི། ། རྒྱལ་བ་བུམ་པ་འཛིན་པ་ཡིས། ། དེ་རིང་ཁྱོད་ལ་དབང་བསྐུར་ཏེ། ། དེ་ལྟར་ཤེས་ནས་ཡིད་བདེར་གྱིས། ། དབང་བསྐུར་རྡོ་རྗེ་ཆེན་པོ་སྟེ། ། ཁམས་གསུམ་པ་ཡིས་ཕྱག་བྱས་པ། །
སངས་རྒྱས་ཀུན་གྱི་གསང་གསུམ་གྱི། ། གནས་ལས་བྱུང་བ་སྦྱིན་པར་བྱ། ། ཨོཾ་མཧཱ་སུ་ཁ་བཛྲ་སཏྭ་ཨ་བྷི་ཥེ་ཀ་ཎ་སཏྭཾ་ཨ་བྷི་ཥིཉྩ་མི་སརྦ་ཏ་ཐཱ་ག་ཏ་ཨ་དྷི་པ་ཏི་ཏྭེ་ནོ་པ་ཌི་ཌྷོ་མེ་བྷཱ་ཝ། བཀྲ་ཤིས་གང་ཞིག་སེམས་ཅན་ཀུན་གྱི་སྙིང་ལ་གནས། ། ཀུན་གྱི་བདག་ཉིད་དམ་པའི་རིགས་རྣམས་ཀྱི་ནི་རྗེ། ། མ་ལུས་སེམས་ཅན་སྐྱེད་བྱེད་བདེ་བ་ཆེན་པོ་སྟེ། ། བཀྲ་ཤིས་དེས་ནི་དེ་རིང་ཁྱོད་ལ་དབང་རབ་བསྐུར། ། བཀྲ་ཤིས་གང་ཞིག་མ་ལུས་རྡོ་རྗེའི་རིགས་དང་ལྡན། ། མི་བསྐྱོད་མགོན་པོ་ཞེས་བྱར་མཚན་གསོལ་དེ་ཡིས་ནི། ། སྡང་བས་ཟིལ་གནོན་སྐྱེ་བོ་རྣམ་པར་སྦྱོང་བྱེད་པ། །
བཀྲ་ཤིས༞ བཀྲ་ཤིས་གང་ཞིག་མཐའ་དག་འཁོར་ལོའི་རིགས་དང་ལྡན། ། རྣམ་པར་སྣང་མཛད་འཁོར་བའི་སྡུག་བསྔལ་རྟག་འཕྲོག་ཅིང་། ། རྨོངས་པས་ཟིལ་མནན་སྐྱེ་བོ༞ བཀྲ་ཤིས༞ བཀྲ་ཤིས་གང་ཞིག་མ་ལུས་རིན་ཆེན་རིགས་དང་ལྡན། ། ཕོངས་པའི་སྡུག་བསྔལ་གྲོལ་བར་ཡོངས་སུ་རབ་བརྩོན་ཞིང་། ། ཁེངས་པས་ཟིལ་མནན་སྐྱེ་བོ༞ བཀྲ་ཤིས༞ བཀྲ་ཤིས་གང་ཞིག་མ་ལུས་པདྨའི་རིགས་དང་ལྡན། ། འཇིག་རྟེན་དབང་ཕྱུག་སྲིད་པའི་དྲ་བ་འཇོམས་པ་པོ། ། ཆགས་པས་ཟིལ་མནན་སྐྱེ་བོ༞ བཀྲ་ཤིས༞ བཀྲ་ཤིས་གང་ཞིག་མ་ལུས་ལས་ཀྱི་རིགས་དང་ལྡན། ། བརྩེ་བའི་བདག་ཉིད་ལོག་པར་ལྟ་བ་ངེས་པར་སྤོང་། ། ཕྲག་དོག་ཟིལ་མནན་སྐྱེ་བོ་རྣམ་པར་སྦྱོང་བྱེད་པ། ། བཀྲ་ཤིས་དེས་ནི་དེ་རིང་ཁྱོད་ལ་དབང་རབ་བསྐུར། །
ཞེས་བརྗོད། དེ་ནས་བུམ་པ་སྤྱི་བོར་བཞག་སྟེ། སངས་རྒྱས་རྡོ་རྗེའི་དབང་བསྐུར་བས། ། དེ་རིང་ཁྱོད་ལ་དབང་བསྐུར་རོ། ། ཨོཾ་ཨཱཿབཛྲ་ཨ་བྷི་ཥིཉྩ་ཧཱུྃ་སུ་ར་ཏ་ཏྭཾ་ཨ་ཧཾ། ཧཱུྃ་ཨོཾ་སྭཱ་ཨཱ་ཧཱ་ལཾ་མཾ་ནས་ཧཱུྃ་བཅུའི་བར་གྱི་ལྷ་རྣམས་ཀྱི་ས་བོན་ཙམ་བརྗོད་པའི་མཐར། ཨོཾ་བཛྲི་བྷཱ་ཝ་ཨ་བྷི་ཥིཉྩ་ཧཱུྃ། ཞེས་གསུངས་ཤིང་བུམ་པའི་ཆུས་སྤྱི་བོ་ནས་དབང་བསྐུར། ལུས་ཐམས་ཅད་ཡེ་ཤེས་ཀྱི་ཆུ་རྒྱུན་གྱིས་གང་། འཁོར་བ་ཐོག་མ་མེད་པ་ནས་བསགས་པའི་སྡིག་སྒྲིབ་རྣམས་དག
ཆུ་ལྷག་མ་ཡར་ལུད་པ་ལས་རྣམ་པར་སྣང་མཛད་ཀྱིས་དབུ་བརྒྱན། དབང་གི་ལྷ་རྣམས་ལས་དབང་ལྷ་གཉིས་པ་རྣམ་སྣང་གི་རྣམ་པས་མར་མེ་གཅིག་ལས་གཉིས་ཆད་ཀྱི་ཚུལ་དུ་བྱོན་ནས་རང་ལ་ཐིམ་ཞེས་བརྗོད། ཨཻ་བཻ་རོ་ཙ་ན་ཨརྒྷཾ་སོགས་ནས། ཤཔྡའི་བར་གྱིས་མཆོད་ཅིང་དྲིལ་སིལ་བྱ། དེ་ལྟར་ན་དབང་དགུ་ལས་རྣམ་པར་སྣང་མཛད་ཆུའི་དབང་ཐོབ། གཏི་མུག་གི་དྲི་མ་དག གཟུགས་ཀྱི་ཕུང་པོ་གནས་གྱུར། མེ་ལོང་ལྟ་བུའི་ཡེ་ཤེས་མངོན་དུ་བྱས། རྣམ་སྣང་དང་དེ་ལ་བརྟེན་པའི་དངོས་གྲུབ་ཐམས་ཅད་སྒྲུབ་པ་ལ་དབང་བར་བྱས་པ་ཡིན་ནོ། ། ཆོ་གའི་རྣམ་དབྱེ་འདི་ངེས་པར་བྱས་ལ།
འོག་མ་རྣམས་ལ་འདིའི་རིགས་འགྲེ་སྦྱར་རོ། ། དེ་ནས་རང་ཉིད་དབང་སྟེགས་ལས་ལངས་ཏེ་གོས་གསར་པ་གྱོན། རིན་པོ་ཆེའི་རྒྱན་དང་ལྡན་པས་གདུགས་དཀར་པོ་བཟུང་ལ་རྡོ་རྗེའི་གླུ་བླངས་ཤིང་དཀྱིལ་འཁོར་ལ་སྐོར་བ་ལན་གསུམ་བྱས་པར་བསམ་སྟེ་ལག་པ་གཡོན་དེ་བཞིན་གཤེགས་པའི་ཁུ་ཚུར་བྱས་པའི་མཐེ་བོའི་སྟེང་དུ། གཡས་ཐལ་མོ་ཁ་ཕུབ་ལ་དེས་བསྐོར་བའི་ཚུལ་གྱི་གདུགས་ཀྱི་ཕྱག་རྒྱ་དང་། ངག་ཏུ། བདེ་བ་ཆེན་པོ་འདོད་ཆགས་ཆེ། ། རྡོ་རྗེ་ཆེན་པོ་ནོར་ཆེ་བ། ། ཤེས་རབ་ཆེན་པོ་ཡེ་ཤེས་ཆེ། ། རྡོ་རྗེ་སེམས་དཔའ་དེང་བདག་སྒྲུབ། ། སངས་རྒྱས་ཀུན་གྱི་རྡོ་རྗེ་ཆེ། །
དངོས་གྲུབ་ཀུན་གྱི་བདེ་སྟེར་བ། ། ཀུན་གྱིས་དབང་བསྐུར་བསྐུར་དོན་དུ། ། རྡོ་རྗེའི་དབང་བསྐུར་བླ་ན་མེད། ། ཨེ་མ་ཧོ། དང་པོའི་སངས་རྒྱས་དོན་དམ་སྐུ་ཅན་རྒྱལ། ། ཐར་པ་ནོར་ཆོས་འདོད་པ་སྟེར་མཛད་རྒྱལ། ། ཡེ་ཤེས་ལྔ་དང་དགའ་ལྡན་རང་བཞིན་རྒྱལ། ། མགོན་པོ་བདེ་ཆེན་ཕྱག་ན་རྡོ་རྗེ་རྒྱལ། ། ཞེས་རྡོ་རྗེའི་གླུ་བླང་ངོ་། ། རིན་འབྱུང་ལ།
བིགྷྣཱན་སོགས་ཀྱིས་བསངས་པ་ནས། ལྷ་མོའི་པདྨར་ཐོན་པ་སོགས་གོང་བཞིན་ལ། སྭཱ་ལས་རིན་པོ་ཆེ་སྭཱ་ཡིས་མཚན་པ་ལས་རིན་འབྱུང་སེར་པོ། སོགས་ཀྱིས་བསྐྱེད། གཙོ་བོའི་ཐུགས་ཁའི་སོགས་ནས། ལུས་ཀྱི་མདུན་རྒྱབ་དང་ཞེས་སོགས་ཀྱི་བར་གོང་བཞིན་ལས། རིན་འབྱུང་གི་ལུས་རང་བཞིན་གྱིས་གྲུབ་པའི་གཞལ་ཡས་ཁང་དུ་གྱུར་པའི་སྤྱི་བོར་གཟུགས་ཕུང་སོགས་ནས། སངས་རྒྱས་བྱང་སེམས་ཐམས་ཅད་རིན་འབྱུང་གི་རྣམ་པར་ཨོཾ་བཛྲ་ས་མཱ་ཛཿ ཞེས་སོགས་དང་། དབང་རྫས་དབུ་རྒྱན་མི་དམིགས་ཏེ་སྟོང་པའི་ངང་ལས་སྭཱ་ལས་རིན་པོ་ཆེ་སྭཱ་ཡིས་མཚན་པ་ལས་རིན་ཆེན་འབྱུང་ལྡན་སོགས་ནས།
རིན་ཆེན་འབྱུང་ལྡན་གྱིས་དབུར་བརྒྱན། ཨོཾ་རཏྣ་སམྦྷ་ཝ་ཨརྒྷཾ་སོགས་དང་། རིན་ཆེན་རྒྱལ་པོ་རབ་ཏུ་ཟབ། ། རྡོ་རྗེ་ནམ་མཁའ་དྲི་མ་མེད། ། རང་བཞིན་དག་པས་གོས་པ་མེད། ། རྡོ་རྗེའི་སྐུ་ལ་ཕྱག་འཚལ་ལོ། ། ཞེས་མཆོད་ཅིང་བསྟོད་དེ་རིན་འབྱུང་ཞུ་བ་ལས་བྱུང་བའི་དབུ་རྒྱན་དུ་གྱུར། དབུ་རྒྱན་ཐོགས་ལ། དབང་བསྐུར་རྡོ་རྗེ་ཆེན་པོ་སྟེ། ། སོགས་དང་།
ཨོཾ་སརྦ་ཏ་ཐཱ་ག་ཏ་རཏྣ་མུ་ཀུ་ཊ་པུ་ཛ་ཡ་ཨ་ཏི་སྭཱ་མ་མི་ཨཱ་ཧཱུྃ། ཞེས་པས་དབུ་རྒྱན་གྱོན། དེ་ནས་ལག་གཉིས་རྡོ་རྗེ་ཐལ་མོ་སྦྱར་བ་ལས་མཐེ་བོང་གཉིས་བསྣོལ། གུང་མོ་གཤིབས་པའི་ཚིགས་བར་པར་མཛུབ་མོ་གཉིས་བཙུགས་པ་རྡོ་རྗེ་དབྱིངས་ཀྱི་ཕྱག་རྒྱ་སྤྱི་གཙུག་ཏུ་བཞག་ལ། ཨོཾ་བཛྲ་དྷཱ་ཏུ་ཨི་ཤྭ་རི་ཨ་བྷི་ཥིཉྩ་ཨཱཿ ཞེས་དང་སྔར་གྱི་སེམས་མ་རྡོ་རྗེ་མའི་ཕྱག་རྒྱ་དཔྲལ་བར་བཞག་ལ། ཨོཾ་སཏྭ་བཛྲི་ཨ་བྷི་ཥིཉྩ་ཧཱུྃ་ཞེས་དང་། སེམས་མ་རྡོ་རྗེ་མའི་ཕྱག་རྒྱ་ལས་གུང་མོའི་ཚིགས་དབུས་མ་བཅག རིན་པོ་ཆེ་འདྲ་བའི་རིན་ཆེན་རྡོ་རྗེ་མའི་ཕྱག་རྒྱ་རྣ་ལྟག་གཡས་པར་བཞག་ལ། ཨོཾ་རཏྣ་བཛྲི་ཨ་བྷི་ཥིཉྩ་ཏྲཱཾ་ཞེས་དང་།
དེ་ཉིད་ལས་གུང་མོ་པདྨ་འདྲ་བར་བྱས་པ་རྡོ་རྗེ་ཆོས་ཀྱི་ཕྱག་རྒྱ་ལྟག་པར་བཞག་ལ། ཨོཾ་དྷརྨཱ་བཛྲི་ཨ་བྷི་ཥིཉྩ་ཧྲིཿདེ་ཉིད་ལས་གུང་མོའི་རྩེ་མོ་བཅག་པ་ལས་ཀྱི་རྡོ་རྗེ་མའི་ཕྱག་རྒྱ་རྣ་ལྟག་གཡོན་པར་བཞག་ལ། ཨོཾ་ཀརྨ་བཛྲི་ཨ་བྷི་ཥིཉྩ་ཨ། སྤྱི་བོར་མི་བསྐྱོད་པ། དཔྲལ་བར་རྣམ་པར་སྣང་མཛད། རྣ་ལྟག་གཡས་པར་རིན་ཆེན་འབྱུང་ལྡན། ལྟག་པར་འོད་དཔག་མེད། རྣ་ལྟག་གཡོན་པར་དོན་ཡོད་གྲུབ་པ་རྣམས་བཞུགས་པར་གྱུར། ཅེས་དང་དར་དཔྱངས་བྱིན་ཞིང་། ཨོཾ་བཛྲ་ཏུ་ཥྱ་ཧོཿཞེས་དང་།
སངས་རྒྱས་རྡོ་རྗེའི་དབང་བསྐུར་བས། ། སོགས་སྔགས་དང་བཅས་པས་གོང་བཞིན་ཆུ་དབང་བསྐུར། ཆུའི་ལྷག་མ་ཡར་ལུད་པ་ལས་རིན་ཆེན་འབྱུང་ལྡན་གྱིས་དབུར་བརྒྱན། དབང་གི་ལྷ་རྣམས་ལས་དབང་ལྷ་གཉིས་པ་རིན་འབྱུང་གི་རྣམ་པས་མར་མེ་གཅིག་ལས་གཉིས་ཆད་ཀྱི་ཚུལ་དུ་…བྱོན་ནས་རང་ལ་ཐིམ། ཨོཾ་རཏྣ་སཾ་བྷཱ་ཝ་ཨརྒྷཾ་སོགས་དང་། དེ་ལྟར་ན་རིན་ཆེན་འབྱུང་ལྡན་གྱི་སྒོ་ནས་ཅོད་པན་དང་དར་དཔྱངས་ཀྱི་དབང་ཐོབ། ང་རྒྱལ་དང་སེར་སྣའི་དྲི་མ་དག ཚོར་བའི་ཕུང་པོ་གནས་གྱུར། མཉམ་པ་ཉིད་ཀྱི་ཡེ་ཤེས་མངོན་དུ་བྱས། རིན་ཆེན་འབྱུང་ལྡན་དང་དེ་ལ་བརྟེན་པའི་དངོས་གྲུབ་ཐམས་ཅད་བསྒྲུབ་པ་ལ་དབང་བར་བྱས་པ་ཡིན་ནོ། །
འོད་དཔག་མེད་ལ། བིགྷྣཱན་གྱིས་བསངས་པ་ནས། ལྷ་མོའི་པདྨར་ཐོན་པ་ཨཱ་ལས་པདྨ་ཨཱས་མཚན་པ་ལས་འོད་དཔག་མེད་དམར་པོ་སོགས་དང་། འོད་དཔག་མེད་ཀྱི་ལུས་རང་བཞིན་གྱིས་གྲུབ་པའི་སོགས་འདྲ། སངས་རྒྱས་བྱང་སེམས་ཐམས་ཅད་འོད་དཔག་མེད་ཀྱི་རྣམ་པར་ཨོཾ་བཛྲ་སོགས་དང་། དབང་རྫས་རྡོ་རྗེ་མི་དམིགས་ཏེ་སྟོང་པའི་ངང་ལས་ཨཱ་ལས་པདྨ་ཨས་མཚན་པ་ལས་འོད་དཔག་མེད། སོགས་ནས། འོད་དཔག་མེད་ཀྱིས་དབུར་བརྒྱན། ཨོཾ་ཨ་མི་ཏཱ་བྷ་ཝ་ཨརྒྷཾ་ནས། ཤཔྡའི་བར་དང་།
རྡོ་རྗེ་དཔག་མེད་རྒྱལ་པོ་ཆེ། ། མི་རྟོག་རྡོ་རྗེ་ནམ་མཁའ་འཛིན། ། འདོད་ཆགས་ཕ་རོལ་ཕྱིན་པ་བརྙེས། ། རྡོ་རྗེའི་གསུང་ལ་ཕྱག་འཚལ་ལོ། ། ཞེས་མཆོད་ཅིང་བསྟོད་དེ། འོད་དཔག་མེད་ཞུ་བ་ལས་བྱུང་བའི་རྡོ་རྗེར་གྱུར། རྡོ་རྗེ་ཐོགས་ལ། སངས་རྒྱས་ཀུན་གྱི་རྡོ་རྗེའི་དབང་། ། དེ་རིང་ཁྱོད་ལ་བསྐུར་བར་བྱ། ། འདི་དེ་སངས་རྒྱས་ཐམས་ཅད་ཉིད། །
ལེགས་པར་གྲུབ་ཕྱིར་རྡོ་རྗེ་ཟུངས། ། འདི་དེ་སངས་རྒྱས་ཐམས་ཅད་ཉིད། ། དངོས་གྲུབ་མཆོག་ཕྱིར་རྡོ་རྗེ་ལོངས། ། སངས་རྒྱས་ཀུན་གྱིས་ཁྱོད་ལ་སྩོལ། ། རྡོ་རྗེའི་བརྟུལ་ཞུགས་འགྲུབ་པར་འགྱུར། ། ཨོཾ་བཛྲ་ཨ་དྷི་པ་ཏི་ཏྭཾ་ཨ་བྷི་ཥིཉྩ་བཛྲ་ཏིཥྛ་ས་མ་ཡ་སཏྭཾ། རྡོ་རྗེའི་དབང་དང་། འདི་དེ་སངས་རྒྱས་ཐམས་ཅད་ཀྱི། ། རྡོ་རྗེ་སེམས་དཔའི་ཕྱག་ན་གནས། ། ཁྱོད་ཀྱིས་ཀྱང་ནི་རྟག་ཏུ་བཅངས། །
ཕྱག་ན་རྡོ་རྗེའི་བརྟུལ་ཞུགས་བརྟན། ། ཞེས་བརྗོད་ལ་རྡོ་རྗེ་སྙིང་ཁ། མགྲིན་པ། སྤྱི་བོར་རེག་ལ། གཙོ་བོ་བླ་མའི་རྗེས་ཟློས་མཛད་པར་བསམ་ཞིང་། ཐོག་མཐའ་མེད་པའི་སེམས་དཔའ་ནི། ། རྡོ་རྗེ་སེམས་དཔའ་དགའ་བ་ཆེ། ། ཀུན་ཏུ་བཟང་པོ་ཀུན་བདག་ཉིད། ། རྡོ་རྗེ་སྙེམས་མའི་བདག་པོའི་བདག ། ཨོཾ་སརྦ་ཏ་ཐཱ་ག་ཏ་སིདྡྷི་བཛྲ་ཏིཥྛ་ཨེ་ཀ་ཏྭཾ་དྷ་ར་ཡ་མི་སཏྭ་ཧི་ཧི།
རྡོ་རྗེ་གསོར་ལ་སྙིང་ཁར་བཟུང་བ་རྡོ་རྗེའི་བརྟུལ་ཞུགས་སོ། ། དེ་ནས་སངས་རྒྱས་རྡོ་རྗེ་སོགས་ཀྱིས་གོང་བཞིན་ཆུ་དབང་བསྐུར། འོད་དཔག་མེད་ཀྱིས་དབུར་བརྒྱན། དབང་གི་ལྷ་རྣམས་ལ་དབང་ལྷ་གཉིས་པ་འོད་དཔག་མེད་ཀྱི་རྣམ་པས་སོགས་དང་། ཨ་མྲྀ་ཏ་སོགས་ཀྱིས་མཆོད་ནས། དེ་ལྟར་ན་འོད་དཔག་མེད་ཀྱི་སྒོ་ནས་རྡོ་རྗེའི་དབང་ཐོབ། འདོད་ཆགས་དག འདུ་ཤེས་ཀྱི་ཕུང་པོ་གནས་གྱུར། སོ་སོར་རྟོག་པའི་ཡེ་ཤེས་མངོན་དུ་བྱས། འོད་དཔག་མེད་དང་དེ་ལ་བརྟེན་པའི་དངོས་གྲུབ་ཐམས་ཅད་སྒྲུབ་པ་ལ་དབང་བར་བྱས་པ་ཡིན་ནོ། །
དོན་ཡོད་གྲུབ་པ་ལ། བིགྷྣཱན་གྱིས་བསངས་བ་ནས། ལྷ་མོའི་པདྨར་ཐོན་པ་ཧཱཿལས་རལ་གྲི་ཧཱས་མཚན་པ་ལས་དོན་ཡོད་གྲུབ་པ་ལྗང་ཁུ་སོགས་དང་། དོན་ཡོད་གྲུབ་པའི་ལུས་རང་བཞིན་གྱིས་གྲུབ་པ་སོགས་འདྲ། སངས་རྒྱས་བྱང་སེམས་ཐམས་ཅད་དོན་ཡོད་གྲུབ་པའི་རྣམ་པར་ཨོཾ་བཛྲ་སོགས་དང་། དབང་རྫས་དྲིལ་བུ་མི་དམིགས་ཏེ་སྟོང་པའི་ངང་ལས་ཧཱཿལས་རལ་གྲི་ཧཱས་མཚན་པ་ལས་དོན་ཡོད་གྲུབ་པས་དབུར་བརྒྱན། ཨོཾ་ཨཱ་མོ་གྷ་སིདྡྷི་ཨརྒྷཾ་ནས། ཤཔྡའི་བར་དང་། དོན་ཡོད་རྒྱལ་པོ་རྫོགས་སངས་རྒྱས། ། བསམ་པ་ཐམས་ཅད་རྫོགས་མཛད་པ། །
དངོས་ཉིད་དག་པ་ཉིད་ལས་བྱུང་། ། རྡོ་རྗེ་སེམས་དཔའ་ཕྱག་འཚལ་ལོ། ། ཞེས་མཆོད་ཅིང་བསྟོད། དོན་ཡོད་གྲུབ་པ་ཞུ་བ་ལས་བྱུང་བའི་དྲིལ་བུར་གྱུར། དྲིལ་བུ་ཐོགས་ལ། ཟླ་བའི་འོད་ཅན་ཡེ་ཤེས་སྐུ་ལྔ་རྒྱལ་བའི་ཅོད་པན་འཛིན་པ་པད་ཟླའི་གདན་ལ་བཞུགས། ། གདུག་པ་རྣམས་ནི་འདུལ་བའི་དོན་དུ་སྲིད་གསུམ་མ་ལུས་འདུལ་མཛད་སྡིགས་པའི་རྡོ་རྗེ་ཅན། ། སངས་རྒྱས་རྣམས་ནི་བསྐུལ་ཕྱིར་དེ་ཁོ་ན་ཉིད་སོ་སོར་སྒྲོག་པའི་ཆོས་ཉིད་དྲིལ་བུ་འཁྲོལ། ། དངོས་པོ་ཀུན་གྱི་ངོ་བོ་མ་ལུས་སྟོན་པའི་བཅོམ་ལྡན་གང་ཡིན་དེ་ནི་རྒྱལ་གྱུར་ཅིག ། མེ་ལོང་གི་ནི་གཟུགས་བརྙན་དང་། །
རྨི་ལམ་སྒྱུ་མ་ཆུ་བུར་དང་། ། མིག་འཕྲུལ་འདྲ་བ་སུས་མཐོང་བ། ། དེ་ནི་མངའ་བདག་ཏུ་བཞེད་དོ། ། ཞེས་བརྗོད་ཅིང་དྲིལ་བུ་དཀྲོལ་ལ་དཀུ་གཡོན་པའི་ཕྱོགས་སུ་བཀན་ཏེ་བཟུང་། རྡོ་རྗེ་སྙེམས་མའི་ཚུལ་གྱིས་ཐུགས་ཁར་བཟུང་ལ་རྗེས་ཟློས་བྱས་པར་བསམ་ཞིང་རྡོ་རྗེ་སེམས་དཔའི་ཡི་གེ་བརྒྱ་པ་ཚར་གཅིག་གི་རྗེས་སུ། ཨོཾ་བཛྲ་གཎྜེ་ཨ་ཨ། བཅོམ་ལྡན་བདག་གིས་བཟུང་ལགས་ཀྱིས། ། བཅོམ་ལྡན་བདག་ལ་འགོ་བར་མཛོད། ། ཅེས་དང་། གཙོ་བོས་གསུང་བར་བསམ་ཞིང་།
ཨོཾ་བཛྲ་ཨ་དྷི་པ་ཏི་ཏྭཾ་ཨ་བྷི་ཥིཉྩ་ཧྲིཿས་མ་ཡ་སཏྭཾ་ཞེས་དང་། དེ་ནས་སངས་རྒྱས་རྡོ་རྗེ་སོགས་ཀྱིས་གོང་བཞིན་ཆུ་དབང་བསྐུར། དོན་ཡོད་གྲུབ་པས་དབུར་བརྒྱན། དབང་གི་ལྷ་རྣམས་ལས་དབང་ལྷ་གཉིས་པ་དོན་ཡོད་གྲུབ་པའི་རྣམ་པས་སོགས་དང་། ཨ་མོ་གྷ་སིདྡྷི་ཨརྒྷཾ་སོགས་ཀྱིས་མཆོད་ནས། དེ་ལྟར་ན་དོན་ཡོད་གྲུབ་པའི་སྒོ་ནས་དྲིལ་བུའི་དབང་ཐོབ། ཕྲག་དོག་དག འདུ་བྱེད་ཀྱི་ཕུང་པོ་གནས་གྱུར། བྱ་བ་སྒྲུབ་པའི་ཡེ་ཤེས་མངོན་དུ་བྱས། དོན་ཡོད་གྲུབ་པ་དང་དེ་ལ་བརྟེན་པའི་དངོས་གྲུབ་ཐམས་ཅད་སྒྲུབ་པ་ལ་དབང་བར་བྱས་པ་ཡིན་ནོ། །
རྡོ་རྗེ་སེམས་དཔའ་ལ། བིགྷྣཱན་གྱིས་བསངས་པ་ནས། ལྷ་མོའི་པདྨར་ཐོན་པ་ཧཱུྃ་ལས་རྡོ་རྗེ་ཧཱུྃ་གིས་མཚན་པ་ལས་རྡོ་རྗེ་སེམས་དཔའ་དཀར་པོ་དཀར་ནག་དམར་བའི་ཞལ་གསུམ་ཕྱག་དྲུག་གི་གཡས་རྡོ་རྗེ། འཁོར་ལོ། པདྨ། གཡོན་དྲིལ་བུ་རིན་ཆེན་རལ་གྲི་འཛིན་པ། གཙོ་བོའི་ཐུགས་ཁའི་སོགས་ནས། རྡོ་རྗེ་སེམས་དཔའི་ལུས་རང་བཞིན་གྱིས་གྲུབ་པའི་སོགས་འདྲ། སངས་རྒྱས་བྱང་སེམས་ཐམས་ཅད་རྡོ་རྗེ་སེམས་དཔའི་རྣམ་པར་ཨོཾ་བཛྲ་སོགས་དང་། དབང་རྫས་མིག་ཐུར་དང་མེ་ལོང་མི་དམིགས་ཏེ་སྟོང་པའི་ངང་ལས་མིག་ཐུར་ཨཱཿལས་རྡོ་རྗེ་ཨཱས་མཚན་པ་ལས་ཤེས་རབ་ཀྱི་ཕ་རོལ་ཏུ་ཕྱིན་མ་དང་།
མེ་ལོང་ཧཱུྃ་ལས་རྡོ་རྗེ་ཧཱུྃ་གིས་མཚན་པ་ལས་རྡོ་རྗེ་སེམས་དཔའ་གཉིས་ཀའང་སྐུ་མདོག་དཀར་བ། དཀར་ནག་དམར་བའི་ཞལ་གསུམ་སོགས་ཞལ་ཕྱག་སྔ་མ་ལྟར་བསྐྱེད། སངས་རྒྱས་བྱང་སེམས་ཐམས་ཅད་ཤེས་ཕྱིན་དང་རྡོ་རྗེ་སེམས་དཔའི་རྣམ་པར་སོགས་ནས། གནས་གསུམ་བྱིན་རླབས། དབང་བསྐུར་གཉིས་ཆར་ལ་རྡོ་རྗེ་སེམས་དཔས་དབུར་བརྒྱན། ཨོཾ་པྲཛྙཱ་པ་ར་མི་ཏ་བཛྲ་སཏྭ་ཨརྒྷཾ་སོགས་དང་། འགྲོ་བ་བུད་མེད་འདུལ་གཟིགས་ནས། ། ཤེས་རབ་ཕ་རོལ་ཕྱིན་གྱུར་གང་། ། ཕྱག་འཚལ་ཕ་རོལ་ཕྱིན་ཐུབ་ལ། ། སྒྱུ་མའི་ཕྱག་རྒྱ་ཕྱག་འཚལ་བསྟོད། །
འགྲོ་བའི་མི་ཤེས་ཅོད་པན་ཅན། ། དག་པའི་དེ་ཉིད་དོན་སྟོན་མཛད། ། བདག་མེད་ཆོས་ལས་བྱུང་བ་ཡི། ། རྡོ་རྗེ་སེམས་དཔའ་ཕྱག་འཚལ་བསྟོད། ། ཅེས་མཆོད་ཅིང་བསྟོད་དེ། ཤེས་ཕྱིན་དང་རྡོ་རྗེ་སེམས་དཔའ་ཞུ་བ་ལས་བྱུང་བའི་མིག་ཐུར་དང་མེ་ལོང་དུ་གྱུར། རྡོ་རྗེའི་མིག་ཐུར་ཐོགས་ལ། ཐུར་ལྡན་སྨན་པའི་རྒྱལ་པོ་ཡིས། ། ཇི་ལྟར་འཇིག་རྟེན་རབ་རིབ་བཞིན། ། རྒྱལ་བ་རྣམས་ཀྱིས་བུ་ཁྱོད་ཀྱི། །
མི་ཤེས་པ་ཡི་རབ་རིབ་བསལ། ། ཞེས་དང་། མེ་ལོང་གནང་བར་བསམས་ལ། ཆོས་རྣམས་གཟུགས་བརྙན་ལྟ་བུ་སྟེ། ། གསལ་ཞིང་དག་ལ་རྙོག་པ་མེད། ། གཟུང་དུ་མེད་ཅིང་བརྗོད་དུ་མེད། ། རྒྱུ་དང་ལས་ལས་ཀུན་ཏུ་འབྱུང་། ། ངོ་བོ་ཉིད་མེད་གནས་མེད་པ། ། དེ་ལྟར་ཆོས་རྣམས་ཤེས་གྱིས་ལ། ། སེམས་ཅན་དོན་ནི་མཉམ་མེད་བྱོས། །
འོན་ཀྱང་སྐྱོབས་པའི་སྲས་སུ་སྐྱེ། ། ཞེས་དང་། མེ་ལོང་རྡོ་རྗེ་གནང་བར་བསམས་ལ། ཨཱཿབཛྲ་སཏྭ། རྡོ་རྗེ་སེམས་དཔའ་མེ་ལོང་ལྟར། ། གསལ་ཞིང་དག་ལ་རྙོག་པ་མེད། ། བུ་ཁྱོད་ཀྱི་ནི་སྙིང་ལ་བཞུགས། ། སངས་རྒྱས་ཀུན་བདག་རང་ཉིད་ཡིན། ། དེ་བཞིན་གཤེགས་པ་ཀུན་བདག་གང་། ། བྱང་ཆུབ་སེམས་འདི་ཤེས་པར་གྱིས། །
ཐོག་མ་དང་ཐ་མ་མེད་པའི་བྱང་ཆུབ་ཀྱི་སེམས་རྡོ་རྗེ་འཆང་ཆེན་པོ་དང་། རང་གི་སེམས་དབྱེར་མེད་དུ་ཤེས་པར་གྱིས་ཤིག ཅེས་དང་། སངས་རྒྱས་རྡོ་རྗེ་སོགས་ཀྱིས་གོང་བཞིན་ཆུ་དབང་བསྐུར། རྡོ་རྗེ་སེམས་དཔས་དབུར་བརྒྱན། དབང་གི་ལྷ་རྣམས་ལས་དབང་ལྷ་གཉིས་པ་རྡོ་རྗེ་སེམས་དཔའི་རྣམ་པས་སོགས་དང་། ཨོཾ་བཛྲ་སཏྭ་ཨརྒྷཾ་སོགས་ཀྱིས་མཆོད་ནས། དེ་ལྟར་ན་རྡོ་རྗེ་སེམས་དཔའི་སྒོ་ནས་མེ་ལོང་གི་དབང་ཐོབ། ཡུལ་ཡུལ་ཅན་གྱི་དྲི་མ་དག ཆོས་དང་ཆོས་ཉིད་གནས་གྱུར།
ཐོག་མ་དང་ཐ་མ་མེད་པའི་བྱང་ཆུབ་ཀྱི་སེམས་མངོན་དུ་བྱས། རྡོ་རྗེ་སེམས་དཔའ་དང་། དེའི་རིགས་ཀྱི་དངོས་གྲུབ་ཐམས་ཅད་བསྒྲུབ་པ་ལ་དབང་བར་བྱས་པ་ཡིན་ནོ། ། མི་བསྐྱོད་པ་ལ་བིགྷྣཱན་གྱིས་བསངས་པ་ནས། ལྷ་མོའི་པདྨར་ཐོན་པ་ཧཱུྃ་ལས་རྡོ་རྗེ་ཧཱུྃ་གིས་མཚན་པ་ལས་མི་བསྐྱོད་པ་སྔོན་པོ་སོགས་ཀྱིས་བསྐྱེད་པ་ནས། མི་བསྐྱོད་པའི་ལུས་རང་བཞིན་གྱིས་གྲུབ་པའི་སོགས་དང་། སངས་རྒྱས་བྱང་སེམས་ཐམས་ཅད་མི་བསྐྱོད་པའི་རྣམ་པར་ཨོཾ་བཛྲ་ས་མཱ་ཛཿཛཿཧཱུྃ་བཾ་ཧོཿགཉིས་སུ་མེད་པར་ཐིམ་པའི་སྤྱི་བོར་ཟླ་བ་ལ་ཨོཾ་དཀར་པོ། སོགས་བརྗོད། དབང་རྫས་བསྐྱེད་ཆོག་མི་དགོས་པས། རྡོར་དྲིལ་ལྷན་ཅིག་མགོ་བོར་བཀྲོལ་ཏེ།
ཨོཾ་བཛྲ་སཏྭ་ཏྭཾ་ཨ་བྷི་ཥིཉྩ་བཛྲ་ནཱ་མ་ཨ་བྷི་ཥེ་ཀ་ཏ། ཀྱཻ་དཔལ་ཆེ་གེ་མོ་རྡོ་རྗེ་ཏ་ཐཱ་ག་ཏ་ས་མ་ཡ་སིདྡྷ་ས་མ་ཡ་ཏྭཾ་བྷུརྦྷུ་ཝ་སྭ། ཞེས་བརྗོད་ལ་ཆེ་གེ་མོའི་གནས་སུ། དཔལ་མི་བསྐྱོད་རྡོ་རྗེ་སོགས་ལ་གྲས་པའི་མིང་བཏགས་ནས། རྡོ་དྲིལ་བཞག་ལ། གདོད་ཤཱཀྱ་ཐུབ་པའི་ང་རྒྱལ་དང་ཆ་ལུགས་སུ་བསྒྱུར་ཏེ། གཡོན་ཆོས་གོས་ཀྱི་གྲྭ་འཛིན་ཚུལ་དང་། གཡས་མཆོག་སྦྱིན་གྱི་ཕྱག་རྒྱ་བཅས་ལ། འདིར་ནི་ཁྱེད་རྣམས་ངས་ལུང་བསྟན། ། རྡོ་རྗེ་སེམས་དཔའ་དེ་བཞིན་གཤེགས། །
སྲིད་པ་ཤིན་ཏུ་དག་པས་ན། ། སྲིད་པའི་ངན་འགྲོ་རྣམས་ལ་སྟོན། ། ཀྱེ་དཔལ་ཆེ་གེ་མོ་རྡོ་རྗེ་ཞེས་བྱ་བའི་དེ་བཞིན་གཤེགས་པ་སིདྡྷི་ས་མ་ཡ་ཏྭཾ་བྷུརྦྷུ་བ་སྭ། གང་ལ་ཕྱག་རྒྱ་འདིས་ལུང་བསྟན་པ་དེ་ལ་དེ་བཞིན་གཤེགས་པ་ཐམས་ཅད་དང་། བྱང་ཆུབ་སེམས་དཔའ་འཁོར་དང་བཅས་པའི་དཀྱིལ་འཁོར་པ་ཐམས་ཅད་ཀྱིས་མགྲིན་གཅིག་ཏུ་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་ལུང་སྟོན་པར་མཛད་དེ་སྔགས་འདི་དང་ཕྱག་རྒྱ་འདིའི་མཐུ་ཡིན་ནོ། ། ཞེས་དང་གཡས་མི་འཇིགས་པའི་ཕྱག་རྒྱར་བསྒྱུར་ཏེ། མཧཱ་ས་མ་ཡ་ཧ་ན་ཧཱུྃ་ཕཊ྄། མཆོག་ཏུ་གསང་བའི་དཀྱིལ་འཁོར་འདིར། ། ཞུགས་པ་དང་ནི་མཐོང་བ་ཡིས། ། སྡིག་པ་ཀུན་ལས་རྣམ་གྲོལ་ཏེ། །
དེ་རིང་ཁྱེད་རྣམས་བདེ་བར་གནས། ། བདེ་ཆེན་ཐེག་པ་འདི་ལ་ནི། ། ཕྱི་ནས་འཆི་བ་ཡོད་མ་ཡིན། ། སྲིད་པ་ཤིན་ཏུ་དག་པས་ན། ། སྲིད་པའི་སྡུག་བསྔལ་རྣམས་ལས་གྲོལ། ། བྱང་ཆུབ་སེམས་ནི་ནམ་མི་སྤང་། ། རྡོ་རྗེ་ཞེས་བྱའི་ཕྱག་རྒྱ་ནི། ། གང་ཞིག་བསྐྱེད་པ་ཉིད་ཙམ་གྱིས། ། སངས་རྒྱས་ཉིད་དུ་ཐེ་ཚོམ་མེད། ། དམ་པའི་ཆོས་ལ་སྨད་མི་བྱ། །
ནམ་ཡང་དོར་བར་མི་བྱའོ། ། མི་ཤེས་པ་ཡི་གཏི་མུག་གིས། ། རྣམ་པར་བསྟན་པར་བྱ་མ་ཡིན། ། རྡོ་རྗེ་དང་ནི་དྲིལ་བུ་དང་། ། ཕྱག་རྒྱའང་ནམ་ཡང་སྨད་མི་བྱ། ། སློབ་དཔོན་སྨད་པར་མི་བྱ་སྟེ། ། འདི་ནི་སངས་རྒྱས་ཀུན་དང་མཉམ། ། རང་གི་བདག་ཉིད་ཡོངས་བཏང་སྟེ། ། དཀའ་ཐུབ་ཀྱིས་ཀྱང་གདུང་མི་བྱ། ། ཇི་ལྟར་བདེ་བས་བདེ་བཟུང་ན། །
འདི་ནི་མ་འོངས་རྫོགས་སངས་རྒྱས། ། དེ་རིང་བདུད་རྣམས་ཕམ་བྱས་ནས། ། གྲོང་ཁྱེར་དམ་པར་རབ་ཏུ་ཞུགས། ། དེང་དུས་ཁྱེད་ཀྱིས་སངས་རྒྱས་ཉིད། ། ཐོབ་གྱུར་འདི་ལ་ཐེ་ཚོམ་མེད། ། ཅེས་བརྗོད་ལ་དབུགས་དབྱུང་། དེ་ནས། སངས་རྒྱས་རྡོ་རྗེའི་སོགས་ཀྱིས་གོང་བཞིན་ཆུ་དབང་བསྐུར། མི་བསྐྱོད་པས་དབུར་བརྒྱན། དབང་གི་ལྷ་རྣམས་ལས་དབང་ལྷ་གཉིས་པ་མི་བསྐྱོད་པའི་རྣམ་པས།
སོགས་དང་། ཨོཾ་ཨཀྵོ་བྷྱཿ ཨརྒྷཾ་སོགས་ཀྱིས་མཆོད་ནས། དེ་ལྟར་ན་མི་བསྐྱོད་པའི་སྒོ་ནས་མིང་གི་དབང་ཐོབ། ཞེ་སྡང་དག རྣམ་ཤེས་ཀྱི་ཕུང་པོ་གནས་གྱུར། ཆོས་ཀྱི་དབྱིངས་ཀྱི་ཡེ་ཤེས་མངོན་དུ་བྱས། མི་བསྐྱོད་པ་དང་དེ་ལ་བརྟེན་པའི་དངོས་གྲུབ་ཐམས་ཅད་བསྒྲུབ་པ་ལ་དབང་བར་བྱས་པ་ཡིན་ནོ། ། ཕྱག་མཚན་གྱི་དབང་ཞུ་བའི་ཡོན་དུ་མཎྜལ་ཕུལ། གང་གི་བདག་ཉིད་ཁྱོད་དྲིན་ལས། །
རང་དང་གཞན་དོན་ནུས་གྱུར་པ། ། རྡོ་རྗེ་སློབ་དཔོན་གྱི་ནི་དབང་། ། ཐུགས་རྗེའི་གཏེར་གྱིས་བདག་ལ་སྩོལ། ། ཅེས་ལན་གསུམ་གྱིས་གསོལ་བ་བཏབ། རང་དང་འཁོར་ལོ་གོང་བཞིན་བསངས་སྦྱངས། སྟོང་པའི་ངང་ལས་བདག་དང་དབང་རྫས་འཁོར་ལོ་ཨོཾ་ལས་འཁོར་ལོ་ཨོཾ་གྱིས་མཚན་པ་ལས་རྣམ་སྣང་དཀར་པོ་དཀར་ནག་དམར་བའི་ཞལ་གསུམ་ཕྱག་དྲུག་གི་གཡས་ན་འཁོར་ལོ། རྡོ་རྗེ་པདྨ་དཀར་པོ། གཡོན་དྲིལ་བུ་རིན་ཆེན་རལ་གྲི་འཛིན་པ། གཙོ་བོའི་ཐུགས་ཁའི་ས་བོན་ལས་འོད་ཟེར་འཕྲོས་པས་ཕྱོགས་བཅུའི་སངས་རྒྱས་བྱང་སེམས་ཐམས་ཅད་རྣམ་སྣང་གི་རྣམ་པར་ཨོཾ་བཛྲ་ས་མཱ་ཛཿཛཿཧཱུྃ་བཾ་ཧོཿ གཉིས་སུ་མེད་པར་ཐིམ་པའི་སྤྱི་བོར་ཟླ་བ་ལ་ཨོཾ་དཀར་པོ་སོགས་བརྗོད།
ཨོཾ་ཨཱཿབཛྲ་ཨ་བྷི་ཥིཉྩ་ཧཱུྃ་སུ་ར་ཏ་ཏྭཾ་ཨ་ཧཾ། ཞེས་བདག་དང་དབང་རྫས་ལ་དབང་བསྐུར། སྐུ་གང་། དྲི་མ་དག ཆུའི་ལྷག་མ་ཡར་ལུད་པ་ལས་རྣམ་སྣང་གིས་དབུར་བརྒྱན། དབང་རྫས་ཀྱི་ལྷ་ཞུ་བ་ལས་བྱུང་བའི་དབང་རྫས་འཁོར་ལོར་གྱུར། ཅེས་བརྗོད་ཅིང་འཁོར་ལོ་ལེན་ཚུལ་དང་། སེམས་ཅན་ཀུན་ལ་ཐམས་ཅད་དུ། ། སེམས་ཅན་ཀུན་ལ་ཕན་པའི་ཕྱིར། ། ཇི་ལྟར་སྣ་ཚོགས་འདུལ་གྱུར་པའི། །
ཆོས་ཀྱི་འཁོར་ལོ་རབ་ཏུ་བསྐོར། ། ཛ་ཡ་ཛ་ཡ་སརྦ་ཏ་ཐཱ་ག་ཏ་ཨ་དྷི་པ་ཏི་པྲ་ཝརྟ་ཡ་དྷརྨཱ་ཙཀྲ་ཞེས་བརྗོད། ཆོ་གའི་རིགས་འགྲེས་འདི་འོག་མ་གསུམ་ལའང་སྦྱར་ཏེ། བདག་དང་དབང་རྫས་རིན་འབྱུང་དུ་བསྐྱེད་པ་གོང་བཞིན་རིན་པོ་ཆེ་ལེན་ཚུལ་ཡན་དང་། སེམས་ཅན་ཀུན་སོགས་ཚིག་དང་པོ་གསུམ་འདྲ་བ་ལས། རིན་ཆེན་འཁོར་ལོ་རབ་ཏུ་བསྐོར། ། ཨོཾ་བཛྲ་རཏྣ་སརྦ་དྷརྨཱ་བི་ཤུདྡྷ་ཛྙཱ་ན་ཨ་བྷི་ཥཻ་ཀ་ཏ་པྲ་བརྟ་ཨོཾ་ཨོཾ་ཨོཾ་ཞེས་དང་། རང་དང་དབང་རྫས་པདྨ་འོད་དཔག་མེད་དུ་བསྐྱེད་པ་གོང་བཞིན་པདྨ་ལེན་ཚུལ་ཡན་དང་། ཚིག་དང་པོ་གསུམ་འདྲ་བ་ལས། པདྨའི་འཁོར་ལོ་རབ་ཏུ་བསྐོར། །
ཨོཾ་བཛྲ་དྷརྨཱ་སརྦ་དྷརྨཱ་བི་ཤུདྡྷ་ཛྙཱ་ན་རཱ་ག་པདྨ་ར་ལ་སྭ་བྷ་ཝ་ཧྲིཿཨཱཿ བདག་དང་དབང་རྫས་སྣ་ཚོགས་རྡོ་རྗེ་དོན་གྲུབ་ཏུ་བསྐྱེད་པ་གོང་བཞིན། སྣ་ཚོགས་རྡོ་རྗེ་ལེན་ཚུལ་དང་ཚིག་དང་པོ་གསུམ་འདྲ་བ་ལས། སྣ་ཚོགས་འཁོར་ལོ་རབ་ཏུ་བསྐོར། ། ཨོཾ་བཛྲ་ཀརྨ་སརྦ་དྷརྨཱ་བི་ཤུདྡྷ་ཛྙཱ་ན་སརྦ་པཱུ་ཛ་སྭ་བྷཱ་ཝ་ཨཱཿ བདག་པོའི་དབང་ནི་རང་ལ་བིགྷྣཱནྟ་ཀྲྀཏ་དང་། ལས་བུམ་གྱི་ཆུས་བསངས་ལ། གཙོ་བོའི་ཐུགས་ཁ་ནས་འོད་ཟེར་འཕྲོས། རང་གི་ལུས་ལ་ཕོག་པས་སྡིག་སྒྲིབ་སྦྱངས་ཏེ་དྲི་མ་དང་བྲལ་བའི་རང་བཞིན་དུ་གྱུར་པ་དཀྱིལ་འཁོར་གྱིས་གཙོ་བོའི་ཞལ་དུ་ཞུགས། སྐུའི་དབྱིབས་བརྒྱུད་ནས་ལྷ་མོའི་པདྨར་ཐོན་པ་ཧཱུྃ་ལས་རྡོ་རྗེ་ཧཱུྃ་གིས་མཚན་པ་ལས་རྡོ་རྗེ་འཆང་སྔོན་པོ་སྔོ་དཀར་དམར་བའི་ཞལ་གསུམ་ཕྱག་དྲུག་གི་གཡས་ན་རྡོ་རྗེ་འཁོར་ལོ་པདྨ་སྔོན་པོ།
གཡོན་དྲིལ་བུ། རིན་ཆེན་རལ་གྲི་འཛིན་པ། གཙོ་བོའི་ཐུགས་ཀའི་ས་བོན་གྱི་སོགས་ནས། རྡོ་རྗེ་འཆང་གི་ལུས་རང་བཞིན་གྱི་གྲུབ་པའི་གཞལ་ཡས་ཁང་དུ་གྱུར་པའི་སྤྱི་བོར་གཟུགས་ཕུང་གི་ངོ་བོ་ཨོཾ། ཞེས་སོགས་རྣམ་སྣང་བཞིན་དང་། ཕྱོགས་བཅུའི་སངས་རྒྱས་བྱང་སེམས་ཐམས་ཅད་རྡོ་རྗེ་འཆང་གི་རྣམ་པར་སོགས་ཀྱིས་སྤྱན་དྲངས་ཏེ་མཆོད་ལ་བསྟིམ། གནས་གསུམ་བྱིན་གྱིས་བརླབས། རྡོ་རྗེ་མི་དམིགས་ཏེ་སྟོང་པའི་ངང་ལས་ཧཱུྃ་ལས་རྡོ་རྗེ་ཧཱུྃ་གིས་མཚན་པ་ལས་རྡོ་རྗེ་སེམས་དཔའ་དཀར་པོ། དེ་འོད་དུ་ཞུ་བ་ལས་རྡོ་རྗེར་གྱུར། ཅེས་བརྗོད་ལ་རྡོ་རྗེ་བཟུང་སྟེ།
སངས་རྒྱས་ཀུན་གྱི་རྡོ་རྗེའི་དབང་། ། ཞེས་སོགས་སྔགས་དང་བཅས་པ་དང་། ཐོག་མཐའ་མེད་པའི་སོགས་འོད་དཔག་མེད་ཀྱི་སྐབས་བཞིན་བརྗོད་ལ། རྡོ་རྗེ་སྙེམས་མའི་བདག་པོའི་བདག ། ཅེས་པའི་མཇུག་ལ། བཅོམ་ལྡན་འདས་དཔལ་མཆོག་དང་པོའི་སྐྱེས་བུ་ལའོ། ། ཞེས་བརྗོད་ཅིང་ཐུགས་ཁར་བཟུང་བ་རྡོ་རྗེ་ཐུགས་ཀྱི་དམ་ཚིག དྲིལ་བུ་མི་དམིགས་ཏེ་སྟོང་པའི་ངང་ལས་ཨཱཿལས་དྲིལ་བུ་ཨཱས་མཚན་པ་ལས་རྡོ་རྗེ་སྙེམས་མ་དཀར་མོ། དེ་འོད་དུ་ཞུ་བ་ལས་བྱུང་བའི་དྲིལ་བུར་གྱུར། ཅེས་བརྗོད་ལ་དྲིལ་བུ་བཟུང་སྟེ།
འདི་དེ་སངས་རྒྱས་ཐམས་ཅད་ཀྱི། ། ཤེས་རབ་དབྱངས་ཀྱི་རྗེས་འགྲོར་བཤད། ། ཁྱོད་ཀྱིས་ཀྱང་ནི་རྟག་ཏུ་བཟུང་། ། བྱང་ཆུབ་མཆོག་ཏུ་རྒྱལ་བས་བཞེད། ། ཅེས་དྲིལ་བུ་དཀྲོལ་ཏེ་དཀུ་གཡོན་པར་ཁ་གྱེན་དུ་ཕྱོགས་པས་བཟུང་ལ། སྲིད་པ་ངོ་བོ་ཉིད་ཀྱིས་དག ། ངོ་བོ་ཉིད་ཀྱིས་སྲིད་བྲལ་བྱས། ། རང་བཞིན་དག་པའི་སེམས་ལྡན་པའི། ། སྲིད་པ་དམ་པ་བྱེད་པར་འགྱུར། ། ཞེས་བརྗོད་པས་དྲིལ་བུ་གསུང་གི་དམ་ཚིག
ཡིད་ཀྱི་ལུས་ནི་བརྟན་བྱའི་ཕྱིར། ། ཕྱག་རྒྱའི་དམ་ཚིག་ཅེས་སུ་བཤད། ། ལུས་ཀུན་བརྟན་པར་བྱེད་པས་ན། ། དེ་ཕྱིར་ཕྱག་རྒྱ་ཞེས་སུ་གྲགས། ། རང་ཉིད་རྡོ་རྗེ་སེམས་དཔའ་རྡོ་རྗེ་དབྱིངས་ཀྱི་དབང་ཕྱུག་མ་དང་མཉམ་པར་སྦྱོར་བའི་སྐུར་གྱུར། འཁྱུད་རྒྱ་བྱས་ལ། རྡོ་རྗེ་ཆེ་དང་དྲིལ་བུ་ཆེ། ། ཟུངས་ཤིག་རྡོ་རྗེར་བྱིན་གྱིས་རློབས། ། དེ་རིང་རྡོ་རྗེ་སློབ་དཔོན་གྱུར། ། སློབ་མའི་ཚོགས་རྣམས་བསྡུ་བར་གྱིས། །
ཞེས་བརྗོད་པ་ཕྱག་རྒྱ་སྐུའི་དམ་ཚིག་སྟེ་དམ་ཚིག་གསུམ་བྱིན་པའོ། ། གོང་རིགས་ལྔའི་སྐབས་བཞིན་ཆུ་དབང་བསྐུར་ཏེ། མི་བསྐྱོད་པས་དབུར་བརྒྱན། ནམ་མཁར་བཞུགས་པའི་དབང་གི་ལྷ་ཐམས་ཅད་རང་ལ་ཐིམ། ཨོཾ་སུ་པྲ་ཏིཥྛ་བཛྲ་སྭཱཧཱ། ཞེས་བརྗོད་ཅིང་རང་གི་སྤྱི་བོར་མེ་ཏོག་གཏོར། ཨོཾ་བཛྲ་དྷ་ར་ཨརྒྷཾ་སོགས་ཀྱིས་མཆོད་ནས། ཁྱོད་ཀྱིས་སྲོག་ཆགས་གསད་པར་བྱ། ། བརྫུན་གྱི་ཚིག་ཀྱང་སྨྲ་བར་བྱ། ། མ་བྱིན་པར་ཡང་ཁྱོད་ཀྱིས་ལོངས། །
གཞན་གྱི་ཆུང་མ་བསྟེན་པར་བྱ། ། རྡོ་རྗེ་དྲིལ་བུའི་ཕྱག་རྒྱ་ནི། ། ནམ་ཡང་དོར་བར་མི་བྱ་འོ། ། སློབ་དཔོན་བརྙས་པར་མི་བྱ་སྟེ། ། འདི་ནི་སངས་རྒྱས་ཀུན་དང་མཉམ། ། བླ་མ་སངས་རྒྱས་ཀུན་མཉམ་པས། ། སློབ་དཔོན་ལ་ནི་གང་བརྙས་པ། ། རྟག་ཏུ་སྡུག་བསྔལ་ཐོབ་པར་འགྱུར། ། དེ་ཕྱིར་སངས་རྒྱས་འབྲས་འདོད་ཅིང་། ། གུས་དང་ལྡན་པའི་སེམས་ཅན་གྱིས། །
བསམ་པས་འབྲས་བུ་སྩོལ་བ་པོ། ། འདི་ལ་འབད་པ་ཀུན་གྱིས་མཆོད། ། བྱང་ཆུབ་གོ་འཕང་བླ་འམ་ཅི། ། སྲིད་པ་སེལ་བར་སུ་ཡིས་ནུས། ། གང་ལ་སྐྱེ་ཞིང་འཆི་བ་མེད། ། གང་ཞིག་ལས་གཉིས་ལ་ནུས་ལྡན། ། རྡོ་རྗེ་སློབ་དཔོན་མེད་པར་ནི། ། ཉོན་མོངས་ཐམས་ཅད་སྤོང་བ་དང་། ། མྱ་ངན་འདས་ཞི་གོ་འཕང་དང་། ། ཕྱིར་མི་ལྡོག་པ་ཐོབ་མི་འགྱུར། །
རང་གི་དམ་ཚིག་རྟག་ཏུ་སྒྲུབས། ། རྟག་ཏུ་དེ་བཞིན་གཤེགས་རྣམས་མཆོད། ། རྟག་ཏུ་བླ་མ་ལ་དབུལ་བྱེད། ། འདི་ནི་སངས་རྒྱས་ཀུན་དང་མཉམ། ། ཐབས་དང་ཤེས་རབ་ལྡན་སེམས་ཀྱིས། ། མི་བྱ་བ་ནི་ཅི་ཡང་མེད། ། རྟག་ཏུ་རྣམ་རྟོག་མེད་གྱུར་ན། ། ཁྱོད་ཀྱིས་འདོད་པ་ལྔ་རྣམས་སྤྱོད། ། སངས་རྒྱས་ཀུན་གྱིས་མཐུན་གསུངས་ཤིང་། ། བཀའ་ལུང་དམ་པ་བརྟག་པར་གྱིས། །
དམ་ཚིག་དང་ནི་ལྡན་པ་འདི། ། ཁྱོད་ཀྱིས་རྟག་ཏུ་བསྲུང་བར་བྱ། ། ཞེས་བརྗོད། སྔགས་ཀྱི་དབང་བསྐུར་ཡེ་ཤེས་མཆོག ། དངོས་གྲུབ་སྟེར་བ་བདག་ལ་སྩོལ། ། གཙོ་བོའི་ཏིང་ངེ་འཛིན་སེམས་དཔའ་མཐར་སྔགས་འཕྲེང་གིས་བསྐོར་བ་ལས་སྔགས་འཕྲེང་གཉིས་པ་བྱུང་རང་གི་ཁར་ཞུགས་ཏིང་ངེ་འཛིན་སེམས་དཔའི་མཐའ་སྐོར་དུ་འཁོད་པར་གྱུར། ཨོཾ་ཨཱཿཧཱུྃ། ཨོཾ་སྭཱ་ཨཱཿཧཱ་ཧཱུྃ་ཕཊ྄་སྭཱཧཱ། ཞེས་ལན་གསུམ་བཟླས། གཙོ་བོ་བླ་མ་ལ་མེ་ཏོག་ཕུལ་བར་བསམ།་
ལ། བཅོམ་ལྡན་བདག་གིས་བཟུང་ལགས་ཀྱིས། ། བཅོམ་ལྡན་བདག་ལ་འགོ་བར་མཛོད། ། ཅེས་དང་། གཙོ་བོས་རང་གི་སྤྱི་བོར་བཞག་པར་བསམས་ལ། བཅོམ་ལྡན་འདི་ལ་སྩལ་ལགས་ཀྱིས། ། འདི་ལ་འགོ་བར་མཛད་དུ་གསོལ། ། ཞེས་བརྗོད་པས་སྔགས་ཀྱི་དངོས་གྲུབ་ཐོབ་པར་བསམ་པ་རྣམས་ནི་རྡོ་རྗེ་སློབ་དཔོན་གྱི་དབང་མཐའ་བརྟེན་དང་བཅས་པའོ། ། ལྷ་ལ་ཡོན་དབུལ་བའི་ཆོ་ག་ནི། གོས་ཟུང་བསངས་སྦྱངས།
སྟོང་པའི་ངང་ལས་ཧཱུྃ་ལས་བྱུང་བའི་ལྷ་རྫས་ལས་གྲུབ་པའི་གོས་དྭངས་ཤིང་ཐོགས་པ་མེད་པ་ལྷ་གྲངས་དང་མཉམ་པར་གྱུར། ཨོཾ་ཨཱཿནུཏྟཱ་ར་སརྦ་པཱུ་ཛ་མེ་གྷ་ས་མུཏྒ་ཏེ་སྥ་ར་ཨི་མཾ་ག་ག་ན་ཁཾ་ཧཱུྃ་ཕཊ྄་སྭཱཧཱ། ཞེས་བརྗོད་ལ་གོས་ཟུང་ཕུལ། དེ་ནས་བླ་མ་ལ་ཡོན་དབུལ་བའི་ཆོ་ག་ནི་སློབ་མས་བླ་མ་ལ་ཅི་འབྱོར་བའི་ཡོན་ཕུལ་ལ། གཙོ་བོ་བླ་མས་གསུངས་པར་བསམས་ཏེ། ཡུལ་དང་ཡིད་འོང་ཆུང་མ་དང་། ། རིན་པོ་ཆེ་དང་གསེར་འབར་དང་། ། ནོར་བུ་མུ་ཏིག་བྱུ་རུ་དང་། ། ལུས་པོ་ཡང་ནི་དབུལ་བ་སོགས། ། དེ་ཉིད་མི་ཟད་པར་འདོད་པས། །
གང་གང་ཅི་ཡང་ཆེས་ཡིད་དུ། ། འོང་དང་ཆེས་ཁྱད་འཕགས་པ་ཉིད། ། དེ་དེ་བླ་མ་ལ་དབུལ་བྱ། ། སློབ་དཔོན་ལྷ་ནི་དམ་པ་སྟེ། ། འབད་པའི་སྒོ་ནས་མཆོད་པར་འོས། ། འཇིག་རྟེན་རྗེས་བཟུང་རྒྱུ་ཉིད་ཀྱིས། ། དེ་ཉིད་དེ་ལྟའི་གཟུགས་ཅན་ནོ། ། གང་གིས་བླ་མ་རྡོ་རྗེ་འཛིན། ། ཐ་དད་ཉིད་དུ་མཐོང་གྱུར་པ། ། དེ་ཡི་དེ་ཉིད་དངོས་གྲུབ་ནི། །
ཚོགས་པའི་མཚན་ཉིད་ཅན་མི་ཐོབ། ། མཆོད་པ་ཐམས་ཅད་ཡོངས་སྤངས་ནས། ། བླ་མའི་མཆོད་པ་ཡང་དག་བརྩམ། ། དེ་མཉེས་པས་ནི་ཀུན་མཁྱེན་པའི། ། ཡེ་ཤེས་མཆོག་དེ་ཐོབ་པར་འགྱུར། ། གང་ཞིག་བསྐལ་པ་བྱེ་བར་ནི། ། བརྒྱ་ཕྲག་ཏུ་ཡང་རྙེད་དཀའ་བ། ། དེ་ཉིད་སངས་རྒྱས་བཅོམ་ལྡན་ལ། ། སྐྱེ་བ་འདི་ལ་སྩོལ་བར་མཛད། ། ཅེས་བརྗོད་ཅིང་སྤྲོ་བ་བསྐྱེད་པར་བསམ།
རང་སྐད་ཅིག་གིས་རྣམ་པར་སྣང་མཛད་དུ་གྱུར། འཕྲེང་བ་ལ་སོགས་དབང་རྣམས་ཀྱིས། ། དབང་བསྐུར་ང་ཡིས་བྱིན་པ་ཡིས། ། སྡིག་པ་ཐམས་ཅད་རྣམ་སྤངས་ཏེ། ། སངས་རྒྱས་ཀུན་གྱི་མདུན་ན་གནས། ། ད་ནི་དཀྱིལ་འཁོར་སློབ་དཔོན་སྟེ། ། སྔགས་དང་རྒྱུད་རྣམས་འཛིན་པར་འགྱུར། ། སངས་རྒྱས་བྱང་ཆུབ་སེམས་དཔའ་དང་། ། ལྷ་རྣམས་ཀྱིས་ཀྱང་མཐུན་པར་བསམ། ། ཁྱོད་ནི་བདུད་རྣམས་ལས་རྒྱལ་ཏེ། །
སངས་རྒྱས་ཐམས་ཅད་ཐོབ་པར་འགྱུར། ། སེངྒེའི་སྤྱོད་པ་ལེགས་སྤྱད་པས། ། ཁྱོད་ཀྱིས་སེམས་ཅན་དོན་རྣམས་བྱོས། ། ཆོས་རྣམས་ཀུན་ལ་སེར་སྣ་དང་། ། སེམས་ཅན་ཀུན་ལ་མི་ཕན་གང་། ། ཉམ་ང་ཤིན་ཏུ་ཆེ་ན་ཡང་། ། བུ་ཁྱོད་ཀྱིས་ནི་དེ་མི་བྱ། ། འདི་ལ་ཐེ་ཚོམ་མི་བྱ་སྟེ། ། གསང་སྔགས་སྤྱོད་པའི་ཚུལ་གྱི་མཆོག ། མཉམ་མེད་ཁྱོད་ཀྱིས་བསྒྲག་པར་བྱ། །
དཀྱིལ་འཁོར་ལེགས་པར་བྲི་བྱ་སྟེ། ། སློབ་མ་ཡོངས་སུ་བསྡུ་བར་གྱིས། ། དོགས་པ་མེད་པའི་སེམས་ཀྱིས་སུ། ། སློབ་མ་རྣམས་ལ་དབང་བསྐུར་ཡང་། ། བརྟུལ་ཞུགས་བརྟན་པས་འཇིག་རྟེན་དང་། ། འཇིག་རྟེན་འདས་པའི་དངོས་གྲུབ་སྒྲུབས། ། དེ་ཉིད་རིག་པའི་སེམས་ཀྱིས་ནི། ། དངོས་གྲུབ་དེ་རྣམས་ཐམས་ཅད་འབྱུང་། ། ཆོས་ཀྱི་དབྱིངས་ཀྱི་བྱིན་རླབས་དང་། ། དམ་ཚིག་རྣམས་ཀྱང་བསྐྱང་བར་བྱ། །
ཁྱོད་རྟག་བླ་མ་གུས་པ་ཡིས། ། དེ་ལྟར་བྱས་ན་སངས་རྒྱས་ལ། ། ཕན་ཐོགས་དྲིན་དུ་གཟོ་ཞེས་བརྗོད། ། དེས་ན་བྱས་པ་གཟོ་བ་ཡིན། ། སངས་རྒྱས་རྣམས་ཀྱང་ཁྱོད་ལ་བསྲུང་། ། ཞེས་བརྗོད་པ་རྗེས་སུ་གནང་བ་བྱིན་པའོ། ། དེ་ལྟར་ན་དཀྱིལ་འཁོར་བཞི་ལས་ཕྱི་རྡུལ་ཚོན་གྱི་དཀྱིལ་འཁོར་དུ་བུམ་པའི་དབང་བསྐུར་བ་ཐོབ། གཙོ་བོར་ལུས་ཀྱི་དྲི་མ་དག ལམ་བསྐྱེད་རིམ་ཡན་ལག་དང་བཅས་པ་བསྒོམ་པ་ལ་དབང་། འབྲས་བུ་སྐུ་རྡོ་རྗེ་མངོན་དུ་འགྱུར་བའི་སྐལ་བ་ཅན་དུ་བྱས་སོ། །
གསང་དབང་ཞུ་བའི་ཡོན་དུ་མཎྜལ་ཕུལ་ནས། རྡོ་རྗེ་སེམས་དཔའ་ཐེག་པ་ཆེ། ། ནམ་མཁའི་སྤྱོད་པ་རྣམ་སྦྱོང་བ། ། ཀུན་ཏུ་བཟང་པོའི་སྤྱོད་པའི་མཆོག ། རྒྱལ་མཆོག་མཆོད་པ་བཤད་དུ་གསོལ། ། འདོད་ཆགས་ཞེ་སྡང་གཏི་མུག་ཆེ། ། རྡོ་རྗེ་ཐེག་པ་རབ་སྟོན་པ། ། ནམ་མཁའི་དབྱིངས་དང་མཚུངས་པའི་མཆོག ། རྒྱལ་བཞི་མཆོད་པ་བཤད་དུ་གསོལ། ། ཐར་པའི་ལམ་ནི་རབ་སྟོན་པ། །
ཐེག་པ་གསུམ་གྱི་ལམ་ན་གནས། ། སངས་རྒྱས་སྐལ་མཆོག་དག་པའི་བདག ། མི་མཆོག་མཆོད་པ་བཤད་དུ་གསོལ། ། བྱང་ཆུབ་སེམས་ནི་རྒྱས་པའི་སྤྱན། ། ཆོས་ཀྱི་འཁོར་ལོ་རབ་བསྐོར་བ། ། སྐུ་གསུང་ཐུགས་ནི་ཤིན་ཏུ་དག ། ཕྱག་འཚལ་རྡོ་རྗེ་ཐེག་པ་ལའོ། ། ཞེས་ལན་གསུམ་གྱིས་གསོལ་བ་གདབ། ཨོཾ་ཙཀྵུར་བནྡྷ་ཝཱ་ར་མ་ཎ་ཡ་ཧཱུྃ། གིས་གདོང་བཅིངས།
བླ་མ་དཀྱིལ་འཁོར་གཙོ་བོ་སེམས་དཔའ་གསུམ་བརྩེགས་ཀྱི་བདག་ཉིད་ཅན་ཡུམ་རེག་རྡོ་རྗེ་མ་དང་བཅས་པ་གཉིས་ཀའང་རིགས་ལྔ་ལ་སོགས་པ་ལྷའི་ཚོགས་པ་ཅན་དུ་གྱུར་པའི་ཡབ་ཀྱི་གསང་བའི་གནས་ཧཱུྃ་ལས་རྡོ་རྗེ་སྔོན་པོ་རྩེ་ལྔ་པའི་རྩེ་མོར་ཨོཾ་དཀར་པོས་མཚན་པ། ཡུམ་གྱི་མཁའ་ཨཱཿལས་པདྨ་དམར་པོ་འདབ་མ་བརྒྱད་པར་གྱུར། ཡབ་ཡུམ་སྙོམས་པར་བཞུགས་པའི་དགའ་བའི་སྒྲ་དང་ཐུགས་ཁའི་ས་བོན་གྱི་འོད་ཟེར་གྱིས་དེ་བཞིན་གཤེགས་པ་རིགས་ལྔ་སྤྱན་དྲངས་ཏེ་སྤྱི་གཙུག་ནས་ཞུགས། རྗེས་ཆགས་ཀྱི་མེས་ཞུ་ནས་བྱང་ཆུབ་ཀྱི་སེམས་སུ་གྱུར་ཏེ་པདྨར་བབས་པ་རང་གི་ལྕེ་ཐོག་ཏུ་གནང་། འདས་པའི་རྡོ་རྗེ་འཆང་སོགས་ཀྱིས། ། ཇི་ལྟར་སངས་རྒྱས་སྲས་དབང་བསྐུར། ། བྱང་ཆུབ་སེམས་ནི་བཟང་པོ་ཡིས། ། དེ་ལྟར་བུ་ཁྱོད་དབང་བསྐུར་རོ། ། ཨོཾ་ཨཱཿབཛྲ་དྷྲྀཀ་ཧཱུྃ་ཧཱུྃ་ཨ་ཧོ་སུ་ཁ། ཞེས་བརྗོད་ཅིང་བདུད་རྩི་མྱངས་པས་ལུས་ཐམས་ཅད་གང་།
རང་བཞིན་བརྒྱད་ཅུའི་དྲི་མ་དག སྟོང་པ་གསུམ་གྱི་ཡེ་ཤེས་རྒྱུད་ལ་སྐྱེས་པར་བསམ་ཞིང་ཅུང་ཟད་མཉམ་པར་གཞག་གོ ། དེ་ནས་བྱང་སེམས་ལྷག་མ་དུང་ཆོས་སུ་བུམ་ཆུ་དང་བསྲེས་པ། ཨོཾ་ཨཱཿཧཱུྃ་གིས་བསྔགས་ཏེ། སངས་རྒྱས་ཐམས་ཅད་ཀྱིས་དབང་བསྐུར་བར་བསམས་ལ། སྤྱི་བོར་གཏུགས་ཤིང་། བཀྲ་ཤིས་གང་ཞིག་སེམས་ཅན་ཀུན་གྱི་སྙིང་ལ་གནས། ། སོགས་ཤླཽ་ཀ་གཅིག་གོང་བཞིན་དང་། པདྨའི་དབུས་ནས་རིན་ཆེན་འབར་བ་རབ་བྱུང་སྟེ། ། རྒྱལ་བ་རྣམས་ཀྱི་དབུ་ནི་ཤིན་ཏུ་སྐམ་པ་ལ། །
རྣམ་དག་རྡོ་རྗེ་ལས་ནི་བྱུང་བའི་ཡེ་ཤེས་ཆུ། ། དྲི་མེད་རིན་ཆེན་ཆར་གྱིས་སྤྱི་བོར་དབང་སྐུར་ཅིག ། ཅེས་བརྗོད་ཅིང་དུང་ཆོས་ཀྱི་ཆུ་འཐུངས་ལ། རང་ཉིད་འོད་དཔག་མེད་དུ་གྱུར། ། ཅེས་དང་། ཨོཾ་ཨཱཿཧཱུྃ་ཞེས་པས་མིག་རས་ཕྱེ། དེ་ལྟར་ན་དཀྱིལ་འཁོར་བཞི་ལས་ལུས་ཀྱི་དཀྱིལ་འཁོར་དང་འབྲེལ་བའི་བྷ་གའི་དཀྱིལ་འཁོར་དུ་གསང་བའི་དབང་བསྐུར་བ་ཐོབ། ངག་གི་དྲི་མ་དག ལམ་རྡོ་རྗེའི་བཟླས་པ་དང་། སེམས་དབེན་བསྒོམ་པ་ལ་དབང་།
འབྲས་བུ་གསུང་རྡོ་རྗེ་མངོན་དུ་འགྱུར་བའི་སྐལ་བ་ཅན་དུ་བྱས་སོ། ། ཤེས་རབ་ཡེ་ཤེས་ཞུ་བའི་ཡོན་དུ་མཎྜལ་ཕུལ་ལ། དངོས་གྲུབ་ཐམས་ཅད་བསྡུས་ནས་ནི། ། ཁྱོད་ཀྱིས་བདག་ལ་དབང་བསྐུར་སྩོལ། ། ཞེས་ལན་གསུམ་གྱིས་གསོལ་བ་བཏབ། གོང་བཞིན་ཙཀྵུས་གདོང་བཅིངས། འདིར་ནི་ཁྱེད་རྣམས་དཔང་པོ་ཡིན། ། བདག་གིས་འདི་ལ་འདི་གཏད་དོ། ། ཞེས་དེ་བཞིན་གཤེགས་པ་དཔང་པོར་བྱས་སྟེ། རིག་མ་ཡིད་འོངས་འདི་ཁྱོད་ཀྱིས། །
བསྟེན་བྱར་སངས་རྒྱས་རྣམས་ཀྱིས་བརྟག ། འཁོར་ལོ་རིམ་པའི་སྦྱོར་བ་ཡིས། ། བདེ་བ་དམ་པ་མྱང་བར་གྱིས། ། རྡོ་རྗེ་སྐྱིལ་ཀྲུང་གི་ནི་སེམས། ། ནོར་བུའི་ནང་དུ་གསོན་ལྟས་པས། ། ཐབས་གཞན་གྱི་ནི་སངས་མི་རྒྱ། ། དེ་བས་རིག་མ་འདི་མཆོག་ཡིན། ། ཆོས་ཀུན་གཉིས་སུ་མེད་པ་ལ། ། དངོས་པོ་གཉིས་སུ་བརྟགས་པ་ཡིན། ། དེ་བས་འཁོར་བ་རྣམས་བྲལ་བར། །
རྟག་ཏུ་ཁྱོད་ཀྱིས་མི་བྱ་འོ། ། འདི་ནི་སངས་རྒྱས་ཐམས་ཅད་ཀྱི། ། རིག་པའི་བརྟུལ་ཞུགས་བླ་མེད་པའོ། ། རྨོངས་པ་གང་ཞིག་འདས་གྱུར་ན། ། དེ་ཡིས་དངོས་གྲུབ་མཆོག་མི་འགྲུབ། ། ཞེས་བརྗོད་ཅིང་རིག་མ་གནང་བར་བསམ། རིག་མ་དེས་ཀྱང་ལུས་དྲི་ཞིམ་པོ་བྱུགས། གོས་དང་བྲལ་བས་རང་གི་ཆུ་སྐྱེས་སྟོན་ཅིང་། ཨེ་མ་ང་ཡི་པདྨ་འདི། ། བདེ་བ་ཐམས་ཅད་འབྱུང་བའི་གནས། །
གལ་ཏེ་ཆོ་ག་བཞིན་བསྟེན་ན། ། དེ་ཡི་མདུན་ན་ང་འདུག་སྟེ། ། སངས་རྒྱས་བསྟེན་པ་ལ་སོགས་པ། ། པདྨར་བྱ་བ་ཇི་བཞིན་བྱེད། ། བདེ་ཆེན་རྒྱལ་པོ་རང་ཉིད་ནི། ། འདི་ཉིད་དུ་ནི་རྟག་ཏུ་བཞུགས། ། ཏྭཾ་བྷཉྫ་མོཀྵ་ཧོཿཞེས་བརྗོད་པར་བསམས། རང་ཉིད་ཐུགས་རྡོ་རྗེ་མི་བསྐྱོད་པ་དང་། རིག་མ་རེག་རྡོ་རྗེར་གྱུར་པ་གཉིས་ཀའང་རིགས་ལྔ་ལ་སོགས་པ་ལྷའི་ཚོགས་པ་ཅན་དུ་གྱུར་པའི་ཡབ་ཀྱི་གསང་བའི་གནས་ཧཱུྃ་ལས་རྡོ་རྗེ་སྔོན་པོ་རྩེ་མོ་ལྔ་པ་རྩེ་མོར་ཨོཾ་དཀར་པོས་མཚན་པ། ཡུམ་གྱི་མཁའ་ཨཱཿལས་པདྨ་དམར་པོ་འདབ་མ་བརྒྱད་པར་གྱུར།
ཡབ་ཡུམ་སྙོམས་པར་བཞུགས་པས་རྡོ་རྗེ་དང་པདྨའི་ནང་འོད་ཟེར་ལྔས་གང་སྟེ་སླར་རིན་འབྱུང་དུ་གྱུར། ཧཱུྃ་ཞེས་བརྗོད་པས་བྱང་སེམས་ནོར་བུའི་བར་དུ་ཁྱབ་པར་བསམས་ལ། རྡོ་རྗེ་པདྨར་རབ་གནས་ཏེ། ། བྱང་ཆུབ་སེམས་ཀྱང་སྤང་མི་བྱ། ། བསྐྱོད་བྱ་དེ་ཡི་དགའ་བ་ཡིས། ། སེམས་ནི་ཀུན་ཏུ་གང་བར་བསྒོམ། ། རྣལ་འབྱོར་པས་ནི་བྱང་ཆུབ་སེམས། ། ཇི་སྲིད་མ་དོར་དེ་སྲིད་དུ། ། རྒྱུན་མི་ཆད་པ་དགའ་བ་ལས། ། བྱུང་བའི་བདེ་བ་ཅིས་མི་ཐོབ། །
ཅེས་བརྗོད། དེ་ནས་རིག་མའི་བརྟུལ་ཞུགས་བྱིན་པར་བསམས་ལ། དེ་རིང་ཕྱིན་ཆད་བུ་ཁྱོད་ཀྱིས། ། ཇི་སྲིད་བྱང་ཆུབ་སྙིང་པོའི་བར། ། རྨི་ལམ་བཞིན་དུ་སེམས་ཅན་གྱི། ། བླ་ན་མེད་པའི་དོན་བྱོས་ཤིག ། བསྐྱེད་པའི་རིམ་པ་བསྒོམ་པ་ཡིས། ། འདི་ནི་མན་ངག་ལས་ནི་ཤེས། ། རིག་པ་འདི་ནི་དོར་བྱས་ནས། ། ཐབས་གཞན་གྱིས་ནི་སངས་མི་རྒྱ། །
བརྟུལ་ཞུགས་རྣམས་ཀྱི་མཆོག་གི་མཆོག ། རིག་མའི་བརྟུལ་ཞུགས་བུ་ཡིས་སྤྱོད། ། དེ་ལྟར་འདི་ནི་རྣལ་འབྱོར་མཆོག ། རྡོ་རྗེའི་རྣལ་འབྱོར་རྣལ་འབྱོར་ལ། ། རིམ་པ་ཇི་བཞིན་ཡོངས་ཤེས་ནས། ། རྡོ་རྗེ་སེམས་དཔའི་གོ་འཕང་བསྟན། ། ཅེས་དང་། བདག་ལ་དངོས་གྲུབ་མཆོག་སྩལ་ལ། ། ཏིང་འཛིན་ཀུན་གྱི་འབྲས་བུས་སྩལ། ། སེམས་ཅན་ཀུན་ལ་ཅི་འདོད་པར། །
དངོས་གྲུབ་བླ་ན་མེད་པ་སྩལ། ། ཞེས་ལན་བཏབ་ཅིང་གཏང་རག་ཕུལ་བར་བསམས་ལ། ཨོཾ་ཨཱཿཧཱུྃ་གིས་གདོང་གཡོག་བསལ། དེ་ལྟར་ན་ཀུན་རྫོབ་བྱང་སེམས་ཀྱི་དཀྱིལ་འཁོར་དུ་ཤེས་རབ་ཡེ་ཤེས་ཀྱི་དབང་བསྐུར་བ་ཐོབ། ཡིད་ཀྱི་དྲི་མ་དག ལམ་བདག་བྱིན་གྱིས་བརླབ་པའི་རིམ་པ་བསྒོམ་པ་ལ་དབང་། འབྲས་བུ་ཐུགས་རྡོ་རྗེ་མངོན་དུ་འགྱུར་བའི་སྐལ་བ་ཅན་དུ་བྱས་སོ། ། དབང་བཞི་པ་ཞུ་བའི་ཡོན་དུ་མཎྜལ་ཕུལ་ལ། སྐུ་དང་གསུང་དང་ཐུགས་ཀྱི་མཆོག ། དེ་བཞིན་གཤེགས་པ་ཀུན་གྱི་གནས། །
བླ་ན་མེད་པའི་བྱང་ཆུབ་སེམས། ། སྙིང་པོ་བཅོམ་ལྡན་བཤད་དུ་གསོལ། ། ཞེས་ལན་གསུམ་གྱིས་གསོལ་བ་བཏབ། ཙཀྵུས་གདོང་བཅིངས། དངོས་པོ་ཐམས་ཅད་དང་བྲལ་བ། ། ཕུང་པོ་ཁམས་དང་སྐྱེ་མཆེད་དང་། ། གཟུང་དང་འཛིན་པ་རྣམ་སྤངས་པ། ། ཆོས་བདག་མེད་པའི་མཉམ་པ་ཉིད། ། རང་སེམས་གདོད་ནས་མ་སྐྱེས་པ། ། སྟོང་པ་ཉིད་ཀྱི་རང་བཞིན་ནོ། །
ཞེས་བརྗོད། ཆོས་རྣམས་ཀྱི་རང་བཞིན་སྟོང་པ་ཉིད་གཟུང་འཛིན་གྱི་སྤྲོས་པ་དང་བྲལ་བར་ངེས་ཤེས་བསྐྱེད་དོ། ། དེ་མངོན་དུ་བྱེད་པའི་ཐབས་རང་ཉིད་ལྷ་སྐུ་སྒྱུ་མ་ལྟ་བུ་ཕྱག་རྒྱ་དང་མཉམ་པར་སྦྱར་བ་ལས་བྱུང་བའི་བདེ་བ་ཆེན་པོའི་རྣམ་ཐར་སྒོ་གསུམ་གྱི་སྟོང་པ་ཉིད་ཀྱི་རང་བཞིན་དུ་ཉམས་སུ་མྱོང་བ་དང་དབྱེར་མེད་དུ་ཤེས་པར་བྱས་ལ་ཅུང་ཟད་མཉམ་པར་གཞག དེ་ནས། ཨེ་མ་ཧོཿསངས་རྒྱས་ཨེ་མ་ཧོ་ཆོས། ། ཆོས་བཤད་པ་ནི་ངོ་མཚར་ཆེ། ། ཡང་དག་དོན་ནི་དག་པའི་དོན། ། བྱང་ཆུབ་སེམས་ལ་ཕྱག་འཚལ་ལོ། ། བདག་མེད་པ་ཡི་ཆོས་ལས་བྱུང་། ། སངས་རྒྱས་བྱང་ཆུབ་རྫོགས་མཛད་པ། །
རྣམ་པར་མི་རྟོག་དམིགས་སུ་མེད། ། བྱང་ཆུབ་སེམས་ལ་ཕྱག་འཚལ་ལོ། ། ཀུན་ཏུ་བཟང་པོ་ཐམས་ཅད་དོན། ། བྱང་ཆུབ་སེམས་ནི་རབ་བསྐོར་བ། ། བྱང་ཆུབ་སྤྱོད་མཆོག་རྡོ་རྗེ་མཆོག ། བྱང་ཆུབ་སེམས་ལ་ཕྱག་འཚལ་ལོ། ། དག་པ་དེ་བཞིན་གཤེགས་པའི་ཐུགས། ། སྐུ་གསུང་ཐུགས་ཀྱི་རྡོ་རྗེ་འཛིན། ། སངས་རྒྱས་བྱང་ཆུབ་རབ་སྟོན་པ། ། བྱང་ཆུབ་སེམས་ལ་ཕྱག་འཚལ་ལོ། །
ཞེས་བརྗོད་ཅིང་བཞི་པའི་དོན་ལ་ཡིད་ཆེས་པའི་གཏང་རག་དབུལ་ལོ། ། འབྲུ་གསུམ་བརྗོད་ཅིང་གདོང་གཡོག་བཀྲོལ། དེ་ལྟར་ན་དོན་དམ་པ་བྱང་ཆུབ་སེམས་ཀྱི་དཀྱིལ་འཁོར་དུ་དབང་བཞི་པ་ཚིག་ཙམ་གྱི་སྒོ་ནས་ཐོབ། སྒོ་གསུམ་གྱི་དྲི་མ་དག ལམ་ཟུང་འཇུག་གི་རིམ་པ་བསྒོམ་པ་ལ་དབང་། འབྲས་བུ་བདེ་བ་ཆེན་པོའི་སྐུ་མངོན་དུ་འགྱུར་བའི་སྐལ་བ་ཅན་དུ་བྱས་སོ། ། དེ་ནས་དམ་ཚིག་དང་སྡོམ་པའི་ཚོགས་རྣམས་ལ་བསྲུང་སྡོམ་ཚུལ་བཞིན་དུ་བྱའོ་སྙམ་པས། གཙོ་བོས་ཇི་ལྟར་སོགས་དང་། དབང་ཐོབ་པའི་གཏང་རག་ཏུ་མཎྜལ་ཕུལ། དེང་ནས་བརྩམས་ཏེ་བདག་བྲན་དུ། །
གཙོ་བོས་བདག་ནི་མཆོད་པར་བཞེས། ། ཞེས་བརྗོད། དེ་ནས་སློབ་མ་གཞུག་པའི་དོན་དུ་ཐལ་མོ་སྦྱར་ནས། འོད་གསལ་བ་ལས་ཡང་དག་བྱུང་། ། རྡོ་རྗེ་སེམས་དཔའ་བདེ་ཆེན་པོ། ། གཟུགས་བརྙན་གྱི་ནི་དཔེ་ཡང་སྟེ། ། དཀྱིལ་འཁོར་ཡང་ནི་དེ་དང་མཚུངས། ། བདེན་པ་འདི་ཡིས་སློབ་མ་རྣམས། ། ཐུགས་ཀྱི་དཀྱིལ་འཁོར་དག་ཏུ་བཞུགས། ། འཁོར་ལོའི་རྫུ་འཕྲུལ་མ་ལུས་པ། །
མཐོང་ན་སྡིག་པ་མཐའ་དག་སྤོང་། ། དེ་བཞིན་གཤེགས་པ་ཀུན་གྱི་གནས། ། རྡོ་རྗེ་ཡེ་ཤེས་སྒྲུབ་བྱེད་པ། ། སྙིང་པོའི་དཀྱིལ་འཁོར་འདི་རུ་ནི། ། བདག་གིས་སློབ་མ་གཞུག་པར་བགྱི། ། ཆོས་ཀྱི་དབྱིངས་ཀྱི་བྱིན་རླབས་དང་། ། དམ་ཚིག་དྲན་པར་བྱས་པ་ལས། ། ཞུགས་པས་དེ་བཞིན་གཤེགས་པ་ཀུན། ། ཕུན་སུམ་ཚོགས་པ་ཐམས་ཅད་སྩོལ། ། ཅེས་ལན་གསུམ་བརྗོད་ཅིང་གསོལ་བ་བཏབ།
དེ་ནས་སྔར་སྟ་གོན་གྱི་སྐབས་སུ་བཤད་པ་ལྟར། འདས་གཏོར་དང་སྒོས་ཀྱི་ཆོས་སྐྱོང་དང་། འཇིག་རྟེན་པའི་གཏོར་མ་ཕུལ་ནས་སློབ་མ་དབང་བསྐུར་དགོས་ན་ཟུར་དུ་བྲིས་པའི་སྔགས་འཆང་ཆེན་པོས་མཛད་པའི་མཚམས་སྦྱོར་ལྟར་འདིར་བྱའོ།། ༈ །།སྤྱི་དོན་གསུམ་པ་རྗེས་ཀྱི་བྱ་བ་ནི། མཆོད་པ་རྣམས་ཁ་གསོས་ལ་བསངས་སྦྱངས་བྱིན་གྱིས་བརླབས་ནས་ཕྱི་མཆོད། རྡོ་རྗེ་མ་ལྔས་མཆོད། ནང་མཆོད། གསང་མཆོད། དེ་ཉིད་ལྔས་བསྟོད་པ་རྣམས་སྟ་གོན་བཞིན་བྱས་ལ། བཅོམ་ལྡན་འདས་བདག་དང་སེམས་ཅན་ཐམས་ཅད་ལ་མཆོག་དང་ཐུན་མོང་གི་དངོས་གྲུབ་སྩལ་དུ་གསོལ།
ཞེས་བརྗོད། ཡིག་བརྒྱ་ལན་གསུམ་དང་། མ་འབྱོར་བ་དང་སོགས་ཀྱི་མཐར་སྒྲུབ་མཆོད་སྔ་མ་རྣམས་ལ། ཕྱོགས་བཅུ་ན་བཞུགས་པའི་སངས་རྒྱས་དང་བྱང་ཆུབ་སེམས་དཔའ་ཐམས་ཅད་བདག་ལ་དགོངས་སུ་གསོལ། ཇི་སྲིད་ནམ་མཁའི་མཐའ་དང་མཉམ་པའི་སེམས་ཅན་ཐམས་ཅད་མི་གནས་པའི་མྱ་ངན་ལས་འདས་པའི་ས་ལ་མ་བཞག་གི་བར་དུ། རྒྱལ་བ་རྣམས་མྱ་ངན་ལས་མི་འདའ་བར་བརྟན་པར་བཞུགས་སུ་གསོལ། ཁྱད་པར་དུ་ཡང་རྡུལ་ཚོན་གྱི་དཀྱིལ་འཁོར་འདི་ལ་བསྐྱེད་ཅིང་སྤྱན་དྲངས་པའི་ལྷ་ཚོགས་རྣམས་ཇི་སྲིད་གཤེགས་གསོལ་མ་བྱས་ཀྱི་བར་དུ་བརྟན་པར་བཞུགས་ནས་བདག་དང་སེམས་ཅན་ཐམས་ཅད་ལ་མཆོག་དང་ཐུན་མོང་གི་དངོས་གྲུབ་མ་ལུས་པ་བསྩལ་དུ་གསོལ། ཨོཾ་སཱུ་པྲ་ཏིཥྛ་བཛྲ་ཡེ་སྭཱཧཱ། ཞེས་བརྗོད། གཞན་བརྟན་བཞུགས་དགོས་པ་རྣམས་སྐབས་དང་སྦྱར་ལ་བྱ།
གཏོར་མགྲོན་གྱི་རྟེན་མེད་པ་རྣམས་ལ་གཤེགས་གསོལ་བསྔོ་བ་བཀྲ་ཤིས་སོགས་སྟ་གོན་གྱི་སྐབས་བཞིན་བྱེད། རྡུལ་ཚོན་གཤེགས་གསོལ་གྱི་ཉིན་གཞན་རྣམས་གོང་དང་འདྲ་བ་ལས། མཆོད་པ་དབུལ་བའི་སྔོན་དུ་བུམ་པ་རྣམས་དཀྱིལ་འཁོར་གྱི་ཁྱམས་ཀྱི་སྟེང་དུ་སྤྱན་དྲངས། དེ་ནས་མཆོད་པ་རྣམས་གོང་བཞིན་དང་། ཡིག་བརྒྱ་མང་དུ་བཟླ། དེའི་ཚེ་སློབ་མས་མཆོད་རྫས་དམན་པ་རྣམས་བསྡུས་ལ། གཏོར་མགྲོན་གྱི་རྟེན་ཡོད་པ་རྣམས་ལ་བརྟན་བཞུགས་བྱས་རྗེས། རང་གི་ཐུགས་ཁའི་ས་བོན་ལས་འོད་ཟེར་འཕྲོས་པས་རྡུལ་ཚོན་དང་། བུམ་ནང་གི་ལྷ་རྣམས་ལ་ཕོག་པས་ལྷ་རྣམས་སྤྱན་དྲངས། རང་གི་ཕུང་པོ་ལྔ་ལ་རྒྱལ་བ་རིགས་ལྔ།
ཁམས་བཞི་ལ་ཡུམ་བཞི། མིག་སོགས་ལ་སེམས་དཔའ་སེམས་མ། ཚིགས་ཆེན་བཅུ་ལ་ཁྲོ་བོ་བཅུ། ལུས་ཀྱི་ཆ་ཤས་སོ་སོ་ལ་རྟེན་གྱི་དཀྱིལ་འཁོར་རྣམས་ཐིམ་པས་རང་ཉིད་ལུས་ཀྱི་དཀྱིལ་འཁོར་དང་བཅས་པའི་ཞེ་སྡང་རྡོ་རྗེ་ཡབ་ཡུམ་དུ་གྱུར་ཏེ། དེ་དག་ཡབ་ཡུམ་སྙོམས་པར་ཞུགས་པའི་སྦྱོར་མཚམས་ནས་བྱང་ཆུབ་ཀྱི་སེམས་ཀྱི་འོད་ཟེར་འཕྲོས་ཏེ་སེམས་ཅན་ཐམས་ཅད་ལ་དབང་བསྐུར་ནས་སྒྲིབ་པ་དག་ནས་ཧཱུྃ་ཡིག་ཏུ་གྱུར་པ་དེས་ནམ་མཁའི་ཁམས་གང་བ་ཡོངས་སུ་གྱུར་པ་ལས་སེམས་ཅན་ཐམས་ཅད་རྡོ་རྗེ་འཆང་དུ་གྱུར། དེ་རྣམས་རང་གི་སྙིང་ཁའི་འོད་ཟེར་གྱིས་སྤྱན་དྲངས་ནས་རང་ཉིད་ལ་ཐིམ། ཞེས་བརྗོད་ནས་གོང་ལྟར་གཏོར་མགྲོན་གཤེགས་གསོལ་བྱས་ལ་རོལ་མོ་དང་བཅས་པས་ཨ་ཀཱ་རོ་སོགས་བརྗོད་ཅིང་དེས་རྡུལ་ཚོན་བསུབས་ལ་མཚན་མ་སྤྱི་བོར་བཞག ཐིག་རྗེས་ཕྱི་བ་སོགས་སྤྱི་དང་འདྲ། གོང་བཞིན་སྨོན་ལམ་བཏབ་ལ། དགེ་ལེགས་ཡོན་ཏན་གཏེར་མངའ་འགྲོ་བའི་མགོན། །
རྡོ་རྗེ་འཆང་བདག་དཔལ་ལྡན་རྡོ་རྗེ་ཆོས། ། ཡོན་ཏན་བརྒྱད་ལྡན་ཀླུ་སྒྲུབ་རྡོ་རྗེ་ཅན། ། འཕགས་པ་ལྷ་དང་ཤཱཀྱ་བཤེས་གཉེན་ཞབས། ། ཀླུ་ཡི་བྱང་ཆུབ་ཟླ་བ་གྲགས་པ་སོགས། ། དཔལ་ལྡན་བླ་མའི་བཀྲ་ཤིས་དམ་པ་དེས། ། སྐྱེ་དགུ་ཀུན་དང་བདག་ཅག་འཁོར་བཅས་རྣམས། ། ཆོས་དང་དགེ་ལེགས་རྒྱས་པའི་བཀྲ་ཤིས་ཤོག ། གདོད་ནས་རྣམ་དག་འོད་གསལ་ཆོས་ཀྱི་སྐུ། ། བདེ་ཆེན་འགྱུར་མེད་ཟུང་འཇུག་ལོངས་སྤྱོད་རྫོགས། ། གསང་གསུམ་འདུས་པའི་རང་བཞིན་སྤྲུལ་པའི་སྐུ། །
རྒྱལ་བ་བསྐྱེད་མཛད་དཀྱིལ་འཁོར་ཀུན་གྱི་བདག ། ཁྱབ་བདག་དྲུག་པ་དཔལ་ལྡན་རྡོ་རྗེ་འཆང་། ། རིགས་ཀུན་བདག་པོའི་བཀྲ་ཤིས་དམ་པ་དེས། ། སྐྱེ་དགུ་ཀུན་དང་བདག་ཅག་འཁོར་བཅས་རྣམས། ། ཆོས་དང་དགེ་ལེགས་རྒྱས་པའི་བཀྲ་ཤིས་ཤོག ། རྨད་བྱུང་ཆོས་དབྱིངས་ཡེ་ཤེས་ངོ་བོ་ཉིད། ། རྒྱལ་བ་མི་བསྐྱོད་རེག་བྱ་རྡོ་རྗེར་བཅས། ། རྗེ་བཙུན་འཇམ་དབྱངས་གཙུག་ཏོར་འཁོར་ལོས་བསྒྱུར། ། ཁྲོ་བོའི་དབང་པོ་གནོད་མཛེས་རྒྱལ་པོ་སོགས། ། ཁྱབ་བདག་ཐུགས་ལས་སྤྲུལ་པ་ལྷ་ཡི་ཚོགས། །
རྡོ་རྗེ་རིགས་ཀྱི་བཀྲ་ཤིས་དམ་པ་དེས། ། སྐྱེ་དགུ་ཀུན་དང་བདག་ཅག་འཁོར་བཅས་རྣམས། ། ཆོས་དང་དགེ་ལེགས་རྒྱས་པའི་བཀྲ་ཤིས་ཤོག ། རྣམ་དག་མེ་ལོང་ཡེ་ཤེས་ངོ་བོ་ཉིད། ། རྣམ་པར་སྣང་མཛད་སྤྱན་མ་གཟུགས་རྡོ་རྗེ། ། བྱམས་པ་ས་ཡི་སྙིང་པོ་གཤིན་རྗེའི་དགྲ ། གདུག་པ་ཀུན་འདུལ་མི་གཡོ་མགོན་ལ་སོགས། ། ཁྱབ་བདག་སྐུ་ལས་སྤྲུལ་པ་ལྷ་ཡི་ཚོགས། ། འཁོར་ལོའི་རིགས་ཀྱི་བཀྲ་ཤིས་དམ་པ་དེས། ། སྐྱེ་དགུ་ཀུན་དང་བདག་ཅག་འཁོར་བཅས་རྣམས། །
ཆོས་དང་དགེ་ལེགས་རྒྱས་པའི་བཀྲ་ཤིས་ཤོག ། ཆོས་ཀུན་མཉམ་ཉིད་ཡེ་ཤེས་ངོ་བོ་ཉིད། ། རིན་འབྱུང་མཱ་མ་ཀཱི་དང་སྒྲ་རྡོ་རྗེ། ། ཕྱག་རྡོར་ནམ་སྙིང་ཤེས་རབ་མཐར་བྱེད་དཔལ། ། བགེགས་ཀུན་ཚར་གཅོད་འདོད་པའི་རྒྱལ་པོ་སོགས། ། ཁྱབ་བདག་ཡོན་ཏན་ལས་སྤྲུལ་ལྷ་ཡི་ཚོགས། ། རིན་ཆེན་རིགས་ཀྱི་བཀྲ་ཤིས་དམ་པ་དེས། ། སྐྱེ་དགུ༞ ཆོས་དང༞ རྒྱལ་བའི་སོར་རྟོགས་ཡེ་ཤེས་ངོ་བོ་ཉིད། ། འོད་དཔག་མེད་མགོན་གོས་དཀར་དྲི་རྡོ་རྗེ། ། འཇིག་རྟེན་དབང་ཕྱུག་པདྨ་མཐར་བྱེད་བཅས། །
ཁྲོ་བོའི་རྒྱལ་པོ་དབྱུག་སྔོན་ཅན་ལ་སོགས། ། ཁྱབ་བདག་གསུང་ལས་སྤྲུལ་པ་ལྷ་ཡི་ཚོགས། ། པདྨའི་རིགས་ཀྱི་བཀྲ་ཤིས་དམ་པ་དེས། ། སྐྱེ་དགུ་ཀུན་དང་བདག་ཅག་འཁོར་བཅས་རྣམས། ། ཆོས་དང༞ མཐའ་ཡས་བྱ་གྲུབ་ཡེ་ཤེས་ངོ་བོ་ཉིད། ། དོན་ཡོད་གྲུབ་དང་སྒྲོལ་མ་རོ་རྡོ་རྗེ། ། ཀུན་བཟང་སྒྲིབ་པ་རྣམ་སེལ་བགེགས་མཐར་བྱེད། ། བདུད་དཔུང་ཟིལ་གནོན་སྟོབས་པོ་ཆེ་ལ་སོགས། ། ཁྱབ་བདག་འཕྲིན་ལས་སྤྲུལ་པ་ལྷ་ཡི་ཚོགས། ། རལ་གྲིའི་རིགས་ཀྱི་བཀྲ་ཤིས་དམ་པ་དེས། །
སྐྱེ་དགུ་ཀུན་དང་བདག་ཅག་འཁོར་བཅས་རྣམས། ། ཆོས་དང༞ བྱང་ཆུབ་ཕྱོགས་ཆོས་ཚད་མེད་ངོ་བོ་ཉིད། ། རྒྱལ་བའི་བསྟི་གནས་རིན་ཆེན་གཞལ་ཡས་ཁང་། ། རྒྱ་ཆེན་འོད་གསལ་བཀོད་ལེགས་དབྱིབས་མཛེས་པ། ། སྣ་ཚོགས་རྒྱན་གྱིས་མཛེས་པའི་ཁང་བཟང་མཆོག ། བདུད་ལས་རྣམ་རྒྱལ་སྲུང་བའི་འཁོར་ལོ་བཅས། ། ཕོ་བྲང་མཆོག་གི་བཀྲ་ཤིས་དམ་པ་དེས། ། སྐྱེ་དགུ་ཀུན་དང་བདག་ཅག་འཁོར་བཅས་རྣམས། ། ཆོས་དང་དགེ་ལེགས་རྒྱས་པའི་བཀྲ་ཤིས་ཤོག ། ཅེས་དང་།
གཞན་ཡང་ཡི་དམ་ཆོས་སྐྱོང་ནོར་ལྷ་སོགས་ཀྱི་བཀྲ་ཤིས་རྒྱས་པར་བརྗོད་ལ་མེ་ཏོག་གི་ཆར་དབབ་ཅིང་རོལ་མོའི་སྒྲ་ཆེར་བྱའ།། ོ ༈ །།འདིར་སྨྲས་པ། སྙིགས་དུས་བསྟན་པའི་ཉི་མ་སྔགས་འཆང་རྗེ། ། ངག་གི་དབང་པོ་ཀུན་དགའ་རིན་ཆེན་གྱིས། ། མཛད་པའི་གསང་འདུས་མི་བསྐྱོད་རྡོ་རྗེ་ཡི། ། སྒྲུབ་དཀྱིལ་ལྷན་ཅིག་བསྡེབས་པའི་བསྟན་ཆོས་འདི། ། བློ་གསལ་མཐའ་དག་འཇུག་པ་བདེ་བའི་ཕྱིར། ། ལུགས་འདིར་ཡུན་རིང་སྦྱངས་པའི་ས་སྐྱ་པ། ། ངག་དབང་ཀུན་དགའ་བསོད་ནམས་ཞེས་བྱ་བས། །
ཆོ་གའི་ཕྱག་ལེན་རྣམ་དག་རྒྱུན་བཟང་པོ། ། འཕེལ་བའི་རྐྱེན་དུ་གྱུར་ན་ཅི་མ་རུང་། ། སྙམ་པའི་ལྷག་བསམ་དག་པས་ལེགས་པར་བསྡེབས། ། བསོད་ནམས་འདིས་མཚོན་དུས་གསུམ་དགེ་བའི་མཐུས། ། བདག་ཅག་དཔོན་སློབ་རྣམས་ཀྱིས་འདི་ཕྱིའི་དོན། ། ཡིད་བཞིན་འགྲུབ་ནས་སྤྱི་དང་བྱེ་བྲག་གི ། བསྟན་པ་མཆོག་ཏུ་འཕེལ་བའི་མཐུ་ལྡན་ཤོག ། འདི་ལྟར་བགྱིས་པའི་ཡི་གེའི་འདུ་བྱེད་མཁན། ། རྣམ་དཔྱོད་བློ་ལྡན་མི་དབང་མཚོ་སྒོ་བ། ། རྣམ་རྒྱལ་རྡོ་རྗེ་ཞེས་བྱ་ཨཱ་ཀྵ་རའི། །
ཚུལ་ལ་མཁས་པའི་ཕུལ་ཕྱིན་གང་དེ་འོ། ། ཆོས་འདི་ཐོས་བསམ་བགྱིད་ལ་བསྲུང་བ་དང་། ། ཀུན་ཏུ་འཕེལ་བ་ཞིང་སྐྱོང་དབང་པོས་མཛོད། སརྦ་དཱ་ཨོཾ།་་་་་ ཐམས་ཅད་བཀྲ་ཤིས། ཀ་ལྱཱ་ན་བརྡྷནྟུ།་་་་་ བདེ་ལེགས་འཕེལ་བར་གྱུར་ཅིག སརྦ་མངྒ་ལཾ།། །། ༈ མཁན་ཆེན་ཨ་པད་རིན་པོ་ཆེའི་དགོངས་བཞེད་ལྟར་གུ་རུས་ཞབས་ཞུ་བགྱིས་པའོ།། PAGE * MERGEFORMAT 2 ཨ་མྱེས་ཞབས།
སྔགས་འཆང་ཆོས་ཀྱི་རྒྱལ་པོའི་གསང་འདུས་མི་བསྐྱོད་པའི་སྒྲུབ་དཀྱིལ་ཕྱོགས་གཅིག་ཏུ་བསྡེབས་པ། PAGE * MERGEFORMAT 1
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
