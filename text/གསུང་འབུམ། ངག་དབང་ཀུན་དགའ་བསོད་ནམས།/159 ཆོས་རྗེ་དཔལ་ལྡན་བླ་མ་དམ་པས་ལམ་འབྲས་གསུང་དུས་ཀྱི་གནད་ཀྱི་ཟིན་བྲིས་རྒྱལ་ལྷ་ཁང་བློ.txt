གསུང་འབུམ། ངག་དབང་ཀུན་དགའ་བསོད་ནམས།
པོད ༡༥༩
ཆོས་རྗེ་དཔལ་ལྡན་བླ་མ་དམ་པས་ལམ་འབྲས་གསུང་དུས་ཀྱི་གནད་ཀྱི་ཟིན་བྲིས་རྒྱལ་ལྷ་ཁང་བློ་གྲོས་སེངྒེས་མཛད་པ།
༄༅། །ཆོས་རྗེ་དཔལ་ལྡན་བླ་མ་དམ་པས་ལམ་འབྲས་གསུང་དུས་ཀྱི་གནད་ཀྱི་ཟིན་བྲིས་རྒྱལ་ལྷ་ཁང་བློ་གྲོས་སེངྒེས་མཛད་པ་རྣམས་ཞིབ་ཏུ་བཤད་པ་སྦས་པ་མིག་འབྱེད་ཅེས་བྱ་བ་བཞུགས་སོ།། ན་མོ་གུ་རུ་བུདྡྷ་དྷྭ་ཛ་ཡེ། དུས་གསུམ་རྒྱལ་བའི་ངོ་བོ་ཆོས་ཀྱི་རྗེ། ། ཐེག་གསུམ་དམ་ཆོས་ཀུན་གྱི་ཆུ་གཏེར་མཆོག ། སྡོམ་པ་གསུམ་པའི་ཚོགས་ཀྱི་རྒྱན་གཅིག་པུ། ། དཔལ་ལྡན་བླ་མ་མུས་པ་ཆེན་པོར་འདུད། ། འདིར་ཆོས་ཀྱི་རྗེ་ཐམས་ཅད་མཁྱེན་པ་བསོད་ནམས་རྒྱལ་མཚན་པའི་གསུང་འགྲོས་ཟབ་མོ་གསུང་ངག་རིན་པོ་ཆེའི་སྐབས་སུ་གལ་ཆེ་བ་འགའ་ཞིག་ཆོས་རྗེ་རྒྱལ་ལྷ་ཁང་པ་བློ་གྲོས་སེངྒེས་བརྗེད་པའི་འཇིགས་པ་སྤང་བའི་ཕྱིར་བརྗེད་བྱང་དུ་བྲིས་པའི་མན་ངག་གི་གནད་ཀྱི་གསུང་རྒྱུན་རྣམས་འདིར་དགོད་པར་བྱའོ། ། དེ་ཡང་ལྟ་ཁྲིད་ཀྱི་ལྷན་སྐྱེས་གསུམ་ཉམས་སུ་བླང་ཚུལ་དངོས་ཀྱི་སེམས་འཛིན་འཇུག་པའི་སྐབས་སུ་འདི་གསུངས། སེམས་གློད་ལ་རང་གི་ངོ་བོ་ཅི་འདྲ་ཞིག་འདུག་ལྟོས་ཞེས་ཕྱག་ཆེན་པ་རྣམས་ཀྱིས་སེམས་འཚོལ་དང་འདྲ་བར་ཡུན་ཅི་རིགས་པ་འཚོལ་དུ་འཇུག གསལ་བའམ་ཟུང་འཇུག་གང་རུང་དུ་ཐག་ཆོད་ཆོད་བལྟར་འཇུག
སྐབས་འདིར་གོ་ཡུལ་ཙམ་གྱིས་མི་ཕན་པས། ནང་ནས་མྱོང་བ་མ་ཤར་གྱི་བར་དུ་དྲིས་ལ་སྒོམ་དུ་འཇུག གསལ་སྟོང་ཟུང་འཇུག་གསུམ་པོ་གང་ཐག་ཆོད་པའི་ངང་ལ་རྟོག་མེད་དུ་འཇོག རྟོག་པ་འཕྲོ་ན་གང་འཕྲོས་ཀྱི་གསལ་སྟོང་དུ་དྲན་པར་བྱས་ལ། ཡང་རྟོག་མེད་དུ་འཇོག གསལ་སྟོང་དུ་དྲན་པ་ལྟ་བུའི་རྟོག་པ་འདི་ཁོ་རང་རྟོག་པ་ཡིན་ཡང་། ཏིང་ངེ་འཛིན་གྱི་རྒྱུ་ཚོགས་ཡིན་པས་ཁོ་སྔོན་ལ་བཏང་ལ། དངོས་གཞིའི་དུས་སུ་ཁོ་ཡང་རྒྱུན་བཅད་ནས་རྟོག་མེད་དུ་འཇོག་དགོས་པ་ཡིན། འདི་ཤིན་ཏུ་གལ་ཆེ་སྟེ། འདིར་ལེགས་པོ་ཞིག་མ་བྱུང་ན་ལམ་འབྲས་པའི་སྒོམ་ཧར་འགྲོ་ཉན་ཡོད་གསུངས།
དེ་ཡང་ཟུང་འཇུག་ཏུ་ཐག་བཅད་ནས་དེའི་ངང་ལ་རྟོག་མེད་དུ་འཇོག་པ་དེ་དངོས་གཞི་ཡིན། གསལ་བ་ལ་ཞེན་ན་རྟག་མཐར་ལྷུང་། སྟོང་པ་ལ་ཞེན་ན་ཆད་མཐར་ལྷུང་། དབུ་མ་བྱ་བ་མཐའ་ཐམས་ཅད་དང་བྲལ་བ་ལ་ཟེར་བས་དབུ་མའི་སྒོམ་དུ་འགྲོ་བ་ལ་ཅིར་ཡང་མི་རྟོག་པར་འཇོག་པ་ཞིག་དགོས་པ་ཡིན་གསུངས། ལྷན་སྐྱེས་ཆོས་ཉེར་བདུན་གྱི་ཉམས་སུ་བླང་བའི་དུས་སུ། དགུ་ཚན་གསུམ་པོ་འདི་ལ་བརྟེན་ནས་གེགས་སེལ་ལ་སོགས་པ་གོ་བ་ལེན་རྒྱུ་མང་པོ་ཡོད་དེ། དཔེར་ན་མོ་གདོན་གྱི་གནོད་པ་བྱུང་ན་གསལ་བ་ལ་རྟོག་མེད་དུ་འཇོག ཕོ་གདོན་གྱི་གནོད་པ་བྱུང་ན་སྟོང་པ་ལ་རྟོག་མེད་དུ་འཇོག ཀླུ་གདོན་གྱི་གནོད་པ་བྱུང་ན་ཟུང་འཇུག་ལ་འཇོག་པ་སོགས་ཀྱི་གོ་རྒྱུ་ཡོད་གསུངས། སྣང་བ་སེམས་སུ་བསྒྲུབ་པ་སོགས་ཀྱི་སྐབས་སུ།
སྣང་བ་དང་རྨི་ལམ་ཁྱད་པར་མེད་པ་ལྟ་བུའི་དྲན་པ་དང་། ངེས་ཤེས་དང་པོར་བསྐྱེད་ནས། དེ་རྗེས་དྲན་རྟོག་དེ་ཡང་རྒྱུན་བཅད་ནས་རྟོག་མེད་དུ་འཇོག་པ་ལ་དངོས་གཞིར་བྱེད་དགོས་ཏེ། འདིའི་གནད་མ་གོ་བར་གཞན་རྣམས་ཀྱིས་ཀྱང་ལམ་འབྲས་དམིགས་བཅས་ཀྱི་སྒོམ་ཡིན་ཟེར། ལམ་འབྲས་པ་ཁོ་རང་རྣམས་ཀྱང་དམིགས་བཅས་གཙོ་བོར་བྱེད་པ་འདྲ་སྟེ། འདི་པའི་དགོངས་པ་མ་ཡིན། དམིགས་བཅས་ཀྱིས་དྲན་རྟོག་རྒྱུ་ཚོགས་སུ་བྱས་ནས་དངོས་གཞི་དམིགས་མེད་རྟོག་མེད་ངང་ལ་འཇོག་པ་ཡིན། སྤྱིར་ལས་དང་པོ་པའི་སྒོམ་ལ། འདི་སྒོམ་སྐྱོན་མེད་ཀྱི་ཁོངས་སུ་གཏོགས། འདི་སྒོམ་མ་ཡིན་པས་སྒོམ་གྱི་ཁོངས་སུ་མ་གཏོགས་ཞེས་སྤུ་རིས་ཕྱེད་པ་བྱས་ནས།
སྒོམ་སྐྱོན་མེད་ཀྱི་ཐུན་ཐུང་པ་ཞིག་གལ་ཆེ། སྒོམ་གྱི་རྒྱུ་ཚོགས་སུ་དྲན་རྟོག་སྟོང་དགོས་པར་བཤད་པས་རྟོག་པའི་རྒྱུན་དེ་ཉིད་སྒོམ་ཡིན་སྙམ་པ་བྱས་ན་འཛོལ་འགྲོ་གསུངས། གདོན་གྱིས་སླད་པའི་དཔེའི་སྐབས་སུ། གདོན་གྱི་རིགས་ཀྱིས་ཟིན་ནས་ཅལ་ཅོལ་སྨྲ་བ་ལ། ནང་དུ་རླུང་འཛིན་པ་ལས་ཟབ་པ་མེད། ཁྱེད་ཉམས་མི་ལབ་ན་ང་ཡང་མི་ལབ་ཅེས་ཁ་རོག་སྡོད་པར་འདུག དེས་ན་ཕྱི་རོལ་ཇི་བཞིན་ནང་། ཞེས་གསུངས་པ་བཞིན། སྣང་བ་སེམས་སུ་ཐག་ཆོད་པའི་ངེས་ཤེས་སྐྱེ་བར་འདུག་གསུངས། འདི་པའི་དམིགས་པའི་ཐུན་འདི་རྣམས་ཁྲིད་ཀྱི་དཀར་ཆག་གི་གྲངས་བཞིན།
ཐུན་སོ་སོའི་ཚན་པ་སྒོམ་ཐུན་ལོགས་སུ་བྱས་ལ། ལོང་ཡོད་ན་རེ་རེ་ལ་ཡང་ཐུན་རིང་དུ་བསྒོམ། མྱུར་བར་དགོས་ན་ཡང་ཉིན་ཞག་གཅིག་ལ་ཐུན་བཞིའམ། བརྒྱད་ལ་སོགས་པ་བྱས་ལ་ཐུན་རེ་ལ་ཐུན་དམིགས་རེ་རེའང་ཐུན་མགོ་ཐུན་མཇུག་ལ་ཐུན་དམིགས་རིམ་བཞིན་བསྒོམ་པ་སོགས་སྐབས་དང་བསྟུན་ནས་བྱེད་དེ་ཉམས་ཁྲིད་དུ་སྐྱོང་བའི་ལུགས་ཡིན། བཤད་པ་ཙམ་བྱེད་པ་ལ་ནི་ངེས་པ་མེད་གསུངས། ཀུན་གཞི་རྒྱུ་རྒྱུད་ཀྱི་ཁྲིད་ཀྱི་སྐབས་སུ། རྟོགས་མ་རྟོགས་ཀྱི་དབང་གིས་སྣང་ཚུལ་ལ་འཁོར་འདས་ཐ་དད་དུ་བཞག་པ་མ་གཏགས་རང་བཞིན་ཐ་དད་མེད་པར་ཐག་བཅད་ལ་ཉམས་སུ་བླང་གསུངས། དབང་ལ་འཁོར་འདས་བསྲེ་བའི་སྐབས་སུ། སྔོན་འགྲོ་བྱས་ནས་སེམས་འཛིན་གང་ཡང་རུང་བ་ལ་བཞག་པ་ན། རྟོག་པ་ཤར་བ་ན་རྣམ་རྟོག་འདི་འཁོར་བའི་རྒྱུ་ཡིན།
འཁོར་བའི་གཉེན་པོ་ནི་དབང་དང་བསྐྱེད་རྫོགས་ཡིན་པ་ལས། དབང་གི་སྦྱང་བྱ་སྦྱོང་བྱེད་ཁྲིད་ཡིག་ནས་འབྱུང་བ་ཐམས་ཅད་དྲན་པར་བྱས་ལ། དེ་ཐམས་ཅད་ཀྱང་འཁོར་འདས་དབྱེར་མེད་ཡིན་པར་ཐག་བཅད་ལ་རྟོག་མེད་དུ་འཇོག དེ་ལྟ་བུའི་འབྲེལ་བཙལ་ལ་ཉམས་སུ་བླང་ཚུལ་གཞན་རྣམས་ལའང་ཤེས་དགོས་གསུངས། སྤྱིར་འཁོར་འདས་དབྱེར་མེད་བྱ་བ། ཟན་གོང་གཉིས་བསྲེས་པ་ལྟ་བུས་དངོས་པོ་སོ་སོ་ཐ་དད་དུ་ཡོད་པ་གཅིག་ཏུ་སོང་བ་ལ་བྱེད་པ་མིན། འཁོར་བ་ཁོ་རང་གི་གཤིས་སམ། རང་བཞིན་ཡེ་གདོད་མ་ནས་སྤྲོས་པའི་མཚན་མ་ཐམས་ཅད་དང་བྲལ་བར་གནས། དེ་རང་བཞིན་གྱི་མྱང་འདས་ཡིན་པས་འཁོར་འདས་དབྱེར་མེད་ཟེར་བ་ཡིན། རང་བཞིན་གྱི་སངས་རྒྱས་ཀྱང་དེ་ལ་ཟེར།
རང་བཞིན་གྱི་ཞེས་པའི་ཚིག་འདི་ལ་ངེས་པ་ཞིག་ཡོད། དེ་མ་སྦྱར་བར་སངས་རྒྱས་ཡིན་རང་མི་ཟེར། སེམས་ཀྱི་ཆོས་ཉིད་དམ། རང་བཞིན་དེ་ལ་ཡེ་ནས་དྲི་མས་གོས་མ་མྱོང་། དེས་ན་རང་བཞིན་རྣམ་དག་ཟེར་བ་ཡིན། རང་བཞིན་ལ་ལྟོས་ཏེ་ལྷུན་གྲུབ་ཅེས་པ་ཡང་དེ་ལ་ཟེར། སངས་རྒྱས་ཀྱི་སྤངས་པ་ཆོས་སྐུ་འདུས་མ་བྱས་སུ་འོང་བའི་གནད་ཀྱང་འདི་ཡིན། ནམ་མཁའི་གཤིས་ལ་སྤྲིན་གྱིས་མ་གོས་ཀྱང་། དེ་ལ་སྤྲིན་གྱི་སྣང་བ་གློ་བུར་དུ་འབྱུང་བ་དང་འདྲ་བར། སེམས་ཀྱི་ཆོས་ཉིད་ཡེ་ནས་དྲི་མས་དག་ཀྱང་།
སེམས་ཅན་རྣམས་ཀྱིས་དེ་མ་རྟོགས་པའི་དབང་གིས་ཉོན་མོངས་པ་རྣམ་རྟོག་སྣ་ཚོགས་འབྱུང་། དེའི་དབང་གིས་འཁོར་བར་འཁྱམས་པ་ཡིན། འཁོར་བའི་གཉེན་པོར་ལམ་ཉམས་སུ་བླངས་པས་དཔེར་ན་སྣམ་བུ་དཀར་པོ་ཚོས་ཀྱི་རྐྱེན་གྱིས་ཚོས་མར་འགྱུར་བ་བཞིན་དུ་རྣལ་འབྱོར་ལམ་པའི་སེམས་ཀྱི་རྒྱུན་སྔ་མ་ཆོས་ཉིད་མ་རྟོགས་པར་ཡོད་པ་སྟེ། ལམ་ཉམས་སུ་བླངས་པས་ཆོས་ཉིད་ཅུང་ཟད་རྟོགས་པར་འགྱུར། དེ་འདྲའི་སྐད་ཅིག་སྔ་མ་ལ་བརྟེན་ནས་སྐད་ཅིག་ཕྱི་མ་ཕྱི་མ་རྣམས་ཆོས་ཉིད་ཀྱི་རྟོགས་པ་ཇེ་གསལ་དང་ཇེ་བརྟན་ལ་གྱུར་ཏེ། མཐར་སྟོབས་སོགས་སངས་རྒྱས་ཀྱི་ཡོན་ཏན་གྱི་ཆོས་རྣམས་ཐོབ། དེ་ལ་ཡོན་ཏན་ལ་ལྟོས་ཏེ་གནས་གྱུར་ཟེར། གནས་གྱུར་བྱ་བ་དྲི་མ་ཁོ་རང་ཡེ་ཤེས་སམ་ཡོན་ཏན་དུ་སོང་བ་ཞིག་ལ་བྱེད་པ་མིན། རྣལ་འབྱོར་པའི་ལམ་གྱི་སེམས་སྐད་ཅིག་སྔ་མ་སྔ་མ་ལ་བརྟེན་ནས་ཕྱི་མ་ཕྱི་མ་ཇེ་བཟང་དུ་སོང་། དྲི་མ་རྣམས་རིམ་གྱིས་བཅོམ་ནས་མཐར་དྲི་མ་ཐམས་ཅད་སྤངས།
ཡོན་ཏན་གྱི་ཚོགས་མངོན་དུ་གྱུར་པ་ཞིག་ལ་ཟེར་བ་ཡིན། སངས་རྒྱས་དུས་ན་དྲི་མ་ཐམས་ཅད་རྩ་བ་ནས་སྤངས་པ་ཞིག་དགོས་པ་ཡིན་མོད་གསུངས། སྤྱིར་ཆོས་ཅན་མེད་པའི་ཆོས་ཉིད་མི་སྲིད། ཆོས་ཉིད་མེད་པའི་ཆོས་ཅན་ཡང་མི་སྲིད། དེས་ན་ཆོས་ཅན་མ་རྟོགས་པར་ཆོས་ཉིད་མི་རྟོགས། ཆོས་ཉིད་ཀྱི་ངོ་བོ་རྒྱ་ཆེ་ཆུང་མེད་ཀྱང་། ལམ་གྱི་སྐབས་སུ་སྒྲིབ་པ་ཇེ་སྲབ་མ་སོང་བའི་དབང་གིས་ཆོས་ཉིད་ཀྱི་རྟོག་པ་རྒྱ་ཇེ་ཆེར་འགྲོ་བ་ཡིན་གསུངས། བསྐྱེད་རིམ་ལ་འཁོར་འདས་དབྱེར་མེད་བསྲེ་བའི་སྐབས་སུ། འདི་པའི་ལུགས་ལ་བསྐྱེད་རིམ་སྟན་ཐོག་གཅིག་ཏུ་ཉམས་སུ་ལེན་པ་བྱ་བ་ཡིན། དེ་ལ་དང་པོར་བསྐྱེད་རིམ་ཇི་ལྟར་གནས་པ་ལྟར་གསལ་གདབ།
དེའི་རང་བཞིན་སྤྲོས་པ་དང་བྲལ་བར་ཐག་བཅད་ནས་སྤྲོས་མེད་དུ་འཇོག སེམས་རྟོག་མེད་དུ་གནས་པ་དེའི་ངང་ནས་ངག་གི་བཟླས་པ་ལ་སོགས་བྱེད་པ་ཡིན། བསྐྱེད་རིམ་ལ་བརྟེན་ནས་དུ་བ་ལ་སོགས་པའི་རྟགས་འཆར་བར་བཤད་པ་ཡང་། བསྐྱེད་རིམ་ལ་སེམས་ཟིན་ནས་རྟོག་མེད་དུ་གནས་པའི་མཐུ་ཡིན། དེ་འདྲའི་བསྐྱེད་རིམ་སངས་རྒྱས་ཀྱི་རྒྱུ་མིན་ཟེར་དུ་མི་རུང་། གལ་ཏེ་ཟེར་ན་དེ་སྐད་ཟེར་མཁན་གྱི་སྦྱོར་དྲུག་པ་ལའང་མཚུངས་པར་བྱས་པས་ཆོག་མོད། བསྐྱེད་རིམ་མཆོག་ཐོབ་པའི་ཐབས་མ་ཡིན་པར་བཤད་པ་དེ་རྟོག་བསྒོམ་གྱི་སྐྱེད་རིམ་དེ་མཆོག་ཐོབ་པའམ། སངས་རྒྱས་ཐོབ་པའི་དངོས་རྒྱུ་མ་ཡིན་པ་ལ་དགོངས། རྟོག་མེད་ལ་སེམས་ཟིན་པ་ཅུང་ཟད་མེད་ན། དུ་བ་སོགས་ཀྱི་རྟགས་མཐོང་བ་མི་འབྱུང་།
དེས་ན་འདི་འདྲའི་རིགས་ཀྱི་དགོངས་པ་ཐད་ཀ་ཐད་ཀར་ཤན་ལེགས་པར་ཕྱེད་པ་བྱེད་དགོས་པ་ཡིན་གསུངས། བསྐྱེད་རིམ་གྱི་ངང་ལ་བཞག་པས་རྟོག་མེད་དུ་ཆམ་སོང་བ་ན་བསྐྱེད་རིམ་རྫོགས་རིམ་དུ་ན་འཕོས་པ་བྱ་བ་དེ་ཡིན་གསུངས། བསྐྱེད་རིམ་གཙོ་བོར་བྱེད་པའི་གང་ཟག་ཡིན་ན། བསྐྱེད་རིམ་གྱི་ཁྲིད་ནས་བཤད་པ་བཞིན་སེམས་འཛིན། དེ་ལ་སེམས་ཟིན་ནས་སེམས་འཛིན་ལྷ་སོ་སོའི་དག་པ། དེ་བཞིན་ཉིད་ཀྱི་དག་པ། རང་རིག་པའི་དག་པའི་ཉམས་རིམ་པ་བཞིན་སྐྱེས་ནས་མི་རྟོག་པར་ལྷན་སོང་བ་ན་དེའི་ངང་ལ་ཀློད་འཇོག དེ་ལ་རྫོགས་རིམ་མ་བསྟན་ཡང་། བསྐྱེད་རིམ་གཙོ་བོར་བསྟན་པས་རྫོགས་རིམ་ཤུགས་ལ་འབྱུང་བ་བྱ་བ་ཡིན་པས་དེ་ཀས་ཆོག སྤྱིར་ལམ་འབྲས་པ་ལ་བསྐྱེད་རིམ་གཙོ་བོར་བྱེད་པ་དང་།
རྫོགས་རིམ་གཙོ་བོར་བྱེད་པའི་ལུགས་གཉིས་བྱུང་བ། དང་པོ་བླ་མ་ཚོགས་སྒོམ་པ་ལ་སོགས་པའི་ལུགས་ཡིན། ཁོང་པའི་ལུགས་ཀྱི་ཐུན་བཞི་ཀ་ལ་ཕྱི་ནང་གི་བསྐྱེད་རིམ་གསལ་འདེབས། ལམ་དུས་ཀྱི་དབང་རྒྱས་པ་རེ་རེ་ཡང་ལེན། དེའི་ངང་ལ་མཉམ་པར་འཇོག རྗེས་ཐོབ་ཏུ་བཟླས་པ་སོགས་བྱེད། དེ་ལྟ་བུའི་ཚུལ་གྱིས་སྒྲིབ་པ་སྦྱོང་ཞིང་ཚོགས་རྫོགས་ནས་སངས་རྒྱ་བའི་ཐབས་ཁྱད་པར་ཅན་དུ་བཞེད་པ་ཡིན། ཕྱི་མ་གྲུབ་ཐོབ་ཡོན་ཏན་དཔལ་ལ་སོགས་པའི་ལུགས་ཡིན་ཏེ། སྔོན་འགྲོ་རྣམས་བྱས་ནས་རླུང་སྦྱོར་གྱི་ངང་ནས་ཏིང་ངེ་འཛིན་བསྒོམ། སེམས་མི་གསལ་བའམ།
རླུང་གེགས་ཀྱི་རྣམ་པ་ཅན་བྱུང་ན་ལུས་སྦྱོང་ལ་འཇུག ལུས་ཅུང་ཟད་དུབ། རྟོག་པ་རགས་པ་ཁེགས་པའི་ཚེ་ན་སྔར་ལྟར་ལྟ་བ་སྐྱོང་། དེ་ལྟ་བུའི་ཚུལ་གྱིས་ཐུན་བཞིར་ཉམས་སུ་ལེན། བསྐྱེད་རིམ་དང་། ལམ་དུས་ཀྱི་དབང་ལ་སོགས་པ་བར་སྐབས་སུ་སྐབས་དང་བསྟུན་ནས་མཛད་པ་ཡིན། རླུང་གི་རྣལ་འབྱོར་གྱི་སྐབས་སུ། སྤྱིར་སངས་རྒྱས་ཀྱིས་རྒྱུད་སྡེ་རྣམས་སུ་རླུང་སྦྱོར་གསུངས་པ་རྣམས་ཀྱི་དངོས་གཞི་རྡོར་བཟླས་དང་། བུམ་པ་ཅན་གཉིས་ཡིན། མན་ངག་རྣམས་ནས་ཀྱང་ཚུལ་བསམ་གྱིས་མི་ཁྱབ་པ་ཞིག་ཡོད་ཀྱང་འདི་པའི་བདུན་པོ་འདིར་འདུ་ཞིང་འདི་རྣམས་འཆུན་ཆེ་ཞིང་ཟབ་པར་ཡོད་པ་ཡིན་གསུངས།
རླུང་གི་རྩོལ་བ་རྔན་དགས་བྱིན་ཞེས་པ། ཕྱིར་འགྲོ་བ་རིང་ཙམ་རྩོལ་བ་བྱས་པ་ན་གཞན་གཉིས་ཐུང་ཙམ་འོང་བས་ཡིད་ཀྱིས་ཀྱང་དེ་ལྟར་བསམ། སྤྱིར་རྡོར་བཟླས་ལ་འབྱུང་འཇུག་གནས་གསུམ་པོ་མ་ནོར་པར་ཡིད་གཏོད་པ་གལ་ཆེ། ཐོགས་མེད་ཀྱི་ཉན་ས་ལས་ཀྱང་། རླུང་བརྒྱ་ལ་སོགས་པའི་གྲངས་བྱས་ནས་སྒོམ་པའི་ཚེ། གྲངས་ལན་གཅིག་འཇོལ་ནའང་། མགོ་ནས་བསྐྱར་ཏེ་བྱེད་དགོས་པར་བཤད། སེམས་མི་རྟོག་པར་སོང་བ་དང་། དུ་སོགས་ཀྱི་རྟགས་སྣང་ཤར་ནས་འབྱུང་འཇུག་གནས་གསུམ་ལ་ཡིད་གཏོད་པ་མ་བྱུང་ཡང་། འདི་སྒོམ་ཤོར་བ་མ་ཡིན།
དེའི་ངང་ལ་བཞག་པས་ཆོག་གསུངས། དབང་པོའི་སྒོ་གཞན་ནས་རླུང་གཏོང་བ་དང་། ལྡོག་པར་ནུས་ཞེས་པའི་སྐབས་སུ། འདིའི་ཡོན་ཏན་ངེད་ཀྱི་བླ་མ་སྲོན་པ་ལ་་་་་་ཆོས་དཔལ་བཟང་པོ་ཟེར་བའི་བླ་མ་དམ་པས་ཆོས་མང་པོ་ནོས་པ་དེའོ། ། ཡོད་དེ། ཁོང་པ་སྲོད་ཀྱི་དུས་སུ་མཆོད་པ་གཅིག་མཛད་ནས། མི་གཞན་གྱི་བཞིན། ལྗོག་ལྗོག་དང་མེད་པར་ལྷན་གྱིས་གཟིམས། ནམ་ཕྱེད་ཙམ་ཕྱེད་ཡོལ་ཙམ་ན་ཇ་གར་མོ་སུན་འགའ་ཞིག་གསོལ་ནས་རླུང་སྦྱོར་ལ་སོགས་པའི་ཐུགས་དམ་ལ་ཞུགས་པ་ཡིན། སྐབས་འགའ་སྲོད་ལ་བཏུང་བ་མང་པའམ།
གཞན་སྐུ་ཁམས་མི་བདེ་བའི་དབང་གིས་སྤྱན་སྐྱོ་མ་སོགས་པས་ཁེབ་པ་ན། ཞལ་དང་ཤངས་གཉིས་ཕྱག་གིས་བཀག་ནས་སྤྱན་ནས་རླུང་ཕྱིར་བུས་པས་སྤྱན་གཉིས་ནས་རླུང་སི་རི་རི་བྱུང་ནས་སྤྱན་འདག་ཐམས་ཅད་སང་དག་པར་བྱེད་ནུས་པ་ཡོད། སྤྱིར་བླ་མ་སྲོན་པ་དང་། བླ་མ་བྲག་ཁ་བ་་་་་་གྲགས་པ་སེང་གེ་ཟེར་བའི་བླ་མ་དམ་པས་ཆོས་མང་པོ་ནོས་པ་དེའོ། ། གཉིས་ཐུགས་དམ་བཟང་ལ། ཁོང་རྣམ་པ་གཉིས་མིན་པ་གཞན་སུ་མེད་པ་ཁོ་ན་འདྲ་བའི་ཕན་ཚུན་རྦད་ཆེན་པོ་མཛད་པ་གཉིས་བདོག བླ་མ་བྲག་ཁ་བའི་གསུང་གིས་རླུང་བསྒོམ་པ་བྱ་བ་མདུང་རྩེ་ལ་བྲོ་འཁྲབ། གྲི་ཁ་ལ་རྟ་བརྒྱུག་ཟེར་ནས་བྱ་བ་སླ་མོ་མིན་གསུངས་ནས་བཀའ་དམ་པོ་མཛད། སུ་ཡིན་ལ་རླུང་སྦྱོར་ཕོག་ནས་སྨྱོན་པ་མང་པོ་བཟོ་པ་འདུག་གསུངས་ནས་ཟུར་ཟ་ཡང་མཛད། སྲོན་པའི་གསུང་གིས།
ད་ལྟ་དལ་འབྱོར་གྱི་ལུས་ཐོབ། གསང་སྔགས་ཀྱི་ཆོས་ཟབ་མོ་དང་འཕྲད་དུས་རླུང་གི་མན་ངག་ཟབ་མོ་མི་བསྒོམ་ན། མགོ་ལ་བ་རུ་སྐྱེས། ཁ་ནས་འབུ་ཟེར་བའི་དུས་སུ་བསྒོམ་པ་ཨེ་ཡིན་གསུངས་ནས། གཞན་རྣམས་ལ་ཡང་རླུང་སྦྱོར་གྱི་མན་ངག་སྟོན། ཁོང་རང་ཡང་རླུང་སྦྱོར་གཙོ་བོར་མཛད་པ་གཅིག་བདོག་པ་ལགས་གསུངས། རྒྱུ་བ་གསལ་བའི་ཚེ། ལས་བཞི་སྒྲུབ་པའི་སྐབས་སུ། ས་རླུང་གསལ་བའི་ཚེ་འདི་དང་འདིའི་ཚེ་དང་བསོད་ནམས་འཕེལ་བར་གྱུར་ཅིག་སྙམ་པའི་འཕེན་པ་བཏང་ནས་དེ་ལ་རྡོར་བཟླས་བྱས་པས་རྒྱས་པའི་ལས་འགྲུབ། དེ་བཞིན་དུ་གཞན་གསུམ་ལའང་ཚོན་པར་བྱས་ནས་ཤེས་དགོས་གསུངས།
སྤྱིར་རྡོར་བཟླས་འདི་ཤིན་ཏུ་ཟབ། ཐོ་རངས་འདི་སྟོང་ཕྲག་རེ་བྱས་ན་འཕྲལ་གྱི་བར་ཆད་ཐམས་ཅད་སེལ་ནུས། འབུམ་ཕྲག་གཅིག་བྱས་ན་ཚེ་བསྲིང་བར་ནུས། འཆི་ལྟས་ཤར་བ་རྣམས་ལའང་འདིའི་མན་ངག་བསྟན་ནས་འབུམ་ཕྲག་རེ་ཙམ་བྱེད་དུ་བཅུག་པས་འདིས་ལྟས་མཐོང་བ་ཡོང་གི་འདུག གཡས་གཡོན་གྱི་རྡོར་བཟླས་མང་ཉུང་དུ་ཤོར་ན། དུས་ཚོད་ན་ཁོས་གེགས་བྱེད་པ་ཞིག་ཡོད་པས། གཡས་སུ་ཇི་ཙམ་བྱས་པའི་ཚོད་ཙམ་གཡོན་དུའང་བྱེད་པ་ལ་སོགས་གྲངས་མཉམ་པ་གཅིག་དགོས་པ་ཡིན་གསུངས། སྲོག་ནས་བཏང་པའི་སྐྱོན་གེགས་སེལ་གྱི་སྐབས་སུ། རོ་སྟོད་གཟེར་བ་ལ་ལུགས་གཉིས་ཡོད་དེ། ཡར་འཚངས་ནས་གཟེར་བ་དེ་བྱུང་ན་འདིའི་གཏོང་བ་དེ་བྱས་པས་ཐུར་འགྲོ།
ཡར་མི་འཚང་བ་རྒྱང་པ་ཙམ་གྱིས་གཟེར་བ་ཡིན་ན་འདི་བྱས་པས་ཕན་པ་ཞིག་ཡོད་གསུངས། རླུང་ལྟས་བརྟག་པ་ལ་ཡང་། གཡོན་པའི་རླུང་གི་དུས་དང་། ཁྱད་པར་ནང་འཇུག་གི་དུས་སུ་བཟང་བ་ལ་སོགས་པའི་བརྟག་པ་བྱེད་པ་ཡིན་གསུངས། ཨུ་རྒྱན་པ་རྒྱ་ཡུལ་ན་ཡོད་དུས་ཁོང་སྣ་གཡོན་ནས་རླུང་རྒྱུ་དུས་མི་ཞུས་གྲོགས་མ་བཅོལ་བ་ལ་སོགས་པ་ལ་ཡང་བཤད་པ་བྱེད། གཡས་ནས་རྒྱུ་བ་ན་གཞན་གྱིས་བཅོལ་ཡང་བྱེད་མི་ཉན་པར་ཡོད་པར་འདུག་གསུངས། ཁ་ནས་སྒྲ་བཅས་སུ་བཏང་བའི་སྐབས་སུ། གྲང་རླུང་འདི་རྣམས་ལ་ཚོད་ཟིན་པ་དགོས་པ་ཡོད། འདི་བྱས་པས་སྣ་སྒོ་གྲང་ལྷང་བྱུང་ན་འཕྲོ་འཇོག་དགོས། དེ་བཞིན་དུ་ཕོ་བར་འུར་སྒྲ་བྱུང་ནའང་འཇོག་དགོས།
ཐལ་ན་གྲང་བ་བསྐྱེད། འདི་འཆུན་ཅན་ཞིག་ཡོད་པས་ཚད་རིམས་ལྟ་བུ་བྱུང་ནའང་། ཇ་ཚྭ་རྡོར་མེད་པ་ཙམ་འཐུང་ལ་འདི་མང་དུ་བྱས་པས་ཞི་ཐུབ་པ་གཅིག་ཡོད་དོ། ། བླ་མ་སྲོན་པའང་དེ་བཞིན་མཛད། དགང་པའི་སྐབས་སུ། མཆིལ་མ་སྒྲ་མེད་དུ་མིད་པ་འདི་དང་པོ་དཀའ་མོ་ཞིག་ཡོད་དེ། རླུང་རྔུབ་པའི་དུས་ནས་མཆིལ་མ་ཞིག་ལྕེའི་རྩར་བཞག་ལ། མགོ་བསྐྱེད་པ་དང་རླུང་གནོན་པ་དང་མཆིལ་མ་མིད་པ་ལྷན་ཅིག་ཏུ་བྱེད་གསུངས་གོམས་ནས་དེ་བཞིན་འོང་གསུངས། དགང་པ་གཉིས་པའི་སྐྱོན་གེགས་སེལ་གྱི་སྐབས་སུ། གང་ན་སར་རླུང་འཕུལ་ལ།
དེའི་ཐད་ཀྱི་ལུས་དྲག་ཏུ་བསྒུལ་བསྐྱོད་བྱས་པས་ནད་དེ་ལ་ཕན་པ་ཡིན་གསུངས། དགང་པའི་བོགས་འདོན་གྱི་ནམ་མཁའ་ལྟར་དཔང་གཏོད་པའི་སྐབས་སུ། སྟོད་ཀྱི་ཆ་ཁ་ཡོད་ཀྱི་རྣམ་པ་ལྟ་བུ་སྒོམ་པ་ཞིག་དགོས་པ་ཡིན་གསུངས། བྱི་ལྷའི་སྤྱོད་པ་ནི། གལ་ཏེ་བསྒྱུར་བའི་ངང་ནས་བྱེད་པའི་ལུགས་ཀྱང་ཡོད་མོད། གཞན་འདུག་ས་ལ་རྐང་པ་གཉིས་བརྐྱངས། དེ་སྟེང་དུ་ལག་པ་གཉིས་བརྐྱངས་ནས་མདུན་དུ་འཕུལ་ཞིང་། རྒལ་ཚིགས་ཀྱི་ཤེད་ཡོད་ཚད་རྒྱབ་ཏུ་འཕུལ་བ་ཡིན་གསུངས། སྤྱིར་ཁ་སྦྱོར་གྱི་སྐབས་སུ། རྡོར་བཟླས་སོགས་སྔ་མ་སྔ་མ་ལ་ཉམས་རྟགས་སྐྱེས་པའི་རྗེས་ལ།
ཕྱི་མ་ཕྱི་མའི་བསྒོམ་པའི་ཡོན་ཏན་སྐྱེ་བ་ཡིན་ནོ། ། རིན་པོ་ཆེ་ཚོགས་བསྒོམ་པ་ལ་ཆོས་རྗེ་པས་རྡོར་བཟླས་ཕོག་ཏེ་དབུས་སུ་བྱོན། ལོ་གསུམ་སོང་ནས་རྗེས་དགང་པ་ལ་སོགས་ཕྱི་མ་རྣམས་བསྟན་པ་ཡིན། ཁོང་ལ་རྡོར་བཟླས་ཀྱི་ཉམས་རྟགས་རྣམས་བཤད་ཚོད་བཞིན་བྱུང་བ་ཡིན་པ་འདུག་གསུངས། བུམ་པ་ཅན་གྱི་རླུང་འཛིན་ལུགས་ལ། སྟེང་རླུང་སྔོན་ལ་མནན་ནས་འོག་རླུང་འཐེན་པ་དང་། འོག་རླུང་སྔོན་ལ་འཐེན་ནས་སྟེང་རླུང་གནོན་པ་སོགས་ལུགས་མང་པོ་ཡོད་ཀྱང་། འདི་པའི་ལུགས་ཀྱི་དང་པོ་འོག་སྒོ་ཅུང་ཟད་བསྡམས་ལ་ཕྱེད་འཐེན་གཅིག་བྱེད། དེ་ནས་སྟེང་རླུང་ཁྲིད་ཡིག་ནས་འབྱུང་བ་ལྟར་མནན་ལ། འོག་རླུང་དྲག་ཏུ་འཐེན་པའི་ཚུལ་གྱིས་ཁ་སྦྱར་ཏེ།
འོག་རླུང་གཉིས་ཀྱི་བར་སྟེང་རླུང་མནན་པ་བཅུག་ནས་འཛིན་པ་རླུང་སྐམ་ཁ་མ་བྱ་བ་ཡིན། ཁ་སྦྱར་གྱི་ཚད་བདེ་མཆོག་རྒྱུད་དང་། རྡོ་རྗེ་སྙིང་འགྲེལ་ན། པུས་མོ་ལ་ཐལ་མོ་ལན་གསུམ་བསྐོར། སེ་གོལ་ལན་གསུམ་བྱས་པ་ལ་ཚད་དུ་བྱེད། དེའི་སོ་དྲུག་ལ་སོགས་བྱེད་པ་ཞིག་ཡོད། འདི་པའི་ལུགས་འདི་ངག་བགྲོས་བརྒྱུད་པ་ཅུང་མ་དག་པ་ཞིག་ཡིན་ནམ། གང་ཡིན་ངོ་མི་ཤེས་པ་ཞིག་འདུག གསུང་བགྲོས་ཀྱི་རིགས་འདི་ཡང་མ་དག་པ་མུ་མཐུད་པར་འགྲོ་བ་ཞིག་འདུག་གསུངས། རླུང་སྦྱོར་འདི་པ་ཐམས་ཅད་ཀྱི་རྗེས་ལ་ལྟ་བ་སྐྱོང་བ་འདི་གལ་ཆེ་ཤོས་ཡིན།
གསལ་བ་རང་སོ་བཟུང་བྱ་བ། སེམས་ཀྱི་མཚན་ཉིད་གསལ་སིང་བའི་ངང་ལ་རྟོག་མེད་དུ་འཇོག་པ་ཡིན། ལྷུག་པ་རང་སོ་བཟུང་བྱ་བ། གསལ་བཞིན་དུ་སྟོང་། སྟོང་བཞིན་གསལ་བ་ཟུང་འཇུག་བརྗོད་བྲལ་གྱི་ངང་ལ་རྟོག་མེད་དུ་འཇོག་པ་ཡིན། འདི་འདྲ་ཞིག་གི་ཉམས་མྱོང་ནང་ནས་ཤར་ཙ་ན་ལྟ་བ་ལ་ཉམས་སུ་མྱོང་བ་བྱ་བ་དེ་ཡོང་བ་ཡིན། རླུང་སྦྱོར་གྱི་ངང་ལ་སེམས་ཟིན་པ་ཙམ་འདི་པའི་བསྒོམ་བྱའི་མཐིལ་སོ་དང་། ལྟ་བ་ཉམས་སུ་མྱོང་པར་བྱས་ན་མི་ཡོང་བར་བདོག ཡང་རྟོག་པ་འཕྲོ་ན་སྔར་བཞིན་རླུང་སྦྱོར་བསྒོམ། ཡང་ལྟ་བ་སྐྱོང་བར་བྱེད་པ་ཡིན།
འདི་གལ་ཆེ་ཤོས་ཡིན་པས་སྐབས་ཐམས་ཅད་དུ་ཤེས་དགོས་གསུངས། མར་མེ་གསོ་བའི་སྐབས་སུ། སྲོག་རྩོལ་གྱི་རླུང་གང་རུང་གི་ལམ་བཙལ་བ་ནི་ཁ་སྦྱར་མ་གཏོགས་པ་གཞན་རྣམས་གང་རུང་གཅིག་སྔོན་ལ་གཏོང་བ་ཡིན། སྲུབ་ཤིང་འཁོར་ལོའི་སྐབས་སུ། གཞན་ཁྲིད་ཡིག་སྦས་དོན་གསལ་བ་བཞིན་ཡིན་ལ། ཕྲ་ཕྲ་ཧར་ཧར་ཞེས་པའི་སྐབས་སུ་མེ་སྟག་འཕྲོ་འཕྲོ་འཕྲོས་པས་ལུས་གང་བར་བསྒོམ། སྙིང་ཁའི་ཉི་ཟླ་ཁ་སྦྱོར་གྱི་སྐབས་སུ། འདིའི་རིག་པ་གསལ་བའི་ཉམས་ཁྱད་པར་ཅན་འཆར་ཏེ། དྲུང་དོན་ཡོད་པའི་གསུང་གིས། དཔེ་ཆ་ལྟ་བ་ལ་སོགས་པ་རིག་པ་མི་གསལ་བའི་དུས་སྙིང་ཁའི་ཉི་ཟླ་ཁ་སྦྱོར་བསྒོམས་པས་རིག་པ་གསལ་སིང་ཡོང་བར་འདུག་གསུངས།
རླུང་སྦྱོར་འདི་དང་དཔའ་བོ་འབའ་ཞིག་པ་གཉིས་སྟེང་རླུང་དག་པ་ལ་གནད་དུ་བསྣུན་པ་ཡིན། འོག་མ་གསང་གནས་བདེ་བའི་ཐིག་ལེ་འོག་རླུང་ལ་གནད་དུ་བསྣུན་པ་ཡིན། འདི་གསུམ་གསལ་བ་མི་རྟོག་པ་བདེ་བ་གསུམ་རིམ་པ་བཞིན་སྒྲུབ་བྱེད་ཡིན་གསུངས། མཛོད་སྤུའི་སྐྲ་དཀར་ས་བོན་གྱི་སྐབས་སུ། ལྕེ་རྩ་འགུལ་ཞེས་པ་ལྕེ་གྱེན་ལ་ལྡོག་སྟེ་རྐན་ལ་སྦྱར་ནས་འཇིབ་པའི་ཚུལ་དུ་བྱེད་པའམ། སོ་གཉིས་གཤིབས་ནས་སོ་གསེབ་ཀྱི་མཆིལ་མ་གཞིབས་ནས་མེད་པའི་ཚུལ་དུ་བྱ། དམིགས་པའི་བསྒོམ་ལུགས་མི་གཅིག་པ་མང་པོ་ཡོད། མཁན་ཆེན་པའི་གསུང་གིས། མར་པ་ལྷོ་བྲག་པས་མི་ལ་རས་པ་ལ། རྒྱུད་ཀྱཻ་རྡོ་རྗེ་ལ་བརྟེན་ནས་གཏུམ་མོའི་དམིགས་པ་བསྟན།
གསང་འདུས་ལ་བརྟེན་ནས་སྒྱུ་ལུས་རྨི་ལམ་འོད་གསལ་བར་དོ་རྣམས་བསྟན། གདན་བཞི་ལ་བརྟེན་ནས་འཕོ་བ་བསྟན། ཁོང་གིས་དེ་རྣམས་ཉམས་སུ་བླངས་པས་ཡོན་ཏན་ཕུན་སུམ་ཚོགས་པ་འཁྲུངས། ཁོང་གི་སློབ་བརྒྱུད་རྣམས་ལ་ཆོས་དྲུག་ཏུ་བྱེད་པ་དང་། ཆོས་གཉིས་སུ་བྱེད་པ་དང་། ཆོས་བཅུར་བྱེད་པ་ལ་སོགས་མང་པོ་བྱུང་། དོན་གནད་གཅིག་གསུངས་ཏེ་ཤིན་ཏུ་མད་པར་འདུག་གསུངས། གཏུམ་མོའི་སྐབས་འདིར་ལུས་གནད་དམ་པ་འདི་ཤིན་ཏུ་གལ་ཆེ། ཕྱི་ལུས་ཀྱི་ཐབས་འགལ་དྲུག་པོ་དེ་བྱས་དུས་ནང་དང་། གསང་བའི་ཐབས་འགལ་རང་ཤུགས་ཀྱིས་འོང་།
དེ་ཡང་པུས་མོ་གཉིས་ཆུའི་དཀྱིལ་འཁོར་ཡིན་པ་དེ་གྲུ་མོ་གཉིས་མེའི་དཀྱིལ་འཁོར་གྱིས་མནན། དཔུང་པ་གཉིས་ཆུ། ལག་མཐིལ་གཉིས་མེའི་དཀྱིལ་འཁོར་གྱི་རང་བཞིན་གྱིས་མནན། རང་གི་ལུས་ཁོང་སྟོང་གི་ནང་རྒྱུ་མ་ཕུས་བཏབ་པ་ལྟ་བུ། དམིགས་པ་འདི་སྟོང་རའི་དམིགས་པ་ཡིན་པས་ཞག་གསུམ་ཙམ་བསྒོམ་ན་བཟང་ངོ་། ། མེ་དམར་སྐྱ་ལ་སོགས་དམིགས་པ་ལྷག་མ་རྣམས་གཅིག་གི་སྟེང་དུ་གཅིག་བསྣན་པའི་ཚུལ་གྱིས་གསལ་བཏབ་ནས་བསྒོམ་པ་ཡིན། གྲངས་ཅན་དང་གྲངས་མེད་སྤེལ་དུས་གྲངས་ཅན་གྱི་རླུང་སྦྱོར་གཅིག་སོང་། གཡས་སུ་རྡེའུ་གཅིག་བཞག གྲངས་མེད་ཀྱི་རླུང་སྦྱོར་གཅིག་སོང་། གཡོན་དུ་རྡེའུ་གཅིག་བཞག
དེ་ལྟར་སྤེལ་བ་ཉི་ཤུ་རྩ་བཞིས་ཐུན་གྱི་ཚད་འཛིན། འཁོར་ལོའི་དམིགས་པའི་སྐབས་སུ། འཁོར་ལོའི་རྩིབས་བརྒྱད་པ་བསྒོམ་ན་ལེགས། མེ་འབར་བའི་དམིགས་པའི་སྐབས་སུ། ཤུག་པའི་ལོ་མ་ལ་མེ་འབར་བའི་ཚུལ་དུ་མེ་ལྕེ་ཐུར་དུ་ཕྲ་ཕྲ་བ་སྒོམ་གསུངས། འདི་ཐམས་ཅད་ཀྱི་རྗེས་ལ་ལྟ་བ་སྐྱོང་བ་གལ་ཆེ་བས་ཐུན་ཞབས་ཐམས་ཅད་དུ་སེམས་ཀློད་པ་སྟེ་གང་ཡང་ཆེད་དུ་མི་བསྒོམ་པར་རང་ལུགས་སུ་འཇོག རྩོལ་བ་ཀློད་པ་བྱ་བ་རླུང་འཛིན་པའི་རྩོལ་བ་བཏང་ལ་རྩོལ་མེད་དུ་བཞག་པས། ཟུང་འཇུག་གི་ཏིང་ངེ་འཛིན་སྐྱེས་པ་དེ་སྐྱོང་བ་ཡིན། གཏུམ་མོས་ལམ་སྦྱངས་པས་ལྟ་བ་རང་བྱུང་གི་ཡེ་ཤེས་གསལ་སྟོང་གི་ཏིང་ངེ་འཛིན་སྐྱེ་བས་དེ་ལ་ཉམས་ལེན་གཙོ་བོར་བྱེད་པ་ཡིན། དེས་མ་ཟིན་པའི་དྲོད་ཙམ་བྱུང་བ་ལ་རྒྱུ་མཚན་ཆེར་མེད།
གཏུམ་མོའི་དྲོད་སྐྱེས་ནས་བྱུང་བ་ན་དེ་དང་ལྟ་བ་གཉིས་བསྲེས་ནས་ཉམས་སུ་བླངས་པས་དྲོད་ཀྱི་ལྟ་བ་འཕེལ་བའི་རྒྱུ་བྱེད། ལྟ་བས་དྲོད་མི་ཉམས་པའི་རྐྱེན་བྱེད་པས་བདེ་དྲོད་ཀྱི་ཏིང་ངེ་འཛིན་ཕུན་སུམ་ཚོགས་པར་འགྱུར་བ་ཡིན། དང་པོ་རས་ཐུབ་པའི་དྲོད་ཡོད་ཀྱང་། ཕྱིས་སུ་སོང་ནས་གོས་གང་དྲོ་དྲོ་ལ་ཇོ་བོ་འཇུ་དགོས་པ་དེ་ལྟ་བ་དང་བསྲེ་མ་ཐུབ་པའི་སྐྱོན་ཡིན། ལྟེ་བར་གཏུམ་མོའི་མེ་འབར་བ་བྱ་བའི་གཏུམ་མོ་མེ་མཚན་ཉིད་པ་དེ་བསྒོམས་པའི་སྟོབས་ཀྱིས། ཐུར་སེལ་རླུང་དབུ་མའི་ནང་ནས་ཡར་ཞུགས་ཏེ་ལྟེ་བ་མན་ཆད་དུ་སླེབས། དྲོད་ཀྱི་རང་བཞིན་དུ་འབར་བ་དེ་ཡིན་གསུངས། གཏུམ་མོ་སྒོམ་པའི་སྐབས་སུ། དྲོད་ཅུང་ཟད་ཆེར་སོང་བ་དང་གོས་ཀྱི་ཆ་རིམ་གྱིས་འགྲིབ་པ་གལ་ཆེ། དེ་མ་བྱས་ན་རྔུལ་འབྱུང་བས་ད་གཟོད་རས་ཐུབ་པ་མི་འབྱུང་གསུངས།
ཤེས་རབ་ཡེ་ཤེས་ཀྱི་ལམ་སྒོམ་པའི་ལམ་རྒྱས་པའི་སྐབས་སུ། འདིའི་སྐབས་སུ་ཐིག་ལེ་མ་ཉམས་པའི་ངང་ནས་བདེ་བ་གང་སྐྱེས་ཀྱི་རང་བཞིན་སྟོང་པར་ངོ་ཤེས་པ་བྱས་ནས་རྟོག་མེད་དུ་སྐྱོང་བ་གལ་ཆེ་ཤོས་ཡིན་གསུངས། ཞགས་པ་འཕངས་པ་ལ། ལག་པ་གཡོན་དང་རྐང་པ་གཡས་དུས་གཅིག་ཏུ། ལག་པ་གཡས་དང་། རྐང་པ་གཡོན་དུས་གཅིག་ཏུ་འཕང་བར་བྱེད། བུ་ཆུང་གི་སྤྱོད་པ་ལ་རྡོ་རྗེས་སྐྱིལ་ཀྲུང་བཅས་ལ་མགོ་བོ་མདུན་དུ་ས་ལ་ཐུག་པ། ཡང་རྒྱབ་ཏུ་ས་ལ་ཐུག་པ། དེ་དུས་མགོ་བོ་དཀྲུགས་པ་ལ་སོགས་གསུངས། ལམ་བསྡུས་པའི་སྐབས་སུ་འདི་མན་ཆད་ཀྱི་ཕྱག་ལེན་ལ་རིགས་མི་གཅིག་པ་སྣ་ཚོགས་གཅིག་འདུག
འོ་སྐོལ་གྱིས་ཀྱང་ལ་ལ་ལ་ཞུས། ལ་ལ་ལ་དྲིས་པ་ཡིན་ཏེ། གྲུབ་ཐོབ་ཡོན་ཏན་དཔལ་གྱི་ཕྱག་ལེན། བླ་མ་ཆེན་པོའི་སློབ་མ་ཡང་ཡིན། བླ་མ་སྲོན་པའི་སློབ་མ་ཡང་ཡིན་པ་ཅུང་ཆོས་སྡིངས་པའི་སྒོམ་ཆེན་ཞིག་ལ་དྲིས་པའི་ལུགས་འདི་འཆུན་ཆེ་བ་འདུག སྤྱིར་ཧཱུྃ་ལ་སོགས་པའི་འདྲེན་འདི་རྣམས་ལ་ཧཱུྃ་ལ་སོགས་པའི་སྒྲ་མི་གསལ་ཙམ་བྱེད་པ་དང་། དང་པོ་ཤུགས་ཆུང་ཙམ་བྱས་ལ། དེ་ནས་ཤུགས་ཇེ་ཆེར་གཏོང་བ་གལ་ཆེ་བ་ཞིག་བདོག ཡར་དྲངས་པ་ནས་གསུས་ཁོག་གྱེན་ལ་སླེབ་པ་ཡོང་བ་ཞིག་དགོས། སྨད་ཕྱི་ལ་འབུ་རུ་རུ་བྱུང་བ་གནད་དུ་མ་སོང་བ་ཡིན།
ཧཱུྃ་གི་འདྲེན་གསུམ་བཏུད་དབུས་སུ་ཁོར་གཅིག དེ་ནས་གཡས་སུ་ཁོར་གཅིག ཡང་དབུས་སུ་ཁོར་གཅིག གཡོན་དུ་ཁོར་གཅིག ཡང་དབུས་སུ་ཁོར་གཅིག་སྟེ་དེ་ལྟར་ན་ཁོར་ལྔ་སྟེ་རེ་རེ་ལ་ཁོར་གསུམ་གསུམ་སྟེ་བཅོ་ལྔ། དེ་བཞིན་དུ་ཕྱིར་འབུད་པ་དང་པོ་དྲག་པོ་རིང་པོ་རིང་པོ་གཅིག འབྲིང་པ་གཅིག འབུད་པ་ཐུང་བ་གཅིག གསུམ་གྱི་རྗེས་ལ་ཕྱིར་ཐུབ་ཚད་འཛིན་པ་སྔ་མ་ལྟར་སྦྱར་བས་ཁོར་ལྔ་སྟེ་བཅོ་ལྔ། རྔུབ་པ་རིང་བ་དང་།
འབྲིང་པོ་གཅིག ཐུང་བ་གཅིག་གསུམ་གྱི་རྗེས་ལ་ནང་དུ་ཐུབ་ཚད་འཛིན་པའི་ཁོར་གཅིག དེ་ལྟ་བུས་སྔར་ལྟར་བྱས་ལ་ཁོར་ལྔ་ལ་སོ་སོར་ཕྱེ་བས་བཅོ་ལྔ་སྟེ་བཞི་བཅུ་ཞེ་ལྔ་འབྱུང་། འདི་ཐིག་ལེ་ཉམས་པ་བསྲུང་བའི་མཆོག་ཡིན། འཆུན་ཆེ་བ་ཞིག་བདོག་གསུངས། གུང་མཛུབ་གཞིབ་པའི་ཚུལ་མཆུ་གཉིས་ཀྱི་བར་སོ་ལ་རེག་ཙམ་བྱས་ལ། མགོ་འདར་བ་ཙམ་དུ་གཞིབ། ཧས་ཧལ་གཉིས་པོ་འདི་རླུང་ཕྱིར་འཕུལ་ནས་ཐུབ་ཚད་འཛིན་པའི་ལུགས་ཡིན། གླང་ཆེན་ཧིང་དང་སྟག་མོ་ངུར་བ་ལ་སོགས་ཀྱི་ཕྱག་ལེན་བླ་མ་དམ་པ་རང་ཉིད་ཀྱིས་མཛད་པའི་ཁྲིད་ཡིག་སྦས་དོན་གསལ་བ་ཞེས་བྱ་བ། འདིར་བཀོད་པ་འདི་གྲུབ་ཐོབ་ཡོན་དཔལ་ནས་བརྒྱུད་པའི་ཕྱག་ལེན་ཡིན་ཞིང་འཆུན་ཆེ་བར་འདུག
ལུས་གནད་ཙོག་པུ་རྐང་པ་བྲང་ང་ས་ལ་བཙུགས་པ་སོགས་ཀྱི་ལུས་གནད་འདི་བླ་མ་སྲོན་པའི་ལུགས་ཡིན་ཞིང་འཆུན་ཆེ་བར་འདུག་པས་བྱས་པ་ཡིན། སེང་གེ་རྣམ་རོལ་གྱི་ཕྱག་རྒྱ་བྱེད་པའི་ཚེ་ཡང་། སྣ་བུག་མཐེབ་མཛུབ་ཀྱི་བར་དུ་བཅར་ལ་རླུང་དྲག་ཏུ་རྔུབ་ཅིང་མགོ་དཀྲུག་པ་འདི་གལ་ཆེ་བར་ཡོད། སྤྱིར་ཡང་ཐིག་ལེ་ཟིན་པ་ཙམ་གྱིས་མི་ཕན། ལུས་ལ་ཁྲེམས་པ་གལ་ཆེ། ཟིན་ཡང་ལུས་ལ་འདྲེན་མ་ཤེས་ན་ནད་དུ་འགྱུར་བའི་སྐབས་ཡོད། ཐིག་ལེ་འཕེལ་བས་མི་ཕན། བཞུ་བ་གལ་ཆེ་འཕེལ་ཡང་བཞུ་བ་མ་བྱུང་ན་ཐིག་ལེ་མ་བཞུ་བའི་གེགས་བྱ་བ་ཟས་མང་དུ་ཟས་ཀྱང་ལུས་ཟུངས་ལ་མི་ཕན། སེམས་མི་བདེ། ལུས་སྔོ་སྐམ་ལ་འགྲོ་བ་སོགས་འབྱུང་།
དེ་ལྟ་བུ་བྱུང་ན་བྱང་སེམས་བཞུ་བའི་མན་ངག་རྣམས་དགོས་ཤིང་། གཞན་ཡང་སྣབ་ལུད་ལ་སོགས་ཕྱིར་མི་འདོར་བ་དེ་དག་ལུས་ལ་བྱུགས་པ་དང་། སྦྲང་སོགས་དང་སྦྱར་ཏེ་ནང་དུ་ཟ་བ་ལ་སོགས་བྱས་པས་ཀྱང་ཕན་གསུངས། ལུས་ཀྱི་རྦ་རླབས་ཀྱི་སྐབས་སུ། ཚངས་ར་གཡས་སུ་འདེགས་དུས་པུས་མོ་གཡས་པ་མར་འཐེན་ལག་པ་གཡོན་པའི་པུས་མོ་གཡོན་གནོན། དེ་བཞིན་དུ་གཡོན་ལའང་ཤེས་པར་བྱེད། ངག་གི་རྦ་རླབས་ཀྱི་སྐབས་སུ། ཨའི་གོང་གྲེ་བ་ནས་འདོན་པའི་ཚུལ་དུ་བྱེད་དགོས་ཏེ། དེ་ལ་དང་པོ་འཛེར་བ་དང་། འཆད་པ་བྱུང་ཡང་གོམས་ནས་གླིང་བུའི་སྐད་ལྟ་བུ་འབྱུང་བ་ཡིན།
ངག་འདྲེན་དྲག་པོའི་སྐབས་སུ་དེ་དང་འདྲ། གཞན་ཐམས་ཅད་ཁྲིད་ཡིག་ན་ཡོད་པ་བཞིན་ཡིན། ལམ་འབྲས་པ་སྔ་མ་དག་གི་ངག་འདྲེན་ཞིབ་སྒྲ་མེད་པ་དང་། དྲག་པོ་སྒྲ་དང་བཅས་པ་ཡིན་ཞེས་བཞེད། འདིར་་་་་་བླ་མ་དམ་པ་རང་གི་ཁྲིད་ཡིག་སྦས་དོན་གསལ་བ། བཀོད་པ་གྲུབ་ཐོབ་ཡོན་ཏན་དཔལ་བའི་ལུགས་ཡིན། ལག་ལེན་བཟང་བ་གཅིག་འདུག གདངས་དེ་ལྟར་བྱས་པས་རླུང་འདར། དེས་ལུས་འདར། དེས་རྩ་འདར།
དེས་ཐིག་ལེ་འདར་ཞིང་འཕེལ་བས་གྱེན་ལ་འགྲོ་བའི་དགོས་པ་ཡོད། འདི་བྱང་སེམས་ཉམས་པ་ལྟ་བུའི་གེགས་བྱུང་བའི་ཚེ་བྱེད་ཅིང་། དེ་ཡང་ཚོད་ཟིན་པར་བྱེད་དགོས། སྟོད་འཚངས་ཡོད་པའི་རིགས་ཀྱིས་འདི་བྱེད་མི་ཉན་གསུངས། རིན་པོ་ཆེ་ཚོགས་པ་ནས་བརྒྱུད་པའི་ལུགས་འདི་ལ་ངག་འདྲེན་འདི་རྣམས་གང་རུང་རུང་དུ་བྱས་པས་གསང་སྒྲོགས་སུ་འགྲོ་བར་འདུག་ཟེར་ནས་གཞན་པས་ཕྱིས་ཕྱག་ལེན་ཅུང་ངན་པ་བྱུང་། སེམས་ཀྱི་རྦ་རླབས་ཀྱི་དམིགས་པ་འདི་རྣམས་ད་ལྟ་མངོན་དུ་མ་གྱུར་པའི་ཚེ་རྟོག་པས་བསྒོམ་པའི་རྣམ་བཞག་དབང་བཞི་པའི་ལམ་གྱི་ལུགས་ཀྱི་ནུས་པ་ཆུང་བ་འདྲ་ཞིག་འདུག་སྟེ། མངོན་དུ་གྱུར་པའི་ཚེ་ཇི་ལྟ་བ་བཞིན་བྱེད་ནུས་པ་དེའི་རྟེན་འབྲེལ་སྒྲིག་པའི་དགོས་པ་ཡོད་གསུངས། ཞེས་གཞུང་ཇི་ལྟ་བ་བཞིན་དཀྲི་བའི་ཁྲིད་ཡིག་གི་སྐབས་སུ་ཉེ་བར་མཁོ་བའི་གནད་ཀྱི་གསུང་བགྲོས། ཆོས་རྗེ་ཐམས་ཅད་མཁྱེན་པ་དཔལ་ལྡན་བླ་མ་དམ་པ་བསོད་ནམས་རྒྱལ་མཚན་པའི་ཞལ་ནས་ཇི་ལྟར་བྱུང་བ་བཞིན། ཆོས་རྗེ་་་་་་རྒྱལ་ལྷ་ཁང་།
བློ་གྲོས་སེངྒེས་ཟིན་བྲིས་སུ་མཛད་པ་རྣམས་ཞིབ་ཏུ་བཤད་པ་སྦས་པ་མིག་འབྱེད་ཅེས་བྱ་བ་འདི་ནི། ཁམས་གསུམ་ཆོས་ཀྱི་རྒྱལ་པོ་འཇམ་པའི་དབྱངས་དབང་པོའི་མཚན་ཅན་དང་། འགྲོ་བའི་མགོན་པོ་བསོད་ནམས་རྒྱལ་མཚན་དེ་ཉིད་ཀྱི་རྣམ་པར་སྤྲུལ་པ་དཔལ་ས་སྐྱ་པ་ཆེན་པོ་སྔགས་འཆང་གྲགས་པ་བློ་གྲོས་རྒྱལ་མཚན་དཔལ་བཟང་པོ་དང་། ཁྱབ་བདག་འཁོར་ལོའི་མགོན་པོ་དུས་གསུམ་སྒྲིབ་མེད་དུ་གཟིགས་པའི་རྒྱལ་བ་མུས་པ་ཆེན་པོ་རྡོ་རྗེ་འཆང་སངས་རྒྱས་རྒྱལ་མཚན་ཏེ་འབྲེལ་ཚད་དོན་ལྡན་གྱི་བླ་མ་དུ་མས་རྗེས་སུ་བཟུང་ཞིང་། སྟོབས་ཀྱི་མགོན་པོ་བི་རུ་པའི་མན་ངག་གསུང་ངག་རིན་པོ་ཆེའི་ཆོས་སྐོར་ལ་ལས་འཕྲོ་ཅུང་ཟད་སད་པའི་རྣལ་འབྱོར་པ་ངག་དབང་ཀུན་དགའ་བསོད་ནམས་གྲགས་པ་རྒྱལ་མཚན་དཔལ་བཟང་པོ་ཞེས་བྱ་བ་ས་སྐྱ་པའི་རྗེས་འཇུག་རིག་འཛིན་སྐལ་བ་བཟང་པོ་ཅན་དེ་ཉིད་ཀྱིས་བོད་ཀྱི་རྡོ་རྗེ་གདན་གྱི་གཙུག་ལག་ཁང་དུ་སྦྱར་བ་འདིས་མན་ངག་ཟབ་མོ་ཉམས་ལེན་མཛད་པའི་རྣལ་འབྱོར་པ་རྣམས་ལ་ཕན་པ་རྒྱ་ཆེན་པོ་འབྱུང་བར་གྱུར་ཅིག སརྦ་མངྒ་ལཾ།། །། ༈ མཁན་ཆེན་ཨ་པད་རིན་པོ་ཆེའི་དགོངས་བཞེད་ལྟར་གུ་རུས་ཞབས་ཞུ་བགྱིས་པའོ།། PAGE * MERGEFORMAT 12 ཨ་མྱེས་ཞབས། བླ་མ་དམ་པས་ལམ་འབྲས་གསུང་དུས་རྒྱལ་བློ་གྲོས་སེངྒེས་ཟིན་བྲིས་མཛད་པ་རྣམས་ཞིབ་ཏུ་བཤད་པ། PAGE * MERGEFORMAT 13
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
