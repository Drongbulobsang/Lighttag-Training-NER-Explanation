གསུང་འབུམ། ངག་དབང་ཀུན་དགའ་བསོད་ནམས།
པོད ༢༡༦
དགང་བླུག་བུམ་པ་རྣམས་ཀྱི་རྣམ་པར་བཤད་པ་གསང་སྔགས་འཛིན་པ་རྣམས་ལ་ཉེ་བར་མཁོ་བའི་ལེགས་བཤད།
༄༅། །རྡོ་རྗེ་དྲིལ་བུ་བགྲང་ཕྲེང་དགང་བླུག་བུམ་པ་རྣམས་ཀྱི་རྣམ་པར་བཤད་པ་གསང་སྔགས་འཛིན་པ་རྣམས་ལ་ཉེ་བར་མཁོ་བའི་ལེགས་བཤད་འཕྲིན་ལས་ཀུན་ཁྱབ་ཅེས་བྱ་བ་བཞུགས་སོ།། ན་མོ་གུ་རུ་བུདྡྷ་དྷྭ་ཛ་ཡེ། གངས་ཅན་བསྟན་པའི་མངའ་བདག་ས་སྐྱ་པ། ། བརྩེ་བ་ཆེན་པོ་ཀུན་དགའ་སྙིང་པོ་དང་། ། དེ་སྲས་འགྲན་གྱི་དོ་མེད་རྗེ་བཙུན་མཆེད། ། ཆོས་རྗེ་ཆོས་ཀྱི་རྒྱལ་པོར་བཅས་ལ་འདུད། ། སྙིགས་དུས་བསྟན་པའི་མེ་རོ་གསོ་བ་ལ། ། བསམ་བཞིན་སྐྱེ་བ་བཞེས་པའི་སྔགས་འཆང་རྗེ། ། ངག་གི་དབང་པོ་ཀུན་དགའ་རིན་ཆེན་ཞབས། ། དེ་སྲས་རིགས་ལྡན་འཇམ་དབྱངས་སྐུ་མཆེད་དང་། །
རྒྱལ་བ་མུས་པ་ཆེན་པོར་གུས་བཏུད་ནས། ། རྡོ་རྗེ་དྲིལ་བུ་བགྲང་ཕྲེང་དགང་བླུག་དང་། ། བུམ་པའི་རྣམ་བཤད་གསང་སྔགས་འཛིན་རྣམས་ལ། ། ཉེར་མཁོ་འཕྲིན་ལས་ཀུན་ཁྱབ་བཤད་ཀྱི་ཉོན། ། ཞེས་མཆོད་པར་བརྗོད་ཅིང་བཤད་པར་དམ་བཅས་ནས་འདིར་རྡོ་རྗེ་དྲིལ་བུ། བགྲང་ཕྲེང་། དགང་བླུག བུམ་པ་རྣམས་ཀྱི་རྣམ་པར་བཤད་པ་གསང་སྔགས་འཛིན་པ་རྣམས་ལ་ཉེ་བར་མཁོ་བའི་ལེགས་བཤད་འཕྲིན་ལས་ཀུན་ཁྱབ་ཅེས་བྱ་བ་འདི་འཆད་པ་ལ་བཞི་སྟེ། རྡོར་དྲིལ་གྱི་རྣམ་གཞག་བཤད་པ། བགྲང་ཕྲེང་གི་རྣམ་གཞག་བཤད་པ།
དགང་བླུག་གི་རྣམ་བཞག་བཤད་པ། བུམ་པའི་རྣམ་བཞག་བཤད་པའོ། ། དེ་ལ་དང་པོ་ནི། སྤྱིར་རྡོ་རྗེ་དྲིལ་བུ་ལ། ཕྱི་བརྡའི་རྡོ་རྗེ་དྲིལ་བུ། ནང་སྔགས་ཀྱི་རྡོ་རྗེ་དྲིལ་བུ། གསང་བ་དོན་གྱི་རྡོ་རྗེ་དྲིལ་བུ་ཞེས་གསུམ་ཙམ་དུ་གུར་ནས་བཤད་དོ། ། དེ་ལ་འདིར་དང་པོ་བཤད་པར་བྱ་བ་ལ་གསུམ། རྒྱུད་གང་ནས་བསྟན་པ། གང་ཟག་གང་གི་བཅའ་བ།
ཚུལ་ཇི་ལྟར་བཅང་བའོ། ། དང་པོ་ནི་རྡོ་རྗེ་མཁའ་འགྲོའི་ལེའུ་སོ་གཅིག་པ་དང་། རྡོ་རྗེ་གདན་བཞིའི་སྦྱོར་བའི་གདན་གྱི་རིམ་པར་ཕྱེ་བ་དང་པོ་དང་། དཔལ་ཁ་སྦྱོར་་་་་་སཾ་བུ་ཊ། གྱི་བརྟག་པ་བརྒྱད་པའི་རབ་བྱེད་དང་པོ་རྣམས་ལས་གསལ་པོར་བསྟན་ཏེ། དེ་དག་གི་རྒྱུ་དང་དབྱེ་བ་སོ་སོའི་སོགས་ལུང་ཁུང་རྣམས་དང་སྦྱར་ཏེ། ཞིབ་ཏུ་བཤད་པ་ནི་ཁོ་བོས་སྔར་བྱིས་པའི་རྡོར་དྲིལ་གྱི་རྣམ་བཤད་སྔགས་འཆང་རྣམས་ལ་གཅེས་པའི་ནོར་རྫས་ཞེས་བྱ་བ་ལས་རྟོགས་པར་བྱའོ། ། གཞན་ཡང་མཁའ་འགྲོ་རྒྱ་མཚོ་སོགས་རྒྱུད་གཞན་འགའ་ཞིག་ལས་ཀྱང་ཅུང་ཟད་བསྟན་མོད། གོང་གི་རྒྱུད་གསུམ་པོ་དེ་ལས་གསལ་བ་ནི་མི་བཞུགས་སོ། ། གཉིས་པ་གང་ཟག་ནི།
འདིར་རྣལ་འབྱོར་བླ་མེད་ཀྱི་རྡོ་རྗེ་སློབ་དཔོན་གྱི་དབང་བསྐུར་བ་ཐོབ། ཅིང་དམ་ཚིག་ལ་གནས་པ་དག་གིས་བཅངས་སོ། ། དེ་ལ་གཞན་དུ་རྡོ་རྗེ་སློབ་མའི་དབང་ཙམ་ཐོབ་པ་ལ་ཡང་རྡོར་དྲིལ་དབང་རྫས་སུ་སྟེར་བ་ཡོད་ཀྱང་། འཆང་བ་མི་དབང་སྟེ་རྒྱུ་མཚན་ཤེས་པར་བྱའོ། ། གསུམ་པ་བཅངས་ཚུལ་ནི། རྡོ་རྗེ་དྲིལ་བུའི་དེ་ཁོ་ན་ཉིད་ཤེས་པར་བྱས་ནས་འཆང་བ་ཡིན་ཏེ། དེ་ལ་གཉིས། ཕྱི་ནང་གཉིས་ཀའི་རྡོར་དྲིལ་བཅངས་ཚུལ་སྤྱིར་བསྟན་པ་དང་། ནང་གི་དམ་ཚིག་གི་རྡོ་རྗེ་དྲིལ་བུའི་བཅངས་ཚུལ་བྱེ་བྲག་ཏུ་བསྟན་པའོ། ། དང་པོ་ལ་བདུན།
རྡོ་རྗེའི་དེ་ཁོ་ན་ཉིད། དྲིལ་བུའི་དེ་ཁོ་ན་ཉིད། དེ་གཉིས་མདུན་དུ་བཤམ་ཚུལ། ལག་ཏུ་བླང་ཚུལ། ཇི་ལྟར་དཀྲོལ་བའི་ཚུལ། དེ་ཁོ་ན་དེ་དག་ཤེས་པའི་ཕན་ཡོན། མ་ཤེས་པའི་ཉེས་དམིགས་བསྟན་པའོ། ། དང་པོ་ནི་རྡོ་རྗེ་མཁའ་འགྲོ་ནས། རྩེ་དགུ་པ་ཡེ་ཤེས་ཀྱི་རྡོ་རྗེ། རྩེ་ལྔ་པ་དམ་ཚིག་གི་རྡོ་རྗེ།
རྩེ་གསུམ་པ་ལས་ཀྱི་རྡོ་རྗེ། རྩེ་གཅིག་པ་ཀླུ་རྣམས་འཇིགས་པའི་རྡོ་རྗེ། གསང་བ་རྒྱན་གྱི་རྡོ་རྗེ་ཞེས་བྱ་བ་སྟེ་དྲུག་གསུངས། གདན་གཞི་ནས། རྩེ་དགུ་པ་དང་། རྩེ་ལྔ་པ་གཉིས་གསུངས། ཁ་སྦྱོར་ནས་རྩེ་དགུ་པ་འབའ་ཞིག་གསུངས་སོ། ། དེ་རྣམས་ཀྱི་ནང་ནས་འདིར་རྩེ་དགུ་པ་དང་། རྩེ་ལྔ་པ་གཉིས་ངེས་པར་བྱ་བ་ལ་གཉིས་སྟེ། གཉིས་ཀའི་མཚན་ཉིད་སྤྱིར་བསྟན་པ་དང་།
རྣམ་དག་སོ་སོར་བསྟན་པའོ། ། དང་པོ་ནི། གསེར་སོགས་ལས་ནི་བརྡུངས་དགེ་བའི། ། རྡོ་རྗེ་ཐམས་ཅད་སྣ་ཚོགས་སྤྲས། ། སུམ་ཆ་ཆ་གཅིག་བཟུང་བར་གསལ། ། སྐ་རགས་ཀྱིས་བརྒྱན་དགེ་བའོ། ། ཞེས་གསུངས་ཤིང་། གདན་གཞི་ལས། ཆ་གསུམ་གས་བར་བཟུང་བ་ལ། སྐེ་རགས་ཀྱི་ནི་ཤིན་ཏུ་བརྒྱན། །
ཨུཏྤལ་ཀུ་མུ་ཏ་ལྟར་མཛེས། ། རིན་ཆེན་པདྨ་ཡང་དག་གནས། ། ཞེས་དང་། ཁ་སྦྱོར་ལས། ཆ་གསུམ་བཟུང་བའི་གནས་གསལ་ཞིང་། ། སྐེ་རགས་བྱས་པས་བཟང་པོ་ཉིད། ། ཞི་བ་ཨུཏྤལ་ཀུ་མུ་ཏ། ། རིན་ཆེན་པདྨ་རྣམས་པར་གནས། ། ཞེས་དང་། ཆུ་སྲིན་ཁ་ལས་འབྱུང་བའི།
རྩེ་མོ་འོད་ཟེར་ཟླ་བར་གནས། ། ཞེས་གསུངས་པ་རྣམས་ཀྱིས་བསྟན་ཏེ། དེ་ཡང་རྩེ་དགུ་པའི་སྐབས་སུ་བསྟན་པའི་ཚད་དེ་དག་ནི་རྩེ་ལྔ་པ་ལ་ཡང་སྦྱར་དགོས་སྟེ། རྡོ་རྗེ་མཁའ་འགྲོར། དེ་ནས་དམ་ཚིག་རྡོ་རྗེ་ཡིས། ། མཚན་ཉིད་ཡང་དག་བཤད་པར་བྱ། ། གསེར་སོགས་བརྡུང་བའི་རྡོ་རྗེ་ཡིས། ། ཆའང་དེ་བཞིན་གསུངས་པ་སྟེ། སྔོན་བཞིན་མཚན་ཉིད་དང་ལྡན་ཞིང་། པདྨ་ཟླ་བར་རྣམ་པར་གནས། །
ཆུ་སྲིན་སོའི་རྣམ་པ་ཡིས། ། རྩ་བ་ཆུ་སྲིན་ཁ་ལས་འབྱུང་། ། ཞེས་གསུངས་པ་ཡིན་ནོ། ། དེས་ན་གཉིས་ཀའི་ཚད་ཕྱོགས་གཅིག་ཏུ་བརྗོད་དེ། དེ་ཡང་ཆ་གསུམ་ནི། ལྟེ་བའི་རྒྱས་གཞལ་བའི་སྟེང་འོག་གི་རྭ་གཉིས་བར་གྱི་བཟུང་བ་དང་ཆ་རེ་རེར་མཉམ་པའོ། ། དེ་རེ་རེ་ཡང་ཆ་གསུམ་གསུམ་དུ་གནས་སྟེ། རྡོ་རྗེ་མཁའ་འགྲོ་ལས་ཞིབ་ཏུ་གསུངས་པ་ཡིན་ནོ། ། དེ་ཡང་དབུས་ཀྱི་ལྟེ་བའི་སྲིད་དུ་ཆ་གཅིག སྟེང་འོག་གི་སྐ་རགས་སོགས་ཀྱིས་སྲིད་དུ་ཆ་རེ་རེའོ། །
རྭ་རྣམས་ལ་ཡང་ཆ་གསུམ་གསུམ་དུ་ཕྱེ་བའི་འོག་གི་ཆ་ཕྲ་ཞིང་། དེ་བས་སྟེང་གི་ཆ་ཕྲ་ལ། དབུས་ཀྱི་ཆ་རེ་རྩ་རྩེ་ལས་སྦོམ་པའོ། ། དེ་དག་ཀྱང་ཟླ་བ་ལ་གནས་པའི་རི་མོ་གསུམ་གྱིས་བསྐོར་བའི་རྩ་བ་ཅན་ནོ། ། རྭ་དབུས་མ་ནི་དྲང་ཞིང་ཟླུམ་པོའམ། ཟུར་བརྒྱད་པ་སྐེད་དཀྲིས་གསུམ་དང་ལྡན་པ་ནས་ཀྱི་དབྱིབས་ལྟ་བུའོ། ། ཤར་ལ་སོགས་པའི་རྭ་རྣམས་ནི་ཆུ་སྲིན་གྱི་ཁ་ནས་འཐོན་པའོ། ། ཆུ་སྲིན་གྱི་སྣ་ནི་འབྲས་སོ་བའི་ཕྱེད་ཀྱི་ཚད་དོ། ། ཆུ་སྲིན་གྱི་གདོང་ནི་རྭའི་བཞི་ཆའོ། ། དེའི་རྩ་བར་འོད་ཟེར་དང་བཅས་པའི་ཟླ་བའི་སྟེང་བསྐོར་བའི་མུ་འཁྱུད་དོ། །
ཟླ་བའི་འོག་ཏུ་པདྨ་འདབ་མ་བརྒྱད་པ། དེའི་འོག་ཏུ་ཨུཏྤལ་ལ་སོགས་པའི་ཕྲེང་བ་དང་། དེའི་འོག་ཏུ་སྐ་རགས་ཀྱི་རི་མོ་འོད་ཟེར་དང་བཅས་པས་བསྐོར་བའོ། ། དེ་དག་གི་སྤྱིའི་ཚད་ཀྱང་སོར་མོ་བརྒྱད་ནས་ཉི་ཤུ་རྩ་གཉིས་བར་གྱི་གསུངས་སོ། ། གཉིས་པ་རྣམ་དག་སོ་སོར་བསྟན་པ་ལ་གཉིས་ཀྱི། དང་པོ་རྩེ་དགུ་པའི་རྣམ་དག་ནི། ཁ་སྦྱོར་ལས། ཕྱོགས་མཚམས་བརྒྱད་ཀྱི་དབུས་སུ་ནི། ། དབུས་མ་ལ་ནི་སངས་རྒྱས་ཉིད། ། ལྷ་དགུ་ལ་སོགས་རྩེ་མོ་ནི། །
ལྷ་རྣམས་དགུ་ཡིས་བྱིན་གྱིས་བརླབ། ཞེས་གསུངས་པ་འདིས་བསྟན་ཏེ། ཚད་འདི་ནི་འགྱུར་ཁྱད་ཙམ་མ་གཏོགས་གདན་གཞི་དང་རྡོ་རྗེ་མཁའ་འགྲོ་གཉིས་ལས་ཀྱང་འབྱུང་ངོ་། ། དེའི་དོན་ཡང་སྟེང་གི་རྭ་བརྒྱད་ནི་བྱང་སེམས་ཉེ་བའི་སྲས་བརྒྱད། འོག་གི་རྭ་བརྒྱད་ནི་རྡོ་རྗེ་ལྕགས་ཀྱུ་ལ་སོགས་པའི་ལྷ་མོ་བརྒྱད། དབུས་ཀྱི་རྭ་ནི་རྡོ་རྗེ་རྣམ་པར་སྣང་མཛད་དང་ཡེ་ཤེས་མཁའ་འགྲོའོ། ། རྭའི་འོག་པདྨ་ནི་འཕགས་པའི་ལམ་ཡན་ལག་བརྒྱད་དག་པ་སྟེ། གདན་བཞི་དང་མཁའ་འགྲོར། པདྨ་བྱང་ཆུབ་ཡན་ལག་བརྒྱད། ཞེས་གསུངས་པ་བླ་མའི་མན་ངག་གིས་སྦྱོར་རོ། །
ཡང་རྗེ་བཙུན་གྱིས་མཛད་དོ་ཟེར་བའི་རྡོ་རྗེའི་བཤད་པ་དེ་ན་ནི། སྟེང་གི་རྭ་དགུ་ནི་ཕྱོགས་བཞི་རྒྱལ་བ་རིགས་བཞི་དང་། ། མཚམས་བཞི་ཡུམ་བཞི། དབུས་ནམ་མཁའ་ཀུན་དུ་བཟང་པོ། རྩེ་རྣམ་སྣང་། འོག་གི་རྭ་དགུ་ནི་ཡེ་ཤེས་ལྔ་དང་ཚད་མེད་བཞི་དག་པ། རྩེ་མོ་ཆོས་དབྱིངས་བདེ་བ་ཆེན་པོ་དག་པ། འདབ་བརྒྱད་སྟེང་མ་བྱང་སེམས་བརྒྱད། འོག་མ་བརྒྱད་ལྷ་མོ་བརྒྱད་དག་པ་ཡིན་ཟེར་བ་ཡང་འདུག་སྟེ། ཡིག་ཆ་འདི་ཐེ་ཚོམ་ཅན་དུ་ཡང་བཞེད་ཅིང་།
ཁྱད་པར་དུ་རྗེ་བཙུན་རྩེ་མོའི་གསུང་དང་མི་མཐུན་པ་མང་དུ་སྣང་བས་མ་བརྟགས་པར་དད་པའི་རྗེས་སུ་འབྲངས་བར་མི་བྱ་སྟེ། འདི་ལ་སྔོན་གྱི་བླ་མ་འགའ་ཞིག་གི་གསུང་གིས་རྗེས་བཙུན་མར་པས་མཛད་པ་སྟེ། རྗེ་བཙུན་ཞེས་པའི་མིང་ལ་འཁྲུལ་པ་ཡིན་ནོ་གསུངས། གང་ལྟར་ཡང་རྭའི་རྩ་བ་རྣམས་ཆུ་སྲིན་གྱིས་ཁ་ནས་འབྱུང་བ་ནི། འཁོར་འདས་དབྱེར་མེད་མཚོན་བྱེད་དོ། ། རྩེ་མོ་དགུ་ནི་གསུང་རབ་ཡན་ལག་དགུ་རྣམ་པར་དག་པའོ། ། རྭའི་གདན་ནི་ཟླ་བ་ནི་བྱང་ཆུབ་ཀྱི་སེམས་རྣམ་པར་དག་པའོ། ། རྒྱན་རྣམས་ནི་རང་གཞན་མཛེས་པར་བྱེད་པ་སྟེ་དོན་གཉིས་མཐར་ཕྱིན་པའོ། ། ལྟེ་བ་ནི་རྡོ་རྗེ་སེམས་དཔའ་འོ་ཞེས་གསུངས་པས་སོ། ། གཉིས་པ་རྩེ་ལྔ་པའི་རྣམ་དག་ནི།
རྡོ་རྗེ་མཁའ་འགྲོ་ལས། གང་ཡང་སྦོམ་སུ་གྱུར་པ་ཡི། ། རྭ་ནི་ཡེ་ཤེས་རང་བཞིན་གསུངས། ། ཀུན་གྱི་དབུས་སུ་རྣམ་སྣང་མཛད། ། ཤར་དུ་མི་བསྐྱོད་པ་ཉིད་དེ། ། ལྷོ་ཡི་རྭ་ལ་རིན་ཆེན་འབྱུང་། ནུབ་ཏུ་འོད་དཔག་མེད་པ་དགོད། ། བྱང་དུ་དོན་ཡོད་གྲུབ་པ་སྟེ། ། རྭ་བཞི་ལ་སོགས་པ་ཡིས་ལྷ། ། པད་བརྒྱད་བྱང་ཆུབ་ཡན་ལག་གི །
ཇི་བཞིན་གནས་སུ་བཞག་བྱ་བའི། ། པདྨའི་ཕྱག་དང་བྱམས་པ་དང་། ། ནམ་མཁའ་མཛོད་དང་ཀུན་དུ་བཟང་། ། གནོད་སྦྱིན་བདག་པོ་འཇམ་པའི་དཔལ། ། སྒྲིབ་པ་སེལ་དང་ས་སྙིང་དང་། ། འདིའི་ལྷ་ནི་བརྒྱད་པོ་རྣམས། ། ཇི་བཞིན་འདབ་མར་བཞག་པར་བྱ། ། དབུས་ཀྱི་པདྨར་ཡེ་ཤེས་པ། ། སུམ་ཅུ་གསུམ་ནི་ཐིམ་པར་འགྱུར། ། པདྨར་ལྷ་མོ་བརྒྱད་གང་ཡིན། །
ཇི་བཞིན་གནས་སུ་སྦྱར་བར་བྱ། ། རྡོ་རྗེ་ལྕགས་ཀྱུ་ཞགས་པ་མ། ། རྡོ་རྗེ་ལྕགས་སྒྲོག་དྲིལ་བུ་མ། ། ལྷ་མོ་བཞི་པོ་འདི་དག་ནི། ། ཕྱོགས་ཀྱི་འདབ་མར་ཡང་དག་གནས། ། མཚམས་ཀྱི་འདབ་མ་བཞི་པོ་ལ། ། ལྷ་མོ་བཞི་པོ་དེ་ལྟར་ཡང་། ། བསྐུལ་བྱེད་རིན་ཆེན་སྒྲོལ་ལྷ་མོ། ། རྡོ་རྗེ་ལུ་གུ་རྒྱུད་ཞེས་དང་། ། དེ་བཞིན་གཞན་གྱི་མི་ཐུབ་མ། །
ཐམས་ཅད་འདབ་མར་དགོད་པར་བྱ། ། དབུས་དང་ཤར་ལ་སོགས་པ་ཡིས། ། རྭ་བཞིར་མཁའ་འགྲོ་མ་རྣམས་དགོད། ། ཤར་དུ་རྡོ་རྗེ་མཁའ་འགྲོ་མ། ། བྱང་དུ་འཇིགས་བྱེད་མ་ཞེས་བྱ། ། ནུབ་ཏུ་རོ་ལངས་མ་ནི་གནས། ། ལྷོ་རུ་གཏུམ་མོ་གནས་པ་སྟེ། ། དབུས་སུ་ཡེ་ཤེས་མཁའ་འགྲོ་མ། ། དམ་ཚིག་རྡོ་རྗེ་ཅན་བསྒོམ་བྱ། ། ཞེས་གསུངས་པ་འདིས་བསྟན་པ་ཡིན་ཏེ།
ཚིག་འདི་དག་ནི་འགྱུར་ཁྱད་རེ་ཙམ་མ་གཏོགས་གདན་གཞི་ལས་ཀྱང་འབྱུང་ངོ་། ། དེ་དག་གི་དོན་ནི་སྟེང་གི་རྭ་ལྔ་རིགས་ལྔ། པད་འདབ་བརྒྱད་བྱང་སེམས་བརྒྱད། ལྟེ་བ་རྡོར་སེམས། འོག་གི་འདབ་བརྒྱད་ལྷ་མོ་བརྒྱད། ། རྭ་ལྔ་ཡུམ་ལྔའོ་ཞེས་སྟོན་པ་ཡིན་ཏེ། ཞིབ་ཏུ་འོག་དམ་ཚིག་གི་རྡོ་རྗེ་དྲིལ་བུ་བཅངས་ཚུལ་བྱེ་བྲག་ཏུ་བཤད་པའི་སྐབས་སུ་ཤེས་བར་བྱ་ཞིང་། རྭ་རྣམས་ཆུ་སྲིན་གྱི་ཁ་ནང་འབྱུང་བ་དང་། ཟླ་བ་དང་བརྒྱན་གྱི་དག་པ་རྣམས་ནི་གོང་རྩེ་དགུ་པའི་སྐབས་སུ་བསྟན་པ་ལྟར་ཡིན་ལ། རྩེ་མོ་ལྔ་ནི་ཡེ་ཤེས་ལྔ་དག་པ་ཡིན་ནོ། །
གཉིས་པ་དྲིལ་བུའི་དེ་ཁོ་ན་ཉིད་ལ། རྡོ་རྗེ་མཁའ་འགྲོར། རྡོ་རྗེ་འཆང་ཆེན་པོའི་དྲིལ་བུ། རིགས་སོ་སོའི་དྲིལ་བུ། དཔའ་བོའི་དྲིལ་བུ་ཞེས་གསུམ་དུ་གསུངས་ཀྱང་། བསྡུ་ན་ཡེ་ཤེས་དང་དམ་ཚིག་གི་དྲིལ་བུ་གཉིས་སུ་འདུས་པ་ལས། དེ་བཤད་པ་ལ་གཉིས། དྲིལ་བུའི་སྒྲའི་དེ་ཁོ་ན་ཉིད་དང་། གཟུགས་ཀྱི་དེ་ཁོ་ན་མཚན་ཉིད་དང་བཅས་པ་བསྟན་པའོ། ། དང་པོ་ནི།
ཁ་སྦྱོར་ལས། ཤེས་རབ་དཀྲོལ་བའི་དེ་ཉིད་ནི། ། ལྷ་ནི་ཀུན་གྱི་ཐོས་པར་འགྱུར། ། ཞེས་དང་། ནམ་མཁའི་ཁམས་ཀྱི་མཐར་ཐུག་པར། ། བྱང་ཆུབ་སྙིང་པོར་རྣམ་པར་གནས། ། ཕྱོགས་བཅུ་ཐམས་ཅད་རིག་པའི་གནས། ། འཇིག་རྟེན་ཁམས་ནི་མཐའ་ཡས་པ། ཞེས་གསུངས་པས་བསྟན་ཏེ། དེའི་དོན་ནི་དྲིལ་བུའི་སྒྲ་ནི་ཤེས་རབ་ཀྱི་ཕ་རོལ་དུ་ཕྱིན་པའི་སྒྲས་སྟེ།
སྒྲ་དེས་ཆོས་ཐམས་ཅད་སྟོང་པ་ཉིད་དང་། མངོན་པར་འདུས་མ་བྱས་པ་དང་། རང་བཞིན་གྱི་རྣམ་པར་དག་པ་སྟོན་པ་བྱེད་པས་སྟེ། སྒྲ་དེ་ཀུན་གྱི་ཐོས་པས་ཡུལ་རྒྱ་ཆེ་བ་ནམ་མཁའི་མཐར་ཐུག་པ། དུས་རྒྱ་ཆེ་བ་བྱང་ཆུབ་སྙིང་པོ་རྣམ་པར་གནས་པའི་བར་དུ། ཕྱོགས་རྒྱ་ཆེ་བ་ཕྱོགས་བཅུ་ཐམས་ཅད་རིག་པའི་གནས་སུ། དོན་རྒྱ་ཆེ་བ་འཇིག་རྟེན་ཁམས་ནི་མཐའ་ཡས་པར་སྟོང་པ་ཉིད་བརྗོད་པའི་སྒྲས་ཁྱབ་པར་བསམ་པའོ། ། གཉིས་པ་ནི། ཁ་སྦྱོར་ལས། ཕྱོགས་ནི་བརྒྱད་ཅེས་བྱ་བ་ནི། །
ལྷ་མོ་བརྒྱད་ནི་རབ་ཏུ་གྲགས། ། ཡི་གེ་བརྒྱད་ཀྱིས་ས་བོན་ནི། ། ཕྱོགས་ནི་བརྒྱད་དུ་རྣམ་པར་དགོད། ། ཤར་དུ་ལྷ་མོ་སྒྲོལ་མ་སྟེ། ། བྱང་དུ་ཡང་ནི་གོས་དཀར་མོ། ། ནུབ་ཏུ་མ་མཱ་ཀི་ཞེས་བྱ། ། ལྷོ་རུ་སངས་རྒྱས་སྤྱན་མ་ཉིད། ། གསེར་དང་སྦྲང་རྩི་གཟི་བརྗིད་མ། ། རྡོ་རྗེ་ཕྲེང་བ་བཞི་པའོ། ། ནང་གི་གཟུགས་ནི་ནམ་མཁའ་སྟེ། །
གཟུགས་ཀྱི་གང་བ་གཟི་བརྗིད་ཅན། ། པདྨ་ཁ་བྱེ་ལས་བྱུང་བ། ། གཟུགས་མེད་སྲིད་པའི་གནས་སུ་ནི། ། ཤེས་རབ་བདུད་རྩིའི་བུམ་པ་འདྲ། ། ཡེ་ཤེས་བདུད་རྩིའི་གནས་སུ་ནི། ། དེའི་དབུས་སུ་ཡིད་ཀྱི་ནི། ། ལྷ་མོ་ཤེས་རབ་ཕ་རོལ་ཕྱིན། ། གཟུགས་ནི་མཛེས་ཤིང་ཡོན་ཏན་གནས། ། རྡོ་རྗེ་སྟེང་གི་པདྨ་ནི། ། ཇི་ལྟར་གོང་མ་བསམ་པར་བྱ།
ནང་གི་ཡེ་ཤེས་དབྱུག་གུ་ནི། ། ཐམས་ཅད་བསྡུས་ཅིང་འབྱིན་པར་བྱེད། ། ཅེས་གསུངས་ཤིང་། འདི་དག་ནི་འགྱུར་ཁྱད་རེ་ཙམ་མ་གཏོགས་རྡོ་རྗེ་གདན་བཞི་ན་ཡང་བཞུགས་ལ། རྡོ་རྗེ་མཁའ་འགྲོ་ལས་ཀྱང་། དེ་ནས་དྲིལ་བུའི་མཚན་ཉིད་ནི། ། ཚད་ཀྱི་ཁྱད་པར་དག་ཀྱང་བཤད། ། སྣ་ཚོགས་རིན་ཆེན་ལྟར་སྣང་གསལ། ། རྡོ་རྗེ་ཕྲེང་བའི་སྐེ་རགས་གཉིས། ། ཤེལ་ལྟར་སྣང་ཞིང་དྲི་མེད་པར། །
དྲ་བ་དྲ་བ་ཕྱེད་པས་བརྒྱན། ། ཆ་གསུམ་མཚན་ཉིད་དང་ནི་ལྡན། ། རྡོ་རྗེ་མཚན་མ་ལ་སོགས་ཅན ། ཁོང་སྟོང་སྒྲ་ནི་ཟབ་པ་སྟེ། ། དགའ་བ་ཀུན་གྱི་རང་བཞིན་འཛིན། ། ཨུཏྤལ་ཀུ་མུ་ཏ་ཉིད་དང་། ། རིན་ཆེན་པདྨས་ཉེ་བར་བརྒྱན། ། ཕྱོགས་བརྒྱད་དུ་ནི་ལྷ་མོ་ནི། ། བརྒྱད་པོའི་མིང་ཅན་གྲགས་པ་ཅན། ། དེ་ཡི་སྟེང་གུར་ས་བོན་ལས། །
ལྷ་མོ་བརྒྱད་པོ་བསམ་པར་བྱ། ། ཤར་དུ་ལྷ་མོ་སྒྲོལ་མ་སྟེ། ། དེ་བཞིན་བྱང་དུ་གོས་དཀར་མོ། ། ནུབ་ཏུ་མ་མཱ་ཀི་ཞེས་པ། ། ལྷོ་རུ་སངས་རྒྱས་སྤྱན་མའོ། ། མདོག་བཟང་དམར་བའི་འོད་དང་ནི། ། རིན་ཆེན་འཁྱིལ་པ་རྣམས་ཀྱི་བརྒྱན། ། ནམ་མཁའི་ཕྱོགས་ཀྱི་དབུས་སུ་ནི། ། གཟུགས་སོགས་ཡོན་ཏན་རྣམས་ཀྱི་བརྒྱན། ། པདྨ་རྒྱས་པར་ལྟར་འབྱུང་བའོ། །
གཟུགས་མེད་སྲིད་པའི་གནས་ཀྱི་ནི། ། དེའི་སྟེང་དུ་གནས་ལྷ་མོ། ། ཡེ་ཤེས་བདུད་རྩའི་བུམ་པ་བཞིན། ། ཤེས་རབ་བདུད་རྩིའི་དེ་ཡི་ནི། ། དབུས་ཀྱི་གནས་ཀྱི་གདན་ལའོ། ། པདྨའི་སྟེང་དུ་རྡོ་རྗེ་ནི། ། རྩེ་དགུ་པ་ནི་བསམ་པར་བྱ། ། དབུས་སུ་ཡེ་ཤེས་དབྱུག་པ་ནི། ཐམས་ཅད་སྤྲོ་ཞིང་བསྡུས་པར་བྱེད། ། ལས་རྣམས་ཐམས་ཅད་བསྒྲུབ་བྱེད་ཅིང་།
དངོས་གྲུབ་མཆོག་ནི་སྟེར་བར་བྱེད། ཡེ་ཤེས་རྡོ་རྗེ་གུར་དྲིལ་བུ། ། དེ་བཞིན་དུ་ནི་རྩེ་དགུ་པའོ། ། སོར་མོ་བཅུ་གཉིས་ཚད་དག་ལ། ། ཞེས་སོགས་གསུངས་པ་རྣམས་ཀྱི་ཡེ་ཤེས་ཀྱི་དྲིལ་བུ་རྩེ་དགུ་པའི་དེ་ཉིད་བསྟན་ཅིང་། དམ་ཚིག་དྲིལ་བུ་རྩེ་ལྔ་པའི་མཚན་ཉིད་སོགས་ཀྱང་། དེ་ཉིད་ལས། དེ་ནས་དེ་བཞིན་གཤེགས་རྣམས་ཀྱི། ། དྲིལ་བུའི་མཚན་ཉིད་རབ་ཏུ་བཤད། ། འཁར་བའི་རང་བཞིན་སྒྲ་སྙན་བྱེད། །
ཁོང་སྟོང་བུམ་པས་བརྒྱན་པ་སྟེ། ། རྡོ་རྗེ་རིན་ཆེན་པདྨ་དང་། ། རལ་གྲི་ལ་སོགས་མཚན་མར་ལྡན། ། དྲ་བ་དྲ་བ་ཕྱེད་པས་བརྒྱན། ། རྭ་རྣམས་ཆུ་སྲིན་ཁ་ནས་འབྱུང་། ། ཡེ་ཤེས་ལྔ་ནི་རྣམ་དག་པ། ། རྩེ་མོ་ལྔ་ནི་མདོ་རུ་བསྡུས། ། སྐ་རགས་གཉིས་ཀྱི་དབུས་སུ་ནི། ། འཁོར་ལོའི་ཕྲེང་བ་གཉིས་དང་ལྡན། ། སྐ་རགས་གཉིས་ཀྱི་དབུས་སུ་ནི། །
པདྨའི་ཕྲེང་བ་གཉིས་དང་ལྡན། ། རིན་ཆེན་དབང་གི་རིན་ཆེན་ལྡན། ། དེ་བཞིན་དུ་ཡང་སྐ་རགས་སྟེ། ། དོན་ཡོད་རལ་གྲིར་བཤད་པ་ནི། ། དེ་བཞིན་སྐ་རགས་གཉིས་དབུས་སོ། ། འདི་དག་ཤེས་རབ་ཞལ་ལྡན་སྟེ། ། དཔའ་བོ་ཀུན་དང་རྒྱལ་བ་འབྱུང་། ། ཐམས་ཅད་འཁར་བ་ལྕགས་གསུམ་སྟེ། ། དྲིལ་བུ་ཆ་གསུམ་ལྡན་པའོ། ། རྡོ་རྗེ་རིགས་ཀྱི་བ་གླང་ཁ། །
རྡོ་རྗེ་ཕྲེང་བ་སྐ་རགས་ལྡན། ། རབ་མཛེས་ཁ་ཁྱེར་གྲུ་བཞི་པའོ། ། སྟེང་དུ་བུམ་པ་ཡང་དག་གནས། ། ཞེས་སོགས་རིགས་སོ་སོའི་དབང་དུ་བྱས་ནས་གསུངས་པས་བསྟན་ཏེ། དེ་ཡང་དྲིལ་བུ་འདི་གཉིས་ལ་རྩེ་གྲངས་སོགས་ཀྱི་ཁྱད་པར་ཅུང་ཟད་རེ་ཙམ་མ་གཏོགས། ཚད་སོགས་སྤྱིའི་མཚན་ཉིད་འདྲ་བར་སྣང་བས། བཟུང་བདེ་བའི་ཕྱིར་ཕྱོགས་གཅིག་ཏུ་བརྗོད་ན། དེ་ལ་ཆ་གསུམ་དང་ལྡན། ཞེས་པ་ནི། རྭ་རྩེ་ནས་ཟླ་བ།
དེ་ནས་བུམ་པའི་འོག་གི་རི་མོ། དེ་ནས་ཁོང་པ་སྟོང་པ་དང་གསུམ་མམ། ཁོང་སྟོང་གི་ཁའི་མཐའ་ནས་མཐའ་དང་། དེའི་དཔང་དང་དེའི་སྟེང་གི་ལྟེ་བ་ལས་རྭ་རྩེའི་བར་གསུམ་མཉམ་པར་གནས་པའོ། ། དེ་ལ་སྟེང་གི་རྭ་ནི་གསེར་སོགས་ལས་གྲུབ་ཅིང་། སྔར་གྱི་རྡོ་རྗེའི་ཚད་དང་མཐུན་པ་ཅན། ཕྱོགས་རྣམས་ཀྱི་རྩ་བ་ཆུ་སྲིན་གྱི་ཁ་ནས་འབྱུང་ཞིང་། སྐ་རགས་དང་བཅས་པའི་ཟླ་བ་ལ་གནས་པའོ། ། ཨིནྡྲ་བྷུ་ཏིས། ཉི་ཟླ་གཉིས་ཀར་ཡང་བཤད་དོ། །
དེའི་འོག་ཏུ་སྐ་རགས་ལ་གནས་པའི་པདྨ་འདབ་བརྒྱད་སྟེ། དེ་དག་གི་རྣམ་དག་ཀྱང་རང་རང་གི་རྡོ་རྗེའི་སྟེང་ཕྱོགས་དང་མཐུན་ནོ། ། དེའི་འོག་ཏུ་ཤེས་རབ་ཀྱི་ཞལ་མཛེས་ཤིང་རྫོགས་པའོ། ། དེའི་འོག་ཏུ་དངོས་གྲུབ་ཐམས་ཅད་འབྱུང་བའི་བདུད་རྩའི་བུམ་པ་ཚད་དེ་དང་མཉམ་པ་སྟེ་བུག་པ་ནི་ནོར་པའོ། ། དེའི་འོག་ཏུ་རི་མོ་གསུམ་དང་གདན་གྲུ་བཞི་པའམ་ཟླུམ་པོའོ། ། དེའི་འོག་ཏུ་ཡང་ཕྲེང་བ་གསུམ་དང་དྲིལ་བུའི་ལྟེ་བ་བ་གླང་ཁའི་གཉིས་འགྱུར་གྱི་ཚད་དང་ལྡན་པའོ། ། དེའི་རྩ་བར་ཨུཏྤལ་དང་བཅས་པའི་པདྨ་འདབ་བརྒྱད་དོ། ། འདབ་བརྒྱད་འདི་ལ་ཕྱག་མཚན་འགོད་པ་དང་། ལྷ་མོ་བརྒྱད་ཀྱི་མིང་ཡིག་དང་པོ་ལ་ཟླ་ཚེས་དང་ཐིག་ལེས་བརྒྱན་པ་འགོད་པ་གཉིས་ལས། དང་པོ་ནི།
རྡོ་རྗེ་མཁའ་འགྲོ་ལས་རིགས་སོ་སོའི་དྲིལ་བུར་བཤད་དོ། ། འདིར་ཕྱི་མ་ལྟར་མཛད་དེ། དེའི་འགོད་ཚུལ་ཡང་ཤར་སྟེ་ཤེར་ཞལ་གྱི་མདུན་དུ་ཏྃ་ཡིག བྱང་དུ་པྃ། ནུབ་ཏུ་མྃ། ལྷོར་ལྃ། ཤར་ལྷོར་སྃ། ལྷོ་ནུབ་ཏུ་ཙུྃ། ནུབ་བྱང་དུ་བྷྲྃ། བྱང་ཤར་དུ་བྃ་རྣམས་ཀྱི་ས་བོན་ནོ། །
དེ་དག་ལྷ་མོ་རྣམས་ཀྱི་མིང་ཡིག་དང་པོ་ཡིན་པ་ཡང་། ཏྃ་ཏ་ར་སྟེ་སྒྲོལ་མ། པྃ་པ་ཏ་ར་སྟེ་གོས་དཀར་མོ། མྃ་མ་མཱ་ཀི་སྟེ་དེ་ཉིད། ལྃ་ལོ་ཙ་ནེ་སྟེ་སྤྱན་མ། བྃ་བ་སུ་རྣ་ཌ་སྟེ་ནོར་འཛིན་མ། ཙྃ་ཙུ་ཏ་སྟེ་རི་ཁྲོད་མ། བྷྲྃ་ཀྲོ་ཏ་བྱི་ཤ་ཏི་སྟེ་ཁྲོ་གཉེར་ཅན། བྃ་བཛྲ་མ་ལ་སྟེ་རྡོ་རྗེ་ཕྲེང་བ་མའོ། ། ཞེས་གསུངས་སོ། །
དེའི་མཐའི་འོག་ཏུ་སྐ་རགས་གཉིས་ཀྱི་བར་དུ་རྡོ་རྗེའི་ཕྲེང་བ་བྱ་སྟེ། འདི་ལ་རྡོ་རྗེ་མཁའ་འགྲོར་གང་དང་གང་གི་དྲིལ་བུ་ཡིན་པ་དེ་དང་དེ་ལ། འཁོར་ལོ་ལ་སོགས་པ་རང་རང་གི་མཚན་མའི་ཕྲེང་བ་འགོད་པར་བཤད་དོ། ། དེའི་འོག་ཏུ་རིན་པོ་ཆེ་ལ་སོགས་པ་དྲ་བ་དང་དྲ་བ་ཕྱེད་པས་བརྒྱན་པའོ། ། ཡང་དྲ་བའི་ནང་དུ་ཤར་ལ་སོགས་པའི་ཕྱོགས་བཞིར་འཁོར་ལོ། རིན་པོ་ཆེ། པདྨ། རལ་གྲི། མེ་ནས་མཚམས་བཞིར། སྤྱན་རྡོ་རྗེ།
པདྨ། ཨུཏྤལ། བར་བར་ཏུ་ཀུ་མུ་ཏ་དང་། ཨུཏྤ་ལ་དང་། པདྨ་དང་། རིན་པོ་ཆེ་དང་། པ་ཏྲ་དང་། མྱུ་གུ་ལ་སོགས་པ་ཇི་ལྟར་མཛེས་པར་འགོད་པ་ཡང་བཤད་དོ། ། དྲིལ་བུའི་ཁའི་དབྱིབས་ནི་ཟླུམ་པོ་ལ། འགའ་ཞིག་གི་ཁ་ཨུཏྤལ་ཅུང་ཟད་བྱེ་བ་ལྟ་བུ་དང་།
འགའ་ཞིག་པདྨ་རྒྱས་པ་ལྟ་བུ་དང་། འགའ་ཞིག་བ་གླང་གི་ཁ་ལྟ་བུ་ལས། འདིར་རྡོ་རྗེའི་རིགས་ཀྱི་བ་གླང་གི་ལྟ་བུའི་སྟེང་དུ་སྐ་རགས་གཉིས་ཀྱི་དབུས་སུ་རྡོ་རྗེའི་ཕྲེང་བ་གཉིས་སམ་གཅིག་གིས་བསྐོར་བའོ། ། ཡང་ཕྲེང་བ་དེ་དག་ནི་རིགས་སོ་སོའི་དབྱེ་བས་འཁོར་ལོ་ལ་སོགས་པར་ཡང་བཤད་དོ། ། དེ་ཡང་སྲིད་དུ་སོར་བཅུ་གཉིས་པའི་ནང་གི་ཤར་ལ་སོགས་པར་མཚོ་སྐྱེས་དཀར་པོ་དང་། སྔོན་པོ་དང་། དམར་པོ་དང་། ཨུཏྤལ་རྣམས་འགོད་པར་ཡང་བཤད་དོ། ། ཡི་གེ་ལྃ་གྱི་ཕྱོགས་ཀྱི་ནང་དུ་ཨོཾ་ཨཱཿཧཱུྃ་གསུམ་ཟ་ར་ཚགས་སུ་འགོད་ཅིང་། ལྟེ་བའི་འོག་ཐད་ཀྱི་ནང་གི་དབུས་སུ་ནམ་མཁའི་རྡོ་རྗེ་ལས་འཕྱང་བའི་ཡེ་ཤེས་ཀྱི་རང་བཞིན་གྱི་ལུགས་ཀྱི་དབྱུག་གུ་ཇི་ལྟར་འཚམས་པའོ། །
འདིའི་དབྱིབས་ཟུར་བརྒྱད་པར་ཡང་བཤད་དེ། རྡོ་རྗེ་མཁའ་འགྲོ་ལས། དབུས་ཀྱི་ཡེ་ཤེས་དབྱུག་པ་ནི། ཆ་བརྒྱད་ཀྱི་ནི་རྣམ་པར་སྤྲས། ། ཞེས་གསུངས་སོ། ། ཡང་རྡོ་རྗེ་མཁའ་འགྲོར། སྲིད་དུ་སོར་དགུ་པ་དྲ་བ་དྲ་ཕྱེད་ཀྱིས་མཚན་མ་ཡངས་པ། ཁ་སོར་ལྔ་པར་བྱས་པའི་དྲིལ་བུ་ཡང་གསུངས་སྟེ། ཇི་སྐད་དུ། མཚན་ཉིད་དང་ལྡན་ཐམས་ཅད་རབ་རྫོགས་ལྡན། །
སོར་མོ་དགུའི་ཚད་གསལ་བ། ། དེའི་ཁ་ནི་སོར་ལྔའི་ཚད། ཚད་ལས་ལྷག་པར་མི་བྱའོ། ། ཞེས་སོ། ། གང་ལྟར་ཡང་སོར་ཉི་ཤུ་ལས་ལྷག་པ་ནི་མི་བྱའོ། ། དེ་ལྟར་ཇི་སྐད་བཤད་པའི་དྲིལ་བུའི་རྣམ་དག་ལ་ཡང་། སྐུ་གསུམ་ལ་སྦྱར་བ་དང་། སྐུ་གསུང་ཐུགས་ལ་སྦྱར་བ་དང་། ཁམས་གསུམ་དག་བྱེད་ལ་སྦྱར་བ་སོགས་མང་དུ་སྣང་ཡང་། ཡི་གེ་མང་དུ་དོགས་པས་འདིར་མ་གྲིས་ལ་ལུང་དང་བསྟུན་ནས་ཇི་ལྟར་རིགས་པར་སྦྱར་བར་འདོད་པ་རྣམས་ནི་ཁོ་བོས་སྔར་བྱས་ཟིན་པའི་རྡོར་དྲིལ་གྱི་རྣམ་བཤད་དུ་ཞིབ་ཏུ་བཤད་ཡོད་པས་དེར་བལྟ་བར་བྱའོ། །
གསུམ་པ་རྡོར་དྲིལ་དེ་གཉིས་མདུན་དུ་བཤམ་ཚུལ་ནི། ཆོས་རྗེ་ས་པཎ་གྱིས་ཚོགས་འཁོར་རྩོད་སྤོངས་ལས། རྡོ་རྗེ་དང་དྲིལ་བུ་ཡང་གཡས་གཡོན་གོ་མ་ལོག་པར་བཞག ཅེས་གསུངས་ཤིང་། དེ་ཡང་འཕགས་པ་རིན་པོ་ཆེའི་བདེ་མཆོག་ནག་པོ་པའི་སྦྱིན་བསྲེག་ཏུ། བསྒྲུབ་པ་པོའི་གཡས་སུ་རྡོ་རྗེ། གཡོན་དུ་དྲིལ་བུ་བཞག ཅེས་གསལ་པོར་གསུངས་སོ། ། དེ་ཡང་དྲིལ་བུའི་ཡི་གེ་ལམ་བསྒྲུབ་པ་པོ་ལ་བསྟན་ལ། ཤེར་ཕྱིན་གྱི་ཞལ་རྡོ་རྗེའི་ལྟེ་བ་ལ་ཕྱོགས་པར་བཤོམ་པ་ནི་བརྒྱུད་པའི་ཕྱག་ལེན་ནོ། །
དེའི་རྒྱུ་མཚན་ཡང་རྒྱུད་ལས། ཉི་ཤུ་རྩ་བརྒྱད་ལྷར་ལྡན་པའི། ། རྡོ་རྗེ་ལག་པ་གཡས་སུ་བྱིན། ། ཉི་ཤུ་རྩ་གསུམ་ལྷར་ལྡན་པའི། ། དྲིལ་བུ་ལག་པ་གཡོན་དུ་བྱིན། ། ཞེས་གསུངས་པའི་ལྷ་གྲངས་ཚངས་བར་འབྱུང་བ་ཡིན་ཏེ། དེ་ཡང་དེ་ལྟར་བཤམས་པས། ཚངས་ཞལ་གྱི་ལྷ་རྡོ་རྗེའི་ལྟེ་བར་ཤར་སྟེ་རྡོ་རྗེ་ལ་ལྷ་ཉེར་བརྒྱད་དང་། ལྟེ་བའི་རྡོར་སེམས་ཚངས་ཞལ་དུ་ཤར་བས་དྲིལ་བུ་ལ་ཉེར་གསུམ་འབྱུང་བ་ཡིན་ནོ། ། དོན་འདི་ལ་དགོངས་ནས་གྲུབ་ཆེ་བྷ་ཝ་བྷ་དྲས་སོགས་ཀྱི་ཀྱང་རྒྱུད་ཀྱི་འགྲེལ་པ་དག་ཏུ་རྡོ་རྗེ་དྲིལ་བུའི་འཇོག་ཚུལ་འདི་ཇི་ལྟ་བ་བཞིན་མཛད་པར་སྣང་ངོ་། །
ཡང་སྨྲྀ་ཏིའི་དེ་ཉིད་དྲུག་པར་ནི་དམ་ཚིག་གི་རྡོ་རྗེ་དྲིལ་བུ་ལ་ཡང་། རྡོ་རྗེ་ལ་ལྷ་སུམ་ཅུ་རྩ་གཅིག་དང་། དྲིལ་བུ་ལ་ལྷ་ཉི་ཤུ་རྩ་གཉིས་ཡོད་པར་བཤད་དེ། གནས་སྐབས་སམ། ཁྱད་པར་རམ། རྒྱུ་མཚན་ཤེས་དགོས་སོ། ། ཡང་བུ་སྟོན་སོགས་ཁ་ཅིག་ན་རེ། དྲིལ་བུའི་ཚངས་ཞལ་རང་ལ་བསྟན་པའི་དྲིལ་བུའི་གཡས་རང་གི་གཡོན་དུ་རྡོ་རྗེ་འཇོག་དགོས་ཏེ། དེ་གཉིས་ཐབས་ཤེས་རབ་ཡིན་པའི་ཕྱིར་དང་། ཨརྻ་དེ་ཝས་རྡོ་རྗེ་སེམས་དཔའི་མཆོག་ཏུ།
ལག་པ་གཉིས་ཀྱིས་རྡོ་རྗེ་དྲིལ་བུ་བསྣོལ་མར་བླངས་ཏེ་ཞེས་གསུངས་པའི་ཕྱིར། ཞེས་གསུངས་པ་ནི་མི་འཐད་དེ། འོ་ན་ཞལ་སྦྱོར་གྱི་ལྷ་ཡབ་ཡུམ་རྣམས་ཀྱང་གཡས་གཡོན་དུ་བསྒྲིག་དགོས་པར་འགྱུར་བའི་ཕྱིར་དང་། ལྷ་མོ་འགའ་ཞིག་གིས་ཐབས་མཚོན་བྱེད་ཀྱི་ཁ་ཊྭྃ་ག་གྲུ་མོ་གཡོན་དུ་འཛིན་པའང་མི་འཐད་པར་འགྱུར་བའི་ཕྱིར་དང་། དཀྱིལ་འཁོར་འགའ་ཞིག་ཏུ་རྣམ་སྣང་ཤར་དུ་བཀོད་པའི་གཡས་བྱང་ཤར་དུ་དེའི་ཡུམ་སྤྱན་མ་བཀོད་པ་ཡང་མི་འཐད་པར་འགྱུར་ཏེ། དེའི་རྣམ་སྣང་ཐབས། སྤྱན་མ་ཤེས་རབ་ཡིན་པའི་ཕྱིར་རོ། ། དེས་ན་ཐབས་ཤེས་ཡིན་ན་གཡས་གཡོན་དུ་གནས་པའི་མ་ཁྱབ་པའི་ཕྱིར་དང་། ཨརྻ་དེ་ཝའི་ལུང་དེ་ཡང་འདིར་མི་འཇུག་སྟེ། དེ་ནི་རིག་མ་བཅུ་དྲུག་གི་མཆོད་པའི་སྐབས་སུ།
མདའ་འདྲེན་ནུ་མ་འཁྱུད་པ་དང་། ། ཞེས་རྡོ་རྗེ་དྲིལ་བུ་འཛིན་པའི་ལག་པས་པད་སྐོར་དང་བཅས་ཏེ་དྲིལ་བུའི་འོག་ནས་རྡོ་རྗེ་མདའ་འཐེན་པའི་ཚུལ་དུ་བྱས་ནས། ལག་པ་བསྣོལ་བའི་གར་བྱེད་པ་ལ་བཤད་ཀྱིས། མདུན་གྱི་རྡོར་དྲིལ་བསྣོལ་ནས་ལེན་པ་སྟོན་པའི་སྐབས་མ་ཡིན་པའི་ཕྱིར། ། ཡང་ཇོ་ནང་པ་སོགས་ཁ་ཅིག་ན་རེ། རྡོར་དྲིལ་འཇོག་ཚུལ་བུ་སྟོན་ལྟར་ཡིན་ཏེ། དུས་འཁོར་གྱི་རྫས་ལྔའི་སྐབས་སུ། རྡོ་རྗེ་དང་དྲིལ་བུ་བྱང་དུ་འཇོག་པར་བཤད་ཅིང་། རང་ཉིད་ཤར་ནས་ནུབ་ཏུ་ཕྱོགས་པར་བསྟོད་དེ། རྡོར་དྲིལ་བསྣོལ་ནས་ལེན་པས་འགྲུབ་བོ། །
ཞེས་གསུངས་པ་ཡང་མི་འཐད་དེ། དེ་ནི་རྫས་ལྔ་སྟོན་པ་ལ་བཀོད་པའི་སྐབས་ཡིན་གྱི། ལག་ཏུ་བླངས་ནས་གསོར་དཀྲོལ་བྱེད་པའི་འཇོག་ཚུལ་མ་ཡིན་པའི་ཕྱིར། གལ་ཏེ་ཡིན་ན་ས་ལུགས་ཀྱི་ལུང་དུ་འགྲོ་སྟེ། དུས་འཁོར་འགྲེལ་ཆེན་ལས། དགེ་བའི་ཉི་མ་ལ་ཁ་ཤར་དུ་ཕྱོགས་ཏེ། ཞེས་དེའི་ཚེ་ཁ་ཤར་དུ་བལྟ་བར་བཤད་པའི་ཕྱིར། བཞི་པ་ལག་ཏུ་བླང་ཚུལ་ཡང་ཁ་སྦྱོར་ལས། དེ་ལ་ལག་གཉིས་རབ་ཏུ་བརྐྱངས། རྣམ་ལྔ་འདོད་པ་བསྐོར་བ་བྱ། །
གཡས་པར་ཉི་མ་ཡང་དག་བསམ། ། གཡོན་པར་ཡང་ཟླ་བ་ཉིད། ། ལུས་ཅན་རྣམས་ཀྱི་ཐབས་ཉིད་དེ། ། རང་འདོད་ལྷར་ནི་བསམ་པར་བྱ། ། བྱང་ཤར་རྡོ་རྗེ་གསོར་ནས་ནི། ། ཕྱི་ནས་བློ་ལྡན་ཡང་དག་གདབ། ། ཧཱུྃ་གི་གླུ་ཡི་རྣམ་པ་ཡིས། ། སངས་རྒྱས་ཐམས་ཅད་དགེས་པར་བྱ། ། རྡོ་རྗེ་གསོར་བས་མཛེས་པ་ཡིས། ། རྨོངས་པའི་སེམས་ཅན་རྣམ་པར་སྒྲོལ། །
ཆོས་ཀྱི་རྣམ་ཐར་འབྲས་བུ་ཉིད། ། རྡོ་རྗེ་དགྱེས་པ་འཛིན་པ་སྟེ། ། ཧཱུྃ་ཧཱུྃ་ཧཱུྃ་ཧོ་ཧོ་ཧོ་ཐབས་དང་ཤེས་རབ་སྒྲ་ཁྲོལ་ཞིང་། ། ཐབས་དང་ཤེས་རབ་ལག་པའི་དངོས། ། ཨོཾ་བཛྲ་དྷརྨཱ་ར་ཎི་པྲ་ཞེས་སོགས་གསུངས་པས་བསྟན་ཏེ། ཚིག་དེ་དག་ནི་གདན་བཞིར་ཡང་གསུངས་སོ། ། དེ་ཡང་རང་ཉིད་ལྷ་སྐུ་ཕྱག་རྒྱ་ཆེན་པོར་གསལ་བའི་ལག་པ་གཡས་པ་རྡོ་རྗེ་རྩེལྔ་པར་མོས་ཏེ། དེའི་ལྟེ་བར་རྃ་ལས་ཉི་མའི་སྟེང་དུ་ཧཱུྃ་བསམ། གཡོན་པ་པདྨ་འདབ་མ་ལྔ་པར་མོས་པའི་ལྟེ་བར་ཨ་ལས་ཟླ་བའི་སྟེང་དུ་ཨ་བསམ་ལ། དེ་ནས་ལག་པ་གཉིས་རྣམ་ལྔ་འདོད་པའི་བསྐོར་བ་བྱས་ཏེ།
གཡས་པའི་ཐེ་བོང་དང་སྲིན་ལག་ཐབས་ཤེས་སུ་མོས་པས་རྡོ་རྗེ་བླངས་ཏེ། ངག་ཏུ་ཨོཾ་མཧཱ་བཛྲ་ཧཱུྃ་ཞེས་བརྗོད་ལ། གཡས་པ་ལས་གཡོན་དུ་སྟེ། སྙིང་ཁ་ནས་སྨིན་མཚམས་ཀྱི་བར་དུ་ལན་གསུམ་གསོ་བས་སངས་རྒྱས་ཐམས་ཅད་དགེས་པར་བྱས་ཏེ། སྙིང་ཁར་བཟུང་ལ་ཐོག་མཐའ་མེད་པའི་བྱང་ཆུབ་ཀྱི་སེམས་ཐུགས་ཀྱི་དམ་ཚིག་ཡིན་པར་དྲན་པར་བྱས་ནས་སྔགས་བརྗོད་དོ། ། ཡང་གཡོན་པའི་མཐེ་བོང་དང་སྲིན་ལག་གི་དྲིལ་བུ་བླངས་ལ། ཨོཾ་བཛྲ་གཎྜེ་ཨཱཿ ཞེས་བརྗོད་ནས་སྔགས་དང་བཅས་པ་ལན་གསུམ་མམ། གནས་བརྒྱད་དེ་ཕྱོགས་མཚམས་བརྒྱད་དུ་བསྐྱོད་ལ་དཀུར་ཁ་གྱེན་ལ་བསྟན་ཏེ་བཟུང་ནས། སྟོང་པ་ཉིད་ཀྱི་སྒྲས་སེམས་ཅན་ཐམས་ཅད་སད་པར་བྱེད་པའི་དོན།
སྲིད་པ་ཐམས་ཅད་རང་བཞིན་གྱི་དག་པ་སྟོན་པར་བྱེད་པའི་གསུང་། ཆོས་ཀྱི་ཕུང་པོ་བརྒྱད་ཁྲི་བཞི་སྟོང་གི་ངོ་བོ་གསུང་གི་དམ་ཚིག་ཡིན་པར་དྲན་པར་བྱས་ཏེ། དེ་ལྟར་ན་རང་སྐད་ཅིག་གི་ལྷར་གསལ་བ་ཕྱག་རྒྱ་ཆེན་པོའི་སྐུའི་དམ་ཚིག་ཡིན་པས་དམ་ཚིག་གསུམ་དྲན་པར་བྱ་བའོ། ། ཡང་རང་ལྷའི་རྣལ་འབྱོར་རྒྱས་པ་བསྒོམ་མ་ཐག་ཡིན་ན། ལག་པ་བྱིན་རླབས་ཀྱི་ཆོ་ག་དེ་དག་མ་དགོས་མོད། དམ་ཚིག་གསུམ་དྲན་པ་འདི་ནི་རྒྱུན་དུ་དགོས་ཏེ། རྣལ་འབྱོར་བླ་མེད་ཀྱི་ཉམས་ལེན་གྱི་གཞུང་ཤིང་ཡིན་པའི་ཕྱིར་དང་། ཁ་སྦྱོར་ལས། ཐབས་དང་ཤེས་རབ་ཆོས་ཀྱི་ནི། ། འགྲོ་བ་མང་པོ་སད་པར་བྱེད། །
མི་ཤེས་འདམ་དུ་བྱིང་བ་ཡིས། ། སེམས་ཅན་སངས་རྒྱས་དོན་དུ་དཀྲོལ། ། རྡོ་རྗེ་དེ་ཉིད་ཀྱིས་ནི་བཟུང་། ། དྲིལ་བུ་ཆོས་ཀྱིས་དཀྲོལ་བར་བྱ། ཐབས་དང་ཤེས་རབ་ཆོ་ག་ཡིས། ། སེམས་ཅན་དོན་ནི་ཡོ་གོས་ཀྱི། ། ཞེས་དེ་ཁོ་ན་ཉིད་མདོར་བསྡུས་ནས་བསྟན་པས་ཀྱང་ཤེས་པ་ཡིན་ནོ། ། ལྔ་པ་དཀྲོལ་ཚུལ་ནི། ཁ་སྦྱོར་དང་། གདན་གཞི་ལས།
ཨཱ་ལྀ་ཀཱ་ལྀ་དགོངས་པ་ནི། གནས་ནི་བརྒྱད་དུ་བསྐྱོད་པར་བྱ། ། ཨཱ་ལྀ་ཀཱ་ལྀ་རབ་སྦྱོར་བས། ། འཁོར་བ་ཐམས་ཅད་གཅོད་པར་བྱེད། ། རྡོ་རྗེ་དྲིལ་བུ་ཐབས་ཉིད་སྟེ། ཐབས་ནི་ཡང་ནི་ནང་དུ་ཉིད། ། ཞེས་གསུངས་པས་བསྟན་ཏེ། དེ་ཡང་ཨཱ་ལྀ་ཀཱ་ལྀ་ནི་རྡོ་རྗེ་དྲིལ་བུའི་བརྡའི་མིང་སྟེ་ཐབས་ཤེས་རབ་བོ། ། དྲིལ་བུ་དེ་གནས་བརྒྱད་དུ་བསྐྱོད་པ་ནི་མཚོན་པ་ཙམ་སྟེ། སྤྱིར་དཀྲོལ་ཚུལ་བདུན་ཙམ་དུ་གསུངས་པ་ནི།
དྲིལ་བུ་རྒྱུན་ཆགས་སུ་དཀྲོལ་བ། ཕྱོགས་བརྒྱད་དུ་དཀྲོལ་བ། ལྔ་བརྡུངས་སུ་དཀྲོལ་བ། གསུམ་བརྡུངས་སུ་དཀྲོལ་བ། གཅིག་བརྡུངས་སུ་དཀྲོལ་བ། བཅད་གཏུབ་ཏུ་དཀྲོལ་བ། དྲག་ཏུ་དཀྲོལ་བའོ། ། དེ་དག་ཀྱང་སྐབས་གང་ལ་གང་སྦྱོར་བ་དང་། སྒྲའི་གདངས་ལ་དོན་ཇི་ལྟ་བུ་འབྱུང་བ་རྣམས་ནི་བླ་མའི་ངག་ལས་བླང་ངོ་། ། རྡོ་རྗེ་དྲིལ་བུ་རེ་རེ་ཡང་ཐབས་ཤེས་ཟུང་འཇུག་ཏུ་དུ་གནས་པར་ཡང་ཤེས་པར་བྱའོ། །
དྲུག་པ་རྡོར་དྲིལ་གྱི་དེ་ཁོ་ན་དེ་དག་ཤེས་ནས་མཉམ་པར་གཞག་པའི་ཕན་ཡོན་ནི། རྡོ་རྗེ་གདན་གཞི་ལས། རྩེ་མོ་དགུ་པ་ཞེས་བྱ་བ། ཡེ་ཤེས་རྡོ་རྗེས་འགྲོ་བ་སྒྲོལ། ། རྡོ་རྗེ་དེ་ཉིད་གང་ཡིན་པ། ། བདག་ཉིད་རྡོ་རྗེའི་བདག་ཉིད་བསམ། ། རྡོ་རྗེ་སྙིང་པོ་རྣལ་འབྱོར་པ། ། རྡོ་རྗེ་ཡིས་ནི་སེམས་སུ་བྱ། ། རྡོ་རྗེ་དག་པ་བརྟན་བྱས་ནས། ། ཆོས་རྣམས་རྡོ་རྗེ་ལས་གཞན་མེད། །
ཐམས་ཅད་རྡོ་རྗེ་དེ་ཉིད་ཡིན། ། རྡོ་རྗེ་ལས་ཀྱི་སྙིང་པོའོ། ། རྡོ་རྗེ་འཕྲོ་བ་སྦྱོར་བའི་བདག ། རྡོ་རྗེ་འཁོར་བ་སྒྲོལ་བར་བྱེད། ། རྡོ་རྗེ་འགུགས་པ་སྦྱོར་བའི་བདག ། རྡོ་རྗེ་འཆིང་བའི་སྦྱར་བར་ལྡན། ། མུན་པ་དེ་བཞིན་ཉོན་མོངས་རྣམས། ། རྣམ་ཤེས་བཅས་པའི་སྒྲོན་མ་ནི། ། ཡེ་ཤེས་རྡོ་རྗེས་བཅོམ་ནས་སུ། ། ཕྱོགས་ཀུན་དུ་ནི་སྣང་བར་བྱེད། །
རྡོ་རྗེའི་བསྒྲུབ་པ་ལ་སོགས་ཀུན། ། རྡོ་རྗེའི་བདག་ཉིད་ལྡང་བར་བྱ། ། ཆོས་ཀྱི་འཆིང་བ་རྡོ་རྗེ་སྟེ། ། ཐར་པ་མཆོག་འབད་རྡོ་རྗེ་ཡི། ། རྡོ་རྗེ་པདྨ་བཟུང་ནས་ནི། ། དེ་ཉིད་ཐམས་ཅད་བསྒྲུབ་པར་བྱ། ། རྡོ་རྗེ་པདྨོར་ཞུགས་པ་ནི། ། མཁས་པ་ཡི་ནི་བསྒྲུབ་པར་བྱ། ། ཞེས་གསུངས་སོ། ། དེ་ཡང་ཇི་སྐད་བཤད་པའི་རྡོར་དྲིལ་གྱི་དེ་ཁོ་ན་དེ་དག་ཤེས་ནས་དོན་ལ་མཉམ་པར་གཞག་ན།
ཚེ་རིང་ཞིང་ནད་མེད་པ་སོགས་ཐུན་མོང་གི་དངོས་གྲུབ་རྣམས་དང་། མཐར་ཐུག་རང་གཞན་གཉིས་ཀ་འཁོར་བ་ལས་གྲོལ་བ་སོགས་མཆོག་གི་དངོས་གྲུབ་རྣམས་སྟེར་བར་བྱེད་པ་ཡིན་ཏེ་རྡོ་རྗེ་མཁའ་འགྲོ་ལས་ཀྱང་། ཚེ་རིང་ནད་མེད་ཕུན་སུམ་ཚོགས། ། དེ་བཞིན་ཤེས་རབ་ལྡན་ཤེས་བྱ། ། ཞེས་དང་། ལས་རྣམས་ཐམས་ཅད་སྒྲུབ་བྱེད་ཅིང་། ། དངོས་གྲུབ་མཆོག་ནི་སྟེར་བར་བྱེད། ། ཅེས་གསུངས་སོ། ། བདུན་པ་དེ་ཁོ་ན་ཉིད་མ་ཤེས་པའི་ཉེས་པ་ནི། ཁ་སྦྱོར་ལས།
དེ་ཉིད་མེད་སེམས་རྣལ་འབྱོར་པ། ། གླང་པོ་དྲིལ་བུ་ཁྲོལ་བ་ཉིད། ། རྣལ་འབྱོར་དེ་ཉིད་དམན་པ་ཡིས། ། རང་གི་དངོས་གྲུབ་རིང་དུ་བརྟག ། ཞེས་གདན་གཞི་དང་གཉིས་ལས་གསུངས་པས་བསྟན་ཏེ། དེ་ཡང་དཔེར་ན་གླང་པོ་ཆེའི་སྐྱེའི་དྲིལ་བུ་ལྟར་དེ་ཁོ་ན་ཉིད་མི་ཤེས་ན་དངོས་གྲུབ་མྱུར་ཏུ་མི་འབྱུང་ཞེས་གཙོ་བོར་དྲིལ་བུ་ལ་སྦྱར་ནས། རྡོ་རྗེ་ཤུགས་ལ་བསྟན་ཏོ། ། དེ་ཡང་སྨྲྀ་ཏིས། རྡོ་རྗེ་དེ་ཉིད་མི་ཤེས་པས། ། བརྒྱ་བྱིན་ལག་གི་རྡོ་རྗེ་བཞིན། །
ཞེས་གསུངས་པ་ལྟར་ཡིན་ནོ། ། གཉིས་པ་དམ་ཚིག་གི་རྡོར་དྲིལ་བཅངས་ཚུལ་བྱེ་བྲག་ཏུ་བཤད་པ་ལ། ཁ་ཅིག་ན་རེ། ཕྱི་དྲིལ་ནི་རྒྱུད་སྡེ་འོག་མ་གསུམ་གྱི་དབང་དུ་བྱས་པ་ཡིན་ལ། ནང་དྲིལ་རྣལ་འབྱོར་བླ་མེད་ཀྱི་དབང་དུ་བྱས་པའོ། ། ཞེས་ཟེར་རོ། ། དེ་ནི་མ་ཡིན་ཏེ། བྱ་སྤྱོད་གཉིས་ལ་ནི་རྡོར་དྲིལ་གྱི་བཤད་པ་དེ་ལྟ་བུ་མེད་ལ་རྣལ་འབྱོར་རྒྱུད་ཀྱི་རྡོ་རྗེ་རྩེ་མོར་བཤད་པའི་རྡོར་དྲིལ་ནི་རྩེ་ལྔ་པར་བཤད་ཅིང་། བླ་མེད་ཀྱི་རྒྱུད་དག་ལས་ནི་རྩེ་ལྔ་པ་དང་རྩེ་དགུ་པ་གཉིས་ཀ་བཤད་ལ། ཕྱི་ནང་གི་རྡོ་རྗེ་དྲིལ་བུ་ཞེས་བྱ་བ་ནི་རྩེ་དགུ་པ་དང་རྩེ་ལྔ་པ་གཉིས་ལ་སོ་སོར་བཤད་པའི་ཕྱིར་རོ། །
དེས་ན་ཕྱི་ནང་གི་རྡོར་དྲིལ་གྱི་ཐ་སྙད་ནི་རྣལ་འབྱོར་བླ་མེད་ཁོ་ནའི་དབང་དུ་བྱས་པའོ་གསུངས། དེ་ཡང་རྩེ་དགུ་པ་ནི་ཕྱི་དྲིལ་ལམ། ཡེ་ཤེས་ཀྱི་རྡོ་རྗེ་དྲིལ་བུ་ཞེས་བྱ་བ་ཡིན་པས། ཐུན་མོང་དུ་སྤྱིར་བཅངས་བ་ཡིན་ལ། རྩེ་ལྔ་པ་ནི་ཐུན་མོང་མ་ཡིན་པའི་དྲིལ་བུའམ། ནང་དྲིལ་ལམ་དམ་ཚིག་གི་རྡོ་རྗེ་དྲིལ་བུ་ཞེས་བྱ་བ་ཡིན་པས་བྱིན་རླབས་བྱས་ནས་གསང་ཏེ་བཅངས་བ་ཡིན་ནོ། ། དེ་ལ་གཉིས། བྱིན་རླབས་བྱ་ཚུལ་དང་། སྦས་ཏེ་མི་འབྲལ་བའི་དམ་ཚིག་ཏུ་བཅངས་ཚུལ་ལོ། ། དང་པོ་ནི་རང་ལྷའི་རྣལ་འབྱོར་དང་ལྡན་པར་བྱས་ལ།
མདུན་དུ་གཞི་བཟང་པོའི་སྟེང་དུ་རྡོར་དྲིལ་མཚན་ཉིད་དང་ལྡན་པ་བཞག་སྟེ། དེ་བསང་སྦྱངས་ལ། རྡོ་རྗེ་སྟོང་པའི་ངང་ལས་ཧཱུྃ་ལས་གསེར་ལ་སོགས་པ་ལས་གྲུབ་པའི་རྡོ་རྗེ་ཚད་དང་མཚན་ཉིད་ཐམས་ཅད་ཡོངས་སུ་རྫོགས་པའི་ལྟེ་བར་སེམས་དཔའ་ཡབ་ཡུམ། སྟེང་གི་རྭ་ལྔ་ལ་དབུས་སུ་རྣམ་པར་སྣང་མཛད། ཤར་དུ་མི་བསྐྱོད་པ། ལྷོར་རིན་ཆེན་འབྱུང་། ནུབ་ཏུ་འོད་དཔག་མེད། བྱང་དུ་དོན་ཡོད་གྲུབ་པ། རྭའི་འོག་གི་པདྨ་འདབ་མ་བརྒྱད་ལ། ཤར་དུ་སྤྱན་རས་གཟིགས།
ལྷོར་བྱམས་པ། ནུབ་ཏུ་ནམ་མཁའ་མཛོད། བྱང་དུ་ཀུན་དུ་བཟང་པོ། བྱང་ཤར་དུ་ཕྱག་ན་རྡོ་རྗེ། ཤར་ལྷོར་འཇམ་པའི་དབྱངས། ལྷོ་ནུབ་ཏུ་སྒྲིབ་པ་རྣམ་སེལ། ནུབ་བྱང་དུ་སའི་སྙིང་པོ། འོག་གི་པདྨ་འདབ་བརྒྱད་ལ་ཤར་དུ་རྡོ་རྗེ་ལྕགས་ཀྱུ་མ། ལྷོར་རྡོ་རྗེ་ཞགས་པ་མ། ནུབ་ཏུ་རྡོ་རྗེ་ལྕགས་སྒྲོག་མ།
བྱང་དུ་རྡོ་རྗེ་སྒྲོལ་མ། བྱང་ཤར་དུ་བསྐུལ་བྱེད་མ་དཀར་མོ་ཕྱག་བཞིའི་གཡས་དང་པོས་མཆོག་སྦྱིན། གཡོན་དང་པོས་པོ་ཏི་དང་བཅས་པའི་པདྨ། འོག་མ་གཉིས་ཀྱི་ལྷུང་བཟེད་འཛིན་པ། ཟླ་བ་ལ་སེམས་དཔའི་སྐྱིལ་མོ་ཀྲུང་གིས་བཞུགས་པ། ཤར་ལྷོར་རིན་ཆེན་གློག་མ་སེར་མོ་ཕྱག་དྲུག་གི་དང་པོ་གཉིས་ཀྱི་རིན་པོ་ཆེ་ཁ་སྦྱོར་འཛིན་པ། གཡོན་པ་རྣམས་ཀྱིས་དྲིལ་བུ། གཞུ། ཐོད་པ་འཛིན་པ། ནུབ་བྱང་ཏུ་གཞན་གྱི་མི་ཐུབ་མ་དམར་མོ་དཀར་ནག་དམར་བའི་ཞལ་ཅན།
ཕྱག་དྲུག་གི་གཡས་པ་རྣམས་ཀྱི་རྡོ་རྗེ་ཞགས་པ། རྡོ་རྗེ། རལ་གྲི། གཡོན་པ་རྣམས་ཀྱི་སྙིང་ཁར་སྡིག་མཛུབ་དང་། དྲིལ་བུ་དང་། དགྲ་སཏྭ་འཛིན་པ། འོག་གི་རྭ་ལྔ་ལ་དབུས་སུ་ཡེ་ཤེས་མཁའ་འགྲོ་སྔོན་མོ་སྔོ་དཀར་དམར་བའི་ཞལ་ཅན། ཕྱག་གི་གཡས་གསུམ་ན་ཁ་ཊྭཾ་ག་དང་། དགྲ་སཏྭ་དང་། རྡོ་རྗེ།
གཡོན་གསུམ་ན་དྲིལ་བུ་དང་ཁྲག་གི་གང་བའི་ཐོད་པ་དང་། རལ་གྲི་འཛིན་པའོ། ། ཤར་དུ་རྡོ་རྗེ་མཁའ་འགྲོ་མ་དཀར་མོ། ལྷོར་གཏུམ་མོ་དམར་མོ། ནུབ་ཏུ་རོ་ལང་མ་སྔོན་མོ། བྱང་དུ་འཇིགས་པའི་མཁའ་འགྲོ་མ་གསེར་བཙོ་མའི་མདོག་ཅན། ཐམས་ཅད་ཀྱང་སེང་གེ་ལ་སྣ་ཚོགས་པདྨ་དང་ཉི་མ་ལ་གནས་པ། ཕྱག་གཉིས་ཀྱི་ཁ་ཊྭྃ་ག་དང་ཁྲག་གི་གང་བའི་ཐོད་པ་འཛིན་པ་རྣམས་སྐད་ཅིག་གི་བསྐྱེད། དེ་ལ་ཡེ་ཤེས་པ་དགུག་གཞུག་བྱ། སྐྱེས་མཆེད་དང་གནས་གསུམ་བྱིན་གྱིས་བརླབས།
དབང་བསྐུར་ཏེ་ལྷ་ཐམས་ཅད་ལ་མི་བསྐྱོད་པས་རྒྱས་གདབ་ལ་ཐུགས་ཀྱི་དམ་ཚིག་དྲན་པར་བྱ། དྲིལ་བུ་ཡང་སྟོང་པའི་ངང་ལས། ཨ་ལས་འཁོར་བ་ལ་སོགས་པ་ལས་གྲུབ་པ། ཚད་དང་མཚན་ཉིད་ཡོངས་སུ་རྫོགས་པའི་བུམ་པར་ཤེས་རབ་ཕ་རོལ་དུ་ཕྱིན་མ་ཡབ་དང་བཅས་པ། ཁོག་པའི་སྟེང་གི་ཨུཏྤལ་གྱི་ཤར་གྱི་འདབ་མ་ལ་ལྷ་མོ་སྒྲོལ་མ། ལྷོར་སྤྱན་མ། ནུབ་ཏུ་མ་མཱ་ཀི བྱང་དུ་གོས་དཀར་མོ། བྱང་ཤར་དུ་ནོར་རྒྱུན་མ་སེར་མོ་གཡས་མཆོག་སྦྱིན། གཡོན་འབྲས་སོ་བའི་ཆར་བ་དང་།
རིན་པོ་ཆེ་སྣ་ཚོགས་ཀྱི་ཆར་འབེབས་པའི་བུམ་པ་འཛིན། ཤར་ལྷོར་ཙུ་ཏ་མ་སྔར་བཞིན། ལྷོ་ནུབ་ཏུ་ཁྲོ་གཉེར་ཅན་སེར་མོ་ཕྱག་བཞིའི་གཡས་གཉིས་ཀྱི་མཆོད་སྦྱིན་དང་བགྲང་ཕྲེང་། གཡོན་གཉིས་ཀྱི་དབྱུག་གུ་གསུམ་པ་དང་། རིལ་བ་ཆུང་ངུ་འཛིན་པ། ནུབ་བྱང་དུ་རྡོ་རྗེ་ཕྲེང་བ་མ་ལྗང་ཁུ་ཕྱག་གཉིས་ཀྱི་སྒེག་པ་དང་བཅས་པའི་མེ་ཏོག་གི་ཕྲེང་བ་དང་བཅས་པས་རྡོ་རྗེའི་ཕྲེང་བ་འཛིན་པ་རྣམས་བསྒོམ། མཚམས་ཀྱི་ལྷ་མོ་བཞི་པོ་འདི་གོང་ཡི་གེ་འགོད་པའི་སྐབས་དང་འཁྲུགས་པ་ལྟར་ཡོད་པའང་འདི་བཞིན་དུ་སྒྲིག་གོ ། སྟེང་གི་རྭ་ལ་ནི་གོང་རྡོ་རྗེའི་སྐབས་ལྟར་རིགས་ལྔ་དང་། དེའི་འོག་གི་པད་འདབ་བརྒྱད་ལ་ཡང་བྱང་སེམས་བརྒྱད་རྡོ་རྗེ་ལྟར་བསྒོམ་སྟེ། དེ་ཐམས་ཅད་ཀྱང་སྐད་ཅིག་ཙམ་གྱིས་བསྐྱེད་ལ།
ཡེ་ཤེས་པ་དགུག་གཞུག་བྱ། ། སྐྱེ་མཆེད་དང་གནས་གསུམ་བྱིན་གྱིས་བརླབས། དབང་བསྐུར་ལ་རིགས་ལྔ་ཐམས་ཅད་ལ་དོན་ཡོད་གྲུབ་པས་རྒྱས་བཏབ་ལ། གསུང་གི་དམ་ཚིག་དྲན་པར་བྱའོ། ། དེ་ལྟ་བུའི་བྱིན་རླབས་བྱེད་ཚུལ་དེའི་ལག་ལེན་སོགས་ཀྱི་མན་ངག་ཞིབ་ཏུ་ནི་བླ་མ་ལས་བླངས་བར་བྱའོ། ། གཉིས་པ་སྦས་ནས་བཅངས་ཚུལ་ལ། དེ་ལྟ་བུའི་རྡོ་རྗེ་དྲིལ་བུ་མཚན་ལྡན་དེ་ནི་ལེགས་པར་གསང་ཞིང་སྦ་དགོས་ཏེ། དམ་ཚིག་དང་མི་ལྡན་པ་དག་ལ་བསྟན་ནས་ཡན་ལག་ཚངས་ན་རྩ་ལྟུང་བདུན་པར་འགྱུར་ཞིང་། དམ་ཚིག་ཡོད་ཀྱང་དེ་ཉིད་མི་ཤེས་པ་ལ། དགོས་པ་མེད་པ་བཞིན་དུ་བསྟན་ནས་མ་དད་ན་ཡན་ལག་གི་ཉེས་པར་འགྱུར་བའི་ཕྱིར་རོ། །
དེ་ལྟར་སྦས་པའི་སྒོ་ནས་རྒྱུན་དུ་མི་འབྲལ་བའི་དམ་ཚིག་ཏུ་བཅངས་པར་བྱ་སྟེ། དེ་ཡང་དགོས་པ་མེད་པར་ཞག་བདུན་བྲལ་ན་ཡན་ལག་གི་ཉེས་པར་འགྱུར་ཏེ། ཉན་ཐོས་དག་ཏུ་རློམ་བྱེད་པའི་ནང་དུ་ཞག་བདུན་གནས་པ་དང་། ཞེས་གསུངས་པས་འདིས་ཤེས་པ་ཡིན་ནོ། ། དགོས་པ་ཆེན་པོ་མཐོང་ན་ནི་ཟླ་བའི་བར་དུ་བྲལ་ཡང་ཉེས་པ་མེད་པ་སྲིད་སྟེ། གཞུང་བཤད་སྲས་དོན་མ་ལས་ཤེས་སོ། ། མདོར་ན་སྤྱིར་རྡོ་རྗེ་དྲིལ་བུ་ཐམས་ཅད་དང་ཁྱད་པར་དུ་རང་གི་དམ་ཚིག་གི་རྫས་སུ་བཟུང་བའི་རྡོ་རྗེ་དྲིལ་བུ་ལ་ཉོ་འཚོང་སོགས་ཀྱི་མ་གུས་པ་ཐམས་ཅད་སྤངས་ནས། ལྷའི་འདུ་ཤེས་ཀྱི་བཀུར་བསྟི་དང་བཅས་ཏེ་བཅངས་བར་བྱ་བ་ཉིད་ཡིན་ནོ། ། སྨྲས་པ། དེང་དུས་གསང་སྔགས་འཛིན་པ་ཕལ་ཆེར་རྣམས། །
མེད་ཐབས་མེད་ཀྱང་དེ་ཉིད་མི་ཤེས་པ། ། སྤྲེའུའི་ལག་ཏུ་རྡོར་དྲིལ་བཟུང་བ་ཡིས། ། རྣམ་ཐར་སྐྱོང་བ་མཐོང་ནས་ངས་འདི་བཤད། ། ཅེས་བྱ་བ་ཡང་ཤུགས་འབྱུང་དུ་སྨྲས་སོ། ། གཉིས་པ་བགྲང་ཕྲེང་གི་རྣམ་གཞག་ལ་སྤྱིར་རྒྱུད་སྡེ་བཞི་ཀ་ནས་ཕྲེང་བའི་རྣམ་གཞག་མང་དུ་གསུངས་ཀྱང་། འདིར་རྣལ་འབྱོར་བླ་མེད་ཀྱི་བཟླས་ཡུལ་གྱི་དབང་དུ་བྱས་ནས་བཤད་ན་གསུམ། རྒྱུད་གང་ནས་བསྟན། གང་ཟག་གང་གི་བཅངས། ཚུལ་ཇི་ལྟར་བཅངས་བའོ། ། དང་པོ་ནི།
དཔལ་ཁ་སྦྱོར། བརྟག་པ་གཉིས་པ། རྡོ་རྗེ་གདན་གཞི། སྡོམ་པ་འབྱུང་བ། རྡོ་རྗེ་མཁའ་འགྲོ། ཧེ་རུ་ཀ་མངོན་འབྱུང་སོགས་ཀྱི་རྒྱུད་མང་པོ་ལས་རྒྱས་བསྡུས་ཅི་རིགས་སུ་གསུངས་སོ། ། གཉིས་པ་ནི། རྣལ་འབྱོར་བླ་མེད་ཀྱི་བསྒོམ་བཟླས་ལ་གནས་པའི་རྣལ་འབྱོར་པས་བཅངས་བར་བྱ་བ་ཡིན་ནོ། ། གསུམ་པ་བཙངས་ཚུལ་ནི། ཕྲེང་བའི་དེ་ཁོ་ན་ཉིད་ཤེས་བར་བྱས་ནས་འཆང་བ་ཡིན་ཏེ།
དེ་ལ་གསུམ། ཕྲེང་བའི་རྒྱུ་ལ་སོགས་པའི་རྣམ་གཞག་ངེས་པར་བྱ་བ་དང་། དེ་དག་གི་དེ་ཁོ་ན་ཉིད་ཤེས་པའི་ཕན་ཡོན་དང་། མི་ཤེས་པའི་ཉེས་དམིགས་བསྟན་པའོ། ། དང་པོ་ལ་ལྗོན་ཤིང་དང་། ཟླ་ཟེར་དུ་མངོན་པར་རྟོགས་པ་ངེས་པར་བྱ་བའི་ཕྱིར་ས་བཅད་བདུན་དུ་མཛད་པ་ནི་གཞན་དུ་བསྟན་ཟིན་ལ། འདིར་རྗེ་བཙུན་རྩེ་མོའི་སམྦུ་ཊའི་དགོངས་པ་ལྟར་བཤད་ན་དྲུག་སྟེ། ཕྲེང་བའི་རྒྱུ་དང་། གྲངས་དང་། དེ་ཁོ་ན་ཉིད་དང་།
བྱིན་རླབས་བྱ་ཚུལ་དང་། བརླབས་ནས་བརྒྱུ་ཚུལ་དང་། བརྒྱུས་ནས་བགྲང་ཚུལ་ལོ། ། དང་པོ་ལ་ཞི་བ། རྒྱས་པ། དབང་། དྲག་པོ། ལས་ཐམས་ཅད་པའི་ཕྲེང་བའི་རྒྱུ་དང་ལྔ་ལས། དང་པོ་ནི། ཁ་སྦྱོར་ལས།
ཤེལ་དང་ཉ་ཕྱིས་མུ་ཏིག་དང་། ། ཁམས་ནི་དཀར་པོ་ལ་སོགས་གཞན། ། ཞི་བའི་ལས་ལ་ཁྱད་པར་དུ། ། ཕྲེང་བ་ཡི་ནི་མཚན་ཉིད་དོ། ། ཞེས་གསུངས་པས། ཤེལ་དང་། ཉ་ཕྱིས་དང་། མུ་ཏིག་དང་། ནོར་བུའི་ཕྲེང་བ་ལ་སོགས་པའོ། ། གཉིས་པ་ཡང་དེ་ཉིད་ལས།
གསེར་དང་དངུལ་དང་ཟངས་མ་དང་། ། པདྨའི་ས་བོན་ཁྱད་པར་དུ། ། རྒྱས་པ་ལ་ནི་ཕྲེང་བ་ཉིད། ། རྣམ་པར་མཁས་པས་བགྲང་བར་བྱ། ཞེས་འབྱུང་བས། གསེར་དང་། དངུལ་དང་། ཟངས་མ་དང་པདྨའི་ས་བོན་ལ་སོགས་པའོ། ། གསུམ་པ་ཡང་དེ་ཉིད་ལས། གུར་གུམ་ལ་སོགས་དྲི་རྣམས་དང་། །
དྲི་ནི་ཐམས་ཅད་ཁྱད་པར་དུ། ། བསྒྲུབ་ཞིང་རིལ་བུར་བྱས་ནས་ནི། ། དབང་ལ་ཡོངས་སུ་རབ་ཏུ་གྲགས། ། ཞེས་གསུངས་པས། གུར་གུམ་ལ་སོགས་པའི་དྲི་བཟང་པོ་སྣ་ཚོགས་ཀྱི་ལྡེ་གུའི་རིལ་བུ་ལ་ཕྲེང་བ་བྱས་པ་དང་། ཙནྡ་དམར་པོ་ལ་སོགས་པའོ། ། བཞི་པ་ཡང་དེ་ཉིད་ལས། རུ་དཱ་རཀྴ་ལུང་ཐང་དང་། ། དེ་བཞིན་སྐྱེས་པའི་རུས་པ་ཉིད། ། དྲག་པོ་ལས་ལ་སྦྱར་བར་བྱ། །
མངོན་སྤྱོད་ལ་ནི་ཡོངས་སུ་གྲགས། ། ཞེས་གསུངས་པས་མངོན་སྤྱོད་དང་བཅས་པ་ལ་རུ་རཀྴ་དང་། ལུང་ཐང་དང་། མིའི་རུས་པ་ལ་སོགས་པའི་ཕྲེང་བའོ། ། ལྔ་པ་ཡང་དེ་ཉིད་ལས། ཞི་རྒྱས་དབང་དང་མངོན་སྤྱོད་ལ། ། བོ་དྷི་ཙི་ཏ་ལས་ཀུན་བྱེད། ། ཞེས་གསུངས་པས་བོ་དྷི་ཙི་ཏ་འདི་ནི་ལས་ཐམས་ཅད་ལ་འཇུག་པ་ཡིན་ནོ། ། གཞན་ཡང་བརྟག་པ་གཉིས་པའི་འོག་མའི་ལེའུ་བཅུ་པ་ལས་ཀྱང་། ཤེལ་གྱི་ཕྲེང་རེང་པའི་བཟླས་པ་ཉིད། །
ཞེས་སོགས་ཚིག་བཅད་གཉིས་གསུངས་པ་ནི་ལས་དེ་དང་དེ་ལ་དགོངས་པ་ཡིན་ནོ། ། གཞན་ཡང་རྒྱུད་དུ་མ་ལས་མང་དུ་གསུངས་ཀྱང་མང་པས་མ་བྲིས་སོ། ། གཉིས་པ་གྲངས་ཀྱང་སྔགས་ཀྱི་བསྒྲུབ་པ་ལ་ལྔ་བཅུ། དབང་ལ་ཉི་ཤུ་རྩ་ལྔ། ཞི་བ་ལ་བརྒྱ། རྒྱས་པ་ལ་བརྒྱ་རྩ་བརྒྱད། མངོན་སྤྱོད་ལ་དྲུག་ཅུར་བྱ་བ་ཡིན་ཏེ། ཁ་སྦྱོར་དང་། རྡོ་རྗེ་མཁའ་འགྲོའི་ལེའུ་ཞེ་ལྔ་པ་ལས། སྔགས་ཀྱི་བསྒྲུབ་པ་ལྔ་བཅུ་སྟེ། །
དབང་ལ་དེའི་ཕྱེད་ཉིད་དོ། ། བརྒྱ་ཕྲག་གཅིག་ནི་ཞི་བ་ལ། ། དེ་བཞིན་རྒྱས་པ་ལྷག་པར་བརྒྱད། ། མངོན་སྤྱོད་ལ་ནི་དྲུག་ཅུ་ཡིས། ། ཁྱད་པར་དུ་ནི་ལས་ལ་སྦྱར། ། ཇི་ལྟར་ལས་ཀྱི་བྱེ་བྲག་གིས། ། ཕྲེང་བ་ལ་སོགས་བྱ་བའོ། ། ཞེས་གསུངས་པ་ཡིན་ནོ། ། གསུམ་པ་དེ་ཁོ་ན་ཉིད་ལ་གསུམ། ཕྲེང་ཐག་དང་།
ཕྲེང་བའི་དང་། མདོ་འཛིན་གྱི་དེ་ཁོ་ན་ཉིད་དོ། ། དང་པོ་ལ་གཉིས་ཀྱིས། དང་པོ་རྒྱུ་ནི། ལས་ཐམས་ཅད་ཐུན་མོང་དུ་རས་བལ་ལ་བྱ་བ་ཡིན་ཏེ། རྡོ་རྗེ་མཁའ་འགྲོ། ཡང་ན་རས་བལ་སྐུད་པ་ནི། ། ཞེས་སོ། ། ལས་སོ་སོ་ལ། དེ་ལ་འདི་དག་བསྲེ་བར་བྱས་ཏེ།
མནན་པ་དང་བསྐྲད་པའི་ལས་ལ། བོང་བུ་དང་། རྔ་མོའི་སྤུ་དང་། ཁྭ་ཏའི་སྒྲོ་བསྲེ། སྡང་བའི་ལས་ལ་རྟ་དང་མ་ཧེའི་སྤུ་བསྲེ། དྲག་པོའི་ལས་ལ་དུར་ཁྲོད་ཀྱི་སྐྲ་དང་ཁྱིའི་སྤུ་བསྲེ་བ་ཡིན་ཏེ། སྡོམ་འབྱུང་ལས། བོང་བུ་རྔ་མོའི་སྤུ་དང་ནི། ། ཁྲ་ཡི་སྒྲོ་ནི་བསྲེས་བྱས་ལ། ། མནན་དང་བསྐྲད་པའི་ལས་ལ་ནི། །
དེའི་སྲད་བུས་བརྒྱུ་བར་བྱ། ། རྟ་དང་མ་ཧེའི་སྤུ་ཡིས་ནི། ། རྣམ་པར་སྡང་ལ་སྲད་བུ་བྱ། ། དུར་ཁྲོད་སྐྲ་ཡིས་སྲད་བུ་དང་། ། ཁྱི་ཡི་སྤུ་ནི་བསྲེས་བྱས་ཏེ། ། དེ་ཡི་སྲད་བུས་དྲག་པོ་ཡིས། ། ལས་ལ་བསྔགས་ཕྱིར་སྦྱར་བར་བྱ། ། ཞེས་གསུངས་ཞིང་། རྡོ་རྗེ་མཁའ་འགྲོ་ལས་ཀྱང་། བསྐྲད་ལ་བྱ་རོག་སྒྲོ་དང་ནི། །
བོང་བུ་རྔ་མོ་ཁྱད་པར་འཕགས། ། རྟ་དང་རྔ་མོའི་རྔ་མ་ཡིས། ། སྐུད་པ་འདིས་ནི་འབྱེད་པར་བྱེད། ། རོ་ཡི་སྐྲ་དང་ཁྱིའི་སྤུ། ། བསྲེས་པ་ཡི་ནི་སྲད་བུ་ཡིས། ། གདུག་པ་ལས་ལ་ཁྱད་པར་དུ། ། མདོ་རུ་བསྡུས་པ་ལྷ་མོས་བཤད། ། ཞེས་གསུངས་སོ། ། སྐུད་པ་འཁལ་མཁན་ཀྱང་ལས་འཇམ་པོ་ལ་ནི། རྡོ་རྗེ་མཁའ་འགྲོ་དང་།
ཧེ་རུ་ཀ་མངོན་འབྱུང་གི་ལེའུ་བཅུ་དགུ་པར། གཞོན་ནུ་མ་ཡི་བཀལ་བའོ། ། དེ་ཡང་གཟུགས་མཛེས་ལུས་རྫོགས་ཤིང་། ། གཙང་ཞིང་དྲན་ལྡན་སྙན་པར་སྨྲ། ། དེ་ཡི་བཀལ་བའི་ཕྲེང་ཐག་གིས། ། གྲོལ་བའི་དངོས་གྲུབ་སྐྱེ་བར་འགྱུར། ། ཞེས་གསུངས་པས། བུ་མོ་གྲོང་པའི་ཆོས་ཀྱི་མ་གོས་པ་མཚན་ཉིད་དེ་དག་དང་ལྡན་པ་གཅིག་གམ། གྲོགས་དམ་ཚིག་ཅན་གྱི་བཀལ་དུ་གཞུག་ལ། ལས་དྲག་པོ་རྣམས་ལ་ནི་རིག་པས་སྤྱད་དོ། །
གཉིས་པ་ཉག་མའི་གྲངས་དེ་ཁོ་ན་དང་བཅས་པ་ཡང་། ཁ་སྦྱོར་ལས། ཕྱོགས་དང་མཚམས་ནི་བརྒྱད་རྣམས་ཀྱི། ། དབུས་སུ་དགུ་པ་སངས་རྒྱས་ཉིད། ། ལྷ་ནི་དགུ་སོགས་སྲད་བུ་ལ། ། ལྷ་དགུས་བྱིན་གྱིས་བརླབས་པར་བྱ། ། ཞེས་གསུངས་པས། སྲད་བུ་དབུ་བསྒྲིལ་དུ་བྱས་ལ། དེ་དགུས་ལྷ་དགུ་མཚོན་ཞིང་། དེར་བྱིན་གྱིས་རློབས།
འདི་ལ་ཁ་ཅིག་ལྷ་མོ་བརྒྱད་ཡིན་ཟེར། འགའ་ཞིག་ཡུམ་བཞི་ཡིན་ནོ་ཟེར་ཀྱང་རང་ལུགས་ལ་དབུས་མ་རྡོ་རྗེ་འཆང་། ཕྱོགས་མཚམས་བྱང་སེམས་ཉེ་བའི་སྲས་བརྒྱད་ཡིན་པར་རྗེ་བཙུན་རྩེ་མོས་གསུངས་སོ། ། གཉིས་པ་ཕྲེང་བའི་དེ་ཁོ་ན་ཉིད་ཀྱང་། ཁ་སྦྱོར་དང་། མཁའ་འགྲོར། ཕྲེང་བ་ཀུན་ནི་དགྲ་བཅོམ་པ། ། ཞེས་གསུངས་པས་སྤངས་རྟོགས་ཕུན་སུམ་ཚོགས་པའི་སངས་རྒྱས་སུ་ཕྲེང་རྟོགས་རྣམས་རྣམ་པར་དག་པའོ། ། གསུམ་པ་མདོ་འཛིན་གྱི་དེ་ཉིད་ཀྱང་། ཁ་སྦྱོར་ལས།
མཆོད་རྟེན་སྟེང་དུ་རབ་ཏུ་བརྟག ། མཆོད་རྟེན་ཆོས་ཀྱི་དབང་པོའི་ཕྱིར། ། སྟེང་དུ་ཡང་ནི་ཆོས་ཀྱི་དབྱིངས། ། ཞེས་གསུངས་པས། མདོ་འཛིན་གཉིས་བརྩེགས་སུ་བྱས་པའི་འོག་མ་ཡེ་ཤེས་སྟོབས་སོགས་དང་། གོང་མ་ཆོས་དབྱིངས་དག་པའོ། ། ཡང་ཁ་ཅིག་ནི། མདོ་འཛིན་བརྒྱན། ཕྲེང་ཐག་ཆོས། ཕྲེང་རྟོག་དགེ་འདུན་སྟེ་དཀོན་མཆོག་གསུམ་མོ་ཞེས་ཀྱང་གསུངས་སྟེ་བརྟག་གོ །
བཞི་པ་བྱིན་གྱིས་བརླབས་ཚུལ་ཡང་། ཁ་སྦྱོར་ལས། ལག་མཐིལ་ཉི་མ་བསམ་ནས་ནི། ། དབྱངས་ཡིག་དང་པོ་ལ་སོགས་པ། ། ལག་པའི་དབུས་སུ་རྣལ་འབྱོར་པས། ། བསྒོམ་ཞིང་བདུད་རྩིའི་ཡི་གེ་ནི། ། འོད་ཟེར་ཕྲེང་བ་དུ་མ་དང་། ། ཁ་དོག་དཀར་པོ་བསམ་ནས་ནི། ། སོར་མོ་རྡོ་རྗེ་རྩེ་མོ་སྟེ། ། གཡོན་པ་པདྨ་འཛིན་པ་ཉིད། །
པདྨ་རྡོ་རྗེ་སྙོམས་འཇུག་པའི། ། ཡང་དག་སྦྱོར་བ་ཉི་མའི་ནང་། ། ཀུན་གྱི་དེ་ཉིད་བསྒོམ་བྱ་ཞིང་། ། ཕྲེང་བ་བྱིན་གྱིས་བརླབས་པར་བྱ། ། ཞེས་དང་། སྔགས་ཀྱི་ཕྲེང་བ་སྦྱངས་ནས་ནི། ། གང་འདོད་དེ་ཉིད་བསྒྲུབ་པར་བྱ། ། དེ་ཉིད་ལས་ནི་འགྲུབ་པར་འགྱུར། ། ཀུན་དུ་གསལ་བ་མེད་ན་རིང་། ། ཞེས་གསུངས་པ་སྔར་རང་གི་ཡི་དམ་གྱི་ལྷའམ།
ལས་གང་དང་གང་བསྒྲུབ་པ་དེ་དང་དེའི་ལྷའི་རྣལ་འབྱོར་དང་ལྡན་པས་ཕྲེང་བ་བསང་སྦྱངས་བྱས་ལ། རང་གི་ལག་པ་གཡོན་པའི་སོར་མོ་རྣམས་པདྨ་འདབ་མ་ལྔ་པའི་མཐིལ་དུ་ཟླ་བ་ཨ་ལ་སོགས་པའི་དབྱངས་ཡིག་གི་གཡོན་དུ་བསྐོར་བའི་ལྟེ་བ་ལ། ལག་པ་གཡས་པའི་སོར་མོ་རྣམས་རྡོ་རྗེ་རྩེ་ལྔ་པ། ལག་པའི་མཐིལ་དུ་ཉི་མའི་དཀྱིལ་འཁོར་ལ་ཀ་སོགས་གསལ་བྱེད་ཀྱིས་གཡས་སུ་བསྐོར་བའི་ལྟེ་བ་ལ་ཧཱུྃ། ལག་པ་གཉིས་ཀའི་དབུས་སུ་བདུད་རྩིའི་ཡི་གེ་སུམ་དཀར་པོ་འོད་ཟེར་འཕྲོ་བ་བསམ་ལ། པད་སྐོར་སྔོན་དུ་འགྲོ་བས་ཕྲེང་བ་བླངས་ཏེ་ཐལ་མོའི་བར་དུ་བཅུག་ནས་རྡོ་རྗེ་དང་པདྨ་སྙོམས་པར་ཞུགས་པའི་བྱང་ཆུབ་ཀྱི་སེམས་ཀྱིས་ཁྱབ། དེས་ཨཱ་ལྀ་དང་ཀཱ་ལྀ་ལ་ཁྱབ། དེ་ཕྲེང་བ་དང་གཉིས་སུ་མེད་པར་གྱུར་པར་བསམ་ལ། ཁ་སྦྱོར་དང་གདན་གཞི་ལས་འབྱུང་བའི། ཨོཾ་པ་དེ་པ་དེ་མཧཱ་ཛྙཱ་ནྃ་སརྦ་བུདྡྷ་མ་ཡྃ་བྷ་ཝེ་ཏ་ཧཱུྃ་ཧཱུྃ་ཧཱུྃ་ཧོ་ཧོ་ཧོ་ཨ་ཁྃ་སྭཱཧཱ།
ཞེས་པའི་སྔགས་འདི་ཕྲེང་སྐོར་བཟླས་ཏེ། བདུད་རྩིས་ཨཱ་ལྀ་དང་ཀཱ་ལྀའི་ཕྲེང་བར་བྱིན་གྱིས་བརླབས་སོ། ། སྔགས་འདི་ནི་བཟླས་པ་ནི་བྱེད་དུས་ཀྱང་གསུམ་མམ་བདུན་ལ་སོགས་པ་བཟླས་ན་མཐུ་དང་ལྡན་པར་འགྱུར་རོ། ། ཡང་སྨྲྀ་ཏིས། གཡས་པའི་ལག་མཐིལ་ཉི་མ་ལ། ། ཨ་ཡིག་དམར་པོ་བསྒོམ་པར་བྱ། ། གཡོན་གྱི་ལག་མཐིལ་ཟླ་བར་ཡང་། ། སུམ་ཡིག་དཀར་པོ་བསྒོམས་ནས་སུ། ། ས་བོན་དེ་གཉིས་ལས་བསྐྱེད་པ། ། གཡས་ཀྱི་རྡོ་རྗེ་རྩེ་ལྔ་པ། །
གཡོན་ནི་པདྨ་འདབ་ལྔར་བསྒོམ། ། བགྲང་ཕྲེང་གང་ཡིན་དཀྱིལ་བཞག་སྟེ། ། རྡོ་རྗེ་པདྨའི་སྙོམས་པར་སྦྱོར། ། ཞེས་གསུངས་པ་དང་ཡང་མཐུན་པར་སྣང་ངོ་། ། ཡང་རྗེ་བཙུན་གྱིས་མཛད་དོ་ཟེར་བའི་ཕྲེང་བའི་དེ་ཉིད་དེ་ན། གཞན་གོང་དང་འདྲ་བ་ལས། ལག་པའི་བར་དུ་ཨོཾ་ཨཱཿཧཱུྃ་གསུམ་ཡང་བསམ་ལ། ཡིག་འབྲུ་རྣམས་ལས་འོད་ཟེར་དཀར་པོ་འཕྲོས་པས་ཕྱོགས་བཅུའི་དེ་བཞིན་གཤེགས་པ་ཐམས་ཅད་ཀྱི་ཐུགས་ཀ་ནས་ཨཱ་ལྀ་ཀཱ་ལྀ་དཔག་ཏུ་མེད་པ་ཐོན་ནས་ཕྲེང་བ་ལ་ཐིམ་པར་བསམ་མོ། ། དེ་ནས་རྡོ་རྗེ་པདྨ་ཟླ་ཉི་ཨོཾ་ཨཱཿཧཱུྃ། ཨཱ་ལྀ་ཀཱ་ལྀ་གཉིས་ཏེ།
དེ་རྣམས་སྙོམས་པར་ཞུགས་པས་ཡིག་འབྲུ་གསུམ་ལ་ཐིམ་པ་དེ་གྱུར་པ་ལས་ཕྲེང་བར་གྱུར་པར་བསམ་སྟེ། ཨོཾ་ལས་མདོ་འཛིན་འབྱུང་སྟེ། ཆོས་སྐུ་ལ། ཨ་ལས་ཕྲེང་བ་དགྲ་བཅོམ་པས་བསྐོར་བར་བསམ། ཧཱུྃ་ལས་ཕྲེང་ཐག་ལྷ་དགུའི་རང་བཞིན་དུ་བྱིན་གྱིས་བརླབས་པར་བསམ་ལ། ཨོཾ་པ་དེ་པ་དེ་སོགས་བརྗོད་པས་བྱིན་གྱིས་བརླབས་ཞེས་པ་ཡང་འདུག་གོ ། ཡང་འཕགས་པ་རིན་པོ་ཆེའི་གསུང་ན། ལག་པ་བྱིན་རླབས་བྱས་ནས་བར་དུ་ཕྲེང་བ་བཞག་སྟེ། ཐབས་ཤེས་ཀྱི་སྦྱོར་བས་ཕྲེང་བའི་གྲངས་དང་མཉམ་པའི་ལྷར་ཡན་ལག་བཞི་རྫོགས་ཀྱིས་བསྐྱེད་ནས། ལྷ་དེ་དག་སྙོམས་པར་ཞུགས་པ་ལས་བྱུང་བའི་ཕྲེང་བར་བལྟས་ནས།
ཨོཾ་པ་དེ་སོགས་ཀྱི་བརྗོད་པས་སྦྱངས་ཞེས་པ་ཡང་སྣང་ངོ་། ། ལྔ་པ་རྒྱུ་བའི་ཚུལ་ཡང་ཁ་སྦྱོར་ལས། ཨ་ལྀ་ཀ་ལྀའི་ས་བོན་ནི། ། ཧཱུྃ་གི་སྲད་བུས་རྒྱུ་བ་ཉིད། ། ཅེས་གསུངས་ཏེ། དེའི་འགྲེལ་པར་རྗེ་བཙུན་རྩེ་མོས། དེ་ལྟར་ཕྲེང་ཐག་སངས་རྒྱས་དང་བྱང་ཆུབ་སེམས་དཔར་ཤེས་ནས། ཕྲེང་བའི་རྡོག་མ་རྣམས་ནི་དེ་བཞིན་གཤེགས་པ་དགྲ་བཅོམ་པར་བྱས་ཏེ། ཧཱུྃ་གི་སྲད་བུས་རྒྱུ་བ་སྟེ་ངག་ཏུ་དེ་འདོན་ཅིང་རྒྱུ་བའོ། ། མདོ་འཛིན་ཆོས་ཀྱི་དབང་པོ་ཆོས་ཀྱི་དབྱིངས་སུ་བྱས་ཏེ་སྟེང་དུ་རྒྱུ་བའོ། །
ཞེས་གསུངས་པ་བཞིན་ཡིན་ཏེ། དེ་ཡང་ཕྲེང་བ་ལག་པ་གཡོན་པས་བཟུང་སྟེ། གཡས་པས་ཕྲེང་ཐག་བརྒྱུས་ལ་ཐབས་ཤེས་ཟུང་དུ་འབྲེལ་བར་བསྒོམ་ཞེས་འཕགས་པ་རིན་པོ་ཆེས་གསུངས་སོ། ། དྲུག་པ་བགྲང་ཚུལ་ལ་ཡང་ཁ་སྦྱོར་བའོ། ། སོར་མོ་ལ་སོགས་བྱེ་བྲག་ལས། ། ཕྱིས་ནི་སྔགས་པས་བཟླས་པར་བྱ། ། རྡོ་རྗེ་གཉིས་མེད་དངོས་པོ་ལས། ། གཡོན་པ་རྡོ་རྗེ་ཅན་གྱི་དངོས། ། ཞི་ལ་ཁྲོ་བོར་དགོད་པར་བྱ། ། རྒྱས་ལ་དབུ་མའི་དེ་ཉིད་ལ། །
སྲིན་ལག་ལ་ནི་དབང་དུ་གསུངས། ། ཀུན་གྱི་མཐའ་ནི་མངོན་སྤྱོད་ལ། ། མཐེ་བོང་རྡོ་རྗེ་ལྕགས་ཀྱུ་ལས། ། དངོས་པོ་ལས་ནི་དགུག་པར་བྱ། ། ཞེས་གསུངས་པ་འདིས་བསྟན་ཏེ། དེ་ཡང་རང་ལྷའི་རྣལ་འབྱོར་དང་ལྡན་པའི་ལག་པ་གཡོན་པ་རྡོ་རྗེར་བསམས་ནས། ཞི་བ་ལ་ཁྲོ་བོ་སྟེ་མཛུབ་མོའི་སྟེང་། རྒྱས་པ་ལ་གུང་མོའི་སྟེང་། དབང་ལ་སྲིན་ལག་གི་སྟེང་། མངོན་སྤྱོད་ལ་མཐེའུ་ཆུང་གི་སྟེང་ནས་ཕྲེང་བ་འོང་བར་བྱས་ཏེ།
མཐེ་བོང་རྡོ་རྗེ་ལྕགས་ཀྱུར་བསམས་ནས་དངོས་གྲུབ་གང་འདོད་འགུགས་པའི་བསམ་པས་མདོ་འཛིན་གྱི་བར་དུ་བགྲང་། དེ་ནས་མདོ་འཛིན་ལ་མི་འགོམ་པར་སྐོར་བ་བྱེད་པའི་ཚུལ་གྱིས་བགྲང་ངོ་། ། དེ་ཡང་སྨྲྀ་ཏིས། ཆོས་ཀྱི་སྐུ་དང་མཆོད་རྟེན་ལ། ། དགྲ་བཅོམ་སྐོར་བ་བྱེད་བསམ་སྟེ། ། མཆོད་རྟེན་གྲིབ་མ་མི་འགོམ་ཕྱིར། ། བསྒྱུར་བཟློས་བྱས་ནས་ཕྲེང་བ་བགྲང་། ། ཞེས་སོགས་གསུངས་པ་སྣང་ངོ་། ། ཡང་རྗེ་བཙུན་གྱིས་མཛད་དོ་ཟེར་བ་དེ་ན། ལྷ་མོ་བསྒྲུབ་ན་གཡོན་པས་བགྲང་། །
ཡབ་གཙོ་ཆེ་ན་གཡས་པས་བགྲང་། ། ཟེར་བ་ཡོད་ཀྱང་། འདིར་གཡོན་པ་གསུངས་པ་ནི་མ་རྒྱུད་པའི་ཀུན་སྤྱོད་གཙོ་ཆེ་བ་ལ་དགོངས་ཞེས་རྡོ་རྗེ་འཆང་གིས་གསུངས་པ་བཞིན་ཡིན་ཏེ། སྨྲྀ་ཏིས། དེ་ཡང་ལྷ་མོ་གཡོན་པས་འདྲེན། ། གཡས་པས་ལྷ་རྣམས་འདྲེན་པ་ཡིན། ། ཞེས་གསུངས་པ་ཡང་ཕ་མའི་རྒྱུད་ལ་དགོངས་པར་འགྲེལ་པས་བཤད་པའི་ཕྱིར་རོ། ། གཉིས་པ་དེ་ཉིད་དེ་དག་ཤེས་པའི་ཕན་ཡོན་ནི། ཁ་སྦྱོར་ལས། མཉམ་པར་བཟླས་དང་བསྒོམ་པ་ཡིས། །
འགྲུབ་གྱུར་འདི་ལ་ཐེ་ཚོམ་མེད། ། ཅེས་དང་། རྣལ་འབྱོར་པ་ཡིས་དེ་ཉིད་དམིགས། ། དེ་ཉིད་ཐམས་ཅད་བྱེད་པ་ཉིད། ། ཅེས་གསུངས་ཏེ། དེ་ཡང་ལྷ་དང་ཕྲེང་བའི་དེ་ཁོ་ན་ཉིད་ཤེས་ཤིང་དམིགས་པ་རྩེ་གཅིག་པས་མཉམ་པར་བཞག་སྟེ་བཟླས་བསྒོམ་བྱས་ན། ཞི་བ་ལ་སོགས་པའི་ལས་ཐམས་ཅད་བྱེད་ཅིང་འགྲུབ་པར་འགྱུར་བ་ལ་ཐེ་ཚོམ་མེད་དོ། ། ཞེས་པའི་དོན་ཡིན་ནོ། ། གསུམ་པ་དེ་ཁོ་ན་ཉིད་མི་ཤེས་པའི་ཉེས་དམིགས་ཀྱང་། ཁ་སྦྱོར་ལས།
དེ་ཉིད་མེད་པའི་རྣལ་འབྱོར་པས། ། དེ་ཉིད་མེད་པའི་སྔགས་བསྒོམ་པ། ། རྡོ་རྗེ་དྲིལ་བུ་དེ་ཉིད་མེད། ། ཕྱག་རྒྱའི་དེ་ཉིད་སྐྱེ་མི་འགྱུར། ། ཞེས་གསུངས་པས་བསྟན་ཏེ། དེ་ཡང་ལྷ་དང་སྔགས་དང་ཕྲེང་བ་དང་། རྡོ་རྗེ་དང་དྲིལ་བུའི་དེ་ཁོ་ན་ཉིད་མི་ཤེས་ན། ཕྱག་རྒྱ་ཆེན་པོའི་དངོས་གྲུབ་ཀྱི་དེ་ཁོ་ན་ཉིད་སྐྱེ་བར་མི་འགྱུར་བ་སྟེ། མི་བསྐྱེད་ཅིང་མི་ཐོབ་ཅེས་པའི་དོན་ཡིན་ནོ། ། དེ་ལྟར་བཤད་པ་དེ་དག་ཀྱང་སྤྱིར་མ་རྒྱུད་དང་།
ཁྱད་པར་དུ་བདེ་ཀྱེ་གཉིས་ཀྱི་རྒྱུད་ལ་གཙོ་བོར་བརྟེན་པ་ཡིན་ཞིང་། དེའི་ནང་ནས་ཀྱང་ཁ་སྦྱོར་བརྟག་པ་བརྒྱད་པའི་རབ་བྱེད་གཉིས་པ་ལ་གཙོ་བོར་བྱས་པའོ། ། གཤིན་རྗེ་གཤེད་སྐོར་སོགས་རྒྱུད་སྡེ་གཞན་རྣམས་ཀྱི་ཡང་སྤྱི་དོན་འདིས་འགྲོ་ཞིང་། བྱིན་རླབས་སོགས་སྒོས་ཆོས་ཅུང་ཟད་ཡོད་པ་རྣམས་ནི་རང་རང་གི་རྒྱུད་འགྲེལ་དུ་ཤེས་པར་བྱའོ། ། སྨྲས་པ། དེང་སང་དུས་ཀྱི་སྔགས་འཆང་ཕལ་ཆེར་རྣམས། ། ཡན་ལག་ཕྲེང་བས་མཛེས་པ་མང་ན་ཡང་། ། གང་གི་དེ་ཉིད་མི་ཤེས་འཕྱོར་འདོད་ཀྱི། ། བགྲང་ཕྲེང་དེ་ཉིད་བུད་མེད་རྒྱན་དང་མཚུངས། ། ཞེས་པ་འདི་བར་སྐབས་ཀྱི་ཚིགས་སུ་བཅད་པའོ། །
གསུམ་པ་དགང་གཟར་བླུག་གཟར་གྱི་རྣམ་གཞག་ལ། སྤྱིར་སྦྱིན་སྲེག་ལ་ཕྱི་ནང་གསང་བ་བླ་ན་མེད་པར་གསུངས་པ་ལྟར། དེའི་དབྱེ་བས་དགང་གཟར་བླུག་ཀྱང་དེ་བཞིན་དུ་བཤད་དེ། དེ་ལ་ཕྱིའི་དགང་གཟར་ནི་འོག་ཏུ་འཆད་ལ། ནང་གི་དབང་དུ་བྱས་ན། ཁ་ནི་ཧོཾ་ཁུང་དགང་གཟར་ལག ། ཅེས་ལག་གཉིས་གཟར་བུ་གཉིས་སུ་གསུངས་ཏེ། འདི་ནི་ཕྱི་མ་ལ་ཡང་བཤད་དོ། ། གསང་བ་ལ་གཉིས་ཀྱི་དང་པོར་རང་བྱིན་རླབས་སྔགས་ཀྱི་དབང་དུ་བྱས་ན། ཁ་སྦྱོར་ལས།
བླུག་གཟར་རོ་མར་བཤད་པ་སྟེ། ། སྙིང་གི་འཁོར་ལོ་རྐྱང་མ་དག ། དགང་གཟར་ཞེས་བྱར་ཡང་དག་བརྗོད། ། ཐབ་ཁུང་ལྟེ་བའི་དཀྱིལ་འཁོར་དུ། ། ཞེས་རྩ་གཉིས་ལ་གསུངས་སོ། ། གཉིས་པ་ལ་འཁོར་ལོ་ཆོས་ཀྱི་དབང་དུ་བྱས་ནས། གསང་བའི་རྡོ་རྗེ་ལ་གཟར་བུར་བཤད་དེ། སྤྱོད་པའི་རྡོ་རྗེས། རྡོ་རྗེ་དགང་གཟར་ཡིན་པར་བཤད། ། པདྨ་ཧོཾ་ཁུང་ཞེས་བྱའོ། །
ཞེས་གསུངས་སོ། ། དབང་བཞི་པའི་ཉམས་ལེན་བླ་ན་མེད་པའམ། དེ་ཁོ་ན་ཉིད་ཀྱི་དབང་དུ་བྱས་ནས། རྡོ་རྗེ་མཁའ་འགྲོ་ལས། དགང་གཟར་ཤེས་རབ་ལ་ལ་ན། ། བླུག་གཟར་ར་ས་ན་དང་ཐབས། ། སེམས་ཅན་ཀུན་ལ་ཕན་པར་བྱེད། ། ཅེས་རྩ་གཉིས་ཀྱི་ངོ་བོ་ཐབས་ཤེས་རབ་ལ་བཤད་དོ། ། དེ་དག་གི་རྣམ་གཞག་ཀྱང་རང་རང་གི་ལམ་གྱི་ཉམས་ལེན་དུ་ཞིབ་ཏུ་ཤེས་པར་བྱའོ། ། འདིར་ཕྱིའི་སྦྱིན་སྲེག་ལ་དགོས་པའི་དགང་གཟར་བླུག་གི་རྣམ་གཞག་བཤད་པར་བྱ་བ་ལ་གསུམ།
རྒྱུད་གང་ནས་བསྟན། གང་ཟག་གང་གིས་བཅང་བ། ཚུལ་ཇི་ལྟར་བཅང་བའོ། ། དང་པོ་ནི། དཔལ་གདན་བཞིའི་རྒྱུད་རྒྱས་པ། རྡོ་རྗེ་མཁའ་འགྲོ། མཁའ་འགྲོ་རྒྱ་མཚོ། ཡེ་ཤེས་ཐིག་ལེ། གདོང་དྲུག་གི་རྒྱུད་སོགས་རྒྱུད་མང་པོ་ནས་གསུངས་སོ། ། གཉིས་པ་ནི་རྡོ་རྗེ་སློབ་དཔོན་གྱི་དབང་ཡན་ཆད་ཐོབ་ཅིང་དམ་ཚིག་དང་སྡོམ་པར་ལྡན་པ་དག་གིས་བཅངས་སོ། །
དེ་ལས་གཞན་པའི་གང་ཟག་གིས་ནི་འདིའི་ལས་ལ་མི་དབང་བའི་ཕྱིར་མ་ཡིན་ནོ། ། གསུམ་པ་ལ་མཚན་ཉིད། མཚོན་དོན། འཇོག་ཚུལ། འཛིན་ཚུལ་དང་བཞི་ལས། དང་པོ་ལ་རྒྱུ་ནི། རྡོ་རྗེ་མཁའ་འགྲོའི་ལེའུ་བཞི་བཅུ་རྩ་བརྒྱད་པ་ལས། གསེར་རམ་དངུལ་ལམ་ཟངས་སམ་ནི། ། མཆོད་བཞིན་ཤིང་ངམ་རང་བཞིན་གྱིས། ། རྩ་ལ་སོགས་ལས་བྱུང་ཚད་དེ། །
ཞེས་གསུངས་པས། གསེར་དངུལ་ཟངས་ལྕགས་ལ་སོགས་པའམ། ནིམ་པའི་ཤིང་ལ་སོགས་པ་ལས་བྱས་པའོ། ། ཚད་ལ་ཆེ་འབྲིང་ཆུང་གསུམ་ལས། དང་པོ་ཆེ་ཚད་ཀྱི་དབང་དུ་བྱས་ན། ཡུ་བ་ཁྲུ་དོ་ཆུར་སོར་བརྒྱད། ཅེས་རིན་ཆེན་འབར་བ་ལས་འབྱུང་བ་ལྟར་དགང་གཟར་གྱི་ཁའི་མཆུ་དང་ཞེང་ལ་སོར་བརྒྱད་པའམ། ཆུར་སོར་བརྒྱད་ལ་ཞེང་དུ་བཞི་པའང་རུང་སྟེ། ཁུང་བུ་སོར་བཞི་པའི་དབུས་སུ་མཆུ་དང་དཔངས་ལ་སོར་བཞི་པའི་རྡོ་རྗེ། གྲུ་བཞི་དེའི་སྟེང་གི་ཁ་ཁྱེར་དང་འོག་གཉིས་ཀ་ལ་ཕྱོགས་རེར་སོར་གཉིས་གཉིས་བྱས་པས་སོར་བཞི་པ།
སྟེང་གི་ཁ་ཁྱེར་གྱི་མཐའ་མ་ནས་པདྨའི་འདབ་མ་ལྟ་བུ། རིན་པོ་ཆེའི་ཕ་གུས་མཛེས་པར་བྱས་པ། འོག་ངོས་པདྨ་དེ་གཉིས་ཀྱི་དབུས་སུ་སྐེད་པ་ཅུང་ཟད་ཕྲ་བ་ལ་ཇི་ལྟར་མཛེས་པའི་སྐེ་རགས་ཀྱིས་བསྐོར་བའོ། ། མདུན་ངོས་སུ་ཁུ་བཅུད་འཛག་པའི་ཁུང་བུ་མཐེ་ཆུང་དང་མཉམ་པ་དེའི་ཁུ་བཅུད་འཛག་པའི་ས། རྡོ་རྗེ་རྩེ་གསུམ་པར་བྱས་པའི་དབུས་མ། སོར་བཞིའི་དཀྱུས་ཡིན་ཏེ། མཐའ་གཉིས་ན་རྡོ་རྗེའི་ར་བྱས་པའི་རྡོ་རྗེ་རྩེ་གསུམ་པ་ཡིན་ནོ། ། འདིའི་ཞེང་ནི་ཅུང་ཟད་སྐྱོང་བའི་ཁུ་བཅུད་འཛག་པའི་ས་དང་བཅས་པའོ། ། ཡུ་བ་ལ་ཁྲུ་དོ་དང་། དེའི་མཐར་རྡོ་རྗེ་རྩེ་ལྔ་པ་སོར་དྲུག་པ།
རྩེ་མོ་ནི་རིན་པོ་ཆེ་སོར་གཉིས་པ་ཡིན་ནོ། ། དེ་དག་ནི་རྡོ་རྗེ་མཁའ་འགྲོའི་ཞེ་བརྒྱད་པ་ལས་ཀྱང་། སྟེང་དུ་གྲུ་བཞི་རབ་མཛེས་པར། ། སོར་མོ་གཉིས་ཚད་འོག་ཏུ་བྷྲུ། ། ཡེ་ཤེས་རྡོ་རྗེས་རྣམ་པར་སྤྲས། ། སླར་ཡང་དེ་སྟེང་སོར་ཚད་བཞི། ། པདྨའི་འདབ་མ་ལྟ་བུར་བྱ། ། ལྷ་མོ་དེ་ཡི་བུ་ཁ་ནི། ། མཐེ་ཆུང་གི་ནི་ཚད་ཙམ་ཡིན། ། རྡོ་རྗེ་རིན་ཆེན་སོར་མོ་དྲུག །
དེ་ཡི་དབྱུག་པ་སྣ་རུ་སྦྱར། ། ཞེས་གསུངས་པའི་དོན་ཕྱོགས་གཅིག་ཀྱང་ཡིན་ཏེ་གཙོ་བོར་འོག་འབྲིང་ཚད་ལ་སྦྱར་བར་བྱའོ། ། བླུག་གཟར་གྱི་ཁ་ནི་མཆུ་དང་ཞེང་དུ་སོར་དྲུག་པ་པདྨའི་འདབ་མ་ལྟ་བུ། ཞེང་དང་ཟབས་སུ་སོར་གསུམ་པའི་ཁུང་བུ་བརྐོས་ལ། དེའི་སྟེང་དུ་ཆུ་དང་ཞེང་དུ་སོར་གསུམ་པའི་རྡོ་རྗེ་བྲིའོ། ། ཡུ་བ་ཁྲུ་གང་དང་། རིན་པོ་ཆེ་སོར་གཅིག་པ་དང་། རྡོ་རྗེ་སོར་གསུམ་པ་མཐར་བྱའོ། ། དེ་ཡང་རིན་ཆེན་འབར་བ་ལས། བླུག་གཟར་ཡུ་བ་ཁྲུ་གང་སྟེ། །
ཆུར་ནི་སོར་དྲུག་ཞེང་དང་ཟབས། ། རྡོ་རྗེ་སོར་གསུམ་པད་འདབ་མཚུངས། ། རིན་ཆེན་སོར་གཅིག་གསུམ་རྡོ་རྗེ། ། ཞེས་གསུངས་པས་སོ། ། རྡོ་རྗེ་མཁའ་འགྲོ་ལས་ཀྱང་། ཁ་ནི་པདྨའི་འདབ་མ་བཞིན། ། ཆུ་རུ་སོར་མོ་གཉིས་ཀྱི་ཚད། ། སྔར་བཞིན་མཚན་ཉིད་རྣམས་དང་ལྡན། ། དབུས་སུ་རྡོ་རྗེ་མཛེས་པས་མཚན། ། ཞེས་ཆུང་ཚད་ཀྱི་དགང་བླུག་དང་ཐུན་མོང་དུ་གསུངས་སོ། །
གཉིས་པ་དགང་གཟར་བླུག་འབྲིང་པོའམ། གཉིས་ཀའི་ཡུ་བ་ལ་ཁྲུ་གང་དང་། རྩེ་མོར་རྡོ་རྗེ་རྩེ་ལྔ་པའམ་རྩེ་དགུ་པ་སོར་བཞི་དང་། རིན་པོ་ཆེ་སོར་གཉིས་ནི་གཉིས་ཀ་ལ་འདྲ་ལ། དགང་གཟར་གྱི་ཁ་ནི་རྒྱ་དང་ཟབས་སུ་སོར་བཞི་པའམ། སོར་དྲུག་པ། ཕྱི་གྲུ་བཞི་ལ་ནང་ཟླུམ་པོ། དེའི་ནང་གི་དཀྱིལ་དུ་རི་མོ་གྲུ་གསུམ་བྲིས་པས་ལོགས་གསུམ་དུ་ཟླ་གམ་གསུམ་འབྱུང་བ་ནི་ལས་བཞི་འགྲུབ་པའོ། ། ཁ་ཁྱེར་ལ་སོར་རེ། དཀྱིལ་དུ་སོར་བཞི་པའི་རྡོ་རྗེ་བྲིའོ། །
དེའི་མཐར་སོར་གསུམ་བཞི་པདྨའམ། རྡོ་རྗེ་རྩེ་གསུམ་པའི་དབྱིབས་ཏེ། དེའི་སྟེང་ནས་ཁུ་བཅུད་འབབ་པ་མཐེ་ཆུང་དང་མཉམ་པ་ཡིན་ནོ། ། བླུག་གཟར་གྱི་རྩེ་མོ་ནི་པདྨའི་འདབ་མའམ། བའི་མིག་ལྟ་བུ། རྒྱར་སོར་གཉིས་པ་ལ་དཔངས་སུ་སོར་གཅིག་པ། དེའི་དབུས་སུ་རྡོ་རྗེའམ། མཆུ་དང་ཞེང་དུ་སོར་གཅིག་པའི་སྣ་ཚོགས་རྡོ་རྗེ་བྲིའོ། ། ཁ་ཁྱེར་ནི་ཇི་ལྟར་མཛེས་པ་ཡིན་ནོ། ། ཡུ་བའི་རྩེ་བ་ཆུ་སྲིན་གྱི་ཁར་བྱས་པའི་ནང་ནས་གཟར་བུ་གཉིས་ཀྱི་རྩེ་མོ་འབྱུང་བའོ། །
དེ་དག་ཀྱང་ཡེ་ཤེས་ཐིག་ལེའི་བརྒྱད་པ་ལས། ལག་པ་ཡི་ནི་དབྱུག་པའི་ཚད། ། འབད་པ་ཡིས་ནི་དགང་གཟར་བྱ། ། དགང་གཟར་ཇི་བཞིན་བླུག་གཟར་ཏེ། ། མར་བཞུའི་སྣོད་ནི་དེ་དང་མཉམ། ། གྲུ་གསུམ་ཟླུམ་པོའི་རྣམ་པ་དང་། ། རྡོ་རྗེ་ཡིས་ནི་རྣམ་པར་བརྒྱན། ། དགང་གཟར་གྱི་ནི་ཁ་ཞེས་བྱ། ། སོར་དྲུག་པ་ནི་ཚད་དུ་ནི། ། མགོ་བོ་ཡང་ནི་དེ་བཞིན་བྱ། །
ཐམས་ཅད་ཀུན་ཏུ་གྲུ་བཞི་བྱ། ། སྣ་ཚོགས་རྡོ་རྗེ་སྙིང་ཁ་རུ། ། ལྟེ་བ་པདྨ་ཡིས་ནི་བརྒྱན། ། ཆུ་སྲིན་ཁ་ལས་བྱུང་བ་ཡི། ། རྩེ་དགུ་པ་ནི་རྡོ་རྗེ་ཡིས། ། དགང་གཟར་གྱི་ནི་མཐའ་རུ་ལྡན། ། བླུག་གཟར་བ་ཡི་མིག་དང་འདྲ། ། ཡང་ན་དེ་ནི་པདྨས་སོ། ། ནང་གི་གཏིང་རིང་གསལ་བ་དང་། ། ཧ་ཅང་རིང་དང་ཐུང་མ་ཡིན། །
རྡོ་རྗེ་ཕྲ་མོས་ནང་དུ་བརྒྱན། ། ཞེས་དང་། མཁའ་འགྲོ་རྒྱ་མཚོའི་ལེའུ་ཉེར་བཞི་པ་ལས། དགང་གཟར་ཁྲུ་གང་དུ་འགྱུར་ཏེ། ། རྒྱར་ནི་སོར་མོ་བཞི་པ་ལས། ། དེར་ནི་སོར་མོ་གཉིས་བརྐོ་བྱ། ། མཆུ་ཡི་སྦུབ་མ་སོར་མོ་ཕྱེད། ། དབུས་སུ་རྡོ་རྗེ་པདྨ་དང་། ། མཆུ་སྦུབས་རྡོ་རྗེ་ལྡན་པ་ཅན། ། རྩ་བར་རྡོ་རྗེ་སོར་དྲུག་པ། །
ཡུ་བའི་སྟེང་དུ་དགང་གཟར་སོགས། ། བླུག་གཟར་ཡང་ནི་དེ་ཚད་ལ། ། སྟེང་དུ་པད་འདབ་ལྟ་བུ་ཡིན། ། ཞེས་གསུངས་པ་རྣམས་ཀྱི་དགོངས་པར་སྣང་ཞིང་། དེར་མ་ཟད་གྲུབ་ཆེན་དཔལ་འཛིན་གྱིས་ཀྱང་། དགང་གཟར་དང་བླུག་གཟར་དང་ནི་ཡུ་བ་ཁྲུ་གང་གི་ཚད་ཙམ་ལ་འོག་རྡོ་རྗེ་རིན་པོ་ཆེ་དང་ལྡན་པ། སྟེང་སོར་བཞི་པ་སོར་གཉིས་བརྐོས་པ་རྡོ་རྗེས་མཚན་པ། སོར་བཞི་པ་ནི་པདྨའི་འདབ་མ་ལྟ་བུ། བཅུད་འབྱུང་བའི་གནས་མཐེ་ཆུང་གི་ཚད་ཙམ་དང་ལྡན་པའོ། ། བླུག་གཟར་ནི་སོར་གཉིས་ཀྱི་ཚད་ཁ་སོར་གཅིག་བརྐོས་པ་པདྨའི་འདབ་མ་ལྟ་བུ་རྡོ་རྗེས་མཚན་པའོ། །
ཞེས་གསུངས་པའི་དོན་དུ་མངོན་ནོ། ། གསུམ་པ་དགང་གཟར་བླུག་ཤིན་ཏུ་བསྡུས་པ་ནི། ལག་པ་གཡོན་པའི་སོར་མོ་ལྔ་གཅེར་བ་དགང་གཟར་དང་། གཡས་པའི་སོར་མོ་གསུམ་གཅེར་བ་བླུག་གཟར་ཡིན་ཏེ། རྡོ་རྗེ་མཁའ་འགྲོའི་ཞེ་བརྒྱད་པ་ལས། སོར་མོ་ལྔ་ཡིས་རབ་སྦྱོར་བས། ། དགང་གཟར་དུ་ནི་ཡང་དག་མཚུངས། ། གཞན་ཡང་སོར་མོ་གསུམ་པོ་དག ། གཤིབས་པ་འདིས་ནི་བསྲེག་བླུག་སྦྱིན། ། ཞེས་དང་རིན་ཆེན་འབར་བ་ལས།
ཡང་ན་སོར་མོ་ལྔ་དང་གསུམ། ། གཅེར་བས་ཀྱང་ནི་བྱ་བར་གསུངས། ། ཞེས་གསུངས་སོ། ། གཉིས་པ་དེ་དག་གི་མཚོན་དོན་རྣམ་དག་ནི། སྔར་སྨོས་པའི་དགང་གཟར་བླུག་གི་རྣམ་གཞག་དེ་དག་དྲན་པའི་སྒོ་ནས། དབང་བཞིའི་ལམ་དང་བསྒྲིགས་ནས་ཤེས་དགོས་ཏེ། བླ་མས་སྟོན་པར་འགྱུར་རོ། ། གསུམ་པ་འཇོག་ཚུལ་ནི། མཚོ་སྐྱེས་རྡོ་རྗེས། བླུག་གཟར་དགང་གཟར་ཀུན་ཏུ་བརྩེགས། །
ཞེས་གསུངས་པ་ལྟར་རྡོ་རྗེ་དྲིལ་བུའི་བར་དུ་ཁ་སྦྱར་ལ་བཞག་གོ ། དེ་ལས་གཞན་དུ་ན་བར་ཆད་ཀྱི་རྒྱུར་འགྱུར་རོ། ། ཞེས་བླ་མ་རྣམས་གསུངས་སོ། ། བཞི་པ་སྦྱིན་སྲེག་འབུལ་བའི་ཚེ་འཛིན་ཚུལ་ནི། རྡོ་རྗེ་མཁའ་འགྲོའི་ཞེ་བརྒྱད་པ་ལས། ཞི་བ་བྱང་ཆུབ་མཆོག་གིས་བཟུང་། ། རྒྱས་ལ་རིན་ཆེན་ཁུ་ཚུར་གྱིས། ། དབང་དང་དགུག་པ་ལ་ཡང་དེ། ། པདྨའི་ཁུ་ཚུར་གྱིས་ནི་བཟུང་། ། དེ་བཞིན་ཁྲོ་བོའི་ཁུ་ཚུར་གྱིས། །
ནན་ཏན་དུ་ནི་གདུག་ལས་བྱ། ། ཞེས་ལས་སོ་སོ་ལ་འཛིན་ཚུལ་སོ་སོར་གསུངས་པ་ལྟར་ཡིན་ནོ། ། དེ་ལྟར་དགང་གཟར་བླུག་གི་རྣམ་གཞག་དེ་དག་ནི་སྔར་སྨོས་པའི་རྒྱུད་དེ་དག་དང་། གྲུབ་ཆེན་དམ་པ་འཛིན་དང་། མི་ཐུབ་ཟླ་བ་ཡབ་སྲས་ཀྱི་གསུངས་པའི་དགོངས་པ་མདོར་བསྡུས་པའོ། ། སྨྲས་པ། དེང་དུས་ས་སྐྱའི་རྗེས་འཇུག་སྔགས་འཆང་རྣམས། ། དུས་དང་གྲངས་ཀྱི་བསྙེན་པ་མཐར་ཕྱིན་ནས། སྦྱིན་སྲེག་བསྒྲུབ་ཚེ་དགང་བླུག་རྣམ་བཤད་འདི། ། བལྟས་ན་བློ་གྲོས་པདྨོ་ཁ་འབྱེད་འགྱུར། །
བར་སྐབས་ཀྱི་ཚིགས་སུ་བཅད་པའོ། ། བཞི་པ་བུམ་པའི་རྣམ་གཞག་བཤད་པ་ལ་གཉིས་ཏེ། བུམ་པའི་རྣམ་གཞག་དངོས་བཤད་པ་དང་། དེ་ལས་འཕྲོས་པའི་ལེགས་བཤད་བསྟན་པ་གཉིས་ལས། དང་པོ་རྣམ་གཞག་དངོས་བཤད་པ་ལ་དོན་ལྔ་སྟེ། བུམ་པའི་རྒྱུ། ཚད་གང་ཡིན་པ། ནང་གི་བཅུད་གང་ཡིན་པ། ཕྱིའི་རྒྱན་གང་ཡིན་པ། དེ་དག་གི་མཚོན་དོན་གང་ཡིན་པ།
དེ་ལྟར་བཅས་ནས་བསྒྲུབ་ཚུལ་གང་ཡིན་པའོ། ། དང་པོ་ལ་གཉིས་ཀྱི། དང་པོ་རྒྱུ་ནི། རྡོ་རྗེ་མཁའ་འགྲོ་ལས། དེ་ལ་གསེར་རམ་ཡང་ན་དངུལ། ། ཟངས་སམ་འཇིམ་པའི་ངོ་བོ་རུང་། ། ཞེས་གསུངས་ཤིང་། ཚུལ་དེ་ལྟར་བདེ་མཆོག་རྩ་རྒྱུད་སོགས་ལས་འབྱུང་བས། གསེར་ལ་སོགས་པའི་རིན་པོ་ཆེའམ། འདམ་ལས་གྲུབ་པའོ། །
གཉིས་པ་མཚན་ཉིད་དམ་ཚད་ནི། ཟུང་འཇུག་གསལ་བ་ལས། རྣམ་རྒྱལ་མཚན་ཉིད་ལྡན་པར་བྱ། ། མགྲིན་པ་མཐོ་ཞིང་རྣམ་པར་མཛེས། ། ལྟེ་བའི་རྒྱར་ནི་མཐོ་ལྔ་པ། ། གལ་ཏེ་དེ་ལས་ཚད་གཞན་ན། ། སྦྱིན་བདག་དགེ་བར་འགྱུར་མ་ཡིན། ། ཞེས་གསུངས་པ་འདིས་སྟོན་ཏེ། དེ་ལ་སྤྱིར་བུམ་པ་ལ་རྣམ་རྒྱལ་དང་། དབང་བུམ་དང་།
ལས་བུམ་དང་། མཆོད་བུམ་དང་། ལོངས་སྤྱོད་ཀྱི་བུམ་པ་དང་། དྲི་མ་ཁྲུས་ཀྱི་བུམ་པ་དང་། ཉེར་མཁོའི་བུམ་པ་སོགས་མང་དུ་ཡོད་པ་ལས། འདི་ནི་སྦྱིན་བདག་ཅན་གྱི་རྣམ་རྒྱལ་བུམ་པའི་ཚད་སྟོན་བྱེད་ཡིན་ཏེ། དེའི་ཚད་ནི། ལྟོ་བའི་རྒྱ་ལ་མཐོ་ལྔ། དཔངས་ལ་སོར་བཅུ་དགུ། ཞབས་ནང་དུ་ཞུམ་པ་ལ་གཅིག་སྟེ་ཉི་ཤུའོ། །
མགྲིན་པའི་དཔངས་སུ་སོར་བརྒྱད། བུག་པ་ལ་སོར་དྲུག་ཁ་ཡེལ་བ་དང་། དེ་ལས་མཆུ་འོག་ཏུ་འཕྱང་བ་གཉིས་ལ་སོར་གཉིས་གཉིས་སོ། ། སོར་ནི་འབྲིང་ཚད་དོ། ། ཡང་སྦྱིན་བདག་མེད་པའི་རྣམ་རྒྱལ་དང་། ། དབང་བུམ་སོགས་ཀྱི་ཚད་ནི། གདོང་དྲུག་གི་རྒྱུད་ལས། ནག་པོ་ར་རི་མེད་པ་ཡི། ། བུམ་པ་ལྟོ་ཆེ་བྲེ་ཚད་པ། ། མཆུ་འཕྱང་མགྲིན་རིང་དང་ལྡན་པར། །
སྙིང་པོར་ལྡན་པའི་སྨན་སོགས་གཞུག ། མགྲིན་པ་རས་བཟང་དག་གིས་དཀྲིས། ། འདབ་མར་ལྡན་པའི་ལྕུག་མ་ཡང་། ། དྲི་དང་ལྡན་པའི་ཁ་རྒྱན་ཅན། ། བདུད་རྩི་ལྡན་པ་ཡིས་ཀྱང་མཆོད། ། ཅེས་བྲེ་ཚད་དུ་གསུངས་པ་འདིས་བསྟན་པ་ཡིན་ཏེ། ཡང་རྡོ་རྗེ་ཕྲེང་བ་མདོར་བསྡུས་པ་ལས། ཞི་རྒྱས་བུམ་པའི་ལྟེ་བར་ནི། ། དབྱིབས་ཟླུམ་སོར་ནི་བཅུ་དྲུག་སྟེ། ། ལྟེ་འོག་ཁ་དང་མཆུ་ཡི་བར། །
དཔངས་སུ་སོར་མོ་ཉི་ཤུའོ། ། ཁ་མཚམས་མཆུ་ནི་སོར་གཉིས་ཏེ། ། མགྲིན་པར་སོར་མོ་དྲུག་པ་དང་། ། མཆུ་ནས་མཆུ་མཐར་སོར་བརྒྱད་དེ། ། སོར་བརྒྱད་ཆ་གཉིས་མགུལ་པའི་སྦུབས། ། ཁ་ཅིག་གི་ནི་སྲིད་དུ་མཆུ། ། གཉིས་ཀྱི་བར་དུ་སྲིད་དུའོ། ། རྩ་བ་ནག་པོ་མེད་པ་ཡི། ། གསེར་རམ་དངུལ་ལས་བྱས་པའམ། ། ཟངས་སམ་ས་ལས་བྱས་ཀྱང་རུང་། །
ཇི་ལྟར་རྙེད་པ་བཟུང་ནས་ནི། ། ལྟོ་བཅུར་ཁ་བརྒྱན་མགུལ་དཀྲིས་ཏེ། ། ཅན་གྱི་བུམ་པ་དག་དགོད་དོ། ། ཞེས་བཤད་པ་ཡང་ཡོད་དོ། ། གང་ལྟར་ཡང་དེ་ལྟ་བུའི་བུམ་པ་དེ་མུ་སྟེགས་པའི་བུམ་པ་ལས་ཁྱད་པར་དུ་བྱ་བའི་ཕྱིར། ། རྩ་བ་མེད་པ་སྟེ་ཞབས་ར་མ་སྦྱར་བའོ། ། ནག་ནོག་གམ་ར་རིའམ་གས་ཆག་སོགས་མེད་པ། རང་བཞིན་དཀར་བའི་དཀར་ཞལ་གྱི་ཁ་དོག་དཀར་པོ་བྱས་པའོ་གསུངས་སོ། ། དེ་ཡང་མཁའ་འགྲོ་རྒྱ་མཚོ་ལས། གནག་དང་རྩ་བ་སྤངས་པ་སྟེ། །
མཆུ་ནི་འཕྱང་ཞིང་མགྲིན་པ་མཐོ། ། མགྲིན་པ་རྣམས་སུ་གོས་བཟང་སྟེ། ། ཞེས་དང་། ཟུང་འཇུག་གསལ་བར། ནག་པོ་རྣམ་པར་སྤངས་པ་དང་། ། རྩ་བར་དོར་ཞིང་མ་སྦྱར་བ། ། བུམ་པ་རྣམ་པར་ཡངས་པ་དང་། ། དེ་བཞིན་གས་པ་མེད་པ་བཟུང་། ། ཞེས་གསུངས་པའི་དོན་ཡིན་ནོ། ། གཉིས་པ་ནང་གི་བཅུད་ནི།
ཐོག་མར་ཆུ་ཆེན་ཞེས་བྱ་བ་རྒྱུན་དུ་འགྲོ་བའི་ཆུའམ། ཆུ་ཆུང་ཞེས་བྱ་བ་ལུ་མ་ལྟ་བུའི་ཆུ་གཙང་ཞིང་། སྲོག་ཆགས་མེད་པས་བུམ་པ་སུམ་གཉིས་ཙམ་དགངས་ལ། དེར་རྒྱུད་ཀུན་ལ་བུམ་རྫས་ཐུན་མོང་ལྔ་ཚན་ལྔ་གཞུག་སྟེ། དེའི་དང་པོ་འབྲུ་ལྔ་ནི། ནས་དང་། གྲོ་དང་། སྲན་མ་དང་། འབྲས་སོ་བ་དང་། ཏིལ་དཀར་པོའོ། །
གཉིས་པ་རིན་ཆེན་ལྔ་ནི། གསེར་དང་། དངུལ་དང་། བྱུ་རུ་དང་། དུང་དང་། མུ་ཏིག་གོ ། གསུམ་པ་སྨན་ལྔ་ནི། གྷིཾ་ཏི་ནི་ཚེར་མར་བྱེད་པ་སྟེ། སླེ་བྲེས་སམ། སྟག་ཚེར་མ་དང་།
ཤུ་ཐག་དཀར་པོ་དང་། རྒྱ་མཚོའི་ལྦུ་བ་དང་། དབང་པོ་ལག་པ་དང་། ཀནྡྷ་ཀ་རིའོ། ། བཞི་པ་སྙིང་པོ་ལྔ་ནི། ལཉྪ་དང་། བུ་རམ་དང་། མར་དཀར་དང་། འོ་མ་དང་། སྦྲང་ལ་གཙུག་དགུའི་དཀྱིལ་ཆོག་ཏུ་བཤད།
ཡང་རྣམ་འཇོམས་འགྲེལ་པར་ནི། སའི་སྙིང་པོ་ཏིལ། ཆུའི་སྙིང་པོ་ལཉྪ། རྩི་ཐོག་གི་སྙིང་པོ་མར། ཤིང་ཐོག་གི་སྙིང་པོ་བུ་རམ། མེ་ཏོག་གི་སྙིང་པོ་སྦྲང་རྩིར་བཤད་དོ། ། ལྔ་པ་དྲི་ལྔ་ནི། ཙནྡན་དཀར་དམར་གཉིས། གུར་གུམ་ག་པུར་གཉིས། ཛ་ཏི་དང་ལྔའོ། །
པྲ་ཛྙཱ་རཀྵི་ཏས་གླ་བ་བཤད་ཀྱང་ཀླུ་ལ་གནོད་པས་སྤངས་སོ། ། རྣལ་འབྱོར་བླ་མེད་ལ་དེ་དག་གི་སྟེང་དུ་ཤ་ལྔ་དང་བདུད་རྩི་ལྔ་བསྣན་ནས་ལྔ་ཚན་བདུན་དུ་བྱས་ཏེ། མཁའ་འགྲོ་རྒྱ་མཚོ་ལས། རིན་ཆེན་ལྔ་དང་འབྲུ་དང་སྨན། ། དྲི་ཡི་ཆུ་དང་འདབ་མའི་རྩེ། ། བདུད་རྩི་ལྔ་རྣམས་ཀྱིས་དགང་བྱ། ། ཞེས་གསུངས་སོ། ། དེ་ལྟ་བུའི་སྙིང་པོ་དེ་དག་རྣམ་རྒྱལ་ལ་ངེས་པར་དགོས་པར་བྷ་ཝ་བྷ་དྲ་སོགས་ཀྱིས་བཤད་པ་ནི། བུམ་པ་གཞན་ལས་གཙོ་བོ་ཡིན་པས་སོ། ། བུམ་པ་གཞན་རྣམས་དྲིའི་ཆུས་དགང་བ་ཙམ་གྱིས་ཀྱང་ཆོག་པར་དོན་ཡོད་ཞབས་སོགས་ཀྱིས་བཤད་དོ། །
བཅུད་འདི་རྣམས་འཇུག་ལུགས་ལ། པྲ་ཛྙཱ་རཀྵི་ཏས། རས་ལ་བསྟུམས་ནས་བུམ་པའི་ཁ་རྒྱན་ལ་བཏགས་ཏེ་བུམ་ཆུར་འཇུག་པ་དང་། འཇིགས་བྱེད་ལྷས། བཅུད་དེ་རྣམས་ཀྱིས་བཀང་བའི་སྣོད་གཅིག་བུམ་པའི་སྟེང་དུ་འཇོག་པ་དང་། གྲུབ་ཆེན་བྷ་ཝ་བྷ་དྲ་སོགས་བུམ་ནང་འདེབས་པར་བཤད་དེ་གསུམ་ལས། རང་ལུགས་ཕྱི་མ་ལྟར་རོ། ། དེ་ཡང་འབྲུ་ལྔ་མ་གཏོགས་གཞན་རྣམས་ནི་རིལ་བུའམ། ཕྱེ་མར་སྦྱར་བས་ཀྱང་རུང་ངོ་། ། གསུམ་པ་ཕྱིའི་མཚན་མ་དང་རྒྱན་ནི།
གྲུབ་ཆེན་ཀླུའི་བྱང་ཆུབ་ཀྱིས། དཀྱིལ་འཁོར་པ་ནི་ཐམས་ཅད་ཀྱི། ། ས་བོན་ཡང་ན་མཚན་མའང་རུང་། ། གུར་གུམ་ལ་སོགས་སྔོན་འདུས་བྱ། ། མཁས་པས་བུམ་པ་ལོགས་ལ་བྲིས། ། ཞེས་པས་ལོགས་ལ་ས་བོན་ནམ། ཕྱག་མཚན་བྲི་བར་བཤད། རྡོ་རྗེ་མཁའ་འགྲོར་མཚན་མ་ལ་རང་རང་མདོག་ཏུ་བྱ། ཞེས་ལྷའི་ཁ་དོག་ཏུ་བཤད། དེའང་སྔར་མ་བྲིས་ན།
བུམ་པ་དུ་ཡོད་པ་ལ་རང་རང་གི་མཚན་མ་ཤོག་བུ་སོགས་ལ་བྲིས་ནས་དགོས་སོ། ། དེ་ནས་མགུལ་ཆིངས་ནི། རྡོ་རྗེ་མཁའ་འགྲོར། མགྲིན་པར་རས་ཟུང་གསར་བས་དཀྲི། ། ཞེས་དང་། ཀླུ་བྱང་གིས། གོས་ནི་དཀར་པོ་ཆེན་པོ་ཡིས། ། བུམ་པའི་མགྲིན་པ་འཆིང་བར་བྱ། ། ཞེས་གསུངས་ཤིང་། དམ་ཚིག་རྡོ་རྗེས།
སྣམ་བུས་མགུལ་པ་བཅིང་བར་བཤད་དོ། ། དེའི་ཁ་དོག་ནི་ལྷའི་ཁ་དོག་དང་མཐུན་པར་འཇིགས་བྱེད་ལྷས་བཤད་ཅིང་། ཨ་བྷྱས། རས་དཀར་སེར་དམར་གསུམ་མམ། སྔོན་པོའམ། ལྗང་ཁུས་ཀྱང་རུང་བར་བཤད་དོ། ། སྤྱོད་པའི་རྡོ་རྗེས། ཁ་དོག་ལྔ་པའི་གོས་ཀྱིས་ནི། ། བརྒྱན་ཅིང་མགུལ་པ་དཀྲི་བར་བྱ། ། ཞེས་གསུངས་ཏེ།
དེ་ཐམས་ཅད་ལའང་གསར་བ་ཁ་ཚར་མ་ཉམས་པས་བྱེད་པ་ཕྱག་ལེན་ནོ། ། དེ་འཆིང་བའི་སྲད་བུའང་། རྡོ་རྗེ་མཁའ་འགྲོར། ཁ་དོག་བཅོས་མའི་སྐུད་པས་བརྒྱན། ། ཞེས་དང་། ཀླུ་བྱང་གིས། གོས་ཀྱི་སྟེང་དུ་སྲིན་བུ་དག ། དཀར་པོ་ཆོ་ག་མཁས་པས་དགོད། ། ཅེས་གསུངས་ཤིང་རྡོ་རྗེ་མཁའ་འགྲོ་དང་མཐུན་པར་བདེ་མཆོག་རྩ་རྒྱུད་ནས་ཀྱང་བཤད་དོ། ། མགུལ་ཆིངས་དེ་དག་ལ་ཇི་ལྟར་མཛེས་པའི་དཀྲོག་འགུགས་གསུམ་མམ།
ལྔ་འམ། བདུན་དུ་བྱེད་པ་ཕྱག་ལེན་ཡིན་ནོ། ། འདི་ལ་ཁ་ཅིག་བྱ་རྒྱུད་ལ་གསུམ་སྟེ་སྐུ་གསུམ། རྣལ་འབྱོར་རྒྱུད་ལ་ལྔ་སྟེ་ཡེ་ཤེས་ལྔ། བླ་མེད་ལ་བདུན་ཏེ་ཡེ་ཤེས་ལྔ་དང་ཞུ་བདེ་མི་རྟོག་པ་མཚོན་ཟེར་ཏེ། ཤེས་བྱེད་མ་མཐོང་། སངས་རྒྱས་གསང་བས་མ་བཅད་པའི་རས་གཙང་བས་ཐོར་ཅོག་གསུམ་གྱི་ཚུལ་དུ་དཀྲིའོ། ། ཞེས་བཤད་པ་ནི། ཡུངས་དཀར་གྱི་གོང་བུ་ཀུ་ཤའི་ཆུན་པོ། རྨ་བྱའི་སྒྲོ་འདོགས་པའི་ཆེད་ཡིན་ནོ། །
དེ་ནས་ཁ་རྒྱན་ལ། སྤྱི་རྒྱུད་དུ། ཤིང་གི་ཡལ་འདབ་ཀྱིས་བརྒྱན་པར་བཤད། རྡོ་རྗེ་མཁའ་འགྲོར། ཁ་ནི་ཤིང་ལོ་གསར་པས་དགབ། ། ཅེས་གསུངས། སྤྱོད་པའི་རྡོ་རྗེས་སྣ་ཚོགས་འདབ་མས་ཁ་དགབ་ཅིང་། ། ཞེས་བཤད་པས་ཤིང་ལོའམ། ཀུ་ཤས་ཁ་རྒྱན་མཛེས་པར་བྱའོ། །

ཁ་ཅིག་ན་རེ། རྡོ་རྗེ་མཁའ་འགྲོར། ཀུ་ཤའི་ཆུན་པོ་འོག་ཏུ་བཏིང་། ། ཞེས་ཀུ་ཤ་བུམ་པའི་གདན་དུ་བཤད་ཀྱིས། ཁ་རྒྱན་དུ་མི་རིགས་སོ། ། ཞེས་སྨྲའོ། ། དེ་ནི་རིགས་པ་མ་ཡིན་ཏེ། འོ་ན་སློབ་མ་སྟ་གོན་གྱི་དུས་སུའང་ཀུ་ཤ་སློབ་མའི་སྔས་སུ་མི་རིགས་ཏེ། གདན་དུ་བཤད་པས་སོ། ། གཞན་ཡང་ཀུ་ཤ་བུམ་པའི་ཁ་རྒྱན་དུ་མི་རིགས་ན། ཨ་བྷ་ཡས།
བུམ་པའི་སྟེང་དུ་ཀུ་ཤའི་འཐོར་ཡབ་བཤད་པའང་མི་རིགས་པར་འགྱུར་རོ། ། དེ་ནས་དེ་ལྟར་བཅས་པའི་སྟེང་དུ་དུང་ཆོས་རྡོ་རྗེ་གཟུངས་ཐག་དང་བཅས་པ་ཡང་། ལ་བ་པས། དེའི་སྟེང་དུ་དུང་ཆོས་ཀྱི་སྣོད་དྲི་ཞིམ་པོའི་ཆུ། མེ་ཏོག་དཀར་པོ་དང་བཅས་པ་བཞག་སྟེ། དེའི་སྟེང་དུ་མེ་ཏོག་གི་ཕྲེང་བ་བཅིངས་པའི་རྡོ་རྗེ་བཞག་ལ། ཞེས་གསུངས་པ་ལྟར་ཡིན་ཏེ། དེའི་དུང་ཆོས་ནི། བླ་མེད་ལྟར་ན་ཐོད་པས་ཀྱང་རུང་བར་བཤད་ཅིང་། མ་འབྱོར་ན་འཁར་ཕོར་ལ་ཡང་བྱ་གསུངས།
དེའི་སྟེང་གི་རྡོ་རྗེ་ནི་རྡོ་རྗེའི་རིགས་ལ་རྡོ་རྗེ་དང་། པདྨའི་རིགས་ལ་པདྨ་དང་། རྣམ་སྣང་གི་རིགས་ལ་འཁོར་ལོ་སོགས་རིགས་གང་ཡིན་དེའི་མཚན་མས་བྱེད་པར་རྡོ་རྗེ་འབྱུང་བའི་དཀྱིལ་ཆོག་ཏུ་ཀུན་སྙིང་གིས་བཤད་དོ། ། གཟུངས་ཐག་ནི། ཇི་ལྟར་མཛེས་པའི་སྲད་བུའམ་མེ་ཏོག་གིས་བྱེད་པར་བཤད་ཀྱིས། ངེས་པར་སྲད་བུ་སྣ་ལྔ་དགོས་པའི་ཤེས་བྱེད་མེད་དོ་ཞེས་བླ་མ་དག་གསུངས་པར་བཤད་དོ། ། བཞི་པ་དེའི་ཚོན་དོན་ལ། སྔགས་པས་བསྒྲུབ་བྱ་སྐུ་བཞི་ཡིན་ལ། སྒྲུབ་བྱེད་ཀྱི་ཐབས་བུམ་པ་ལའང་སྐུ་བཞི་ཚང་བར་ཤེས་དགོས་ཏེ། དེའང་ཕྱིའི་རྒྱན་དང་མཚན་མ་སྣ་ཚོགས་སུ་སྣང་ཞིང་ཤར་བས་སྤྲུལ་སྐུ།
ནང་གི་བཅུད་ལྔས་ལོངས་སྐུ། ཆུས་ཆོས་སྐུ། རྣམ་རྒྱལ་བུམ་པའི་སྟེང་གི་དུང་ཆོས་ཀྱི་ནང་གི་ཐུགས་རྡོ་རྗེའི་གཟུགས་བརྙན་རྡོ་རྗེའི་ལྟེ་བར་ཤར་བ་དེས་ངོ་བོ་ཉིད་ཀྱི་སྐུ་མཚོན་པ་ཡིན་ནོ། ། རྗེ་བཙུན་གྱི་རྡོ་རྗེ་འབྱུང་བའི་ཊིཀྐར། སྤྱིར་བུམ་པས་ས་བཅུ་གཅིག་པའི་གཉིས་སུ་མེད་པའི་ཡེ་ཤེས་མཚོན། རྩ་བ་མི་ནག་པས་ཡེ་ཤེས་དེ་རང་བཞིན་གྱིས་རྣམ་པར་དག་པའི་སྟེང་གློ་བུར་གྱི་དྲི་མས་མ་གོས་པ་མཚོན། ལྟོ་བ་ལྡིར་ཞིང་ཡངས་ལ་རྒྱ་ཆེ་བས་ཡེ་ཤེས་དེ་ཟབ་ཅིང་རྒྱ་ཆེ་བ་མཚོན། མགྲིན་པ་རིང་བས་ཡེ་ཤེས་དེ་གཏིང་དཔག་དཀའ་བར་མཚོན། རིན་ཆེན་ལྔས་ཡེ་ཤེས་དེས་སེམས་ཅན་ཐམས་ཅད་ཀྱི་བསམ་པ་སྐོང་བ་མཚོན། སྨན་ལྔས་ཡེ་ཤེས་དེས་སེམས་ཅན་ཐམས་ཅད་ཀྱི་ཉོན་མོངས་པའི་ནད་ཞི་བར་བྱེད་པ་མཚོན།
འབྲུ་ལྔས་ཡེ་ཤེས་དེས་སེམས་ཅན་ཐམས་ཅད་ཀྱི་རྒྱུད་ལ་དགེ་བའི་ལོ་ཐོག་རྒྱས་པར་བྱེད་པ་མཚོན། དྲི་ལྔས་ཡེ་ཤེས་དེས་སེམས་ཅན་ཐམས་ཅད་ཀྱི་འཆལ་བའི་དྲི་མ་སེལ་བ་མཚོན། སྙིང་པོ་ལྔས་ཡེ་ཤེས་དེས་སེམས་ཅན་ཐམས་ཅད་བདེ་བའི་སྙིང་པོ་ཟག་མེད་ཀྱི་བདེ་བ་ལ་འགོད་པ་མཚོན། ཡང་ནང་གི་བཅུད་དེ་དག་ཐམས་ཅད་ཀྱིས་ཀྱང་ཆུ་བྱིན་གྱིས་བརླབ་པའི་རྟེན་འབྲེལ་སྒྲིག་པའོ། ། རྒྱུ་དགེ་བ་སྤྱད་པས་འབྲས་བུ་ཐར་པ་ཐོབ་པས་ཁ་བརྒྱན། འགྲོ་བའི་དོན་ལ་ཕྱོགས་པས་མགུལ་འཆིང་། བཟླས་པའི་སྔགས་ཀྱི་ཕྲེང་བས་ཐུགས་སྙིང་པོ་ཡེ་ཤེས་སྐུལ་བར་བྱེད་པས་རྡོ་རྗེ་གཟུངས་ཐག་གོ ། ཞེས་བརྒྱུད་པའི་བླ་མ་འགའ་ཞིག་གིས་ཁ་སྐོང་ཅུང་ཟད་དང་བཅས་ཏེ་གཙོ་བོར་ཡོ་ག་ལ་སྦྱར་ནས་གསུངས་སོ། ། གྲུབ་ཆེན་ཀུ་ཀུ་ར་ཛའི་སངས་རྒྱས་མཉམ་སྦྱོར་གྱི་དཀྱིལ་ཆོག་ལས་ཀྱང་། བུམ་པ་ལྷ་ཡི་གནས་ཡིན་ཏེ། །
ཁ་རྒྱན་མགུལ་ཆིངས་རྟ་བབས་བརྒྱན། ། གཟུངས་ཐག་ཐུགས་རྗེ་ཆེན་པོའི་རྟགས། ། སྨན་ལྔ་ཐུགས་རྗེ་བྱང་ཆུབ་སེམས། ། འབྲུ་རྣམས་ལྷ་ཡི་རང་བཞིན་ཡིན། ། རིན་ཆེན་རྣམ་ལྔ་ལྷ་སྐུའི་འོད། ། སྙིང་པོ་ཡེ་ཤེས་ཐུགས་ཀྱི་དབྱིངས། ། སྤོས་སོགས་ཚུལ་ཁྲིམས་ཡོན་ཏན་རྒྱ། ། ཞེས་གསུངས་སོ། ། ལྔ་པ་བསྒྲུབ་ཚུལ་ལ་གཉིས་ཀྱི། དང་པོ་རྟེན་བསྒྲུབ་ཚུལ་ལ།
དྷ་རི་ཀ་པ། པྲཛྙཱ་རཀྵི་ཏ། མི་འཇིགས་པའི་གཞུང་སོགས་ཀྱིས་ས་བོན་བྷྲུྃ་ལས་རྣམ་པ་གཞལ་ཡས་ཁང་པར་བསྐྱེད་པར་བཤད། ཡང་ཕྲེང་བ་མཁན་པོ། རཏྣ་རཀྵི་ཏ། བི་བྷུ་ཏ་ཙནྟྲ། རྗེས་སུ་འཇུག་པ་སོགས་ཀྱིས་ས་བོན་བྃ་ལས་བསྐྱེད་པར་བཤད་དོ། ། དེའི་ས་བོན་དང་པོ་ནི། ཕྱི་བུམ་པ་རང་གི་རྒྱུའི་དབང་དུ་བྱས་པ་ཡིན་ཏེ། དེའང་བྷྲུྃ་བི་ན་ར་གི་ནི།
རིན་པོ་ཆེའི་སྣོད་དེ། རིན་པོ་ཆེའི་མིང་ཡིག་དང་པོ་ཡིན་པས་སོ། ། གཉིས་པ་ནི་ནང་གི་ཆུའི་དབང་དུ་བྱས་པ་སྟེ། དེའང་བ་ཡུ་ཨུ་ཏ་ཀ་ཞེས་པ་འབྱུང་བས་ཆུའི་མིང་ཡིག་དང་པོ་ལ་ཐིག་ལེས་བརྒྱན་པ་ཡིན་པས་སོ། ། རྣམ་པ་ཡང་བུམ་པ་ཉིད་གཞལ་ཡས་ཁང་པར་བསྐྱེད་པ་དང་། ཕྱི་བུམ་པ་ལ་ནང་གཞལ་ཡས་ཁང་གི་རྣམ་པར་བསྐྱེད་པ་དང་། བུམ་པ་མཚན་ལྡན་ཉིད་དུ་བསྐྱེད་པ་དང་གསུམ་ཙམ་སྣང་བ་ལས། རང་ལུགས་ཕྱི་མའི་རྗེས་སུ་འབྲང་ངོ་། ། ཡང་རྣལ་འབྱོར་དབང་ཕྱུག་བིརྺ་པའི་མན་ངག་ཁྱད་པར་ཅན་འགའ་ཞིག་ན། བུམ་པའི་ནང་དུ་གཞལ་ཡས་ཁང་བསྐྱེད་པ་ཡང་ཡོད་དེ་དགོས་པ་མཐའ་ཡས་སོ། །
གཉིས་པ་བརྟེན་པ་ལྷ་བསྒྲུབ་ཚུལ་ནི། ཨརྻ་དེ་ཝས་ཆུ་ཉིད་ལྷར་བསྐྱེད་པར་བཤད། ཨ་བྷ་ཡས་ཆུ་ལས་བསྐྱེད་པའི་པདྨའི་སྟེང་དུ་ལྷ་བསྐྱེད་པར་བཤད། ཁ་ཅིག་ཆུའི་ནང་ལྷ་བསྐྱེད་པར་འདོད། ཕལ་ཆེར་ཆུའི་སྟེང་གི་གདན་ཐོག་ཏུ་བསྐྱེད་པ་ཡང་བཤད་ཅིང་། ཡང་ཁ་ཅིག་བླ་མེད་དང་། རྣལ་འབྱོར་རྒྱུད་དང་། སྤྱོད་རྒྱུད་དང་། བྱ་རྒྱུད་རྣམས་ལ་རིམ་པ་བཞིན་ཆུའི་ནང་དང་། སྟེང་དང་།
ཀུ་ཤའི་དཀྱིལ་དང་། རྩེ་མོར་རྣམས་བསྐྱེད་པར་འདོད། ། ལྷ་བསྐྱེད་པའི་ཆོ་ག་ལ། བླ་མེད་དུ་ཡང་ལྷ་ཐམས་ཅད་མངོན་བྱང་ལྔ་ཚན་གཅིག་ལས་བསྐྱེད་པ་བདེ་མཆོག་ལ་དྲིལ་གྱི་ལྷ་ལྟ་བུ་དང་། ལྷ་རེ་རེའང་མངོན་བྱང་ལྔ་ལས་བསྐྱེད་པ་བདག་མེད་ལྷ་མོ་བཅོ་ལྔའི་དཀྱིལ་ཆོག་བིར་ལུགས་པ་དང་། གཙོ་བོ་མངོན་བྱང་ལས་བསྐྱེད་ནས་འཁོར་མངལ་འབྱིན་བྱེད་པ་དེའི་ཡབ་ཀྱི་དཀྱིལ་ཆོག་གསལ་བའི་མེ་ལོང་ལྟ་བུ་དང་། ལྷ་རང་རང་གི་ས་བོན་ལས་བསྐྱེད་པ་གསང་བ་འདུས་པ་འཕགས་ལུགས་ལྟ་བུ་དང་། པྲཛྙཱ་རཀྵི་ཏས། རྣམ་པར་རྒྱལ་བའི་བུམ་པ་རུ། ། ལྷ་ཡི་དཀྱིལ་འཁོར་རྫོགས་པར་ཡང་། །
སྐད་ཅིག་གིས་ནི་བསམ་པར་བྱ། ། ཞེས་ལྷ་ཐམས་ཅད་སྐད་ཅིག་གིས་བསྐྱེད་པར་བཤད་པ་སོགས་མང་དུ་ཡོད་ཅིང་། དེ་བཞིན་དུ་རྒྱུད་སྡེ་འོག་མ་རྣམས་ལ་ཡང་ལྷ་ཞལ་ཕྱག་ཅན་དུ་བསྐྱེད་པ་རྣམས་ཆོ་ག་གང་གིས་བསྐྱེད་པ་དང་། ཆུ་ནུས་ལྡན་ཙམ་དུ་བྱེད་པ་རྣམས་ཇི་ལྟར་བསྒྲུབ་ཚུལ་སོགས་མང་དུ་ཡོད་པས་ཤེས་པར་བྱའོ། ། དེ་ནས་བཟླས་པ་དང་ལྷ་ཞུ་ཚུལ་སོགས་རང་རང་གི་ཆོ་གར་གསལ་ལོ། ། སརྦ་མངྒ་ལཾ།། །། ༈ མཁན་ཆེན་ཨ་པད་རིན་པོ་ཆེའི་དགོངས་བཞེད་ལྟར་གུ་རུས་ཞབས་ཞུ་བགྱིས་པའོ།། PAGE * MERGEFORMAT 32 ཨ་མྱེས་ཞབས། རྡོ་རྗེ་དྲིལ་བུ་དང་བགྲང་ཕྲེང་དགང་བླུགས་བུམ་པ་རྣམས་ཀྱི་རྣམ་པར་བཤད་པ། PAGE * MERGEFORMAT 31
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
