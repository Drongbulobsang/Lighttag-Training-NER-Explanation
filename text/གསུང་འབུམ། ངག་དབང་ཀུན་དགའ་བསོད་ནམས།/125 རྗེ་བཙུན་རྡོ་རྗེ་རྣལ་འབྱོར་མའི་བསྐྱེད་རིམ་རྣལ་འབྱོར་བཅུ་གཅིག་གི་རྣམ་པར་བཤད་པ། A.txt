གསུང་འབུམ། ངག་དབང་ཀུན་དགའ་བསོད་ནམས།
པོད ༡༢༥
རྗེ་བཙུན་རྡོ་རྗེ་རྣལ་འབྱོར་མའི་བསྐྱེད་རིམ་རྣལ་འབྱོར་བཅུ་གཅིག་གི་རྣམ་པར་བཤད་པ། A
༄༅། །རྗེ་བཙུན་རྡོ་རྗེ་རྣལ་འབྱོར་མའི་བསྐྱེད་རིམ་རྣལ་འབྱོར་བཅུ་གཅིག་གི་རྣམ་པར་བཤད་པ་མཁའ་སྤྱོད་ལམ་བཟང་གསལ་བའི་ཉིན་བྱེད་བཞུགས།། ན་མོ་གུ་རུ་བུདྡྷ་དྷྭ་ཛ་ཡེ། རྗེ་བཙུན་རྡོ་རྗེ་རྣལ་འབྱོར་མའི་བསྐྱེད་རིམ་རྣལ་འབྱོར་བཅུ་གཅིག་གི་རྣམ་པར་བཤད་པ་མཁའ་སྤྱོད་ལམ་བཟང་གསལ་བའི་ཉིན་བྱེད་ཅེས་བྱ་བ། བླ་མ་དང་གཉིས་སུ་མེད་པའི་དཔལ་མཁའ་སྤྱོད་དབང་མོ་ལ་གུས་པས་ཕྱག་འཚལ་ལོ། ། རྡོ་རྗེ་བཙུན་མོས་རྗེས་བཟུང་ནཱ་རོ་པཎ་ཆེན་དང་། ། ཕམ་ཐིང་སྐུ་མཆེད་མལ་ལོ་ས་སྐྱའི་བླ་ཆེན་རྗེ། ། དེ་སྲས་ཟུང་དང་ཆོས་རྗེ་པཎ་ཆེན་འཕགས་པ་སོགས། ། རིམ་པར་བྱོན་པའི་བརྒྱུད་པའི་བླ་མ་རྣམས་ལ་འདུད། ། ཁྱད་པར་སྙིགས་དུས་བསྟན་པའི་གསལ་བྱེད་མཆོག ། སྔགས་འཆང་བླ་མ་ཀུན་དགའ་རིན་ཆེན་དང་། །
བསོད་ནམས་ཡེ་ཤེས་མཐར་ཕྱིན་དབང་པོའི་ཞབས། ། འཛམ་གླིང་མཛེས་རྒྱན་གྲགས་པའི་མཚན་ཅན་རྒྱལ། ། རྒྱལ་ཀུན་སྤྲོ་བསྡུའི་བྱེད་པོ་མུས་ཆེན་རྗེ། ། སངས་རྒྱས་བསྟན་པའི་རྒྱལ་མཚན་འཛིན་མཛད་དང་། ། གྲུབ་པའི་དབང་ཕྱུག་ཏིང་འཛིན་རབ་བརྟན་ཞབས། ། སྤྱན་སྔ་ཀུན་དགའི་མཚན་ཅན་ཕྱག་གི་གནས། ། གཞན་ཡང་ཤེས་བྱ་ཀུན་གཟིགས་ཐམས་ཅད་མཁྱེན། ། མཁན་ཆེན་འཇམ་པའི་དབྱངས་སོགས་མྱུར་ལམ་འདིའི། ། བཀའ་དྲིན་ཐོབ་པའི་བླ་མ་མཆོག་རྣམས་ཀྱི། ། ཞབས་པད་བཏུད་དེ་རྣམ་བཤད་འཆད་ལ་སྤྲོ། །
དེ་ལ་འདིར་རྗེ་བཙུན་རྡོ་རྗེ་རྣལ་འབྱོར་མའི་སྒོ་ནས་མཆོག་གི་དངོས་གྲུབ་སྒྲུབ་པར་བྱེད་པའི་ཚུལ་རྒྱུད་སྡེ་རིན་པོ་ཆེ་ལས་གསུངས་པ་གྲུབ་པའི་དབང་ཕྱུག་རྣམས་ཀྱིས་བཀྲལ་བའི་ཚུལ་མང་དུ་ཡོད་ཀྱང་། གཙོ་བོར་གྱུར་པ་ནི་རྗེ་བཙུན་ས་སྐྱ་པས་བཞེད་པའི་མཆོག་སྒྲུབ་པའི་དམར་མོ་སྐོར་གསུམ་དུ་མཚན་གསོལ་བ་སྟེ། མི་དབང་ཨིནྡྲ་བྷུ་ཏི་ནས་བརྒྱུད་པ། ཨིནྡྲ་མཁའ་སྤྱོད་དང་། མཻ་ཏྲི་མཁའ་སྤྱོད། ནཱ་རོ་མཁའ་སྤྱོད་དེ་རྣམ་པ་གསུམ་ཡིན་ནོ། ། དེ་ལ་ཨིནྡྲ་མཁའ་སྤྱོད་དམ་ཞལ་གཉིས་མ་ཆུང་བར་གྲགས་པ་ལ་མི་དབང་ཆོས་གསུམ་དུ་གྲགས་པ་ཞལ་གཉིས་མའི་སྒྲུབ་ཐབས། སྔགས་ཀྱི་དེ་ཁོ་ན་ཉིད་དང་། ཕག་མོ་ལས་བཅུ་དང་གསུམ་ཡིན་ལ། གོང་མ་གཉིས་ནི་མི་དབང་ཉིད་ཀྱིས་མཛད་ལ།
ལས་བཅུ་ནི་དེའི་མན་ངག་དང་སྙན་བརྒྱུད་རྣམས་རྗེ་བཙུན་བྷ་ལེནྟྲ་རུ་རྩེས་མཛད་པ་ཡིན་ནོ། ། འདི་གསུམ་ལག་ཏུ་བླངས་ཤིང་ཁྱེར་བདེ་བའི་དོན་འགྲེལ་གྱི་ཡི་གེ་གསུམ་རྗེ་བཙུན་གྲགས་པས་མཛད་པ་ཡོད་དོ། ། དེ་ཡང་ལས་བཅུ་ནི་ལྷ་སོ་བདུན་མའམ། བཅུ་མའམ། ཞལ་གཉིས་མ་ཆེ་ཆུང་གཉིས་སམ་ཞལ་གཅིག་མ་ལ་སོགས་པ་གང་གི་སྒོར་ཞུགས་ཀྱང་རུང་། རང་གཞན་གྱི་དོན་བྱེད་པ་ལ་ལས་ཀྱི་ཡན་ལག་བཅུ་དགོས་སྟེ། ཐོག་མར་བསྙེན་པ། གཞན་དོན་དུ་སློབ་མ་རྗེས་བཟུང་། ཚེས་བཅུ་དང་འབྲེལ་བའི་ཚོགས་མཆོད། རང་གཞན་གཉིས་ཀ་དང་འབྲེལ་བ་གཞོན་ནུ་མའི་མཆོད་པ།
གནས་སྐབས་ཐམས་ཅད་དང་འབྲེལ་བ་གཏོར་མ། དམན་པའི་དངོས་གྲུབ་དང་འབྲེལ་བ་སྦྱིན་བསྲེག བུ་ཆུང་གསར་བུ་ལ་ཕན་འདོགས་པ་སྲུང་འཁོར་ལས་རྩུབ་མོའི་དབང་དུ་བྱས་ཏེ་གདུག་པ་ཅན་ཚར་གཅོད་པ་སུམྦྷ་ནིའི་ཆོ་ག བསྒོམ་པས་ཕྱིར་བཟློག་པ་དང་། བྲིས་པས་ཕྱིར་བཟློག་པ་དང་བཅུ་ཡིན་ནོ། ། འདི་དག་ནི་རྡོ་རྗེ་རྣལ་འབྱོར་མ་ཐམས་ཅད་ཀྱི་མ་ཚང་བ་ཁ་སྐོང་བ་ཡིན་ཀྱང་། གཙོ་བོར་ཞལ་གཉིས་མ་ཆུང་བ་དང་། སྔགས་ཀྱི་དེ་ཉིད་གྲུབ་པའི་ཡན་ལག་ཡིན་ནོ། ། བརྒྱུད་པ་ནི། རྣལ་འབྱོར་མ།
ལཱ་བ་པ། ཨིནྡྲ་བྷཱུ་ཏི། ལྕམ་ལེགས་སྨིན། བིརྺ་པ། ཨ་བྷི་ཛུ་ཏ་པ། ཧ་ངུ་དཀར་པོ། ཡང་བིརྺ་པ། ས་ཝ་རི་པ། མཻ་ཏྲི་པ། རྒྱ་གར་ཕྱག་ན།
ཧ་ངུ་དཀར་པོ། ཕྱིས་ཧ་ངུ་དཀར་པོས་རྡོ་རྗེ་རྣལ་འབྱོར་མའི་རྒྱུད་མན་ངག་དང་བཅས་པ་རྡོ་རྗེ་རྣལ་འབྱོར་མ་ཉིད་ལ་གསན་གསུངས། ཡང་བིརྺ་པ་ལ། ཨ་ཝ་དྷཱུ་ཏི། ལྟོད་ངར་བ། བསོད་སྙོམས་པ་ཆེ་ཆུང་། ཧ་ངུ་དཀར་པོ། བླ་མ་ཧ་ངུ་ལ་བལ་པོའི་ལོ་ཙཱ་བ་ཡེ་ཤེས་རྡོ་རྗེས་གསན། དེ་ལ་རྗེ་བཙུན་ས་སྐྱ་པ་ཆེན་པོས་གསན་གསུངས་སོ། ། མཻ་ཏྲི་མཁའ་སྤྱོད་ནི།
འབུམ་ཕྲག་གསུམ་པ་ལས་བྱུང་བའི་སྒྱུ་འཕྲུལ་དྲ་བ་ཆེན་པོ་རལ་པ་གྱེན་དུ་བརྗེས་པའི་རྒྱུད་ལས་གསུངས་པའི་རྒྱུད་ཚིག་སྒྲུབ་ཐབས་ཅན་རིག་པ་འཛིན་མའི་རྡོ་རྗེ་རྣལ་འབྱོར་མའི་སྒྲུབ་ཐབས་སུ་མཚན་གསོལ་བ། སློབ་དཔོན་གཉིས་མེད་རྡོ་རྗེ་སྟེ་མཻ་ཏྲི་པའི་མཛད་པའི་སྒྲུབ་ཐབས་རྗེས་གནང་གི་ཆོ་ག ལི་ལ་བཛྲ་ཁང་གསར་བས་མཛད་པ་རྗེ་བཙུན་གྱི་མཆན་འབྱར་བ་རྣམས་ཡོད་ཅིང་། བརྒྱུད་པ། རྣལ་འབྱོར་མ། མཻ་ཏྲི་པ། ནམ་མཁའི་པཎྜི་ཏ། བླ་མ་ཨ། ཤཱཀྱ་རཀྵི་ཏ། ཀ་ན་ཀ་ཤྲཱི།
ཛ་ཡ་སེ་ན། ཕྱིས་བླ་མ་ཨ་ཉིད་ལ་གསན། ཡང་ཕྱིས་མཻ་ཏྲི་པས་སློབ་མ་ཀ་མ་ལ་བཛྲ་བྱ་བ་ལ་བླ་མ་ཁང་གསར་བས་གསན་ནོ། ། ཡང་ན་ལོ་ཀེ་ཤྭ་ར། ས་ཝ་རི་པ། ཨ་ཝ་དྷཱུ་ཏི་པ། མྲྀ་ཏི་ཀ་མ་ལ་བཛྲ། ལི་ལ་བཛྲ་སྟེ་ཁང་གསར་བས་པཎྜི་ཏ་དེ་ཉིད་དང་། སུཾ་ལོ་དར་མ་ཡོན་ཏན་གཉིས་ལ་རྗེ་བཙུན་གྲགས་པས་གསན། ཡང་ན་རྣལ་འབྱོར་མ།
སྤྱན་རས་གཟིགས། བྱང་སེམས་བློ་གྲོས་རིན་ཆེན། ཤ་ཝ་ར། མཻ་ཏྲི་པ། རྒྱ་གར་ཕྱག་ན། ཀ་མ་ལ་བཛྲ་རྣམས་སོ། ། འདིའི་རྒྱུད་སྒྲུབ་ཐབས་བག་ཙམ་མི་འདྲ་བ་སྒྲུབ་ཐབས་བཞིན་བྱེད་གསུངས་སོ། ། ནཱ་རོ་མཁའ་སྤྱོད་ལ། ནཱ་རོ་པའི་གཞུང་ཆུང་ལ་ས་ཆེན་གྱིས་མཆན་འབྱར། ས་ཆེན་གྱིས་མཛད་པའི་རྣལ་འབྱོར་བཅུ་གཅིག་རྩེ་མོའི་མཆན་འབྱར།
རྗེ་བཙུན་གྱི་པྲ་སེ་ན་དབབ་པ། ཚེས་བཅུའི་མཆོད་པ་གཉིས། བྱིན་བརླབས་བྱ་ཚུལ། ཕྱི་རོལ་ཚོགས་གསོག གནོད་སྦྱིན་མ་དབང་དུ་བྱ་བ། སྨན་ཆེན་གྱི་བཅུད་ལེན། མར་མེའི་སྦྱིན་སྲེག་སོགས་དང་། འཕགས་པའི་ཡིག་སྣ་དང་བཅས་པ་ཡོད་ཅིང་། འདིའི་པྲ་སེ་ན་དབབ་པ་ཡབ་ཡུམ་ཐུན་མོང་གི་ཡིན་ཞིང་། ཡུམ་གྱི་ཐུན་མོང་མིན་པ་རྫས་སྔགས་རྟེན་འབྲེལ་ལ་བརྟེན་ནས་པྲ་སེ་ན་དབབ་པ་དང་།
འཕོ་བ། དབང་བཞི་ལུས་སྒྲིག་སོགས་ཟབ་ཆོས་ཡིན་གསུངས། སྒྲུབ་ཐབས་ཀྱི་རྟེན་སའི་རྒྱུད་ནི། རྩ་རྒྱུད་ཀྱི་ལེའུ་ཞེ་བདུན་པར་ཡུམ་ལ་བརྟེན་ནས་དངོས་གྲུབ་སྒྲུབ་ཚུལ་གསུངས་པའི་མན་ངག་རྡོ་རྗེ་རྣལ་འབྱོར་མས་ཇོ་བོ་ནཱ་རོ་པ་ལ་གནང་བའི་ཁྱད་ཆོས་ཡིན་གསུངས། ལེའུ་འདིར་རྗེ་བཙུན་མའི་ཉེ་བའི་སྙིང་པོ་མཁའ་འགྲོ་མ་ཀུན་གྱི་ཉེ་བའི་སྙིང་པོར་གསུངས་ལ། འདི་ཉིད་དབང་པོ་རབ་ལ་བཟླས་པ་ཙམ་གྱིས་འཇིག་རྟེན་དང་འཇིག་རྟེན་ལས་འདས་པའི་དངོས་གྲུབ་ཐམས་ཅད་བསྐྱེད་པར་གསུངས་ཤིང་། ལས་ཚོགས་ཀྱང་བཅུ་གཅིག་གསུངས་སོ། ། ལེའུ་ཞེ་བརྒྱད་པར་ཡུམ་གྱི་ཉེ་སྙིང་ཉིད་གསུངས། ལེའུ་བདུན་པ་དང་བརྒྱད་པར་སྙིང་པོ་ཕན་ཡོན་དང་བཅས་པ་དང་། ལྔ་བཅུ་པར་དེ་ཉིད་ཀྱི་ལས་ཚོགས་བཅུ་གཉིས་ཀྱང་བཀའ་སྩལ་སྟེ།
དེ་བས་ན་རྗེ་བཙུན་རྡོ་རྗེ་རྣལ་འབྱོར་མ་ཉིད་ཀྱི་ཇོ་བོ་ནཱ་རོ་པ་ལ་དངོས་སུ་ཡང་སྩལ་བར་གདམས་པ་ནཱ་རོ་ཏ་པས་གཞན་ལ་མ་གནང་བར། ཕམ་ཐིང་པ་སྐུ་མཆེད་ལ་སྩལ་བའི་ཁྱད་ཆོས་བསྐྱེད་པའི་རིམ་པ་ཕག་མོ་མཁའ་སྤྱོད། རྫོགས་རིམ་རྩ་དབུ་མ། ལམ་གྱི་ཡན་ལག་དང་བཅས་པ་གསུངས་པའི་ཟབ་གནད་ཁྱད་པར་ཅན་ཉིད་འདིར་བཤད་པར་བྱ་བ་ཡིན་ནོ། ཁ་ཅིག་ལང་ཀ་ལིང་གའི་སྦྱོར་བ་ལ་བརྟེན་ནས་དངོས་གྲུབ་ཐོབ་པར་གསུངས་པས་གཞན་ལས་ཁྱད་པར་དུ་འཕགས་སོ་ཟེར། དེ་ནི་མ་ངེས་སྟེ། མཻ་ཏྲི་མཁའ་སྤྱོད་ལའང་དེ་གསུངས་པར་མ་མཐོང་བར་སྨྲ་བ་ཟད་དོ། ། ཁ་ཅིག་ཕག་མོ་མཁའ་སྤྱོད་དང་རྩ་དབུ་མ་གཉིས་བསྐྱེད་རྫོགས་ཟབ་ཤོས་ཡིན་པས་ཕྱོགས་ཅིག་ཏུ་བསྡོམས་ནས་སྨོས་ཀྱི། དེ་གཉིས་བསྐྱེད་རྫོགས་སུ་སྦྱོར་རྒྱུ་ནི་མིན་ཏེ། དེར་གོ་ཆ་གསུམ་ལྡན་དུ་བཤད་པ་དང་།
ཕོ་ཉའི་ལམ་རྣམས་དེ་ལ་མི་འགྲིག་པའི་ཕྱིར་དང་། རྩ་དབུ་མ་ནི་ཀུན་སྤྱོད་དང་། མངོན་སྤྱོད་ལས་གསུངས་པའི་དོན་ལཱུ་ཧི་པའི་རྫོགས་རིམ་ལ་སྦྱར་རྒྱུ་ཡིན་ནོ། ། དེས་ན་ཡུམ་གྱི་རྩ་དབུ་མའི་ཐ་སྙད་མེད་དོ་གསུངས་མོད། ། དེ་ནི་མཐའ་ཅིག་ཏུ་མིན་ཏེ། རྗེ་བཙུན་གྱི་རྩ་དབུ་མའི་ཁྲིད་ཡིག་ཏུ། ཇོ་བོ་ནཱ་རོ་པས་གཞན་ལ་མ་གནང་བའི་གདམས་པ། བསྐྱེད་རིམ་ཕག་མོ་མཁའ་སྤྱོད། རྫོགས་རིམ་རྩ་དབུ་མ་སོགས་ལྷན་དུ་གསུངས་པའི་ཕྱིར་དང་། བསྐྱེད་རིམ་ཟབ་མོ་ནཱ་རོ་མཁའ་སྤྱོད་དང་རྫོགས་རིམ་དབུ་མའི་རྣལ་འབྱོར་ཞེས་རྒྱུན་དུ་འདོན་པ་དང་འགལ་བའི་ཕྱིར་རོ། །
རྣལ་འབྱོར་གྱི་ལམ་གྱི་སྐབས་སུ་གོ་ཆ་གསུམ་ལྡན་དུ་བསྒོམ་པར་གསུངས་པ་ནི། ཡབ་ཀྱི་རྣལ་འབྱོར་པས་ཀྱང་བསྒོམ་དུ་རུང་བ་ལ་དགོངས་ནས་གསུངས་ཤིང་། མཐའ་གཅིག་ཏུ་དགོས་པ་ནི་མིན་ཏེ། ཡུམ་ལ་རྟེན་པའི་དབུ་མ་ལ་དེ་མི་དགོས་ཤིང་། ཕོ་ཉའི་ལམ་གྱི་སྐབས་སུ་གསུངས་པ་ནི་ཡུམ་གྱི་ཁྲིད་མིན་པར་ཡབ་ཁོ་ན་ལ་སྦྱོར་བར་བྱེད་པའི་གནད་མ་རྟོགས་སྣང་ངོ་། ། དེས་ན་ཁྲིད་ཡིག་རྗེ་བཙུན་གྱི་དེ་གཅིག་པུ་ལ་ཡབ་དང་ཡུམ་ལ་རྟེན་པའི་རྩ་དབུ་མའི་ཁྲིད་གཉིས་ཐོན་པ་ཡིན་ཏེ། རྣལ་འབྱོར་གྱི་ལམ་ལ་དགའ་བ་ཡུམ་གྱི་དབུ་མ་དང་། ཕོ་ཉའི་ལམ་ལ་དགའ་བའི་ཁྲིད་ལ་ཡབ་ཀྱི་དབུ་མའི་ཁྲིད་དུ་འདོན་པར་མཛད་དོ། ། ཀུན་སྤྱོད་དང་མངོན་སྤྱོད་ལས་བསྟན། གཞན་རྩ་རྒྱུད་ལས་མ་གསུངས་པ་ཡང་མ་ཡིན་ཏེ། །
ཕོ་ཉ་མཆོག་འབྲིང་ཐ་མ་རྣམ་ཤེས་དང་། ། རྣལ་འབྱོར་པས་དུས་ཁྱད་པར་དུ། ། རིགས་ལྡན་མ་རྣམས་རྟག་མཆོད་བྱ། ། ཞེས་པ་རྣམས་ཀྱིས་དབུ་མའི་ཉམས་ལེན་བསྟན་པར་བཤད་པས་སོ། ། ཡབ་ལ་སྦྱོར་བའི་ཚེ་ལཱུ་ཧི་པ་ལ་སྦྱར་ཆོག་པ་ནི། དཔལ་མངོན་པར་རྟོགས་པ་ལས། ཨ་ལི་ཀ་ལི་མདུན་བསམ་ནས། ། རྣལ་འབྱོར་ཆེན་པོ་ལ་གསོ་བྱ། ། ཞེས་པ་ནས། བསམ་གྱིས་མི་ཁྱབ་དེ་བསམ་ན། །
དེ་ལ་གཟུངས་ནི་ཐོབ་པར་འགྱུར། ། ཞེས་པའི་བར་གྱིས་དབུ་མ་སྟོན་པར་ཡང་མཛད་པས། ཡབ་ལ་ཡང་དབུ་མའི་ཁྲིད་བཞེད་པ་ཡིན་ནོ། ། དེ་ལྟར་ན་བརྒྱུད་དུ་འགྱུར་རམ་སྙམ་ན། བརྒྱུད་པ་ཉེ་རིང་གཉིས་ཀ་འདོད་ཀྱང་ཟབ་གནད་ཉེ་བརྒྱུད་ཆེ་བར་བཞེད་དོ། ། དེ་ལྟ་བུའི་བསྐྱེད་རིམ་ཕག་མོ་མཁའ་སྤྱོད་ནཱ་རོ་པའི་བཞེད་པ་ལྟར་འཆད་པ་ལ། ཉམས་ལེན་རྣལ་འབྱོར་བཅུ་གཅིག་ཏུ་བསྡུས་པ་ལྟར་ཡིན་ཞིང་། བསྐྱེད་རིམ་དེ་ནི་གསང་སྔགས་སྤྱི་དང་། བྱེ་བྲག་ཏུ་འཁོར་ལོ་བདེ་མཆོག་གི་བསྐྱེད་རིམ་མཐར་ཐུག་པ་ཡིན་གསུངས་ཤིང་། དེའི་རྒྱུ་མཚན་ཡང་གསང་སྔགས་ཐམས་ཅད་ཀྱི་མཐར་ཐུག་པ་ནི་རྒྱུད་སྡེ་སྒོ་དྲུག་པའི་བདེ་མཆོག་ཡིན་ཏེ། །
ཇི་སྲིད་མདོ་བྱ་སྤྱོད་པ་དང་། ། རྣལ་འབྱོར་གསང་མཐའི་དབྱེ་བ་ཡིས། ། ཞེས་སོ། ། དེའི་ཟབ་དོན་མཐར་ཐུག་པ་ནི། གྲུབ་ཆེན་ལཱུ་དྲིལ་ནག་གསུམ་གྱིས་བཀྲལ་བའི་ལམ་རིམ་དུ་འདུས་ལ། འདིར་དེ་དག་གི་དོན་བསྡུས་ནས་ཉམས་ལེན་ཁྱེར་བདེ་ལ་འདུས་ཆེ་ཞིང་གནད་ཟབ་པས་སོ། ། དེ་འདིར་ཇི་ལྟར་འདུས་པའི་ཚུལ་ཡང་། བསྒྲུབ་བྱ་སྒྲུབ་བྱེད་ཐམས་ཅད་འདུས་པ་ཡིན་ཏེ། བསྒྲུབ་བྱའི་དབང་དུ་བྱས་ན། རྣམ་པ་ཐམས་ཅད་མཁྱེན་པའི་སངས་རྒྱས་ཉིད་ལ་མཁའ་འགྲོ་མར་མིང་བཞག་པ་ཉིད་དོན་དུ་གཉེར་བྱ་ཡིན་ལ།
དེ་ཡང་སངས་རྒྱས་ལ་མཁའ་འགྲོ་མའི་མིང་བརྗོད་པ་ནི། རྗེ་བཙུན་རྩེ་མོས། མཁའ་འགྲོ་མ་ནི་དོན་ཆོས་ཀྱི་སྐུ་ནམ་མཁའ་ལྟར་མི་རྟོག་པ་ཡིན་ལ། ། དེའི་རྣམ་པ་མཁའ་འགྲོའི་སྐུར་སྟོན་པའོ། ། ཞེས་དང་། མཁའ་འགྲོ་མ་ནི་མཁའ་འགྲོའི་སྐུ་ཉིད་སྟོན་པའི་ཕྱིར་རམ། ཡང་ན་རྡོ་རྗེ་གུར་གྱི་རྒྱུད་ལས། ཊི་བི་ཧ་ཡས་ག་མ་ནི། ། སངས་རྒྱས་ཁམས་དང་རྣམ་པར་དག ། ནམ་མཁའ་ཀུན་ཏུ་སྤྱོད་གྲུབ་པ། །
མཁའ་འགྲོ་མ་ཞེས་བྱ་བར་བརྗོད། ། ཅེས་གསུངས་སོ་ཞེས་པ་ལྟར་རོ། ། གལ་ཏེ་ཀྱེ་རྡོ་རྗེ་དང་བདེ་མཆོག་ལྟ་བུ་ལ་མཁའ་འགྲོ་མའི་ཐ་སྙད་མི་འཐད་ལ། བདག་མེད་མ་དང་ཕག་མོ་ལྟ་བུ་ལ་དེའི་ཐ་སྙད་ཐོབས་པར་རིགས་སྙམ་ན་མིན་ཏེ། གོང་དུ་ལུང་དྲངས་པ་དང་། གཞན་ཡང་བརྟག་གཉིས་ལས། ཀྱཻ་རྡོ་རྗེ་མཁའ་འགྲོ་མ་དྲ་བའི་སྡོམ་པ་ཞེས་དང་། མཁའ་འགྲོ་མ་ནི་རྡོ་རྗེ་གུར། ཞེས་དང་། བདེ་མཆོག་ལས་ཀྱང་།
ཌཱ་ཀི་ནི་ཛྭ་ལ་སྃ་བྷ་ར་ཞེས་མཁའ་འགྲོ་མའི་ཐ་སྙད་གསུངས་ཤིང་། དེ་ལ་སོགས་ཏེ་མང་པོར་མཁའ་འགྲོ་མའི་ཐ་སྙད་བཤད་པས་མ་ངེས་པ་ཡིན་ནོ། ། དེ་ལྟ་བུའི་མཁའ་འགྲོ་མ་ལ་རིགས་བྱེ་བྲག་བསམ་གྱིས་མི་ཁྱབ་པ་ཡོད་ཀྱང་སྟོང་ཕྲག་བདུན་ཅུ་རྩ་གཉིས་སུ་འདུས་ལ། དེ་རྣམས་སུམ་ཅུ་རྩ་བདུན་ནམ་སོ་གཉིས་སུ་འདུས། དེ་ཡང་རིགས་ཉེར་བཞིའམ་བརྒྱད་དམ་ལྔར་འདུས། དེ་ཡང་རྡོ་རྗེ་ཕག་མོ་ལ་འདུས་ཏེ། སངས་རྒྱས་ཀུན་འདུས་མཁའ་འགྲོ་མ། ། ཞེས་དང་། མཁའ་འགྲོ་མ་ནི་ཉི་ཤུ་བཞི། ། ཕག་མོ་ཡི་ནི་རིགས་ལས་བྱུང་། །
ཞེས་དང་། མཁའ་འགྲོ་གྲངས་མེད་སྟོང་ཕྲག་བདུན་ཅུ་གཉིས། ། བསྡུ་བྱེད་སུམ་ཅུ་བདུན་ནམ་སུམ་ཅུ་གཉིས། ། དེ་དག་རང་བཞིན་ལྷ་མོ་བཅོ་ལྔའི་གཙོ། ། ཉེར་བཞུགས་ཞེས་དང་། དཔལ་ལྡན་རྡོ་རྗེ་མཁའ་འགྲོ་མ། ། མཁའ་འགྲོ་མ་ཡི་འཁོར་ལོ་བསྒྱུར། ། ཡེ་ཤེས་ལྔ་དང་སྐུ་གསུམ་ཉིད། ། ཅེས་བཤད་པ་ལྟར་རོ། ། དེ་ཡང་ནང་ལུས་ཀྱི་རྟེན་འབྲེལ་གྱི་དབང་གིས་ཏེ།
རྡོ་རྗེའི་ལུས་ལ་རྩ་ཇི་སྙེད་ཡོད་ཀྱང་སྟོང་ཕྲག་བདུན་ཅུ་རྩ་གཉིས་སུ་འདུས་ལ། དེ་ཡང་རྩ་སུམ་ཅུ་རྩ་བདུན་དང་། དེ་ཡང་ཡུལ་ཉེར་བཞིའི་རྩ་དང་། བུ་ག་བརྒྱད། སྦས་པའི་རྩ་ལྔ། མཐར་དེ་ཡང་དབུ་མ་ཁོ་ན་ལ་འདུས་ཏེ། ཕག་མོ་ཏི་ལ་ཀ་ཞེས་བརྗོད་དོ་ཞེས་པ་ལྟར་རོ། ། དེ་བཞིན་དུ་ཡི་གེ་དང་། བདུད་རྩི་དང་། རླུང་གི་དཀྱིལ་འཁོར་ལ་ཡང་དེ་ལྟར་དུ་སྦྱར་རོ། །
རྟེན་དཀྱིལ་འཁོར་བཞིར་མ་ཟད་བརྟེན་པ་སེམས་ཀྱང་བཟུང་འཛིན་གཉིས་སྤངས་སུ་འདུ་བས་སོ། ། དེ་དག་དེ་ལྟར་འོང་བ་ཡང་ཕྱི་རོལ་ན་ཇི་ལྟར་ཡོད་པ་ལྟར་ནང་ལུས་ལ་ཡང་ཚང་བར་ཤེས་དགོས་ཏེ། ཇི་ལྟར་ཕྱི་རོལ་ཇི་བཞིན་ནང་། ། ཞེས་གསུངས་པས་སོ། ། སྒྲུབ་བྱེད་ཀྱི་དབང་དུ་བྱས་ན་ཡང་འདིར་འདུས་སྟེ། དེ་ཡང་ལམ་འདི་ཉིད་ནི་ལྟོས་པ་ཡབ་ལ་བཞག་ནས། ལྟོས་ཆོས་ཡུམ་དུ་ལེན་པར་བྱ་བ་སྨིན་བྱེད་ཡབ་ལ་ལྟོས་པའི་ཉམས་ལེན་ཁྱད་པར་ཅན་ཉིད་ཡིན་ཞིང་། སྨིན་བྱེད་ནས་ཡབ་ལ་ལྟོས་ཏེ། འདི་ཉིད་ཀྱི་དབང་བཞི་ནི་བྱིན་བརླབས་ཀྱི་ཚུལ་ཅན་ཉིད་ཡིན་པས་སྨིན་བྱེད་དུ་མི་རུང་སྟེ། དེང་སང་རྡོ་རྗེ་ཕག་མོ་ཡི། །
བྱིན་བརླབས་དབང་བསྐུར་ཡིན་ཞེས་ཟེར། ། ཞེས་དང་། དེ་ཕྱིར་དེ་ནི་བྱིན་བརླབས་ཙམ། ། ཡིན་གྱི་སྨིན་པར་བྱེད་པ་མིན། ། ཞེས་དང་། ཕག་མོའི་བྱིན་རླབས་སྨིན་བྱེད་དུ། ། རྒྱུད་སྡེ་ཀུན་ལས་གསུངས་པ་མེད། ། ཅེས་དང་། རྡོ་རྗེ་ཕག་མོ་ཉིད་ལས་ཀྱང་། ། དབང་བསྐུར་ཐོབ་ཅིང་དམ་ཚིག་ལྡན། །
དེ་ལ་བྱིན་བརླབས་བྱ་ཞེས་གསུངས་ཞེས་སོ། ། དེས་ན་ཡབ་ཀྱི་དཀྱིལ་འཁོར་དུ་མ་སྨིན་པ་ལ་ནི་འདི་སྦྱིན་པར་མི་བྱ་ཞིང་། སྦྱིན་ཀྱང་། དབང་བསྐུར་མེད་པར་བྱིན་བརླབས་ན། ། དམ་ཚིག་ཉམས་པར་ཐུབ་པས་གསུངས། ། ཞེས་པའི་ཉེས་པར་འགྱུར་རོ། ། ཡབ་ཀྱི་དཀྱིལ་འཁོར་དུ་སྨིན་ཟིན་པ་ལ་འདིས་བྱིན་གྱིས་བརླབས་ནས་ལམ་བསྒོམ་ན་མྱུར་དུ་མཆོག་འགྲུབ་པར་འགྱུར་བ་མན་ངག་གི་གནད་ཡིན་ནོ། ། འོ་ན་ཡུམ་གྱིས་སིནྡྷུ་ར་ཡི་དཀྱིལ་འཁོར་དུ་སྨིན་མི་ནུས་ན་དེ་ལ་དགོས་པ་ཅི་ཞེ་ན། དབང་གིས་སྨིན་པ་ལ་ཏིང་འཛིན་གྱི་ཁྱད་པར་རྒྱུད་ལ་བསྐྱེད་པར་བྱེད་པ་སྟེ། རྗེ་བཙུན་གྱིས་དེ་ལྟར་དུ་བཤད་ཅིང་།
དེ་ཡང་ཞལ་གཉིས་མ་ཆུང་བ་ལས་གསུངས་པར་བཤད་པ་ལྟ་བུའོ། འོ་ན་འདི་ཉིད་ཆེས་ཟབ་པར་མི་འགྲུབ་སྟེ་ཡབ་ཀྱི་ཕྱི་དཀྱིལ་ལ་ལྟོས་པས་སོ་སྙམ་ན། འོ་ན་ལམ་ཟབ་ཀྱང་ཆེས་ཟབ་པར་མི་འགྱུར་སྟེ། སྨིན་བྱེད་ཕྱི་དཀྱིལ་ལ་ལྟོས་པའི་ཕྱིར་ཏེ། ཕྱི་དཀྱིལ་དུ་དབང་མ་ཐོབ་པ་ལ་བསྟན་དུ་མི་རུང་བས་སོ། ། སྒྲུབ་བྱེད་ཀྱི་དབང་དུ་བྱས་ན་ཡང་འདིར་འདུས་སྟེ། སངས་རྒྱས་ཐོབ་བྱེད་ཀྱི་ལམ་ལ་ཟབ་པ་ནི་རྡོ་རྗེ་ཐེག་པ་ཡིན་ལ། དེ་ལ་འཁོར་ལོ་བདེ་མཆོག་གི་ལུགས་ཀྱི་རྒྱུད་སྡེ་སྒོ་དྲུག་ཡོད་པ་ལས་གསང་མཐའ་ཉིད་ཟབ་པའོ། ། སྒོ་དྲུག་པོ་ཇི་ལྟར་ཡིན་ན། རྩ་རྒྱུད་ལས།
རྒོད་དང་བལྟ་བ་ལག་བཅངས་དང་། ། གཉིས་གཉིས་འཁྱུད་ལ་སོགས་པའི་བདག ། རྒྱུད་རྣམས་ཀུན་ཏུ་མ་གསུངས་ཏེ། ། དེ་ཉིད་འདུས་པ་འཁོར་སྡོམ་པའམ། ། གསང་བའང་རྡོ་རྗེ་འཇིགས་བྱེད་ལས། ། དཀྱིལ་འཁོར་རྣམས་ཀྱི་མཆོག་འདི་ནི། ། མ་བྱུང་འབྱུང་བར་མི་འགྱུར་རོ། ། ཞེས་པས་བསྟན་ཏེ། རྒོད་པ་དག་པ་བྱ་རྒྱུད། བལྟ་བ་སྤྱོད་རྒྱུད།
ལག་བཅང་རྣལ་འབྱོར་རྒྱུད། གཉིས་འཁྱུད་དག་པ་བླ་མེད་གཞན་ལས་མ་གསུངས་པའི་དོན་འདིར་བསྟན་པས་གསང་བའི་མཐའ་ཞེས་བླ་མེད་སྤྱི་ལས་ཟབ་པར་གྲུབ་ལ། དེ་ཡང་རྣལ་འབྱོར་རྒྱུད་ཀྱི་མཚན་གཞི་དེ་ཉིད་འདུས་པ་དང་། མ་རྒྱུད་ཀྱི་མཚན་གཞི་འཁོར་ལོ་སྡོམ་པ་ནི་སངས་རྒྱས་མཉམ་སྦྱོར་སོགས་ཡིན་ཞིང་། ཕ་རྒྱུད་ཀྱི་མཚན་གཞི་འདུས་པ་དང་འཇིགས་བྱེད་སོགས་ཡིན་ལ། དེ་ལས་ཀྱང་མ་གསུངས་ཞེས་པའོ། ། དེས་ན། ཇི་སྲིད་མདོ་བྱ་སྤྱོད་པ་དང་། ། རྣལ་འབྱོར་གསང་མཐའི་དབྱེ་བ་ཡིས། ། ཞེས་པ་ལྟར་མདོ་སྡེ་རྟོག་པའི་རྒྱུད།
བྱ་བ། སྤྱོད་པ། རྣལ་འབྱོར། རྣལ་འབྱོར་གསང་བའི་རྒྱུད། རྣལ་འབྱོར་གསང་མཐའི་རྒྱུད་དང་དྲུག་ཡིན། རྣལ་འབྱོར་གསང་བའི་རྒྱུད་ལ་ཕ་རྒྱུད་དང་མ་རྒྱུད་གཉིས། ཕྱི་མ་ལ་རྒྱུད་སྡེ་སྒོ་དྲུག་ཡོད་དེ། ཧེ་རུ་ཀ རྣམ་སྣང་། རིན་འབྱུང་།
འོད་དཔག་མེད། དོན་གྲུབ། རྡོ་རྗེ་སེམས་དཔའི་རིགས་ཀྱི་རྒྱུད་དྲུག་གོ ། ཡང་ན། བྱ་སྤྱོད་རྣལ་འབྱོར་རྒྱུད་གསུམ། རྣལ་འབྱོར་ཆེན་པོ་ཕའི་རྒྱུད། རྣལ་འབྱོར་ཆེན་པོ་མ་ཡི་རྒྱུད། མའི་ཡང་མ་བླ་ན་མེད་པ་སྟེ་དྲུག་གོ ། དེ་ལྟར་ན། དེ་ཐམས་ཅད་ལས་རྩ་རྒྱུད་ལེའུ་ང་གཅིག་པ་བཤད་རྒྱུད་ལྔས་འཆད་པའི་ལུགས་ཀྱི་གསང་མཐའ་ཉིད་ཟབ་པར་བཞེད་ཅིང་།
དེའི་ཡང་ཉམས་ལེན་གྲུབ་པའི་སློབ་དཔོན་ལཱུ་དྲིལ་ནག་པོ་པ་གསུམ་གྱིས་བཀྲལ་བའི་ལུགས་སུ་འདུས། དེའི་ཡང་སྙིང་པོ་ནི། ཕྱི་དཀྱིལ་དུ་དབང་ཐོབ་རྗེས་འདིའི་བྱིན་རླབས་ཀྱིས་སྨིན་པར་བྱས་ནས། ཇོ་བོ་ནཱ་རོ་པའི་ལུགས་ཀྱི་མཁའ་སྤྱོད་མ་དབང་བཞི་ལུས་སྒྲིགས་སུ་བསྒོམ་པ་འདིར་འདུས་པས་སོ། ། འདི་ལ་ཡབ་ཀྱི་ལམ་རྒྱས་པའི་ཉམས་ལེན་ཐམས་ཅད་འདུ་བའི་ཚུལ་ཡང་ཕྱི་དཀྱིལ་སོགས་རྒྱས་པའི་ཚེ་རྟེན་དགའ་བ་གསུམ་ལྡན་དུ་བསྒོམ་པ་ནི། འདིར་རྣལ་འབྱོར་མའི་སྐུར་ལྡང་བ་དང་། བདུད་རྩི་མྱང་བ་དང་། ཐུགས་ཁར་བྃ་ཡིག་བསྒོམ་པ་དང་གསུམ་དུ་འདུ། སྔོན་འགྲོ་ཚོགས་གཉིས་བསགས་པ་ནི། ཚད་མེད་བཞི་དང་བླ་མའི་རྣལ་འབྱོར་དུ་འདུ།
དངོས་གཞི་བསྐྱེད་རིམ་བསྒོམ་པ་ནི། འདིའི་བདག་ལྷར་བསྐྱེད་པ། འགྲོ་བ་དག་པར་བྱ་བ། དཔའ་བོ་དཔའ་མོས་བྱིན་གྱིས་རློབས་པ་གསུམ་དུ་འདུ་སྟེ། དེ་གསུམ་ནི་རིམ་པ་ལྟར། བདག་གི་གཞི་སྦྱང་བསྒྱུར་དང་། གཞན་གྱི་གཞི་སྦྱང་བསྒྱུར་དང་། འཁོར་འདས་ཐམས་ཅད་རྣལ་འབྱོར་མའི་སྐུར་རོ་གཅིག་ཏུ་བསྲེ་བ་ཡིན་ཞིང་ལཱུ་དྲིལ་སོགས་རྒྱས་པ་ལ་ཡང་། གཞི་བསྒྱུར་བའི་ཐེག་པ་ཉམས་སུ་ལེན་པའི་རྣལ་འབྱོར་མཐར་ཐུག་དེ་ལས་མེད་པའི་ཕྱིར་རོ། ། དེས་ན་དེའི་རྟོགས་རིགས་ཐམས་ཅད་འདིར་འདུས་པར་ཤེས་པར་བྱའོ། །
གལ་ཏེ་ཕྱི་དཀྱིལ་རྒྱས་པའི་ཚེ་སྲུང་འཁོར་གཞལ་ཡས་ཁང་ལྷ་ཚོགས་ཐམས་ཅད་དང་བཅས་པ་བསྒོམ་ལ། འདིར་བཅོམ་ལྡན་འདས་མ་གཅིག་པུ་ཉིད་བསྒོམ་པས་ན་སྔ་མ་རྣམས་མི་འདུའོ་སྙམ་ན། དེ་ནི་མིན་ཏེ། ཡུམ་གྱི་ཁ་ཊྭྃ་ག་ལ་དེ་དག་ཚང་བར་བཞེད་པའི་ཕྱིར། ཇི་ལྟར་ཚང་ན་ཡུམ་གྱི་ཁ་ཊྭྃ་ནི་ལྷ་དང་། དེ་ཡང་གཙོ་བོར་ཡབ་ཀྱི་སྐུ་ཡིན་ཏེ། ཁ་ཊྭྃ་ག་ནི་ལྷའི་སྐུ། ཞེས་བཤད་ཅིང་། ཌཱ་མ་རུ་དང་གཡེར་ཁ་གསུང་། འཕན་རྩེ་གསུམ་པས་ནི་ཐུགས་རྣམ་པར་ཐར་པའི་སྒོ་གསུམ་མཚོན་པས་ཡབ་ཀྱི་སྐུ་གསུང་ཐུགས་མཚོན་ལ།
ཡང་ན་ཁ་ཊྭྃ་གི་ལས་ཀྱི་རྡོ་རྗེ་ཕྱེད་པས་སྲུང་འཁོར། རྐང་གི་བརྒྱད་གཞོགས་དུར་ཁྲོད་བརྒྱད། སྣ་ཚོགས་རྡོ་རྗེ་གཞལ་ཡས་ཁང་། ཐོད་པ་སྐམ་རློན་སྙེད་གསུམ་ནི་སྐུ་གསུང་ཐུགས་ཀྱི་འཁོར་ལོ། བུམ་པ་ནི་བདེ་ཆེན་འཁོར་ལོ། སྟེང་གི་རྡོ་རྗེ་ཕྱེད་པ་ནི་ཏོག་ཡིན་ནོ། ། རྟེན་དཀྱིལ་འཁོར་དུ་མ་ཟད། བརྟེན་པ་ལྷ་ཡང་ཚང་སྟེ། སྟེང་གི་རྡོ་རྗེ་ཕྱེད་བཅོམ་ལྡན་འདས། ཡུམ་ནི་རྗེ་བཙུན་མ་ཉིད་དངོས་སུ་སྣང་བ།
བུམ་པས་སྙིང་པོའི་རྣལ་འབྱོར་མ་བཞི་བུམ་ཐོད་དང་བཅས་པ། མི་མགོ་གསུམ་གྱི་ཐུགས་གསུང་སྐུའི་དཔའ་བོ་དང་དཔའ་མོ་བཞི་བཅུ་རྩ་བརྒྱད། སྣ་ཚོགས་རྡོ་རྗེ་ནི་དམ་ཚིག་གི་འཁོར་ལོའི་རྣལ་འབྱོར་མ་བརྒྱད་ཡིན་ནོ། ། ལྷ་དྲུག་ཅུ་རྩ་གཉིས་ཀྱི་སྔགས་ཐམས་ཅད་རྣལ་འབྱོར་མའི་སྔགས་འདི་ལ་འདུས་པར་བཤད་པས་འདིའི་བཟླས་པས་བཟླས་པ་ཐམས་ཅད་ཀྱི་གོ་ཆོད་དོ། ། དེས་ན་ཕྱི་དཀྱིལ་དུ་བྱིན་རླབས་དྲུག་བསྐོར་གྱི་ཚེ་ལྷ་ཐམས་ཅད་ཀྱི་གནས་སུ་སརྦ་བུདྡྷ་སོགས་ཡུམ་གྱི་སྔགས་ཀྱིས་བྱིན་གྱིས་རློབས་པ་དང་། བུམ་བཟླས་ཀྱི་ཚེ་ཡང་རྣལ་འབྱོར་མ་ཡི་ཉེ་སྙིང་འདིས་ལྷ་ཐམས་ཅད་ཀྱི་བཟླས་པའི་གོ་ཆོད་པར་མཛད་པ་ཡང་འདི་ལ་དགོངས་པ་ཡིན་ནོ། ། དེས་ན་བསྐྱེད་རིམ་བཟླས་པ་དང་བཅས་པ་མཐར་ཐུག་འདིར་མ་འདུས་པ་མེད་པས་བུམ་དབང་གི་ལམ་རྒྱས་པ་མཐའ་དག་ཚང་། གསང་དབང་སོགས་ཚང་ཚུལ་དབང་བཞི་ལུས་སྒྲིགས་ཀྱི་སྐབས་སུ་འཆད་དོ། ། ལམ་རྒྱས་པའི་སྤྱོད་ལམ་གྱི་རྣལ་འབྱོར་ཀྱང་འདིས་རྣལ་འབྱོར་བཅུ་གཅིག་ཏུ་འདུ་བར་ཚུལ་བཞིན་ཤེས་པས་ཉམས་སུ་བླངས་ན་མཆོག་གི་དངོས་གྲུབ་ཚེགས་མེད་དུ་ཐོབ་པར་འགྱུར་བར་གདོན་མི་ཟའོ། ། དེ་ལྟ་བུའི་སྒྲུབ་ཐབས་དེ་ཉམས་སུ་ལེན་པའི་ཚུལ་ནི།
ནཱ་རོ་ཏ་པའི་གཞུང་དོན་ས་ཆེན་གྱིས་བཀྲལ་བ་ལྟར་ཡིན་ཏེ། དེ་ལ་གསུམ། བསྒོམ་པ་པོ་རྟེན་གྱི་གང་ཟག དེའི་བསྒོམ་བྱའི་ལམ། དེས་ཐོབ་པའི་འབྲས་བུའོ། ། དང་པོ་ནི། ནཱ་རོ་པས་འདིའི་སྒྲུབ་ཐབས་ཀྱི་གཞུང་དུ། རྣལ་འབྱོར་པས་ཞེས་པས་བསྟན་ཏེ། དེ་ཡང་འདི་ནི་ལཱུ་ནག་སོགས་ཕྱི་དཀྱིལ་རྒྱས་པའི་རྟེན་གྱི་གང་ཟག་སྟོན་བྱེད་ཀྱི་གཞུང་གི་བརྗོད་བྱ་ཐམས་ཅད་བསྡུས་ནས་བསྟན་ཏེ། འདི་ཉམས་སུ་ལེན་པའི་རྟེན་གྱི་གང་ཟག་ལ་སྔ་མ་གསུམ་གྱི་གང་ཟག་གི་མཚན་ཉིད་ཚང་བའི་སྟེང་དུ་འདིའི་སིནྡྷུ་རའི་དཀྱིལ་འཁོར་དུ་དབང་ཐོབ་ལ་མ་ཉམས་པ་ཞིག་དགོས་པས་སོ། །
གཉིས་པ་ལམ་ལ་རྣལ་འབྱོར་བཅུ་གཅིག་སྟེ། ། ཉལ་དང་ལྡང་དང་བདུད་རྩི་མྱང་། ། ཚད་མེད་བླ་མ་བདག་ལྷར་བསྐྱེད། ། འགྲོ་བ་དག་པའི་རྣལ་འབྱོར་དང་། ། དཔའ་བོ་དཔའ་མོས་བྱིན་གྱིས་རློབས། ། ངག་བཟླས་ཡིད་བཟླས་གཉིས་གཅིག་ཡིན། ། བསམ་གྱིས་མི་ཁྱབ་རྣལ་འབྱོར་དང་། ། སྤྱོད་ལམ་གྱི་ནི་རྣལ་འབྱོར་སྟེ། ། དེ་ལྟར་རྣལ་འབྱོར་བཅུ་གཅིག་གོ ། ཞེས་པ་ལྟར་རོ། །
དེ་ཡང་གོ་རིམ་དེ་ལྟར་དུ་འབྱུང་བ་ནི། གཞུང་དུ། དང་པོར་རེ་ཞིག་ཅེས་འབྱུང་བས་བསྟན་ཏེ། དེ་ཡང་སྒྲུབ་ཐབས་བསྒོམ་པའི་སྔོན་དུ་ལྡང་བའི་རྣལ་འབྱོར་འགྲོ་དགོས་ཤིང་། དེའི་ཡང་སྔོན་དུ་ཉལ་བའི་རྣལ་འབྱོར་འགྲོ་དགོས་པའི་ཕྱིར་རོ། ། དེས་ན་རྣལ་འབྱོར་བཅུ་གཅིག་གི་དང་པོ་ཁོ་ནར་རེ་ཞིག་རྣལ་འབྱོར་པས་ཉལ་བའི་རྣལ་འབྱོར་ལ་གནས་པར་བྱའོ་ཞེས་འབྲེལ་ལོ། ། དེ་ཡང་ཉལ་བའི་རྣལ་འབྱོར་སོགས་དང་པོ་གསུམ་ནི། གཞུང་གིས་བསམ་མི་ཁྱབ་ནས། སྤྱོད་ལམ་དུ་ལྡང་བར་བསྟན་པས་ཟིན་ཏེ། དེ་གཉིས་ཀྱི་རྣལ་འབྱོར་བསམ་མི་ཁྱབ་དུ་གནས་པ་ལས་རྣལ་འབྱོར་མའི་སྐུར་ལངས་ཏེ་བདུད་རྩི་མྱང་བས་ལྡང་བས་སོ་གསུངས་སོ། །
དེ་ལ་དང་པོ་ཉལ་བའི་རྣལ་འབྱོར་ལ་གཉིས། བསྐྱེད་རིམ་གྱི་ཕྱོགས་སམ་ངང་དུ་ཉལ་བ་ནི། ཐུན་ཐ་མའི་མཇུག་ལ། སེང་གེས་བཏེག་པའི་རིན་པོ་ཆེའི་ཁྲིའི་སྟེང་དུ་རང་རྣལ་འབྱོར་མ་རྒྱན་དང་ཕྱག་མཚན་སྤངས་པ། བུ་མོ་གཞོན་ནུའི་རྣམ་པ་ཅན་གྱི་མདུན་གྱི་ནམ་མཁར་བླ་མ་རྡོ་རྗེ་ཆོས་ཀྱི་རྣམ་པ་ཅན་བཞུགས་པའི་པང་དུ་མགོ་བོས་བཏུད་དེ་ཉལ་བར་དམིགས་ལ་ཉལ་ལོ། ། འདི་ཞུ་བདེ་ལྷན་སྐྱེས་བདེ་བའི་ངང་ལ་ཉལ་བ་ཡང་ཡིན་ནོ། ། གཉིས་པ་རྫོགས་རིམ་ཕྱོགས་སམ་ངང་ལ་ཉལ་བ་ནི། བསམ་མི་ཁྱབ་བསྒོམ་ན་དེའི་ངང་ལ་ཉལ་ལོ། ། མ་བསྒོམ་ན་སྐད་ཅིག་གིས་སྟོང་པར་བསྒོམ་ལ་སྤྲོས་བྲལ་གྱི་ངང་ལ་ཉལ་གསུངས། འདི་རང་བཞིན་ལྷན་སྐྱེས་སྟོང་པའི་ངང་ལ་ཉལ་བ་ཡིན་ནོ། །
དེ་ཡང་ཞི་གནས་ཤས་ཆེ་ན་དང་པོ་ལྟར་དང་། གསལ་བ་དང་བདེ་བ་ཤས་ཆེ་ན་ཕྱི་མ་ལྟར་ཉལ་བས་ཟུང་འཇུག་ཏུ་འགྱུར་བ་ཡིན་ནོ། ། གཉིས་པ་ལྡང་བའི་རྣལ་འབྱོར་ནི། ལྡང་རན་པ་དང་ནམ་མཁར་ཌཱ་མ་རུའི་སྒྲ་ཨོཾ་གསུམ་མའི་སྒྲའམ། ཉེ་སྙིང་དུ་གྲག་པས་བསྐུལ་ཏེ། རང་རྣལ་འབྱོར་མ་རྒྱན་དང་ཕྱག་མཚན་མེད་པའི་རྣམ་པར་ལྡང་ངོ་། ། དེ་ཡང་ཉལ་ལུགས་གཉིས་ཡོད་པའི་དང་པོ་ལྟར་ན་སྐུ་དེ་ཉིད་ལྡང་ཞིང་། ཕྱི་མ་ལྟར་ན་ཆུ་ལས་ཉ་ལྡང་གི་རྣམ་པར་སྟོང་པའི་ངང་ལས་སྐད་ཅིག་གིས་རྗེ་བཙུན་མ་ཕྱག་མཚན་མེད་པའི་སྐུར་ལྡང་བར་བྱའོ། ། དེ་ལྟ་བུའི་ཉལ་ལྡང་གི་རྣལ་འབྱོར་དེ་གཉིས་ལས་དང་པོས་སྣོད་འཇིག་པ་དང་། བཅུད་ཀྱི་སེམས་ཅན་འཆི་བའི་རིམ་པ་ཕྲ་རགས་དང་བཅས་པ་སྦྱོང་ཞིང་།
གཙོ་བོར་བསམ་མི་ཁྱབ་ཏུ་ཉལ་བས་འཆི་རིམ་སྦྱོང་། རྨི་ལམ་འོད་གསལ་དུ་བསྒྱུར་བས་སམ་རྨི་ལམ་ཉིད་ཐབས་ཀྱིས་ཟིན་པར་བྱས་པ་བར་དོ་སྦྱོང་། ལྡང་བའི་རྣལ་འབྱོར་གྱིས་སྐྱེ་བ་སྦྱོང་། དེས་ན་སྐྱེ་འཆི་བར་དོ་གསུམ་གྱི་བག་ཆགས་རྟོག་སྣང་དང་བཅས་པ་མཐའ་དག་སྦྱོང་བར་ཤེས་དགོས་ཤིང་། ཕར་ཕྱིན་ཐེག་པར་ཡང་ཀུན་སློང་གི་དབང་གིས་གཉིད་དགེ་བར་བསྒྱུར་བ་ཙམ་ཡོད་ཀྱང་འདིར་ཉལ་བའི་རྣལ་འབྱོར་དུ་སྦྱང་གཞི་སྦྱོང་བྱེད་ངོ་སྤྲད་ནས་ཉམས་སུ་ལེན་པ་ཡིན། སྐྱེ་རིམ་ཡང་མངལ་སྐྱེས་ལྟར་རིམ་གྱིས་སྐྱེ་བ་དང་། བརྫུས་སྐྱེས་ལྟར་གཅིག་ཅར་སྐྱེ་བ་གཉིས་ཡོད་པའི་དབང་གིས་ལྡང་བ་ཡང་། སྐུ་དེ་ཉིད་ལྡང་བ་དང་། ཆུ་ལ་ཉ་འཕར་གྱིས་ཚུལ་དུ་ལྡང་བ་གཉིས་ཡོད་དོ། ། ཡང་ན་ད་ལས་རིམ་གྱིས་ལྡང་བ་དང་།
གཅིག་ཅར་དུ་ལྡང་བ་གཉིས་ཀྱང་གསུངས་སོ། ། གསུམ་པ་བདུད་རྩི་མྱང་བ་ནི། ས་ཆེན་གྱིས་སྙིང་ཁའི་བྃ་མཆོད་པའི་བསམ་པས་འབྲུ་གསུམ་བརྗོད་ཅིང་མྱང་བར་བྱ་སྟེ། དེ་ལ་རབ་ནི་རིལ་བུ་གསུམ། འབྲིང་གཉིས། ཐ་མ་གཅིག་མྱང་བར་བྱའོ། མེད་ན་ཆང་ཧུབ་གསུམ་བཏུང་ངོ་། ། ཞེས་གསུངས་པས་བདུད་རྩི་རིལ་བུ་ཡོད་ན་མྱང་། དེ་ཙམ་མ་འབྱོར་ན་ཆང་ལ་བདུད་རྩི་རིལ་བུ་བཏབ་ལ་མྱང་། དེའང་མ་འབྱོར་ན་ཆང་བྱིན་གྱིས་བརླབས་ཏེ་འབྲུ་གསུམ་བརྗོད་པས་མྱང་ཞིང་།
སྤྱིར་ལུས་ཀྱི་རྩ་གནས་ཐམས་ཅད་དང་། བྱེ་བྲག་ཏུ་སྙིང་ཁའི་བྃ་ལ་མཆོད་པས་མ་དག་པའི་སྐྱོན་ཐམས་ཅད་སྦྱངས་ནས་བདེ་ཆེན་གྱི་ཡེ་ཤེས་རྒྱུད་ལ་སྐྱེས་པར་བསམ། འདི་ནི་འདུལ་བ་ཡན་ཆད་ཀྱི་ཁྲུས་ཀྱི་རྣལ་འབྱོར་ཐམས་ཅད་ལས་མཆོག་ཏུ་གྱུར་པའི་དག་བྱེད་ཀྱི་ཐབས་ཁྱད་པར་ཅན་ཡིན་ལ། རང་གི་ལུས་ལྷར་བསྒོམ་པ་སྐུའི་དགའ་བ། བདུད་རྩི་མྱང་བ་གསུང་གི་དགའ་བ། བྃ་ཡིག་བསྒོམ་པ་ཐུགས་ཀྱི་དགའ་བ་སྟེ་དགའ་བ་གསུམ་ལྡན་དུ་བསྒོམ། དེས་ཐ་མལ་པའི་ལུས་ངག་ཡིད་གསུམ་སྦྱོང་བར་བྱེད་དོ། ། བཞི་པ་ཚད་མེད་ནི། གཞུང་དུ་སེམས་ཅན་ཐམས་ཅད་འཁོར་བའི་རྒྱ་མཚོ་ལས་བསྒྲལ་ལ་རྫོགས་པའི་བྱང་ཆུབ་ཀྱི་བདེ་བ་ལ་འགོད་པར་བྱའོ། ། ཞེས་ཚད་མེད་པའི་རྣལ་འབྱོར་སྔོན་དུ་བྱའོ་ཞེས་གསུངས་ཤིང་།
ས་ཆེན་གྱིས། བདག་གིས་རྫོགས་པའི་བྱང་ཆུབ་ཀྱི་གོ་འཕང་ཐོབ་པར་བྱས་ལ། ། སེམས་ཅན་ཐམས་ཅད་སྲིད་པའི་སྡུག་བསྔལ་གྱི་རྒྱ་མཚོ་ལས་བསྒྲལ་བར་བྱའོ་ཞེས་བསམ་སྟེ། དེ་ལ་ཚད་མེད་བཞི་ཚང་ངོ་། ། ཞེས་གསུངས་པའི་དོན་ཉམས་སུ་ལེན་པ་ལ་སྔོན་དུ་སྐྱབས་འགྲོ་དགོས་པས། སྐྱབས་ཡུལ་ནི་རྒྱས་པར་ན་ཡབ་བདེ་མཆོག་ནག་པོ་པའི་སྐབས་བཞིན་གསལ་བཏབ་པའམ། བསྡུ་ན་དཀོན་མཆོག་གསུམ་འདུས་ཀྱི་ངོ་བོ་བླ་མ་ཉིད་རྡོ་རྗེ་རྣལ་འབྱོར་མའི་རྣམ་པར་བསྒོམ་ལ་ཞེ་ཐག་པ་ནས་སྐྱབས་འགྲོ་ཅི་ནུས་བྱའོ། ། དེ་ནས་འཕགས་པ་རིན་པོ་ཆེས། སེམས་ཅན་ཐམས་ཅད་བདེ་བ་དང་བདེ་བའི་རྒྱུ་དང་ལྡན་པ་སོགས་ཀྱི་ཚད་མེད་བསྒོམ་པར་གསུངས་ཀྱང་། འདིར་སེམས་བསྐྱེད་ཉིད་ལ་ཚད་མེད་ཀྱི་དོན་ཚང་བས་དེ་བཞིན་དུ་མཛད་ཅིང་།
དེའི་དོན་བློ་དང་འདྲེས་ངེས་སུ་བསྒོམ། ཚད་མེད་བཞི་ཚང་ནི། ཚད་མེད་དང་སེམས་བསྐྱེད་རྒྱུ་འབྲས་སུ་སོང་བ་དང་། ངོ་བོ་གཅིག་ཏུ་སོང་བོ་གཉིས་ལས། འདི་ཕྱི་མ་ཡིན་གསུངས། དེ་ཡང་སེམས་ཅན་ཐམས་ཅད་འཁོར་བ་སྡུག་བསྔལ་གྱི་རྒྱ་མཚོ་ལས་བསྒྲལ་ཞེས་པས་སྙིང་རྗེ། བླ་ན་མེད་པའི་བྱང་ཆུབ་ལ་འགོད་པར་བྱ་ཞེས་པས་བྱམས་པ། དེའི་ཕྱིར་རྡོ་རྗེ་རྣལ་འབྱོར་མ་བསྒོམ་ཞེས་པས་དངོས་སུ་སེམས་བསྐྱེད། ཤུགས་ལ་དགའ་བ་དང་བཏང་སྙོམས་བསྟན་ཏོ། ། སྐབས་འདིར་སྤྲོ་ན་རྡོ་རྗེ་སེམས་དཔའི་བསྒོམ་བཟླས་ཀྱང་བྱ་ཞིང་།
བསྡུ་ན་མ་བྱས་ཀྱང་ཆད་པའི་སྐྱོན་དུ་མི་འགྱུར་བ་ལགས། ལྔ་པ་བླ་མའི་རྣལ་འབྱོར་ནི། གཞུང་དུ། དེ་ནས་རང་ཉིད་བླ་མ་བསྒོམ་པར་བྱའོ་གསུངས་ལ། དེ་ཡང་གསང་སྔགས་ཀྱི་སྐབས་ཡོན་ཏན་དང་དངོས་གྲུབ་ཐམས་ཅད་བླ་མ་ལས་འབྱུང་བ་ཡིན་ཞིང་། བླ་མེད་ཀྱི་སྐབས་སུ་བླ་མ་ལས་གཞན་པའི་སྐྱབས་དང་། དངོས་གྲུབ་ལེན་པའི་ཡུལ་གཞན་མེད་དེ། གསང་སྔགས་པ་ཡི་བླ་མ་མཆོག ། དཀོན་མཆོག་གསུམ་དང་དབྱེར་མེད་ཡིན། ། དེས་ན་དེ་ལ་གསོལ་བཏབ་ན། །
དཀོན་མཆོག་གསུམ་པོ་ཚེ་འདིར་འགྲུབ། ། ཅེས་དང་། བླ་མའི་དྲིན་གྱིས་ཕན་པའི་ལུང་ཐོབ་ན། གྲོལ་བར་མི་འགྱུར་སྙམ་ཡང་གྲོལ་བར་འགྱུར། ། ཞེས་པ་དང་། གཞན་གྱིས་བརྗོད་མིན་ལྷན་ཅིག་སྐྱེས། ། གང་དུ་ཡང་ནི་མི་རྙེད་དེ། ། བླ་མའི་དུས་ཐབས་བསྟེན་པ་དང་། ། བདག་གི་བསོད་ནམས་ལས་ཤེས་བྱ། ། ཞེས་དང་།
བླ་མའི་བྱིན་བརླབས་ཙམ་གྱིས་ནི། ། སྐད་ཅིག་ཉིད་ལ་འབྱུང་གང་ཡིན། ། ཞེས་བླ་མ་ལ་གསོལ་བ་བཏབ་པས་དངོས་གྲུབ་ཐམས་ཅད་དུས་མྱུར་བ་ཉིད་དུ་བདེ་བླག་ཏུ་ཐོབ་པར་གསུངས། དེས་ན་རང་རྒྱུད་ལ་རྟོགས་པ་སྐྱེ་བ་བྱིན་བརླབས་ལ་རག་ལས། བྱིན་བརླབས་འཇུག་པ་གསོལ་འདེབས་ལ་རག་ལས། དེ་མོས་གུས་ལ་ལྟོས་པས་མོས་གུས་བསྐྱེད་ནས་གསོལ་བ་འདེབས་པ་གལ་ཆེ་ཞིང་། ཇི་ལྟར་འདེབས་ན་ཡུལ་ནི། མདུན་གྱི་ནམ་མཁར་སེང་ཁྲི་རིན་ཆེན་པད་ཟླའི་གདན་ལ་རྩ་བའི་བླ་མ་དཀོན་མཆོག་གསུམ་དང་རྡོ་རྗེ་རྣལ་འབྱོར་མ་གཉིས་སུ་མེད་པའི་ངོ་བོ་དཔའ་བོ་རྡོ་རྗེ་ཆོས་ཌཱ་མ་རུ་དང་ཐོད་པ་ཁ་ཊྭཱྃ་ག་འཛིན་པ་དར་ལ་བབས་པའི་རྣམ་པ་ཅན་མངོན་རྟོགས་ལྟར་བསྒོམ་ལ། མོས་གུས་བསྐྱེད་ལ་ངག་འདོན་ལྟར་གསོལ་བ་རྩེ་གཅིག་ཏུ་གདབ་པར་བྱའོ། ། འདིར་རྡོ་རྗེ་ཆོས་དཔའ་བོ་བསྒོམ་པ་ནི་ཐུན་མོང་མ་ཡིན་པ་ཡིན་ལ།
རྡོར་དྲིལ་འཛིན་པ་ནི། བདེ་མཆོག་དང་ཐུན་མོང་བའི་སྐབས་ཡིན་ནོ། ། གསོལ་བ་འདེབས་པ་པོ་ནི་རང་དང་སེམས་ཅན་ཐམས་ཅད་ཚུལ་ནི་མཁྱེན་བརྩེ་ནུས་པའི་ཡོན་ཏན་མཐོང་བའི་སྒོ་ནས་དད་གུས་དྲག་པོས་གསོལ་བ་འདེབས་པའོ། ། དེ་ནས་འབྲས་བུ་རྡོ་རྗེ་རྣལ་འབྱོར་མའི་སྐུར་བསྐྱེད་པ་ལ། རྒྱུ་ཚོགས་རྒྱ་ཆེན་པོ་བསོག་དགོས་ལ། ཕར་ཕྱིན་ཐེག་པ་ཡན་ཆད་ཀྱི་ཚོགས་གསོག་པའི་རྟོགས་རིགས་ཐམས་ཅད་ཡར་ལྡན་དུ་འདུས་པའི་སྟོབས་དང་ལྡན་པའི་ཚོགས་གསོག་ཚུལ་ཡིན་ནོ། ། མཐར་བླ་མ་འོད་དུ་ཞུ་སྤྱི་བོའམ་སྨིན་མཚམས་སུ་ཐིམ་པས་བླ་མའི་སྐུ་གསུང་ཐུགས་དང་། རང་གི་ལུས་ངག་ཡིད་གསུམ་དབྱེར་མེད་དུ་འདྲེས་པ་ལ་བློ་བཞག ཡེ་ཤེས་ཀྱི་ཚོགས་གསོག་ཚུལ་ནི། བསམ་མི་ཁྱབ་ཀྱི་ངང་ལས་ལང་པ་ཡིན་ན་འདི་ཡན་ཆད་དེའི་རྩིས་ཟིན་པར་འགྱུར་བས་ཡེ་ཤེས་ཀྱི་ཚོགས་ཡིན་ཞིང་།
དེ་མིན་འདིར་བླ་མ་རང་ལ་ཐིམ་པས་བདེ་སྟོང་ཟུང་འཇུག་གི་ངོ་བོར་སོང་བ་དེ་ལ་ཡེ་ཤེས་ཀྱི་ཚོགས་ཀྱི་དོན་ལེགས་པར་ཚང་ངོ་། ། བདུད་རྩི་མྱང་བ་དང་ཚད་མེད་བླ་མའི་རྣལ་འབྱོར་རྣམས་ཀྱིས་ཚེ་སྔ་མའི་ལས་ངན་བག་ཆགས་དང་བཅས་པ་སྦྱངས་ཤིང་། བདེ་སྟོང་ལ་མཉམ་པར་གཞག་པའི་ཡེ་ཤེས་དེས་ནི་འཆི་སྲིད་ཀྱང་སྦྱོང་གསུངས་སོ། ། དྲུག་པ་བདག་ལྷར་བསྐྱེད་པ་ནི། གཞུང་དུ། དེའི་རྗེས་ལ་རང་གི་སྙིང་ཁར་ཨ་ལས་ཟླ་བའི་དཀྱིལ་འཁོར་བསམ་ལ་དོར། ཨོཾ་སརྦ་བུདྡྷ་ཌཱ་ཀི་ནི་ཡེ་བཛྲ་ཝརྞ་ནཱ་ཡེ་ཧཱུྃ་ཕཊ྄་སྭཱཧཱ། ཞེས་བྱ་བའི་སྔགས་ཀྱི་ཁ་དོག་དམར་པོ་འོད་ཟེར་སྣ་ཚོགས་འཕྲོ་བ། ལུགས་ལས་ལྡོག་པ་བསམ་མོ། ། དབུས་སུ་ནི་བྃ་ཡིག་གོ །
དེའི་འོད་ཟེར་གྱིས་རང་གི་ལུས་ལ་ཁྱབ་པས་ཡོངས་སུ་དག་པ་ན། བདག་ཉིད་བཅོམ་ལྡན་འདས་མ་རྡོ་རྗེ་ཕག་མོའི་སྐུ་ཞལ་གཅིག་ཕྱག་གཉིས་མ་སྐུ་མདོག་དམར་མོ་བསྐལ་པའི་མེ་ལྟ་བུའི་གཟི་བརྗིད་ཅན། ཕྱག་རྒྱ་ལྔའི་རྒྱན་དང་ལྡན་པ། སྣ་ཚོགས་པདྨ་དང་ཉི་མའི་གདན་ལ་འཇིགས་བྱེད་དུས་མཚན་ཞབས་ཀྱིས་མནན་པ། གཡས་ན་རྡོ་རྗེ་དང་གྲི་གུག གཡོན་ཐོད་པ་དང་ཁ་ཊྭཱྃ་ག་འཛིན་པའོ་ཞེས་གསུངས་ཏེ། དེ་ཡང་ཐོག་མར་རང་གི་གཞི་སྦྱང་བ་ནི། གོང་གི་བདེ་སྟོང་གི་ངང་ལས། རང་གི་སྙིང་ཁར་ཨེ་ཨེ་ཡོངས་སུ་གྱུར་པ་ལས་ཆོས་འབྱུང་གྲུ་གསུམ་ཉིས་བརྩེགས་ཟླ་བ་ལ་བྃ་ཡིག་སྔགས་ཕྲེང་དང་བཅས་པ་ལས་འོད་འཕྲོས་པས་ལུས་ཀྱི་ཕྱི་ནང་ཐམས་ཅད་གང་། ཚེ་ཐོག་མེད་ནས་བསགས་པའི་སྡིག་སྒྲིབ་བག་ཆགས་དང་བཅས་པ་བྱང་ཞིང་དག་ནས་ལུས་འོད་ཀྱི་རང་བཞིན་དུ་གྱུར་པར་བསམ་མོ། །
འདིར་གང་སྦྱང་བར་བྱ་བའི་གཞི་ནི། རང་གི་སེམས་ཀུན་གཞིའི་སྟེང་ན་ཐོག་མེད་བག་ཆགས་ཀྱིས་བསླད་པའི་དབང་གིས་རྟེན་དཀྱིལ་འཁོར་བཞིར་ཤར། དེ་རྩ་ཡིག་ལ་སོགས་སྣ་ཚོགས་སུ་གྲུབ་པའི་རྟེན་འབྲེལ་གྱིས་ཕྱི་རོལ་དུ་སྣང་བ་སྣ་ཚོགས་པ་ཇི་སྙེད་ཤར་བ་ཡིན་པས། ཕྱི་རོལ་གྱི་སྣང་བ་དེ་ཐམས་ཅད་རྟེན་དཀྱིལ་འཁོར་བཞིར་ཤར། དེ་ནང་ལུས་ལ་ཚང་། དེ་ཐམས་ཅད་རང་གི་སེམས་ཀུན་གཞིར་འདུས་པ་དེ་སྦྱང་གཞི་ཡིན་ནོ། ། མདོར་ན་འཁོར་བ་རྒྱུ་འབྲས་ཐམས་ཅད་སྦྱང་གཞིར་བྱེད་པ་ཡིན་ནོ། ། དེ་ཡང་ཡབ་ཀྱི་ཚེ་ནག་པོ་པས་མངལ་སྐྱེས། ལཱུ་ཧི་པས་སྒོང་སྐྱེས། དྲིལ་བུ་པས་བརྫུས་སྐྱེས་དངོས་སུ་སྦྱོང་ལ།
འདིར་སྐྱེས་གནས་བཞི་ཅིག་ཅར་དུ་སྦྱོང་སྟེ། སྙིང་ཁའི་ཆོས་འབྱུང་ཕྱི་མ་གང་དུ་སྐྱེ་བའི་གནས་གཉིས་པ་མའི་མངལ། ཟླ་བ་ཕའི་ཁམས། སམྦུ་ཊིར་གསུངས་པ་ལྟར་ཟླ་བ་ལ་དམར་མདངས་ཡོད་པར་རང་ཆས་ཅན་ནམ། བྃ་ཡིག་གི་མདངས་ཀྱི་དབུས་དམར་ཉམས་ཡོད་པ་དེས་ནི་མའི་ཁམས། བྃ་ཡིག་གི་བར་སྲིད་དེས་མངལ་སྐྱེས་སྦྱངས་ཤིང་། ཡང་འཁོར་ལོ་ལྔ་པོ་དེས་སྐྱེ་གནས་ལྷག་མ་སྦྱངས་སྟེ། ཆོས་འབྱུང་གཉིས་ཕ་མ་དང་། སྒོང་ལྐོག་ཟླ་བ་དམར་ཆ་དང་བཅས་པ་བྱང་སེམས་གཉིས། བྃ་ཡིག་སྔ་མ་ལྟར་ཏེ།
སྒོང་སྐྱེས་སྦྱོང་བྱེད་དང་། འོད་ཟེར་འཕྲོས་ནས་འོད་ཟེར་གྱི་གོང་བུར་གྱུར་པས་དྲོད་གཤེར་སྐྱེས་སྦྱོང་། དེ་ལས་རྗེ་བཙུན་མར་སྐད་ཅིག་གིས་བཞེངས་པས་བརྫུས་སྐྱེས་སྦྱོང་། ཡང་ན་འོད་ཀྱི་གོང་བུར་གྱུར་པས་སྒོང་སྐྱེས་སྦྱངས་ཏེ། གོང་བུའི་བདག་ཉིད་དུ་ཆོས་མཐུན་པས་སོ་གསུངས། འདིས་ཕྱི་དཀྱིལ་རྒྱས་པའི་མངོན་བྱང་ལྔ་ཡང་བསྡུས་ཏེ། འབྲས་བུ་ཡེ་ཤེས་ལྔ་ཚང་བའི་བསྐྱེད་ཆོག་ཉིད་ལ་མངོན་བྱང་ལྔ་ཡང་ཚང་བ་ཡིན་ལ། ཡེ་ཤེས་ལྔ་ནི། ཟླ་བའི་བརྡས་བསྟན་པ་མེ་ལོང་ཡེ་ཤེས། སྔགས་ཕྲེང་མཉམ་ཉིད་ཡེ་ཤེས།
བྃ་སོར་རྟོག་ཡེ་ཤེས། འོད་ཟེར་སྤྲོ་བསྡུ་བྱ་གྲུབ་ཡེ་ཤེས། སྐུར་བཞེངས་པ་ཆོས་དབྱིངས་ཡེ་ཤེས་ཡིན་ནོ། ། དངོས་སུ་ཚང་ཙམ་ན། ཆོས་འབྱུང་གི་ནང་སྟོང་པ་ནི་ཆོས་དབྱིངས་སྟོང་པ་ཉིད་ལ་བྱང་ཆུབ་པ། ཟླ་བ་དང་དམར་ཆས་ནི་གདན་པད་ཉི་ལ་བྱང་ཆུབ་པ། སྔགས་ཕྲེང་གསུང་ཡིག་འབྲུ་ལ་བྱང་ཆུབ་པ། ཨེ་ཝྃ་གཟུགས་སྒྲུབ་ཀྱི་ཚེ་བྃ་གྱི་ཡི་གེ་ལ་གྲི་གུག་གི་སོ་ལྟ་བུ་ཡོད་པས་ཐུན་མོང་ཕྱག་མཚན་ལ་བྱང་ཆུབ་པ། ལྷར་བཞེངས་པ་སྐུ་ཡོངས་སུ་རྫོགས་པ་ལ་བྱང་ཆུབ་པ་སྟེ་ལྔ་ཚང་ངོ་། ། དེ་ནས་གཞན་གྱི་གཞི་སྦྱང་བསྒྱུར་ནི་འོག་ནས་འབྱུང་བ་ལྟར་གྱི་འགྲོ་བ་དག་པའི་རྣལ་འབྱོར།
རང་གི་གཞི་བསྒྱུར་བ་ནི་ལྷར་བསྐྱེད་པར་བྱེད་པ་ཡིན་ཏེ། མཆན་ལས། རང་གི་གཞི་སྦྱངས་ཟིན་པའི་རྗེས་ནས་སྔགས་ཕྲེང་ལས་འོད་ཟེར་ཕྱིར་འཕྲོས་པས་འགྲོ་བ་དག་པར་བྱས་ཏེ་རྗེ་བཙུན་མར་བསྐྱེད། དེ་རྣམས་རང་གི་ལུས་ལ་བཅུག་ནས་རང་གི་གཞི་བསྒྱུར་བར་གསུངས་སྟེ། ལཱུ་ཧི་པ་དང་མཐུན་ནོ། ། ཇི་ལྟར་བྱ་བ་འོག་བདུན་པ་ཉིད་དུ་འཆད་དོ། ། ལྷར་བསྐྱེད་པ་དངོས་ནི་གོང་དུ་སྨོས་པའི་རང་ཉིད་བཅོམ་ལྡན་འདས་མ་རྡོ་རྗེ་ཕག་མོ་ཞེས་སོགས་ཏེ། ལྷ་ཐམས་ཅད་ཀྱི་བསྡུ་བྱེད་རྡོ་རྗེ་རྣལ་འབྱོར་མ་སྟེ། འདི་ལ་ཕྱི་ནང་མཐར་ཐུག་གི་རྡོ་རྗེ་རྣལ་འབྱོར་མ་རྣམས་སུ་ཡོད་པ་ལས། འདིར་ངེས་དོན་གྱི་རྣལ་འབྱོར་མ་སྤྲོས་བྲལ་གྱི་ཤེས་རབ།
དེ་ཉིད་དྲང་དོན་གྱི་རྣལ་འབྱོར་མ་ལྷ་སྐུ་ཞལ་ཕྱག་གི་རྣམ་པ་ཅན་དུ་བཞེངས་པ་ཡིན་ནོ། ། དེའི་ཕྱིར་སངས་རྒྱས་ཐམས་ཅད་ཀྱིས་བསྐྱེད་དེ་རོལ་བའི་ཡུམ་གཉིས་ཀ་ཡིན་ཏེ། ཆོས་དབྱིངས་ཤེས་རབ་ཕ་རོལ་ཕྱིན། ། ཟག་མེད་བདེ་ཆེན་སྒྱུ་མའི་སྐུ། ། བདེ་གཤེགས་ཐམས་ཅད་བསྐྱེད་པའི་ཡུམ། ། བདག་མེད་མ་ཞེས་དང་། ཤེས་རབ་ཕ་རོལ་ཕྱིན་གཉིས་མེད། ། ཡེ་ཤེས་དེ་ནི་དེ་བཞིན་གཤེགས། ། བསྒྲུབ་བྱ་ཞེས་སོགས་གསུངས་ཤིང་སྨྲ་བསམ་བརྗོད་མེད་ཤེས་རབ་ཕ་རོལ་ཕྱིན། སོགས་ཀྱང་འདི་ལ་དགོངས་པ་སྟེ། །
སྤྲོས་བྲལ་གྱི་ཆ་ལ་ཕག་མོ། ། བདག་མེད་མ། ཤེས་རབ་ཕ་རོལ་ཕྱིན་མ། སངས་རྒྱས་མཁའ་འགྲོ་སོགས་མཚན་གྱི་རྣམ་གྲངས་དུ་མས་དོན་ཅིག་བསྟན་པའོ། ། གཟུགས་སྐུ་བདེ་ཆེན་སྒྱུ་མའི་སྐུ་ལ་རོལ་བྱེད་ཀྱི་ཡུམ་དུའང་རྣམ་པར་བཞག་གོ ། དེ་ལྟ་བུའི་སྐུ་ནི་འཁོར་བའི་ཉེས་པས་མ་གོས་པའི་རྟགས་སྣ་ཚོགས་པདྨ་དང་། ཁྲོ་མོ་མཚོན་པ་ཉི་མའི་གདན་ལ་ཞབས་གཡས་པ་ཐབས་སྙིང་རྗེ་ཆེན་པོའི་རང་བཞིན་བརྐྱངས་པ་དེས་མྱང་འདས་ཀྱི་མཐའ་དུས་མཚན་མནན་ཞིང་། ཤེས་རབ་ཆེན་པོའི་རང་བཞིན་ཞབས་གཡོན་བསྐུམས་པས་འཁོར་བའི་མཐའ་འཇིགས་བྱེད་ནག་པོ་མནན་པ་སྟེ། མཐའ་གཉིས་སྤངས་ནས་མི་གནས་པའི་མྱང་འདས་སུ་སྒྲུབ་པའོ། ། ཐུགས་རྗེས་སེམས་ཅན་ལ་ཆགས་པས་སྐུ་མདོག་དམར་མོ། །
ཆོས་ཐམས་ཅད་དེ་བཞིན་ཉིད་དུ་རོ་གཅིག་པར་རྟོགས་པས་ཞལ་གཅིག་མ། བདེན་གཉིས་མཚོན་པའི་ཕྱག་གཉིས། རང་དང་གཞན་གྱི་གཟུང་འཛིན་གྱི་རྣམ་པར་རྟོག་པ་བཅད་པ་དང་གཅོད་པ་མཚོན་པས་ཕྱག་གཡས་ཞེ་སྡང་དག་པའི་རྡོ་རྗེས་མཚན་པའི་གྲི་གུག་ཐུར་དུ་འཕྱང་བ། རང་ཉིད་ཀྱི་བདེ་བ་ཆེན་པོའི་གོ་འཕང་བརྙེས་ནས་གཞན་དག་ཀྱང་དེ་ལ་འགོད་པའི་ཕྱིར་གཡོན་པས་འདོད་ཆགས་དག་པའི་ཐོད་ཁྲག་སྟེང་དུ་ཕྱོགས་པས་བཟུང་ནས་ཞལ་དུ་གསོལ་བ། སྤྱན་དབུས་མ་གཏི་མུག་དག་པ། ཐབས་བྱང་ཆུབ་ཀྱི་སེམས་དང་མི་འབྲལ་བ་མཚོན་པས་ཕྲག་པ་གཡོན་པར་ཁ་ཊྭྃ་ག་བསྣམས་པ། དུས་གསུམ་མཁྱེན་པས་སྤྱན་གསུམ་མ། ཀུན་ཏུ་འཛིན་པའི་མདུད་པ་གྲོལ་བས་དབུ་སྐྲ་ནག་པོ་སིལ་བུར་འཕྱང་བ། ཡེ་ཤེས་ལྔའི་ཡོན་ཏན་རྒྱས་པས་ཐོད་སྐམ་ལྔའི་དབུ་རྒྱན་ཅན། ཨ་ལི་ཀ་ལི་ལྔ་བཅུ་དག་པས་ཐོད་པ་ལྔ་བཅུའི་དོ་ཤལ་ཏེ།
ཐོད་པ་སྐམ་པོ་མངོན་རྟོགས་ཀྱི་ཡི་གེ་ཕལ་ཆེར་ལས་བཤད་ཀྱང་། ཡུམ་རྐྱང་གི་ཚེ་རློན་པར་བྱེད་པ་འཐད་དེ། ཀུན་མཁྱེན་ཆེན་པོའི་མཁའ་སྤྱོད་སྒོ་འབྱེད་ལས་ཀྱང་རློན་པར་གསུངས་ཤིང་། དེ་བཞིན་རེ་ཙག་དགོན་པའི་རྗེ་བཙུན་མ་ནཱ་རོ་པའི་ཕྱག་བཟོ་ཡིན་པ་ལ་ཡང་དེ་ལྟར་ཡོད་པར་སྐུ་དེ་ཉིད་དངོས་སུ་གཟིགས་པའི་བླ་མ་རྣམས་ཀྱི་གསུང་རྒྱུན་གྱི་ཡི་གེ་ལས་འབྱུང་བ་དང་། གཞན་རྒྱ་གར་གྱི་སྐུ་ལི་མ་ཕལ་ཆེར་ལ་ཡང་རློན་པའི་དོ་ཤལ་ཁོ་ན་འབྱུང་བས་སོ། ། ཁ་ཅིག་གཞུང་ལས་རློན་པ་བཤད་ཟེར་ཡང་གསལ་ཁ་མེད་དོ། ། ཡབ་ཡུམ་ལྷན་ཅིག་ཏུ་བཀོད་ཚེ་ཡུམ་ལ་སྐམ་པོ་ཐོབ་པ་ཀུན་དང་མཐུན་ནོ། ། ཉོན་མོངས་པའི་སྒྲིབ་གཡོགས་དང་བྲལ་བས་གཅེར་བུ། ཐབས་རིགས་ལྔའི་རང་བཞིན་ཕྱག་རྒྱ་ལྔས་བརྒྱན་པ། ཕྱི་ནང་གི་གདོན་ཐམས་ཅད་བསྲེག་པར་བྱེད་པས་ཡེ་ཤེས་ཀྱི་མེ་ཕུང་གི་དབུས་ན་བཞུགས་པ་སྟེ།
དག་བྱ་དང་དག་བྱེད་དྲན་པར་བྱས་ལ་གསལ་བཏབ་བོ། ། དེ་ནས་གོ་ཆ་བཀོད་ཀྱང་རུང་། ཡེ་ཤེས་པ་བཅུག་པའི་རྗེས་ལ་བཀོད་ཀྱང་རུང་ངོ་། ། ཡེ་ཤེས་པ་བཅུག་པའི་རྗེས་ལ་གོ་ཆ་བཀོད་ན། ནཱ་རོ་པས་བཞེད་པས། ཤིང་གཉིས་གཟེར་གྱི་བསྡམས་པས་མི་འབྲལ་བ་བཞིན། དམ་ཚིག་པ་དང་ཡེ་ཤེས་པ་མི་འབྲལ་བའི་རྟེན་འབྲེལ་དུ་ཡང་འགྱུར་གསུངས་སོ། ། བདུན་པ་འགྲོ་བ་དག་པའི་རྣལ་འབྱོར་ནི། གཞུང་དུ། ཡང་དེའི་འོད་ཟེར་གྱིས་འགྲོ་བ་ཐམས་ཅད་དག་པར་བྱས་ནས།
སླར་ལོག་ཏེ་སྔགས་ཀྱི་ཕྲེང་བ་ཉིད་ལ་ཞུགས་པ་དང་། ཞེས་པས་བསྟན་ཏེ། ཕར་ཕྱིན་ཐེག་པར། ཞིང་སྦྱོང་བ་དང་སེམས་ཅན་སྨིན་པར་བྱེད་པའི་ཚུལ་གསུངས་པ་ལས། འདིར་དེ་བས་ཀྱང་སྟོབས་དང་ལྡན་པར་བྱེད་པ་སྟེ། རང་གི་སྔགས་ཕྲེང་ལས་འོད་འཕྲོས་སྣོད་བཅུད་ལ་ཕོག་པས། དེ་དག་གི་དྲི་མ་བསལ་ཏེ་སྣོད་ཆོས་འབྱུང་དང་། སེམས་ཅན་ཐམས་ཅད་རྣལ་འབྱོར་མར་བསྒྱུར་བ་ནི། གཞན་གྱི་གཞི་སྦྱང་བསྒྱུར་བ་དང་། གོང་དུ་ཡང་སྨོས་པ་ལྟར་རོ། །
ཁ་ཅིག་འདིར་འོད་འཕྲོ་དུས་ཕཻཾ་ཞེས་ཟེར་བ་ནི་མ་དག་པའོ། ། བརྒྱད་པ་དཔའ་བོ་དཔའ་མོས་བྱིན་གྱིས་བརླབས་པ་ནི། ནཱ་རོ་པས། དེ་ནས་སླར་ཡང་ཡིག་འབྲུའི་ཚོགས་ཀྱི་འོད་ཟེར་གྱིས་དཔའ་བོ་དང་མཁའ་འགྲོའི་ཚོགས་ཀུན་སྤྱན་དྲངས་ཏེ་བདག་ཉིད་ལ་ཞུགས་པར་བྱའོ། ། ཞེས་གསུངས་ཏེ། དེ་ཡང་འཁོར་ལོ་བདེ་མཆོག་གི་ལུགས་ཀྱིས་དངོས་གྲུབ་ཤིན་ཏུ་མྱུར་བའི་གནད་ཀྱང་ཕོ་ཉ་རྣམ་གསུམ་བསྲེ་བའི་ཐབས་ཡོད་པས་ཀྱང་ཡིན་ཏེ། ཇི་སྐད་དུ། ཕོ་ཉ་རྣམ་གསུམ་ལེགས་འདྲེས་ནས། ། སྒྲུབ་པ་པོ་ལ་མཆོག་སྟེར་འགྱུར། ། ཞེས་སོ། །
དེ་ཡང་ཕོ་ཉ་གསུམ་ནི། སྔགས་ཞིང་ལྷན་སྐྱེས་གསུམ་ཡིན་པས། རང་གི་སྙིང་ཁ་ནས་འོད་འཕྲོས་པས་བཅུད་རྣལ་འབྱོར་མར་གསལ་བ་དང་། འཛམ་བུའི་གླིང་ན་བཞུགས་པའི་དཔའ་བོ་དང་རྣལ་འབྱོར་མ་ཞིང་སྐྱེས། འོག་མིན་ན་བཞུགས་པའི་ལྷན་སྐྱེས། གཞན་ཡང་སངས་རྒྱས་བྱང་སེམས་ཐམས་ཅད་རྣལ་འབྱོར་མའི་རྣམ་པར་བྱོན་ནས་རང་ཉིད་སྔགས་སྐྱེས་ཀྱི་རྣལ་འབྱོར་མ་ལ་ཐིམ་པས་གཉིས་སུ་མེད་པར་བསམ། དེའི་ཚེ་ཕཻཾ་གྱི་སྒྲ་དང་། འབར་བའི་ཕྱག་རྒྱ་དཔྲལ་བར་གཡོན་དུ་བསྐོར། མིག་སྟེང་དུ་བགྲད་པ་གཡོན་དུ་བསྒྱུར། རྐང་པའི་མཐེ་བོང་གཡས་པས་གཡོན་གནོན་པར་བྱའོ། །
འདི་ནི་སྐྱེ་བོ་དམ་པ་ཀུན་འདུས་པ་ཞེས་པའི་དོན་ཡིན་ནོ། ། དེ་ནས་བདག་ཀྱང་ཡེ་ཤེས་ཀྱི་ངོ་བོར་རྣམ་པར་དག་ལ། ཆོས་ཐམས་ཅད་ཀྱང་དེའི་ངོ་བོར་རྣམ་པར་དག་གོ་སྙམ་དུ་བསམ་ཞིང་། ཨོཾ་ཡོ་ག་ཤུདྡྷོ་སོགས་བརྗོད་དེ། དེ་ཉིད་མི་འབྲལ་བའི་ཕྱིར་སྐབས་འདིར་གོ་ཆ་བགོ་ན། གནས་དྲུག་ཏུ་ཟླ་བའི་གདན་ལ་གོ་ཆའི་ལྷ་ཡིག་འབྲུའི་རྣམ་པར་བསྒོམ་སྟེ། ལྷ་ཉིད་སྔགས་ཀྱི་ཚུལ་གྱིས་ནི། ། བསྒྲུབ་པ་པོ་ལ་མཆོག་སྟེར་བྱེད། ། ཅེས་དང་། གལ་ཏེ་དངོས་གྲུབ་མཆོག་འདོད་ན། །
སྔགས་དང་ལྷ་ནི་ཐ་དད་མེད། ། ཅེས་པ་ལྟར་སྔགས་དང་ལྷ་ཐ་དད་མེད་པས་སྔགས་བསྒོམ་པས་ལྷ་བསྒོམ་པར་འགྱུར་ཞིང་བསྒོམ་སླ་བས་སོ། ། ཞལ་ཕྱག་གི་རྣམ་པར་བསྒོམ་ན་ཨ་བྷི་དྷ་ན་ལྟར་བྱེད་དོ། ། དབང་བསྐུར་རིགས་བདག་གི་རྒྱས་འདེབས་མ་བྱས་ཀྱང་ཉེས་པ་མེད་དེ། རིགས་བདག་རྣམ་སྣང་རང་ཆས་ཅན་དུ་བསྒོམ་པ་ཡིན་པས་དབང་དོན་ཚང་ཤིང་། ཆད་པའི་སྐྱོན་ཡང་མེད་དོ། ། དགུ་པ་བཟླས་པ་ནི། གཞུང་དུ། ཡིད་དང་ངག་གི་དབྱེ་བས་བཟླས་པ་བྱའོ་གསུངས་པའི་དོན་བཟླས་པ་གཉིས་ཀྱི་གོ་རིམ་ལ། དང་པོ་ཡིད་བཟླས་པ་དང་།
ཁ་ཅིག་བསྐྱེད་རིམ་གྱི་ཆ་ལག་ཡིན་པས། དང་པོ་ངག་བཟླས་བྱེད་གསུངས་ཡང་། རང་གི་སྤྲོ་བ་དང་བསྟུན་ལ་བྱའོ། ། དེ་ལ་བཟླས་པའི་དམིགས་པ་ནི། རྒྱས་པར་ན་ཁོ་བོའི་བྱས་པའི་སྒྲུབ་ཐབས་ལྟར་བྱ་བའམ། བསྡུ་ན་སྔགས་ཕྲེང་བྃ་ཡིག་དང་བཅས་པ་ལས་འོད་འཕྲོས། ཕྱོགས་བཅུའི་སངས་རྒྱས་བྱང་སེམས་དཔའ་བོ་དང་རྣལ་འབྱོར་མ་ཐམས་ཅད་ཀྱི་མཁྱེན་བརྩེ་ནུས་མཐུ་བྱིན་རླབས་དང་ཡོན་ཏན་རྣམས་བསྡུས་ནས་སྔགས་ཕྲེང་ལ་ཐིམ་པས་དངོས་གྲུབ་རྣམས་ཐོབ་པར་མོས་ཤིང་། མདུན་ནས་གཡོན་བསྐོར་དུ་ཡིག་འབྲུ་མགོ་གྱེན་བསྟན་དུ་གནས་པ་ལ་ཀློག་ཚུལ་དུ་བཟླའོ། ། ཁ་དོག་སྤྱིར་ལས་བཞི་སོ་སོ་དང་བསྟུན་ལ་བྱེ་བྲག་རྒྱུན་དུ་ལྷ་དབང་དུ་བྱ་བའི་དོན་ཡིན་པས། ཁ་དོག་དམར་པོར་བྱའོ། །
བཟླས་བྱའི་སྔགས་ནི། སློབ་དཔོན་གྱིས་གཞུང་དུ་ཉེ་སྙིང་ལས་མ་གསུངས་ཀྱང་། མན་ངག་གི་ཕྱག་ལེན་ཨོཾ་གསུམ་མ་རང་ལ་མཛད་ལ། འདི་ལ་ཁ་ཅིག་ཨོཾ་གསུམ་ཡོད་པའི་རྒྱུ་མཚན། རྩ་སྔགས་དང་། སྙིང་པོ་དང་། ཉེ་སྙིང་དང་གསུམ་ཕྱོགས་ཅིག་ཏུ་སྡེབ་པས་ཐོག་མཐར་ཨོཾ་དང་ཧཱུྃ་ཕཊ྄་གསུམ་གསུམ་འབྱུང་བའི་རྒྱུ་མཚན་ཡིན་ནོ་ཟེར་རོ། ། དེ་མིན་ཏེ། འདི་ལ་སྙིང་པོ་དང་ཉེ་སྙིང་གཉིས་ཡོད་ཀྱང་། རྩ་སྔགས་ཀྱི་ཆ་ཤས་ཙམ་ཡང་མི་སྣང་བའི་ཕྱིར་དང་།
ཡོད་ན་རྩ་སྔགས་ཀྱི་ཡི་གེ་འདི་དག་ཡིན་ཞེས་སྨྲ་དགོས་པ་ལས། དེ་བསྟན་རྒྱུ་མེད་པའི་ཕྱིར་ཏེ། ཡབ་ཡུམ་ཀྱི་རྩ་སྔགས་སོ་སོ་ན་ངོ་ཤེས་པར་ཡོད་པས་སོ། ། དེས་ན་འདི་སྔགས་བཏུ་ལ་ལྟོས་པ་ཡིན་ཞིང་། སྔགས་བཏུའི་གཞུང་ལས་དེ་ལྟར་འབྱུང་བས་སོ། ། དེ་ཡང་སྔགས་བཏུའི་གཞུང་ནི་ཞལ་གཉིས་མ་ཆུང་ངུའི་གཞུང་ལ་ལྟོས་པ་ཅན་ཡིན་ཞིང་། ཨོཾ་གསུམ་མའི་སྔགས་བཏུ་དང་། ཡི་གེ་སོ་གཉིས་པོ་དེ་དག་ལུས་ཀྱི་གནས་སོ་སོར་བཀོད་ནས་བསྒོམ་པས་དངོས་གྲུབ་ཐོབ་ཚུལ་སྔགས་ཀྱི་དེ་ཉིད་གྲུབ་པ་ལས་བཤད་པ་ལྟ་བུའོ། ། གལ་ཏེ་དེ་ཨིནྡྲ་བྷཱུ་ཏིའི་ལུགས་ཡིན་གྱི་གཞན་ལ་མི་འཇུག་གམ་སྙམ་ན། འདི་ནི་རྣལ་འབྱོར་མ་ཐམས་ཅད་ཀྱི་རྩ་བ་ལྟ་བུ་ཡིན་པས་སོ། །
ཕག་མོ་ཀུན་ལ་སྦྱར་བས་ཆོག་པ་སྟེ། རྗེ་བཙུན་ཆེན་པོས་རྣལ་འབྱོར་བྱང་སེང་གི་ཞུས་ལན་ལས། དེ་ཡང་རྡོ་རྗེ་རྣལ་འབྱོར་མའི་རྩ་བ་ལྟ་བུ། སློབ་དཔོན་རྒྱལ་པོ་ཨིནྡྲ་བྷཱུ་ཏིས་མཛད་པའི་ཞལ་གཉིས་མ་ཆུང་ངུ་ཞེས་བྱ་བ་ལས། ཞེས་གསུངས་ཤིང་། འདི་ཉིད་ཀྱི་ཕག་མོ་ལས་བཅུ་ཡང་ཕག་མོ་སོ་བདུན་མ་ནས་ལྷ་ཅིག་མའི་བར་དང་། ཞལ་གཉིས་མ་ཆེ་ཆུང་། དོན་གྲུབ་མ་ཆེ་ཆུང་ཀུན་ལ་ཐུན་མོང་དུ་འཇུག་ཏུ་རུང་བར་རྗེ་བཙུན་གྱིས་བཤད་པའི་ཕྱིར་རོ། ། དེས་ན་ཡིག་འབྲུ་ནི་གོང་དུ་སྨོས་པ་ལྟར་ལྷ་ཉིད་ཡིན་ལ། དེ་ཡང་ཡི་གེ་སོ་གཉིས་ནི།
དམ་ཚིག་གི་འཁོར་ལོའི་མ་མོ་བརྒྱད། ཡུལ་ཉེར་བཞིའི་རྣལ་འབྱོར་མ་དེ་སྙེད་དེ་སོ་གཉིས་ཡིན་ལ། དབུས་ཀྱི་བྃ་ཡིག་ལ་འབྱུང་བ་བཞི་ཚང་བས་ཡ་ར་ལ་ཝ་འགྲུབ་པ་བདེ་ཆེན་གྱི་ལྷ་མོ་བཞི། ཀླད་ཀོར་རྡོ་རྗེ་ཕག་མོ་སྟེ་ལྷ་སོ་བདུན་ཉིད་ཡིན་ནོ། ། དེ་ཡང་ངག་བཟླས་ནི། རང་གི་དམ་བཅའ་ཇི་ལྟར་ཡོད་པར་ལྟར་བཟླས་པའི་སྐྱོན་དང་བྲལ་བར་བཟླས་ཤིང་། ཡིད་བཟླས་ནི། ངོ་བོ་མཚན་བཅས་ཀྱི་རྫོགས་རིམ་སྟེ། དེ་ཡང་བདེ་བ་སྐྱེ་བར་འདོད་ན་གསང་གནས་སུ་ཆོས་འབྱུང་ཉིས་བརྩེགས་བསྒོམ། གྲྭ་རྣམས་སུ་དགའ་བ་འཁྱིལ་པ་བཞི་ཡང་དམིགས་ལ།
དབུས་སུ་བྃ་ཡིག་སྔགས་ཕྲེང་གཡོན་དུ་བཀོད་པ་ལ་དམིགས་ལ་སྟེང་འོག་གི་རླུང་ཁ་སྦྱར་ནས་ཡིད་ཀྱིས་བཟླས་ཅི་རིགས་དང་། ཐ་ནའང་གསུམ་བྱའོ། ། ཕྱིས་གོམས་ནས་ཅི་མང་ལ་བསླབ་པའོ། ། དྲོད་དང་བདེ་བ་སྐྱེ་ཞིང་། འཕར་གཡོ་དྲག་ཏུ་འབྱུང་ཡང་རིམ་གྱིས་སློད། མི་རྟོག་པ་འདོད་ན་ལྟེ་བར་བསྒོམ། འདི་ལ་སེམས་ཟིན་པས་དུ་བ་ལ་སོགས་པའི་རྟགས་རྣམས་འབྱུང་གསུངས་ཤིང་། ཟུང་འཇུག་ཏུ་གསལ་བར་འདོད་ན་སྙིང་ཁར་བསྒོམ། འདི་ལ་འགོག་པའི་བཟླས་པ་ཞེས་ཀྱང་ཟེར། ཡང་ན་ཡིད་ཀྱི་བཟླས་པ་མི་བྱེད་པར།
ཆོས་འབྱུང་གི་མདུན་རྒྱབ་སྤངས་པའི་གྲྭ་བཞིར་དགའ་བ་འཁྱིལ་པ་བཞི་གཡོན་དུ་འཁོར་བ་ལ་དམིགས་པ་གཏད་དེ་རླུང་ཁ་སྦྱར་བསྒོམ་པ་ཡང་རྫོགས་རིམ་བསྒོམ་ཚུལ་ཅིག་ཡིན་པར་གསུངས་ལ། ཡང་བདེ་བ་སྐྱེ་བར་འདོད་ན། ལྟེ་བའི་བྃ་ཡིག་ལས་དགའ་བ་འཁྱིལ་པ་གཅིག་ཆད་ནས་གསང་གནས་སུ་གཡོན་དུ་འཁོར་བ་ལ་དམིགས་པ་བཟུང་། མི་རྟོག་པ་འདོད་ན་བྃ་ཡིག་ལས་འཕྲོས་སམ། མ་འཕྲོས་ཀྱང་རུང་སྟེ། མཛོད་སྤུར་དགའ་བ་འཁྱིལ་པ་གཡོན་དུ་འཁོར་བ་ལ་སེམས་གཏད་ཅིང་། ཟུང་འཇུག་འདོད་ན། དེ་གཉིས་བྃ་ཡིག་ལ་བསྟིམ་ཞེས་ཀྱང་གསུངས་སོ། ། དེ་ལྟ་བུའི་བསྐྱེད་རིམ་བཟླས་པ་དང་བཅས་པ་དེ་ལ་ཡབ་ཀྱི་ལམ་རྒྱས་པའི་བསྐྱེད་རྫོགས་ཐམས་ཅད་ཚང་ཞིང་། དེ་ཡང་དབང་བཞི་ལུས་སྒྲིགས་སུ་འདུ་བ་ཡིན་ཏེ།
དེ་ཡང་བསྐྱེད་རིམ་རྒྱས་པ་ཚང་ཚུལ་སྔར་ཡང་སྨོས་ལ་ཞིབ་པར་ན་ལམ་རྒྱས་པའི་ཆོས་འབྱུང་གཞལ་ཡས་ཁང་དང་བཅས་པ་འདིར་ཆོས་འབྱུང་ཉིས་བརྩེག་གོ ། དེའི་ནང་གི་ཟླ་བ་ནི། ཐབས་རིག་པ་བྱང་ཆུབ་ཀྱི་སེམས་ཏེ། བཅོམ་ལྡན་འདས་ནས་རྡོ་རྗེ་སེམས་དཔའི་བར་གྱི་དཔའ་བོ་ཉེར་ལྔ། བྃ་ཡིག་སྔགས་ཕྲེང་དང་བཅས་པ་ལ་རྣལ་འབྱོར་མ་སོ་བདུན་ཚང་བར་སྔར་བཤད་ཟིན་པ་ལྟར་རོ། ། ངག་བཟླས་དམིགས་པ་དང་བཅས་པས་ནི་སྔགས་མཆོད་དང་། ལྷ་བདེ་ཆེན་གྱི་ངོ་བོར་གསལ་བཏབ་པར་འགྱུར་ཏེ། གལ་ཏེ་དངོས་གྲུབ་མཆོག་འདོད་ན། ། ཞེས་སོགས་ལྟར་རོ། ། དེ་ནི་བུམ་དབང་གི་ལམ་ཡིན་ནོ། །
གསང་དབང་ནི་ཡབ་ཀྱི་ལམ་རྒྱས་པའི་སྐབས་སུ་འཁོར་ལོ་ལྔ་རྟེན་དཀྱིལ་འཁོར་བཞི་ལ་གནད་དུ་བསྣུན་པ་ཡིན་ལ། དེ་འདི་ལ་ཚང་སྟེ། རྒྱས་པའི་གསང་གནས་ཀྱི་འཁོར་ལོ་གསུམ་ནི་འདིའི་ཆོས་འབྱུང་ཕྱི་མ། རྒྱས་པའི་ལྟེ་བ་སྤྲུལ་འཁོར་རྩ་མདུད་གྲུ་གསུམ་རྩ་གསུམ་འདུས་པའི་བདག་ཉིད་ཅན་ཏེ་འདིར་ཆོས་འབྱུང་ནང་མ། རྒྱས་པའི་སྙིང་ཁའི་འཁོར་ལོ་འདིར་ཟླ་བའི་དཀྱིལ་འཁོར། རྒྱས་པའི་མགྲིན་པ་ལོངས་སྤྱོད་ཀྱི་འཁོར་ལོ་ཡ་ར་ལ་ཝ་ལ་སོགས་པར་གནས་པ་དེ། འདིར་དེ་རྣམས་འདུས་པའི་བདག་ཉིད་བྃ་ཡིག་གོ ། རྒྱས་པའི་སྤྱི་བོ་བདེ་ཆེན་ཨ་ལི་ཀ་ལི་རུ་གནས་པ་དེ་སྔགས་ཕྲེང་ཨ་ལི་ཀ་ལིར་གནས་པ་ཡིན་ནོ། ། དེ་ལྟ་བུ་གསལ་བཏབ་ནས་རླུང་ཁ་སྦྱར་ནས་ཡིད་བཟླས་བྱས་པས་རྟེན་དཀྱིལ་འཁོར་བཞི་ལ་གནད་དུ་བསྣུན་པར་འགྱུར་ཏེ། ཆོས་འབྱུང་ནི་ལུས་རྩའི་དཀྱིལ་འཁོར།
བྃ་ཡིག་སྔགས་ཕྲེང་དང་བཅས་པ་རྩ་ཡི་གེའི་དཀྱིལ་འཁོར། ཟླ་བ་ཁམས་བདུད་རྩིའི་དཀྱིལ་འཁོར། རླུང་ལ་གནད་དུ་བསྣུན་པ་སྙིང་པོ་རླུང་གི་དཀྱིལ་འཁོར་ཡིན་ནོ། ། དེའི་ཚེ་ཉམས་ཅི་སྐྱེས་བྱུང་རྒྱལ་དུ་བསྐྱང་ངོ་། ། དེ་དག་ནི་གསང་དབང་གི་ལམ་ཡིན་ཏེ། སྔར་གྱི་ཆོས་འབྱུང་ཉིས་བརྩེགས་སོགས་གསང་གནས་སུ་ཕབ་པའི་དམིགས་པ་དེ་ཉིད་ཀྱི་ཚེ་གྲྭ་བཞིར་དགའ་བ་འཁྱིལ་པ་ཟུར་མེད་པ་བཞི་གཡོན་བསྐོར་དུ་བསྒོམས་ཏེ་རླུང་ཁ་སྦྱར་རོ། ། ཐུན་འཇོག་ན་ལྟེ་བར་སྤོས་ལ་བཞག་གོ ། དེ་ཡང་ལམ་རྒྱས་པའི་ཚེ། ཤེས་རབ་ཡེ་ཤེས་དགའ་བ་བཞིར་ཉམས་སུ་ལེན་པ་ཡིན་ལ། དེ་འདིའི་དགའ་བ་འཁྱིལ་པ་བཞི་གཡོན་བསྐོར་དུ་འཁོར་བས་བདེ་བ་སྐྱེ་བ་ཉིད་ལ་ཚང་ཤིང་།
དགའ་བའི་དགའ་བ་སོགས་བཅུ་དྲུག་ནི་དགའ་བ་འཁྱིལ་པ་རེ་རེ་ལའང་འཁྱིལ་ཆུང་བཞི་བཞི་ཡོད་པས་མཚོན་ཞིང་། ཟུར་མེད་པ་ནི་རྣམ་རྟོག་གི་གྲྭ་ཟུར་མེད་པའོ། ། དེས་ནི་ཤེས་རབ་ཡེ་ཤེས་ཀྱི་ལམ་ཡིན་ནོ། ། དམིགས་པ་དེས་བདེ་བས་རྒྱལ་བ་སོགས་བྱུང་ན་དམིགས་པ་ཅུང་ཟད་སློད་ལ་བསྒོམ་མོ། ། དབང་བཞི་པའི་དམིགས་པ་ལ་བུམ་དབང་སོགས་དབང་དང་པོ་གསུམ་གྱི་ཁྱབ་བྱེད་དུ་འགྲོ་བ་གསུམ་དང་། དབང་བཞི་པ་དངོས་དང་བཞི་ལས། དང་པོ་བུམ་དབང་གི་ཁྱབ་བྱེད་དུ་འགྲོ་བ་ནི། རང་གི་དཔྲལ་བའི་དབྱིངས་སུ་དགའ་བ་འཁྱིལ་བའམ། ཆོས་འབྱུང་དམར་པོ། ། ཡང་ན་ཐིག་ལེ་སྐྱ་ཧྲིལ་བ་གཅིག་རྣམས་གང་རུང་ངམ།
རེས་མོས་ཀྱིས་བསྒོམས་ནས་སེམས་གཏད་པས་མི་རྟོག་པའི་ཏིང་ངེ་འཛིན་དཔག་ཏུ་མེད་པ་སྐྱེ་བས་ཉམས་བྱུང་རྒྱལ་དུ་བསྐྱང་ངོ་། ། དེ་ནི་དང་པོ་དེ་ཉིད་ཡིན་ནོ། ། གཉིས་པ་ནི། རང་གི་སྤྱི་བོ་ནས་ལྟེ་བའི་བར་དུ་རྩ་དབུ་མ་གྲོ་སོག་ཙམ་བསྒོམ་པའི་ཡས་སྣར་ཧྃ་ཡིག་འཁྱོག་པོ་མགོ་ཐུར་བསྟན། མས་སྣར་ལྟེ་དབུས་སུ་བྃ་བསྒོམ། འོག་སྒོ་འབྱེད་འཛུམ་བྱས་པས་གཤང་སྒོའི་རླུང་གིས་སུམ་མདོའི་མེ་སྦར། ལྟེ་བའི་བྃ་ལ་མཆེད་པས། བྃ་ལས་མེ་འབར་དབུ་མ་ནས་སོང་། སྤྱི་བོའི་ཧྃ་ལ་རེག་པས་བདུད་རྩི་བབས། བྃ་ལ་ཕོག་པའི་འབར་འཛག་ལ་སེམས་གཏད་ལ་རླུང་ཁ་སྦྱར་དུ་འཛིན་པའོ། །
གསུམ་པའི་ལམ་ནི་རྩ་དབུ་མ་སྔར་ལྟར་ལ་མས་སྣ་གསང་གནས་སུ་བསྒོམ། སྤྱི་བོའི་ཧྃ་ལས་བདུད་རྩི་བ་ཐག་ལྟར་ན་ར་ར་བྱུང་གསང་གནས་ནས་ཕྱིར་སོར་གསུམ་ཙམ་ཐོན་པར་བསམ་ལ་རླུང་ཁ་སྦྱར་དུ་བཟུང་ངོ་། ། བྱང་ཆུབ་ཀྱི་སེམས་རྒྱུན་མ་ཆད་པ་དང་། ཐུན་འཇོག་ཚེ་ནང་དུ་བསྡུ་པ་གནད་ཡིན་ནོ། ། དབང་བཞི་པ་དངོས་ནི། དེ་ལྟར་བསྒོམ་པ་ལས་བདེ་སྟོང་གི་ཉམས་བསམ་གྱིས་མི་ཁྱབ་པ་སྐྱེ་བས་མ་བརྗེད་པར་རྒྱུན་དུ་བསྐྱངས། འཛག་ལ་ཁད་དུ་གྱུར་པའི་ཚེ་ནི་ཕྱིར་འཐོན་པའི་སོར་གསུམ་པོ་ནས་ནང་དུ་གཅིག་གམ་གཉིས་སམ་གསུམ་ཀ་སོགས་ཅི་རིགས་པ་ནང་དུ་དྲངས་པར་བསྒོམ་ལ་དེ་ལས་སྐྱེས་པའི་ཉམས་རྒྱུན་རིང་དུ་བསྐྱང་བ་ནི་དབང་བཞི་པ་དངོས་ཀྱི་ལམ་ཡིན་ནོ། ། དབང་བཞི་པའི་ལྟ་བ་སྐྱོན་མེད་སྐྱེས་ན་བསམ་མི་ཁྱབ་ཀྱི་རྣལ་འབྱོར་སོགས་ལྷག་མ་རྣམས་མི་དགོས་པས་མ་བྱས་ཀྱང་རུང་བར་བཤད་དོ། ། དབང་བཞི་ལུས་སྒྲིགས་ཀྱི་ཉམས་ལེན་རྒྱས་པ་འདི་ལྟ་བུ་རྣལ་འབྱོར་བཅུ་གཅིག་གི་རྣམ་བཤད་ཀྱི་དཀྱུས་གཞན་དུ་བཀོད་པ་མི་འབྱུང་ཞིང་། འདིར་བཤད་པ་ནི།
འདི་ལ་རྗེ་བཙུན་ཆེན་པོའི་ཤོག་རིལ་གཅིག་དང་། རྗེ་རྡོ་རྗེ་འཆང་གི་ཤོག་རིལ་གཉིས་ཏེ་ཤིན་ཏུ་ཟབ་པའི་ཤོག་རིལ་ཁྱད་པར་ཅན་གསུམ་ཡོད་པའི་དགོངས་པ་བཞིན་ཡིན་ཞེས་བརྒྱུད་ལྡན་གྱི་བླ་མ་ཡིད་ཆེས་ཅན་དག་གི་གསུང་རབ་ལས་འབྱུང་བ་བཞིན་བཀོད་པ་ཡིན་ལ། འདི་དག་ནི་ཤིན་ཏུ་དཀོན་པའི་མན་ངག་ཁྱད་པར་ཅན་ཡིན་ནོ། ། རྣལ་འབྱོར་བཅུ་གཅིག་སྤྱི་ཙམ་གྱི་དབང་བཞི་ལུས་སྒྲིགས་ཀྱི་ཞལ་ཤེས་ནི། རང་རྗེ་བཙུན་མར་བསྒོམ་པ་བུམ་དབང་གི་ལམ། ཆོས་འབྱུང་གཉིས་ཟླ་བ་སྔགས་ཕྲེང་བྃ་ཡིག་ལ་སྔར་བཤད་པ་ལྟར་འཁོར་ལོ་ལྔ་ཚང་བས་གསང་དབང་གི་ལམ། གསང་གནས་ཀྱི་དགའ་བ་འཁྱིལ་པ་ལ་སེམས་གཏད་པ་དབང་གསུམ་པའི་ལམ། དེ་རྣམས་བདེ་སྟོང་ཟུང་འཇུག་ཏུ་ཤེས་པ་དབང་བཞི་པའི་ལམ་ཡིན་ནོ། ། བཅུ་པ་བསམ་གྱིས་མི་ཁྱབ་པའི་རྣལ་འབྱོར་ནི། གཞུང་དུ།
དེ་ནས་བྃ་ཡིག་འོད་ཟེར་གྱི་ས་གསུམ་དང་། ལུས་དང་ཡི་གེའི་རིམ་གྱིས་བསམ་གྱིས་མི་ཁྱབ་པ་ལ་ཞུགས་པ་སྔོན་དུ་འགྲོ་བས་དེ་ཁོ་ན་ཉིད་བསྒོམ་པར་བྱའོ། ། ཞེས་གསུངས་པའི་དོན་ས་ཆེན་གྱིས་བཀྲལ་བ་ལྟར། རང་གི་སྙིང་ཁའི་སྔགས་ཕྲེང་ལས་འོད་འཕྲོས་ཁམས་གསུམ་འོད་ཟེར་གྱིས་གང་། ཁམས་གསུམ་འོད་སྔོ་དམར་དཀར་གསུམ་གྱི་སྟོད་སྨད་བར་གསུམ་ལ་ཐིམ། དེ་ཡང་གཟུགས་མེད་ཁམས་ལུས་ཀྱི་སྟོད་ཀྱི་ཆ་ལ་འདོད་ཁམས་སྨད་ཀྱི་ཆ་ལ་གཟུགས་ཁམས་ཐམས་ཅད་བར་གྱི་ཆ་ལ་རང་ཡང་སྔགས་དང་ཟླ་བ་ལ། ཟླ་བ་ཡང་སྔགས་ལ། དེ་ཡང་བྃ་ལ། དེ་ཐིག་ལེ་ལ། དེ་ན་ད་དཀར་དམར་དུ་གྱུར་ཏེ་ཆུ་ལ་རླབས་ཐིམ་པ་ལྟར་ཅི་ཡང་མི་དམིགས་པར་གྱུར་པར་བསམ་ལ།
དེའི་ངང་ལས་ཤེས་པ་སློད། དེ་ལ་ཇི་ཙམ་གནས་ཚད་དུ་བཞག་གོ ། ཞི་གནས་ཤས་ཆེ་ན་ལྷར་ལྡང་། གསལ་བ་དང་བདེ་བ་ཤས་ཆེ་ན་སྟོང་པའི་ངང་ལ་བཞག དེ་ནས་ལྡང་བའི་ཚེ་སྐད་ཅིག་གིས་རྗེ་བཙུན་མ་རྒྱན་དང་ཕྱག་མཚན་མེད་པའི་སྐུར་ལྡང་ངོ་། ། དེ་ནས་སྐུ་མདོག་དམར་བ་ནི་སེམས་ཅན་ལ་རྗེས་སུ་ཆགས་པའོ། ། ཞེས་སོགས་གོང་གི་དག་བྱ་དག་བྱེད་རྣམས་དྲན་པར་བྱས་ཀྱང་རུང་མ་བྱས་ཀྱང་སྐྱོན་མེད་དོ། ། བཅུ་གཅིག་པ་སྤྱོད་ལམ་གྱི་རྣལ་འབྱོར་ནི། གཞུང་དུ། ལས་དང་པོ་པའི་བསྒོམ་པ་མདོར་བསྡུས་པ་ཞེས་པས་བསྟན་ཏེ།
འདི་ལ་སྤྱོད་ལམ་དངོས་དང་། ཐུན་མཚམས་ཚོགས་གསོག་པ། གཏོར་མ་དང་ཁ་ཟས་ཀྱི་རྣལ་འབྱོར་དང་བཞི། ཞར་ལ་མར་མེའི་སྦྱིན་བསྲེག་དང་ལྔ་ལས། དང་པོ་སྤྱོད་ལམ་དངོས་ནི། ས་ཆེན་གྱིས། རང་དང་སྣང་བ་ཐམས་ཅད་རྡོ་རྗེ་རྣལ་འབྱོར་མའི་སྐུར་དམིགས་ལ་ལྷ་ལ་ལྷས་མཆོད་པའི་བསམ་པ་སྐུའི་དགའ་བ། དེ་ཡང་སྒྱུ་མ་ལྟ་བུའི་སྐུ་དང་། བསམ་གྱིས་མི་ཁྱབ་པའི་ངང་ལས་མ་གཡོས་པར་བྱ་བ་ཐུགས་ཀྱི་དགའ་བ། སྒྲ་ཅི་གྲག་པ་ཐམས་ཅད་ངག་གི་བཟླས་པ་བྱ་བ་གསུང་གི་དགའ་བ་སྟེ།
ཞེས་གསུངས་པ་ལྟར་སྦྱང་གཞི་སྣང་གྲགས་རིག་གསུམ་ཐམས་ཅད་སྦྱོང་བྱེད་དགའ་བ་གསུམ་པོ་དེར་བསྒྱུར་ཏེ། དེའི་ངང་ལ་མ་གཡོས་པར་གནས་པ་ཤིན་ཏུ་གལ་ཆེའོ། ། སིནྡྷུ་ར་ལ་རྟེན་པའི་མཁའ་སྤྱོད་སྒྲུབ་ཚུལ་ཀྱང་གོང་མའི་གསུང་བཞིན་ཁོ་བོས་ལོགས་སུ་བྱས་པ་ལྟར་རྟོགས་པར་བྱའོ། ། གཉིས་པ་ཐུན་མཚམས་སུ་ཚོགས་གསོག་པ་ལ། ཕྱི་མཆོད་ཀྱི་རྣལ་འབྱོར། ཚོགས་མཆོད། ཚེས་བཅུའི་མཆོད་པའི་རྣལ་འབྱོར་གསུམ། དང་པོ་ནི། བདག་བསྐྱེད་སྔོན་དུ་སོང་བའི་མདུན་བསྐྱེད་སྒྲུབ། དེ་ལ་མཆོད་གཏོར་འབུལ།
གྲུབ་ན་བུམ་པ་བསྒྲུབས་ཏེ་བྱིན་གྱིས་བརླབས། བདག་འཇུག་ཀྱང་བླངས། དེ་དག་གི་ཆོ་ག་རྒྱས་འབྲིང་བསྡུས་གསུམ་གོང་མའི་ཡིག་ཆ་ལྟར་ཤེས་པར་བྱ་ཞིང་། གཉིས་པ་ཚོགས་མཆོད་ནི་སྔར་གྱི་སྟེང་དུ་ཚོགས་བཤམ་ལ་དབུལ་བའོ། ། གསུམ་པ་ནི། དུས་ཀྱི་ཁྱད་པར་ཚོགས་བསགས་ན་ཡར་ངོ་དང་། ། སྒྲིབ་པ་སྦྱོང་བ་མར་ངོའི་ཚེས་བཅུ་ལ། གྲུབ་ན་སྔར་ལྟར་ཚོགས་མཆོད། ཕྱི་མཆོད་ཙམ་བྱ། མ་གྲུབ་ན་གྲོང་པའི་ཆོས་ཀྱིས་མ་གོས་པའི་བུ་མོ་གསུམ་མམ།
ལྔ་སོགས་ལ་སྟོན་མོ་བྱ། དེའང་མ་གྲུབ་ན་ཨོཾ་གསུམ་མ་བརྒྱ་རྩ་སོགས་སྔར་གྱི་གྲངས་ལས་ལྷག་པར་བཟླས་པ་ཙམ་ཅིས་ཀྱང་བྱའོ་གསུངས། གསུམ་པ་གཏོར་མའི་རྣལ་འབྱོར་ནི། སྔགས་ཕྲེང་ལ་ཨ་ཀ་རོ་བཏགས་ལ་དབུལ། བཞི་པ་ཁ་ཟས་ཀྱི་རྣལ་འབྱོར་ནི། ཁ་ཟས་ལ་མཐེབ་སྲིན་རེག་ཅིང་འབྲུ་གསུམ་གྱིས་བྱིན་གྱིས་བརླབས། དེ་ནས་སྙིང་ཁའི་བྃ། དེ་རྣལ་འབྱོར་མར་དམིགས་ལ་དེ་མཆོད་པའི་བསམ་པས་གཡོན་གྱི་ཀུན་སྤྱོད་ཀྱིས་བཟའོ། ། ལྔ་པ་ནི་སྦྱིན་བསྲེག་རྒྱས་བསྡུས་ལ་བླ་མ་གོང་མའི་ཡི་གེ་ལོགས་སུ་སྣང་བ་ལྟར་ཤེས་པར་བྱ་ཞིང་། དེས་ན་རྣལ་འབྱོར་པ་བསོད་ནམས་རབ་ལ་བསྒོམ་བཟླས་ཙམ་གྱིས་ལུས་མ་སྤངས་པར་མཁའ་སྤྱོད་འགྲུབ།
འབྲིང་གིས་སིནྡྷུ་རའི་བསྒྲུབ་པ་ལ་བརྟེན་ནས་འགྲུབ། ཐ་མས་འཆི་ཁ་མའི་རྣལ་འབྱོར་འཕོ་བའི་མན་ངག་ལ་བརྟེན་ནས་འགྲུབ། ཤིན་ཏུ་ཐ་མས་གཞི་དམ་ཚིག་ལ་གནས་ནས་ལམ་རྣལ་འབྱོར་བཅུ་གཅིག་ཉམས་སུ་བླངས་ཀྱང་བརྩོན་པ་དང་། སྐལ་བ་ཞན་པས་བར་དོ་ཚུན་ལ་མཆོག་མ་གྲུབ་ན་སྨོན་ལམ་གྱིས་མཚམས་སྦྱར་ཏེ་སྐྱེ་བ་བརྒྱུད་ནས་ཕྱག་རྒྱ་ཆེན་པོའི་དངོས་གྲུབ་འགྲུབ་པའོ། ། དེ་དག་གི་ཡན་ལག་ཏུ་འདོད་དོན་བསྒྲུབ་པའི་ཕྱིར། པྲ་སེ་ན་དབབ་པ། ཟས་གོས་ཀྱི་རྩོལ་བ་མི་དགོས་པའི་ཕྱིར་སྨན་ཆེན་གྱི་བཅུད་ལེན། ཐུན་མོང་གི་དངོས་གྲུབ་བསྒྲུབ་པའི་ཕྱིར་གནོད་སྦྱིན་མ་དབང་དུ་བྱ་བ་པདྨ་ཏིའི་སྒྲུབ་པ། ཁོལ་པོ་སྒྲུབ་པ་སོགས་ཀྱང་རང་གི་མོས་པ་དང་བསྟུན་ནས་རྗེ་བཙུན་གོང་མའི་ཡི་གེ་བཞིན་ཉམས་སུ་བླངས་པས་དངོས་གྲུབ་ཆེན་པོའི་ཡང་རྒྱུར་འགྲོ་བའོ། ། གསུམ་པ་འབྲས་བུ་ནི།
གནས་སྐབས་སུ་ཞི་སོགས་དམན་པའི་དངོས་གྲུབ་ཐམས་ཅད་དང་། འབྲིང་གྲུབ་པ་ཆེན་པོ་བརྒྱད། འབྲིང་གི་མཆོག་མཁའ་སྤྱོད་ཅེས་བྱ་བ། རྫུ་འཕྲུལ་གྱི་ནམ་མཁའ་ལ་རྒྱུ་ཞིང་སྤྱོད་ཡུལ་དུ་བྱེད་པ། ལུས་མཛེས་ཤིང་ལོ་བཅུ་དྲུག་ལོན་པའི་ན་ཚོད་དང་ཆ་ལུགས་ཅན། ཚེ་ཉི་ཟླ་དང་མཉམ་པ། ཅི་བསམ་པའི་ལོངས་སྤྱོད་ནམ་མཁའ་ལས་འབྱུང་བ། རྫུ་འཕྲུལ་གྱི་སྟོབས་ཀྱིས་སངས་རྒྱས་ཀྱི་ཞིང་ནས་སངས་རྒྱས་ཀྱི་ཞིང་དུ་འགྲོ་ཞིང་། སྤྲུལ་སྐུ་ལས་ཆོས་ཉན་པ། དཔའ་བོ་དང་མཁའ་འགྲོ་རྣམས་དང་སྐལ་བ་མཉམ་པར་སྤྱོད་ཅིང་།
རྟེན་དེ་ཉིད་ལ་འཚང་རྒྱ་བར་ངེས་པ་དང་། རིག་པ་འཛིན་པ་དང་། འཁོར་ལོ་བསྒྱུར་བ་སྟེ་གསུམ་དང་། མཐར་ཐུག་གི་འབྲས་བུ་སྐུ་གསུམ་ཡན་ལག་བདུན་དང་ལྡན་པའི་ཁྱབ་བདག་རྡོ་རྗེ་འཆང་ཆེན་པོའི་གོ་འཕང་མྱུར་དུ་ཐོབ་པར་འགྱུར་བ་ནི་ངེས་པའོ། ། འདིར་སྨྲས་པ། གྲུབ་ཆེན་ནཱ་རོ་ཏ་པའི་ཐུགས་ཀྱི་བཅུད། ། དཔལ་ལྡན་མཁའ་སྤྱོད་དབང་མོ་སྒྲུབ་པའི་ཐབས། ། ས་སྐྱའི་བླ་ཆེན་མཆོག་གི་བཞེད་པའི་སྲོལ། ། རྣལ་འབྱོར་བཅུ་གཅིག་དོན་འགྲེལ་རྣམ་བཤད་འདི། ། འཁོར་ལོ་སྡོམ་པ་མུས་པ་ཆེན་པོ་སོགས། །
འཁྲུལ་ཟད་བླ་མ་རྣམས་ཀྱི་གསུང་རྒྱུན་དང་། ། སྔོན་བྱོན་གོང་མའི་གསུང་རབ་རྒྱ་མཚོའི་ལས། ། རབ་གསལ་བློ་ཡིས་ལེགས་པར་བཏུས་ཏེ་སྦྱར། ། ལུགས་འདིའི་རྣམ་གཞག་རྒྱས་པར་ཤེས་འདོད་ན། ། ས་སྐྱའི་རྗེ་བཙུན་རྣམས་ཀྱི་གསུང་རབ་དང་། ། ཁྱད་པར་མུས་ཆེན་སེམས་དཔའ་ཆེན་པོ་ཡི། ། དངོས་དང་བརྒྱུད་པའི་སློབ་ཚོགས་བགྲངས་ཡས་ཀྱི། ། གསུང་རབ་རྣམས་ལ་ཡུན་རིང་འདྲིས་བྱས་ན། ། ལུགས་འདིའི་སྤྱི་དང་བྱེ་བྲག་ཟབ་མོའི་དོན། ། ཀུན་ལ་འཇིགས་མེད་བློ་ཡི་གདེང་ཐོབ་སྟེ། །
རང་གཞན་དོན་གཉིས་འགྲུབ་པར་འགྱུར་རོ་ཀྱེ། ། འདི་སྦྱར་དགེ་བས་བདག་ཅག་དཔོན་སློབ་རྣམས། ། ཚེ་རིང་ནད་མེད་བསམ་དོན་ཀུན་འགྲུབ་སྟེ། ། དཔལ་ལྡན་ས་སྐྱའི་ཆོས་སྲིད་དཔལ་འབྱོར་རྣམས། ། དབྱར་མཚོ་བཞིན་དུ་འཕེལ་ཞིང་རྒྱས་གྱུར་ཅིག ། ནམ་ཞིག་ཚེ་འདིའི་སྣང་བ་ནུབ་མ་ཐག ། དཔལ་ལྡན་མཁའ་སྤྱོད་དབང་མོས་མདུན་བསུས་ཏེ། ། དཔོན་སློབ་ལྷན་ཅིག་བདེ་བ་ཅན་སྐྱེས་ནས། ། འགྲོ་ཀུན་དག་པའི་ཞིང་དེར་འདྲེན་གྱུར་ཅིག ། དུས་གསུམ་སྒྲིབ་མེད་གཟིགས་པའི་བླ་མ་དང་། །
དབྱེར་མེད་རྡོ་རྗེ་བཙུན་མོའི་ཐུགས་རྗེ་ཡིས། ། བདག་ཅག་རྣམས་ཀྱི་ཡིད་ལ་རེ་བའི་དོན། ། འདི་ཀུན་ཡིད་བཞིན་འགྲུབ་པར་མཛད་དུ་གསོལ། ། ཅེས་རྗེ་བཙུན་རྡོ་རྗེ་རྣལ་འབྱོར་མའི་བསྐྱེད་རིམ་རྣལ་འབྱོར་བཅུ་གཅིག་གི་རྣམ་པར་བཤད་པ་མཁའ་སྤྱོད་ལམ་བཟང་གསལ་བའི་ཉིན་བྱེད་ཞེས་བྱ་བ་འདི་ཡང་རིགས་ལྡན་ཆོས་ཀྱི་རྒྱལ་པོ་འཇམ་པའི་དབྱངས་བསོད་ནམས་དབང་པོ་སྐུ་མཆེད་དང་། མུས་ཆེན་འཁོར་ལོ་སྡོམ་པ་སངས་རྒྱས་རྒྱལ་མཚན། སྤྱན་སྔ་རིན་པོ་ཆེ་ཀུན་དགའ་དོན་གྲུབ། ཆོས་ཀྱི་རྗེ་དབང་ཕྱུག་རབ་བརྟན། མཁན་ཆེན་ཐམས་ཅད་མཁྱེན་པ་ངག་དབང་ཆོས་ཀྱི་གྲགས་པ་རྣམས་ལས་རྗེ་བཙུན་ནཱ་རོ་མཁའ་སྤྱོད་ཀྱི་ཆོས་བསྐོར་ཡོངས་སུ་རྫོགས་པའི་བཀའ་དྲིན་ནོས་པ་དཔལ་ས་སྐྱ་པ་སྔགས་འཆང་ངག་དབང་ཀུན་དགའ་བསོད་ནམས་གྲགས་པ་རྒྱལ་མཚན་དཔལ་བཟང་པོས་སྤྲེལ་ལོ་ཟླ་བ་གཉིས་པའི་དཀར་ཕྱོགས་བཟང་པོ་གསུམ་པའི་ཚེས་ལ་དཔལ་ས་སྐྱའི་བཞི་ཐོག་བླ་བྲང་གི་ཚོམ་དམར་དུ་སྦྱར་བའི་ཡི་གེ་པ་ནི་རང་དང་ཉེ་བར་གནས་པའི་དགེ་སློང་རྡོ་རྗེ་འཛིན་པ་སྐྱེས་སྦྱང་གི་བློ་གྲོས་རབ་ཏུ་གསལ་བའི་གཞུང་ལུགས་རབ་འབྱམས་སྨྲ་བ་རྒྱ་མཚོའི་མཐའ་ཅན་དང་། ས་སྐྱར་སྐྱེས་ཤིང་ཡི་གེའི་འདུ་བྱེད་ལ་བྱང་ཆུབ་པ་བསམ་འགྲུབ་ཅེས་བྱ་བས་བགྱིས་སོ། ། འདིས་བསྟན་པ་རིན་པོ་ཆེ་དང་སེམས་ཅན་རྣམས་ལ་མཆོག་ཏུ་ཕན་པར་གྱུར་ཅིག། །།
སརྦ་མངྒ་ལཾ།། །། ༈ མཁན་ཆེན་ཨ་པད་རིན་པོ་ཆེའི་དགོངས་བཞེད་ལྟར་གུ་རུས་ཞབས་ཞུ་བགྱིས་པའོ།། PAGE * MERGEFORMAT 26 ཨ་མྱེས་ཞབས། རྗེ་བཙུན་རྡོ་རྗེ་རྣལ་འབྱོར་མའི་བསྐྱེད་རིམ་རྣལ་འབྱོར་བཅུ་གཅིག་གི་རྣམ་པར་བཤད་པ། PAGE * MERGEFORMAT 25
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
