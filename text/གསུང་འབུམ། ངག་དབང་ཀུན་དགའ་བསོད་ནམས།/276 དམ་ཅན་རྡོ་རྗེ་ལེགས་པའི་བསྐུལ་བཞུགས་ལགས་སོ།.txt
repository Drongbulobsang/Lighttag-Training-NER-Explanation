གསུང་འབུམ། ངག་དབང་ཀུན་དགའ་བསོད་ནམས།
པོད ༢༧༦
དམ་ཅན་རྡོ་རྗེ་ལེགས་པའི་བསྐུལ་བཞུགས་ལགས་སོ།
༄༅། །དམ་ཅན་རྡོ་རྗེ་ལེགས་པའི་བསྐུལ་བཞུགས་ལགས་སོ།། དམ་ཅན་རྡོ་རྗེ་ལེགས་པའི། དུག་མདའ་འབར་བའི་རྒྱུད་ཀྱི་ལེའུ་བཞི་པ་ལས། ཛ་ཧཱུྃ་བཾ་ཧོ་བཛྲ་ས་དུ་ས་མ་ཡཿ རྡོ་རྗེ་འབར་བ་ཧས་བྱ་ཧུས་བྱཿ གླེ་གད་ཀྱཻ་ཚུར་སྤྱོན་ཚུར་བྱོནཿ བཛྲ་ཨ་འགུ་ཤ་ཛཿ སྤྱན་དྲངས་ཤིང་འཛབ་ཀྱི་བོད་པའི་སྔགས་སོ། ། བཛྲ་ས་དུ་ས་མ་ཡ་སྲོག་ཏྲི་དུ་མ་ར་ཎ་ཛཱཿ སྲོག་ཐུག་ཐུག་མ་ར་ཎ་ཛཱཿ
སྲོག་སྦུད་སྦུད་མ་ར་ཎ་ཛཿ ཤ་ལ་དུ་ཁྲག་ཚ་དུ་མ་ལ་ཤོག་ཛ་ཛཿ དྲག་ཏུ་བཟླས་ལ་བསྒྲུབ་པའི་སྔགས་སོ། ། དེ་ནས་ལས་ལ་བསྐུལ་བར་བཤད། ཀྱཻ་དགེ་བསྙེན་ཆེན་པོ་མཐུ་བོ་ཆེ། ། མི་མངོན་དབྱིངས་ནས་སྐུ་བཞེངས་ལས། ། བསྟན་པ་བསྲུང་ཕྱིར་གཤེགས་སུ་གསོལ། ། སེངྒེ་རྩལ་ཅན་ཁམས་སུ་ཟིལ་གྱིས་གནོན། ། སྐུ་ལ་དར་ནག་ཁམས་གསུམ་དབང་དུ་བསྡུད། ། གཡས་ཀྱི་རྡོ་རྗེས་བདུག་པ་རྡུལ་དུ་རློག །
གཡོན་པས་དམ་ཉམས་དགྲ་བོའི་ཙི་ཏ་འཛིན། ། ལྕགས་སྤྱང་རྒྱུག་འདུར་དགྲ་བོའི་བླ་འཁྱིམས་སྒྲོལ། ། བཙན་འཁོར་གསུམ་བརྒྱ་དགྲ་ལ་ཇག་པ་བྱེད། ། བསྟན་པ་བསྲུང་ཕྱིར་དམ་རྫས་འདི་གསོལ་ལ། བདག་གི་བཅོལ་བའི་ལས་རྣམ་གྲུབ་པར་མཛོད། ། ཅེས་གསུངས་སོ། ། མངྒ་ལཾ། ། སྔགས་འཆང་འགྲོ་པ་རྣམས་ཀྱི་སྲུང་མ་རྣམ་གསུམ་ལ་གཏོར་མ་གཏོང་བའི་ལག་ལེན་བསམ་དོན་ཀུན་འགྲུབ་བཞུགས།། ༈ །།ན་མོ་གུ་རུ། འདིར་སློབ་དཔོན་ཆེན་པོའི་དམ་བཏགས་སྔགས་འཆང་འགྲོ་པ་རྣམས་ཀྱི་སྲུང་མ་དམ་ཅན་རྡོ་རྗེ་ལེགས་པ་དང་།
དཔལ་ལྷ་མོ་ཡཀྵ་མོ། བྲག་གི་བཙན་རྒོད་དམར་པོ་གསུམ་ལ་གཏོར་མ་གཏོང་བར་འདོད་པས། ཕྱེ་གཙང་མ་ལ་ཟླུམ་གཏོར་དཀར་པོ་གསུམ་ལ་ཤ་མར་སོགས་དཀར་དམར་གྱིས་བརྒྱན་ཅིང་མཛེས་ཀྱིས་བརྒྱན་པའི་མཐའ་སྐོར་དུ། དཀར་གསུམ་སོགས་ཟས་སྣ་གང་འཛོམས་དང་། འབྱོར་ན་མདའ་དར་སྣ་ལྔ་ལ་སོགས་པ་མཁོ་དགུའི་ལོངས་སྤྱོད་ཀྱི་ཡོངས་སུ་གང་བར་བྱས་ནས། གཏོར་མ་ཆུ་གཙང་གིས་དྲན། རང་ཉིད་སྟན་ལ་འདུག་སྟེ་ཡི་དམ་གང་རུང་གི་བདག་བསྐྱེད་སྒོམ་པའམ། སངས་རྒྱས་ཆོས་ཚོགས་མ་ལན་གསུམ་དེ་ནས་གོང་གི་གཏོར་མ་སོགས་ལ་རྡོ་རྗེ་གནོད་སྦྱིན་གྱི་ཕྱག་རྒྱ་བསྟན་ལ། ཨོཾ་བཛྲ་ཡཀྵ་ཧཱུྃ། ཞེས་བརྗོད་པས་མ་དག་པ་བསང་ཞིང་།
རྡོ་རྗེ་མའི་ཕྱག་རྒྱ་བསྟན་ལ། ཨོཾ་བཛྲ་ཛྭ་ལ་ཨ་ན་ལ་ཧ་ན་ད་ཧ་པ་ཙ་མ་ཐཱ་བྷཉྫ་ར་ན་ཧཱུྃ་ཕཊ྄། ཞེས་པས་གཟི་བྱིན་བསྐྱེད་ལ། རིན་པོ་ཆེའི་སྣོད་ཡངས་པ་བདུད་རྩིའི་ཚོགས་ཀྱིས་གང་བར་བསམ་ནས། རྡོ་རྗེ་བསྡམ་པའི་ཕྱག་རྒྱ་འདེབས་ཚུལ་དུ་བྱས་ལ། ཨོཾ་ཨ་ཀ་ར་རོ་མུ་ཁཾ་སརྦ་དྷརྨཱ་ཎཾ། ཨཱ་དྱ་ཨ་ནུད་པཎ་ན་ཏྭད། ཨོཾ་ཨཱཿཧཱུྃ་ཕཊ྄་སྭཱཧཱ། ཅེས་བརྗོད་པས་ཅི་འདོད་པའི་ཡོ་བྱད་ཐམས་ཅད་ཐོགས་པ་མེད་པར་བསམ་ཞིང་། རང་གི་ཐུགས་ཀའི་འོད་ཟེར་གྱིས་དམ་ཅན་རྡོ་རྗེ་ལེགས་པ་འཁོར་དང་བཅས་པ་དང་།
དཔལ་ལྷ་མོ་ཡཀྵ་མོ་འཁོར་བཅས། བྲན་བཙན་མཐུ་བོ་ཆེ་འཁོར་དང་བཅས་པ་ས་པ་རི་ཝཱ་ར་ས་མ་ཡ་ཛ། ཞེས་བརྗོད་ཅིང་རྡོ་རྗེ་བསྡུ་བའི་ཕྱག་རྒྱ་སེ་གོལ་གྱི་སྒྲ་དང་བཅས་པས་བསྲུང་མ་རྣམས་འཁོར་བཅས་མངོན་སུམ་དུ་བྱོན་པར་བསམ་ལ། དེ་ནས་ནམ་མཁའ་མཛོད་ཀྱི་ཕྱག་རྒྱ་བཅས་ལ། ན་མ་སརྦ་ཏ་ཐཱ་ག་ཏ་བྷྱོཿ བི་ཤྭ་མུ་ཁེ་བྷྱེཿ སརྦ་ཐཱད་ཁཾ། ཨུརྒ་ཏེ་སྥ་ར་ཎ་ཨི་མཾ་ག་ག་ན་ཁཾ་གྷྲི་ཧྣེ་དཾ་བ་ལིཾ་ཏ་ཡེ་སྭཱཧཱ། ཞེས་པས་སྔགས་བདུན་ནམ་ཉེར་གཅིག་རེས་སོ་སོར་ཕུལ་ལ། ཡིད་ཀྱི་དམིགས་པ་སྲུང་མ་རྣམས་མཉེས་པར་བྱེད་པའི་ཟ་བཏུང་གི་ཚོགས་དུ་མ་དང་།
གསེར་དངུལ་སོགས་རིན་པོ་ཆེའི་རིགས་དང་། ཇ་གོས་དར། སྨན་འབྲུ་བཅུད་སོགས་དང་། རྟ་གཡག ཁྱི། ལུག་སོགས་དང་། སེངྒེ། དོམ། དྲེད། སྟག
གཟིག རྨ་བྱ། ནེ་ཙོ་སོགས་སྲོག་ཆགས་ཀྱི་རིགས་དུ་མ་དང་། མདོར་ན་མཐུན་རྫས་བསམ་གྱིས་མི་ཁྱབ་པས་ས་དང་བར་སྣང་ཐམས་ཅད་ཁྱབ་པར་བསྐང་ནས་སྲུང་མ་སོ་སོ་ལ་ཕུལ་བས། བཞེས་ཤིང་རོལ་ཏེ་ཚིམ་ཞིང་དགེས་ནས་རང་ལ་བུ་གཅིག་པའི་མ་ལྟར་ཤིན་ཏུ་བརྩེ་གདུང་དང་ལྡན་པར་གྱུར་པར་བསམ་ནས། ཡོད་ན་ཏིང་བརྡུང་ཤིང་། སློབ་དཔོན་ཆེན་པོ་པདྨ་འབྱུང་གནས་ཀྱིས། ། སྤྱན་སྔར་བསྟན་པ་བསྲུང་བར་ཁས་བླངས་པའི། ། དམ་ཅན་རྡོ་རྗེ་ལེགས་པ་འཁོར་བཅས་དང་། ། སྔོན་ཚེ་ཤཱཀྱ་སེངྒེའི་སྤྱན་སྔ་རུ། །
བསྟན་དང་བསྟན་འཛིན་སྐྱོང་བར་དམ་བཅས་པའི། ། དཔལ་ལྡན་ཡཀྵ་ལྷ་མོ་འཁོར་བཅས་དང་། ། མཐུ་ལྡན་བཙན་རྒོད་གཉེན་པོ་མཉེས་པའི་ཕྱིར། ། རིན་ཆེན་ཐོད་སྣོད་ཡངས་ཤིང་རྒྱ་ཆེ་བར། ། ཀ་ར་ཤིང་ཐོག་ཤ་ཁྲག་གཏོར་མ་སོགས། ། བཟའ་བའི་དངོས་པོ་བཅུད་ལྡན་རི་ལྟར་སྤུངས། ། རྒྱ་ཇ་ཆང་དང་ཁྲག་ཞག་མཚོ་ལྟར་སྐྱིལ། ། ཙནྡན་དཀར་དམར་ག་པུར་གུར་གུམ་དང་། ། སྤོས་དཀར་སོགས་ཀྱི་དུད་སྤྲིན་ནམ་མཁའ་ཁྱབ། ། ཁྲབ་རྨོག་གཞིབ་དང་མདའ་མདུང་རལ་དྲི་སོགས། །
སྲ་བརྟན་རྣོ་ངར་ལྡན་པའི་གོ་མཚོན་ཚོགས། ། གསེར་དངུལ་མུ་ཏིག་མུ་མེན་བྱུ་རུ་དང་། ། མ་རྒད་པད་དཀར་ལ་སོགས་རིན་ཆེན་དང་། ། གོས་དང་དར་ཟབ་བཀྲ་ཤིས་རྟགས་བརྒྱད་དང་། ། རིན་ཆེན་བདུན་དང་བུམ་བཟང་དཔག་བསམ་ཤིང་། ། འདོད་འཇོའི་བ་དང་ཡིད་བཞིན་རིན་པོ་ཆེ། ། སེངྒེ་སྟག་གཟིག་ལ་སོགས་གཅན་གཟན་ཚོགས། ། རྟ་གླང་ཁྱི་ལུག་རི་དྭགས་མང་པོ་དང་། ། ནེ་ཙོ་ཁུ་བྱུག་ལ་སོགས་འདབས་ཆགས་ཚོགས། ། སྲོག་ཆགས་ཀུན་ཀྱང་རིན་ཆེན་བརྒྱན་གྱིས་སྤྲས། །
མདོར་ན་སྲུང་མ་འཁོར་བཅས་མཉེས་བྱེད་པའི། ། མཆོད་སྤྲིན་ཁམས་གསུམ་ཁྱབ་པར་སྤྲུལ་པ་འདི། ། དམ་ཅན་རྡོ་རྗེ་ལེགས་པ་འཁོར་བཅས་དང་། ། དཔལ་ལྡན་ཡཀྵ་ལྷ་མོ་འཁོར་དང་བཅས། ། བྲག་གི་བཙན་རྒོད་འཁོར་དང་བཅས་ལ་འབུལ། ། ཀུན་ཀྱང་ཚིམ་ཞིང་སོ་སོར་དགེས་གྱུར་ནས། ། སྔགས་འཆང་བདག་ཅག་འཁོར་དང་བཅས་རྣམས་ལ། ། བསྲུང་སྐྱོབས་བར་ཆད་ཞི་བའི་འཕྲིན་ལས་མཛོད། ། ཞེས་བརྗོད་ཅིང་། དེ་ནས་མཐེབ་སྲིན་གྱི་སེ་གོལ་དང་བཅས།
ས་པ་རི་ཝཱ་ར་གཙྪ། ཞེས་བརྗོད་ཅིང་སྲུང་མ་རྣམས་ཐུགས་མཉེས་བཞིན་པའི་ངང་ནས་རང་གནས་སུ་བྱོན་པར་བསམ། བསོད་ནམས་འདི་ཡི་ཐམས་ཅད་གཟིགས་པ་ཉིད། ། ཞེས་སོགས་ཀྱི་དགེ་བ་བསྔོས་ལ། གཏོར་མ་རྣམས་ས་གཙང་སར་སྐྱེལ་བའམ་ཡང་ན་དུས་དུས་སུ་མཐེབ་ཀྱུའི་གསོས་ནས་ཆུ་གཙང་གིས་འདྲན་ཏེ་གོང་བཞིན་བསྔོ་བ་སོགས་ལོང་སྐབས་དང་བསྟུན་ནས་ཉམས་སུ་བླང་བས་རུང་བ་ཉིད་དོ། ། ཅེས་པ་འདི་ཡང་རང་གི་སློབ་མ་འགྲོའི་རིགས་སུ་སྐྱེས་པའི་ཤཱཀྱའི་དགེ་སློང་རྡོ་རྗེ་འཛིན་པ་ཆོས་རྗེ་བསྟན་པའི་རྡོ་རྗེའི་ཁ་འདོན་དུ་ས་སྐྱ་པ་སྔགས་འཆང་ངག་དབང་ཀུན་དགའ་བསོད་ནམས་ཀྱིས་མགྱོག་པར་སྦྱར་བའི་ཡི་གེ་པ་ནི་བཀྲ་ཤིས་དོན་གྲུབ་བོ། ། འདིས་བདག་ཅག་དཔོན་སློབ་ཀྱི་བར་ཆད་ཞི་ཞིང་བསམ་དོན་འགྲུབ་པའི་རྒྱུར་གྱུར་ཅིག ངེས་པའི་དོན་དུ་རང་སེམས་ལས་གཞན་པའི། ། སྲུང་མ་མེད་ཕྱིར་འཁུ་ལྡོག་མི་སྲིད་ཀྱང་། ། ཀུན་རྫོབ་འཁྲུལ་ངོར་ལས་འབྲས་མི་བསླུ་བར། །
རྒྱལ་བས་གསུངས་ཕྱིར་འདིར་འབད་དོན་ལྡན་གྱུར། ། ཕྱོགས་དུས་ཀུན་དུ་བཀྲ་ཤིས་དང་དགེ་ལེགས་ཀྱི་དཔལ་འབར་གྱུར་ཅིག ། སརྦ་མངྒ་ལཾ།། ༈ །།དགེ་བསྙེན་ཆེན་པོ་རྡོ་རྗེ་ལེགས་པ་ལ་མཆོད་གཏོར་འབུལ་བ་དང་བཅས་ཏེ་བསྙེན་སྒྲུབ་བྱ་བའི་ཚུལ་གྱི་ལག་ལེན་དོན་གཉིས་ལྷུན་གྲུབ་ཞུགས།། ༈ །།ན་མོ་གུ་རུ། འདིར་བསྟན་བསྲུང་ཆེན་པོ་རྡོ་རྗེ་ལེགས་པ་ལ་མཆོད་གཏོར་འབུལ་བ་དང་བཅས་ཏེ་བསྙེན་སྒྲུབ་བྱ་བའི་ཚུལ་གྱི་ལག་ལེན་ལ། ཇི་ལྟར་འོས་པའི་གནས་སུ་ཕྱེ་གཙང་མ་ལ་ཟླུམ་གཏོར་དཀར་པོ་དམར་གྱིས་བརྒྱན་ཅིང་མཛེས་ཀྱིས་བརྒྱན་པ་དང་། དེའི་མཐའ་སྐོར་དུ་ཟས་སྣ་གང་འཛོམས། མདའ་དར་སྣ་ལྔ་སོགས་སྤྱན་གཟིགས་གྱི་ཚོགས་གང་འབྱོར་གྱིས་ཡོངས་སུ་གང་བར་བཤམས་ནས། གཏོར་མ་ཆུ་གཙང་གིས་འདྲེན།
རང་ཉིད་སྟན་ལ་འདུག་ཏེ་ཡི་དམ་གང་རུང་གི་བདག་བསྐྱེད་སྒོམ་པའམ། ཡང་ན་ཐུན་མཚམས་ཀྱི་ལྷ་གང་རུང་གི་ང་རྒྱལ་དང་ལྡན་པས། སངས་རྒྱས་ཆོས་ཚོགས་མ་ལན་གསུམ། དེ་ནས་གོང་གི་གཏོར་མ་སོགས་ལ་རྡོ་རྗེ་གནོད་སྦྱིན་གྱི་ཕྱག་རྒྱ་བསྟན་ལ། ཨོཾ་བཛྲ་ཡཀྵ་ཧཱུྃ། ཞེས་བརྗོད་པས་མ་དག་པ་བསང་ཞིང་། རྡོ་རྗེའི་མེའི་ཕྱག་རྒྱ་བསྟན་ལ། ཨོཾ་བཛྲ་ཛྭ་ལ་ཨ་ན་ལ་ཧ་ན་ད་ཧ་པ་ཙ་མ་ཐཱ་བྷཉྫ་ར་ན་ཧཱུྃ་ཕཊ྄། ཞེས་བརྗོད་པས་གཟི་བྱིན་བསྐྱེད་ལ། རིན་པོ་ཆེའི་སྣོད་ཡངས་པ་བདུད་རྩིའི་ཚོགས་ཀྱིས་གང་བར་བསམ་ནས།
རྡོ་རྗེ་བསྡམ་པའི་ཕྱག་རྒྱ་འདེབས་ཚུལ་དུ་བྱས་ལ། ཨོཾ་ཨ་ཀ་རོ་མུ་ཁཾ་སརྦ་དྷརྨཱ་ཎཾ། ཨ་དྱ་ཨ་ནུད་པཎ་ན་ཏྭད། ཨོཾ་ཨཱཿཧཱུྃ་ཕཊ྄་སྭཱཧཱ། ཅི་འདོད་པའི་ཡོ་བྱད་ཐམས་ཅད་ཐོགས་པ་མེད་པར་བསམ་ཞིང་། རང་གི་ཐུགས་ཀའི་འོད་ཟེར་གྱིས་དམ་ཅན་རྡོ་རྗེ་ལེགས་པ་འཁོར་དང་བཅས་པ་ས་པ་རི་ཝཱ་ར་ས་མ་ཡ་ཛ། ཞེས་བརྗོད་ཅིང་རྡོ་རྗེ་བསྡུ་བའི་ཕྱག་རྒྱ་སེ་གོལ་གྱི་སྒྲ་དང་བཅས་པས་སྲུང་མ་འཁོར་བཅས་མངོན་སུམ་དུ་བྱོན་པར་བསམ་ལ། དེ་ནས་ནམ་མཁའ་མཛོད་ཀྱི་ཕྱག་རྒྱ་བཅས་ལ། ན་མ་སརྦ་ཏ་ཐཱ་ག་ཏ་བྷྱོཿ བི་ཤྭ་མུ་ཁེ་བྷྱེཿ
སརྦ་ཐཱད་ཁཾ། ཨཏྒ་ཏེ་སྥ་ར་ཎ་ཨི་མཾ་ག་ག་ན་ཁཾ་གྷྲི་ཧྣེནྡེ་བ་ལིཾ་ཏ་ཡེ་སྭཱཧཱ། ཞེས་པའི་སྔགས་བདུན་ནམ་ཉེར་གཅིག་གི་ཕུལ་ལ། དེ་ནས་ཡིད་ཀྱི་དམིགས་པ་སྲུང་མ་འཁོར་བཅས་མཉེས་པར་བྱེད་པའི་བཟའ་བཏུང་གི་ཚོགས་དུ་མ་དང་། གསེར་དངུལ་སོགས་རིན་པོ་ཆེའི་རིགས་དང་། ཇ་གོས་དར། སྨན་འབྲུ་བཅུད་སོགས་དང་། རྡ་གཡག ཁྱི་ལུག སེངྒེ།
དོམ། དྲེད། སྟག་སོགས་གཅན་ཟན་གྱི་རིགས་དུ་མ་དང་། རྨ་བྱ་ནེ་ཙོ་སོགས་འདབས་ཆགས་ཀྱི་རིགས་ཡིད་དུ་འོང་བ་མང་པོ་སོགས། མདོར་ན་མཐུན་རྫས་བསམ་གྱིས་མི་ཁྱབ་པས་ས་དང་བར་སྣང་ཐམས་ཅད་ཁྱབ་པར་བསྐང་ནས་སྲུང་མ་འཁོར་བཅས་ལ་ཕུལ་བས། བཞེས་ཤིང་རོལ་ཏེ་ཚིམ་ཞིང་དགེས་ནས། རང་ལ་བུ་གཅིག་པུའི་མ་ལྟར་ཤིན་དུ་རྩེ་གདུང་དང་ལྡན་པར་གྱུར་པར་བསམ་ནས། དམ་ཅན་རྡོ་རྗེ་ལེགས་པའི་རྒྱུད་དུག་མདའ་འབར་བའི་ལེའུ་བཞི་པ་ནས་འབྱུང་བའི་བོད་སྔགས་འདི་བཞིན་བཟླ་བར་བྱ་སྟེ། ཛཿཧཱུྃ་བཾ་ཧོ་བཛྲ་ས་དུ་ས་མ་ཡཿ རྡོ་རྗེ་འབར་བ་ཧས་བྱ་ཧུས་བྱ།
གླེ་གནད་ཀྱཻ་ཚུར་སྤྱོན་ཚུན་བྱོནཿ བཛྲ་ཨ་འགུ་ཤ་ཛཿ ཞེས་སྤྱན་དྲངས་ཤིང་བོད་པའི་སྔགས་འདི་བརྒྱ་སྟོང་ལ་སོགས་པ་ཇི་ཙམ་ནུས་པ་བཟླས་ལ། དེ་ནས་རྔ་སོགས་རོལ་མོ་བརྡུང་འཁྲོལ་དང་བཅས། སྔོན་ཚེ་སྟོན་པའི་སྤྱན་སྔར་སངས་རྒྱས་ཀྱི། ། བསྟན་པ་བསྲུང་བར་ཞལ་ཞེས་དམ་བཅས་ཤིང་། ། དེ་རྗེས་མཐུ་ལྡན་པདྨ་འབྱུང་གནས་ཀྱིས། ། དམ་ཚིག་ཕོག་པའི་དགེ་བསྙེན་འཁོར་བཅས་ཀུན། ། སྔགས་འཆང་བདག་གི་བསམ་དོན་སྒྲུབ་པའི་ཕྱིར། ། རིང་ན་གནས་ཀྱང་མྱུར་དུ་ཚུར་བྱོན་ལ། །
བརྩེ་གདུང་བྱམས་པའི་ཐུགས་ཀྱིས་ཉེར་དགོངས་ནས། ། རིན་ཆེན་ཐོད་སྣོད་ཡངས་ཤིང་རྒྱ་ཆེ་བར། ། ཀ་ར་ཤིང་ཏོག་ཤ་ཁྲག་གཏོར་མ་སོགས། ། ཟ་བའི་དངོས་པོ་བཅུད་ལྡན་རི་ལྟར་སྤུངས། ། རྒྱ་ཇ་ཆང་དང་ཁྲག་ཞག་མཚོ་ལྟར་སྐྱིལ། ། ཙནྡན་དཀར་དམར་ག་བུར་གུར་གུམ་དང་། ། སྤོས་དཀར་སོགས་ཀྱི་དུད་སྤྲིན་ནམ་མཁའ་ཁྱབ། ། ཁྲབ་རྨོག་གཞིབ་དང་མདའ་མདུང་རལ་གྲི་སོགས། ། སྲ་བརྟན་རྣོ་ངར་ལྡན་པའི་གོ་མཚོན་ཚོགས། ། གསར་དངུལ་མུ་ཏིག་མུ་མེན་བྱུ་རུ་དང་། །
མརྒད་པད་རག་ལ་སོགས་རིན་ཆེན་ཚོགས། ། གོས་དང་དར་ཟབ་བཀྲ་ཤིས་རྟགས་བརྒྱད་དང་། ། རིན་ཆེན་བདུན་དང་བུམ་བཟང་དཔག་བསམ་ཤིང་། ། འདོད་འཇོའི་བ་དང་ཡིད་བཞིན་རིན་པོ་ཆེ། ། སེངྒེ་སྟག་གཟིག་ལ་སོགས་སྤྱན་གཟན་ཚོགས། ། རྟ་གླང་ཁྱི་ལུག་རི་དྭགས་མང་པོ་དང་། ། ནེ་ཙོ་ཁུ་བྱུག་ལ་སོགས་འདབས་ཆགས་ཚོགས། ། སྲོག་ཆགས་ཀུན་ཀྱང་རིན་ཆེན་རྒྱན་གྱིས་སྤྲས། ། མདོར་ན་སྲུང་མ་འཁོར་བཅས་མཉེས་བྱེད་པའི། ། མཆོད་སྤྲིན་ཁམས་གསུམ་ཁྱབ་པར་སྤྲུལ་པ་འདི། །
དགེ་བསྙེན་ཆེན་པོ་འཁོར་དང་བཅས་ལ་འབུལ། ། ཀུན་ཀྱང་ཚིམ་ཞིང་རབ་ཏུ་དགེས་གྱུར་ནས། ། སྔགས་འཆང་བདག་ཅག་འཁོར་དང་བཅས་རྣམས་ལ། ། ལུས་དང་གྲིབ་མའི་ཚུལ་གྱིས་འགྲོགས་མཛོད་ལ། ། ཕྱི་ནང་གསང་བའི་འགལ་རྐྱེན་ཐམས་ཅད་ལས། ། བསྲུང་ཞིང་སྐྱོང་བའི་འཕྲིན་ལས་དམ་པ་མཛོད། ། ཞེས་བརྗོད་ཅིང་། དེ་ནས་མཐེབ་སྲིན་གྱི་སེ་གོལ་དང་བཅས། ས་པ་རི་ཝཱ་ར་གཙྪ། ཞེས་བརྗོད་ཅིང་སྲུང་མ་འཁོར་བཅས་ཐུགས་མཉེས་བཞིན་པའི་ངང་ནས་རང་གནས་སུ་བྱོན་པར་བསམ་ལ།
བསོད་ནམས་འདི་ཡིས་ཐམས་ཅད་གཟིགས་པ་ཉིད། ། ཞེས་སོགས་ཀྱི་དགེ་བ་བསྔོ་ཞིང་བཀྲ་ཤིས་རྒྱས་པར་བྱའོ། ། དེ་ལྟར་ཐུན་དུ་བཅད་ཉམས་སུ་བླངས་པས། རྨི་ལམ་དུ། མི་དཀར་པོ་ཆེན་པོས་འདུད་པ་སོགས་རང་ལ་དགེ་བསྙེན་འགོ་བའི་རྟགས་མི་འགྱུར་བ་ཡིད་ཆེས་བྱུང་ན། དེ་ནས་སྒྲུབ་ཅིང་དགྲ་ལ་སྦད་པའི་ཚུལ་ནི། ཇི་ལྟར་འོས་པའི་ས་ཕྱོགས་སུ་ལྕགས་སྣོད་དུ་དམར་གཏོར་ཟུར་གསུམ་པ་ཆེ་བ་གཅིག་ལ་ཆུང་བ་གསུམ་གྱི་བསྐོར་བ་ལ། ཤ་དམར་གྱི་རྒྱན་དང་། རྒྱས་པར་ན་ཐོད་སྣམ་སྒྱུ་རློན་སོགས་ཀྱིས་བརྒྱན་པ། གོང་གི་དཀར་གཏོར་གྱི་ལོགས་སུ་བཤམས་པའི་མཐའ་སྐོར་དུ།
ཁྲབ་རྨོག་གྲི་སོགས་དྲག་པོའི་སྤྱན་གཟིགས་ཚོགས་ཚད་བཤམས་ལ། གཏོར་མ་ཞི་དྲག་གཉིས་ཀ་ཆབ་ཀྱིས་དྲེན་ནས། རང་ཉིད་སྟན་ལ་འདུག་སྟེ། གུར་མགོན་སོགས་ཀྱི་བདག་བསྐྱེད་རྒྱས་པར་བསྒོམ། སངས་རྒྱས་ཆོས་ཚོགས་མ་ལན་གསུམ་ནས་བརྩམས་ཏེ། ཚིགས་བཅད་ཀྱི་འཕྲིན་ལས་འཆོལ་བའི་བར་གོང་དུ་བཀོད་པ་བཞིན་ཉམས་སུ་བླངས་ལ། འོན་ཀྱང་དམིགས་པ་ལྷག་པོར་བྱ་དགོས་ནི། གཏོར་མ་བྱིན་གྱིས་བརླབས་པའི་སྐབས་སུ་གཞན་དཀྱུས་བཞིན་ལ། དམར་གཏོར་དེ་ཉིད་ཨཱ་ལས་བྱུང་བའི་ཐོད་པ་ཡངས་ཤིང་རྒྱ་ཆེ་བའི་ནང་དུ། དགྲ་བགེགས་ཀྱི་ཤ་ཁྲག་ལས་གྲུབ་པའི་གཏོར་མ་རི་དང་རྒྱ་མཚོ་ལྟ་བུར་གྱུར་པར་བསམ་ལ།
འབུལ་བའི་ཚེ། གཏོར་མ་ཞི་དྲག་གཉིས་ཀ་ལྷན་ཅིག་ཏུ་ཕུལ་བས། དགེ་བསྙེན་འཁོར་བཅས་རབ་ཏུ་དགེས་ནས། རང་གི་གང་བགོ་བའི་འཕྲིན་ལས་ཐམས་ཅད་ཐོགས་མེད་དུ་སྒྲུབས་པར་ཁས་བླངས་པར་བསམ་པ་ནི་མི་འདྲ་བའི་ཁྱད་པར་ཙམ་མོ། ། ཚིགས་བཅད་ཀྱི་འཕྲིན་ལས་བཅོལ་གྲུབ་མཚམས། རང་བདག་བསྐྱེད་ཀྱི་ལྷའི་ང་རྒྱལ་དང་གསལ་སྣང་ཤིན་དུ་བརྟན་པ་དང་བཅས་པས། བླ་མ་རང་སེམས་དབྱེར་མེད་དུ་ཤེས་པའི་ངང་ནས། བཛྲ་ས་དུ་ས་མ་ཡ་སྲོག་ཏྲི་དུ་མ་ར་ཎ་ཛཿ སྲོག་ཐུག་ཐུག་མ་ར་ཎ་ཛཿ སྲོག་རྦུད་རྦུད་མ་ར་ཎ་ཛཿ
ཤ་ལ་དུ་ཁྲག་ལ་དུ་མ་ལ་ཤོག་ཛཿ ཞེས་སྒྲུབ་པའི་སྔགས་འདི་བརྒྱ་སྟོང་ལ་སོགས་པ་ཇི་ལྟར་རིགས་པ་བཟླ་ཞིང་། དེའི་བར་གྱི་ཡིད་ཀྱི་བསམ་བྱ་ནི། དམ་ཅན་རྡོ་རྗེ་ལེགས་པ་འཁོར་དང་བཅས་པ་ཁྱེད་རྣམས་དམར་གཏོར་སོགས་དྲག་པོའི་མཐུན་རྫས་འདི་རྣམས་བཞེས་ལ། སངས་རྒྱས་ཀྱི་བསྟན་པ་དང་། བསྟན་པ་འཛིན་པའི་གང་ཟག་རྣམས་དང་། ཁྱད་པར་རྣལ་འབྱོར་པ་རང་ལ་གནོད་ཅིང་འཚེ་བའི་དགྲ་བགེགས་ལོག་འདྲེན་ཐམས་ཅད་ལོ་ཟླ་མ་འགྱང་པར་ཚར་བཅད་ནས་གཏད་རླག་ཏུ་ཐོང་བར་མཛོད་ཅིག་སྙམ་པའི་ཡིད་ཀྱིས་དྲག་པོའི་འཕྲིན་ལས་འཆོལ་དུང་དུང་པ་དང་བཅས་པའི་སྒོ་ནས་སྒྲུབ་པའི་སྔགས་ཀྱི་བཟླས་པ་ཡུན་རིང་དུ་བྱས་ལ། འཕྲོ་འཇོག་པ་ན་རྔ་བརྡུང་སོགས་དང་བཅས། གསོན་གཅིག་དགེ་བསྙེན་ཆེན་པོ་མཐུ་བོ་ཆེ། ། ཁྱོད་ནི་སྔོན་ཚེ་འཕགས་ཡུལ་མ་ག་ཏའི། །
རྡོ་རྗེ་གདན་གྱི་མཁན་པོར་གྱུར་པའི་ཚེ། ། ལྷོ་ཕྱོགས་རི་སུལ་དབེན་པར་བསམ་གཏན་བསྒོམ། ། དེ་ཚེ་ར་རྒོད་ཤ་ཁྲག་ལ་ཆགས་པས། ། ཚེ་འཕོས་ནས་ནི་གནོད་སྦྱིན་མཐུ་ལྡན་གྱུར། ། དུས་དེར་གསང་བདག་ཕྱག་ན་རྡོ་རྗེ་ཡིས། ། ཞལ་བསྟན་བྱིན་རླབས་བསྟན་པའི་སྲུང་མར་བསྐོས། ། དེ་རྗེས་སློབ་དཔོན་པདྨ་འབྱུང་གནས་ཀྱིས། ། སླར་ཡང་སྤྱན་སྔར་ཁས་བླངས་དམ་བཅས་ནས། ། སངས་རྒྱས་བསྟན་པ་བསྲུང་བར་ཞལ་བཞེས་པའི། ། དགེ་བསྙེན་ཆེན་པོ་མི་མངོན་དབྱིངས་ནས་བཞེངས། །
སྐུ་ལ་དར་ནག་ཁམས་གསུམ་དབང་དུ་བསྡུད། ། གཡས་ཀྱི་རྡོ་རྗེས་གདུག་པ་རྡུལ་དུ་རློག ། གཡོན་པས་དམ་ཉམས་དགྲ་བོའི་ཙིཏྟ་འཛིན། ། སེངྒེ་རྩལ་ཆེན་ཁམས་གསུམ་ཟིལ་གྱིས་གནོན། ། ལྕགས་སྤྱང་འདུར་རྒྱུག་དགྲ་བོའི་བླ་འཁྱམས་སྒྲོལ། ། བཙན་འཁོར་གསུམ་བརྒྱ་དགྲ་ལ་ཇག་པ་འགྱེད། ། བསྟན་པ་བསྲུང་ཕྱིར་དམ་རྫས་འདི་གསོལ་ལ། ། བདག་གི་བཅོལ་པའི་ལས་རྣམས་གྲུབ་པར་མཛོད། ། ཅེས་བརྗོད་ལ་རོལ་མོ་དྲག་ཏུ་བྱ་ཞིང་གོང་གི་དཀར་གཏོར་ས་གཙང་སར་བསྐྱལ་ཞིང་། དམར་གཏོར་དམ་ཅན་གྱིས་གསོལ་བའི་ལྷག་མ་དེ།
དུག་མཚོའི་མེ་དཔུང་དུ་གྱུར་པ་ཕྱོགས་སུ་འཕངས་པས། དགྲ་བོའི་རྣམ་ཤེས་མར་མེ་ལྟ་བུ་ཐུམ་གྱིས་བསད་པར་བསམ་ཞིང་། དེང་དུས་མཉམ་པར་དགེ་བསྙེན་ཆེན་པོས་དགྲ་ཡུལ་དུ་དམག་དྲངས་ཏེ། བསད་སྤྱད་ཀྱི་ལས་མཛད་དེ། དགྲ་བགེགས་ཚར་བཅད་པར་བསམ་མོ། ། དེ་ནས་མཐེབ་སྲིན་གྱི་སེ་གོལ་སྔགས་དང་བཅས་པས་གཏོར་མགྲོན་གྱི་བསྲུང་མ་གཤེགས་གསོལ་དང་། དགེ་བ་བསྔོ་ཞིང་བཀྲ་ཤིས་རྒྱས་པར་བྱ་བ་རྣམས་གོང་དུ་བཤད་པ་བཞིན་ཉམས་སུ་བླང་བར་བྱའོ། ། ཞེས་དགེ་བསྙེན་ཆེན་པོ་རྡོ་རྗེ་ལེགས་པ་ལ་མཆོད་གཏོར་འབུལ་བ་དང་བཅས་ཏེ་བསྙེན་སྒྲུབ་བྱ་བའི་ཚུལ་གྱི་ལག་ལེན་དོན་གཉིས་ལྷུན་གྲུབ་ཅེས་བྱ་བ་འདི་ཡང་། སློབ་དཔོན་རིན་པོ་ཆེའི་དངོས་སློབ་རྗེ་འབངས་ཉེར་ལྔའི་ནང་ཚན་ནམ་མཁའི་ཐོག་ཆེ་མདའ་ལྟར་འཕེན་པར་མཛད་པའི་གྲུབ་པའི་དབང་ཕྱུག་ལང་འགྲོ་དཀོན་མཆོག་གི་གདུང་རིགས་འཛིན་པའི་འགྲོའི་སྔགས་འཆང་རིགས་འཛིན་འཇིགས་བྲལ་དང་། འགྲོའི་དགེ་སློང་བསྟན་པའི་རྡོ་རྗེ་གཉིས་ཀྱི་ཉམས་ལེན།
ས་སྐྱ་པ་སྔགས་འཆང་ཀུན་དགའ་བསོད་ནམས་ཀྱིས་མགྱོག་པར་སྦྱར་བའི་ཡི་གེ་པ་བཀྲ་ཤིས་དོན་གྲུབ་བོ། འདིས་བདག་ཅག་དཔོན་སློབ་ཀྱིས་བསམ་དོན་ཐམས་ཅད་འབད་མེད་དུ་འགྲུབ་པའི་རྒྱུར་གྱུར་ཅིག སརྦ་མངྒ་ལཾ།། ༈ །།སྐབས་འདིར་ཡི་གེ་པ་ནོར་བུ་བཀྲ་ཤིས་ཀྱིས་བགྱིས་པས། ༧དཔལ་ལྡན་བླ་མའི་སྐུ་ཚེ་རབ་བརྟན་ཞིང་། ། རྒྱལ་ཁམས་ཡོངས་ཀྱི་ཆོས་སྤྱོད་རབ་འཕེལ་ཞིང་། ། བསྟན་འགྲོ་རྣམས་ལ་བདེ་སྐྱིད་འཕེལ་བ་དང་། ། འཇམ་དབྱངས་བླ་མའི་སྐུ་ཚེ་རབ་བརྟན་ཤོག ། སརྦ་མངྒ་ལཾ།། །། ༈ མཁན་ཆེན་ཨ་པད་རིན་པོ་ཆེའི་དགོངས་བཞེད་ལྟར་གུ་རུས་ཞབས་ཞུ་བགྱིས་པའོ།།
PAGE * MERGEFORMAT 6 ཨ་མྱེས་ཞབས། དམ་ཅན་རྡོ་རྗེ་ལེགས་པའི་བསྐུལ་བཞུགས། PAGE * MERGEFORMAT 5
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
