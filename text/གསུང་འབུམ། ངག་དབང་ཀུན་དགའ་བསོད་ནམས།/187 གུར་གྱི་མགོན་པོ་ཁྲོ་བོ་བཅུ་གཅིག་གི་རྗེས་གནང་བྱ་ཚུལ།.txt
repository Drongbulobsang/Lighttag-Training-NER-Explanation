གསུང་འབུམ། ངག་དབང་ཀུན་དགའ་བསོད་ནམས།
པོད ༡༨༧
གུར་གྱི་མགོན་པོ་ཁྲོ་བོ་བཅུ་གཅིག་གི་རྗེས་གནང་བྱ་ཚུལ།
༄༅། །གུར་གྱི་མགོན་པོ་ཁྲོ་བོ་བཅུ་གཅིག་གི་རྗེས་གནང་བྱ་ཚུལ་བདུད་ཀྱི་དཔུང་ཚོགས་ཟིལ་གྱིས་གནོན་པར་བྱེད་པའི་མེ་འོད་ཅེས་བྱ་བ་བཞུགས།། རྒྱ་གར་སྐད་དུ། ཤྲཱི་ཙཀྲ་ཤྭ་ར་ན་ཡ་ཀ་ཝ་ར་དྷརྨཱ་ཛ་ར་བུདྡྷ་དྷྭ་ཛ་ཡ་ན་མཿ བོད་སྐད་དུ། དཔལ་འཁོར་ལོའི་དབང་ཕྱུག་འདྲེན་མཆོག་ཆོས་ཀྱི་རྒྱལ་པོ་སངས་རྒྱས་རྒྱལ་མཚན་ལ་ཕྱག་འཚལ་ལོ། ། རབ་བརྗིད་ཆར་སྤྲིན་ནམ་མཁའི་མདོག ། རབ་འབྱམས་ཡོན་ཏན་རྒྱུད་མངའ་བ། ། རབ་འབར་གནས་ལ་གུས་བཏུད་ནས། ། གང་དེའི་གདམས་པ་བསམ་ཡས་པ། ། ས་སྐྱའི་གོང་མའི་ཐུགས་མངའ་ཡང་། །
ཆོས་ཟབ་རྡོ་རྗེའི་བྲག་རྫོང་ལ། ། བརྟེན་ནས་ཟབ་མོའི་དོན་ཉམས་སུ། ། ལེན་པར་བྱེད་ལ་ལྷག་པར་དུ། ། དགོས་པའི་ཁྲོ་བཅུའི་རྗེས་གནང་བྲི། ། འདི་ལ་སྦྱོར་དངོས་རྗེས་གསུམ་ལས། དང་པོ་ནི། མགོན་ཁང་ལ་སོགས་པ་གོང་མའི་བྱིན་གྱིས་བརླབས་པའི་གནས་སམ། དབེན་ཞིང་ཉམས་དགའ་བའི་ས་ཕྱོགས་སུ་གཙང་མའི་སྟེགས་ལ་འབྲུ་གཅལ་དུ་བཀྲམ་པའི་སྟེང་མཎྜལ་ལ་རྡུལ་ཚོན་གྱི་ཆོས་འབྱུང་མེ་རིས་དང་བཅས་པའི་དབུས་སུ་འཁོར་ལོ་སྔོན་པོ་རྩིབས་བཅུ་པའི་ལྟེ་བ་དང་རྩིབས་སྟེང་རྣམས་སུ་ཉི་གདན་རེ་རེ་དང་བཅས་པ་བྲིས་པའི་སྟེང་དུ་ཚོན་ནག་གི་ཚོམ་བུ་བཅུ་གཅིག་བཀོད། འགོད་ཚུལ་སྟེང་ཤར་གཡས་དང་། འོག་ནུབ་གཡོན་ཏེ་ཕུར་བ་ལུགས་བཞིན་བྱས་ན་ལེགས་པ་འདྲ་སྙམ་སེམས་ཤིང་།
རྡུལ་ཚོན་གྱི་རི་མོ་དེ་ཙམ་མ་ནུས་ན་མཎྜལ་སྟེང་ནས་ནག་ཚོམ་བུ་བཅུ་གཅིག་བཀོད་པའི་ཁར་མན་འཛིའི་སྟེང་ལྕགས་སྡེར་ལ་སོགས་པའི་སྣོད་དུ་གཏོར་མ་གྲུ་གསུམ་ཆེ་བ་གཅིག་གི་མཐར་དེ་ལྟ་བུ་ཆུང་བ་བཅུའི་མཐའ་མཐེབ་ཀྱུས་བསྐོར་བ་དང་བཅས་པ་བཞག་པའི་མདུན་དུ་འབུལ་གཏོར་དམ་རྫས་ཤིག་དང་། ཆུ་གཉིས་སྔོན་འགྲོའི་མཆོད་པ་ལྔ་སྒོར་མཆོད་དུ་བཤམ། རང་གི་མདུན་དུ་རྡོར་དྲིལ་ནང་མཆོད་སོགས་དང་། སློབ་མ་ལ་དགོས་པའི་མེ་ཏོག་མཎྜལ་ལ་སོགས་པ་དགོས་པའི་ཡོ་བྱད་རྣམས་མ་ཚང་བ་མེད་པར་བྱ་བ་ནི་སྦྱོར་བའི་ཆོས་སོ། ། གཉིས་པ་དངོས་གཞི་ལ་བདག་བསྐྱེད་པ། མདུན་བསྐྱེད་བསྒྲུབ་པ། རྗེས་གནང་གསུམ་ལས། དང་པོ་ནི། ཐོག་མར་གནས་ཡོ་བྱིན་རླབས་ས་ལོས་མཛད་པའི་དགྲ་བགེགས་གནད་གཅོད་ཀྱི་སྤུ་གྲི་ནང་བཞིན་བྱས་ལ། དེ་ནས་སྔགས་འཆང་ངག་དབང་ཀུན་རིན་གྱིས་མཛད་པའི་སྲུང་འཁོར་བར་ཆད་ཀུན་སེལ་ཇི་ལྟ་བ་བཞིན་ཉམས་སུ་བླངས་ཏེ་སྲུང་འཁོར་བསྡུས་གྲུབ་པའི་བར་བྱེད་པ་ནི་བདག་བསྐྱེད་ཡིན་ལ།
གཉིས་པ་མདུན་བསྐྱེད་བསྒྲུབ་པ་ནི། མདུན་བསྐྱེད་ཀྱི་རྟེན་རྣམས་ལ་དམིགས་ནས་ཨོཾ་ཤུ་ནྱ་ཏ་ཞེས་པ་ནས། རིགས་བདག་རྒྱས་འདེབས་གྲུབ་པའི་བར་ཡན་བདག་མདུན་གྱི་ཁྱད་པར་མ་གཏོགས་བདག་བསྐྱེད་བཞིན་བྱས་ལ། དེ་ནས་གཏོར་མ་སྦྱངས་བདུགས་བྱས་རྗེས། བྱིན་རླབས་དང་ཀྱཻ་རྡོར་གཏོར་བསྔོ་གཉིས་སྔགས་འཆང་ངག་གི་དབང་པོས་བསྒྲིགས་པ་བཞིན་བྱ། དེ་ནས་བྱ་ཁྱུང་གི་ཕྱག་རྒྱ་སྔགས་དང་བཅས་པས་སླར་ཡང་གཏོར་མ་བྱིན་གྱིས་བརླབས་ལ། ཤཱ་ས་ན་བདུན་ནམ། བཅུ་གཅིག་མདུན་བསྐྱེད་ལ་ཕུལ་ལ། ཕྱི་མཆོད་དང་ནང་མཆོད། ཡི་གེ་བཅུ་གཉིས་མའི་མཇུག་ཏུ་འབྲུ་གསུམ་བཏགས་པས་ཕུལ་ལ་བསྟན་པ་སྙིང་ཁོང་དུ་བཅངས་པའི་འཕྲིན་བཅོལ་དང་།
སྲིན་གཟུགས་མའི་བསྟོད་པ་བྱའོ། ། དེ་ནས་གཞི་བདག་ལ་གཏོར་མ་སྦྱིན་ཚུལ་ཡང་སྔགས་འཆང་ཆེན་པོས་བསྒྲིགས་པའི་གཏོར་བསྔོ་ནང་བཞིན་འདིར་ཡང་བྱས་ན་ལེགས་སམ་སེམས། དེ་ནས་མདུན་བསྐྱེད་ལ་དམིགས་ནས་ཡི་གེ་བཅུ་གཉིས་མ། བདུན་མ། ཤཱ་ས་ན་རྣམས་ཇི་ལྟར་རིགས་པར་བཟླས་ཚར་བ་དང་། གསུམ་པ་རྗེས་གནང་ནི། སློབ་མ་རྡོ་རྗེ་ཐེག་པའི་དཀྱིལ་འཁོར་དུ་སྨིན་བྱེད་ཀྱི་དབང་ཐོབ་པ་བདུན་ནམ་ལྔ་སོགས་ཁྲུས་བྱས་གྲལ་ལ་འཁོད། ལས་ཀྱི་རྡོ་རྗེས་མེ་ཏོག་བཀྱེ་བསྡུ་ཚར་བ་དང་། སློབ་དཔོན་གྱིས་སེམས་བསྐྱེད་གསལ་བཏབ། ལོ་རྒྱུས་རྒྱས་བསྡུས་སྐབས་དང་སྦྱར་ལ་བཤད།
འོ་དེ་ལྟ་བུའི་ཁྱད་པར་དུ་འཕགས་པའི་རྗེས་སུ་གནང་བ་སྒྲུབ་པར་བྱེད་པ་ལ། སློབ་དཔོན་གྱི་བྱ་བ་དང་། སློབ་མའི་བྱ་བ་གཉིས་ལས། དང་པོ་སློབ་དཔོན་གྱི་བྱ་བ་བདག་བསྐྱེད་ཅིང་བཟླས་པ་བྱ་བ། མདུན་གྱི་གཏོར་མ་ཚོམ་བུ་སོགས་སྲུང་འཁོར་རྟེན་དང་བརྟེན་པར་བཅས་པ་ཡོངས་སུ་རྫོགས་པར་བསྐྱེད་དེ་ཡེ་ཤེས་པ་དགུག་གཞུག་དབང་བསྐུར། རིགས་ཀྱི་བདག་པོས་རྒྱས་འདེབས་གཏོར་འབུལ་མཆོད་བསྟོད་བཟླས་པ་དང་བཅས་པ་ཡོངས་སུ་རྫོགས་པ་ལེགས་པར་གྲུབ་ཟིན་ནས། ཁྱེད་རང་རྣམས་ཀྱི་ངོ་སྐལ་དུ་གྱུར་པ་སློབ་མའི་བྱ་བ་ལ། དཔལ་ལྡན་བླ་མ་དམ་པ་དང་རྡོ་རྗེ་ནག་པོ་ཆེན་པོ་ཐ་དད་མེད་པ་ལ་རྗེས་སུ་གནང་བ་ཟབ་མོ་ཞུ་བའི་ཡོན་དུ་དམིགས་ཏེ་མཎྜལ་ཞིག་འབུལ་བ་ཞུ། ཞེས་བརྗོད། ཕུལ་ཚར་བ་དང་།
དེ་ལྟར་མཎྜལ་ཕུལ་ནས་གསོལ་བ་འདེབས་པ་འདིའི་རྗེས་ཟློས་ལན་གསུམ་གྱི་བར་དུ་མཛོད། བྱས་ལ། གང་གི་དྲིན་གྱིས་ནས། པད་ལ་འདུད་ཅེས་པའི་བར་དང་། སངས་རྒྱས་ཀུན་གྱི་རང་བཞིན་སྐུ། ། བླ་མ་མཆོག་ལ་བདག་གསོལ་འདེབས། ། ཞེས་དང་། ཀུན་མཁྱེན་ཡེ་ཤེས་ནས། བཀའ་དྲིན་སྐྱོབས་ཀྱི་བར་དང་། ཁྱོད་ཞབས་པདྨོ་ནས།
གནང་བར་མཛོད་ཀྱི་བར་གྱི་རྗེས་ཟློས་རྣམས་ཚར་བ་དང་། དེ་ནས་རྒྱུད་དག་པར་བྱ་བའི་ཕྱིར་དམིགས་པ་འདི་བཞིན་དུ་མཛོད། མདུན་གྱི་མཎྜལ་ཚོམ་བུ་གཏོར་མ་དང་བཅས་པ་མགོན་པོ་ཁྲོ་བོ་བཅུའི་རྟེན་དང་བརྟེན་པར་བཅས་པར་གསལ་བའི་སྟེང་གི་ཆ་ལ་དཔལ་ཀྱཻ་རྡོ་རྗེ་གཙོ་བོར་གྱུར་པའི་ཡི་དམ་དཀྱིལ་འཁོར་གྱི་ལྷ་ཚོགས། དེའི་སྟེང་གི་ཆར་རྩ་བརྒྱུད་ཀྱི་བླ་མ་རྣམས་དང་མཐའ་སྐོར་དུ་སངས་རྒྱས་བྱང་སེམས་དཔའ་བོ་དང་རྣལ་འབྱོར་མའི་ཚོགས་ཀྱིས་བསྐོར་བ་སྤྲིན་ཕུང་འཐིབ་པ་ལྟར་བཞུགས་པའི་སྤྱན་སྔར་ཁྱེད་རང་རྣམས་འཁོད་དེ་སྡིག་པ་བཤགས་པ་ལ་སོགས་པ་ཡན་ལག་བདུན་པ་ཚུལ་བཞིན་དུ་བགྱིའོ་སྙམ་པས་འདིའི་རྗེས་ཟློས་ལན་གསུམ་གྱི་བར་དུ་མཛོད། བྱས་ལ། དཀོན་མཆོག་གསུམ་ལ་ནས། འགྲུབ་པར་ཤོག་གི་བར་གྱི་རྗེས་ཟློས་རྣམས་གྲུབ་པ་དང་། དེ་ལྟར་རྒྱུད་དག་པར་བྱས་ནས། ཐུན་མོང་མ་ཡིན་པའི་གསོལ་བ་འདེབས་པ་འདིའི་རྗེས་ཟློས་ལན་གསུམ་གྱི་བར་དུ་མཛོད། བྱས་ལ།
རྡོ་རྗེ་གསུམ་གྱི་རང་བཞིན་དཔལ་ལྡན་བླ་མ་དམ་པས་བདག་ལ་རྡོ་རྗེ་ནག་པོ་ཆེན་པོ་ཁྲོ་བོ་བཅུའི་སྐུ་གསུང་ཐུགས་ཀྱི་བྱིན་རླབས་ཀྱི་བྱིན་གྱིས་རློབས་ལ་རྗེས་སུ་གནང་བ་མ་ལུས་པ་སྩལ་དུ་གསོལ། ཞེས་པའི་རྗེས་ཟློས་རྣམས་གྲུབ་པ་དང་། དེ་ལྟར་ཁྱད་པར་གྱི་གསོལ་བ་བཏབ་ནས། དེ་ནས་སྐུའི་རྗེས་གནང་གི་དོན་དུ་དམིགས་པ་འདི་བཞིན་དུ་མཛོད། སློབ་དཔོན་གྱིས། ཨོཾ་ཤུ་ནྱ་ཏ་ཛྙཱ་ན་བཛྲ་སྭ་བྷཱ་ཝ་ཨཏྨ་ཀོ྅ཧཾ། ཞེས་པའི་རྐྱེན་གྱིས་ཁྱེད་རང་རྣམས་ཀྱི་ཐ་མལ་གྱི་སྣང་ཞེན་ཐམས་ཅད་ནམ་མཁའ་ལྟ་བུར་གྱུར། དེའི་ངང་ལས་སུྃ་ལས་རྡོ་རྗེའི་བྲག་རྫོང་ཞེས་པ་ནས། སྐུ་གསུང་ཐུགས་ཀྱི་བྱིན་རླབས་གྲུབ་པ་ཡན་ཆད་རང་གཞན་གྱི་དབྱེ་བ་མ་གཏོགས་བདག་བསྐྱེད་བཞིན་ལས། ཉི་མའི་སྟེང་དུ་ཧཱུྃ་མཐིང་ནག་དང་བཅས་པ་རེ་རེ་གསལ་ལམ་སྟེ་གྱུར་པའི་མོས་པ་མཛོད།
ཅེས་བརྗོད། དེ་ནས་སློབ་དཔོན་ལ་གུས་འདུད་དུང་དུང་བ་ཞིག་མཛོད། དེ་ལྟར་བྱས་པས་སློབ་དཔོན་གྱི་ཐུགས་ཀ་ནས་འོད་ཟེར་འཕྲོས་མདུན་བསྐྱེད་དང་འོག་མིན་རྣམ་པར་སྣང་མཛད་ཀྱི་ཐུགས་ཀ་སོགས་ནས་ཡེ་ཤེས་པའི་ལྷ་ཚོགས་བསམ་གྱིས་མི་ཁྱབ་པ་སྤྱན་དྲངས་ཏེ་ཁྱེད་རང་རྣམས་ཀྱི་སྐུ་ལུས་ལ་སིབ་སིབ་སིབ་ཐིམ་པའི་མོས་པ་མཛོད་བྱས་ལ་རོལ་མོ་བྱ། སློབ་མ་གུ་གུལ་གྱིས་བདུག་ཅིང་། ཡི་གེ་བཅུ་གཉིས་མ་དང་། བདུན་མ། ཤཱ་ས་ན་རྣམས་ཀྱི་མཇུག་ཏུ་ཨ་བེ་ཤ་ཡ་ཨཿ ཞེས་མང་དུ་བརྗོད་ཡུན་ཇི་ལྟར་རིགས་པ་ཚར་བ་དང་སྤོས་རོལ་བཞག་ལ། དེའི་མཐའ་རྟེན་དུ་དམིགས་པ་འདི་བཞིན་དུ་མཛོད། ཁྱེད་རང་རྣམས་ཀྱི་སྤྱི་བོར་ཨོཾ་ལས་འཁོར་ལོ་དཀར་པོ་ཨོཾ་གྱིས་མཚན་པ།
མགྲིན་པར་ཨཱཿལས་པདྨ་དམར་པོ་ཨཱཿས་མཚན་པ། སྙིང་ཁར་ཧཱུྃ་ལས་རྡོ་རྗེ་སྔོན་པོ་ཧཱུྃ་གིས་མཚན་པ་རྣམས་གསལ་ལམ་སྟེ་བྱུང་བའི་མོས་པ་མཛོད། སྤྱི་བོའི་ཨོཾ་ལས་འོད་ཟེར་དཀར་པོ་འཕྲོས་སངས་རྒྱས་བྱང་སེམས་དཔའ་བོ་མཁའ་འགྲོ་ཐམས་ཅད་ཀྱི་བྱིན་རླབས་ནུས་མཐུ་རྣམས་བསྡུས་ནས་ཨོཾ་ལ་ཐིམ། ཨོཾ་ལས་འོད་ཟེར་དཀར་པོ་འཕྲོས་ལུས་ཐམས་ཅད་ཁྱབ། ལྷ་འདྲེའི་བྱད་དུ་བཅུག་པ་སོགས་ལུས་ཀྱི་མི་མཐུན་པའི་ཕྱོགས་ཐམས་ཅད་ཞི་བར་བྱས། ལུས་རྡོ་རྗེའི་སྐུ་ལྟ་བུར་གྱུར་པའི་མོས་པ་མཛད་ནས་རིག་པ་བརྗོད་མེད་དུ་ཞོག་མཛོད། ཅེས་བརྗོད། དེ་བཞིན་དུ་གསུང་དང་ཐུགས་ལ་རིགས་འགྲེ་ཤེས་པར་བྱའོ། ། གསུང་གི་རྗེས་གནང་གི་དོན་དུ་དམིགས་པ་འདི་བཞིན་མཛོད། ཁྱེད་རང་རྣམས་སློབ་དཔོན་ལ་གུས་འདུད་དུང་དུང་བ་ཞིག་བྱས་པས་སློབ་དཔོན་གྱི་ཐུགས་ཁའི་སྔགས་ཕྲེང་ལས་སྔགས་ཕྲེང་ཆད་དེ།
ཁྱེད་རང་རྣམས་ཀྱི་སྙིང་ཁའི་ཧཱུྃ་གི་མཐར་འཁོད་པའི་མོས་པ་མཛོད་ལ་སྔགས་འདི་རྣམས་ཀྱི་རྗེས་ཟློས་ལན་གསུམ་རེ་མཛད་པ་ཞུ། བྱས་ལ་ཡི་གེ་བཅུ་གཉིས་མ་སོགས་སྔགས་གསུམ་པོ་རིམ་བཞིན་བརྗོད། དེ་ནས་ཁྱེད་རང་རྣམས་འདིའི་རྗེས་ཟློས་ལན་གསུམ་མཛོད། མགོན་པོ་བདག་ལ་སྩལ་ལགས་ཀྱི། ། མགོན་པོ་བདག་ལ་འགོ་བར་མཛོད། ། ཅེས་བརྗོད། རྗེས་ཟློས་རྣམས་གྲུབ་པ་དང་། དེའི་མཐའ་རྟེན་དུ་དམིགས་པ་འདི་བཞིན་དུ་མཛོད། ཁྱེད་རང་རྣམས་ཀྱི་ལྕེའི་རྩ་བར་རྃ་དམར་ནག་རེ་གསལ་ལམ་ལམ་བྱུང་བར་མོས་ལ། དེ་ལས་འོད་ཟེར་མེ་ཕུང་དུ་འབར་བས་ངག་གི་བར་ཆད་ཐམས་ཅད་བསྲེགས་ཤིང་ལྕེ་རྡོ་རྗེ་རྩེ་ལྔ་པར་གྱུར་པའི་དབུས་སུ་ཧཱུྃ་དཀར་པོ་མཐའ་དབྱངས་གསལ་གྱིས་བསྐོར་བ་དང་།
རྡོ་རྗེ་རྩེ་ཕྱོགས་ཀྱི་རྭའི་ནང་དུ་བཛྲ་ཛི་ཧཱ་རཀྵ་རཀྵ་ཀུ་རུ་ཀུ་རུ་སྭཱཧཱ། ཞེས་པའི་ཡིག་འབྲུ་རྣམས་འགྲེངས་ཚར་མགོ་གྱེན་བསྟན་དང་བཅས་པ་རེ་རེ་གསལ་ལམ་ལམ་བྱུང་བར་མོས་ལ། དེ་ལས་འོད་ཟེར་མེ་ཕུང་དུ་འབར་བས་ངག་གི་མི་མཐུན་ཕྱོགས་ཐམས་ཅད་བསྲེགས་ནས་ངག་ནུས་ལྡན་དུ་བྱིན་གྱིས་བརླབས་པའི་མོས་པ་མཛད་ནས་སྔགས་འདིའི་རྗེས་ཟློས་མཛོད། བྱས་ལ། བཛྲ་ཛི་ཧཱ་རཀྵ་སོགས་ལན་གསུམ་བརྗོད། དེ་ནས་ཐུགས་ཀྱི་རྗེས་གནང་གི་དོན་དུ་དམིགས་པ་འདི་བཞིན་དུ་མཛོད། ཁྱེད་རང་རྣམས་སློབ་དཔོན་ལ་གུས་འདུད་དྲག་པོ་དུང་དུང་བ་ཞིག་མཛོད། དེ་ལྟར་བྱས་པས་སློབ་དཔོན་གྱི་ཐུགས་ཁ་ནས་འོད་ཟེར་འཕྲོས་མདུན་བསྐྱེད་དང་འོག་མིན་སོགས་ནས་ཐུགས་ཀྱི་རང་བཞིན་རྣམ་པ་རྒྱལ་མཚན་གྲི་གུག་སོགས་མཚོན་ཆ་བསམ་གྱིས་མི་ཁྱབ་པ་སྤྱན་དྲངས། དེ་དག་གིས་དགྲ་བགེགས་ཐམས་ཅད་ཚར་བཅད། ཚུར་འདུས་སྨིན་མཚམས་ཀྱི་ཐད་ཀྱི་ཁྲུ་གང་ཙམ་གྱི་ནམ་མཁའ་ལ་འོད་དུ་ཕུང་ཕུང་གནས་པ་ལ་སེམས་གཏད་པས་མཐར་འོད་སྔོན་པོ་བདེ་བ་ཆེན་པོའི་རྣམ་པ་ཅན་དུ་ལྟེམ་གྱིས་ཞུ་ནས་སྙིང་ཁར་ཐིམ་པའི་མོས་པ་མཛོད་བྱས་ལ་རོལ་མོ་དང་སྤོས་བདུགས་བྱ།
ཡི་གེ་བཅུ་གཉིས་མ་སོགས་སྔགས་རྣམས་བརྗོད་ཡུན་ཇི་ལྟར་རིགས་པ་ཚར་བ་དང་སྤོས་རོལ་བཞག་ལ། དེའི་མཐའ་རྟེན་དུ་དམིགས་པ་འདི་བཞིན་དུ་མཛོད། ཁྱེད་རང་རྣམས་ཀྱི་སྙིང་ཁའི་ཧཱུྃ་ལས་འོད་ཟེར་ཕྲ་མོ་དཔག་ཏུ་མེད་པ་འཕྲོས་པས་ལུས་ཐམས་ཅད་ལ་རྡོ་རྗེའི་གོ་ཁྲབ་ཀྱིས་གཏམས་པའི་མོས་པ་མཛོད་ཅེས་བརྗོད། དེ་རྣམས་ཀྱིས་སྐུ་གསུང་ཐུགས་ཀྱི་རྗེས་གནང་སོང་ནས། འཕྲིན་ལས་གཏོར་མ་ལ་བརྟེན་ནས་བཀའ་བསྒོ་བའི་དོན་དུ་དམིགས་པ་འདི་བཞིན་དུ་མཛོད་བྱས་ལ། སློབ་དཔོན་གྱིས་ཁྲོ་བཅུའི་གཏོར་མ་ལག་ཏུ་བླངས་ཏེ། སློབ་དཔོན་གྱི་ཐུགས་ཀ་ནས་འོད་ཟེར་འཕྲོས་པས་ཚོམ་བུ་གཏོར་མ་སོགས་ཁྲོ་བོ་བཅུ་གཅིག་རྟེན་དང་བརྟེན་པར་གསལ་བ་དེ་ཉིད་ཁྱེད་རང་རྣམས་ཀྱི་སྤྱི་བོའི་ཐད་ཀར་བྱོན་པར་མོས་ལ། དེའི་སྟེང་གི་ཆ་ལ་བརྒྱུད་པའི་བླ་མ་ཡི་དམ་སངས་རྒྱས་བྱང་སེམས་དཔའ་བོ་མཁའ་འགྲོའི་ལྷ་ཚོགས་སྤྲིན་ཕུང་འཐིབ་པ་ལྟར་དུ་བཞུགས་པ་ལ་ད་ལྟར་གྱི་རྩ་བའི་བླ་མའི་ཕྱག་ཏུ་དམ་ཚིག་རྡོ་རྗེ་ཐོགས་ཏེ་ནག་པོ་ཆེན་པོའི་སྤྱི་བོར་བཞག་ནས། བཀའ་བསྒོས་པ་བཞིན་བརྒྱུད་པའི་བླ་མ་ལ་སོགས་པ་རྣམས་ཀྱིས་ཀྱང་བཀའ་བསྒོས་པའི་མོས་པ་མཛོད། ས་མ་ཡ་སྨ་ར་སི།
ས་མ་ཡ་མ་ཏིཥྛ་མ་ཐ། ས་མ་ཡ་རཀྵནྟུ། ཡང་དག་པ་རྫོགས་པའི་སངས་རྒྱས་རྡོ་རྗེ་འཆང་། མཁའ་འགྲོ་མ་རྡོ་རྗེ་གུར། བྲམ་ཟེ་མཆོག་སྲེད། བདེ་བའི་རྡོ་རྗེ། ཤདྡྷ་ཀ་ར་ཝརྨ། རིན་ཆེན་བཟང་པོ། ཡོན་ཏན་ཚུལ་ཁྲིམས། མལ་ལོ་ཙཱ་བ།
བླ་མ་ས་སྐྱ་པ་ཆེན་པོ་ཀུན་དགའ་སྙིང་པོ། སློབ་དཔོན་བསོད་ནམས་རྩེ་མོ། རྗེ་བཙུན་གྲགས་པ་རྒྱལ་མཚན། ས་སྐྱ་པཎྜི་ཏ་ཆེན་པོ། འཕགས་པ་བློ་གྲོས་རྒྱལ་མཚན། དམ་པ་ཀུན་དགའ་གྲགས། བཟང་པོ་དཔལ་བ། བསོད་ནམས་རྒྱལ་མཚན། གཟུངས་ཀྱི་དཔལ་བ། བཟང་པོ་རྒྱལ་མཚན།
དགེ་བ་རྒྱལ་མཚན། སངས་རྒྱས་མཆོག སྐྱེས་མཆོག་རྒྱལ་མཚན། བཀྲ་ཤིས་སེང་གེ ཚར་ཆེན་ཆོས་ཀྱི་རྒྱལ་པོ། ཡོངས་འཛིན་མཁྱེན་བརྩེ་བ། མཁས་མཆོག་བྱམས་པ་རབ་བརྟན། དུས་གསུམ་གྱི་སངས་རྒྱས་ཐམས་ཅད་ཀྱིས་མཁྱེན་ཅིང་བརྩེ་བའི་ངང་ནས་ནུས་མཐུ་ཐམས་ཅད་གཅིག་ཏུ་བསྡུས་ཏེ་སྐལ་ལྡན་གྱི་འགྲོ་བ་རྣམས་སྨིན་གྲོལ་ལ་བཀོད་པའི་ཕྱིར་བསམ་བཞིན་དུ་མིའི་གཟུགས་སུ་སྐུ་སྤྲུལ་པ་དེང་སང་གངས་ཅན་གྱི་ཁྲོད་འདིར་མཁས་བཙུན་བཟང་གསུམ་དང་ལྡན་པའི་བཤེས་གཉེན་ཀུན་གྱི་གཙུག་རྒྱན་དུ་གྱུར་པ་བཀའ་དྲིན་ཅན་གྱི་རྩ་བའི་བླ་མ་དམ་པ་རྗེ་བཙུན་མུས་པ་ཆེན་པོ་སངས་རྒྱས་རྒྱལ་མཚན་རྣམས་ཀྱི་བཀའ་དང་དམ་ལས་མ་འདའ་བར་རྡོ་རྗེ་སློབ་མ་འདི་རྣམས་ཀྱི་ལུས་དང་གྲིབ་མ་བཞིན་དུ་འགྲོགས་ལ་བསྲུང་བ་དང་། བསྐྱབ་པ་དང་། སྦ་བ་དང་།
འགོ་བའི་འཕྲིན་ལས་མཛད་དུ་གསོལ། འདི་རྣམས་ལ་གཟུགས་ཅན་དགྲའི་གནོད་པ། གཟུགས་མེད་བགེགས་ཀྱི་གནོད་པ། ཕ་རོལ་གྱི་རྦོད་གཏོང་མནན་གཏད་གཟེར་གསུམ་ལ་སོགས་པ་མི་མཐུན་པའི་བར་ཆད་ཐམས་ཅད་ཞི་ཞིང་མཐུན་རྐྱེན་ཚེ་དང་བསོད་ནམས་ལ་སོགས་པའི་ལེགས་པའི་ཡོན་ཏན་ཐམས་ཅད་གོང་ནས་གོང་དུ་འཕེལ་ཞིང་རྒྱས་ཏེ་ལྷ་འདྲེ་མི་གསུམ་གྱི་འགྲོ་བ་མ་ལུས་པ་དབང་དུ་འདུས་ནས་བསམ་དོན་ཐམས་ཅད་ཆོས་བཞིན་དུ་འགྲུབ་སྟེ་བསྟན་པ་རིན་པོ་ཆེ་འཕེལ་ཞིང་རྒྱས་པ་དང་། བྱང་ཆུབ་མ་ཐོབ་ཀྱི་བར་གྱི་སྡོང་གྲོགས་རྒྱ་ཆེན་པོ་མཛད་དུ་གསོལ། ཞེས་བཀའ་བསྒོས་པས་ནག་པོ་ཆེན་པོས་ཀྱང་དེ་བཞིན་དུ་བགྱིའོ། ། ཞེས་ཞལ་གྱིས་བཞེས་པར་མོས་ལ་དེ་ལ་ལེགས་སོ་སྦྱིན་པའི་ཚུལ་དུ་བླ་མ་ཡི་དམ་སངས་རྒྱས་བྱང་སེམས་དཔའ་བོ་མཁའ་འགྲོ་རྣམས་འོད་དུ་ཞུ་ནས་ནག་པོ་ཆེན་པོ་ལ་ཐིམ། རྟེན་དང་འཁོར་རྣམས་ཀྱང་འོད་དུ་ཞུ་གཙོ་བོ་ལ་ཐིམ། དེ་ཉིད་ཀྱང་འོད་སྔོན་པོ་བདེ་བ་ཆེན་པོའི་རང་བཞིན་དུ་ཞུ་ནས་ཁྱེད་རང་རྣམས་ཀྱི་སྤྱི་བོ་ནས་ཐིམ་པས་ལུས་ངག་ཡིད་གསུམ་དང་དབྱེར་མེད་དུ་འདྲེས་པའི་མོས་པ་མཛོད་ཅེས་བརྗོད། མདུན་བསྐྱེད་ལ་ནས་ནག་ཚོམ་བུ་བཀོད་ཡོད་ན་སྐབས་འདིར་སློབ་མ་རྣམས་ལ་ཚོན་པ་རེ་སྟེར།
སྤོས་བདུགས་དང་རོལ་མོ་བྱ། ཡི་གེ་བཅུ་གཉིས་མ་སོགས་སྔགས་གསུམ་པོ་དང་། ཛཿཧཱུྃ་བཾ་ཧོཿ ཞེས་མང་དུ་བརྗོད། ཡུན་ཇི་ལྟར་རིགས་པ་ཚར་བ་དང་སྤོས་རོལ་བཞག་ལ། འོ་དེ་རྣམས་ཀྱིས་རྗེས་གནང་ལེགས་པར་གྲུབ་པ་ཡིན་པས་དེ་དག་གི་གནས་སྐབས་སུ་ཁས་བླངས་པའི་དམ་ཚིག་དང་སྡོམ་པ་ལ་བསྲུང་སྡོམ་ཚུལ་བཞིན་བགྱིའོ་དགོངས་པས་འདིའི་རྗེས་ཟློས་ལན་གསུམ་མཛོད། གཙོ་བོས་ཇི་ལྟར་སོགས་བརྗོད། དེ་ནས་གཏང་རག་གི་མཎྜལ་ཡོན་འབུལ་གཉིས་གཞན་ནས་འབྱུང་བ་ལྟར་ཤེས་པར་བྱའོ། ། དེ་རྣམས་ཀྱི་སྒོ་ནས་དཔལ་རྡོ་རྗེ་ནག་པོ་ཆེན་པོ་ཁྲོ་བོ་བཅུ་གཅིག་གི་རྗེས་སུ་གནང་བ་ཟབ་མོ་གསན་པ་ཡིན་པས་རང་གཞན་གྱི་དོན་རྒྱ་ཆེ་བར་མཛོད། བྱས་ལ།
བསོད་ནམས་འདི་ཡིས་སོགས་བརྗོད། སློབ་མ་རྣམས་རང་གནས་སུ་གཏོང་ངོ་། ། གསུམ་པ་རྗེས་ཀྱི་བྱ་བ་ནི། ཡི་གེ་བརྒྱ་པས་ལྷག་ཆད་ཁ་བསྐང་། ནོངས་པ་བཟོད་པར་གསོལ། རྟེན་ཡོད་ན་བརྟན་བཞུགས་གཏོར་མགྲོན་རྟེན་མེད་རྣམས་གཤེགས་གསོལ་བྱས་ལ་རང་ཉིད་གུར་གྱི་མགོན་པོར་གསལ་བའི་གནས་གསུམ་བསྲུང་ལ། དགེ་བ་འདི་ཡིས་མྱུར་དུ་བདག ། སོགས་དང་། བགེགས་དང་ལོག་པར་འདྲེན་པ་རྣམས། ། སོགས་ཀྱི་སྨོན་ལམ་དང་བཀྲ་ཤིས་རྒྱས་པར་བྱའོ། །
ཞེས་དཔལ་རྡོ་རྗེ་ནག་པོ་ཆེན་པོ་གུར་གྱི་མགོན་པོ་ཁྲོ་བོ་བཅུ་གཅིག་གི་རྗེས་གནང་བྱ་ཚུལ་བདུད་ཀྱི་དཔུང་ཚོགས་ཟིལ་གྱིས་གནོན་པར་བྱེད་པའི་མེ་འོད་ཅེས་བྱ་བ་འདི་ནི། སྙིགས་དུས་ཀྱི་བློ་དམན་འགའ་ལ་ཕན་ཕྱིར་ངེས་པའི་དོན་དུ་དྲུག་པ་རྡོ་རྗེ་འཆང་དང་དབྱེར་མ་མཆིས་ཤིང་། ཀུན་རྫོབ་སྣང་ངོར་བཤེས་གཉེན་ཆེན་པོ་གཞན་སེམས་ཤེས་པའི་མངོན་མཁྱེན་ཐོགས་མེད་དུ་མངའ་བའི་ཚུལ་སྟོན་པར་མཛད་པའི་ཡོངས་འཛིན་དམ་པ་སངས་རྒྱས་རྒྱལ་མཚན་ཞེས་ཡོངས་ལ་གྲགས་པའི་འབྲེལ་ཚད་དོན་དང་ལྡན་ངེས་པ་དེ་ཉིད་ལས་གདམས་པ་རྒྱ་མཚོའི་བཀའ་དྲིན་ནོས་ཤིང་། ལྷག་པར་ཆོས་ཚུལ་འདི་ཉིད་ལེགས་པར་ཐོབ་པ་ས་སྐྱ་པ་ཤཱཀྱའི་བཙུན་པ་ངག་དབང་ཀུན་དགའ་བསོད་ནམས་གྲགས་པ་རྒྱལ་མཚན་དཔལ་བཟང་པོས་ཚུལ་འདི་ཉིད་ཀྱི་ཡིག་ཆ་རྙིང་པ་འགའ་ལ་བརྟེན་ཅིང་། དེར་མི་གསལ་ལ་ཆོ་ག་ལྷག་པའི་སྐྱོན་མི་འབྱུང་བ་ཁ་ཅིག་གཞན་ནས་ཁ་བསྐངས་ཏེ་དཔལ་ས་སྐྱའི་གཙུག་ལག་ཁང་དུ་སྦྱར་བའོ། ། ཆོས་ཚུལ་འདི་ནི་ས་སྐྱ་པ་ལས་བརྒྱུད། ། བརྒྱུད་པ་གཞན་གྱིས་འགྲན་པའི་མཐའ་དང་བྲལ། ། བྲལ་ཞེས་དམ་པ་ཀུན་གྱིས་བསྔགས་པར་མཛད། ། མཛད་པ་དེ་ནི་ངེས་པའི་དོན་དང་ལྡན། ། རྣམ་མཁྱེན་བླ་མ་དམ་པའི་བཀའ་དྲིན་གྱིས། །
རྣམ་མང་འགྲོ་བའི་དོན་ལ་བློ་གཞོལ་ནས། ། རྣམ་དག་བསྟན་པ་རབ་ཏུ་འཕེལ་བའི་ཕྱིར། ། རྣམ་པར་བཤད་འདི་ཕྱོགས་ཀུན་རྒྱས་གྱུར་ཅིག། །། སརྦ་མངྒ་ལཾ།། །། ༈ མཁན་ཆེན་ཨ་པད་རིན་པོ་ཆེའི་དགོངས་བཞེད་ལྟར་གུ་རུས་ཞབས་ཞུ་བགྱིས་པའོ།། PAGE * MERGEFORMAT 2 ཨ་མྱེས་ཞབས། གུར་གྱི་མགོན་པོ་ཁྲོ་བོ་བཅུ་གཅིག་གི་རྗེས་གནང་བྱ་ཚུལ། PAGE * MERGEFORMAT 1
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
