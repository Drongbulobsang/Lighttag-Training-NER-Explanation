གསུང་འབུམ། ངག་དབང་ཀུན་དགའ་བསོད་ནམས།
པོད ༢༧༩
གསུང་ཤོག་རིམ་པ་གཉིས་གསལ་བྱེད་ཀྱི་ཡིག་ཆུང་མཁན་ཚངས་པས་ཕུལ་བ་དང་བཅས་པའི་ཡི་གེ།
༄༅། །དཔལ་ས་སྐྱ་པ་སྔགས་འཆང་ངག་དབང་ཀུན་དགའ་བསོད་ནམས་ཀྱི་སྔོན་གྱི་སྐྱེས་རབས་རྣམས་ས་སྐྱ་པའི་འཕྲིན་ལས་ཀྱི་མགོན་པོ་པུ་ཏྲ་དམར་པོས་ལུང་བསྟན་དུ་སྩལ་པའི་གསུང་ཤོག་རིམ་པ་གཉིས་གསལ་བྱེད་ཀྱི་ཡིག་ཆུང་མཁན་ཚངས་པས་ཕུལ་བ་དང་བཅས་པའི་ཡི་གེ་བཞུགས།། ཨོཾ་སྭ་སྟི་སིདྡྷིཾ། བསྟན་སྲུང་ཀུན་གྱི་གཙོ་བོ་རྡོ་རྗེ་ནག་པོ་ཆེན་པོའི་ཐུགས་ཀྱི་སྤྲུལ་པ་བཀའ་བསྡོད་ཡོངས་ཀྱི་གཙོ་བོ་དམ་ཅན་མོན་བུ་པུ་ཏྲའི་ཐུགས་གཉིས་སུ་མེད་པའི་ཡེ་ཤེས་ཀྱི་རྣམ་རོལ་ས་སྐྱ་པའི་འཕྲིན་ལས་ཀྱི་མགོན་པོ་ཙེའུ་དམར་པོ་ཞེས་ཡོངས་སུ་གྲགས་ཤིང་། སྔོན་སློབ་དཔོན་ཆེན་པོས་དབང་བསྐུར་མཛད་དུས་ཀྱི་གསང་མཚན་ཀུན་ཁྱབ་རྡོ་རྗེ་དྲག་པོ་རྩལ་དུ་གསོལ་བའི་དུས་གསུམ་སྒྲིབ་མེད་དུ་གཟིགས་པ་ཡེ་ཤེས་ཀྱི་མགོན་པོ་པུ་ཏྲ་དམར་པོ་དེ་ཉིད་ཀྱིས། དཔལ་ས་སྐྱ་པ་སྔགས་འཆང་ངག་དབང་ཀུན་དགའ་བསོད་ནམས་ཀྱི་སྔོན་གྱི་སྐྱེས་རབས་རྣམས་ལུང་བསྟན་བཀའ་སྩལ་པ་རིམ་པ་གཉིས་ཀྱི་སྔ་མ་ལས་འདི་ལྟར་འབྱུང་སྟེ། ༈ །ས་དཀར་པོའི་ཡུལ་ན་རིག་འཛིན་རྒྱུད་པ་སྤེལ་བའི་རིག་འཛིན་ཕོ་བྲང་དམ་པ་དེར། རྒྱ་ནག་པོའི་ཡུལ་གྱི་རྩེ་ལྔ་ནས། ། སྨྲ་བའི་སེང་གེ་མིང་དུ་བཏགས། ། འཇའ་ཚུགས་སུ་ལྡན་པའི་རྟ་ཕོ་དེ་ལ་ཞོན། ། གུ་རུ་པདྨའི་དུས་ཞི་བ་འཚོ་དང་བསྟུན། །
མཁས་པ་ཤྲཱི་སིངྷའི་མིང་དུ་བཏགས། ། བཀོད་པ་ཡར་ལ་གཅིག་བྱས་ན། ། སྟོན་པ་ཤཱཀྱའི་དུས་མཽ་འགལ་གྱི་བུ། ། རིམ་པར་བརྒྱུད་པའི་གནམ་ཁྲི་སྲོང་བཙན། ། དེ་ལ་གཅེས་པ་མགར་བའི་མིང་། ། ཉེ་བར་བརྒྱུད་པའི་ཆོས་ནི་དར་བའི་དུས། ། སྒྲ་སྒྱུར་རྣམས་ཀྱི་གྲལ་ལ་འཁོད། ། བར་མ་དོ་ཡི་འགའ་ཤས་སུ། ། རྒྱ་གར་འཕགས་པའི་ཡུལ་དུ་སྤྲུལ་པ་བྱུང་། ། རྒྱ་གར་ཡུལ་ནས་ཚུར་ལ་ལོག
བོད་ཡུལ་ས་དཀར་ཀུན་དགའི་མིང་ཅན་དེ་ལ་ཟློ་བ། ཞེས་འབྱུང་བ་ཡིན་ལ། དེ་དག་གི་དོན་ཆོས་སྐྱོང་ཆེན་པོས་མཁན་ཚངས་པར་ལྷུག་སྩོལ་དུ་ཕེབས་འདུག་པ་དང་མཐུན་པར་ཅུང་ཟད་ཙམ་ཚིགས་སུ་བཅད་པའི་སྒོ་ནས་བཀྲལ་ན་འདི་ལྟ་སྟེ། ༈ །རྒྱ་ནག་རི་བོ་རྩེ་ལྔའི་ཕོ་བྲང་ནས། ། སངས་རྒྱས་གསུང་གི་གསང་བ་འཇམ་པའི་དབྱངས། ། སྨྲ་བའི་སེང་གེ་གང་དེ་དོན་དམ་པར། ། ཟབ་མོ་ཆོས་ཀྱི་དབྱིངས་ལས་མ་གཡོས་ཀྱང་། ། སེམས་ཅན་དོན་དུ་ཀུན་རྫོབ་གདུལ་བྱའི་ངོར། ། སྟོན་མཆོག་དམ་པ་ཤཱཀྱའི་རྒྱལ་པོ་ཉིད། ། རིགས་ཅན་གསུམ་ལ་ཆོས་འཁོར་སྐོར་བའི་དུས། །
ཉན་ཐོས་རྫུ་འཕྲུལ་ཅན་གྱི་མཆོག་གྱུར་པ། ། མཽ་འགལ་གྱི་བུ་ཞེས་བྱ་བར་སྤྲུལ། ། འདི་ཡི་རྣམ་ཐར་མདོ་སྡེ་རྣམས་ལས་འབྱུང་། ། སློབ་དཔོན་ཆེན་པོ་པདྨ་འབྱུང་གནས་དང་། ། མཁས་པ་ཆེན་པོ་ཞི་བ་འཚོ་ཡི་དུས། ། ཨུ་རྒྱན་ཉིད་དང་བཻ་རོ་ཙ་ན་སོགས། ། མཁས་གྲུབ་ཀུན་ལ་མན་ངག་སྩོལ་མཛད་པའི། ། པཎ་ཆེན་ཤྲཱི་སིངྷ་ཞེས་བྱར་སྤྲུལ། ། འདི་ཡི་རྣམ་ཐར་ཐང་ཡིག་འགའ་ལས་འབྱུང་། ། བོད་ཡུལ་ཆོས་རྒྱལ་སྲོང་བཙན་སྒམ་པོའི་དུས། །
རྒྱ་བལ་རྟེན་གསུམ་རིན་ཆེན་་་་་་ཆོས་འཁོར་ལྷ་སའི་ཇོ་ཤག་རྣམ་གཉིས་སོགས། སྤྱན་དྲངས་སོགས། ། བོད་ཡུལ་བདེ་སྐྱིད་འབྱུང་བའི་བྱེད་པོ་མཆོག ། བློན་པོ་མགར་བ་སྟོང་བཙན་ཞེས་བྱར་སྤྲུལ། ། དེ་ཡི་མཛད་པ་རྒྱལ་རབ་རྣམས་ལས་གསལ། ། དེ་ནས་བོད་འདིར་བསྟན་པ་དར་བའི་ཚེ། ། སྒྲ་སྒྱུར་ལོ་ཙཱ་རྩོད་བྲལ་དུ་མར་སྤྲུལ། ། དེ་ནས་ཧ་ཅང་མི་རིང་བར་གྱི་ཆར། ། རྒྱ་གར་ཡུལ་གྱི་སྐྱེས་ཆེན་དུ་མ་རུ། ། སྤྲུལ་ནས་བསྟན་དང་འགྲོ་བའི་དོན་མང་མཛད། །
སླར་ཡང་བོད་ཡུལ་མུན་པའི་སྨག་རུམ་འདིར། ། སྔགས་འཆང་ཆོས་རྗེས་བསྟན་པའི་མེ་རོ་ཉིད། ། ལེགས་པར་གསོས་པ་འཕེལ་ཞིང་རྒྱས་པའི་ཕྱིར། ། བོད་ཡུལ་རྡོ་རྗེ་གདན་གྱི་ཆོས་གྲྭ་འདིར། ། ལྷ་རིགས་འཁོན་གྱི་གདུང་འཛིན་ས་སྐྱ་པ། ། ངག་དབང་ཀུན་བསོད་གྲགས་པ་རྒྱལ་མཚན་དཔལ། ། བཟང་པོའི་མཚན་ཅན་ཉིད་དུ་ལེགས་སྤྲུལ་པ། ། ཡིན་ཞེས་དུས་གསུམ་སྒྲིབ་མེད་གཟིགས་པ་ཡི། ། འཕྲིན་ལས་མགོན་པོས་རབ་ཏུ་བསྔགས་པ་འདི། ། ཀུན་ལས་ཁྱད་པར་འཕགས་པའི་རྣམ་ཐར་ཡིན། །
དེས་ན་ཤཱཀྱའི་དུས་ན་མཽ་འགལ་བུ། ། པདྨའི་དུས་ན་ཤྲཱི་སིངྷའི་མཚན། ། སྲོང་བཙན་སྒམ་པོའི་དུས་ན་བློན་པོ་མགར། ། ད་ལྟ་ངག་དབང་ཀུན་དགའི་མཚན་ཅན་ཡིན། ། ཐོས་བསམ་སྒོམ་པས་ལུང་རྟོགས་ཡོན་ཏན་བརྙེས། ། འཆད་རྩོད་རྩོམ་པས་བསྟན་པ་ཟླ་ལྟར་སྤེལ། ། འཛིན་སྐྱོང་སྤེལ་བས་ཐུབ་པའི་རྒྱལ་ས་འཛིན། ། མགོན་འདིའི་མཛད་པ་བྱིས་བློའི་ཡུལ་ལས་འདས། ། ཞེས་བྱ་བས་རྟོགས་ཏེ་ཁོང་དུ་ཆུད་པར་བྱའོ།། ༈ །།ཡང་འཕྲིན་ལས་ཀྱི་མགོན་པོ་དེ་ཉིད་ཀྱིས་སྔགས་འཆང་བླ་མའི་སྐྱེས་རབས་ཀྱི་ལུང་བསྟན་རིམ་པ་གཉིས་པ་ལས་འདི་ལྟར་འབྱུང་སྟེ།
དམ་ཚིག་དང་ལྡན་པ་ས་དཀར་པོའི་ཡུལ་གྱི་དགེ་བཤེས་ཀུན་དགའི་མིང་ཅན་དེ་ལ་ཟློ་བ། གདུག་འདྲེར་རྒྱ་དར་ས་གཞིའི་མེ་ཏོག་རི་མོ་བཅས་བྱུང་པ་དགའ་རབ་ཡིན། གདུག་འདྲེས་སྔོན་ཆད་གྱི་དུས་སུ་དགེ་བཤེས་ཀྱི་སྐྱེས་རབས་རྣམས་རྡོ་རྗེ་གདན་གྱི་པཎྜི་ཏ་ནས་ཉེ་བར་བཟུང་བའི་རི་མོར་བཀོད་པ་ཡིན་ཀྱང་། ཐེ་ཚོམ་གྱི་བཀོད་པ་བྱུང་འདུག་པ། གདུག་འདྲེའི་ལུས་ཁོག་འདིའི་ཐོག་ཏུ་རི་མོར་བཀོད་པ། པཎྜི་ཏར་ཁས་འཆེ་བ་ཤྲཱི་སིངྷ་ཞེས་བྱ་བར་ལུང་བསྟན་ཅིང་། དེ་ལ་ཐེ་ཚོམ་གྱི་བཀོད་པ་བྱུང་ན་རྙིང་མའི་ཆོས་སྐོར་རྣམས་ལ་ལྟོས། ཁྲི་སྲོང་ལྡེའུ་བཙན་གྱི་དུས་སུ་ལོ་ཙཱ་བ་ཀླུའི་རྒྱལ་མཚན། ད་ལྟའི་དུས་སུ་ཀུན་དགའི་མིང་ཅན་འདི། ། བསྟན་པ་རྒྱས་ཤིང་ཆོས་འཁོར་འཕེལ་བར་ཡོང་། །
གསོལ་བ་ཐོབ་ཅིག་སྐྱེ་འགྲོའི་སེམས་ཅན་རྣམས། ། ཤིས་པར་གྱུར་ཅིག ཕྱི་དུས་ཀླུའི་མིང་ཅན་དུ་སྐྱེ་བ་བླངས་པ་དགེ་བཤེས་རང་གི་བློ་ལ་གསལ། ཞེས་ལྷ་ཚེས་ཉེར་དྲུག་ལ་དཔེ་ཧར་ལྷའི་ཕོ་བྲང་སྡེ་བརྒྱད་རྦ་ཀློང་འཁྲུགས་པའི་གཞལ་ཡས་ཁང་ནས་བྲིས། ཞེས་འབྱུང་བ་ཡིན། ཆོས་སྐྱོང་ཆེན་པོའི་ལུང་བསྟན་ཕྱི་མ་འདི་ཉིད་ཀྱི་གསལ་བྱེད་ཀྱི་ཡི་གེ་མཁན་ཚངས་པས་ཕུལ་བ་ལས་འདི་ལྟར་འབྱུང་སྟེ། ༈ །ཐུང་པ་འབུལ་འབྲས། ཞབས་དྲུང་རིན་པོ་ཆེའི་འཁྲུངས་རབས། དགེ་བཤེས་ལ་དོགས་པ་བྱུང་བ་ཨེ་ཡིན། དགེ་བཤེས་ཀྱི་སྐྱེ་བརྒྱུད་རགས་རིམ་སྔ་སོར་གདུག་འདྲེས་རི་མོར་བཀོད་པ་དེ་ཡིན།
སྔོན་ཆད་གདུག་འདྲེས་རི་མོར་བཀོད་པ་བཞིན། ཤྲཱི་སིངྷ་ནི་རྡོ་རྗེ་གདན་གྱི་རྒྱ་བཀྲོལ་མཁན་གྱི་པཎྜི་ཏ་དེ་ཡིན། ཁྲི་སྲོང་ལྡེའུ་བཙན་གྱི་དུས་སུ་ལོ་ཙཱ་བ་ལྕོག་རོ་ཀླུའི་རྒྱ་མཚན་ཡིན། དགེ་བཤེས་རང་གི་བརྒྱུད་དུ་ནི། ཕར་འགྲོ་ཚུར་འགྲོ ཡར་ལོག་མར་ལོག་བྱས་པ་ཡིན། དེ་ནི་དགེ་བཤེས་རང་ལ་རྨི་ལམ་སྒྱུ་མའི་ཚུལ་དུ་སྲམ་ཙམ་སྲམ་ཙམ་ཡོད་པ་ཡིན་པས། གདུག་འདྲེ་ལ་འདྲི་མི་དགོས། གདུག་འདྲེས་ཐོག་མའི་སྒོ་འབྱེད་བྱས་པ་དེ་ཡིན། ཕྱིས་ཀྱི་མཁས་པ་ཆེན་པོ་མང་ཐོས་ཀླུ་སྒྲུབ་སོགས་ཀྱང་དགེ་བཤེས་རང་ལ་གསལ་བ་དེ་ཡིན། པཎྜི་ཏ་སྒོ་མཐའ་ཡས་པ་དང་།
ཀུན་མཁྱེན་བསོད་ནམས་སེང་གེ་སོགས་ཡིན་པ་དགེ་བཤེས་རང་ཟེར་མ་བདེ་བ་མ་གཏོགས། གདུག་འདྲེ་ལས་དགེ་བཤེས་རང་གསལ། བློ་ལ་གང་ཤར་རི་མོར་འཁོད་ཆོག་པ་ཡོད་ཕེབས་བྱུང་བ། ཞབས་དྲུང་རིན་པོ་ཆེ་སྐུ་ཉིད་ཀྱི་རྣམ་ཐར་རྒྱས་པ་ཞིག་འབྱུང་བའི་རྒྱུར་འགྲོ་བ་ཞིག་ཅིས་ཀྱང་མཁྱེན་མཁྱེན་ལགས། ཞེས་པ་དེ་དག་ནི་དཔལ་ས་སྐྱ་པ་སྔགས་འཆང་ངག་དབང་ཀུན་དགའ་བསོད་ནམས་ཀྱི་སྔོན་གྱི་སྐྱེས་རབས་རྣམས་ཆོས་སྐྱོང་ཆེན་པོས་ལུང་བསྟན་དུ་སྩལ་པ་རིམ་པ་གཉིས་གསལ་བྱེད་ཀྱི་ཡི་གེ་དང་བཅས་པ་རྣམས། བསྟན་འཛིན་གྱི་བུ་སློབ་དད་པ་ཅན་རྣམས་ལ་ཕན་པའི་ཕྱིར་ཕྱོགས་གཅིག་ཏུ་འབྲི་དགོས་ཞེས་ནན་གྱིས་བསྐུལ་བ་པོ་དག་གི་ངོར། རྣལ་འབྱོར་པ་གདོད་ནས་རང་གྲོལ་གྱིས་བགྱིས་པ་འདིས་འཕྲལ་དང་ཡུན་དུ་དགེ་ལེགས་སུ་གྱུར་ཅིག། ༈ །།ས་སྐྱ་པ་ངག་དབང་ཀུན་དགའ་བསོད་ནམས་ཀྱིས་རང་གི་གནས་ལུགས་སྒྲོ་བཏགས་ཀྱི་སྒོ་ནས་བརྗོད་པ་གོང་མའི་བྱིན་རླབས་མྱུར་འཇུག་ཅེས་བྱ་བ་བཞུགས། ། བཀྲ་ཤིས་རྒྱལ་བར་གྱུར་ཅིག བོད་ཡུལ་ཆེན་པོའི་རྩེ་ལྔའི་རི་བོའི་སྤོར། །
རྒྱལ་ཀུན་མཁྱེན་པའི་རང་གཟུགས་ལྷག་པའི་ལྷ། ། དེ་ཉིད་གདུལ་བྱ་གང་ལ་གང་འདུལ་གྱི། ། སྤྲུལ་པས་ཟློས་གར་བསྒྱུར་དེར་གསོལ་བ་འདེབས། ། དེ་ཡང་སྟོན་མཆོག་ཤཱཀྱའི་རྒྱལ་པོ་ཡི། ། ཉན་ཐོས་མཆོག་ཟུང་ཡ་གྱལ་མཽ་འགལ་བུ། ། པཎ་གྲུབ་དབང་པོ་ཤྲཱི་སིངྷ་ཞེས། ། ཡོངས་གྲགས་སྐྱེས་བུའི་མཆོག་དེར་གསོལ་བ་འདེབས། ། དེ་དང་གཅིག་མིན་གཉིས་སུ་མ་མཆིས་པའི། ། རིག་གནས་ཀུན་མཁྱེན་ཆོས་ཚུལ་ཟབ་མོའི་གཏེར། ། མི་ཐུབ་ཟླ་བ་ནས་བཟུང་པཎྜི་ཏའི། །
སྐྱེ་བ་བཅུ་གཅིག་བཞེས་ལ་གསོལ་བ་འདེབས། ། གཞན་ཡང་འཕགས་ཡུལ་མཁས་དང་གྲུབ་པའི་ཕུལ། ། རབ་ཏུ་བྱུང་དང་གསང་སྔགས་འཆང་བའི་ཚུལ། ། པཎ་ཆེན་སྒོ་མཐའ་ཡས་པའི་བློ་གྲོས་སོགས། ། བདུན་ཕྲག་རིམ་པར་བྱོན་ལ་གསོལ་བ་འདེབས། ། དེ་ནས་བོད་ཡུལ་མུན་སེལ་ལོ་ཙཱ་བ། ། ལྕོག་རོ་ཀླུ་རྒྱལ་གྱི་ཇོ་ཟླ་འོད་སོགས། ། སྐད་གཉིས་སྨྲ་བ་གངས་ཅན་འགྲོ་བའི་མིག ། སྒྲ་སྒྱུར་དུ་མར་འཁྲུངས་ལ་གསོལ་བ་འདེབས། ། ཁྱད་པར་བྱང་ཕྱོགས་ཐུབ་པའི་རྒྱལ་ཚབ་ཆེ། །
ལྷ་བབས་འཁོན་རིགས་ས་སྐྱའི་གདུང་འཛིན་མཆོག ། དཔལ་ལྡན་རྩེ་མོ་ཞབས་དང་གྲགས་པའི་མཚན།་་་་་ རྗེ་བཙུན་འདི་དང་བཻ་རོ་ཙ་ན། ཆོས་རྗེ་ས་པཎ། བདེ་གཤེགས་དྲི་མ་མེད་དཔལ། སྔགས་འཆང་ཆེན་པོ་རྣམས་ཐུགས་རྒྱུད་གཅིག་པར་རྣམ་ཐར་ལས་གསལ། ། སྐྱེས་ཆེན་མཆེད་དུ་སྤྲུལ་ལ་གསོལ་བ་འདེབས། ། ཕྱིས་དུས་དམ་པའི་རིགས་འཁྲུངས་ཆོས་སྲིད་ཀྱི། ། དཔལ་ལ་དབང་བསྒྱུར་ཐེག་ཆེན་ཆོས་རྗེ་དང་། ། ཀུན་མཁྱེན་མཁས་པའི་དབང་པོ་གོ་རམ་པ། །
བསོད་ནམས་སེང་གེར་འཁྲུངས་ལ་གསོལ་བ་འདེབས། ། གཞན་ཡང་མཁས་གྲུབ་དབང་པོ་གོང་དཀར་བ། ། རྡོ་རྗེ་གདན་པ་ཀུན་དགའ་རྣམ་རྒྱལ་དང་།་་་་་ རྗེ་འདི་དང་ཤྲཱི་སིངྷ། ཞི་བ་འཚོ། ཆོས་རྗེ་བླ་མ་དམ་པ། ཀློང་ཆེན་རབ་འབྱམས་པ་རྣམས་ཐུགས་རྒྱུད་གཅིག་པར་བཤད། ། མང་དུ་ཐོས་པ་འཛམ་གླིང་མཁས་པའི་རྒྱན། ། ཀླུ་སྒྲུབ་རྒྱ་མཚོར་་་་་་རྗེ་འདི་དང་འཇམ་དབྱངས་དཀོན་མཆོག་རྒྱ་མཚོ་གཉིས་ཐུགས་རྒྱུད་གཅིག་པར་ཡང་མི་འགལ་ལམ་སྙམ། འཁྲུངས་ལ་གསོལ་བ་འདེབས། །
དེ་ལྟར་འཇམ་དཔལ་སྨྲ་བའི་སེང་གེ་ཉིད། ། གཞན་ངོར་སྤྲུལ་པ་དུ་མའི་སྣང་བརྙན་རྣམས། ། གཅིག་བསྡུས་དེང་སང་བསྟན་པའི་གསལ་བྱེད་མཆོག ། སྔགས་འཆང་ཐམས་ཅད་མཁྱེན་པར་གསོལ་བ་འདེབས། ། ཚུལ་འདི་འཕྲིན་ལས་མགོན་པོའི་ལུང་བསྟན་དང་། ། སྐྱེས་ཆེན་གོང་མའི་རྣམ་ཐར་རྗེས་དཔགས་ནས། ། བློ་གསལ་དཔྱོད་ལྡན་རྣམས་ཀྱིས་ཡང་ཡང་དུ། ། ཡིད་ཆེས་ངེས་པ་རྙེད་དེར་གསོལ་བ་འདེབས། ། འགྲོ་ཀུན་སེམས་ཉིད་ལྷན་སྐྱེས་ཡེ་ཤེས་དང་། ། རྒྱལ་ཀུན་ཐུགས་ཀྱི་ལྷན་སྐྱེས་ཡེ་ཤེས་གཉིས། །
གནས་ལུགས་ལྷན་སྐྱེས་ཡེ་ཤེས་རོ་གཅིག་ཕྱིར། ། འཁོར་འདས་ལྷན་སྐྱེས་ཡེ་ཤེས་ངོ་བོར་སྙམ། ། དེ་ལྟར་ཚུལ་ལ་བསམ་ནས་དད་ལྡན་གྱི། ། སློབ་བུ་རྣམས་ཀྱིས་མཁས་གྲུབ་དུ་མའི་སྐུ། ། གསར་དུ་བསྐྲུན་པ་བསོད་ནམས་རྒྱ་ཆེན་པོ། ། ཐོབ་ཕྱིར་དེ་སྐད་སྨྲ་ལ་སྐྱོན་ཡོད་མིན། ། དེ་ལྟར་བསམ་ནས་སྐྱེས་ཆེན་བཟང་རིམ་པར། ། བྱོན་པའི་རྩ་བརྒྱུད་བླ་མའི་ཚོགས་རྣམས་ལ། ། སུ་ཞིག་གསོལ་བ་འདེབས་པ་དེ་དག་གི ། འདི་ཕྱིའི་དོན་ཀུན་ཡིད་བཞིན་འགྲུབ་གྱུར་ཅིག །
མཚུངས་མེད་ས་སྐྱའི་རྗེ་བཙུན་ཐམས་ཅད་མཁྱེན། ། སྔགས་འཆང་ངག་དབང་ཀུན་དགའི་མཚན་ཅན་གྱིས། ། རྣམ་ཐར་བསམ་བཞིན་གསོལ་བ་བཏབ་པའི་མཐུས། ། ཡོངས་འཛིན་བླ་མ་བསྐལ་བརྒྱར་ཞབས་བརྟན་ཤོག ། ཚུལ་འདི་རང་བཞིན་བརྗོད་པ་ཉིད། ། མིན་མོད་སྒོ་བཏགས་གཙོར་བྱས་ཤིང་། ། རང་བབས་གནས་ལུགས་ལ་བསམ་ན། ། བརྗོད་ལའང་ཉེས་པ་མེད་འདྲ་སྙམ། ། དམ་པའི་རིགས་སུ་སྐྱེས་མོད་ཀྱང་། ། ལུང་རྟོགས་ཡོན་ཏན་དང་བྲལ་བའི། །
ཡར་འདྲེན་གཟུགས་བརྙན་ཨ་ནནྡས། ། བྲིས་སོ་དད་ལྡན་ཀུན་དགྱེས་ཤོག། །། ཤུ་བྷཾ།། ༈ །།གཏེར་སྟོན་ཀོང་པོ་བླ་མས་ཕུལ་བའི་རིག་འཛིན་འཇའ་ཚོན་སྙིང་པོའི་གཏེར་བྱོན་ཐུགས་རྗེ་ཆེན་པོ་ངན་སོང་རང་གྲོལ་ལས། སྣ་ནམ་སྐྱེ་བ་ས་སྐྱའི་མཐིལ་དུ་འབྱུང་། ། མཐའ་དམག་བཟློག་པའི་རྟེན་འབྲེལ་དེ་ལ་ཡོད། ། བར་ཆད་བཟློག་པའི་རིམ་གྲོ་ཟུར་དུ་གསལ། ། ཞེས་དང་། ཡང་དཔལ་མགོན་མ་ནིང་གི་ལུང་བསྟན་རིག་འཛིན་འཇའ་ཚོན་སྙིང་པོའི་གཏེར་བྱོན་གཅིག་ཏུ། གཞན་ཡང་ཟབ་གཏེར་འདི་ཡི་བཀའ་བབ་ནི། །
གནམ་ས་ཆོས་འབྱུང་འདྲ་བའི་ས་ཕྱོགས་སུ། ། ས་ཡི་མིང་ཅན་གསང་སྔགས་ཆོས་ལ་མོས། ། ཁྱད་པར་པདྨ་བདག་ལ་གུས་པའི་མི། ། བྱ་ཡི་ལོ་པ་ཐུགས་ཀར་སྨེ་ནག་ལྡན། ། འབྲེལ་ཚད་དོན་ལྡན་དེ་ལ་གཏད་རྒྱ་གྱིས། ། ཞེས་གསུངས་ལགས།། །། ༈ མཁན་ཆེན་ཨ་པད་རིན་པོ་ཆེའི་དགོངས་བཞེད་ལྟར་གུ་རུས་ཞབས་ཞུ་བགྱིས་པའོ།། PAGE * MERGEFORMAT 2 ཨ་མྱེས་ཞབས། འཇམ་མགོན་ཨ་མྱེས་ཞབས་ཀྱི་སྔོན་གྱི་སྐྱེས་རབས་གསལ་བྱེད་དང་བཅས་པའི་ཡི་གེ། PAGE * MERGEFORMAT 1
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
