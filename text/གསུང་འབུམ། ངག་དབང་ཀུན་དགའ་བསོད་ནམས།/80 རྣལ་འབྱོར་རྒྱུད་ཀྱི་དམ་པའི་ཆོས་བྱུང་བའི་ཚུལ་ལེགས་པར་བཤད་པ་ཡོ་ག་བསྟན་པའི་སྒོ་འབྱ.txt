གསུང་འབུམ། ངག་དབང་ཀུན་དགའ་བསོད་ནམས།
པོད ༨༠
རྣལ་འབྱོར་རྒྱུད་ཀྱི་དམ་པའི་ཆོས་བྱུང་བའི་ཚུལ་ལེགས་པར་བཤད་པ་ཡོ་ག་བསྟན་པའི་སྒོ་འབྱེད།
༄༅། །རྣལ་འབྱོར་རྒྱུད་ཀྱི་དམ་པའི་ཆོས་བྱུང་བའི་ཚུལ་ལེགས་པར་བཤད་པ་ཡོ་ག་བསྟན་པའི་སྒོ་འབྱེད་ཅེས་བྱ་བ་བཞུགས།། རྒྱ་གར་སྐད་དུ། དེ་ཝཱ་ཏི་དེ་ཝ་བྷཱ་ག་ཝན་ཏ་ཐཱ་ག་ཏ་ཨརྷནྡ་སམྱཀྶཾ་བུདྡྷ་ཏེ་ཛོ་རཱ་ཛཱ་ཡ་བཻ་རོ་ཙ་ན་བུདྡྷ་དྷྭ་ཛ་ཡེ་ཨ་ནུ་སཱ་རི་ཎི་མ་མ་པྲ་ཎ་མཱ་མི། བོད་སྐད་དུ། ལྷ་ཡི་ལྷ་བཅོམ་ལྡན་འདས་དེ་བཞིན་གཤེགས་པ་དགྲ་བཅོམ་པ་ཡང་དག་པ་རྫོགས་པའི་སངས་རྒྱས་གཟི་བརྗིད་ཀྱི་རྒྱལ་པོ་རྣམ་པར་སྣང་མཛད་སངས་རྒྱས་རྒྱལ་མཚན་གྱི་རྗེས་སུ་འབྲང་བ་བདག་ཕྱག་བགྱིའོ། ། འགྲོ་བའི་བླ་མ་སྟོན་པ་ཐམས་ཅད་མཁྱེན། ། དེ་གསུང་དམ་ཆོས་བསྟན་འཛིན་སྐྱེས་མཆོག་བཅས། ། ཐར་འདོད་རྣམས་ཀྱི་སྐྱབས་འོས་བླ་ན་མེད། ། ཡིན་ཕྱིར་བདག་ཀྱང་བྱང་ཆུབ་བར་དུ་འདུད། ། གཞན་ཡང་འཕགས་ཡུལ་བསྟན་པའི་སྒྲོན་མེ་ཆེ། །
མཁས་དང་གྲུབ་པ་རིམ་པར་བྱོན་རྣམས་དང་། ། འགྲོ་བ་འདུལ་ཕྱིར་སངས་རྒྱས་བྱང་སེམས་ཀྱི། ། རྣམ་སྤྲུལ་བོད་ཀྱི་རྒྱལ་བློན་ཆེ་རྣམས་རྒྱལ། ། ཁྱད་པར་སྐད་གཉིས་སྨྲ་བའི་ལོ་ཙཱ་བ། ། སྐྱེས་མཆོག་དམ་པ་རིན་ཆེན་བཟང་པོ་སོགས། ། ཡོ་ག་རྣལ་འབྱོར་རྒྱུད་ཀྱི་བསྟན་པ་ལ། ། བཀའ་དྲིན་ཆེ་བའི་དམ་པ་རྣམས་ལ་འདུད། ། གངས་ཅན་འདི་ན་བསྟན་པ་ཕྱོགས་རེ་བའི། ། སྲོལ་འཛིན་མང་ཡང་ཡོངས་རྫོགས་བསྟན་པའི་བདག ། ས་སྐྱའི་བླ་ཆེན་ཡབ་སྲས་ལས་གཞན་གང་། །
དེ་ཕྱིར་ཤེས་ནས་དད་པས་ཕྱག་བགྱི་འོ། ། གང་དེའི་བསྟན་པའི་མེ་རོ་གསོ་བ་ལ། ། བསམ་བཞིན་སྐྱེ་བ་བཞེས་པའི་སྤྲུལ་པའི་སྐུ། ། སྔགས་འཆང་བླ་མ་ཀུན་དགའ་རིན་ཆེན་དང་། ། མགོན་དེའི་ཐུགས་སྲས་འཇམ་དབྱངས་སྐུ་མཆེད་རྒྱལ། ། ཕྱི་ལྟར་གསུམ་ལྡན་དགེ་སློང་རྡོ་རྗེ་འཛིན། ། ནང་ལྟར་ཁྱབ་བདག་རྡོ་རྗེ་སེམས་དཔའ་དངོས། ། གསང་བ་རང་སེམས་ལྷན་སྐྱེས་ཡེ་ཤེས་ཆེར། ། དབྱེར་མེད་མུས་པ་ཆེན་པོར་ཕྱག་བཙལ་ནས། ། རྣལ་འབྱོར་རྒྱུད་ཀྱི་བསྟན་པ་བྱུང་བའི་ཚུལ། །
རྣལ་འབྱོར་རྒྱུད་ཀྱི་བསྟན་པའི་སྒོ་འབྱེད་འདི། ། རྣལ་འབྱོར་རྒྱུད་ཀྱི་བསྟན་པ་སྤེལ་ཕྱིར་བཤད། ། རྣལ་འབྱོར་རྒྱུད་ཀྱི་བསྟན་པ་འཕེལ་གྱུར་ཅིག ། བདག་གི་ལྷག་བསམ་རྣམ་པར་དག་པ་འདི། ། དཔྱོད་ལྡན་གཟུར་གནས་རྣམས་ཀྱིས་མཁྱེན་མཛོད་ལ། ། ལེགས་བཤད་འདི་ཉིད་རི་མོར་བྲི་བ་དང་། ། གཞན་ལ་སྤེལ་ཏེ་དོན་གཉིས་བསྒྲུབ་པར་མཛོད། ། ཅེས་མཆོད་པར་བརྗོད་ཅིང་བཤད་པར་དམ་བཅས་ནས། ཉན་པར་གདམས་ཏེ། འདིར་བོད་ཡུལ་བསྟན་པའི་མངའ་བདག་རྗེ་བཙུན་ས་སྐྱ་པ་ཡབ་སྲས་ཞེས་སྙན་པའི་བ་དན་སྲིད་པ་གསུམ་ན་གཡོ་བའི་སྐྱེས་ཆེན་དམ་པ་དེ་དག་ལ་གསང་སྔགས་གསར་འགྱུར་གྱི་སྐོར་ལ་ཡང་།
བདེ་ཀྱེ་གསང་གསུམ་ཡོ་ག་བྱ་སྤྱོད་དང་བཅས་པའི་ཆོས་ཚུལ་རྒྱ་མཚོ་ལྟ་བུ་ཞིག་མངའ་བ་ལས། དེ་དག་གི་བསྟན་པ་རིན་པོ་ཆེ་རྣམས་སྒོ་དུ་མ་ནས་དར་ཞིང་རྒྱས་པར་བྱ་བའི་སླད་དུ། འདིར་རྣལ་འབྱོར་རྒྱུད་ཀྱི་དམ་པའི་ཆོས་བྱུང་བའི་ཚུལ་ལེགས་པར་བཤད་པ་ཡོ་ག་བསྟན་པའི་སྒོ་འབྱེད་ཅེས་བྱ་བ་འདི་འཆད་པ་ལ།་་་་་ འདིའི་ས་བཅད་དོན་ཚན་སོ་སོའི་སྙིང་པོ་རྣམས་བསྡུས་པའི་ལེགས་བཤད་ཉུང་ངུ་ཞིག་བརྩམས་ན་བློ་དམན་རྣམས་ལ་མཁོ་བར་སྣང་ཡང་། འདིར་དོན་ཚན་སོ་སོ་མ་འདྲེས་པར་ཡོངས་རྫོགས་བྲིས་པའི་དགོས་པ་ནི། རྗེ་བླ་མ་གོང་མ་དེ་དག་གི་གསུང་རྒྱུན་ངོ་མཚར་ཅན་རྣམས་ཚིག་ཟུར་ཚུན་ཡང་མ་ཉམས་པར། རྗེས་འཇུག་རྣམ་དཔྱོད་ཅན་རྣམས་ཀྱིས་མཐོང་བའི་ཚེ་དང་འདོད་ཡིད་ཆེས་ཀྱི་དད་པ་ཆེན་པོ་འབད་མེད་ལྷུན་གྲུབ་ཏུ་འབྱུང་བའི་ཕྱིར་ཡི་གེའི་དཀའ་ཚེགས་མ་བསྐྱུངས་པར་བྲིས་པ་ཡིན་པས་བློ་གསལ་དཔྱོད་ལྡན་རྣམས་ཀྱིས་མཁྱེན་པར་མཛད་འཚལ་ལོ། ། དོན་ཚན་བདུན་གྱི་སྒོ་ནས་བསྟན་པར་བྱ་སྟེ། དེ་ཡང་རྗེ་བཙུན་མུས་པ་ཆེན་པོའི་གསུང་རྒྱུན་ལས་འབྱུང་ཚུལ་བཤད་པ། ས་སྐྱ་ལོ་ཙཱའི་གསུང་གི་ཟིན་བྲིས་ལས་འབྱུང་ཚུལ་བཤད་པ།
རྗེ་རྡོ་རྗེ་འཆང་གི་གསུང་རྒྱུན་ཟིན་བྲིས་ལས་འབྱུང་ཚུལ་བཤད་པ། ཀུན་མཁྱེན་ཆེན་པོ་བསོད་ནམས་སེངྒེའི་གསུང་རབ་ལས་འབྱུང་ཚུལ་བཤད་པ། ཆོས་རྗེ་ཀུན་དགའ་བློ་གྲོས་ཀྱི་གསུང་རབ་ལས་འབྱུང་ཚུལ་བཤད་པ། མཁས་པ་ཚུལ་ཁྲིམས་འོད་ཟེར་གྱི་གསུང་རབ་ལས་འབྱུང་ཚུལ་བཤད་པ། པཎ་ཆེན་གུང་རུ་ཤེས་རབ་བཟང་པོའི་གསུང་རབ་ལས་འབྱུང་ཚུལ་བཤད་པའོ། ། དང་པོ་ནི། སྙིགས་དུས་ཀྱི་རྒྱལ་བ་གཉིས་པ་རྗེ་བཙུན་རྡོ་རྗེ་འཆང་ཆེན་པོ་མུས་ཆེན་འཁོར་ལོ་སྡོམ་པའི་གསུང་རྒྱུན་ཇི་ལྟ་བ་བཞིན་དམ་པ་དེ་ཉིད་ཀྱི་དངོས་ཀྱི་སློབ་མ་གཞན་དག་གིས་ཀྱང་བཀོད་པར་མཛད་པའི་རྣལ་འབྱོར་རྒྱུད་ཀྱི་ཆོས་སྐོར་སྤྱིའི་དོན་ལ་ཉེ་བར་མཁོ་བའི་ཟིན་བྲིས་ངོ་མཚར་ཅན་དུ་མ་སྣང་མོད་ཀྱང་། ཁོ་བོ་ཅག་རང་ཉིད་ཀྱི་བློ་གྲོས་ཀྱི་ནུས་པས་ཇི་ལྟར་ཟིན་པ་བཞིན་འདིར་བཤད་པར་བྱ་སྟེ། དེ་ཡང་རང་ལོ་བཅུ་བདུན་ལོན་པའི་གླང་གི་ལོ། རྗེ་བཙུན་མུས་པ་ཆེན་པོ་ཉིད་ཀྱི་ཞབས་དྲུང་དུ་སླེབས་པའི་ཕྱི་ལོ་རྗེ་ཉིད་དགུང་ལོ་དོན་གསུམ་བཞེས་པའི་ཚེ།
གླིང་དགའ་བདེ་བ་ཅན་གྱི་ཆོས་ར་ཟུར་གྱི་གནས་མཆོག་དེ་ཉིད་དུ་སྤྱིར་ཟབ་པ་དང་རྒྱ་ཆེ་བའི་ཆོས་ཚུལ་རྒྱ་མཚོ་ལྟ་བུའི་བཀའ་དྲིན་ནོས་ཤིང་། བྱེ་བྲག་རྣལ་འབྱོར་རྒྱུད་ཀྱི་དབང་བཤད་ལུང་ཕྱག་ཁྲིད་སོགས་སྨིན་རྒྱས་སུ་སྩལ་བ་ཡིན་ཏེ། སྐབས་དེར་གསུང་ཆོས་ཀྱི་རིམ་པ་རྣམས་གནང་བའི་ཚེ། རྗེ་བླ་མ་བཀའ་དྲིན་ཅན་དེ་ཉིད་ཞལ་གྱི་དཀྱིལ་འཁོར་ཟླ་བ་རྒྱས་པ་ལྟ་བུ་འཛུམ་པའི་མདངས་དང་ལྡན་བཞིན་པའི་ངང་ནས་གསུང་གི་ང་རོ་སྦོམ་ཞིང་ཟིལ་ཆེ་ལ་སྙན་པས་ཆོས་ཐུན་རྣམས་རིམ་པར་སྩོལ་བར་མཛད་ཅིང་། སྐུའི་ཆ་བྱད་མཛེས་ཤིང་ལྷུན་ཆགས་ལས་གཟི་འོད་འབར་བ། མཐོང་བ་ཙམ་གྱིས་དད་པ་དབང་མེད་དུ་བསྐྱེད་པ་དེ་ཉིད། བདག་སོགས་སློབ་ཚོགས་ཀྱི་དབུས་སུ་ལྷམ་མེ་བ་དང་བཅས། ཐུགས་ཏིང་ངེ་འཛིན་བཟང་པོའི་རྒྱུན་ལ་གཡོ་བ་མེད་པའི་རྟགས་སུ་ཆོས་གསུང་པའི་བར་སྐབས་རྣམས་སུ་ཡང་སྐབས་འགར་ཏིང་ངེ་འཛིན་གྱི་རྒྱུན་ལ་ལྷན་ནེ་བཞུགས་པ་སོགས་རྗེ་བླ་མ་དེ་ཉིད་ཀྱི་རྣམ་ཐར་གང་ལ་བསམ་ཀྱང་། བླ་མ་སངས་རྒྱས་མི་གཟུགས་ཅན་འདི་ལྟ་བུ་དང་མཇལ་བ་སྐལ་བ་བཟང་སྙམ་པའི་ཤེས་པ་སྤྲོ་སིང་ངེ་བ་དང་བཅས། ཐོག་མར་ཡོ་ག་རྣལ་འབྱོར་རྒྱུད་ནས་བཤད་པའི་ཀུན་རིག་རྩ་བའི་དཀྱིལ་འཁོར་གྱི་དབང་རྗེ་བཙུན་ས་སྐྱ་པ་ནས་བརྒྱུད་པ་དང་།
ལོ་ཆེན་རིན་བཟང་གི་སློབ་མ་སྙགས་པ་ཉི་མ་ཤེས་རབ། དེའི་སློབ་མ་སྣུར་ཉི་མ་འོད་ཟེར་སོགས་ནས་བརྒྱུད་པའི་སྦྱོང་རྒྱུད་དཀྱིལ་འཁོར་བཅུ་གཉིས་ཀྱི་དབང་རྣམས་རིམ་པར་སྩལ་བའི་བར་བར་རྣམས་སུ། རྗེ་བཙུན་གྱིས་མཛད་པའི་སྦྱོང་རྒྱུད་ཀྱི་ས་བཅད་དང་། མཆན་བུ་གཉིས། ཆོ་གའི་རྣམ་གཞག་སྟོན་པ་གཞན་ཕན་འོད་ཟེར། འཆད་ཐབས་ཀྱི་མན་ངག་སྟོན་པ་གཞན་ཕན་སྤྱི་ཆིངས། ལག་ལེན་གྱི་རྣམ་གཞག་སྟོན་པ་གཞན་ཕན་ཉེར་མཁོ་སྟེ་གཞན་ཕན་སྐོར་གསུམ་མམ་ལྔར་གྲགས་པ་རྣམས་དང་། རྡོ་རྗེ་འཆང་ཀུན་དགའ་བཟང་པོས་མཛད་པའི་རྡུལ་ཚོན་ཁ་སྐོང་དང་། རས་བྲིས་ལ་བརྟེན་པའི་དཀྱིལ་འཁོར་གྱི་ཆོ་ག་གཞན་ཕན་མཐའ་ཡས་ལ་སོགས་པ་རྣམས་ལ་རྒྱས་ཤིང་མཐའ་ཆོད་པའི་བཤད་པ་ཡུན་རིང་དུ་མཛད་པས་ཆོས་ཐུན་རྣམས་ཀྱང་ཤིན་ཏུ་ཆེ་བ་བྱུང་བ་ཡིན་ནོ། ། དེ་ཡང་དབང་བསྐུར་རྣམས་སྩོལ་བའི་སྔོན་དུ་འདི་ལྟར་གསུངས་ཏེ།
འོ་ནམ་མཁའ་དང་མཉམ་པའི་སེམས་ཅན་ཐམས་ཅད་ཀྱི་དོན་དུ་ཁྱབ་བདག་རྣམ་སྣང་ཆེན་པོའི་གོ་འཕང་འཐོབ་པར་བྱ། དེའི་ཆེད་དུ་ངན་སོང་ཐམས་ཅད་ཡོངས་སུ་སྦྱོང་བའི་རྒྱུད་ཀྱི་རྒྱལ་པོ་ནས་གསུངས་པའི་དཀྱིལ་འཁོར་རྣམས་སུ་དབང་བསྐུར་བ་གསན་སྙམ་པ་བྱང་ཆུབ་ཀྱི་མཆོག་ཏུ་ཐུགས་བསྐྱེད་གསལ་བཏབ་ནས་གསན་པར་ཞུ། དེ་ལ་ཡང་གསན་རྒྱུའི་མངོན་པར་དབང་བསྐུར་བ་ནི། ཡང་དག་པ་རྫོགས་པའི་སངས་རྒྱས་ཐུགས་རྗེ་ཆེན་པོ་དང་ལྡན་པ་དེ་ཉིད་ཀྱིས་གདུལ་བྱ་རྣམས་ཀྱི་བསམ་པ་དང་། ཁམས་དང་བག་ལ་ཉལ་དང་མཐུན་པར་ཆོས་ཀྱི་རྣམ་གྲངས་བསམ་གྱིས་མི་ཁྱབ་པ་གསུངས་པ་ཐམས་ཅད་ཀྱང་། འཐོབ་བྱ་འབྲས་བུའི་རྣམ་པར་གཞག་པ་དང་། ཐོབ་བྱེད་ལམ་གྱི་རྣམ་པར་གཞག་པ་གཉིས་སུ་འདུ་བ་ལས། འདི་དག་གི་རྣམ་གཞག་རྒྱས་པར་རྗེ་བཙུན་བསོད་ནམས་རྩེ་མོས་མཛད་པའི་རྒྱུད་སྡེ་སྤྱིའི་རྣམ་པར་གཞག་པ་ལས་འདི་ལྟར་འབྱུང་སྟེ། དང་པོ་འཐོབ་བྱ་འབྲས་བུའི་རྣམ་པར་གཞག་པ་ལ། མཐར་ཐུག་གི་འབྲས་བུའི་མཚན་ཉིད་ནི།
སྤྱིར་སངས་རྒྱས་ཀྱི་མཚན་ཉིད་མདོ་རྒྱུད་རྣམས་ལས་མང་དུ་འབྱུང་ཡང་། ཀྱཻ་རྡོ་རྗེའི་རྩ་བཤད་ནས་འབྱུང་བ་ནི། སྤངས་རྟོགས་མཐར་ཐུག་པ་བཅུ་གསུམ་རྡོ་རྗེ་འཛིན་པའི་ས་ཡིན་ཏེ། དེ་ལས་སྤངས་རྟོགས་གོང་དུ་མཐར་ཐུག་པ་བོགས་དབྱུང་རྒྱུ་མེད་པའི་ཕྱིར་རོ། ། དེ་ཡང་རྟོགས་པ་མཐར་ཐུག་ནི། དངོས་པོའི་གནས་ལུགས་ཕྱིན་ཅི་མ་ལོག་པར་རྟོགས་པ་དང་། ཟག་པ་མེད་པའི་བདེ་བ་དང་ལྡན་པ་དང་། སྒྲིབ་པའི་དྲི་མ་མ་ལུས་པ་སྤངས་པ་ཞེས་བྱ་བ་ཆོས་གསུམ་དང་ལྡན་པ་སྟེ། རྩ་བའི་རྒྱུད་བརྟག་པ་གཉིས་པ་ལས། དངོས་པོ་རྟོགས་ཕྱིར་སངས་རྒྱས་ང་། །
བདེ་བ་རྟོགས་ཕྱིར་རྣམ་སངས་རྒྱས། ། ཚངས་པ་སྒྲིབ་བྲལ་སངས་རྒྱས་ཉིད། ། ཅེས་པ་རྣམས་ཀྱིས་གོ་རིམ་བཞིན་བསྟན་པ་ཡིན་ཏེ། དང་པོ་ཁོ་ནར་སྒྲིབ་པ་དང་བྲལ་བ་ཞེས་བྱ་བ་ནི་རྒྱུ་ཡིན་ཏེ། ཤེས་བྱ་ཇི་སྙེད་པའི་གེགས་སུ་གྱུར་པ་ཞེ་སྡང་ལ་སོགས་པ་ཉོན་མོངས་པའི་སྒྲིབ་པ་ཞེས་བྱ་བ་དང་། ཇི་ལྟ་བ་མཁྱེན་པའི་ཤེས་བྱའི་སྒྲིབ་པ་དང་། སྐབས་སྟོབས་ཀྱི་གཉིས་ཀ་ལ་འཇུག་པས་སྙོམས་འཇུག་གི་སྒྲིབ་པ་ཞེས་བྱ་བ་ཡིན་པར་བཤད། བྲལ་བ་ནི་གཏན་ནས་བྲལ་བའོ། ། དེས་ན་སྤངས་པ་ཕུན་སུམ་ཚོགས་པ་སྟེ། དཔེར་ན་མི་གཉིད་སངས་པ་ལྟ་བུ་སྟེ།
བུདྡྷ་ཞེས་པ་ནི། སློབ་དཔོན་དབྱིག་གཉེན་གྱིས། མ་རིག་གཉིད་ལས་སངས་ཕྱིར་དང་། ། ཤེས་བྱ་ལ་ཡང་བློ་རྒྱས་ཕྱིར། ། སངས་རྒྱས་པདྨ་ལྟར་སངས་རྒྱས། ། དེ་ཕྱིར་སངས་རྒྱས་ཞེས་བྱ་འོ། ། ཞེས་པའི་དོན་ཡིན་ནོ། ། རྒྱུ་དེ་ལྟ་བུ་ཐོབ་པ་ཉིད་ཀྱིས་དངོས་པོའི་གནས་ལུགས་ཆོས་ཅན་ཇི་སྙེད་པ་དང་། ཆོས་ཉིད་ཇི་ལྟ་བ་རྟོགས་པ་སྟེ། དེས་ནི་རྟེན་འབྲེལ་ཟབ་མོ་ཐུགས་སུ་ཆུད་པས་དབྱིངས་དང་ཡེ་ཤེས་གཉིས་སུ་མེད་པ་ཆོས་ཀྱི་སྐུ་སྟེ་བདེ་བ་རྟོགས་པ་ཞེས་བྱ་བ་སྟེ།
སྐུ་དང་ཡེ་ཤེས་ལ་སོགས་པ་སངས་རྒྱས་ཀྱི་ཡོན་ཏན་ཚད་མེད་པ་དང་ལྡན་པ་ནི་རྣམ་གྲོལ་གྱི་བདེ་བ་ཞེས་བྱ་བ་ཡིན་ཏེ། དེ་གཉིས་པོ་དེ་པདྨ་རྒྱས་པ་དང་འདྲ་བ་ཞེས་བྱ་ལ། བློ་གྲོས་ཕྱེ་ཞིང་རྒྱས་པས་ན་སངས་རྒྱས་ཞེས་བྱ་བའི་དོན་ཡིན་པར་བཤད། དེ་གཅིག་ཁོ་ནར་བསྒྲུབ་པ་ལ་གཅིག་ཏུ་ངེས་པའི་འཐད་པ་ནི། སྤྱིར་ལམ་མི་མཐུན་པ་དུ་མ་ཡོད་ཀྱང་། མཐར་ཐུག་གི་འབྲས་བུ་གཅིག་ཁོ་ན་ཡིན་ཏེ། དངོས་པོའི་གནས་ལུགས་ཕྱིན་ཅི་མ་ལོག་པར་རྟོགས་པ་ནི་མཐར་ཐུག་གི་འབྲས་བུ་ཡིན་ལ། དངོས་པོའི་གནས་ལུགས་ལ་རིགས་མི་འདྲ་བ་དུ་མ་མེད་པས། དེ་རྟོགས་པའི་མཐར་ཐུག་གི་འབྲས་བུ་ལ་ཡང་རིགས་མི་འདྲ་བ་དུ་མ་མེད་དོ། ། དེ་ལ་རྩོད་པ་སྤང་བ་ནི།
གལ་ཏེ་གནས་ལུགས་དུ་མ་ཡོད་དེ། མུ་སྟེགས་བྱེད་ཀྱིས་བཏགས་པའི་བདག་ལ་སོགས་པའི་གྲུབ་པའི་མཐའ་དུ་མ་སྣང་བའི་ཕྱིར་རོ་སྙམ་ན། དུ་མར་སྣང་བ་ནི་མཐར་ཐུག་མ་རྟོགས་པ་རྣམས་ཀྱིས་དུ་མར་བཏགས་པ་ཡིན་གྱི། མཐར་ཐུག་རྟོགས་པ་རྣམས་ལ་ཆོས་ཐམས་ཅད་རྟེན་ཅིང་འབྲེལ་པར་འབྱུང་བ་ཟབ་མོ་ལས་མ་གཏོགས་པ་གང་ཡང་མེད་པར་བཤད་དོ། ། ཡང་མཐར་ཐུག་གི་འབྲས་བུ་གཅིག་ཁོ་ན་ཡིན་ན། གདུལ་བྱ་རིགས་ཅན་གསུམ་ལ་དགོངས་ནས་བྱང་ཆུབ་རྣམ་པ་གསུམ་གསུངས་པ་མི་འཐད་པར་འགྱུར་རོ་སྙམ་ན། དེ་དག་ནི་དམན་པ་རྣམས་དྲང་བའི་དོན་དུ་སྟེ། རེ་ཞིག་འབྲས་བུར་གསུངས་པ་ཡིན་གྱི། འབྲས་བུ་མཐར་ཐུག་པ་སྔ་མ་ཁོ་ན་ཡིན་ཏེ། དཔལ་སམྦུ་ཊི་ལས།
གང་ཕྱིར་ཆོས་ནི་དུ་མས་ནི། ། ཆུ་བོའི་རྒྱུན་གྱིས་རྒྱ་མཚོ་ལྟར། ། ཐར་པ་ཉིད་ནི་གཅིག་པུ་ཉིད། ། མང་པོ་དམིགས་པར་མི་འགྱུར་རོ། ། ཞེས་དང་། མཚན་ཡང་དག་པ་བརྗོད་པ་ལས། ཐེག་པ་གསུམ་གྱི་ངེས་འབྱུང་ལ། ། ཐེག་པ་གཅིག་གི་འབྲས་བུར་གནས། ། ཞེས་གསུངས་པ་ལྟར་ཡིན་ནོ། ། དཔེར་ན་རྒྱ་མཚོ་ལ་ཕྱི་རོལ་ཏུ་ཆུ་བོ་སྣ་ཚོགས་སུ་སྣང་ཡང་།
རྒྱ་མཚོར་ཐིམ་པས་རོ་གཅིག་པའམ། ཉི་མའི་དཀྱིལ་འཁོར་གཅིག་ཉིད་ལ་རང་རང་གི་ཡུལ་གྱི་དབང་གིས་སྣང་བ་ཐ་དད་དུ་འཆར་བའམ། དམུས་ལོང་བརྒྱས་གླང་པོ་ཆེ་ལ་རེག་པ་ན་རང་རང་གི་ཚོར་བ་ཐ་དད་པ་ལྟ་བུའོ། ། དེ་ཐོབ་པར་བྱེད་པའམ། ལམ་གྱི་རྣམ་པར་གཞག་པ་ལ། ལམ་རང་གི་ངོ་བོ། ལམ་དེའི་རབ་ཏུ་དབྱེ་བ། དབྱེ་བ་སོ་སོའི་མཚན་ཉིད། ཕ་རོལ་དུ་ཕྱིན་པའི་ཐེག་པ་ལས་གསང་སྔགས་ཀྱི་ཐེག་པ་ཁྱད་པར་དུ་འཕགས་པའི་ཚུལ། གསང་སྔགས་ཀྱི་ཐེག་པ་བྱེ་བྲག་ཏུ་གཏན་ལ་ཕབ་པ་དང་ལྔ་ལས།
དང་པོ་ལ་ལམ་གྱི་མཚན་ཉིད་དང་། དབྱེ་བ་གཉིས་ལས། དང་པོ་ནི། རང་རང་གི་དམིགས་པར་བྱ་བའི་ཡུལ་དེ་ཐོབ་པར་བྱེད་པའི་ཐབས་སོ། ། གཉིས་པ་ལམ་དེའི་རབ་ཏུ་དབྱེ་བ་ལ་གཉིས་ལས། དང་པོ་ལམ་ཐུན་མོང་བ་ལ་གསུམ་དུ་ཡོད་པའི། དང་པོ་ངན་འགྲོ་ཉིད་སྐྱེད་པར་བྱེད་པའི་ལམ་ནི། ཐོབ་བྱ་བདེ་བ་ལ་དམིགས་ནས་རྒྱུ་འབྲས་མི་བདེན་པར་འདོད་པ་ཆད་པར་ལྟ་བ་ལ་སོགས་པ་འཇིག་རྟེན་རྒྱང་འཕེན་པའི་ལམ་ཡིན་པར་བཤད་ལ། ཡང་བདེ་འགྲོ་ཙམ་ཐོབ་པར་བྱེད་པ་ནི། རྒྱུ་འབྲས་བདེན་པར་འདོད་པ་བྱམས་སྙིང་རྗེ་མི་སྤང་བ་མུ་སྟེགས་མཆོག་གཅེར་བུ་པ་ལ་སོགས་པའི་ལམ་ཡིན་པར་གསུངས་ལ།
འདི་དག་ནི་ཐར་ལམ་མིན་པས་ལམ་བཏགས་པ་བའོ། ། ཐར་པ་ཙམ་ཐོབ་པར་བྱེད་པ་ནི། སྙིང་རྗེ་ཆུང་བས་ཉན་ཐོས་དང་རང་སངས་རྒྱས་ཀྱི་ལམ་ཡིན་པར་བཤད་དོ། ། གཉིས་པ་ཐུན་མོང་མ་ཡིན་པའི་ལམ་གྱི་རྣམ་གཞག་ལ་ཡང་། གཞན་དོན་དུ་འབྲས་བུ་རྣམ་པ་ཐམས་ཅད་མཁྱེན་པ་ཉིད་ཐོབ་པར་བྱེད་པའི་ཐབས་ཐེག་པ་ཆེན་པོའི་ལམ་གྱི་མཚན་ཉིད་ཡིན་པར་བཤད་དོ། ། དེ་ལྟ་བུའི་ལམ་དེ་ཡང་ལམ་ཐུན་མོང་བ་ལས་ཁྱད་པར་དུ་འཕགས་པའི་ཚུལ་ལ། ཚེ་འདིའི་སྡུག་བསྔལ་སྤོང་བའི་ཐབས་ལ་ཞུགས་པ་ནི། ལུགས་ཀྱི་བསྟན་བཅོས་ལས་ཇི་ལྟར་བཤད་པ་ལ་ཞུགས་ཏེ། འདིས་གྲུབ་མཐའ་ལ་གཏན་མ་ཞུགས་པའི་རྨོངས་པ་བ་གླང་རྫི་ལས་ཁྱད་པར་དུ་བྱས་པ་ཡིན། ཕྱི་མའི་སྡུག་བསྔལ་སྤོང་བའི་ཐབས་ལ་ཞུགས་པ་ནི།
ལས་འབྲས་ལ་ཡིད་ཆེས་ནས་བླང་དོར་ཚུལ་བཞིན་བྱེད་པ་སྟེ། འདིས་འཇིག་རྟེན་རྒྱང་འཕེན་པ་ལས་ཁྱད་པར་དུ་འཕགས་པ་ཡིན། ཡང་འཁོར་བ་ལ་ཞེན་པ་མེད་པ་ནི། འཇིག་རྟེན་པའི་ལམ་མཐའ་དག་སྤངས་པའི་བློ་སྟེ། དེ་ཙམ་ཞིག་མུ་སྟེགས་མཆོག་རྣམས་ལའང་ཡོད་ཀྱང་། དེ་དག་ནི་ཐར་པའི་ལམ་དངོས་ལ་ཞུགས་པ་མ་ཡིན་ལ། འདིར་ཞུགས་པ་ཡིན་པས། འདིས་འཇིག་རྟེན་པ་ཐམས་ཅད་ལས་ཁྱད་པར་དུ་འཕགས་པ་ཡིན། ཡང་ཐར་པའི་ལམ་རྙེད་པ་ནི། དཀོན་མཆོག་གསུམ་ལ་སྐྱབས་གནས་སུ་འཛིན་པ་དང་།
ལྟ་བ་བཀར་བཏགས་ཀྱི་ཕྱག་རྒྱ་བཞི་ཁས་ལེན་པ་སྟེ། འདིས་མུ་སྟེགས་ཐམས་ཅད་ལས་ཁྱད་པར་དུ་འཕགས་པ་ཡིན། ཡང་སྲིད་ཞི་མཉམ་པ་ལ་ཞུགས་པ་ནི། སྙིང་རྗེ་ཆེན་པོས་འཁོར་བ་མི་གཏོང་ཞིང་། ཤེས་རབ་ཆེན་པོས་མྱ་ངན་ལས་འདས་པ་མི་གཏོང་བ་སྟེ། འདིས་ཉན་ཐོས་དང་རང་སངས་རྒྱས་ཐམས་ཅད་ལས་ཁྱད་པར་དུ་འཕགས་པ་ཡིན་ནོ། ། ཐུན་མོང་མ་ཡིན་པའི་ལམ་གྱི་དབྱེ་བ་ལ་བཞི་ལས། དང་པོ་ལམ་གསུམ་ལས་འབྲས་བུ་གསུམ་དུ་འདོད་པ་ནི། མདོ་སྡེ་དགོངས་འགྲེལ་ལ་སོགས་པའི་རྗེས་སུ་འབྲངས་ནས་ཐེག་པ་གསུམ་གྱི་ལམ་གསུམ་སོ་སོས་བྱང་ཆུབ་གསུམ་སོ་སོར་ཐོབ་པར་འདོད་པའོ། ། གཉིས་པ་ལམ་གཅིག་ལས་འབྲས་བུ་གསུམ་དུ་འདོད་པ་ནི།
ཤེར་ཕྱིན་གྱི་མདོ་ལ་སོགས་པའི་རྗེས་སུ་འབྲངས་ནས་ལམ་ཐེག་པ་ཆེན་པོ་ཁོ་ནས་བྱང་ཆུབ་གསུམ་སོ་སོར་ཐོབ་པར་འདོད་པའོ། ། གསུམ་པ་ལམ་གཅིག་ལས་འབྲས་བུ་གཅིག་ཏུ་འདོད་པ་ནི། ལམ་ཐེག་པ་ཆེན་པོའི་གནས་སྐབས་སུ་འབྲས་བུ་གཉིས་བསྒྲུབས་ནས་མཐར་ཐུག་འཚང་རྒྱ་བར་འདོད་པའོ། ། བཞི་པ་ལམ་གསུམ་ལས་འབྲས་བུ་གཅིག་ཏུ་འདོད་པ་ནི། གནས་སྐབས་སུ་ཐེག་པ་གསུམ་སོ་སོའི་ལམ་ལ་བརྟེན་ནས་བྱང་ཆུབ་གསུམ་བསྒྲུབས་ནས་མཐར་ཐུག་འཚང་རྒྱ་བར་འདོད་པའོ། ། ཡང་སྤྱི་དོན་གཉིས་པ་ལམ་དེའི་རབ་ཏུ་དབྱེ་བ་ལ། དབྱེ་བའི་གཞི་དང་། དབྱེ་བའི་དོན་དང་། གྲངས་ངེས་པ་དང་། མིང་གི་དོན་དང་བཞི་ལས།
དང་པོ་དབྱེ་བའི་གཞི་ནི། སྡུག་བསྔལ་སྤོང་བ་ལ་སོགས་པ་ཁྱད་ཆོས་བཞི་དང་ལྡན་པའི་ལམ་ཐེག་པ་ཆེན་པོ་སྟེ་བཤད་མ་ཐག་པ་དེ་ཉིད་དོ། ། གཉིས་པ་དབྱེ་བའི་དོན་ནི། ཕ་རོལ་ཏུ་ཕྱིན་པའི་ཐེག་པ་དང་། གསང་སྔགས་ཀྱི་ཐེག་པ་སྟེ། འདི་གཉིས་ནི་སྤྱི་དང་བྱེ་བྲག་གམ། ཁྱད་པར་འཕགས་མ་འཕགས་ཀྱི་དབྱེ་བ་ཙམ་ཡིན་པར་བཤད་དོ། ། གསུམ་པ་གྲངས་ངེས་ལ། ལམ་གཉིས་སུ་གྲངས་ངེས་པ་ནི། སྤྱིར་ཆོས་ཐམས་ཅད་གདུལ་བྱ་རྟེན་གྱི་གང་ཟག་ལ་དགོངས་ནས་གསུངས་པ་ཡིན་ལ།
གང་ཟག་དེ་ལ་ཡང་འདོད་གདུང་ཆེ་ཆུང་གིས་དབང་པོ་རྣོ་རྟུལ་གཉིས་སུ་ཡོད་པ་ལས། དེ་དག་རྗེས་སུ་འཛིན་པའི་ལམ་དེ་ལ་ཡང་གཉིས་སུ་གྲངས་ངེས་པ་ཡིན་ཏེ། སྤྱིར་གང་ཟག་འདོད་གདུང་ཤས་ཆུང་ཞིང་དེ་སྤངས་པས་བྱང་ཆུབ་ཐོབ་པར་འདོད་པ་དབང་པོ་རྟུལ་པོ་ལ་དགོངས་ནས་ཕ་རོལ་ཏུ་ཕྱིན་པའི་ཐེག་པ་གསུངས། གང་ཟག་ཁ་ཅིག་འདོད་གདུང་ཆེ་ལ་དེ་དག་སྤོང་བར་མི་ནུས་ལ་བླ་ན་མེད་པའི་བྱང་ཆུབ་ཐོབ་པར་འདོད་པ་དབང་པོ་རྣོན་པོ་ལ་དགོངས་ནས་གསང་སྔགས་ཀྱི་ཐེག་པ་གསུངས་པའི་ཕྱིར་རོ། ། འོ་ན་འདོད་གདུང་ཆེ་བ་ལ་གསང་སྔགས་བསྟན་ན་འདོད་གདུང་ཆེ་བ་དེ་དག་གང་ཟག་དམན་པ་ཡིན་པས་གསང་སྔགས་ཁྱད་པར་དུ་འཕགས་པར་མི་འགྱུར་རོ་ཞེ་ན། འདོད་གདུང་ཆེ་བ་ཙམ་གྱིས་དམན་པར་མི་འགྱུར་གྱི། གཉེན་པོ་བསྟེན་མི་ནུས་པས་དམན་པ་ཡིན་ནོ། ། ཡང་སྤང་བྱ་ཉོན་མོངས་པ་ཆེ་བ་ལ་གཉེན་པོ་སྟོབས་ཆེ་བ་ཉིད་དགོས་པས་གསང་སྔགས་ཁྱད་པར་དུ་འཕགས་པར་གྲུབ་སྟེ། ཐབས་ཆེན་དང་ནི་ལྡན་པ་ལ། ། ཉོན་མོངས་བྱང་ཆུབ་ཡན་ལག་འགྱུར། །
ཞེས་གསུངས་པ་ལྟར་རོ། ། དེ་ནི་ལུང་གིས་ཀྱང་གྲུབ་སྟེ། སམྦུ་ཊི་ལས། ཐེག་པ་ཆེན་པོ་འདི་ནི་ཐེག་པ་ཆེ་བ་སྟེ་བྱང་ཆུབ་སེམས་དཔའི་ལམ་འབྲས་བུ་དང་བཅས་པའོ། ། དེ་བས་ན་ཐེག་པ་ཆེན་པོ་རྣམ་པ་བདུན་དུ་སྦྱོར་བའི་ཕ་རོལ་ཏུ་ཕྱིན་པའི་མདོ་དག་ཏུ་གྲུབ་བོ། ། དེས་བས་ཆེས་ཁྱད་པར་དུ་འཕགས་པ་ནི་རྡོ་རྗེ་ཐེག་པ་སྟེ་སྐྱེ་བ་འདིར་སངས་རྒྱས་ལ་སོགས་པ་འགྲུབ་པར་བྱེད་པས་ན་དེའི་ཡོན་ཏན་དམ་པར་གྱུར་པའོ། ། ཞེས་པ་འདིས་གསང་སྔགས་ཀྱི་ཐེག་པ་ཁྱད་པར་དུ་འཕགས་པ་བསྟན་པའི་ཕྱིར་རོ། ། ཡང་འབྲས་བུ་གཉིས་སུ་གྲངས་ངེས་པའི་གཏན་ཚིགས་ནི། གང་དག་རྒྱུ་ལ་ཁྱད་ཞུགས་ན་འབྲས་བུ་ལ་ཁྱད་འཇུག་པ་རྟེན་འབྲེལ་གྱི་ཆོས་ཉིད་དེ། ཀོ་ཊ་བ་དང་སཱ་ལུ་བཞིན་ནོ། །
དེ་ཡང་འདོད་ཡོན་སྤངས་ནས་བྱང་ཆུབ་བསྒྲུབ་པའི་ལམ་དང་། འདོད་ཡོན་བདེ་ཆེན་གྱི་ལམ་དུ་བྱས་ནས་བྱང་ཆུབ་བསྒྲུབ་པའི་ལམ་གཉིས་ཡོད་པས། དེའི་འབྲས་བུ་ལ་ཡང་སངས་རྒྱས་ཙམ་དང་། རྡོ་རྗེ་སེམས་དཔའ་གཉིས་སུ་ཡོད་དོ། ། ལུང་གིས་ཀྱང་གྲུབ་སྟེ། སམྦུ་ཊི་ལས། སྐྱེ་བ་འདིར་སངས་རྒྱས་ཉིད་དམ་རྡོ་རྗེ་སེམས་དཔའ་ཐོབ་པར་འགྱུར་ཏེ། གང་དག་བསམ་གྱིས་མི་ཁྱབ་པའི་གནས་མངོན་དུ་མ་བྱས་པ་དེ་ནི་བདེ་བར་གཤེགས་པ་སྟེ་སངས་རྒྱས་ཡིན་ལ། མཚན་གཞི་མཚོན་པར་བྱེད་པ་ནི་རྡོ་རྗེ་སེམས་དཔའོ་ཞེས་ཕ་རོལ་ཏུ་ཕྱིན་པའི་འབྲས་བུ་དེ་སྤང་རྟོགས་མ་ལུས་པ་མངོན་དུ་བྱས་པར་གསུངས་ཤིང་། ཞལ་ལུང་རྩ་འགྲེལ་ལས་ཀྱང་།
རྣལ་འབྱོར་རྒྱུད་མན་ཆད་ཀྱི་སངས་རྒྱས་ལ་བླ་དང་བཅས་པའི་སངས་རྒྱས་ཞེས་གསུངས་པས་སོ། ། བཞི་པ་མིང་དོན་ནི། ཕ་རོལ་ཏུ་ཕྱིན་པའི་སྤྱོད་པ་སྟོན་པར་བྱེད་པ་དང་། གསང་སྔགས་ཀྱི་སྤྱོད་པ་སྟོན་པར་བྱེད་པའམ། ཡང་ཐེག་པ་ཆེན་པོ་དང་། རྡོ་རྗེ་ཐེག་པ་ཞེས་བྱ་བའམ། ཡང་ན་བྱང་ཆུབ་སེམས་དཔའི་སྡེ་སྣོད་དང་། རིག་པ་འཛིན་པའི་སྡེ་སྣོད་ཅེས་བྱ་བ། སྤྱི་ཙམ་ལས་མེད་པ་ན། སྤྱི་མིང་ཡིན་ལ།
དེ་ལས་བྱེ་བྲག་ཏུ་གྱུར་པ་ནི་བྱེ་བྲག་པའི་མིང་སྟེ། དཔེ་ནི་ཟངས་དང་ཟངས་ཀྱི་བུམ་པ་ལྟ་བུའོ། ། དེ་ལྟར་ཡིན་པར་ཅིས་ཤེས་ན། རྡོ་རྗེ་རྩེ་མོ་ལས། ཕར་ཕྱིན་དྲུག་སྤྱོད་པ་དག་སྟོན་པས་རྟོགས་པ་ཞེས་བཤད་དོ་ཞེས་གསུངས་ལ། ཤེས་རབ་ཀྱི་ཕ་རོལ་ཏུ་ཕྱིན་པ་ནི་གསང་སྔགས་ཏེ། རིག་པ་ཆེན་མོའི་སྔགས་ཞེས་བྱ་བ་རྒྱལ་བའི་ཡུམ་ལས་ཀྱང་གསུངས་སོ། ། དེ་བས་ན་གཙོ་ཆེ་བའི་དབང་དུ་བྱས་པའི་མིང་ངོ་། ། ཡང་གཞི་སྤོང་བའི་ཐེག་པ་དང་། གཞི་མི་སྤོང་བའི་ཐེག་པ་ཞེས་བྱ་བའམ།
རྒྱུའི་ཐེག་པ་དང་འབྲས་བུའི་ཐེག་པ་ཞེས་བྱ་བའམ། ཡང་ཐུན་མོང་བ་དང་ཐུན་མོང་མ་ཡིན་པ་ཞེས་བྱ་བའི་དོན་སོ་སོར་ངེས་པའི་མིང་ཡིན་ནོ། ། སྤྱི་དོན་གསུམ་པ་དབྱེ་བ་སོ་སོའི་མཚན་ཉིད་ལ་ཕ་རོལ་ཏུ་ཕྱིན་པའི་ལམ་གྱི་རྣམ་གཞག་དང་། གསང་སྔགས་ཀྱི་ལམ་གྱི་རྣམ་གཞག་གཉིས་ལས། དང་པོ་ཕ་རོལ་ཏུ་ཕྱིན་པའི་ལམ་གྱི་རྣམ་གཞག་གཏན་ལ་དབབ་པ་ལ། འཁོར་འདས་ཐུན་མོང་བའི་རྒྱུར་གྱུར་པའི་གཞི་གཏན་ལ་དབབ་པ། གཞི་སྤོང་བ་ལམ་དུ་བྱེད་པའི་ཚུལ་དང་། ཕ་རོལ་ཏུ་ཕྱིན་པའི་ལམ་གྱི་རྣམ་གཞག་དངོས་དང་། ལམ་དེའི་འབྲས་བུ་འགྲུབ་པའི་དུས་བསྟན་པ་དང་བཞི་ཡོད་པ་ལས། དང་པོ་ནི།
སྤྱིར་གཞི་ཞེས་བྱ་བ་ནི། ཀུ་ལ་དྷ་རས། རྒྱུ་རྐྱེན་གནས་དང་ཀུན་སྦྱོར་དང་། ། ཡོངས་བཟུང་བ་ལ་གཞི་སྒྲ་འཇུག ། ཅེས་སྒྲ་དོན་ལྔ་ལ་འཇུག་ཀྱང་། འདིར་རྐྱེན་གྱི་རྒྱུ་ལ་བྱའོ། ། དེ་ལ་ཡང་དབྱེ་བ་མང་དུ་ཡོད་ཀྱང་བསྡུ་ན་འདོད་ཡོན་ལྔར་འདུས་སོ། ། དེས་འཁོར་བ་དང་མྱང་འདས་གཉིས་ཀའི་རྒྱུ་བྱེད་པས་ན་གཞི་ཞེས་བྱ་ཞིང་། འཁོར་འདས་ཀྱི་གཞི་བྱེད་པའི་ཚུལ་ནི། དང་པོར་ཡུལ་མྱོང་དེའི་རང་བཞིན་མ་ཤེས་པས་མ་རིག་པ་སྐྱེ།
དེ་ལ་བརྟེན་ནས་སྲེད་ལེན་གཉིས་སྐྱེ་བ་ནི་ཉོན་མོངས་པའི་ཀུན་ནས་ཉོན་མོངས་པ་ཞེས་ཟེར། དེ་ལ་བརྟེན་ནས་ལས་བསོག་པ་ནི་འདུ་བྱེད་དང་སྲིད་པ་སྟེ་ལས་ཀྱི་ཀུན་ནས་ཉོན་མོངས་པ་ཟེར། དེ་ལ་བརྟེན་ནས་འགྲོ་རྣམས་སུ་རྣམ་པར་ཤེས་པ་དང་། མིང་དང་། གཟུགས་དང་། སྐྱེ་མཆེད་དྲུག་དང་། རེག་པ་དང་། ཚོར་བ་དང་། སྐྱེ་བ་དང་། རྒ་ཤིའི་བར་དུ་སྐྱེ་བ་ནི་སྡུག་བསྔལ་རང་གི་ངོ་བོ་སྟེ་སྐྱེ་བའི་ཀུན་ནས་ཉོན་མོངས་པ་ཟེར་བ་ཡིན་ནོ། །
དེ་ལྟར་ན་སྲིད་པ་ཡན་ལག་བཅུ་གཉིས་ཉོན་མོངས་པ་གསུམ་གྱིས་བསྡུས་ནས་འཁོར་བས་ཡུལ་རྣམས་འཁོར་བའི་གཞི་ཡིན་ནོ། ། ཡང་མྱ་ངན་ལས་འདས་པའི་གཞི་བྱེད་པའི་ཚུལ་ནི། དང་པོར་ཡུལ་མྱོང་དེའི་རང་བཞིན་ཤེས་པས་མ་རིག་པ་འགག དེས་ལས་མི་བསོག ལས་མ་བསགས་པས་རྒ་ཤིའི་བར་གྱི་རྒྱུན་བཅད་པས་གྲོལ་བའི་རྒྱུ་བྱེད་པ་ཡིན་ནོ། ། གཉིས་པ་དེ་ཉིད་སྤོང་བའི་ཚུལ་ནི། དང་པོར་མདོ་ལས། འདོད་པ་རྣམས་ནི་དུག་གི་ལོ་མ་ལྟ་བུའོ། ། ཞེས་སོགས་གསུངས་པ་ལ་བརྟེན་ནས། ཡུལ་རྣམས་ལ་དུག་དང་དགྲ་དང་མཚོན་ལྟ་བུའི་འདུ་ཤེས་ཀྱིས་ཡུལ་རྣམས་ཀྱི་ཉེས་དམིགས་ཤེས་པར་བྱེད་ཅིང་།
སྤོང་ཚུལ་དངོས་ནི། འཁོར་བའི་སྡུག་བསྔལ་གྱིས་སྐྲག་ནས་དཀོན་མཆོག་གསུམ་ལ་སྐྱབས་སུ་འགྲོ་ཞིང་ཚུལ་ཁྲིམས་ཀྱི་སྡོམ་པ་བླངས་ནས་དེའི་མི་མཐུན་ཕྱོགས་སྤོང་བར་བྱེད། དེའི་འོག་ཏུ་ཡིད་ཆེས་པའི་ལུང་ལ་ཐོས་བསམ་གྱི་སྒོ་ནས་ཡུལ་གྱི་རང་བཞིན་ཤེས་པར་བྱེད། དེའི་འོག་ཏུ་འདོད་ཆགས་ཤས་ཆེ་བའི་གཉེན་པོར་མི་སྡུག་པ་བསྒོམ་པ་དང་། རྣམ་པར་རྟོག་པ་ཤས་ཆེ་བ་ལ་བགྲང་བ་དང་རྗེས་སུ་རྟོག་པ་དང་། ཞེ་སྡང་ལ་བྱམས་པ་ལ་སོགས་པ་བསྒོམས་ཏེ་སེམས་གནས་པར་བྱེད་པ་ལགས། དེའི་རྗེས་སུ་གཙང་བ་དང་བདེ་བ་དང་རྟག་པ་དང་བདག་ཏུ་འཛིན་པ་ལ་སོགས་པའི་གཉེན་པོར་དྲན་པ་ཉེ་བར་བཞག་པ་བཞི་བསྒོམ་པ་དང་། དོན་དམ་པར་ཐམས་ཅད་རང་བཞིན་མེད་པར་བསྒོམས་ནས་ཡུལ་རྣམས་ལ་མངོན་པར་ཞེན་པ་སྤོང་བར་བྱེད་དེ། ཡུམ་ལས། རབ་འབྱོར་གཟུགས་ལ་རང་བཞིན་མེད་དེ་གང་ལ་རང་བཞིན་མེད་པ་དེ་ནི་བརྗོད་དུ་མེད་པའོ། །
ཞེས་གསུངས་སོ། ། གསུམ་པ་ཕ་རོལ་ཏུ་ཕྱིན་པའི་ལམ་གྱི་རྣམ་གཞག་དངོས་ནི། སྤྱིར་ལམ་གྱི་རྣམ་གཞག་གི་རིམ་པ་བསམ་གྱིས་མི་ཁྱབ་པ་གསུངས་ཀྱང་། རེ་ཞིག་རྒྱུ་སྙིང་རྗེ་ཆེན་པོས་ཀུན་ནས་བསླངས་ཏེ་ཕ་རོལ་ཏུ་ཕྱིན་པ་དྲུག་སྤྱོད་པ་ཡིན་ལ། དེ་དག་ཀྱང་བསྡུ་ན། བསླབ་གསུམ་དབང་དུ་མཛད་ནས་ནི། ། རྒྱལ་བས་ཕ་རོལ་ཕྱིན་པ་དྲུག ། རབ་ཏུ་བཤད་དེ་དང་པོ་གསུམ། ། ཐ་མ་གཉིས་ཀྱི་རྣམ་པ་གཉིས། ། གཅིག་ནི་གསུམ་ཆར་ལ་ཡང་གཏོགས། །
ཞེས་བསླབ་པ་གསུམ་དུ་བསྡུ་བ་མཛད་པ་ཡིན་ཞིང་། ལམ་དེའི་མངོན་པར་རྟོགས་པ་སྐྱེ་བའི་ཚུལ་ནི། མདོ་སྡེ་རྒྱན་ལས། རིགས་དང་ཆོས་ལ་མོས་པ་དང་། ། དེ་བཞིན་དུ་ནི་སེམས་བསྐྱེད་དང་། ། སྦྱིན་ལ་སོགས་པ་བསྒྲུབ་པ་དང་། ། སྐྱོན་མེད་པ་ལ་འཇུག་པ་དང་། ། སེམས་ཅན་རྣམས་ཡོངས་སྨིན་བྱེད་དང་། ། ཞིང་ནི་རྣམ་པར་སྦྱོང་བ་དང་། ། མི་གནས་མྱ་ངན་འདས་པ་ཉིད། །
བྱང་ཆུབ་མཆོག་དང་སྟོན་པ་འོ། ། ཞེས་གསུངས་པའི་དོན་ལ་ཚིག་རྐང་དང་པོ་གསུམ་གྱིས་མོས་པས་ཐོབ་པ་ཐེག་ཆེན་གྱི་ཆོས་ལ་མོས་པས་འཇུག་པ་སྟེ། ཚོགས་ལམ་གྱི་གནས་སྐབས་དང་། སྤྱོད་པས་ཐོབ་པ་ཆོས་སྤྱོད་བཅུ་ལ་ཚུལ་བཞིན་དུ་སྤྱོད་པ་སྦྱོར་ལམ་གྱི་གནས་སྐབས་དང་། རྟོགས་པས་ཐོབ་པ་ཆོས་ཉིད་རྟོགས་པ་སྟེ་ས་དང་པོ་ཡན་ཆད་དང་། གྲུབ་པས་ཐོབ་པ་ཡེ་ཤེས་ལྷུན་གྱིས་གྲུབ་ཅིང་རྣམ་པ་ཐམས་ཅད་དུ་ཕྱིར་མི་ལྡོག་པ་ས་བརྒྱད་པ་ཡན་ཆད་དེ་རྣམ་པ་བཞིར་ཡོད་དེ། རྒྱན་ལས། ས་ཐོབ་པ་ནི་མོས་པ་དང་། ། སྤྱོད་པ་དག་ལ་འཇུག་པ་དང་། ། རྟོགས་པའི་ཕྱིར་དང་ས་རྣམས་ནི། །
གྲུབ་པའི་སྒོ་ནས་རྣམ་པ་བཞི། ། ཞེས་གསུངས་པའི་བཞི་པོ་དེ་ཡང་དང་པོ་གཉིས་སོ་སོ་སྐྱེ་བོའི་ས་ཡིན་པས་མ་གྲུབ་པའི་ས་ཡིན་ལ། ཕྱི་མ་གཉིས་འཕགས་པའི་ས་ཡིན་པས་གྲུབ་པའི་ས་ཡིན་ཞིང་། དེ་ཡང་སྤངས་རྟོགས་ཀྱི་ཁྱད་པར་གྱིས་མ་དག་པའི་ས་བདུན་མ་གྲུབ་ཅིང་། དག་པའི་ས་བརྒྱད་པ་ཡན་ཆད་གྲུབ་པའི་སར་འཇོག་སྟེ། རྒྱན་ལས། ས་རྣམས་ཐམས་ཅད་མ་གྲུབ་དང་། ། གྲུབ་པ་དག་ཏུ་ཤེས་པར་བྱ། ། གྲུབ་པ་དག་ཏུ་མ་གྲུབ་ཀྱང་། ། གྲུབ་པ་དག་ཏུ་ཡང་དག་འདོད། །
ཅེས་གསུངས་པ་ལྟ་བུ་ཡིན་པར་བཤད་དོ། ། སའི་སྒྲས་སེམས་བསྐྱེད་པ་དང་ཕ་རོལ་ཏུ་ཕྱིན་པ་ལ་སོགས་པ་ཇི་སྐད་བཤད་པ་མཐའ་དག་ཤེས་པར་བྱའོ། ། དེ་ལ་དང་པོ་ཁོ་ནར་སྐལ་བ་ལྡན་པའི་རྒྱུ་རིགས་སད་པ་ཞེས་བྱ་བ་འབྱུང་། དེ་ནས་རྒྱུ་སྙིང་རྗེས་ཀུན་ནས་བསླངས་ཏེ་དཀོན་མཆོག་གསུམ་ལ་སྐྱབས་སུ་སོང་ནས་ཆོས་ལ་མོས་པ་འབྱུང་། དེ་ནས་སྤྱོད་པ་ལ་འཇུག་པའི་གཞི་སེམས་བསྐྱེད་པ་འབྱུང་། དེ་ནས་ཕ་རོལ་ཏུ་ཕྱིན་པའི་སྤྱོད་པ་དངོས་འབྱུང་སྟེ་མོས་པས་སྤྱོད་པའི་ས་ཞེས་བྱའོ། ། དེ་ནས་ཚིགས་སུ་བཅད་པ། ས་གཅིག་གི་ས་ལ་གནས། ཆོས་བཞི་ནི། བྱང་ཆུབ་སེམས་དཔའི་སྐྱོན་མེད་པ་ལ་འཇུག་པས་ས་དང་པོ་ཐོབ་པ་འབྱུང་།
སེམས་ཅན་རྣམས་ཡོངས་སུ་སྨིན་པར་བྱེད་པ་ཞེས་བྱ་བ་ས་བདུན་པའི་བར་དུ་ཐོབ་པ་འབྱུང་། ཞིང་སྦྱོང་བ་དང་། མི་གནས་པའི་མྱ་ངན་ལས་འདས་པ་ཞེས་བྱ་བ་གཉིས་ཀྱིས་ཕྱིར་མི་ལྡོག་པའི་ས་གསུམ་སྟེ་ལམ་མོ། ། དེ་ནས་རྐང་པ་གཅིག་གིས་འབྲས་བུའི་ཆོས་གཉིས་ནི་བྱང་ཆུབ་མཆོག་སྟེ་མངོན་པར་བྱང་ཆུབ་པ་དང་། མྱ་ངན་འདས་པ་ཆེན་པོ་སྟོན་ཏེ་སེམས་ཅན་གྱི་སྟོན་པ་མཛད་པ་ནི་འབྲས་བུའོ། ། དེ་ལྟར་ན་འཁོར་གསུམ་ཡོངས་སུ་དག་པའི་སྤྱོད་པ་ཕ་རོལ་ཏུ་ཕྱིན་པ་དྲུག་གིས་སངས་རྒྱས་ཀྱི་སར་མཆོག་ཏུ་འགྲོ་བས་ན་པ་ར་མི་ཏ་ཞེས་བྱའོ། ། བཞི་པ་ལམ་དེས་འབྲས་བུ་ཇི་ལྟར་འགྲུབ་པའི་དུས་བསྟན་པ་ནི། ཤཱཀྱ་ཐུབ་པ་ལྟ་བུ་གང་ཟག་དབང་པོ་རབ་ཀྱིས་བསྐལ་པ་གྲངས་མེད་གསུམ་དང་། བྱམས་པ་ལྟ་བུ་གང་ཟག་འབྲིང་གིས་བསྐལ་པ་གྲངས་མེད་སུམ་ཅུ་རྩ་དྲུག་དང་། གང་ཟག་དབང་པོ་ཐ་མས་བསྐལ་པ་གྲངས་མེད་བསམ་གྱིས་མི་ཁྱབ་པ་ནས་འབྲས་བུ་འགྲུབ་པར་བཤད་དོ། །
དེ་བས་ན་རྒྱུ་ཡུན་རིང་དུ་འགོར་བས་ན་རྒྱུའི་ཐེག་པ་ཞེས་ཟེར་བ་ཡིན་ཏེ། དཔེར་ན་འགྲོས་ཞན་པ་ལ་འགྲོས་མེད་ཅེས་ཟེར་བའམ། ཕུ་གསུམ་གྱི་ཞིང་ལ་སྨིན་དུས་མེད་པ་བཞིན་ནོ། ། ཡང་ན་རྒྱུ་མི་འདྲ་བ་བླ་མ་བསྐྱེལ་བ་དང་བསུ་བ་ལ་སོགས་པས་འབྲས་བུ་ཕྱག་དང་ཞབས་འཁོར་ལོས་མཚན་པ་ལ་སོགས་པ་མི་འདྲ་བ་སྒྲུབ་པས་ན། ད་ལྟ་འབྲས་བུ་དང་འདྲ་བ་ཙམ་ཡང་མེད་པས་ན་རྒྱུ་སྟེ། དཔེ་ནི་མྱུ་གུ་ལ་ནས་ཀྱི་རྒྱུ་ཟེར་བ་བཞིན་ནོ། ། སྤྱི་དོན་གཉིས་པ་གསང་སྔགས་ཀྱི་ལམ་གྱི་རྣམ་པར་གཞག་པ་ལ། གཞི་མི་སྤོང་བའི་ཚུལ་དང་། གསང་སྔགས་ཀྱི་སྤྱོད་པ་རྣམ་པར་གཞག་པ་དང་། རྡོ་རྗེ་ཐེག་པར་རྣམ་པར་གཞག་པ་དང་།
ལམ་དེའི་འབྲས་བུ་འགྲུབ་པའི་དུས་བསྟན་པ་དང་བཞི་ཡོད་པ་ལས། དང་པོ་གཞི་མི་སྤོང་བའི་ཚུལ་ལ་ཡང་། མི་སྤོང་བའི་འཐད་པ་ནི། གང་ཟག་ཀུན་དཀྲིས་ཤས་ཆེ་བས་ཉོན་མོངས་པ་སྤོང་མི་ནུས་ཤིང་། སྤང་བར་བྱ་བ་ཡང་མ་ཡིན་ལ། ཐབས་ལ་མཁས་པ་དང་ལྡན་པས་བསྟེན་པར་བྱ་བ་ཉིད་ཡིན་ཏེ། རྡོ་རྗེ་གུར་ལས། འདོད་ཆགས་ཀྱིས་བསྐྱེད་འཇིག་རྟེན་པ། ། འདོད་ཆགས་ཉིད་ཀྱིས་རྣམ་གྲོལ་འགྱུར། ། ཞེས་དང་།
དཔལ་གསང་བ་འདུས་པ་ལས། ཆགས་ཅན་ཡེ་ཤེས་འདོད་པ་ཡིས། ། རྟག་ཏུ་འདོད་ཡོན་རྣམ་ལྔ་བསྟེན། ། ཞེས་གསུངས་པས་སོ། ། དེ་ལྟར་ན་འཆིང་བར་མི་འགྱུར་རམ་སྙམ་ན་ཐབས་མཁས་དང་མི་ལྡན་པ་རྣམས་འཆིང་གི ཐབས་མཁས་ཀྱི་ཁྱད་པར་དང་ལྡན་ན་ཡུལ་རྣམས་ཀྱིས་རྟོག་པ་ཡེ་ཤེས་ཀྱི་གྲོགས་བྱེད་དེ། ཀྱཻ་རྡོ་རྗེ་ལས། སྐྱེ་བོ་མི་ཟད་པ་ཡི་ལས། ། གང་དང་གང་གིས་འཆིང་འགྱུར་བ། ། ཐབས་དང་བཅས་ན་དེ་ཉིད་ཀྱིས། །
སྲིད་པའི་འཆིང་བ་ལས་གྲོལ་འགྱུར། ། ཞེས་གསུངས་པས་སོ། ། དེ་ཐབས་མཁས་ཀྱིས་ལམ་དུ་སློང་བའི་ཚུལ་ལ་ཐོག་མར་བསྐྱེད་པའི་རིམ་པའི་ཐབས་མཁས་པ་ནི། ཡུལ་དང་ཡུལ་ཅན་རྣམས་རང་གི་ལྷག་པའི་ལྷར་ཤེས་པར་བྱས་ནས་ཕན་ཚུན་ལྷ་མཆོད་པའི་ཚུལ་གྱིས་ལོངས་སྤྱོད་པ་སྟེ། གསང་བ་འདུས་པ་ལས། འདོད་པའི་ལོངས་སྤྱོད་ཐམས་ཅད་ལ། ། ཅི་འདོད་པར་ནི་བསྟེན་བཞིན་དུ། ། རང་གི་ལྷག་པའི་ལྷ་སྦྱོར་བས། ། བདག་དང་གཞན་ལ་མཆོད་པར་གྱིས། ། ཞེས་གསུངས་སོ། །
འདིས་ནི་ཉུང་ངུའི་རྣལ་འབྱོར་ལ་མོས་པ་རྣམས་ཀྱི་ཐ་མལ་པའི་རྣམ་རྟོག་ལྡོག་གོ ། ཡང་ལྷ་སོ་སོའི་ཐབས་ལ་མཁས་པ་ནི། ཀྱཻ་རྡོ་རྗེ་ལས། མིག་ལ་གཏི་མུག་རྡོ་རྗེར་བཤད། ། ཅེས་སོགས་དང་། གཟུགས་ལ་གཽ་རཱིར་རབ་ཏུ་གྲགས། ། ཞེས་སོགས་གསུངས་པ་ལ་བརྟེན་ནས་ཡུལ་ཡུལ་ཅན་རྣམས་ལྷ་སོ་སོར་ཤེས་པར་བྱས་ནས་ཕན་ཚུན་མཆོད་པའི་ཚུལ་གྱིས་ལོངས་སྤྱོད་པའོ། ། འདིས་ནི་རྒྱ་ཆེ་བ་ལ་དགའ་བ་རྣམས་ཀྱི་ཐ་མལ་གྱི་རྣམ་རྟོག་དང་། རིལ་པོར་འཛིན་པའི་རྣམ་རྟོག་གཉིས་ཀ་ལྡོག་པར་བྱེད་དོ། ། ཡང་རྫོགས་པའི་རིམ་པའི་ཐབས་ལ་མཁས་པ་ནི།
རང་བྱིན་རླབས་སམ། དཀྱིལ་འཁོར་གང་རུང་གི་ཐབས་ལ་བརྟེན་ནས་རྣམ་པར་མི་རྟོག་པའི་ཡེ་ཤེས་སྐྱེས་པ་དང་། དེས་ཡུལ་རྣམས་ཁ་དོག་བསྒྱུར་ནས་ལོངས་སྤྱོད་པའོ། ། དེ་ལྟར་ཐབས་ལ་མཁས་པ་གཉིས་ཀྱིས་ཡུལ་རྣམས་ཁ་དོག་བསྒྱུར་ནས་ལོངས་སྤྱོད་པས་དང་པོ་གཉེན་པོ་སྟོབས་ཆུང་བས་ཡུལ་རྣམས་ཀྱིས་གནོད་པ་ནི་སྣང་བ་དགྲ་བོར་འཆར་བའི་དུས་ཞེས་བྱ་ལ། བར་དུ་སྤང་གཉེན་ཆ་མཉམ་པ་ནི། སྣང་བ་ཁྲ་བོར་འཆར་བའི་དུས་ཞེས་ཀྱང་བྱ། ཐ་མར་གཉེན་པོ་སྟོབས་ཆེ་བས་ཡུལ་རྣམས་ཀྱིས་རྟོགས་པ་ཡེ་ཤེས་ཀྱི་གྲོགས་བྱེད་པ་ནི། སྣང་བ་དགེ་བའི་བཤེས་གཉེན་དུ་འཆར་བའི་དུས་ཞེས་བྱའོ། ། གཉིས་པ་གསང་སྔགས་ཀྱི་སྤྱོད་པ་རྣམ་པར་གཞག་པ་ལ། སྤྱིར་སྔགས་འབྱུང་བའི་རྒྱུ་གང་ཡིན་པ་ནི།
གསང་སྔགས་ཀྱི་དོན་སྙིང་རྗེ་ཆེན་པོ་དང་སྟོང་པ་ཉིད་ཟུང་དུ་ཆུད་པས་མཚན་མ་དང་རྣམ་པར་རྟོག་པ་ལས་ཡིད་སྐྱོབ་པར་བྱེད་པ་ཡིན་ལ། དེ་དང་རྗེས་སུ་མཐུན་པའི་སྤྱོད་པ་སངས་རྒྱས་ཀྱི་སྐུ་གསུང་ཐུགས་ཀྱི་རྡོ་རྗེའི་དམ་ཚིག་ནི་སྔགས་ཀྱི་སྤྱོད་པ་སྟེ། དཔལ་གསང་བ་འདུས་པའི་རྒྱུད་ཕྱི་མ་ལ། དབང་པོ་དང་ནི་ཡུལ་རྣམས་ཀྱིས། ། རྐྱེན་ལས་གང་གང་བྱུང་བ་ཡི། ། ཡིད་དེ་མན་ཞེས་བྱ་བར་བཤད། ། ཏྲ་ནི་སྐྱོབ་པར་བྱེད་པའི་དོན། ། འཇིག་རྟེན་སྤྱོད་ལས་རྣམ་གྲོལ་བར། ། གང་བཤད་དམ་ཚིག་སྡོམ་པ་སྟེ། ། རྡོ་རྗེ་ཀུན་གྱི་བསྲུང་བ་ནི། །
སྔགས་ཀྱི་སྤྱོད་པ་ཞེས་བཤད་དོ། ། ཞེས་དང་། ཡང་དབང་ཡོན་ཏན་རིམ་པ་ལས་ནི། སྔགས་ཀྱི་སྒྲའི་དོན་སྟོང་པ་དང་སྙིང་རྗེ་གཉིས་སུ་མེད་པ་ལ་བཤད་དེ། སྟོང་པ་དང་ནི་སྙིང་རྗེ་ཉིད། ། གཉིས་སུ་མེད་དང་གཉིས་ཀྱི་ཚུལ། ། གསང་སྔགས་ཞེས་ནི་དེ་ལ་བཤད། ། ཅེས་གསུངས་པས་སོ། ། གསུམ་པ་དེ་ཉིད་ལ་རྡོ་རྗེ་ཐེག་པར་བཞག་པ་ལ་རྡོ་རྗེ་ནི། སངས་རྒྱས་ཐམས་ཅད་ཀྱི་སྐུ་གསུང་ཐུགས་ཀྱི་རྡོ་རྗེ་ཡིན་ལ།
ཐེག་པ་ནི་འདིས་འདོང་བས་ན་ལམ་དང་། འདིར་འདོང་བས་ན་འབྲས་བུ་སྟེ། དེ་ཡང་སློབ་དཔོན་གྱིས་སློབ་མ་ལ་དབང་བསྐུར་བའི་དུས་སུ་ལུས་ངག་ཡིད་གསུམ་སངས་རྒྱས་ཐམས་ཅད་ཀྱི་སྐུ་གསུང་ཐུགས་རྡོ་རྗེར་བྱིན་གྱིས་རློབ་ཅིང་། དེ་ཉིད་ཀྱི་རྒྱུན་ནམ་ལམ་སྒོམ་པའི་དུས་སུ་སངས་རྒྱས་ཀྱི་སྐུ་གསུང་ཐུགས་རྡོ་རྗེར་བྱས་ནས་སྤྱོད་པ་ནི་ལམ་ཡིན་ལ། དེ་ལས་ས་བཅུ་གསུམ་པ་འགྲུབ་པ་ན་རྡོ་རྗེ་གསུམ་མངོན་དུ་གྱུར་པ་ནི་འབྲས་བུ་ཡིན་ནོ། ། བཞི་པ་ལམ་དེས་འབྲས་བུ་ཇི་ལྟར་འགྲུབ་པའི་དུས་བསྟན་པ་ནི། གང་ཟག་དབང་པོ་རབ་ཀྱིས་ཚེ་འདི་ཉིད་ལ་འགྲུབ་པ་དང་། གང་ཟག་དབང་པོ་འབྲིང་གིས་བར་དོར་འགྲུབ་པ་དང་། གང་ཟག་དབང་པོ་ཐ་མས་སྐྱེ་བ་བདུན་ནས་འགྲུབ་པ་དང་། ཤིན་ཏུ་ཐ་མས་ཀྱང་སྐྱེ་བ་བཅུ་དྲུག་ནས་འགྲུབ་པར་བཤད་དེ།
དེ་བས་ན་འབྲས་བུ་འགྲུབ་པ་ལ་ཉེ་བས་འབྲས་བུའི་ཐེག་པའམ། ད་ལྟ་ནས་འབྲས་བུའི་རྣམ་པ་ལམ་དུ་བྱས་ནས་བསྒོམ་པས་ན་འབྲས་བུའི་ཐེག་པ་ཞེས་བྱ་བ་ཡིན། རྒྱུ་འདྲ་བ་རང་ལུས་མཚན་དཔེས་བརྒྱན་པའི་སྐུར་བསྒོམས་པས་འབྲས་བུ་མཐར་ཐུག་མཚན་དཔེས་བརྒྱན་པའི་སངས་རྒྱས་ཀྱི་སྐུ་ཐོབ་པས་ན་འབྲས་བུའི་ཐེག་པ་ཟེར་བ་ཡིན་ལ། དེ་བས་ན་འབྲས་བུ་དང་འདྲ་བས་ན་འབྲས་བུའི་ཐེག་པ་ཞེས་བྱ་སྟེ། དཔེར་ན་སྐྱེས་བུ་ཤིན་ཏུ་མཛེས་པ་ལ་ལྷ་ཞེས་བརྗོད་པ་བཞིན་ནོ། ། སྤྱི་དོན་བཞི་པ་ཕ་རོལ་ཏུ་ཕྱིན་པའི་ལམ་ལས་གསང་སྔགས་ཀྱི་ལམ་ཁྱད་པར་དུ་འཕགས་པའི་ཚུལ་ནི། སློབ་དཔོན་ཛྙཱ་ན་ཤྲཱིས། སྔགས་ཀྱི་ཐེག་པ་འདི་ཐེག་པ་ཆེན་པོ་དབུ་མ་པ་ལས་ཀྱང་ཁྱད་པར་ཅི་ཞིག་ཡོད་པར་བསྟན་ཅེ་ན། དམིགས་པ་དང་། སྒྲུབ་པ་དང་།
ཡེ་ཤེས་དང་། བརྩོན་འགྲུས་དང་། གདུལ་བྱ་མ་ལུས་པ་རྗེས་སུ་འཛིན་ནུས་པ་དང་། ཉོན་མོངས་བྱིན་གྱིས་རློབ་པ་དང་། མྱུར་དུ་འབྱུང་བ་དང་། ཉོན་མོངས་པ་སྤོང་བ་དང་། བསམ་པ་དང་། སྤྱོད་པ་བླ་ན་མེད་པའི་ཐབས་ལ་མཁས་པ་སྟེ་བཅུ་གཅིག་གིས་ཁྱད་པར་དུ་འཕགས་སོ། ། ཞེས་པའི་དང་པོ་ནི་ཀྱཻ་རྡོ་རྗེ་ལ་སོགས་པའི་རྒྱུད་སྡེ་བསམ་གྱིས་མི་ཁྱབ་པ་ལ་དམིགས་པ་དང་། བསྐྱེད་པའི་རིམ་པ་ལ་བརྟེན་ནས་ལུས་ཀྱིས་བཀོད་པ་སྣ་ཚོགས་སྟོན་པ་དང་།
བསྐྱེད་རྫོགས་ཀྱི་རྣལ་འབྱོར་ལ་བརྟེན་ནས་ཡེ་ཤེས་མྱུར་དུ་འགྲུབ་པ་དང་། དམ་ཚིག་རྣམ་པར་དག་པའི་དབང་གི་བརྩོན་འགྲུས་མྱུར་བ་དང་། མཚམས་མེད་ལྔ་བྱེད་པ་ལ་སོགས་པ་ཐེག་པ་གཞན་དུ་སྤངས་པ་རྣམས་ཀྱང་འདིར་འགྲུབ་པ་དང་། ལྷ་མཆོད་པའི་ཚུལ་དང་། བདེ་བ་ལ་བརྟེན་ནས་རྫོགས་རིམ་ལ་སོགས་པ་དང་། ད་ལྟ་ཉིད་ནས་སངས་རྒྱས་ཀྱིས་དབང་བསྐུར་ཅིང་བྱིན་གྱིས་རློབ་པར་བྱེད་པ་དང་། ཚེ་འདི་དང་སྐྱེ་བ་བདུན་ནམ་བཅུ་དྲུག་ནས་འཚང་རྒྱ་བ་དང་། ཡུལ་རྣམས་ཁྱད་པར་དུ་བྱས་ཏེ་དམ་ཚིག་གི་ཉོན་མོངས་པ་རང་བཞིན་གྱིས་གྲོལ་བ་དང་། བསྐྱེད་རིམ་གྱི་དམིགས་པས་ཐ་མལ་གྱི་སྣང་བ་འགགས་ཏེ། ལས་ཀྱི་རྣམ་སྨིན་ལྡོག་ནས་བསོད་ནམས་ཀྱི་ཚོགས་འཕེལ་བ་ལ་སོགས་པ་མཆོག་ཐུན་མོང་གི་དངོས་གྲུབ་འཐོབ་པ་དང་།
ལུས་གསོས་ཤིང་ཡིད་བདེ་བས་རྣལ་འབྱོར་བསྒོམ་པ་ལ་སོགས་པ་བཅུ་གཅིག་རྣམས་ཀྱིས་ཁྱད་པར་དུ་འཕགས་པ་ཡིན་ནོ། ། སློབ་དཔོན་ཆེན་པོ་ཤནྟི་པས་ཀྱང་། དམིགས་པ་རྣམ་པར་དག་པ་དང་། ། གྲོགས་ཀྱི་མཐུ་དང་སྤྱོད་པ་ཡིས། ། བློ་ལྡན་རྣམས་ཀྱི་ཐེག་པ་ནི། ། ཆེན་པོའི་ཆེན་པོ་ཉིད་དུ་གྲགས། ། ཞེས་ཏེ་ཕ་རོལ་ཏུ་ཕྱིན་པའི་ཐེག་པ་དང་། གསང་སྔགས་ཀྱི་ཐེག་པ་ལ་དོན་དམ་པའི་བདེན་པ་ལ་ཁྱད་པར་མེད་ཀྱང་། ཀུན་རྫོབ་ཀྱི་བདེན་པ་ལ་རྒྱ་ཆེ་བ་གསུམ་གྱི་སྒོ་ནས་ཁྱད་པར་འཕགས་པ་ཡིན་ཏེ། སྣང་བའི་དམིགས་པ་རྣམས་ལྷར་བསྒོམ་པས་དམིགས་པ་རྒྱ་ཆེ་བ་དང་།
དུས་གསུམ་གྱི་སངས་རྒྱས་ཐམས་ཅད་ཀྱི་བདེ་ཆེན་གྱི་དམ་ཚིག་རྣམས་ཡིད་བཞིན་དུ་བཟུང་བས་བྱིན་རླབས་ཁྱད་པར་ཅན་སྐྱེ་བས་གྲོགས་རྒྱ་ཆེ་བ་དང་། འགྲོ་བའི་དོན་དང་ཞིང་ཡོངས་སུ་དག་པ་ད་ལྟ་ཉིད་ནས་སྤྱོད་པས་སྤྱོད་པ་རྒྱ་ཆེ་བ་གསུམ་གྱིས་ཁྱད་པར་དུ་འཕགས་པའི་ཕྱིར་རོ། ། སློབ་དཔོན་ཀྲི་པི་ཏ་ཀ་མ་ལས་ཚུལ་གསུམ་གྱི་སྒྲོན་མེར་རྒྱུད་ཀྱི་ལུང་དྲངས་པ་ལས། དོན་གཅིག་ན་ཡང་མ་རྨོངས་དང་། ། ཐབས་མང་དཀའ་བ་མེད་པ་དང་། ། དབང་པོ་རྣོན་པོའི་དབང་བྱས་པས། ། སྔགས་ཀྱི་ཐེག་པ་ཁྱད་པར་འཕགས། ། ཞེས་གསུངས་པ་ལྟར་མདོ་སྔགས་གཉིས་ཆར་གྱི་རྟོགས་བྱ་ལྟ་བ་དོན་གཅིག་པ་ཡིན་ཏེ། མདོ་སྔགས་གཉིས་ཆར་གྱི་ལྟ་བ་སྟོང་ཉིད་ཙམ་རྟོགས་པ་ལ་ཁྱད་པར་མེད་པས་སོ། ། དེ་སྐད་དུ་བསྟན་བཅོས་སྡོམ་གསུམ་རབ་དབྱེ་ལས།
ཕ་རོལ་ཕྱིན་པའི་སྤྲོས་བྲལ་ལས། ། ལྷག་པའི་ལྟ་བ་ཡོད་ཅེ་ན། ། ལྟ་དེ་སྤྲོས་པ་ཅན་དུ་འགྱུར། ། ཞེས་གསུངས་པ་ལྟར་ཆོས་ཐམས་ཅད་ཀྱི་གནས་ལུགས་སྟོང་པ་ཉིད་སྤྲོས་པའི་མཐའ་ཐམས་ཅད་དང་བྲལ་བར་གཏན་ལ་ཕབ་ནས་བསྒོམ་ཚུལ་ལ་ཁྱད་པར་མེད་དོ། ། འཐོབ་བྱ་སངས་རྒྱས་སུ་དོན་གཅིག་སྟེ། མདོ་སྔགས་གཉིས་ཆར་གྱིས་སྐྱོན་ཀུན་ཟད་དང་། ཡོན་ཏན་ཀུན་རྫོགས་ཀྱི་སངས་རྒྱས་དེ་ལ་དམིགས་ནས་ལམ་བསྒོམ་པའི་ཕྱིར་རོ། ། ཉམས་ལེན་སྤྱོད་པ་དོན་གཅིག་སྟེ། མདོ་སྔགས་གཉིས་ཆར་གྱིས་རང་སྨིན་པར་བྱེད་པ་ཕ་རོལ་ཏུ་ཕྱིན་པ་དྲུག་དང་། གཞན་སྨིན་པར་བྱེད་པ་བསྡུ་བའི་དངོས་པོ་བཞི་ལ་སློབ་པའི་ཕྱིར་རོ། །
དེ་ལྟར་རྟོགས་བྱ་ལྟ་བ་དོན་གཅིག་པ་ལ་སོགས་པ་ཡིན་ཡང་། ཁྱད་ཆོས་བཞིའི་སྒོ་ནས་གསང་སྔགས་ཁྱད་པར་དུ་འཕགས་པ་ཡིན་ཏེ། དེ་ཡང་ཁྱད་ཆོས་དང་པོ་ལྟ་བ་རྟོགས་པའི་ཐབས་ལ་མ་རྨོངས་པའི་སྒོ་ནས་གསང་སྔགས་ཀྱི་ཐེག་པ་ཁྱད་པར་དུ་འཕགས་པའི་ཚུལ་ནི། ཕར་ཕྱིན་ཐེག་པ་བ་རྣམས་ཀྱིས་སྔར་བཤད་པ་ལྟར་གཅིག་དང་དུ་བྲལ་ལ་སོགས་པའི་རིགས་པས་གཏན་ལ་ཕབ་ནས་སྟོང་ཉིད་བསྒོམ་པ་ལས་མེད་ལ། གསང་སྔགས་པ་རྣམས་ཀྱིས་དེའི་སྟེང་དུ་ཡང་ཡེ་ཤེས་དབབ་པ་དང་། དབང་གོང་མ་གསུམ་བསྐུར་བ་དང་། རྫོགས་རིམ་ཟབ་མོ་བསྒོམས་པས་སྟོང་ཉིད་རྟོགས་པའི་ཐབས་ཁྱད་པར་ཅན་ཡོད་པའི་ཕྱིར་རོ། ། ཁྱད་ཆོས་གཉིས་པ་ནི་མཆོག་ཐུན་མོང་གི་དངོས་གྲུབ་བསྒྲུབ་པ་ལ་ཐབས་མང་བའི་སྒོ་ནས་མདོ་ལས་གསང་སྔགས་ཀྱི་ཐེག་པ་ཁྱད་པར་དུ་འཕགས་པ་ཡིན་ཏེ། དེ་ལ་ཡང་མཆོག་གི་དངོས་གྲུབ་བསྒྲུབ་པའི་དབང་དུ་བྱས་ན། ཕར་ཕྱིན་ཐེག་པར་རྒྱུ་ཚོགས་གཉིས་བསགས་པ་ལ་བརྟེན་ནས་འབྲས་བུ་སྐུ་གཉིས་གྲུབ་པའི་ཐབས་ཁྱད་པར་ཅན་ཡོད་ཀྱང་།
གསང་སྔགས་པ་ལ་དེའི་སྟེང་དུ་ཡང་བསྐྱེད་རྫོགས་གཉིས་བསྒོམས་པས་འབྲས་བུ་སྐུ་གཉིས་འགྲུབ་པ་དང་། དབང་བཞི་བསྐུར་ཅིང་ལམ་བཞི་བསྒོམས་པས་འབྲས་བུ་སྐུ་བཞི་འགྲུབ་པ་དང་། བསྐྱེད་རྫོགས་ཟུང་འཇུག་གི་ཉམས་ལེན་རེ་རེས་ཀྱང་འབྲས་བུ་སྐུ་གསུམ་མམ་བཞི་འགྲུབ་པའི་ཐབས་ཡོད་པའི་ཕྱིར་རོ། ། ཐུན་མོང་གི་དངོས་གྲུབ་བསྒྲུབ་པའི་དབང་དུ་བྱས་ན་ཕར་ཕྱིན་ཐེག་པར་ཚེ་འཕེལ་བར་བྱེད་པ་ལ་རྒྱུ་སྲོག་གཅོད་སྤོང་བ་དང་། མཐུན་པའི་རྐྱེན་རིམ་གྲོ་དང་། སྨན་དཔྱད་བྱེད་པ་ལས་མེད་ལ། གསང་སྔགས་པས་དེའི་སྟེང་དུ་ཡང་དུས་མ་ཡིན་པའི་འཆི་བ་བཟློག་པ་དང་། ཚེ་ཚད་ལས་ཀྱང་ལྷག་པ་ཚེ་ཉི་ཟླ་གནས་ཀྱི་བར་དུ་ཐུབ་པའི་ཚེའི་རིག་འཛིན་འགྲུབ་པ་ལ་ཚེ་དཔག་མེད་ལྷ་དགུ་དང་། ཚེ་དཔག་མེད་དཀར་པོ་འཆི་བདག་འཇོམས་པ་ལྷ་བཅུ་གསུམ་གྱི་བསྒྲུབ་པ་ལ་སོགས་པ་ཚེ་འཕེལ་བའི་ཐབས་ཡོད་པའི་ཕྱིར་རོ། ། ཤེས་རབ་འཕེལ་བར་བྱེད་པ་ལ་ཕར་ཕྱིན་ཐེག་པར་སྐྱེས་ཐོབ་ཀྱི་ཤེས་རབ་ཀྱི་སྟེང་དུ་སྦྱངས་སྟོབས་ཀྱི་ཤེས་རབ་རྒྱས་པར་བྱེད་པ་ལ་ཐོས་བསམ་བྱེད་པ་ལས་མེད་ལ།
གསང་སྔགས་པས་དེའི་སྟེང་དུ་ཡང་རྗེ་བཙུན་འཇམ་པའི་དབྱངས་ཨ་ར་པ་ཙ་ན་ལྷ་ལྔ་དང་དཔའ་བོ་གཅིག་པ་དང་། མི་གཡོ་བ་ལ་སོགས་པ་ལ་ཉམས་ལེན་བྱས་པས་བདག་མེད་རྟོགས་པའི་ཤེས་རབ་འཕེལ་བའི་ཐབས་ཡོད་པའི་ཕྱིར་རོ། ། ལོངས་སྤྱོད་འཕེལ་བར་བྱེད་པ་ལ་ཕར་ཕྱིན་ཐེག་པར་ཚེ་ཕྱི་མ་ལ་ལོངས་སྤྱོད་འཕེལ་བའི་ཕྱིར་དུ་སྦྱིན་པ་གཏོང་བ་དང་། ཚེ་འདིར་ལོངས་སྤྱོད་འཕེལ་བར་བྱེད་པ་ལ་འཇིག་རྟེན་པ་དང་ཐུན་མོང་དུ་ཚོང་དང་། ཞིང་ལས་བྱེད་པ་ལས་མེད་ལ། གསང་སྔགས་པས་དེའི་སྟེང་དུ་ཡང་དམར་པོ་སྐོར་གསུམ་དང་། ཛམྦྷ་ལ་དང་། ནོར་རྒྱུན་མ་ལ་སོགས་པ་རྣམས་ཀྱི་བསྒྲུབ་པ་བྱས་པས་ལོངས་སྤྱོད་འཕེལ་བའི་ཐབས་ཡོད་པའི་ཕྱིར་རོ། ། ཁྱད་པར་དུ་འཕགས་པའི་ཆོས་གསུམ་པ་ནི། དཀའ་བ་མེད་པའི་སྒོ་ནས་ཀྱང་མདོ་ལས་གསང་སྔགས་ཁྱད་པར་དུ་འཕགས་པ་ཡིན་ཏེ།
ཕར་ཕྱིན་ཐེག་པར་འདོད་པའི་ཡོན་ཏན་ལྔ་དུག་ལྟར་སྤངས་ནས་མགོ་དང་རྐང་ལག་ལ་སོགས་པ་སྦྱིན་པ་གཏོང་བའི་དཀའ་སྤྱད་དགོས་ལ། གསང་སྔགས་པས་འདོད་ཡོན་ལྔ་ལོངས་སྤྱོད་བཞིན་དུ་མགོ་དང་རྐང་ལག་སོགས་སྦྱིན་པ་གཏོང་བའི་དཀའ་སྤྱད་མི་དགོས་པར་འགྲུབ་པའི་ཕྱིར་ཏེ། གསང་བ་འདུས་པ་ལས། ཆགས་ཅན་ཡེ་ཤེས་འདོད་པ་ཡིས། ། རྟག་ཏུ་འདོད་ཡོན་ལྔ་རྣམས་བསྟེན། ། ཞེས་སོ། ། ཁྱད་ཆོས་བཞི་པ་ནི། དབང་པོ་རྣོན་པོའི་སྒོ་ནས་ཀྱང་། ཕར་ཕྱིན་ཐེག་པ་ལས་གསང་སྔགས་ཁྱད་པར་དུ་འཕགས་པ་ཡིན་ཏེ། ཕར་ཕྱིན་ཐེག་པ་བ་རྣམས་ཀྱི་འབྲས་བུ་ཇི་ལྟར་མྱུར་ན་ཡང་།
གྲངས་མེད་གསུམ་ན་འགྲུབ་པར་བྱེད་པའི་ལམ་ལ་འཇུག་པ་ལས་མེད་ལ། གསང་སྔགས་པས་རབ་ཀྱིས་ཚེ་གཅིག་ལུས་གཅིག་དང་། འབྲིང་གིས་འཆི་ཁའམ་བར་དོ། ཐ་མས་ཀྱང་སྐྱེ་བ་བདུན་ནམ་བཅུ་དྲུག་ནས་འབྲས་བུ་འགྲུབ་པའི་ལམ་ལ་འཇུག་པའི་ཕྱིར་རོ། ། ས་པཎ་གྱིས། སྟོང་ཉིད་སྙིང་རྗེ་སོགས་བསྒོམ་པ། ། ཕ་རོལ་ཕྱིན་པའི་གཞུང་ལུགས་ཡིན། ། དེ་ཡིས་ཇི་ལྟར་མྱུར་ན་ཡང་། ། གྲངས་མེད་གསུམ་གྱི་དཀའ་སྤྱད་དགོས། ། ཞེས་དང་།
རྡོ་རྗེ་ཐེག་པའི་གནད་ཤེས་ན། ། ཚེ་འདི་ཉིད་ལ་སངས་རྒྱས་འགྲུབ། ། ཅེས་གསུངས་པ་ལྟར་ཡིན། དེ་ལྟར་མདོ་སྔགས་གཉིས་རྟོགས་བྱའི་ལྟ་བ་སོགས་དོན་གཅིག་ཀྱང་། ལྟ་བ་རྟོགས་བྱེད་ཀྱི་ཐབས་ལ་ཁྱད་པར་ཡོད་པ་སོགས་བཞིའི་སྒོ་ནས་ཁྱད་པར་དུ་འཕགས་ཚུལ་བཤད་པ་དེ་ལ་རྩོད་པ་སྤོང་བ་ལ་དོན་ཚན་བཞིར་གསུངས་པ་ལས། དང་པོ་དོན་གཅིག་པ་ལ་རྩོད་པ་སྤང་བ་ནི། ཁོ་ན་རེ། ཕ་རོལ་ཏུ་ཕྱིན་པ་དང་གསང་སྔགས་དོན་མི་གཅིག་སྟེ། ཕ་རོལ་ཏུ་ཕྱིན་པ་ལ་འབྲས་བུ་སྐུ་བཞི་དང་། ཡེ་ཤེས་ཀྱི་དབྱེ་བ་དང་།
ས་དང་ཕ་རོལ་ཕྱིན་པའི་དབྱེ་བ་དང་། སྟོང་པ་དང་སྙིང་རྗེ་ལ་སོགས་པ་གསུངས་ལ། གསང་སྔགས་ལ་བསྐྱེད་པའི་རིམ་པ་དང་རྫོགས་པའི་རིམ་པ་ལ་སོགས་པ་གསུངས་པའི་ཕྱིར་རོ། ། ཞེ་ན་སྐྱོན་མེད་དེ། གསང་སྔགས་ལ་ཡང་འབྲས་བུ་སྐུ་བཞི་དང་ཡེ་ཤེས་ཀྱི་དབྱེ་བ་ལ་སོགས་པ་གསུངས་ཏེ། སྒྱུ་འཕྲུལ་དྲ་བ་ལས། ཕ་རོལ་ཕྱིན་པ་བཅུ་ཡི་ཚུལ། ། མགོན་པོ་ས་བཅུའི་དབང་ཕྱུག་སྟེ། ། ས་བཅུ་ལ་ནི་གནས་པ་པོ། ། ཤེས་བཅུ་རྣམ་དག་བདག་ཉིད་ཅན། །
ཞེས་དང་། རྡོ་རྗེ་གུར་ལས། སྟོང་ཉིད་སྙིང་རྗེ་ཐ་དད་མེད། ། གང་དུ་སེམས་ནི་རྣམ་བསྒོམ་པས། ། དེ་ནི་སངས་རྒྱས་ཆོས་དང་ནི། ། དགེ་འདུན་གྱི་ཡང་བསྟེན་པ་ཡིན། ། ཞེས་གསུངས་པའི་ཕྱིར། གཉིས་པ་ཁྱད་པར་གྱི་དབྱེ་བ་བཞི་མི་རིགས་པར་ཐལ་བའི་རྩོད་པ་སྤང་བ་ནི། ཁོ་ན་རེ། གསང་སྔགས་ཀྱི་ཐེག་པ་དེ་ཕ་རོལ་ཏུ་ཕྱིན་པ་ལས་ཁྱད་པར་དུ་འཕགས་པ་མ་ཡིན་ཏེ།
ཁྱད་པར་བཞི་པོ་དེ་ཕ་རོལ་ཏུ་ཕྱིན་པ་ལ་ཡང་ཡོད་པའི་ཕྱིར་ཞེ་ན། སྐྱོན་མེད་དེ། ཁྱད་པར་བཞི་པོ་ཆ་འདྲ་བ་ཙམ་ཕ་རོལ་ཏུ་ཕྱིན་པ་ལ་ཡང་ཡོད་ཀྱང་། ཐུན་མོང་མ་ཡིན་པའི་ཁྱད་ཆོས་བཞི་པོ་དེ་གསང་སྔགས་པ་ཁོ་ན་ལ་ཡོད་པའི་ཕྱིར་རོ། ། གསུམ་པ་གསུང་རབ་དང་སྡེ་སྣོད་ཀྱི་དབྱེ་བ་དང་འགལ་བའི་རྩོད་པ་སྤང་བ་ནི། གསང་སྔགས་ཀྱི་ཐེག་པ་དེ་ཕ་རོལ་ཏུ་ཕྱིན་པ་ལས་ཁྱད་པར་འཕགས་པ་མ་ཡིན་ཏེ། གསང་སྔགས་ཀྱི་ཐེག་པ་འདི་སྡེ་སྣོད་གསུམ་དུ་འདུས་ན་ཕ་རོལ་ཏུ་ཕྱིན་པ་དང་ཁྱད་པར་མེད་ལ། མི་འདུ་ན་སྡེ་སྣོད་ལོགས་པར་འཇོག་པ་མི་འཐད་པའི་ཕྱིར་རོ། ། ཞེ་ན་སྐྱོན་མེད་དེ། སྤྱིར་ཐེག་པ་ཆེན་པོ་ལ་ཐུན་མོང་དང་ཐུན་མོང་མ་ཡིན་པ་གཉིས་ལས།
ཐུན་མོང་བ་ལ་སྡེ་སྣོད་གསུམ་དང་ཐུན་མོང་མ་ཡིན་པ་ལ་རིག་པ་འཛིན་པའི་སྡེ་སྣོད་ཅེས་ལོགས་སུ་བཞག་པས་འགལ་བ་མེད་ལ། སྡེ་སྣོད་གསུམ་དུ་བསྡུ་བའི་དབང་དུ་བྱས་ན་མདོ་སྡེའི་སྡེ་སྣོད་དུ་འདུས་ཏེ། དཔུང་བཟང་ལས། གསང་སྔགས་མདོ་སྡེའི་ཚུལ་དུ་ངས་བཤད་ཀྱི། ། དཔུང་བཟང་གུས་པའི་ཚུལ་གྱིས་ང་ལ་ཉོན། ། ཅེས་གསུངས་པའི་ཕྱིར། བཞི་པ་གསང་སྔགས་སྤྱོད་པའི་དུས་མ་ཡིན་པར་ཐལ་བའི་རྩོད་པ་སྤང་བ་ནི། གསང་སྔགས་ཀྱི་ཐེག་པ་ཞེས་བྱ་བ་ཁྱད་པར་དུ་འཕགས་པའི་ཆོས་ཡིན་མོད། དེ་ནི་དེང་སང་སྤྱོད་པའི་དུས་མ་ཡིན་ཏེ། སློབ་དཔོན་དང་སློབ་མ་མཚན་ཉིད་དང་ལྡན་པ་དེ་རྙེད་པར་དཀའ་བའི་ཕྱིར་དང་།
གསང་སྔགས་ནས་གསུངས་པའི་དམ་ཚིག་བསྲུངས་ན་ཕན་ཡོན་ཆེ་ཡང་། མ་བསྲུངས་ན་ཉེས་དམིགས་ཆེ་བའི་ཕྱིར་དང་། དུས་སྙིགས་པས་གསང་སྔགས་སྤྱོད་པའི་དུས་སུ་མི་རུང་བའི་ཕྱིར་རོ། ། ཞེ་ན་སྐྱོན་མེད་དེ། སློབ་དཔོན་དང་སློབ་མ་མཚན་ཉིད་ཐམས་ཅད་དང་ལྡན་པ་རྙེད་པར་དཀའ་ཡང་ཕལ་ཆེར་ལྡན་པ་རྙེད་སླ་བའི་ཕྱིར་དང་། གསང་སྔགས་ཀྱི་དམ་ཚིག་བསྲུང་དཀའ་བས། གསང་སྔགས་སྤྱོད་པའི་དུས་མ་ཡིན་ན། དམ་པའི་ཆོས་མཐའ་དག་ནས་གསུངས་པའི་དམ་ཚིག་ཀྱང་བསྲུང་དཀའ་བས་དམ་པའི་ཆོས་མཐའ་དག་ཀྱང་སྤྱོད་པའི་དུས་མ་ཡིན་པར་ཐལ་བའི་སྐྱོན་ཡོད་པའི་ཕྱིར་དང་། སྙིགས་པའི་དུས་ཡིན་པའི་རྒྱུ་མཚན་གྱིས་གསང་སྔགས་སྤྱོད་པའི་དུས་མ་ཡིན་པ་ཡང་མི་འཐད་དེ། དུས་སྙིགས་མ་ཁོ་ན་ལ་གསང་སྔགས་ཀྱི་འབྲས་བུ་འགྲུབ་པར་བཤད་པའི་ཕྱིར་ཏེ།
རྣལ་འབྱོར་མ་ཀུན་སྤྱོད་ལས། གཞན་ཡང་སྙིགས་མའི་དུས་ཀྱི་ཚེ། ། དུས་མཐར་འབྲས་བུ་མི་འགྲུབ་སྟེ། ། ཆོས་འདི་ལེགས་པར་ཤེས་ནས་ནི། ། བསམ་པ་ཐམས་ཅད་རྫོགས་བྱེད་ཡིན། ། ཞེས་གསུངས་དང་། ཇོ་བོ་ཆེན་པོ་རྗེས། དབུ་མའི་བསྟན་བཅོས་རིན་པོ་ཆེའི་ཟ་མ་ཏོག་ཁ་ཕྱེ་བ་ལས། ཚོགས་གཉིས་མྱུར་དུ་སྡུད་པ་དང་། ། སྐུ་གཉིས་མྱུར་དུ་འགྲུབ་པའི་རྒྱུ། །
གསང་སྔགས་ཐེག་པ་སྤྱད་གསུངས་ཞེས། ། མར་མེ་མཛད་དཔལ་ཡེ་ཤེས་སྨྲ། ། ཞེས་གསུངས་པའི་ཕྱིར་རོ། ། སྤྱི་དོན་ལྔ་པ་གསང་སྔགས་ཀྱི་ཐེག་པ་བྱེ་བྲག་ཏུ་གཏན་ལ་དབབ་པ་ལ་ཡང་། རྒྱུད་སྡེ་བཞིར་དབྱེ་བ་དང་། གྲངས་དང་གོ་རིམ་ངེས་པ་དང་། མིང་གི་དོན་དང་། རྩོད་པ་སྤང་བའོ། ། དང་པོ་རྒྱུད་སྡེ་བཞིར་དབྱེ་བ་ལ་གསུམ་ལས། དང་པོ་ཕྱི་རོལ་མུ་སྟེགས་བྱེད་ལ་ལོག་པའི་སྤྱོད་པ་བཞི་ཡོད་པས་དེ་དག་རྗེས་སུ་གཟུང་བའི་ཕྱིར་དུ་རྒྱུད་སྡེ་བཞིར་བཞག་པ་ནི།
འདིར་ཕྱི་རོལ་མུ་སྟེགས་པའི་རྩ་བ་ནི་རིག་བྱེད་ལ་ཚད་མར་འདོད་པ་དག་ཡིན་ལ། དེ་ལ་འཇུག་ཚུལ་མི་འདྲ་བ་བཞི་ཡོད་དེ། འདོད་ཆགས་ཅན་དབང་ཕྱུག་གི་རྗེས་སུ་འབྲངས་ནས་འདོད་ཆགས་ཆོས་སུ་སྨྲ་བ་དང་། ཞེ་སྡང་ཅན་ཁྱབ་འཇུག་གི་རྗེས་སུ་འབྲངས་ནས་འཚོ་བ་ཆོས་སུ་སྨྲ་བ་དང་། གཏི་མུག་ཅན་ཚངས་པའི་རྗེས་སུ་འབྲངས་ནས་གཙང་སྦྲ་ཆོས་སུ་སྨྲ་བ་དང་། རྐྱེན་མཉམ་པ་སྐབས་ཐོབ་ཀྱིས་གསུམ་ཀའི་རྗེས་སུ་འབྲངས་ནས་གསུམ་ཀ་ཆོས་སུ་སྨྲ་བ་སྟེ། དེ་དག་ནི་སྐྱབས་གནས་དཀོན་མཆོག་གསུམ་གྱིས་མ་ཟིན། ལྟ་བ་བདག་མེད་ཀྱིས་ཀྱང་མ་ཟིན། ཐབས་ལ་མཁས་པ་ཁྱད་པར་ཅན་གྱིས་ཀྱང་མ་ཟིན་པས་དེ་དག་གི་ཉམས་ལེན་ནི་ངན་སོང་གི་རྒྱུར་བཤད་པ་ཡིན་ལ། དེ་དག་རྗེས་སུ་འཛིན་པ་ལ་དེ་དག་དང་རྗེས་སུ་མཐུན་པའི་སྤྱོད་པ་བསྟན་པས་དེ་དག་འཇུག་པར་འགྱུར་ཞིང་།
ཞུགས་པ་ན་ཐབས་ལ་མཁས་པའི་རྩིས་བསྒྱུར་ཏེ་བླ་ན་མེད་པའི་བྱང་ཆུབ་ལ་དྲང་བའི་ཕྱིར་དུ། དང་པོ་འདོད་ཆགས་ཅན་དབང་ཕྱུག་གི་རྗེས་སུ་འབྲངས་ནས་འདོད་ཆགས་ཆོས་སུ་སྨྲ་བ་ནི། འཐོབ་པར་བྱ་བའི་འབྲས་བུ་དབང་ཕྱུག་ཆེན་པོ་ལོངས་སྤྱོད་རྫོགས་པའི་སྐུ་ལ་དམིགས་ཏེ་རང་ལུགས་ཀྱི་དབང་རྫོགས་པར་བླངས་ནས་རླུང་བུམ་པ་ཅན་གྱི་མན་ངག་དང་། བྱ་ཁྱུང་གི་མན་ངག་ལ་སོགས་པ་ལ་བསླབས་ཏེ། དུས་ཁྱད་པར་ཅན་གྱི་དུས་སུ་འདུས་ནས་ཆོ་ག་བྱེད་དེ། ཕོ་རྣམས་ནི་གཡས་གྲལ། མོ་རྣམས་ནི་གཡོན་གྲལ་དུ་བྱས་ནས་དབུས་སུ་མར་མེ་གླིང་དགུ་པ་སྤར་ཏེ། དེ་འབར་བཞིན་དུ་རྩེ་མོ་ཐུར་དུ་བཙུགས་ཏེ། ཆུའི་ནང་དུ་བཅུག་ནས་མ་དང་སྲིང་མོ་ལ་སོགས་པ་ལ་ཡང་ལོངས་སྤྱོད་པར་བྱེད་དོ། ། དེ་ཡང་གོའུ་ཏམ་བུད་མེད་མེ་ཡིན་ཏེ། །
དེ་ཡི་ཉེར་གནས་ཐབ་ཁུང་ཡིན། ། དེར་སྐྱེས་སྤུ་ནི་དུ་བ་སྟེ། ། དེ་ཡི་ནང་ཞུགས་སེལ་བ་ཡིན། ། དེ་ཡི་ཁུ་བ་མེ་སྟག་སྟེ། ། དེ་ལྟ་བུ་ཡི་མེ་དེ་ལ། ། སྐྱེས་བུ་ལྷ་ཡི་ས་བོན་བསྲེགས། ། དེ་ལས་སྐྱེས་བུ་འབྱུང་བར་འགྱུར། ། ཞེས་པ་ལྟར་དེ་བཞིན་དུ་ཤ་ལྔ་དང་བདུད་རྩི་ལྔ་ལ་སོགས་པ་ཟ་ཞིང་ཁྱི་ཕག་གི་སྤྱོད་པ་བྱེད་ལ། ཁྱིའི་བརྟུལ་ཞུགས་དང་བ་གླང་གི་བརྟུལ་ཞུགས་ཅན་ལ་སོགས་པ་དུ་མའོ། ། དེ་དག་ཀྱང་ལྟ་བ་བདག་མེད་གཉིས་དང་།
ཐབས་ལ་མཁས་པ་སྙིང་རྗེ་ཆེན་པོ་ལ་སོགས་པས་མ་ཟིན་པས་ངན་སོང་ལོག་པར་ལྟུང་བའི་རྒྱུར་འགྱུར་བ་ཡིན་ལ། དེ་དག་རྗེས་སུ་འཛིན་པ་ལ་དེ་དང་རྗེས་སུ་མཐུན་པའི་སྤྱོད་པ་སྟོན་པ་རྣལ་འབྱོར་ཆེན་པོ་བླ་ན་མེད་པའི་རྒྱུད་གསུངས་ཏེ། དཔལ་གསང་བ་འདུས་པ་ལས། ཆགས་ཅན་ཡེ་ཤེས་འདོད་པ་ཡིས། ། རྟག་ཏུ་འདོད་ཡོན་ལྔ་རྣམས་བསྟེན། ། ཞེས་པ་དང་། བུ་མོ་ཨུཏྤལ་མཐིང་ཁའི་མདོག ། སྐེད་ནས་འདོད་པས་མཆོད་པར་བྱ། ། ཞེས་སོ། ། བདེ་མཆོག་ལས་ཀྱང་།
སྒྱུ་མ་དག་ནི་ཐམས་ཅད་ལས། ། བུད་མེད་སྒྱུ་མ་ཁྱད་པར་འཕགས། ། ཞེས་གསུངས་པ་ལྟར་འདོད་ཆགས་ཀྱི་ཀུན་ཏུ་སྤྱོད་པ་གསུངས་པས་དེ་དག་རྗེས་སུ་འཇུག་པར་འགྱུར་ལ། ཞུགས་པས་ཤེས་རབ་ལོ་གྲངས་བཅུ་དྲུག་ནི་སྟོང་པ་ཉིད་བཅུ་དྲུག་ཡིན་ནོ། ། ཞེས་བྱ་བ་ལ་སོགས་པ་ཆོས་ཐམས་ཅད་ཀྱི་སྤྲོས་པ་དང་ལྟ་བ་ལ་སོགས་པ་བསྟན་པས་བླ་ན་མེད་པའི་བྱང་ཆུབ་ལ་འགོད་པའི་ཕྱིར་དུ་གསང་བ་འདུས་པ་ལ་སོགས་པ་རྣལ་འབྱོར་བླ་ན་མེད་པའི་རྒྱུད་རྣམས་གསུངས་སོ། ། གཉིས་པ་ཞེ་སྡང་ཅན་ཁྱབ་འཇུག་གི་རྗེས་སུ་འབྲངས་ནས་འཚེ་བ་ཆོས་སུ་སྨྲ་བ་ནི། འཐོབ་པར་བྱ་བའི་འབྲས་བུ་ཁྱབ་འཇུག་སྤྲུལ་པའི་སྐུ་ལ་དམིགས་ཏེ། རང་གི་ལྷ་རྟེན་གྱི་དྲུང་དུ། དུད་འགྲོ་རྣམས་དང་མི་རྣམས་རང་རང་གི་ལུས་སྲོག་གི་བར་སྲོག་གཅོད་པའི་མཆོད་སྦྱིན་བྱེད་དེ། མཆོད་སྦྱིན་གྱི་རིག་བྱེད་ལས།
བར་གྱི་དུས་ལ་བབས་པ་ན། ། བྱོལ་སོང་དྲུག་གི་བདུན་སྦྱར་བྱ། ། རྟ་མི་གཙང་མའི་རིགས་ཡིན་ནོ། ། ཉུང་ན་བྱོལ་སོང་གསུམ་ཡིན་ནོ། ། ཞེས་པ་དང་། ཡང་། རྒྱལ་རིགས་ལ་ནི་རྒྱལ་རིགས་བསད། ། བྲམ་ཟེ་ལ་ནི་བྲམ་ཟེ་བསད། ། རྗེ་རིགས་ལ་ནི་རྗེ་རིགས་ཏེ། ། དམངས་རིགས་ལ་ནི་དམངས་རིགས་བསད། །
ཅེས་འབྱུང་བ་ལྟར་རྒྱལ་རིགས་དེ་ལྟ་བུའི་རིགས་ཐོབ་པར་འདོད་ན། དེ་དག་གསོད་པའི་མཆོད་སྦྱིན་བྱེད་དོ། ། དེ་དག་ཀྱང་ཐབས་ལ་མཁས་པ་དང་བྲལ་བས་ངན་འགྲོའི་རྒྱུ་ཡིན་ལ། དེ་དག་རྗེས་སུ་འཛིན་པ་ལ་དེ་དང་རྗེས་སུ་མཐུན་པའི་སྤྱོད་པ་སྟོན་པ་སྤྱོད་པའི་རྒྱུད་གསུངས་ཏེ། ཁྲོ་བོ་རྣམ་རྒྱལ་གྱི་རྟོག་པ་ལས། བཅོམ་ལྡན་འཇམ་པའི་དབྱངས་ཉིད་ནི། ། ཁྲོ་བོའི་མིང་ནི་གཤིན་རྗེའི་གཤེད། ། དེ་མཐོང་ནས་ནི་ཁྲོ་བོ་གཞན། ། ཐམས་ཅད་ཐམས་ཅད་ལག་ཆ་ཤོར། ། ཞེས་འཇིགས་པའི་སྐུར་བསྟན་པའམ།
ཡང་དེ་ཉིད་ལས། དེ་ནས་འདི་ནི་བཤད་བྱ་བ། ། ཇི་ལྟར་ཡང་དག་སྦྱོར་ལྡན་པས། ། དོགས་པ་མེད་པར་འགྲུབ་འགྱུར་བ། ། གསོད་པའི་མཆོག་ནི་བཤད་པར་བྱ། ། ཞེས་གསུངས་པ་དང་། ཡང་རྡོ་རྗེ་འཇིགས་བྱེད་ཀྱི་རྟོག་པ་ལས། དེ་ལ་འདིར་ཇི་ལྟར་གསད་པར་བྱ་བར་འདོད་པའི་སྔགས་པས་ཞེས་བྱ་བ་ལ་སོགས་པ་རབ་ཏུ་གཏུམ་ཞིང་སྡང་བའི་ཆོས་བསྟན་པས་དེ་དག་རྗེས་སུ་འཇུག་པར་འགྱུར་ལ། ཞུགས་པས། གདུག་པ་རྣམས་ནི་འདུལ་བའི་ཕྱིར། །
སྦྱོར་བ་འདི་ནི་ཀུན་ཏུ་གསུངས། ། དཀོན་མཆོག་གསུམ་ལ་ཆེར་གནོད་ལ། ། བྱ་བར་བཤད་ཀྱི་གཞན་དུ་མིན། ། ཞེས་གསུངས་པས་ཡུལ་དང་། ཡང་། བྱང་ཆུབ་སེམས་དང་ལྡན་པ་ལ། ། འགྲུབ་འགྱུར་འདི་ནི་གཞན་དུ་མིན། ། འདི་ནི་དེ་བཞིན་གཤེགས་པ་ཡིས། ། དམ་ཚིག་ཐམས་ཅད་གྲུབ་སྦྱིན་པའོ། ། ཞེས་པ་དང་།
ཡང་གསོད་པ་ནི་ཉོན་མོངས་པ་དང་རྣམ་རྟོག་གསོད་ཀྱི་སེམས་ཅན་ནི་མ་ཡིན་ནོ། ། ཞེས་གསུངས་པ་ལྟར་བསད་པའི་ཐབས་ལ་མཁས་པ་གསུངས་པའི་བླ་ན་མེད་པའི་བྱང་ཆུབ་ལ་འགོད་པའི་ཕྱིར་དུ་སྤྱོད་པའི་རྒྱུད་གསུངས་སོ། ། གསུམ་པ་གཏི་མུག་ཅན་ཚངས་པའི་རྗེས་སུ་འབྲངས་ནས་གཙང་སྦྲ་ཆོས་སུ་སྨྲ་བ་ནི། འཐོབ་པར་བྱ་བའི་འབྲས་བུ་ཚངས་པ་ཆོས་ཀྱི་སྐུ་ལ་དམིགས་ཏེ། ཐོག་མར་བྲམ་ཟེ་དབང་བསྐུར་བ་ཞེས་བྱ་བ་བྱེད་དེ། བྱས་པ་སྐྱེ་བ་གཉིས་པ་ཞེས་བྱ་ལ། དེ་ཡང་བྱས་པའི་ཤུགས་བཞི་བཅུ་རྩ་བརྒྱད་ཀྱི་བྱས་པས་ཤིན་ཏུ་གཙང་བའི་རིགས་ཡིན་ནོ། ། དེས་བྱ་བའི་ལས་ཀྱང་རིག་བྱེད་བཞི་ལས་ཇི་ལྟར་འབྱུང་བ་གཙང་སྦྲའི་སྤྱོད་པ་བྱེད་དེ། སྔ་བར་ལངས་ནས་ཆགས་ཆེ་ཆུང་དུ་བཅགས་ནས། སའི་ཁྲུ་གསུམ་དང་།
ཆུའི་ཁྲུ་གསུམ་བྱས་ཏེ། ཚངས་སྐུད་དང་ཀུ་ཤ་དང་རིལ་བ་བཟུང་ནས་མེ་ལ་སྦྱིན་སྲེག་བྱེད་དེ། མེ་ཚུར་བྱོན་དང་པོ་མཆོད་སྦྱིན་ལ་ཕན་ནོ། ། ལྷའི་ནང་ནས་མཆོག་ཏུ་གྱུར་པ་སྦྱིན་སྲེག་གི་གནས་རིན་པོ་ཆེ་སྦྱིན་པར་བྱེད་པ་ཞེས་བྱ་བ་ལ་སོགས་པ་བརྗོད་ཅིང་མཆོད་སྦྱིན་བྱེད་དོ། ། ཡང་དེས་སྙུང་བ་བྱེད་དེ། ནུབ་གཅིག་གམ་ནི་ནུབ་གསུམ་མམ། ། བདུན་དུ་འམ་ནི་ཉིན་གཅིག་ཉིད། ། གང་ཞིག་བསྙུང་བར་གནས་པར་ཡིས། ། སྐྱེ་བོ་དེ་ནི་མཐོ་རིས་འགྲོ། ། ཞེས་སོ། །
ཡང་དེས་འབབ་སྟེགས་སུ་ཁྲུས་ཀྱིས་སྡིག་པ་འདག་པར་བྱེད་དེ། འདག་ཆལ་དག་གིས་བགོས་པའི་གོས། ། དྲི་མ་མེད་པར་འགྱུར་བ་བཞིན། ། ལུས་ཅན་མཆོད་སྦྱིན་གྱིས་བགོས་པས། ། འབབ་སྟེགས་བཀྲུས་པའང་དེ་ལྟར་འདག ། ཅེས་པ་ལྟར་གཙང་སྦྲའི་སྤྱོད་པས་གྲོལ་བར་འདོད་དོ། ། དེ་དག་ཀྱང་ཐབས་ལ་མཁས་པ་དང་བྲལ་བས་ངན་འགྲོའི་རྒྱུ་ཡིན་ལ། དེ་དག་རྗེས་སུ་འཛིན་པ་ལ་དེ་དང་རྗེས་སུ་མཐུན་པའི་སྤྱོད་པ་སྟོན་པ་བྱ་བའི་རྒྱུད་གསུངས་ཏེ། ལེགས་གྲུབ་ལས། ཤ་ཆང་ཀེ་འུ་བཙོང་དང་སྒོག་རྡོག་དང་། །
འབྲུ་མར་ཏིལ་དང་ལ་ཕུག་སུ་ར་ན། ། འབྱུང་པོའི་ཟས་དང་ལྷ་བཤོས་གཏོར་མ་དང་། ། གུ་ལང་མཆོད་བྱས་གཏོར་མ་མི་བཟའ་འོ། ། ངས་ནི་སྔགས་པ་ཁ་ཟས་མངར་གསུམ་དང་། ། རྩ་བ་སྡོང་བུ་འབྲས་བུ་ཚོད་མ་དང་། ། འབྲུ་མར་ཚིགས་མ་དར་བ་འོ་སྐོལ་དང་། ། ཐུག་པ་རྣམས་ནི་བཟའ་བཏུང་ཡིན་པར་གསུངས། ། ཞེས་དང་། ཡང་། དུས་སུ་ཟོས་ནས་དུས་སུ་ཁྲུས་བྱས་ནས། །
ཕྲེང་བ་མར་མེ་བདུག་པ་བསྟོད་དང་དྲི། ། ཤ་ཆང་མེད་པའི་ལྷ་བཤོས་ཕུལ་ནས་སུ། ། ཀུ་ཤའི་ཁྲེས་ལ་འདུག་ལ་བཟླས་བརྗོད་ཙམ། ། ཞེས་གསུངས་པ་ལྟར་གཙང་བའི་ཟས་དང་། སྤྱོད་པ་དང་། ཁྲུས་བྱ་བ་དང་། སྦྱིན་སྲེག་ལ་སོགས་པ་བསྟན་པས་དེ་དག་རྗེས་སུ་འཇུག་པར་འགྱུར་ལ། ཞུགས་པས། དཔུང་བཟང་ལས། བུ་གཅིག་ལུས་དག་པར་ནི་བྱ་བའི་ཕྱིར། །
དེ་བཞིན་གཤེགས་པས་བསྙུང་བ་མི་གསུངས་ཏེ། ། བསམ་གཏན་བདེ་བས་འགྲུབ་པར་བྱ་བའི་ཕྱིར། ། དེ་བཞིན་གཤེགས་པས་བསྙུང་བ་རྗེས་སུ་གསུངས། ། ཞེས་བྱ་བ་ལ་སོགས་པ་ཆུའི་ཁྲུས་ཀྱིས་སྡིག་པ་འདག་པ་ཡང་། ཀླུའི་རྒྱལ་པོ་མ་དྲོས་པ་བྱང་ཆུབ་སེམས་དཔའི་སྨོན་ལམ་གྱི་མཐུའོ། ། ཞེས་གསུངས་པ་ལྟར་ནང་གི་ཐབས་ལ་མཁས་པ་ལ་སོགས་པས་བསྟན་པས་བླ་ན་མེད་པའི་བྱང་ཆུབ་ལ་འགོད་པའི་ཕྱིར་དུ་གསང་བ་སྤྱི་རྒྱུད་ལ་སོགས་པ་བྱ་བའི་རྒྱུད་རྣམས་གསུངས་སོ། ། བཞི་པ་རྐྱེན་མཉམ་པ་སྐབས་ཐོབ་ཀྱིས་གསུམ་ཀའི་རྗེས་སུ་འབྲངས་ནས་གསུམ་ཀ་ཆོས་སུ་སྨྲ་བ་ནི། འཐོབ་པར་བྱ་བ་གསུམ་ཀ་ལ་དམིགས་ཏེ་གསུམ་ཀ་ཆོས་སུ་སྨྲ་སྟེ། འདོད་ཆགས་ཆོས་སུ་སྨྲ་བའི་སློབ་དཔོན་དང་འཕྲད་ན་འདོད་ཆགས་ཀྱི་སྤྱོད་པ་བྱེད། ཞེ་སྡང་ཆོས་སུ་སྨྲ་བའི་སློབ་དཔོན་དང་འཕྲད་ན་འཚེ་བའི་སྤྱོད་པ་བྱེད།
གཏི་མུག་ཆོས་སུ་སྨྲ་བའི་སློབ་དཔོན་དང་འཕྲད་ན་གཙང་སྦྲའི་སྤྱོད་པ་བྱེད་དེ། གང་ཡང་མ་བཀག་པའི་སྤྱོད་པ་བྱེད་ལ། དེ་དག་ཀྱང་ཐབས་ལ་མཁས་པ་དང་བྲལ་བས་ངན་འགྲོའི་རྒྱུ་ཡིན་ལ། དེ་དག་རྗེས་སུ་འཛིན་པ་ལ་དེ་དང་རྗེས་སུ་མཐུན་པའི་སྤྱོད་པ་སྟོན་པ་རྣལ་འབྱོར་གྱི་རྒྱུད་གསུངས་ཏེ། དེ་ཁོ་ན་ཉིད་འདུས་པའི་རྒྱུད་ཀྱི་དུམ་བུ་དང་པོ་རྡོ་རྗེ་དབྱིངས་ཀྱི་དུམ་བུར་འདོད་ཆགས་ཅན་རྗེས་སུ་གཟུང་བའི་ཕྱིར་ལྷ་ཐམས་ཅད་རྗེས་སུ་ཆགས་པའི་ཉམས་དང་ལྡན་པའོ། ། དུམ་བུ་གཉིས་པ་ཁམས་གསུམ་རྣམ་པར་རྒྱལ་བའི་དུམ་བུར། ཁྲོ་བས་ཁྲོ་བ་སྤོང་བ་ཞེ་སྡང་ཅན་རྗེས་སུ་གཟུང་བའི་ཕྱིར་ལྷ་ཐམས་ཅད་ཁྲོ་བའི་ཉམས་དང་ལྡན་པའོ། ། དུམ་བུ་གསུམ་པ་འགྲོ་བ་འདུལ་བའི་དུམ་བུར་གཏི་མུག་ཅན་རྗེས་སུ་གཟུང་བའི་ཕྱིར་དུ་ལྷ་ཐམས་ཅད་ཞི་བའི་ཉམས་དང་ལྡན་པའོ། ། དུམ་བུ་བཞི་པ་དོན་ཐམས་ཅད་འགྲུབ་པའི་དུམ་བུར་མ་ངེས་པ་རྗེས་སུ་གཟུང་བའི་ཕྱིར་ལྷ་ཐམས་ཅད་སྣ་ཚོགས་ཀྱི་མདོག་དང་ཉམས་དང་ལྡན་པ་གསུངས་སོ། ། ཡང་རྒྱུད་དེར་རྟོག་པ་ཐམས་ཅད་ཀྱི་བཟླས་བརྗོད་ཅེས་བྱ་བ་གཙང་སྦྲ་ལ་སོགས་པ་སྣ་ཚོགས་ཀྱི་སྤྱོད་པ་གང་མོས་པས་བཟླ་བར་གསུངས་ཏེ།
དེས་ན་མ་ངེས་པ་གསུངས་པས་དེ་དག་རྗེས་སུ་འཇུག་པར་འགྱུར་ལ། ཞུགས་པས། དེ་བཞིན་གཤེགས་པ་ཐམས་ཅད་ཀྱི་རྣམ་པར་གྲོལ་བའི་ཐབས་ལ་མཁས་པ་བསྟན་པས་བླ་ན་མེད་པའི་བྱང་ཆུབ་ལ་འགོད་པའི་ཕྱིར་དུ་དེ་ཉིད་འདུས་པ་ལ་སོགས་པ་རྣལ་འབྱོར་གྱི་རྒྱུད་རྣམས་གསུངས་སོ། ། གཉིས་པ་མཚན་ཉིད་ཀྱི་ཐེག་པ་ལ་གྲུབ་མཐའ་མི་མཐུན་པ་བཞི་ཡོད་པས་དེ་དང་ལུང་སྒོ་བསྟུན་ནས་ལྷའི་བསྐྱེད་ཆོག་མི་འདྲ་བ་བཞིས་རྒྱུད་སྡེ་བཞིར་བཞག་པ་ནི། ཉན་ཐོས་དབང་པོ་ཐ་མ་གནས་མ་བུ་པ་དང་། འབྲིང་ཉི་འོག་བྱེ་བྲག་ཏུ་སྨྲ་བ་ཞེས་པ་ནི། བཅོམ་ལྡན་འདས་ཀྱིས་མདོ་ལས། དགེ་སློང་དག་ཁུར་ཡང་ཡོད་ཁུར་ཁྱེར་བ་པོ་ཡང་ཡོད་དོ། ། ཞེས་བྱ་བའི་རྗེས་སུ་འབྲངས་ནས། ཕུང་པོ་ལས་གཅིག་དང་ཐ་དད་གང་དུ་ཡང་བརྗོད་དུ་མེད་པའི་བདག་འདོད་པ་ལྟར་དུ་དེ་བཞིན་དུ་བྱ་བའི་རྒྱུད་ཀྱི་བསྐྱེད་ཆོག་གསུངས་ཏེ།
མདུན་དུ་རས་བྲིས་བཀྲམ། མཆོད་པ་བཤམས་ཁྲུས་ལ་སོགས་པ་བྱས། མདུན་དུ་བྲིས་སྐུའམ་ལུགས་མ་གང་རུང་ལྷར་བསྐྱེད་པ་དང་། སྤྱན་འདྲེན་པ་གང་རུང་ཙམ་བྱེད་ཅིང་། ཡེ་ཤེས་པ་དགུག་གཞུག་མི་བྱེད་པར་དེའི་ཐུགས་ཁར་སྔགས་ཕྲེང་བཀོད་ནས་བཟླས་པ་བྱེད་དེ། ལྷ་རྗེ་དཔོན་ལྟ་བུ་ལས་དངོས་གྲུབ་ལེན་པ་ལ་བདག་དང་རས་བྲིས་གཉིས་ཀ་མ་ཡིན་པའི་ཡེ་ཤེས་སེམས་དཔའ་འདོད་པ་བྱ་བའི་རྒྱུད་དང་། ཉན་ཐོས་རབ་ཁ་ཆེ་བྱེ་བྲག་ཏུ་སྨྲ་བ་དང་མདོ་སྡེ་པ་གཉིས་ནི་བཅོམ་ལྡན་འདས་ཀྱིས། ལས་ཡོད་རྣམ་པར་སྨིན་པ་ཡོད། ། བྱེད་པ་པོ་ནི་མ་དམིགས་སོ། ། ཞེས་བྱ་བའི་རྗེས་སུ་འབྲངས་ནས།
གང་ཟག་གི་བདག་ཅེས་བྱ་བ་དེ་ལྟ་བུ་ནི་མི་འདོད་ལ། གཟུང་བར་བྱ་བའི་ཡུལ་རྡུལ་ཕྲན་དོན་དམ་པ་དང་དེ་འཛིན་པའི་ཤེས་པ་སྐད་ཅིག་མ་བདེན་པར་འདོད་པ་ལྟར་དུ་དེ་བཞིན་དུ་སྤྱོད་པའི་རྒྱུད་ཀྱི་བསྐྱེད་ཆོག་གསུངས་ཏེ། བདག་མདུན་གཉིས་ཀ་ལྷར་བསྐྱེད་ཀྱང་། དེ་ལ་ཡེ་ཤེས་པ་དགུག་གཞུག་མི་བྱེད་པར། དེའི་ཐུགས་ཁར་སྔགས་ཕྲེང་བཀོད་ནས་བཟླས་པ་བྱེད་པ་ལྷ་གྲོགས་པོ་ལྟ་བུ་ལས་དངོས་གྲུབ་ལེན་ལ། བདག་ལ་དམ་ཚིག་སེམས་དཔའ་དང་། མདུན་དུ་ཡེ་ཤེས་སེམས་དཔའ་སྟེ་གཉིས་ཀ་འདོད་པ་སྤྱོད་པའི་རྒྱུད་དང་། ཡང་འཕགས་པ་རང་སངས་རྒྱས་པ་དག་ནི། མངོན་རྟོགས་རྒྱན་ལས། གཟུང་བའི་རྟོག་པ་སྤང་ཕྱིར་དང་། །
འཛིན་པ་མི་སྤོང་ཕྱིར་ན་ཡང་། ། རྟེན་གྱི་བསེ་རུ་ལྟ་བུའི་ལམ། ། ཞེས་གསུངས་པའི་རྗེས་སུ་འབྲངས་ནས། ཀུན་རྫོབ་ཏུ་གཟུང་འཛིན་གཉིས་ཀ་ཡོད་ཀྱང་། དོན་དམ་པར་གཟུང་ཡུལ་མེད་པའི་འཛིན་པའི་ཤེས་པ་སྐད་ཅིག་མ་བདེན་པར་འདོད་པ་ལྟར་དུ། དེ་བཞིན་དུ་རྣལ་འབྱོར་གྱི་རྒྱུད་ཀྱི་བསྐྱེད་ཆོག་གསུངས་ཏེ། བདག་མདུན་གཉིས་ཀ་ལྷར་བསྐྱེད་ཅིང་ཡེ་ཤེས་ཀྱི་འཁོར་ལོ་དགུག་གཞུག་དང་། ཕྱག་རྒྱ་བཞིས་རྒྱས་བཏབ་ནས་དེའི་ཐུགས་ཁར་སྔགས་ཕྲེང་བཀོད་ནས་བཟླས་པ་བྱས་ཏེ་དངོས་གྲུབ་ལེན་ལ་མཐར་ཡེ་ཤེས་པ་གཤེགས་སུ་གསོལ་བ་རྣལ་འབྱོར་གྱི་རྒྱུད་དང་། ཡང་ཐེག་པ་ཆེན་པོ་བ་དག་ནི། གཟུང་བ་མེད་ན་དེ་འཛིན་མེད། །
ཅེས་གསུངས་པའི་རྗེས་སུ་འབྲངས་ནས་ཀུན་རྫོབ་ཏུ་གཟུང་འཛིན་གཉིས་ཀ་འདོད་ལ། དོན་དམ་པར་གཟུང་འཛིན་གཉིས་སུ་མེད་པར་འདོད་པ་ལྟར་དུ། དེ་བཞིན་དུ་རྣལ་འབྱོར་བླ་ན་མེད་པའི་བསྐྱེད་ཆོག་གསུངས་ཏེ། བདག་དམ་ཚིག་པར་བསྐྱེད་ལ་དེ་ལ་ཡེ་ཤེས་པ་བཅུག་ནས་དེའི་ཐུགས་ཁར་སྔགས་ཕྲེང་བཀོད་ནས་བཟླས་པ་བྱས་ཏེ་དངོས་གྲུབ་ལེན་པ་སྟེ། དམ་ཡེ་དབྱེར་མེད་དུ་འདོད་པ་ནི་རྣལ་འབྱོར་བླ་ན་མེད་པའི་རྒྱུད་དེ། འདི་ནི་ཡེ་ཤེས་རྡོ་རྗེ་ཀུན་ལས་བཏུས་པའི་རྗེས་སུ་འབྲངས་ནས་འཕགས་པ་ཀླུ་སྒྲུབ་ལ་སོགས་པ་རྣམས་བཞེད་དོ། ། ཞེས་གསུངས་སོ། ། གསུམ་པ་འདོད་པ་ཁམས་ཀྱི་སེམས་ཅན་ལ་ཆགས་པ་ཆེ་འབྲིང་བཞི་ཡོད་པས་དེ་དག་མ་སྤངས་ཀྱང་བྱང་ཆུབ་ཡོད་པར་བསྟན་པའི་ཕྱིར་རྒྱུད་སྡེ་བཞིར་བཞག་པ་ནི། འདོད་ཁམས་ཀྱི་ལྷ་གཞན་འཕྲུལ་དབང་བྱེད་པ་ལ་བལྟས་པ་ཙམ་གྱིས་ཆགས་པས་ཚིམ་པ་ཡོད་ལ། དེ་ཙམ་གྱི་བདེ་བ་གནང་པ་ནི་བྱ་བའི་རྒྱུད་ཡིན་ཏེ།
བྱ་བའི་རྒྱུད་རྡོ་རྗེ་གཙུག་ཏོར་ལས། དཀྱིལ་འཁོར་ལྷ་རྣམས་ཐམས་ཅད་ནི། ། དཀར་པོའི་རས་ལ་རྟག་གནས་ཤིང་། ། ཕོ་ཡང་མོ་ལ་བལྟ་བ་དང་། ། མོ་ཡང་ཕོ་ལ་བལྟ་བ་བྲི། ། ཞེས་གསུངས་པ་ལྟ་བུའོ། ། ཡང་འདོད་ཁམས་ཀྱི་ལྷ་འཕྲུལ་དགའ་བ་ལ་བལྟས་པའི་སྟེང་དུ་དགོད་པ་ཙམ་གྱིས་ཆགས་པས་ཚིམ་པ་ཡོད་ལ། དེ་ཙམ་གྱི་བདེ་བ་གནང་བ་ནི་སྤྱོད་པའི་རྒྱུད་ཡིན་ཏེ། རྣམ་སྣང་མངོན་བྱང་ལས། རྣམ་པར་སྣང་མཛད་རྒྱལ་པོ་ཆེ། །
ཡུད་ཙམ་འཛུམ་པ་བཞིན་དུ་བྲི། ། ཞེས་པ་ལྟ་བུའོ། ། ཡང་འདོད་ཁམས་ཀྱི་ལྷ་དགའ་ལྡན་པ་དང་། འཐབ་བྲལ་བ་ལ་བལྟས་པ་དང་དགོད་པའི་སྟེང་དུ་ལག་བཅངས་དང་འཁྱུད་པ་ཙམ་གྱིས་ཆགས་པས་ཚིམ་པ་ཡོད་ལ། དེ་ཙམ་གྱི་བདེ་བ་གནང་བ་ནི་རྣལ་འབྱོར་གྱི་རྒྱུད་ཡིན་ཏེ། དཔལ་མཆོག་དང་པོ་ལས། དཀྱིལ་འཁོར་གྱི་ནི་ལྷ་རྣམས་ཀུན། ། དཔུང་པ་ཡིད་ཙམ་བསྡམས་པར་བཞག ། ཅེས་དང་། ཡང་རྡོ་རྗེ་རྩེ་མོ་ལས།
མངོན་འདོད་རིག་མ་སྡུག་གང་ཡིན། ། དེ་ལ་རྣལ་འབྱོར་མས་ཆུ་སྦྱིན། ། ལག་པ་ཕྱག་རྒྱ་ཆེར་གྱུར་ནས། ། དཔུང་པ་དམ་དུ་བསྡམ་པར་བྱ། ། ཞེས་གསུངས་པ་ལྟ་བུའོ། ། ཡང་སུམ་ཅུ་རྩ་གསུམ་དང་། རྒྱལ་ཆེན་རིགས་བཞི་དང་། མི་ལ་སོགས་པ་རྣམས་ལ་སྔ་མའི་སྟེང་དུ་དབང་པོ་གཉིས་སྦྱོར་གྱིས་ཆགས་པས་ཚིམ་པ་ཡོད་ལ། དེ་ཙམ་གྱི་བདེ་བ་གནང་བ་ནི་རྣལ་འབྱོར་བླ་ན་མེད་པའི་རྒྱུད་ཡིན་ཏེ། ཀྱཻ་རྡོ་རྗེ་ལས།
བོ་ལ་ཀ་ཀོ་ལ་སྦྱོར་བས། ། དེ་ཡི་བདེ་བ་ཤེས་པར་འགྱུར། ། ཞེས་གསུངས་པ་ལྟ་བུའོ། ། འདོད་ཁམས་པའི་ཆགས་པ་རིགས་བཞི་པོ་དེར་ངེས་པ་ཡང་། མཛོད་ལས། གཉིས་གཉིས་འཁྱུད་དང་ལག་བཅངས་དང་། ། དགོད་དང་བལྟས་པས་འཁྲིག་པ་ཡིན། ། ཞེས་གསུངས་སོ། ། དེ་དག་རྗེས་སུ་འཛིན་པའི་རྒྱུད་སྡེ་བཞིར་ངེས་པ་ཡང་། ཧེ་བཛྲ་ལས།
དགོད་དང་བལྟ་བ་དག་གིས་དང་། ། འཁྱུད་དང་དེ་བཞིན་གཉིས་གཉིས་ཀྱིས། ། ཞེས་དང་། སམྦུ་ཊི་ལས། དགོད་དང་བལྟ་བ་ལག་བཅངས་དང་། ། འཁྱུད་དང་དེ་བཞིན་གཉིས་གཉིས་ཀྱི། ། སྲིན་བུའི་ཚུལ་གྱི་རྒྱུད་བཞིར་ངེས། ། ཞེས་གསུངས་པའི་དོན། སྲིན་བུ་ཞེས་བྱ་བ་ནི་སྲིན་བུ་སྟེ་ཤིང་སྡོང་ལ་གནས་ནས་ཤིང་བཟའ་བར་བྱེད་པ་བཞིན་དུ་རྒྱུད་སྡེ་བཞིའི་ཟབ་དོན་ཉམས་སུ་བླངས་པ་ལས་གདུལ་བྱའི་ཉོན་མོངས་པ་ཟད་པར་བྱེད་པའམ། ཡེ་ཤེས་ཀྱི་རང་བཞིན་དུ་གྱུར་པར་བྱེད་པས་ན་དེ་སྐད་ཅེས་བྱའོ། །
སྤྱི་དོན་གཉིས་པ་གྲངས་དང་གོ་རིམ་ངེས་པ་ནི། རྡོ་རྗེ་གུར་ལས། དམན་པ་རྣམས་ལ་བྱ་བའི་རྒྱུད། ། བྱ་མིན་རྣལ་འབྱོར་དེ་ལྟག་ལ། ། སེམས་ཅན་མཆོག་ལ་རྣལ་འབྱོར་མཆོག ། རྣལ་འབྱོར་བླ་མེད་དེ་ལྟག་ལ། ། ཞེས་པ་ལྟར་གང་ཟག་དམན་པ་ཕྱི་ལུས་ངག་གི་བྱ་བ་ཁྲུས་དང་གཙང་སྦྲ་ལ་དགའ་བ་ལ་དེའི་དོན་དུ་བྱ་བའི་རྒྱུད་གསུངས་སོ། ། གང་ཟག་འབྲིང་ལུས་ངག་གི་བྱ་བ་དང་ནང་ཏིང་ངེ་འཛིན་ཆ་མཉམ་དུ་སྤྱོད་པ་ལ་དེའི་དོན་དུ་སྤྱོད་པའི་རྒྱུད་གསུངས་སོ། ། གང་ཟག་མཆོག་ཏིང་ངེ་འཛིན་ཁོ་ན་ལ་གཙོ་བོར་སྤྱོད་པ་ལ་དེའི་དོན་དུ་རྣལ་འབྱོར་གྱི་རྒྱུད་གསུངས་སོ། གང་ཟག་ཆེས་མཆོག་ཏུ་གྱུར་པ་ཏིང་ངེ་འཛིན་གྱི་ཁྱད་པར་གོང་ན་མེད་པ་ལ་རྣལ་འབྱོར་བླ་ན་མེད་པའི་རྒྱུད་གསུངས་པས་གྲངས་དང་གོ་རིམ་དེ་ལྟར་ངེས་པ་ཡིན་ནོ། །
སྤྱི་དོན་གསུམ་པ་མིང་གི་དོན་ནི། ཕྱི་ལུས་ངག་གི་བྱ་བ་གཙོ་བོར་སྟོན་པ་བྱ་བའི་རྒྱུད་དང་། ཕྱི་དང་ནང་གཉིས་ཀ་ཆ་མཉམ་དུ་སྟོན་པས་སྤྱོད་པའི་རྒྱུད་དང་། ཏིང་ངེ་འཛིན་ཁོ་ན་གཙོ་བོར་སྟོན་པས་རྣལ་འབྱོར་རྒྱུད་དང་། ཏིང་ངེ་འཛིན་གྱི་ཁྱད་པར་གོང་ན་མེད་པ་གཙོ་བོར་སྟོན་པས་རྣལ་འབྱོར་བླ་ན་མེད་པའི་རྒྱུད་ཅེས་བྱའོ། ། བཞི་པ་རྩོད་པ་སྤང་བ་ནི། དེ་ལྟར་རྒྱུད་སྡེ་བཞིར་གྲངས་ངེས་པར་བཤད་པ་ལ། འོ་ན་རྣམ་སྣང་སྒྱུ་འཕྲུལ་དྲ་བ་ལས། ཕྱི་ནང་དབྱེ་བ་ཤེས་པ་ཡིས། ། རྒྱུད་སྡེའི་དབྱེ་བ་ཤེས་པར་འགྱུར། །
ཞེས་གསུངས་པའི་རྗེས་སུ་འབྲངས་ནས། སློབ་དཔོན་ཁ་ཅིག བྱ་སྤྱོད་རྣལ་འབྱོར་རྒྱུད་གསུམ་ལ་ཕྱིའི་རྒྱུད་དང་། བླ་མེད་ལ་ནང་གི་རྒྱུད་དེ་རྒྱུད་སྡེ་གཉིས་སུ་བཞེད་པ་དང་། ཡང་དེ་ཉིད་འདུས་པ་ལས། སྙིང་པོ་ཕྱག་རྒྱ་སྔགས་རིག་པ། ། དུམ་བུ་ལས་བཤད་རང་བྱ་བའམ། ། བསྒྲུབ་པ་འདིས་ནི་ཐམས་ཅད་དུ། ། ཞེས་གསུངས་པའི་ཐམས་ཅད་དུ་ཞེས་པའི་འབྲུ་སྣོན་ལ། སློབ་དཔོན་ཀུན་དགའ་སྙིང་པོའི་དེ་ཉིད་སྣང་ཆེན་དུ།
ཐམས་ཅད་ཅེས་བྱ་བ་ནི་བྱ་བའི་རྒྱུད་དང་། སྤྱོད་པའི་རྒྱུད་དང་། རྣལ་འབྱོར་གཉིས་ཀའི་རྒྱུད་རྣམས་སོ། ། ཞེས་དང་། སློབ་དཔོན་སངས་རྒྱས་གསང་བས། རྣལ་འབྱོར་སྤྱོད་དང་བྱ་དབྱེ་བས། ། རྒྱུད་སྡེ་རྣམ་པ་གསུམ་དུ་འགྱུར། ། ཞེས་གསུངས་པ་དང་། སློབ་དཔོན་སྒེག་པའི་རྡོ་རྗེས། རྣལ་འབྱོར་སྤྱོད་དང་བྱ་དབྱེ་བས། །
དེ་བཞིན་ཕ་རོལ་ཕྱིན་པའི་ཚུལ། ། ཞེས་གསུངས་ནས། ཀུན་དགའ་སྙིང་པོ་ལ་སོགས་པའི་སློབ་དཔོན་དེ་རྣམས། བྱ་བའི་རྒྱུད་དང་། སྤྱོད་པའི་རྒྱུད་དང་། རྣལ་འབྱོར་གྱི་རྒྱུད་དང་། གཉིས་ཀའི་རྒྱུད་དེ་རྒྱུད་སྡེ་གསུམ་དུ་བཤད་པ་དང་། ཡེ་ཤེས་རྡོ་རྗེ་ཀུན་ལས་བཏུས་ཀྱི་རྗེས་སུ་འབྲངས་ནས་སློབ་དཔོན་འཕགས་པ་ཀླུ་སྒྲུབ་ལ་སོགས་པ་རྣམས། མདོ་སྡེ་རྟོག་པའི་རྒྱུད་དང་། བྱ་བའི་རྒྱུད་དང་།
སྤྱོད་པའི་རྒྱུད་དང་། རྣལ་འབྱོར་གྱི་རྒྱུད་དང་། རྣལ་འབྱོར་བླ་ན་མེད་པའི་རྒྱུད་དེ་རྒྱུད་སྡེ་ལྔར་བཞེད་ཅིང་། ཡང་འཁོར་ལོ་བདེ་མཆོག་རྩ་བའི་རྒྱུད་ལས། ཇི་སྲིད་མདོ་བྱ་སྤྱོད་པ་དང་། ། རྣལ་འབྱོར་གསང་མཐའི་དབྱེ་བ་ཡིས། ། སེམས་ཅན་མོས་པ་སྣ་ཚོགས་པ། ། དེ་དང་དེ་ལ་དགའ་བ་ཡིན། ། ཞེས་གསུངས་པའི་རྗེས་སུ་འབྲངས་ནས། རྣལ་འབྱོར་གསང་མཐའ་བ་རྣམས་མདོ་སྡེ་རྟོག་པའི་རྒྱུད་དང་།
བྱ་བའི་རྒྱུད་དང་། སྤྱོད་པའི་རྒྱུད་དང་། རྣལ་འབྱོར་གྱི་རྒྱུད་དང་། རྣལ་འབྱོར་བླ་ན་མེད་པའི་རྒྱུད་དང་། མའི་ཡང་མ་གསང་བ་བླ་ན་མེད་པ་རྣལ་འབྱོར་གསང་མཐའི་རྒྱུད་དེ་རྒྱུད་སྡེ་སྒོ་དྲུག་ཏུ་དབྱེ་བར་བཤད་པས་ན། དེ་དག་ནང་འགལ་ལོ་ཞེ་ན། སྐྱོན་མེད་དེ། གཉིས་དང་གསུམ་དུ་འདོད་པ་ནི་བརྗོད་བྱའི་དོན་ཕྱོགས་རིགས་མཐུན་པ་ལ་དགོངས་ནས་བསྡུ་བ་ཙམ་མཛད་པ་ཡིན་ལ། ལྔ་དང་དྲུག་ཏུ་འདོད་པ་ནི། ཆོས་ཀྱི་རྣམ་གྲངས་ཙམ་སྟོན་པ་དང་།
བཤད་བྱའི་ཆོས་ཀྱི་ཆེ་བ་དབྱུང་བའི་ཕྱིར་ལོགས་སུ་སྨོས་པ་ཡིན་གྱི་དོན་ལ་བཞིར་ངེས་ཏེ། རྒྱུད་ཀྱི་གདུལ་བྱ་བཞིར་གྲངས་ངེས་པ་དང་། རྒྱུད་སྡེ་བཞི་ལ་དབང་གི་བབས་མི་འདྲ་བ་བཞི་ཡོད་ཅིང་། དེ་དང་རྗེས་སུ་འབྲེལ་བའི་ལམ་གྱི་བབས་མི་འདྲ་བ་བཞིར་ངེས་པའི་ཕྱིར་རོ། ། དེ་ལྟར་རྒྱུད་སྡེའི་དབྱེ་བ་ལ་སློབ་དཔོན་སོ་སོའི་བཞེད་པ་མི་འདྲ་བ་དུ་མ་ཡོད་ཀྱང་། རྗེ་བཙུན་ས་སྐྱ་པ་རྣམས་ནི་རྣལ་འབྱོར་གྱི་དབང་ཕྱུག་བིརྺ་པའི་རྗེས་སུ་འབྲངས་ནས། སྤྱིར་རྒྱུད་སྡེ་མཐའ་དག་བྱ་བའི་རྒྱུད་ལ་སོགས་པ་བཞིར་འདུ་ཞིང་དེ་ལྟར་དུ་གྲངས་ངེས་པར་བཞེད་ལ། འོན་ཀྱང་བྱེ་བྲག་ཏུ་ཡོ་ག་རྣལ་འབྱོར་རྒྱུད་ཀྱི་ཆོས་སྐོར་འཆད་པའི་སྐབས་འདིར། སློབ་དཔོན་སངས་རྒྱས་གསང་བ་དང་། ཀུན་དགའ་སྙིང་པོ་ལ་སོགས་པ་ཡོ་གའི་སྲོལ་འབྱེད་རྣམས་ཀྱི་རྗེས་སུ་འབྲངས་ནས།
གསང་སྔགས་ཀྱི་རྒྱུད་སྡེ་ལ་དཔུང་པ་བཟང་པོ་ལ་སོགས་པ་བྱ་བའི་རྒྱུད་དང་། རྣམ་སྣང་མངོན་བྱང་ལ་སོགས་པ་སྤྱོད་པའི་རྒྱུད་དང་། དེ་ཉིད་འདུས་པ་ལ་སོགས་པ་གཉིས་ཀའི་རྣལ་འབྱོར་གྱི་རྒྱུད་གསུམ་དུ་བཞེད་པ་ལས། འདིར་རྣལ་འབྱོར་གྱི་རྒྱུད་ཡིན། དེ་ངོས་བཟུང་བ་ལ་རྣལ་འབྱོར་རྒྱུད་ཀྱི་སྒྲ་བཤད་པ་དང་། དེ་ལ་དབྱེ་བའི་ཚུལ་གཉིས་སུ་ཡོད་པ་ལས། དང་པོ་རྣལ་འབྱོར་རྒྱུད་ཀྱི་སྒྲ་བཤད་པ་ནི། སྒྲ་པ་རྣམས་ཀྱིས་ཡོ་ཙིར་སྦྱོར་བ་ལའོ། ། ཞེས་པས་ཤིང་གཉིས་ཕན་ཚུན་སྦྱར་ནས་ལྕགས་གཟེར་ལ་སོགས་པས་བསྡམས་ཏེ་མི་འབྲལ་བར་བྱེད་པ་དང་འདྲ་བར། འདིར་བརྗོད་བྱ་ཐབས་ཤེས་གཉིས་ཕན་ཚུན་དབྱེར་མེད་དུ་སྦྱར་ནས་ཟུང་འཇུག་ཏུ་ཉམས་སུ་ལེན་པའི་དོན་ལ་བྱ་སྟེ།
དེ་སྐད་དུ་ཡང་གསང་བ་འདུས་པའི་རྒྱུད་ལས། རྣལ་འབྱོར་ཐབས་ཀྱི་མ་ཡིན་ཞིང་། ། རྣལ་འབྱོར་ཤེས་རབ་གཅིག་པུས་མིན། ། ཐབས་དང་ཤེས་རབ་ཟུང་འཇུག་ལ། ། རྣལ་འབྱོར་དེ་བཞིན་གཤེགས་པས་གསུངས། ། ཞེས་གསུངས་པའི་ཐབས་ཤེས་གཉིས་པོ་དེ་ཇི་ལྟ་བུ་ཞེ་ན། རྣམ་སྣང་སྒྱུ་འཕྲུལ་དྲ་བ་ལས། ཟབ་ཅིང་རྒྱ་ཆེ་ཞེས་བྱ་གང་། ། རྣམ་པར་རྟོག་མེད་ཟབ་པ་སྟེ། ། རྒྱ་ཆེ་སངས་རྒྱས་རྣམས་ཀྱི་སྐུ། །
འདི་ནི་བདེན་པ་གཉིས་སུ་བཤད། ། ཅེས་གསུངས་པས་ཐབས་རྒྱ་ཆེ་བ། སྣང་ཕྱོགས་ལྷ་སུམ་ཅུ་རྩ་བདུན་ལ་སོགས་པ་གཞལ་ཡས་ཁང་དང་བཅས་པ་སྣང་ལ་རང་བཞིན་མེད་པའི་ཚུལ་དང་། དེ་ཉིད་ཤེས་རབ་ཟབ་མོ་སྟོང་པ་ཉིད་སྤྲོས་པའི་མཐའ་ཐམས་ཅད་དང་བྲལ་བར་ཉམས་ལེན་གཅིག་གི་སྟེང་དུ་དབྱེར་མེད་ཟུང་འཇུག་ཏུ་ཉམས་སུ་ལེན་པས་ན་ཡོ་ག་ཞེས་བྱ་བ་དེ་ཉིད་བརྗོད་བྱར་སྟོན་པའི་རྒྱུད་སྡེ་རྣམས་ལ་ཡང་རྣལ་འབྱོར་གྱི་རྒྱུད་ཅེས་བྱའོ། ། གཉིས་པ་རྣལ་འབྱོར་རྒྱུད་དེའི་དབྱེ་བ་ནི། སློབ་དཔོན་པདྨ་ལྕགས་ཀྱུས། རྩ་རྒྱུད་ཟབ་ཅིང་ཤིན་ཏུ་རྟོགས་དཀའ་བས། ། བཤད་རྒྱུད་ཆ་མཐུན་རྒྱུད་ཀྱིས་གསལ་བར་བྱེད། ། ཅེས་གསུངས་པ་ལྟར། རྩ་བའི་རྒྱུད་དང་།
བཤད་པའི་རྒྱུད་དང་། ཆ་མཐུན་གྱི་རྒྱུད་དང་གསུམ་ལས། དང་པོ་རྩ་རྒྱུད་ཟེར་བའི་རྒྱུ་མཚན་ནི། ཐོག་མར་འབྱུང་ཞིང་བཤད་གཞིར་འདུག་པས་རྩ་རྒྱུད་དེ་ཉིད་འདུས་པ་ཡིན་ལ། རྩ་བའི་རྒྱུད་དེ་ཉིད་འདུས་པ་ལ་ཡང་དུམ་བུ་བཞི་ཡོད་པའི། དང་པོ་སྦྱང་གཞི་སེམས་ཅན་གྱི་ལུས་དང་གཏི་མུག་གི་གཉེན་པོར་རྣམ་སྣང་གཙོ་བོར་གྱུར་པའི་རྡོར་དབྱིངས་ཀྱི་དཀྱིལ་འཁོར་སྟོན། གཉིས་པས་ངག་དང་འདོད་ཆགས་ཀྱི་གཉེན་པོར་ཁམས་གསུམ་རྣམ་རྒྱལ་གྱི་དཀྱིལ་འཁོར་སྟོན། གསུམ་པས་ཡིད་དང་ཞེ་སྡང་གི་གཉེན་པོར་འགྲོ་འདུལ་གྱི་དཀྱིལ་འཁོར་སྟོན།

བཞི་པས་སྒོ་གསུམ་གྱི་བྱེད་ལས་དང་། སེར་སྣ་དང་ཕྲག་དོག་གི་གཉེན་པོར་དོན་ཐམས་ཅད་འགྲུབ་པའི་དཀྱིལ་འཁོར་སྟོན། ཡང་དུམ་བུ་བཞི་པའི་རྗེས་སུ་རྒྱུད་ཕྱི་མ། ཕྱི་མའི་ཕྱི་མ། རྒྱུད་དོན་ཉེར་བསྡུས་ཞེས་ཀྱང་ཟེར་བའི་དང་པོ་གཉིས་ནི་རྒྱུད་ལ་ཁ་སྐོང་ལྟ་བུ་ཡང་ཡིན་ཏེ། དང་པོ་ནི་དུམ་བུ་བཞི་པའི་སྐབས་ཀྱི་ཁ་སྐོངས་བར་བྱེད་པ་ཡིན་ལ། བར་པ་ནི་རྣལ་འབྱོར་གྱི་རྒྱུད་ཐམས་ཅད་ཆོ་ག་རྒྱས་པ་ཁོ་ནའི་སྒོ་ནས་ཉམས་སུ་ལེན་དགོས་ན་སྙིགས་མའི་སེམས་ཅན་ལ་ཕན་མི་ཐོགས་སྙམ་པ་ལ། སྔོན་ལ་སེམས་ཅན་གཅིག་རྫོགས་བསྡུས་པའི་ཆོ་ག་གསུངས་ནས་དོགས་པ་གསལ་བ་ཡིན་ཞིང་། གསུམ་པ་ནི་སྤྲུལ་པའི་དཀྱིལ་འཁོར་བསྡུས་ནས་འོག་མིན་དུ་གཤེགས་པའི་ཚུལ་སྟོན་པ་སོགས་གསུངས་ལ། སྟོན་པ་སངས་རྒྱས་ནས་ཞག་བདུན་ལོན་པའི་ཚེ། འོག་མིན་དུ་རྩ་བའི་རྒྱུད་དེ་ཉིད་འདུས་པ་གསུངས།
དེ་ནས་སུམ་ཅུ་རྩ་གསུམ་དུ་ལྷ་རྣམས་ལ་རྒྱུད་ཕྱི་མ་གསུངས། ལྕང་ལོ་ཅན་དུ་རྒྱུད་ཉེར་བསྡུས་གསུངས་པས་ན་ལྷ་གནས་གསུམ་པ་ཞེས་ཀྱང་ཟེར་རོ། ། གཉིས་པ་བཤད་པའི་རྒྱུད་ལ་བཤད་རྒྱུད་ཟེར་བའི་རྒྱུ་མཚན་གང་ཡིན་ན། ཕྱིས་ནས་བྱུང་ཞིང་འཆད་བྱེད་དུ་གྱུར་པས་ན་བཤད་རྒྱུད་ཅེས་བྱ་ཞིང་། དེ་ལ་དབྱེ་ན། སོ་སོའི་རྒྱུད་དང་། ཐུན་མོང་གི་བཤད་རྒྱུད་གཉིས་ལས། དང་པོ་ལ་དུམ་བུ་དང་པོའི་བཤད་རྒྱུད་རྡོ་རྗེ་དབྱིངས་ཀྱི་དཀྱིལ་འཁོར་གཙོ་བོར་སྟོན་པ་ཐམས་ཅད་གསང་བ། དུམ་བུ་གཉིས་པའི་བཤད་རྒྱུད་འཇིག་རྟེན་གསུམ་རྒྱལ་གྱི་རྟོག་པ། དུམ་བུ་ཕྱི་མ་གཉིས་ལ་ཐུན་མོང་མ་ཡིན་པའི་བཤད་རྒྱུད་བོད་དུ་མ་འགྱུར་རོ། །
གཉིས་པ་ཐུན་མོང་གི་བཤད་རྒྱུད་ནི། རྡོ་རྗེ་རྩེ་མོའམ། བཛྲ་ཤི་ཥ་རི་ཡི་རྒྱུད་དམ། རིགས་སྔགས་ཀྱི་བྱེད་པ་སྟོན་པས་ན་གསང་བ་འདུས་པ་སོགས་སུ་འདིའི་ལུང་དྲངས་པར་རྒྱ་ཆེ་རོལ་པས་ཞེས་གསུངས་པ་ལྟར་མཚན་གྱི་རྣམ་གྲངས་གསུམ་དང་ལྡན་པ་དེ་ཡིན་ནོ། ། འདིའི་ནང་དུ་རིགས་རྐྱང་གི་དཀྱིལ་འཁོར་བཅུ་དང་། རིགས་བསྡུས་ཀྱི་དཀྱིལ་འཁོར་གཅིག་དང་བཅུ་གཅིག་འབྱུང་བར་བཤད་དོ། ། གསུམ་པ་ཆ་མཐུན་གྱི་རྒྱུད་ལ་ཡང་ཆ་མཐུན་ཟེར་བའི་རྒྱུ་མཚན་ནི། ཆོ་གའི་སྤྱི་དེ་ཉིད་འདུས་པ་དང་འདྲ་ཞིང་། དེ་ན་བཞུགས་པ་ཇི་ལྟ་བ་བཞིན་མེད་པས་ན་རྩ་རྒྱུད་དང་ཆ་མཐུན་པ་སྟེ། དེ་ལ་དབྱེ་ན།
དཔལ་མཆོག་དང་པོ། དཔལ་མཆོག་ཤེར་ཕྱིན་གྱི་སྐོར་འདི་གཉིས་ལ་ཤེར་ཕྱིན་གྱི་དུམ་བུ་དང་། སྔགས་དུམ་གཉིས་ཀྱང་ཟེར། ཤེར་ཕྱིན་བརྒྱ་ལྔ་བཅུ་པ་སྟེ། འདི་ནི་དཔལ་མཆོག་ཤེར་ཕྱིན་གྱི་སྐོར་ལོགས་སུ་བཀོལ་བ་དང་དོན་གཅིག་ཅིང་། ཕར་ཕྱིན་དུ་སྲས་ཡུམ་བཅུ་བདུན་དུ་བགྲངས་པ་དེ་ཡིན་ལ། པཎྜི་ཏ་ཡེ་ཤེས་དཔལ་གྱིས་ཡོ་གར་བཀྲལ་བའི་འགྲེལ་པ་ཡང་ཡོད་གསུངས། གཞན་ཡང་རྣམ་སྣང་སྒྱུ་དྲ། ངན་སོང་སྦྱོང་རྒྱུད། རྡོ་རྗེ་སྙིང་པོ་རྒྱན་གྱི་རྒྱུད།
གསང་བ་ནོར་བུའི་རྒྱུད། གསང་བ་རྒྱན་གྱི་རྒྱུད། འཇམ་དཔལ་མཚན་བརྗོད། རབ་གནས་ཀྱི་རྒྱུད་དང་བདུན་ཡོད་པའི་ནང་ནས། བྱེ་བྲག་ཏུ་ངན་སོང་སྦྱོང་བའི་རྒྱུད་དམ། སྤྲོས་པ་ཆུང་ཞིང་སྒོམ་པ་གཙོ་བོར་བྱེད་པས་ན་སྒོམ་པའི་རྒྱུད་ཅེས་ཀྱང་བྱ་བ། འདི་ལ་ཡང་སྔ་རབས་པ་ཁ་ཅིག སྦྱོང་རྒྱུད་འདི་ལ་བདག་བསྐྱེད་དངོས་སུ་མ་བཤད་ཅིང་། བྲིས་སྐུ་ལྷར་བསྐྱེད་ནས་བསྙེན་པ་དང་། དངོས་གྲུབ་ལེན་པ་འབྱུང་བའི་ཕྱིར་བྱ་རྒྱུད་ཡིན་ཞེས་པ་དང་།
ཡང་ཁ་ཅིག་གཙོ་བོ་བྲིས་མའམ་ལུགས་མ་ཡང་རུང་། ། རྡོ་རྗེ་སྤྱན་དང་ལྷན་ཅིག་བཞག ། ཅེས་གསུངས་པ་ལྟར་སྤྱོད་རྒྱུད་ཡིན་ཟེར་ཡང་། ཚེ་དཔག་མེད་ཀྱི་སྐབས་ནས། རྡོ་རྗེ་སེམས་དཔའི་གནས་འདུག་ནས། ། ཐམས་ཅད་ཟོས་ཏེ་ཀུན་བྱས་ཀྱང་། ། འགྲུབ་འགྱུར་ཉེས་པས་མི་གོས་ན། ། སྙིང་རྗེ་ལྡན་པས་སྨོས་ཅི་དགོས། ། ཞེས་དང་། སྲུང་འཁོར་གྱི་སྐབས་སུ།
འཇིག་རྟེན་གསུམ་ལས་རྣམ་རྒྱལ་གྱིས། ། བདག་བསྲུང་ལ་སོགས་བྱས་ནས་ནི། ། ཞེས་སོགས་ཀྱིས་བདག་ལྷར་བསྐྱེད་པར་གསུངས་པས་བྱ་རྒྱུད་མིན་ལ། ཛཿཧཱུྃ་བཾ་ཧོཿཐུགས་རྗེའི་བདག ། ཅེས་སོགས་ཀྱིས་ཡེ་ཤེས་པ་འཇུག་པར་བཤད་པས་སྤྱོད་རྒྱུད་མ་ཡིན་ཞིང་རྣལ་འབྱོར་རྒྱུད་ལས་འོས་མེད་དོ། ། འོ་ན་རྒྱུད་འདི་སྟོན་པ་གང་གིས་གསུངས་པ་ཡིན་ཞེ་ན། དེ་ཡང་སྔ་རབས་པ་རྣམས་ཀྱི་གསུང་བགྲོས་ལས། རྒྱུད་ཆུང་འདི་ལ་བརྟག་པ་གཉིས། ། བརྟག་པ་གཉིས་ལ་སྟོན་པ་གསུམ། ། ཞེས་གསུངས་པ་ལྟར།
སྦྱོང་རྒྱུད་འདི་ལ་གཞུང་ཚད་ཤློ་ཀ་སྟོང་དང་། བམ་པོ་གསུམ་ཡོད་ཅིང་། བརྟག་པ་གོང་འོག་གཉིས་ཡོད་ལ། སྟོན་པ་ནི། ཁ་ཅིག་ཀུན་གཟིགས་ཀྱི་གསུངས་པ་ཡིན་ཟེར་བ་མི་འཐད་དེ། ཤཱཀྱའི་གཙོ་བོས་བཀའ་སྩལ་བ། ། ཞེས་སོགས་དང་འགལ་བའི་ཕྱིར་རོ། ། དེས་ན་རྒྱུད་འདི་ལ་འཆད་བྱེད་ཀྱི་སྟོན་པ་གསུམ་ཡོད་དེ། བརྟག་པ་དང་པོ་འཕགས་ཡུལ་དུ་ཤཱཀྱའི་རིགས་སུ་སྐྱེ་བ་བཞེས་པའི་སྤྲུལ་སྐུ་ཤཱཀྱ་ཐུབ་པས་གསུངས། བརྟག་པ་ཕྱི་མ་ལ་སྔར་དཀྱིལ་འཁོར་བཅུ་གཅིག་ཡོད་པའི་དང་པོ་བཅུ་ཕྱག་ན་རྡོ་རྗེ་ཞི་བ་སྔར་སྟོན་པའི་འཁོར་ན་ཡོད་པ་དེ་འཆད་བྱེད་དུ་སྟོན་པས་བྱིན་གྱིས་བརླབས་ནས་གསུངས།
ཕྱི་མ་བཅུ་གཅིག་པ་གདུལ་བྱ་མ་རུང་པ་རྣམས་འདུལ་བའི་དོན་དུ་སྔར་གྱི་ཕྱག་ན་རྡོ་རྗེ་ཞི་བ་དེ་ཉིད་ཁྲོ་བོ་འཇིག་རྟེན་གསུམ་རྒྱལ་དུ་བསྒྱུར་ཏེ་གསུངས་པས་ན་སྟོན་པ་དེ་གསུམ་ཡང་ངོ་བོ་གཅིག་ལ་ལྡོག་པ་ཐ་དད་པ་ཡིན་ནོ། ། གང་དུ་གསུངས་པའི་གནས་ནི་གྲོང་ཁྱེར་ལྟ་ན་སྡུག་གི་ཕྱོགས་བཞི་ན་སྐྱེད་མོས་ཚལ་ཡོད་པའི་བྱང་ཕྱོགས་དགའ་བའི་ཚལ་དུ་གསུངས་སོ། ། དུས་ནི་ལྷའི་བུ་ནོར་བུ་དྲི་མ་མེད་པ་སུམ་ཅུ་རྩ་གསུམ་གྱི་གནས་ནས་ཤི་འཕོས་ཏེ་མནར་མེད་དུ་སྐྱེས་ནས་མིའི་ཞག་བདུན་ལོན་པ་དེའི་ཚེ་གསུངས་ལ། དགོས་པ་ཅིའི་ཕྱིར་གསུངས་ན། སྔོན་བྱུང་ནོར་བུ་དྲི་མ་མེད་པ་རྒྱལ་པོ་ལུས་མི་བདེ་བར་གྱུར་པའི་ཚེ། ཕ་མ་བསད་པ་སོགས་ཀྱི་ལས་བྱས་པའི་རྣམ་སྨིན་གྱིས་སྐྱེ་བ་ཕྱི་མར་མནར་མེད་དུ་སྐྱེས་པ་དེ་སྡུག་བསྔལ་ལས་དྲང་བའི་ཕྱིར་གསུངས་པ་ཡིན་ལ། རྗེས་འཇུག་འཛམ་བུ་གླིང་པ་གདུལ་བྱའི་གཙོ་བོར་གྱུར་པས་མ་འོངས་པའི་སེམས་ཅན་ཐམས་ཅད་ཀྱི་ངན་སོང་རྒྱུ་དང་འབྲས་བུའི་རྒྱུན་གཅོད་པའི་ཕྱིར་དུ་གསུངས་ཤིང་། དགོས་པ་དེ་ལྡན་གྱི་རྒྱུད་ཀྱི་བཞུགས་ཚུལ་ནི། བརྟག་པ་དང་པོ་རྩ་རྒྱུད་དང་། ཕྱི་མ་བཤད་རྒྱུད་ཀྱི་ཚུལ་གྱིས་བཞུགས་པའམ།
ཡང་ན་བརྟག་པ་དང་པོ་རྩ་རྒྱུད་དང་། བརྟག་པ་ཕྱི་མའི་དཀྱིལ་འཁོར་དང་པོ་བཅུའི་གཞུང་རྣམས་རྒྱུད་ཕྱི་མ་དང་། མེ་ལྟར་འབར་བ་མན་ཆད་རྒྱུད་ཕྱི་མའི་ཡང་ཕྱི་མའི་ཚུལ་དུ་བཞུགས་སོ། ། འོ་ན་རྒྱུད་འདིའི་བརྗོད་བྱའི་གཙོ་བོ་ཇི་ལྟར་སྟོན་པ་ཡིན་སྙམ་ན། དེ་ལ་ཡང་དེ་བཞིན་གཤེགས་པའི་དཀྱིལ་འཁོར་གཙོ་བོར་གྱུར་པ་དྲུག དེ་བཞིན་གཤེགས་པ་ལ་འཇིག་རྟེན་པས་བསྐོར་བའི་དཀྱིལ་འཁོར་དྲུག རོ་བསྲེག་པའི་དཀྱིལ་འཁོར་རྒྱས་པ་གཅིག ལས་བཞིའི་སྦྱིན་སྲེག་བཞི་སྟེ་བཅུ་བདུན་པོ་དེ་དང་དེའི་ཆོ་ག་ཡན་ལག་དང་བཅས་པ་བསྟན་ཅིང་། གཞན་ཡང་སྡིག་པ་སྦྱོང་བའི་སྒོ་བདུན་ནམ་དགུ་ནི། དབང་བསྐུར་ཏེ་སྡིག་པ་སྦྱང་བ་དང་།
དབང་བསྐུར་ཏེ་མཆོད་རྟེན་གྱི་དབུས་སུ་བཞག་སྟེྎ དབང་བསྐུར་ཏེ་དྲིའི་གཙང་ཁང་དུྎ བཟླས་པ་བྱས་ཏེྎ ཕྱིར་ལྡོག་གི་སྒོ་ནསྎ སྦྱིན་སྲེག་གི་སྒོ་ནསྎ རོ་བསྲེག་གི་སྒོ་ནསྎ མཆོད་རྟེན་བྱས་ཏེྎ རྟེན་མེད་པ་ལ་སྡིག་པ་སྦྱང་བའི་ཚུལ་དང་། རང་དོན་དང་གཞན་དོན་གཉིས་ལས། གཞན་དོན་ལ་ཡང་ཚེ་དང་ལྡན་པའི་དོན་བྱ་བ་དང་། ཚེ་འདས་རྗེས་སུ་གཟུང་བའི་ཚུལ་གཉིས། དངོས་གྲུབ་ཀྱི་ཡེ་ཤེས་ལ་བསླབ་པ་དང་། ཕྱག་རྒྱའི་ཡེ་ཤེས་ལ་བསླབ་པ་གཉིས་སོ། ། ཤུགས་ལ་བསྟན་པ་དཀྱིལ་འཁོར་བཅུ་གཉིས་ལ་དབྱེ་ན། བདག་བསྐྱེད་ཏིང་ངེ་འཛིན་གྱི་དཀྱིལ་འཁོར་བཅུ་གཉིས་དང་། རས་བྲིས་ཀྱི་དཀྱིལ་འཁོར་བཅུ་གཉིས་བསྟན་པ་ཡིན་ཏེ། བརྟག་པ་དང་པོར།
སངས་རྒྱས་ཀུན་གྱི་བྱང་ཆུབ་སེམས། ། བླ་ན་མེད་པ་རྟོགས་གྱུར་པ། ། རྒྱལ་བས་གསུངས་པའི་ཡེ་ཤེས་གང་། ། དེ་ནི་དཀྱིལ་འཁོར་དང་པོར་བརྗོད། ། ཅེས་དང་། དཀྱིལ་འཁོར་སྔ་མ་བཞིན་བསམས་ནས། ། ཞེས་གསུངས་པའི་ཕྱིར། འདིས་བདག་བསྐྱེད་བསྙེན་པ་རྒྱས་པའི་དཀྱིལ་འཁོར་བསྟན་ལ། རས་བྲིས་ཀྱི་དཀྱིལ་འཁོར་ནི། རས་ལ་བཅོམ་ལྡན་འདས་ཐམས་ཅད་རིག་པ་བྲིས་ལ་ཞེས་སོགས་དང་།
བརྟག་པ་ཕྱི་མར། སྐུ་གཟུགས་ཀྱི་ཆོ་ག་ཡང་འདིར་དེ་བཞིན་དུ་བྱས་ཏེ། ཅུང་ཟད་དུ་ན་བཅོམ་ལྡན་འདས་འཇིག་རྟེན་གསུམ་ལས་རྣམ་པར་རྒྱལ་བའི་གཟུགས་སུ་བྲིའོ། ། ཡང་ན་སྐུ་གཟུགས་ནི་དཀྱིལ་འཁོར་གྱི་ཚུལ་དུ་བྲིས་ལ་མེ་ཏོག་ལ་སོགས་པས་མཆོད། དེའི་སྤྱན་སྔར་འབུམ་ཙམ་ཞིག་སྔར་བསྙེན་པ་བྱས་ནས་ལས་ཐམས་ཅད་བྱའོ་ཞེས་དང་། ཚེ་དཔག་མེད་ནས། གཙོ་བོ་རི་མོའམ་ལུགས་མའང་རུང་། ། རྡོ་རྗེ་ཅན་དང་ལྷན་ཅིག་བཞག ། ཅེས་བྲིས་སྐུའི་དཀྱིལ་འཁོར་གྱི་ཚུལ་དུ་བྲི་བར་བཤད་དོ། ། དེས་ན་རྡུལ་ཚོན་གྱི་དཀྱིལ་འཁོར་བཅུ་གཉིས།
བདག་བསྐྱེད་ཏིང་ངེ་འཛིན་གྱི་དཀྱིལ་འཁོར་བཅུ་གཉིས། རས་བྲིས་ཀྱི་དཀྱིལ་འཁོར་བཅུ་གཉིས་ཏེ་སུམ་ཅུ་སོ་དྲུག ལས་བཞིའི་སྦྱིན་སྲེག་དང་། རོ་བསྲེག་པའི་ཐབ་དང་བཞི་བཅུ་ཞེ་གཅིག་ཡོད་དེ། དེ་ལྟར་གསུངས་པའི་དགོས་པ་ནི། ཐུགས་ཆོས་ཉིད་ལས་མ་གཡོས་པའི་རྟགས་སུ་དཀྱིལ་འཁོར་བསྟན་ལ། ཐུགས་རྗེས་འགྲོ་བའི་དོན་མཛད་པའི་རྟགས་སུ་སྦྱིན་སྲེག་བསྟན་ཏོ། ། དེ་ཡང་བདེན་པ་གཉིས་དང་མི་འགལ་བའི་ཆེད་དུ་དཀྱིལ་འཁོར་ལ་ཡང་འཇིག་རྟེན་དང་འཇིག་རྟེན་ལས་འདས་པའི་དཀྱིལ་འཁོར་གཉིས་གསུངས། དངོས་པོར་མངོན་པར་ཞེན་པ་བཟློག་པ་དང་། ཐུགས་རྗེས་འགྲོ་བའི་དོན་མཛད་པ་མཚོན་པའི་ཆེད་དུ་རོ་བསྲེག་གི་སྦྱིན་སྲེག་དང་།
འཕྲིན་ལས་རྣམ་བཞིའི་སྦྱིན་སྲེག་གཉིས་གསུངས་ལ། དེ་དག་གི་གོ་རིམ་ཡང་ཐུགས་ཆོས་ཉིད་ལས་མ་གཡོས་ཀྱང་རྩ་བ་བྱང་ཆུབ་ཀྱི་སེམས་སུ་འདུས་པའི་རྟགས་སུ་རྩ་བའི་དཀྱིལ་འཁོར་གསུངས། དེ་ལྟར་བྱང་ཆུབ་ཀྱི་སེམས་སུ་འདུས་ཀྱང་ཐུགས་རྗེས་ངན་སོང་གི་རྒྱུ་འབྲས་གཞོམ་པའི་ཕྱིར་ཤཱཀྱ་ཐུབ་པའི་དཀྱིལ་འཁོར་གསུངས། དེ་ལྟར་རྒྱུ་འབྲས་ཙམ་ཡང་གློ་བུར་གྱི་རྐྱེན་གྱིས་འཆི་བས་དེ་བཟློག་པའི་ཕྱིར་དུ་ཕྱག་ན་རྡོ་རྗེའི་དཀྱིལ་འཁོར་གསུངས། གློ་བུར་གྱི་རྐྱེན་གྱིས་མི་འཆི་ཡང་སྔོན་གྱི་ལས་ཀྱིས་འཆི་བས་དེ་བཟློག་པའི་ཆེད་དུ་ཚེ་དཔག་མེད་ཀྱི་དཀྱིལ་འཁོར་གསུངས། འཆི་བདག་བཅོམ་ཡང་འཕྲིན་ལས་རྣམ་བཞིའི་སྒོ་ནས་དོན་མཛད་དགོས་པས་འཁོར་ལོ་བསྒྱུར་བའི་དཀྱིལ་འཁོར་གསུངས། འགྲོ་བའི་དོན་མཛད་ཀྱང་མ་རུང་པ་འདུལ་དགོས་པས་མེ་ལྟར་འབར་བའི་དཀྱིལ་འཁོར་གསུངས། མ་རུང་པ་བཏུལ་ཡང་དངོས་པོར་ལྟ་བ་སུན་འབྱིན་དགོས་པས་རོ་སྲེག་གི་དཀྱིལ་འཁོར་གསུངས། དེ་སུན་ཕྱུང་ཡང་ཐུགས་རྗེ་ཆོས་ཉིད་ལས་མ་གཡོས་པའི་རྟགས་སུ་ཞི་བའི་སྦྱིན་སྲེག་གསུངས། དེ་ལྟར་མ་གཡོས་ཀྱང་འགྲོ་བའི་དོན་མཛད་དགོས་པས་རྒྱས་པའི་སྦྱིན་སྲེག་གསུངས།
དེ་ལྟར་དོན་མཛད་ཀྱང་འགྲོ་བ་དབང་དུ་བསྡུ་དགོས་པས་དབང་གི་སྦྱིན་སྲེག་གསུངས། དབང་དུ་བསྡུས་ཀྱང་མ་རུང་པ་ལ་མངོན་སྤྱོད་ཀྱི་ལས་དགོས་པས་དྲག་པོའི་སྦྱིན་སྲེག་གསུངས། འཇིག་རྟེན་པའི་གནོད་པ་རྣམས་ཞི་ཞིང་འཇིག་རྟེན་གྱི་ཕུན་སུམ་ཚོགས་པ་བསྒྲུབ་པའི་ཕྱིར་དུ་འཇིག་རྟེན་པའི་དཀྱིལ་འཁོར་དྲུག་གསུངས་ལ། དེ་དག་གི་ཆོ་ག་ཡན་ལག་དང་བཅས་པ་ནི་རྒྱུད་ཀྱི་བརྗོད་བྱ་མདོར་བསྡུས་པའོ། ། འདི་བོད་དུ་དུས་ནམ་གྱི་ཚེ་འགྱུར་བ་ཡིན་ན། བསྟན་པ་སྔ་དར་ལ་རྒྱལ་པོ་ཁྲི་སྲོང་ལྡེ་བཙན་གྱི་སྐུ་རིང་ལ། དབས་མཉྫུ་ཤྲཱི་ལ་སོགས་པ་སད་མི་མི་བདུན་གྱིས་བསྒྱུར་ཅིང་། རྒྱལ་པོ་ཁྲི་རལ་པ་ཅན་གྱི་སྐུ་རིང་ལ་ལོ་ཙཱ་བ་རྨ་རིན་ཆེན་མཆོག་གིས་བསྒྱུར་ཅིང་། རྒྱ་གར་གྱི་པཎྜི་ཏ་དྷརྨ་ཀིརྟི་དང་། ཞི་བ་གཉིས་དབུས་སུ་བྱོན་ནས་ཀུན་རིག་གི་དབང་བཀའ་དང་།
ཆོ་ག་ཙམ་བཤད་ཅིང་དར་བར་མཛད་ཀྱང་། རྒྱལ་པོ་གླང་དར་མས་བསྟན་པ་བསྣུབས་ནས་བརྒྱུད་པ་བཅད་ནས་གང་གི་སྲོལ་ཡིན་མི་ཤེས་པར་འདུག་གསུངས་སོ། ། བསྟན་པ་ཕྱི་དར་ལ་སྲོལ་ཆེན་གསུམ་གྱི་དང་པོ་ནི་ལོ་ཆེན་རིན་བཟང་གིས་པཎྜི་ཏ་སངས་རྒྱས་ཞི་བ་ལ་འདུས་པ་རྣམ་གཉིས་ཞེས་པ་གསང་བ་འདུས་པ་འཇམ་རྡོར་དང་འཕགས་ལུགས་གཉིས། ཡོ་ག་དེ་ཉིད་འདུས་པ་རྣམས་གསན་ཅིང་། པཎྜི་ཏ་འདིས་དབང་བཀའ་སོགས་ཕྱག་ལེན་ཀུན་སྙིང་གི་སྟེང་ནས་མཛད་ཀྱང་། བཤད་པ་ཤཱཀྱ་བཤེས་གཉེན་ལྟར་མཛད་པས། ལག་ལེན་དང་བཤད་པ་ཡང་མ་མཐུན་ལ། སྤྲོས་པ་ཆེ་ཞིང་། དེའི་ཚེ་ལོ་ཆེན་ཡང་སྐུ་ན་གཞོན་པས་སྤྲོས་པ་ལ་དགེས་ཤིང་། པུ་ཧྲང་ལོ་ཆུང་ཡང་གྲེ་ངག་བདེ་ཞིང་།
དེའི་དུས་ན་མངའ་རིས་སྟོད་དུ་བོན་པོ་རྣམས་ཀྱི་གྱེར་དབྱངས་སོགས་སྤྲོས་པ་ལ་མི་ནག་པ་རྣམས་མོས་པས། དེ་རྣམས་འདུལ་བའི་ཕྱིར་དུ་རྡོར་དབྱིངས་ཀྱི་སྙིང་ཁའི་བདག་འཇུག་ལ་དབང་རྫས་དངོས་སུ་ལེན་པ་དང་། དབྱངས་ཀྱི་རིགས་མི་འདྲ་བ་དུ་མ་དང་། ཁྱད་པར་དུ་རིག་མ་བཅུ་དྲུག་གི་མཆོད་པ་ལ་ཚིགས་བཅད་ལྷུག་པ་སྔགས་གསུམ་གྱིས་བྱེད་པ་དང་། ཀུན་རིག་ལ་ཡང་རྡོར་དབྱིངས་ཀྱི་རྒྱས་བཀབ་པ་སོགས་སྤྲོས་པ་མང་པོ་མཛད་པའི་སློབ་མ་ལ་མངའ་རིས་སྟོད་ཀྱི་ལོ་ཆུང་སོགས་དང་། སྨད་ཀྱི་སློབ་མ་ལ་ཉང་སྟོད་ཀྱི་ལྕེ་ཞར། བོ་དོང་གི་སྤང་ཁ་འདར་སྟོན། ཉང་སྨད་ཀྱི་རྐྱང་པོ་ཆོས་ལོ། རིན་སྤུངས་ཀྱི་སུམ་སྟོན་མེ་འབར། གཡག་སྡེ་ལུང་གི་གཉན་སྟོན་ཚུལ་འབར་སོགས་ཀྱིས་ཞུས་ནས་ས་ཆ་སྨད་དུ་གཙོ་བོར་དར་ནས།
རྨ་བན་ཆེས་འབར། རོང་པ་ཆོས་མགོན་ལ་སོགས་པ་དང་། བུ་ལུགས་ཀྱི་བར་གྱི་སྲོལ་བྱུང་བ་རྣམས་ནི། ལོ་ཆེན་གྱི་སྐུ་ཚེའི་སྟོད་ཀྱི་བཤད་སྲོལ་ཡིན་ཡང་ས་ཆ་སྨད་དུ་དར་བས་ན་ཡོ་ག་དང་ཀུན་རིག་སྨད་ལུགས་ཞེས་གྲགས་སོ། ། སྲོལ་གཉིས་པ་ནི། ལོ་ཆེན་གྱི་སྐུ་ཚེའི་སྨད་ལ། ཤྲདྷ་ཀ་ར་ཝརྨ་དང་། ཁ་ཆེའི་པཎྜི་ཏ་དྷརྨ་ཕ་ལ་གཉིས་བོད་དུ་བྱོན་པ་ལ་ཡོ་གའི་ཆོས་སྐོར་ཞུས་ཤིང་། ཁྱད་པར་དུ་དྷརྨ་ཕ་ལ་ཡོ་ག་ཀུན་སྙིང་གི་ལག་ལེན་དང་བཤད་པ་ལ་ཤིན་ཏུ་མཁས་ལ། ཁོང་དང་བརྒྱུད་ཐག་ཉེ་ཞིང་ལག་ལེན་སྤྲོས་པ་ཆུང་བར་མཛད།
དེའི་ཚེ་ལོ་ཆེན་ཡང་སྐུ་ནས་བགྲེས། བོན་པོ་འདུལ་བའི་སྤྲོས་པ་སོགས་ཀྱང་མི་མཛད་ཅིང་། ཀུན་རིག་ལ་ཡང་བཤད་ཚོད་ཙམ་ལས་མི་མཛད་ཅིང་། རྡོར་དབྱིངས་ཀྱི་ཆོ་ག་མི་བསྲེ་བ་ཤིན་ཏུ་དག་པའི་སློབ་མ་ཡང་མངའ་རིས་སྟོད་ཀྱི་བྲག་སྟེང་པ་ཡོན་ཏན་ཚུལ་ཁྲིམས། ཁྱི་ཐང་པ་ཛྙཱ་ན་ཤྲཱི། གུ་རིབ་པ་རིན་ཆེན་བསོད་ནམས། གུར་ཤིང་བརྩོན་འགྲུས་རྒྱལ་མཚན་སོགས་ཀྱིས་ཞུས་ནས་ས་ཆ་སྟོད་དུ་དར་བར་བྱས་པ་ཡིན་ལ། སྲོལ་ཆེན་གསུམ་པ་ནི། ཡང་དེའི་རྗེས་སུ་ཇོ་བོ་རྗེ་བོད་དུ་བྱོན་ནས། ལོ་ཆེན་གྱིས་ཀྱང་བདེ་མཆོག་ཞུས་ཤིང་།
ཇོ་བོ་ལ་གོ་མི་སྒོམ་ཆེན་གྱིས་ཀུན་རིག་སོགས་ཞུས། དེ་ལ་ཛྙཱ་ན་ཤྲཱིས་ཞུས། དེ་ལ་བསྙལ་པ་ཉི་མ་ཤེས་རབ་ཀྱིས་ཞུས། དེ་ལ་སྣུར་པས་ཞུས། དེ་ལ་རྩ་སྐྱ་པས་ཞུས། དེ་ལ་འཇིམ་པས་ཞུས་པའི་སྲོལ་ནི། ཀུན་རིག་སོགས་ཇོ་བོ་ནས་བརྒྱུད་ཀྱང་། ཡོ་ག་གཞན་རྣམས་ལོ་ཆེན་གྱི་སྐུ་ཚེ་སྨད་ཀྱི་སྲོལ་ལྟར་ཡིན་ལ། འདི་རྣམས་ཀྱང་གཙོ་བོ་སྟོད་དུ་དར་བས་ན་སྟོད་ལུགས་ཞེས་གྲགས་སོ། ། དེ་ལ་རྗེ་བཙུན་ས་སྐྱ་པ་ནི་སྟོད་ལུགས་ལ་ཕྱག་ལེན་མཛད་ཀྱང་།
བརྒྱུད་པ་གཉིས་ཀ་བཞུགས་ཏེ། སྟོད་ལུགས་ནི་ལོ་ཆེན་གྱི་སློབ་མ་བྲག་སྟེང་པ་ཡོན་ཏན་ཚུལ་ཁྲིམས། དེ་ལ་བླ་མ་གནམ་ཁའུབ་པས་ཞུས། དེ་ལ་ས་ཆེན་གྱིས་གསན་ནས་རྗེ་བཙུན་སྐུ་མཆེད་ལ་བརྒྱུད་པ་དང་། སྨད་ལུགས་ནི། ལོ་ཆེན་གྱི་སློབ་མ་ལོ་ཆུང་ལ་དབུས་པ་དགེ་གསེར་གྱིས་ཞུས། དེ་ལ་བླ་མ་གནམ་ཁའུབ་པས་ཞུས། དེ་ལ་ས་ཆེན་གྱིས་གསན་ནས་རྗེ་བཙུན་སྐུ་མཆེད་ལ་བརྒྱུད་དོ། ། ཡང་དཱ་ན་ཤཱི་ལའི་སློབ་མ་གཡག་སྡེ་ཟེ་དམར་བས་བི་བྷུ་ཏ་ཙནྟྲ་ལ་ཞུས་པ་དང་། དཔྱལ་ལོ་ཙཱ་བས་བལ་པོ་ར་ཝནྡྲ་ལ་ཞུས་པའི་ཀུན་རིག་གི་དབང་བཀའ་དང་།
ཆོ་ག་ཙམ་བྱུང་ཡང་། དབང་བཀའ་བླ་མ་དེ་དང་དེ་ལ་ཞུས་པ་སྲིད་ཀྱང་། ལག་ལེན་སོགས་སྟོད་ལུགས་དང་མཚུངས་ཤིང་། ཇོ་བོའི་ལུགས་དང་ཆ་འདྲ་གསུངས། འོ་ན་སྦྱོང་རྒྱུད་ལས་འཕྲོས་པའི་ཡིག་ཆ་དུ་ཙམ་ཡོད་ཅེ་ན། འདི་ལ་རྒྱ་གར་ན་ཀུན་སྙིང་གིས་མཛད་པའི་འགྲེལ་པ་སྟོང་ཕྲག་བཅུ་གཉིས་པ་ཞིག་ཡོད་ཟེར་ཡང་བོད་དུ་མ་འགྱུར་རོ། ། གཞན་ཡང་རྒྱ་འགྲེལ་དུ་མིང་བཏགས་པའི་མཛེས་རྒྱན་ལ་སོགས་པ་དུ་མ་སྣང་ངོ་། ། གུ་རིབ་ལོ་ཙཱ་བས་སྦྱོང་རྒྱུད་ཀྱི་ཁོག་ཕུབ་ཆེན་མོ་ཞེས་ཀྱང་ཟེར། འབྲུ་འབུམ་ཆེན་མོ་ཞེས་པའི་སྟོང་ཐུན་ཆེན་མོ་མཛད། དེ་ལ་བརྟེན་ནས་རྗེ་བཙུན་ཆེན་པོས་གཞན་ཕན་སྐོར་གསུམ་མཛད།
དེ་ལ་བརྟེན་ནས་སྤྱིར་ས་སྐྱ་པའི་རྗེས་སུ་འབྲང་བ་ལ། ཐེག་ཆེན་པའི་གཞན་ཕན་སྙེ་མ། གྲགས་འོད་ཀྱི་གཞན་ཕན་སྙིང་པོ། མངའ་རིས་པ་བྲག་ནག་པའི་ཀུན་རིག་གི་ཆོ་ག་རིན་ཆེན་ཕྲེང་མཛེས། གཞན་ཕན་མཐའ་ཡས་རྣམས་དང་། རྗེ་རྡོ་རྗེ་འཆང་ཆེན་པོ་ཀུན་དགའ་བཟང་པོས་མཛད་པའི་རས་བྲིས་ལ་བརྟེན་པའི་གཞན་ཕན་མཐའ་ཡས། དེ་ཉིད་རྡུལ་ཚོན་ལ་སྦྱར་བའི་རྡུལ་ཚོན་ཁ་སྐོང་། དེ་གཉིས་ཀ་ལ་དགོས་པ་ཆ་གསུམ་གཏོར་མ། གཞན་ཡང་རྗེ་སེམས་དཔའ་ཆེན་པོས་མཛད་པའི་ཀུན་རིག་གི་ཆོ་ག་སོགས་དུ་མ་བཀྲལ་ལོ། ། དེའི་ནང་ནས་ཡོ་ག་སྟོད་ལུགས་ས་སྐྱ་པ་ཆེན་པོ་རྗེ་བཙུན་ཡབ་སྲས་ཀྱི་རྗེས་སུ་འབྲངས་ནས་རང་ལུགས་བཞག་པ་ལ།
སྤྱིར་སྦྱོང་རྒྱུད་ཀྱི་འཆད་ཚུལ་ནི། འོ་ན་རྒྱུད་འདི་ཇི་ལྟར་འཆད་སྙམ་ན། སྤྱིར་དུས་འཁོར་གྱི་འགྲེལ་པ་ལྟ་བུ་གཞན་ལ་མི་ལྟོས་པར་རྒྱུད་འགྲེལ་པས་འཆད་པའི་ཚུལ་དང་། སངས་རྒྱས་ཡེ་ཤེས་ཞབས་སློབ་དཔོན་གྱིས་གསང་འདུས་འཇམ་རྡོར་གྱི་གཞུང་ཕྲན་ལ་བརྟེན་ནས་འདུས་པའི་རྒྱུད་འཆད་པ་ལྟ་བུ་རྒྱུད་གཞུང་ཕྲན་གྱིས་འཆད་པའི་ཚུལ་དང་། རྒྱུད་རང་ཉིད་ཀྱི་དབུ་ཞབས་རྣམས་བསྡེབས་པས་བཤད་པ་ཐོན་པ་ནི་རྒྱུད་རྒྱུད་ཀྱི་འཆད་པའི་ཚུལ་དང་གསུམ་ཡོད་པ་ལས། འདིར་ཕྱི་མའི་དབང་དུ་བྱས་ཏེ། བླ་མའི་མན་ངག་ཡོད་ན་རྒྱུད་འདི་ཉིད་ཀྱི་དབུ་ཞབས་བསྡེབས་པས་བཤད་པ་དང་ལག་ལེན་ཚང་བར་ཐོན་པ་ཡིན་ལ། ད་ལན་འདིར་སྐབས་སུ་བབས་པ་ཆ་མཐུན་གྱི་རྒྱུད་ཀྱི་ཁོངས་སུ་གཏོགས་པ་ངན་སོང་ཐམས་ཅད་ཡོངས་སུ་སྦྱོང་བའི་རྒྱུད་ཀྱི་རྒྱལ་པོ་ལ་བརྟེན་ནས་གྲུབ་ཆེན་ཀུན་དགའ་སྙིང་པོས་བཀྲལ་བའི་རྗེས་སུ་འབྲངས་ནས། རྒྱུད་དེའི་བརྟག་པ་དང་པོའི་དངོས་བསྟན་བསྟན་བྱའི་གཙོ་བོར་གྱུར་པ་རང་གཞན་གྱི་སྡིག་པ་སྦྱོང་བ་ལ་ཤིན་ཏུ་བསྔགས་པ་བཅོམ་ལྡན་འདས་ཀུན་རིག་རྩ་བའི་དཀྱིལ་འཁོར་དུ་མངོན་པར་དབང་བསྐུར་བ་སྒྲུབ་པར་བྱེད་པའི་སྐབས་སུ་བབས་པ་ཡིན།་་་་་ འདི་ནི་ཀུན་རིག་རྩ་བའི་དཀྱིལ་འཁོར་དུ་དབང་སྐུར་གྱི་སྐབས་སུ་ཇི་ལྟར་གསུངས་པ་བཞིན་བྲིས་པ་ཡིན་ལ།
གཞན་དཀྱིལ་འཁོར་བཅུ་གཅིག་གི་དབང་གི་སྐབས་སུ། ཤཱཀྱ་ཐུབ་པ་སྐུའི་དཀྱིལ་འཁོར། ཚེ་དཔག་མེད་གསུང་གི་དཀྱིལ་འཁོར། ཕྱག་ན་རྡོ་རྗེ་ཐུགས་ཀྱི་དཀྱིལ་འཁོར། འཁོར་ལོ་བསྒྱུར་བ་ཡོན་ཏན་གྱི་དཀྱིལ་འཁོར། མེ་ལྟར་འབར་བ་འཕྲིན་ལས་ཀྱི་དཀྱིལ་འཁོར་ཏེ་འཇིག་རྟེན་ལས་འདས་པའི་དཀྱིལ་འཁོར་དྲུག་དང་། ཕྱག་ན་རྡོ་རྗེ་ལ་རྒྱལ་ཆེན་བཞིས་བསྐོར་བའི་དཀྱིལ་འཁོར། ཕྱོགས་སྐྱོང་བཅུས་བསྐོར་བའི་དཀྱིལ་འཁོར། ལྷ་ཆེན་བརྒྱད་ཀྱིས་བསྐོར་བའི་དཀྱིལ་འཁོར། ཀླུ་ཆེན་བརྒྱད་ཀྱིས་བསྐོར་བའི་དཀྱིལ་འཁོར།
འཇིགས་བྱེད་དགུས་བསྐོར་བའི་དཀྱིལ་འཁོར། གཟའ་བརྒྱད་རྒྱུ་སྐར་དང་བཅས་པས་བསྐོར་བའི་དཀྱིལ་འཁོར་ཏེ་འཇིག་རྟེན་པའི་དཀྱིལ་འཁོར་དྲུག་པོ་དེ་རྣམས་སོ་སོར་དབང་སྐུར་བའི་ཚེ། དེ་དང་དེའི་དཀྱིལ་འཁོར་དུ་དབང་སྐུར་བ་སྒྲུབ་པར་བྱེད་པའི་སྐབས་སུ་བབས་པ་ཡིན་པས། ཞེས་གསུངས་སོ། ། དེ་ལ་གང་གིས་སྐུར་བར་བྱེད་པའི་སློབ་དཔོན་གྱི་མཚན་ཉིད་ནི། ལུས་ངག་ཡིད་གསུམ་མ་འཚུབ་པས་བརྟན་པ། བྱང་ཆུབ་སེམས་དཔའི་བསླབ་པ་དང་ལྡན་པས་དུལ་བ། རིག་པ་དང་རིག་པ་མ་ཡིན་པ་གསལ་བས་བློ་གསལ་བ། སློབ་མའི་བྱ་བ་ལ་ཁྲོ་བ་བཟློག་པས་བཟོད་པ། དྲང་བ་ནི་བསྒྲུབ་པའི་ངོས་ནས་བསྟན་ལ།
གཡོ་སྒྱུ་ནི་དགག་པའི་ངོས་ནས་ཏེ། དེ་ཡང་གཡོ་ནི་བདག་གི་ཉེས་པ་འཆབ་པའི་ཐབས་སུ་སེམས་གྱ་གྱུར་གྱུར་པའོ། ། སྒྱུ་ནི་གཞན་བསླུ་བའི་བསམ་པས་ཡང་དག་པ་མ་ཡིན་པའི་དོན་སྟོན་པའོ། ། དེ་གཉིས་གང་ལ་མེད་པ་ནི་དྲང་བ་སྟེ། བླ་མ་ལྔ་བཅུ་པ་ལས། བརྟན་ཞིང་དུལ་ལ་བློ་གྲོས་ལྡན། ། བཟོད་ལྡན་དྲང་ལ་གཡོ་སྒྱུ་མེད། ། ཅེས་པ་ཐུན་མོང་བའི་མཚན་ཉིད་ཡིན་ལ། ཁྱད་པར་གྱི་མཚན་ཉིད་ནི། ཞི་རྒྱས་ལ་སོགས་པ་སྔགས་ཀྱི་སྦྱོར་བ་དང་།
མཐའ་དྲུག་ཚུལ་བཞི་ལ་སོགས་པའི་རྒྱུད་ཀྱི་སྦྱོར་བ་དང་། སྙིང་རྗེར་ལྡན་ཞིང་བཀའ་དང་བསྟན་བཅོས་ཀྱི་དོན་ལ་མཁས་པ་དང་། རྡོ་རྗེ་སློབ་དཔོན་ལ་ཉེ་བར་མཁོ་བའི་དེ་ཉིད་བཅུ་དང་། ཆོ་གའི་དེ་ཉིད་བཅུ་དང་། དེ་ཁོ་ན་ཉིད་ཀྱི་དེ་ཉིད་བཅུ་སྟེ་དེ་ཉིད་སུམ་ཅུ་ཤེས་ཤིང་། བསྙེན་པ་གཟེངས་བསྟོད་ཀྱི་བར་གྱི་དཀྱིལ་འཁོར་བྲི་བའི་ལས་ལ་མཁས་པ་དང་། གདུལ་བྱ་དབང་པོ་རབ་འབྲིང་ཐ་མ་རྣམས་ལ་སྔགས་བཤད་པའི་སྤྱོད་པ་ཤེས་པ་སྟེ། སྔགས་དང་རྒྱུད་ཀྱི་སྦྱོར་བ་ཤེས། ། སྙིང་རྗེར་ལྡན་ཞིང་བསྟན་བཅོས་མཁས། ། དེ་ཉིད་བཅུ་ནི་ཡོངས་སུ་ཤེས། །
དཀྱིལ་འཁོར་བྲི་བའི་ལས་ལ་མཁས། ། སྔགས་བཤད་པ་ཡི་སྤྱོད་པ་ཤེས། ། རབ་ཏུ་དྭངས་ཤིང་དབང་པོ་དུལ། ། ཞེས་གསུངས་པ་ལྟར་དང་། བྱེ་བྲག་ཏུ། སྔགས་དང་རྒྱུད་དང་མན་ངག་ཤེས། ། ཆོ་གའི་ལས་ལ་རབ་ཏུ་མཁས། ། སྙིང་རྗེས་སློབ་མ་རབ་ཏུ་འཛིན། ། དབང་བསྐུར་བ་ཡི་སློབ་དཔོན་མཆོག ། ཅེས་གསུངས་པ་ལྟ་བུའི་རྡོ་རྗེ་སློབ་དཔོན་དུ་དབང་བསྐུར་བ་ཐོབ་པ།
བསྙེན་པ་ལས་སུ་རུང་ཞིང་། དེའི་བཅུ་ཆའི་སྦྱིན་སྲེག་དང་། སྔགས་དང་རྒྱུད་དང་མན་ངག་ཤེས་པ། སྔོན་ཆད་ལས་ཀྱི་ཆོ་ག་མཐོང་བ། དཀྱིལ་འཁོར་བྲི་བའི་ལས་ལ་མཁས་པ་དང་ལྡན་པ་ཞིག་དགོས་པ་ཡིན། གང་ལ་དབང་བསྐུར་བའི་སློབ་མའི་མཚན་ཉིད་ནི། སློབ་མ་མཚན་ཉིད་མི་ལྡན་པ་བསྟེན་ན་རང་གཞན་གཉིས་ཀ་ཉམས་པར་འགྱུར་བས། ཟབ་མོའི་སྣོད་དུ་རུང་བ་ལ་སློབ་མའང་བརྟག་དགོས་ཏེ། སློབ་མ་གང་གིས་སེམས་ཅན་ཀུན་ལ་མནར་སེམས་པའི་སྙིང་རྗེ་མེད་པ། ཁྲོས་པའི་འོག་ཏུ་སེམས་འདུད་པར་འཛིན་པའི་གདུག་པ།
ང་རྒྱལ་བདུན་གྱིས་ཁེངས་ཤིང་རང་གི་ཕུན་སུམ་ཚོགས་པ་ལ་དགའ་བའི་སེམས་འཛིན་པས་ཆགས་པ། ཉོན་མོངས་པ་ལས་སེམས་མི་བསྲུང་ཞིང་བག་མེད་ཅིང་། ལུས་ཀྱི་སྤྱོད་ལམ་མ་བསྡམས་པ། བྱ་བ་ཐམས་ཅད་བདག་གི་དོན་དུ་བྱེད་པས་ན་སྤྱོམ་པ་དང་བཅས་པ་སྟེ། ཇི་སྐད་དུ། བློ་ལྡན་བླ་མས་སློབ་མ་ནི། ། སྙིང་རྗེ་མེད་ཅིང་ཁྲོ་ལ་གདུག ། ཁེངས་ཤིང་ཆགས་ལ་མ་བསྡམས་དང་། ། ཞེས་གསུངས་པས། དེ་ལྟ་བུའི་སློབ་མ་ལ་ཟབ་མོའི་ཆོས་རྣམས་མི་སྟོན།
དེ་བས་ན་དཔོན་སློབ་ཀྱི་འབྲེལ་བརྟག་པ་ཤིན་ཏུ་གཅེས་སོ། ། ཇི་སྐད་དུ། བླ་མ་དང་ནི་སློབ་མ་དག ། མཚུངས་པར་དམ་ཚིག་ཉམས་འགྱུར་བས། ། དཔའ་བོས་དང་པོར་སློབ་དཔོན་དང་། ། སློབ་མའི་འབྲེལ་པ་བརྟག་པར་བྱ། ། ཞེས་སོ། ། འོ་ན་བསྟེན་པར་བྱ་བའི་སློབ་མ་གང་ཞེ་ན། བློ་བརྟན་ཞིང་། སྤྱོད་ལམ་དུལ་བ།
སྙིང་རྗེ་ཆེ་བ། དཀོན་མཆོག་ལ་དད་པ་དང་། སེམས་ཅན་ཐམས་ཅད་སངས་རྒྱས་ཀྱི་ས་ལ་འགོད་པར་འདོད་པའི་བྱང་ཆུབ་ཀྱི་སེམས་འབྱོངས་པ། བཟོད་སྲན་ཆེ་ལ་སེར་སྣ་ཆུང་ཞིང་བསླབ་བྱ་ལ་མོས་པ། བླ་མ་དང་ཡི་དམ་ལ་མོས་པ་དང་། བྱེ་བྲག་ཏུ་དབང་སྐུར་བ་དོན་དུ་གཉེར་ཞིང་དམ་ཚིག་དང་སྡོམ་པ་ལ་བསྲུང་སྡོམ་ཚུལ་བཞིན་དུ་བྱེད་པ་ཞིག་བསྟེན་དགོས་པ་ཡིན་ཏེ། དད་དང་སྙིང་རྗེས་སེམས་རབ་དུལ། ། རྣམ་རྟོག་ཉུང་ཞིང་བློ་དང་ལྡན། ། སྔགས་ཀྱི་ལམ་མཆོག་དོན་གཉེར་བ། ། མཐུན་ཞིང་གྲངས་དང་ལྡན་པ་གཟུང་། །
ཞེས་པ་ལྟར་གྱི་མཚན་ཉིད་དང་ལྡན་ཞིང་། གྲངས་ཉི་ཤུ་རྩ་ལྔ་མན་ཆད་ཁ་ཡར་བ་ཞིག་ངེས་པར་དགོས་པ་ཡིན་ཏེ། སྤྱི་རྒྱུད་ལས། མཁས་པས་སློབ་མ་གཅིག་གམ་གསུམ། ། ལྔའམ་ཡང་ན་བདུན་དག་གམ། ། ཉི་ཤུ་རྩ་ནི་ལྔ་ཡི་བར། ། ཟུང་དུ་མ་གྱུར་སློབ་མ་གཟུང་། ། ཞེས་གསུངས་པ་ལྟར་ཡིན། གང་གི་ཚེ་བསྐུར་བའི་དུས་ནི། སྤྱི་རྒྱུད་ལས།
ཉི་མ་ཟླ་བ་གཟས་ཟིན་དང་། ། ཡ་མཚན་ཆེ་ལྟས་བྱུང་བ་དང་། ། ཆོ་འཕྲུལ་གྱི་ནི་ཟླ་བ་ལ། ། ཞེས་གསུངས་ལ། ཟླ་བ་སོ་སོའི་ཡང་ཡར་ངོའི་ཚེས་གྲངས་གཉིས་དང་། བཞི་དང་། དྲུག་དང་། དགུ་དང་། བཅུ་གཉིས་ཏེ་ལྔ་པོ་མ་གཏོགས་པའི་ཉི་མ་བཅུ་ནི་མཆོག་ཏུ་བསྔགས་ཤིང་། ཕུར་བུ་དང་ནི་ཟླ་བ་དང་། །
པ་བ་སངས་དང་ཉི་མ་བཟང་། ། ཞེས་དང་། རྒྱལ་དང་སྐག་དང་ས་ག་དང་། ། མེ་བཞི་ནག་པ་ཐ་སྐར་དང་། ། སྣྲོན་སོགས་གསུམ་དང་དེ་དག་ནི། ། དཀྱིལ་འཁོར་དག་ཏུ་རབ་ཏུ་བསྔགས། ། ཞེས་གསུངས་པ་ལྟར་གྱི་གཟའ་དང་། སྐར་མ་དང་། སྦྱོར་བ་དང་། བྱེད་པ་བཟང་པོ་རྣམས་འཛོམས་པའི་ཡར་ངོའམ།
དེ་རྣམས་ལྷག་པར་འཛོམས་ན་མར་ངོ་ལ་ཡང་ཉེས་པ་མེད་དེ། མར་གྱི་ངོ་ཡི་དུས་མཚམས་ལའང་། ། ཞེས་གསུངས་ཤིང་། ཡང་རབ་གནས་ཀྱི་རྒྱུད་ལས་ཀྱང་། དབང་བསྐུར་དང་ནི་རབ་གནས་ཉིད། ། ཡར་གྱི་ངོ་ལ་རྟག་པར་བྱ། ། གཟའ་དང་སྐར་མ་འཛོམས་གྱུར་ན། ། མར་གྱི་ངོ་ལའང་ཉེས་པ་མེད། ། ཅེས་གསུངས་པ་ཡིན། དེ་དག་མ་བརྟག་པར་ངན་པ་ལ་ལས་བྱས་པའི་ཉེས་པ་ཡང་།
སྤྱི་རྒྱུད་ལས། ཚེས་གྲངས་དང་ནི་དུས་མིན་དང་། ། གནས་མིན་ཆོ་ག་མི་ལྡན་པར། ། མཁས་པས་དཀྱིལ་འཁོར་མི་བྲི་འོ། ། བྲིས་ན་དོགས་པ་མེད་པར་འཆི། ། ཞེས་བཤད་ལ། ངེས་པར་བརྟག་དགོས་པའང་དེ་ཉིད་ལས། དེ་ལྟ་བས་ན་ཡུད་ཙམ་དང་། ། ཚེས་གྲངས་རྒྱུ་སྐར་བྱེད་པ་དང་། ། རྨི་ལམ་བཟང་པོ་བརྟག་པ་དང་། །
ཞེས་སོགས་གསུངས་པའི་དོན། ཚེས་གྲངས་སོགས་བཟང་པོ་འཛོམས་པའི་ཉིན་བྱ་བར་བཤད་པ་ཡིན། གང་དུ་བསྐུར་བའི་གནས་ལ། སྤྱིའི་མཚན་ཉིད་ནི། དབང་མདོར་བསྟན་ལས། གང་ན་ས་སྐྱོང་ཆོས་ལྡན་ཞིང་། ། གང་ཞིག་ཁོ་ནར་སྐྱེ་དགུ་རྣམས། ། བདེར་གནས་ས་འཛིན་རྩོད་མེད་པའི། ། གནས་དེར་རྣལ་འབྱོར་བརྩམ་པར་བྱ། ། ཞེས་གསུངས་པ་ལྟར།
ས་ཕྱོགས་ཆོས་ལྡན་གྱི་རྒྱལ་པོས་སྐྱོང་ཞིང་ཕྱི་ནང་གི་ཉེར་འཚེ་མེད་པ་ཞིག་དགོས་ལ། ཁྱད་པར་དུ་སྤྱི་རྒྱུད་ལས། མཆོད་རྟེན་ཆེན་པོ་ཉམས་དགའ་དང་། ། དབེན་པ་ཡི་ནི་གནས་དག་ཏུ། ། རི་ཡི་རྩེ་མོ་རྒྱ་ཆེན་དུ། ། དངོས་གྲུབ་དཀྱིལ་འཁོར་བྲི་བར་བྱ། ། ཞེས་དང་། ཡང་རྩ་བའི་རྒྱུད་བརྟག་པ་གཉིས་པ་ལས། ཚལ་དང་སྐྱེ་བོ་མེད་གནས་དང་། ། བྱང་ཆུབ་སེམས་དཔའི་ཁྱིམ་དང་ནི། །
དཀྱིལ་འཁོར་ཁང་པའི་ནང་དུ་ཡང་། ། ཞེས་བྱ་བ་ལ་སོགས་པ་ཇི་སྐད་བཤད་པའི་མཚན་ཉིད་དང་ལྡན་པ། རང་ངམ་བླ་མ་གོང་མས་བྱིན་གྱིས་བརླབས་ཤིང་། སྣོད་དང་མི་ལྡན་པའི་སྐྱེ་བོས་དབེན་ཞིང་། བཀྲ་ཤིས་པའི་གནས་ཤིག་ཏུ་བྱ་དགོས་པར་བཤད་པ་ཡིན། ཚུལ་ཇི་ལྟར་དབང་བསྐུར་བའི་ཆོ་ག་ལ། སློབ་དཔོན་གྱི་བྱ་བ་མཆོད་པའི་ཡོ་བྱད་བྱིན་གྱིས་བརླབས་པ་སྔོན་དུ་འགྲོ་བས། ཐར་པའི་འདྲ་འབག་ལམ་དུ་བྱེད་པའི་ཚུལ་གྱི་བདག་བསྐྱེད་བཟླས་པ་དང་བཅས་པ་བྱ་བ། བུམ་པ་བསྒྲུབ་པ། མདུན་བསྐྱེད་ཀྱི་དཀྱིལ་འཁོར་བསྒྲུབ་ཅིང་མཆོད་པ།
འཇིག་རྟེན་པ་ལ་གཏོར་མ་བཏང་བ། བདག་ཉིད་འཇུག་ཅིང་དབང་བླང་བ། བདག་བསྒྲུབ་ཅིང་བཟླས་པ་བྱ་བ་རྣམས་དགོས་པ་ཡིན་ནའང་། དེ་སྔོན་དུ་ལེགས་པར་གྲུབ་ཟིན་པ་ཡིན། ད་ཁྱེད་རང་རྣམས་ཀྱི་ངོ་སྐལ་དུ་གྱུར་པ་ལ། རྒྱུད་ལས། དེ་ནས་སྔགས་པས་བླ་མེད་བྱང་ཆུབ་ཀྱི་གནས་སུ་སློབ་མ་ཡོངས་སུ་སྨིན་པར་བྱ། ཞེས་གསུངས་པའི་དོན། དེ་ནས་བླ་ན་མེད་པའི་བྱང་ཆུབ་ནི། རྣམ་སྣང་གི་ཐུགས་གཉིས་སུ་མེད་པའི་ཡེ་ཤེས་དེ་ཐོབ་པའི་སློབ་མ་དབང་གིས་རྒྱུད་ཡོངས་སུ་སྨིན་པར་བྱེད་པ་ལ།
སློབ་མ་སྟ་གོན་དང་དཀྱིལ་འཁོར་དུ་གཞུག་པ་དང་། དངོས་གཞི་དབང་བསྐུར་བ་རྣམས་སུ་ཡོད་པ་ལས། ཐོག་མར་སློབ་དཔོན་ལ་ཁྱབ་བདག་རྣམ་སྣང་ཆེན་པོ་དངོས་ཡིན་སྙམ་པའི་མོས་གུས་དང་ལྡན་པའི་སྒོ་ནས་ཁྱེད་རང་རྣམས་ཀྱི་ལུས་ལོངས་སྤྱོད་དགེ་བའི་དངོས་པོ་ཐམས་ཅད་འཁོར་ལོས་བསྒྱུར་བའི་རྒྱལ་སྲིད་ཀྱི་འབྱོར་པ་དང་མཉམ་པ་གླིང་བཞི་རི་རབ་ཉི་ཟླ་དང་བཅས་པ་རྒྱ་ཆེན་པོར་བློས་སྤྲུལ་ནས་ཕུལ་བར་མོས་ནས་སློབ་མ་སྟ་གོན་གྱི་ཆོས་རྣམས་ཞུ་བའི་ཡོན་དུ་མཎྜལ་འབུལ་བ་ཞུ། ཞེས་སོགས་གསུངས་ནས་ཐོག་མར་ས་སྐྱ་པ་ནས་བརྒྱུད་པའི་ཀུན་རིག་རྩ་བའི་དཀྱིལ་འཁོར་དུ་དབང་བསྐུར་བ་རྒྱས་ཤིང་མཐའ་ཆོད་པ་དང་བཅས་བྱིན་རླབས་ཀྱི་ཟིལ་དང་ལྡན་པ་སྩལ་ནས། འོ་དེ་རྣམས་ཀྱི་སྒོ་ནས་སྦྱོང་རྒྱུད་ནས་གསུངས་པའི་བརྟག་པ་དང་པོའི་དངོས་བསྟན་ཡོ་ག་སྟོད་ལུགས་ཀྱི་ཕྱག་ལེན་གྱི་རྗེས་སུ་འབྲངས་ནས་ཀུན་རིག་རྩ་བའི་དཀྱིལ་འཁོར་དུ་དབང་བསྐུར་བ་ལེགས་པར་གསན་པ་ཡིན་པས། དེའི་བརྒྱུད་པ་ནི། བཅོམ་ལྡན་འདས་ཤཱཀྱ་ཐུབ་པ། ཕྱག་ན་རྡོ་རྗེ། རྒྱལ་པོ་རབ་གསལ་ཟླ་བ། རབ་འབྱོར་བསྐྱངས།
ཀུན་དགའ་སྙིང་པོ། ཤེས་རབ་བསྐྱངས། ཞི་བ་སྙིང་པོ། དགེ་མཚན་བཤེས་གཉེན། བདེ་བའི་རྡོ་རྗེ། ཤྲདྷ་ཀ་ར་ཝརྨ། ལོ་ཆེན་རིན་ཆེན་བཟང་པོ། བྲག་སྟེང་པ་ཡོན་ཏན་ཚུལ་ཁྲིམས། མལ་ལོ་ཙཱ་བ་བློ་གྲོས་གྲགས་པ། ས་ཆེན་ཀུན་དགའ་སྙིང་པོ།
རྗེ་བཙུན་གྲགས་པ་རྒྱལ་མཚན། ཆོས་རྗེ་ས་སྐྱ་པཎྜི་ཏ། ཚོགས་བསྒོམ་ཀུན་དགའ་དཔལ། ཉན་ཆེན་བསོད་ནམས་བརྟན་པ། ཏི་ཤྲི་ཀུན་དགའ་བློ་གྲོས། བླ་མ་དམ་པ་བསོད་ནམས་རྒྱལ་མཚན། བླ་མ་བློ་གྲོས་བརྟན་པ། བླ་མ་དཔལ་ལྡན་ཚུལ་ཁྲིམས། ཆོས་རྗེ་ཤར་པ་ཡེ་ཤེས་རྒྱལ་མཚན། རྒྱལ་བ་རྡོ་རྗེ་འཆང་ཀུན་དགའ་བཟང་པོ།
སེམས་དཔའ་ཆེན་པོ་དཀོན་མཆོག་རྒྱལ་མཚན། ཀུན་མཁྱེན་བསོད་ནམས་སེངྒེ། རྗེ་བཙུན་སངས་རྒྱས་རིན་ཆེན། མཁན་ཆེན་ནམ་མཁའ་དབང་ཕྱུག རྗེ་བཙུན་ཆོས་དབང་ཕྱུག དེའི་དྲུང་དུ་ངེད་ཀྱིས་ཐོབ་པ་དེ་ཁྱེད་རྣམས་ལ་ཕུལ་བ་ཡིན་པས། འདིས་རང་གཞན་གྱི་དོན་རྒྱ་ཆེན་པོ་མཛད་པར་ཞུ། ཞེས་གསུངས་སོ། ། དེ་ལྟར་ས་སྐྱ་པ་ནས་བརྒྱུད་པའི་ཀུན་རིག་རྩ་བའི་དཀྱིལ་འཁོར་དུ་དབང་གནང་བའི་ནངས་པར་དེ། སྦྱོང་རྒྱུད་དཀྱིལ་འཁོར་བཅུ་གཉིས་ཀྱི་དབང་གི་སྟ་གོན་གནང་བ་དེའི་ཉི་མ་ཕྱི་མ་ནས་བཟུང་།
དཀྱིལ་འཁོར་བཅུ་གཉིས་ཀྱི་དབང་རྣམས་རིམ་པ་བཞིན་སྩལ་བའི་ཉི་མ་རྗེས་མའི་ཉིན། འོ་དེ་རྣམས་ཀྱིས་སྦྱོང་རྒྱུད་ཀྱི་དཀྱིལ་འཁོར་བཅུ་གཉིས་ཀྱི་དབང་རྣམས་ལེགས་པར་གསན་པ་ཡིན་པས། དེའི་བརྒྱུད་པ་ནི། སངས་རྒྱས། ཕྱག་ན་རྡོ་རྗེ། རྒྱལ་པོ་རབ་གསལ་ཟླ་བ། བྲམ་ཟེ་ཛི་ན་མི་ཏྲ། སྭ་ཏི་ཕ་ལ། སྒྲ་གཅན་ཟིན། པྲ་ཛྙཱ་ཝ་ལི་ཏ།
ཡེ་ཤེས་རྡོ་རྗེ། པྲ་ཧི་ཏ། སློབ་དཔོན་ཀུན་དགའ་སྙིང་པོ། རབ་འབྱོར་བསྐྱངས། ཁ་ཆེ་དྷརྨ་ཕ་ལ། ལོ་ཆེན་རིན་ཆེན་བཟང་པོ། བསྙལ་པ་ཉི་ཤེ། སྣུར་ཉི་མ་འོད་ཟེར། བཤེས་གཉེན་རྡོ་རྗེ་སེངྒེ། རྒྱ་བ་སར་པ།
འབྲོ་ཇི་རི་པ། སྙེ་མེད་པ་བསོད་ནམས་དཔལ། བསྙལ་པ་ཆོས་གྲགས། བྱ་རིན་ཆེན་འོད། བླ་ཆེན་སངས་རྒྱས་སྲས། བག་སྟོན་གཞོན་ནུ་ཚུལ་ཁྲིམས། བླ་མ་ཚུལ་རྒྱལ་པ། བླ་མ་དཔལ་ལྡན་པ། རྗེ་ཀུན་དགའ་བཟང་པོ། ཁ་ཆར་པ་བསོད་ནམས་རྒྱལ་མཚན།
བྱང་ཆུབ་སེམས་དཔའ་བློ་གྲོས་རིན་ཆེན། འཇམ་དབྱངས་སངས་རྒྱས་རིན་ཆེན། སྤྱན་སྔ་རིན་པོ་ཆེ་དཀོན་མཆོག་རྒྱ་མཚོ། དེའི་དྲུང་དུ་ངེད་ཀྱིས་ཐོབ་པ་དེ་ཁྱེད་རྣམས་ལ་ཕུལ་བ་ཡིན་པས། འདིས་རང་གཞན་གྱི་དོན་རྒྱ་ཆེན་པོ་མཛད་པ་ཞུ། ཞེས་གསུངས་སོ། ། དེ་ལྟ་བུའི་སྦྱོང་རྒྱུད་ནས་བཤད་པའི་དཀྱིལ་འཁོར་བཅུ་གཉིས་ཀྱི་དབང་རྣམས་གནང་བའི་བར་དང་། དེའི་རྗེས་སུ་ཡང་ཞག་གྲངས་མང་པོ་ཞིག་གི་རིང་ལ། རྗེ་རྡོ་རྗེ་འཆང་གིས་མཛད་པའི་གཞན་ཕན་མཐའ་ཡས་ལ། རྒྱུད་དང་གོང་མའི་གསུང་རབ་ཚད་ལྡན་རྣམས་ཀྱིས་བརྒྱན་པའི་བཤད་པ་ཞིབ་ཏུ་གནང་བ་ལས།
རང་གིས་གང་ཟིན་ཙམ་ཟིན་བྲིས་སུ་བཀོད་པ་ནི་འདི་ལྟ་སྟེ། འདིར་དཔལ་ཀུན་རིག་རྩ་བའི་དཀྱིལ་འཁོར་འཆད་པར་བྱེད་པ་ལ། གང་བཤད་པར་བྱ་བའི་ཆོས་ངོས་གཟུང་བ་དང་། ངོས་ཟིན་པ་དེ་ཉིད་ཇི་ལྟར་འཆད་པའི་ཚུལ་ལོ། ། དང་པོ་ལ་གང་ལ་བརྟེན་པའི་བཀའ་ངོས་གཟུང་། དེ་ལ་བཤད་སྲོལ་ཇི་ལྟར་བྱུང་བའི་ཚུལ། དེ་རྣམས་ཀྱི་ནང་ནས་ཁྱད་པར་དུ་འཕགས་པའི་བཤད་སྲོལ་ངོས་བཟུང་བ། ཁྱད་པར་འཕགས་པ་དེའི་ནང་ནས་ཀྱང་གང་བཤད་པར་བྱ་བ་དངོས་ངོས་བཟུང་བའོ། ། དང་པོ་བཀའ་ནི་ཡང་དག་པར་རྫོགས་པའི་སངས་རྒྱས་ཀྱིས་བསམ་གྱིས་མི་ཁྱབ་པ་གསུངས་པ་དེ་དག་བསྡུ་ན། ཐེག་པ་ཆེ་ཆུང་གཉིས་ལས།
འདི་ཐེག་པ་ཆེན་པོ། དེ་ལ་ཕ་རོལ་ཏུ་ཕྱིན་པ་དང་། སྔགས་གཉིས་ལས་འདི་སྔགས་ཀྱི་ཐེག་པ། དེ་ལ་རྒྱུད་སྡེ་བཞི་ཡོད་པ་ལས། འདི་རྣལ་འབྱོར་གྱི་རྒྱུད། འདི་ལ་ཡང་རྩ་བའི་རྒྱུད། བཤད་པའི་རྒྱུད་དང་། ཆ་མཐུན་གྱི་རྒྱུད་གསུམ་ཡོད་པ་ལས། འདི་ཆ་མཐུན་གྱི་རྒྱུད། དེ་ལ་མང་པོ་ཡོད་པ་ལས།
འདི་ནི་ངན་སོང་ཐམས་ཅད་ཡོངས་སུ་སྦྱོང་བའི་རྒྱུད་ལ་བརྟན་པ་ཡིན་ནོ། ། གཉིས་པ་བཤད་སྲོལ་ལ་འཕགས་ཡུལ་དུ་བྱུང་ཚུལ་དང་། གངས་ཅན་དུ་བྱུང་ཚུལ་གཉིས། དང་པོ་ནི། ཚིག་ལ་མཁས་པ་སངས་རྒྱས་གསང་བ། དོན་ལ་མཁས་པ་ཤཱཀྱ་བཤེས་གཉེན། ཚིག་དོན་གཉིས་ཀ་ལ་མཁས་པ་ཀུན་དགའ་སྙིང་པོ་སྟེ། ཡོ་ག་ལ་མཁས་པར་གྲགས་པ་མི་གསུམ་ཡིན་ལ། གཉིས་པ་ནི། ལོ་ཆེན་རིན་བཟང་གི་སྐུ་ཚེའི་སྟོད་ལ་པཎྜི་ཏ་སངས་རྒྱས་ཞི་བ་ལ་ཞུས་པའི་ཆོས་སྐོར་དང་།
སྐུ་ཚེའི་སྨད་ལ་པཎྜི་ཏ་དྷརྨཱ་ཕ་ལ་ལ་ཞུས་པའི་ཆོས་སྐོར་དང་། ཇོ་བོ་རྗེ་བོད་དུ་བྱོན་ནས་གསུངས་པ་རྩ་སྣུར་འཛིམ་གསུམ་དུ་གྲགས་པ་རྣམས་བྱུང་བ་ཡིན་ནོ། ། གསུམ་པ་ཁྱད་པར་འཕགས་པ་ངོས་བཟུང་བ་ནི། འཕགས་ཡུལ་གྱི་རྣམས་ལས། ཀུན་དགའ་སྙིང་པོ། གངས་ཁྲོད་པ་རྣམས་ལས་ལོ་ཆེན་གྱི་སྐུ་ཚེའི་སྨད་ལ་དྷརྨཱ་ཕ་ལ་ལ་ཞུས་པ་རྣམས་ཡིན་ལ། དེ་ཡང་ལོ་ཆེན་གྱིས་བྲག་སྟེང་པ་ལ་གནང་། དེས་མལ་ལ། དེས་ས་སྐྱ་པ་ཆེན་པོ་ལ་གནང་བ་ཡིན་ནོ། ། དེའི་དགོངས་པ་འགྲེལ་བར་བྱེད་པ་ལ།
རྗེ་བཙུན་རིན་པོ་ཆེས་འཆད་ཐབས་ཀྱི་མན་ངག་གཞན་ཕན་སྤྱི་ཆིངས། ས་གོང་གཅོད་པར་བྱེད་པ་བསྡུས་དོན། འབྲུ་གཉེར་བར་བྱེད་པ་མཆན། ལག་ལེན་དང་ཉམས་ལེན་སྟོན་པར་བྱེད་པ་གཞན་ཕན་འོད་ཟེར་དང་ཉེར་མཁོ་རྣམས་ཡིན་ནོ། ། བཞི་པ་གང་བཤད་པར་བྱ་བ་དངོས་ནི། རྡོ་རྗེ་འཆང་ཆེན་པོ་ཀུན་དགའ་བཟང་པོས་མཛད་པའི་རས་བྲིས་ལ་བརྟེན་པ་གཞན་ཕན་མཐའ་ཡས། དེ་ཉིད་རྡུལ་ཚོན་དང་སྦྱར་བ་རྡུལ་ཚོན་ཁ་སྐོང་། དེ་གཉིས་ཀ་ལ་དགོས་པ་ཆ་གསུམ་གཏོར་མ་སྟེ། འདི་གསུམ་ནི་གང་བཤད་པ་དང་ཉན་པར་བྱེད་པ་ཡིན་ནོ། ། སྤྱི་དོན་གཉིས་པ་ཇི་ལྟར་འཆད་པའི་ཚུལ་ལ་གཉིས།
སྦྱོང་རྒྱུད་འདི་ནས་བཤད་པའི་དཀྱིལ་འཁོར་གྱི་རྣམ་གྲངས་སྤྱིར་བསྟན་པ་དང་། བརྟག་པ་དང་པོ་ཀུན་རིག་རྩ་བའི་དཀྱིལ་འཁོར་གྱི་ཉམས་ལེན་བྱེ་བྲག་ཏུ་བཤད་པའོ། ། དང་པོ་ནི། དངོས་བཏགས་མ་ཕྱེ་བའི་དབང་དུ་བྱས་ན། དཀྱིལ་འཁོར་བཅུ་བདུན་ཏེ། འཇིག་རྟེན་ལས་འདས་པའི་དཀྱིལ་འཁོར་དྲུག འཇིག་རྟེན་པའི་དཀྱིལ་འཁོར་དྲུག་སྟེ་བཅུ་གཉིས། ཞི་རྒྱས་དབང་དྲག་གི་སྦྱིན་སྲེག་གི་དཀྱིལ་འཁོར་བཞི་དང་བཅུ་དྲུག རོ་སྲེག་གི་དཀྱིལ་འཁོར་ཏེ་བཅུ་བདུན་ནོ། ། དང་པོ་འཇིག་རྟེན་ལས་འདས་པའི་དཀྱིལ་འཁོར་དྲུག་ནི།
ཀུན་རིག་རྩ་བའི་དཀྱིལ་འཁོར། ཤཱཀྱ་ཐུབ་པ་སྐུའི་དཀྱིལ་འཁོར། ཚེ་དཔག་མེད་གསུང་གི་དཀྱིལ་འཁོར། ཕྱག་ན་རྡོ་རྗེ་ཐུགས་ཀྱི་དཀྱིལ་འཁོར། འཁོར་ལོ་བསྒྱུར་བ་ཡོན་ཏན་གྱི་དཀྱིལ་འཁོར། མེ་ལྟར་འབར་བ་འཕྲིན་ལས་ཀྱི་དཀྱིལ་འཁོར་དང་དྲུག འཇིག་རྟེན་པའི་དཀྱིལ་འཁོར་དྲུག་ནི། ཕྱག་ན་རྡོ་རྗེ་ལ་རྒྱལ་ཆེན་བཞིས་བསྐོར་བའི་དཀྱིལ་འཁོར། ཕྱོགས་སྐྱོངས་བཅུས་བསྐོར་བའི་དཀྱིལ་འཁོར། ལྷ་ཆེན་བརྒྱད་ཀྱིས་བསྐོར་བའི་དཀྱིལ་འཁོར།
ཀླུ་ཆེན་བརྒྱད་ཀྱིས་བསྐོར་བའི་དཀྱིལ་འཁོར། འཇིགས་བྱེད་དགུས་བསྐོར་བའི་དཀྱིལ་འཁོར། གཟའ་བརྒྱད་རྒྱུ་སྐར་དང་བཅས་པས་བསྐོར་བའི་དཀྱིལ་འཁོར་དང་དྲུག་གོ ། ཡང་དངོས་བཏགས་ཕྱེ་ན་ཞེ་གཅིག་ཏུ་འགྱུར་ཏེ། རྡུལ་ཚོན་གྱི་དཀྱིལ་འཁོར་བཅུ་གཉིས། རས་བྲིས་ཀྱི་དཀྱིལ་འཁོར་བཅུ་གཉིས། ཏིང་ངེ་འཛིན་གྱི་དཀྱིལ་འཁོར་བཅུ་གཉིས་ཏེ་སོ་དྲུག ལས་བཞིའི་སྦྱིན་སྲེག་གི་དཀྱིལ་འཁོར་བཞི་དང་བཞི་བཅུ། རོ་སྲེག་གི་དཀྱིལ་འཁོར་དང་ཞེ་གཅིག་ཏུ་ཡང་འགྱུར་བ་ཡིན་ནོ། ། གཉིས་པ་ཀུན་རིག་རྩ་བའི་དཀྱིལ་འཁོར་གྱི་ཉམས་ལེན་བྱེ་བྲག་ཏུ་བཤད་པ་ནི།
རྗེ་བཙུན་ས་སྐྱ་པ་ཡབ་སྲས་རྣམས་ཀྱི་རྗེས་སུ་འབྲངས་ཏེ། རྗེ་བཙུན་རིན་པོ་ཆེ་གྲགས་པ་རྒྱལ་མཚན་གྱིས་མཛད་པའི་གཞན་ཕན་འོད་ཟེར་གྱི་ཕྱག་ལེན་གྱི་རིམ་པ་རྣམས་རྗེ་བླ་མ་རྡོ་རྗེ་འཆང་ཉིད་ཀྱིས་གཞན་ཕན་མཐའ་ཡས་ཀྱི་ནང་དུ་བཀོད་པ་ལྟར་ཉམས་སུ་ལེན་པར་བྱེད་པ་ལ། སྦྱོར་བ་དང་། དངོས་གཞི་དང་། རྗེས་གསུམ་ལས། དང་པོ་སྦྱོར་བ་རྟེན་དང་མཆོད་པ་བཤམ་པ་ནི། རང་གི་གནས་སམ། གཙུག་ལག་ཁང་ལ་སོགས་པ་གནས་ཤིན་ཏུ་ཡངས་པར་ཕྱག་དར་དང་། རྐྱང་སྣུལ་ལེགས་པར་བྱས་པའི་སར། བླ་བྲེ་དང་ཡོལ་བ་བཀྲམ་ལ།
རས་ལ་སོགས་པའི་གཞི་བཟང་པོའི་སྟེང་དུ་མཚན་ཉིད་དང་ལྡན་པའི་རས་བྲིས་ཀྱི་དཀྱིལ་འཁོར་ཞལ་འཇིག་རྟེན་པའི་ཤར་དུ་ཕྱོགས་པར་བཀྲམ། དེའི་བྱང་ཤར་དུ་མཚམས་འཛིན་གྱི་མེ་ཏོག ཤར་དུ་མཆོད་ཡོན། ཤར་ལྷོར་མཆོད་ཡོན་གཉིས་པ། ལྷོར་མེ་ཏོག ལྷོ་ནུབ་ཏུ་བདུག་སྤོས། ནུབ་ཏུ་མར་མེ། ནུབ་བྱང་དུ་དྲི་མཆོག བྱང་དུ་ཞལ་ཟས་རྣམས་བཤམ་མོ། ། སྤྱི་མཆོད་དེའི་ཕྱི་རོལ་ཏུ།
རྒྱས་པར་ན་སྤོས། མར་མེ། ལྷ་བཤོས་གསུམ་ཚན་པ་རེ་རེ་བྱས་པ་ལྷ་གྲངས་དང་མཉམ་པ་བཤམ། བསྡུ་ན་སྤོས་མར་མེ་ལྷ་བཤོས་གསུམ་ཚན་པ་རེ་རེ་བྱས་པ་ཕྱོགས་བཞིར་བཅོ་ལྔ་བཅོ་ལྔ་བཤམ། དཀྱིལ་འཁོར་གྱི་ལྷོ་ཕྱོགས་སུ་ལྷོ་ནུབ་ནས་ཤར་ལྷོའི་བར་གཙོ་བོའི་ཞལ་འགྲོས་དང་མཐུན་པར་ཕྱོགས་སྐྱོང་འབྱུང་པོའི་གཏོར་མ་ཟླུམ་གཏོར་གཉིས་མཐེབ་ཀྱུས་བརྒྱན་པ། རིགས་དྲུག་དང་ཡི་དྭགས་ལ་ཟན་རིལ་བཅུ་ཚན་གཉིས། བགེགས་ལ་མཐེབ་ཀྱུ་གཉིས་ལྟག་སྤྲད། དེའི་སྟེང་དུ་མཐེབ་ཀྱུ་གཅིག་བསླངས་ནས་བཞག་པ་ནི། ས་སྟེང་ས་འོག་ས་བླ་གསུམ་གྱི་བགེགས་ལ་སྟེར་བ་ཡིན་གསུངས། ཡི་དམ་གྱི་གཏོར་མ་ནི་སྦྱོང་རྒྱུད་ནས་མ་བཤད་པས་མི་མཛད་དོ། །
དེ་ལྟར་གཏོར་མ་ལྔ་ཚར་དུ་བཤམ་པ་ཕྱག་ལེན་ནོ། ། དེ་ལས་གཞན་པའི་ཡོ་བྱད་ནི། ། ཏིལ་ནག གུ་གུལ་ནག་པོ། བྱེ་ནག ཡུངས་ཀར། ཁྲུས་རས། ཁྲུས་ལོང་། གོས་ཟུང་ལ་སོགས་པ་འོག་ཏུ་དགོས་པའི་ཡོ་བྱད་རྣམས་ཚོགས་པར་བཤམ་མོ། ། རྣལ་འབྱོར་པ་སོ་སོའི་མདུན་དུ་སྟེགས་བུའི་སྟེང་དུ།
རང་གི་གཡས་སུ་རྡོ་རྗེ། གཡོན་དུ་དྲིལ་བུའི་མཚལ་ཞལ་རྡོ་རྗེའི་ལྟེ་བ་ལ་བསྟན་ཏེ་བཞག གཞན་ཡང་རྔ་དང་། དུང་དང་། སིལ་སྙན་ལ་སོགས་པའི་རོལ་མོའི་བྱེ་བྲག་རྣམས་ཀྱང་འཚོགས་པར་བཤམ་མོ། ། གཉིས་པ་དངོས་གཞི་ལ་བདུན་ཏེ། བདག་ཉིད་སངས་རྒྱས་སུ་བསྐྱེད་པ། བུམ་པ་བསྒྲུབ་པ། མདུན་བསྐྱེད་ཀྱི་དཀྱིལ་འཁོར་ཆེན་པོ་བསྒྲུབ་ཅིང་མཆོད་པ། ཕྱི་རོལ་ཏུ་ཕྱོགས་སྐྱོང་དང་འབྱུང་པོ་ལ་སོགས་པ་རྣམས་ལ་གཏོར་མ་གཏང་བ།
བདག་ཉིད་འཇུག་ཅིང་དབང་བླང་པ། བདག་དང་གཙོ་བོ་ཐ་མི་དད་དུ་བསྒྲུབས་ཏེ་བརྟན་བྱེད་ཀྱི་བཟླས་པ་བྱ་བ། གཤིན་དོན་ཇི་ལྟར་བྱ་བའི་ཚུལ་ལོ། ། དང་པོ་བདག་ཉིད་སངས་རྒྱས་སུ་བསྐྱེད་པ་ལ་ཡང་དྲུག་སྟེ། ཐོག་མར་མཆོད་པ་བསང་སྦྱངས་བྱིན་གྱིས་བརླབས་པ། སྐྱབས་སུ་འགྲོ་བ་དང་སེམས་བསྐྱེད་པ། བསྲུང་བའི་འཁོར་ལོ་བསྒོམ་པ། ལྷ་གྲུབ་པའི་རྒྱུ་གཟུགས་བརྙན་གྱི་སྦྱོར་བ་བསྒོམ་པ། འབྲས་བུ་ལྷ་བསྐྱེད་པ་དངོས། གྲུབ་ནས་གཞན་དོན་ཇི་ལྟར་བྱ་བའི་ཚུལ་ལོ། །
དང་པོ་ནི། སྟན་བདེ་བ་ལ་འདུག་སྟེ། རྡོ་རྗེ་འཛིན་པའི་ཕྱག་རྒྱ་བཅས་ཏེ། ཨོཾ་བཛྲ་ས་མ་ཡ་ཧཱུྃ་ཞེས་བརྗོད་པས་སྒྲུབ་ཁང་གི་ནང་དུ་ཞུགས་པར་བསམ་པའོ། ། འདིའི་ཕྱག་རྒྱ་ནི་ཚེ་དཔག་མེད་ལས། རྡོ་རྗེ་འཛིན་མས་ཞུགས་ནས་ནི། ། ཞེས་པས་བསྟན་ལ། སྔགས་ནི་ཀུན་རིག་ནས་འབྱུང་ངོ་། ། དེ་ནས་མཆོད་པ་བསང་བ་ནི། རྡོ་རྗེ་གནོད་སྦྱིན་གྱི་ཕྱག་རྒྱ་བཅས་ལ།
ཨོཾ་བཛྲ་ཡཀྵ་ཧཱུྃ་ཞེས་བརྗོད་པས་མཆོད་པ་ལ་གནོད་བྱེད་ཀྱི་བགེགས་ཐམས་ཅད་རྒྱང་རིང་དུ་བསྐྲད་པར་བསམ་མོ། ། རྡོ་རྗེའི་མེའི་ཕྱག་རྒྱ་བཅས་ལ། ཨོཾ་བཛྲ་ཛྭ་ལ་སོགས་བརྗོད་པའི་ཚེ་ཕྱག་རྒྱ་དེ་ལས་མེ་འོད་དཔག་ཏུ་མེད་པ་འཕྲོས་པས་མཆོད་པའི་མ་དག་པ་ཐམས་ཅད་བསྲེགས་ཤིང་སྦྱངས་པར་བསམ་མོ། ། བསང་སྦྱངས་གཉིས་ཀའི་སྔགས་དང་ཕྱག་རྒྱ་བརྟག་པ་དང་པོ་ལས་གསུངས་སོ། ། སྭ་བྷཱ་ཝ་ནི་བླ་མ་ཁ་ཅིག་བཞེད་ཀྱང་དངོས་སུ་མ་གསུངས་པས་མ་བྱས་ཀྱང་རུང་གསུངས། མཆོད་པའི་སྣོད་བཅུད་གཉིས་ཀ་ཨོཾ་ལས་བསྐྱེད་པ་ནི། སློབ་དཔོན་ཀུན་སྙིང་གི་རྣམ་སྣང་སྒྱུ་འཕྲུལ་དྲ་བའི་འགྲེལ་པར་གསུངས་སོ། ། དེའང་ཨོཾ་ནི་ནམ་མཁའ་མཛོད་ཀྱི་ས་བོན་ཡིན་ལ། ནམ་མཁའ་མཛོད་ལས་དགོས་འདོད་ཐམས་ཅད་འབྱུང་བས་སོ། ། ཞེས་གསུངས།
ངག་འདོན་ནི་ཨོཾ་ནས་ཤཔྟའི་བར་གྱི་རང་སྔགས་ཕྱག་རྒྱ་དང་བཅས་པས་བྱིན་གྱིས་བརླབས་པའོ། ། མཆོད་པའི་ཕྱག་རྒྱ་རྣམས་ནི་གསང་བ་སྤྱི་རྒྱུད་ལ་སོགས་ལས་འབྱུང་ངོ་། ། དྷརྨཱ་ར་ཎིའི་རོལ་སྔགས་ཀྱང་རྣམ་སྣང་སྒྱུ་དྲའི་འགྲེལ་པར་གསུངས་སོ། ། གཉིས་པ་ལ་སྐྱབས་སུ་འགྲོ་བ་དང་། སེམས་བསྐྱེད་པ་གཉིས་ལས། དང་པོ་ནི་ཤཱཀ་ཐུབ་ལས། སངས་རྒྱས་ཆོས་དང་ཚོགས་དག་ལ། ། ཐོས་ནས་ཡང་དག་སྐྱབས་སུ་མཆི། ། ཞེས་པ་དང་། སངས་རྒྱས་འདྲ་བའི་སྟོན་པ་མེད། །
ཆོས་དང་འདྲ་བའི་ལམ་མེད་ཅིང་། ། དགེ་འདུན་འདྲ་བའི་འདྲེན་པ་མེད། ། ཅེས་པས་བསྟན། ངག་འདོན་ནི་བདག་དང་འགྲོ་བ་ཞེས་པ་ནས། ཐུགས་རྗེས་བཟུང་དུ་གསོལ་ཞེས་པའི་བར་རོ། ། གཉིས་པ་ནི། བརྟག་པ་དང་པོ་ལས། སངས་རྒྱས་ཀུན་གྱི་བྱང་ཆུབ་སེམས། ། བླ་ན་མེད་པར་རྟོགས་འགྱུར་བ། ། རྒྱལ་བས་གསུངས་པའི་ཡེ་ཤེས་གང་། །
དེ་ནི་དཀྱིལ་འཁོར་སྙིང་པོར་བརྗོད། ། ཅེས་པས་བསྟོད། རྡོ་རྗེ་འཛིན་མའི་ཕྱག་རྒྱ་བཅས་ལ། ངག་འདོན་ནི། སློབ་དཔོན་ཀུན་སྙིང་གིས་རྣམ་སྣང་སྒྱུ་དྲའི་འགྲེལ་པར་གསུངས་པའི་ཆོས་ཐམས་ཅད་སྟོང་ཞིང་བདག་མེད་པ་ཡིན་པ་ལ་ཞེས་སོགས་ཏེ། དགོད་པར་བྱ་ཞེས་པ་ཡན་གྱིས་སྨོན་པ་སེམས་བསྐྱེད་བསྟན། དེའི་ཆེད་དུ་ནས་བགྱིའོ། ། ཞེས་པའི་བར་གྱིས་འཇུག་པ་སེམས་བསྐྱེད་བསྟན། འདི་ལན་གསུམ་བྱེད་པ་ནི་སེམས་བསྐྱེད་ཀྱི་ཆོ་ག་ཡིན་པས་ཤིན་ཏུ་ལེགས་གསུངས། གསུམ་པ་ནི་བརྟག་པ་དང་པོ་ལས།
འཇིག་རྟེན་གསུམ་ལས་རྣམ་རྒྱལ་གྱི། ། བདག་བསྲུང་ལ་སོགས་བྱས་ནས་ནི། ། ཞེས་པས་བསྟན། དེ་ལ་ཡང་རྒྱས་པ་དང་བསྡུས་པའོ། ། དང་པོ་ནི། བླ་མའི་མན་ངག་གིས་རྡོ་རྗེ་འབྱུང་བ་ནས་ཁ་བསྐང་བ་སྟེ། དེ་ལ་ཡང་དྲུག ཐོག་མར་སྒོ་གསུམ་བྱིན་གྱིས་བརླབ་པ། རིགས་ཀྱི་ཁྲོ་བོ་བསྒོམ་པ། དེ་ལ་དབང་བསྐུར་ཞིང་གོ་བསྒོ་བ།
སྔར་ཡོད་ཀྱི་བགེགས་ཚར་གཅོད་པའི་ཕྱིར་བསྣུན་བསྲེག་བཅིང་གསུམ་བྱ་བ། ཕྱིན་ཆད་མི་འཇུག་པར་བྱ་བའི་ཕྱིར་སྲུང་བའི་འཁོར་ལོ་བསྒོམ་པ། དེ་བརྟན་པར་བྱ་བའི་ཕྱིར་ལས་ཁ་ཚར་བ་བྱ་བའོ། ། ཐོག་མར་སྒོ་གསུམ་བྱིན་གྱིས་བརླབ་པའི་དང་པོ་ཡིད་བྱིན་གྱིས་བརླབ་པ་ནི། རྡོ་རྗེ་རྩེ་མོ་ལས། དང་པོ་སྟོང་ཉིད་བསམ་ནས་ནི། ། ལུས་ཅན་ཀུན་གྱི་དྲི་མ་བཀྲུ། ། ཞེས་གསུངས་པ་ལྟར། ངག་འདོན་ནི། ཨོཾ་སྭ་བྷཱ་ཝ་ཞེས་པ་ནས།
སྟོང་པའི་ངང་ལས་ཞེས་པའི་བར་ཏེ། དེའི་དོན་བསྒོམ་པ་ནི། ཡིད་ཏིང་ངེ་འཛིན་བསྒོམ་པ་ལ་དབང་བར་བྱས་པའོ། ། གཉིས་པ་ངག་བྱིན་གྱིས་བརླབ་པ་ནི། རྩུག་དགུ་ལས། རྡོ་རྗེའི་ལྕེ་རུ་རབ་བསམ་པས། ། སྔགས་བཟླས་མཐུ་དང་ལྡན་པར་འགྱུར། ། ཞེས་གསུངས་པ་ལྟར། རང་སྐད་ཅིག་གིས་ཞེས་པ་ནས། ཛི་ཧ་ཞེས་པའི་བར་ཏེ།
ངག་འདོན་དང་བསམ་བྱ་དཀྱུས་བཞིན་དུ་བསྒོམ་པ་ནི། ངག་སྔགས་བཟླ་བ་ལ་དབང་བ་བྱས་པ་ཡིན་ནོ། ། གསུམ་པ་ལུས་བྱིན་གྱིས་བརླབ་པ་ནི། རང་གི་ལག་པ་གཉིས་ཀྱི་ཞེས་པ་ནས། རྩེ་གཅིག་པར་གྱུར་ཅེས་པའི་བར་ནི། ལུས་ཕྱག་རྒྱ་འཆའ་བ་ལ་དབང་བར་བྱ་བ་ཡིན་ནོ། ། གཉིས་པ་རིགས་ཀྱི་ཁྲོ་བོ་བསྒོམ་པ་ནི། རྡོ་རྗེ་རྩེ་མོ་ལས། གསོད་དང་བསྐྲོད་པའི་ལས་རྣམས་ལ། ། བསྔགས་པའི་ཁྲོ་བོ་ང་ཉིད་དེ། །
མེ་ལྟར་འབར་བ་ཞེས་བྱ་འོ། ། ཞེས་གསུངས་པ་ལྟར། ངག་འདོན་ནི། ཧཱུྃ་ལས་བདག་ཉིད་ཁྲོ་བོ་མེ་ལྟར་འབར་བ་ཞེས་པ་ནས། བཞུགས་པར་གྱུར་པའི་བར་རོ། ། གསུམ་པ་ལ་དབང་བསྐུར་ཞིང་གོ་བགོ་བ་ནི། ཁྲོ་བོ་ཏི་སྲིན་ཏའི་ཕྱག་རྒྱ་བཅས་ལ། ཨོཾ་གྲྀཧྞ་བཛྲ་ས་མ་ཡ་ཧཱུྃ་བཾ། ཞེས་བརྗོད་པས་ཁྲོ་བོའི་ང་རྒྱལ་བཟུང་ལ། ཕྱག་རྒྱ་དེ་ཉིད་སྤྱི་བོ་ལ་སོགས་པའི་གནས་ལྔར་གཏུགས་ཤིང་།
ཨོཾ་བཛྲ་ཛྭ་ལ་ཨ་ན་ལཀ་ཧཱུྃ་ཨ་བྷི་ཥིཉྩ་མཾ་ཞེས་བརྗོད་པས། གནས་དེ་རྣམས་སུ་རྡོ་རྗེ་སྔོན་པོ་རྩེ་ལྔ་པ་རྭ་གདེངས་པ་གྱེན་དུ་ལངས་པ་རེ་རེའི་རྩ་བ་རྡོ་རྗེ་སྔོན་པོ་ཆུ་རྒྱུགས་ཀྱིས་བཅིངས་པར་བསམ། གོ་བགོ་བ་ནི། དར་དཀར་པོ་ཞེང་དུ་ཁྲུ་གང་པ། དཀྱུས་སུ་ཁྲུ་ཉི་ཤུ་རྩ་གཅིག གནས་སྙིང་ཁ་ལྐོག་མ་ཁ་ཕྱོགས་དང་། ། སྙིང་ཁ་ནུ་མའི་བར་དང་ནི། ། སྙིང་ཁ་མགྲིན་པ་རྒྱབ་དཔྲལ་བ། ། དགུར་མདུད་པ་བཅིངས་ལ། རྣ་ལྟག་གཉིས་སུ་འགུ་གུ་ཆུང་ལ།
ལྷག་མ་ལུས་ཚད་དང་མཉམ་པར་བསམ་ཞིང་། ཨོཾ་ཏྲུཾ་ཨོཾ་བཛྲ་ཏུ་ཁེ་ཧོ། ཞེས་བརྗོད་ཅིང་ཐལ་མོ་རྩེ་སྤྲད་ལ་གཤམ་གདབ་བོ། ། བཞི་པ་བསྣུན་བསྲེག་བཅིང་གསུམ་ནི། རྡོ་རྗེ་གསོར་ཞིང་ཨོཾ་བཛྲ་སོགས་བརྗོད་པའི་ཚེ་རྡོ་རྗེ་དེ་ལས་དེ་འདྲ་བའི་མེ་འོད་དཔག་ཏུ་མེད་པ་འཕྲོས་པས་བགེགས་ཐམས་ཅད་བསྣུན་པར་བསམ། རྡོ་རྗེ་མེའི་ཕྱག་རྒྱ་དང་། ཨོཾ་བཛྲ་སོགས་བརྗོད་པའི་ཚེ། ཕྱག་རྒྱ་དེ་ལས་མེ་འོད་དཔག་ཏུ་མེད་པ་འཕྲོས་པས་བགེགས་ཐམས་ཅད་བསྲེག་པར་བསམ། རྡོ་རྗེ་ཞགས་པའི་ཕྱག་རྒྱ་དང་། ཨོཾ་བཛྲ་ནི་ཏྲི་སོགས་བརྗོད་པའི་ཚེ།
ཕྱག་རྒྱ་དེ་ལས་ཡེ་ཤེས་ཀྱི་སྲད་བུ་ཁ་དོག་སྣ་ལྔ་པ་དཔག་ཏུ་མེད་པ་འཕྲོས་པས་བགེགས་ཐམས་ཅད་བཅིངས་བར་བསམ་མོ། ། ལྔ་པ་སྲུང་འཁོར་ནི། ཌི་ཌྲོའི་སྔགས་རྒྱས་འོག་ཕྱོགས་རབ་བཅིངས་ཏེ། ། འཇིགས་བྱེད་སྟེང་ལ་གནོད་སྦྱིན་སྟེང་གི་འོག ། གཙུག་ཏོར་ཤར་དང་ཞགས་པས་ཤར་གྱི་ནང་། ། བ་དན་ནུབ་དང་ནག་མོའི་སྔགས་རྒྱས་བྱང་། ། རྩེ་མོའི་སྔགས་རྒྱས་ལྷོ་ཕྱོགས་བཅིང་བར་བྱ། ། ཞེས་པ་ལྟར་རྡོ་རྗེ་བསྡམས་པ་ཁ་ཕུབ་པ་བརྐྱངས་ལ། ཨོཾ་བཛྲ་ཌི་ཌྲོ་སོགས་བརྗོད་པའི་ཚེ། འོག་རྡོ་རྗེའི་ས་གཞི་ནས་ཕུང་བརྡལ་བ་ལྟར་བསམ་མོ། །
འཇིགས་བྱེད་ཀྱི་ཕྱག་རྒྱ་བཅས་ལ། ཨོཾ་ཧུ་ལུ་སོགས་བརྗོད་པའི་ཚེ་སྟེང་དུ་རྡོ་རྗེའི་གུར་གྲུ་བཞི་པ་གཅིག་གྲུབ་པར་བསམ་མོ། ། རྡོ་རྗེ་གནོད་སྦྱིན་གྱི་ཕྱག་རྒྱ་དང་། ཨོཾ་བཛྲ་ཡཀྵ་སོགས་བརྗོད་པའི་ཚེ། གུར་དེའི་འོག་ཏུ་དེ་དང་མཉམ་པའི་རྡོ་རྗེའི་གུར་གྲུ་བཞི་པ་གཅིག་གྲུབ་པར་བསམ་མོ། ། རྡོ་རྗེ་གཙུག་ཏོར་གྱི་ཕྱག་རྒྱ་དང་། ཨོཾ་དྲུཾ་སོགས་བརྗོད་པའི་ཚེ། ཤར་དུ་གུར་སྟེང་མ་དང་མཉམ་པའི་རྡོ་རྗེའི་རྭ་བ་གྲུ་བཞི་པ་གཅིག་གྲུབ་པར་བསམ། རྡོ་རྗེ་ཞགས་པའི་ཕྱག་རྒྱ་བཅས་ལ། ཨོཾ་ཧཱུྃ་སོགས་བརྗོད་པའི་ཚེ་ཤར་གྱི་དེའི་ནང་དུ་གུར་ནང་མ་དང་མཉམ་པའི་རྭ་བ་གྲུ་བཞི་པ་གཅིག་གྲུབ་པར་བསམ།
རྡོ་རྗེ་བ་དན་གྱི་ཕྱག་རྒྱ་བཅས་ལ། ཨོཾ་བཛྲ་པ་ཏཾ་སོགས་བརྗོད་པའི་ཚེ། ནུབ་ཏུ་གུར་འོག་མ་དང་མཉམ་པའི་ར་བ་གྲུ་བཞི་གཅིག་གྲུབ་པར་བསམ། རྡོ་རྗེ་ནག་མོའི་ཕྱག་རྒྱ་དང་། ཨོཾ་ཧྲི་བཛྲ་ཀ་ལི་སོགས་བརྗོད་པས། བྱང་དུ་གུར་འོག་མ་དང་མཉམ་པའི་ར་བ་གྲུ་བཞི་པ་གཅིག་གྲུབ་པར་བསམ་མོ། ། ཁྱད་པར་རྡོ་རྗེའི་ཆར་ཡར་ཕབ་པར་བསམ་མོ། ། རྡོ་རྗེ་རྩེ་མོའི་ཕྱག་རྒྱ་དང་། ཨོཾ་ཤྲཱི་སོགས་བརྗོད་པས་ལྷོར་གུར་འོག་མ་དང་མཉམ་པའི་རྭ་བ་གྲུ་བཞི་པ་གཅིག་གྲུབ་པར་བསམ། དེ་ཡང་སྟེང་དང་ཤར་གཉིས་ལན་གཉིས་འཆིང་བ་ནི།
མགོན་པོ་མངོན་བྱུང་གི་རྒྱུད་ལས། ཚངས་པ་བརྒྱ་བྱིན་མཐུ་ཆེ་བས། ། ཤར་དང་སྟེང་གཉིས་ལན་གཉིས་བཅིངས། ། ཞེས་གསུངས། ལྷོ་རྗེས་ལ་འཆིང་བ་ནི། གཤིན་རྗེའི་བུ་མོ་ཆུ་ལེན་མ། ། ཞེས་བྱ་བ་འགྲོས་ཤིན་ཏུ་བུལ་བས་ལྷོ་རྗེས་ལ་འཆིང་བ་ཡིན་གསུངས། རྡོ་རྗེ་ལས་ཀྱི་ཕྱག་རྒྱ་བཅས་ལ། ཧཱུྃ་བཛྲ་ཀརྨ་ཞེས་བརྗོད་པའི་ཚེ། དེ་དག་ཐམས་ཅད་ཀྱི་ཕྱི་རོལ་ཏུ་སྣ་ཚོགས་རྡོ་རྗེ་འབུམ་བརྩིགས་སུ་བྱས་པའི་རྭ་བ་གྲུ་བཞི་པ་གཅིག་བསམ།
ཧཱུྃ་མཛད་ཀྱི་ཕྱག་རྒྱ་དང་། ཧཱུྃ་ཧཱུྃ་སོགས་བརྗོད་པས། དེའི་ནང་དུ་རྡོ་རྗེའི་རྭ་བ་ཟླུམ་པོ་གཅིག་གྲུབ་པར་བསམ་མོ། ། རྡོ་རྗེ་བསྡམས་པ་སྙིང་ཁར་བཀྲོལ་ལ། ཨོཾ་བཛྲ་བནྡྷ་བཾ་ཞེས་བརྗོད་པས། དེའི་ནང་དུ་རྡོ་རྗེའི་གུར་གྲུབ་པར་བསམ་མོ། ། དྲུག་པ་ལས་ཁ་ཚར་བ་ལ་བརྒྱད་དེ། ཁྲོ་བོ་སྤྱན་དྲང་བ། དེ་ལ་གདན་དབུལ་ཞིང་མཆོད་བསྟོད་བྱ་བ། བགེགས་ལ་བཀའ་བསྒོ་བ།
བདག་བསྲུང་བ། གནས་བསྲུང་བ། རྣལ་འབྱོར་བསྲུང་བ། སེམས་དཔའ་ཐ་མ་བཞིའི་བསྲུང་བ། ཡི་གེ་བརྒྱ་པ་བརྗོད་པས་བརྟན་པར་བསམ་པའོ། ། དང་པོ་ཁྲོ་བོ་སྤྱན་དྲང་བ་སོགས་ཀྱི་ཚིགས་བཅད་རྣམས་ནི་མགོན་པོ་མངོན་བྱུང་གི་རྒྱུད་ནས་གསུངས་པ་ལྟར། ཧཱུྃ་ཡེ་ཤེས་བསྐལ་སོགས་ནས། གཤེགས་སུ་གསོལ་གྱིས་སྤྱན་དྲངས། པདྨ་ཀ་མ་ལས་གདན་དབུལ། ཨརྒྷཾ་སོགས་ཀྱིས་མཆོད།
ཧཱུྃ་ཆོས་ཉིད་སྟོང་པ་སོགས་ནས། བགེགས་ཀྱི་དགྲ་ལ་ཕྱག་འཚལ་བསྟོད། ། སོགས་ཀྱིས་བསྟོད། བཀའ་བསྒོ་བ་ནི། དཀྱིལ་འཁོར་ཆེན་པོ་སོགས་ནས། གདོན་མི་ཟ་ཞེས་པའི་བར་རོ། ། བདག་བསྲུང་བ་ནི། ཧཱུྃ་མཛད་ཀྱི་ཕྱག་རྒྱ་བཅས་ལ། སྙིང་ཁ། དཔྲལ་བ།
མགྲིན་པ། སྤྱི་བོ་རྣམས་སུ་རེག་ཅིང་སུམྦྷ་ནི་སོགས་བརྗོད་པའི་ཚེ། སྙིང་ཁར་རྡོ་རྗེ་སྔོན་པོ་རྩེ་ལྔ་པ། དཔྲལ་བར་རིན་པོ་ཆེ་སེར་པོ། མགྲིན་པར་པདྨ་དམར་པོ། སྤྱི་བོར་སྣ་ཚོགས་རྡོ་རྗེ་རྣམས་ཀྱིས་རྒྱས་གདབ་པར་བསམ་མོ། ། གནས་བསྲུང་བ་ནི་སྔར་གྱི་སྔགས་རྒྱ་དེ་ཉིད་ཕྱོགས་མཚམས་རྣམས་སུ་བསྟན་པས། སྔར་གྱི་སྲུང་འཁོར་དེ་དག་གསལ་གདབ་ཅིང་བརྟན་པར་བསམ་པའམ། ཡང་ན་ཆོ་གའི་སྦྱོར་དངོས་རྗེས་གསུམ་གྱི་བར་ཆད་ཐམས་ཅད་བསྲུང་བར་བསམ་གསུངས། སེམས་དཔའ་ཐ་མ་བཞིའི་སྔགས་རྒྱས་ཀྱང་སྔར་གྱི་སྲུང་འཁོར་བརྟན་པར་བསམ་ཞིང་།
ཡིག་བརྒྱ་ཚར་གསུམ་གྱིས་ཀྱང་ལྷག་ཆད་ཁ་བསྐོངས་ཤིང་བརྟན་པར་བསམ་མོ། ། སྲུང་འཁོར་རྒྱས་པའོ། ། བསྡུས་པ་ནི། མེ་ལྟར་འབར་བ་ལས། དེ་ནས་ཕྱག་ན་རྡོ་རྗེ་རང་གི་སྐུ་ངོ་བོ་སྟེ། ཁྲོ་བོ་མེ་ཉི་མ་ཞེས་བྱ་བའི་སྙིང་པོ་ཉིད་ཀྱི་ཐུགས་ཁ་ནས་ཕྱུང་སྟེ། ཨོཾ་བཛྲ་སཏྭ་ཀྲོ་ཏ་སོགས་ཀྱིས་བསྟན་ཏེ། འདིའི་ཕྱག་ན་རྡོ་རྗེ་ནི་སྐུ་མདོག་ལྗང་སྔོན་ཡིན་ཏེ། པདྨ་ཅོད་པཎ་གྱི་རྒྱུད་ལས། ཧཱུྃ་སྐྱེས་ཕྱག་ན་རྡོ་རྗེ་ནི། །
ཕྱག་ན་རྡོ་རྗེ་གོས་སྔོན་ཅན། ། སྐུ་མདོག་ལྗང་སྔོན་ཅུང་ཟད་ཁྲོ། ། རྡོ་རྗེ་དྲིལ་བུ་ཕྱག་ན་བསྣམས། ། སེམས་དཔའི་སྐྱིལ་མོ་ཀྲུང་གིས་བཞུགས། ། ཞེས་པ་དང་མཐུན་ཞིང་། འདི་ནི་རྒྱུད་གསུང་པ་པོའི་ཕྱག་ན་རྡོ་རྗེ་དང་དོན་གཅིག་གོ་གསུངས་སོ། ། ངག་འདོན་ནི། བསྙེན་པ་རྒྱས་པའི་སྐབས་ནས་འབྱུང་བ་ལྟར་བྱ་སྟེ། ཨོཾ་སྭ་བྷཱ་ཝ་ནས། ཡེ་ཤེས་ཀྱི་མེ་འབར་བའི་དབུས་ན་བཞུགས་པའོ། །
ཞེས་པའི་བར་བྱས་ལ། དེ་ནས་སཏྭ་དགུ་བསྐོར་གྱི་དང་པོ་གསུམ་གྱི་པད་བསྐོར་སྔོན་དུ་འགྲོ་བས། ཧཱུྃ་མཛད་ཀྱི་ཕྱག་རྒྱ་གནས་གསུམ་དུ་རེག་ཅིང་། དང་པོས་ལུས་ལྷ་བསྒོམ་པ་ལ་དབང་། ལུས་ཀྱི་བར་ཆད་བསྲུང་། གཉིས་པས་ངག་སྔགས་བཟླ་བ་ལ་དབང་། ངག་གི་བར་ཆད་བསྲུང་བ་གསུམ་པས་སེམས་ཏིང་ངེ་འཛིན་བསྒོམ་པ་ལ་དབང་བ་དང་། ཡིད་ཀྱི་བར་ཆད་བསྲུང་བའོ། ། བར་པ་གསུམ་གྱི་དང་པོས་བསྲུང་བསྐྱེད། གཉིས་པས་གསལ་བཏབ།
གསུམ་པས་བརྟན་པར་བསམ་པའོ། ། ཐ་མ་གསུམ་གྱིས་ཆོ་གའི་སྦྱོར་དངོས་རྗེས་གསུམ་གྱི་བར་ཆད་བསྲུང་བར་བསམ་མོ། ། བཞི་པ་ལྷ་གྲུབ་པའི་རྒྱུ་གཟུགས་བརྙན་གྱི་སྦྱོར་བ་བསྒོམ་པ་ནི། འཁོར་ལོ་བསྒྱུར་བའི་སྐབས་ནས་གསལ་བར་བསྟན་ཅིང་། དེ་ཡང་རང་གི་ལག་པ་གཉིས་ཀྱི་མཐིལ་དུ་ཨ་ཨཱ་ཞེས་སོགས་ནས། ཨཾ་ཨ་ཞེས་པའི་བར་བརྗོད་པའི་གཡས་ཀྱི་ཟླ་བ་ནི་ཀུན་རྫོབ་བྱང་ཆུབ་ཀྱི་སེམས། སངས་རྒྱས་ཐམས་ཅད་ཀྱི་ཐུགས་གཉིས་སུ་མེད་པའི་ཡེ་ཤེས་ཀྱི་རང་བཞིན་ཐབས་སྙིང་རྗེ་ཆེན་པོ། གཡོན་གྱི་ཟླ་བ་ནི། སྤྲོས་མེད་རྣམ་པར་མི་རྟོག་པའི་ཤེས་རབ་བོ། ། དེ་གཉིས་ཀྱི་སྟེང་གི་གཡས་ཀྱི་ཧཱུྃ་ནི།
ཡེ་ཤེས་ལྔ་དང་། གཡོན་གྱི་ཨ་ནི་དབྱིངས་རང་བཞིན་གྱི་རྣམ་པར་དག་པའོ། ། དེ་རྟོགས་པར་བྱེད་པའི་ཐབས་སྟོང་ཉིད་བཅུ་དྲུག་ནི་ཨ་ལི་བཅུ་དྲུག་གི་རྣམ་པར་ཤར་བའོ། ། དེའི་ཧཱུྃ་ལ་གཡས་བསྐོར་དང་། ཨ་ལ་གཡོན་བསྐོར་བར་བསམ་མོ། ། གཡས་ཀྱི་མཐེ་བོང་ལ་སོགས་པའི་སོར་མོ་རྣམས་ལ་ཨོཾ་ལས་རྣམ་པར་སྣང་མཛད་བྱང་ཆུབ་མཆོག་གི་ཕྱག་རྒྱ་ཅན་ལ་སོགས་པའི་རྒྱལ་བ་རིགས་ལྔ་དང་གཡོན་གྱི་མཐེ་བོང་ལ་སོགས་པའི་སེར་མོ་རྣམས་ལ། ཨོཾ་ལས་རྡོ་རྗེ་དབྱིངས་ཀྱི་དབང་ཕྱུག་མ་ལ་སོགས་པའི་ཡུམ་ལ་སྟེ། དེ་དག་ཐམས་ཅད་མེ་ལོང་ནང་གི་གཟུགས་བརྙན་ལྟར་སྣང་ལ་རང་བཞིན་མེད་པར་གསལ་བར་བསམ་ཅིང་། ལྷ་ཕན་ཚུན་མཐོང་བའི་ཡེ་ཤེས། ལམ་བདེ་བ་གང་ཡིན་པ་དེ་ནི་སྦྱོར་ལམ་དྲོད་ཀྱི་ཡེ་ཤེས་སོ། །
ཐལ་མོ་མཉམ་པར་སྦྱར་བ་ལས། ཨ་ན་ཡོ་ནི་ཨ་ནུ་ག་ཏེ་སརྦ་དྷརྨ་ཞེས་བརྗོད་པའི་ཚེ། ལྷ་ཕན་ཚུན་རེག་པའི་བདེ་བ་གང་ཡིན་པ་དེ་ནི་སྦྱོར་ལམ་རྩེ་མོའི་ཡེ་ཤེས་སོ། ། རྡོ་རྗེ་ཐལ་མོ་སྦྱར་བ་ལས། ཕ་ར་ཕ་ར་ཨ་ནུ་ཏྲ་བི་ཏྲ་སརྦ་དྷརྨ་ཞེས་བརྗོད་པས། ཕན་ཚུན་སྙོམས་པར་ཞུགས་པའི་བདེ་བ་གང་ཡིན་པ་དེ་ནི། སྦྱོར་ལམ་བཟོད་པའི་ཡེ་ཤེས་སོ། ། རྡོ་རྗེ་བསྡམས་པ་ལས། བཛྲ་ཨཉྩ་ལི་ཨ་དྷེན་ཏ་ཨ་ནུ་ཏྲ་བི་ཏྲ་སརྦ་དྷརྨཱ་ཞེས་བརྗོད་པས་ཕན་ཚུན་ཆུ་ལ་ཆུ་བཞག་པ་དང་། མར་ལ་མར་བཞག་པ་ལྟར་དབྱེར་མེད་དུ་འདྲེས་པའི་བདེ་བ་གང་ཡིན་པ་དེ་ནི་སྦྱོར་ལམ་ཆོས་མཆོག་ཆེན་པོའི་ཡེ་ཤེས་སོ། །
ཕྱག་རྒྱ་ཕྲལ་ཏེ། བཛྲ་བནྡྷ་ཏྲད་གསུམ་བརྗོད་པས་མཐོང་སྤང་གི་དྲི་མ་བྲལ་བར་བསམ་མོ། ། རང་གི་སྙིང་ཁར་ཟླ་བ་ལ་དང་པོའི་རྡོ་རྗེ་དམར་པོ་རྩེ་ལྔ་པའི་ལྟེ་བ་ལ་ཧཱུྃ་གིས་མཚན་པ་ལས་འོད་ཟེར་འཕྲོས། ཕྱོགས་བཅུའི་སངས་རྒྱས་དང་བྱང་ཆུབ་སེམས་དཔའ་ཐམས་ཅད་ཀྱི་ཐུགས་གཉིས་སུ་མེད་པའི་ཡེ་ཤེས་ཀྱི་རང་བཞིན་དང་པོའི་རྡོ་རྗེའམ། ཨ་དམར་པོའི་རྣམ་པ་རང་གི་ལུས་ལ་ཆར་ལྟར་བབས་པས་ལུས་དང་སེམས་ལ་བདེ་བ་དཔག་ཏུ་མེད་པ་སྐྱེས་པར་བསམ་ཞིང་། དང་པོའི་རྡོ་རྗེ་ལ་ཐིམ་པར་བསམ་མོ། ། རྡོ་རྗེ་བསྡམས་པ་བསྐྱེད་ཅིང་། ཨོཾ་བཛྲ་ཨ་བེ་ཤ་ཨ་ཨཱ་ཞེས་པ་བཅུ་ནས་བརྒྱའི་བར་བརྗོད་པས། མཐོང་ལམ་གྱི་ཡེ་ཤེས་སྐྱེས་པར་བསམ་མོ། ། དེ་ནས་ཏིཥྛ་བཛྲ་ཌི་ཌོ་སོགས་ནས།
བཛྲ་མུ་ཊི་བམ་ཞེས་པའི་བར་ལན་གསུམ་བརྗོད་ཅིང་། སྙིང་ཁར་རྡོ་རྗེ་བསྡམས་པ་བཀྲོལ་ལ་སེ་གོལ་ལན་གསུམ་གཏོགས་པས། སྒོམ་ལམ་ས་དགུ་པའི་ཡེ་ཤེས་རྒྱུད་ལ་སྐྱེས་པར་བསམ་མོ། ། ལྔ་པ་འབྲས་བུ་ལྷ་བསྐྱེད་པ་ནི། ཚེ་དཔག་མེད་ལས། བདག་གི་དེ་ཉིད་དྲན་བྱ་ཞིང་། ། ཞེས་དང་། རྡོ་རྗེ་སེམས་དཔའི་གནས་འདུག་སྟེ། ། ཐམས་ཅད་ཟོས་ཤིང་ཀུན་བྱས་ཀྱང་། ། འགྲུབ་འགྱུར་ཉེས་པས་མི་གོས་ན། །
སྙིང་རྗེ་ལྡན་པས་སྨོས་ཅི་དགོས། ། ཞེས་པས་ལྷ་བསྐྱེད་པ་བསྟན་ལ། ཇི་ལྟར་བསྐྱེད་པ་ནི། ཡང་ཚེ་དཔག་མེད་ལས། ཆོས་རྣམས་ཐམས་ཅད་དངོས་མེད་པར། ། སེམས་ཀྱིས་བསྒོམས་པར་བྱས་ནས་སུ། ། ཨ་ལས་ཟླ་བའི་དཀྱིལ་འཁོར་བསམ། ། རང་གི་ས་བོན་དེ་དབུས་སུ། ། བསམ་ཞིང་དམ་ཚིག་ཕྱག་རྒྱ་དང་། ། བསམ་ཞིང་དེ་བཞིན་དེ་ཉིད་དུ། །
སྒྲུབ་པ་པོས་ནི་བསྒྱུར་བར་བྱ། ། ལྷ་ཡི་རྣལ་འབྱོར་ཚུལ་དུ་བསྒྱུར། ། དེ་ནས་རང་གི་ས་བོན་དང་། ། ཕྱག་རྒྱའི་ཕྱག་རྒྱ་དེ་བྱིན་བརླབ། ། སྟེང་འོག་ཇི་བཞིན་གོ་རིམ་དུ། ། སངས་རྒྱས་རྣམས་ཀྱིས་དབང་བསྐུར་རོ། ། ཞེས་དང་། ཤཱཀ་ཐུབ་ལས། མཉམ་པར་བཞག་པའི་དཔྲལ་བར་ནི། ། ཕྱག་འཚལ་བ་ཡི་ཐལ་མོ་སྦྱར། །
སངས་རྒྱས་བདེ་གཤེགས་བསྐྱེད་རྣམས་ཀྱིས། ། ཕྱག་འཚལ་བ་ཡི་ཕྱག་རྒྱར་བཤད། ། རྣལ་འབྱོར་རིག་པའི་མགྲིན་ཕྱོགས་སུ། ། ཐལ་མོ་མཉམ་པར་སྦྱར་བ་ལས། ། རྟག་ཏུ་པདྨའི་རིགས་ཉིད་ཀྱི། ། པདྨའི་ཕྱག་རྒྱ་ཡིན་པར་བཤད། ། རྡོ་རྗེ་ཐལ་མོ་སྦྱར་ནས་ཀྱང་། ། སྙིང་ཁར་གུང་མོ་མཐའ་སྦྱར་བ། ། རྡོ་རྗེའི་རིགས་ཀྱི་ཕྱག་རྒྱ་འདི། ། དམ་ཚིག་ཐམས་ཅད་འཛིན་བྱེད་པའོ། །
ཞེས་གསུངས་པ་ལྟར་རིམ་བཞིན་དུ་བརྗོད་ན། ཆོས་རྣམས་ཐམས་ཅད་དངོས་མེད་པར། ། ཞེས་སོགས་ཚིག་རྐང་གཉིས་ཀྱིས་ཡེ་ཤེས་ཚོགས་བསོག་བསྟན། ཨ་ལས་ཟླ་བའི་དཀྱིལ་འཁོར་བསམ། ། ཞེས་པས་ཟླ་གདན་བསྟན། དེའི་འོག་གི་པདྨ་ནི་གླེང་གཞིའི་སྐབས་ནས། ཚངས་པ་ཆེན་པོ་པདྨའི་གདན་ལ་བཞུགས་ཏེ། ཞེས་པས་བསྟན་ཏོ། ། རང་གི་ས་བོན་དེ་དབུས་སུ། ། ཞེས་པས་ས་བོན་བསྟན་ལ།
བསམ་ཞིང་དམ་ཚིག་སོགས་ཚིག་རྐང་གཉིས་ཀྱིས་ཕྱག་མཚན་ས་བོན་གྱིས་མཚན་པ་བསྟན་ཅིང་། སྒྲུབ་པ་པོས་ནི་སོགས་ཚིག་རྐང་གཉིས་ཀྱིས་སྐུ་ཡོངས་སུ་རྫོགས་པ་བསྟན་ཏེ། རྡོ་རྗེ་མཆོག་གསུམ་བསྐྱེད་པ་བསྟན་པ་ཡིན་ནོ། ། དེ་རྣམས་ཀྱི་ངག་འདོན་ནི། ཨོཾ་སྭ་བྷཱ་ཝ་ནས། བཞུགས་པར་གྱུར་ཅེས་པའི་བར་རོ། ། དེ་ནས་རང་གི་ས་བོན་དང་། ། ཕྱག་རྒྱའི་ཕྱག་རྒྱ་དེ་བྱིན་བརླབ། ། ཅེས་པས་རིགས་གསུམ་སྤྱིའི་སྔགས་རྒྱས་གནས་གསུམ་བྱིན་གྱིས་བརླབ་པ་བསྟན། སྔགས་ནི།
བྷྲིད་ཏ་སོགས་ཀུན་རིག་ནས་གསུངས། ཕྱག་རྒྱ་ཤཱཀ་ཐུབ་ལས། མཉམ་པར་བཞག་པའི་དཔྲལ་བར་ནི། ། སོགས་གོང་དུ་བསྟན་ཏོ། ། སྟེང་འོག་ཇི་བཞིན་གོ་རིམ་དུ། ། སངས་རྒྱས་རྣམས་ཀྱིས་དབང་བསྐུར་རོ། ། ཞེས་པས་དབང་བསྐུར་བ་བསྟན་ཅིང་། སྔགས་ཨོཾ་བཛྲ་ཨ་བྷི་ཥིཉྩ་སོགས་ཕྱག་རྡོར་ནས་གསུངས་སོ། ། ཕྱག་རྒྱ་ཀུན་རིག་ནས་འབྱུང་ངོ་། ། བདག་བསྐྱེད་བསྡུས་པའི་སྐབས་འདིར་ཡེ་ཤེས་པ་འཇུག་པ་མ་བཤད་པས།
འཇུག་པ་ཡང་མི་མཛད་ལ། དེའི་སྟོབས་ཀྱིས་མཇུག་ཏུ་གཤེགས་གསོལ་མི་དགོས་པའི་གནད་ཀྱང་འདི་ཡིན་ནོ། ། འབྲས་བུ་ལྷ་བསྐྱེད་པ་ནི། དྲུག་པ་གྲུབ་ནས་གཞན་དོན་ཇི་ལྟར་བྱ་བའི་ཚུལ་ལ་ལྔ་སྟེ། འོད་ཟེར་གྱི་སྤྲོ་བསྡུའི་སྒོ་ནས་འགྲོ་བ་རྣམས་ངན་སོང་ནས་དྲངས་པ་དེ་དག་གིས་ཆེད་དུ་བརྗོད་པས་ཆེད་དུ་བརྗོད་ཅིང་མཆོད་བསྟོད་ཇི་ལྟར་བྱ་བ། སླར་ཡང་བཟླས་པའི་སྒོ་ནས་གཞན་དོན་ཇི་ལྟར་བྱ་བ། དངོས་གྲུབ་བླངས་ཤིང་ཡི་གེ་བརྒྱ་པས་ལྷག་ཆད་ཁ་བསྐངས་པ། སླར་ཡང་མཆོད་བསྟོད་བྱ་བའོ། ། དང་པོ་ནི། ཚངས་པ་ཆེན་པོ་ཞེས་པ་ནས།
གསོལ་ཏོ་ཞེས་པའི་བར་རོ། ། གཉིས་པ་ནི་ཨེ་མ་ཧོ་ཞེས་པ་ནས་བཞག་ཅེས་པའི་བར་རོ། ། གསུམ་པ་མཆོད་པ་ནི་གླེང་གཞིའི་སྐབས་ནས་གསུངས་སོ། ། བསྟོད་པ་ནི་མེ་ལྟར་འབར་བ་ནས་འབྱུང་བ་ལྟར། སེམས་དཔའ་བཅུ་དྲུག་གི་མཚན་བརྒྱ་རྩའི་སྒོ་ནས་བསྟོད་པ་སྟེ། དེའི་རྡོ་རྗེ་སེམས་དཔའི་སྒོ་ནས་མཚན་བཅུ་ནི། སངས་རྒྱས་ཀུན་པས་སྔར་སངས་རྒྱས་སོགས་ཤླཽ་ཀ་ཕྱེད་གཉིས་ཀྱིས་བསྟན། རྡོ་རྗེ་རྒྱལ་པོའི་སྒོ་ནས་མཚན་བརྒྱད་ནི། རྡོ་རྗེ་ཡན་ལག་རྡོ་རྗེ་མཆོག ། སོགས་དང་།
རྡོ་རྗེ་ཆགས་པའི་སྒོ་ནས་མཚན་བརྒྱད་ནི། ཕྱག་ན་རྡོ་རྗེ་ཕྱག་ཆེན་པོ་ལ་སོགས་པའོ། ། རྡོ་རྗེ་ལེགས་པའི་སྒོ་ནས་མཚན་བརྒྱད་ནི། རྡོ་རྗེ་པདྨ་བྱང་ཆུབ་ལ་སོགས་པའོ། ། རྡོ་རྗེ་ལས་ཀྱི་སྒོ་ནས་དྲུག་ནི། རྡོ་རྗེ་རྒྱུད་སྡེ་གནོད་སྦྱིན་ལ་སོགས་པའོ། ། རྡོ་རྗེ་བསྲུང་བའི་སྒོ་ནས་བརྒྱད་ནི། རྡོ་རྗེ་འཇིགས་པ་བསྲུང་བ་ལ་སོགས་པའོ། ། རྡོ་རྗེ་གནོད་སྦྱིན་གྱི་སྒོ་ནས་དགུ་ནི། རྡོ་རྗེ་གནོད་སྦྱིན་གནོད་སྦྱིན་ལ་སོགས་པའོ། །
རྡོ་རྗེ་ཁུ་ཚུར་གྱི་སྒོ་ནས་དགུ་ནི། བསྒྲུབ་བཀའ་བསྒྲུབ་པ་ལ་སོགས་པའོ། ། རྡོ་རྗེ་རིན་ཆེན་གྱི་སྒོ་ནས་མཚན་དྲུག་ནི། འོད་སྟུག་པ་ནི་སོགས་སོ། ། རྡོ་རྗེ་རྒྱལ་མཚན་གྱི་སྒོ་ནས་དྲུག་ནི། རྡོ་རྗེ་རྒྱལ་མཚན་ཡོན་ཏན་ལ་སོགས་པའོ། ། རྡོ་རྗེ་གཟི་བརྗིད་ཀྱི་སྒོ་ནས་མཚན་དྲུག་ནི། སྒྲ་ཆེན་ཞིང་ནི་ལ་སོགས་པའོ། ། རྡོ་རྗེ་བཞད་པའི་སྒོ་ནས་ལྔ་ནི། གློག་བཞིན་ཞལ་གྱི་ལ་སོགས་པའོ། །
རྡོ་རྗེ་ཆོས་ཀྱི་སྒོ་ནས་དྲུག་ནི། སྤྱན་དམར་འཇིགས་པར་མཛད་པ་ལ་སོགས་པའོ། ། རྡོ་རྗེ་རྣོན་པོའི་སྒོ་ནས་ལྔ་ནི། འཁྱིལ་ཤིང་རྒྱན་ཡང་ལ་སོགས་པའོ། ། རྡོ་རྗེ་ཆགས་པའི་སྒོ་ནས་མཚན་བཞི་ནི། འདོད་ཆགས་ཞེ་སྡང་སྲིད་མཐར་ལ་སོགས་པའོ། ། རྡོ་རྗེ་སྨྲ་བའི་སྒོ་ནས་མཚན་བཞི་ནི། སྲིད་དང་སྲིད་མིན་རྣམ་སྦྱོང་བ་ལ་སོགས་པ་ཚིག་རྐང་བཞི་སྟེ། རྡོ་རྗེ་སེམས་དཔའ་མ་གཏོགས་གཞན་ཐམས་ཅད་ཚིག་རྐང་པ་བཞི་བཞིས་བསྟན་ཏེ། དེ་ལྟར་མཚན་བརྒྱ་རྩ་བརྒྱད་པོ་འདི་དག་སུ་ལ་མངའ་ན།
ཆོས་བརྒྱུད་སངས་རྒྱས་ལ་མངའ་བའི་རྡོ་རྗེ་སེམས་དཔའ་དེ་ལའོ། ། ལྔ་པ་སླར་ཡང་བཟླས་པའི་སྒོ་ནས་གཞན་དོན་བྱ་བ་ནི། བརྟག་པ་དང་པོ་ལས། དེ་དག་དབེན་པའི་གནས་སུ་ནི། ། བརྒྱད་རྩ་ཉིད་དུ་ཚང་བར་བཟླ། ། ཞེས་སོགས་ཀྱིས་བསྟན་ཏེ། མདུན་བསྐྱེད་དང་འབྲེལ་བའི་སྐབས་འདིར་བརྒྱ་རྩ་ལས་མི་ཉུང་བར་བཟླ་བར་བྱའོ། ། བསྒོམ་བཟླས་གཉིས་དཀྱུས་བཞིན་ནོ། ། སྤྱིར་སྦྱོང་རྒྱུད་བཤད་པའི་སྐབས་སུ་བསྙེན་པ་བསྒྲུབ་པ་ལས་སྦྱོར་ཞེས་པའམ། བསྙེན་པ་དང་དཀྱིལ་འཁོར་ལས་རིམ་གཉིས་ཞེས་བཤད་པ་ལས།
བསྙེན་པའི་སྐབས་རེ་ཞིག་བཞག་ནས། དཀྱིལ་འཁོར་ལས་རིམ་གྱི་དབང་དུ་བྱས་པའི་བདག་བསྐྱེད་དོ། ། ལྔ་པ་དངོས་གྲུབ་བླངས་ཤིང་ཡིག་བརྒྱས་ལྷག་ཆད་ཁ་བསྐང་བ་སོགས་ཀྱང་དཀྱུས་བཞིན་ནོ། ། དྲུག་པ་སླར་ཡང་མཆོད་བསྟོད་བྱ་བ་ནི། རྒྱུད་ནས་དངོས་སུ་མ་གསུངས་ཀྱང་བླ་མ་གོང་མ་རྣམས་ཀྱི་ཕྱག་ལེན་ནོ། ། གཉིས་པ་བུམ་པ་བསྒྲུབ་པ་ནི། སྦྱོང་རྒྱུད་ལས། རྣམ་རྒྱལ་བུམ་པ་དྲིའི་ཆུ། ། རབ་ཏུ་བཀང་སྟེ་གཞག་པར་བྱ། ། ཞེས་རྣམ་རྒྱལ་བུམ་པ་བསྟན་ལ།
དབང་བསྐུར་རིན་ཆེན་ཆུས་གང་བའི། ། བུམ་པ་ལྔ་ནི་གཞག་པར་བྱ། ། ཞེས་པས་དབང་བུམ་བསྟན་ཅིང་། གསེར་ལས་བྱས་པའི་བྱ་རྣམས་ནི། ། བརྒྱད་དམ་བཅུ་དྲུག་ལྷག་ཀྱང་རུང་། ། ཞེས་པས་མཆོད་བུམ་བསྟན་ལ། ལས་བུམ་ནི་འདིར་མ་བཤད་པས་མི་མཛད་དེ། ཚེ་དཔག་མེད་ལས། མར་མེ་གཏོར་མ་བུམ་པ་དང་། ། ཞེས་པ་དང་།
ཀུན་རིག་ལས། བྱ་དང་བུམ་པ་རྐང་པ་དང་། ། ཞེས་པས་བུམ་པ་འདིའི་ལས་བུམ་བསྟན་པ་མ་ཡིན་ནམ་ཞེ་ན། མ་ཡིན་ཏེ། དེས་ནི་ཉེ་བར་མཁོ་བའི་བུམ་པ་བསྟན་པ་ཡིན་ནོ། ། སྤྱིར་བུམ་པའི་ཚད། མཚན་ཉིད་ཕྱེ་བ། བུམ་པ་གཞལ་ཡས་ཁང་དུ་བསྐྱེད་པ་དང་། ཕྱི་བུམ་པ་ལ་ནང་གཞལ་ཡས་ཁང་དུ་འདོད་པ་དང་། བུམ་ནང་དུ་གཞལ་ཡས་ཁང་རྫོགས་པར་བསྐྱེད་པ་དང་།
ནང་གི་ཆུ་དང་བུམ་རྫས་རྣམས་ལྷའི་རྒྱུར་བྱས་ནས་བསྐྱེད་པ་དང་འདོད་ལུགས་མང་དུ་བྱུང་ཡང་། རང་ལུགས་ནི་བུམ་པ་ཆུ་དང་རྫས་སོ་སོའི་སུམ་གཉིས་ཙམ་གང་བའི་ཆུའི་སྟེང་དུ་སོ་སོའི་གདན་གྱི་སྟེང་དུ་ལྷ་རྣམས་སྐད་ཅིག་གིས་བསྐྱེད་པ་སྟེ། ངག་འདོན་དཀྱུས་བཞིན་ནོ། ། བུམ་རྫས་ནི། དཔུང་བཟང་ལས། མུ་གེའི་བསྐལ་པ་བསལ་བའི་ཕྱིར། ། ནས་སྲན་གྲོ་འབྲས་ཏིལ་དང་ལྔ། ། འབྲས་བུ་སྣ་ལྔ་བུམ་པར་གཞུག ། ནད་ཀྱི་བསྐལ་པ་བསལ་བའི་ཕྱིར། ། སླེ་ཏྲེས་ཀན་རྒྱུ་ཀ་རི་དང་། །
རྒྱ་མཚོ་ཤུ་ཐག་དབང་པོ་ལག ། སྨན་སྣ་ལྔ་ཡང་བུམ་པར་བླུག ། མཚོན་གྱི་བསྐལ་པ་བསལ་བའི་ཕྱིར། ། གསེར་དང་དངུལ་དང་མུ་ཏིག་དང་། ། མུ་མེན་བྱུ་རུ་ལ་སོགས་པའི། ། རིན་ཆེན་ལྔ་ཡང་བུམ་པར་བླུག ། ཚུལ་ཁྲིམས་རྣམ་པར་དག་བྱའི་ཕྱིར། ། ཛ་ཏི་ག་པུར་གུར་གམ་དང་། ། ཙནྡ་དཀར་དམར་ཨ་ཀ་རུ། ། དྲི་སྣ་ལྔ་ཡང་བུམ་པར་བླུག །
ཀུན་གྱི་སྙིང་པོར་གྱུར་པས་ན། ། དགོས་འདོད་ཐམས་ཅད་བསྒྲུབ་པའི་ཕྱིར། ། འོ་མ་བུ་རམ་སྦྲང་རྩི་དང་། ། མར་དང་ལཉྪ་ལ་སོགས་པའི། ། སྙིང་པོ་ལྔ་ཡང་བུམ་པར་བླུག ། གཞན་ཡང་བུམ་པའི་ཚད་དང་མཚན་ཉིད་སོགས་རྒྱས་པར་ཤེས་པར་འདོད་ན། འཕགས་པ་རིན་པོ་ཆེའི་བུམ་པའི་རྣམ་བཤད་ལས་ཤེས་པར་བྱའོ། ། གསུམ་པ་མདུན་བསྐྱེད་ཀྱི་དཀྱིལ་འཁོར་ཆེན་པོ་བསྒྲུབ་ཅིང་མཆོད་པ་ལ་དོན་བཅུ་སྟེ། རྟེན་གཞལ་ཡས་ཁང་བསྐྱེད་པ། བརྟེན་པ་ལྷ་བསྐྱེད་པ།
ཡེ་ཤེས་ཀྱི་དཀྱིལ་འཁོར་སྤྱན་དྲང་བ། དེ་ལ་བྱོན་ལེགས་བྱ་ཞིང་མཆོད་ཡོན་དབུལ་བ། ཁྲུས་གསོལ་ཞིང་གདན་དབུལ་པ། མཆོད་པ་དབུལ་ཞིང་ཕྱག་འཚལ་བ། དགུག་གཞུག་བྱ་བ། གནས་གསུམ་བྱིན་གྱིས་བརླབ་པ། ཕྱག་རྒྱ་བཞིའི་རྒྱས་གདབ་ཅིང་ལས་ལ་སྦྱར་བའོ། ། དང་པོ་གཞལ་ཡས་ཁང་བསྐྱེད་པ་ནི། བརྟག་པ་དང་པོ་ལས། གྲུ་བཞི་པ་ལ་སྒོ་བཞི་པ། །
ཐེམ་སྐས་བཞི་ཡི་ཕྲེང་བ་ཅན། ། ཞེས་དང་། ཡང་དེ་ཉིད་ལས། དཀྱིལ་འཁོར་ཕྱི་མའི་ཕྱི་རུ་ནི། ། གླིང་བཞི་པོ་དག་བྲི་བར་བྱ། ། འཛམ་བུའི་གླིང་དུ་ཚངས་པ་བྲི། ། ཞེས་པས་དངོས་སུ་འཇིག་རྟེན་པའི་འཁོར་ཡུག་བསྟན་ལ། ཤུགས་ཀྱིས་དཀྱིལ་འཁོར་སྒོ་ཉིས་སྦྲགས་བསྟན་པ་ཡིན་ནོ། ། འོ་ན་རས་བྲིས་ཀྱི་དཀྱིལ་འཁོར་གང་གིས་བསྟན་ན། བརྟག་པ་དང་པོ་ལས།
གཙོ་བོ་བྲིས་སྐུ་ལུགས་མའང་རུང་། ། རྡོ་རྗེ་ཅན་དང་ལྷན་ཅིག་བཞག ། ཅེས་པས་བསྟན་ལ། ངག་འདོན་ནི། ཡཀྵ་ནས། གདན་དང་བཅས་པར་གྱུར་ཅེས་སོགས་ཏེ་དཀྱུས་བཞིན་ནོ། ། གཉིས་པ་བརྟེན་པ་ལྷ་བསྐྱེད་པ་ནི། བརྟག་པ་དང་པོ་ལས། དབུས་ཀྱི་ཕྱོགས་སུ་ཀུན་རིག་ནི། ། དུང་དང་ཀུནྡ་ཟླ་འདྲ་བ། །
ཞལ་བཞི་པ་ལ་ཕྱག་གཉིས་པ། ། རྡོ་རྗེའི་སྐྱིལ་མོ་ཀྲུང་གིས་བཞུགས། ། ཞེས་པས་གཙོ་བོ་བསྐྱེད་པ་བསྟན་ནས། འཁོར་གཞན་རྣམས་ནི། གཙོ་བོ་རྒྱལ་བ་སྲས་ཀྱི་འཁོར་མང་པོ་རྣམས་ནི་ཞེས་སོགས་ཀྱིས་བསྟན་ཅིང་། སྐུ་མདོག་ཕྱག་མཚན་རྣམས། དེ་ཉིད་འདུས་པ་དང་། རྡོ་རྗེ་འབྱུང་བ་སོགས་ནས་ཁ་བསྐང་པའོ། ། བསྐྱེད་ཚུལ་ནི། དབུས་ཀྱི་གདན་གྱི་སྟེང་དུ།
ཨོཾ་སརྦ་བིད་ཞེས་པ་ནས། བསམ་གྱིས་མི་ཁྱབ་པས་བསྐོར་བའོ་ཞེས་པའི་བར་དཀྱུས་བཞིན་ནོ། ། དེ་ལྟ་བུའི་རྟེན་གཞལ་ཡས་ཁང་བསྐྱེད་པ་དང་། བརྟེན་པ་ལྷ་བསྐྱེད་པ་གཉིས་ཅུང་ཟད་ཞིབ་པར་བཤད་ན། དང་པོ་རྟེན་བསྐྱེད་པ་ལ། བསྐྱེད་པ་དངོས་དང་། བསྐྱེད་པའི་མངོན་པར་རྟོགས་པ་གསལ་བཏབ་པའོ། ། དང་པོ་དངོས་ནི་ཨོཾ་བཛྲ་ཡཀྵ་ཧཱུྃ། ཨོཾ་ཤ་སོགས་ནས། སོ་སོའི་གདན་རྣམས་ཡོངས་སུ་རྫོགས་པའི་བར་རོ། །
དེ་ཡང་ཤ་ཞེས་པ་ནི་ཤའི་སྒྲ་ལས་དྲངས་པས་ཤུ་ནྱཱ་ཏ་ཡིན་པས། གཉིས་ཀའམ་གང་རུང་གིས་ཆོག་གོ ། བྷ་ལས་བསྐྱེད་པ་ནི་འབྱུང་བཞིའི་སྐད་དོད་ལ་བྷ་ཝ་བྷ་ཡུ་ཞེས་པ་སྟེ་ཡོད་ཅིང་འབྱུང་བའི་དོན་ཡིན་པས་དངོས་པོ་ཐམས་ཅད་ལ་འཇུག་ལ། འདིར་ནི་འབྱུང་བཞི་རི་རབ་དང་བཅས་པའི་སྟེང་དུ་གཞལ་ཡས་ཁང་བསྐྱེད་པའི་དོན་ཡིན་ཏེ། བྷ་ཝ་ཝ་ཡུ་ཞེས་པ་འབྱུང་བ་རླུང་། བྷ་ཝ་ཨ་ན་ལ་འབྱུང་བ་མེ། བྷ་ཝ་ཨུ་ད་ཀ་ཞེས་པ་འབྱུང་བ་ཆུ། བྷ་ཝ་བྷུ་མི་ཞེས་པ་འབྱུང་བ་ས་སྟེ། དེ་རྣམས་ཀྱི་མིང་གི་ཡི་གེ་དང་པོ་ཡིན་པས་སོ། ། གཉིས་པ་གསལ་གདབ་པ་ལ།
འོག་གཞི། ལོགས། སྟེང་ཐོག སྒོ། རྟ་བབས་སོ། ། འོག་གཞི་ནི། ཁ་དོག་དབྱིབས་ལེགས་མཚན་མ་ཅན་གྱི་འབྱུང་བ་རིམ་བརྩེགས་རི་རབ་གྲུ་བཞི་ལྕོག་བརྒྱད་དང་ལྡན་པའི་སྟེང་དུ་སྣ་ཚོགས་རྡོ་རྗེ་རྭ་བཅུ་གཉིས་པ་ཕྱོགས་ཀྱི་མདོག་ཅན་ནོ། ། ལོགས་ལ་རྩིག་པ། ཕ་གུ། དྲ་བ།
དྲ་ཕྱེད། མདའ་ཡབ། པུ་ཤུའོ། ། རྩིག་པ་ནི། སྣ་ཚོགས་རྡོ་རྗེ་གྲུ་བཞི་པ་རྒྱར་ནུབ་ནས་ཤར་གྱི་བར་ལ་ཆ་ཆེན་བཅུ་གཉིས་ཡོད་པའི་དབུས་ནས་བགྲངས་པའི་ལྔ་པ་དབུས་དོར་མཐའ་གཉིས་གདབ་པའི་མཐའ་ནང་མའི་སྟེང་དུ་རྩིག་པ་ལྔ་སྦྲགས་ནི། ཞེང་དུ་ཆ་ཕྲན་གཅིག དཔང་དུ་ཆ་ཕྲན་བཅུ་དྲུག དཀྱུས་སུ་སྒོའི་བུག་པའི་ཐད་མ་གཏོགས་ཟུར་ནས་ཟུར་གྱི་བར་ཏལ་པོར་སོང་བ། སྒོའི་བུག་པ་ནས་སྒོ་གླེགས་ཀྱི་བར་དུ་སོང་བའོ། ། ཕ་གུ་ནི།
རྩིག་པའི་སྟེང་དུ་ཁ་དོག་སེར་པོ། དཔང་དུ་ཆ་ཕྲན་གཅིག ཞེང་དུ་ཆ་ཕྲན་ཕྱེད་དང་གཉིས་ལས་ཕྱེད་ཕྱི་ངོས་སུ་འཕྱར་དུ་ཡོད་པ་དཀྱུས་སུ་ཟུར་ནས་ཟུར་གྱི་བར་ཏལ་པོར་སོང་བའོ། ། དྲ་ཕྱེད་ནི། ཕ་གུའི་སྟེང་དུ་བར་སྟོང་གི་དོད་ཡིན་པས། སྟོང་པའི་རང་བཞིན་ལ། བྲེ་འཕུལ་བཞི་བརྩེགས་ཞེང་ཆ་ཕྲན་རེ་རེ། དཀྱུས་སུ་འོག་མ་ཆ་ཕྲན་གང་པ། སྟེང་མ་རྣམས་གཡས་གཡོན་དུ་ཆ་ཕྲན་ཕྱེད་ཕྱེད་ཀྱིས་རིང་དུ་སོང་བ། ཕྱོགས་རེ་རེར་བརྒྱད་བརྒྱད།
ཟུར་རྣམས་སུ་རེ་རེ་སྟེ་སུམ་ཅུ་སོ་དྲུག་གོ ། དེའི་སྟེང་དུ་གསེར་གྱི་གདུང་ལེབ་དཔང་ཐིག་སྐུད་གང་པ། དཀྱུས་ཟུར་ནས་ཟུར་གྱི་བར་ཏལ་པོར་སོང་བའི་ཕྱི་ངོས་སུ་ཆུ་སྲིན་མ་ག་རའི་ཁ་ནས་མུ་ཏིག་གི་དྲ་བ་དྲ་ཕྱེད་ཆ་ཕྲན་གཉིས་ཀྱི་བར་ཐུར་དུ་འཕྱང་བ་སྟེ། སློབ་དཔོན་དཔལ་འབྲས་རྡོ་རྗེས། མུ་ཏིག་གི་ཆུན་འཕྱང་གི་དབུས་ན་ནོར་བུའི་རྒྱན་ཡོད་པའི་དྲ་བ་དང་། རྒྱན་མེད་པ་ནི་དྲ་བ་ཕྱེད་པའོ། ། ཞེས་པ་ལྟར་རོ། ། མདའ་ཡབ་ནི། ཕྱིའི་གསེར་གྱི་གདུང་ལེབ་དང་། ནང་གི་རྡོ་རྗེའི་གདུང་གྲུ་བཞི་པ་མཉམ་པའི་སྟེང་དུ་ལྕམ་བཏང་སྟེ་ཐོག་བརྩིགས་པའི་ཕྱི་ན་འདོད་སྣམ་ཆ་ཕྲན་གཉིས་ཡོད་པ་ཁེབས་པའི་བར་གྲུ་བཞིར་ཕུབ་པའི་ལྕམ་སྣེ་ལ་རིན་པོ་ཆེའི་རྒྱན་སྤྱི་བླུགས་མཆུ་བཅད་པ་ལྟ་བུ་ཐུར་དུ་ཆ་ཕྲན་གཅིག་གི་བར་འཕྱང་བ་ཟུར་ནས་ཟུར་གྱི་བར་དུའོ། །
པུ་ཤུ་ནི། རིན་པོ་ཆེའི་དྲ་བ་སེང་མས་བསྐོར་བའི་དྲ་མིག་གི་ནང་ན་རིན་པོ་ཆེ་མིག་གསུམ་པ་ཡོད་པ་གྱེན་དུ་ཆ་ཕྲན་གཅིག་འགྲེངས་པས་ཟུར་ནས་ཟུར་གྱི་བར་བརྒྱན་པར་བྱས་པའོ། ། དེ་ལྟ་བུའི་གཞལ་ཡས་ཁང་གི་ནང་དུ་ཕྱོགས་བཞིར་ལྷ་སྣམ་དཔང་དུ་ཆ་ཕྲན་རེ་རེ། ཞེང་དུ་ཆ་ཆེན་རེ་རེ་པ་ཟུར་ཐིག་གིས་བཅད་པ་ཕྱོགས་མདོག་ཅན། དེའི་དབུས་སུ་ཆུ་ཤེལ་ལས་གྲུབ་པའི་གར་པུ། དཔང་དུ་ཆ་ཆེན་བཞི་པ་རྒྱར་ཆ་ཆེན་དྲུག་ཡོད་པའི་སྟེང་གི་ཞེང་ཕྱིའི་དབང་དུ་བྱས་ནས་ཆ་ཆེན་དྲུག ནང་གི་དབང་དུ་བྱས་པའི་ཆ་ཆེན་བཅུ་གཉིས་ཏེ། དབུས་ནས་བགྲངས་པའི་ཆ་ཆེན་ལྔ་པ་དབུས་དོར་མཐའ་གཉིས་གདབ་པའི་མཐའ་ནང་མའི་སྟེང་དུ་རྩིག་པ་ལྔ་སྦྲགས་ཞེང་དུ་ཆ་ཕྲན་གཅིག དཔང་དུ་ཆ་ཕྲན་བཅུ་དྲུག དཀྱུས་སུ་སྒོའི་བུག་པའི་ཐད་མ་གཏོགས་ཟུར་ནས་ཟུར་གྱི་བར་ཏལ་པོར་སོང་བ།
སྒོའི་བུག་པའི་ཐད་ནས་སྒོ་ལོགས་ཀྱི་བར་དུ་སོང་བའོ། ། དེའི་སྟེང་དུ་ཕ་གུ་ཁ་དོག་སེར་པོ་དཔང་དུ་ཆ་ཕྲན་གང་། ཞེང་དུ་ཆ་ཕྲན་ཕྱེད་གཉིས་ཡོད་པའི་ཕྱེད་ཕྱིར་འཕྱར་དུ་ཡོད་པ། དཀྱུས་སུ་ཟུར་ནས་ཟུར་གྱི་བར་ཏལ་པོར་སོང་བའོ། ། དེའི་སྟེང་དུ་དྲ་ཕྱེད་ནི་བར་སྟོང་གི་དོན་ཡིན་པས། སྟོང་པའི་རང་བཞིན་ལ་རིན་པོ་ཆེའི་བྲེ་འཕུལ་བཞི་འོག་མ་འོག་མ་རྣམས་ལས་སྟེང་མ་སྟེང་མ་རྣམས་གཡས་གཡོན་དུ་ཆ་ཕྲན་ཕྱེད་ཕྱེད་ཀྱིས་རིང་བ་ཕྱོགས་བཞིར་བརྒྱད་བརྒྱད། ཟུར་བཞིར་རེ་རེ་སྟེ་སུམ་ཅུ་རྩ་དྲུག་འགོད་པའོ། ། དེའི་སྟེང་དུ་གསེར་གྱི་གདུང་ལེབ་དཔང་ཐིག་སྐུད་གང་པ། ཞེང་ཆ་ཕྲན་གཅིག དཀྱུས་ཟུར་ནས་ཟུར་གྱི་བར་ཏལ་པོར་སོང་བ།
དེའི་ཕྱི་ངོས་སུ་ཆུ་སྲིན་མ་ག་རའི་ཁ་ནས་དྲ་བ་དྲ་ཕྱེད་ཆ་ཕྲན་གཉིས་ཀྱི་ཚད་ཐུར་དུ་འཕྱང་བའོ། ། མདའ་ཡབ་ནི་གསེར་གྱི་གདུང་ལེབ་དང་གདུང་ཟླུམ་མཉམ་པའི་སྟེང་དུ་ལྕམ་བཏང་སྟེ་ཐོག་ཕུབ་པ་རྩིག་པའི་ཕྱི་ངོས་སུ་བྱ་འདབ་ཀྱི་ཚུལ་ཆ་ཕྲན་གཉིས་འཕྱར་དུ་ཡོད་པ་ཁོར་མོར་ཕུབ་པའི་ལྕམ་སྣེ་ལ་སྤྱི་བླུགས་མཆུ་བཅད་པ་ལྟ་བུ་ཆ་ཕྲན་གཅིག་ཐུར་དུ་འཕྱང་བས་ཁོར་མོར་བརྒྱན་པའོ། ། པུ་ཤུ་ནི་རིན་པོ་ཆེའི་གྲྭ་མིག་གི་ནང་དུ་རིན་པོ་ཆེའི་མིག་གསུམ་པ་ཡོད་པའམ། རྡོ་ཀ་མ་ཤི་ལས་བྱས་པའི་མཆོད་རྟེན་ལྟ་བུ་གྱེན་དུ་འགྲེངས་པས་འཁོར་མོར་བརྒྱན་པའོ། ། གསུམ་པ་སྟེང་ཐོག་ནི། ཤེལ་གྱི་གར་བུ་དང་ལྷ་སྣམ་འབྱར་བའི་ཚང་ཐིག་གི་གཡས་གཡོན་ནས་ཆ་ཆེན་རེ་རེ་དོར་བའི་སར་ཀ་བ་ཆ་ཕྲན་བཅུ་དྲུག་པ།

ཕྱོགས་བཞིར་གཉིས་གཉིས། ཟུར་བཞིར་རེ་རེ་སྟེ་བཅུ་གཉིས་འཛུགས། ཀ་བའི་སྟེང་དུ་གཞུ་རིང་ཐུང་ལ་ཆ་ཕྲན་གང་དང་ཐིག་སྐུད་གང་། དེའི་སྟེང་དུ་གདུང་གྲུ་བཞི་པ་ལ་ཆ་ཕྲན་གང་། དེ་དང་ཕྱིའི་གསེར་གྱི་གདུང་ལེབ་མཉམ་པའི་སྟེང་དུ་ལྕམ་བཏང་ལ་ཐོག་ཕུབ་པ་ནང་ངོས་སུ་གདུང་གྲུ་བཞི་པ་ལ་ཆ་ཕྲན་ཕྱེད་དང་གསུམ་གྱི་བར་འཕྱར་དུ་མེད་པ། ཤེལ་གྱི་གར་བུ་ནོན་ཙམ་ལ་ནང་མའི་རྟ་བབས་དང་རེག་ཙམ་ཕུབ་པའོ། ། གཞལ་ཡས་ཁང་ནང་མའི་རྩིག་པའི་ནང་དུ་ལྷ་སྣམ་ཕྱོགས་མདོག་ཅན་དཔང་དུ་ཆ་ཕྲན་གང་ཞེང་དུ་ཆ་ཆེན་རེ་རེ་ཡོད་པའི་ནང་དུ་འཁོར་ལོ་འགོད་པའི་རྟེན་དཔང་དུ་ཆ་ཆེན་གཅིག་པ། དེའི་སྟེང་དུ་འཁོར་ལོའི་རྩིབས་ལ་ཆ་ཕྲན་གཉིས། དེའི་སྟེང་དུ་ལྟེ་བའི་མུ་ཁྱུད་ལ་ཆ་ཕྲན་གཉིས་ཡོད་པའི་མུ་ཁྱུད་ཀྱི་སྟེང་དུ་ཀ་བ་དཔང་དུ་ཆ་ཕྲན་དགུ་པ་ཕྱོགས་བཞིར་གཉིས་གཉིས་ཏེ་བརྒྱད་འཛུགས། ཀ་བའི་སྟེང་དུ་གཞུ་རིང་ཐུང་ལ་ཆ་ཕྲན་གང་དང་ཐིག་སྐུད་གང་། དེའི་སྟེང་དུ་གདུང་ཟླུམ་ཆ་ཕྲན་གང་ཟླུམ་པོར་བཏང་།
གཞལ་ཡས་ཁང་ནང་མའི་ཕྱིའི་གསེར་གྱི་གདུང་ལེབ་དང་གདུང་ཟླུམ་མཉམ་པའི་སྟེང་ནར་ལྕམ་བཏང་ལ་ཐོག་ཕུབ་པ། ཕྱི་ནི་སྔར་བཤད་ཟིན་ལ། ནང་ངོས་ནི་གདུང་ཟླུམ་དང་མཉམ་པོར་བྱས་ཏེ། བྱ་འདབ་ཀྱི་སྣེ་མོ་ལ་མདའ་ཡབ། པུ་ཤུ་ནི་སྔར་ལྟར་རོ། ། གདུང་ཟླུམ་གྱི་སྟེང་དུ་རྩིག་པ་ཟླུམ་པོ་ཕྱོགས་མདོག་ཅན་དཔང་དུ་ཆ་ཕྲན་གསུམ་བརྩིགས། དེའི་སྟེང་དུ་ཕ་གུ་ཆ་ཕྲན་གང་། དེ་སྟེང་དྲ་བ་དྲ་ཕྱེད་དང་གསེར་གྱི་གདུང་ལེབ་ལ་ཆ་ཕྲན་གཉིས། དེ་རྣམས་ཟླུམ་པོའོ། ། དེའི་སྟེང་དུ་ཐལ་གདུང་དཔང་ཆ་ཕྲན་གང་པ་གྲུ་བཞི་བཏང་པའི་དབུས་ཀྱི་དྲ་མིག་མ་གཏོགས་གཞན་དྲ་མིག་རྣམས་ལ་ལྕམ་བཏང་ལ་ཕུབ་པའི་ཕྱིའི་བྱ་འདབ་ཀྱི་ལྕམ་སྣེ་ལ་མདའ་ཡབ་དང་།
པུ་ཤུ་ནི་སྔར་བཞིན་ལ་དབུས་ཀྱི་རེ་མིག་གྲུ་བཞིར་ཡོད་པའི་གདུང་གྲུ་བཞི་པའི་སྟེང་དུ་གཙོ་བོའི་སྐུ་མདོག་ལྟར་བརྩིག་པ་ཁ་དོག་དཀར་པོ། དཔང་དུ་ཆ་ཕྲན་གསུམ་དུ་ཐིག་སྐུད་གང་ཆག་པ་གྲུ་བཞིར་བརྩིག དེའི་སྟེང་དུ་ཕ་གུ དྲ་ཕྱེད་གསེར་གྱི་གདུང་ལེབ་མདའ་ཡབ་པུ་ཤུ་རྣམས་ནི་སྔ་མ་བཞིན་ལ་གྲུ་བཞིར་བྱེད་པའོ། ། གསེར་གྱི་གདུང་ལེབ་ཀྱི་སྟེང་ནར་ཐལ་ལྕམ་བཏང་ལ་ཐོག་ཕུབ་ལ་དབུས་ཕྱུར་བུར་གྱུར་པའི་སྟེང་དུ་རྡོ་རྗེ་ནོར་བུ་རིན་པོ་ཆེའི་ཏོག་ཆ་ཆེན་གང་གིས་བརྒྱན་པའོ། ། གཞལ་ཡས་ཁང་ཕྱི་མ་ནས་ནང་མར་འགྲོ་ས་ནི། གཞལ་ཡས་ཁང་ནང་མའི་སྒོ་བཞིའི་ཐད་ཀྱི་ཤེལ་གྱི་གར་བུ་ལ་སྒམ་སྤྲས་ཀྱི་རྣམ་པ་ལྟ་བུའི་ཐེམ་སྐས་ཀྱི་ཕྲེང་བ་ཡོད་པའོ། ། དེ་ལྟ་བུའི་གཞལ་ཡས་ཁང་འདི་ལ་རྒྱ་མཉམ་དཔང་མཉམ་གྱི་དོན་ཚང་སྟེ་གཞལ་ཡས་ཁང་དཔང་མཉམ་གྱི་དོན་ཚང་སྟེ་གཞལ་ཡས་ཁང་ཕྱི་མའི་རྩིག་པའི་ནང་ངོས་ནས་ནང་ངོས་ཀྱི་བར་ལ་ཆ་ཆེན་བརྒྱད་ཡོད་པ་ལྟར། ཤེལ་གྱི་གར་བུ་ནས་ཁང་བཟང་གྲུ་བཞི་པའི་གསེར་གྱི་གདུང་ལེབ་མན་ལ་ཕྱིའི་དབང་དུ་བྱས་པའི་ཆ་ཆེན་བརྒྱད་ཡོད་པའི་ཕྱིར། གཞལ་ཡས་ཁང་ནང་མ་ལ་ཡང་ཚང་སྟེ། ནང་མའི་རྩིག་པའི་ཤར་ནུབ་ཀྱི་ནང་ངོས་ནས་ནང་ངོས་བར་ལ་ནང་མ་རང་གི་ཆ་ཆེན་བརྒྱད་ཡོད་པ་ལྟར།
ནང་མའི་རྩིག་པའི་རྩ་བ་ནས་ཁང་བཟང་གྲུ་བཞི་པའི་གསེར་གྱི་གདུང་ལེབ་མན་ལ་ནང་གི་ཆ་ཆེན་བརྒྱད་ཡོད་པའི་ཕྱིར། བཞི་པ་སྒོ་ནི། གཞལ་ཡས་ཁང་གཉིས་ཀྱི་རྩིག་པའི་དབུས་སུ་རྩ་བའི་སྒོ། མདུན་ངོས་སུ་སྒོ་ཁྱུད། གཡས་གཡོན་དུ་སྒོ་འགྲམ། མདུན་ངོས་སུ་སྒོ་ལོགས་རྣམས་ལ། སྒོ་དང་སྒོ་ཁྱུད་ཀྱི་ནང་ངོས་མཉམ་པས་ཆ་ཕྲན་བཞི་བཞི། སྒོ་འགྲམ་དང་སྒོ་ལོགས་ཀྱི་ནང་མཉམ་པས་ཆ་ཕྲན་གཉིས་གཉིས། སྒོ་ལོགས་ཀྱི་ཕྱི་ངོས་ལ་ཆ་ཕྲན་གསུམ་ཡོད་པ་ནི་རྩིག་གདོང་སགས་ག་ཅན་དུ་ཡོད་པས་སོ། ། སྒོའི་དཔང་ལ་ཆ་ཕྲན་བརྒྱད།
སྒོ་འགྲམ་དང་། སྒོ་ཁྱུད་སྒོ་ལོགས་རྣམས་ཀྱི་དཔང་ཆ་ཕྲན་དགུའོ། ། ལྔ་པ་རྟ་བབས་ནི། སྒོ་འགྲམ་དང་སྒོ་ལོགས་ཀྱི་ཕྱི་ངོས་སུ་ཆ་ཕྲན་རེ་རེ་སོང་བའི་སར་ཀ་བ་དང་ཀ་བརྒྱན་ལ་དཔང་དུ་ཆ་ཕྲན་ལྔ་ཡོད་པ་གཡས་གཡོན་དུ་བཞི་བཞི་འཛུགས། ཡས་བུབ་ཐ་མ་རྡོ་རྗེའི་གདུང་ནི་དཔང་དང་ཞེང་ལ་ཆ་ཕྲན་རེ་རེ་ཡོད་པ་ཀ་རྒྱན་ནས་ཀ་རྒྱན་གྱི་བར་དུ་གཏོང་། དེའི་སྟེང་དུ་མདུན་ངོས་ཀྱི་སྣམ་བུ་དང་པོ་དབྱིབས་ཐིག་ཤིང་ལྟ་བུ་དཔང་དང་ཞེང་ལ་ཆ་ཕྲན་རེ་རེ། དཀྱུས་སུ་ཆ་ཕྲན་བཅུ་དྲུག་ཡོད་པ་གཅིག་གཏོང་། དེའི་སྟེང་དུ་སྣམ་བུ་གཉིས་པ་དབྱིབས་སོགས་འདྲ་བ་ལ་དཀྱུས་སུ་ཆ་ཕྲན་བཅུ་བཞི་གཏོང་། དེའི་སྟེང་དུ་སྣམ་བུ་གསུམ་པ་དབྱིབས་སོགས་འདྲ་བ་ལ་དཀྱུས་སུ་ཆ་ཕྲན་བཅུ་གཉིས་གཏོང་། དེའི་སྟེང་དུ་སྣམ་བུ་བཞི་པ་དབྱིབས་སོགས་འདྲ་བ་ལ་དཀྱུས་སུ་ཆ་ཕྲན་བཅུ་གཏོང་།
གཡས་གཡོན་གྱི་སྣམ་བུ་རྣམས་དབྱིབས་སོགས་གོང་བཞིན། དཀྱུས་སུ་ཆ་ཕྲན་བཞི་ཡོད་པ་དང་པོ་ཀ་རྒྱན་གྱི་སྟེང་དུ་གཏོང་། གཉིས་པ་ཀ་བའི་སྟེང་དུ། གསུམ་པ་མུན་པའི། བཞི་པ་སྒོ་ལོགས་ཀྱི་སྟེང་དུ་གཏོང་། མདུན་ངོས་ཀྱི་སྣམ་བུ་ངོས་མཉམ་པོར་ཡོད་ཀྱང་ཁ་དོག་མི་འདྲ་བའི་སྒོ་ནས་བཞག་པ་ཡིན་ཏེ། སློབ་དཔོན་ཀུན་དགའ་སྙིང་པོས། བསམ་གཏན་དག་པས་རྟ་བབས་བཞི། ། ཞེས་གསུངས་པ་ལྟར་རོ། ། གཡས་གཡོན་གྱི་སྣམ་བུ་རྣམས་ནི་བང་རིམ་དུ་ཡོད་པའོ། །
སྒོ་འགྲམ་གྱི་སྟེང་དུ་གདུང་དཔང་ཞེང་ལ་ཆ་ཕྲན་རེ་རེ། དཀྱུས་སུ་ཆ་ཕྲན་བརྒྱད་ཡོད་པ་གཅིག་གཏོང་ལ། དེ་དང་སྣམ་བུ་མཉམ་པའི་སྟེང་དུ་ལྕམ་གཏང་ལ་ཐོག་ཕུབ། དེའི་སྟེང་དུ་པདྨ་ལ་དཔང་དུ་ཆ་ཕྲན་གང་། ཞེང་ཆ་ཕྲན་གཉིས། དེའི་སྟེང་དུ་ཆོས་འཁོར་ལ་ཞེང་དང་དཔང་གཉིས་ཀ་ལ་ཆ་ཕྲན་གཉིས་རེ། གདུགས་ཡུ་ལ་ཆ་ཕྲན་གང་། གདུགས་དངོས་ལ་ཆ་ཆེན་གཅིག ཏོག་ལ་ཆ་ཕྲན་གང་ཡོད་པའོ། ། པདྨའི་གཡས་གཡོན་དུ་ཆ་ཕྲན་རེ་སོང་བའི་སར་རི་དྭགས་ཀྲྀཥྞ་ས་ར་གཉིས་ཆོས་འཁོར་ལ་ཁ་ཕྱོགས་པ།
དེ་ནས་ཆ་ཕྲན་རེ་རེ་སོང་སར་གདུགས་འཛིན་གྱི་སྤྲེའུ་རེ་རེ་ཡོད་པའོ། ། དེའི་ཕྱིར་འཁྱམ་ཁ་དོག་སྣ་ཚོགས་པ། དེའི་ཕྱིར་འཇིག་རྟེན་པའི་ཁོར་ཡུག་སྔོན་པོ། རྡོ་རྗེའི་ར་བ་དང་འོད་ཟེར་ཕྲེང་བས་བསྐོར་བའོ། ། གདན་ནི་གཞལ་ཡས་ཁང་གི་ནང་དུ་སེངྒེའི་ཁྲི་སོགས་ནས་སོ་སོའི་གདན་སོགས་གསལ་གདབ་པ་རྟེན་བསྐྱེད་པའོ། ། བརྟེན་པ་བསྐྱེད་པ་ནི། རིགས་ལྔ་དང་ཡུམ་བཞི་སྙིང་པོ་ཚིག་ཙམ་ལས་བསྐྱེད་པ་ཡིན་པས་ཡོངས་སུ་གྱུར་པ་ལས་བརྗོད་དགོས་སོ། ། སེམས་དཔའ་བཅུ་དྲུག་དང་། སྒེག་སོགས་བརྒྱད། སྒོ་བ་བཞི་རྣམས་ས་བོན་ལས་བསྐྱེད་དོ། །
གཞལ་ཡས་ཁང་ཕྱི་མའི་ལྷ་རྣམས་དང་། འཇིག་རྟེན་པའི་ཁོར་ཡུག་གི་ལྷ་རྩ་རིག་ཡོངས་སུ་གྱུར་པ་ལས་བསྐྱེད་དོ། ། དེ་ལྟར་བསྐྱེད་པའི་ལྷ་ནི། ཡོ་ག་རྒྱལ་པོའི་ཚུལ་དུ་གསུངས་པ་ཡིན་པས། རིགས་ལྔ་ནི། འཁོར་ལོ་བསྒྱུར་བའི་རྒྱལ་པོ། ཡུམ་བཞི་ནི་དེ་རྣམས་ཀྱི་བཙུན་མོ། སེམས་དཔའ་བཅུ་དྲུག་ནི་དེ་དག་གི་ཐུགས་ཀྱི་སྲས། སྒེག་སོགས་བཞི་ནི་དེ་དག་གི་བཙུན་མོ། བདུག་པ་མ་སོགས་བཞི་དང་།
སྒོ་བ་བཞི་ནི་དེ་དག་གི་གཡོག་དང་ཕོ་ཉ་དང་བྲན་ལ་སོགས་པ་ཡིན་ནོ། ། དེ་ལ་སོགས་པ་ཐམས་ཅད་གཙོ་བོའི་རྣམ་པར་འཕྲུལ་པ་ལས་བྱུང་བ་ཡིན་ཏེ། གཙོ་བོ་དེའི་ཐུགས་རྒྱུད་ལ་བཞུགས་པའི་ཡེ་ཤེས་བཞི་ནི་རིགས་བཞི་དང་། ཚད་མེད་བཞི་ནི་ཡུམ་བཞི་དང་། སྟོང་ཉིད་རྟོགས་པའི་ཤེས་རབ་བཅུ་དྲུག་སེམས་དཔའ་བཅུ་དྲུག་དང་། ཕར་ཕྱིན་བཅུ་ལས། ཤེས་རབ་དང་། ཡེ་ཤེས་ཀྱི་ཕར་ཕྱིན་སྤྱི་ཁྱབ་ཏུ་བཏང་པས་སྒེག་སོགས་བརྒྱད། བདུད་བཞི་འཇོམས་པར་བྱེད་པའི་དད་པ་སོགས་བཞི་སྒོ་བ་བཞི། ཐུགས་ཀྱི་སྤྲུལ་པ་སྐལ་བཟང་བཅུ་དྲུག
གསུང་གི་སྤྲུལ་པ་རང་རྒྱལ་བཅུ་གཉིས། སྐུའི་སྤྲུལ་པ་ཉན་ཐོས་བཅུ་དྲུག ཡོན་ཏན་གྱི་སྤྲུལ་པ་ཁྲོ་བོ་བཅུ་དྲུག འཕྲིན་ལས་ཀྱི་སྤྲུལ་པ་ཁོར་ཡུག་པ་རྣམས་སོ། ། གཞལ་ཡས་ཁང་ནི་ལྷ་རེ་རེའི་ཐུགས་རྒྱུད་ལ་བཞུགས་པའི་བྱང་ཕྱོགས་སོ་བདུན་གྱི་ངོ་བོ། ། སྲུང་བའི་འཁོར་ལོ་ནི་དེའི་ཐུགས་རྒྱུད་ལ་བཞུགས་པའི་མི་མཐུན་པའི་བར་ཆད་འཇོམས་པར་ནུས་པའི་ནུས་མཐུ་ཡིན་ཏེ། རྒྱུད་སྡེ་བཞི་ཡི་དཀྱིལ་འཁོར་ནི། ། གཙོ་བོ་ནས་བརྩམས་མེ་རིའི་བར། ། གཙོ་བོ་ཉིད་ཀྱི་རྣམ་འཕྲུལ་ལས། ། མ་གཏོགས་རྒྱུད་ནི་ཐ་དད་དང་། །
རྟེན་དང་བརྟེན་པ་རྫས་ཐ་དད། ། གནས་པའི་རྣམ་པར་གཞག་པ་ནི། ། རྒྱུད་དང་གོང་མའི་གཞུང་བཟང་དང་། ། དམ་པའི་གསུང་ལས་ཐོས་མ་མྱོང་། ། ཞེས་པ་ལྟར་རོ། ། ཡེ་ཤེས་པ་སྤྱན་དྲང་བ་ནི། བརྟག་པ་དང་པོ་ལས། གཙོ་བོ་རྒྱལ་བ་སྲས་ཀྱི་འཁོར། ། མང་པོ་རྣམས་ནི་སྤྱན་དྲངས་ལ། ། ཞེས་སོགས་ཀྱིས་བསྟན།
སྤྱན་འདྲེན་ཚུལ་ནི། མ་ལུས་སེམས་ཅན་ཀུན་གྱི་སོགས་ཤླཽ་ཀ་གསུམ་པོ་འདི་མ་ག་ཏ་བཟང་མོའི་རྟོགས་བརྗོད་ལས་འབྱུང་ངོ་ཞེས་ཟེར་ཡང་། སྔོན་གྱི་རབ་གནས་མཁན་པོ་ཞིག་གིས་མཛད་དམ་ཞེས་རྡོ་རྗེ་འཆང་ཀུན་དགའ་བཟང་པོས་གསུངས་སོ། ། ཆོས་རྣམས་ཀུན་གྱི་དབང་ཕྱུག་གཙོ། ། ཞེས་སོགས་ཤླཽ་ཀ་བཞི་ནི། སློབ་དཔོན་ཀུན་སྙིང་གི་རབ་གནས་ཀྱི་ཆོ་གར་གསུངས་སོ། ། ཛཿཧཱུྃ་བཾ་ཧོཿནས། ས་མ་ཡ་སཏྭཾ་གྱི་བར་ཤཱཀ་ཐུབ་ནས་གསུངས། དེ་ལ་བྱོན་ལེགས་བྱ་ཞིང་མཆོད་ཡོན་དབུལ་བ་ཡང་སློབ་དཔོན་ཀུན་སྙིང་གིས་གསུངས། ཁྲུས་གསོལ་བ།
ཇི་ལྟར་བལྟམས་པ་སོགས་ཤླཽ་ཀ་གཅིག་ནི། དེ་ཉིད་འདུས་པར་གསུངས། གདན་དབུལ་བ་ནི། བདག་དང་འགྲོ་ལ་སོགས་ཤླཽ་ཀ་གཅིག་སྟེ་ཀུན་སྙིང་གིས་གསུངས། མཆོད་པ་ནི། ལྷ་ལ་སོགས་པའི་དྲི་ཡི་རྫས། ། སོགས་ཤླཽ་ཀ་ལྔ་ནི། ལེགས་གྲུབ་ཀྱི་རྒྱུད་ལས་གསུངས་སོ། ། ཕྱག་འཚལ་བ་ཨོཾ་སརྦ་ཏ་ཐཱ་ག་ཏ་ནས། ཀ་རོ་མི་ཞེས་པའི་བར་རྡོ་རྗེ་འབྱུང་བ་ནས་གསུངས།
དགུག་གཞུག་བྱ་བ་ནི། བརྟག་པ་དང་པོར། ཛཿཧཱུྃ་བཾ་ཧོཿགྱིའི་བདག ཚུར་གཤེགས་ཞེས་ནི་བརྗོད་ནས་ཀྱང་། ། རྡོ་རྗེ་བཅིང་བས་བཅིང་བ་ཉིད། ། མཛུབ་གཉིས་ལྕགས་ཀྱུའི་ཚུལ་དུ་བྱ། ། ཞགས་པ་བཞིན་དུ་རྩེ་སྦྱར་ཏེ། ། དེ་ཉིད་ལྕགས་སྒྲོག་ཚུལ་དུ་སྦྲེལ། ། མཐེ་བོང་གཉིས་ནི་ནང་དུ་གཞུག ། བསྐྱོད་པར་གྱུར་ན་དབང་དུ་འགྱུར། །
ཞེས་པས་བསྟན་ཏེ། སྔགས་རྒྱ་ནི་དཀྱུས་བཞིན་ནོ། ། གནས་གསུམ་བྱིན་གྱིས་བརླབས་པ་གོང་དུ་བཤད་པ་བཞིན་ནོ། ། མདུན་བསྐྱེད་ཀྱི་སྐབས་འདིར་དབང་མི་བསྐུར་བར་དབུ་རྒྱན་རང་ཆས་སུ་བསྒོམ་པ་ནི། སློབ་དཔོན་ཀུན་སྙིང་གི་རྣམ་སྣང་སྒྱུ་དྲའི་འགྲེལ་པར། ཀུན་རིག་གི་མདུན་བསྐྱེད་ཀྱི་དཀྱིལ་འཁོར་ནི། དབང་མི་བསྐུར་བར་རིགས་བདག་རང་ཆས་ཅན་དུ་བསྒོམ་པའོ། ། གསུངས་པ་ལ་དགོངས་ནས། རྗེ་བཙུན་གྱིས་གཞན་ཕན་འོད་ཟེར་དུ་མ་གསུངས། དེའི་ཕྱིར་གཞན་ཕན་མཐའ་ཡས་སུ་ཡང་མ་གསུངས་པས་མི་མཛད་དོ། །
ཕྱག་རྒྱ་བཞིའི་རྒྱས་བཏབ་ཅིང་ལས་ལ་སྦྱར་བ་ནི་རྗེ་བཙུན་ཆེན་པོས་བཀའ་དང་བསྟན་བཅོས་གཞན་ནས་བཤད་པའི་ཕྱག་རྒྱ་བཞིའི་རྒྱས་བཏབ་འདིར་མ་གསུངས་ཀྱང་། ཁོ་བོ་ནི་འདིར་ཕྱག་རྒྱ་བཞིའི་རྒྱས་འདེབས་ཡོད་པར་མངོན་ཏེ། དམ་ཚིག་གི་ཕྱག་རྒྱ་དངོས་སུ་གསུངས་ལ། ཆོས་ཀྱི་ཕྱག་རྒྱ་ནི་ལྷ་སོ་སོའི་སྔགས་བརྗོད་པ་ཙམ་ལ་བཤད་ཅིང་། ལས་ཀྱི་ཕྱག་རྒྱ་ནི་འཁོར་ལོ་བསྒྱུར་བའི་སྐབས་ནས། དེ་ཉིད་གཉིས་སུ་བྱས་ཏེ་གར་བྱས་ནས་ལས་ཀྱིའོ་ཞེས་པས་ལས་རྒྱ་བསྟན་ལ། ཕྱག་རྒྱ་ཆེན་པོ་ནི་ཤུགས་ལས་འབྱུང་ངོ་ཞེས་གསུངས་པ་ལྟར། དེའང་ལས་རྒྱ་ནི་རང་གི་དཀུ་གཡོན་དུ་རྡོ་རྗེ་ཁུ་ཚུར་ཁ་སྦྱར་ལ། ཨོཾ་ན་མོ་ནས། བུདྡྷ་ཡ་ཞེས་པའི་བར་བརྗོད།
རྡོ་རྗེ་ཁུ་ཚུར་གཉིས་ཕྲལ་ནས་གནས་གསུམ་དུ་གར་བསྐོར་བྱ་ཞིང་། ཏདྱ་ཐཱ་ནས་སྭཱཧཱའི་བར་བརྗོད་པ་གཙོ་བོའི་ལས་རྒྱ་དང་། ཨོཾ་སརྦ་བིད་སརྦ་ཨ་ཝ་སོགས་ནི་གཙོ་བོའི་ཆོས་རྒྱའོ། ། ལྟེ་བའི་ཐད་ཀར་མཉམ་གཞག་གི་ཕྱག་རྒྱ་འཆའ་བ་ནི་གཙོ་བོའི་དམ་ཚིག་གི་ཕྱག་རྒྱའོ། ། གཙོ་བོའི་སྐུ་ལ་རྟོག་པ་ནི་ཕྱག་རྒྱ་ཆེན་པོའོ། ། སེ་གོལ་གཏོག་ཅིང་། སེམས་ཅན་ཐམས་ཅད་ངན་སོང་ནས་འདོན་པའི་འཕྲིན་ལས་མཛོད་ཅེས་པ་ནི་ལས་ལ་སྦྱར་བའོ། ། ནང་སྒེག་བཞིའི་དམ་རྒྱ་སོགས་དེ་ཉིད་འདུས་པ་ནས་གསུངས། བྱང་སེམས་ཉན་རང་གི་དམ་རྒྱ་ལ་མི་འདྲ་བ་མང་དུ་འདུག་ཀྱང་། པཎྜི་ཏ་སྨྲི་ཏིའི་དཀྱིལ་ཆོག་ལྟར།
དེའང་བརྟག་པ་དང་པོ་ལས། ཐལ་མོ་མཉམ་པར་སྦྱར་བ་ལས། ། གུང་མོ་སྲིན་ལག་རྩེ་མཉམ་བསྒྲེངས། ། མཐེ་ཆུང་གཉིས་ནི་ནང་དུ་བཅུག ། མཛུབ་མོ་གཉིས་ནི་བཀུག་བྱས་ཏེ། ། ཅེར་བ་བྱང་སེམས་སྤྱི་ཡི། ། ཉན་ཐོས་ཀྱི་ཕྱག་རྒྱ་ནི། རྡོ་རྗེ་ཐལ་མོ་མཉམ་སྦྱར་བ། ། སྙིང་ཁར་སྦྱར་བ་ཉན་ཐོས་ཀྱིའོ། ། ཞེས་དང་།
རང་རྒྱལ་གྱི་ཕྱག་རྒྱ་ནི། གཡོན་པའི་ཁུ་ཚུར་ནང་བསྟན་ཏེ། ། མཛུབ་མོ་མཐེ་བོང་རྩེ་མཉམ་བསྒྲེངས། ། གཡས་པས་མཐེབ་སྲིན་སྦྱར་བྲང་སྤྲད། ། རང་རྒྱལ་རྣམས་ཀྱི་ཕྱག་རྒྱ་འོ། ། ཞེས་གསུངས། ནང་སྒེག་བཞིའི་དམ་རྒྱ་མ་གཏོགས་དམ་རྒྱ་གཞན་རྣམས་སྦྱོང་རྒྱུད་རང་ནས་གསུངས་སོ། ། བཅུ་པ་མཆོད་བསྟོད་ཇི་ལྟར་བྱ་བ་ནི། བརྟག་པ་དང་པོ་ལས། ཨརྐ་མཆོག་བརྟག་གསང་ལ་སོགས་པ་ཡི། །
དབྱངས་སྙན་པ་ཡིས་བསྟོད་དང་ལྷ་རྫས་ཀྱི། ། མཆོག་གི་དམ་པ་རྣམས་ཀྱིས་ལེགས་པར་མཆོད། ། ཅེས་གསུངས་པ་ལྟར། ཨརྒ་མཆོག་བརྟག་ཅེས་པ་ཉེར་སྤྱོད་ཕྱིའི་མཆོད་པ་བསྟན་ལ། གསང་ཞེས་པས་གསང་མཆོད་བསྟན་ཅིང་། སོགས་པ་ཡི་ཞེས་པའི་སོགས་ཁོང་ནས་མཆོད་པ་ཉེར་ལྔ་པ་བསྟན་པ་ཡིན་ནོ། ། དབྱངས་སྙན་པ་ཡིས་བསྟོད་དང་ཞེས་པས་བསྟོད་པ་བསྟན་ལ། ལྷ་རྫས་ཀྱི་མཆོག་གི་དམ་པ་རྣམས་ཀྱིས་ལེགས་པར་མཆོད་ཅེས་པས། ལྷ་རྫས་ཀྱི་མཆོག་རྒྱལ་སྲིད་སྣ་བདུན་དང་འདོད་ཡོན་ལྔ་བསྟན་པ་ཡིན་ནོ། ། ཕྱི་མཆོད་རྒྱས་པར་བྱེད་ན།
རབ་འབྱམས་རྒྱ་མཚོ་མ་དང་། སྟོང་གསུམ་མ། ཆུ་བོ་གངྒཱ་མ་ལ་སོགས་པ་མཛད་པ་ཕྱག་ལེན་ཏེ། རབ་འབྱམས་རྒྱ་མཚོ་མ་ནི། དེ་ཉིད་འདུས་པར་ལྷུག་པར་གསུངས་པ་སྐྱང་ཕོ་ཆོས་བློས་ཚིགས་བཅད་དུ་བསྡེབས་པའོ། ། སྟོང་གསུམ་མ་དང་། ཆུ་བོ་གངྒཱ་མ་ནི། ལོ་ཆེན་རིན་བཟང་གིས་གསུངས་སོ། ། མཆོད་པ་ཉེར་ལྔ་པ་ནི། ལྷའི་བུ་ནོར་བུ་དྲི་མ་མེད་པས།
བཅོམ་ལྡན་འདས་ལ་མཆོད་པས་ཏེ་གླེང་གཞིའི་སྐབས་ནས་འབྱུང་ངོ་། ། གསང་མཆོད། ཨོཾ་རྡོ་རྗེ་སེམས་དཔའ་དྷཱུ་པེ་ན། ། ཞེས་སོགས་ཚིག་རྐང་བརྒྱད་པོ་འདི་ནི། དེ་ཉིད་འདུས་པ་དང་། རྡོ་རྗེ་རྩེ་མོ་ལས་གསུངས་སོ། ། རིན་ཆེན་སྣ་བདུན་དང་། འདོད་ཡོན་ལྔ་ནི། འཇམ་དཔལ་རྩ་རྒྱུད་ལས་གསུངས་སོ། ། བསྟོད་པ།
ཆོས་དབྱིངས་ཡེ་ཤེས་རྣམ་པར་དག ། ཅེས་པ་ནས། དཀར་མོ་སྒྲོལ་མ་ཁྱོད་ཕྱག་འཚལ། ། ཞེས་པའི་བར་ཤླཽ་ཀ་དྲུག་པོ་འདི་ནི་པཎྜི་ཏ་སྨྲྀ་ཏིས་གསུངས་སོ། ། རྩིབས་ཀྱི་ནང་ནི་ཐམས་ཅད་ན། ། ཞེས་སོགས་ཚིག་རྐང་བཞི་ནི་སྦྱོང་རྒྱུད་རང་གི་དངོས་བསྟན་ནོ། ། སྒེག་མོ་ཕྲེང་བ་སོགས་ཤླཽ་ཀ་གཉིས་ནི་རྗེ་བཙུན་གྱིས་གསུངས། རྡོ་རྗེ་སེམས་དཔའ་སེམས་དཔའ་ཆེ། ། ཞེས་པ་ནས། ཕྱག་འཚལ་རྡོ་རྗེ་ཁུ་ཚུར་ལ། །
ཞེས་པའི་བར་ཤླཽ་ཀ་བཅུ་དྲུག་ནི་རྩ་རྒྱུད་དེ་ཉིད་འདུས་པ་ནས་གསུངས། རྣམ་དག་རྡོ་རྗེ་ཐུགས་འཛིན་མ། ། ཞེས་པ་ནས། ཕྱག་འཚལ་རྡོ་རྗེ་འབེབས་པ་ལ། ། ཞེས་པའི་བར་ཤླཽ་ཀ་བཅུ་གཉིས་ནི་སྨྲྀ་ཏིས་གསུངས། བརྟག་པ་དང་པོ་ལས། སྒོ་ཡི་འཁྱམས་ན་བཞུགས་པ་ཡི། ། ཞེས་པ་ནས་འཇིག་རྟེན་པ་ཀུན་བསྟོད་པར་བགྱི། ། ཞེས་པའི་བར་ཤླཽ་ཀ་ལྔ་ནི་རྗེ་བཙུན་གྱིས་གསུངས་སོ། ། དེ་ལྟ་བུའི་བསྟོད་ཆེན་གྱི་ཕྱག་རྒྱ་རྣམས་ནི།
རྗེ་རྡོ་རྗེ་འཆང་ཀུན་དགའ་བཟང་པོས་གུ་གེ་མཐོ་ལིང་གསེར་གྱི་ལྷ་ཁང་ན། ལོ་ཆེན་རིན་ཆེན་བཟང་པོས་བཞེངས་པའི་ཀུན་རིག་ལྷ་ཚོགས་རྣམས་ཀྱི་བཞུགས་ཚུལ་དང་། ཕྱག་མཚན་གྱི་འཛིན་ལུགས་ལ་གཟིགས་ནས། དེའི་དོན་ཚིགས་བཅད་དུ་བསྡེབས་པ་རྣམས་མཁས་གྲུབ་དཔལ་ལྡན་རྡོ་རྗེས་ཟིན་བྲིས་སུ་བཏབ་ཡོད་པ་ལ། ཕྱིས་གཤམ་ཤོག་དཔེ་འཁྱར་ནས། རྡོ་རྗེ་གར་མ་མན་མ་ཚང་བའི་ཁ་སྐོང་རྣམས། བླ་མ་གོང་མ་རྣམས་ཀྱི་གསུང་རྒྱུན་ཕྱག་ལེན་བཞིན། བྱས་འགྱུར་བ་བསོད་ནམས་སེངྒེས་མཛད་པ་ལས་འདི་ལྟར་འབྱུང་ཞེས་ཕྱག་རྒྱ་རྣམས་དངོས་སུ་སྟོན་པར་མཛད་ཅིང་། ཚིགས་བཅད་རྣམས་ཞལ་ནས་གསུངས་པ་ནི་འདི་ལྟར། གང་གི་མཁྱེན་རབ་རིན་ཆེན་ལྷམ་མེ་བ། །
ཤེས་བྱའི་རྒྱལ་མཚན་བཟང་པོའི་རྩེར་སོན་ནས། ། ཐུབ་བསྟན་ཁང་ཆེན་རྒྱན་གྱུར་ལོ་ཙཱ་བ། ། རིན་ཆེན་བཟང་པོའི་ཞབས་ལ་ཕྱག་འཚལ་ལོ། ། དེ་ལ་བཏུད་ནས་དེ་ཉིད་ལས་འོངས་པའི། ། ཀུན་རིག་བསྟོད་རིང་ཀུན་གྱི་དྲིལ་སྟབས་དང་། ། ཕྱག་རྒྱ་འཆིང་ཚུལ་ཕྱག་ལེན་ཇི་བཞིན་དུ། ། ལེགས་པར་མཐོང་ནས་ལེགས་བཅའ་འདིར་བརྗོད་བྱ། ། བདེ་བའི་གདན་ལ་སྐྱིལ་ཀྲུང་ལུས་བསྲིངས་ནས། ། ལག་གཡོན་དྲིལ་བུ་སྙིང་ཁའི་ཐད་དུ་སིལ། ། གཡས་པ་དེ་སྟེང་རྡོ་རྗེ་སེན་བསྐོར་བྱ། །
དེ་ནི་ཚིག་རྐང་དང་པོའི་ཕྱག་རྒྱ་སྟེ། ། གཉིས་པ་གར་གྱི་བསྐོར་བ་མཛེས་པར་བྱ། ། གསུམ་པ་རང་རང་ལྷ་ཡི་ཕྱག་ཆེན་བཅིངས། ། བཞི་པ་པད་བསྐོར་ཅུང་ཟད་སྔོན་འགྲོ་བའི། ། རྡོ་རྗེ་ཐལ་མོ་སྦྱར་བའི་བསྟོད་ཕྱག་ལགས། ། ཕྱག་ཆེན་རྣམས་ནི་རིམ་བཞིན་འདིར་བརྗོད་ན། ། ལག་གཡོན་ཐལ་མོ་བརྐྱངས་པ་སྐྱིལ་ཀྲུང་སྟེང་། ། གན་རྐྱལ་བཞག་སྟེ་གཡས་ཀྱང་དེ་བཞིན་བཞག ། མཐེ་བོང་རྩེ་སྤྲད་རྣམ་སྣང་ཕྱག་ཆེན་ཏེ། ། སྦྱོང་བའི་རྒྱལ་པོའང་དེ་དང་ཁྱད་པར་མེད། །
ལག་གཡོན་སྐྱིལ་ཀྲུང་སྟེང་དུ་གོང་བཞིན་བཞག ། ལག་གཡས་གན་རྐྱལ་པུས་མོ་གཡས་ཀྱི་སྟེང་། ། བརྐྱངས་པ་རྒྱལ་མཆོག་རིན་ཆེན་ཕྱག་རྒྱ་འོ། ། ལག་གཡས་ཐལ་མོ་བརྐྱངས་པ་སྙིང་ཁའི་ཐད། ། གྱེན་བསླངས་ཁ་ཕྱིར་བསྟན་ལ་མཐེབ་མཛུབ་སྦྱར། ། གཡོན་པ་དེ་འདྲ་ནང་བསྟན་ཁ་སྤྲད་པ། ། ཤཱཀྱ་རི་དབང་ཞེས་བྱའི་ཕྱག་རྒྱ་ཡིན། ། ལག་གཡོན་རྣམ་པར་སྣང་མཛད་དང་འདྲ་ཞིང་། ། གཡས་པ་སྙིང་ཁར་ཐལ་བརྐྱངས་གྱེན་བསླང་སྟེ། ། ཁ་ཕྱིར་བསྟན་པ་མེ་ཏོག་ཆེར་རྒྱས་སོ། །
ལག་གཡས་ཐལ་མོ་བརྐྱངས་པ་སྙིང་ཁའི་ཐད། ། གན་རྐྱལ་བཞག་སྟེ་མཐེབ་མཛུབ་སྦྱར་བ་ནི། ། ཡུམ་མཆོག་སངས་རྒྱས་སྤྱན་མའི་ཕྱག་ཆེན་ཡིན། ། དེ་ལས་མཐེབ་མཛུབ་སྦྱར་བ་སྟེང་བྱས་ནས། ། མཐེ་བོང་ལག་མཐིལ་བཀུག་པ་སོར་མོས་མནན། ། མཱ་མ་ཀི་ཞེས་བྱ་བའི་ཕྱག་ཆེན་ནོ། ། ལག་གཡས་ཐལ་མོ་བརྐྱངས་པ་གྱེན་བསླང་སྟེ། ། མཐེབ་མཛུབ་སྦྱར་བ་སྙིང་ཁ་གཡས་པའི་ཐད། ། ཁ་ཕྱིར་བསྟན་པ་གོས་དཀར་མོ་ཡི་འོ། ། དེ་ལས་མཐེབ་མཛུབ་སྦྱར་བ་སྟེང་བྱས་ཏེ། །
མཐེབ་སྲིན་སྦྱར་བ་རྗེ་བཙུན་སྒྲོལ་མའི་ཡིན། ། འདི་བཞི་ལག་པ་གཡོན་པ་གདན་བརྟེན་ནོ། ། མཐེ་བོང་ལག་མཐིལ་བཀུག་པའི་ཕྱི་རོལ་ནས། ། སོར་མོ་སྡོམ་པའི་རྡོ་རྗེ་ཁུ་ཚུར་ཏེ། ། ལག་གཡོན་དེ་འདྲ་བྱས་པ་ཁ་གྱེན་བསྟན། ། དཀུ་གཡོན་བརྟེན་པའི་གཡས་པ་མཱ་མ་ཀི ། འདྲ་བར་བྱེད་པ་དེ་ནི་རྡོར་སེམས་སོ། ། ལག་གཡོན་ཁུ་ཚུར་ནང་བསྟན་སྙིང་ཁའི་ཐད། ། གཡས་པ་དེ་འདྲ་ནུ་གཡས་སྟེང་ཐད་དུ། ། ཁ་ནང་བསྟན་པ་རྡོ་རྗེ་རྒྱལ་པོའི་ཡིན། །
གཡོན་པའི་ཁུ་ཚུར་ནུ་མ་གཡོན་པའི་ཐད། ། འཕྲེད་ལ་ཅུང་ཟད་ཁ་ཕྱིར་བསྟན་ལ་བཞག ། སྙིང་ཁར་གཡས་པའི་ཁུ་ཚུར་ཁ་གྱེན་བསྟན། ། བཞག་པ་དེ་ནི་རྡོ་རྗེ་ཆགས་པའི་འོ། ། སྙིང་ཁའི་ཐད་དུ་ལག་པའི་ཁུ་ཚུར་གཉིས། ། ཕན་ཚུན་ཁ་སྦྱར་མཛུབ་མོ་ཕྱིར་ལ་འཕངས། ། རྡོ་རྗེ་ལེགས་པའི་ཕྱག་རྒྱ་ཆེན་པོ་ཡིན། ། ལག་གཡོན་རྡོར་སེམས་འདྲ་ལ་གཡས་པ་ཡི། ། ཁུ་ཚུར་དཔྲལ་བའི་སྐྲ་མཚམས་ཁ་ནང་བསྟན། ། འཕྲེད་ལ་བཞག་པ་རྡོ་རྗེ་རིན་ཆེན་ནོ། །
ལག་གཡས་རྡོ་རྗེ་སེམས་དཔའི་འདྲ་བ་ལ། ། ཅུང་ཟད་བསྐོར་ཚུལ་བྱས་པ་གཟི་བརྗིད་དོ། ། ལག་གཡས་ཁུ་ཚུར་ནུ་མ་གཡོན་པའི་སྟེང་། ། ཁ་ནང་བསྟན་པ་རྡོ་རྗེ་རྒྱལ་མཚན་ནོ། ། ལག་གཡས་ཁུ་ཚུར་གྱེན་བསླངས་ཁ་ཡི་གཡས། ། ཁ་ཕྱིར་བསྟན་པ་རྡོ་རྗེ་བཞད་པའི་སྟེ། ། གསུམ་པོ་ལག་གཡོན་གདན་ལ་བརྟེན་པ་འོ། ། ལག་གཡོན་རྡོ་རྗེ་སེམས་དཔའ་དང་འདྲ་ཞིང་། ། གཡས་པའི་ཁུ་ཚུར་སྙིང་ཐད་ཁ་ནང་བསྟན། ། མཐེབ་མཛུབ་སྦྱར་བ་ཅུང་ཟད་ནང་ནས་བསྐོར། །
རྡོ་རྗེ་ཆོས་ཞེས་བྱ་བའི་ཕྱག་ཆེན་ཡིན། ། གཡོན་པའི་ཁུ་ཚུར་སྙིང་ཐད་ཁ་ནང་བསྟན། ། གཡས་པའི་ཁུ་ཚུར་དཔུང་པ་གཡས་པའི་ཐད། ། ཁ་ཕྱིར་བསྟན་པ་རྡོ་རྗེ་རྣོན་པོའི་ཡིན། ། ལག་གཡས་ཁུ་ཚུར་ལྟེ་བའི་ཐད་ཀ་རུ། ། ཁ་ཕྱིར་བསྟན་པའི་གུང་མོ་བསླང་བྱས་ནས། ། ཅུང་ཟད་བསྐོར་བ་རྡོ་རྗེ་རྒྱུ་ཡི་ལགས། ། གཡས་པའི་ཁུ་ཚུར་གྱེན་བསྟན་ཁ་ཐད་ནས། ། སྙིང་ཁར་ཕབ་པ་རྡོ་རྗེ་སྨྲ་བའི་ཡིན། ། གཉིས་པོ་གཡོན་པ་གདན་ལ་བརྟེན་པ་འོ། །
ལག་གཉིས་རྡོ་རྗེ་སེམས་དཔའ་དང་འདྲ་བར། ། བྱས་པ་དེ་ནི་རྡོ་རྗེ་ལས་ཀྱི་འོ། ། ལག་གཉིས་ཁུ་ཚུར་གྱེན་བསླངས་ཁ་ཕྱིར་བསྟན། ། རང་རང་དཔུང་པའི་ཐད་བཞག་བསྲུང་བའི་ཡིན། ། ལག་གཉིས་ཁུ་ཚུར་འཕྲེད་ལ་ཁ་ནང་བསྟན། ། ཁ་འགྲམ་གཡས་གཡོན་བཞག་པ་གནོད་སྦྱིན་ནོ། ། ལག་གཡོན་ཁུ་ཚུར་དཀུ་གཡོན་ཁ་གྱེན་བསྟན། ། དེ་སྟེང་གཡས་པའི་ཁུ་ཚུར་ཁ་ཕུབ་བཞག ། འདི་ནི་རྡོ་རྗེ་ཁུ་ཚུར་ཕྱག་རྒྱ་འོ། ། ལག་གཉིས་ཁུ་ཚུར་ཁ་ནི་གྱེན་བསྟན་པ། །
འགྱིང་པའི་ཚུལ་གྱིས་དཔྱི་ཟུར་གཉིས་སུ་བཞག ། རྡོ་རྗེ་སྒེག་མོ་ཞེས་བྱའི་ཕྱག་ཆེན་ནོ། ། ལག་གཉིས་ཁུ་ཚུར་གྱེན་བསླངས་ཁ་ཕྱིར་བསྟན། ། མིག་ཟུར་གཉིས་ནས་དཔུང་པའི་སྟེང་ཐད་བཞག ། རྡོ་རྗེ་ཕྲེང་བ་མ་ཡི་ཕྱག་རྒྱ་ཡིན། ། ལག་གཡོན་ཁུ་ཚུར་གྱེན་བསླང་དཔུང་གཡོན་ཐད། ། ཁ་ནང་བསྟན་པའི་མཁྲིག་མ་ཅུང་ཟད་ཙམ། ། སྙིང་ཁའི་ཕྱོགས་སུ་བཀུག་པའི་གྲུ་མོའི་མདུན། ། གཡས་པའི་ཁུ་ཚུར་ཁ་གྱེན་བསྟན་པ་ཡིན། ། པི་ཝང་བསྒྱུར་ཚུལ་རྡོ་རྗེ་གླུ་མའི་ཡིན། །
ལག་གཡས་ཐལ་མོ་གྱེན་བསླང་ཁ་ནང་བསྟན། ། ལག་ངར་ནང་དུ་གཡོན་པའི་ཐལ་མོའི་ནང་བསྟན་བསླང་། ། གཉིས་ཀ་གཡས་སུ་བསྐོར་ཞིང་བསྒྱུར་བ་ཡིས། ། གཡས་པའི་ཐལ་མོ་རྣ་བ་གཡས་ཐད་བསླང་། ། གཡོན་པའི་ཐལ་མོ་ལག་ངར་ཕྱི་རུ་བསླང་། ། གཡོན་པའི་ཕྱོགས་ལའང་དེ་བཞིན་གར་མའི་འོ། ། ལག་གཉིས་ཁུ་ཚུར་སྙིང་ཐད་འོག་ཏུ་ཕུབ། ། རྡོ་རྗེ་བདུག་སྤོས་མ་ཡི་ཕྱག་རྒྱ་ཡིན། ། གཡོན་པ་ཁུ་ཚུར་སྙིང་ཐད་ཁ་གྱེན་བསྟན། ། དེ་སྟེང་གཡས་པ་ཁུ་ཚུར་ཐུར་དུ་ཕུབ། །
དེ་ནས་གྱེན་དུ་འཐོར་ཚུལ་མེ་ཏོག་མ། ། ལག་གཉིས་རྡོ་རྗེ་ཁུ་ཚུར་སྙིང་ཐད་གཤིབས། ། མཐེ་བོང་གྱེན་དུ་བསྒྲེངས་ཏེ་གཡས་སུ་བསྐོར། ། རྡོ་རྗེ་མར་མེ་མ་ཡི་ཕྱག་ཆེན་ཡིན། ། གཡོན་པའི་ཁུ་ཚུར་སྙིང་ཐད་ཁ་གྱེན་བསྟན། ། གཡས་པའི་ཁུ་ཚུར་གྱེན་བསླངས་ཁ་ཕྱིར་བསྟན། ། དྲི་ཡི་བྱུག་ཚུལ་དྲི་ཆབ་མ་ཡི་འོ། ། ལག་གཉིས་རྡོ་རྗེ་རྒྱལ་པོའི་ཕྱག་ཆེན་བཞིན། ། ལྕགས་ཀྱུ་འཛིན་ཚུལ་བྱེད་པ་ལྕགས་ཀྱུའི་འོ། ། པད་བསྐོར་འཕྲོ་ལ་ལག་གཉིས་མཁྲིག་མ་བསྣོལ། །
སོ་སོར་གྱེས་ནས་པུས་མོ་གཉིས་ལྟ་བུ། ། ཁུ་ཚུར་ཁ་ཕུབ་བཞག་པ་ཞགས་པའི་འོ། ། པད་བསྐོར་འཕྲོ་ལ་ལག་གཉིས་མཁྲིག་མ་བསྣོལ། ། སོ་སོར་གྱེས་ནས་པུས་མོ་གཉིས་སྟེང་དུ། ། ཁུ་ཚུར་གྱེན་བསྟན་བཞག་སྟེ་ལྕགས་སྒྲོག་གོ ། ལག་གཡས་རྡོ་རྗེ་དྲིལ་བུ་སྤྱི་བོར་དཀྲོལ། ། ལག་གཡོན་གདན་ལ་བརྟེན་པ་དྲིལ་བུའི་འོ། ། དེ་ནས་སྐལ་བཟང་བཅུ་དྲུག་ཕྱག་ཆེན་ནི། ། རྡོ་རྗེ་སེམས་དཔའི་ཕྱག་ཆེན་ཇི་བཞིན་ནོ། ། གཡས་པའི་ཁུ་ཚུར་ནུ་མ་གཡས་པའི་ཐད། །
ཁ་ནང་བསྟན་པ་མཁར་སིལ་འཛིན་ཚུལ་དང་། ། གཡོན་པའི་ཁུ་ཚུར་སྙིང་ཐད་ཁ་གྱེན་བསྟན། ། ལྷུང་བཟེད་འཛིན་ཚུལ་ཉན་ཐོས་ཕྱག་ཆེན་ཡིན། ། གཡས་པའི་ཁུ་ཚུར་སྙིང་ཐད་ཁ་ནང་བསྟན། ། མཁར་སིལ་འཛིན་ཚུལ་ཡིན་ནོ་གཡོན་པ་ནི། ། ཁུ་ཚུར་གྱེན་བསྟན་ནུ་མ་གཡོན་གྱི་ཐད། ། གླེགས་བམ་འཛིན་ཚུལ་རང་རྒྱལ་བཅུ་གཉིས་སོ། ། པད་བསྐོར་འཕྲོ་ལ་ཁུ་ཚུར་རྒྱབ་སྤྲོད་བྱ། ། མཐེ་ཆུང་གཉིས་ནི་ལུ་གུ་རྒྱུད་དུ་སྦྲེལ། ། སྡིགས་མཛུབ་བསྒྲེང་བ་འཇིག་རྟེན་གསུམ་སྣང་སོགས། །
པད་བསྐོར་འཕྲོ་ལ་ལག་གཉིས་པདྨོའི་ཚུལ། ། འཇིག་རྟེན་འཁོར་ཡུག་རྣམས་ཀྱི་ཕྱག་ཆེན་ནོ། ། ཞེས་གསུངས་སོ། ། བཞི་པ་ཕྱོགས་སྐྱོང་དང་འབྱུང་པོ་སོགས་ལ་གཏོར་མ་གཏང་བ་ནི། བརྟག་པ་དང་པོ་ལས། ཕྱོགས་ན་གནས་པ་རྣམས་ལ་རྣམ་པར་བརྟག ། ཅེས་པས་ཕྱོགས་སྐྱོང་གི་གཏོར་མ་བསྟན་ལ། དེ་ནས་འབྱུང་པོ་ཀུན་གྱི་གཏོར་མ་བྱིན། ། ཞེས་པས་འབྱུང་པོའི་གཏོར་མ་སྟོན་ཞིང་། སེམས་ཅན་བཀྲེས་ཤིང་སྐོམ་ལ་བཏུང་བ་དང་། །
ཞེས་པས་རིགས་དྲུག་དང་། ཡི་དྭགས་ཀྱི་གཏོར་མ་བསྟན་ལ། གནོད་སྦྱིན་སྲིན་པོ་ཁ་ཟས་སུ། ། བཟའ་བ་རྣམ་པ་སྣ་ཚོགས་བཞག ། ཅེས་པས་བགེགས་གཏོར་བསྟན་པ་ཡིན་ནོ། ། ཇི་ལྟར་གཏོང་ཚུལ་ནི་དཔུང་བཟང་ནས་བཤད་པ་བཞིན་མཛད་དེ། འདི་ལ་ཡང་ཕྱོགས་སྐྱོང་། འབྱུང་པོ། བགེགས་གཏོར་དང་གསུམ། དང་པོ་ལ་རྫས་དང་།
མགྲོན་དང་། མཇུག་གི་ཆོ་ག་་་་་་ཨོཾ་ད་ཤ་སོགས། དང་གསུམ། དང་པོ་ལ་བསང་བ།་་་་་ ཡཀྵ་སོགས། སྦྱང་བ།་་་་་ ཛཱ་ལ་སོགས། བྱིན་གྱིས་བརླབ་པ་་་་་་ཨ་ཀ་རོ་སོགས། དང་གསུམ། གཉིས་པ་མགྲོན་གྱི་བྱ་བ་ལ།
སྤྱན་དྲང་པ།་་་་་ ཕྱོགས་སྐྱོང་སོགས། གདན་ལ་བཞུགས་་་་་་པདྨ་ཀ་སོགས། པ། ཕྱག་རྒྱ་བསྟན་་་་་་ཨོཾ་ཨིནྡྲ་ཡ་སོགས་འགྲེ། པ། མཆོད་པ་འབུལ་་་་་་ད་ཤ་སོགས། བ། བསྟོད་པ་་་་་་དབང་སོགས། བྱ་བ།
གཏོར་མ་་་་་་ཨོཾ་ཨིནྟྲ་ཡ། བཏང་བ། འཕྲིན་ལས་བཅོལ་་་་་་ཤར་ཕྱོགས། བ། ཆོས་ཀྱི་སྦྱིན་་་་་་ཆོས་རྣམས། པ། འདོད་པའི་དོན་ལ་གསོལ་་་་་་བསྲུང་མ། བ་གདབ་པ་དང་དགུ། གཉིས་པ་འབྱུང་པོའི་གཏོར་མ་ལ། རྫས་དང་།
མགྲོན་དང་། མེ་ཏོག་གི་་་་་་ཨོཾ་སརྦ་ལོ་ཀ ཆོ་ག་དང་གསུམ། དང་པོ་ལ་བསང་་་་་་ཡཀྵ། བ། སྦྱང་་་་་་ཛྭ་ལ། བ། བྱིན་གྱིས་བརླབ་་་་་་ཨ་ཀ་རོ། པ་གསུམ། གཉིས་པ་མགྲོན་གྱི་བྱ་བ་ལ།
སྤྱན་དྲང་་་་་་ལྷ་དང་། བ། གདན་ལ་་་་་་སརྦ། བཞུགས་པ། མཆོད་པ་་་་་་སརྦ། བྱ་བ། གཏོར་མ་འབུལ་་་་་་དེ་ལ། བ། འཕྲིན་ལས་བཅོལ་་་་་་འབྱུང་པོ། བ།
ཆོས་ཀྱི་་་་་་ཆོས་རྣམས། སྦྱིན་པ། འདོད་པའི་དོན་ལ་གསོལ་བ་གདབ་་་་་་འབྱུང་པོ། པ་དང་བདུན། གསུམ་པ་བགེགས་ཀྱི་གཏོར་མ་ལ། མགྲོན་གྱི་་་་་་ན་མོ། བྱ་བ། མཆོད་པ་་་་་་གུམ་ཀ བྱ་བ། གཏོར་མ་་་་་་གུམ་ཀ་རོ།
གཏང་བ། བདེན་པའི་སྟོབས་་་་་་རྒྱན་གྱི། བརྗོད་པ། འཕྲིན་ལས་གཞོལ་་་་་་ཨོཾ་ཆེན་པོའམ། བ། བགེགས་བསྐྲད་པ་་་་་་ཨོཾ་སརྦ་བིགྷྣ་གཙྪ་སོགས། དང་དྲུག་གོ ། ལྔ་པ་དབང་ལ་གཉིས། བདག་ཉིད་འཇུག་ཅིང་དབང་བླང་བ་དང་། སློབ་མ་འཇུག་ཅིང་དབང་བསྐུར་བའོ། །
དང་པོ་ནི། བརྟག་པ་དང་པོ་ལས། སྔ་མ་བཞིན་དུ་བུམ་པ་ལ། ། བརྒྱ་རྩ་བརྒྱད་དུ་བཟླས་ནས་སུ། ། དབང་བསྐུར་བ་ནི་རབ་ཏུ་བརྟག ། ཅེས་པ་དང་། བདག་ཉིད་ཀྱིས་ནི་དབང་ཡང་བླང་། ། ཞེས་པས་བསྟན་ཏེ། རང་གི་དམ་ཚིག་དང་སྡོམ་པ་སོར་ཆུད་པར་བྱ་བའི་ཕྱིར། སློབ་མ་ལ་དབང་ཇི་ཙམ་བསྐུར་བ་ཞིག་རང་ཉིད་ཀྱིས་བདག་འཇུག་གི་ཚུལ་དུ་བླང་བར་བྱའོ། །
གཉིས་པ་སློབ་མ་གཞུག་ཅིང་དབང་བསྐུར་བ་ནི། སྦྱོང་རྒྱུད་ལས། དེ་ནས་སྔགས་པས་བླ་མེད་བྱང་ཆུབ་ཏུ། ། གནས་སུ་སློབ་མ་ཡོངས་སུ་སྨིན་པར་བྱ། ། ཞེས་པས་བསྟན་ཏེ། དེ་ལ་ཡང་གཉིས་ཏེ། འཇུག་པ་དང་། དབང་གི་དངོས་གཞིའོ། ། དང་པོ་འཇུག་པ་ལ་ཡང་གཉིས། སྟ་གོན་དང་།
འཇུག་པ་དངོས་སོ། ། དང་པོ་སྟ་གོན་ལ་བདུན། ཡོན་དབུལ་བ། གསོལ་བ་གདབ་པ། སེམས་བསྐྱེད་པ། བྱིན་གྱིས་བརླབ་པ། སྨོན་ལམ་གདབ་པ། ཟབ་མོའི་ཆོས་བཤད་པ། བསྲུང་བ་བྱ་བའོ། ། དང་པོ་ཡོན་དབུལ་བ་ནི།
སྦྱོང་རྒྱུད་ལས། དེ་ནས་ཅི་འབྱོར་པ་ཡི་ཡོན་ཡང་དབུལ། ། ཞེས་པས་བསྟན་ཏེ། མཎྜལ་དབུལ་ཚུལ་དཀྱུས་བཞིན་ནོ། ། གཉིས་པ་གསོལ་བ་གདབ་པ་ནི། གང་གིས་སློབ་དཔོན་གསོལ་བ་བཏབ། ། དེ་ནས་རིགས་སུ་སྐྱེ་བ་ཡོད། ། ཅེས་དང་། ཉན་སོགས་འདོད་པས་ལན་གསུམ་གདབ། ། ཅེས་གསུངས་པས་གསོལ་བ་གདབ་དགོས་ལ།
གཞན་ཕན་འོད་ཟེར་ནས་དངོས་སུ་མ་གསུངས་ཀྱང་། རྗེ་བླ་མ་རྡོ་རྗེ་འཆང་ཉིད་ཀྱིས་ཁ་བསྐངས་པ་ནི། དགའ་ཆེན་ཁྱོད་བདག་སོགས་ལན་གསུམ་གྱིས་གསོལ་བ་བཏབ། འདི་ནི་གཙུག་དགུའི་རྒྱུད་ནས་གསུངས་ཤིང་། འདི་དང་ཆ་འདྲ་བ་གཅིག་རྡོ་རྗེ་འཕྲེང་བ་སོགས་ནས་ཀྱང་འབྱུང་། གསུམ་པ་སེམས་བསྐྱེད་པ་ནི། སྦྱོང་རྒྱུད་ལས། འགྲོ་ལ་ཕན་ཕྱིར་མྱུར་དུ་བྱང་ཆུབ་པ། ། དེ་དག་བྱང་ཆུབ་སེམས་མཆོག་བསྐྱེད་དུ་གཞུག ། ཅེས་པས་བསྟན་ཏེ།
དེ་ལ་ཡང་གསུམ། ཐུན་མོང་གི་སེམས་བསྐྱེད་པ། ནང་གི་སེམས་བསྐྱེད་པ། རིགས་ལྔ་སྤྱི་དང་བྱེ་བྲག་གི་དམ་ཚིག་དང་སྡོམ་པ་ཁས་བླངས་ཀྱི་སྒོ་ནས་གཟུང་བའོ། ། དང་པོ་ཐུན་མོང་གི་སེམས་བསྐྱེད་པ་ནི། རྒྱུན་བཤགས་སྔོན་དུ་འགྲོ་བའི་སེམས་བསྐྱེད་དེ། འདི་ནི་ཐེག་པ་གོང་མ་གཉིས་ཀའི་ཐུན་མོང་བ་ཡིན་པས་ན་དེ་སྐད་ཅེས་བྱ་སྟེ། ངག་འདོན་ནི། དབང་མེད་བདག་གིས་ཞེས་སོགས་ནས། བདག་གིས་གནས་པར་བགྱི་ཞེས་པའི་བར་ཏེ།
འདི་ནི་ཡོ་གའི་རྒྱུད་རྒྱས་པ་སྟོང་ཕྲག་བརྒྱ་པ་ནས་གསུངས་སོ། ། གཉིས་པ་ནང་གི་སེམས་བསྐྱེད་པ་ནི། གསང་སྔགས་ནང་གི་ལུགས་ལ་ལམ་བྱེད་བཞིའི་སྒོ་ནས་སེམས་བསྐྱེད་པ་སྟེ། ཟླ་བ་རྡོ་རྗེའི་སེམས་བསྐྱེད་དོ། ། ངག་འདོན་ནི་ས་མ་ཡ་ཨ། ཞེས་པ་ནས། ཐ་སུ་ཁཾ་ཞེས་པའི་བར་རོ། ། གསུམ་པ་རིགས་ལྔའི་སྡོམ་གཟུང་ནི། ཇི་ལྟར་དུས་གསུམ་ནས། མྱ་ངན་འདས་ལ་འགོད་ཅེས་པའི་བར་ཏེ།
རྡོ་རྗེ་རྩེ་མོ་ལས་གསུངས་སོ། ། བཞི་པ་བྱིན་གྱིས་བརླབ་པ་དང་། ལྔ་པ་སྨོན་ལམ་འདེབས་པ་ནི། སྦྱོང་རྒྱུད་ལས། དེ་ནས་བྱིན་བརླབ་བྱང་ཆུབ་སྨོན་ལམ་བཏབ། ། ཅེས་པས་བསྟན་ཏེ། དང་པོ་ནི། རིགས་གསུམ་སྤྱིའི་སྔགས་དང་ཕྱག་རྒྱས་གནས་གསུམ་དུ་རེག་ཅིང་བྱིན་གྱིས་བརླབས། གཉིས་པ་ནི། དེ་ལྟར་བྱིན་གྱིས་བརླབ་པའི་གནས། །
སྙིང་ཁ་ལྐོག་མ་ཁ་ཕྱོགས་དང་། ། དཔྲལ་བ་མཛོད་སྤུ་རྣ་བ་གཉིས། ། སྣ་དང་སྐེད་པ་པུས་མོ་བོལ། ། ལོང་བུ་སྣ་ཡི་རྩེ་མོ་དང་། ། མིག་གཉིས་དང་ནི་གསང་བའི་གནས། ། ཞེས་པའི་གནས་ཉི་ཤུ་རྩ་གཉིས་སུ་ཟླ་བའི་སྟེང་དུ་རྡོ་རྗེ་དམར་པོ་ཁ་ཟླུམ་པ་རེ་རེ་བསམ་ཞིང་། རྡོ་རྗེ་ཁུ་ཚུར་གཉིས་གཏུག་ཅིང་། ཨོཾ་བཛྲ་ཨ་ཏི་ཏཥྛ་ཛྙ་ན་ས་མ་ཡེ་ཧཱུྃ་ཞེས་བརྗོད། ལྔ་པ་སྨོན་ལམ་འདེབས་པ་ནི། ཨོཾ་བཛྲ་སཏྭ་ཧཾ་ཞེས་བརྗོད་དེ།
རྡོ་རྗེ་སེམས་དཔའི་ང་རྒྱལ་བཟུང་སྟེ། བདག་གི་དགེ་བའི་རྩ་བ་ཞེས་པ་ནས། མྱུར་དུ་ཐོབ་པར་གྱུར་ཅིག ཅེས་པའི་བར་རོ། ། དྲུག་པ་ཟབ་མོའི་ཆོས་བཤད་པ་ནི། སྦྱོང་རྒྱུད་ལས། ཟབ་ཅིང་རྒྱ་ཆེ་བའི་ཆོས་བསྒྲག་ལ་ཞེས་པས་བསྟན་ཏེ། ངག་འདོན་ནི། འཇིག་རྟེན་དུ་ནི་སོགས་ནས། འགྱུར་ཞེས་པའི་བར་ཏེ།
འདི་ནི་རྣམ་སྣང་མངོན་བྱང་གི་རྒྱུད་ལས་གསུངས་སོ། ། བདུན་པ་བསྲུང་བ་ནི། སྦྱོང་རྒྱུད་ལས། བསྲུང་བ་བྱས་ནས་བརྟུལ་ཞུགས་སྡོམ་གནས་པ། ། ཞེས་པས་བསྟན་ཏེ། ཁམས་གསུམ་རྣམ་རྒྱལ་གྱི་ཕྱག་རྒྱ་གནས་གསུམ་དུ་གཏུག་ཅིང་། སཏྭ་ཀྲོ་དྷ་ལན་གསུམ་བརྗོད་པས་བསྲུང་བའོ། ། དེས་སྟ་གོན་འཁོར་དང་བཅས་པ་སོང་ནས། གཉིས་པ་འཇུག་པ་དངོས་ལ་བཅུ་གསུམ་སྟེ། ཡོན་དབུལ་བ།
གདོང་བཅིང་བ། ཕྱག་རྒྱ་བཅིང་ཞིང་ནང་དུ་གཞུག་པ། ཡེ་ཤེས་དབབ་པ། དེ་ཉིད་བརྟན་པར་བྱ་བ། མེ་ཏོག་འདོར་བ། དེ་ཉིད་མགོ་ལ་བཅིང་བ། གདོང་གཡོག་ཕྱེ་བ། དཀྱིལ་འཁོར་བསྟན་པ། དམ་ཚིག་བསྐྱེད་པ། དེ་ཉིད་བརྟན་པར་བྱ་བ།
སྡོམ་པ་བསྒྲག་པ། སྡོམ་པ་གཟུང་བ་དངོས་སོ། ། དང་པོ་ཡོན་དབུལ་བ་ནི། མཎྜལ་གླིང་བཞི་སོགས་སོ། ། གཉིས་པ་ནི། སྦྱོང་རྒྱུད་ལས། རས་ལ་སོགས་པས་མིག་གཉིས་གཡོག་ནས་ནི། ། ཞེས་པས་བསྟན་ཏེ། ཨ་ཁཾ་ཝི་ར་ཧཱུྃ། ཞེས་པས་གདོང་གཡོག་བཅིང་བའོ། །
གསུམ་པ་ཕྱག་རྒྱ་བཅིང་བ་ནི། རྡོ་རྗེ་འཛིན་པའི་དཔལ་གྱི་ལག་གཉིས་བྱ། ། ཞེས་དང་། མེ་ཏོག་རིན་ཆེན་སོགས་ཀྱིས་དེ་བརྒྱན་ཏེ། ། ཡོན་གྱི་ལག་པ་བཀང་སྟེ་གཞུག་པར་བྱ། ། ཞེས་པས་བསྟན། རྡོ་རྗེ་འཛིན་པའི་ཕྱག་རྒྱ་བཅས་ཏེ། ཨོཾ་བཛྲ་ཨ་དྷི་ཏིཥྛ་ཧཱུྃ། ཞེས་དང་། ཨོཾ་བཛྲ་ས་མ་ཡ་ཧཱུྃ།
ཞེས་བརྗོད་ལ་དཀྱིལ་འཁོར་གྱི་ཤར་སྒོ་ནས་ཞུགས་པར་བསམ་མོ། ། བཞི་པ་ཡེ་ཤེས་དབབ་པ་ནི། བླ་མ་དང་དཀྱིལ་འཁོར་གྱི་གཙོ་བོ་ཐ་མི་དད་པ་ལ་གུས་འདུད་དྲག་པོ་བྱས་པས། གཙོ་བོ་ལ་སོགས་པའི་ལྷ་སོ་བདུན་གྱི་ཐུགས་ཁ་ནས་ཐུགས་གཉིས་སུ་མེད་པའི་ཡེ་ཤེས་ཧཱུྃ་གི་རྣམ་པས་ཆར་ལྟར་བབས་པ། སྙིང་ཁའི་དཔལ་མཆོག་དང་པོའི་ཡི་གེ་ལ་ཐིམ་པས་སྡིག་པ་དང་། སྒྲིབ་པ་ཐམས་ཅད་དག ལུས་དང་སེམས་ལ་བདེ་བ་དཔག་ཏུ་མེད་པ་སྐྱེས་པར་བསམ་ཞིང་། རྡོ་རྗེ་བསྡམས་པ་སྤྱི་བོར་བཞག་ཅིང་། ཨོཾ་བཛྲ་པྲ་པེ་ཤ་ཡ་ཧཱུྃ་ཞེས་མང་དུ་བརྗོད་པའོ། ། ལྔ་པ་དེ་བརྟན་པར་བྱ་བ་ནི།
སྤྱི་བོར་རྡོ་རྗེ་རྒྱ་གྲམ་དུ་བཞག་ལ། ཨོཾ་ཨ་ས་མེ་སོགས་བརྗོད། དྲུག་པ་མེ་ཏོག་དོར་བ་ནི། སྦྱོང་རྒྱུད་ལས། དེ་ནས་སྔགས་པ་མཁས་པ་ཡིས། ། སྔགས་འདིས་མེ་ཏོག་འདོར་བར་བྱ། ། ཞེས་པས་བསྟན་ཏེ། ངག་འདོན་ནི། སངས་རྒྱས་དངོས་གྲུབ་འཐོབ་བྱའི་ཕྱིར། ། ནས།
ཧ་ན་ཧཱུྃ་ཞེས་པའི་བར་གྱིས་མེ་ཏོག་དབུལ་ལོ། ། བདུན་པ་དེ་ཉིད་མགོ་ལ་བཅིང་བ་ནི། དེ་ལྟར་ཕུལ་བའི་མེ་ཏོག་དེ་ཉིད་སྔགས་ཀྱི་ཕྲེང་བར་བྱིན་གྱིས་བརླབས་ནས་མགོ་ལ་བཅིང་པར་བསམ་ཞིང་། ཨོཾ་པྲ་ཏི་ཙྪ་སོགས་བརྗོད། བརྒྱད་པ་གདོང་གཡོག་ཕྱེ་བ་ནི། དཀྱིལ་འཁོར་སྒྲིབ་བྱེད་ཀྱི་དྲི་མ་དང་གདོང་དུས་མཉམ་དུ་བསལ་བར་བསམ་ཞིང་། ཨོཾ་བཛྲ་ཧ་སེ་སོགས་བརྗོད། དགུ་པ་དཀྱིལ་འཁོར་བསྟན་པ་ནི། ཨོཾ་བཛྲ་པ་ཤྱ་ཧོཿ ཞེས་པས་རྟེན་དང་བརྟེན་པར་བཅས་པའི་དཀྱིལ་འཁོར་པ་ཐམས་ཅད་གསལ་ལ་ཡོངས་སུ་རྫོགས་པ་མངོན་སུམ་བཞིན་དུ་མཐོང་བར་བསམ་མོ། །
བཅུ་པ་དམ་ཚིག་བསྐྱེད་པ་ནི། སྦྱོང་རྒྱུད་ལས། དེ་ནས་སྔགས་པ་མཁས་པ་ཡིས། ། སྔགས་འདིས་དམ་ཚིག་སྦྱིན་པར་བྱ། ། ཞེས་པས་བསྟན་ཏེ། དེ་ལྟར་ཡེ་ཤེས་ཕབ་པའི་མྱོང་བ་དང་རྟོགས་པ་དང་། རྣལ་འབྱོར་རྒྱུད་ཀྱི་དམ་ཚིག་དང་སྡོམ་པ་མ་ལུས་པ་རང་རྒྱུད་ལ་ཞུགས་པར་བསམ་ཞིང་། ཨོཾ་བཛྲ་ས་མ་ཡ་ཧཱུྃ་ཕཊ྄། ཞེས་བརྗོད། བཅུ་གཅིག་པ་དེ་ཉིད་བརྟན་པར་བྱ་བ་ནི།
སྙིང་ཁར་རྡོ་རྗེ་བཞག་ལ། ཨོཾ་བཛྲ་ས་མ་ཡ་ཧྲི་ད་སོགས་བརྗོད་པས་བརྟན་པར་བསམ་མོ། ། བཅུ་གཉིས་པ་སྡོམ་པ་བསྒྲག་པ་ནི། འདི་ནི་ཁྱོད་ཀྱི་དམྱལ་བའི་ཞེས་སོགས་ནས། བསྲུང་བར་བྱ་ཞེས་པའི་བར་རོ། ། བཅུ་གསུམ་པ་སྡོམ་པ་གཟུང་བ་དངོས་ནི། ཁྱོད་ཀྱིས་སྲོག་ཆགས་སོགས་ནས། དེ་བཞིན་ནོ་ཞེས་པའི་བར་རོ། ། དེ་རྣམས་ཀྱིས་འཇུག་པའི་ཆོས་འཁོར་དང་བཅས་པ་སོང་། གཉིས་པ་བཅུག་ནས་དབང་བསྐུར་བ་ལ་གཉིས།
སྤྱིར་བསྟན་པ་དང་། བྱེ་བྲག་ཏུ་ཉམས་སུ་བླང་བའི་ཚུལ་ལོ། ། དང་པོ་སྤྱིར་བསྟན་པ་ནི། སྦྱོང་རྒྱུད་ལས། སརྦ་བིད་ཀྱིས་ཇི་བཞིན་དབང་བསྐུར་ཏེ། ། ཞེས་སོགས་ཀྱིས་བསྟན་ཏེ། དེ་ལ་ཡང་། སརྦ་བིད་ཀྱིས་ཇི་བཞིན་དབང་བསྐུར་ཏེ། ། ཞེས་ཚིག་རྐང་གཅིག་གིས་སྔགས་དབང་བསྟན་ལ། བུམ་པ་ལ་སོགས་ནས།
བསྐུར་ཞེས་པའི་བར་ཚིག་རྐང་པ་གཉིས་ཀྱིས་དབང་བཅུ་བསྟན་ཏེ། མི་བསྐྱོད་པ་ཆུའི་དབང་དང་གཅིག རིན་ཆེན་འབྱུང་ལྡན་གྱི་དབང་ལ་དབུ་རྒྱན་གྱི་དབང་། དར་དཔྱང་དང་ཕྲེང་བའི་དབང་གཉིས་གཅིག་ཏུ་བྱས་ཏེ་རིན་འབྱུང་ལ་དབང་གཉིས་དང་དབང་གསུམ། འོད་དཔག་མེད་རྡོ་རྗེའི་དབང་དང་དོན་གྲུབ་དྲིལ་བུའི་དབང་གཅིག་ཏུ་བྱས་ཏེ་རིགས་ལྔའི་ཕྱག་རྒྱའི་དབང་དང་དབང་བཞི། རྣམ་སྣང་མིང་གི་དབང་དང་ལྔ། རྡོ་རྗེ་རྒྱ་གྲམ་བྱིན་ཏེ་ལས་རྣམ་པ་བཞིའི་དབང་དང་དྲུག འཁོར་ལོ་ལག་ཏུ་བྱིན་ཏེ། སློབ་དཔོན་གྱི་དབང་དང་བདུན། ཕྱག་རྒྱ་སྐུའི་དམ་ཚིག་གི་དབང་དང་བརྒྱད།
དྲིལ་བུ་གསུང་གི་དབང་དང་དགུ ། རྡོ་རྗེ་ཐུགས་ཀྱི་དབང་དང་བཅུའོ། ། ཐབས་ཤེས་ཀྱི་དབང་ནི། དེ་ནས་རྡོ་རྗེ་དྲིལ་བུ་ལག་ཏུ་བྱིན། ། ཞེས་རྐང་པ་གཅིག་གིས་བསྟན་ཏོ། ། རིན་ཆེན་སྣ་བདུན་གྱི་དབང་ནི། འཁོར་ལོ་ལ་སོགས་ཞེས་སོགས་རྐང་པ་གསུམ་གྱིས་བསྟན་ཅིང་། བཀའ་བསྒོ་ནི། སྔགས་གྲུབ་ཕྱིར་ནི་སོགས་ཚིག་རྐང་གཉིས་ཀྱིས་བསྟན་པ་ཡིན་ནོ། ། གཉིས་པ་བྱེ་བྲག་ཏུ་ཉམས་སུ་བླང་བའི་ཚུལ་ལ་བརྒྱད་དེ།
ཡོན་དབུལ་བ། གསོལ་བ་གདབ་པ། སྔགས་དབང་བསྐུར་བ། རྡོ་རྗེ་སློབ་མའི་དབང་། རྡོ་རྗེ་སློབ་དཔོན་གྱི་དབང་། རྟེན་དེ་ལ་དམ་ཚིག་གསུམ་སྦྱིན་པ། ཐབས་ཤེས་ཟུང་འཇུག་གི་དབང་། དབང་དེ་དག་གི་མཐའ་རྟེན་སྦྱིན་པའོ། ། དང་པོ་ཡོན་དབུལ་བ་ནི། མཎྜལ་གླིང་བཞི་སོགས།
དངོས་གཞི་དབང་བསྐུར་བ་ཞུ་བའི་ཡོན་དུ་སོགས་བརྗོད། གཉིས་པ་གསོལ་བ་གདབ་པ་ནི། གཞན་ཕན་འོད་ཟེར་ནས་དངོས་སུ་མ་གསུངས་ཀྱང་ཆོས་རྗེ་རྡོ་རྗེ་འཆང་གིས་ཁ་བསྐངས་པ་སྟེ། འདིའི་དོན་དེ་ཉིད་འདུས་པར་ལྷུག་པར་གསུངས་པ། བརྗོད་བདེ་བའི་ཕྱིར་གུར་ནས་གསུངས་པའི། བྱང་ཆུབ་རྡོ་རྗེ་སོགས་ལན་གསུམ་བརྗོད་དོ། ། གསུམ་པ་སྔགས་དབང་ནི། བླ་མ་དང་དཀྱིལ་འཁོར་གྱི་གཙོ་བོ་ཐ་མི་དད་པ་ལ་གུས་འདུད་དྲག་པོ་བྱས་པས་ལྷ་སོ་བདུན་གྱི་ཐུགས་ཁ་ནས། སྔགས་ཚན་པ་བཅུ་གསུམ་པོ་འདི་དག་གསེར་གྱི་མདོག་ཅན་དུ་བྱས་ཏེ་བྱུང་། སྤྱི་བོ་ནས་ཐིམ་པས།
སྡིག་པ་དང་སྒྲིབ་པ་ཐམས་ཅད་དག ལུས་དང་སེམས་ལ་བདེ་བ་དཔག་ཏུ་མེད་པ་སྐྱེས། སྔགས་རྣམས་ཀྱི་ལུང་ཐོབ་པར་བསམ་ཞིང་། སྤྱི་བོར་རྡོ་རྗེ་བཞག་ལ། ཨོཾ་ན་མོ་ནས། ཨོཾ་བྷ་ཞེས་པའི་བར་རོ། ། རྡོ་རྗེ་སློབ་མའི་དབང་ལ་གཉིས་ཏེ། རིག་པའི་དབང་ལྔ་དང་། དེའི་མཐའ་རྟེན་ལས་རྣམ་པ་བཞིའི་དབང་ངོ་། ། དང་པོ་མི་བསྐྱོད་པ་ཆུའི་དབང་ནི།
བུམ་པ་སྤྱི་བོ་ལ་སོགས་པའི་གནས་ལྔར་བཞག་ཅིང་། ཨོཾ་བུདྡྷ་ཀ་ལ་ཤ་སོགས་བརྗོད་པས། ཞེ་སྡང་སོགས་ཉོན་མོངས་པ་ལྔ་དག རྣམ་སྣང་སོགས་རིགས་ལྔའི་བྱང་ཆུབ་ཀྱི་སེམས་མེ་ལོང་ལྟ་བུ་ལ་སོགས་པ་ཡེ་ཤེས་ལྔའི་ནུས་པ་རྒྱུད་ལ་བཞག་པར་བསམ་མོ། ། གཉིས་པ་རིན་འབྱུང་གི་དབང་ལ་གསུམ། དང་པོ་དབུ་རྒྱན་གྱི་དབང་ནི། རིན་པོ་ཆེ་ལས་བྱས་པའི་རིགས་ལྔའི་དབུ་རྒྱན་མགོ་ལ་བཅིངས་ལ། ཨོཾ་བུདྡྷ་ཨ་བྷི་ཥིཉྩ་སོགས་བརྗོད་པས། ཉོན་མོངས་པ་མཐའ་དག་སྦྱངས་ནས་རིགས་ལྔའི་སྐུ་གསུང་ཐུགས་ཀྱི་དངོས་གྲུབ་ཐོབ་པར་བསམ་མོ། ། གཉིས་པ་ཕྲེང་བའི་དབང་ནི།
རིན་པོ་ཆེ་སྣ་ལྔ་ལས་བྱས་པའི་མེ་ཏོག་གི་ཕྲེང་བ་དབུ་རྒྱན་གྱི་རྩ་བར་བཅིངས་ལ། ཨོཾ་རཏྣ་མ་ལ་སོགས་བརྗོད། གསུམ་པ་དར་དཔྱང་ནི། དར་ཁ་དོག་སྣ་ལྔ་པ་ལུས་ཚད་དང་མཉམ་པ་མགོ་ལ་བཅིངས་པར་བསམ་ལ། ཨོཾ་བཛྲ་པ་ཏྲ་སོགས་བརྗོད། གསུམ་པ་འོད་དཔག་མེད་རྡོ་རྗེའི་དབང་དང་། བཞི་པ་དོན་ཡོད་གྲུབ་པ་དྲིལ་བུའི་དབང་སྟབས་གཅིག་ཏུ་འབྱུང་སྟེ། རིགས་ལྔའི་ཕྱག་མཚན་ལྔ་དང་། ཕྱག་མཚན་ལྔས་ཡུ་བ་བྱས་པའི་དྲིལ་བུ་ལག་ཏུ་བྱིན་ལ། ཨོཾ་བུདྡྷ་མུ་དྲ་སོགས་བརྗོད་པས་རིགས་ལྔའི་ཡེ་ཤེས་ལྔ་ཐོབ་པར་བསམ་མོ། །
ལྔ་པ་རྣམ་སྣང་མིང་གི་དབང་ནི། དྲིལ་བུ་སྤྱི་བོ་ལ་སོགས་པ་གནས་ལྔར་དཀྲོལ་ལ། ཨོཾ་བུདྡྷ་ན་མ་སོགས་བརྗོད་པས། རིགས་ལྔའི་མིང་གི་དབང་ཐོབ་པར་བསམ་མོ། ། གཉིས་པ་ལས་རྣམ་པ་བཞིའི་དབང་ནི། རྡོ་རྗེ་རྒྱ་གྲམ་ལག་ཏུ་བྱིན་ལ། ཨོཾ་བཛྲ་ཀརྨ་སོགས་བརྗོད། རྡོ་རྗེ་སློབ་དཔོན་གྱི་དབང་ནི། སློབ་མ་དབང་སྟེགས་ཀྱི་སྟེང་དུ་བཞག་པར་བསམ་ལ། འཁོར་ལོ་ལག་ཏུ་བྱིན་ལ།
ཨོཾ་བཛྲ་ཙཀྲ་ཨ་བྷི་ཥིཉྩ་ཧཱུྃ་བྷྲུྃ། ཞེས་བརྗོད་པའི་རྐྱེན་གྱིས་སློབ་མ་ཁྱབ་བདག་རྣམ་སྣང་ཆེན་པོའི་ངོ་བོ་རྡོ་རྗེ་སེམས་དཔའི་རང་བཞིན་དུ་གྱུར་པར་བསམ་མོ། ། དྲུག་པ་དེའི་མཐའ་རྟེན་དུ་དམ་ཚིག་གསུམ་སྦྱིན་པའམ། དང་པོ་ཕྱག་རྒྱ་སྐུའི་དམ་ཚིག་ནི། དཔོན་སློབ་གཉིས་ཀས་རིགས་ལྔའི་ཕྱག་ཆེན་བཅས་ལ་སྤྱི་བོ་ལ་སོགས་པའི་གནས་ལྔར་དྲིལ་བུ་བསིལ་ཞིང་། ཨོཾ་བུདྡྷ་ཙཀྲ་ཨ་དྷི་པ་ཏི་སཏྭཾ་ཨ་བྷི་ཥིཉྩ་ཨོཾ་ཨོཾ་སོགས་བརྗོད། གཉིས་པ་དྲིལ་བུ་གསུང་གི་དམ་ཚིག་ནི། ཡུམ་ལྔའི་ཕྱག་མཚན་ལྔ་སྤྱི་བོ་ལ་སོགས་པའི་གནས་ལྔར་བཞག་ཅིང་། མཐར་ལག་པ་གཡོན་དུ་བྱིན་ལ། ཨོཾ་བུདྡྷ་རཏྣ་སོགས་བརྗོད།
གསུམ་པ་རྡོ་རྗེ་ཐུགས་ཀྱི་དམ་ཚིག་ནི། རིགས་ལྔའི་ཕྱག་མཚན་ལྔ་སྤྱི་བོ་ལ་སོགས་པའི་གནས་ལྔར་གཏུག་ཅིང་། མཐར་ལག་པ་གཡས་སུ་བྱིན་ལ། ཨོཾ་བུདྡྷ་གུ་ཧྱེ་སོགས་བརྗོད། བདུན་པ་ཐབས་ཤེས་ཟུང་འཇུག་གི་དབང་ནི། རྡོ་རྗེ་དྲིལ་བུ་བསྣོལ་ནས་བྱིན་ལ། དེ་རིང་ཕྱིན་ཆད་བུ་ཁྱོད་ཀྱི་ནས། ཧཱུྃ་ཨ་ཞེས་པའི་བར་རོ། ། བརྒྱད་པ་དབང་དེ་དག་གི་མཐའ་རྟེན་སྦྱིན་པ་ལ་གཉིས་ཏེ། རྒྱལ་སྲིད་སྣ་བདུན་གྱི་དབང་དང་།
བཀའ་སྒོའོ། ། དང་པོ་ནི་རྒྱལ་སྲིད་སྣ་བདུན་གྱི་གཟུགས་ལག་ཏུ་བྱིན་ལ། ཨོཾ་ཙཀྲ་རཏྣ་སོགས་བརྗོད། གཉིས་པ་ནི། ཚེ་འདིའི་བདེ་བ་མ་ལུས་དང་། ། ནས། འགྱུར་ཞེས་པའི་བར་རོ། ། དེ་ནས་དབང་དུས་སུ་ཁས་བླངས་པའི་དམ་ཚིག་དང་སྡོམ་པ་མ་ལུས་པ་བསྲུང་སྙམ་པས། གཙོ་བོས་སོགས་དང་། དབང་རྫོགས་པར་ཐོབ་པའི་གཏང་རག་ཏུ་མཎྜལ་དབུལ།
དེར་མ་ཟད་ལུས་ལོངས་སྤྱོད་ཀྱི་དྲུག་ཆ་ཡང་འབུལ་སྙམ་པས། དེང་ནས་བརྩམས་ཏེ་སོགས་བརྗོད་དུ་གཞུག་གོ ། དྲུག་པ་བདག་དང་གཙོ་བོ་ཐ་མི་དད་དུ་བསྒྲུབས་ཏེ་བརྟན་བྱེད་ཀྱི་བཟླས་པ་བྱ་བ་ནི། ཚེ་དཔག་མེད་ཀྱི་སྐབས་ནས་དངོས་སུ་གསུངས་ཤིང་། ཤུགས་བསྟན་གྱི་དཀྱིལ་འཁོར་གཞན་རྣམས་ལ་ཡང་མཛད་པས། ཐོག་མར་རྩ་རིག་དང་། ལྷ་སོ་སོའི་སྔགས་ཚར་རེ་བཟླ་བ་ནི་ལྷ་ཐམས་ཅད་གསལ་བཏབ་པའི་ཚུལ་ལོ། ། དེ་ནས་རྡོ་རྗེ་འཛིན་མའི་ཕྱག་རྒྱ་བཅས་ལ། ཨོཾ་བཛྲ་ས་མ་ཡ་ཧཱུྃ། ཞེས་པ་དང་།
ཨོཾ་བཛྲ་དྷ་ར་སོགས་བརྗོད་པའི་ཚེ། ཤར་ཕྱོགས་ཀྱི་སྦྱོངས་བའི་རྒྱལ་པོ་དང་། བདག་ཐ་མི་དད་སྙམ་དུ་བསམ། རཏྣ་དྷ་ར་སོགས་བརྗོད་པའི་ཚེ། མེ་ཏོག་ཆེར་རྒྱས་དང་བདག་ཐ་མི་དད་སྙམ་དུ་བསམ། པདྨ་དྷ་རའི་དུས་སུ་ནུབ་ཕྱོགས་པ་དང་། བི་ཤྭ་དྷ་རའི་དུས་སུ་བྱང་ཕྱོགས་པ་དང་། ཏ་ཐཱ་ག་ཏ་དྷ་རའི་དུས་སུ་གཙོ་བོ་དང་། བདག་ཐ་མི་དད་སྙམ་དུ་བསམ་མོ། ། དེ་ནས་གཙོ་བོའི་ཐུགས་ཁ་ནས་བྱུང་སྟེ།
རྡོ་རྗེ་སེམས་དཔའི་ང་རྒྱལ་གྱིས་རང་གནས་སུ་འཁོད་པར་བསམ་པ་ནི་བདག་བསྒྲུབ་པའོ། ། བརྟན་བྱེད་ཀྱི་བཟླས་པ་ནི། རང་གི་སྙིང་ཁར་ཟླ་བའི་སྟེང་དུ་བཟླ་བྱའི་སྔགས་རྣམས་བསམ་ལ། ལྷ་སོ་སོའི་སྔགས་བརྗོད་པའི་ཚེ། ལྷ་དེ་དང་དེ་ལ་ཕོག་པས། དེ་ཐམས་ཅད་དབང་དུ་འདུས་ཤིང་བརྟན་པར་བསམ་མོ། ། བདུན་པ་གཤིན་དོན་ཇི་ལྟར་བྱ་བའི་ཚུལ་ལ་གཉིས་ཏེ། སྤྱིར་བསྟན་པ་དང་། བྱེ་བྲག་ཏུ་ཉམས་སུ་བླང་བའི་ཚུལ་ལོ། ། དང་པོ་སྤྱིར་བསྟན་པ་ལ་བཅུ་སྟེ།
དབང་བསྐུར་ཏེ་སྡིག་པ་སྦྱོང་བ། དབང་བསྐུར་ཏེ་དྲིའི་གཙང་ཁང་དུ་བཅུག་སྟེ་སྡིག་པ་སྦྱོང་བ། དབང་བསྐུར་ཏེ་མཆོད་རྟེན་གྱི་དབུས་སུ་བཞག་སྟེ་སྡིག་པ་སྦྱོང་བ། རོ་བསྲེགས་ཏེ་སྡིག་པ་སྦྱོང་བ། ཚ་ཚ་བཏབ་སྟེ་སྡིག་པ་སྦྱོང་བ། སྦྱིན་སྲེག་གི་སྒོ་ནས་སྡིག་པ་སྦྱོང་བ། བཟླས་པའི་སྒོ་ནས་སྡིག་པ་སྦྱོང་བ། བྲབ་སྟེ་རོ་མེད་ན་ཇི་ལྟར་བྱ་བའི་ཚུལ་དང་། དེ་ཐམས་ཅད་ཀྱིས་ཐུན་མོང་དུ་ཕུང་པོ་ཆས་སུ་འཇུག་པའི་ཆོ་གའོ། ། དང་པོ་དབང་བསྐུར་ཏེ་སྡིག་པ་སྦྱོང་བ་ནི།
གོང་དུ་བསྟན་པ་བཞིན་ཡིན་ལ། གཉིས་པ་དབང་བསྐུར་ཏེ་དྲིའི་གཙང་ཁང་དུ་བཅུག་སྟེ་སྡིག་པ་སྦྱོང་བ་ནི། སྦྱོང་རྒྱུད་ལས། རང་གི་ལྷའམ་ལྷ་གཞན་གྱི། ། སྙིང་པོ་སྙིང་ཁར་བྲིས་ནས་ནི། ། ལྷ་འདྲ་བར་ནི་སེམས་བསྐྱེད་དེ། ། ཁྱིམ་གྱི་དབུས་སུ་གཞུག་པར་བྱ། ། ཞེས་པས་བསྟན་ཅིང་། གསུམ་པ་མཆོད་རྟེན་གྱི་དབུས་སུ་བཞག་སྟེ་སྦྱོང་བ་ནི། སྦྱོང་རྒྱུད་ལས།
དེ་ནས་རྣལ་འབྱོར་ཅན་གྱིས་ནི། ། སྔགས་དང་ཕྱག་རྒྱས་དེ་དབང་བསྐུར། ། ལྷ་ཡི་གཟུགས་སུ་བརྟགས་ནས་ནི། ། མཆོད་རྟེན་དབུས་སུ་གཞག་པར་བྱ། ། ཞེས་པས་བསྟན་པ་ཡིན་ནོ། ། བཞི་པ་རོ་བསྲེགས་ཏེ་སྦྱོང་བ་ནི། སྦྱོང་རྒྱུད་ལས། ཁྲུ་བཞི་པ་ཡི་ཚད་དུ་ནི། ། ཆོ་ག་བཞིན་དུ་ཁུང་བརྐོས་ལ། ། ཞེས་སོགས་ཀྱིས་བསྟན་ཏོ། །
ལྔ་པ་ཚ་ཚ་བཏབ་སྟེ་སྦྱོང་པ་ནི། སྦྱོང་རྒྱུད་ལས། དེ་ཡི་མིང་ནས་སྨོས་ནས་སུ། ། གུར་གུམ་བཟང་པོས་སྔགས་བྲིས་ལ། ། རིམ་གྱིས་འབུམ་ནི་ཚང་བ་དང་། ། མཆོད་རྟེན་ལས་ནི་རབ་ཏུ་བརྟག ། ཅེས་སོགས་ཤླཽ་ཀ་ཕྱེད་དང་གསུམ་གྱིས་བསྟན་ཏོ། ། དྲུག་པ་སྦྱིན་སྲེག་གི་སྒོ་ནས་སྦྱོང་བ་ནི། ཡང་རྒྱུད་ལས། དེ་ཡི་མིང་ནས་བརྗོད་ནས་ཀྱང་། །
མཁས་པས་འབུམ་ཕྲག་བརྒྱ་འམ་ནི། ། ཡང་ན་བརྒྱ་ཕྲག་སྟོང་ཉིད་དུ། ། སྦྱིན་སྲེག་བྱས་པར་གྱུར་པ་ན། ། གདོན་མི་ཟ་བར་བདེ་འགྲོར་སྐྱེ། ། ཞེས་པས་བསྟན། བདུན་པ་བཟླས་ཏེ་སྦྱོང་བ་ནི། ཡང་སྦྱོང་རྒྱུད་ལས། དེ་ཡི་མིང་ནས་བརྗོད་ནས་ནི། ། ཇི་ལྟར་གསུངས་པའི་སྔགས་བཟླས་ཤིང་། ། འབུམ་ཕྲག་སྟོང་ངམ་ཡང་ན་ནི། །
བརྒྱ་ཕྲག་སྟོང་དུ་ཚང་བ་དང་། ། བྱེ་བ་ཉིད་དུ་རབ་བཟླས་ན། ། ལྷ་ཡི་གནས་སུ་ངེས་པར་སྐྱེ། ། ཞེས་པས་བསྟན་ལ། བརྒྱད་པ་བྲབ་སྟེ་སྦྱོང་བ་ནི། སྦྱོང་རྒྱུད་ལས། བྱེ་མ་ཡུངས་ཀར་ཐལ་བ་རྣམས། ། རང་གི་མིང་སྨོས་སྔགས་བཏབ་ནས། ། བཟླས་པ་བྱས་ཏེ་གཏོར་ནས་ཀྱང་། ། རྒྱ་མཚོར་འབབ་པའི་ཆུ་ཀླུང་དོར། །
ཞེས་པས་བསྟན་ཅིང་། དགུ་པ་རོ་མེད་ན་ཇི་ལྟར་བྱ་བའི་ཚུལ་ནི། ཡང་སྦྱོང་རྒྱུད་ལས། ཡང་ན་མེད་པར་གྱུར་ན་ཡང་། ། ཟློས་ཤིང་བསྒོམ་པའི་ཚུལ་གྱིས་ནི། ། མིང་ཙམ་ལེགས་པར་བྲིས་ནས་ཀྱང་། ། མཆོད་རྟེན་ཕྲེང་བ་བྱ་བའམ། ། ཡང་ན་གཟུགས་སུ་བྲིས་ཀྱང་རུང་། ། སྦྱིན་སྲེག་མངོན་པར་དབང་བསྐུར་ན། ། གདོན་མི་ཟ་བར་བདེ་འགྲོར་སྐྱེ། །
ཞེས་པས་བསྟན་པ་ཡིན་ནོ། ། བཅུ་པ་དེ་དག་གིས་ཐུན་མོང་དུ་ཕུང་པོ་ཆས་སུ་འཇུག་པ་ནི། སྦྱོང་རྒྱུད་ལས། རོ་ལ་སྔགས་ཀྱིས་བཏབ་ནས་ཀྱང་། ། ཆུ་མཆོག་གིས་ནི་བཀྲུས་ནས་ནི། ། བཟླས་པའི་དྲི་ཡིས་བྱུག་པར་བྱ། ། གོས་དང་རྒྱན་གྱིས་བཀླུབས་ནས་ཀྱང་། ། སྔགས་ཀྱིས་བཏབ་སྟེ་བདུག་པར་བྱ། ། ཞེས་པས་བསྟན་ཏོ། ། གཉིས་པ་བྱེ་བྲག་ཏུ་ཉམས་སུ་བླང་བའི་ཚུལ་ལ་དོན་ཚན་རྣམ་པ་བཅོ་ལྔས་བསྟན་ཏེ།
རྟེན་བསྐྱེད་དགུག་ཅིང་སྡིག་པ་བྲལ། ། སྦྱང་བ་སྦྱིན་སྲེག་བཟླས་ཏེ་སྦྱངས། ། བྲབ་ཅིང་ཕྱིན་དྲུག་ཁྲུས་ཀྱིས་སྦྱངས། ། གཡོ་དང་བརྟན་པའི་དུག་ཀྱང་སྦྱངས། ། བཀྲ་ཤིས་སྐྱབས་འགྲོ་དབང་ཡང་བསྐུར། ། དེ་ལ་མཆོད་བསྟོད་སྦྱངས་བསྟན་བྱ། ། ཞེས་བྱ་སྟེ། དང་པོ་རྟེན་བསྐྱེད་པ་ནི། སྦྱོང་རྒྱུད་ལས། ལྷོ་སྒོ་ཡི་ནི་ས་ཡི་ཆར། །
ཁྲུ་གང་ས་ཡི་ཚད་དུ་ནི། ། སྟེགས་སུ་ལེགས་པར་བརྩིགས་ནས་ཀྱང་། ། བ་བྱུང་ལྔ་ཡི་གཅི་བས་བྱུག ། ཅེས་པས་སྦྱོང་སྟེགས་བསྟན་ལ། དེའང་རྒྱ་དང་ཟབས་སུ་ཁྲུ་གང་པའི་སྟེང་དུ། པདྨ་འདབ་བརྒྱད་དཀར་པོའི་སྟེང་དུ་འཁོར་ལོ་སྔོན་པོ་རྩིབས་བརྒྱད་པའི་སྟེང་དུ་ཎིའམ། ཡང་ན་རང་གི་མིང་ཡིག་དང་པོ་ཀླད་ཀོར་གྱིས་བརྒྱན་པ་ལས་ཚེ་འདས་བསྐྱེད་པ་ནི་སློབ་དཔོན་ཀུན་སྙིང་གིས་གསུངས་སོ། ། ངག་འདོན་དཀྱུས་བཞིན་ནོ། ། གཉིས་པ་རྟེན་དགུག་གཞུག་བྱ་བ་ནི། གཙུག་དགུའི་རྒྱུད་ལས།
ཁམས་གསུམ་རྣམ་རྒྱལ་ཕྱག་རྒྱ་ཡིས། ། སྲིད་པ་བར་མ་དགུག་པར་བྱ། ། ཞེས་པས་བསྟན་ཏེ། ཕྱག་རྒྱ་དང་། ངག་འདོན་དཀྱུས་བཞིན་ནོ། ། གསུམ་པ་སྡིག་པ་བྲལ་ཏེ་རྟེན་སྦྱང་རུང་དུ་བསྒྲུབ་པ་ནི། ཨོཾ་ཤྭ་དྷ་ནི་སོགས་ནས། དྲི་མ་མེད་པར་གྱུར་ཅེས་པའི་བར་ཏེ། འདིའི་སྔགས་རྒྱ་གཉིས་ཀ་ཤཱཀ་ཐུབ་ཀྱི་སྐབས་ནས་འབྱུང་ངོ་། ། བཞི་པ་སྦྱང་བ་ལ་གསུམ་སྟེ།
ཞི་བའི་སྦྱང་བ། ཞི་དྲག་ཕྱེད་མའི་སྦྱང་བ། དྲག་པོའི་སྦྱང་བའོ། ། དང་པོ་ནི་རྫས་སྔགས་གཉིས་ཀ་ཞི་བ་སྟེ། དེའི་ཕྱིར་ན་དེ་སྐད་ཅེས་བྱའོ། ། གཉིས་པ་ནི་རྫས་ཞི་བ། སྔགས་དྲག་པོས་ཏེ། དེའི་ཕྱིར་ན་ཞི་དྲག་ཕྱེད་མའི་སྦྱང་བ་ཞེས་བྱའོ། ། གསུམ་པ་ནི། རྫས་དྲག་པོ་གུ་གུལ་ནག་པོ།
སྔགས་དྲག་པོ་སུམྦྷ་ནི་སྟེ། དེའི་ཕྱིར་ན་དྲག་པོའི་སྦྱང་བ་ཞེས་བྱའོ། ། ལྔ་པ་ཏིལ་གྱི་སྦྱང་བ་ནི། སྦྱིན་སྲེག་གི་སྐབས་ནས་འབྱུང་ལ། དེའི་ངག་འདོན་དང་བསམ་བྱ་དཀྱུས་བཞིན་ནོ། ། དྲུག་པ་བཟླས་ཏེ་སྦྱང་བ་ནི། དེ་ཡི་མིང་ནས་བརྗོད་ནས་ནི། ། མཁས་པས་འབུམ་ཕྲག་སོགས་གོང་བཞིན་ནོ། ། ངག་འདོན་དཀྱུས་བཞིན་ནོ། ། བདུན་པ་བྲབ་པ་ཡང་།
བྱེ་མ་ཡུངས་ཀར་སོགས་ཀྱིས་བསྟན་ཏེ། ངག་འདོན་ནི། ཨོཾ་སརྦ་པཱ་པཾ་ནས། ཧེ་དུ་ན་ཧཱུྃ་ཕཊ྄་ཞེས་པའི་བར་ཏེ་ཤཱཀ་ཐུབ་ཀྱི་སྐབས་ནས་འབྱུང་ངོ་། ། བརྒྱད་པ་ཁྲུས་ཀྱི་སྦྱང་བ་ནི། གཙུག་དགུ་ལས། རུས་པའམ་གོས་སམ་མིང་ལ་ནི། ། རྡོ་རྗེའི་ཆུ་ཡིས་བཀྲུ་བར་བྱ། ། ཞེས་པས་བསྟན་ཏེ། དེའམ་བཟླས་པའི་ལྷ་ལ་ཁྲུས་གསོལ་བ་ནི།
ཇི་ལྟར་བལྟམས་པ་སོགས་ཤླཽ་ཀ་གཅིག་ནི། དེ་ཉིད་འདུས་པར་གསུངས་ཤིང་། འདི་ནི་ཁྲུས་མཆོག་དཔལ་དང་ལྡན། ། སོགས་ཤླཽ་ཀ་གཉིས་ནི་སློབ་དཔོན་དགེ་མཚན་བཤེས་གཉེན་གྱིས་ཁྲུས་ཀྱི་ཆོ་གར་གསུངས་སོ། ། རྟེན་ལ་ཁྲུས་བྱ་བ་ནི། འདི་ནི་སྦྱིན་པའི་རང་བཞིན་སོགས་ནས། ཁྲུས་བྱའོ་ཞེས་པའི་བར་ནི་མདོ་སྡེ་ནས་འབྱུང་ངོ་། ། དགུ་པ་གཡོ་བའི་དུག་སྦྱོང་བ་ནི། འདོད་ཆགས་ཞེ་སྡང་ཞེས་སོགས་ནས་དུག་བཅོམ་མོ། ། ཞེས་པའི་བར་རོ། །
བཅུ་པ་བརྟན་པའི་དུག་སྦྱོང་བ་ནི། ས་འདི་དུག་གི་ཕ་ཡིན་ཏེ། ། ཞེས་པ་ནས། རླུང་གི་ནང་དུ་སོང་། ཞེས་པའི་བར་ཏེ། འདི་གཉིས་རྨ་བྱ་ཆེན་མོའི་མདོ་ལས་གསུངས་སོ། ། བཅུ་གཅིག་པ་ཤིས་པ་བརྗོད་པ་ནི། གཙུག་དགུ་ལས། སླར་ཡང་བཀྲ་ཤིས་ཚིགས་བཅད་ཀྱིས། ། དུས་གསུམ་དུ་ནི་ཁྲུས་བྱ་འོ། །
ཞེས་པས་བསྟན་ཏེ། ངག་འདོན་ནི། གང་ལ་སེར་སྣ་རྣམ་ཆགས་པ། ། ཞེས་པ་ནས། སྡིག་པར་མ་གྱུར་ཅིག ཅེས་པའི་བར་ཏེ། འདི་ནི་ཡངས་པ་ཅན་གྱི་གྲོང་ཁྱེར་དུ་འཇུག་པའི་མདོ་ལས་གསུངས་སོ། ། བཅུ་གཉིས་པ་སྐྱབས་སུ་འགྲོ་བ་ནི། གཙོ་བོ་རྒྱལ་བ་འགྲོ་བའི་མགོན། ། ཞེས་པ་ནས།
བསལ་དུ་གསོལ་ཞེས་པའི་བར་རོ། ། འདི་ནི་སྤྱོད་འཇུག་ལས་གསུངས་སོ། ། བཅུ་གསུམ་པ་དབང་བསྐུར་བ་ནི་གོང་དུ་བསྟན་ཏོ། ། བཅུ་བཞི་པ་མཆོད་རྟེན་བྱ་བ་ནི། དེ་ལྟར་དབང་བསྐུར་ནས་ཚེ་འདས་རྡོ་རྗེ་སེམས་དཔར་གྱུར་པ་ལ། རྒྱས་པར་ནི་འདོད་ཡོན་ལྔས་མཆོད་ཅིང་། བསྡུ་ན་ཨོཾ་སརྦ་ཏ་ཐཱ་ག་ཏ་ཨརྒྷཾ་སོགས་ཀྱིས་མཆོད་ལ། རྡོ་རྗེ་སེམས་དཔའ་སེམས་དཔའ་ཆེ། ། ནས། ཕྱག་ན་རྡོ་རྗེ་ཕྱག་འཚལ་བསྟོད། །
ཅེས་པའི་བར་གྱིས་བསྟོད་ལ། སྐབས་འདིར་ནུབ་ཐ་མ་ཡིན་ན་བྱང་བུ་བསྲེག་པ་བསྟན་ཏེ། བྱང་བུ་ལ་མེ་སྦར་ཏེ། སྟོང་ཉིད་ཡེ་ཤེས་འབར་བའི་མེ། ། ཞེས་པ་ནས། འབར་གྱུར་ཅིག ཅེས་པའི་བར་ཏེ། འདི་ནི་ཡོ་ག་རྡོ་རྗེ་སྙིང་པོ་རྒྱན་གྱི་རྒྱུད་ནས་གསུངས་སོ། ། བཅོ་ལྔ་པ་ལམ་སྦྱང་བསྟན་གྱི་ལམ་སྦྱང་བ་ནི། དཀོན་མཆོག་རིན་ཆེན་དཔལ་བཞིན་དུ། །
ཞེས་པ་ནས། ཏྲ་ཐ་ཞེས་པའི་བར་རོ། ། ལམ་བསྟན་པ་ནི། པདྨ་འདམ་གྱི་ནས། ག་ཙྪནྟུ་སྭཱཧཱ་ཞེས་པའི་བར་ཏེ། འདི་གཉིས་ཀྱི་ཚིགས་བཅད་རྣམས་ནི་གཙུག་དགུའི་རྒྱུད་ནས་གསུངས་ཤིང་། སྔགས་རྣམས་ནི་ཕྱག་རྡོར་གྱི་སྐབས་ནས་འབྱུང་ངོ་། ། ཚེ་འདས་བདེ་བ་ཅན་དུ་སྐྱེས་པ་ལ་མཆོད་པ་སོགས་གླེང་གཞིའི་སྐབས་ནས་འབྱུང་ངོ་། ། གསུམ་པ་རྗེས་ཀྱི་བྱ་བ་ནི། མེ་ལྟར་འབར་བ་ལས།
དེ་ཡི་ལུས་ལ་དབང་བསྐུར་ཞིང་། ། མཉམ་པར་གཞག་པས་བསྲུང་ནས་ནི། ། མཇུག་ཏུ་མངོན་པར་མཆོད་བྱས་ཏེ། ། ལྷ་རྣམས་ཐམས་ཅད་གཤེགས་པར་གྱུར། ། ཅེས་པས་དངོས་སུ་སྦྱིན་སྲེག་གི་མཇུག་ཆོག་བསྟན་ནས། ཤུགས་ལ་ནི་དཀྱིལ་འཁོར་བཅུ་གཉིས་པོ་ཐམས་ཅད་ཀྱི་མཇུག་ཆོག་བསྟན་པ་ཡིན་ནོ། ། དེ་ལ་ཡང་བརྒྱད། རང་ཉིད་ལ་དབང་བསྐུར་ཞིང་གནས་གསུམ་བསྲུང་བ་བྱ་བ། མདུན་བསྐྱེད་ཀྱི་དཀྱིལ་འཁོར་ལ་མཆོད་བསྟོད་བྱ་བ། དངོས་གྲུབ་བླང་བ།
ཡིག་བརྒྱས་ལྷག་ཆད་ཁ་བསྐང་བ། ནོངས་པ་བཟོད་པར་གསོལ་བ། རས་བྲིས་ཀྱི་དཀྱིལ་འཁོར་ལ་བརྟན་བཞུགས་བྱ་བ། མཇུག་ཏུ་བཀྲ་ཤིས་བྱ་བའོ། ། དང་པོ་ནི། བདག་བསྐྱེད་ཀྱི་སྐབས་ལྟར། ཨོཾ་བཛྲ་ཨ་བྷི་ཥིཉྩ་སོགས་ཕྱག་རྒྱ་དང་བཅས་པས་དབང་བསྐུར། གཉིས་པ་ནི། རིགས་གསུམ་སྤྱིའི་སྔགས་དང་ཕྱག་རྒྱས་གནས་གསུམ་བྱིན་གྱིས་བརླབས། གསུམ་པ་ནི་མཆོད་པ་བསང་སྦྱངས་བྱིན་གྱིས་བརླབས་ལ།
གཙང་ཞིང་གཙང་མར་སྦྱར་བ་ཡི། ། སོགས་ནི་གསང་བ་རྒྱན་གྱི་རྒྱུད་ལས་གསུངས་སོ། ། བསྟོད་པ་ནི་གོང་དུ་བསྟན་པ་བཞིན་ནོ། ། དངོས་གྲུབ་བླང་བ། ཡིག་བརྒྱས་ལྷག་ཆད་ཁ་བསྐང་བ། ནོངས་པ་བཟོད་པར་གསོལ་བ། རས་བྲིས་ཀྱི་དཀྱིལ་འཁོར་ལ་བརྟན་བཞུགས་བྱ་བ་རྣམས་བླ་མ་གོང་མ་རྣམས་ཀྱི་ཕྱག་ལེན་ཏེ་དཀྱུས་བཞིན་ནོ། ། མཇུག་ཏུ་བཀྲ་ཤིས་བྱ་བ་ནི། སྟོན་མཆོག་དམ་པ་སོགས་ཏེ་ཤླཽ་ཀ་གསུམ་པོ་འདི་ནི་སྟོང་ཆེན་རབ་འཇོམས་ཀྱི་མདོ་ལས་གསུངས་སོ། ། དེ་རྣམས་ཀྱིས་ཀུན་རིག་གཞན་ཕན་མཐའ་ཡས་ཀྱི་ཆོ་གའི་སྦྱོར་དངོས་རྗེས་གསུམ་གྱི་བཤད་པ་རང་ལུགས་མདོར་བསྡུས་པ་ལུང་དང་སྦྱར་ན་དེ་ཙམ་ཡིན་ནོ། །
ཞེས་གསུངས་ཤིང་། སྐབས་དེར་བདག་གི་བླ་མ་རྗེ་བཙུན་མུས་པ་ཆེན་པོ་ཐམས་ཅད་མཁྱེན་པ་དེ་ཉིད་ནི། སྐུ་ཚེ་ཧྲིལ་པོར་ཡོ་ག་རྣལ་འབྱོར་རྒྱུད་ཁོ་ན་ལ་སྦྱངས་པ་ལྟར། རྒྱས་བཤད། དོན་བསྡུས། དཀའ་གནས་ཀྱི་དོགས་དཔྱོད་སོགས་བློའི་ར་བ་ལས་འདས་པ་ཞིག་མཛད་མཛད་ཀྱང་། རང་གི་བློ་གྲོས་ཀྱིས་ཟུར་ཙམ་ཟིན་པ་ནི་དེ་ཙམ་མོ། ། ཞེས་པ་དེ་རྣམས་ཀྱིས་རྗེ་བཙུན་མུས་པ་ཆེན་པོའི་གསུང་རྒྱུན་ལས་བྱུང་བ་རྣམས་ཀྱི་ནང་ནས་རང་གི་བློ་ནུས་ཀྱིས་ཇི་ལྟར་ཟིན་པའི་ཚུལ་རྣམས་ལེགས་པར་བཤད་ཟིན་ཏོ། ། འདིར་སྨྲས་པ། དེ་ལྟར་ཁྱབ་བདག་རྣམ་སྣང་ཆེན་པོ་ཉིད། །
གཞན་ངོར་དགེ་སློང་མཆོག་གི་སྐུར་སྤྲུལ་ནས། ། བདག་སོགས་མཐའ་ཡས་འགྲོ་བའི་རྩ་ལག་མཆོག ། འཁོར་ལོའི་མགོན་པོ་རྗེ་བཙུན་མུས་པར་འདུད། ། མགོན་ཁྱོད་ཟབ་རྒྱས་ཆོས་ཚུལ་གང་གསུངས་ཀྱང་། ། རྟག་ཏུ་དེ་ཉིད་ཁོ་ནར་སྦྱངས་པ་ལྟར། ། མཁས་དབང་ཀུན་གྱི་དྲེགས་པ་འཕྲོག་མཛད་པ། ། འདི་ནི་གསུང་གི་ཡོན་ཏན་བླ་ན་མེད། ། རྟག་ཏུ་རིམ་གཉིས་ཟབ་མོའི་ཏིང་འཛིན་གྱི། ། ཉམས་མྱོང་བཟང་པོའི་རྒྱུན་ལ་མཉམ་འཇོག་ཅིང་། ། ཟབ་ཆོས་འཆད་ཀྱང་དེ་རྒྱུན་ངང་གནས་པ། །
འདི་ནི་ཐུགས་ཀྱི་ཡོན་ཏན་བླ་ན་མེད། ། ནམ་ཡང་བག་མེད་སྤྱོད་པས་མ་གོས་ཤིང་། ། དབྱིབས་མཛེས་ལྷུན་ཆགས་གཟི་འོད་རབ་འབར་བ། ། ཚུལ་ཁྲིམས་དྲི་བསུང་ཕྱོགས་ཀུན་གཡོ་བ་ཅན། ། འདི་ནི་སྐུ་ཡི་ཡོན་ཏན་བླ་ན་མེད། ། དེ་ལྟར་སྐྱོན་མེད་ཡོན་ཏན་བྱེ་བའི་གཏེར། ། གཏེར་ཆེན་ཁྱོད་ཀྱི་བཀའ་དྲིན་གཞལ་དུ་མེད། ། མེད་ཕྱིར་དུས་གསུམ་དགེ་རྣམས་མཆོད་པར་འབུལ། ། འབུལ་གྱི་ད་དུང་བྱང་ཆུབ་བར་དུ་སྐྱོབས། ། བདག་དང་བདག་ལ་ལྟོས་པའི་གདུལ་བྱ་རྣམས། །
དུས་འདིར་ཚེ་རིང་ནད་མེད་བསམ་དོན་འགྲུབ། ། བསྟན་པ་ཆེར་རྒྱས་དོན་གཉིས་མཐར་ཕྱིན་ཏེ། ། ཕྱི་མ་བདེ་བ་ཅན་དུ་སྐྱེ་བར་ཤོག ། རྣལ་འབྱོར་རྒྱུད་ཀྱི་དམ་པའི་ཆོས་བྱུང་བའི་ཚུལ་ལེགས་པར་བཤད་པ་ཡོ་ག་བསྟན་པའི་སྒོ་འབྱེད་ཅེས་བྱ་བ་ལས། རྗེ་བཙུན་མུས་པ་ཆེན་པོའི་གསུང་རྒྱུན་ལས་འབྱུང་ཚུལ་བཤད་པའི་སྐབས་ཏེ་དང་པོའོ།། ༈ །།སྤྱི་དོན་གཉིས་པ། འཇམ་དབྱངས་ས་ལོ་ཆེན་པོའི་གསུང་གི་ཟིན་བྲིས་ལས་འབྱུང་ཚུལ་བཤད་པ་ནི། དམིགས་པ་མེད་པའི་ཐུགས་རྗེ་དང་མཁྱེན་རབ་ཀྱི་མངའ་བདག་མཧཱ་པཎྜི་ཏ་ཆེན་པོ་འཇམ་དབྱངས་ཀུན་དགའ་བསོད་ནམས་གྲགས་པ་རྒྱལ་མཚན་དཔལ་བཟང་པོའི་གསུང་ལ། དེ་ཉིད་ཀྱི་དངོས་ཀྱི་སློབ་མ་སྒྲ་ཚད་ལོ་ཙཱ་བ་དཀོན་མཆོག་རྒྱ་མཚོས་ཟིན་བྲིས་སུ་བཏབ་པའི་དཔལ་ཀུན་རིག་རྩ་བའི་དཀྱིལ་འཁོར་གྱི་དབང་གི་མཚམས་སྦྱོར་གསུང་རྒྱུན་འཆི་མེད་ལམ་གྱི་ནོར་བུ་ལེགས་བཤད་པདྨོ་བཞད་པའི་ཟེའུ་འབྲུ་ཞེས་བྱ་བ་ལས་འདི་ལྟར་འབྱུང་སྟེ། འོ་ནམ་མཁའ་དང་མཉམ་པའི་སེམས་ཅན་ཐམས་ཅད་ཀྱི་དོན་དུ་ཁྱབ་བདག་རྣམ་སྣང་ཆེན་པོའི་གོ་འཕང་འཐོབ་པར་བྱ།
དེའི་ཆེད་དུ་བཅོམ་ལྡན་འདས་ཀུན་རིག་རྣམ་པར་སྣང་མཛད་ཀྱི་དཀྱིལ་འཁོར་དུ་དབང་བསྐུར་བ་ཟབ་མོ་གསན་ལ་ཐུགས་ཉམས་སུ་བཞེས་སྙམ་པ་བྱང་ཆུབ་ཀྱི་མཆོག་ཏུ་སེམས་བསྐྱེད་པ་གསལ་བཏབ་ནས་གསན་པར་ཞུ། དེ་ལ་ཡང་དག་པ་རྫོགས་པའི་སངས་རྒྱས་ཀྱིས་གདུལ་བྱ་རྣམས་ཀྱི་དོན་དུ་དམ་པའི་ཆོས་ཇི་སྙེད་ཅིག་གསུངས་པ་རྣམས་བསྡུ་ན། ཐེག་པ་དམན་པ་དང་། ཆེན་པོ་གཉིས་སམ། ཡང་ན་སྡེ་སྣོད་གསུམ་དུ་འདུས་ཤིང་། མདོ་སྡེའི་སྡེ་སྣོད་དེ་ལ་ཡང་། མདོ་སྡེ་གདམས་ངག་འབོགས་པའི་རྒྱལ་པོ་ལས། རྒྱུ་ལ་མོས་པ་རྒྱུ་ཆོས་ཀྱི། ། འཁོར་ལོ་རབ་ཏུ་བསྐོར་བྱས་ནས། ། ཉེ་ལམ་རྡོ་རྗེ་ཐེག་པ་ཞིག །
མ་འོང་དུས་ན་འབྱུང་བར་འགྱུར། ། ཞེས་གསུངས་པས་རྒྱུ་ཕ་རོལ་ཏུ་ཕྱིན་པའི་ཐེག་པ་དང་། འབྲས་བུ་སྔགས་ཀྱི་ཐེག་པ་གཉིས་ལས་འདི་སྔགས་ཀྱི་ཐེག་པ་ཡིན་ཞིང་། སྔགས་ཀྱི་ཐེག་པ་དེ་ལ་ཡང་རྒྱུད་སྡེའི་རིགས་བསམ་གྱིས་མི་ཁྱབ་པ་ཞིག་ཡོད་ཀྱང་། རྒྱུད་སོ་སོའི་དགོངས་པ་གྲུབ་པ་ཐོབ་པའི་སློབ་དཔོན་རྣམས་ཀྱི་བཞེད་པས། དབྱེ་བསྡུའི་སྒོ་ནས་བཞག་ཚུལ་གྱི་དབང་དུ་བྱས་ན། རྣམ་སྣང་སྒྱུ་འཕྲུལ་དྲ་བ་ལ་བརྟེན་ནས་རྒྱ་གར་གྱི་སློབ་དཔོན་འགའ་ཞིག་གིས་ཕྱི་ནང་གི་རྒྱུད་སྡེ་གཉིས་སུ་བཞག་པ་དང་། དེ་ཉིད་འདུས་པ་སོགས་ལ་བརྟེན་ནས་གྲུབ་ཆེན་ཀུན་སྙིང་ལ་སོགས་པས་རྒྱུད་སྡེ་གསུམ་དུ་བཞག་པ་དང་། མཁའ་འགྲོ་མ་རྡོ་རྗེ་གུར་ལ་བརྟེན་ནས་རྣལ་འབྱོར་གྱི་དབང་ཕྱུག་བིརྺ་པ་ལ་སོགས་པས་རྒྱུད་སྡེ་བཞི་རུ་བཞག་པ་དང་། གསང་བ་འདུས་པ་ལ་བརྟེན་ནས་སློབ་དཔོན་ཀླུ་སྒྲུབ་ལ་སོགས་པས་རྒྱུད་སྡེ་ལྔར་བཞག་པ་དང་།
བདེ་མཆོག་རྩ་རྒྱུད་སོགས་ལ་བརྟེན་ནས་གྲུབ་ཆེན་ལོ་ཧི་པ་དང་། ཇོ་བོ་ན་རོ་ཏ་པ་སོགས་ཀྱིས་རྒྱུད་སྡེ་ཆེན་པོ་སྒོ་དྲུག་ཏུ་བཞག་པ་སོགས་རབ་ཏུ་མང་པོ་ཞིག་ཡོད་ཀྱང་། ད་རེས་འདིར་གསུམ་དུ་བཞག་པའི་ལུགས་ཡིན་ཏེ། དེ་ཡང་དེ་ཉིད་འདུས་པར། སྙིང་པོ་ཕྱག་རྒྱ་སྔགས་རིག་པ། ། དུམ་བུ་ལས་བཤད་རང་བྱ་འམ། ། བསྒྲུབ་པ་འདིས་ནི་ཐམས་ཅད་དུ། ། ཞེས་སོགས་གསུངས་པ་ལ་བརྟེན་ནས་སློབ་དཔོན་སངས་རྒྱས་གསང་བས། རྣལ་འབྱོར་རྒྱུད་དང་བྱ་དབྱེ་བས། ། རྒྱུད་སྡེ་རྣམ་པ་གསུམ་དུ་འགྱུར། །
ཞེས་དང་། སློབ་དཔོན་སྒེག་པའི་རྡོ་རྗེས། རྣལ་འབྱོར་སྤྱོད་དང་བྱ་དབྱེ་བས། ། ཤེས་རབ་ཕ་རོལ་ཕྱིན་པའི་ཚུལ། ། ཞེས་གསུངས་ཤིང་། གྲུབ་ཆེན་ཀུན་སྙིང་གིས། དེ་ཉིད་བསྡུས་པའི་འགྲེལ་པར། ཐམས་ཅད་དུ་ཞེས་བྱ་བ་ནི། བྱ་བའི་རྒྱུད་དང་། སྤྱོད་པའི་རྒྱུད་དང་།
གཉིས་ཀའི་རྒྱུད་རྣམས་སོ། ། ཞེས་གསུངས་ཏེ། དེ་ལྟར་ན་རྒྱུད་སྡེ་གསུམ་གྱི་རྣམ་གཞག་མཛད་པ་ལས། འདིར་ཐབས་དང་ཤེས་རབ་གཉིས་ཀ་དང་ལྡན་པ་རྣལ་འབྱོར་གྱི་རྒྱུད་ཞེས་བྱ་བ་ཡིན་ཏེ། དེ་ཡང་གསང་བ་འདུས་པའི་རྒྱུད་ལས། རྣལ་འབྱོར་ཐབས་ཀྱི་མ་ཡིན་ཞིང་། ། རྣལ་འབྱོར་ཤེས་རབ་རྐྱང་པས་མིན། ། ཐབས་དང་ཤེས་རབ་ལྡན་པ་ལ། ། དེ་བཞིན་གཤེགས་པས་རྣལ་འབྱོར་གསུངས། ། ཞེས་གསུངས་པས།
ཐབས་ཤེས་རབ་གཉིས་ཀ་དང་ལྡན་ཞིང་ཟུང་དུ་འཇུག་པ་ཞིག་ལ་ཡོ་ག་སྟེ་རྣལ་འབྱོར་ཟེར་བ་ཡིན་ལ། ཐབས་ཤེས་གཉིས་པོ་དེ་ཡང་ཇི་ལྟ་བུ་ཞིག་ཡིན་སྙམ་ན། རྣམ་སྣང་སྒྱུ་འཕྲུལ་དྲ་བ་ལས། ཟབ་ཅིང་རྒྱ་ཆེ་ཞེས་བཤད་གང་། ། རྣམ་པར་རྟོག་མེད་ཟབ་པ་སྟེ། ། རྒྱ་ཆེ་སངས་རྒྱས་རྣམས་ཀྱི་སྐུ། ། དེ་ནི་བདེན་པ་གཉིས་སུ་བཤད། ། ཅེས་གསུངས་པས། རྒྱ་ཆེ་བ་ལྷ་སོ་བདུན་ལ་སོགས་པ་གཞལ་ཡས་ཁང་དང་བཅས་པ་རྣམས་ཡིན་ལ། དེ་ཉིད་ཤེས་རབ་སྟོང་པ་ཉིད་སྤྲོས་པའི་མཐའ་ཐམས་ཅད་དང་བྲལ་བར་སྣང་ལ་རང་བཞིན་མེད་པའི་ཚུལ་གྱིས་ཉམས་སུ་ལེན་པ་ཡིན་ཞིང་།
དེ་བརྗོད་བྱར་སྟོན་པའི་རྒྱུད་སྡེ་རྣམས་ལ་འདི་པའི་ལུགས་ཀྱི་རྣལ་འབྱོར་རམ། གཉིས་ཀའི་རྒྱུད་དུ་བཞེད་པ་ལ། དེ་ལ་ཡང་སློབ་དཔོན་པདྨ་ལྕགས་ཀྱུས། རྩ་རྒྱུད་ཤིན་ཏུ་ཟབ་ཅིང་རྟོགས་དཀའ་བས། ། བཤད་དང་ཆ་མཐུན་རྒྱུད་ཀྱིས་གསལ་བར་ཕྱེ། ། ཞེས་གསུངས་ཏེ། རྩ་བའི་རྒྱུད་དང་། བཤད་པའི་རྒྱུད་དང་། ཆ་མཐུན་པའི་རྒྱུད་དང་གསུམ་དུ་གནས་པ་ལས། རྩ་བའི་རྒྱུད་དེ་ལ་ཡང་།
དེ་ཉིད་འདུས་པ་དུམ་བུ་བཞིའི་བདག་ཉིད་ཅན་ཏེ། དེ་ཡང་དུམ་བུ་དང་པོས་རྡོ་རྗེ་དབྱིངས། གཉིས་པས་ཁམས་གསུམ་རྣམ་རྒྱལ། གསུམ་པས་འགྲོ་བ་འདུལ་བ། བཞི་པས་དོན་ཐམས་ཅད་ལེགས་པར་གྲུབ་པའི་དཀྱིལ་འཁོར་སྟོན་པ་ཡིན་ཞིང་། འདི་ཉིད་དང་པོ་འོག་མིན་སྟུག་པོ་བཀོད་པར་གསུངས་ལ། དེ་རྗེས་རི་རབ་ཀྱི་རྩེར་གསུངས་ཤིང་། སླར་ཡང་ལྕང་ལོ་ཅན་དུ་གསུངས་པས་ན་དེ་ཉིད་འདུས་པ་འདི་ལ་ལྷ་གནས་གསུམ་པ་ཞེས་ཀྱང་ཡོ་ག་བ་རྣམས་ཟེར་བ་ཡིན་ལ། གཞན་ཡང་རྒྱུད་ཕྱི་མ། ཕྱི་མའི་ཕྱི་མ།
རྒྱུད་དོན་ཉེ་བར་བསྡུ་བ་སྟེ་དེ་རྣམས་ནི་རྩ་བའི་རྒྱུད་ཡིན་ཞིང་། བཤད་པའི་རྒྱུད་ནི། སྤྱིའི་རྒྱུད་རྡོ་རྗེ་རྩེ་མོ་དང་། སོ་སོའི་བཤད་རྒྱུད་ལ་ཐམས་ཅད་གསང་བ་ཞེས་པ་དུམ་བུ་དང་པོའི་བཤད་རྒྱུད་དང་། ཁམས་གསུམ་རྣམ་རྒྱལ་གྱི་རྟོགས་པ་ཞེས་བྱ་བ་དུམ་བུ་གཉིས་པའི་བཤད་རྒྱུད་གཉིས་ལས། དུམ་བུ་ཕྱི་མ་གཉིས་ཀྱི་བཤད་རྒྱུད་ནི་བོད་དུ་མ་འགྱུར་ཞེས་བླ་མ་རྣམས་གསུངས་ཤིང་། ཆ་མཐུན་གྱི་རྒྱུད་ལ་དཔལ་མཆོག་གི་སྐོར་དང་། སྒྱུ་འཕྲུལ་དྲ་བའི་སྐོར། གསང་བ་རྒྱན་གྱི་བཀོད་པའི་རྒྱུད་དང་། རབ་གནས་ཀྱི་རྒྱུད་ཆུང་ལ་སོགས་པ་རྣམས་ཡིན་ཞིང་།
ངན་སོང་ཐམས་ཅད་ཡོངས་སུ་སྦྱོང་བའི་རྒྱུད་ཆ་མཐུན་གྱི་ཁོངས་སུ་བཏུས་ཀྱང་། འཆད་ཐབས་ཀྱི་སྒོ་ནས་རྩ་རྒྱུད་སོགས་རྒྱུད་སྡེ་གཞན་ལ་མ་ལྟོས་པའི་རྒྱུད་རང་སྐྱ་ཚུགས་པ་ཞིག་ཡིན་པར་བཞེད་པས། དེ་ཡང་སྤྱི་རྒྱུད་འཆད་ཐབས་ལ་དུས་ཀྱི་འཁོར་ལོ་ལྟ་བུ་རྒྱུད་འགྲེལ་པས་འཆད་པ་དང་། གསང་བ་འདུས་པ་ལྟ་བུ་རྒྱུད་གཞུང་ཕྲན་གྱིས་འཆད་པ་དང་། རྒྱུད་རྒྱུད་ཉིད་ཀྱིས་འཆད་པ་རྣམས་སུ་ཡོད་པ་ལས། འདི་རྒྱུད་རྒྱུད་ཉིད་ཀྱིས་འཆད་པ་ཞེས་བྱ་སྟེ་བརྟག་པ་དང་པོ་རྩ་རྒྱུད་ཀྱི་ཚུལ་དུ་བྱས་ནས། བརྟག་པ་ཕྱི་མ་བཤད་རྒྱུད་ཀྱི་ཚུལ་དུ་གསུངས་པའི་སྒོ་ནས་རྒྱུད་འདི་རང་གི་གོང་འཁྲུག་བསྡེབ་ཏེ་ཡོ་ག་གཞན་ནས་ཁ་སྐོང་དགོས་པ་སོགས་ཧ་ཅང་མེད་པར་འདི་རང་ནས་དཀྱིལ་འཁོར་བཅུ་གཉིས་པོའི་ཆོ་གའི་རྣམ་གཞག་གསལ་བར་སྟོན་པ་ཡིན་ནོ། ། འོ་ན་དེ་ལྟ་བུའི་རྒྱུད་འདི་རྣམས་ཡང་དག་པ་རྫོགས་པའི་སངས་རྒྱས་ཀྱིས་དུས་དང་གང་ཟག་གང་ལ་དགོངས་ནས་གསུངས་ཤིང་། སྤྱིར་མིའི་ཡུལ་དུ་བྱུང་བའི་དུས་ཇི་ལྟར་ཡིན་ཞིང་། ཁྱད་པར་དུ་གངས་ཅན་གྱི་ལྗོངས་འདིར་དུས་ནམ་གྱི་ཚེ་དར་བ་ཡིན་སྙམ་ན།
ས་སྐྱ་པཎྜི་ཏས་རྒྱུད་སྡེ་བཞིར་དབྱེ་བའི་དབང་དུ་མཛད་ནས་མི་རིགས་བཞི་དང་། དུས་ཚོད། རྒྱུད་སྡེ་རྣམ་པ་བཞི་རུ་འགྱུར། ། ཞེས་གསུངས་པས། བྱ་རྒྱུད། སྤྱོད་རྒྱུད། རྣལ་འབྱོར་གྱི་རྒྱུད། རྣལ་འབྱོར་བླ་མེད་ཀྱི་རྒྱུད་རྣམས་རིམ་པ་བཞིན་རྫོགས་ལྡན་དང་། གཉིས་ལྡན་དང་། གསུམ་ལྡན་དང་།
རྩོད་དུས་སྟེ་དུས་ཚོད་བཞི་དང་། བྲམ་ཟེ། རྒྱལ་རིགས། རྗེ་རིགས། དམངས་རིགས་རྣམས་ལ་དགོངས་ནས་གསུངས་པ་ལས། འདི་རྣམས་གཉིས་ལྡན་གྱི་དུས་དང་། རྒྱལ་རིགས་ལ་གཙོ་བོར་དགོངས་ནས་གསུངས་པ་ཡིན་ལ། མིའི་ཡུལ་དུ་བྱུང་བའི་ཚུལ་ནི། དཔལ་འཁོར་ལོ་སྡོམ་པའི་རྒྱུད་ལས། ང་ནི་འདི་ནས་མི་སྣང་ནས། །
ལོ་ནི་བརྒྱད་དང་བཅུ་གཉིས་ནས། ། བསྟན་པའི་སྙིང་པོ་དམ་པ་ཞིག ། འཇམ་གླིང་ཤར་ལྷོའི་ཕྱོགས་མཚམས་སུ། ། དཔལ་ཞེས་བྱ་བའི་རི་བོ་ལ། ། ཐུགས་རྗེས་མཐུན་པའི་བྱིན་རླབས་ཀྱིས། ། རྒྱལ་པོ་ཛ་ཞེས་བྱ་བ་ལ། ། ལག་ན་རྡོ་རྗེས་གནང་བར་བྱེད། ། ཅེས་གསུངས་ཏེ་སངས་རྒྱས་མྱ་ངན་ལས་འདས་ནས་ལོ་ཉི་ཤུ་ནས་ལྷོ་ཕྱོགས་ཀྱི་གྲོང་ཁྱེར་པ་ཏི་ཀིརྟི་ཞེས་བྱ་བར་རྒྱལ་པོ་རབ་གསལ་ཟླ་བ་ལ། ཕྱག་ན་རྡོ་རྗེས་རྡོ་རྗེ་དབྱིངས་ཀྱི་དཀྱིལ་འཁོར་དུ་དབང་བསྐུར་ཏེ་རྒྱུད་འདི་རྣམས་གསུངས་པ་ཡིན་ལ། རྒྱལ་པོ་དེས་སྲས་སྒྲ་གཅན་འཛིན་བཟང་པོ་སོགས་ལ་གནང་ཞིང་།
དེ་ལ་རྒྱ་གར་ཤར་ཕྱོགས་བྷངྒ་ལའི་སློབ་དཔོན་ཀུན་དགའ་སྙིང་པོ་ཞེས་བྱ་བས། སྤྱིར་ཆོས་བསམ་གྱིས་མི་ཁྱབ་པ་གསན་ཅིང་། ཁྱད་པར་ཡོ་ག་སྐོར་གྱི་དབང་དང་བཤད་པ་རྣམས་ཕུལ་དུ་ཕྱིན་པར་མཛད་དེ། དེ་ནས་སློབ་དཔོན་ཤེས་རབ་བསྐྱངས་དང་སངས་རྒྱས་ཞི་བ་སོགས་ལས་བརྒྱུད་དེ་རྒྱ་གར་དང་ཁ་ཆེ་སོགས་སུ་དར་བར་བྱས་པ་ཡིན་ཞིང་། བོད་དུ་རྒྱལ་པོ་སུའི་རིང་ལ། ལོ་ཙཱ་བ་གང་གིས་བསྒྱུར་ཅིང་དར་བ་ཡིན་ན། བསྟན་པ་སྔ་དར་གྱི་དུས་སུ་རྒྱལ་རབས་ལྔ་པ་ཆོས་རྒྱལ་ཁྲི་སྲོང་ལྡེའུ་བཙན་གྱི་རིང་ལ་པཎྜི་ཏ་ཞི་བ་སྙིང་པོ་ལ་སོགས་པ་སྤྱན་དྲངས་ཏེ། སད་མི་མི་བདུན་གྱིས་བསྒྱུར་ནས་མངའ་བདག་ཁྲི་རལ་གྱི་བར་དུ་དར་བར་བྱུང་། ཡང་ཀུན་དགའ་སྙིང་པོའི་ལུགས་ཐུན་མོང་མ་ཡིན་པ་ནི་དེ་དུས་མ་དར་ལ། དེ་ནས་བསྟན་པ་ཕྱི་དར་གྱི་དུས་སུ།
ལྷ་བླ་མ་ཡེ་ཤེས་འོད་ཅེས་བྱ་བས་ལོ་ཆེན་རིན་ཆེན་བཟང་པོ་ལ་སོགས་ཁ་ཆེར་སློབ་གཉེར་ལ་བརྫངས་ནས་ལོ་ཆེན་དང་ལོ་ཆུང་གཉིས་ཀྱིས་ཁ་ཆེ་མཁན་པོ་ལས་དབང་དང་གདམས་ངག་མང་དུ་གསན་ཅིང་། ལྷག་པར་འདུས་པ་རྣམ་གཉིས་ལ་མཁས་པར་གྱུར་ཏེ་མངའ་རིས་སྟོད་དུ་ཕེབས་ནས་ཡོ་གའི་སྐོར་རྣམས་དར་བར་མཛད་ཅིང་། དུས་དེ་ཙམ་ན་ལོ་ཆེན་གུ་གེར་བཞུགས་ཤིང་། ལོ་ཆུང་པུ་ཧྲང་དུ་བཞུགས་པས་ཞང་ཤེས་བླ་མ་ལ་སོགས་པའི་དབུས་གཙང་གི་དགེ་བའི་བཤེས་གཉེན་རྣམས་ཐག་ཉེ་བ་དང་། ལོ་ཆུང་འདི་ལོ་ཆེན་གྱི་འཁོར་གྱི་ཐོག་མ་ཁ་ཆེ་ཚུན་ཆད་དུ་བྱོན་པ་དང་། དབྱངས་ལ་མཁས་ཤིང་། རྒྱལ་བློན་ཡང་དབྱངས་ལ་དགེས་པས་ལོ་ཆུང་ལས་དར་བར་མཛད་དེ་སྟོད་དུ་ཡང་སྒྲ་ཆེ་ཞིང་། སྨད་དུ་དར་བ་རྣམས་ནི་ལོ་ཆེན་གྱི་སྐུ་ཚེ་སྟོད་ཀྱི་བཤད་སྲོལ་ཡིན་ལ། ཕྱིས་རྒྱ་གར་ཤར་ཕྱོགས་ཀྱི་པཎྜི་ཏ་དང་མཇལ་བ་ལ་ཇོ་བོ་རྗེས་སྔར་ཡང་དེ་ལ་བདེ་མཆོག་ལ་སོགས་པ་དང་། རྡོ་རྗེ་འབྱུང་བ་ཚར་གཅིག་ཙམ་ལས་གཞན་ཡོ་གའི་སྐོར་རྣམས་ཧ་ཅང་མ་གསན།
དེས་པཎྜི་ཏ་དྷརྨ་ཕ་ལ་དང་མཇལ་ནས་ཡོ་གའི་སྐོར་རྣམས་གསན་པས་གྲུབ་ཆེན་ཀུན་སྙིང་གི་གདམས་པ་མ་ནོར་བར་བྱུང་བ་དང་མཉེས་ཏེ་ཀུན་དགའ་སྙིང་པོའི་བརྒྱུད་པ་བཞི་་་་་་འདི་ཀུན་མཁྱེན་གྱི་ཊིཀྐར་འདུག་ཀྱང་། རྗེ་བཙུན་གྱི་རྡོ་རྗེ་འབྱུང་བའི་ཊིཀྐ་ན་བརྒྱུད་པ་བདུན་པ་ཟེར་བ་འདུག་པས་བརྟག་གོ པར་འདུག་གསུངས་ནས་བསྙལ་པ་ཉི་མ་ཤེས་རབ་དང་། བྲག་སྟེང་པ་ཡོན་ཏན་ཚུལ་ཁྲིམས་ལས་དར་བ་ནི་ལོ་ཆེན་གྱི་སྐུ་ཚེ་སྨད་ཀྱི་བཤད་སྲོལ་ཡིན་ལ་དེང་སང་སྟོད་ལུགས་སྨད་ལུགས་ཀྱི་ཁྱད་པར་ས་ཆ་སྟོད་དུ་དར་བ་དང་། སྨད་དུ་དར་བ་ལ་འཇོག་ཀྱང་། རྗེ་བཙུན་གྱི་དགོངས་པ་ནི་ཁ་ཆེ་མཁན་པོའི་ལུགས་ལོ་ཆེན་སྐུ་ཚེ་སྟོད་ལ་བབས་པ་དང་། རྒྱ་གར་ཤར་ཕྱོགས་དྷརྨཱ་ཕ་ལའི་ལུགས་སྐུ་ཚེ་སྨད་ལ་བབས་པ་རྣམས་ཡིན་པར་བཞེད་ལ། དགོངས་འགྲེལ་གྱི་བསྟན་བཅོས་ཀྱང་རྒྱ་གར་དུ་ཚིག་ལ་མཁས་པ་ཤཱཀྱ་བཤེས་གཉེན། དོན་ལ་མཁས་པ་སངས་རྒྱས་གསང་བ། ཚིག་དོན་གཉིས་ཀ་ལ་མཁས་པ་ཀུན་དགའ་སྙིང་པོ་ཞེས་མཁས་པ་མི་གསུམ་དུ་གྲགས་པས་མཛད་པའི་འགྲེལ་པ་ནི་ཀུན་སྙིང་གི་འགྲེལ་པ་སྟོང་ཕྲག་བཅུ་གཉིས་པ་སངས་རྒྱས་གསང་བའི་འགྲེལ་པ་ཨཱ་བ་ཏ་ར།
ཤཱཀྱ་བཤེས་གཉེན་གྱི་འགྲེལ་པ་ཀུ་ས་ལའི་རྒྱན་ལ་སོགས་པ་དུ་མ་བྱུང་ཞིང་། བོད་དུ་ཡང་སྔ་རབས་པ་རྣམས་ཀྱི་འབྲུ་འགྲེལ་རྒན་པོ་ཞེས་བྱ་བ་ལ་སོགས་པའི་འགྲེལ་པ་དང་བཤད་སྲོལ་མང་དུ་བྱུང་ན་ཡང་། ད་ཧྲིལ་ཏེ་བསྒྲིལ་ན། སྤྱིར་ཡོ་ག་དང་། ཁྱད་པར་སྦྱོང་རྒྱུད་ལ་གྲུབ་ཆེན་ཀུན་སྙིང་ནས་རིམ་གྱིས་བརྒྱུད་དེ་ཇོ་བོ་རིན་ཆེན་བཟང་པོ་ལ་བབས་ཤིང་། དེ་ལ་ཡང་ཁ་ཆེའི་མཁན་པོ་པཎྜི་ཏ་སངས་རྒྱས་ཞི་བ་ནས་བརྒྱུད་པ་དང་། ཇོ་བོ་རྗེ་ནས་བརྒྱུད་པ་དང་། རྒྱ་གར་ཤར་ཕྱོགས་ཀྱི་པཎྜི་ཏ་དྷརྨ་ཕ་ལ་ནས་བརྒྱུད་པའི་ལུགས་དང་གསུམ་ཙམ་ཡོད་པ་ལས། འདིར་ཕྱི་མ་ཉིད་ཡིན་ཞིང་། དེ་ཉིད་ལ་ཡང་བྲག་སྟེང་པ་ནས་བརྒྱུད་པ་དང་།
དགེ་བཤེས་བསྙལ་པ་སོགས་ནས་བརྒྱུད་པའི་ལུགས་སྲོལ་གཉིས་ལས། དབང་བཀའ་དང་། བཤད་བཀའ་འདི་རྣམས་བྲག་སྟེང་པ་ནས་བླ་མ་མལ་ལོ་ཙཱ་བ་ལ་བརྒྱུད་དེ་བླ་ཆེན་ས་སྐྱ་པ་ལ་བབས་པ་འདི་ཡིན་ཞིང་། སྤྱིར་ས་སྐྱ་པ་ཆེན་པོ་དེ་ལ་གོ་མི་དགེ་བསྙེན་སོགས་ལས་བརྒྱུད་དེ་ཀུན་རིག་ཇོ་བོ་ལུགས་སུ་གྲགས་པ་དང་། དབུས་པ་དགེ་སེར་ནས་གནམ་ཁའུ་པ་ལ་བརྒྱུད་ནས་ཀུན་རིག་སྨད་ལུགས་སུ་གྲགས་པ་འདི་དང་། མལ་ནས་བརྒྱུད་པའི་ཀུན་རིག་སྟོད་ལུགས་སུ་གྲགས་པ་གསུམ་ཆར་བཞུགས་ཀྱང་། བྲག་སྟེང་པ་ནས་བླ་མ་མལ་ལོ་ཙཱ་བ་ལ་བརྒྱུད་པ་འདི་ཉིད་ལ་ཐུགས་རྩིས་སུ་མཛད་པས། འདིའི་རྩ་བའི་རྟེན་པོ་རང་ནི་གོང་དུ་བཤད་པའི་ངན་སོང་ཐམས་ཅད་ཡོངས་སུ་སྦྱོང་བའི་རྒྱུད་ཅེས་བྱ་བ། བཅོམ་ལྡན་འདས་ཤཱཀྱ་ཐུབ་པས་ལྷའི་བུ་ནོར་བུ་དྲི་མ་མེད་པའི་དོན་དུ་ལྷའི་དབང་པོ་བརྒྱ་བྱིན་གྱིས་ཞུས་ནས། སུམ་ཅུ་རྩ་གསུམ་གྱི་བྱང་ཕྱོགས་དགའ་བའི་ཚལ་དུ་གསུངས་པ་དེ་ཡང་བརྟག་པ་དང་པོ་ནས་ཀུན་རིག་རྩ་བའི་དཀྱིལ་འཁོར་སྟོན་པ་བཅོམ་ལྡན་འདས་ཉིད་ཀྱིས་གསུངས་ཤིང་།
བརྟག་པ་ཕྱི་མ་འཁོར་ལོས་བསྒྱུར་བ་ཡན་བཅོམ་ལྡན་འདས་ཀྱིས་བྱིན་གྱིས་བརླབས་ནས་ཕྱག་ན་རྡོ་རྗེ་ཞི་བ་དང་། མེ་ལྟར་འབར་བ་མན་ཁྲོ་བོ་ཁམས་གསུམ་རྣམ་རྒྱལ་གྱིས་གསུངས་པ་བརྗོད་བྱའི་གཙོ་བོ་ནི་ཀུན་རིག་ལ་སོགས་པའི་རྡུལ་ཚོན་གྱི་དཀྱིལ་འཁོར་བཅུ་གཉིས། རས་བྲིས་ཀྱི་དཀྱིལ་འཁོར་བཅུ་གཉིས། བདག་བསྐྱེད་ཀྱི་བཅུ་གཉིས། རོ་སྲེག་གི་གཅིག སྦྱིན་སྲེག་གི་དཀྱིལ་འཁོར་བཞི་སྟེ་བཞི་བཅུ་རྩ་གཅིག་ཙམ་སྟོན་པའི་རྒྱུད་འདི་དང་། དེའི་དགོངས་འགྲེལ་གྱི་བསྟན་བཅོས་གཞན་རྒྱ་གར་དང་། བོད་དུ་མང་པོ་ཞིག་བྱུང་ན་ཡང་། གཙོ་བོར་གྱུར་པ་ནི་རྗེ་བཙུན་རིན་པོ་ཆེ་གྲགས་པ་རྒྱལ་མཚན་གྱིས་མཛད་པའི་སྦྱོང་རྒྱུད་ཀྱི་ས་བཅད་དང་མཆན་བུ་གཉིས། ཆོ་གའི་རྣམ་གཞག་སྟོན་པ་གཞན་ཕན་འོད་ཟེར།
འཆད་ཐབས་ཀྱི་མན་ངག་སྟོན་པ་གཞན་ཕན་སྤྱི་ཆིངས། ལག་ལེན་གྱི་རྣམ་གཞག་སྟོན་པ་གཞན་ཕན་ཉེར་མཁོ་སྟེ་གཞན་ཕན་སྐོར་གསུམ་མམ་ལྔར་གྲགས་པ་རྣམས་དང་། རྡོ་རྗེ་འཆང་ཀུན་དགའ་བཟང་པོས་མཛད་པའི་རྡུལ་ཚོན་ཁ་སྐོང་དང་། རས་བྲིས་ལ་བརྟེན་པའི་དཀྱིལ་འཁོར་གྱི་ཆོ་ག་གཞན་ཕན་མཐའ་ཡས་ལ་སོགས་པ་རྣམས་ལ་བརྟེན་ནས་བཅོམ་ལྡན་འདས་ཀུན་རིག་རྩ་བའི་དཀྱིལ་འཁོར་དུ་དབང་བསྐུར་བ་སྒྲུབ་པར་བྱེད། ཅེས་པ་དེ་རྣམས་ཀྱིས་འཇམ་དབྱངས་ས་ལོ་ཆེན་པོའི་གསུང་གི་ཟིན་བྲིས་ལས་འབྱུང་ཚུལ་བཤད་ཟིན་ཏོ། ། འདིར་སྨྲས་པ། ས་སྐྱ་པཎ་ཆེན་ཀུན་དགའ་རྒྱལ་མཚན་དེས། ། ས་སྐྱའི་བསྟན་པ་རིན་ཆེན་སྤེལ་བའི་ཕྱིར། ། ས་སྐྱ་ལོ་ཙཱ་ཀུན་དགའ་བསོད་ནམས་ཞེས། ། ས་སྐྱའི་ལྔ་རིག་མཁས་པ་གང་དེ་རྒྱལ། །
དེང་སང་བློ་གསལ་དཔྱོད་ལྡན་ཆེར་དཀོན་པས། ། ཤེས་བྱ་ཀུན་ལ་བློ་གྲོས་རབ་རྒྱས་ཀྱང་། ། མཁས་དང་མི་མཁས་རྣམ་དབྱེ་མི་ཤེས་པའི། ། བླུན་པོའི་དབུས་འདིར་མཁས་ཀྱང་ཅི་ཞིག་བྱ། ། རྣལ་འབྱོར་རྒྱུད་ཀྱི་དམ་པའི་ཆོས་བྱུང་བའི་ཚུལ་ལེགས་པར་བཤད་པ་ཡོ་ག་བསྟན་པའི་སྒོ་འབྱེད་ཅེས་བྱ་བ་ལས། འཇམ་དབྱངས་ས་ལོ་ཆེན་པོའི་གསུང་གི་ཟིན་བྲིས་ལས་འབྱུང་ཚུལ་བཤད་པའི་སྐབས་ཏེ་གཉིས་པའོ།། ༈ །།སྤྱི་དོན་གསུམ་པ་རྗེ་རྡོ་རྗེ་འཆང་གི་གསུང་རྒྱུན་ཟིན་བྲིས་ལས་འབྱུང་ཚུལ་བཤད་པ་ནི། རྒྱལ་བ་གཉིས་པ་ཀུན་མཁྱེན་ཀུན་དགའ་བཟང་པོའི་གསུང་ལ། དེ་ཉིད་ཀྱི་དངོས་ཀྱི་སློབ་མ་རྣམ་དཔྱོད་ཀྱི་བློ་གྲོས་རབ་ཏུ་གསལ་བ་གང་གིས་རེག་ཟིག་་་་་་ཟིན་བྲིས་ཀྱི་བརྡ་རྙིང་། ཏུ་བཀོད་པར་མཛད་པའི་རྣལ་འབྱོར་རྒྱུད་ཀྱི་སྤྱིའི་དོན་ལ་ཉེ་བར་མཁོ་བའི་ཟིན་དོན་ཚན་འདི་རྣམས་མཁས་པ་གོང་མ་དེ་དག་གི་གསུང་རབ་སོ་སོ་ནས་ཇི་ལྟར་འབྱུང་བ་བཞིན་སྒྲ་ཇི་བཞིན་དུ་གླེགས་བམ་འདིར་བཀོད་པའི་དགོས་པ་ནི་གོང་དུ་མཆན་བུར་བྲིས་ཟིན་པ་དེ་ཉིད་དང་།
གཞན་ཡང་དིང་སང་། དུས་བསྐལ་གྱི་དབང་གིས་བློ་གསལ་རྣམ་དཔྱོད་དང་ལྡན་ཞིང་གོང་མའི་གསུང་རབ་ངོ་མཚར་ཅན་རྣམས་ལ་མཐོང་རྒྱ་དང་རྟོག་དཔྱོད་འདོད་པའི་སྐལ་བཟང་ལས་འཕྲོ་ཅན་བརྒྱ་ལམ་ཞིག་ན་རེ་རེ་ཙམ་དུ་སྣང་ཞིང་། ཅུང་ཟད་སྲིད་ཀྱང་འདིར་བཀོད་པའི་མཁས་པ་གོང་མ་རྣམས་ཀྱི་གསུང་རབ་མཐའ་དག་ནི་དིང་སང་གི་སྐྱེ་བོ་དཔེ་ཚོགས་ཅན་སུའི་ཡང་ལག་ཏུ་འཛོམས་པ་ནི་ཤིན་ཏུ་དཀའ་བར་མཐོང་ནས་རྒྱུ་མཚན་དེས་ན་སྐྱེས་བུ་བློ་གྲོས་དང་རྣམ་དཔྱོད་རབ་ཏུ་གསལ་བའི་ལས་འཕྲོ་ཅན་གསུང་རབ་རྒྱ་ཆེན་པོ་མཐོང་འདོད་ཅན་རྣམས་ལ་གཅིག་ཏུ་ཕན་པའི་བསམ་པ་ཁོ་ནའི་དབང་བྱས་ཏེ།

གོང་མའི་གསུང་རབ་རྒྱ་མཚོ་ལས། ། ངོ་མཚར་ལེགས་བཤད་རིན་ཆེན་རྣམས། ། གཅིག་ཏུ་བསྒྲིགས་པའི་གླེགས་བམ་འདི། ། བློ་གསལ་རྣམས་ཀྱི་དགའ་སྟོན་ཡིན། ། འདི་ལ་སློབ་པར་འདོད་རྣམས་ཀྱིས། ། རང་རང་བློ་གྲོས་དང་སྦྱར་ཏེ། ། འདིར་བཤད་དོན་ཚན་གཅིག་བཟུང་ནས། གཞན་རྣམས་བཀླགས་པས་བདེ་བླག་རྟོགས། ། ཞེས་བྱ་བར་རྟོགས་པར་གྱིས་ལ། བློ་ཆུང་ལོག་རྟོག་ཅན་རྣམས་ཀྱིས་མ་གོ་བའི་གཏམ་མ་སྨྲ་ཞིག བྲིས་་་་་་ཟིན་བྲིས་འདི་ལ་སྦྱར་བྱང་མི་སྣང་ཡང་རྗེ་རྡོ་རྗེ་འཆང་གི་དངོས་སློབ་མཁས་པ་དཔལ་གྱི་རྒྱལ་མཚན་གྱིས་མཛད་ཟེར་བ་བཞུགས་བྱང་ལ་ཡོད་པས་དེ་ལྟར་དུ་རིགས་པར་བྱའོ། །
ལས་འདི་ལྟར་འབྱུང་སྟེ། ཡོ་ག་རྣལ་འབྱོར་གྱི་རྒྱུད་ཉན་པ་པོའི་གང་ཟག་ནི། རྒྱུད་སྟོང་ཕྲག་བརྒྱ་པ་ལས། རྟོག་པ་ཐམས་ཅད་ལེགས་པར་བསྡུས་ནས་ནི། ། ཤིན་ཏུ་བསམ་པ་བཟང་པོར་ལྡན་པས་ཉོན། ། བརྗེད་ངེས་བློ་ལ་རྡོ་རྗེ་སེམས་སོགས་པའི། ། བདེ་བར་གཤེགས་པ་རྣམས་ཀྱིས་བྱིན་མི་རློབ། ། ཅེས་གསུངས་པའི་ཚིག་རྐང་དང་པོས་ནི། ཕྱི་རོལ་གྱི་ཡུལ་གཟུགས་སྒྲ་སོགས་ལ་འཇུག་པའི་རྟོག་པ་ཐམས་ཅད་བསྡུས་ནས་གང་བཤད་པར་བྱ་བའི་ཆོས་ཀྱི་ཚིག་དོན་ལ་རྩེ་གཅིག་པའི་སེམས་ཀྱིས་ཉོན་ཅེས་པའོ། ། གཉིས་པས་ནི།
སེམས་ཅན་ཐམས་ཅད་ཀྱི་དོན་དུ་རྡོ་རྗེ་སེམས་དཔའི་གོ་འཕང་འཐོབ་འདོད་དང་། རང་ཉིད་ཀྱིས་དེ་ཐོབ་ནས་སེམས་ཅན་གཞན་ཡང་རྡོ་རྗེ་སེམས་དཔའི་གོ་འཕང་ལ་དགོད་འདོད་ཀྱི་བསམ་པ་སེམས་བསྐྱེད་དང་ལྡན་པས་ཏེ་སྣོད་ཀྱི་ཡོན་ཏན་བསྟན་ཏོ། ། ཕྱི་མ་གཉིས་ཀྱིས་སྣོད་ཀྱི་སྐྱོན་བསྟན་ཏེ། བརྗེད་པ་ནི་བསྟན་བྱའི་ཆོས་ཀྱི་ཚིག་དོན་རྣམས་བརྗེད་པ་དང་། ངེས་པ་ནི། གཞན་དུ་བརྗེད་སྐྱེན་པ་ལ་བཤད་ཀྱང་། འདིར་ལེ་ལོ་དང་ཕྱི་བཤོལ་གྱི་དབང་དུ་སོང་པ་ལ་ཟེར་རོ། ། བརྗེད་ངེས་པ་ལ་སྐྱོན་ཅི་ཡོད་སྙམ་ན། རྡོ་རྗེ་སེམས་དཔའ་ལ་སོགས་པའི་བདེ་བར་གཤེགས་པ་རྣམས་ཀྱིས་རྒྱུད་བྱིན་གྱིས་རློབ་པར་མི་བྱེད་ཅེས་པའོ། ། དེ་བས་ན་དེ་ལྟ་བུའི་སྐྱོན་སྤངས་ཤིང་གོང་དུ་སྨོས་པའི་ཡོན་ཏན་དང་ལྡན་པ་དང་།
གཞན་ཡང་ཐུན་མོང་དུ་རྡོ་རྗེ་སེམས་དཔའ་ལ་སོགས་པའི་ལྷའི་རྣལ་འབྱོར་དང་། ཐུན་མོང་མ་ཡིན་པ་གང་ལ་མེ་ཏོག་ཕོག་པའི་ལྷའི་རྣལ་འབྱོར་གསལ་བཏབ་ནས་ཉན་དགོས། གང་བཤད་པར་བྱ་བའི་ཆོས་ནི། ཡོ་ག་ཨ་ཝ་ཏ་ར་ལས། རྣལ་འབྱོར་སྤྱོད་དང་བྱ་དབྱེ་བས། ། དེ་བཞིན་ཕ་རོལ་ཕྱིན་པའི་ཚུལ། ། ཞེས་གསུངས་པ་ལྟར། དེ་ཁོ་ན་ཉིད་བསྡུས་པ་ལ་སོགས་པའི་རྣལ་འབྱོར་རྒྱུད་དང་། རྣམ་སྣང་མངོན་བྱང་སོགས་སྤྱོད་པའི་རྒྱུད་དང་། དཔུང་བཟང་སོགས་བྱ་བའི་རྒྱུད་དོ། །
དང་པོ་ལ་རྣལ་འབྱོར་ཞེས་པའི་དོན་ནི། རྣལ་འབྱོར་ཐབས་ཀྱི་མ་ཡིན་ཞིང་། ། རྣལ་འབྱོར་ཤེས་རབ་གཅིག་པོས་མིན། ། ཐབས་དང་ཤེས་རབ་གཉིས་མེད་ལ། ། བཅོམ་ལྡན་འདས་ཀྱིས་རྣལ་འབྱོར་གསུངས། ། ཞེས་དང་། སྒྲ་པ་བ་རྣམས་ཀྱིས་ཡོ་རྩིར་སྦྱོར་བ་ལའོ། ། ཞེས་འབྱུང་བ་ལྟར། ཆོས་གཉིས་ཚོགས་པ་གཅིག་ལ་འཇོག་དགོས་སོ། ། གཉིས་པོ་དེ་ཡང་།
རྣམ་སྣང་སྒྱུ་འཕྲུལ་དྲ་བ་ལས། ཟབ་ཅིང་རྒྱ་ཆེ་ཞེས་བྱ་བ། ། རྣམ་པར་རྟོག་མེད་ཟབ་པ་སྟེ། ། རྒྱ་ཆེ་སངས་རྒྱས་རྣམས་ཀྱི་སྐུ། ། འདི་དག་བདེན་པ་གཉིས་སུ་བཤད། ། ཅེས་བྱ་བས་ན། ཟབ་པ་དང་རྒྱ་ཆེ་བ་གཉིས་སོ། ། དེ་ལ་ཟབ་པ་ནི། སྤྲོས་པ་དང་བྲལ་བའི་ཤེས་རབ་སྟོང་པ་ཉིད་ཀྱི་སྟེང་དུ་སེམས་རྩེ་གཅིག་ཏུ་མཉམ་པར་འཇོག་པའོ། ། རྒྱ་ཆེ་བ་ནི།
དེའི་སྟེང་དུ་ལྷའི་རྣམ་པ་ལ་སེམས་འཛིན་པའོ། ། དེ་ལ་ཡང་སྒྲུབ་ཐབས་ཤིག་ཀྱང་སྔོན་དུ་འགྲོ་དགོས་པས། གོང་གི་དེ་ལ་ལྟོས་ཏེ་རྒྱ་ཆེ་བར་འགྲུབ་བོ། ། མདོར་ན་སྤྲོས་བྲལ་གྱི་སྟོང་པ་ཉིད་ལ་རྩེ་གཅིག་ཏུ་མཉམ་པར་འཇོག་པའི་སྟེང་དུ་རྟེན་གཞལ་ཡས་ཁང་དང་། བརྟེན་པ་རྡོ་རྗེ་སེམས་དཔའ་ལ་སོགས་པའི་ལྷའི་རྣམ་པ་ལ་སེམས་འཛིན་པའོ། ། འོ་ན་འདིའི་གོང་ན་རྣལ་འབྱོར་བླ་མེད་ཀྱི་རྒྱུད་ཀྱང་ཡོད་པ་མ་ཡིན་ནམ་སྙམ་ན། འདིའི་ཟབ་པ་ནི་ཆོས་ཀྱི་སྐུའི་སྒྲུབ་ཐབས་དང་། རྒྱ་ཆེ་བ་ནི་གཟུགས་སྐུའི་སྒྲུབ་ཐབས་ཡིན་པས། སྐུ་གཉིས་ཀྱི་སྒྲུབ་ཐབས་སུ་སོང་ཞིང་། དེ་ཡང་བདེན་པ་གཉིས་ཀྱི་རྣམ་པར་འདུས་པས་ན་རྣལ་འབྱོར་བླ་མེད་ཡོད་ཀྱང་།
འདི་ལས་ཟབ་པའི་བརྗོད་བྱ་ཟུར་པ་བསྟན་རྒྱུ་མེད་དོ། ། རྣལ་འབྱོར་ཡོ་གའི་རྒྱུད་ལ་ཡང་། རྩ་རྒྱུད་རྒྱུད་དོན་ཤིན་ཏུ་རྟོགས་དཀའི་གནས། ། བཤད་རྒྱུད་ཆ་མཐུན་རྒྱུད་ཀྱིས་བསྒྲུབ་པར་བྱ། ། ཞེས་འབྱུང་བ་ལྟར། རྩ་བའི་རྒྱུད། བཤད་པའི་རྒྱུད། ཆ་མཐུན་གྱི་རྒྱུད་དོ། ། དེ་ཡང་གང་ཞིག་ཐོག་མར་བྱུང་ཞིང་བཤད་གཞིར་གྱུར་པ་ནི། རྩ་རྒྱུད་དང་།
དེའི་རྗེས་སུ་བྱུང་ཞིང་འཆད་བྱེད་དུ་གྱུར་པ་ནི་བཤད་པའི་རྒྱུད་དོ། ། དེ་ལ་དེ་ཉིད་བསྡུས་པ་ནི་རྩ་བའི་རྒྱུད་ཡིན་ཏེ་དང་པོར་བྱུང་ཞིང་བཤད་གཞིར་གྱུར་པས་སོ། ། དང་པོར་བྱུང་བ་ནི། ཡོ་ག་བ་རྣམས་ཀྱི་ལུགས་ཀྱིས། འོ་སྐོལ་གྱི་སྟོན་པ་ནི་མངོན་པར་རྫོགས་པར་སངས་རྒྱས་པའི་ཚུལ་བསྟན་ནས་ཞག་བདུན་གྱི་བར་དུ་ཆོས་ཅི་ཡང་མ་གསུངས་པར་ཏིང་ངེ་འཛིན་ལ་མཉམ་པར་གཞག དེ་ནས་འོག་མིན་དུ་བྱོན་ཏེ་རྩ་རྒྱུད་དེ་ཉིད་བསྡུས་པ་གསུངས་པས་ན་འདི་ཉིད་རྒྱུད་ཐམས་ཅད་ཀྱི་རྩ་རྒྱུད་དུ་འདོད་ཅིང་དང་པོར་བྱུང་བར་གྲུབ་བོ། ། བཤད་གཞིར་གྱུར་པ་ནི། རྡོ་རྗེ་རྩེ་མོ་སོགས་ཐམས་ཅད་ཀྱི་བཤད་གཞི་ཡིན་པས་སོ། ། དེ་ལ་ཡང་རྩ་རྒྱུད་དེ་ཉིད་བསྡུས་པ་དང་། རྒྱུད་ཕྱི་མ།
ཕྱི་མའི་ཕྱི་མ། རྒྱུད་ཉེ་བར་བསྡུ་བ་དང་བཞིའོ། ། རྒྱུད་ཕྱི་མ་ནི། དེ་ཉིད་བསྡུས་པ་དེའི་མ་ཚང་བ་ཁ་སྐོང་བ་དང་། མི་གསལ་བ་གསལ་བར་བྱེད་པའོ། ། ཕྱི་མའི་ཕྱི་མ་ནི། ཕྱག་ན་རྡོ་རྗེས་ཡང་དག་པར་རྫོགས་པའི་སངས་རྒྱས་ལ་ཁྱེད་ཀྱི་གསང་སྔགས་ཀྱི་དཀྱིལ་འཁོར་རྒྱ་ཆེ་བ་དང་། རིགས་སྔགས་ཀྱི་སྤྱོད་པ་རྨད་དུ་བྱུང་བ་དེ་དག་ཁྱད་པར་དུ་འཕགས་མོད། དེ་ལྟ་ན་ཡང་། རྩོད་པའི་དུས་ཀྱི་སྙིགས་མ་ལྔ་བརྡོ་བའི་སེམས་ཅན་རྣམས་ཀྱི་ཚེ་ཐུང་བ་ལ་སོགས་པའི་སྒོ་ནས་མཁོ་བའི་ཡུལ་དུ་མ་གྱུར་པས།
དེ་བས་བསྡུས་པ་ཞིག་བསྟན་རྒྱུ་ཡོད་དམ། ཞེས་ཞུས་པའི་ལན་དུ། དེ་བཞིན་གཤེགས་པ་ཉིད་ཀྱིས་དུམ་བུ་བཞིའི་ཉམས་ལེན་དེ་དྲིལ་ནས་ཡོ་ག་རྣལ་འབྱོར་རྒྱུད་ཀྱི་ཉམས་ལེན་ལ་དེ་བས་བསྡུས་པ་མེད་པས་སེམས་དཔའ་འབྱུང་ཆུང་ལ་སོགས་སྟོན་པར་བྱེད་པ་རྒྱུད་ཕྱི་མའི་ཕྱི་མ་གསུངས། རྒྱུད་ཉེ་བར་བསྡུ་བ་ནི། དེ་བཞིན་གཤེགས་པས་རི་རབ་ཀྱི་སྟེང་དུ་ཆོས་ཀྱི་འཁོར་ལོ་བསྐོར་བའི་རྣམ་འཕྲུལ་དང་། དཀྱིལ་འཁོར་དང་། ཆོས་ཉན་གྱི་འཁོར་གྱི་བཀོད་པ་སོགས་བསྡུས་ནས། འོག་མིན་ག་ལ་བ་དེར་གཤེགས་པའི་ཚུལ་སྟོན་པའོ། ། རྩ་རྒྱུད་དེ་ཉིད་བསྡུས་པ་དུམ་བུ་བཞི་ལས། དུམ་བུ་དང་པོ་རྡོ་རྗེ་དབྱིངས་ཀྱི་དཀྱིལ་འཁོར།
གཉིས་པ་ཁམས་གསུམ་རྣམ་རྒྱལ། གསུམ་པ་འགྲོ་བ་འདུལ་བ། བཞི་པ་དོན་དམ་པར་གྲུབ་པའོ། ། བཤད་པའི་རྒྱུད་ལ་རིགས་ཐམས་ཅད་པའི་བཤད་རྒྱུད་དང་། རིགས་སོ་སོ་བའི་བཤད་རྒྱུད་གཉིས་སོ། ། དང་པོ་ནི། བཤད་རྒྱུད་རྡོ་རྗེ་རྩེ་མོ་སྟེ། འདི་ནས་རིགས་ལྔ་ཆར་གྱི་དཀྱིལ་འཁོར་དང་། གཞན་ཡང་འཇིག་རྟེན་དང་འཇིག་རྟེན་ལས་འདས་པ་དུ་མ་སྟོན་ཞིང་། དེ་ཐམས་ཅད་ཀྱང་དེ་ཉིད་བསྡུས་པ་ལ་ཕན་འདོགས་བྱེད་དུ་གྱུར་པས་སོ། །
འདི་ལ་བཛྲ་ཤི་ཁ་ར་ཞེས་པ་དང་། སྔགས་ཀྱི་མདོ་སྡེ་རྒྱ་ཆེ་རོལ་བ་ཞེས་ཀྱང་ཟེར་རོ། ། འདི་ནས་རིགས་རྐྱང་གི་དཀྱིལ་འཁོར་བཅུ། རིགས་བསྡུས་ཀྱི་དཀྱིལ་འཁོར་གཅིག་རྣམས་སྟོན་ནོ། ། གཉིས་པ་ལ་དུམ་བུ་དང་པོའི་བཤད་རྒྱུད་དང་། གཉིས་པའི་བཤད་རྒྱུད་དོ། ། དང་པོ་ནི་ཐམས་ཅད་གསང་བའི་རྒྱུད་དོ། ། འདི་ནས་ཡོ་ག་སྤྱིའི་ལམ་གྱི་འགྲོས་དང་། རྣམ་གཞག་ལ་སོགས་པ་ཤིན་ཏུ་གསལ་བར་སྟོན་ནོ། ། གཉིས་པ་ནི།
འཇིག་རྟེན་གསུམ་རྒྱལ་གྱི་རྟོགས་པ་སྟེ། འདི་ལ་སློབ་དཔོན་མུ་ཏི་ཀ་ཀོ་ཥའི་འགྲེལ་པ་ཡོད་ཅིང་། དེ་ཉིད་གྲུབ་ཆེན་ཀུན་དགའ་སྙིང་པོའི་རྗེས་སུ་འཇུག་པ་ཡིན་ཞིང་། སྤྲོས་པའི་ཚོགས་ཀྱང་ཤིན་ཏུ་ཆུང་བ་རྣམ་པར་དག་པ་ཞིག་ཀྱང་ཡོད་དོ། ། ཆ་མཐུན་གྱི་རྒྱུད་ལ། དཔལ་མཆོག་དང་པོ། འཇམ་དཔལ་མཚན་བརྗོད། ངན་སོང་སྦྱོང་རྒྱུད། ཆོས་རྗེ་ས་པཎ་གྱིས་བསྒྱུར་པའི་ཡོ་ག་རྡོ་རྗེ་སྙིང་པོ་རྒྱན་གྱི་རྒྱུད། གསང་བ་རྒྱན་གྱི་བཀོད་པ།
གསང་བ་ནོར་བུའི་ཐིག་ལེ་རྣམས་སོ། ། དང་པོ་ལ་དཔལ་མཆོག་ཤེར་དུམ་དང་། སྔགས་དུམ་གཉིས་ཀྱི་དང་པོ་ནས། ཤེས་རབ་ཀྱི་ཕ་རོལ་ཏུ་ཕྱིན་པ་སྒོ་ཉི་ཤུ་རྩ་ལྔ་པ་དང་སྦྱར་བ་དང་། ཤེར་ཕྱིན་དགུ་བརྒྱ་པ་དང་སྦྱར་བ་དང་། ཚུལ་བརྒྱ་ལྔ་བཅུ་པ་དང་སྦྱར་བ་རྣམས་སྟོན་ཞིང་། སྔགས་དུམ་དེ་ཉིད་ལྟར་བྱས་པ་སྟོན་ནོ། ། འདི་ནས་རིགས་རྐྱང་གི་དཀྱིལ་འཁོར་བཅུ་གསུམ། རིགས་བསྡུས་ཀྱི་དཀྱིལ་འཁོར་གཅིག་སྟེ་བཅུ་བཞི་རྣམས་བཤད་དོ། ། འདི་རྣམས་འཕགས་ཡུལ་དུ་ཇི་ལྟར་བཀྲལ་བའི་ཚུལ་ལ།
ཡོ་ག་བ་མི་གསུམ་དུ་གྲགས་པའི་སློབ་དཔོན་སངས་རྒྱས་གསང་བས། དེ་ཉིད་བསྡུས་པའི་དོན་གྱི་འགྲེལ་པ། ཡོ་ག་ཨ་ཝ་ཏ་ར་ཞེས་པ་དེབ་་་་་་གཅིག་ཙམ་ཞེས་པ་ཤོག་བུ་གདོང་ཐོན་སུམ་ཅུ་སོ་གྲངས་ཡོད་པ་ལ་ངོས་འཛིན་པ་གསུང་རབ་གཞན་ལས་བཤད་དོ། ། གཅིག་ཙམ་ཡོད་པ་མཛད། འདི་ནས་ཡོ་ག་སྤྱིའི་ལམ་གྱི་རྣམ་གཞག དང་པོར་དུམ་བུ་བཞི་པའི་དཀྱིལ་འཁོར་དུ་དབང་བསྐུར་ཐོབ་དགོས་ཚུལ་དང་། དེ་ནས་མཚན་བཅས་དང་མཚན་མེད་ཀྱི་རྣལ་འབྱོར་བསྒོམ་དགོས་ཚུལ་དང་། མཐར་འབྲས་བུ་སྐུ་བཞི་འགྲུབ་ཚུལ་ལ་སོགས་པ་བསྟན་ཅིང་། འདིའི་ལུགས་ཀྱི་བཤད་བཀའ་དང་དབང་བཀའ་སོགས་ད་ལྟ་བོད་ན་ཡང་མེད་ཅིང་། གྲུབ་ཆེན་ཀུན་སྙིང་གི་འགྲེལ་པ་ཡོད་ཕྱིན་ཆད་འདི་ལ་ལྟོས་ཀྱང་མི་དགོས་པས་སྨོན་ལམ་གྱི་ཡུལ་ཙམ་དུ་བཞག་གོ །
སློབ་དཔོན་ཤཱཀྱ་བཤེས་གཉེན་གྱིས་མཛད་པའི་ཚིག་གི་འགྲེལ་པ་ཀོ་ས་ལའི་རྒྱན་ཞེས་པ་ཡོད་ཅིང་། འདི་ནས་རྡོ་རྗེ་དབྱིངས་ཀྱི་དཀྱིལ་འཁོར་སྒོ་རྐྱང་དང་། གཙོ་བོ་ཡང་ཞལ་གཅིག་པར་བྱེད་པ་སོགས་གྲུབ་ཆེན་ཀུན་སྙིང་དང་གྲུབ་མཐའ་མི་མཐུན་པ་དུ་མ་སྣང་ཞིང་འདི་ནས་བརྒྱུད་པའི་དབང་བཀའ་དང་། བཤད་བཀའ་སོགས་ལོ་ཆེན་གྱི་དུས་སུ་བྱུང་ཡང་ད་ལྟ་ཆད་ནས་མེད་དོ། ། གྲུབ་ཆེན་ཀུན་དགའ་སྙིང་པོས་མཛད་པའི་དེ་ཉིད་བསྡུས་པའི་རྒྱུད་ཀྱི་འགྲེལ་པ་དེ་ཉིད་སྣང་ཆེན་ཞེས་པ། ཤླཽ་ཀ་སྟོང་ཕྲག་བཅུ་དྲུག་ཡོད་པ་པོ་ཏི་བཞི་བྱས་པའམ། དུམ་བུ་དང་པོ་ལ་པོ་ཏི་གཅིག་འདི་ལ་སྟོད་འགྲེལ་དུ་གྲགས། གཉིས་པ་ལ་པོ་ཏི་གཅིག གསུམ་པ་འགྲོ་འདུལ་ནས་དོན་གྲུབ་ཀྱི་ཕྱེད་ཡན་ལ་པོ་ཏི་གཅིག ཕྱེད་མན་ནས་རྒྱུད་ཉེར་བསྡུའི་བར་ལ་པོ་ཏི་གཅིག
འགྲོ་འདུལ་ལ་འགྲོ་འདུལ་གྱི་ནག་འཇམ་ཞེས་པ་ཤོག་བུ་མདའ་ཚད་སུམ་ཅུ་ཙམ་བྱས་པ་ནས། དེ་ཉིད་ཀྱི་དཀྱིལ་འཁོར་གྱི་ཆོ་ག་སྟོན་པ་དང་། དོན་གྲུབ་ལ་ཡང་དོན་གྲུབ་ནག་འཇམ་ཞེས་པ་མདའ་ཚད་སུམ་ཅུ་ཙམ་ནས། དེ་ཉིད་ཀྱི་དཀྱིལ་འཁོར་གྱི་ཆོ་ག་སྟོན་པ་ཡོད་དོ། ། དུམ་བུ་བཞིའི་དཀྱིལ་འཁོར་འདི་དག་ཀྱང་། དང་པོ་སྐུ། གཉིས་པ་ཐུགས། གསུམ་པ་གསུང་རྣམ་པར་དག་པ་འོད་དཔག་མེད་ཀྱི་དཀྱིལ་འཁོར། བཞི་པ་ལ་རིན་འབྱུང་དང་དོན་ཡོད་གྲུབ་པ་ཕྱོགས་གཅིག་ཏུ་བྱས་པའི་དཀྱིལ་འཁོར་ཏེ། སེམས་ཅན་གྱི་དོན་བྱེད་པའི་འཕྲིན་ལས་ཀྱི་ངོ་བོ་དོན་ཡོད་གྲུབ་པ་ཡིན་ཞིང་།
དོན་བྱེད་པའི་ཡོན་ཏན་གང་ལ་ལྡན་པའི་ཡོན་ཏན་དེ་རིན་ཆེན་འབྱུང་ལྡན་ཡིན་པས་སོ། ། གོང་གི་སློབ་དཔོན་གསུམ་པོ་འདི་ལ། བོད་སྔ་རབས་པ་རྣམས། ཚིག་ལ་མཁས་པ་ཀུན་དགའ་སྙིང་པོ། དོན་ལ་མཁས་པ་སངས་རྒྱས་གསང་བ། ཚིག་དོན་གཉིས་ཀ་ལ་མཁས་པ་ཤཱཀྱ་བཤེས་གཉེན་ཞེས་ཟེར། རྒྱུ་མཚན་ནི་སློབ་དཔོན་ཀུན་སྙིང་གིས་འགྲེལ་པ་པོ་ཏི་བཞི་ཙམ་བྱས་པ་བརྩམས་པ་དང་། སངས་རྒྱས་གསང་བས་དོན་གྱི་འགྲེལ་པ་ཆུང་ཆུང་དེ་བརྩམས་པས་ཟེར་བ་ཡིན་ནམ། གཞན་མ་མཐོང་། བུ་རིན་པོ་ཆེས་དེ་ཉིད་གོ་ལྡོག་སྟེ།
ཚིག་ལ་མཁས་པ་ཤཱཀྱ་བཤེས་གཉེན། དོན་ལ་མཁས་པ་སངས་རྒྱས་གསང་བ། ཚིག་དོན་གཉིས་ཀ་ལ་མཁས་པ་ཀུན་དགའ་སྙིང་པོ་ཞེས་གསུངས་སོ། ། གཞན་ཡང་སློབ་དཔོན་ཀུན་དགའ་སྙིང་པོས་མཛད་པའི་གཞུང་། དུམ་བུ་དང་པོའི་དཀྱིལ་ཆོག་རྡོ་རྗེ་འབྱུང་བ་དང་། གཉིས་པ་ཁམས་གསུམ་རྣམ་རྒྱལ་གྱི་དཀྱིལ་ཆོག་དང་། རྡོ་རྗེ་དབྱིངས་ཀྱི་ཁ་སྐོང་ལ། སེམས་དཔའ་འབྱུང་ཆེན་དང་། འབྱུང་ཆུང་གཉིས་ཀྱི། དང་པོ་ལ་སྲུང་འཁོར།
ཚོགས་ཞིང་། གཟུགས་བརྙན་གྱི་སྦྱོར་བ་ཡན་རྡོར་དབྱིངས་དང་འདྲ་བ་ལ། རྣལ་འབྱོར་བདག་རྫོགས་ཀྱི་སྐབས་སུ་སེམས་དཔའ་ཉེར་གཅིག་ལུས་ལ་བཀོད་པ་དང་། སེམས་དཔའ་ཉེར་བརྒྱད་ལུས་ལ་བཀོད་པ་ལ་ཁྱད་པར་ཡོད་དམ་སྙམ་ན་ཡོད་མོད། དེ་ལྟར་ན་ཡང་སེམས་དཔའ་གཅིག་ལུས་ལ་བཀོད་པས་ཆོག་ཅེས་སྟོན་པ་དང་། སེམས་དཔའ་འབྱུང་ཆུང་ནི། སྲུང་འཁོར་མེད་ཅིང་། ཚོགས་ཞིང་སྤྲུལ་ཏེ་ཕྱག་བཞི་དང་རྒྱུན་བཤགས་རྣམས་བྱས་ནས། གཟུགས་བརྙན་གྱི་སྦྱོར་བ་སྔོན་དུ་སོང་སྟེ་རྡོ་རྗེ་སེམས་དཔའི་རྣལ་འབྱོར་གཅིག་ལྡན་སྟོན་པ་མཛད་དོ། ། འཇིག་རྟེན་གསུམ་རྒྱལ་གྱི་རྟོག་པ་ལ་དཀྱིལ་ཆོག་དངོས་སུ་མེད་ཀྱང་།
དུམ་བུ་གཉིས་པའི་དཀྱིལ་ཆོག་དེ། དེ་ཉིད་ཀྱི་ཡང་དཀྱིལ་ཆོག་ཏུ་ཡང་འགྲོ། ། བཤད་རྒྱུད་རྡོ་རྗེ་རྩེ་མོ་ལ་རྒྱ་གར་གྱི་འགྲེལ་པ་མེད་ཅིང་། དབང་བཀའ་ཡང་ལོ་ཆེན་ནས་བརྒྱུད་པའི་ཡོ་ག་སྟོད་ལུགས་པ་ལ་མེད་ཀྱི། ཕྱིས་རྟིང་ཟངས་དཀར་ལོ་ཙཱ་བས་ཁ་ཆེ་ཛྙཱ་ན་ཤྲཱི་ལ་ཞུས་ཏེ་ཡོ་ག་སྨད་ལུགས་ཀྱི་དགེ་བའི་བཤེས་གཉེན་རྣམས་ལ་ཡོད་དོ། ། རྒྱུད་དེ་ཉིད་ཀྱང་ཟངས་དཀར་ལོ་ཙཱས་བསྒྱུར་ཅིང་། ཁ་ཆེ་ཛྙཱ་ན་ཤྲཱི་ནས་ཀྱི་བཤད་སྲོལ་ལ་བརྟེན་པའི་ཁོང་གི་ཊཱིཀྐ་ཡང་ཡོད་དོ། ། དཔལ་མཆོག་ལ་གྲུབ་ཆེན་ཀུན་སྙིང་གིས་མཛད་པའི་འགྲེལ་པ་ཤླཽ་ཀ་གསུམ་ཁྲི་ལྔ་སྟོང་བྱས་པ་གཅིག་ཡོད་ཅིང་། དེ་ཉིད་ནས་དཀྱིལ་འཁོར་བཅུ་གསུམ་པོ་རེ་རེ་ལ་ཡང་དཀྱིལ་ཆོག་རེ་དང་བཅས་པ་འབྱུང་ངོ་། ། བོད་དུ་འགྱུར་བའི་བསྟན་བཅོས་གཅིག་ལ་འདི་ལས་ཡིག་ཚོགས་ཆེ་བ་མེད་དོ། །
འདི་ལ་བསྟན་འགྱུར་བསྡུད་མཁན་རྣམས་ཀྱིས་སློབ་དཔོན་དེ་ཉིད་ཀྱིས་མཛད་པའི་དཔལ་མཆོག་གི་འགྲེལ་པ་ཆེ་ཆུང་གཉིས་སུ་བྱས་ཀྱང་། ཆེ་བ་ནི་ཤེར་དུམ་དང་སྔགས་དུམ་གཉིས་ལྷན་ཅིག་ཏུ་བྱས་པ་དང་། ཆུང་བ་ནི། དེ་ཉིད་ལས་ཤེར་དུམ་གྱི་འགྲེལ་པ་ཟུར་དུ་བྱུང་བ་ཡིན་གྱི། གོང་གི་དེ་ལས་ལོགས་པ་མིན་ནོ། ། གཞན་ཡང་པདྨ་ལྕགས་ཀྱུས་བྱས་པ་ཡིན་ཡང་ཟེར། ཟོམ་རོང་ཆོས་བཟང་གིས་བྱས་ཀྱང་ཟེར་བའི་འགྲེལ་པ་ཆེན་པོ་ཞིག་ཀྱང་ཡོད་དེ། བོད་མ་ཡིན་པར་འདུག་གོ ། མཚན་བརྗོད་ལ། མཚན་བརྗོད་བཤད་པ་ལུགས་དྲུག་དང་། །
ཞེས་གསུངས་པ་ལྟར། བླ་མེད་དུ་བཀྲལ་བའི་ལུགས་གསུམ། ཡོ་གར་བཀྲལ་བའི་ལུགས་གསུམ་མོ། ། དང་པོ་ལ་གསང་འདུས་དང་མཐུན་པར་བཀྲལ་བ། དུས་འཁོར་དང་མཐུན་པ། ལམ་འབྲས་དང་མཐུན་པར་བཀྲལ་བའོ། ། དང་པོ་ནི། སློབ་དཔོན་ཟླ་བཟང་དཔལ་གྱིས་མཛད་པའི་འགྲེལ་པ་སྟེ། དེ་ནི་གསང་འདུས་ཡེ་ཤེས་ཞབས་ལུགས་ཀྱི་རྗེས་སུ་འབྲངས་པ་ཡིན་ནོ། ། གཉིས་པ་ནི།
སློབ་དཔོན་ཉི་མ་དཔལ་ཡེ་ཤེས་ཀྱིས་མཛད་པའི་འགྲེལ་པ་ཚིགས་བཅད་དུ་བྱས་པ་ལ། ཨ་ནུ་པ་རཀྵི་ཏ་སྟེ། དཔེ་མེད་མཚོས་མཛད་པའི་འགྲེལ་བཤད་དང་བཅས་པའོ། ། དེ་དག་ནི་སེམས་འགྲེལ་དུ་མཚན་བརྗོད་ཀྱི་ལུང་དྲངས་ཏེ་རྫོགས་རིམ་གྱི་བཤད་པ་བྱས་པ་རྣམས་རྒྱས་སུ་བཏང་བ་ཡིན་ནོ། ། གསུམ་པ་ནི། མ་ཅིག་ཞ་མ་ལུགས་ཀྱི་བཤད་པ་ལྟ་བུའོ། ། གཉིས་པ་ཡོ་གར་བཀྲལ་བའི་ལུགས་ལ། མཚན་བརྗོད་ཀྱི་འགྲེལ་པ་ཆེ་བ། བར་པ། ཆུང་བའོ། །
དང་པོ་ནི། སློབ་དཔོན་འཇམ་དཔལ་གྲགས་པས་མཛད་པ་སྟེ། དེ་ཉིད་ལ་ཤེས་རབ་ཀྱི་ཕ་རོལ་ཏུ་ཕྱིན་པ་དང་། སྔགས་ཀྱི་ཚུལ་གཉིས་རོ་གཅིག་ཤེས་པར་བྱེད་པའི་བཤད་པ་ཟེར་ཞིང་། དེ་ནས་ས་བཅུ་ལ་ཡང་ལྷ་མོ་བཅུ་བྱས་ཏེ་རབ་ཏུ་དགའ་བ་མ་ཞེས་པ་ལ་སོགས་པའི་མཚན་གྱིས་བཏགས་པ་ཡོད་དོ། ། འདི་ནས་ཆོས་དབྱིངས་གསུང་དབང་གི་དཀྱིལ་འཁོར་སྟོན་ནོ། ། དཀྱིལ་འཁོར་དེ་ཡང་ཟླུམ་པོ་སྒོ་གསུམ་སྦྲགས་ལ་སྒོ་ཕྱི་མ་འཇིག་རྟེན་པའི་འཁོར་ཡུག་ལ་བསྐྱེད་ཆོག་རྒྱས་པ་དང་བཅས་པ་སྟོན། འདི་ལ་ནམ་མཁའ་དྲི་མེད་ཆེ་བ་ཞེས་ཀྱང་ཟེར་རོ། ། བར་པ་ནི། སློབ་དཔོན་སྒེག་པའི་རྡོ་རྗེས་མཛད་པའི་འགྲེལ་པ་གསང་སྔགས་ཀྱི་དོན་ལ་རྣམ་པར་བལྟ་བ་ཞེས་བྱ་བ་སྔགས་དོན་རྣམ་གཟིགས་ཞེས་པ་ཡོད་དོ། །
དེ་ནས་འཇམ་དཔལ་སེང་ལྡེང་གི་དཀྱིལ་འཁོར་སྟོན་ཞིང་། འདི་ལ་སློབ་དཔོན་དེ་ཉིད་ཀྱིས་མཛད་པའི་སྒྲུབ་ཐབས། དཀྱིལ་ཆོག་ཡོན་ཏན་ཀུན་འབྱུང་། མཚན་བརྗོད་ཀླགས་པའི་བསྒོམ་ཁོག དགེ་བསྙེན་མ་གྲགས་སྦྱིན་མའི་དོན་བསྡུ་ཞེས་པ་རྣམས་ཡོད་དོ། ། ཆུང་བ་སློབ་དཔོན་འཇམ་དཔལ་བཤེས་གཉེན་གྱིས་མཛད་པའི་འགྲེལ་པ་སྟེ། འདི་ནས་རིགས་རྐྱང་གི་དཀྱིལ་འཁོར་ལྔ། རིགས་བསྡུས་ཀྱི་དཀྱིལ་འཁོར་གཅིག་རྣམས་སྟོན་ཞིང་། འདི་ལ་ནམ་མཁའ་དྲི་མེད་ཆུང་བ་ཞེས་ཀྱང་ཟེར་རོ། ། འདི་ལ་སློབ་དཔོན་དེ་ཉིད་ཀྱིས་མཛད་པའི་གཞུང་ཕྲན་ལ་དབུགས་དབྱུང་གི་དཀྱིལ་འཁོར་དྲུག་སྟེ།
མི་བསྐྱོད་པའི་དབུགས་དབྱུང་ནས། རྣམ་སྣང་གི་དབུགས་དབྱུང་གི་བར་དང་། འཇམ་དཔལ་ཡེ་ཤེས་སེམས་དཔའི་དབུགས་དབྱུང་ངོ་། ། འདིའི་རིགས་བསྡུས་ཀྱི་དཀྱིལ་འཁོར་ནི། དབུས་སུ་འཇམ་དཔལ་ཡེ་ཤེས་སེམས་དཔའི་དཀྱིལ་འཁོར་ལ་མཐར་རིགས་ལྔའི་དཀྱིལ་འཁོར་གྱིས་བསྐོར་བ་སྟེ་བདེ་མཆོག་འཁོར་ལོ་བསྒྱུར་དྲུག་ལྟ་བུའོ། ། འདི་རྣམས་ཡོ་གར་འཇོག་པ་ནི། གོང་གི་་་་་་ཡོ་ག་ལ་མཁས་པའི། སློབ་དཔོན་དེ་དག་གི་རྗེས་སུ་འབྲངས་པ་ཡང་མིན་ཞིང་། དེ་རྣམས་དང་བཤད་སྲོལ་མཐུན་པ་ཡང་མིན་མོད་ཀྱང་། འདི་ནས་བདག་ཉིད་སངས་རྒྱས་སུ་བསྐྱེད་པ་དང་ཡེ་ཤེས་དགུག་གཞུག
ཕྱག་རྒྱ་བཞིའི་རྒྱས་འདེབས་ཅི་རིགས་པ་བཤད་པས་བྱ་སྤྱོད་ལས་ཁྱད་པར་དུ་འཕགས་ཤིང་། དབང་བཞི་དང་རིམ་གཉིས་ཀྱི་རྣལ་འབྱོར་མེད་པས་བླ་མེད་དུ་འཇོག་ཏུ་མི་རུང་བས་དེ་ལྟར་དུ་བཞག་པ་ཡིན་ནོ། ། ཆོས་དབྱིངས་གསུང་དབང་ལ། རིན་པོ་ཆེ་པས། རྡོར་དབྱིངས་ཀྱི་ཆོ་གས་རྒྱས་བཀབ་པའི་དཀྱིལ་ཆོག་གཅིག་མཛད་མོད་ཀྱང་། རིགས་པ་མ་ཡིན་ཏེ། གོང་གི་རྒྱུ་མཚན་དེ་ཉིད་ཀྱི་ཕྱིར་རོ། ། དེས་ན་འཛིམ་པ་རིན་ཆེན་སེངྒེའི་དཀྱིལ་ཆོག་ལྟར་བྱེད་རྒྱུ་ཡིན་ནོ། ། འཇམ་དཔལ་སེང་ལྡང་ལ། བླ་མ་ཁྱུང་ལྷས་པས།
རིན་པོ་ཆེ་པའི་དགོངས་པ་ཡིན་ཟེར་བའི་རྡོ་རྗེ་འབྱུང་བའི་ཆོ་ག་སྦྱར་བའི་དཀྱིལ་ཆོག་གཅིག་མཛད་མོད། དེ་ཡང་འཐད་པ་མ་ཡིན་ཏེ། རྒྱུ་མཚན་གོང་བཞིན་ནོ། ། དེས་ན་རྔོག་པའི་དཀྱིལ་ཆོག་ལྟར་ལེགས་པ་ཡིན་ནོ། ། ངན་སོང་སྦྱོང་རྒྱུད་ལ་བརྟག་པ་སྔ་ཕྱི་གཉིས་བྱས་པའི་བརྟག་པ་སྔ་མ་རྩ་རྒྱུད་དང་། ཕྱི་མ་རྒྱུད་ཕྱིའི་ཚུལ་དུ་གསུངས་ལ། བརྟག་པ་སྔ་མ་ནས་ཀུན་རིག་རྩ་བའི་དཀྱིལ་འཁོར་དང་། ཕྱི་མ་ནས་ཤཱཀྱ་ཐུབ་པ་སྐུའི་དཀྱིལ་འཁོར་ནས་བཟུང་སྟེ། འཇིག་རྟེན་ལས་འདས་པའི་དཀྱིལ་འཁོར་ལྔ། འཇིག་རྟེན་པའི་དཀྱིལ་འཁོར་དྲུག
ཚེ་དཔག་མེད་ཀྱི་སྐབས་ནས་སྦྱིན་སྲེག་གི་ཐབ་བཞི། མེ་ལྟར་འབར་བའི་སྐབས་ནས་དྲག་པོའི་སྦྱིན་སྲེག་དོར་བའི་ཐབ་གསུམ། ཀུན་རིག་གི་སྐབས་ནས་རོ་ཧོམ་སྟེ་དཀྱིལ་འཁོར་གྱི་ལས་ཉི་ཤུ་བསྟན་པ་ཡིན་ནོ། ། གཞན་ཡང་གཙུག་དགུའི་རྒྱུད་དུ་བྱས་པའི་ངན་སོང་སྦྱོང་རྒྱུད་དང་མཚན་འདྲ་ཞིང་། མང་ཉུང་ཡང་དེ་ཙམ་པ་ཞིག་ལ། བརྟག་པ་སྔ་ཕྱི་གཉིས་ཀྱི། དང་པོ་གླེང་གཞི་དང་གླེང་སློང་སོགས་སྦྱོང་རྒྱུད་དང་འདྲ་བར་བྱས་པ་ལ། ཀུན་རིག་རྩ་བའི་དཀྱིལ་འཁོར་གྱི་དོད་དུ་ཤཱཀྱ་ཐུབ་པ་སྐུའི་དཀྱིལ་འཁོར་བསྐྱལ། དེ་ལ་ཚོགས་ཞིང་གི་སྐབས་སུ་མཆོད་པ་ཉི་ཤུ་པ་དང་། རྣལ་འབྱོར་བདག་རྫོགས་རྡོར་དབྱིངས་ཀྱི་སྐབས་ལྟར་འཇིག་རྟེན་པའི་འཁོར་ཡུག་ལ་བསྐྱེད་ཆོག་རྒྱས་པ་དང་།
བརྟག་པ་ཕྱི་མའི་ཤཱཀྱ་ཐུབ་པ་སྐུའི་དཀྱིལ་འཁོར་གྱི་དོད་དུ་ཀུན་རིག་བསྐྱལ། འཇིག་རྟེན་པའི་འཁོར་ཡུག་ལ་བསྐྱེད་ཆོག་རྒྱས་པ་སྦྱར། ལྷག་མ་རྣམས་ཀུན་རིག་དང་འདྲ་བར་བྱས་པ་ཡོད་དོ། ། དེ་ནི་ས་སྐྱ་པ་ཡན་གྱི་རྒྱུད་འབུམ་རྙིང་པ་རྣམས་ན་མེད། ཕྱིས་ཆག་ལོས་བསྒྱུར་པ་ཡིན་ཞིང་། དཔེ་དེའི་མཇུག་ཏུ་གཙུག་དགུའི་རྒྱུད་ཀྱི་རྒྱ་དཔེ་ཁ་ཆེར་ནུབ་པ་ལ་བརྟེན་ནས་སློབ་དཔོན་ཀུན་དགའ་སྙིང་པོ་དང་། འཇིགས་བྱེད་འབྱུང་གནས་སྦས་པའི་མན་ངག་ལ་བརྟེན་ནས་བྲིས་ཟེར་བ་སྣང་ངོ་། ། འདི་ནི་བལ་པོའི་པཎྜི་ཏ་ཞིག་གིས་བརྩམས་པར་གསལ་ཞིང་། སློབ་དཔོན་ཀུན་དགའ་སྙིང་པོ་དང་། ཨ་བྷྱའི་མན་ངག་ལ་བརྟེན་ཟེར་བ་ཡང་།
རྡོར་དབྱིངས་ཀྱི་ཆོ་ག་དེ་གཙུག་དགུ་ལ་སྦྱར་བ་དང་། སློབ་དཔོན་ཨ་བྷྱས་ཕྲེང་བར་བཤད་པའི་གཙུག་དགུ་ལ་འཇིག་རྟེན་པའི་འཁོར་ཡུག་ལ་བསྐྱེད་ཆོག་རྒྱས་པ་ཡོད་པ་མཐོང་བར་འདུག་ཀྱང་། པཎྜི་ཏ་ཁོང་རང་གིས་མ་མཁྱེན་པ་ཡིན་ཏེ། གྲུབ་ཆེན་ཀུན་སྙིང་གིས་ཏན་ཏྲ་སྡེ་བཅོ་བརྒྱད་པོ་ཐམས་ཅད་ཡོ་གར་འགྲེལ་པ་དང་། སློབ་དཔོན་ཨ་བྷྱས་རྒྱུད་སྡེ་བཞི་པོ་ཐམས་ཅད་ལ་བླ་མེད་ཀྱི་རྒྱབ་སྦྱར་ཏེ་བཤད་པའི་ཚུལ་གཉིས་ཕྱོགས་གཅིག་ཏུ་བསྲེས་ཀྱང་མི་འདྲེ་བའི་ཕྱིར་རོ། ། དེས་ན་དེ་ལྟ་བུའི་རྒྱུད་ནི་མེད་ཀྱང་རུང་བ་ཡིན་ནོ། ། འདི་ལ་རིན་པོ་ཆེ་པས་ཡོ་གའི་ཆོས་འབྱུང་དུ། འདི་པཎྜི་ཏ་ཤེས་རབ་ཅན་ཞིག་གིས་བྱས་པ་ཡིན་མིན་བརྟག་གོ ། ཞེས་པ་དང་། འདི་ལེགས་གྲགས་འདུག་པས་ལེགས་པའི་སྐྱོན་ཡང་མང་པོ་རྟོགས་ཞེས་བྲིས་ཤིང་།
ཕྱིས་གཙུག་དགུའི་དཀྱིལ་ཆོག་རྩོམ་པའི་དུས་རྒྱུད་རྣམ་དག་ཏུ་བྱས་ཏེ། དཀྱིལ་ཆོག་དེ་ཡང་དགོངས་པ་ལྟར་བརྩམས་ཤིང་། སློབ་དཔོན་ཀུན་དགའ་སྙིང་པོའི་གཙུག་དགུའི་དཀྱིལ་ཆོག་ནི་ཡོ་ག་ཆུང་བའི་ལུགས་སུ་བྱས་ཤིང་། གཙུག་དགུའི་རྒྱུད་ནི་ཡོ་ག་ཆེ་བའི་ལུགས་སུ་འདུག་གོ་ཞེས་གསུང་བ་བྲིས་སོ། ། གཉིས་པ་བོད་ཁ་བ་ཅན་གྱི་ཁྲོད་དུ་ཇི་ལྟར་དར་བའི་ཚུལ་ལ། བསྟན་པ་སྔ་དར་ལ་རྒྱལ་པོ་ཁྲི་སྲོང་ལྡེའུ་བཙན་གྱི་དུས་སུ། སྔགས་འཆང་དྷརྨཱ་ཀིརྟི་ཞེས་པ་ཞིག་ལ་སྦྱོང་རྒྱུད་ཀྱི་དབང་བཀའ་དང་བཤད་བཀའ་བྱུང་ཞིང་། བསམ་ཡས་དབུ་རྩེ་རིགས་གསུམ་གྱི་གཙུག་ལག་ཁང་གོང་མ་ཡང་སྦྱོང་རྒྱུད་དང་མཐུན་པར་བྱས་སོ། ། དེ་དང་འདབ་ཆགས་སུ་སློབ་དཔོན་ཞི་བ་སྙིང་པོ་ནས་བརྒྱུད་པའི་སྦྱོང་རྒྱུད་ཀྱི་དབང་དང་བཤད་བཀའ་ཡང་བྱུང་ཡང་དེ་གཉིས་ད་ལྟ་ཆད་ནས་མེད་དོ། ། འདིའི་དུས་སུ་ཆོ་ག་རིམ་གསུམ་ཞེས་པ་སློབ་དཔོན་ཡེ་ཤེས་འོད་འཕྲོས་མཛད་པའི་གཤིན་པོ་རྗེས་འཛིན་གྱི་ཆོ་ག་དང་།
སློབ་དཔོན་ཆགས་མེད་རྒྱལ་པོས་མཛད་པའི་རོ་བསྲེག་གི་ཆོ་ག་དང་། སློབ་དཔོན་ཞི་བ་སྙིང་པོས་མཛད་པའི་མཆོད་རྟེན་བསྒྲུབ་པའི་ཆོ་ག་རྣམས་དར་རོ། ། ཡང་དེའི་དུས་སུ་སློབ་དཔོན་སངས་རྒྱས་གསང་བ་བོད་དུ་གངས་གཟིགས་པ་ལ་བྱོན་པ་རྒྱལ་པོ་ཁྲི་སྲོང་ལྡེའུ་བཙན་གྱིས་གསན་ཏེ། ལོ་ཙཱ་བ་དབས་མཉྫུ་ཝརྨ་ལ་སོགས་པའི་ལོ་ཙཱ་བ་མང་པོ་སྤྱན་འདྲེན་པ་ལ་བཏང་བས། སློབ་དཔོན་གྱིས་འཇམ་དབྱངས་ལ་གསོལ་བ་བཏབ་པས། བོད་དབུས་གཙང་གི་སའི་མཐིལ་དུ་ཕྱིན་ན་ཚེའི་བར་ཆད་དུ་འགྲོ་བས་འགྲོ་མི་ཉན་ཞེས་གསུངས་པ་ལ་བརྟེན་ནས་སློབ་དཔོན་གདན་མ་འདྲོངས། ལོ་ཙཱ་བ་རྣམས་ཀྱིས་དེར་སློབ་དཔོན་ལ་སྦྱོང་རྒྱུད་ཀྱི་དབང་བཀའ་དང་བཤད་བཀའ་ལ་སོགས་པ་གསན་ནོ། ། འབྲུ་འགྲེལ་རྒན་པོ་ཞེས་པ་ཞིག་བྱུང་བ་དེ་སློབ་དཔོན་དེ་ཉིད་ཀྱིས་བརྩམས་པ་ཡིན་ནམ་ཡང་ཟེར། སློབ་དཔོན་གྱི་གསུང་བགྲོས་ལོ་ཙཱ་བ་རྣམས་ཀྱིས་ཡི་གེར་བཏབ་པ་ཡིན་ནམ་ཡང་ཟེར། གོང་གི་སློབ་དཔོན་དྷརྨཱ་ཀིརྟི་དང་།
ཞི་བ་སྙིང་པོ་གཉིས་ཀྱིས་བརྩམས་པ་ཡིན་ནམ་ཡང་ཟེར། དེ་གཉིས་ཀྱི་གསུང་བགྲོས་ཟིན་བྲིས་སུ་བཏབ་པ་ཡིན་ནམ་ཡང་ཟེར་ཏེ། གང་ལྟར་ཡང་པོ་ཏི་ཆེན་པོ་ཞིག་གི་ནང་ནས་ཡོ་ག་བ་རྣམས་ཀྱི་ཡོ་གའི་གཞུང་རྣམས་སུ་ལྷའི་སྐུ་མདོག་དང་ཞལ་ཕྱག་སོགས་མི་གསལ་བ་རྣམས་དེ་ནས་ཁ་སྐོང་བ་མཛད་དོ། ། བསྟན་པ་ཕྱི་དར་ལ། ལོ་ཆེན་གྱི་སྐུ་ཚེའི་སྟོད་ལ་རྒྱ་གར་གྱི་མཁན་པོ་སངས་རྒྱས་ཞི་བ་བོད་དུ་བྱོན་ཏེ། དེ་ལ་ལོ་ཆེན་གྱིས་དེ་ཉིད་བསྡུས་པ་ལ་ཕྱག་ལེན་རྡོ་རྗེ་འབྱུང་བའི་སྟེང་ནས་མཛད་ཅིང་། བཤད་པ་དེ་ཉིད་སྣང་ཆེན་མ་འགྱུར་བས། ཀོ་ས་ལའི་རྒྱན་གྱི་སྟེང་ནས་མཛད་པས་བཤད་པ་དང་ཕྱག་ལེན་ཅུང་མ་མཐུན་ཞིང་། སྤྲོས་པའི་ཚོགས་ཀྱང་ཆེ་བ་དང་། སྦྱོང་རྒྱུད་ལ།
ལྷ་དང་སྔགས་སྦྱོང་རྒྱུད་ནས་བཤད་པ་དེ་ཡིན་པ་ལ། ཆོ་ག་ཐམས་ཅད་རྡོར་དབྱིངས་ཀྱི་རྒྱས་བཀབ་པའི་དབང་དང་། བཤད་བཀའ་ཡམ་མེ་བ་ཞིག་སྣང་ངོ་། ། ལུགས་དེ་ཉིད་ས་ཆ་སྨད་དུ་དར་བ་ལ་ཡོ་ག་སྨད་ལུགས་ཞེས་གྲགས་ཤིང་དེ་ཉིད་འཛིན་མཁན་ལ། ལོ་ཆེན་གྱི་དངོས་སློབ་ཆབ་ལྷ་ཁང་གི་གསུམ་སྟོན་ཡེ་འབར། གཡག་སྡེ་བྱེ་མ་ལུང་གི་གཉན་སྟོན་ཚུལ་འབར། ཉང་སྟོད་ཀྱི་སྐྱང་བུ་ཆོས་བློ། སྤྲེའུ་ཆུང་གི་ལྕེ་སྟོན་ཞར་བ། རོང་རི་ལུ་ཕུག་པ་ཆོས་མགོན་སོགས་བྱུང་ངོ་། ། དེའི་རྗེས་ལ་བར་དེར།
ཇོ་བོ་རྗེ་ལྷ་བླ་མ་བྱང་ཆུབ་འོད་ཀྱིས་སྤྱན་དྲངས་ཏེ་བོད་དུ་བྱོན། ལོ་ཆེན་དང་མཇལ་ཏེ་ཡོ་གའི་གསུང་གླེང་བྱས་པས། ལོ་ཆེན་ཐུགས་མ་ཆེས་པར་ཡོ་ག་མ་གསན། བླ་མེད་ཀྱི་གསུང་གླེང་བྱས་པས་ཅུང་མཉེས་ཏེ། བདེ་མཆོག་ལོ་ཧི་པ་ཞུས་སོ། ། གོ་མི་བསྒོམ་ཆེན་གྱིས་ཇོ་བོ་ལ་སྦྱོང་རྒྱུད་དཀྱིལ་འཁོར་བཅུ་གཉིས་ཀྱི་དབང་། བཤད་བཀའ་རྣམས་ཞུས། དེ་ལ་ཁོང་གི་བླ་མ་སྐྱི་ནོར་ཛྙཱ་ན། དེས་སྙལ་པ་ཉི་མ་ཤེས་རབ་ལ། དེས་སྣུར་ཉི་མ་འོད་ཟེར་ལ།
དེས་རྩ་སྐྱ་བ་དང་། འཛིམ་པ་སོགས་ལ་རིམ་པར་བརྒྱུད་དོ། ། རྩ་བསྣུར་འཛིམ་གསུམ་རྣམས་མཁན་པོ་སངས་རྒྱས་ཞི་བ་ནས་བརྒྱུད་པའི་སྦྱོང་རྒྱུད་ཀུན་རིག་གི་དབང་བཀའ་དེ་ལ་པཎྜི་ཏས་བཏགས་ཆོས་ཡིན་ཞེས་ཟེར། དེ་ནས་ལོ་ཆེན་གྱི་སྐུ་ཚེའི་སྨད་ལ། ཁ་ཆེའི་པཎྜི་ཏ་དྷརྨ་ཕ་ལ་བོད་དུ་གངས་གཟིགས་པ་ལ་བྱོན་ཏེ། ལོ་ཆེན་དང་མཇལ་ཏེ་གསུང་གླེང་བགྱིས་པས་ཡོ་ག་ལ་ཤིན་དུ་མཁས་ཤིང་། གྲུབ་ཆེན་ཀུན་སྙིང་དང་ཁོང་གི་བར་ན་ཁོང་རང་ཐེ་བའི་བརྒྱུད་པ་ཡང་ལྔ་ལས་མེད་ཅིང་། ཕྱག་ལེན་དང་བཤད་པ་གཉིས་ཀ་གྲུབ་ཆེན་ཀུན་སྙིང་གི་གཞུང་གི་སྟེང་ནས་མཛད་པས་ཤིན་ཏུ་འགྲིག་ཅིང་། སྤྲོས་པ་ཡང་ཆུང་བར་འདུག་པས། དེ་ལ་ཡོ་གའི་དབང་བཀའ་དང་བཤད་བཀའ་རྣམས་གསན་ཅིང་།
ལུགས་དེ་ཉིད་ས་ཆ་སྟོད་དུ་དར་བ་ལ་ཡོ་ག་སྟོད་ལུགས་ཞེས་གྲགས་སོ། ། དེ་ཡང་པཎྜི་ཏ་དེ་ཉིད་ཀྱིས་ཡོ་ག་སྟོད་འགྲེལ་གྱི་བཤད་བཀའ་རྣམས་་་་་་བོད་དུ་བྱོན་ཅིང་། དེའི་དུས་སུ་དེ་ཉིད་སྣང་ཆེན་གྱི་དུམ་བུ་དང་པོའི་འགྲེལ་པ་འགྱུར་བ་དེ་ལ་ཡོ་ག་སྟོད་འགྲེལ་ཞེས་གྲགས་སོ། ། དུམ་བུ་གཉིས་པ་མན་གྱི་འགྲེལ་པ་ཕྱིས་རྟིང་ཟངས་དཀར་ལོ་ཙཱ་བས་བསྒྱུར་པ་ཡིན་ནོ། ། ལུགས་དེ་ཉིད་འཛིན་མཁན་ལ་ལོ་ཆེན་གྱི་དངོས་སློབ་བྲག་སྟེང་པ་ཡོན་ཏན་ཚུལ་ཁྲིམས། རིན་ཆེན་བསོད་ནམས། སྣུམ་ཕྱི་རུ་བ་རྣམས་ལས། དང་པོ་ལ་མལ་ལོས་གསན། དེ་ལ་རྗེ་ས་སྐྱ་པས་གསན་ནས་བརྒྱུད་དོ། ། ལོ་ཆེན་གྱི་གསུང་བགྲོས་ཟིན་བྲིས་སུ་བཏབ་པ།
སྣུལ་ཕྱི་རུ་བས་མཛད་པའི་ཡོ་གའི་བཤད་འབུམ་ཆེན་མོ་ཞེས་པ་ཡོད་ཅིང་། གཞན་ཕན་འོད་ཟེར་གྱི་རྩོམ་གཞི་ཆ་གཅིག་དེ་ཉིད་ཡིན་ནོ། ། ཡོ་ག་སྟོད་ལུགས་ཀྱི་ཕྱི་མོ་གཞན་ཕན་འོད་ཟེར་ཡིན་ཞིང་། དེ་ལ་བརྟེན་ནས་ཁང་བསོད་ནམས་འབུམ་གྱི་ཀུན་རིག སྤྲུ་ལུང་པ་ཀུན་སྨོན་གྱི་ཀུན་རིག ཕུར་བསོད་དབང་གི་ཀུན་རིག ཚྭ་མོ་རོང་པ་བསོད་ནམས་འོད་ཟེར་གྱི་ཀུན་རིག ཏི་ཤྲཱི་བྲང་འོད་ཀྱི་གཞན་ཕན་སྙིང་པོ། དགའ་ལྡན་པ་ཀུན་བསོད་ཀྱི་ཀུན་རིག་ཀུན་བསོད་མ། ཀུན་རིག་བྲག་ནག་མ།
ཚ་རང་པ་རྒྱ་མཚོ་དཔལ་གྱི་ཀུན་རིག་རྣམས་ནི་སྟོད་ལུགས་ཀྱི་རྗེས་འབྲང་ངོ་། ། རྩ་བསྣུར་འཛིམ་གསུམ་གྱི་ཀུན་རིག་དང་། བཤེས་གཉེན་རྡོ་རྗེ་སེངྒེའི་ཀུན་རིག་རྣམས་ནི་ཇོ་བོ་རྗེའི་རྗེས་འབྲང་སྟེ། དེ་ཡང་སྟོད་ལུགས་ཀྱི་ཁོངས་སུ་གཏོགས། ཟངས་དཀར་གྱི་ཀུན་རིག་དང་། རོང་པ་ཆོས་མགོན། གཡག་སྡེ་སྟོང་ཀུན་པའི་ཀུན་རིག རིན་པོ་ཆེ་པའི་ཀུན་རིག་སོགས་ནི་སྨད་ལུགས་སོ། ། ཆག་ལོས་དབང་བསྐུར་བལ་པོ་ར་ཝེན་ཏྲ་ལ་ཞུས་ནས། དཀྱིལ་ཆོག་སྟོད་ལུགས་ཀྱི་ཆོ་གའི་ལུགས་བཞིན་བརྩམས་པ་ཞིག་འདུག་པ་ནི།
གང་ནས་བརྒྱུད་པའི་བླ་མ་དང་། དེ་ལས་བྱུང་བའི་ཆོས་གཉིས་མ་འབྲེལ་ལོ། ། གཡག་སྡེ་ལོ་ཙཱ་བ་བསོད་ནམས་ཀྱིས་ཀྱང་། ཀུན་རིག་གི་དབང་པཎྜི་ཏ་བི་བྷུ་ཏ་ཙནྟྲ་ལ་ཞུས་ནས། དཀྱིལ་ཆོག་སྟོད་ལུགས་ལ་བརྟེན་ནས་བརྩམས་འདུག་པའང་དེ་དང་འདྲའོ། ། མདོར་ན་དེང་སང་བོད་དུ་དར་བའི་ཡོ་གའི་དཀྱིལ་འཁོར་གྱི་ལུགས་ཡིན་ན། སྟོད་ལུགས་སྨད་ལུགས་གང་རུང་ཞིག་ཏུ་འདུ་དགོས་པས་ལུགས་དེ་གཉིས་གང་དུ་ཡང་མ་སོང་བའི་ཀུན་རིག་གི་ཆོ་ག་ལ་སོགས་པ་རྣམས་ནི་རང་བཟོ་ལས་མ་འདས་སོ། ། ཞེས་པ་དེ་རྣམས་ཀྱིས་རྗེ་རྡོ་རྗེ་འཆང་གི་གསུང་རྒྱུན་ལས་བྱུང་བའི་སྦྱོང་རྒྱུད་ཀྱི་སྤྱིའི་དོན་ལ་ཉེ་བར་མཁོ་བའི་ཟིན་བྲིས་ལས་འབྱུང་ཚུལ་བཤད་ཟིན་ནས། ད་་་་་་འདི་མན་ཆད་ཡོ་གའི་དམ་པའི་ཆོས་བྱུང་ཚུལ་རང་དུ་མི་སྣང་ཡང་། རྒྱུད་ཀྱི་དོན་ཆེ་རགས་ཁོངས་སུ་ཆུད་པ་ལ་ཕན་པའི་ཕྱིར་བྲིས་པ་ལགས།
ནི་སྦྱོང་རྒྱུད་དཀྱིལ་འཁོར་བཅུ་གཉིས་ཀྱི་སྤྱིའི་དོན་ལེགས་པར་བཤད་པ་རྗེ་རྡོ་རྗེ་འཆང་ཉིད་ཀྱི་གསུང་རྒྱུན་སྒྲ་་་་་་ཟིན་བྲིས་འདི་ལ་སྦྱར་བྱང་མི་སྣང་ཡང་རྗེ་ངོར་པའི་གསུང་ལ་བདག་ཆེན་ཆུ་མིག་པས་ཟིན་ཐོ་ལྟབ་པའོ། ། ཞེས་པ་བཞུགས་བྱང་ན་འདུག་པས་དེ་བཞིན་དུ་གོ་བར་གྱིས་ཤིག ཇི་བཞིན་དུ་བཀོད་པའི་ཟིན་བྲིས་ལས་འབྱུང་ཚུལ་བཤད་པར་བྱའོ། ། དེ་ཡང་ཟིན་བྲིས་དེ་ཉིད་ལས་འདི་ལྟར་འབྱུང་སྟེ། སེམས་ཅན་མཆོག་རྗེས་སུ་འཛིན་པའི་ཕྱིར་རྣལ་འབྱོར་གྱི་རྒྱུད་འཆད། དེ་ལ་དེ་ཉིད་འདུས་པ་རྩ་བའི་རྒྱུད། རྡོ་རྗེ་རྩེ་མོ་ལྟ་བུ་བཤད་པའི་རྒྱུད། དཔལ་མཆོག་དང་པོ། རྡོ་རྗེ་སྙིང་པོ་རྒྱན་གྱི་རྒྱུད་སོགས་དང་། ངན་སོང་སྦྱོང་རྒྱུད་ལྟ་བུ་ཆ་མཐུན་གྱི་རྒྱུད་ཡིན།
དེ་རྣམས་ཀྱི་ནང་ནས་སེམས་ཅན་གྱི་སྒྲིབ་པ་སྦྱོང་བ་ལ་ཤིན་ཏུ་བྱིན་རླབས་ཆེ་བའམ། ཕྱག་རྒྱ་དང་དབྱངས་ལ་སོགས་པ་སྤྲོས་པའི་བྱ་བ་ཤས་ཆུང་ཞིང་། བཟླས་པ་དང་ལྷ་བསྒོམ་པ་ཤས་ཆེ་བས་བསྒོམ་པའི་རྒྱུད་ཅེས་བྱ་བ་ངན་འགྲོ་ཐམས་ཅད་སྦྱོང་བའི་རྒྱུད་བཤད་པར་བྱ་བ་ཡིན་ནོ། ། དེའི་བཤད་ཚུལ་ལའང་། ལོ་ཆེན་རིན་ཆེན་བཟང་པོའི་སྐུ་ཚེའི་སྟོད་ལ་ས་ཆ་སྨད་དུ་བྱུང་ཞིང་སྤྲོས་པ་ཆེ་བ་དཀྱིལ་འཁོར་གྱི་ཆོ་ག་རྡོ་རྗེ་འབྱུང་བ་ནས་འབྱུང་བ་བཞིན་འཆད་ཅིང་། ལྷ་དང་ཕྱག་རྒྱ་མི་མཐུན་པ་སྦྱོང་རྒྱུད་བཞིན་འཆད་པ་སྨད་ལུགས་དང་། ལོ་ཆེན་གྱི་སྐུ་ཚེའི་སྨད། ས་ཆ་སྟོད་གུ་གེ་ཉིད་དུ་བྱུང་ཞིང་དཀྱིལ་འཁོར་གྱི་ཆོ་ག་རྡོ་རྗེ་འབྱུང་བ་ནས་ཁ་མི་སྐོང་བར་རྒྱུད་ཀྱི་དངོས་བསྟན་ལྟར་མཛད་ཅིང་བཤད་པ་གཙོ་བོར་མཛད་པ་སྟོད་ལུགས་གཉིས་སོ། ། རྗེ་བཙུན་ས་སྐྱ་པ་རྣམས་ལ་ནི་གཉིས་ཀ་བཞུགས་པ་ཡིན་ཏེ། ལོ་ཆེན་གྱི་ལོ་ཆུང་དེས་དབུས་པ་དགེ་སེར་བ།
དེས་གནམ་ཁའུབ་པ་ཆོས་ཀྱི་རྒྱལ་མཚན། དེས་ས་ཆེན་ཏེ་སྨད་ལུགས། ལོ་ཆེན་བྲག་སྟེང་པ་ཡོན་ཏན་ཚུལ་ཁྲིམས། མལ་ལོ་བློ་གྲོས་གྲགས། ས་ཆེན་ཏེ་སྟོད་ལུགས་སོ། ། དེ་ཚུལ་ཇི་ལྟར་འཆད་ཅེ་ན་བཤད་སྲོལ་སོ་སོ་མི་འདྲ་བ། རིན་ཆེན་བཟང་པོའི་ལུགས་བཞིན་དུ། ། དགེ་བསྙེན་གྲགས་པ་རྒྱལ་མཚན་གྱིས། ། ཞེས་པ་ལྟར། ལོ་ཆེན་གྱི་ལུགས་ལ་གཉིས་ལས།
སྟོད་ལུགས་ལྟར་འཆད་དོ། ། སྨད་ལུགས་པ་རྣམས་བརྟག་པ་དང་པོ། ཕྱི་མ། ཕྱི་མའི་ཕྱི་མ་ཞེས་གསུམ་དུ་འཆད་པ་དེ་ཉིད་སྣང་ཆེན་དང་མཐུན་ཞིང་། འདི་ལ་ཡང་དེ་ལྟ་བུ་འཆད་དུ་རུང་བས་ལེགས་པོ་ཡིན་ནོ། ། འདིར་དོན་རྣམ་པ་བཞི་སྟེ། གླེང་གཞི། གླེང་སློང་བ། རྒྱུད་དངོས། འཁོར་རྗེས་སུ་ཡི་རང་བའོ། །
གསུམ་པ་ལ་གཉིས། བརྟག་པ་དང་པོ་ཀུན་རིག་རྩ་བའི་དཀྱིལ་འཁོར་ཤཱཀྱ་ཐུབ་པ་རྡོ་རྗེ་གདན་གྱི་སྤོ་ལ་སངས་རྒྱས་པ་དེ་ཉིད་ཀྱིས་གསུངས་ཀྱི། དེ་ཉིད་འདུས་པ་ལྟར་སྤྲུལ་བཤད་བྱས་པ་ནི་མ་ཡིན་ནོ། ། དང་པོ་གླེང་གཞི་ནི། དང་པོ་སྦྱོར་བ་བསྟན་ཅིང་། གླེང་སློང་བ་དང་། གསང་སྔགས་ཐུགས་ཁ་ནས་སྤྲུལ་པ་གཉིས་ཀྱིས་ནི། དཀྱིལ་འཁོར་རྒྱལ་མཆོག་བསྟན་པས། བསྙེན་པ་རྒྱས་པ་དང་། བསྙེན་པ་སྔོན་དུ་སོང་བའི་གང་ཟག་དེས་སློབ་མ་ཚེ་ལྡན་རྗེས་སུ་འཛིན་དགོས་པས།
དེའི་རྗེས་སུ་རྡུལ་ཚོན་དང་རས་བྲིས་ཀྱི་དཀྱིལ་འཁོར་དུ་དབང་བསྐུར་བའི་ཆོ་ག་བསྟན། དབང་བསྐུར་བ་ཕྱིན་ཅི་མ་ལོག་པ་ཐོབ་པའི་སློབ་མ་དེས། མཆོག་གི་དངོས་གྲུབ་ཚེ་འདི་ཉིད་ལ་ས་དང་པོའི་རྟོགས་པ་བསྐྱེད་པའི་ཕྱིར་དུ་ལྷ་བཅུ་གཉིས་ཀྱི་རས་བྲིས་ཞིང་ཁམས་མ་ལ་བརྟེན་ནས་མཆོག་བསྒྲུབ་པའི་ཆོ་ག་བསྟན། ཚེ་འདི་ལ་མཆོག་བསྒྲུབ་པའི་སྐལ་བ་མེད་པའི་གང་ཟག་ལ་དེའི་རྗེས་སུ་ཐུན་མོང་གིས་དངོས་གྲུབ་བསྒྲུབ་པའི་ཆོ་ག་བསྟན། ཡང་བསྙེན་པ་སྔོན་དུ་སོང་བའི་གང་ཟག་དེས་ཚེ་འདས་རྗེས་སུ་འཛིན་དགོས་པས། དེའི་རྗེས་སུ་ཚེ་འདས་ལ་དབང་བསྐུར་ཏེ་སྡིག་པ་སྦྱོང་བ། མཆོད་རྟེན་གྱི་དབུས་སུ་བཞག་སྟེ་སྡིག་པ་སྦྱོང་བ། མཆོད་རྟེན་བྱ་བས་སྡིག་པ་སྦྱོང་བ། དྲིའི་གཙང་ཁང་དུ་བཞག་པས་སྡིག་པ་སྦྱོང་བ། བཟླས་པ་བྱ་བས་སྡིག་པ་སྦྱོང་བ།
རོ་བསྲེག་སྟེ་སྡིག་པ་སྦྱོང་བ། སྦྱིན་སྲེག་བྱ་བས་སྡིག་པ་སྦྱོང་བ། རྟེན་མེད་པའི་སྡིག་པ་སྦྱོང་བའི་ཚུལ། ཕྱིར་བཟློག་གི་སྒོ་ནས་སྡིག་པ་སྦྱོང་བ་སྟེ་ཚེ་འདས་རྗེས་སུ་འཛིན་པའི་ཐབས་དགུ་བསྟན། དེ་ལྟར་བཅོམ་ལྡན་འདས་ཀྱིས་ཀུན་རིག་གི་ཆོ་ག་གསུངས་པ། ལྷའི་དབང་པོ་བརྒྱ་བྱིན་གྱིས། ནོར་བུ་དྲི་མ་མེད་པ་འདས་ནས། འཛམ་བུ་གླིང་པའི་དགུང་བདུན་ལོན་ནས་དམྱལ་བ་མནར་མེད་ན་གནས་པའི་དོན་དུ་བྱས་པའི། དེ་དགའ་ལྡན་པའི་ལྷར་བསྐྱེད་པ་ལ་འཁོར་རྣམས་ངོ་མཚར་སྐྱེས་པ་རྒྱུད་ཀྱི་ཕན་ཡོན་དང་བཅས་པ་སྟོན། བརྟག་པ་གཉིས་པ་ཕྱག་ན་རྡོ་རྗེས་གསུངས་པའི་དཀྱིལ་འཁོར་བཅུ་གཅིག་འཆད་པ་ལ་གཉིས།
སྡུད་པ་པོའི་ཚིག་གིས་མཚམས་སྦྱར་ནས་སྟོན་པ་ལ་ཕྱག་བཙལ་ནས་ཏིང་ངེ་འཛིན་ལ་བཞུགས་པ་དང་། དཀྱིལ་འཁོར་བཅུ་གཅིག་དངོས་བཤད་པའོ། ། དང་པོ་ནི། བརྟག་པ་དང་པོ་ཀུན་རིག་རྩ་བའི་དཀྱིལ་འཁོར་བཤད་ཚར་བའི་རྗེས་དེ་ནས་བཤད་དོ། ། གང་གིས་ན་ཐུགས་ཤཱཀྱ་ཐུབ་པ་དང་དབྱེར་མེད་ཀྱང་འཁོར་གྱི་ཚུལ་བཟུང་བ་ཐུགས་རྒྱུད་ཡེ་ཤེས་སུ་སྣང་བའི་ཕྱག་ན་རྡོ་རྗེས་སོ། ། རྒྱུད་གང་ལ་བརྟེན་ནས་བཤད་ཅེ་ན། བཅོམ་ལྡན་འདས་ཀྱིས་བྱིན་གྱིས་བརླབས་པའི་མཐུས་བཤད། དེས་ན་བརྟག་པ་ཕྱི་མ་འདི་བྱིན་གྱིས་བརླབས་པའི་བཀའོ། ། གང་ན། ཆོས་ཀུན་གཟུགས་སུ་མ་གྲུབ་ཀྱང་། །
གཟུགས་སུ་ཡང་ནི་རྣམ་པར་བཏགས། ། ཆོས་ཀུན་སྒྲ་རུ། སོགས་དང་། དེ་བས་ངོ་མཚར་ཆོས་འདི་ལ། ། རྟོག་པས་བཏགས་པ་ཡིན་པར་བརྗོད། ། ཅེས་རྩེ་མོ་ལས་བཤད་པ་ལྟར། བརྟག་པའི་རྒྱལ་པོ་སྔ་མ་བཤད་ཚར་བའི་རྗེས་སུ་བརྟག་པ་ཕྱི་མ་འདི་བཤད་དོ། ། ཏིང་ངེ་འཛིན་ལ་ཞུགས་པ་ནི། ཕྱག་ན་རྡོ་རྗེ་སྐུ་མདོག་ལྗང་སྐྱ་བ་དེ་གདན་ལས་བཞེངས་ནས་ནི། རབ་ཏུ་དགྱེས་པའི་སྤྱན་གདངས་ཤིང་།
རྡོ་དྲིལ་འཛིན་པའི་རྡོ་རྗེ་གསོར་ནས་ཀྱང་། སྟོན་པ་ཤཱཀྱའི་རྒྱལ་པོ་དགྱེས་པར་མཛད་ཅིང་ཐུབ་པའི་གཙོ་བོ་དེ་ལ་ཕྱག་བཙལ་ནས་ཏིང་ངེ་འཛིན་ལ་སྙོམས་པར་ཞུགས་སོ། ། ཏིང་ངེ་འཛིན་ཇི་ལྟ་བུ་ཞེ་ན། སྤྱིར་སྒྲིབ་གཉིས་ཀྱང་རྣམ་པར་དག་མོད། འདིར་ངན་སོང་གསུམ་གྱི་སྒྲིབ་པ་ཐམས་ཅད་རྣམ་པར་དག་པའི་རྡོ་རྗེ་ནི་མི་ཕྱེད་པ་སྟེ། སྒྲིབ་པ་དག་པ་ལ་བར་དུ་གཅོད་པས་མི་ཕྱེད་པའོ། ། སྤྱིར་ཕྱག་ན་རྡོ་རྗེ་ལ་བྱ་སྤྱོད་དུ་སྐུ་མདོག་སྔོན་པོར་གསུངས། བླ་མེད་དུ་སྐུ་མདོག་གཞན་གསུངས་མོད། འདིར་བརྟག་པ་དང་པོའི་རྒྱུད་སྡུད་པ་པོ་དང་། གཉིས་པ་གསུང་བ་པོ་དང་།
སྲུང་འཁོར་བསྡུས་པའི་ཕྱག་རྡོར་རྣམས་དོན་གཅིག་ལ། སྐུ་མདོག་ལྗང་སྐྱ་དང་། ཕྱག་གཉིས་རྡོར་དྲིལ་འཛིན་པ་ཡིན་ནོ། ། གཉིས་པ་ལ་ལྔ། ཤཱཀྱ་ཐུབ་པ་སྐུའི་དཀྱིལ་འཁོར། ཕྱག་རྡོར་ཐུགས་ཀྱི་དཀྱིལ་འཁོར། ཚེ་དཔག་མེད་གསུང་གི་དཀྱིལ་འཁོར། འཁོར་ལོ་བསྒྱུར་བ་ཡོན་ཏན་གྱི་དཀྱིལ་འཁོར། མེ་ལྟར་འབར་བ་འཕྲིན་ལས་ཀྱི་དཀྱིལ་འཁོར་རོ། ། འདིར་སྦྱོང་རྒྱུད་དཀྱིལ་འཁོར་བཅུ་གཉིས་འཆད་པ་མིན་ནམ།
ཇི་ལྟར་དྲུག་ཏུ་འདུ་སྙམ་ན། རྩ་བའི་དཀྱིལ་འཁོར་ནི་གོང་དུ་བཤད་ཟིན་ལ། ཤཱཀྱ་ཐུབ་པའི་དཀྱིལ་འཁོར་སོགས་ཀྱི་སྒོ་ནས་དབྱེ་བ་བྱ་རྒྱུ་མེད་པས་དཀྱིལ་འཁོར་གཅིག་ཉིད་ཡིན་ཞིང་། འདི་གཙུག་དགུ་དང་འགའ་ཞིག་མི་མཚུངས་ཏེ། མི་མཚུངས་པ་དགུས་མི་མཚུངས་པའི་ཕྱིར་ཞེས་ཟེར། དམར་ཆོས་རྒྱལ་སོགས་ལ་ལ་མཚུངས་ཏེ་དགུས་མཚུངས་པའི་ཕྱིར་ཞེས་གསུངས་སོ། ། འདིར་ཕྱི་མའི་རྗེས་སུ་འབྲངས་པ་ཡིན་ནོ། ། རྒྱས་པར་ཕྱིས་འཆད་དོ། ། འོ་ན་དཀྱིལ་འཁོར་བཅུ་གཉིས་ཇི་ལྟར་བྱ་ཞེ་ན། ཕྱག་ན་རྡོ་རྗེ་ཐུགས་ཀྱི་དཀྱིལ་འཁོར་ལ་དབྱེ་བ་བྱེད་པ་སྟེ།
དེ་ལ་འཇིག་རྟེན་ལས་འདས་པའི་འཁོར་གྱིས་བསྐོར་བ་འཆི་བདག་འཇོམས་པ་ཞེས་བྱ་བ་ཞིག་ཡིན་ལ། འཇིག་རྟེན་པའི་འཁོར་གྱིས་བསྐོར་བ་ལ། རྒྱལ་ཆེན་བཞིས་བསྐོར་བའི་དཀྱིལ་འཁོར། དེ་བཞིན་དུ་ཕྱོགས་སྐྱོང་བཅུ། ལྷ་ཆེན་བརྒྱད། འཇིགས་བྱེད་དགུ། གཟའ་བརྒྱད། རྒྱུ་སྐར་གྱི་དཀྱིལ་འཁོར་ཏེ་དྲུག་དང་ཀུན་དྲིལ་བས་བཅུ་གཉིས་སོ། ། ཚེ་དཔག་མེད་ནི་སྐུ་མདོག་དམར་པོ་མཉམ་གཞག་སྟེང་དུ་བུམ་པ་འཛིན་པ་ལྷ་བཅུ་གསུམ་གྱི་དཀྱིལ་འཁོར་རོ། ། འཁོར་ལོ་བསྒྱུར་བ་ནི་གཙོ་བོ་རྡོ་རྗེ་ཆོས།
བདེ་བ་ཆེན་པོ། ཀུན་ཏུ་བཟང་པོ་གསུམ་གང་རུང་འགོད་པ་ཡིན། མེ་ལྟར་འབར་བ་འདི་སྨད་ལུགས་པ་རྣམས་ཕྱི་མའི་ཕྱི་མ་ཞེས་འདོད་པ་དེ་ཡིན་ནོ། ། དང་པོ་ཤཱཀ་ཐུབ་སྐུའི་དཀྱིལ་འཁོར་ལ་ལྔ། སྔགས་འཕྱུང་བ། སློབ་མ་རྡུལ་ཚོན་གྱི་དཀྱིལ་འཁོར་དུ་སྨིན་པར་བྱེད་པ་ཕན་ཡོན་དང་བཅས་པ། ཕྱག་རྒྱའི་ཡེ་ཤེས། དངོས་གྲུབ་ཀྱི་ཡེ་ཤེས། ནོར་བུ་དྲི་མེད་ཀྱི་སྔོན་གྱི་སྐྱེ་རྒྱུད་བསྟན་པའོ། ། དང་པོ་སྔགས་ཕྱུང་བས་ནི།
དཀྱིལ་འཁོར་རྒྱལ་མཆོག་གི་ལྷ་སྤྲུལ་བསྐྱེད་གཉིས་བསྟན། གཉིས་པས་སློབ་མ་ཡོངས་སུ་གཟུང་བའི་ཆོ་ག་དང་། གསུམ་པས་དམ་ཚིག་གི་ཕྱག་རྒྱ་དངོས་སུ་བསྟན་ཅིང་། ལས་དང་ཆོས་ཤུགས་ལ་བསྟན། ཡེ་ཤེས་ཤེས་པ་ཕྱག་རྒྱ་དེ་རྣམས་ལ་བརྟེན་ནས་ཡེ་ཤེས་ལྔའི་རྟོགས་པ་བསྐྱེད་པས་ཕྱག་རྒྱའི་ཡེ་ཤེས་ཤེས་བྱ་ཡི། དོན་ལ་ལག་པའི་ཕྱག་རྒྱ་ཉིད་ཡིན་ནོ། ། བཞི་པས་རས་བྲིས་ལ་བརྟེན་ནས་ཡེ་ཤེས་ལྔའི་དངོས་གྲུབ་ཀྱི་ཐབས་བསྟན། ལྔ་པ་བརྟག་པ་གོང་དུ་འཆད་རྒྱུ་ཡིན་ནའང་། རྒྱུད་ཀྱི་བཞུགས་ཚུལ་གྱིས་འདིར་འཆད་དོ། ། དང་པོ་ནི།
ངན་སོང་ཐམས་ཅད་རྣམ་པར་སྦྱོང་བའི་སྔགས་ཤཱཀྱ་ཐུབ་པ་རང་གི་དཀྱིལ་འཁོར་གྱི་སྙིང་པོའི་སྔགས་འདི་དེ་དང་ཐུགས་རྒྱུད་དབྱེར་མེད་པ་ཕྱག་ན་རྡོ་རྗེ་ཉིད་ཀྱི་ཐུགས་ཀ་ནས་ཕྱུང་ངོ་། ། འདིས་སྔོན་སྟོན་པས་སྔགས་གསུངས་པས་འཁོར་རྣམས་ཀྱིས་ལུང་ཐོབ་པ་དང་། དེའི་མཐུས་སེམས་ཅན་གྱི་སྒྲིབ་པ་དག་པ་བསྟན་ཅིང་། རྗེས་འཇུག་དཀྱིལ་འཁོར་རྒྱལ་མཆོག་གི་ལྷ་སྤྲུལ་བསྐྱེད་གཉིས་ཀ་བསྟན་ཏོ། ། གཉན་སྟོན་ཚུལ་འབར་ན་རེ། སྔགས་འདི་དག་ལྷ་བསྐྱེད་སྔགས་སུ་མི་འཐད་དེ། བྲབ་པའི་སྔགས་ཡིན་པའི་ཕྱིར། གལ་ཏེ་ཡིན་ན་བཤད་རྒྱུད་ཐུན་མོང་མ་ཡིན་པ་ནས་བཤད་དགོས་པའི་ཕྱིར་ཏེ་མེད་དོ་ཞེས་གསུངས། བྲབ་སྔགས་བསྐྱེད་སྔགས་སུ་འགལ་ན། སརྦ་བིད་ཧཱུྃ་དང་།
བུདྡྷ་ལོ་ཙཱ་ནི་ཧཱུྃ། ཞེས་སོགས་ལྷ་སོ་བདུན་གྱི་སྙིང་པོ་ཐམས་ཅད་བསྐྱེད་སྔགས་མིན་པར་འགྱུར་ཏེ། དེ་དག་གིས་བྲབ་པར་གསུངས་པའི་ཕྱིར་ཏེ། ཀུན་རིག་ཏུ། རང་གི་ལྷ་དང་ལྷ་གཞན་གྱི་སྙིང་པོས་བྲབ་པར་གསུངས་པའི་ཕྱིར་རོ། ། འོག་ནས་བཤད་པའི་ན་ར་ཀ་ག་ཏེ་སོགས་ཀྱི་བྲབ་སྔགས་ཐུན་མོང་མ་ཡིན་པ་ནི་བསྐྱེད་སྔགས་སུ་ངེད་ཀྱང་མི་འདོད་དོ། ། དེ་ལ་སྔགས་དང་པོ་ལྔས་རིམ་པ་བཞིན་དུ་གཙོ་བོ་ཐུབ་པ་དང་། རྡོ་རྗེ་གཙུག་ཏོར། རིན་ཆེན་གཙུག་ཏོར། པདྨ་གཙུག་ཏོར།
སྣ་ཚོགས་གཙུག་ཏོར་ཏེ་ལྔའི་སྤྲུལ་བསྐྱེད་ཀྱི་སྔགས། དེ་ནས་བཞི། གཟི་བརྗིད་གཙུག་ཏོར། གཙུག་ཏོར་གདུགས་དཀར། རྣམ་པར་འཐོར་བའི་གཙུག་ཏོར། རྣམ་པར་འཇོམས་པའི་གཙུག་ཏོར་ཏེ་བཞིའི་རིམ་བཞིན་ཡིན། བྲིད་ཏ་སོགས་གསུམ་སྐུ་གསུང་ཐུགས་བྱིན་གྱིས་བརླབས་པའི་སྔགས་ཡིན་ལ་བསྐྱེད་སྔགས་མ་ཡིན། དེ་དྲ་བ་དྲ་བའི་སྔགས་དང་། ན་རག་དམྱལ་བ་དང་། པྲེ་ཙ་ཏ་ཡི་དྭགས་དང་།
ཏིརྻ་ག་དུད་འགྲོ་དང་། གསུམ་ཀའི་ཧེ་ཏུ་ན་རྒྱུ་སྟེ། དེས་ན་སྔགས་གསུམ་ཀ་ངན་སོང་གསུམ་གྱི་སྡུག་བསྔལ་རྒྱུ་དང་བཅས་པ་འཇོམས་པའི་དོན་གྱི་འཕྲིན་ལས་ཀྱི་སྔགས་ཏེ་བྲབ་སྔགས་ཐུན་མོང་མ་ཡིན་པའོ། ། བྲབ་སྔགས་བཤད་པའི་རྗེས་དེ་ནས་དཀྱིལ་འཁོར་གྱི་ལྷ་མཆོད་པའི་ཐབས་ཀྱི་ཡོ་བྱད་བཤད་དོ། ། ཞེས་མཚམས་སྦྱར། སྔགས་བཞིས་བདུག་སྤོས་མ་དང་། མེ་ཏོག མར་མེ། དྲི་ཆབ་མ་རྣམས་ཀྱིས་སོ། ། དེ་ནས་བཞི་སྒོ་བ་བཞི་འོ། །
སྔགས་ཀྱི་ཕྲེང་བ་བསྟན་ཟིན་ཏོ། ། གཉིས་པ་རྡུལ་ཚོན་གྱི་དཀྱིལ་འཁོར་དུ་སློབ་མ་གཞུག་པ་ཕན་ཡོན་དང་བཅས་པ་ལ་གཉིས། སློབ་དཔོན་གྱི་ལས་དང་། སློབ་མ་གཞུག་པ་ཕན་ཡོན་དང་བཅས་པའོ། ། དང་པོ་ལ་གཉིས། དཀྱིལ་འཁོར་བྲི་ཞིང་ལྷ་དགོད་པ་དང་། བདག་ཉིད་འཇུག་ཅིང་བདག་བསྐྱེད་མདུན་བསྐྱེད་བསྒོམ་པའོ། ། དང་པོ་ནི། སྔགས་ཕྲེང་བཤད་པའི་རྗེས་དེ་ནས་སྙིང་པོ་དང་ལྡན་པའི་ལྷ་དེ་དག་གི་དཀྱིལ་འཁོར་ཡང་བཤད་དེ་ཞེས་སྦྱར། འཁོར་ལོ་ལ་བདེ་མཆོག་པའི་ཆོས་ཀྱི་འཁོར་ལོ་ནི།
རྩེ་མོ་ཕྱེད། རྩ་བ་ཕྱེད་དུ་འཆད། འདིར་རྩ་བ་སུམ་ཆ། རྩེ་མོ་སུམ་གཉིས་སོ། ། བདུག་པ་ལ་སོགས་བྲི་བར་བྱ། ། ཞེས་པ་ཡན་གོ་སླའོ། ། ལྔ་པ་ནི། དཀྱིལ་འཁོར་བྲིས་ཤིང་མཆོད་པ་བཤམས་པའི་རྗེས་དེ་ནས་དྲི་ཞིམ་པོའི་ཆུས་ཁ་བཤལ་ཞིང་ལུས་ལ་ཙནྡ་ལ་སོགས་པའི་དྲིས་བསྐུས་ནས། རྡོ་རྗེ་འཛིན་མའི་ཕྱག་རྒྱས་སློབ་དཔོན་རང་ཉིད་དཀྱིལ་འཁོར་ཁང་པའི་ནང་དུ་ཞུགས་ནས། བདག་བསྐྱེད་དང་བུམ་བཟླས་ཚུལ་བཞིན་དུ་བྱས་ཏེ།
ཛཿཧཱུྃ་ཞེས་སོགས་ཀྱིས་སྤྱན་དྲངས། དེ་ནས་ཡེ་ཤེས་པ་དང་དམ་ཚིག་པ་དབྱེར་མེད་ཀྱི་དེ་བཞིན་གཤེགས་པ་རྣམས་ལ་མོས་པ་བསྐྱེད་ཅིང་མཆོད་ནས། སློབ་མ་ཀུན་རིག་ཏུ་བཤད་པའི་ཆོ་ག་འདོན་པ་བསྒྱུར་བས་དབང་བསྐུར་རོ། ། ཕན་ཡོན་ནི། ངན་སོང་ཐམས་ཅད་ལས་རྣམ་པར་གྲོལ་ཏེ་ནས། བྱེད་དོའི་བར་གྱིས་བསྟན་ཏེ། དེའི་ཕྱག་ན་རྡོ་རྗེ་ཧཱུྃ་ཞེས་བྱས་བསང་། ཞེས་པ་ནི་དབང་བསྐུར་གྱི་ཡེ་ཤེས་དབབ་པའི་སྐབས་སུ་ཕྱག་རྡོར་ལ་སོགས་པའི་ལྷ་རྣམས་ཧཱུྃ་གི་རྣམ་པར་བབས་པ་ཞེས་སོ། ། སྔ་མ་བཞིན་དུ་བྱའོ་ནི། ། ཀུན་རིག་བཞིན་དུའོ། །
གཞན་གོ་སླ། སྐབས་འདིར་སློབ་དཔོན་ཀུན་སྙིང་གིས་མཛད་པའི་གཙུག་དགུའི་གཞུང་དང་། སྦྱོང་རྒྱུད་ཀྱི་ཐུབ་པའི་སྐབས་མཐུན་པའི་ཚུལ་བཤད་པར་བྱ་སྟེ། འདི་ལ་སྟོད་ལུགས་པ་རྣམས་ཀྱིས་གཞུང་འདི་རྒྱུད་འདིའི་ཐུབ་པའི་སྐབས་ལ་བརྟེན་ཞེས་གསུངས་པ་ལ། སྨད་ལུགས་པ་བསྙལ་པ་ཉི་མ་མགོན་ལ་སོགས་པ་ཁ་ཅིག་ན་རེ། ཀུན་སྙིང་གི་གཞུང་ཐུབ་པའི་སྐབས་འདི་ལ་བརྟེན་པ་མ་ཡིན་ཏེ། འདི་དང་མི་མཚུངས་པ་དགུས་མི་མཚུངས་པའི་ཕྱིར། དེ་ལ་གསུང་བ་པོ་སྟོན་པ་མི་མཚུངས་ཏེ། འདི་ནི་ཕྱག་རྡོར་གྱིས་གསུངས། གཞུང་དེ་ནི་བསྡུས་པའི་རྒྱུད་ཤཱཀྱ་ཐུབ་པས་གསུངས་པའི་ཕྱིར་ཏེ།
དེ་ལས། དཔལ་ལྡན་ངན་སོང་སྦྱོང་བ་ཡི། ། ཆོ་ག་ཤཱཀྱ་སེངྒེས་གསུངས། ། ཞེས་པས་སོ། ། བསྡུས་པའི་རྒྱུད་མི་མཚུངས་ཏེ། དེ་ལས། རྩ་བའི་རྒྱུད་ལས་གསུངས་པ་ཡི། ། ངན་སོང་སྦྱོང་བའི་ཆོ་ག་བཤད། ། ཅེས་བཤད་པའི་ཕྱིར་རོ། ། སྔགས་ཕྲེང་མི་མཚུངས་ཏེ།
འདི་ལས། ཨོཾ་སརྦ་པ་པཾ་སོགས་བཤད་ལ། དེ་ནས་དུར་ག་ཏི་དང་། མུ་ནེ་བཤད་པའི་ཕྱིར། དཀྱིལ་འཁོར་མི་མཚུངས་ཏེ། འདི་ནས་ཀྱང་རྩིབས་བརྒྱད་པ་བཤད་ལ། དེ་ནས་ཀྱང་བཤད་པའི་ཕྱིར་ཞེས་པ་ནི་ཕྱོགས་སྔའི་དོན་མིན་ནམ་སྙམ། འོན་ཏེ་ཁོང་ཚོའི་གསུང་འདི་ལ་ལྷ་སྣམ་མེད་ལ། དེ་ལ་ལྷ་སྣམ་ཡོད་པས་སོ་གསུངས་པ་འདྲའོ། ། ལྷ་འགོད་ཚུལ་མི་འདྲ་སྟེ།
ཕྱོགས་བཞིའི་ལྷ་ལ་འདི་ལས་ནི། ། སྔོན་ལ་སྤྱན་སྔར་ཏེ་ཤར་དགོད། ། དེ་ནས་རྒྱབ་སྟེ་ནུབ། དེ་ནས་གཡས་གཡོན་རིམ་བཞིན་ལྷོ་བྱང་དུ་འགོད་པར་བཤད་པའི་ཕྱིར། དེ་ལས་ནི་ཤར་ལྷོ་ནུབ་བྱང་ནས་རིམ་པར་བཤད་པའི་ཕྱིར། མཚམས་ལ་འདི་ལས། གཟི་བརྗིད་ཕུང་པོ་མེ་ཡི་ཕྱོགས། ། ཞེས་མེ་ནས་དབང་ལྡན། རླུང་། སྲིན་པོ་སོགས་བཤད་ལ།
དེ་ལས་ནི་དབང་ལྡན་ནས། མེ་སྲིན་རླུང་རྣམས་བཤད་པའི་ཕྱིར། ལྷ་གྲངས་མི་མཚུངས་ཏེ། འདིར་བཅུ་བདུན། དེ་ལས་སོ་བདུན་བཤད་པའི་ཕྱིར། ལྷ་རང་གི་ངོ་བོ་མི་མཚུངས་ཏེ། འདི་ལས། སྤྱན་སྔར་ལག་ན་རྡོ་རྗེ། རྒྱབ་ཏུ་འཁོར་ལོ་བསྒྱུར་བ། གཡས་སུ་རྒྱལ་བའི་གཙུག་ཏོར།
གཡོན་དུ་རྣམ་པར་རྒྱལ་མ་རྣམས་བཤད་ལ། དེ་ལས་རྡོ་རྗེ། རིན་ཆེན། པདྨ། སྣ་ཚོགས་གཙུག་ཏོར་སོགས་བཤད་པའི་ཕྱིར། ངན་སོང་སྦྱོང་ཚུལ་མི་མཚུངས་ཏེ། འདི་ལས་སྨིན་མཚམས་མཛོད་སྤུ་ནས་འོད་ཟེར་སྤྲོ་བསྡུ་བྱས་པས་སྦྱོང་། དེ་ལས། སྙིང་ཁ་ནས་བྱེད་པར་བཤད་པའི་ཕྱིར། བསྟོད་པ་མི་མཚུངས་ཏེ།
འདི་ལས། སངས་རྒྱས་ཀུན་པས་སོགས་གསུངས། དེ་ལས། ཁམས་གསུམ་པ་ཡི་འགྲོ་རྣམས་ཀྱི། ། ངན་སོང་ཐམས་ཅད་སྦྱོང་མཛད་ཅིང་། ། ཆོས་ཀྱི་འཁོར་ལོ་བསྐོར་མཛད་པ། ། ཤཱཀྱ་སེངྒེ་ལ་ཕྱག་འཚལ། ། ཞེས་བཤད་པའི་ཕྱིར་རོ། ། ཞེས་རྒོལ་བ་བརྗོད་ནས། རང་ལུགས་ལ་རེས་འགའ་ཏན་ཏྲ་ཏཱ་སང་གྲ་ནས་བཏུས་ཟེར།
རེས་འགའ་རྡོ་རྗེ་གཙུག་ཏོར་གྱི་རྒྱུད་ནས་བཏུས་པ་ཡིན་ནོ་ཞེས་ཟེར་རོ། ། དེ་ལ་སྟོད་ལུགས་པའི་རྗེས་འབྲང་དམར་ཆོས་རྒྱལ་ལ་སོགས་པ་རྣམས་ཀྱིས་གཙུག་དགུའི་གཞུང་ཀུན་རིག་ནས་བཏུས་པ་ཡིན་ཏེ། མི་མཚུངས་པར་བཤད་པ་རྣམས་བཟློག་སྟེ། མཚུངས་པ་དགུས་མཚུངས་པའི་ཕྱིར་ཏེ། ཐུབ་པའི་སྐབས་སོགས་ཤཱཀ་ཐུབ་དང་ཐུགས་རྒྱུད་གཅིག་པའི་ཕྱག་རྡོར་གྱིས་གསུངས་ཀྱང་། ཐུབ་པ་ཉིད་ཀྱིས་བྱིན་གྱིས་བརླབས་པའི་བཀའ་ཡིན་པའི་ཕྱིར། འོན་ཏེ་ཕྱག་རྡོར་གྱིས་བཤད་པ་ཙམ་གྱིས་ཐུབ་པའི་བཀར་འགལ་ན། མདོ་ཤེར་སྙིང་སོགས་ཐུབ་པའི་བཀའ་མིན་པར་འགྱུར་རོ། ། དེས་ན་སྦྱོང་རྒྱུད་གཙོ་ཆེར་ཐུབ་པས་གསུངས་པས་ན། སློབ་དཔོན་གྱིས་ཐུབ་པས་གསུངས་ཞེས་བརྗོད་པ་ཡིན་ནོ། །
གཉིས་པ་གང་ལས་བཏུས་པའི་རྒྱུད་མཚུངས་ཏེ། སློབ་དཔོན་གྱི་ལུགས་ཀྱིས་རྒྱུད་འདི་ཉིད་ལ་རྩ་རྒྱུད་ཅེས་པའི་ཐ་སྙད་མཛད་པའི་ཕྱིར་ཏེ། སློབ་དཔོན་ལ་པཎྜི་ཏ་གཞན་གྱིས། ཁྱེད་ཀྱི་རྡོར་དབྱིངས་ཀྱི་རྣམ་སྣང་ཞལ་བཞི་པར་མི་འཐད་དེ། དེ་ཉིད་འདུས་པ་ལས་མ་བཤད་པའི་ཕྱིར། ཞེས་པ་ལ། སློབ་དཔོན་ན་རེ། སྐྱོན་མེད་དེ། རྩ་བའི་རྒྱུད་ལས། དབུས་ཀྱི་ཕྱོགས་སུ་ཀུན་རིག་ནི། །
དུང་དང་ཀུནྡ་ཟླ་འདྲ་ལ། ། ཞལ་བཞི་པ་ལ་ཞེས་གསུངས་པའི་ཕྱིར། ཞེས་བཤད་པས་སོ། ། གསུམ་པ་སྔགས་ཕྲེང་མཚུངས་ཏེ། དུར་ག་ཏི་བཤད་པ་ཉིད་ཀྱིས་སྦྱོང་རྒྱུད་ལ་བརྟེན་པར་གྲུབ་བོ། ། སརྦ་པཱ་པཾ་སོགས་བཤད་པས་མི་འདྲ་ན། ཨོཾ་སརྦ་བིད་སརྦ་ཨ་ཝ་ར་ཎ་སོགས་ཀུན་རིག་ལ་ཡང་སྔགས་མི་འདྲ་བ་གཞན་ཡོད་པས་འགལ་བར་འགྱུར་རོ། ། བཞི་པ་དཀྱིལ་འཁོར་མཚུངས་ཏེ། རྒྱུད་འདི་ཉིད་ཀྱི་སྟེང་ན་ལྷ་བཅུ་བདུན་གྱི་ལྷ་སྣམ་མེད་པ་གཅིག་དང་། ལྷ་སྣམ་ཡོད་པ་སོ་བདུན་གྱི་དཀྱིལ་འཁོར་བཤད་དུ་རུང་བའི་ཕྱིར་ཏེ།
ལྷ་སྣམ་ཡོད་པའི་སོ་བདུན་མ་འདིར་མི་འཐད་པའི་ཤེས་བྱེད་མེད་པའི་ཕྱིར། ཀུན་རིག་ལ་སོ་བདུན་ཡོད་པའི་ཟླ་བོས་ཀྱང་སོ་བདུན་བསྒྲུབ་ནུས་པར་འགྱུར་རོ། ། གལ་ཏེ་སོ་བདུན་བཤད་ན་བཅུ་བདུན་བཤད་པར་འགལ་ན། རྩ་བའི་དཀྱིལ་འཁོར་ཉིད་ཀྱང་འགལ་བར་འགྱུར་ཏེ། སྒོ་སྦྲགས་དང་། སྒོ་རྐྱང་གཉིས་བཤད་པའི་ཕྱིར་རོ། ། དེས་ན་འདི་ཉིད་ལ་རྒྱས་བསྡུས་གཉིས་བཤད་དུ་རུང་བ་ལས། སློབ་དཔོན་གྱི་དེ་རྒྱས་པ་ཡིན་ནོ། ། ལྔ་པ་ལྷ་འགོད་ཚུལ་མཚུངས་ཏེ། སྤྱན་སྔར་ཞེས་སོགས་དང་།
ཤར་ལྷོ་སོགས་དོན་ལ་མཐུན་པའི་ཕྱིར། གལ་ཏེ་འགལ་ན། ལག་ལེན་དང་རྒྱུད་འགལ་བར་འགྱུར་ཏེ། ལག་ལེན་ལ་ཤར་དུ་སྦྱོང་རྒྱལ་སོགས་འཆད་ལ། རྒྱུད་ལས། དེའི་སྤྱན་སྔར་ངན་སོང་ཀུན་སྦྱོང་བའི་རྒྱལ་པོ་ཞེས་དང་། རྒྱབ་ཏུ་ཤཱཀྱ་རི་དབང་པོ། ། ཞེས་བཤད་པའི་ཕྱིར་རོ། ། མཚམས་ཀྱི་ལྷ་འགོད་ཚུལ་མི་མཚུངས་པའི་སྐྱོན་མེད་དེ། དབང་ལྡན་ཕྱོགས་སུ་གདུགས་དཀར་པོ། །
གཟི་བརྗིད་ཕུང་པོ་མེ་ཡི་ཕྱོགས། ། རྣམ་པར་འཇོམས་པ་ནིར་སྟི་ནི། ། རྣམ་པར་འཐོར་བ་རླུང་གི་ཕྱོགས། ། ཞེས་སློབ་དཔོན་གྱི་འཁྲུགས་བསྡེབ་ནས་བཤད་པའོ། ། དེས་ན་རྒྱུད་མང་པོར་གོ་རིམ་དང་རྣམ་གྲངས་མི་འདྲ་བ་འཆད་བྱེད་རྣམས་ཀྱིས་གོ་བདེ་བར་མཛད་པ་ཆོས་ཉིད་ཡིན་པའི་ཕྱིར་རོ། ། དྲུག་པ་ལྷ་གྲངས་མཚུངས་ཏེ། དངོས་བསྟན་གྱི་བཅུ་བདུན་ལ་ཀུན་རིག་ནས་བཤད་པའི་སེམས་དཔའ་བཅུ་དྲུག སྒེག་སོགས་བཞི་སྟེ་ཉི་ཤུ་བསྣན་ནས་སོ་བདུན་དུ་བཤད་པས་སོ། ། ཁ་བསྐོང་པ་ཉིད་ཀྱིས་འགལ་ན། སྐལ་བཟང་སྟོང་བཀོད་པའི་རྡོར་དབྱིངས་ཀྱང་མི་འཐད་པར་འགྱུར་ཏེ།
རྡོར་དབྱིངས་ནས་སྟོང་པོ་མ་བཤད་པའི་ཕྱིར། དེ་སློབ་དཔོན་གྱིས་རྩེ་མོ་ནས་ཁ་བསྐངས་པས་མི་འགལ་སྙམ་ན། འདིར་ཡང་ཀུན་རིག་ནས་ཁ་བསྐངས་པས་ཅིའི་ཕྱིར་འགལ། བདུན་པ་ལྷའི་ངོ་བོ་མཚུངས་ཏེ། རྒྱུད་དུ་ལག་ན་རྡོ་རྗེ་སྟོབས་ཆེན་སོགས་བཞི་བཤད་ལ། སློབ་དཔོན་གྱིས་དོན་ཐོབ་ཀྱི་རྡོ་རྗེ་སོགས་རིགས་བཞིའི་གཙུག་ཏོར་དུ་བཤད་པའི་ཕྱིར། དེ་ནས་གཉིས་འདྲ་ལ། རྡོ་རྗེ་རྣོན་པོས་མི་ཤེས་པ་རྣམ་པར་འཐོར་བའི་ཕྱིར་ལྷ་དེ་གཉིས་འདྲ། མི་མཐུན་ཕྱོགས་ལས་རྣམ་པར་རྒྱལ་བའི་ཕྱག་མཚན་འཛིན་པའི་ལྷ་དེས་བདུད་བཞི་རྣམ་པར་འཇོམས་པའི་ཕྱིར་རྣམ་པར་འཇོམས་པ་དང་རྡོ་རྗེ་རྒྱལ་མཚན་འདྲ། དེས་ན་མི་མཚུངས་པའི་སྐྱོན་མེད་དོ། །
བརྒྱད་པ་ངན་སོང་སྦྱོང་ཚུལ་མཚུངས་ཏེ། སྨིན་མཚམས་ནས་སྤྲོ་བསྡུ་བྱེད་པ་ནི། དང་པོ་སྦྱོར་བའི་ཏིང་ངེ་འཛིན་བསྟན། སློབ་དཔོན་གྱིས་སྙིང་ཁའི་དཀྱིལ་འཁོར་བཀོད། དེའི་གཙོ་བོ་ཐུབ་པའི་སྨིན་མཚམས་ནས་སྤྲོ་བསྡུ་བྱས་ནས་ངན་སོང་སྦྱོང་བའི་ཕྱིར་རོ། ། དགུ་པ་བསྟོད་པ་མཚུངས་ཏེ། སངས་རྒྱས་ཀུན་པས་སོགས་བསྡུས་པ་ཡིན་ལ། སློབ་དཔོན་གྱིས་ལྷ་རེ་རེ་ལ་བསྟོད་པ་རེ་རེ་གསུངས་པས་རྒྱས་པའོ། ། གལ་ཏེ་ཀུན་སྙིང་གིས་རྒྱས་པ་བཤད། རྒྱུད་ནས་བསྡུས་པ་བཤད་པ་འགལ་ན།
ཀུན་རིག་ལ་ཆོས་དབྱིངས་ཡེ་ཤེས་སོགས་ཀྱིས་བསྟོད་པའང་མི་འཐད་དེ། རྒྱུད་ནས། སངས་རྒྱས་ཀུན་པས་སོགས་གསུངས་པའི་ཕྱིར་རོ། ། དེས་ན་རྒྱུད་ནས་གཙོ་བོ་ལ་མཚན་བརྒྱའི་སྒོ་ནས་བསྟོད་པ་ཡིན་ལ། སློབ་དཔོན་གྱིས་གཙོ་འཁོར་ཐམས་ཅད་ལ་ཤླཽ་ཀ་རེ་རེས་བསྟོད་པས་མི་འགལ་ལོ། ། ཁྱོད་ཀྱི་ཏན་ཏྲ་ཏད་ཏྲ་སཾ་ཏྲ་ན། ཞེས་པ་དེ་ཉིད་འདུས་པ་ཡིན་པས། དེ་ལས་ཤཱཀ་ཐུབ་མ་བསྟན་པའི་ཕྱིར་རོ། ། རྡོ་རྗེ་གཙུག་ཏོར་ཞེས་པའི་རྒྱུད་བོད་ན་མེད། རྒྱ་གར་ན་ཡོད་ནའང་དེས་ཤཱཀ་ཐུབ་སྟོན་པར་གང་གིས་ཤེས།
དེས་ན་གཏུག་ས་ཡོད་པའི་སྦྱོང་རྒྱུད་བོར་ནས། མེད་པའི་རྡོ་རྗེ་གཙུག་ཏོར་ལ་བརྟེན་ཟེར་བ་ནི། མཁས་པའི་རྣ་བར་འབབ་པའི་ཚིག་མིན་ནོ། ། ཞེས་གསུངས་ཏེ་ཤིན་ཏུ་ལེགས་སོ། ། དེས་ན་རང་ལུགས་ལ་ཀུན་སྙིང་གི་གཙུག་དགུ་དེ་ཉིད་སྦྱོང་རྒྱུད་ཀྱི་ཤཱཀ་ཐུབ་ཀྱི་དཀྱིལ་འཁོར་འདི་ལ་བརྟེན་པ་ཡིན་ནོ། ། ད་ནི་སྦྱོང་རྒྱུད་དཀྱིལ་འཁོར་བཅུ་གཉིས་ལ་དབང་བཀའ་མེད་པར་འདོད་པ་དགག་པ་དང་། དབང་བཀའ་ཡོད་ཀྱང་བསྐུར་ཚུལ་འཁྲུལ་པར་བྱེད་པ་དགག་པ་གཉིས། དང་པོ་ནི། བུ་ན་རེ། ཀུན་རིག་རྩ་བའི་དཀྱིལ་འཁོར་ལ་སྟོད་ལུགས་དང་།
སྨད་ལུགས་གཉིས་ཡོད་ཀྱང་། དཀྱིལ་འཁོར་གཞན་རྣམས་འཕགས་པས། རོང་པ་ཆོས་མགོན་ལ་ཞུས་ཟེར་ནས་དབང་བཀའ་བྱེད་པ་ནི་མ་དག་སྟེ། རོང་པའི་གྲུབ་མཐའ་ལ་རྡོར་དབྱིངས་ཀྱི་དཀྱིལ་འཁོར་དུ་དབང་བསྐུར་བ་ཐོབ་ན། ཡོ་གའི་དཀྱིལ་འཁོར་ཐམས་ཅད་དུ་དབང་བསྐུར་ཐོབ་པར་ཁས་ལེན་པ་དེ་ལ་དགོངས་ནས་བྱེད་པ་ཡིན་གྱི། དཀྱིལ་འཁོར་གཞན་རྣམས་ལ་བོད་ན་དབང་བཀའ་མེད་པའི་ཕྱིར་རོ། ། ཞེས་ཆོས་འབྱུང་དུ་བཀོད་དོ། ། དེ་ནི་མི་འཐད་དེ། དབང་བཀའ་མེད་ཟེར་བ་དེ་ཁྱེད་རང་གི་ལུགས་ལ་བརྟེན་ནས་བྱེད་པ་ཡིན་ནམ། འཛིམ་པ་རིན་ཤེའི་ལུགས་ལ་བརྟེན་ནས་བྱེད་པ་ཡིན།
དང་པོ་ལྟར་ན་མི་འཐད་དེ། ཁྱེད་རང་གི་འཆི་བདག་འཇོམས་པ་ལ་དབང་བཀའ་ཡོད་པའི་ཕྱིར་དང་། ཕྱག་ན་རྡོ་རྗེ་ལ་འཇིག་རྟེན་པས་བསྐོར་བའི་དཀྱིལ་འཁོར་འདི་རྣམས་ཀུན་མཁྱེན་འཕགས་འོད་ལ་ཐོབ་ཅིང་། འདི་རྣམས་ཨ་ཙི་མ་ཁྱད་འཕགས་ཡིན་ཞེས་གསན་ཡིག་ཏུ་བཀོད་པ་དང་འགལ་བའི་ཕྱིར། ཅི་རུང་རུང་དུ་མ་སྨྲ་ཞིག འཕགས་པ་རིན་པོ་ཆེས། རོང་པའི་གྲུབ་མཐའ་ལ་བརྟེན་ནས་དབང་བསྐུར་བྱས་པ་ཡང་མ་ཡིན་ཏེ། འཕགས་པས་རོང་པ་ལ་དབང་བཀའ་མེད་པ་མ་དགོངས་པ་ཡང་མི་སྲིད་ཅིང་། རྡོར་དབྱིངས་ཀྱི་དབང་བསྐུར་ཐོབ་ནས་ཀྱང་། དཔལ་མཆོག་རྩེ་མོ་སོགས་ཡོ་ག་མཐའ་དག་གི་དབང་བཀའ་ཞུས་པའི་ཕྱིར།
གཉིས་པ་འཛིམ་པའི་ལུགས་ལ་བརྟེན་ནས་དབང་བཀའ་ཡོད་པ་འགོག་ན། འཛིམ་པའི་ལུགས་ལ་ཀུན་རིག་དང་། གཙུག་དགུ་མ་གཏོགས་དཀྱིལ་འཁོར་གཞན་རྣམས་ལ་དབང་བཀའ་མེད་པར་འདོད་དེ། དཀྱིལ་འཁོར་བཅུ་གཅིག་ལ་སྒྲུབ་ཐབས་རེ་བྱས་ནས་དཀྱིལ་འཁོར་གྱི་ཆོ་ག་མ་བཀོད་དེ། བོད་ན་དབང་བཀའ་མེད་པའི་ཕྱིར། ཁྱད་པར་འཆི་བདག་འཇོམས་པ་ལ། འདིར་ནི་འཇུག་པའི་ཆོས་རྣམས་མ་བཀོད་དེ། བཀའ་མེད་པའི་ཕྱིར། ཞེས་འདོད་ལ། ཁྱོད་ཀྱི་འཆི་བདག་འཇོམས་པ་ལ་བཀའ་བྱས་པའི་ཕྱིར།
འཛིམ་པ་དང་ཡང་འགལ་ལོ། ། དེས་ན་དཀྱིལ་འཁོར་བཅུ་གཉིས་པོ་ལ་དབང་བཀའ་བརྒྱུད་པ་མི་འདྲ་བ་གསུམ་ཙམ་ཡོད་པས་སྐུར་པ་མ་འདེབས་ཤིག གཉིས་པ་དབང་བཀའ་ཡོད་ཀྱང་ལག་ལེན་འཁྲུལ་པ་དགག་པ་ནི། བོ་དོང་འཇམ་དཔལ་གྱི་སློབ་མ། བླ་མ་འཛམ་གླིང་ཉི་ཤར་ཞེས་པ་དེ་དཀྱིལ་འཁོར་བཅུ་གཉིས་པོ་ལ་ཉིན་གཅིག་སྟ་གོན། ཉིན་གཅིག་འདས་པའི་དཀྱིལ་འཁོར་དྲུག་ལ་འཇུག་པ་རྣམས་ཕྱོགས་གཅིག་བྱས། ཡེ་ཤེས་དབབ་པ་སོགས་མི་འདྲ་བ། མཇུག་རྣམས་ཕྱོགས་གཅིག་བྱས། ཉིན་གཅིག་འཇིག་རྟེན་པ་དྲུག་ལ་དེ་དང་མཐུན་པར་བྱེད་པ་དེ་ནི་མི་འཐད་དེ། དཀྱིལ་འཁོར་རེ་རེ་ལ་འཇུག་པའི་ཆོས་རྣམས་དང་།
དབང་བསྐུར་རྣམས་རེ་རེ་དགོས་པའི་ཕྱིར། དཀྱིལ་ཆོག་གཅིག་ལས་མ་བྱུང་བ་སྙམ་ན། དཔེར་ན་རྩེ་མོ་རིགས་བསྡུས་ལ་ཡང་འཇུག་པའི་ཆོས་རྣམས་གཅིག་ལས་མ་བཀོད་ཀྱང་། དཀྱིལ་འཁོར་བཅུ་པོ་རེ་རེ་ལ་རེ་རེ་དགོས་པ་བཞིན་ནོ། ། དེ་ལྟ་བུའི་ལག་ལེན་དེང་སང་དབུས་ཕྱོགས་སོགས་ན་དར་ཀྱང་རྣམ་དག་མ་ཡིན་ནོ། ། འཛིམ་པ་བློ་ཆེན་གྱིས་འཇིག་རྟེན་པ་དྲུག་ལ་བཀའི་དབང་བསྐུར་མི་བྱེད་ཟེར་བ་ཡོད་ཀྱང་། དང་པོ་ཁ་ཅིག དཔལ་མཆོག་གི་མིང་པོ་གསུམ་དང་། སྲིང་མོ་བཞིའི་དཀྱིལ་འཁོར་སོགས་ལ་རིགས་བཞིའི་ཕྱག་མི་བྱེད་དེ། སྐྱབས་འགྲོའི་སྡོམ་པ་འཆོར་བའི་ཕྱིར་ཟེར་བ་བྱུང་བ་ལ།
སྔོན་གྱི་ཡོ་ག་བ་རྣམས་ཀྱིས་རིགས་བཞིའི་ཕྱག་གཙོ་བོ་ལ་བྱེད་པ་ཡིན་པས་མི་འགལ་གསུང་པ་དེ་དང་མཐུན་པར། འདིར་ཡང་བཀའི་དབང་བསྐུར་ཡང་གཙོ་བོ་ལ་ལེན་པས་ཕྱག་ལེན་ལ་མཛད་དོ། ། རང་ལུགས་ཉིན་གཅིག་སྤྱིའི་སྟ་གོན་བྱས་ནས། ཉིན་རེ་ལ་རེ་རེ་བྱེད་དམ། གཉིས་གཉིས་གང་བྱེད་ཀྱང་། འཇུག་པའི་ཆོས་རྣམས་དང་དབང་བསྐུར་རྣམས་ཚང་མ་རེ་རེ་མཛད། བར་དུ་ཉི་མ་ཆག་ན་སྟ་གོན་བསྐྱོར་བ། མ་ཆག་ན་རྒྱུན་གཅིག་ལ་བྱེད་པ་རྡོ་རྗེ་ཕྲེང་བ་དང་མཚུངས་སོ། ། སྟ་གོན་དང་འཇུག་པ་ཕྱོགས་གཅིག་པ་དེ་བྱས་ནས་སྟ་གོན་མེད་པའི་ལུགས་བྱེད་པའི་གང་ཟག་འགའ་རེ་ཡོད་ཀྱང་། རྗེ་རྡོ་རྗེ་འཆང་ཆེན་པོ་ནི་དཀྱིལ་འཁོར་བཅུ་གཉིས་ཀྱི་ཚེ་སྟ་གོན་ངེས་པར་མཛད་དོ། །
ཞེས་པ་དེ་རྣམས་ཀྱིས་སྦྱོང་རྒྱུད་དཀྱིལ་འཁོར་བཅུ་གཉིས་ཀྱི་སྤྱིའི་དོན་ལེགས་པར་བཤད་པ་རྗེ་རྡོ་རྗེ་འཆང་གི་གསུང་རྒྱུན་ལས་འབྱུང་ཚུལ་བཤད་ཟིན་ནས། ཡང་་་་་་འདིར་སྐབས་སུ་བབ་པ། རྗེ་བཙུན་ཀུན་དགའ་བཟང་པོའི་གསུང་རྒྱུན་ཟིན་་་་་་ཟིན་བྲིས་འདི་ལ་སྦྱར་བྱང་མི་སྣང་ཡང་། རྗེ་དཔལ་ལྡན་རྡོ་རྗེས་མཛད་པ་ཡིན་པར་རྗེ་བླ་མ་དག་གསུང་ངོ་། ། བྲིས་སུ་བཏབ་པའི་རི་བོ་དགེ་ལྡན་པའི་ཀུན་རིག་གི་འདོད་པ་བརྗོད་པ་དང་དེ་དགག་འོས་པར་བསྟན་པའི་ཡི་གེ་ལས་འདི་ལྟར་འབྱུང་སྟེ། དུས་ཕྱིས་བྱུང་བའི་རི་བོ་དགེ་ལྡན་པ་རྣམས་ཀྱིས་འདོད་པའི་ཀུན་རིག་འདི་ནི། ས་སྐྱ་པ་སོགས་མཁས་པའི་ལུགས་ཐམས་ཅད་བོར་ནས་རང་བཟོའི་ལུགས་བྱེད་པ་འདི་ནི་གཏན་ནས་རིགས་པར་མ་ཡིན་ནོ། ། ཞེས་ཤེས་པར་བྱ་སྟེ། རྒྱུ་མཚན་དེ་ཡི་ཕྱིར་ན་དགེ་ལྡན་པས་འདོད་པའི་ལོག་རྟོག་རྣམས་ལུང་རིགས་རྣམ་དག་གི་སྒོ་ནས་གསལ་བར་བྱའོ། ། དེ་ཡང་སྔོན་འགྲོ་གཏོར་མ་བྱེད་པ་ནི་མ་བཤད་པས་མི་འཐད་དོ། །
མཆོད་པ་བྱིན་བརླབ་ལ་ཨརྒྷཾ་ཨཱཿཧཱུྃ་ཞེས་པ་ནི། ཡོ་གའི་ལུགས་ལ་ཡིན་པས་ཨོཾ་ཨརྒྷཾ་ཧཱུྃ་གིས་ཆོག་གའོ། ། སྐྱབས་འགྲོ་ལ་གྱེར་མོ་ཞིག་བྱེད་འདོད་པས། ཐུགས་རྗེ་ཁྱབ་པའི་སོགས་ཚིགས་བཅད་བྱེད་པའང་མི་འཐད་དེ། ཁྱད་པར་བཞི་ལྡན་དང་། བླ་མའི་སྐྱབས་འགྲོ་ཆད་ཅིང་། སྐྱབས་འགྲོའི་སྡོམ་པའང་མི་ཐོབ་པས་སོ། ། རང་ཕྱག་རྡོར་དུ་གསལ་བའི་སྙིང་ཁར་ཉི་མའི་སྟེང་དུ་ཧཱུྃ། དེ་གྱུར་པ་ལས་ཁྲོ་བོར་གསལ་བ་ཞེས་ཟེར་བའང་མི་འཐད་དེ། ཡོ་གར་འདི་འདྲ་མ་བཤད་ཅིང་།
རང་གིས་ཚད་མར་བྱེད་པའི་བུ་སྟོན་དང་ཡང་འགལ་བས་སོ། ། ཁྲོ་བོ་དེ་གཡོན་བརྐྱངས་གཡས་བསྐུམས་པས་བཞུགས་སོ་ཟེར་བའང་། རིན་ཆེན་བཟང་པོས་རྒྱས་འབྲིང་བསྡུས་གསུམ་བཤད་པའི་བསྡུས་པ་ཡིན་ན་གཡས་བརྐྱངས་ཡིན་ལ། བུ་སྟོན་སོགས་དང་ཡང་འགལ་ལོ། ། ཨོཾ་དང་སརྦ་བིད་ཨོཾ། དེ་བཞིན་དུ་བིད་ཨཱཿ བིད་ཧཱུྃ་རིགས་གསུམ་སྤྱིའི་སྔགས་རྒྱས་བྱིན་གྱིས་བརླབས་ཞེས་པའང་མི་འཐད་དེ། འདི་དག་དོན་ལ་འབྲུ་གསུམ་ཡིན་པས། དེ་གསུམ་གྱི་བྱིན་གྱིས་བརླབ་པ་བླ་མེད་ནས་བཤད་ཀྱི། ཡོ་ག་ནས་མ་བཤད།
བུ་སྟོན་དང་ཡང་འགལ་ཏེ། བྲི་ཏ་སོགས་གསུམ་གྱིས་བྱིན་གྱིས་རློབ་པའི་ཕྱིར་རོ། ། བུདྡྷ་ཨ་བྷི་ཥིཉྩ་ཨོཾ་སོགས་ཀྱིས་འཇིག་རྟེན་གསུམ་རྒྱལ་ལ་དབང་བསྐུར་བའང་མི་འཐད་དེ། ཁྲོ་བོ་ལ་ཁྲོ་བོའི་སྔགས། བཛྲ་ཛྭ་ལ་ཨ་ན་ལརྐ་ཧཱུྃ་ཨ་བྷི་ཥིཉྩ་མཾ། ཞེས་བཤད་ལ། རིགས་ལྔའི་དབང་བསྐུར་མེད་དོ། ། བྱེད་ནའང་ཁམས་གསུམ་རྣམ་རྒྱལ་རྡོ་རྗེའི་རིགས་སུ་ཀུན་སྙིང་བཞེད་པས། རིགས་ཀྱི་གཙོ་བོ་རྣམ་སྣང་བྱེད་པ་ཡིན་ནོ། ། བསྣུན་བསྲེག་གི་སྐབས་སུ་ཧཱུྃ་བཅུག་ཨོཾ་མེད་པའི་བཛྲ་ཨ་ན་ལརྐ་ཧཱུྃ་སེམས་དཔའ་འབྱུང་བར་བཤད་པ་ལ།
ཨོཾ་བཅུག་ཧཱུྃ་མེད་པར་འདོད་པའང་མི་འཐད་དེ། མཆོད་སྔགས་ཨོཾ་ཡོད་ཧཱུྃ་མེད་ལ། ཧཱུྃ་བཅུག་ཨོཾ་མེད་པ་སོགས་གཉིས་ཀ་འགལ་ལོ། ། ཧུ་ལུས་སྟེང་གི་གུར། ཡཀྵས་གུར་འོག་བླ་བྲེ་བྱེད་པའང་མི་འཐད་དེ། དྲུཾ་བཛྲ་བནྡྷ་ཧཾ་གིས་ཤར་ཕྱོགས་སུ་སྟག་ལེབ་སྒོར་མོ་བྱེད་བྱས་ན་ཡང་མཚུངས་ཏེ། ཡོ་གར་མ་བཤད་པའི་ཕྱིར་ལས་གཉིས་ཀ་ལ་མེད་དོ། ། ཡོ་གའི་ཚོགས་ཞིང་སྙིང་ཁ་ནས་སྤྲུལ། དེར་བསྡུ་བ་ཡིན་པ་ལ། སརྦ་བིད་མཎྜལ་བཛྲ་ཙཀྲ་ཧཱུྃ་རྟེན་བརྟེན་པའི་དཀྱིལ་འཁོར་མདུན་དུ་གྲུབ་པར་འགྱུར་རོ། །
གཤེགས་ཚེ་རང་བཞིན་དུ་མི་དམིགས་པར་གྱུར་ཅེས་པའང་ཡོ་ག་ཀུན་དང་བུ་དང་འགལ་ལོ། ། ཚོགས་ཞིང་མཆོད་ཚེ། པྲ་བ་ར་པད་ཀ་ར་ཟེར་བ་དང་། མཇུག་ཏུ་ཚད་མེད་བཞི་བསྒོམ་པ་གསང་འདུས་ནས་རྒྱས་བཀབ་པ་ཡིན་ཏེ་མི་འཐད་དོ། ། གཟུགས་བརྙན་གྱི་སྦྱོར་བའི་སྐབས་སུ་ཕྱག་རྒྱ་ལ་དགག་བསྒྲུབ་འགའ་རེ་ཡོད་དེ་མ་སྤྲོས་སོ། ། དང་པོ་སྦྱོར་བའི་བདག་བསྐྱེད་མི་འདོད་པ་བུ་སྟོན་གྱི་ཡོ་གའི་ཆོ་ག་བཅུ་དང་འགལ་ཏེ། དེས་བདག་བསྐྱེད་རྒྱས་བསྡུས་གཉིས་བཤད། རྡོ་རྗེ་ཆོ་ག་ལྔ་བསྐྱེད་བྱེད་པའི་ཤོག་བུ་རིམ་བཞིན་དྲུག་གཉིས་ཙམ་ཡོད་པས་སྨད་ལུགས་མིན། ངེས་དོན་དུ་མངོན་པར་སངས་རྒྱས་པའི་ཆ་མཐུན་སྒྲུབ་ཐབས་ཀྱང་མེད་དོ། ། སྟོད་ལུགས་མིན་ཏེ།
སྟོད་ལུགས་པ་བདག་ཉིད་ཆོ་ག་གསུམ་ལས་རྡོར་སེམས་སུ་བསྐྱེད། བྲིད་ཏ་སོགས་ཀྱིས་བྱིན་གྱིས་རློབ། བུདྡྷ་སོགས་ཀྱིས་དབང་བསྐུར་བའི་བདག་བསྐྱེད་རྩ་སྐྱ་པ་སོགས་བཞེད་པས་སོ། ། སྟོད་ལུགས་སྨད་ལུགས་གཉིས་ཀ་དང་འགལ་བའི་ཀུན་རིག་འདི་ནི་བཞད་གད་ཀྱི་གནས་སོ། ། ཀུན་རིག་གི་བདག་བསྐྱེད་བཅད་ནས་མེད་པའི་བྱ་རྒྱུད་ལ་བདག་བསྐྱེད་བྱེད་པ་འདི་འདྲ་གསང་སྔགས་པ་ཀུན་དང་མི་མཐུན་ནོ། ། བཛྲ་མུཥྚིའི་ཕྱག་རྒྱ་བཀྲོལ་ནས། གཞལ་ཡས་ཁང་གདན་བཅས་བསྐྱེད། ཆོ་ག་གསུམ་ལས་གཙོ་བོ་བསྐྱེད། དེའི་སྙིང་ཁར་ཧཱུྃ་ལས་རྡོ་རྗེ་ཧཱུྃ་གིས་མཚན་པ་ལས་སྦྱོང་རྒྱལ་བསྐྱེད་པ་སོགས་མི་འཐད་པ་མང་ངོ་། ། སྒོ་སྲུང་གི་རྗེས་ལ་བསྐལ་པ་བྷ་དྲའི་མིང་ཡིག་དང་པོ་ཐིག་ལེས་བརྒྱན་པ་ལས་རྡོ་རྗེ་བཞི་བསྐྱེད།
བསྐལ་པ་བྷ་དྲའི་མིང་ཡིག་དང་པོ་ཐིག་ལེས་བརྒྱན་པ་དེ་འཕྲོས་འདུས་པ་ལས་སྐལ་བཟང་བཅུ་དྲུག་བསྐྱེད་ལོ། དེ་ནི་མི་འཐད་དེ། མིང་ཡིག་དང་པོ་ལས་བསྐྱེད་པ་འདིར་མ་བཤད་ཅིང་། བྱེད་ནའང་ཀཾ་ལས་བྱ་བ་འཐད་པ་ཡིན་ནོ། ། ཉན་ཐོས་ཤྲ་ཝ་ཀ རང་རྒྱལ་པྲ་ཏེ་ཀའི་མིང་ཡིག་དང་པོ་ཐིག་ལེས་བརྒྱན་པ་ཞེས་ངག་འདོན་བྱེད་པའང་ངག་འདོན་དང་གོ་རྒྱུ་གཉིས་ཀྱི་དབྱེ་བ་མ་ཤེས་སོ། ། དཔེར་ན་གཾ་ལས་གོ་བོ་རི་ཞེས་པ་ལྟ་བུ་ཟེར་དགོས་སོ། ། བཛྲ་ཀྲོ་དྷའི་མིང་དང་པོ་ཐིག་ལེས་བརྒྱན་པ་ལས་ཁྲོ་བོ་བཅུ་དྲུག་བསྐྱེད་པའང་། སྔ་མའི་སྐྱོན་ཡང་འཇུག་མོད། བཛྲ་རྡོ་རྗེའི་རིགས་ཡིན།
རིན་ཆེན་སོགས་རྡོ་རྗེའི་མིང་ལས་བསྐྱེད་པ་ནོར་ཞིང་། བྲན་ལ་སོགས་པ་དེ་དག་ཀྱང་རྡོ་རྗེ་ཁྲོ་བོར་འདོད་དགོས་པར་འགྱུར་རོ། ། ཐམས་ཅད་བསྐྱེད་པའི་རྗེས་སུ་ཨོཾ་ཨཱཿཧཱུྃ་བརྗོད་པའང་། བིད་ཨོཾ་སོགས་སྦྱར་བར་རིགས་ཏེ་གོང་དུ་བཤད་པའི་ཕྱིར་རོ། ། ཕྱག་རྒྱ་བཞིས་རྒྱས་འདེབས་ཀྱི་སྐབས་སུའང་གྲུབ་མཐའ་གསར་པ་མང་པོ་ཡོད་པས། ཁོང་རང་གིས་ཚད་མར་བྱེད་པའི་བུ་སྟོན་དང་མི་མཐུན་པས་དེ་དང་དེས་དགག་པར་བྱའོ། ། འདིར་ཚིག་མང་དུ་དོགས་པས་མ་བྲིས་སོ། ། དེ་ལྟར་སྟོད་ལུགས་སྨད་ལུགས་གཉིས། ། རེས་འགའ་བསྲེས་ཤིང་རེས་འགའ་ནི། ། གཉིས་ཀ་དང་ཡང་མི་མཐུན་པའི། །
རང་བཟོའི་གྲུབ་མཐའ་འདི་བོར་ནས། ། སངས་རྒྱས་ནས་བཟུང་བླ་མའི་བར། ། མན་ངག་བརྒྱུད་པ་དང་ལྡན་ཞིང་། ། རང་གཞན་རྗེས་འཇུག་ལ་ཕན་པའི། ། གཞུང་བཟང་འདི་ལ་འཇུག་པར་ཤོག ། ཅེས་པ་འདིའང་ཀུན་དགའི་མཚན་ཅན་གྱིས་གསུངས་སོ། ། འདི་ལ་དགག་བསྒྲུབ་རྒྱས་པར་མ་བྲིས། ནོར་པའི་གཞུང་རྣམས་བཀོད་པས་རྒྱས་པར་གཞན་དུ་ཤེས་དགོས་སོ། ། ཞེས་པ་དེ་ཡན་གྱིས་རྗེ་རྡོ་རྗེ་འཆང་གི་གསུང་རྒྱུན་ཟིན་བྲིས་ལས་འབྱུང་ཚུལ་བཤད་ཟིན་ཏོ།། ༈ །།འདིར་སྨྲས་པ།
རྒྱལ་བའི་ལུང་བསྟན་བརྙེས་པའི་སྐྱེས་ཆེན་གྱི། ། གསུང་རྒྱུན་དྲི་མེད་མཐོང་བས་ཡིད་བསྐུལ་ཏེ། ། དང་འདོད་དད་པས་ཟིན་བྲིས་ཕྱོགས་གཅིག་བསྡེབས། ། བསོད་ནམས་འདི་ཡིས་ཀུན་མཁྱེན་རྡོ་རྗེ་འཆང་། ། ཀུན་དགའ་བཟང་པོའི་དགོངས་པ་རབ་རྫོགས་ནས། ། ཀུན་དགའ་སྙིང་པོ་བརྒྱུད་པར་བཅས་པའི་བསྟན། ། ཀུན་དགའི་མིང་ཅན་བདག་གིས་ཆེར་གསལ་ཏེ། ། ཀུན་དགའི་དོན་གཉིས་འབད་མེད་ལྷུན་གྲུབ་ཤོག ། རྣལ་འབྱོར་རྒྱུད་ཀྱི་དམ་པའི་ཆོས་བྱུང་བའི་ཚུལ་ལེགས་པར་བཤད་པ་ཡོ་ག་བསྟན་པའི་སྒོ་འབྱེད་ཅེས་བྱ་བ་ལས་རྗེ་རྡོ་རྗེ་འཆང་གི་གསུང་རྒྱུན་ཟིན་བྲིས་ལས་འབྱུང་ཚུལ་བཤད་པའི་སྐབས་ཏེ་གསུམ་པའོ།། ༈ །།སྤྱི་དོན་བཞི་པ་ཀུན་མཁྱེན་ཆེན་པོ་བསོད་ནམས་སེངྒེའི་གསུང་རབ་ལས་འབྱུང་ཚུལ་བཤད་པ་ནི།
རྩོད་པའི་དུས་ཀྱི་ཐམས་ཅད་མཁྱེན་པ་གཉིས་པ་རྗེ་བཙུན་ས་སྐྱ་པ་ཡབ་སྲས་རྣམས་ཀྱི་ལྟ་གྲུབ་ཀྱི་དགོངས་པ་འགྲེལ་བ་ལ་གཞན་དང་མཚུངས་པ་མེད་པའི་མཁྱེན་རབ་ཅན་ཀུན་མཁྱེན་པའི་དབང་པོས་མཛད་པའི་ངན་སོང་ཐམས་ཅད་ཡོངས་སུ་སྦྱོང་བ་གཟི་བརྗིད་ཀྱི་རྒྱལ་པོའི་བརྟག་པའི་རྣམ་པར་བཤད་པ་གཞན་ཕན་ཀུན་ཁྱབ་ཅེས་བྱ་བ་ལས་འདི་ལྟར་འབྱུང་སྟེ། དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་ངན་སོང་ཐམས་ཅད་ཡོངས་སུ་སྦྱོང་བ་གཟི་བརྗིད་ཀྱི་རྒྱལ་པོའི་བརྟག་པའི་རྣམ་པར་བཤད་པ་གཞན་ཕན་ཀུན་ཁྱབ་ཅེས་བྱ་བ། བླ་མ་དང་དཔལ་རྡོ་རྗེ་སེམས་དཔའ་ལ་ཕྱག་འཚལ་ལོ། ། ཇི་སྙེད་ཆོས་ཀུན་ཇི་ལྟའི་དབྱིངས་ཉིད་དུ། ། ཡེ་ཤེས་མིག་གིས་རིག་ནས་ཐུགས་རྗེ་ཡིས། ། ལམ་མཆོག་རྣམ་པར་སྣང་བའི་འོད་མཛད་པ། ། བླ་མ་འཁོར་ལོའི་དབང་ཕྱུག་ཉིད་ལ་འདུད། ། གང་ཐུགས་གཉིས་མེད་དང་པོའི་སངས་རྒྱས་མཆོག ། འཁོར་གྱི་ཚུལ་འཛིན་གསང་རྒྱུད་བསྡུས་མཛད་པ། ། རྡོར་སེམས་ཀུན་བཟང་ཕྱག་ན་རྡོ་རྗེ་སོགས། །
མཚན་མཆོག་དུ་མས་སྤྲས་ལ་གུས་བཏུད་ནས། ། དཔལ་ལྡན་ངན་སོང་སྦྱོང་བའི་རྒྱུད་ཀྱི་དོན། ། རྨད་བྱུང་བརྒྱུད་པའི་ཚུལ་ལུགས་ཇི་བཞིན་དུ། ། རང་ཉིད་དྲན་པ་གསོ་ཞིང་གཞན་ལའང་། ། ཕན་གདགས་ཆེད་དུ་ཅི་ནུས་དབྱེ་བར་བྱ། ། འདི་ལ་དོན་གཉིས་ཏེ། བཤད་པའི་སྔོན་དུ་འགྲོ་བ་དང་། བཤད་པ་དངོས་སོ།་་་་་ ས་བཅད་འདིའི་དོན་རྒྱས་པར་ཤེས་པར་འདོད་ན་ཀུན་མཁྱེན་ཆེན་པོས་མཛད་པའི་གཞན་ཕན་ཀུན་ཁྱབ་ཏུ་བལྟ་བར་གྱིས་ཤིག ཁོ་བོས་བྱས་པའི་བསྟན་བཅོས་འདིར་ནི་ཐམས་ཅད་དེ་ཉིད་ཀྱི་དབུ་ན་བཞུགས་པའི་ལུགས་འདིའི་དམ་པའི་ཆོས་བྱུང་ཚུལ་ཉིད་བསྡུས་པའོ། །
དང་པོ་ལ་ལྔ་སྟེ། ཕྱོགས་གར་གཏོགས་ངོས་བཟུང་བ་དང་། དེ་འཇིག་རྟེན་དུ་ཇི་ལྟར་བྱུང་བའི་ཚུལ། དེ་ལ་རྒྱ་བོད་དུ་བཤད་སྲོལ་ཇི་ལྟར་བྱུང་བའི་ཚུལ། དེའི་བརྗོད་བྱ་ངོས་བཟུང་བ། བཤད་ཐབས་ཀྱི་མན་ངག་བསྟན་པའོ། ། དང་པོ་ནི། སྔགས་དོན་རྣམ་གཟིགས་ལས། རྣལ་འབྱོར་སྤྱོད་དང་བྱ་བའི་རྒྱུད། ། དེ་ནི་ཕ་རོལ་ཕྱིན་པའི་ཚུལ། །
ཞེས་གསུངས་པ་ལྟར། བྱ་བ་དང་། སྤྱོད་པ་དང་། རྣལ་འབྱོར་གྱི་རྒྱུད་གསུམ་ལས། ཁ་ཅིག རྒྱུད་འདི་བདག་གི་རྣལ་འབྱོར་མི་གསལ་ཞིང་། བྲི་བསྐྱེད་ཤིན་ཏུ་གསལ་བས་ན། སྤྱོད་པའི་རྒྱུད་ཡིན་ནོ་ཞེས་ཟེར་རོ། ། དེ་ནི་མི་འཐད་དེ། ཚེ་དཔག་མེད་ཀྱི་སྐབས་ནས་བདག་གི་རྣལ་འབྱོར་གསལ་བར་གསུངས་ཤིང་།
སྤྱོད་རྒྱུད་ལ་ཡང་བདག་གི་རྣལ་འབྱོར་གསལ་བས། བདག་གི་རྣལ་འབྱོར་མི་གསལ་བ་དེ་སྤྱོད་རྒྱུད་ཡིན་པའི་ཤེས་བྱེད་དུ་མི་རུང་བའི་ཕྱིར་རོ། ། དེས་བྱ་རྒྱུད་ཡིན་པ་ཡང་ཁེགས་པས་ན་རྣལ་འབྱོར་གྱི་རྒྱུད་ཡིན་ཏེ། ཚེ་དཔག་མེད་ཀྱི་སྐབས་ནས། རྡོ་རྗེ་སེམས་དཔའི་གནས་འདུག་ནས། ། ཐམས་ཅད་ཟོས་ཏེ་ཀུན་བྱས་ཀྱང་། ། འགྲུབ་འགྱུར་ཉེས་པས་མི་གོས་ན། ། སྙིང་རྗེ་ལྡན་པས་སྨོས་ཅི་དགོས། ། ཞེས་བདེ་བས་འགྲུབ་པར་གསུངས་པའི་ཕྱིར། འོ་ན་རྩ་རྒྱུད་དང་།
བཤད་རྒྱུད་གང་ཡིན་སྙམ་ན། གྲོ་ལུང་པས་བཤད་རྒྱུད་དམ། ཕྱུང་རྒྱུད་དམ། བསྡུས་རྒྱུད་ལྟ་བུ་མ་ཡིན་ཏེ། རྩ་རྒྱུད་རང་རྐྱང་བ་ཡིན་པས། འདི་ལ་རྩ་རྒྱུད་དམ། རྒྱུད་རྒྱས་པ་གཞན་ལོགས་ན་མེད་དོ། ། ཞེས་ཟེར་བ་ནི་མི་འཐད་དེ། དེ་ཉིད་བསྡུས་པ་ལས་གཞན་པའི་ཡོ་གའི་རྒྱུད་ཡིན་ན། དེ་ཉིད་བསྡུས་པ་རྩ་རྒྱུད་དུ་བྱེད་དགོས་པའི་ཕྱིར་རོ། །
བུ་སྟོན་གྱིས། རྣལ་འབྱོར་གྱི་རྒྱུད་ལ་རྩ་བའི་རྒྱུད། རྒྱུད་ཕྱི་མ། ཕྱི་མའི་ཕྱི་མ། བཤད་པའི་རྒྱུད། ཆ་མཐུན་པའི་རྒྱུད། འཕྲོས་པའམ། ཡན་ལག་གི་རྒྱུད་དྲུག་ལས། ཕྱི་མ་ཡིན་ཏེ། དེ་ཉིད་བསྡུས་པའི་དུམ་བུ་གཉིས་པ་ལས།
ངན་འགྲོ་དགུག་ཅིང་སྡིག་པ་དྲལ་བ་ལ་འཕྲོས་ནས། ངན་སོང་སྦྱོང་བའི་ཐབས་རྒྱ་ཆེར་བསྟན་པས་འཕྲོས་རྒྱུད་དམ། དེ་ཉིད་ཀྱི་རྩ་བའི་ལྷ་ཕལ་ཆེར་དུམ་བུ་དང་པོའི་ལྷ་དང་ཕལ་ཆེར་འདྲ་ཞིང་། དེའི་ཆས་སུ་གྱུར་པས་ཡན་ལག་གི་རྒྱུད་ཅེས་གསུངས་སོ། ། བླ་མ་རྣམས་ཀྱི་བཞེད་པ་ལ། སློབ་དཔོན་པདྨ་ལྕགས་ཀྱུས། རྩ་རྒྱུད་ཤིན་ཏུ་ཟབ་ཅིང་རྟོགས་དཀའི་དོན། ། བཤད་དང་ཆ་མཐུན་རྒྱུད་ཀྱི་རྣམ་ཕྱེ་བ། ། ཞེས་གསུངས་པ་ལྟར། རྩ་རྒྱུད།
བཤད་རྒྱུད། ཆ་མཐུན་རྒྱུད་དང་གསུམ་ལས། འདི་ཆ་མཐུན་གྱི་རྒྱུད་ཡིན་པར་བཞེད་དོ། ། གཉིས་པ་ནི། དཔལ་སྡོམ་པའི་རྒྱུད་ཕྱི་མ་ལས། ང་ནི་འདི་ནས་མི་སྣང་ནས། ། ལོ་ནི་བརྒྱད་དང་བཅུ་གཉིས་ན། ། བསྟན་པའི་སྙིང་པོ་དམ་པ་ཞིག ། ལྷ་གནས་གསུམ་དུ་གྲགས་པ་དེ། ། འཛམ་གླིང་ཤར་ལྷོའི་ཕྱོགས་མཚམས་ན། །
དཔལ་ཞེས་བྱ་བའི་རི་བོ་ལ། ། ཐུགས་རྗེ་ལྡན་པའི་བྱིན་རླབས་ཀྱི། ། རྒྱལ་པོ་ཛ་ཞེས་བྱ་བ་ལ། ། ལག་ན་རྡོ་རྗེས་གནང་བར་བྱེད། ། ཡི་དམ་སྐལ་ལྡན་དམ་པ་རྣམས། ། བྱང་ཆུབ་མཆོག་ཏུ་འགྲུབ་འགྱུར་བས། ། དེ་ལ་རྟག་ཏུ་གུས་པར་བྱོས། ། ཞེས་འབྱུང་བས། སྟོན་པ་མྱ་ངན་ལས་འདས་ནས་ལོ་བརྒྱད་དང་བཅུ་གཉིས་ཏེ། ཉེར་བརྒྱད་ན་རྒྱ་གར་ཤར་ལྷོའི་ཕྱོགས།
གྲོང་ཁྱེར་པ་ཏི་ཀིརྟི་ཞེས་བྱ་བར་རྒྱལ་པོ་རབ་གསལ་ཟླ་བ་ཞེས་བྱ་བ་བྱུང་། དེ་ལ་ཕྱག་ན་རྡོ་རྗེས་རྡོ་རྗེ་དབྱིངས་ཀྱི་དཀྱིལ་འཁོར་སྤྲུལ་ནས་དབང་བསྐུར་ཏེ། ལྷ་གནས་གསུམ་དུ་གྲགས་པ་དེ་ཉིད་བསྡུས་པའི་རྒྱུད་ལ་སོགས་པ་རྣལ་འབྱོར་གྱི་རྒྱུད་མཐའ་དག་གནང་ནས། དེ་ནས་མི་ཡུལ་དུ་དར་རོ། ། དེ་ཉིད་བསྡུས་པའི་རྒྱུད་ལ་ལྷ་གནས་གསུམ་དུ་གྲགས་པ་ནི། ལྷ་གནས་དང་པོ་འོག་མིན། གཉིས་པ་རི་རབ་ཀྱི་རྩེ། གསུམ་པ་བཀའ་བསྡུ་བའི་གནས་ལྕང་ལོ་ཅན་དང་གསུམ་དུ་གྲགས་པའོ། ། གསུམ་པ་ནི། འཕགས་པའི་ཡུལ་དུ་གྲུབ་ཆེན་ཀུན་སྙིང་གིས་མཛད་པའི་འགྲེལ་པ་སྟོང་ཕྲག་བཅུ་གཉིས་པ་ཡོད་པར་གྲགས་ཀྱང་བོད་དུ་མ་འགྱུར་ཞིང་།
ཀ་མོ་དྷེ་ནུས་མཛད་པའི་འགྲེལ་པ་ནི་བོད་དུ་འགྱུར་ཡང་བླ་མེད་དུ་འགྲེལ་བའི་ལུགས་སོ། ། བོད་དུ་རྒྱུད་འདི་རྒྱལ་པོ་ཁྲི་སྲོང་ལྡེའུ་བཙན་གྱི་དུས་སུ་པཎྜི་ཏ་ཞི་བ་སྙིང་པོ་དང་། ལོ་ཙཱ་བ་སད་མི་མི་བདུན་གྱི་དུས་སུ་འགྱུར་ནས། ཕྱིས་རལ་པ་ཅན་གྱི་དུས་སུ་ཨ་ཙརྻ་རིན་ཆེན་མཆོག་གིས་སྐད་གསར་བཅད་ཀྱིས་བཅོས་པ་ལས། དུས་ཕྱིས་ལོ་ཙཱ་བ་གཞན་གྱིས་བཅོས་པ་ནི་མེད་དོ། ། འདི་ལ་མེ་ལྟར་འབར་བའི་སྐབས་ནས་དྲག་པོའི་སྦྱིན་སྲེག་ཡོད་ཀྱང་སྔོན་གྱི་རྒྱལ་བློན་རྣམས་ཀྱིས་སྔགས་པས་མངོན་སྤྱོད་བྱས་སུ་དོགས་ནས་མ་བསྒྱུར་བ་ཡིན་ནོ་ཞེས་སྔ་མ་དག་འཆད་པ་ལ། རྗེ་བཙུན་གྱིས་ལོ་ཙཱ་བ་ཕྱི་མ་རྣམས་ཀྱིས་གཞན་ལ་འགྱུར་ཆད་པ་དག་འཇུག་པ་ལྟར་འདི་ལ་ཡང་འཇུག་པར་རིགས་པ་ལས་མ་བཅུག་པའི་ཕྱིར། རྒྱ་དཔེ་ཉིད་ལ་མེད་དོ་སྙམ་དུ་སེམས་པ་ཡིན་ནོ། ། ཞེས་གསུངས། པྲོ་ལུང་པས་མེ་ལྟར་འབར་བའི་སྦྱིན་སྲེག་གི་སྐབས་ནས།
དེ་ནས་ཁུང་བུ་གསུམ་ལས་རྣམ་གཅིག་ནི། ། ཞེས་བཤད་པས། མངོན་སྤྱོད་མ་གསུངས་པ་སྟེ། དེའི་རྒྱུ་མཚན་ཡང་དེ་ཉིད་ལས། རྡོ་རྗེ་ཁྲོ་བོའི་ལས་དངོས་སུ། ། བསད་པ་ཡིན་པར་བཤད་མོད་ཀྱི། ། ཞི་དང་རྒྱས་དང་དབང་རྣམས་ཀྱང་། ། དེ་དག་བྱེད་འགྱུར་གདོན་མི་ཟ། ། ཞེས་ལས་འཇམ་པོ་གསུམ་དངོས་སུ་བསྟན་པས་དྲག་པོ་ཤུགས་ལས་ཤེས་པ་ལ་དགོངས་སོ། ། ཞེས་བཞེད་པ་ནི་རྨད་དུ་བྱུང་བའི་བཤད་པར་སྣང་ཞིང་ལུགས་སྔ་མའི་སྒྲུབ་བྱེད་དུ་འགྲོའོ། །
འདི་ལ་བོད་ན་འགྲེལ་པར་མིང་བཏགས་པ་བརྒྱད་ཙམ་སྣང་ཡང་། བོད་ཀྱིས་སྦྱར་བ་ལས་རྒྱ་གར་ནས་འགྱུར་བ་ནི་མེད་གསུངས། དེ་ཡང་གཟི་བརྗིད་བཤད་པ་ཞེས་བྱ་བ་འདིས་བྱས་ཆ་མེད་པ་གཅིག་དང་། མཛེས་པའི་རྒྱན་ཞེས་བྱ་བ་འཁྱིན་ལོ་ཙཱ་བ་དགེ་ཚུལ་ཁྱུང་གྲགས་ཀྱིས་བྱས་ནས་ཀུན་སྙིང་ལ་ཁ་འཕངས་པ་དང་། དེ་ཉིད་སྣང་བའི་རྒྱན་ཞེས་བྱ་བ་འབྲིང་མཚམས་ཀྱི་སྤྲག་ལོ་ཆུང་བས་བྱས་ནས་ཀུན་སྙིང་ལ་ཁ་འཕངས་པ་དང་། ཟངས་དཀར་གྱིས་བྱས་པའི་འབྲུ་འབུམ་མམ། ནམ་མཁའ་དྲི་མེད་ཅེས་བྱ་བ་ཁོང་རང་གིས་མཛད་པར་ཁ་བྱང་བཏབ་པ་དང་།

རོང་ཟོམ་ཆོས་ཀྱི་བཟང་པོས་བྱས་པའི་འགྲེལ་པ་དང་། གོ་རུབ་ལོ་ཙཱ་བས་བྱས་ནས་ཀུན་སྙིང་ལ་ཁ་འཕངས་པ་འདོད་འཇོའི་བ་བྱ་བ་དང་། འབྲུ་འགྲེལ་ཞེས་བྱ་བ་མཚན་དཀྱུས་སུ་བཅུག་པ་གཅིག་དང་། རྨ་རིན་ཆེན་མཆོག་གིས་བྱས་པའི་དྲིས་ལན་རྒོལ་བ་མིག་ཚར་བྱ་བ་དང་བརྒྱད་དོ། ། འོ་ན་བཤད་སྲོལ་གང་གི་རྗེས་སུ་འབྲང་སྙམ་ན། རྒྱལ་པོ་རབ་གསལ་ཟླ་བའི་སློབ་མ་རྒྱལ་བུ་སྒྲ་གཅན་འཛིན་བཟང་པོ་དང་། ཡེ་ཤེས་རྡོ་རྗེ་དང་། པྲཛྙཱ་སིདྡྷི་དང་། རབ་འབྱོར་བསྐྱངས་དང་བཞི་ཡིན་ལ། ཁ་ཅིག་སྭ་ཏི་ཕ་ལ་དང་བཞི་ཡིན་གྱི། རབ་འབྱོར་བསྐྱངས་ཀུན་སྙིང་གི་སློབ་བརྒྱུད་མིན་ཞེས་ཟེར།
ཁ་ཅིག་དེ་གཉིས་ཀ་མ་ཡིན་གྱི། ཉི་མའི་སྙིང་པོ་དང་བཞི་ཡིན་ཞེས་ཟེར་རོ། ། དེ་བཞི་ཆར་གྱི་སློབ་མ་ཀུན་དགའ་སྙིང་པོ་སྟེ། འདི་ཉིད་འཇམ་དཔལ་རྩ་བའི་རྒྱུད་ལས། ཡི་གེ་ཨ་མིང་བདག་ཉིད་ཆེ། ། སྟོན་པའི་བསྟན་པ་གཅེས་འཛིན་བྱེད། ། བློ་ལྡན་ཡོན་ཏན་ཀུན་གྱིས་བཀུར། ། ཞེས་ལུང་བསྟན་ཅིང་། གྲུབ་ཐོབ་བརྒྱད་ཅུ་རྩ་བཞིའི་བསྟོད་པ་ལས་ཀྱང་། སྒྲོལ་མ་དཀར་མོས་བྱིན་གྱིས་བརླབས། །
རྣལ་འབྱོར་རྒྱུད་ལ་འགྲེལ་བཤད་མཛད། ། ཀུན་དགའ་སྙིང་པོ་ཞེས་བྱ་བའི། ། བླ་མ་དེ་ལ་ཕྱག་འཚལ་ལོ། ། ཞེས་བསྟོད་པའི་ཡོན་ཏན་ལ་སོགས་པ་བསམ་གྱིས་མི་ཁྱབ་པ་དང་ལྡན་ནོ། ། དེ་ནས་པྲཛྙཱ་ཝ་ལི་ཏ། པྲཛྙཱ་བོ་ཏི། མུ་ཏི་ཏ་ཀོ་ཤ དྷརྨཱ་པ་ལ་རྣམས་ལ་རིམ་པར་བརྒྱུད་དེ། དྷརྨཱ་ཕ་ལའི་སློབ་མ་ནི་རྗེ་དི་པཾ་ཀ་ར་དང་། ལོ་ཙཱ་བ་རིན་ཆེན་བཟང་པོའོ། །
ཡང་ཁ་ཅིག་ན་རེ། སློབ་དཔོན་ཆེན་པོ་གུ་ཧ་ཞེས་བྱ་བ་དངོས་གྲུབ་བརྙེས་པའི་སློབ་དཔོན་ཞིག་གིས་དེ་ཉིད་བསྡུས་པ་དང་། རྡོ་རྗེ་རྩེ་མོ་དང་། དཔལ་མཆོག་དང་པོ་དང་། ངན་སོང་སྦྱོང་བའི་རྒྱུད་དང་། རྟོག་པ་ཐམས་ཅད་བསྡུས་པ་དང་ལྔའི་དབང་དང་གདམས་པ་རྣམས་འཇམ་དཔལ་ལས་དངོས་སུ་ཐོབ་ནས། ཡན་ལག་མེད་པའི་རྡོ་རྗེ་སོགས་ལ་རིམ་པ་བཞིན་བརྒྱུད་དེ། སློབ་དཔོན་ཤཱཀྱ་བཤེས་གཉེན་ཞེས་བྱ་བས་དེ་ཉིད་བསྡུས་པའི་རྒྱ་ཆེར་བཤད་པ་ཤླཽ་ཀ་སྟོང་ཕྲག་བཅུ་གཉིས་པ་ཀོ་ས་ལའི་རྒྱན་ཞེས་བྱ་བ་མཛད། ཡང་སྔར་སློབ་དཔོན་གྲུབ་པ་ཐོབ་པ་དེ་དང་མིང་མཚུངས་པའི་སློབ་དཔོན་སངས་རྒྱས་གསང་བ་ཞེས་བྱ་བས་དེ་ཉིད་བསྡུས་པའི་འགྲེལ་པ་མཛད་དེ། དེ་ལྟར་ན་དོན་ལ་མཁས་པ་སངས་རྒྱས་གསང་བ།
ཚིག་ལ་མཁས་པ་ཤཱཀྱ་བཤེས་གཉེན། ཚིག་དོན་གཉིས་ཀ་ལ་མཁས་པ་ཀུན་དགའ་སྙིང་པོ་སྟེ། རྣལ་འབྱོར་རྒྱུད་ལ་མཁས་པའི་མི་གསུམ་དུ་གྲགས་སོ། ། ཞེས་བཞེད་དོ། ། ཡང་ཀུན་དགའ་སྙིང་པོའི་མཆེད་གྲོགས་སློབ་དཔོན་འཇམ་དཔལ་གྲགས་པ་ཞེས་བྱ་བ་འཇམ་དཔལ་གྱི་གྲུབ་པ་ཐོབ་ཅིང་སྐུ་ཆེ་བའི་ཡོན་ཏན་ལྔ་དང་ལྡན་པ་དེས་དཔལ་སྦས་བཟང་པོ་ལ་བཤད། དེས་བྲམ་ཟེ་ཡེ་ཤེས་རྡོ་རྗེ་ལ་བཤད། དེས་ན་ལེནྡྲའི་ནུབ་སྒོ་བ་ཤེས་རབ་འབྱུང་གནས་བློ་གྲོས་ལ་བཤད། དེས་བྲམ་ཟེ་བཞད་པའི་རྡོ་རྗེ་དང་། པདྨ་ཀ་ར་དང་། ཤྲདྷ་ཀ་ར་གསུམ་ལ་བཤད།
ཕྱི་མ་གཉིས་ཀྱིས་ལོ་ཆེན་ལ་བཤད་དོ། ། ཡང་སློབ་དཔོན་འཇམ་དཔལ་བཤེས་གཉེན་ཞེས་བྱ་བས། སངས་རྒྱས་ཡེ་ཤེས་ཞབས་དང་། སྒེག་པའི་རྡོ་རྗེ་གཉིས་ལ་བཤད། དེ་ལ་སྒེག་པའི་རྡོ་རྗེ་གསང་མཚན་ཡིན་ལ། མཚན་དངོས་ནི་དཔལ་ལྡན་བྱང་ཆུབ་མཆོག་གི་སྐལ་བ་དང་ལྡན་པ་ཞེས་གྲགས་ཤིང་། རིན་པོ་ཆེའི་གླིང་དུ་བསྒྲུབ་པ་མཛད་ནས་དངོས་གྲུབ་བརྙེས་པས་ནོར་བུ་གླིང་པ་ཞེས་ཀྱང་གྲགས། མུ་སྟེགས་ཀྱིས་གསོད་པར་བརྩམས་པའི་ཚེ་འཇམ་དཔལ་དུ་སྤྲུལ་ནས་གཟུགས་སྣ་ཚོགས་སུ་སྟོན་པས་སྣ་ཚོགས་གཟུགས་ཅན་ཞེས་ཀྱང་གྲགས། ཐུགས་རྗེས་གཞན་ལ་ཕན་འདོགས་པས་ཉི་མ་ལྟ་བུའི་སློབ་དཔོན་ཞེས་ཀྱང་གྲགས་སོ། ། སློབ་དཔོན་དེས་སཱུརྻ་སིདྡྷ།
དེས་དྷརྨཱ་བཛྲ། དེས་མུ་ཏྲ་སིདྡྷི། དེས་དེ་ཝ་ཤ་ར་ལ་བཤད། དེ་ལ་ཤནྟིཾ་གརྦྷ་དང་། སྨྲྀ་ཏི་ཛྙཱ་ན་སྟེ་སློབ་མ་གཉིས་སོ། ། དེ་དག་ལ་བོད་དུ་ཇི་ལྟར་བརྒྱུད་ན། ལོ་ཙཱ་བ་རིན་ཆེན་བཟང་པོ་ཁ་ཆེར་ལན་གསུམ་དུ་བྱོན་པའི་དང་པོ་ལ། ཁ་ཆེའི་མཁན་པོ་ཙནྟྲ་ཧ་རི་ལ་འཇིག་རྟེན་སྣང་བྱེད་ཀྱི་དཀྱིལ་འཁོར་དུ་ཞུགས། ཕྱིས་ཤྲདྷ་ཀ་ར་ཝརྨ་ལ་གསང་འདུས་འཇམ་རྡོར་དང་། མི་བསྐྱོད་པ་གཉིས་དང་།
རྡོ་རྗེ་དབྱིངས་ཀྱི་དཀྱིལ་འཁོར་དུ་དབང་བསྐུར་བ་ཞུས་ནས་དེ་དག་གི་བཤད་ཀ་ཡང་གསན་ཅིང་འགའ་ཞིག་བསྒྱུར། ལན་གཉིས་པ་ལ་པཎྜི་ཏ་པདྨ་ཀ་ར་ཝརྨཱ་དང་། པྲཛྙཱ་ཀ་ར་ཝརྨ་གཉིས་ལ་གཏུགས་ཏེ་ཡོ་གའི་གཞུང་འགྲེལ་འབའ་ཞིག་བསྒྱུར། དཔལ་མཆོག་གི་ཕྲེང་ཆད་བསབས། དུམ་བུ་དང་པོའི་རྒྱུད་འགྲེལ་གཉིས་ཀ་དག་པར་བཅོས། དེ་ཡན་ཆད་ཀྱི་ལོ་ཆེན་གྱི་སློབ་མ་རྣམས་ནི་ཤྲརྡྷ་ནས་བརྒྱུད་པའི་ཡོ་གའི་སྐོར་འཛིན་པས་ཕྱག་ལེན་ཀུན་དགའ་སྙིང་པོའི་ལུགས་ལ་བྱེད་ཀྱང་། དེ་ཉིད་སྣང་བ་མ་བསྒྱུར་བས། བཤད་པ་ཀོ་ས་ལའི་རྒྱན་གྱི་སྟེང་ནས་བཤད་པས་བསྙེན་པའི་སྐབས་སུ་འཁོར་ལོ་བསྒྱུར་བའི་ཆས་སུ་ཞུགས། སྙིང་ཁའི་དབང་བསྡུས་བུམ་པ་འཆའ། ། རྣམ་སྣང་ལ་མི་བཞི་རྒྱབ་སྤྲོད་ལྟ་བུ་བྱེད་པ་སོགས་བཤད་པ་དང་།
ལག་ལེན་ཡང་མ་མཐུན་ཅིང་། བོན་པོ་འདུལ་བའི་ཆེད་དུ་དབྱངས་ལ་སོགས་པའི་སྤྲོས་པ་ཡང་ཆེ་བར་གྲགས་སོ། ། ལན་གསུམ་པ་ལ་པཎྜི་ཏ་སངས་རྒྱས་ཞི་བ་ཞེས་བྱ་བ་ནོར་བུ་གླིང་པ་བདེ་བའི་རྡོ་རྗེའི་སློབ་མར་གྲགས་ཤིང་། འགའ་ཞིག་དེ་གཉིས་མཚན་དངོས་དང་། གསང་མཚན་གྱི་ཁྱད་པར་མ་གཏོགས་པ་གཅིག་ཡིན་པར་ཡང་འདོད་ལ། པཎྜི་ཏ་དེ་ལ་ཀུན་སྙིང་གི་ལུགས་ཀྱི་ལག་ལེན་དང་བཤད་པ་གཉིས་ཀ་ཞུས་པས་དེ་ཉིད་ལ་ཐུགས་ཆེས་ཤིང་ཐུགས་རྩིས་ཆེ་བར་མཛད་ཅེས་བུ་སྟོན་བཞེད་དོ། ། ལོ་ཆེན་གྱི་སྐུ་ཚེའི་མཇུག་ཏུ་རྒྱ་གར་ཤར་ཕྱོགས་ཀྱི་པཎྜི་ཏ་དྷརྨཱ་པ་ལ་མངའ་རིས་སུ་བྱོན་པ་ལ་རྣལ་འབྱོར་རྒྱུད་ཀྱི་སྐོར་གསན་པས། ཀུན་སྙིང་གི་བརྒྱུད་པ་བཞི་པར་འདུག་ཅིང་དེ་ཡི་གདམས་པ་མ་ནོར་བར་བྱུང་སྟེ་མཉེས་སྐད་དོ། ། སྦྱོང་རྒྱུད་ལ་ཡང་རྒྱུད་གོང་འོག་འཁྲུགས་བསྡེབས་ནས་མཛད་པ་མ་གཏོགས་གཞན་ནས་རྒྱས་འགེབ་པ་མི་མཛད། བསྙེན་པའི་སྐབས་སུ་ཆ་ལུགས་ཇི་བཞིན་པ་བུམ་པ་ལྷ་གནས་ལ་རྣམ་རྒྱལ་གཅིག་པོ་རྡོ་རྗེའི་གླུ་མ་གཏོགས་པ་རྣམས་ལ་དབྱངས་མི་མཛད་དོ། །
ལོ་ཆེན་དེ་ལ་སྤྱིར་སློབ་མ་མང་ཡང་ཐུགས་ཀྱི་སྲས་མཆོག་བཞི་སྟེ། ལོ་ཆུང་ལེགས་པའི་ཤེས་རབ། མང་ནང་གི་གུར་ཤིང་བརྩོན་འགྲུས་རྒྱལ་མཚན། གྲྭ་པ་གཞོན་ཤེ སྐྱི་ནོར་ཛྙཱ་ན་དང་བཞི་ལས། དང་པོས་དྷརྨཱ་ཕ་ལའི་ལུགས་མ་གསན། སྔར་གྱི་ཤྲརྡྷ་དང་། སངས་རྒྱས་ཞི་བ་གཉིས་ཀྱི་ལུགས་འཛིན། གཉིས་པས་དྷརྨཱ་ཕ་ལའི་ལུགས་གཙོ་བོར་འཛིན། གསུམ་པས་གཉིས་ཀའི་གུང་སྲོང་།
བཞི་པས་ཕྱིས་ཀྱི་གཞུང་སྲོང་ངོ་། ། ཡང་གཞན་དུ་སྦྱངས་ཤིང་དེར་ཐུག་པའི་པུ་ཧྲང་པ་ཨན་སྟོན་གྲགས་རིན། བྱ་ཡེ་ཚུལ། གུང་པ་དགེ་བཤེས། མང་ཡུལ་བ་དཀོན་མཆོག་བརྩེགས་ཏེ་བཞིའོ། ། དབུས་གཙང་ན་མར་དར་ཚུལ་ནི། ལོ་ཆེན་གྱི་དྲུང་དུ་འགྲོ་བ་ལ་རྒྱང་རོང་སྤེ་དམར་གྱི་རྐྱང་པོ་ཆོས་བློ་སྔ། དེ་ནས་ཤངས་ཀྱི་བུམ་སྟོན་མེ་འབར། དེ་ནས་ཉང་སྟོན་གྱི་ལྕེ་ཞར། དེ་ནས་སྤང་ཁ་འདར་ཆུང་གི་ཕ་གཞོན་ནུ་རྒྱ་མཚོ།
ལ་སྟོད་ཀྱི་བྲག་སྟེང་པ། སྣུལ་ཕྱི་རུའི་དམར་སྟོན་ཆོས་ཀྱི་རྒྱལ་མཚན་ནོ། ། མདོག་བློ་སྟོན། བལ་ཤཱཀྱ་རྡོ་རྗེ། ཐང་སྟོན་ཀོང་ག་བ། མདོག་གོང་ག་བ་རྣམས་ཏེ། དེ་དག་ཕལ་ཆེར་ལོ་ཆེན་ལ་ཐུག་པ་ཙམ་བྱས་ནས་གཙོ་བོར་ལོ་ཆུང་གི་དྲུང་དུ་སྦྱངས་ཏེ། དབུས་གཙང་གི་ས་ཆ་སྨད་ཕྱོགས་སུ་དར་བས་ཡོ་ག་སྨད་ལུགས་སུ་གྲགས་སོ། ། ཡང་ལོ་ཆེན་གྱི་སློབ་མ་བྲག་སྟེང་པ་ཡོན་ཏན་ཚུལ་ཁྲིམས། དེས་མལ་ལ།
དེས་ས་སྐྱ་པ་ལ་བརྒྱུད་དེ་ས་ཆ་སྟོད་དུ་དར་བ་རྣམས་ལ་ཡོ་ག་སྟོད་ལུགས་སུ་གྲགས་སོ། ། ཡང་པཎྜི་ཏ་དྷརྨཱ་ཕ་ལ་ནས། ཇོ་བོ་རྗེ། གོ་མི་བསྒོམ་ཆེན། སྐྱི་ནོར་ཛྙཱ་ན། སྙལ་པ་ཉི་མ་ཤེས་རབ། སྣུལ་ཉི་མ་འོད་ཟེར་སོགས་ནས་བརྒྱུད་པ་ལ་ཇོ་བོའི་ལུགས་སམ། རྩ་སྣུར་འཛིམ་གསུམ་ནས་བརྒྱུད་པ་ཞེས་གྲགས་སོ། ། བཤད་སྲོལ་དེ་དང་བྲག་སྟེང་པ་ནས་བརྒྱུད་པ་དེ་དང་། ལོ་ཆུང་ནས་དབུས་པ་གེ་སེར།
གནམ་ཁ་འུབ་པ། ས་ཆེན་རྣམས་ལ་རིམ་པ་བཞིན་བརྒྱུད་པའི་བཤད་པ་རྣམས་ལ་རྩིང་ཞིབ་བག་རེ་དང་ཆོ་ག་གོང་འོག་མི་མཐུན་པ་བག་རེ་མ་གཏོགས་ཕལ་ཆེར་ནི་འདྲ་བ་ཉིད་དུ་སྣང་ཞེས་གསུངས་སོ། ། མདོར་ན་པཎྜི་ཏ་དྷརྨཱ་ཕ་ལའི་ལུགས་བྲག་སྟེང་པ་ནས་བརྒྱུད་པ་འདི་ལ་རྗེ་བཙུན་རིན་པོ་ཆེས་རྒྱུད་བཤད་ཐབས་ཀྱི་མན་ངག་གཞན་ཕན་སྤྱི་ཆིངས། རྒྱུད་ཀྱི་ས་བཅད་དང་མཆན་གཉིས། ལག་ཏུ་བླང་བའི་རིམ་པ་གཞན་ཕན་འོད་ཟེར་དང་། གཞན་ཕན་ཉེར་མཁོ་གཉིས་ཏེ། དེ་དག་གི་རྗེས་སུ་འབྲངས་ནས་བཤད་པར་བྱ་བ་ཡིན་ནོ། ། བཞི་་་་་་འདི་མན་ཆད་ཡོ་གའི་དམ་པའི་ཆོས་བྱུང་ཚུལ་རང་དུ་མི་སྣང་ཡང་། རྒྱུད་ཀྱི་དོན་ཆེ་རགས་ཁོང་དུ་ཆུད་པ་ལ་ཕན་པའི་ཕྱིར་བྲིས་པ་ལགས། པ་ལ་གསུམ་སྟེ།
བརྗོད་བྱའི་དབྱེ་བ། བསྡུ་བ། གསུང་པའི་དགོས་པའོ། ། དང་པོ་ནི། དེ་བཞིན་གཤེགས་པའི་དཀྱིལ་འཁོར་གཙོ་བོར་གྱུར་པ་དྲུག དེ་བཞིན་གཤེགས་པ་ལ་འཇིག་རྟེན་པའི་འཁོར་གྱིས་བསྐོར་བའི་དཀྱིལ་འཁོར་དྲུག རོ་བསྲེག་པའི་དཀྱིལ་འཁོར་རྒྱས་པ་གཅིག ལས་བཞིའི་སྦྱིན་སྲེག་བཞི་སྟེ་བཅུ་བདུན་ནི་བརྗོད་བྱའི་གཙོ་བོ་ཡིན་ལ། དཀྱིལ་འཁོར་བཅུ་གཉིས་པོ་ལ། ཏིང་ངེ་འཛིན་གྱི་དཀྱིལ་འཁོར་དང་།
རྡུལ་ཚོན་གྱི་དཀྱིལ་འཁོར་དང་། ཀུན་རིག་དང་། ཤཱཀྱ་ཐུབ་པས་དཔང་པོ་བྱས་ནས་རས་ལ་བྲིས་པ་དང་གསུམ་དུ་ཕྱེ་ན་སོ་དྲུག་དང་། སྡོམ་པས་བཞི་བཅུ་ཞེ་གཅིག་ཏུ་འགྱུར་བ་ཡིན་ནོ། ། དེ་ལ་ཀུན་རིག་རྩ་བའི་རྒྱུད་ནས་ཀུན་རིག་གི་དཀྱིལ་འཁོར་དང་། རོ་བསྲེག་གི་དཀྱིལ་འཁོར་རྒྱས་པ་དང་། རས་བྲིས་དང་། ལས་བཞིའི་སྦྱིན་སྲེག་བསྡུས་པ་ཙམ་བསྟན། རྒྱུད་ཕྱི་མ་ལས་ཤཱཀྱ་ཐུབ་པ་སྐུའི་དཀྱིལ་འཁོར་དང་། ཕྱག་ན་རྡོ་རྗེ་ཐུགས་ཀྱི་དཀྱིལ་འཁོར་གྱི་སྐབས་ནས་འཇིག་རྟེན་དང་འཇིག་རྟེན་ལས་འདས་པའི་དཀྱིལ་འཁོར་གཉིས།
ཚེ་དཔག་མེད་གསུང་གི་དཀྱིལ་འཁོར་ནས་དེ་ཉིད་ཀྱི་དཀྱིལ་འཁོར་དང་། རོ་སྦྱོང་བའི་ཐབས་རྒྱས་པ་དང་། ལས་བཞིའི་སྦྱིན་སྲེག་གི་ཅུང་ཟད་གསལ་བར་བྱེད་པ་རྣམས་སྟོན། འཁོར་ལོ་བསྒྱུར་བའི་སྐབས་ནས་དེ་ཉིད་ཀྱི་དཀྱིལ་འཁོར་དང་། སྔར་གྱི་རོ་བསྲེག་གསལ་བར་བྱེད་པ་སྟོན་ནོ། ། མེ་ལྟར་འབར་བའི་སྐབས་ནས་དེ་ཉིད་ཀྱི་དཀྱིལ་འཁོར་དང་། ལས་གསུམ་གྱི་སྦྱིན་སྲེག་གོང་གི་རྣམས་གསལ་བར་བྱེད་པའི་ཕྱིར་རྒྱས་པར་སྟོན་ནོ། ། གཉིས་པ་ནི། ཡང་དེ་དག་ཐམས་ཅད་དོན་བསྡུ་ན་ཏིང་ངེ་འཛིན་གྱི་བསྙེན་པ་དང་། རས་བྲིས་ལ་བརྟེན་ཏེ་སྒྲུབ་པ་དང་།
རང་དང་གཞན་གྱི་དོན་གྱིས་ལས་ལ་སྦྱར་བ་ཞེས་བྱ་བ་གསུམ་དུ་ཡང་གསུངས་པ་ཡིན་ནོ། ། ཡང་དེ་དག་གི་དོན་བསྡུ་ན། སྔོན་དུ་སློབ་མ་སྨིན་པར་བྱ་བ་དང་། སྨིན་པ་དེས་དངོས་གྲུབ་ཀྱི་ཡེ་ཤེས་ལ་བསླབ་པར་བྱ་བ་དང་། ཕྱག་རྒྱའི་ཡེ་ཤེས་ལ་བསླབ་པ་དང་། མཚན་མ་ཐོབ་ནས་རང་དང་གཞན་གྱི་དོན་བསྒྲུབ་པ་ཞེས་པ་གསུམ་དུའང་བསྡུ་བ་ཡིན་ནོ། ། ཡང་དེ་དག་ཐམས་ཅད་ཀྱི་དོན་དགོངས་པས་བསྡུ་ན། རང་གི་དོན་དང་། གཞན་གྱི་དོན་གཉིས་སུ་འདུ་ལ་གཞན་དོན་ལ་ཚེ་དང་ལྡན་པའི་དོན་བྱ་བ་དང་། ཚེ་འདས་པའི་དོན་བྱ་བ་གཉིས་ཀྱིས་བསྡུས་པ་ཡིན་ནོ། །
དེ་ལྟར་ན་དེ་དག་ཐམས་ཅད་བསྡུ་ན་འདི་ལྟར་གོ་བར་བྱ་སྟེ། བརྗོད་བྱའི་གཙོ་བོ་ནི་དཀྱིལ་འཁོར་དྲུག་གམ་བཅུ་གཉིས་ཡིན་ལ། རོ་སྲེག་དང་སྦྱིན་སྲེག་གཉིས་ནི་དེའི་འཕྲིན་ལས་ཡིན་ཞིང་། བཟླས་པ་དང་། དངོས་གྲུབ་ཀྱི་ཡེ་ཤེས་དང་། ཕྱག་རྒྱའི་ཡེ་ཤེས་རྣམས་ནི་དེ་དག་གི་གྲོགས་སུ་འགྱུར་བ་ཡིན་ནོ། ། དེ་དག་ཉམས་སུ་ལེན་ན་ཐོག་མར་སློབ་མ་སྨིན་པར་བྱས་ལ་ཏིང་ངེ་འཛིན་གྱི་བསྙེན་པ་བྱ་ཞིང་རས་བྲིས་ལ་བརྟེན་ནས་བསྒྲུབ་སྟེ། རང་དང་གཞན་གྱི་དོན་བསྒྲུབ་པའི་འཕྲིན་ལས་ལ་སྦྱར་ན་གནས་སྐབས་ཀྱི་འབྲས་བུ་ཇི་ལྟར་འདོད་པ་འགྲུབ་ཅིང་། མཐར་ཐུག་གི་འབྲས་བུ་སངས་རྒྱས་འགྲུབ་པ་ཡིན་ནོ་ཞེས་བྱ་བར་ཤེས་པར་བྱའོ། ། གསུམ་པ་ནི།
ཐུགས་ཆོས་ཉིད་ལས་མ་གཡོས་པའི་རྟགས་སུ་དཀྱིལ་འཁོར་བསྟན་ལ། ཐུགས་རྗེས་འགྲོ་བའི་དོན་མཛད་པའི་རྟགས་སུ་སྦྱིན་སྲེག་བསྟན་ཏོ། ། དེ་ཡང་བདེན་པ་གཉིས་དང་མི་འགལ་བའི་ཆེད་དུ་དཀྱིལ་འཁོར་ལ་ཡང་འཇིག་རྟེན་དང་འཇིག་རྟེན་ལས་འདས་པའི་དཀྱིལ་འཁོར་གཉིས་གསུངས། དངོས་པོར་མངོན་པར་ཞེན་པ་བཟློག་པ་དང་། ཐུགས་རྗེས་འགྲོ་བའི་དོན་མཛད་པ་མཚོན་པའི་ཆེད་དུ་རོ་སྲེག་གི་སྦྱིན་སྲེག་དང་། འཕྲིན་ལས་རྣམ་བཞིའི་སྦྱིན་སྲེག་གཉིས་གསུངས། དེ་དག་གི་གོ་རིམ་ཡང་ཐུགས་ཆོས་ཉིད་ལས་མ་གཡོས་ཀྱང་། རྩ་བ་བྱང་ཆུབ་ཀྱི་སེམས་སུ་འདུས་པའི་རྟགས་སུ་རྩ་བའི་དཀྱིལ་འཁོར་གསུངས། དེ་ལྟར་བྱང་ཆུབ་ཀྱི་སེམས་སུ་འདུས་ཀྱང་ཐུགས་རྗེས་ངན་སོང་གི་རྒྱུ་འབྲས་གཞོམ་པའི་ཕྱིར་ཤཱཀྱ་ཐུབ་པའི་དཀྱིལ་འཁོར་གསུངས། དེ་ལྟར་རྒྱུ་འབྲས་ཙམ་ཡང་གློ་བུར་གྱི་རྐྱེན་གྱིས་འཆི་བས་དེ་བཟློག་པའི་ཆེད་དུ་ཕྱག་ན་རྡོ་རྗེའི་དཀྱིལ་འཁོར་གསུངས།
གློ་བུར་གྱི་རྐྱེན་གྱིས་མི་འཆི་ཡང་སྔོན་གྱི་ལས་ཀྱིས་འཆི་བས་དེ་བཟློག་པའི་ཆེད་དུ་ཚེ་དཔག་མེད་ཀྱི་དཀྱིལ་འཁོར་གསུངས། འཆི་བདག་བཅོམ་ཡང་འཕྲིན་ལས་རྣམ་བཞིའི་སྒོ་ནས་དོན་མཛད་དགོས་པས་འཁོར་ལོ་བསྒྱུར་བའི་དཀྱིལ་འཁོར་གསུངས། འགྲོ་བའི་དོན་མཛད་ཀྱང་མ་རུང་པ་འདུལ་དགོས་པས་མེ་ལྟར་འབར་བའི་དཀྱིལ་འཁོར་གསུངས་སོ། ། མ་རུང་པ་བཏུལ་ཡང་དངོས་པོར་ལྟ་བ་སུན་ཕྱུང་དགོས་པས་རོ་སྲེག་གི་དཀྱིལ་འཁོར་གསུངས། དེ་སུན་ཕྱུང་ཡང་ཐུགས་རྗེ་ཆོས་ཉིད་ལས་མ་གཡོས་པའི་རྟགས་སུ་ཞི་བའི་སྦྱིན་སྲེག་གསུངས། དེ་ལྟར་མ་གཡོས་ཀྱང་འགྲོ་བའི་དོན་མཛད་དགོས་པས་རྒྱས་པའི་སྦྱིན་སྲེག་གསུངས། དེ་ལྟར་དོན་མཛད་ཀྱང་འཁོར་བ་དབང་དུ་བསྡུ་དགོས་པས་རོ་སྲེག་གི་དཀྱིལ་འཁོར་གསུངས། དབང་དུ་བསྡུས་ཀྱང་མ་རུང་པ་ལ་མངོན་སྤྱོད་ཀྱི་ལས་དགོས་པས་དྲག་པོའི་སྦྱིན་སྲེག་གསུངས། འཇིག་རྟེན་པའི་གནོད་པ་རྣམས་ཞི་ཞིང་འཇིག་རྟེན་པའི་ཕུན་སུམ་ཚོགས་པ་བསྒྲུབ་པའི་ཕྱིར་དུ་འཇིག་རྟེན་པའི་དཀྱིལ་འཁོར་དྲུག་གསུངས་ལ། སོ་སོའི་དགོས་པ་ནི་གཞུང་ཉིད་ཀྱི་སྟེང་དུ་རྟོགས་པར་བྱའོ། །
ལྔ་པ་རྒྱུད་བཤད་ཐབས་ཀྱི་མན་ངག་ནི། སྤྱིར་རྒྱུད་འཆད་ཚུལ་ལ་འགྲེལ་ཆེན་དྲི་མེད་འོད་ཀྱིས་དུས་འཁོར་བསྡུས་རྒྱུད་འཆད་པ་ལྟ་བུ་རྒྱུད་འགྲེལ་པས་འཆད་པ་དང་། གསང་འདུས་ཡེ་ཤེས་ཞབས་ལུགས་ཀྱི་གཞུང་ཕྲན་རྣམས་ལ་བརྟེན་ནས་གསང་བ་འདུས་པའི་རྒྱུད་འཆད་པ་ལྟ་བུ་རྒྱུད་གཞུང་ཕྲན་གྱིས་འཆད་པ་ལྟ་བུ་དང་། རྒྱུད་རྒྱུད་ཉིད་ཀྱིས་འཆད་པ་དང་གསུམ་ཡོད་པ་ལས། འདི་ནི་ཕྱི་མ་སྟེ་ས་ཆོག་གཞན་དུ་ཁ་འཕངས་པ་དང་། སེམས་དཔའ་བཅུ་དྲུག་འགོད་པར་གསུངས་ཀྱང་དེའི་ཞལ་ཕྱག་མ་གསུངས་པ་རྣམས་རྒྱུད་གཞན་གྱིས་ཁ་བསྐངས་པ་མ་གཏོགས་རྒྱུད་ཀྱི་དངོས་བསྟན་ལ་ཡོད་པ་རྣམས་ནི་བརྟག་པ་གོང་འོག་འཁྲུགས་བསྡེབས་ནས་ཉམས་སུ་བླང་བ་ཡིན་གྱི། རྒྱུད་སྡེ་གཞན་གྱི་རྒྱས་བཀབ་པ་ལ་སོགས་པ་མི་བྱེད་པའི་ཕྱིར་རོ། ། ཚུལ་འདི་རྒྱས་པར་ཤེས་པར་འདོད་ན་ཀུན་མཁྱེན་ཆེན་པོས་མཛད་པའི་གཞན་ཕན་ཀུན་ཁྱབ་ཏུ་བལྟ་བར་གྱིས་ཤིག་་་་་་འཁྲུགས་ཇི་ལྟར་བསྡེབས་པའི་ཚུལ་ནི་འོག་གཞུང་དོན་གྱི་སྐབས་སུ་རྟོགས་པར་བྱའོ་ཞེས་པ་དེ་རྣམས་ཀྱིས་ཀུན་མཁྱེན་ཆེན་པོ་བསོད་ནམས་སེངྒེའི་གསུང་རབ་ལས་འབྱུང་ཚུལ་བཤད་ཟིན་ཏོ།། །། འདིར་སྨྲས་པ། ཀུན་མཁྱེན་སྨྲ་བའི་སེངྒེའི་གསུང་རབ་མཆོག །
གང་ལ་བལྟས་ཀྱང་རྗེ་བཙུན་ས་སྐྱ་པའི། ། དགོངས་དོན་འགྲེལ་བ་མཁས་རློམ་གཞན་དག་གིས། ། འགྲན་ཟླ་བྲལ་ལ་ཁོ་བོས་ངེས་ཤེས་བརྙེད། ། བསོད་ནམས་ལྡན་པའི་ས་སྐྱའི་རྗེས་འཇུག་རྣམས། ། བསོད་ནམས་ཡེ་ཤེས་ཚོགས་གཉིས་སྤེལ་བའི་ཕྱིར། ། བསོད་ནམས་སེངྒེའི་གསུང་རབ་འདིར་ཞུགས་ན། ། བསོད་ནམས་ཆེན་པོས་དོན་གཉིས་ལྷུན་གྲུབ་འགྱུར། ། རྣལ་འབྱོར་རྒྱུད་ཀྱི་དམ་པའི་ཆོས་བྱུང་བའི་ཚུལ་ལེགས་པར་བཤད་པ་ཡོ་ག་བསྟན་པའི་སྒོ་འབྱེད་ཅེས་བྱ་བ་ལས་ཀུན་མཁྱེན་ཆེན་པོ་བསོད་ནམས་སེངྒེའི་གསུང་རབ་ལས་འབྱུང་ཚུལ་བཤད་པའི་སྐབས་ཏེ་བཞི་པའོ།། ༈ །།སྤྱི་དོན་ལྔ་པ་ཆོས་རྗེ་ཀུན་དགའ་བློ་གྲོས་ཀྱི་གསུང་རབ་ལས་འབྱུང་ཚུལ་བཤད་པ་ནི། རྒྱལ་བའི་ལུང་བསྟན་བརྙེས་པའི་སྐྱེས་ཆེན་དམ་པར་མི་ཕྱེད་པའི་དད་པ་དང་ལྡན་ཞིང་།
མཁས་བཙུན་བཟང་པོའི་ཡོན་ཏན་གྱིས་རྒྱུད་ཕྱུག་པའི་ཆོས་ཀྱི་རྗེ་ཀུན་དགའ་བློ་གྲོས་ཞེས་བྱ་བའི་ཡོངས་འཛིན་དམ་པ་དེ་ཉིད་ཀྱིས་རྗེ་རྡོ་རྗེ་འཆང་ཀུན་དགའ་བཟང་པོ་དགོངས་པ་ཆོས་དབྱིངས་སུ་ཐིམ་ནས་ལོ་གཉིས་དང་ཟླ་བ་བཞི་ཞག་གསུམ་ལོན་པའི་ཚེ་མཛད་པའི་ཡོ་ག་རྣལ་འབྱོར་རྒྱུད་ཀྱི་སྤྱི་རྣམ་ལས་འདི་ལྟར་འབྱུང་སྟེ། ཡོ་ག་ཞེས་པ་སྒྲ་པ་རྣམས་ཀྱིས་ཡོ་ཙིར་སྦྱོར་བ་ལའོ། ། ཞེས་པ། ཤིང་གཉིས་ཕན་ཚུན་སྦྱར་ནས་མི་འབྲལ་བར་བྱེད་པ་དང་འདྲ་བར། ཐབས་ཤེས་དབྱེར་མེད་དུ་སྦྱར་ཞིང་ཟུང་དུ་འཇུག་པ་ལ་བྱ་སྟེ། རྣལ་འབྱོར་ཐབས་ཀྱི་མ་ཡིན་ཞིང་། ། རྣལ་འབྱོར་ཤེས་རབ་གཅིག་པུས་མིན། ། ཐབས་དང་ཤེས་རབ་སྙོམས་འཇུག་ལ། ། དེ་བཞིན་གཤེགས་པས་རྣལ་འབྱོར་གསུངས། ། ཞེས་སོ། །
ཐབས་ཤེས་གཉིས་ཀྱང་སྐབས་འདིར། སྒྱུ་འཕྲུལ་དྲ་བ་ལས། ཟབ་ཅིང་རྒྱ་ཆེ་ཞེས་བྱ་གང་། ། རྣམ་པར་མི་རྟོག་ཟབ་པ་སྟེ། ། རྒྱ་ཆེ་སངས་རྒྱས་རྣམས་ཀྱི་སྐུ། ། འདི་དག་བདེན་པ་གཉིས་སུ་བཤད། ། ཅེས་སོ། ། ཁྱད་པར་འཕགས་ཚུལ་སྤྱི་རྣམ་བཞིན་ནོ། ། དེ་ལྟ་བུའི་རྣལ་འབྱོར་གྱི་རྒྱུད་སྡེ་དེ་ལ་དབྱེ་ན་གསུམ་ལས། རྩ་རྒྱུད་དེ་ཉིད་འདུས་པ།
རྒྱུད་ཕྱི་མ། ཕྱི་མའི་ཕྱི་མ། རྒྱུད་དོན་ཉེ་བར་བསྡུ་བ་སྟེ། དེ་རྣམས་དང་པོར་བྱུང་ཞིང་བཤད་གཞིར་གྱུར་པས་སོ། ། དེ་ཉིད་འདུས་པ་ལ་དུམ་བུ་བཞི་ལས། དང་པོས་རྡོ་རྗེ་དབྱིངས། གཉིས་པས་ཁམས་གསུམ་རྣམ་རྒྱལ། གསུམ་པས་འགྲོ་འདུལ། བཞི་པས་དོན་གྲུབ། རྒྱུད་ཕྱི་མ་ནི།
དེའི་མི་གསལ་བ་གསལ་བར་བྱེད་པ་དང་། མ་ཚང་བ་ཁ་སྐོང་། ཕྱི་མའི་ཕྱི་མ་ནི། ལག་ན་རྡོ་རྗེས་ཡང་དག་པ་རྫོགས་པའི་སངས་རྒྱས་ལ། ཁྱོད་ཀྱི་སྔགས་ཀྱི་དཀྱིལ་འཁོར་རྒྱ་ཆེ་བ་དང་། རིགས་སྔགས་ཀྱི་སྤྱོད་པ་རྨད་དུ་བྱུང་བ་ཁྱད་པར་དུ་འཕགས་མོད། སྙིགས་དུས་ཀྱི་སེམས་ཅན་ཚེ་ཐུང་བས་བསྡུས་པ་གཅིག་བསྟན་ན། ཞུས་པས་སངས་རྒྱས་ཀྱིས་དུམ་བུ་བཞི་ཀའི་ཉམས་ལེན་དྲིལ་ནས་ཕྱི་མའི་ཕྱི་མ་གསུངས། དེའི་ཚུལ་སེམས་དཔའ་འབྱུང་ཆུང་དུ་བཀོད་དོ། ། རྒྱུད་ཉེ་བར་བསྡུ་བ་ནི།
རི་རབ་ཀྱི་སྟེང་དུ། ཆོས་ཀྱི་འཁོར་ལོ་དང་། དཀྱིལ་འཁོར་དང་། ཉན་པ་སོགས་ཀྱི་སྤྲུལ་པ་བསྡུས་ནས་འོག་མིན་དུ་གཤེགས་པའི་ཚུལ་བསྟན་པའོ། ། བཤད་པའི་རྒྱུད་ལ་གཉིས་ལས། དུམ་བུ་སོ་སོའི་བཤད་པའི་རྒྱུད་ནི་ཐམས་ཅད་གསང་བ་སྟེ། འདི་ནས་རྡོར་དབྱིངས་སྒོ་རྐྱང་། ལྷ་སྣམ་ལ་སྐལ་བཟང་གི་སེམས་དཔའ་བཅུ་དྲུག་བཀོད་པ་སྟོན་ཅིང་། གཞན་ཡང་དུམ་བུ་བཞི་ཀའི་ལམ་གྱི་འགྲོས་དང་རྣམ་གཞག་ཤིན་ཏུ་གསལ་བར་སྟོན་ནོ། ། དུམ་བུ་གཉིས་པའི་བཤད་རྒྱུད་འཇིག་རྟེན་གསུམ་རྒྱལ་གྱི་རྟོག་པ་སྟེ།
འདི་ནས་དུམ་བུ་གཉིས་པའི་དཀྱིལ་འཁོར་དེ་ཉིད་འཇིག་རྟེན་པ་མང་པོས་བསྐོར་བ་ཁ་བསྐངས་ཏེ་སྟོན་ཅིང་། དུམ་བུ་བཞི་ཀའི་ལམ་གྱི་རྣམ་གཞག་ལ་ཕན་འདོགས་པ་ཡིན་ནོ། ། དུམ་བུ་སྤྱིའི་བཤད་རྒྱུད་རྡོ་རྗེ་རྩེ་མོ་སྟེ། འདི་ལ་བཛྲ་ཤི་ཥ་རྭའམ། སྔགས་ཀྱི་སྡེ་སྣོད་རྒྱ་ཆེར་རོལ་པ་ཞེས་ཀྱང་ཟེར་རོ། ། རྡོ་རྗེ་རྩེ་མོ་ནི། གསང་བ་ཐམས་ཅད་ཀྱི་རིགས་མཐོན་པོར་གྱུར་པ་སྟེ། རྡོ་རྗེའི་རིགས་ཐམས་ཅད་ཀྱི་མཆོག་ཏུ་གྱུར་པའོ། ། འདི་ནས་གཞལ་ཡས་ཁང་གྲུ་བཞི་སྒོ་བཞི་པའི་དབུས་སུ། ལེ་དགུའི་དབུས་དང་ཕྱོགས་བཞིར་རིགས་ལྔའི་དཀྱིལ་འཁོར།
གྲྭ་བཞིར་ལྷ་མོའི་དཀྱིལ་འཁོར་དང་བཅས་པ་སྟོན་ཅིང་། དེ་ཡང་མཆོད་པའི་ལྷ་མོ་རྣམས་ཕྱོགས་གཅིག་ཏུ་བསགས་པ་ལ་རིན་པོ་ཆེ་དང་། ལྕུག་མ་ལ་སོགས་པའི་ར་བས་བསྐོར་ཅིང་། རིགས་ལྔ་མ་གཏོགས་ལྷ་མོ་ལ་གཞལ་ཡས་ཁང་མི་བྱེད་པ་ཡིན་ནོ། ། སློབ་དཔོན་པདྨ་ལྕགས་ཀྱུས་དཔལ་མཆོག་འགྲེལ་ཆུང་ལས། རྩ་རྒྱུད་རྒྱུད་དོན་ཤིན་ཏུ་རྟོགས་དཀའ་བས། ། བཤད་རྒྱུད་ཆ་མཐུན་རྒྱུད་ཀྱི་རྣམ་པར་དབྱེ། ། ཞེས་འབྱུང་བས་ཆ་མཐུན་གྱི་རྒྱུད་ནི། དཔལ་མཆོག་དང་པོ་ལ་སོགས་པ་སྟེ། དཔལ་མཆོག་ལ་ཤེར་དུམ་དང་།
སྔགས་དུམ་གཉིས་ལས། དང་པོ་གཞན་འཕྲུལ་དབང་བྱེད་དུ་ཡོ་གའི་ཆོས་འཁོར་བསྐོར་བའི་བཀོད་པ་མཛད་ནས། ཤེར་ཕྱིན་གྱི་མདོ་རྣམས་དང་མཐུན་པར་ཤེར་དུམ་གསུངས་ཤིང་། དེ་ནས་ལག་ན་རྡོ་རྗེས་ཞུས་པའི་དོན་དུ་འཁོར་རྣམས་ལ་དཔལ་མཆོག་གི་དཀྱིལ་འཁོར་དུ་དབང་བསྐུར་ནས། ད་ནི་དེ་དག་གི་དཀྱིལ་འཁོར་གྱི་ཆོ་ག་བཤད་པར་བྱ་སྟེ། ཞེས་ཤེར་དུམ་གྱི་ནང་གི་ཨ་ཞེས་བྱ་བ་ནི་མ་སྐྱེས་པའི་ཕྱིར་ཆོས་ཐམས་ཅད་ཀྱི་སྒོའོ། ། ཞེས་པ་ལྟ་བུ་ལ་དཀྱིལ་འཁོར་རེ་སྟོན་པ་དང་བཅས་པ་གསུངས་སོ། ། འདི་ནས་རིགས་རྐྱང་གི་དཀྱིལ་འཁོར་བཅུ་གསུམ། རིགས་བསྡུས་གཞལ་ཡས་ཁང་སྒོ་ཉིས་སྦྲགས་ཀྱི་དབུས་སུ། ལེ་དགུ་ལ་དཀྱིལ་འཁོར་དགུ་དང་།
གཞལ་ཡས་ཁང་ཕྱི་མའི་གྲྭ་བཞིར། ཞི་བ་མདུང་གི་དཀྱིལ་འཁོར། དབང་ཕྱུག་ཆེན་པོའི་དཀྱིལ་འཁོར། མིང་པོ་གསུམ་གྱི་དཀྱིལ་འཁོར། སྲིང་མོ་བཞིའི་དཀྱིལ་འཁོར་དང་བཅས་པ་འབྱུང་ངོ་། ། ངན་སོང་སྦྱོང་རྒྱུད་ཀྱི་བརྗོད་བྱ་གང་སྟོན་སོགས་ནི་སྤྱི་ཆིངས་བཞིན་ལ། བོད་ཀྱི་ཡིག་ཆ་ཡོད་ཚུལ་ཅུང་ཟད་ཅིག་རྗེས་སུའོ། ། སྦྱོང་རྒྱུད་ཀྱི་བརྟག་པ་ཕྱོགས་གཅིག་པ་ནི། ཆག་ལོས་བསྒྱུར་ནས་བསྡུས་དོན་དང་མཆན་སོགས་བྱས་ཡོད་ཀྱང་། བུ་སྟོན་གྱིས་ཡོ་ག་ཆེ་བའི་ལུགས་སུ་འདུག་ཅིང་།
ཀུན་སྙིང་གི་གཙུག་དགུའི་གཞུང་ནི་ཆུང་བའི་ལུགས་སུ་འདུག་ལ། རྡོ་རྗེ་འབྱུང་བའི་ཆོ་ག་རྣམས་རྒྱུད་སོ་སོ་ནས་བཏུས་པར་བཞེད་པ་ལ། རྡོར་དབྱིངས་ཀྱི་ཆོ་ག་འབྲེལ་ཆགས་སུ་འབྱུང་བས་འདི་ནས་དེ་བསྡུས་སམ། དེ་ནས་འདི་བསྡུས་བརྟག་གོ ། གསུངས་པ་ནི་ཐུགས་རྟོག་ཞུགས་པ་ཡིན་ཏེ། རྒྱུད་དེ་ཉིད་བརྟག་པ་གོང་མའི་ཀུན་རིག་དང་། འོག་མའི་ཤཱཀ་ཐུབ་གོ་བརྗེས། ཆོ་ག་རྡོར་འབྱུང་བཞིན་ཁ་བསྐངས། མཇུག་ན་ཡང་གཙུག་དགུའི་རྒྱུད་རྒྱས་པ་དཔེ་ནུབ་ནས་མེད་པ་ལ། ཀུན་སྙིང་དང་ཨ་བྷྱའི་མན་ངག་ལ་བརྟེན་ནས་བརྩམས་ཞེས་འབྱུང་བས་རྒྱུད་ཀྱི་ནང་དུ་མི་བགྲངས་སོ། །
ས་པཎ་གྱིས་སུ་ག་ཏ་ཤྲཱི་ལས་གསན་ནས་བསྒྱུར་པའི། རྡོ་རྗེ་སྙིང་པོ་རྒྱན་གྱི་རྒྱུད། གསང་བ་རྒྱན་གྱི་བཀོད་པ། གསང་བ་ནོར་བུའི་ཐིག་ལེ་གསུམ་ལ། དང་པོ་ནས། རྣམ་སྣང་གཙོ་བོར་གྱུར་པའི་དཀྱིལ་འཁོར་སྒོ་བཅུ་སྦྲགས་གཅིག་འབྱུང་། གཞན་གཉིས་ནས་རྣམ་སྣང་གཙོ་བོར་གྱུར་པའི་དཀྱིལ་འཁོར་སྟོན་ཅིང་། ཕྱི་མ་དཔལ་མཆོག་དང་མཐུན་ཤས་ཆེའོ། ། མཚན་བརྗོད་ནི་སྒྱུ་འཕྲུལ་དྲ་བ་ཁྲི་དྲུག་སྟོང་ཡོད་པའི་ནང་ནས་འཇམ་དཔལ་གྱི་དོན་དམ་པའི་མཚན་ཡང་དག་པར་བརྗོད་པ་གླུར་བླངས་པ་ཕན་ཡོན་དང་བཅས་པ་ཟུར་དུ་ཕྱུང་བ་ཡིན་ནོ། ། རབ་གནས་ཀྱི་རྒྱུད་ནི།
རབ་གནས་ཀྱི་རྒྱུད་རྒྱས་པ་ཞིག་གི་ལེའུ་དང་པོ་ཟུར་དུ་ཕྱུང་བ་ཡིན་ཞིང་། བླ་མེད་དང་ཐུན་མོང་ལྟ་བུར་སྣང་ཡང་། བཞུགས་ས་འདིར་བྱས་སོ། ། རྣལ་འབྱོར་གྱི་རྒྱུད་དིང་སང་བོད་ན་བཞུགས་པ་དེ་རྣམས་སུ་ངེས་སོ། ། རྒྱུད་དེ་རྣམས་ཀྱི་འགྲེལ་ཚུལ་ལ། ཁ་ཅིག་ཚིག་ལ་མཁས་པ་ཤཱཀྱ་བཤེས་གཉེན། དོན་ལ་མཁས་པ་སངས་རྒྱས་གསང་བ། གཉིས་ཀ་ལ་མཁས་པ་ཀུན་དགའ་སྙིང་པོ་ཞེས་སོགས་ཀྱི་བརྡ་ཆད་ཡོད་ཀྱང་། དེ་རྣམས་སུ་མ་ངེས་པས་འདིར་འཕགས་ཡུལ་གྱི་མཁས་པ་རྣམས་ཀྱིས་བཀྲལ་བའི་ཚུལ་དང་། ཟ་ཧོར་གྱི་པཎ་གྲུབ་རྣམས་ཀྱིས་བཀྲལ་བའི་ཚུལ་གཉིས་སོ། །
དེའི་རྒྱུ་མཚན་འཕགས་ཡུལ་བ་རང་ལ་ཡང་ནང་སེལ་གྱི་མི་འདྲ་བ་མང་དུ་ཡོད་ཀྱང་། ལམ་གྱི་སྤྱི་མི་འདྲ་བ་མེད་ལ། ཟ་ཧོར་པ་རྣམས་རྒྱུད་དེའི་དབྱེ་བ་གསུམ་དུ་བསྡུད་པ་སོགས་སྤྱི་མི་འདྲ་བ་ཆེ་བས་ལུང་དེ་གཉིས་སོ་སོར་བཞག་གོ ། དེ་ཡང་མ་རྒྱུད་ལ། འཕགས་ཡུལ་གྱི་མ་རྒྱུད་དང་། ཤམྦྷ་ལའི་མ་རྒྱུད་གཉིས་སྤྱི་མི་འདྲ་བས་དབྱེ་བ་བཞིན་ནོ། ། དེ་ལ་འཕགས་ཡུལ་བ་ལས་སངས་རྒྱས་གསང་བས། ཏན་ཏྲ་ཨ་ཝ་ཏ་ར། བོད་སྐད་དུ་རྒྱུད་ལ་འཇུག་པ་ཞེས་པ་མཛད་པ་ལ། རྒྱུད་ལ་འབྲུ་བསྣན་པ་མེད་ཅིང་།
རྡོར་དབྱིངས་ཀྱི་ཆོ་ག་ལག་ལེན་དུ་དྲིལ་ནས་གསུངས་ཤིང་། རིགས་ལྔ་དགེ་སློང་གི་ཚུལ་དུ་མཛད། འདི་དང་འབྲུ་འགྲེལ་རྒན་པོ་གཉིས་སློབ་དཔོན་སངས་རྒྱས་གསང་བའི་ལུགས་སོ། ། སློབ་དཔོན་ཤཱཀྱ་བཤེས་གཉེན་གྱིས་ཀོ་ས་ལའི་རྒྱལ་པོའི་དོན་དུ་རྒྱུད་ཀྱི་འགྲེལ་པ་ཀོ་ས་ལའི་རྒྱན་སྟོང་ཕྲག་བཅུ་གཉིས་པ་མཛད། འགྲེལ་པ་དེའི་མཇུག་ཏུ། ཉིད་ཀྱི་སློབ་དཔོན་བཅུ་གཅིག་ཙམ་བརྒྱུད་པ་དང་བཅས་པ་བྲིས་ཀྱང་། རབ་གསལ་ཟླ་བ་རྗེས་འབྲང་དང་བཅས་པ་མི་འབྱུང་ངོ་། ། འདིའི་རྗེས་འབྲང་གི་གཞུང་ཕྲན། དཔལ་ལྡན་རྒྱ་ཆེ་བའི་དཀྱིལ་འཁོར། རྡོ་རྗེ་ལྟ་བུའི་དཀྱིལ་ཆོག
ཀུན་ཏུ་བཟང་པོའི་སྦྱིན་སྲེག་སོགས་བཞི་ཙམ་འབྱུང་ངོ་། ། ཕྲེང་བར་གསུངས་པའི་ཆོས་དབྱིངས་གསུང་དབང་། གཙུག་དགུ་རྣམས་ཀྱང་འཕགས་ཡུལ་བའི་སྲོལ་ཡིན་ལ། འགྲེལ་ཚུལ་བླ་མེད་དང་བསྟུན་ནས་བསྐྱེད་ཆོག་རྫོགས་པའི་རྣལ་འབྱོར་བྱེད་དོ། ། རིགས་བྱིན་གྱི་ཀྲྀ་ཡ་སམ་གྲ་ཧར་བཤད་པའི་ཡོ་ག་རྣམས་བསྙེན་པ་རྒྱས་པ་ཡན་ཀུན་སྙིང་དང་མཐུན་ཀྱང་། རིག་པའི་དབང་། སློབ་དཔོན་སོགས་ཕྲེང་བ་དང་མཐུན་ཅིང་། དབང་གོང་མ་གསུམ་ཡང་བྲིས་པ་ཡོད་དེ། འཕགས་ཡུལ་བར་བཞག་གིས། ཀུན་སྙིང་སོགས་ཟ་ཧོར་བའི་ལུགས་མིན་ཏེ།
ཁོང་རྣམས་གསང་དབང་རྡོ་རྗེ་དྲིལ་བུ་ནས་འབྲས་ཙམ་དང་རིགས་ལྔའི་ཕྱག་མཚན་ནས་འབྲས་ཙམ་སློབ་མའི་མཐེབ་སྲིན་གྱི་བར་དུ་སྟེར་བ་ལ་བྱས་ཤིང་། ཤེས་རབ་ཡེ་ཤེས་ཀྱང་ཡེ་ཤེས་ཀྱི་མིག་གིས་ཤེས་རབ་སྟོང་ཉིད་ལ་བལྟ་བ་ལ་བྱས་ཀྱི། བླ་མེད་ལྟར་མི་འབྱུང་བའི་ཕྱིར་རོ། ། རྩེ་མོ་ལ་ཡང་འཕགས་ཡུལ་བས་བཀྲལ་བའི་སྲོལ་ཡོད་ཅིང་། དཔལ་མཆོག་འགྲེལ་ཆུང་དང་། དཔལ་མཆོག་རྡོར་སེམས་ཀྱི་སྒྲུབ་ཐབས་སོགས་འཕགས་ཡུལ་བའི་སྲོལ་ཡོད་དོ། ། སྦྱོང་རྒྱུད་ལ་ཛ་ལནྡྷ་རའི་སློབ་དཔོན་ཀ་མོ་དྷེ་ནུའི་འགྲེལ་པ་ཡོད་ཅིང་། དེ་ཡང་བླ་མེད་ལྟར་བཀྲལ་ལོ། ། མཚན་བརྗོད་ལ་ཡོ་གར་བཀྲལ་བ་ལུགས་གསུམ་དང་། བླ་མེད་དུ་བཀྲལ་བ་ལུགས་གསུམ་ལས།
དང་པོ་ནི། འཕགས་པས་གཙོ་བོ་དང་། འཁོར་ལོས་བསྒྱུར་བ་དང་། བྱིས་པའི་ཆ་བྱད་ཀྱིས་འདུལ་བའི་གདུལ་བྱ་ལ་གཟིགས་ནས་འཕགས་པ་འཇམ་དཔལ་ཉིད་དགེ་སློང་གི་ཚུལ་དུ་བསྟན་པ་འཇམ་དཔལ་བཤེས་གཉེན། དེས་མཛད་པའི་འགྲེལ་པ། དེ་ནས་རིགས་ལྔ་ལ་བྱང་ཆུབ་ཀྱི་སེམས་རྡོ་རྗེས་གཙོ་བྱས་པའི་རིགས་བསྡུས་ཀྱི་དཀྱིལ་འཁོར་འཁོར་ལོ་བསྒྱུར་དྲུག་དང་ཆ་འདྲ་བར་སྟོན་ཅིང་། འདི་ལ་ནམ་མཁའ་དྲི་མེད་ཆུང་བ་ཞེས་ཟེར་རོ། ། འདི་ནས་དབང་བཞིའི་གསང་དབང་ལ། ཨ་ཀ་རུ་དང་། དུ་རུ་ཀ
བུ་རམ་དང་། སྦྲང་རྩི་དང་། ཤ་ཁ་ར་རྣམས་སྦྱར་བའི་ཁུ་བ་སློབ་མའི་ལྕེ་ལ་སྟེར་བ་དང་། ཤེས་རབ་ཡེ་ཤེས་ཀྱི་དབང་ལ་བསམ་གཏན་བཞིའི་རྩེ་མོ་ཆང་ཞེས་པ་ལ་བརྟེན་ནས་བསམ་གཏན་བཞིའི་གནས་ལྟེ་སྙིང་མགྲིན་སྤྱིའི་འཁོར་ལོ་བཞིར། ར་པ་ཙ་ན་བཞི་བསྒོམ། ར་ཡིག་ལས་མེ་བྱུང་འཁོར་ལོ་རྣམས་ཀྱི་བྱང་སེམས་ཞུ་བས་བཅུ་དྲུག་ཕྱེད་ཕྱེད་ཐིག་ལེ་ཅན། ཞེས་པའི་དོན་དགའ་བཞིའི་རྟོགས་པ་སྐྱེ་བ་འབྱུང་ངོ་། ། སློབ་དཔོན་དེའི་དངོས་སློབ་སློབ་དཔོན་བྱང་ཆུབ་མཆོག་ཅེས་ཀྱང་བྱ། སྒེག་པའི་རྡོ་རྗེ་ཞེས་ཀྱང་བྱ། སྣ་ཚོགས་གཟུགས་ཅན་ཞེས་ཀྱང་ཟེར་བ་དེས་འགྲེལ་པ་སྔགས་དོན་རྣམ་གཟིགས།
སྒྲུབ་ཐབས་གསང་ལྡན་དཀྱིལ་ཆོག་ཡོན་ཏན་ཀུན་འབྱུང་རྣམས་མཛད། གཞུང་ཕྲན་འདི་གཉིས་ལ་མཚན་དགོད་མི་དགོད་གཉིས་ལས། ཕྱི་མ་དགོད་པའི་ལུགས། དེ་ཡང་འཇམ་དབྱངས་ཀྱི་ཐུགས་རྒྱུད་ཡེ་ཤེས་ལྔའི་རང་བཞིན་ཉིད། རིགས་ལྔའི་གཟུགས་ཀྱི་རྣམ་པར་ལངས་པ་དེ་ལ་རྣམ་སྣང་གི་མཚན་གྱི་རྣམ་གྲངས་ནས། དོན་གྲུབ་ཀྱི་བར་འབྱུང་བ། འདི་ལྟར་སངས་རྒྱས་སོགས་ཏེ། འདི་ལྟར་མཚམས་སྦྱོར་དུ་བྱས་ཏེ། སངས་རྒྱས་བཅོམ་ལྡན་འདས་དང་། རྫོགས་པའི་སངས་རྒྱས་དང་།
ཨ་ལས་བྱུང་བ་དང་། ཞེས་སོགས་རྣམ་སྣང་གི་མཚན་གྱི་རྣམ་གྲངས་འཛིན་པ་རྣམས་དཀར་པོ། གཡས་འཁོར་ལོས་ཡུ་བ་བྱས་པའི་རལ་གྲི་དང་། གཡོན་པོ་ཏི་འཛིན་པ་ནས། དོན་གྲུབ་ཀྱི་མཚན་གྱི་རྣམ་གྲངས་འཛིན་པ་རྣམས་ལྗང་ཁུ་སྣ་ཚོགས་རྡོ་རྗེས་ཡུ་བ་བྱས་པའི་རལ་གྲི་དང་། གཡོན་པོ་ཏི་འཛིན་པ་སོགས་ཀྱི་ལྷར་བསྐྱེད། ཕྱག་རྒྱ་བཞིའམ། དམ་རྒྱ་དངོས་སུ་བཤད་ནས། ལྷག་མ་གསུམ་ལས་རྒྱ་རྟགས་བཀོད་པ་དང་བཅས་པ་འབྱུང་ངོ་། ། འཇམ་དཔལ་གྲགས་པས་མཛད་པའི་ཆོས་དབྱིངས་གསུང་དབང་གི་དཀྱིལ་འཁོར་ནི་གཞལ་ཡས་ཁང་སྒོ་གསུམ་སྦྲགས།
འཇིག་རྟེན་འཁོར་ཡུག་ལ། གཞལ་ཡས་ཁང་ཟླུམ་པོ་དང་བཅས་པ་གཙོ་བོ་འཇམ་དབྱངས་དང་། རྣམ་སྣང་ཐ་མི་དད་དཀར་པོ། མགོན་པོ་ས་བཅུའི་དབང་ཕྱུག་ཅེས་སོགས་ལ། རབ་ཏུ་དགའ་མ་དང་ཞེས་སོགས་ཀྱི་འཁོར་གྱི་མིང་མཛད་དེ། ཕར་ཕྱིན་དང་སྔགས་རོ་གཅིག་ཏུ་སྦྱར་བར་བཞེད་དོ། ། དེ་བཞིན་དུ་ཕ་རོལ་ཕྱིན་པ་བཅུ་ཡི་ཚུལ། ། ཞེས་པ་ལ། སྦྱིན་པ་མ་དཀར་པོ་རིན་པོ་ཆེའི་སྣོད་འཛིན་པ་ཞེས་སོགས་འབྱུང་ངོ་། ། དེས་ན་འདི་རྣམས་རྡོ་རྗེ་འབྱུང་བ་སོགས་ཀྱི་རྗེས་སུ་མི་འབྲང་བར།
བརྒྱུད་པ་ཡང་ཀླུ་སྒྲུབ་དང་། ཤཱཀྱ་བཤེས་གཉེན།་་་་་ ཨིནྟྲ་བྷུ་ཏི་སོགས་དང་། བྱམས་་་་་་རྩེ་མོ། པ་མགོན་པོ་སོགས་ལ་བསྙེག་པ་ཡིན་ནོ། ། ཟ་ཧོར་པའི་བྱུང་ཚུལ་ནི་དཔལ་སྡོམ་པ་ཕྱི་མའི་རྒྱུད་ཅེས་བྱ་བ། སངས་རྒྱས་མཉམ་སྦྱོར་གྱི་རྒྱུད་ཕྱི་མའི་བརྟག་པ་བདུན་པ་ལས། ང་ནི་འདི་ནས་མི་སྣང་ནས། ། ཞེས་སོགས་འབྱུང་བ་ལས། ང་མི་སྣང་བ་སྟེ་སངས་རྒྱས་འདས་ནས་རིང་བསྲེལ་བགོས་པའི་རྗེས་ནས།
ལོ་བརྒྱད་དང་བཅུ་གཉིས་ཏེ་ཉི་ཤུ་རྩ་བརྒྱད་ན། དེ་ཉིད་འདུས་པ། དང་པོ་འོག་མིན། དེ་ནས་རི་རབ་ཀྱི་རྩེ། དེ་ནས་བྱང་ཕྱོགས་ལྕང་ལོ་ཅན་དུ་གསུངས་པས་ལྷ་གནས་གསུམ་དུ་གྲགས་པ་དེ་ནི་རྣལ་འབྱོར་རྒྱུད་ཀྱི་བསྟན་པའི་སྙིང་པོ་དམ་པ་ཞིག་འཛམ་གླིང་ཤར་ལྷོའི་ཕྱོགས་མཚམས་སུ། དཔལ་ཞེས་བྱ་བའི་རི་དེའི་རྩེ་མོར། གྲོང་ཁྱེར་པ་ཏི་ཀིརྟི་ཏེ། འདི་ལ་བླ་མ་གོང་མ་རྣམས་དང་། བུས། པ་ཏི་ཀིརྟི་ཞེས་བཤད་ཀྱང་།
སྤྲོ་ལུང་ཀུན་སྨོན་གྱིས། པཱ་ཏི་ཀིརྟི། བོད་སྐད་ཟ་ཧོར་ཞེས་བཤད་པ་དོན་ལ་གནས་པ་འདྲའོ། ། རྒྱལ་པོ་ཙ་ཞེས་བྱ་སྟེ་ཙནྟྲ་པྲ་སེ་ན་སྟེ། བོད་སྐད་དུ་རབ་གསལ་ཟླ་བ། དེ་ལ་ཕྱག་ན་རྡོ་རྗེས་རྡོར་དབྱིངས་ཀྱི་དཀྱིལ་འཁོར་སྤྲུལ་ཏེ་དབང་བསྐུར་ནས། ཏན་ཏྲ་སྡེ་བཅོ་བརྒྱད་ཡོ་གར་བཀྲལ་བའི་མན་ངག་གནང་བ་ཡིན་ནོ། ། དེའི་དངོས་སློབ་བཞི་ཞེས་བྱ་བ་ལྟར་ན་རྒྱལ་བ་ཉིད་ཀྱི་སྲས་སྒྲ་གཅན་འཛིན། སྭསྟི་ཕ་ལ། རབ་འབྱོར་བསྐྱངས།
ཤེས་རབ་གྲུབ་པ་རྣམས་སོ། ། ཁ་ཅིག་ཏུ་ཡེ་ཤེས་རྡོ་རྗེ་ཞེས་པ་ནི། གནས་བརྟན་བྱང་བཟང་གི་སློབ་མ་བྱ་རྒྱུད་པ་དེ་ཡིན་ཞིང་། དེ་ལོ་ཆེན་གྱིས་དང་པོ་དབང་སྐུར་ཞུ་ས་ཙནྟྲ་ཧ་རིའི་དངོས་སློབ་ཡིན་པས་མི་བགྲངས། ཁ་ཅིག་ཏུ་ཉི་མའི་སྙིང་པོ་ཞེས་ཀྱང་འབྱུང་སྟེ། འདིར་ཤེས་རབ་གྲུབ་པའོ། ། སློབ་དཔོན་ཡེ་ཤེས་དཔལ་གྱི་ཚུལ་བརྒྱ་ལྔ་བཅུ་པའི་འགྲེལ་པ་ལས། སྒྲ་གཅན་འཛིན་ལ་སྲས་པོ་དང་སྲས་མོ་མང་དུ་བཤད། དེ་གཉིས་ཀ་ནས་བརྒྱུད་པ་འདི་ཡིན་ཞེས་ཀྱང་འབྱུང་ངོ་། ། རབ་འབྱོར་བསྐྱངས་ཀྱི་སློབ་མ་ཀུན་སྙིང་།
དེས་རྒྱུད་སྡེ་བརྒྱ་རྩ་བརྒྱད་ལ་འགྲེལ་པ་མཛད་པར་བརྩམས་པ་ལས་མ་རྙེད་ནས་དཔལ་མཆོག་སོགས་ལ་གཉིས་གཉིས་མཛད་ཅེས་པ་ནི། དཔལ་མཆོག་ལ་ཤེར་དུམ། སྔགས་དུམ་གཉིས་ཡོད་པ་ལ་འཁྲུལ་པ་ཡིན་ལ། རང་ལུགས་ལ་རྙིང་མ་བ་རྣམས་ཏན་ཏྲ་སྡེ་བཅོ་བརྒྱད་ཅེས་འདོད་པ་རྣམས་ལ་འགྲེལ་པ་མཛད་པ་ཡིན་ནོ། ། དེའང་རྙིང་མ་བས་རྩ་རྒྱུད་དང་། ཡན་ལག་གི་རྒྱུད་གཉིས་སུ་བྱས་པའི་ཕྱི་མ་ལ་དིང་སང་ངོས་འཛིན་འཆུགས་འདུག་ནའང་། རྩ་རྒྱུད་ལ། མཉམ་སྦྱོར་སྐུའི་རྒྱུད། ཟླ་གསང་ཐིག་ལེ་གསུང་གི་རྒྱུད། གསང་བ་འདུས་པ་ཐུགས་ཀྱི་རྒྱུད།
རྡོ་རྗེ་བདུད་རྩི་ཡོན་ཏན་གྱི་རྒྱུད། ཀརྨ་མཱ་ལ་འཕྲིན་ལས་ཀྱི་རྒྱུད། རྣམ་སྣང་སྒྱུ་དྲ་ཁ་བསྐོང་གི་རྒྱུད་དང་དྲུག་ཏུ་ཕྱེ་ཞིང་། ཟླ་གསང་ཐིག་ལེ་ཡོ་གར་བཀྲལ་བའི་འགྲེལ་པ་ཡོད་པ་ལྷ་བླ་མ་ཡེ་ཤེས་འོད་ཀྱི་དཔེ་ཆའི་དཀར་ཆག་ཏུ་འབྱུང་ཞིང་། ཀརྨ་མ་ལ་ལས་ཀྱི་ཕྲེང་བ་སྟེ། སངས་རྒྱས་གསང་བས་དཔུང་བཟང་དོན་འགྲེལ་བར། ལས་ཀྱི་ཕྲེང་བ་ལས། འཇིག་རྟེན་དབང་ཕྱུག་ཆུ་ཡི་དབུས་སུ་སྤྱན་དྲངས་ཏེ། ཞེས་རྒྱུད་རྣམ་དག་ཏུ་མཛད་པས། དྲུག་པོ་འདི་རྒྱུད་དྲི་མ་མེད་པར་སྣང་ངོ་། །
སློབ་དཔོན་ཀུན་སྙིང་གི་དྲུང་དུ་པྲཛྙཱ་ཝ་ལི་ཏས་བྱོན་ཏེ། རྣལ་འབྱོར་རྒྱུད་ཀྱི་དབང་དང་བཤད་པ་མང་དུ་གསན། དཀྱིལ་ཆོག་རྩོམ་པར་གསོལ་བས། སྤྲོས་པ་ཆུང་བའི་དབང་དུ་བྱས་རྡོ་རྗེ་འབྱུང་བ་དང་། ཁམས་གསུམ་རྣམ་རྒྱལ་མཛད། པྲཛྙཱ་ཝ་ལི་ཏས་རྒྱ་གར་དུ། སློབ་དཔོན་གྱི་སྙན་པ་བརྗོད་པས། རྒྱལ་པོས་མཆོད་གནས་སུ་སྤྱན་དྲངས། སྔར་ནགས་སུ་བཞུགས་པས་སྤྲོས་པ་ཆུང་ཡང་། དེ་དུས་རྒྱལ་པོ་འབྱོར་པ་ཆེ་བས་དེ་རྗེས་སུ་འཛིན་པའི་ཆེད་དུ་སྤྲོས་པ་ཆེ་བའི་ཚུལ་དུ།
དེ་ཉིད་སྣང་ཆེན་བརྩམས། དེའི་དུམ་བུ་དང་པོའི་རྡོ་རྗེ་སློབ་དཔོན་གྱི་དབང་ལ་རིགས་བཞིའི་སློབ་དཔོན་དུ་དབང་བསྐུར་བ་ཤླཽ་ཀ་སྟོང་ཕྲག་བཅུ་དྲུག་ཡོད་པ་པོ་ཏི་བཞིར་བྱས་པ། རྒྱུད་ཉེར་བསྡུ་ཡན་གྱི་འགྲེལ་པ་ཡོད་དོ། ། དུམ་བུ་དང་པོ་གཉིས་ལ་དཀྱིལ་ཆོག་ཁ་འཕངས་པ་ཡོད་དོ། ། ཕྱི་མ་གཉིས་ལ་འབྲུ་སྣོན་ཚར་བའི་རྗེས་སུ། ད་ནི་དེ་དག་གི་དཀྱིལ་འཁོར་བཤད་པར་བྱ་སྟེ། ཞེས་ཁྲུས་ནས་གཤེགས་གསོལ་གྱི་བར་དཀྱིལ་ཆོག་ནག་འབྱམས་སུ་འབྱུང་བའོ། ། ཡང་སློབ་དཔོན་གྱིས་སེམས་དཔའ་འབྱུང་བ་ཆེ་ཆུང་གཉིས་མཛད། ཆེ་བ་ནི་རྡོ་རྗེ་འབྱུང་བ་ལ་བདག་བསྐྱེད་རྒྱས་བསྡུས་གཉིས་ཀྱིས་བསྡུས་པ་དེ་ཡིན་ཏེ། གཟུགས་བརྙན་གྱི་སྦྱོར་བ་ཡན་དེ་དང་འདྲ་བ་ལ།
བདག་ཉིད་རྡོ་རྗེ་སེམས་དཔར་བསྐྱེད་ནས་ཐུགས་ཀར་ཟླ་བའི་དཀྱིལ་འཁོར་གྱི་སྟེང་དུ་རྡོ་རྗེ་སེམས་དཔའ་ཁོ་ན་བསྐྱེད་པ་སེམས་དཔའ་གཅིག་ལྡན་གྱི་རྣལ་འབྱོར་ཁོ་ན་སྟོན་ནོ། ། སེམས་དཔའ་གཅིག་ལྡན་རང་ཉིད་རྡོ་རྗེ་སེམས་དཔར་བསྐྱེད་པ་ལ་བྱེད་པ་ནི་མ་ཡིན་ཏེ། རྣལ་འབྱོར་བདག་རྫོགས་ཀྱང་དེར་འགྱུར་བའི་ཕྱིར་རོ། ། སེམས་དཔའ་འབྱུང་ཆུང་ནི། མེ་ཏོག་གང་ཕོག་གི་ལྷའི་རྣལ་འབྱོར་སྟོན་པ་སྟེ། དངོས་སུ་རྡོ་རྗེ་སེམས་དཔའ་ལ་སྦྱར་ཏེ་མཛད་པས་རྡོ་རྗེ་དྲིལ་བུའི་བར་དུ་འགྲོ་རྒྱུ་ཡིན་ནོ། ། འདི་ལ་སྲུང་འཁོར་མེད། ཕྱག་བཞི་རྒྱུན་བཤགས་སྔོན་དུ་སོང་ནས་གཟུགས་བརྙན་གྱི་སྦྱོར་བས་རྡོ་རྗེ་སེམས་དཔའ་བསྐྱེད། སྙིང་ཁར་རྡོར་སེམས་རྣལ་འབྱོར་གཅིག་ལྡན་བསྒོམ་པ་ཞིག་སྟོན་ནོ། ། རིན་པོ་ཆེ་པས་འདི་ལ་བརྟེན་ནས་མི་འཆི་གཉིས་ལ།
སྙིང་ཁའི་ལྷའི་སྐུ་ལ་བསྟིམ་པར་བྱའོ། ། ཞེས་གསུངས་མོད། དེར་ནི་སྙིང་ཁར་ལྷར་བསྐྱེད་པ་མེད་དོ། ། ཡང་སློབ་དཔོན་གྱིས་དཔལ་མཆོག་གི་འགྲེལ་པ་སྟོང་ཕྲག་ཉི་ཤུ་ལྔ་པ་པོ་ཏི་དྲུག་ཡོད་པ་མཛད། དེར་རིགས་རྐྱང་དཀྱིལ་འཁོར་བཅུ་གསུམ་པོ་རེ་རེ་ལ་ཡང་ཁྲུས་ནས་གཤེགས་སུ་གསོལ་བའི་བར་གྱི་དཀྱིལ་ཆོག་ནག་འབྱམས་ཚར་བཅུ་གསུམ་འབྱུང་ངོ་། ། སྦྱོང་རྒྱུད་ཀྱི་འགྲེལ་པ་སྟོང་ཕྲག་བཅུ་གཉིས་པ་མཛད་ཟེར་ཡང་བོད་དུ་མ་འགྱུར། གཞན་ཡང་གཙུག་དགུའི་དཀྱིལ་ཆོག ཤེར་ཕྱིན་གྱི་དཀྱིལ་ཆོག གསང་འདུས། མཉམ་སྦྱོར།
རྣམ་སྣང་སྒྱུ་དྲ་ཡོ་གར་བཀྲལ་བའི་འགྲེལ་པ་ནས། ཀུན་རིག་གི་སྦྲང་མདོ་དང་བསྲེ་བའི་བར་ཏེ་ཡོ་གའི་བསྟན་བཅོས་པོ་ཏི་ཉི་ཤུ་ཙམ་སློབ་དཔོན་གྱིས་མཛད་དོ། ། གཞན་ཡང་བོད་དུ་མ་འགྱུར་ཡང་། ཏན་ཏྲ་སྡེ་བཅོ་བརྒྱད་ཡོ་གར་བཀྲལ་བ་ལ། གཤིན་རྗེ་གཤེད་དམར་ནག་གི་རྒྱུད་སོགས་དང་། གཉིས་མེད་རྣམ་རྒྱལ་བུ་སྟོན་གྱིས་བསྒྱུར་པ་སོགས་ལ་སློབ་དཔོན་གྱི་འགྲེལ་པ་ཡོད་པ་འདྲ་སྟེ། འདི་དག་ཡོ་གར་བཀྲལ་བ་ལ་མི་འགྲིག་པ་མེད་པས་སོ་གསུངས་སོ། ། གཞན་ཡང་མུ་ཏི་ཏ་ཀོ་ཤས་མཛད་པའི་འཇིག་རྟེན་གསུམ་རྒྱལ་གྱི་འགྲེལ་པ། སློབ་དཔོན་ཡེ་ཤེས་དཔལ་བཤེས་གཉེན་གྱིས་མཛད་པའི་ཚུལ་བརྒྱ་ལྔ་བཅུ་པའི་འགྲེལ་པ། རབ་ཞི་བཤེས་གཉེན་གྱིས་མཛད་པའི་མཉམ་སྦྱོར་གྱི་འགྲེལ་པ།
ཡོ་ག་རྡོ་རྗེ་སྙིང་པོ་རྒྱན་གྱི་འགྲེལ་པ་རྣམས་ཀྱང་སློབ་དཔོན་ཀུན་སྙིང་གི་རྗེས་འབྲང་ཡིན་ཞིང་། དེ་དག་ཀྱང་ཡོ་ག་ཆེ་བ་དང་ཆུང་བའི་ལུགས་གཉིས་སུ་འདུས་སོ། ། བོད་འདིར་བསྟན་པ་སྔ་དར་གྱི་དུས་སུ། རྒྱལ་པོ་ཁྲི་སྲོང་ལྡེའུ་བཙན་གྱི་རིང་ལ་པཎྜི་ཏ་ཞི་བ་སྙིང་པོ་དང་། ལོ་ཙཱ་བ་དཔལ་བརྩེགས་ཀྱིས་སྦྱོང་རྒྱུད་བསྒྱུར་ཅིང་། པཎྜི་ཏ་དེ་ཉིད་ལ་བརྒྱུད། དེའི་དབང་བཤད་བྱུང་ཡང་དིང་སང་ཆད་དོ། ། དེ་དུས་ཡེ་ཤེས་འོད་འཕྲོའི་ཀུན་རིག་གི་དཀྱིལ་ཆོག ཆགས་མེད་རྒྱལ་པོའི་སྦྱིན་སྲེག པཎྜི་ཏ་དེ་ཉིད་ཀྱི་མཆོད་རྟེན་གྱི་ཆོ་ག་རྣམས་བསྒྱུར་ཅིང་།
དེ་གསུམ་ལ་རིགས་གསུམ་ཞེས་གྲགས་སོ། ། ཡང་དེ་དུས་སློབ་དཔོན་སངས་རྒྱས་གསང་བས་བོད་ཀྱི་གངས་གཟིགས་པ་ལ་བྱོན་པས། ལོ་ཙཱ་བ་དབས་མཉྫུ་ཝརྨས་སྦྱོང་རྒྱུད་ཀྱི་དབང་བཤད་གསན། འབྲུ་འགྲེལ་རྒན་པོ་སངས་རྒྱས་གསང་བས་མཛད་ཀྱང་ཟེར། སློབ་དཔོན་གྱི་གསུང་བགྲོས་ལོ་ཙཱ་བས་བཏབ་པའམ། ཡང་ཞི་བ་སྙིང་པོའི་གསུང་བགྲོས་ཡིན་ནམ་ཡང་ཟེར་རོ། ། རྒྱུད་དེ་རྨ་རིན་ཆེན་མཆོག་གི་ས་བཅད་ཀྱིས་ཀྱང་བཅོས་སོ། ། ཕྱི་དར་གྱི་མགོ་ལ་ལོ་ཆེན་གྱིས་དེ་ཉིད་འདུས་པ་དང་། དཔལ་མཆོག་ཧོང་ཀོང་ཅན་བསྒྱུར། སྐུ་ཚེའི་སྟོད་ལ་རྒྱ་གར་བ་སངས་རྒྱས་ཞི་བ་མངའ་རིས་སྟོད་དུ་བྱོན་པ་ལ་དབང་བཤད་ལ་སོགས་གསན་ཀྱང་།
ཕྱག་ལེན་རྡོར་འབྱུང་ལ་བརྟེན་ཅིང་། བཤད་པ་ཀོ་ས་ལའི་རྒྱན་ལ་བརྟེན་ནས་མཛད། ཀུན་རིག་ཀྱང་ལྷ་སྔགས་སྦྱོང་རྒྱུད་ནས་བཤད་པ་ལ་ཆོ་ག་རྡོར་དབྱིངས་ཀྱིས་རྒྱས་བཀབ་པའི་བཤད་པ་ཡམ་མེ་བ་གཅིག་གནང་། ལུགས་དེ་རྣམས་འཛིན་པ་ལ་ལོ་ཆེན། ལོ་ཆུང་ལེགས་ཤེ ས་ཆ་སྨད་ཀྱི་ཤངས་ཆབ་ལྷ་ཁང་གི་སུམ་སྟོན་མེ་འབར། གཡག་སྡེ་བྱེ་མ་ལུང་གི་གཉན་སྟོན་ཚུལ་འབར། ཉང་སྟོད་ཀྱི་རྐྱང་བུ་ཆོས་བློ། སྲེའུ་ཆུང་གི་ལྕེ་སྟོན་ཁར་བ། རོང་རི་ལུགས་ཕུག་པ་རོང་པ་ཆོས་མགོན་སོགས་ལ་བརྒྱུད་དེ་ས་ཆ་སྨད་དུ་དར་བ་ཡོ་ག་སྨད་ལུགས།
སྐུ་ཚེའི་སྨད་ལ་ཁ་ཆེ་འདུལ་འཛིན་དྷརྨ་ཕ་ལ་བོད་དུ་བྱོན་ནས་རྡོར་དབྱིངས་ལུགས་གཉིས། ཁམས་གསུམ་རྣམ་རྒྱལ་རྣམས་ཀྱི་དབང་བཀའ། དུམ་བུ་དང་པོའི་བཤད་བཀའ། དཔལ་མཆོག་རིགས་རྐྱང་བསྡུས་པ་གཉིས། ཀུན་རིག་གི་དབང་། གཙུག་དགུའི་དབང་། དཔལ་མཆོག་དང་སྦྱོང་རྒྱུད་སོགས་ཀྱི་བཤད་བཀའ་གསན། དེའི་རྒྱུད་འཛིན་བྲག་སྟེང་པ་ཡོན་ཏན་ཚུལ་ཁྲིམས། གུ་རིབ་པ་རིན་ཆེན་བསོད་ནམས། སྣུལ་ཕྱི་རུ་པ་རྣམས་ལས་བརྒྱུད་དེ་ས་ཆ་སྟོད་དུ་དར་བ་སྟོད་ལུགས།
སྐུ་ཚེའི་མཇུག་ཏུ་ཇོ་བོ་བྱོན་པ་ལ་བདེ་གསང་སོགས་ལས་ཡོ་ག་མ་གསན། སྐྱི་ནོར་ཛྙཱ་ནའི་སློབ་མ་གོ་མི་སྒོམ་ཆེན་གྱིས་སྦྱོང་རྒྱུད་བཅུ་གཉིས་ཀྱི་དབང་བཤད་ཞུས་ནས། བླ་མ་སྐྱི་ནོར་ལ་གནང་། དེས་སྙལ་པ་ཉི་ཤེ དེས་སྣུར་ཉི་མ་འོད་ཟེར་རྣམས་ལས་བརྒྱུད་དེ། རྩ་སྒྱུར་འཛིམ་གསུམ་གྱི་བར་དུ་བྱུང་ངོ་། ། རྡོ་རྗེ་རྩེ་མོ་ནི་ཟངས་དཀར་ལོ་ཙཱ་བས། ཁ་ཆེ་ཛྙཱ་ན་ཤྲཱི་ལ་དབང་བཤད་ཞུས་ནས་བསྒྱུར། འགྲེལ་པ་ཡང་མཛད་དེ། དངོས་སློབ་རོང་པ་ཆོས་མགོན།
དེ་ནས་བརྒྱུད་དེ་སྨད་ལུགས་པ་རྣམས་ལ་དེའི་དབང་བྱུང་སྟེ་དིང་སང་ཡང་ཡོད་དོ། ། དེ་ཉིད་འདུས་པའི་དུམ་བུ་གཉིས་པ་མན་གྱི་འགྲེལ་པ་དང་། དཔལ་མཆོག་གི་འགྲེལ་པ་གཉིས། རྒྱུད་ཀྱི་ཧོང་ཀོང་རྣམས་ཀྱང་ལོ་ཆེན་ཉིད་དང་། ལྷ་བླ་ཡེ་ཤེས་འོད་ཀྱིས་ཕྱིས་བསྒྱུར་ཏོ།། ༈ །།རྗེ་བཙུན་ས་སྐྱ་པ་རྣམས་ལ་ནི་སྟོད་སྨད་གཉིས་ཀའི་ལུགས་བཞུགས་ཏེ། སྟོད་ལུགས་ནི། བྲག་སྟེང་པ། མལ། དེ་ལ་རྗེ་ས་ཆེན།
སྨད་ལུགས་ལོ་ཆུང་། དབུས་པ་དགེ་སེར། གནམ་ཁའུབ་པ། གཅུང་ཆོས་ཀྱི་རྒྱལ་མཚན། དེ་ལ་རྗེ་ས་ཆེན་གྱིས་གསན། སྦྱོང་རྒྱུད་ལ་འགྲེལ་པ་འགྱུར་བ་ཀ་མོ་དྷེ་ནུའི་དེ་ཉིད་ཡིན་ལ། གཞུང་ཕྲན་ཀུན་སྙིང་གི་གཙུག་དགུའི་དཀྱིལ་ཆོག་དེས་མཛད་ཟེར་ཡང་། སྨྲྀརྟིས་མཛད་པའི་དཀྱིལ་ཆོག་དེ་ཉིད་ཀྱིས་བསྒྱུར་བ་དང་། ཀུན་རིག་གི་སྦྱིན་སྲེག་མདོ་དང་ལ་སོགས་ཡོད་དོ། ། བོད་ཀྱི་སྲོལ་ལ་ཇོ་བོ་རྗེའི་བཤད་ལུགས་ཀྱི་རྗེས་འབྲང་དང་།
འབྲུ་འགྲེལ་རྒན་པོ་དང་། ལོ་ཆེན་གྱི་བླ་མ་གསུམ་གྱི་གསུང་བགྲོས། གུ་རིབ་ལོ་ཙཱ་བས་ཟིན་བྲིས་སུ་བཏབ་པ་འདོད་འཇོའི་བ་ཞེས་པ་རྣམས་གོང་འོག་གི་ཆོ་ག་མི་མཐུན་པ་འགའ་རེ་མ་གཏོགས། རྒྱུད་ཁོག་བསྡེབས་ཀྱི་བཤད་པར་འདྲ་ཞིང་། ཕྱི་མ་འདོད་འཇོའི་བ་གཞན་ཕན་འོད་ཟེར་གྱི་རྩོམ་སྟན་ལྟ་བུ་ཡིན་ནོ། ། དེ་ལྟར་གོང་དུ་བཤད་པ་འདི་རྣམས་རྗེ་བཙུན་ཀུན་དགའ་བཟང་པོའི་ཞལ་སྔ་ནས་སྦྱོང་རྒྱུད་གསུང་དུས་ཀྱི། སྤྱིའི་རྣམ་གཞག་དང་། བྱུང་ཚུལ་རྒྱས་པར་གསུངས་པ་མདོར་བསྡུས་ནས། གཞན་ཕན་སྐོར་གསུམ་དུ་དངོས་སུ་ཡི་གེར་མ་བཀོད་པ་རྣམས་བྲིས་པ་ཡིན་ནོ། ། སྤྱོད་རྒྱུད་ལས་ཁྱད་པར་འཕགས་ཚུལ་རྒྱས་པར་གསུངས་ཏེ་ཉིད་ཀྱི་སྤྱི་རྣམ་དུ་གསལ་བས་མ་བྲིས་སོ། །
གཞན་རྣམས་ཀྱང་ས་བོན་ཙམ་ཡིན་ནོ། ། སློབ་དཔོན་དཔལ་གྱི་གསུང་བགྲོས་ཟིན་བྲིས་བྱེད་པ་ལ་རང་བཟོ་ཆུང་བ་ཡིན་པས་ཁོང་གིས་མཛད་པའི་ཡོ་གའི་སྤྱི་བཤད་ཀྱི་ཟིན་བྲིས་བཙལ་བས་མ་རྙེད་དོ། ། འདི་ནི་ཁོ་བོ་རང་གི་བློ་ལ་མ་བརྗེད་པ་རྣམས་དང་། རྡོ་རྗེ་སྤུན་གཞན་གྱིས་ཕར་བསྡུ་ཚུར་བསྡུ་བྱས་པ་རང་གི་བློ་ལ་ཡོད་པ་དང་གང་མཐུན་རྣམས་བྲིས་ཏེ་བློ་བཟོ་རྣམས་ངག་འཕྲོ་བཅད་དོ། ། སྤྱིར་བདག་ཅག་གི་འདྲེན་པ་དམ་པ། སངས་རྒྱས་ཀྱི་བསྟན་པའི་མངའ་བདག་བསྟན་པ་འབའ་ཞིག་ལ་བསམ་དགོངས་མཛད་པ། བདག་ཅག་ལྟ་བུའི་སྐལ་དམན་ལ་ཡང་། ཕྱི་རབས་སུ་བསྟན་པའི་བྱེ་བྲག་སྐྲའི་རྩེ་མོ་ཙམ་རེ་ལ་ཡང་ཕན་པར་དགོངས་ཏེ། ཐུགས་དགེས་པ་ཆེན་པོས་རྒྱུན་མི་ཆད་པར་བུ་གཅིག་པ་ལྟ་བུར་བརྩེ་བ་དེ་ལ། ཆོས་ཀྱི་རྗེ་དཀོན་མཆོག་རྒྱལ་མཚན་པས་གསོལ་བ་ཡུན་རིང་དུ་བཏབ་སྟེ།
སྦྱོང་རྒྱུད་གསུང་བའི་དུས་སུ། དང་པོ་རྒྱུད་འདིའི་ལམ་གྱི་འགྲོས་དང་། ཆོ་གའི་རྣམ་གཞག་ངེས་པར་བྱ་བའི་ཕྱིར་དུ་བསྙེན་པ་རྒྱས་པའི་བཤད་པ་ཉིད་ཀྱིས་མཛད་པའི་ཡིག་ཆ་ལུང་དང་བཅས་པ་ལ་ཞག་བཅོ་ལྔ་ཙམ་མཛད། དེ་ནས་རྣལ་འབྱོར་རྒྱུད་ཁྱད་པར་དུ་འཕགས་ཆོས་ལ་ཉི་མ་གཉིས་ཙམ། སྟོན་པས་སྤྲུལ་བཤད་མཛད། ཡོ་ག་གསུང་ཚུལ་ལ་ཉིན་གཅིག དེ་ནས་རྩ་བཤད་ཆ་མཐུན་རྒྱུད་དུ་འགྲོ་ཚུལ་ལ་ཉིན་གཅིག དེ་ནས་རྒྱུད་སྡེའི་དབྱེ་བ་ཞིབ་ཏུ་བསྟན་པ་ལ་ཉིན་གཅིག དེ་ཟ་ཧོར་དང་འཕགས་ཡུལ་དུ་བྱུང་ཚུལ་ལ་ཉི་མ་གསུམ་ཙམ། བོད་དུ་ཇི་ལྟར་དར་ཚུལ་ལ་ཉིན་གཅིག
བྱེ་བྲག་ཏུ་སྦྱོང་རྒྱུད་བཤད་པའི་སྤྱིའི་བརྗོད་བྱ་ངོས་བཟུང་བ་ལ་ཉིན་གཅིག་ལ་སྤྱི་ཆིངས་ཀྱི་ལུང་དང་བཅས་པ། དེ་ནས་རྒྱུད་དངོས་ལ་རྗེ་བཙུན་གྱི་མཆན་འདི་བཤད་པའི་རྩ་བ་ཡིན་པས་གསུངས་ནས་ཡི་གེ་ན་གཅིག་ཀྱང་མ་ལུས་པ་དང་། ས་བཅད་དང་བཅས་པ། གཞན་ཕན་འོད་ཟེར་གང་མཁོ་མཁོར་གསུངས་ཤིང་། གཞན་ཡང་འཇིག་རྟེན་འཁོར་ཡུག་གི་སྐབས་སུ་འབྲུ་འགྲེལ། མཚན་བརྒྱའི་སྐབས་སུ་གཉན་སྟོན་ཚུལ་འབར་གྱི་ཊཱིཀྐ་ནས་འབྲུ་སྣོན་ལེན། གཞན་ཡང་གང་སྐབས་སུ་བབས་པའི་དགག་བསྒྲུབ་མཚུངས་པ་དགུས་མཚུངས་པ་སོགས་སྔོན་གྱི་དགེ་བཤེས་ཆེན་པོ་རྣམས་ཀྱིས་དགག་བསྒྲུབ་མཛད་པའི་རྗེས་བརྗོད་བསྐྱོར་བ་དང་། གང་འགྲིག་གི་རྒྱ་གཞུང་བཟང་པོ་རྣམས་དང་ཡང་སྦྱོར་བར་མཛད་ཅིང་། ཕྱིས་ཀྱི་ཐམས་ཅད་མཁྱེན་པ་བུ་སྟོན་རིན་པོ་ཆེས་མཛད་པ་རྣམས་ལ་དགག་བསྒྲུབ་མཛད་ལ། གཞན་རྣམས་རེ་ཞིག་བཏང་སྙོམས་སུ་མཛད་དེ།
དེ་ལྟར་ན་གཞུང་སྟེང་དུ་ཕེབས་ནས་ཟླ་གཅིག་ཙམ་བཤད་པ་གནང་ངོ་ཞེས་པ་དེ་རྣམས་ཀྱིས་རྗེ་ཀུན་དགའ་བློ་གྲོས་ཀྱི་གསུང་རབ་ལས་འབྱུང་ཚུལ་བཤད་ཟིན་ཏོ། ། འདིར་སྨྲས་པ། མཁས་བཙུན་བཟང་གསུམ་ལྡན་པའི་ཡོངས་འཛིན་ལ། ། དད་བརྩོན་ལྡན་པའི་སློབ་མས་ཉེར་གཏུགས་ཏེ། ། ཟབ་ཡངས་ཆོས་ཚུལ་རྒྱ་མཚོ་ནོས་པའི་ཚུལ། ། འདི་འདྲ་སྐལ་བཟང་དང་བ་འདྲེན་པའི་གཞི། ། ཀུན་མཁྱེན་རྫོགས་སངས་རྒྱས་ཀྱི་བསྟན་པའི་རྒྱུན། ། ཀུན་མཁྱེན་བླ་མ་རྣམས་ཀྱིས་སྤེལ་བའི་ཚུལ། ། ཀུན་མཁྱེན་རྒྱལ་བའི་རྣམ་ཐར་དང་མཚུངས་འདི། ། ཀུན་མཁྱེན་འདོད་པ་རྣམས་ཀྱི་བླང་བྱར་རིགས། །
རྣལ་འབྱོར་རྒྱུད་ཀྱི་དམ་པའི་ཆོས་བྱུང་བའི་ཚུལ་ལེགས་པར་བཤད་པ་ཡོ་ག་བསྟན་པའི་སྒོ་འབྱེད་ཅེས་བྱ་བ་ལས་ཆོས་རྗེ་ཀུན་དགའ་བློ་གྲོས་ཀྱི་གསུང་རབ་ལས་བྱུང་ཚུལ་བཤད་པའི་སྐབས་ཏེ་ལྔ་པའོ།། ༈ །།སྤྱི་དོན་དྲུག་པ་མཁས་པ་ཚུལ་ཁྲིམས་འོད་ཟེར་གྱི་གསུང་རབ་ལས་འབྱུང་ཚུལ་བཤད་པ་ནི། ཐམས་ཅད་མཁྱེན་པ་ཀུན་དགའ་བཟང་པོ་ཞེས་ཡོངས་སུ་གྲགས་པའི་སྐྱེས་བུ་དམ་པ་དེ་ཉིད་ཀྱི་དངོས་ཀྱི་སློབ་མར་གྱུར་ཅིང་། མཁྱེན་རབ་ཚད་མེད་པ་དང་ལྡན་པས་གསུང་རབ་རྒྱ་མཚོ་ལྟ་བུ་ལ་མི་འཇིགས་པའི་སྤོབས་པ་ཐོབ་པའི་མཁས་པའི་དབང་པོ་ཚུལ་ཁྲིམས་འོད་ཟེར་གྱིས་མཛད་པའི་ངན་སོང་སྦྱོང་རྒྱུད་ནས་གསུངས་པའི་དཀྱིལ་འཁོར་བཅུ་གཉིས་ཀྱི་ཆོ་ག་གཞན་ཕན་ལྷུན་གྲུབ་ཅེས་བྱ་བ་ལས་འདི་ལྟར་འབྱུང་སྟེ། འདིར་ངན་སོང་སྦྱོང་རྒྱུད་ནས་གསུངས་པའི་དཀྱིལ་འཁོར་བཅུ་གཉིས་ཀྱི་ཆོ་ག་གཞན་ཕན་ལྷུན་གྲུབ་ཅེས་བྱ་བ། དེའི་དོན་གཏན་ལ་འབེབས་པར་བྱེད་པ་ལ། སྤྱི་དོན་གྱི་སྒོ་ནས་རྒྱུད་ཀྱི་དབྱེ་བ། དཀྱིལ་འཁོར་བཅུ་གཉིས་ཀྱི་ཆོ་གའི་རྣམ་གཞག སྐབས་སུ་བབས་པའི་དཀྱིལ་འཁོར་གྱི་ཆོ་ག་དངོས་བཤད་པ་དང་གསུམ། དང་པོ་ལ་མདོ་སྔགས་གཉིས་ཀྱི་ཁྱད་པར་གསུངས་ཚུལ།
རྒྱུད་སྡེའི་དབྱེ་བ། བྱེ་བྲག་ཏུ་རྣལ་འབྱོར་རྒྱུད་ངོས་བཟུང་པ་དང་གསུམ། དང་པོ་ནི། ཕར་ཕྱིན་ཐེག་པ་ལ་རྒྱུའི་ཐེག་པ་དང་། གསང་སྔགས་ལ་འབྲས་བུའི་ཐེག་པ་ཞེས་ཟེར་བའི་རྒྱུ་མཚན་ཇི་ཡིན་སྙམ་ན། ཕར་ཕྱིན་ཐེག་པ་ལ་རྒྱུའི་ཐེག་པ་ཟེར་བའི་རྒྱུ་མཚན་ཡོད་དེ། རྒྱུ་ལམ་ཉམས་སུ་ལེན་པ་ལ་བསྐལ་པ་གྲངས་མེད་གསུམ་ལ་སོགས་པ་ཡུན་རིང་དུ་འགོར་བའི་ཕྱིར་དང་། རྒྱུ་མི་འདྲ་བ་བླ་མ་སྐྱེལ་བ་དང་། བསུ་བ་སོགས་ཀྱིས་འབྲས་བུ་མི་འདྲ་བ་ཕྱག་དང་། ཞབས་འཁོར་ལོའི་མཚན་དང་ལྡན་པ་སོགས་སྒྲུབ་པར་བྱེད་པའི་ཕྱིར་རོ། །
རྡོ་རྗེ་ཐེག་པ་ལ་འབྲས་བུའི་ཐེག་པ་ཟེར་བའི་རྒྱུ་མཚན་ཡོད་དེ། འབྲས་བུ་ཕྱག་རྒྱ་ཆེན་པོ་ཚེ་འདི་ཉིད་དམ། འཆི་ཁའམ། བར་དོའམ། སྐྱེ་བ་བཅུ་དྲུག་ཚུན་ཆད་དུ་ངེས་པར་འགྲུབ་པའི་ནུས་པ་དང་ལྡན་པའི་ཕྱིར་དང་། རྒྱུ་འདྲ་བ་རང་ལུས་མཚན་དཔེས་བརྒྱན་པའི་ལྷ་སྐུར་བསྒོམས་པས། འབྲས་བུ་མཐར་ཐུག་མཚན་དཔེས་བརྒྱན་པའི་སངས་རྒྱས་ཀྱི་སྐུ་ཐོབ་པར་འགྱུར་བའི་ཕྱིར་རོ། ། དེ་ལྟར་ཡང་མདོ་སྡེ་གདམས་ངག་འབོག་པའི་རྒྱལ་པོ་ལས། འཇམ་དབྱངས་ཀྱིས་གསོལ་པ། འདྲེན་པས་ཐེག་པ་གསུམ་པོ་དག །
བཅོམ་ལྡན་ངེས་པར་གསུངས་ལགས་ན། ། འབྲས་བུ་གཞན་ནས་མི་འཚོལ་བའི། ། ངེས་པའི་ཐེག་པ་ཅི་མ་གསུངས། ། ཞེས་ཞུས་པའི་ལན་དུ། བཅོམ་ལྡན་འདས་ཀྱིས་བཀའ་སྩལ་པ། ། རྒྱུ་ལ་མོས་པ་རྒྱུ་ཆོས་ཀྱི། ། འཁོར་ལོ་རབ་ཏུ་བསྐོར་བྱས་ནས། ། རྡོ་རྗེ་ཐེག་པའི་ཉེ་ལམ་ཞིག ། མ་འོང་དུས་སུ་འབྱུང་བར་འགྱུར། ། ཞེས་གསུངས་པའི་ཕྱིར་རོ། །
དེ་གཉིས་ཀྱི་ཁྱད་པར་གཞན་ཡང་ཡོད་དེ། རིག་པ་མཆོག་གི་རྒྱུད་དང་། སུ་སིདྡྷི་ཀ་ར་ལེགས་པར་གྲུབ་པའི་རྒྱུད་ལས། དོན་གཅིག་ན་ཡང་མ་རྨོངས་དང་། ། ཐབས་མང་དཀའ་བ་མེད་པ་དང་། ། དབང་པོ་རྣོན་པོའི་དབང་བྱས་ནས། ། སྔགས་ཀྱི་ཐེག་པ་ཁྱད་པར་འཕགས། ། ཞེས་སོགས་སྒྲུབ་བྱེད་མང་དུ་གསུངས་པའི་ཕྱིར་རོ། ། གཉིས་པ་རྒྱུད་སྡེའི་དབྱེ་བ་ལ། རྒྱུད་སྡེ་གཉིས་དང་།
གསུམ་དང་། བཞི་དང་། ལྔ་དང་། དྲུག་ཏུ་དབྱེ་བ་རྣམས་ཡོད་པ་ལས། དང་པོ་ནི། བྱ་སྤྱོད་རྣལ་འབྱོར་གྱི་རྒྱུད་གསུམ་ཕྱི་དང་། བླ་མེད་ལ་ནང་གི་རྒྱུད་དུ་འཇོག་པ་ཡིན་ཏེ། རྣམ་སྣང་སྒྱུ་འཕྲུལ་དྲ་བ་ལས། ཕྱི་ནང་དབྱེ་བ་ཤེས་པ་ཡིས། ། རྒྱུད་སྡེའི་དབྱེ་བ་ཤེས་པར་འགྱུར། །
ཞེས་གསུངས་པའི་ཕྱིར་རོ། ། གཉིས་པ་རྒྱུད་སྡེ་གསུམ་དུ་དབྱེ་བ་ནི། བྱ་བ་དང་། སྤྱོད་པ་དང་། རྣལ་འབྱོར་གྱི་རྒྱུད་གསུམ་དུ་བཞེད་དེ་སློབ་དཔོན་སངས་རྒྱས་གསང་བས། རྣལ་འབྱོར་སྤྱོད་དང་བྱ་དབྱེ་བས། ། རྒྱུད་སྡེ་རྣམ་པ་གསུམ་དུ་འགྱུར། ། ཞེས་དང་། སློབ་དཔོན་སྒེག་པའི་རྡོ་རྗེས། རྣལ་འབྱོར་སྤྱོད་དང་བྱ་བའི་རྒྱུད། །
དེ་བཞིན་ཕ་རོལ་ཕྱིན་པའི་ཚུལ། ། ཞེས་གསུངས་པ་དང་། དེ་ཉིད་འདུས་པ་ལས། སྙིང་པོ་ཕྱག་རྒྱ་སྔགས་རིག་པ། ། དུམ་བུ་ལས་བཤད་རང་བྱ་འམ། ། བསྒྲུབ་པ་འདི་ནི་ཐམས་ཅད་དུ། ། ཞེས་གསུངས་པའི། ཐམས་ཅད་དུ་ཅེས་པའི་འབྲུ་སྣོན་ལ། སློབ་དཔོན་ཀུན་དགའ་སྙིང་པོས་དེ་ཉིད་སྣང་ཆེན་དུ། ཐམས་ཅད་ཞེས་བྱ་བ་ནི།
བྱ་བའི་རྒྱུད་དང་། སྤྱོད་པའི་རྒྱུད་དང་། གཉིས་ཀའི་རྒྱུད་རྣམས་སོ། ། ཞེས་གསུངས་པའི་དཔུང་པ་བཟང་པོ་ལ་སོགས་པ་བྱ་བའི་རྒྱུད་དང་། རྣམ་སྣང་མངོན་བྱང་ལ་སོགས་པ་སྤྱོད་པའི་རྒྱུད་དང་། དེ་ཉིད་འདུས་པ་ལ་སོགས་པ་གཉིས་ཀའི་རྒྱུད་དམ། རྣལ་འབྱོར་གྱི་རྒྱུད་རྣམས་ལ་བཞེད་དོ། ། གསུམ་པ་རྒྱུད་སྡེ་བཞིར་དབྱེ་བ་ནི། བརྟག་གཉིས་ལས། གཉིས་གཉིས་འཁྱུད་དང་ལག་བཅང་དང་། །
རྒོད་དང་བལྟས་པ་འཁྲིག་པ་སྟེ། ། རྒྱུད་ཀྱང་རྣམ་པ་བཞི་རྣམས་ཀྱི། ། ཞེས་གསུངས་པ་དང་། གུར་ལས། དམན་པ་རྣམས་ལ་བྱ་བའི་རྒྱུད། ། བྱ་མིན་རྣལ་འབྱོར་དེ་ལྟག་ལ། ། སེམས་ཅན་མཆོག་ལ་རྣལ་འབྱོར་མཆོག ། རྣལ་འབྱོར་བླ་མེད་དེ་ལྟག་ལ། ། ཞེས་དང་། སམྦུ་ཊི་ལས།
གཉིས་གཉིས་འཁྱུད་དང་ལག་བཅང་དང་། ། རྒོད་དང་བལྟས་པས་འཁྲིག་པ་ཡིན། ། སྲིན་བུའི་ཚུལ་གྱི་རྒྱུད་བཞིར་གནས། ། ཞེས་གསུངས་པའི་ཕྱིར་རོ། ། བཞི་པ་རྒྱུད་སྡེ་ལྔར་དབྱེ་བ་ནི། ཡེ་ཤེས་རྡོ་རྗེ་ཀུན་ལས་བཏུས་ཀྱི་རྒྱུད་ཀྱི་རྗེས་སུ་འབྲངས་ཏེ། རྡོ་རྗེ་ས་འོག་ལ་སོགས་པའི་མདོ་སྡེ་རྟོག་པའི་རྒྱུད་དང་། གསང་བ་སྤྱི་རྒྱུད་ལ་སོགས་པ་བྱ་བའི་རྒྱུད་དང་། རྣམ་སྣང་མངོན་བྱང་ལ་སོགས་པ་སྤྱོད་པའི་རྒྱུད་དང་། དེ་ཉིད་འདུས་པ་ལ་སོགས་པ་གཉིས་ཀའི་རྒྱུད་དང་།
གསང་བ་འདུས་པ་ལ་སོགས་པ་རྣལ་འབྱོར་གྱི་རྒྱུད་དང་རྣམ་པ་ལྔར་འཕགས་པ་ཀླུ་སྒྲུབ་ལ་སོགས་པས་བཞེད་དོ། ། གྲུབ་ཆེན་བྷ་ཝ་བྷ་དྲ་དང་། ཨ་བྷྱས་རྣལ་འབྱོར་བླ་མེད་ལ་གཉིས་སུ་ཕྱེ་ནས་རྒྱུད་སྡེ་ལྔར་བཞེད་དོ། ། ལྔ་པ་རྒྱུད་སྡེ་དྲུག་ཏུ་དབྱེ་བ་ནི། བདེ་མཆོག་རྩ་རྒྱུད་ལེའུ་ལྔ་བཅུ་རྩ་གཅིག་པ་ལས། ཇི་སྲིད་མདོ་བྱ་སྤྱོད་པ་དང་། ། རྣལ་འབྱོར་གསང་མཐའི་དབྱེ་བ་ཡིས། ། སེམས་ཅན་མོས་པ་སྣ་ཚོགས་པ། ། དེ་དང་དེ་ལ་དགའ་བ་ཡིན། ། ཞེས་གསུངས་པས།
རྡོ་རྗེ་ས་འོག་ལ་སོགས་པ་མདོ་སྡེ་རྟོག་པའི་རྒྱུད་དང་། བྱ་བ་དང་། སྤྱོད་པ་དང་། རྣལ་འབྱོར་རྒྱུད་དང་། རྣལ་འབྱོར་བླ་ན་མེད་པའི་རྒྱུད་དང་། གསང་བའི་ཡང་གསང་བ་མའི་རྒྱུད་མཐར་ཐུག་པ་འཁོར་ལོ་བདེ་མཆོག་དང་དྲུག་ཏུ་ཇོ་བོ་ནཱ་རོ་ཏ་པ་རྗེས་འབྲངས་དང་བཅས་པ་བཞེད་དོ། ། གསུམ་པ་རྣལ་འབྱོར་རྒྱུད་ངོས་བཟུང་བ་ལ། རྣལ་འབྱོར་རྒྱུད་ཀྱི་སྒྲ་བཤད། དེའི་དབྱེ་བ། བྱེ་བྲག་ཏུ་ངན་སོང་སྦྱོང་རྒྱུད་བཤད་པ་དང་གསུམ།
དང་པོ་ནི། སྒྲ་པ་རྣམས་ཀྱིས་ཡོ་ཙིར་སྦྱོར་བ་ལའོ། ། ཞེས་པས་ཤིང་གཉིས་ཕན་ཚུན་སྦྱར་ནས་ལྕགས་གཟེར་ལ་སོགས་པས་བསྡམས་ཏེ་མི་འབྲལ་བར་བྱེད་པ་དང་འདྲ་བར། འདིར་བརྗོད་བྱ་ཐབས་ཤེས་རབ་གཉིས་ཕན་ཚུན་དབྱེར་མེད་དུ་སྦྱར་ནས་ཟུང་འཇུག་ཉམས་སུ་ལེན་པའི་དོན་ལ་བྱས་ཏེ། དེ་སྐད་དུ་ཡང་གསང་འདུས་ཀྱི་རྒྱུད་ལས། རྣལ་འབྱོར་ཐབས་ཀྱི་མ་ཡིན་ཞིང་། ། རྣལ་འབྱོར་ཤེས་རབ་གཅིག་པུས་མིན། ། ཐབས་དང་ཤེས་རབ་ཟུང་འཇུག་ལ། ། རྣལ་འབྱོར་དེ་བཞིན་གཤེགས་པས་གསུངས། ། ཞེས་གསུངས།
ཐབས་དང་ཤེས་རབ་གཉིས་པོ་དེ་ཇི་ལྟ་བུ་ཞེ་ན། རྣམ་སྣང་སྒྱུ་འཕྲུལ་དྲ་བ་ལས། ཟབ་ཅིང་རྒྱ་ཆེ་ཞེས་བྱ་གང་། ། རྣམ་པར་རྟོག་མེད་ཟབ་པས་ཏེ། ། རྒྱ་ཆེ་སངས་རྒྱས་རྣམས་ཀྱི་སྐུ། ། འདི་ནི་བདེན་པ་གཉིས་སུ་བཤད། ། ཅེས་གསུངས་པས་ཐབས་རྒྱ་ཆེ་བ་སྣང་ཕྱོགས་ལྷ་སུམ་ཅུ་སོ་བདུན་ལ་སོགས་པ་གཞལ་ཡས་ཁང་དང་བཅས་པ་སྣང་ལ་རང་བཞིན་མེད་པའི་ཚུལ་དང་། དེ་ཉིད་ཤེས་རབ་ཟབ་མོ་སྟོང་པ་ཉིད་སྤྲོས་པའི་མཐའ་ཐམས་ཅད་དང་བྲལ་བར་ཉམས་ལེན་གཅིག་གི་སྟེང་དུ་དབྱེར་མེད་ཟུང་འཇུག་ཏུ་ཉམས་སུ་ལེན་པས་ན་ཡོ་ག་ཞེས་བྱ་ལ། དེ་ཉིད་བརྗོད་བྱར་སྟོན་པའི་རྒྱུད་སྡེ་རྣམས་ལ་ཡང་རྣལ་འབྱོར་གྱི་རྒྱུད་ཅེས་བྱའོ། ། གཉིས་པ་དེ་ལྟ་བུའི་རྒྱུད་སྡེ་ལ་དབྱེ་ན།
རྩ་རྒྱུད། བཤད་རྒྱུད། ཆ་མཐུན་གྱི་རྒྱུད་དང་གསུམ། དང་པོ་ནི། དེ་ཉིད་འདུས་པ་དུམ་བུ་བཞི་པ་རྒྱུད་ཕྱི་མ་དང་། ཕྱི་མའི་ཕྱི་མ་དང་། རྒྱུད་དོན་ཉེ་བར་བསྡུས་པ་དང་བཞིའོ། ། གཉིས་པ་བཤད་པའི་རྒྱུད་ལ་དུམ་བུ་དང་པོའི་བཤད་རྒྱུད་ཐམས་ཅད་གསང་བ། གཉིས་པའི་བཤད་རྒྱུད་ཁམས་གསུམ་རྣམ་རྒྱལ་གྱི་རྟོག་པ་དུམ་བུ་ཕྱི་མ་གཉིས་ལ་ཐུན་མོང་མ་ཡིན་པའི་བཤད་རྒྱུད་མེད་དོ། ། ཐུན་མོང་བའི་བཤད་རྒྱུད་རྡོ་རྗེ་རྩེ་མོ་སྟེ་རྩ་བཤད་ཀྱི་རྒྱུད་བདུན་ནོ། །
གསུམ་པ་ཆ་མཐུན་གྱི་རྒྱུད་ནི། དཔལ་མཆོག་གི་རྒྱུད། ངན་སོང་སྦྱོང་རྒྱུད། རྡོ་རྗེ་སྙིང་པོ་རྒྱན་གྱི་རྒྱུད། གསང་བ་ནོར་བུའི་ཐིག་ལེ། གསང་བ་རྒྱན་གྱི་བཀོད་པ། འཇམ་དཔལ་མཚན་བརྗོད། རབ་གནས་ཀྱི་རྒྱུད་དང་བདུན་ཡོད་དོ། ། དེ་ལྟར་ན་བོད་དུ་འགྱུར་བའི་རྣལ་འབྱོར་རྒྱུད་ཀྱི་རྐང་གྲངས་བཅུ་བཞི་པོ་འདི་ཡིན་ནོ། ། བཅོ་ལྔར་དབྱེ་ན་དཔལ་མཆོག་ལ་ཤེར་དུམ་དང་།
སྔགས་དུམ་གཉིས་ཡོད་དོ། ། གསུམ་པ་བྱེ་བྲག་ཏུ་ངན་སོང་སྦྱོང་རྒྱུད་བཤད་པ་ལ། རྒྱུད་འདི་སྟོན་པ་གང་གིས་གསུངས་པ། གནས་གང་དུ། དུས་ནམ་གྱི་ཚེ། དགོས་པ་ཅིའི་ཕྱིར་གསུངས་པ། རྒྱུད་ཀྱི་བཞུགས་ཚུལ། བརྗོད་བྱའི་དོན་ཇི་ལྟར་སྟོན་པའི་ཚུལ། རྒྱུད་འདི་བོད་དུ་དུས་ནམ་གྱི་ཚེ་འགྱུར་ཞིང་། གང་ཟག་སུས་བསྒྱུར་པ་དང་།
རྒྱུད་འདི་ལ་བཤད་སྲོལ་ཇི་ལྟར་བྱུང་ཞིང་། དེའི་ནང་ནས་གང་གི་རྗེས་སུ་འབྲང་བ་ངོས་བཟུང་བ་དང་བརྒྱད་ཡོད་པ་ལས། དང་པོ་ནི། སྔ་རབས་པ་རྣམས་ཀྱི་གསུང་བགྲོས་ལ། རྒྱུད་ཆུང་འདི་ལ་བརྟག་པ་གཉིས། ། བརྟག་པ་གཉིས་ལ་སྟོན་པ་གསུམ། ། ཞེས་གསུངས་པ་ལྟར། སྦྱོང་རྒྱུད་འདི་ལ་གཞུང་ཚད་ཤླཽ་ཀ་སྟོང་དང་། བམ་པོ་གསུམ་ཡོད་ཅིང་། བརྟག་པ་གོང་འོག་གཉིས་ཡོད་ལ།
སྟོན་པ་ནི་བརྟག་པ་དང་པོ་སྤྲུལ་སྐུ་ཤཱཀྱ་ཐུབ་པས་གསུངས་ཤིང་། བརྟག་པ་ཕྱི་མ་ལ་དཀྱིལ་འཁོར་བཅུ་གཅིག་ཡོད་པའི་དང་པོ་བཅུ་ཕྱག་ན་རྡོ་རྗེ་ཞི་བས་གསུངས་ཤིང་། ཕྱི་མ་བཅུ་གཅིག་པ་གདུལ་བྱ་མ་རུང་པ་རྣམས་འདུལ་བའི་དོན་དུ་སྔར་གྱི་ཕྱག་རྡོར་ཞི་བ་དེ་ཉིད་ཁྲོ་བོ་འཇིག་རྟེན་གསུམ་རྒྱལ་དུ་བསྒྱུར་ཏེ་གསུངས་པས་ན། སྟོན་པ་དེ་གསུམ་ཡང་ངོ་བོ་གཅིག་ལ་ལྡོག་པ་ཐ་དད་པ་ཙམ་ཡིན་ནོ། ། གཉིས་པ་གནས་ནི་རི་རབ་ཀྱི་ཕྱོགས་བཞི་ན་ཚལ་ཆེན་པོ་བཞི་ཡོད་པའི་བྱང་ཕྱོགས་དགའ་བའི་ཚལ་དུ་གསུངས་སོ། ། གསུམ་པ་དུས་ནི་ལྷའི་བུ་ནོར་བུ་དྲི་མ་མེད་པ་སུམ་ཅུ་རྩ་གསུམ་གྱི་གནས་ནས་ཤི་འཕོས་ཏེ་མནར་མེད་དུ་སྐྱེས་ནས་མིའི་ཞག་བདུན་ལོན་པ་དེའི་ཚེ་གསུངས་སོ། ། བཞི་པ་དགོས་པ་ཅིའི་ཕྱིར་གསུངས་ན། སྔོན་བྱུང་ལྷའི་ནོར་བུ་དྲི་མ་མེད་པ་མནར་མེད་ལ་སོགས་པའི་སྡུག་བསྔལ་ལས་ཐར་པའི་ཕྱིར་དང་། རྗེས་འཇུག་གི་གདུལ་བྱ་རྣམས་ཀྱི་ངན་སོང་རྒྱུ་དང་བཅས་པ་ལས་གྲོལ་བའི་ཕྱིར་དུ་གསུངས་སོ། ། ལྔ་པ་ནི་བརྟག་པ་དང་པོ་རྩ་རྒྱུད་དང་།
ཕྱི་མ་བཤད་རྒྱུད་ཀྱི་ཚུལ་གྱིས་བཞུགས་པ་དང་། ཡང་བརྟག་པ་དང་པོ་རྩ་རྒྱུད་དང་། བརྟག་པ་ཕྱི་མའི་དཀྱིལ་འཁོར་དང་པོ་བཅུའི་གཞུང་རྣམས་རྒྱུད་ཕྱི་མ་དང་། མེ་ལྟར་འབར་བ་མན་ཆད་རྒྱུད་ཕྱི་མའི་འང་ཕྱི་མའི་ཚུལ་དུ་བཞུགས་སོ། ། དྲུག་པ་རྒྱུད་འདིའི་དངོས་བསྟན་གྱི་བརྗོད་བྱ་ནི། རྡུལ་ཚོན་གྱི་དཀྱིལ་འཁོར་བཅུ་གཉིས། ཞི་རྒྱས་དབང་དྲག་གི་ཐབས་བཞི་དང་། བྱེ་བྲག་ཏུ་རོ་བསྲེག་པའི་ཧོཾ་ཁུང་གཅིག་སྟེ་བཅུ་བདུན་པོ་དེ་དང་དེའི་ཆོ་ག་ཡན་ལག་དང་བཅས་པ་བསྟན་ཅིང་། གཞན་ཡང་སྡིག་པ་སྦྱོང་བའི་སྒོ་བདུན་ནམ། དགུ་དང་།
རང་དོན་དང་གཞན་དོན་གཉིས། གཞན་དོན་ལ་ཡང་ཚེ་ལྡན་དང་ཚེ་འདས་རྗེས་སུ་གཟུང་ཚུལ་གཉིས། དངོས་གྲུབ་ཀྱི་ཡེ་ཤེས་ལ་བསླབ་པ་དང་། ཕྱག་རྒྱའི་ཡེ་ཤེས་ལ་བསླབ་པ་གཉིས་སོ། ། ཤུགས་ལས་བསྟན་པའི་དཀྱིལ་འཁོར་བཅུ་གཉིས་ལ་དབྱེ་ན། བདག་བསྐྱེད་ཏིང་ངེ་འཛིན་གྱི་དཀྱིལ་འཁོར་བཅུ་གཉིས། རས་བྲིས་ཀྱི་དཀྱིལ་འཁོར་བཅུ་གཉིས་བསྟན་པ་ཡིན་ཏེ། བརྟག་པ་དང་པོར། སངས་རྒྱས་ཀུན་གྱི་བྱང་ཆུབ་སེམས། ། བླ་ན་མེད་པ་རྟོགས་གྱུར་པ། །
རྒྱལ་བས་གསུངས་པའི་ཡེ་ཤེས་གང་། ། དེ་ནི་དཀྱིལ་འཁོར་སྙིང་པོར་བརྗོད། ། ཅེས་དང་། དཀྱིལ་འཁོར་སྔ་མ་བཞིན་བསམ་ནས། ། ཞེས་གསུངས་པའི་ཕྱིར། འདིས་བདག་བསྐྱེད་བསྙེན་པ་རྒྱས་པའི་དཀྱིལ་འཁོར་བསྟན་ལ། རས་བྲིས་ཀྱི་དཀྱིལ་འཁོར་ནི། རས་ལ་བཅོམ་ལྡན་འདས་ཐམས་ཅད་རིག་པ་བྲིས་ལ། ཞེས་སོགས་དང་། བརྟག་པ་ཕྱི་མར།
སྐུ་གཟུགས་ཀྱི་ཆོ་ག་ཡང་འདིར་དེ་བཞིན་དུ་བྱས་ཏེ། ཅུང་ཟད་དུ་ན་བཅོམ་ལྡན་འདས་འཇིག་རྟེན་གསུམ་ལས་རྣམ་པར་རྒྱལ་བའི་གཟུགས་བྲིའོ། ། ཡང་ན་སྐུ་གཟུགས་ནི་དཀྱིལ་འཁོར་གྱི་ཚུལ་དུ་བྲིས་ལ་མེ་ཏོག་ལ་སོགས་པས་མཆོད་དེ། དེའི་སྤྱན་སྔར་འབུམ་ཙམ་ཞིག་སྔར་བསྙེན་པ་བྱས་ནས་ལས་ཐམས་ཅད་བྱའོ། ། ཞེས་དང་། ཚེ་དཔག་མེད་ནས་གཙོ་བོ་རི་མོའམ་ལུགས་མའང་རུང་། ། རྡོ་རྗེ་ཅན་དང་ལྷན་ཅིག་བཞག ། ཅེས་བྲིས་སྐུ་དཀྱིལ་འཁོར་གྱི་ཚུལ་དུ་བྲི་བར་བཤད་དོ། ། དེས་ན་རྡུལ་ཚོན་གྱི་དཀྱིལ་འཁོར་བཅུ་གཉིས། བདག་བསྐྱེད་ཏིང་ངེ་འཛིན་གྱི་དཀྱིལ་འཁོར་བཅུ་གཉིས།
རས་བྲིས་ཀྱི་དཀྱིལ་འཁོར་བཅུ་གཉིས་ཏེ་སོ་དྲུག ལས་བཞིའི་ཐབ་དང་རོ་བསྲེག་གི་ཐབ་དང་དབྱེ་ན་བཞི་བཅུ་རྩ་གཅིག་ཡོད་དོ། ། དེ་དག་གི་ཆོ་ག་ཡན་ལག་དང་བཅས་པ་ནི་རྒྱུད་ཀྱི་བརྗོད་དོན་མདོར་བསྡུས་པའོ། ། བདུན་པ་དུས་ནམ་གྱི་ཚེ་བསྒྱུར་པ་ནི། བསྟན་པ་སྔ་དར་གྱི་དུས་སུ། རྒྱལ་པོ་ཁྲི་སྲོང་ལྡེའུ་བཙན་གྱི་རིང་ལ་པཎྜི་ཏ་ཞི་བ་སྙིང་པོ་དང་། ལོ་ཙཱ་བ་བནྡྷེ་དཔལ་བརྩེགས་ཀྱིས་བསྒྱུར་ཅིང་། དུས་ཕྱིས་རྒྱལ་པོ་ཁྲི་རལ་པ་ཅན་གྱི་རིང་ལ། རྨ་ལོ་ཙཱ་བ་རིན་ཆེན་མཆོག་གིས་སྐད་གསར་བཅད་དུ་བཅོས་ནས་གཏན་ལ་ཕབ་པ་འདི་ཉིད་འགྱུར་ལེགས་ཤིང་མཁས་པ་ཐམས་ཅད་ཀྱང་འགྱུར་འདི་ལ་ཚད་མར་བྱེད་དོ། ། དུས་ཕྱིས་ཆག་ལོའི་འགྱུར་དང་།
བོ་དོང་འཇམ་རལ་གྱི་འགྱུར་ཡང་ཡོད་མོད། མི་འཐད་པའི་ཆ་མང་བས་མཁས་པ་རྣམས་ཀྱིས་ཚད་མར་མི་བྱེད་དོ། ། བརྒྱད་པ་རྒྱུད་འདི་ལ་བཤད་སྲོལ་ཇི་ལྟར་བྱུང་ཞིང་དེའི་ནང་ནས་གང་གི་རྗེས་སུ་འབྲང་བ་ངོས་བཟུང་བ་ནི། བསྟན་པ་སྔ་དར་གྱི་དུས་སུ། སངས་རྒྱས་གསང་བའི་གསུང་ལ་ཟིན་བྲིས་བྱས་པའི་འབྲུ་འགྲེལ་རྒན་པོ་ཞེས་བྱ་བ་ཡོད་ལ། དེའི་རྗེས་སུ་འབྲང་བའི་བཤད་སྲོལ་བྱུང་ཞིང་། བསྟན་པ་ཕྱི་དར་གྱི་དུས་སུ་ལོ་ཙཱ་བ་རིན་ཆེན་བཟང་པོས། པཎྜི་ཏ་སངས་རྒྱས་ཞི་བ་ལ་གསན་པའི་ཡོ་གའི་ཆོས་སྐོར་རྣམས་དབུས་གཙང་ལ་སོགས་པའི་ས་ཕྱོགས་སྨད་དུ་དར་བས་སྨད་ལུགས་ཞེས་བྱ་ལ། ཡང་ལོ་ཙཱ་བ་ཆེན་པོ་དེས་པཎྜི་ཏ་ཤྲདྷ་ཀ་ར་ཝརྨ་དང་། དྷརྨཱ་ཕ་ལ་ལ་གསན་པའི་ཡོ་གའི་ཆོས་སྐོར་རྣམས་མངའ་རིས་སྐོར་གསུམ་ལ་སོགས་པའི་ས་ཆ་སྟོད་དུ་དར་བས་ན་ཡོ་ག་སྟོད་ལུགས་ཞེས་བྱའོ། །
གཞན་ཡང་ཇོ་བོ་ཆེན་པོ་རྗེ་ནས་གོ་མི་སྒོམ་ཆེན་ལ་སོགས་པ། རྩ་སྣུར་འཛིམ་གསུམ་ལ་བརྒྱུད་པའི་དཀྱིལ་འཁོར་བཅུ་གཉིས་ཀྱི་དབང་བཀའ་དང་། བཤད་བཀའི་སྲོལ་ཁྱད་པར་འཕགས་པ་དང་། གཞན་ཡང་ཆག་ལོ་ཙཱ་བས་བལ་པོ་ར་ཝེནྟྲ་ལ་གསན་པའི་སྦྱོང་རྒྱུད་ཀྱི་དབང་བཀའ་དང་། བཤད་བཀའ་སོགས་ཡོད་པ་ལས། འདིར་ལོ་ཙཱ་བ་རིན་ཆེན་བཟང་པོ་ནས་བཟུང་སྟེ། རྗེ་བཙུན་ས་སྐྱ་པ་རྣམས་ཀྱི་བཤད་སྲོལ། ཁྱད་པར་དུ་རྗེ་བཙུན་གྲགས་པས་མཛད་པའི་རྒྱུད་ཀྱི་མཆན་བུ་དང་ས་བཅད་གཉིས། གཞན་ཕན་སྐོར་གསུམ་སྟེ་གཞུང་ལྔ་ལ་སོགས་པ་ཡོ་ག་སྟོད་ལུགས་ཀྱི་རྗེས་སུ་འབྲང་བར་བྱའོ། ། སྤྱི་དོན་་་་་་འདི་མན་ཆད་ཡོ་གའི་དམ་པའི་ཆོས་བྱུང་ཚུལ་རང་དུ་མི་སྣང་ཡང་།
རྒྱུད་དང་ཆོ་གའི་དོན་ཆེ་རགས་ཁོང་དུ་ཆུད་པ་ལ་ཕན་པའི་ཕྱིར་བྲིས་པ་ལགས། གཉིས་པ་དཀྱིལ་འཁོར་བཅུ་གཉིས་ཀྱི་ཆོ་གའི་རྣམ་གཞག་ལ། གཞན་ལུགས་དགག་པ་དང་། རང་ལུགས་བཞག་པ་དང་། དེ་ལ་རྩོད་པ་སྤོང་བ་དང་གསུམ། དང་པོ་ནི། བླ་མ་པུར་བསོད་དབང་གི་འདིའི་དཀྱིལ་འཁོར་གྱི་ཆོ་གར། གཟུགས་བརྙན་གྱི་སྦྱོར་བ་གོ་ལོག་ཏུ་བྱས་པ་དང་། ལྷའི་མངོན་རྟོགས་དང་ཕྱག་མཚན་མང་པོ་ནོར་བར་བྲིས་འདུག་པ་ནི་རྗེ་བཙུན་གྱིས་མཛད་པའི་མཆན་བུ་དང་། གཞན་ཕན་འོད་ཟེར་གྱི་དགོངས་པར་འདོད་ཀྱང་།
གཞུང་དེ་དག་དང་མི་མཐུན་པས་སྤང་བླང་ཤེས་པར་བྱ་བ་ཡིན་ཏེ། གཞུང་ཕན་ཚུན་ཞིབ་ཏུ་བལྟས་པས་གསལ་བ་ཡིན་ནོ། ། ཡང་འཛིམ་པ་བློ་ཆེན་གྱིས་མཛད་པའི་དཀྱིལ་འཁོར་གྱི་ཆོ་ག་ཤེས་རབ་སྣང་བར་རྣམ་སྣང་མངོན་བྱང་ལས། སྤྲོ་དང་བསྡུ་བའི་བྱེད་པ་པོ། ། རྣམ་པ་ཀུན་གྱི་མཆོག་ལྡན་པ། ། ཡེ་ཤེས་སྐད་ཅིག་གཅིག་རྫོགས་པ། ། རྫོགས་པའི་རྣལ་འབྱོར་ཞེས་བྱ་འོ། ། ཞེས་དང་། མཚན་བརྗོད་ལས། སྐད་ཅིག་གཅིག་གིས་རྫོགས་སངས་རྒྱས། །
ཞེས་པའི་ལུང་དྲངས་ཏེ། སྐད་ཅིག་གིས་བསྐྱེད་པར་དམ་བཅས་ནས། ཆོ་ག་རང་གི་ངོ་བོ་བདག་བསྐྱེད་དཔའ་བོ་གཅིག་པའི་སྐབས་སུ་སྲུང་འཁོར་དང་གཟུགས་བརྙན་གྱི་སྦྱོར་བ་སོགས་མི་བྱེད་པར། ཚོགས་གཉིས་བསག་པ་སོགས་སྔོན་དུ་སོང་ནས། རྡོ་རྗེ་ཆོ་ག་གསུམ་ལས་རྡོ་རྗེ་སེམས་དཔའ་བསྐྱེད། ཡི་གེ་གསུམ་གྱིས་གནས་གསུམ་བྱིན་གྱིས་རློབ་པ་དང་། ཡེ་ཤེས་འཁོར་ལོ་དགུག་གཞུག་དང་། དབང་བསྐུར་རིགས་བདག་གིས་རྒྱས་གདབ་རྣམས་བླ་མེད་ལྟར་བྱེད་པ་དང་། བསྙེན་པ་རྒྱས་པའི་སྐབས་དང་། མདུན་བསྐྱེད་རྣམས་ལ་ཡང་ཡན་ལག་བཞི་རྫོགས་བྱེད་པ་དང་།
བུམ་བསྐྱེད་ཀྱི་སྐབས་སུ་ལས་བུམ་དང་། གཏོར་མའི་སྐབས་སུ་འདས་གཏོར་དང་། འཇུག་པའི་སྐབས་སུ་དམ་བཞག་བཞི་བྱེད་པ་དང་། དབང་གི་དངོས་གཞིའི་སྐབས་སུ་སྔགས་དབང་རྣམས། ཆུ་དབང་གི་སྐབས་སུ་བྱེད་པ་རྣམས་ནི་བསྒྲུབ་བྱ་དང་། སྒྲུབ་བྱེད་མ་འབྲེལ་བ་སོགས་ཕན་ཚུན་ནང་འགལ་ཞིང་། བླ་མེད་ཀྱི་ཆོ་ག་བསྲེས་ནས། རྒྱུད་འདི་ནས་འབྱུང་བའི་ཆོ་ག་རྣམས་དོར་བར་སྣང་བས་ཤེས་རབ་དང་ལྡན་པ་རྣམས་ཀྱིས་སྤང་བར་བྱའོ། ། ཡང་བྲག་ནག་པ་བསོད་ནམས་འོད་ཟེར་གྱིས་བྱས་པའི་འདིའི་མངོན་རྟོགས་དང་། དཀྱིལ་ཆོག་ཀྱང་སྣང་མོད་མངོན་རྟོགས་ཀྱི་སྐབས་སུ་རྒྱས་འབྲིང་བསྡུས་གསུམ་དུ་བྱས་པའི་འབྲིང་པོ་ལ།
དང་པོ་སྦྱོར་བ་མེད་པར་སྲུང་འཁོར་གྱི་རྗེས་དེ་མ་ཐག་ཏུ་དཀྱིལ་འཁོར་རྒྱལ་མཆོག་བསྒོམ་པར་བྱས་འདུག་པ་ཡང་མི་འཐད་དེ། འདིར་སྐུ་གསུམ་ལམ་བྱེད་ཀྱི་ཉམས་ལེན་ཚང་དགོས་པ་ལ། ཆོས་སྐུ་ལམ་བྱེད་དང་པོ་སྦྱོར་བའི་ཏིང་ངེ་འཛིན་ཆད་འདུག་པའི་ཕྱིར་རོ། ། བདག་བསྐྱེད་རྒྱས་པའི་སྐབས་སུ་སེམས་དཔའ་ཉེར་བརྒྱད་ལུས་ལ་བསྒྲུབ་པ་དང་། བསམ་གཏན་རིམ་བསྒོམ་མངོན་བྱང་ལྔ་བསྐྱེད་ལ་སོགས་པ་ཡོ་ག་ཆེ་བ་སྨད་ལུགས་དང་། དེའི་ནང་ནས་ཀྱང་བུ་སྟོན་གྱི་ལུགས་བཞིན་བཀོད་འདུག་པ་ནི་མི་འཐད་དེ། དཀྱིལ་འཁོར་བཅུ་གཉིས་ཀྱི་སྐབས་འདིར་རྡོར་དབྱིངས་ལྟར། ཆོ་ག་རྒྱས་པ་དེ་དག་བཤད་པ་མེད་ཅིང་། དེ་དག་འདིའི་དབང་བཀའ་དང་བཤད་བཀའ་གང་དང་ཡང་མི་མཐུན་པའི་ཕྱིར་རོ། ། རང་ལུགས་ཀྱི་མཁས་པའི་དབང་པོ་ཁ་ཅིག་གིས།
སྦྱོང་རྒྱུད་ཀྱི་ཊཱིཀྐར། དཀྱིལ་འཁོར་བཅུ་གཉིས་ཀྱི་ཆོ་གའི་ལག་ལེན་རྩ་སྐྱ་བ་བསོད་ནམས་བརྟན་པའི་ཆོག་ཁྲིགས་ཇི་ལྟ་བ་བཞིན་བྲིས་ནས་མི་འཐད་པའི་ཆ་འགའ་རེ་ལ་དགག་པ་མཛད་པ་མ་གཏོགས། གོ་རིམ་དང་ཆོ་གའི་ཁོག་ཕུབ་དེ་བཞིན་བྱེད་པ་ནི་མི་འཐད་དེ། རྩ་སྐྱ་བའི་དཀྱིལ་ཆོག་རིན་ཆེན་སྒྲོན་མེའི་ལུང་རྒྱུན་ཙམ་མ་གཏོགས། རང་ལུགས་འདི་ལ་རྩ་སྐྱ་པའི་བླ་མ་རྣམས་ནས་བརྒྱུད་པའི་དབང་བཀའ་དང་། རྒྱུད་ཀྱི་བཤད་བཀའ་གང་ཡང་མེད་ཅིང་། ཆོ་ག་ཡང་མི་འཐད་པའི་ཆ་ཤིན་ཏུ་མང་སྟེ། ཁྱེད་རང་གིས་དགག་པ་བྱས་པ་བཞིན་ནོ། ། དེས་ན་ཕན་ཚུན་མ་བསྲེ་བར་རྗེ་བཙུན་ས་སྐྱ་པའི་ལུགས་བཞིན་མཛོད་ཅིག གཉིས་པ་རང་ལུགས་ནི།
དཀྱིལ་འཁོར་བཅུ་གཉིས་ཀྱི་དབང་གི་བླ་མ་བརྒྱུད་རིམ་རང་རང་གིས་གང་ལ་ཐོབ་པའི་བརྒྱུད་པ་དེ་དང་དེ་ལ་འདོད་ཀྱང་། ཆོ་གའི་རྣམ་གཞག་རྣམས་ལུང་རིགས་མན་ངག་གིས་གྲུབ་ཅིང་། ཚད་མ་གསུམ་གྱིས་གནོད་པ་མེད་པ་ཞིག་དགོས་པ་ལ། ངན་སོང་སྦྱོང་རྒྱུད་འདི་ནས་གསུངས་པའི་དཀྱིལ་འཁོར་བཅུ་གཉིས་པོ་ཐམས་ཅད་ཀྱི་སྤྱིའི་ཆོ་གའི་ཁོག་ཕུབ། ཀུན་རིག་རྩ་བའི་དཀྱིལ་འཁོར་ནས་སྡོམ་ཚིག་གི་ཚུལ་གྱིས་ཕལ་ཆེར་ཚང་བར་བསྟན་ཅིང་། དེར་མི་གསལ་བ་དཀྱིལ་འཁོར་ཕྱི་མ་བཅུ་གཅིག་ནས་ཁ་བསྐངས་པས་ཆོ་ག་ཚང་བར་སྟོན་ལ། དཀྱིལ་འཁོར་རང་རང་གི་སྒོས་ཆོས་ནི། དཀྱིལ་འཁོར་དེ་དང་དེའི་སྐབས་སུ་གསལ་བར་བསྟན་པས། ཆོ་ག་གཞན་དང་མ་འདྲེས་པར་རྒྱུད་འདི་ནས་སྡོམ་ཚིག་ཚུན་ཆད་ཀྱིས་གསལ་བར་བསྟན་པ་ཡིན་ནོ། ། དེ་ཡང་ཚུལ་ཇི་ལྟར་བསྟན་ཚུལ་ལུང་དང་སྦྱར་ཏེ་བཤད་པ་ནི།
བརྟག་པ་དང་པོར། དེ་ནས་ཁྲུས་ལ་སོགས་བྱས་ལ། ། དྲི་དང་ཕྲེང་མཆོག་ཕྲེང་བ་ཅན། ། དྲི་ཞིམ་ཁ་བསྐངས་མཆོག་མཛེས་པས། ། རྡོ་རྗེ་འཛིན་མས་ཞུགས་ནས་ཀྱང་། ། མེ་ཏོག་ཐོགས་ཏེ་སྒོ་ཕྱོགས་འདུག ། ཅེས་པས་རྡོ་རྗེ་འཛིན་མའི་སྔགས་རྒྱས་དཀྱིལ་འཁོར་ཁང་པར་འཇུག་པ་བསྟན། རྡོ་རྗེ་གནོད་སྦྱིན་དང་མེའི་སྔགས་རྒྱ་ནི་རྡོ་རྗེ་འབྱུང་བ་ནས་བཤད་ལ། ཁྱད་པར་དུ་རྡོ་རྗེ་གནོད་སྦྱིན་གྱི་དམ་རྒྱ་ནི་ཤཱཀ་ཐུབ་ཀྱི་སྐབས་ནས་གསུངས་སོ། ། དེ་གཉིས་ཀྱི་བསང་སྦྱངས་སྔོན་དུ་སོང་ནས།
མཆོད་རྫས་ཀྱི་སྣོད་བཅུད་གཉིས་ཀ་ཨོཾ་ལས་བསྐྱེད་པ་ནི་གཙུག་དགུ་ནས་གསུངས་སོ། ། དྷརྨ་ར་ཎི་ནི་རྣམ་སྣང་སྒྱུ་དྲ་ནས་བཤད་ལ། སྐྱབས་འགྲོ་སེམས་བསྐྱེད་ནི་ཤཱཀ་ཐུབ་ཀྱི་སྐབས་ནས། དྲང་སྲོང་ཁྱོད་ལའང་སྐྱབས་སུ་མཆི། ། ཞེས་དང་། སངས་རྒྱས་ཆོས་དང་ཚོགས་དག་ལ། ། ཐོས་ནས་ཀྱང་ནི་སྐྱབས་སུ་སོང་། ། ཞེས་དང་། ཚེ་དཔག་མེད་ནས། དཀོན་མཆོག་གསུམ་དང་བྱང་ཆུབ་སེམས། །
བླ་མ་དམ་པ་རྣམས་མི་སྤང་། ། ཞེས་པས་བསྟན། སྲུང་འཁོར་རྒྱས་པ་ནི་རྡོ་རྗེ་འབྱུང་བ་ནས་གསུངས་ལ། བསྡུས་པ་ནི། རྟག་ཏུ་མངོན་སུམ་འདུག་ནས་ཀྱང་། ། འཇིག་རྟེན་གསུམ་ལས་རྣམ་རྒྱལ་གྱིས། ། བདག་ཅག་ལ་སོགས་བྱས་ནས་ཀྱང་། ། ཞེས་པས་བསྟན་ཏོ། ། ལག་པ་བྱིན་རླབས་ནི། འཁོར་ལོ་བསྒྱུར་བ་ལས།
ལག་པ་གཉིས་མདུན་དུ་བཞག་ལ། ཨ་ལས་ཟླ་བའི་དཀྱིལ་འཁོར་བྱིན་གྱིས་བརླབས་པར་བསམས་ཏེ་ཧཱུྃ་ཞེས་བྱ་བ་དང་། ཨ་ཞེས་བྱ་བས་ཟླ་བའི་དཀྱིལ་འཁོར་དེ་གཉིས་བྱིན་གྱིས་བརླབས་ལ། ལག་པ་གཉིས་ཀྱི་ཐལ་མོ་གཉིས་ཀ་ལ་ཨ་ལ་སོགས་པའི་དབྱངས་ཀྱི་ཡི་གེ་བཅུ་དྲུག་གིས་ཀུན་ནས་ཀུན་ཏུ་བཀང་ཞིང་འཕྲོ་བར་བྱས་ཏེ། མཐེ་བོང་གཉིས་ལ་ཨོཾ་ཞེས་བྱ་བ་བསམ། མཛུབ་མོ་གཉིས་ལ་ཧཱུྃ་ཞེས་བྱ་བ་བསམ། གུང་མོ་གཉིས་ལ་ཏྲཾ་ཞེས་བྱ་བ་བསམ། སྲིན་ལག་གཉིས་ལ་ཧྲི་ཞེས་བྱ་བ་བསམ། མཐེའུ་ཆུང་གཉིས་ལ་ཨ་ཞེས་བྱ་བར་བསམ་པར་བྱས་ནས། དེ་བཞིན་གཤེགས་པ་རྣམས་ཡིན་པར་མོས་པ་བསྐྱེད་དེ།
ཆོས་ཐམས་ཅད་གཅིག་ལ་གཅིག་འདྲེས་པ་དང་། བདག་དང་རྗེས་སུ་མཐུན་པར་བྱས་ཏེ། ཞེས་པས་བསྟན་ཏོ། ། ཨོཾ་ཨ་ནྱོ་ནྱ་ནས། བཛྲ་མུཥྚི་བཾ་གྱི་བར་ནི་རྡོ་རྗེ་འབྱུང་བ་ནས་བཤད་དོ། ། བདག་བསྐྱེད་དང་། བསྙེན་པའི་གྲངས་ཚད་ནི། བདག་གི་དེ་ཉིད་དྲན་བྱེད་ཅིང་། ། འབུམ་ཕྲག་གསུམ་མམ་ཡང་ན་དྲུག ། དངོས་གྲུབ་མཚན་མ་བྱུང་བར་དུ། །
ཞེས་པས་བསྟན་ཅིང་ཁྱད་པར་དུ་དཔའ་བོ་གཅིག་པའི་བསྙེན་པ་ནི། ཚེ་དཔག་མེད་ཀྱི་སྐབས་ནས། ཆོས་རྣམས་ཐམས་ཅད་དངོས་མེད་པར། ། སེམས་ཀྱིས་བསྒོམ་པར་བྱས་ནས་ཀྱང་། ། ཨ་ལས་ཟླ་བའི་དཀྱིལ་འཁོར་བསམ། ། རང་གི་ས་བོན་དེ་དབུས་སུ། ། བསམ་ནས་དམ་ཚིག་ཕྱག་རྒྱ་དག ། བསམ་ཞིང་དེ་བཞིན་དེ་ཉིད་དུ། ། སྒྲུབ་པ་པོས་ནི་བསྒྱུར་བར་བྱ། ། ལྷ་ཡི་རྣལ་འབྱོར་ཚུལ་དུ་བསྒྱུར། །
ལྟག་འོག་གོ་རིམ་ཇི་བཞིན་དུ། ། སངས་རྒྱས་རྣམས་ཀྱི་དབང་བསྐུར་རོ། ། ཞེས་པས་བསྟན་ཏོ། ། མཛད་པ་འཕྲིན་ལས་ནི། ཚངས་པ་ཆེན་པོ་ནས། བྱང་ཆུབ་སྤྱོད་པ་ཉིད་ལ་བཞག་གི་བར་གྱིས་བསྟན་ཏོ། ། མཆོད་བསྟོད་སྔ་མ་ནི་སྔོན་བྱུང་སྟོན་པའི་རྣམ་འཕྲུལ་དང་མཐུན་པར་བདག་བསྐྱེད་ཏིང་ངེ་འཛིན་སྒོམ་པ་པོའི་འོད་ཟེར་གྱིས་སྤྲོ་བསྡུས་འགྲོ་བ་ངན་སོང་ལས་བཏོན་པ་རྣམས་ཀྱིས་བདག་ལ་མཆོད་བསྟོད་བྱས་པར་བསམ་པ་ཡིན་ནོ། ། སྔགས་བཟླ་བའི་དམིགས་པ་ནི། ཕྱག་ན་རྡོ་རྗེའི་སྐབས་ནས། དེ་ནས་བཅོམ་ལྡན་འདས་ཞེས་པ་ནས།
སྙིང་ཁའི་ཆོས་ཀྱི་ཡི་གེ་ལ་ཞུགས་སོ། ། ཞེས་པའི་བར་གྱིས་བསྟན། བཟླ་བྱའི་སྔགས་ནི་རང་རང་གི་ཆོ་གའི་སྐབས་ནས་བསྟན་ཅིང་། མཆོད་བསྟོད་ཕྱི་མ་རྗེས་འཇུག་སྒྲུབ་པ་པོའི་ཉམས་ལེན་དང་མཐུན་པ་ཡིན་ལ། འཇིག་རྟེན་ཁམས་འདི་དཔག་མེད་ན། ། ཞེས་པ་འདི་ཟངས་དཀར་ལོ་ཙཱ་བས་མཛད་ཅིང་། བསྟོད་པ་ནི་མེ་ལྟར་འབར་བའི་སྐབས་ནས་འབྱུང་ངོ་། ། བུམ་བཟླས་ནི། སྔ་མ་བཞིན་དུ་བུམ་པ་ལ་བརྒྱ་རྩ་བརྒྱད་དུ་བཟླས་ནས་ནི། ། དབང་བསྐུར་བ་ནི་རབ་ཏུ་བརྟག །
ཞེས་པས་བསྟན་ཏོ། ། མདུན་བསྐྱེད་བསྒྲུབ་པ་ནི་བྲི་བསྐྱེད་ཐུན་མོང་གི་དབང་དུ་བྱས་པའི་དམ་ཚིག་པ་ལ་ཡེ་ཤེས་པ་སྤྱན་འདྲེན་པའམ། ཡང་ན་ལག་ལེན་བཞིན་སྙིང་པོ་ཚིག་ཙམ་གྱིས་བསྐྱེད་པའམ། སྒོ་དྲུག་གི་སྒོ་ནས་བསྐྱེད་པ་ལ་སྤྱན་འདྲེན་པ་གང་ཡིན་ཡང་རུང་སྟེ། གཙོ་བོ་རྒྱལ་བ་སྲས་ཀྱི་འཁོར། ། མང་པོ་རྣམས་ནི་སྤྱན་དྲངས་ཏེ། ། ཕྱག་རྒྱ་སྔགས་དང་བདག་ལྡན་པས། ། ཛཿཧཱུྃ་བཾ་ཧོཿཐུགས་རྗེའི་བདག ། ཚུར་གཤེགས་ཞེས་ནི་བརྗོད་ནས་ཀྱང་། ། གསང་བའི་བཅིང་བས་བཅིངས་ནས་ནི། །
མཛུབ་གཉིས་ལྕགས་ཀྱུའི་ཚུལ་དུ་བྱ། ། ཞགས་པ་བཞིན་དུ་སྦྱར་ནས་ཀྱང་། ། དེ་ཉིད་ལྕགས་སྒྲོགས་ཚུལ་དུ་བྱ། ། མཐེབ་གཉིས་ནང་དུ་བཅུག་ནས་ཀྱང་། ། བསྐྱེད་པར་གྱུར་ན་དབང་དུ་འགྱུར། ། ཞེས་པས་བསྟན། དེ་ནས་རིགས་གསུམ་སྤྱིའི་སྔགས་རྒྱ་དང་། རྣམ་སྣང་ལ་སོགས་གཙོ་བོར་གྱུར་པའི་རིགས་ལྔའི་དབུ་རྒྱན་རང་ཆས་ཅན་དུ་བསམ་མོ། ། ཕྱག་རྒྱ་བཞིའི་རྒྱས་གདབ་པ་ལ། ལས་ཀྱི་ཕྱག་རྒྱ་ནི་འཁོར་ལོ་བསྒྱུར་བ་ལས།
དེ་ཉིད་ལས་གཉིས་སུ་བྱས་ནས་གར་བྱས་ན་ལས་ཀྱིའོ། ། ཞེས་པས་བསྟན། དམ་ཚིག་གི་ཕྱག་རྒྱ་ནི། ཤཱཀྱ་ཐུབ་པ་དང་འཁོར་ལོ་བསྒྱུར་བའི་སྐབས་ནས་བསྟན། ཆོས་ཀྱི་ཕྱག་རྒྱ་ནི། དཀྱིལ་འཁོར་རང་རང་གི་ལྷའི་བསྐྱེད་སྔགས་ཀྱིས་བསྟན། ཕྱག་རྒྱ་ཆེན་པོ་ནི། དེའི་ཚེ་ལྷ་སོ་སོའི་སྐུ་ལ་རྟོག་ཅིང་། ཡིད་ལ་བྱེད་པས་བསྟན་ལ། དེ་ལ་དམིགས་ཏེ་འགྲོ་བ་ངན་འགྲོ་ལས་འདོན་པ་སོགས་ཀྱི་ལས་སྦྱོར་བསྟན་པ་ཡིན་ནོ། །
མཆོད་པ་ནི། ཨརྒྷཾ་མཆོག་བརྟག་གསང་ལ་སོགས་པ་ཡི། ། དབྱངས་སྙན་པ་ཡིས་བསྟོད་དང་ལྷ་རྫས་ཀྱི། ། མཆོག་གི་དམ་པ་རྣམས་ཀྱིས་ལེགས་པར་མཆོད། ། ཅེས་པས་བསྟན་ཏེ། ཆ་གསུམ་དང་རིགས་དྲུག་ཡི་དྭགས་ཀྱི་གཏོར་མ་ནི།

དེ་ནས་འབྱུང་པོ་ཀུན་ལ་གཏོར་མ་བྱ། ། ཕྱོགས་ན་གནས་པ་རྣམས་ལ་རྣམ་པར་བརྟག ། སེམས་ཅན་བཀྲེས་ཤིང་སྐོམ་ལ་བཏུང་བ་དང་། ། དེ་ཡི་ཆོ་ག་ཇི་ལྟར་མཐུན་པར་བྱ། ། ཞེས་དང་། གནོད་སྦྱིན་སྲིན་པོའི་ཁ་ཟས་སུ། ། གཏོར་མ་རྣམ་པ་སྣ་ཚོགས་བཞག ། ཅེས་པས་བསྟན་ཏོ། ། དཀྱིལ་འཁོར་བསྒྲུབ་མཆོད་བྱས་ཏེ། བདག་ཉིད་འཇུག་ཅིང་དབང་ལེན་པ་ནི། འཁོར་ལོ་བསྒྱུར་བ་ལས།
དེ་ནས་སྔགས་མཁན་ཉིད་ཀྱིས་ནི། ། སྤྱན་དྲངས་བདག་ཉིད་འཇུག་པར་བྱ། ། བདག་ཉིད་ལ་ནི་དབང་བསྐུར་རོ། ། ཞེས་གསུངས་པའི་དོན་ནི། དེ་ནས་སློབ་དཔོན་རང་ཉིད་ཀྱིས་སློབ་མ་འཇུག་པའི་སྐབས་ལྟར། བདག་འཇུག་རྫོགས་པར་བླངས་ཤིང་། བརྟན་བྱེད་ཀྱི་བཟླས་པའི་བར་བྱས་ལ། གཞན་དོན་དུ་སློབ་མ་དབང་བསྐུར་བའི་ཆོ་ག་སྟ་གོན་དང་། དངོས་གཞི་གཉིས་ལས། སྟ་གོན་ནི།
དེ་ནས་སྔགས་པས་བླ་མེད་བྱང་ཆུབ་ཀྱི། ། གནས་སུ་སློབ་མ་ཡོངས་སུ་སྨིན་པར་བྱ། ། འགྲོ་ལ་ཕན་ཕྱིར་བྱང་ཆུབ་མྱུར་ཐོབ་པ། ། དེ་དག་བྱང་ཆུབ་སེམས་མཆོག་བསྐྱེད་དུ་གཞུག ། དེ་ནས་བྱིན་རླབས་བྱང་ཆུབ་སྨོན་ལམ་གདབ། ། ཟབ་ཅིང་རྒྱ་ཆེ་བ་ཡི་ཆོས་བསྒྲགས་ལ། ། བསྲུང་བ་བྱས་ནས་བརྟུལ་ཞུགས་སྡོམ་གནས་པ། ། ཞེས་པས་སེམས་བསྐྱེད་གཙོ་བོར་གྱུར་པའི་རྒྱུན་བཤགས་དང་། གནས་གསུམ་དང་ཉི་ཤུ་རྩ་གཉིས་སམ། བདུན་བྱིན་གྱིས་རླབས་པ་དང་།
བྱང་ཆུབ་ཏུ་སྨོན་ལམ་གདབ་པ་དང་། ཟབ་མོའི་ཆོས་བཤད་པ་དང་། འཇིག་རྟེན་གསུམ་རྒྱལ་གྱི་སྔགས་རྒྱས་གནས་གསུམ་བསྲུང་བ་བསྟན་ཏོ། ། དངོས་གཞི་ལ་འཇུག་པ་དང་། དབང་བསྐུར་བ་གཉིས་ལས། དང་པོ་འཇུག་པའི་ཆོས་བཅུ་གཉིས་ནི། དར་ལ་སོགས་པས་མིག་གཉིས་གཡོགས་ནས་ནི། ། རྡོ་རྗེ་འཛིན་མ་དཔལ་གྱི་ལག་གཉིས་པདྨར་བྱ། ། མེ་ཏོག་རིན་ཆེན་སོགས་པས་དེ་བརྒྱན་ལ། ། གཡོན་གྱི་ལག་པ་བཀང་སྟེ་གཞུག་པར་བྱ། །
ཞེས་དང་། རབ་ཞི་ཁ་ནས་སྔགས་ཟློས་བརྗོད་དུ་གཞུག ། ཅེས་པའི་གཞུང་འདིར་དྲངས་ནས། ཨོཾ་བཛྲ་ཨ་དྷི་ཏིཥྛ་ཧཱུྃ། ཞེས་བརྗོད་དུ་གཞུག་པ་ནས། བདག་གི་དེ་ཉིད་དང་ནི་སྔགས་སོགས་དེ་བཞིན་ནོ། ། ཞེས་པའི་བར་གྱི་འཇུག་པའི་ཆོས་བཅུ་གཉིས་པོ་རྒྱུད་ཚིག་གིས་གསལ་བར་དངོས་སུ་བསྟན་ཏོ། ། གཉིས་པ་སྔགས་དབང་སྔོན་དུ་འགྲོ་བའི་བུམ་དབང་སོགས་བཅུ་དགུ་ནི། མོས་པ་བརྟན་དང་ལྡན་པར་དམ་བཅས་ནས། ། སརྦ་བིད་ཀྱིས་ཅི་ལྟར་དབང་བསྐུར་ལྟར། །
བུམ་པ་ལ་སོགས་ཅི་སྙེད་མང་ཐོགས་ཏེ། ། བཅུ་པོ་རྣམས་ཀྱི་དབང་བཅུ་ཅི་དགར་བསྐུར། ། དེ་ནས་ལག་ཏུ་དྲིལ་དང་རྡོ་རྗེ་བྱིན། ། འཁོར་ལོ་ལ་སོགས་རིན་ཆེན་བདུན་ཐོགས་ཏེ། ། མི་ཡི་དབང་ཕྱུག་གོ་འཕང་ཐོབ་པ་དང་། ། སྡིག་པ་གཞོམ་ཕྱིར་དབང་ནི་བསྐུར་བར་བྱ། ། སྔགས་གྲུབ་ཕྱིར་ནི་མོས་ལྡན་སློབ་མ་ལ། ། སྔགས་པས་བཀའ་ནི་རབ་ཏུ་བསྒོ་བར་བྱ། ། ཞེས་པ་ནས། བསྒྲུབ་ན་མྱུར་དུ་འགྲུབ་པར་འགྱུར། །
ཞེས་པའི་བར་གྱི་དབང་བཅུ་དགུ་པོ་སྡོམ་ཚིག་གིས་གསལ་བར་བསྟན་ལ། ཨོཾ་བཛྲ་ཀ་ལ་ཤ་ཨ་བྷི་ཥིཉྩ་ཧཱུྃ། ཞེས་སོགས་ཀྱིས་དབང་བསྐུར་བ་ནི། ཕྱག་རྡོར་གྱི་སྐབས་ནས་གསལ་བར་གསུངས་ལ། གཤིན་དོན་ལ་དགོས་པའི་རིན་ཆེན་མཛེས་པའི་བཀྲ་ཤིས་བུམ་པ་འདི། ། ཞེས་སོགས་ཀྱི་ཚིགས་བཅད་དང་། ལྷུག་པ་རྣམས་ནི་སློབ་དཔོན་སངས་རྒྱས་གསང་བས་མཛད་པའི་དཀྱིལ་འཁོར་གྱི་ཆོ་ག་ན་ཡོད་དོ། ། ཞེས་གསུངས་སོ། ། རྗེས་ཆོག་ནི་མེ་ལྟར་འབར་བ་ནས། དེ་ཡི་ལུས་ལ་དབང་བསྐུར་ཞིང་། །
མཉམ་པར་གཞག་པས་བསྲུང་ནས་ཀྱང་། ། མཇུག་ཏུ་མངོན་པར་མཆོད་ནས་ནི། ། ལྷ་རྣམས་ཐམས་ཅད་གཤེགས་སུ་གསོལ། ། ཞེས་པས་བསྟན་ཏེ། ལུང་ཁུངས་མ་སྨོས་པ་རྣམས་ནི་བརྟག་པ་དང་པོའི་ལུང་ཚིག་ཏུ་ཤེས་པར་བྱའོ། ། དེ་ལྟ་བུའི་རྒྱུད་དོན་ཕྱིན་ཅི་མ་ལོག་པར་སྟོན་པའི་ཆོ་ག་ཡང་དག་པར་རྫོགས་པའི་སངས་རྒྱས་ནས། རྩ་བའི་བླ་མའི་བར་དུ་བརྒྱུད་པའི་ཆོ་ག་ཡིད་ཆེས་ཤིང་ཁུངས་བཙུན་པ་གཅིག་ལ་བརྟེན་དགོས་པས། དེའི་ཕྱིར་འཁྲུལ་པ་ཟད་པའི་རྗེ་བཙུན་ས་སྐྱ་པ་རྣམས་ཀྱི་གསུང་རབ་ཀྱི་དོན་ཕྱིན་ཅི་མ་ལོག་པར་སྟོན་པའི་བདག་གི་ཡོངས་འཛིན་ཆེན་པོ་ཆོས་ཀྱི་རྗེ་རྡོ་རྗེ་འཆང་ཀུན་དགའ་བཟང་པོ་བས་མཛད་པའི་བསྙེན་པ་རྒྱས་པའི་ཆོ་ག་གཞན་ཕན་མཐའ་ཡས། གཏོར་མ་ཆ་གསུམ། གཞན་ཕན་ཉེར་མཁོ་རྣམས་ཇི་ལྟ་བ་བཞིན།
ཆོ་གའི་ཁོག་ཕུབ་གཞིར་བཞག་པ་ལ། དཀྱིལ་འཁོར་རང་རང་གི་མངོན་རྟོགས་དང་། ཆོ་གའི་ཁྱད་ཆོས་རྣམས་རྒྱུད་དང་། རྗེ་བཙུན་ཆེན་པོའི་མཆན་བུ་བཞིན་མ་འདྲེས་པར་ཡི་གེར་བཀོད་པར་འགྱུར་བས། དེ་བཞིན་དུ་ཉམས་སུ་བླང་བར་བྱའོ། ། གསུམ་པ་དེ་ལ་རྩོད་པ་སྤང་བ་ནི། གལ་ཏེ་ཁོ་ན་རེ། ལོ་ཆེན་རིན་བཟང་ནས་བཟུང་སྟེ། རྗེ་བཙུན་ས་སྐྱ་པ་ཡབ་སྲས་རྣམས་ལ་རྩ་བའི་དཀྱིལ་འཁོར་དབང་བཀའ་དང་། རྒྱུད་ཀྱི་བཤད་བཀའ་ཡོད་ཀྱང་།
དཀྱིལ་འཁོར་ཕྱི་མ་བཅུ་གཅིག་གི་དབང་བཀའི་བརྒྱུད་པ་མེད་པས། དཀྱིལ་འཁོར་བཅུ་གཉིས་པོ་ཚང་བའི་དབང་བཀའ་ནི། ཇོ་བོ་རྗེ། གོ་མི་སྒོམ་ཆེན། སྐྱི་ནོར་ཛྙཱ་ན། སྙལ་པ་ཉི་མ་ཤེས་རབ། སྣུར་ཉི་མ་འོད་ཟེར། དེ་ལས་བརྒྱུད་པའི་རྩ་སྣུར་འཛིམ་གསུམ་གྱི་བླ་མ་སོ་སོ་ནས་བཟུང་སྟེ། རང་རང་གིས་གང་ལས་ཐོབ་པའི་བླ་མ་བརྒྱུད་པ་ལ་བསྙེག་དགོས་པས། དཀྱིལ་འཁོར་གྱི་ཆོ་ག་ཡང་བླ་མ་དེ་དང་དེས་མཛད་པའི་དཀྱིལ་ཆོག་ཇི་ལྟ་བ་བཞིན་དུ་བྱ་དགོས་སོ་སྙམ་ན།
དེ་ལྟར་མི་དགོས་ཏེ། གལ་ཏེ་དགོས་ན། དཀྱིལ་འཁོར་སྒྲུབ་མཆོད་མ་བྱས་པར། དཀྱིལ་འཁོར་བྲིས་པའི་རྗེས་དེ་མ་ཐག་བདག་ཉིད་འཇུག་ཅིང་དབང་བླང་རིགས་པར་ཐལ། སྙལ་པ་ཉི་མ་ཤེས་རབ་དཀྱིལ་འཁོར་བཅུ་གཉིས་ཀྱི་དབང་གི་བླ་མ་བརྒྱུད་པ་ཡིན་པ་གང་ཞིག དེས་དེ་ལྟར་དུ་བཞེད་པའི་ཕྱིར་རོ། ། དེས་ན་དཀྱིལ་འཁོར་མ་བསྒྲུབ་པར་འཇུག་ཅིང་དབང་ལེན་པ་དེ་ནི་ཤིན་ཏུ་འཁྲུལ་ཏེ། དཀྱིལ་འཁོར་མ་བསྒྲུབ་པར། དཀྱིལ་འཁོར་དུ་འཇུག་པའི་ཆོས་བཅུ་བདུན་བྱེད་པ་དོན་མེད་པའི་ཕྱིར་དང་། འདིར་རྡོ་རྗེ་འཛིན་མས་ཞུགས་ནས་ནི། །
ཞེས་སོགས་འཇུག་པ་སྨོས་པ་དེ་ནི་དཀྱིལ་འཁོར་གྱི་དྲུང་དུ་བདག་བསྙེན་ནས་བདག་གི་རྣལ་འབྱོར་རྫོགས་པར་བསྒོམ་པ་ཙམ་ལ་དགོངས་པ་ཡིན་གྱི། དབང་བླང་བའི་སྐབས་མ་ཡིན་ཏེ། ཚེ་དཔག་མེད་ཀྱི་སྐབས་ནས། དེ་ནས་སྔགས་མཁན་བདག་ཉིད་ཞུགས་ལ། བདེ་བར་གཤེགས་པ་རྣམས་སྲས་དང་འབངས་སུ་བཅས་ཤིང་། འཁོར་གྱིས་བསྐོར་བ་རིགས་པ་དང་ལྷན་ཅིག་སྤྱན་དྲངས་སོ། ། དེ་ནས་བདག་ཉིད་ལ་དབང་བསྐུར་ཏེ་ཞེས་གསུངས་པ་དང་འགལ་བའི་ཕྱིར་རོ། ། རྩ་སྐྱ་པ་རྣམས་ཀྱི་ལུགས་འདི་དང་འགལ་བར་རིག་ནས། བྲིས་པའི་དཀྱིལ་འཁོར་གྱི་མདུན་དུ་མཎྜལ་འབུལ་ཞིང་། གསོལ་བ་གདབ་པ་ནས་བཟུང་སྟེ།
བདག་གི་དེ་ཉིད་དང་ནི་སྔགས་སོགས་དེ་བཞིན་ནོ་ཞེས་སྡོམ་པ་སྦྱིན་པའི་བར་འཇུག་པའི་ཆོས་རྣམས་རྫོགས་པར་བྱས་ཏེ། དེའི་རྗེས་ལ་རྟེན་བརྟེན་པའི་དཀྱིལ་འཁོར་བསྐྱེད་པ་སོགས་སྒྲུབ་མཆོད་གཏོར་མའི་བར་རྫོགས་པར་བྱས་ནས། དེ་ནས་དབང་རྣམས་རྫོགས་པར་ལེན་པར་འདོད་དོ། ། དེའང་མི་འཐད་དེ། ཐོག་མར་དཀྱིལ་འཁོར་སྒྲུབ་མཆོད། དེ་ནས་འཇུག་པ། དེ་རྗེས་དབང་ལེན་པར་བཤད་པ་ཡིན་ཏེ། འཁོར་ལོ་བསྒྱུར་བ་ཡོན་ཏན་གྱི་དཀྱིལ་འཁོར་གྱི་སྐབས་ནས། དེ་ནས་སྔགས་མཁན་ཉིད་ཀྱིས་ནི། ། སྤྱན་དྲངས་བདག་ཉིད་འཇུག་པར་བྱས། །
བདག་ཉིད་ལ་ནི་དབང་བསྐུར་ལ། ། ཞེས་འབྱུང་བའི་ཕྱིར་རོ། ། དེས་ན་རྩ་སྐྱ་པ་འདིའི་ཆོ་གའི་རྗེས་སུ་འབྲངས་པ་རྣམས་ཀྱིས་འདི་དག་ཀྱང་ཁས་ལེན་དགོས་པར་འགྱུར་ཞིང་། འདི་དག་ཁས་མི་ལེན་ན། ས་ལུགས་ཀྱི་ཆོ་ག་དང་། མ་ཡར་བུ་ཡར་བཞིན་དུ་ཕན་ཚུན་མ་བསྲེ་བར་འཁྲུལ་པ་ཟད་པའི་རྗེ་བཙུན་ས་སྐྱ་པ་བརྒྱུད་པ་དང་བཅས་པའི་ཆོ་ག་ཇི་ལྟ་བ་བཞིན་ཉམས་སུ་ལེན་པ་ནི། རང་གཞན་ལ་ཕན་པའི་གདམས་ངག་ཡིན་པས་བློ་གྲོས་དང་ལྡན་པ་རྣམས་ཀྱིས་དེ་བཞིན་དུ་མཛད་དུ་གསོལ་ཞེས་བདག་ཐལ་མོ་སྦྱར་ཏེ་གསོལ་བ་འདེབས་སོ། ། དེ་བཞིན་དུ་འཛིམ་པ་བློ་ཆེན་དང་། བྲག་ནག་པ་ལ་སོགས་པའི་ཆོ་གའི་རྗེས་སུ་འབྲང་པ་རྣམས་ལའང་དགག་བསྒྲུབ་དེ་བཞིན་རིགས་བསྒྲེས་ཏེ་ཤེས་པར་བྱའོ། ། དེས་ན་དབང་གི་བླ་མ་བརྒྱུད་པ་རང་རང་གིས་གང་ལ་ཐོབ་པ་དེ་དང་དེ་ལ་འདོད་ཀྱང་།
དཀྱིལ་ཆོག་དེ་དང་དེས་མཛད་པ་བཞིན་བྱེད་པའི་ངེས་པ་མེད་དེ། དཔེར་ན་གསང་འདུས་དང་། བདེ་མཆོག་གི་དབང་གི་བླ་མ་བརྒྱུད་པ། བུ་སྟོན་རིན་པོ་ཆེ་ལྟ་བུ་ལ་འདོད་ཀྱང་། དཀྱིལ་ཆོག་དེ་དང་དེའི་གཞུང་བཞིན་མི་བྱེད་པར། དེ་ལ་དགག་བསྒྲུབ་དང་བཅས་པའི་སྒོ་ནས། ས་ལུགས་ལ་སོགས་པའི་གཞུང་རྣམ་དག་གི་རྗེས་སུ་འབྲང་བ་བཞིན་ནོ། ། གསུམ་པ་སྐབས་སུ་བབས་པའི་དཀྱིལ་འཁོར་གྱི་ཆོ་ག་དངོས་བཤད་པ་ནི། དཀྱིལ་འཁོར་བཅུ་གཉིས་པོ་འདི་རྣམས་སུ་དབང་བསྐུར་བ་ཐོབ་ཅིང་། དམ་ཚིག་དང་སྡོམ་པར་ལྡན་པའི་རྡོ་རྗེ་སློབ་དཔོན་སྙིང་རྗེ་ཆེན་པོ་དང་ལྡན་པ་རྣམས་ཀྱིས་རང་དོན་དུ་བདག་ཉིད་འཇུག་ཅིང་དབང་བླང་པའམ།
གཞན་དོན་དུ་སློབ་མ་འཇུག་ཅིང་དབང་བསྐུར་བའི་ཆོ་ག་སྒྲུབ་པར་བྱེད་པ་རྣམས་ཀྱིས་སྤྱི་དང་། བྱེ་བྲག་གི་རྣམ་གཞག་འདི་ལྟར་ཤེས་པར་བྱ་སྟེ། དེའང་རྒྱུད་འདི་ནས་གསུངས་པའི་ཀུན་རིག་རྩ་བའི་དཀྱིལ་འཁོར། ཤཱཀྱ་ཐུབ་པ་སྐུའི་དཀྱིལ་འཁོར། ཕྱག་ན་རྡོ་རྗེ་ཐུགས་ཀྱི་དཀྱིལ་འཁོར། ཚེ་དཔག་མེད་གསུང་གི་དཀྱིལ་འཁོར། འཁོར་ལོ་བསྒྱུར་བ་ཡོན་ཏན་གྱི་དཀྱིལ་འཁོར། མེ་ལྟར་འབར་བ་འཕྲིན་ལས་ཀྱི་དཀྱིལ་འཁོར་ཏེ་འཇིག་རྟེན་ལས་འདས་པའི་དཀྱིལ་འཁོར་དྲུག་དང་། ཕྱག་ན་རྡོ་རྗེ་ལ་རྒྱལ་ཆེན་བཞིས་བསྐོར་བའི་དཀྱིལ་འཁོར། དེ་ལ་ཕྱོགས་སྐྱོང་བཅུས་བསྐོར་བའི་དཀྱིལ་འཁོར།
དེ་ལ་གཟའ་ཆེན་བརྒྱད་རྒྱུ་སྐར་དང་བཅས་པས་བསྐོར་བའི་དཀྱིལ་འཁོར། དེ་ལ་ཀླུ་ཆེན་བརྒྱད་ཀྱིས་བསྐོར་བའི་དཀྱིལ་འཁོར། དེ་ལ་འཇིགས་བྱེད་ཆེན་པོ་དགུས་བསྐོར་བའི་དཀྱིལ་འཁོར། དེ་ལ་ལྷ་ཆེན་བརྒྱད་ཀྱིས་བསྐོར་བའི་དཀྱིལ་འཁོར་ཏེ་འཇིག་རྟེན་པའི་རྣམ་པའི་ཚུལ་འཛིན་པས་བསྐོར་བའི་དཀྱིལ་འཁོར་དྲུག་སྟེ་བཅུ་གཉིས་ཡོད་པ་ལས། དེ་རེ་རེ་ལའང་བསྙེན་པ་དང་། དཀྱིལ་འཁོར་ལས་རིམ་གཉིས་གཉིས་ཡོད་དོ། ། དང་པོ་བསྙེན་པ་ལ་དཔའ་བོ་གཅིག་པའི་བསྙེན་པ། དཀྱིལ་འཁོར་ཡོངས་རྫོགས་ལ་བརྟེན་པའི་བསྙེན་པ་རྒྱས་པ། རས་བྲིས་ལ་བརྟེན་པའི་བསྙེན་པ་དང་གསུམ་མོ། ། དང་པོ་ལའང་དཀྱིལ་འཁོར་ཐམས་ཅད་ལ་ཁྱབ་བྱེད་དུ་འཇུག་པ་རྡོ་རྗེ་སེམས་དཔའི་བསྙེན་པ་དང་།
དཀྱིལ་འཁོར་གྱི་གཙོ་བོ་གང་ཡིན་གྱི་བསྙེན་པ་གཉིས་ཡོད་པ་ལས། དང་པོ་ལ་སྲུང་བའི་འཁོར་ལོ་བསྒོམ་པ་དང་། བདག་བསྐྱེད་དངོས་གཉིས། དང་པོ་སྲུང་བའི་འཁོར་ལོ་ལ་དབྱེ་ན་སྲུང་འཁོར་རྒྱས་པའི་རྒྱས་པ། རྒྱས་པའི་བསྡུས་པ། བསྡུས་པའི་རྒྱས་པ། བསྡུས་པའི་བསྡུས་པ་དང་བཞིའོ། ། དང་པོ་ནི། ཐུན་མཚམས་ཀྱི་རྡོ་རྗེ་སེམས་དཔའ་གསལ་བཏབ་སྟེ་ལྕེ་ལག་བྱིན་གྱིས་བརླབས་པ་ནས་བཟུང་སྟེ། སེམས་དཔའ་ཐ་མ་བཞིས་བསྲུང་ནས།
ཡི་གེ་བརྒྱ་པས་བརྟན་པར་བྱས་པའི་བར་གཞན་ཕན་མཐའ་ཡས་སུ་བཀོད་པ་ཇི་ལྟ་བ་བཞིན་ནོ། ། གཉིས་པ་ནི་ཁྲོ་བོ་སྤྱན་འདྲེན་པ་སོགས་ལས་ཁ་ཚར་བ་རྣམས་དོར་བ་མ་གཏོགས། གཞན་སྔ་མ་ཇི་ལྟ་བ་བཞིན་ནོ། ། གསུམ་པ་ནི། སྐྱབས་འགྲོ་སེམས་བསྐྱེད་ཀྱི་རྗེས་སུ། ཨོཾ་སྭ་བྷཱ་ཝ་ཤུདྡྷ་སརྦ་དྷརྨཱ་སྭ་བྷཱ་ཝ་ཤུདྡྷ྅ཧཾ། གིས་ཆོས་བདག་མེད་པར་བསྒོམ། སྟོང་པའི་ངང་ལས་པཾ་ལས་པདྨ་དང་། ཨ་ལས་ཟླ་བའི་དཀྱིལ་འཁོར་གྱི་སྟེང་དུ་ཧཱུྃ་ལྗང་སྔོན་དེ་ལས་འོད་འཕྲོས་འདུས་གཅིག་ཏུ་གྱུར་པ་ལས། རང་ཉིད་ཕྱག་ན་རྡོ་རྗེ་སྐུ་མདོག་ལྗང་སྔོན་ཞི་བའི་ཉམས་ཅན།
ཞལ་གཅིག་ཕྱག་གཉིས་པ། གཡས་རྡོ་རྗེ་རྩེ་ལྔ་པ་ཐུགས་ཁར་འཛིན་ཅིང་། གཡོན་དྲིལ་བུ་དཀུར་བརྟེན་པ། དར་གྱི་ན་བཟའ་དང་། རིན་པོ་ཆེའི་རྒྱན་གྱིས་བརྒྱན་པ། སེམས་དཔའི་སྐྱིལ་མོ་ཀྲུང་གིས་བཞུགས་པར་བསམ། དེའི་སྙིང་ཁར་ཉི་མའི་སྟེང་དུ་ཧཱུྃ་མཐིང་ནག དེ་ལས་འོད་ཟེར་འཕྲོས་འདུས་གཅིག་ཏུ་གྱུར་པ་ལས། བདག་ཉིད་ཁྲོ་བོ་འཇིག་རྟེན་གསུམ་ལས་རྣམ་པར་རྒྱལ་བ། དབུ་མཐའ་ཡས་པ།
ཕྱག་མཐའ་ཡས་པ། སྐུ་མདོག་སྔོན་པོ་སྦྲུལ་དང་མི་སྡུག་པའི་རྒྱན་གྱིས་བརྒྱན་པ། སྟག་གི་པགས་པའི་ཤམ་ཐབས་ཅན། རྩ་ཕྱག་གཉིས་ཀྱིས་ཧཱུྃ་མཛད་ཀྱི་ཕྱག་རྒྱ་མཛད་པ། ཕྱག་ལྷག་མ་རྣམས་ཀྱིས་རལ་གྲི་ལ་སོགས་པའི་མཚོན་ཆ་དང་། རྒྱུ་མ་དང་། མགོ་ཐོད་ཤས་གང་བ་བསྣམས་པ། གཡོན་བརྐྱངས་ཀྱི་སྟབས་ཀྱིས་ཡེ་ཤེས་ཀྱི་མེ་འབར་བའི་དབུས་ན་བཞུགས་པར་བསམ་ལ། དེའི་ཕྱག་རྒྱ་ནི་རྡོ་རྗེ་ཁུ་ཚུར་གཉིས་བཅིངས་ནས། གཡོན་པའི་མཁྲིག་མའི་རྒྱབ་ཀྱི་སྟེང་དུ་གཡས་པའི་མཁྲིག་མའི་རྒྱབ་བཞག་ནས་བསྣོལ་བའི་མཐེའུ་ཆུང་གཉིས་སྦྲེལ་ནས་མཛུབ་མོ་གཉིས་བསྒྲེངས་པ་ནི་ཧཱུྃ་མཛད་ཀྱི་ཕྱག་རྒྱ་སྟེ།
དེ་ཉིད་སྤྱི་བོ་ལ་སོགས་པའི་གནས་གསུམ་དུ་རེག་ཅིང་། ཨོཾ་བཛྲ་སཏྭ་ཀྲོདྷ་སོགས་ལན་གསུམ་གྱིས་བདག་གི་ལུས་ངག་ཡིད་གསུམ་བསྲུང་བ། ཡང་ཕྱག་རྒྱ་སྙིང་ཁར་བཅས་ནས་ལན་གསུམ་བརྗོད་ལ། དང་པོས་འོག་རྡོ་རྗེའི་ས་གཞི་དང་། གཉིས་པས་ཕྱོགས་མཚམས་རྡོ་རྗེའི་ར་བ་མེ་རིས་དང་བཅས་པ། གསུམ་པས་དེའི་ནང་དུ་རྡོ་རྗེའི་གུར་བསམ་ལ་གནས་བསྲུང་། ཡང་ལན་གསུམ་བརྗོད་པས་རྣལ་འབྱོར་ཏེ། ཆོ་གའི་སྦྱོར་དངོས་རྗེས་གསུམ་གྱི་བར་ཆད་བསྲུང་བར་བསམ་མོ། ། དེ་ནས་ཆོས་ཉིད་སྟོང་པ་གཉིས་མེད་ངང་ཉིད་ལས། ། ནས།
བགེགས་ཀྱི་དགྲ་ལ་ཕྱག་འཚལ་ལོ། ། ཞེས་པའི་བར་གྱིས་བསྟོད་པར་བྱའོ། ། བཞི་པ་ནི། གཞན་སྔ་མ་ཇི་ལྟ་བ་བཞིན་ལས། བསྟོད་པ་བྱེད་མི་དགོས་སོ། ། སྲུང་འཁོར་དང་པོ་གཉིས་ནི། ཡོ་ག་རྡོ་རྗེ་འབྱུང་བ་ནས་གསུངས་ཤིང་། ལས་ཁ་ཚར་བ་ནི་བླ་མ་རྣམས་ཀྱི་མན་ངག་གིས་སྦྱར་བར་འདོད་དོ། ། སྲུང་འཁོར་ཕྱི་མ་གཉིས་ནི་སྦྱོང་རྒྱུད་ཀྱི་དགོངས་པ་ཡིན་ཞིང་། བསྟོད་པ་ནི་བླ་མ་རྣམས་ཀྱི་མན་ངག་གིས་སྦྱར་བར་འདོད་དོ། །
ཀུན་རིག་ལ་སྲུང་འཁོར་རྒྱས་བསྡུས་བཞི་པོ་གང་བྱས་ཀྱང་རུང་ཞིང་། དཀྱིལ་འཁོར་ཕྱི་མ་བཅུ་གཅིག་ལ་སྦྱོང་རྒྱུད་ཀྱི་རྒྱས་བསྡུས་གཉིས་པོ་གང་རུང་བྱེད་པ་ཕྱག་ལེན་ཡིན་ནོ། ། གཉིས་པ་བདག་བསྐྱེད་དངོས་ལ། ལྷ་གྲུབ་པའི་རྒྱུ་བསྒོམ་པ། འབྲས་བུ་ལྷ་བསྐྱེད་པ། ཆེད་དུ་གཏད་པའི་བཟླས་པ་བྱ་བ་དང་གསུམ་གྱིས་དཀྱིལ་འཁོར་བཅུ་གཉིས་པོ་ཐམས་ཅད་ལ་ཁྱབ་བྱེད་དུ་འཇུག་པ། རྡོ་རྗེ་སེམས་དཔའི་བསྙེན་པ་བྱེད་ཚུལ་ནི། དཀྱིལ་འཁོར་བཅུ་གཉིས་པོ་ཐམས་ཅད་ཀྱི་བདག་བསྐྱེད་རྐྱང་པའམ། མདུན་བསྐྱེད་དང་འབྲེལ་ཡང་རུང་སྟེ། ཡ་མཐའ་སྐྱབས་འགྲོ་སེམས་བསྐྱེད་ནས་བཟུང་སྟེ།
མཆོད་བསྟོད་ཀྱི་བར་ངག་འདོན་ཕལ་ཆེར་འདྲ་ལ། མི་འདྲ་བའི་ཁྱད་པར་ནི། སེམས་བསྐྱེད་ཀྱི་སྐབས་སུ་དེའི་ཆེད་དུ་བཅོམ་ལྡན་འདས་ཀུན་རིག་གི་ཆོ་ག་ཉམས་སུ་བླང་བར་བགྱིའོ། ། ཞེས་པའི་ཚབ་ཏུ། དེའི་ཆེད་དུ་བཅོམ་ལྡན་འདས་ཤཱཀྱ་སེངྒེའི་ཆོ་ག་ཉམས་སུ་བླང་བར་བགྱིའོ། ། དཀྱིལ་འཁོར་ལྷག་མ་རྣམས་ལ་དེས་རིགས་བསྒྲེས་ཏེ་ཤེས་པར་བྱ་ཞིང་། སྲུང་འཁོར་ནི་སྔར་བཤད་པ་ལྟར་ཤེས་པར་བྱའོ། ། གཟུགས་བརྙན་གྱི་སྦྱོར་བ་དཀྱིལ་འཁོར་ཐམས་ཅད་ལ་འདྲ་ལ། འབྲས་བུ་ལྷ་བསྐྱེད་པའི་སྐབས་སུ། དཀྱིལ་འཁོར་གང་ཡིན་གྱི་གཙོ་བོའི་ཐུགས་གཉིས་སུ་མེད་པའི་ཡེ་ཤེས་གཟུགས་རྣམས་རྡོ་རྗེ་སེམས་དཔའི་རྣམ་པར་བཞེངས་པར་འདྲ་ཡང་ངོ་བོ་དཀྱིལ་འཁོར་གྱི་གཙོ་བོ་དེ་དང་དེ་ཡིན་པར་བསྒོམ་པ་གལ་ཆེ་ཞིང་།
གླེང་གཞིའི་ཚིག་འདོན་མི་འདོན་གྱི་དམིགས་བསལ་རང་རང་གི་སྐབས་སུ་འཆད་ལ། བསྟོད་པ་སྔ་ཕྱི་གཉིས་ཀ་མཚན་བརྒྱས་བྱེད་པའམ། ཡང་ན་སྔ་མ་ལ། ཁྱེད་ནི་གླང་པོའི་རྣ་བ་ཅན། ། ཞེས་སོགས་མཚན་བཅུས་བསྟོད་ཀྱང་རུང་ངོ་། ། བཟླ་བྱའི་སྔགས་ནི་རྩ་བའི་དཀྱིལ་འཁོར་ལ་རྩ་རིག གཞན་རྣམས་ལ་རང་རང་གི་གཙོ་བོའི་སྔགས་བརྒྱ་རྩ་བརྒྱད་ལ་སོགས་པ་བཟླའོ། ། བཟླས་པའི་དམིགས་པ་ནི་མཛད་པ་བཅུ་གཉིས་དང་བཅས་པའི་འོད་ཟེར་སྤྲོ་བསྡུའི་སྒོ་ནས། དཀྱིལ་འཁོར་དང་པོ་གཉིས་ལ་སྡིག་པ་ཞི་བ་དང་། ཚེ་དཔག་མེད་གཉིས་ལ་ཚེ་དང་བསོད་ནམས་སོགས་རྒྱས་པ་དང་།
འཁོར་ལོ་བསྒྱུར་བ་ལ་བྱང་ཆུབ་ཀྱི་སེམས་གཉིས་དང་། རྣལ་འབྱོར་གཉིས་ལ་སོགས་པའི་ལུང་རྟོགས་ཀྱི་ཡོན་ཏན་རྒྱས་པ་དང་། མེ་ལྟར་འབར་བ་ལ་གདུག་པ་ཅན་མ་རུང་པ་ཚར་གཅོད་པའི་བསམ་པ་དང་། འཇིག་རྟེན་པའི་དཀྱིལ་འཁོར་དྲུག་གི་གཙོ་བོའི་སྔགས་བཟླ་བའི་ཚེ་དམིགས་པ་ནི་འཆི་བདག་འཇོམས་པ་དང་འདྲ་ཞིང་། འཁོར་རྣམས་ལ་དེ་དང་དེ་དབང་དུ་འདུས་ཤིང་། བསྒོ་བ་ཉན་པར་བསམ་མོ། ། འདོད་དོན་གསོལ་གདབ་ཀྱང་དེས་རིགས་བསྒྲེས་ཏེ་ཤེས་པར་བྱའོ། ། གཉིས་པ་དཀྱིལ་འཁོར་གྱི་གཙོ་བོ་གང་ཡིན་གྱི་བསྙེན་པ་ནི། རང་རང་གི་ཆོ་ག་གསུམ་ལས། དེ་དང་དེའི་གཙོ་བོ་རྐྱང་པར་བསྐྱེད་ལ།
དབང་སྐུར་བའི་ཚེ། དཀྱིལ་འཁོར་དང་པོ་གཉིས་ལ་བུདྡྷ་དང་ཕྱི་མ་བཅུ་ལ་བཛྲ་སྔོན་དུ་འགྲོ་བའི་སྔགས་དང་ཕྱག་རྒྱ་བྱ་བ་མ་གཏོགས། གཞན་ཐམས་ཅད་སྔ་མ་ཇི་ལྟ་བ་བཞིན་ནོ། ། གཉིས་པ་སྐུ་གསུམ་ལམ་དུ་བྱེད་པ་ཏིང་ངེ་འཛིན་གསུམ་གྱིས་འཆིང་བའི་དཀྱིལ་འཁོར་ཡོངས་རྫོགས་ཀྱི་བསྙེན་པ་རྒྱས་པ་ནི། གཞན་ཕན་འོད་ཟེར་དང་། ཆོས་རྗེ་རྡོ་རྗེ་འཆང་གིས་མཛད་པའི་བསྙེན་པ་རྒྱས་པའི་ཆོ་ག་སྒྲིབ་པ་རྣམ་སེལ་དང་། རང་ལུགས་ཀྱི་མཁས་པ་ཆེན་པོ་རྣམས་ཀྱིས་མཛད་པའི་དཀྱིལ་འཁོར་གྱི་ཆོ་ག་ལས་ཤེས་པར་བྱའོ། ། གསུམ་པ་རས་བྲིས་ལ་བརྟེན་པའི་བསྙེན་པ་ནི། ལྷ་བཅུ་གཉིས་ཀྱི་ཞིང་བཀོད་རྒྱུད་ནས་གསུངས་པ་བཞིན་དུ་ལེགས་པར་བྲིས་ལ། རབ་གནས་ཚུལ་བཞིན་བྱས་པ་དེ་གྱང་ངོས་ལ་སོགས་པ་ལ་བཀོད་ལ།
མཆོད་གཏོར་རྣམས་དེའི་མདུན་དུ་ཕྲེང་ཚར་དུ་བཤམ་ལ། སྒྲུབ་པ་པོ་བདག་ཉིད་བསྙེན་པ་རྒྱས་བསྡུས་གང་རུང་སྔོན་དུ་སོང་ནས་མདུན་གྱི་དམིགས་རྟེན་གྱི་རས་བྲིས་དེ་ཉིད། བསངས་སྦྱངས་སྟོང་པའི་ངང་ལས། ས་བོན་ནམ། སྙིང་པོ་ཚིག་ཙམ་གྱིས་ལྷ་དེ་དང་དེར་བསྐྱེད་ལ་ཞལ་ཕྱག་གསལ་གདབ། ཡེ་ཤེས་པ་དགུག་གཞུག་བྱས་ལ། རིགས་གསུམ་སྤྱིའི་སྔགས་རྒྱས་བྱིན་གྱིས་བརླབ། རྣམ་སྣང་གཙོ་བོར་གྱུར་པའི་རིགས་ལྔའི་དབུ་རྒྱན་རང་ཆས་ཅན་དུ་བསམ་ལ། མཆོད་བསྟོད་བྱས་ཏེ་རྩ་རིག་སོགས་ཀྱི་བཟླས་པ་བྱའོ། ། བཟླས་པའི་དམིགས་པ་ནི་གཞན་ཀུན་རིག་དང་འདྲ་བ་ལས།
མི་འདྲ་བའི་ཁྱད་པར་ནི། བདག་གི་ཐུགས་ཀ་ནས་སྔགས་ཕྲེང་འོད་ཟེར་དང་བཅས་པ་འཕྲོས། མདུན་བསྐྱེད་ཀྱི་ལྷ་བཅུ་གཉིས་ཀྱི་ཐུགས་རྒྱུད་བསྐུལ། དེའི་ཐུགས་ཀ་ནས་འོད་ཟེར་འཕྲོས་ཏེ། འགྲོ་བ་རྣམས་ཀྱི་སྡིག་སྒྲིབ་སྦྱངས། འོད་ཟེར་སླར་འདུས་ཏེ། བདག་གི་ཐུགས་ཀར་ཐིམ་པར་བསམ་མོ། ། འདོད་དོན་གསོལ་གདབ་དང་། རྗེས་ཀྱི་ཆོ་ག་བསྙེན་པ་རྒྱས་བསྡུས་སྔོན་དུ་གང་བྱས་པ་དེ་དང་མཐུན་པའི་རིགས་བསྒྲེས་ཏེ་ཤེས་པར་བྱའོ། ། དེ་ལྟར་ཆོ་གའི་བྱེད་ཚུལ་ཞིབ་ཏུ་ཤེས་པར་བྱས་ནས་དཀྱིལ་འཁོར་འདི་རྣམས་ཀྱི་གཞི་བསྙེན་བྱེད་པའི་ཚེ།
མཚམས་དམ་དུ་བཅད་ལ་ཐུན་གསུམ་མམ་བཞིའི་སྒོ་ནས་རྩ་རིག་དང་། དཀྱིལ་འཁོར་ཕྱི་མ་རྣམས་ཀྱི་གཙོ་བོའི་སྔགས་ལ་འབུམ་ཕྲག་གསུམ་མམ་དྲུག་བྱའོ། ། གལ་ཏེ་ཐམས་ཅད་མ་གྲུབ་ན་ཡང་ཀུན་རིག་གི་གཞི་བསྙེན་ངེས་པར་འགྲོ་དགོས་ཤིང་། དེ་ལ་གཞི་བསྙེན་སོང་ནས། དཀྱིལ་འཁོར་ཕྱི་མ་རྣམས་ཀྱི་རྡོ་རྗེ་སློབ་དཔོན་བྱེད་དུ་རུང་ཙམ་ཡིན་ནོ། ། གཉིས་པ་དཀྱིལ་འཁོར་ལས་རིམ་ལ། རྡུལ་ཚོན་ལ་བརྟེན་པ་དང་། རས་བྲིས་ལ་བརྟེན་པ་གཉིས་ལས། དང་པོ་ནི་ཟུར་དུ་རྟོགས་པར་བྱའི། འདིར་ཡི་གེ་མང་བས་འཇིགས་པས་མ་བྲིས་སོ། །
གཉིས་པ་རས་བྲིས་ཀྱི་དཀྱིལ་འཁོར་ལ་བརྟེན་ནས་ཆོ་ག་སྒྲུབ་པར་བྱེད་པ་ལ། དཀྱིལ་འཁོར་བཅུ་གཉིས་ཡོད་པའི་དང་པོ་ཀུན་རིག་རྩ་བའི་དཀྱིལ་འཁོར་གྱི་ཆོ་ག་ནི། རྡོ་རྗེ་འཆང་གཉིས་པ་རྗེ་བཙུན་ཀུན་དགའ་བཟང་པོས་མཛད་པའི་ཀུན་རིག་གི་ཆོ་ག་གཞན་ཕན་མཐའ་ཡས་དང་། ཆ་གསུམ་གཏོར་མའི་ཡིག་ཆ་ལས་ཤེས་པར་བྱའོ། ། དཀྱིལ་འཁོར་གཞན་ཐམས་ཅད་ལ་ཡང་སྤྱིའི་ཆོ་ག་གཞུང་དེ་དག་ལས་ཤེས་པར་བྱ་བས་འདིར་རྒྱས་པར་མ་བྲིས་ལ། འོན་ཀྱང་ཆོ་ག་གཞན་དང་མ་འདྲེས་པར་གཞན་ཕན་མཐའ་ཡས་ཀྱི་ཆོ་ག་ལ་ཤིན་ཏུ་མཁས་ཤིང་ཞིབ་པར་སྦྱངས་ནས། དཀྱིལ་འཁོར་ཕྱི་མ་བཅུ་གཅིག་པོ་དག་ལ་འཇུག་པར་བྱ་ཡི། གཞན་ཆོ་གའི་ལག་ལེན་མ་དག་ཅིང་། མི་མཐུན་པ་རྣམས་དང་འདིའི་ཆོ་ག་བསྲེ་བར་མི་བྱའོ། ། ཞེས་པ་དེ་རྣམས་ཀྱིས་ཆོས་རྗེ་ཚུལ་ཁྲིམས་འོད་ཟེར་གྱི་གསུང་རབ་ལས་འབྱུང་ཚུལ་བཤད་ཟིན་ཏོ། །
འདིར་སྨྲས་པ། དཔལ་ལྡན་རྒྱལ་བ་ཀུན་གྱི་ངོ་བོ་ཉིད། ། འབྲེལ་ཚད་དོན་ལྡན་སྐྱེས་ཆེན་བཟང་རིམ་པར། ། ལེགས་པར་བྱོན་ཏེ་བསྟན་དང་འགྲོ་བའི་དོན། ། རྒྱུན་ཆད་མེད་པར་མཛད་འདི་ཨེ་མ་མཚར། ། རྣམ་དཔྱོད་ཡངས་པའི་བློ་ཡི་མེ་ལོང་ལ། ། རྣམ་མང་གསུང་རབ་ལེགས་བཤད་གཟུགས་བརྙན་ཤར། ། རྣམ་དག་བློ་ཡིས་མཐོང་ན་ཡིད་འཕྲོག་པའི། ། རྣམ་བཤད་འདི་ལ་སུ་ཞིག་མཚར་མི་རྩི། ། རྣལ་འབྱོར་རྒྱུད་ཀྱི་དམ་པའི་ཆོས་བྱུང་བའི་ཚུལ་ལེགས་པར་བཤད་པ་ཡོ་ག་བསྟན་པའི་སྒོ་འབྱེད་ཅེས་བྱ་བ་ལས།
མཁས་པ་ཚུལ་ཁྲིམས་འོད་ཟེར་གྱི་གསུང་རབ་ལས་བྱུང་ཚུལ་བཤད་པའི་སྐབས་ཏེ་དྲུག་པའོ།། ༈ །།སྤྱི་དོན་བདུན་པ་པཎ་ཆེན་གུང་རུ་ཤེས་རབ་བཟང་པོའི་གསུང་རབ་ལས་འབྱུང་ཚུལ་བཤད་པ་ནི། ཤིན་ཏུ་ཡངས་པའི་མཁྱེན་རབ་ཀྱིས་ཤེས་བྱའི་གནས་མ་ལུས་པ་ཐུགས་སུ་ཆུད་ཅིང་། འཆད་རྩོད་རྩོམ་གསུམ་ལ་ཐོགས་པ་མེད་པའི་པཎྜི་ཏ་ཆེན་པོ་གུང་རུ་ཤེས་རབ་བཟང་པོས་མཛད་པའི་ཀུན་རིག་གི་རྣམ་བཤད་ཡིད་ཀྱི་མུན་སེལ་ཞེས་བྱ་བ་ལས་འདི་ལྟར་འབྱུང་སྟེ། འདིར་རྗེ་བཙུན་གྱིས་མཛད་པའི་ཀུན་རིག་གི་ཆོ་ག་གཞན་ལ་ཕན་པའི་འོད་ཟེར་དང་། དེའི་ལག་ལེན་གྱི་ཆོ་ག་ཕྱོགས་གཅིག་ཏུ་བསྒྲིགས་པ། བདག་གི་བླ་མ་ཆོས་རྗེ་ཐམས་ཅད་མཁྱེན་པས་མཛད་པའི་ཀུན་རིག་གི་ཆོ་ག་གཞན་ཕན་མཐའ་ཡས་སོགས་ལ་ཉེ་བར་མཁོ་བའི་ཟིན་བྲིས་འདི་ལ། ཀུན་རིག་འདི་རྒྱུད་གང་དུ་གཏོགས་ངོས་བཟུང་བ་དང་། སྤྱིར་ཡོ་ག་ལ་རྒྱ་བོད་དུ་སྲོལ་ཇི་ལྟར་བྱུང་ཚུལ་དང་། ཁྱད་པར་དུ་སྦྱོང་རྒྱུད་འདི་བོད་དུ་ཇི་ཙམ་ན་འགྱུར་ཞིང་སྲོལ་ཇི་ལྟར་བྱུང་བསྟན་པ་དང་།
ཡོ་ག་སྟོད་ལུགས་པའི་རྗེས་སུ་འབྲངས་ཏེ་རང་ལུགས་བཤད་པ་དང་བཞི་ཡོད་པ་ལས། དང་པོ་ནི། སྤྱིར་བཅོམ་ལྡན་འདས་ཀྱིས་གདུལ་བྱ་སྣ་ཚོགས་ལ་དགོངས་ཏེ། རྒྱུ་མཚན་ཉིད་ཀྱི་ཐེག་པ་དང་། འབྲས་བུ་སྔགས་ཀྱི་ཐེག་པའི་ཆོས་ཀྱི་འཁོར་ལོ་བསམ་གྱིས་མི་ཁྱབ་པ་བསྐོར་བ་ལས། འདི་ཕྱི་མ་ཡིན། དེ་ལ་ཡང་རྒྱ་བོད་ཀྱི་པཎ་གྲུབ་རྣམས་ཀྱིས་རྒྱུད་སྡེ་སོ་སོའི་རྗེས་སུ་འབྲངས་ནས། རྒྱུད་སྡེ་གཉིས་དང་། གསུམ་དང་། བཞི་དང་།
ལྔ་དང་། དྲུག་ཏུ་འབྱེད་ཚུལ་སོགས་མཐའ་ཡས་པ་ཡོད་པ་ལས། འདིར་སློབ་དཔོན་སྒེག་པའི་རྡོ་རྗེས་སྔགས་དོན་རྣམ་གཟིགས་ལས། རྣལ་འབྱོར་སྤྱོད་དང་བྱ་དབྱེ་བས། ། ཤེས་རབ་ཕ་རོལ་ཕྱིན་པའི་ཚུལ། ། ཞེས་པ་ལྟར་བྱ་བའི་རྒྱུད་དང་། སྤྱོད་པའི་རྒྱུད་དང་། རྣལ་འབྱོར་གྱི་རྒྱུད་དང་གསུམ་དུ་ཡོད་པ་ལས། དང་པོ་ནི། རྒྱུད་སྡེ་གོང་མའི་རྒྱས་བཀབ་པ་མ་ཡིན་པར།
བྱ་རྒྱུད་རང་རྐང་གི་དབང་དུ་བྱས་ནས། བདག་ཉིད་ལྷར་མི་བསྐྱེད་ཅིང་། དཀའ་ཐུབ་དང་གཙང་སྦྲ་དང་བཅས་ཏེ་མདུན་དུ་བྲིས་སྐུའམ། ལུགས་མ་གང་རུང་ལྷར་བསྐྱེད་པ་དང་། སྤྱན་འདྲེན་པ་གང་རུང་ཙམ་བྱེད་ཅིང་། ཡེ་ཤེས་པ་དགུག་གཞུག་མི་བྱེད་པར་ལྷ་རྗེ་དཔོན་ལྟ་བུ་ལ་དངོས་གྲུབ་ལེན་པས་དེ་སྟོན་པའི་གཞུང་ཡང་། དཀྱིལ་འཁོར་གྱི་ཆོ་ག་གཙོ་བོར་སྟོན་པ་གསང་བ་སྤྱི་རྒྱུད། སྒྲུབ་ཐབས་གཙོ་བོར་སྟོན་པ་ལེགས་གྲུབ། ཕྱག་རྒྱ་གཙོ་བོར་སྟོན་པ་དཔུང་བཟང་གིས་ཞུས་པའི་རྒྱུད། མཚན་མེད་ཀྱི་རྣལ་འབྱོར་གཙོ་བོར་སྟོན་པ་བསམ་གཏན་ཕྱི་མའི་རྒྱུད་སྡེ་བྱ་བ་སྤྱིའི་རྒྱུད་བཞི་ལྟ་བུ་ཡིན་ལ།
གཞན་མཐའ་ཡས་ཀྱང་། བྱ་རྒྱུད་སྤྱིའི་རྣམ་གཞག་ཏུ་ཤེས། གཉིས་པ་སྤྱོད་རྒྱུད་ནི། བདག་མདུན་གཉིས་ཀ་ལྷར་བསྐྱེད་ཀྱང་། དེ་ལ་ཡེ་ཤེས་པ་དགུག་གཞུག་མི་བྱེད་པར། ལྷ་གྲོགས་པོ་ལྟ་བུ་ལ་དངོས་གྲུབ་ལེན་པ་སྟེ། དེ་སྟོན་པའི་གཞུང་ཡང་རྣམ་པར་སྣང་མཛད་མངོན་པར་བྱང་ཆུབ་པའི་རྒྱུད་དང་། ཕྱག་ན་རྡོ་རྗེ་དབང་བསྐུར་བའི་རྒྱུད་ལྟ་བུ་ཡིན་ལ། རྒྱས་པར་ནི་སྤྱོད་རྒྱུད་སྤྱིའི་རྣམ་གཞག་ཏུ་ཤེས་པར་བྱའོ། ། གསུམ་པ་རྣལ་འབྱོར་རྒྱུད་ནི།
བདག་མདུན་གཉིས་ཀ་ལྷར་བསྐྱེད་ཅིང་། ཡེ་ཤེས་ཀྱི་འཁོར་ལོ་དགུག་གཞུག་དང་། ཕྱག་རྒྱ་བཞིའི་རྒྱས་འདེབས་སོགས་བྱས་ནས་དངོས་གྲུབ་ལེན་ཡང་། རིམ་གཉིས་དང་། དབང་བཞི་དང་། ཤ་ལྔ་བདུད་རྩི་ལྔ་བསྟེན་པ་ལ་སོགས་པ་མེད་ཅིང་། མཐར་ཡེ་ཤེས་པ་ཡང་གཤེགས་སུ་གསོལ་བ་ཡིན་ལ། དེ་སྟོན་པའི་གཞུང་ཡང་། པདྨ་ལྕགས་ཀྱུས། རྩ་རྒྱུད་ཟབ་ཅིང་ཤིན་ཏུ་རྟོགས་དཀའ་བས། །
བཤད་རྒྱུད་ཆ་མཐུན་རྒྱུད་ཀྱིས་གསལ་བར་བྱེད། ། ཅེས་པ་ལྟར་རྩ་རྒྱུད་དེ་ཉིད་འདུས་པ། བཤད་པའི་རྒྱུད། ཆ་མཐུན་གྱི་རྒྱུད་དང་གསུམ་ཡོད་པ་ལས། དང་པོ་དེ་ཉིད་འདུས་པ་ལ་ཡང་དུམ་བུ་བཞི་ཡོད་པའི་དང་པོས་སྦྱང་གཞི་སེམས་ཅན་གྱི་ལུས་དང་གཏི་མུག་གི་གཉེན་པོར། རྣམ་སྣང་གཙོ་བོར་གྱུར་པའི་རྡོར་དབྱིངས་ཀྱི་དཀྱིལ་འཁོར་སྟོན། གཉིས་པས་ངག་དང་། འདོད་ཆགས་ཀྱི་གཉེན་པོར་ཁམས་གསུམ་རྣམ་རྒྱལ་གྱི་དཀྱིལ་འཁོར་སྟོན། གསུམ་པས་ཡིད་དང་ཞེ་སྡང་གི་གཉན་པོར་འགྲོ་འདུལ་གྱི་དཀྱིལ་འཁོར་སྟོན། བཞི་པས་སྒོ་གསུམ་གྱི་བྱེད་ལས་དང་།
སེར་སྣ་དང་ཕྲག་དོག་གི་གཉེན་པོར་དོན་ཐམས་ཅད་གྲུབ་པའི་དཀྱིལ་འཁོར་སྟོན། ཡང་དུམ་བུ་བཞི་པའི་རྗེས་སུ་རྒྱུད་ཕྱི་མ། ཕྱི་མའི་ཕྱི་མ། རྒྱུད་དོན་ཉེ་བར་བསྡུས་པ་ཞེས་ཀྱང་ཟེར་བའི། དང་པོ་གཉིས་ནི་རྒྱུད་ཁ་སྐོང་ལྟ་བུ་ཡང་ཡིན་ཏེ། དང་པོ་ནི། དུམ་བུ་བཞི་པའི་སྐབས་ཀྱི་ཁ་སྐོང་བར་བྱེད་པ་ཡིན་ལ། བར་པས་ནི་རྣལ་འབྱོར་གྱི་རྒྱུད་ཐམས་ཅད་ཆོ་ག་རྒྱས་པ་ཁོ་ནའི་སྒོ་ནས་ཉམས་སུ་ལེན་དགོས་ན། སྙིགས་མའི་སེམས་ཅན་ལ་ཕན་མི་ཐོགས་སྙམ་པ་ལ། སྔོན་ལ་སེམས་དཔའ་གཅིག་རྫོགས་སོགས་བསྡུས་པའི་ཆོ་ག་གསུངས་ནས་དགོངས་པ་གསལ་བ་ཡིན་ཞིང་།
གསུམ་པས་ནི་སྤྲུལ་པའི་དཀྱིལ་འཁོར་བསྡུས་ནས་འོག་མིན་དུ་གཤེགས་པའི་ཚུལ་སྟོན་པ་སོགས་གསུངས་ལ། སྟོན་པ་སངས་རྒྱས་ནས་ཞག་བདུན་ལོན་པའི་ཚེ། འོག་མིན་དུ་རྩ་བའི་རྒྱུད་དེ་ཉིད་འདུས་པ་གསུངས། དེ་ནས་སུམ་ཅུ་རྩ་གསུམ་དུ་ལྷ་རྣམས་ལ་རྒྱུད་ཕྱི་མ་གསུངས། ལྕང་ལོ་ཅན་དུ་རྒྱུད་དོན་ཉེ་བར་བསྡུས་པ་གསུངས་པས་ན་ལྷ་གནས་གསུམ་ཞེས་ཀྱང་ཟེར་ཞིང་། དེ་ཉིད་འདུས་པའི་རྗེས་སུ་གསུངས་པའི་གསང་འདུས་སོགས་རྒྱུད་གཞན་རྣམས་ཀྱང་འདིའི་བཤད་རྒྱུད་ལྟ་བུར་སློབ་དཔོན་ཀུན་སྙིང་སོགས་བཞེད་དོ། ། གཉིས་པ་བཤད་རྒྱུད་ལ། སོ་སོའི་བཤད་རྒྱུད་དང་ཐུན་མོང་གི་བཤད་རྒྱུད་གཉིས། དང་པོ་ལ་དུམ་བུ་དང་པོའི་བཤད་རྒྱུད། རྡོ་རྗེ་དབྱིངས་ཀྱི་དཀྱིལ་འཁོར་གཙོ་བོར་སྟོན་པ་ཐམས་ཅད་གསང་བ།
ཤརྡྷས། འདི་ནས་བཤད་པའི་རྡོ་རྗེ་དབྱིངས་སྒོ་རྐྱང་དཔལ་ལྡན་རྒྱ་ཆེ་བའི་དཀྱིལ་འཁོར་ཞེས་པའི་དཀྱིལ་འཁོར་གྱི་ཐིག་རྩ་འགྲེལ་མཛད་པ་ཡིན་ནོ། ། གཉིས་པའི་བཤད་རྒྱུད། འཇིག་རྟེན་གསུམ་རྒྱལ་གྱི་རྟོགས་པ་ཆེན་པོའི་ཁམས་གསུམ་རྣམ་རྒྱལ་ཡིན་ལ། འདི་ལ་ལོ་ཆེན་གྱི་བླ་མ་དྷརྨཱ་ཕ་ལའི་སློབ་དཔོན་མུ་ཏི་ཀ་གོ་ཤའི་འགྲེལ་པ་ཡོད་གསུངས། དུམ་བུ་ཕྱི་མ་གཉིས་ཀྱི་བཤད་རྒྱུད་བོད་དུ་མ་འགྱུར་རོ། ། གཉིས་པ་ཐུན་མོང་གི་བཤད་རྒྱུད་ནི། རྡོ་རྗེ་རྩེ་མོའམ། བཛྲ་ཤྲཱི་ཥ་རའི་རྒྱུད། རིག་ལྔ་ཆར་གྱི་བྱེད་པ་སྟོན་པས་ན།
གསང་འདུས་སོགས་སུ་འདིའི་ལུང་དྲངས་པར་རྒྱ་ཆེ་རོལ་པ་ཞེས་གསུངས་པ་ལྟར། མཚན་གྱི་རྣམ་གྲངས་གསུམ་དང་ལྡན་པ་དེ་ཡིན་ནོ། ། འདིའི་རིགས་ཀྱང་བཅུ། རིགས་བསྡུས་གཅིག་དང་དཀྱིལ་འཁོར་བཅུ་གཅིག་འབྱུང་གསུངས། གསུམ་པ་ཆ་མཐུན་གྱི་རྒྱུད་ལ། དཔལ་མཆོག་དང་པོ་དཔལ་མཆོག་ཤེར་ཕྱིན་གྱི་སྐོར་འདི་གཉིས་ལ། ཤེར་ཕྱིན་དུམ་དང་། སྔགས་དུམ་གཉིས་ཀྱང་ཟེར། ཤེར་ཕྱིན་ཚུལ་བརྒྱ་ལྔ་བཅུ་པ་སྟེ། འདི་ནི་དཔལ་མཆོག་ཤེར་ཕྱིན་གྱི་སྐོར་ལོགས་སུ་བཀོལ་བ་དང་དོན་གཅིག་ཅིང་ཕར་ཕྱིན་ཏུ་སྲས་ཡུམ་བཅུ་བདུན་གྱི་ནང་དུ་བགྲང་པ་དེ་ཡིན་ལ།
པཎྜི་ཏ་ཡེ་ཤེས་དཔལ་གྱིས་ཡོ་གར་བཀྲལ་བའི་འགྲེལ་པ་ཡང་ཡོད་གསུངས། གཞན་ཡང་རྣམ་སྣང་སྒྱུ་དྲ། རབ་གནས་མདོར་བསྡུས། སློབ་དཔོན་རབ་ཞི་བཤེས་གཉེན་གྱིས་འགྲེལ་པ་བྱས་པའི་རྡོ་རྗེ་སྙིང་པོ་རྒྱན་གྱི་རྒྱུད། གསང་བ་ནོར་བུའི་རྒྱུད། གསང་བ་རྒྱན་གྱི་རྒྱུད། མཚན་བརྗོད། ངན་སོང་ཐམས་ཅད་ཡོངས་སུ་སྦྱོང་བའི་རྒྱུད་དམ། སྤྲོས་པ་ཆུང་ཞིང་སྒོམ་པ་གཙོ་བོར་བྱེད་པས་ན་སྒོམ་པའི་རྒྱུད་ཅེས་ཀྱང་ཟེར་རོ། ། ཡང་འདིའི་རྒྱུད་བརྟག་པ་ཕྱོགས་གཅིག་པ་གཙུག་དགུའི་རྒྱུད་དུ་གྲགས་པ་སྟེ།
རྒྱུད་འདི་གཉིས་ཀྱི་ཁྱད་པར་ནི། གོང་གི་ཀུན་རིག་རྩ་བའི་དཀྱིལ་འཁོར་དང་། འོག་གི་ཤཱཀ་ཐུབ་དཀྱིལ་འཁོར་གོ་ས་བརྗེས་ཤིང་ཆོ་གའི་ཡན་ལག་རྣམས་རྡོར་དབྱིངས་ཀྱི་རྒྱས་བཀབ་པ་མ་གཏོགས། རྒྱུད་གཉིས་ལ་ཁྱད་མི་འདུག་ཅིང་། ། བུ་སྟོན་གྱིས་འདི་ལ་བརྟེན་ནས་གཙུག་དགུའི་ཆོ་ག་མཛད་ཅིང་། བཀའ་མིན་པ་འདྲ་ཞེས་ཀྱང་གསུངས་པ་ལྟར། རྒྱུད་མིན་པ་ཉིད་འཐད་དེ། འདིའི་གཤམ་གྱི་ཚིགས་བཅད་དུ། ཀུན་སྙིང་དང་། འཇིགས་མེད་སྦས་པའི་མན་ངག་ལ་བརྟེན་ནས་བརྩམས།
ཞེས་འབྱུང་བའི་ཕྱིར། ཡང་སྔ་རབས་པ་གོ་མི་སོགས་ཁ་ཅིག་སྦྱོང་རྒྱུད་འདིར་བདག་བསྐྱེད་དངོས་སུ་མ་བཤད་ཅིང་། བྲིས་སྐུ་ལྷར་བསྐྱེད་ནས་བསྙེན་པ་དང་། དངོས་གྲུབ་ལེན་པར་གསུངས་པའི་ཕྱིར་བྱ་རྒྱུད་ཡིན་ཞེས་པ་དང་། ཡང་ཁ་ཅིག གཙོ་བོར་བྲིས་མའམ། ལུགས་མའང་རུང་། རྡོ་རྗེ་ཅན་དང་ལྷན་ཅིག་བཞག ། ཅེས་གསུངས་པས་སྤྱོད་རྒྱུད་ཡིན་ཟེར་ཡང་། ཚེ་དཔག་མེད་ཀྱི་སྐབས་ནས།
རྡོ་རྗེ་སེམས་དཔའི་གནས་འདུག་ནས། ། ཐམས་ཅད་ཟོས་ཏེ་ཀུན་བྱས་ཀྱང་། ། འགྲུབ་འགྱུར་ཉེས་པས་མི་གོས་ན། ། སྙིང་རྗེ་ལྡན་པ་སྨོས་ཅི་དགོས། ། ཞེས་དང་། སྲུང་འཁོར་གྱི་སྐབས་སུ། འཇིག་རྟེན་གསུམ་ལས་རྣམ་རྒྱལ་གྱིས། ། བདག་བསྲུང་ལ་སོགས་བྱས་ནས་ནི། ། ཞེས་སོགས་ཀྱིས་བདག་ལྷར་བསྐྱེད་པར་གསུངས་པས། བྱ་རྒྱུད་མིན་ལ།
ཛཿཧཱུྃ་བཾ་ཧོཿཐུགས་རྗེའི་བདག ། ཅེས་སོགས་ཀྱིས་ཡེ་ཤེས་པ་འཇུག་པར་བཤད་པས། སྤྱོད་རྒྱུད་མ་ཡིན་ཞིང་རྣལ་འབྱོར་གྱི་རྒྱུད་ལས་འོས་མེད་དེ། དེས་ཕྱོགས་གང་དུ་གཏོགས་ངོས་བཟུང་བ་བསྟན་ཏོ།། ༈ །།གཉིས་པ་སྤྱིར་ཡོ་ག་ལ་རྒྱ་བོད་དུ་སྲོལ་བྱུང་ཚུལ་ལ་གཉིས་ལས། དང་པོ་རྒྱ་གར་དུ་བྱུང་ཚུལ་ནི། ཚིག་ལ་མཁས་པ་ཤཱཀྱ་བཤེས་གཉེན། དོན་ལ་མཁས་པ་སངས་རྒྱས་གསང་བ། ཚིག་དོན་གཉིས་ཀ་ལ་མཁས་པ་ཀུན་དགའ་སྙིང་པོ། སྔ་རབས་པ་རྣམས་ཚིག་ལ་མཁས་པ་ཀུན་སྙིང་།
དོན་ལ་མཁས་པ་སངས་རྒྱས་གསང་བ། ཚིག་དོན་གཉིས་ཀ་ལ་མཁས་པ་ཤཱཀྱ་བཤེས་གཉེན་ཞེས་གསུམ་དུ་གྲགས་པའི། དང་པོས་དེ་ཉིད་འདུས་པའི་འགྲེལ་པ་ཀོ་ས་ལའི་རྒྱན་མཛད། འདིས་དབུ་མ་བདེན་གཉིས་ཀྱི་ལུང་མང་པོ་དྲངས་འདུག་པས། ཀླུ་སྒྲུབ་ཀྱི་དངོས་སློབ་དེ་ཡིན་ནམ་གསུངས། གཉིས་པ་དེ་ཉིད་འདུས་པའི་འགྲེལ་པ་ཏན་ཏྲ་ཨ་ཝ་ཏ་ར་ཞེས་པ། བོད་སྐད་དུ། རྒྱུད་དོན་འཇུག་པ་ཞེས་པ་མཛད། ཕྱི་མས་དེ་ཉིད་འདུས་པའི་འགྲེལ་པ་སྟོང་ཕྲག་བཅུ་དྲུག་པ་ཞེས་པ་པོ་ཏི་བཞི་ཙམ་ཡོད་པ་དང་། དཔལ་མཆོག་ཤེར་ཕྱིན་དུམ་བུ་དང་བཅས་པའི་འགྲེལ་པ་སྟོང་ཕྲག་ཉེར་ལྔ་པ་ཞེས་པ།
བོད་དུ་འགྱུར་བའི་བསྟན་བཅོས་ལ་འདི་ལས་ཆེ་བ་མེད་ཅིང་། པོ་ཏི་དྲུག་ཙམ་བྱས་པ་གཅིག་དང་། རིགས་རྐྱང་བཅུ་གཅིག རིགས་བསྡུས་གཅིག་སྟེ་དཀྱིལ་འཁོར་བཅུ་གཉིས་སྟོན་པ་དང་། ཡང་རྣམ་སྣང་སྒྱུ་དྲ། སངས་རྒྱས་མཉམ་སྦྱོར། གསང་བ་འདུས་པ་རྣམས་ཡོ་གར་བཀྲལ་བའི་འགྲེལ་པ་རྣམས་མཛད། འོ་ན་གསང་འདུས་སོགས་ཡོ་གར་འཆད་ན། རྒྱུད་སྡེ་དེ་རྣམས་ལས། བྷ་གར་ལིང་ག་བཞག་ནས་ནི། །
དེ་ལ་སངས་རྒྱས་རྗེས་དྲན་བསྒོམ། ། ཞེས་དང་། གསང་འདུས་ལས་དབང་པོ་གཉིས་སྦྱོར་བདེ་བ་ནི། ། སངས་རྒྱས་རྗེས་སུ་དྲན་པ་བསྒོམ། ། ཞེས་སོགས་དང་འགལ་ལོ་སྙམ་ན་མི་འགལ་ཏེ། དེའི་དོན་སྙོམས་འཇུག་ལ་མི་འཆད་ཀྱི། ལྷ་དམ་ཚིག་པའི་བྷ་ག་དང་། ལིང་ག་ལ་ལྷ་ཡེ་ཤེས་པའི་བྷ་ག་དང་། ལིང་ག་གཉིས་དབྱེར་མེད་དུ་བྱེད་པས་ཉེ་བར་མཚོན་པ། དམ་ཚིག་པ་དང་ཡེ་ཤེས་པའི་ཕུང་ཁམས་སྐྱེ་མཆེད་ཐམས་ཅད་དབྱེར་མེད་དུ་བྱེད་ཅིང་།
དེས་བདེ་བ་ཆེན་པོ་ཡང་སྐྱེ་སྟེ། ཐ་མལ་པའི་ཕོ་མོའི་དབང་པོ་ཉི་ཚེ་བ་སྦྱར་བས་ཀྱང་བདེ་བ་སྐྱེ་བ་བཞིན་ནོ། ། ཡང་ན་བྷ་གའི་སྐལ་བ་སྟེ་ཡེ་ཤེས་པ་འཇུག་པའི་སྐལ་བ་དང་ལྡན་པའི་དམ་ཚིག་པའོ། ། ལིང་ག་ནི་རྟགས་ཏེ། དམ་ཚིག་པ་ལ་དབྱེར་མེད་དུ་བཅུག་ནས་རྒྱས་འདེབས་པའི་ལྷ་ཡེ་ཤེས་པ་ལ་ངོས་འཛིན་ནོ། ། ཡང་རིག་མ་ལོ་བཅུ་དྲུག་དང་། ཉི་ཤུ་ལོན་པ་བསྟན་པ་བཤད་པ་དགོས་ཀྱང་། མཆོད་པ་བཅུ་དྲུག་དང་། ཉི་ཤུ་ལ་སོགས་སྟོན་པར་བཞེད་དོ། ། ཡང་སློབ་དཔོན་དེ་ཉིད་ཀྱི་རྡོར་དབྱིངས་ཀྱི་དཀྱིལ་ཆོག
རྡོ་རྗེ་འབྱུང་བ་ཞེས་པ་དང་། ཁམས་གསུམ་རྣམ་རྒྱལ་གྱི་དཀྱིལ་ཆོག་སྟེ་རྒྱས་པ་གཉིས། གཙུག་དགུའི་དཀྱིལ་ཆོག ཤེར་ཕྱིན་ཚུལ་བརྒྱ་ལྔ་བཅུ་པའི་དཀྱིལ་ཆོག་སྟེ་བསྡུས་པ་གཉིས་དང་བཞི་མཛད། ཡང་རྡོར་དབྱིངས་སྒྲུབ་ཐབས་སེམས་དཔའ་འབྱུང་བ་ཆེ་ཆུང་གཉིས། གཞན་ཡང་འགྲོ་འདུལ་དང་། དོན་གྲུབ་ཀྱི་ནག་འབྱམས་སོགས་ནས་དཀྱིལ་ཆོག་བསྟན་པ་དང་། དཔལ་མཆོག་གི་སྐབས་སོགས་ནས་དཀྱིལ་འཁོར་མཐའ་ཡས་པ་གསུངས། མཚན་བརྗོད་ལ་ཡང་སྤྱིར་ནི་བཤད་ལུགས་དྲུག་སོགས་ཡོད་པ་ལས། སློབ་དཔོན་དབུ་མ་ལ་དགའ་བས་འཇམ་རྡོར་དང་མཐུན་པར་བཀྲལ་བ་དང་།
ཨ་ནུ་ས་ཡ་རཀྵི་ཏས་དུས་འཁོར་དང་མཐུན་པར་བཀྲལ་བ་དང་། གཞན་ཡང་ལམ་འབྲས་དང་མཐུན་པར་བཤད་པ་སོགས་ཡོད་ཀྱང་། ཡོ་གར་བཀྲལ་བ་ལ་འགྲེལ་པ་གསུམ་སྟེ། ཆེ་བ་འཇམ་དཔལ་གྲགས་པས་མཛད། དེའི་རྗེས་སུ་འབྲངས་པ་ཆོས་དབྱིངས་གསུང་དབང་དང་། སངས་རྒྱས་ཡེ་ཤེས་ཞབས་ཀྱི་སློབ་དཔོན་བྱང་ཆུབ་མཆོག་ཅེས་ཀྱང་བྱ། སྒེག་པའི་རྡོ་རྗེ་ཞེས་ཀྱང་བྱ་བ་དེས་མཛད་པའི། སྔགས་དོན་རྣམ་གཟིགས། དེའི་དཀྱིལ་འཁོར་ནི། འཇམ་དཔལ་སེང་ལྡན་གྱི་དཀྱིལ་ཆོག་ཡོན་ཏན་ཀུན་འབྱུང་ཞེས་པ་མཛད།
སློབ་དཔོན་འཇམ་དཔལ་བཤེས་གཉེན་གྱི་ནམ་མཁའ་དྲི་མེད་ཆུང་བ་ཞེས་པར་རིགས་རྐྱང་གི་དཀྱིལ་འཁོར་དྲུག རིགས་བསྡུས་འཁོར་ལོ་བསྒྱུར་དྲུག་དང་། དཀྱིལ་འཁོར་བྲི་ཚུལ་འདྲ་བ་སྟེ་དཀྱིལ་འཁོར་བདུན་སྟོན་པ་རྣམས་མཛད་དོ། ། གཉིས་པ་བོད་དུ་སྲོལ་བྱུང་ཚུལ་ནི། པཎྜི་ཏ་སངས་རྒྱས་ཞི་བ་ལ། ཇོ་བོ་རིན་ཆེན་བཟང་པོས་ཞུས་ཏེ། པུ་ཧྲང་ལོ་ཆུང་དང་། གཙང་སྨད་ཀྱི་དགེ་བའི་བཤེས་གཉེན་རྣམས་ཀྱིས་ཞུས་ནས། སྨད་དུ་དར་བའི་སྨད་ལུགས་དང་། ཡང་པཎྜི་ཏ་དྷརྨཱ་ཕ་ལ་ལ།
ལོ་ཆེན་གྱིས་ཞུས་ནས། མངའ་རིས་ལ་སོགས་ས་ཆ་སྟོད་ཀྱི་དགེ་བཤེས་བགྲེས་པོ་རྣམས་ལ་འཆད་ཉན་གྱིས་གཏན་ལ་ཕབ་པ་རྣམས་ལ་ཡོ་ག་སྟོད་ལུགས་ཞེས་གྲགས་པ་རྣམས་བྱུང་ངོ་། ། གསུམ་པ་ནི་སྦྱོང་རྒྱུད་འདི་བོད་དུ་ཇི་ཙམ་ན་བྱུང་སྙམ་ན། བསྟན་པ་སྔ་དར་ལ། རྒྱལ་པོ་ཁྲི་སྲོང་ལྡེའུ་བཙན་གྱི་སྐུ་རིང་ལ། དབུས་སུ་མཉྫུ་ཤྲཱི་ལ་སོགས་པ་སད་མི་མི་བདུན་གྱིས་བསྒྱུར་ཅིང་། རྒྱལ་པོ་ཁྲི་རལ་པ་ཅན་གྱི་སྐུ་རིང་ལ་ལོ་ཙཱ་བ་རྨ་རིན་ཆེན་མཆོག་གིས་བསྒྱུར་ཅིང་། རྒྱ་གར་གྱི་པཎྜི་ཏ་དྷརྨཱ་ཀིརྟི་དང་། ཞི་བ་སྙིང་པོ་གཉིས་དབུས་སུ་བྱོན་ནས་ཀུན་རིག་གི་དབང་བཀའ་དང་། ཆོ་ག་ཙམ་བཤད་ཅིང་དར་བར་མཛད་ཀྱང་།
རྒྱལ་པོ་གླང་དར་མས་བསྣུབས་ནས་རྒྱུན་ཆད་པས། གང་གི་སྲོལ་ཡིན་མི་ཤེས་པར་འདུག་གསུངས་སོ། ། བསྟན་པ་ཕྱི་དར་ལ་སྲོལ་ཆེན་གསུམ་གྱི། དང་པོ་ནི། ལོ་ཆེན་རིན་བཟང་གིས་པཎྜི་ཏ་སངས་རྒྱས་ཞི་བ་ལ་འདུས་པ་རྣམ་གཉིས་ཞེས་པ། གསང་འདུས་འཇམ་རྡོར་དང་། འཕགས་ལུགས་གཉིས། ཡོ་ག་དེ་ཉིད་འདུས་པ་རྣམས་གསན་ཅིང་། པཎྜི་ཏས་འདིའི་དབང་བཀའ་སོགས་ཕྱག་ལེན་ཀུན་སྙིང་གི་སྟེང་ནས་མཛད་ཀྱང་། བཤད་པ་རྣམས་ཤཱཀྱ་བཤེས་གཉེན་ལྟར་མཛད་པས་ལག་ལེན་དང་བཤད་པ་མ་མཐུན་ལ་སྤྲོས་པ་ཆེ་ཞིང་།
དེའི་ཚེ་ལོ་ཆེན་ཡང་སྐུ་ན་གཞོན་སྤྲོས་པ་ལ་དགེས་ཤིང་། པུ་ཧྲང་ལོ་ཆུང་ཡང་གྲེ་ངག་བདེ་ཞིང་། དེའི་དུས་ན་མངའ་རིས་སྟོད་དུ་བོན་པོ་རྣམས་ཀྱིས། གྱེར་དབྱངས་སོགས་ཀྱི་སྤྲོས་པ་ལ་མི་ནག་པ་རྣམས་མོས་པས། དེ་རྣམས་འདུལ་བའི་ཕྱིར་དུ་རྡོར་དབྱིངས་ཀྱི་སྙིང་ཁའི་བདག་འཇུག་ལ། དབང་རྫས་དངོས་སུ་ལེན་པ་དང་། དབྱངས་ཀྱི་རིགས་མི་འདྲ་བ་དུ་མ་དང་། ཁྱད་པར་དུ་རིག་མ་བཅུ་དྲུག་གི་མཆོད་པ་ལ་ཚིགས་བཅད། ལྷུག་པ་དང་སྔགས་གསུམ་གྱི་བྱེད་པ་དང་། ཀུན་རིག་ལ་ཡང་རྡོར་དབྱིངས་ཀྱི་རྒྱས་བཀབ་པ་སོགས་སྤྲོས་པ་མང་པོ་མཛད་པའི་སློབ་མ་ལ།
མངའ་རིས་སྟོད་ཀྱི་ལོ་ཆུང་སོགས་དང་། སྨད་ཀྱི་སློབ་མ་དང་སྟོད་ཀྱི་ལྕེ་ཞར། བོ་དོང་གི་ཡང་ཀ་འདར་སྟོན། ཉང་སྟོད་ཀྱི་རྐྱང་པོ་ཆོས་བློ། རིན་སྤུངས་ཀྱི་གསུམ་སྟོན་ཡེ་འབར། གཡག་སྡེ་ལུང་གི་གཉན་སྟོན་ཚུལ་འབར་སོགས་ཀྱིས་ཞུས་ནས། ས་ཆ་སྨད་དུ་གཙོ་བོར་དར་ནས། རྨ་བན་ཆོས་འབར། རོང་པ་ཆོས་མཆོག་སོགས་དང་། བུ་ལུགས་ཀྱི་བར་གྱི་སྲོལ་བྱུང་པ་རྣམས་ནི།
ལོ་ཆེན་གྱི་སྐུ་ཚེའི་སྟོད་ཀྱི་བཤད་སྲོལ་ཡིན་ཡང་སྨད་དུ་དར་བས་ན། ཡོ་ག་དང་ཀུན་རིག་སྨད་ལུགས་ཞེས་གྲགས་སོ། ། གཉིས་པ་ནི། ལོ་ཆེན་གྱི་སྐུ་ཚེའི་སྨད་ལ་ཤྲརྡྷ་ཀ་ར་ཝརྨ་དང་། ཁ་ཆེའི་པཎྜི་ཏ་དྷརྨཱ་ཕ་ལ་གཉིས་བོད་དུ་བྱོན་པ་ལ། ཡོ་གའི་ཆོས་སྐོར་ཞུས་ཤིང་། ཁྱད་པར་དུ་དྷརྨཱ་ཕ་ལ་ནི། ཡོ་ག་ཀུན་རིག་གི་ལག་ལེན་དང་བཤད་པ་ཤིན་ཏུ་མཁས་ལ། ཁོང་དང་བརྒྱུད་ཐག་ཀྱང་ཉེ་ཞིང་། ལག་ལེན་སྤྲོས་པ་ཆུང་བར་མཛད།
དེའི་ཚེ་ལོ་ཆེན་ཡང་སྐུ་ན་བགྲེས། བོན་པོ་འདུལ་བའི་སྤྲོས་པ་སོགས་ཀྱང་མི་མཛད་ཅིང་། ཀུན་རིག་ལ་ཡང་། སྦྱོང་རྒྱུད་ནས་བཤད་ཚོད་ཙམ་ལས། རྡོར་དབྱིངས་ཀྱི་ཆོ་ག་མི་བསྲེ་བར་ཕྱག་ལེན་ཤིན་ཏུ་དག་པར་མཛད་པའི་སློབ་མ་ཡང་། མངའ་རིས་སྟོད་ཀྱི་བྲག་སྟེང་པ་ཡོན་ཏན་ཚུལ་ཁྲིམས། ཀྱི་ཐང་པ་ཛྙཱ་ན་ཤྲཱི། གུ་རིབ་པ་རིན་ཆེན་བསོད་ནམས། གུར་ཤིང་པ་བརྩོན་འགྲུས་རྒྱལ་མཚན་སོགས་ཀྱིས་ཞུས་པ། ས་ཆ་སྟོད་དུ་དར་བར་བྱས་པ་དང་།
གསུམ་པ་ནི། ཡང་དེའི་རྗེས་སུ་ཇོ་བོ་རྗེ་བོད་དུ་བྱོན་ནས། ལོ་ཆེན་གྱིས་ཀྱང་བདེ་མཆོག་སོགས་ཞུས་ཤིང་། ཇོ་བོ་ལ། གོ་མི་སྒོམ་ཆེན་གྱིས་ཀུན་རིག་སོགས་ཞུས། དེ་ལ་ཛྙཱ་ན་ཤྲཱིས་ཞུས། དེ་ལ་སྙལ་པ་ཉི་མ་ཤེས་རབ་ཀྱིས་ཞུས། དེ་ལ་སྣུར་པས་ཞུས། དེ་ལ་རྩ་སྐྱ་པས་ཞུས། དེ་ལ་འཛིམ་པས་ཞུས་པའི་སྲོལ་ནི།
ཀུན་རིག་སོགས་ཇོ་བོ་ནས་བརྒྱུད་ཀྱང་། ཡོ་ག་གཞན་རྣམས་ལོ་ཆེན་གྱི་སྐུ་ཚེའི་སྨད་ཀྱི་སྲོལ་ལྟར་ཡིན་ལ། འདི་རྣམས་ཐམས་ཅད་ཀྱང་ལོ་ཆེན་གྱི་སྐུ་ཚེའི་སྨད་དུ་བྱུང་བའི་སྲོལ་ཡིན་ཡང་། ས་ཆ་སྟོད་དུ་བྱུང་བའི་སྲོལ་ཡིན་པས་གཙོ་བོར་སྟོད་དུ་དར་བས་ན་སྟོད་ལུགས་ཞེས་གྲགས་སོ། ། དེ་ལ་རྗེ་བཙུན་ས་སྐྱ་པ་ནི་སྟོད་ལུགས་ལ་ཕྱག་ལེན་གཙོ་བོར་མཛད་ཀྱང་། བརྒྱུད་པ་གཉིས་ཀ་བཞུགས་ཏེ། སྟོད་ལུགས་ནི། ལོ་ཆེན་གྱི་སློབ་མ་བྲག་སྟེང་པ་ཡོན་ཏན་ཚུལ་ཁྲིམས། དེ་ལ་བླ་མ་མལ་གྱིས་གསན། དེ་ལ་རྗེ་ས་ཆེན་གྱིས་གསན་ནས།
རྗེ་བཙུན་སྐུ་མཆེད་ལ་བརྒྱུད་པ་དང་། སྨད་ལུགས་ནི། ལོ་ཆེན་གྱི་སློབ་མ་ལོ་ཆུང་ལ་དབུས་པ་དགེ་སེར་གྱིས་ཞུས། དེ་ལ་བླ་མ་གནམ་ཁའུབ་པས་ཞུས། དེ་ལ་རྗེ་ས་ཆེན་གྱིས་གསན་ནས། རྗེ་བཙུན་སྐུ་མཆེད་ལ་བརྒྱུད་དོ། ། གཞན་ཡང་ད་ན་ཤི་ལའི་སློབ་མ་གཡག་སྡེ་ཟེ་དམར་བས། བི་བྷུ་ཏི་ཙཎྜ་ལ་ཞུས་པ་དང་། ཆག་ལོ་ཙཱ་བས་བལ་པོ་རེ་ཝན་ཏྲ་ལ་ཞུས་པའི་ཀུན་རིག་གི་དབང་བཀའ་དང་། ཆོ་ག་ཙམ་བྱུང་ཡང་།
དབང་བཀའ་བླ་མ་དེ་དང་དེ་ལ་ཞུས་པ་སྲིད་ཀྱང་། ལག་ལེན་སོགས་ས་ལུགས་དང་མཚུངས་ཤིང་། ཇོ་བོའི་ལུགས་དང་ཆ་འདྲ་གསུངས། འོ་ན་སྦྱོང་རྒྱུད་ལས་འཕྲོས་པའི་ཡིག་ཆ་ཅི་ཙམ་ཡོད་ཅེ་ན། འདི་ལ་རྒྱ་གར་ན་ཀུན་སྙིང་གིས་བྱས་པའི་འགྲེལ་པ་སྟོང་ཕྲག་བཅུ་གཉིས་པ་གཅིག་བཞུགས་སོ་ཟེར་ཡང་བོད་དུ་མ་འགྱུར་རོ། ། གཞན་ཡང་རྒྱ་འགྲེལ་དུ་མིང་བཏགས་པའི་མཛེས་རྒྱན་ཞེས་པ། ཀུན་སྙིང་ལ་ཁ་འཕངས་ཀྱང་། ཁྱིན་ལོ་ཙཱ་བ་ཁྱུང་གྲགས་ཀྱིས་ཉང་སྟོད་རྒྱན་གོང་གི་གཙུག་ལག་ཁང་དུ་བྱས་པ་དང་། གཟི་བརྗིད་རྒྱལ་པོ་ཞེས་པ་ཀུན་སྙིང་ལ་ཁ་འཕངས་ཀྱང་། འདིས་བྱས་མེད་པ་གཅིག་དང་།
དེ་ཉིད་སྣང་རྒྱན་ཞེས་པ་ཀུན་སྙིང་ལ་ཁ་འཕངས་ཀྱང་། འབྲིང་མཚམས་པ་ཞིག་གིས་བྱས་པ་དང་། གསལ་བའི་སྒྲོན་མེ་ཞེས་བྱ་བ་གཅིག ཟངས་དཀར་ལོ་ཙཱ་བས་བྱས་པ་ཀུན་སྙིང་ལ་ཁ་འཕངས་པ་རྣམས་ནི་མ་དག་པ་ཡིན་ལ། གཞན་ཟོམ་རོང་ཆོས་བཟང་གིས་བྱས་པར་ཁས་བླངས་པའི་འགྲེལ་པ་གཅིག་དང་རྨ་རིན་ཆེན་མཆོག་གིས་སྦྱོང་རྒྱུད་ཀྱི་གསལ་སྦྱངས་ཞེས་པའམ། དྲིས་ལན་ནི་རྒོལ་བ་མིག་ཚར་ཞེས་པ་བོད་ཀྱིས་སྦྱར་བ་དང་། ཆག་ལོའི་འགྲེལ་པ་དང་། ལོ་ཆེན་གྱིས་ཤྲརྡྷ་ཀ་ར་ཝརྨ་དང་། དྷརྨཱ་ཕ་ལ་ལ་རྒྱུད་ཀྱི་བཤད་པ་ཞུས་དུས། རྒྱུད་ལ་མཆན་བཏབ་པའི་བཤད་པ།
ལོ་ཆེན་ནས་ས་ཆེན་གྱི་བར་དུ་བརྒྱུད་པ་ལ་མནའ་མཆན་གྱི་བཤད་པ་ཟེར་བ་དང་། ཡང་སངས་རྒྱས་གསང་བ་བོད་དུ་གངས་བལྟ་བ་ལ་བྱོན་པའི་ཚེ། བོད་ཀྱི་སློབ་མ་རྣམས་ཀྱིས་ཞུས་ནས་རྒྱུད་ལ་མཆན་དུ་བཏབ་པ། ཕྱིས་དཀྱུས་ལ་ཤོར་བའི་འབྲུ་འགྲེལ་རྒད་པོ་ཞེས་པ་མཛད་བྱང་ལ་བུདྡྷ་གུ་ཏིས་སྦྱར་ཅེས་པ་བྲིས་པ་རྣམས་སྔར་གྱི་ཞི་བ་སྙིང་པོ་དང་། རྨ་རིན་ཆེན་གཉིས་ཀྱི་གསུང་བགྲོས་སློབ་མས་བྲིས་པ་ཡིན་ནམ་ཟེར་བ་རྣམས་ཕལ་ཆེར་བོད་ཀྱི་བཟོས་པ་ཡིན་ཡང་། དེ་རྙེད་ན་བཤད་པ་ལ་ཤིན་ཏུ་ཕན་གསུངས། ཡང་ཀུན་སྙིང་ལ་ཁ་འཕངས་ཀྱང་། ཇོ་བོ་སྨྲྀརྟི་ཉིད་ཀྱིས་མཛད་པའི་ཀུན་རིག་གི་དཀྱིལ་འཁོར་གྱི་ཆོ་ག་དང་། རྒྱ་གར་ནས་འགྱུར་བའི་ཡེ་ཤེས་འོད་འཕྲོས་བྱས་པའི་ཀུན་རིག་གི་དཀྱིལ་ཆོག་དང་། ཆགས་མེད་རྒྱལ་པོས་བྱས་པའི་ཞི་བའི་སྦྱིན་སྲེག་དང་།
ཞི་བ་སྙིང་པོས་བྱས་པའི་མཆོད་རྟེན་གདབ་པའི་ཆོ་ག་སྟེ་འདི་གསུམ་ལ་རིགས་གསུམ་ཞེས་ཀྱང་ཟེར་ནས། སྔར་གྱི་བླ་མ་དག་ཤིན་ཏུ་ཐུགས་བརྩི་ཞིང་། གཤིན་པོ་རྗེས་འཛིན་གྱི་ཆོ་ག་ཚང་མར་སྟོན་ཏེ། དང་པོས་ནི་གཤིན་གསོན་ལ་དབང་བསྐུར་བ་སྟོན། གཉིས་པས་ཤི་བའི་རོ་དེ་བསྲེག་པའི་ཆོ་ག་སྟོན། གསུམ་པས་དེའི་རུས་པ་ལ་མཆོད་རྟེན་བྱེད་ཚུལ་སྟོན་ནོ། ། ཡང་གུང་རི་ལོ་ཙཱ་བས་སྦྱོང་རྒྱུད་ཁོག་ཕུབ་ཆེན་མོ་ཞེས་ཀྱང་ཟེར། འབྲུ་འབུམ་ཆེན་མོ་ཞེས་པའི་སྟོང་ཐུན་ཆེན་མོ་མཛད་དོ། ། དེ་ལ་བརྟེན་ནས་རྗེ་བཙུན་ཆེན་པོས་གཞན་ཕན་སྐོར་གསུམ་མཛད། དེ་ལ་བརྟེན་ནས་ས་སྐྱ་པ་ཕྱི་མ་རྣམས་ཀྱིས་ཡིག་ཆ་དུ་མར་བཀྲལ་བ་སོགས་བྱུང་ངོ་། །
བཞི་པ་སྟོད་ལུགས་ལ་ས་སྐྱ་པའི་རྗེ་བཙུན་ཡབ་སྲས་ཀྱི་རྗེས་སུ་འབྲངས་ནས་རང་ལུགས་བཞག་པ་ལ། སྤྱིར་སྦྱོང་རྒྱུད་ཀྱི་བཤད་ཚུལ་དང་། བྱེ་བྲག་་་་་་ས་བཅད་འདིའི་དོན་རྒྱས་པར་ཤེས་པར་འདོད་ན་ཀུན་མཁྱེན་གུང་རུས་མཛད་པའི་ཀུན་རིག་གི་རྣམ་བཤད་ཡིད་ཀྱི་མུན་སེལ་དུ་བལྟ་བར་གྱིས་ཤིག ཁོ་བོས་བྱས་པའི་བསྟན་བཅོས་འདི་ནི་རྣམ་བཤད་དེ་ཉིད་ཀྱི་དབུ་ན་བཞུགས་པའི་ལུགས་འདིའི་དམ་པའི་ཆོས་བྱུང་ཚུལ་ཞིག་ལོགས་སུ་བཀོལ་བ་ཡིན་ནོ། ། ཏུ་ཀུན་རིག་གི་བཤད་ཚུལ་གཉིས། དང་པོ་ནི། འོ་ན་རྒྱུད་འདི་ཇི་ལྟར་འཆད་སྙམ་ན། སྤྱིར་དུས་འཁོར་གྱི་འགྲེལ་པ་ལྟ་བུ། གཞན་ལ་མི་ལྟོས་པར། རྒྱུད་འགྲེལ་པས་འཆད་པའི་ཚུལ་དང་།
སངས་རྒྱས་ཡེ་ཤེས་ཞབས་སློབ་དཔོན་གྱི་གསང་འདུས་འཇམ་རྡོར་གྱི་གཞུང་ཕྲན་རྣམས་ལ་བརྟེན་ནས་འདུས་པའི་རྒྱུད་འཆད་པ་ལྟ་བུ། རྒྱུད་གཞུང་ཕྲན་གྱིས་འཆད་པའི་ཚུལ་དང་རྒྱུད་རང་ཉིད་ཀྱི་དབུ་ཞབས་བསྡེབས་པས་བཤད་པ་ཐོན་པ་ནི། རྒྱུད་རྒྱུད་ཀྱིས་འཆད་པའི་ཚུལ་དང་གསུམ་ཡོད་པ་ལས། འདིར་ཕྱི་མའི་དབང་དུ་བྱས་ཏེ། སྔར་སྨོས་པའི་ཡིག་ཆ་རྣམས་ཡོད་པ་བཤད་པ་ལ་ཕན་མེད། འོན་ཀྱང་བླ་མའི་མན་ངག་ཡོད་ན་རྒྱུད་འདི་ཉིད་དབུ་ཞབས་བསྡེབས་པས་བཤད་པ་དང་ལག་ལེན་ཚང་བར་ཐོན་པ་ཡིན་གསུངས། དེ་ཡང་སྦྱོང་རྒྱུད་འདིར་གཙོ་བོར། འཇིག་རྟེན་ལས་འདས་པའི་དཀྱིལ་འཁོར་དྲུག འཇིག་རྟེན་ལས་འདས་པ་ལ་འཇིག་རྟེན་པས་བསྐོར་བའི་དཀྱིལ་འཁོར་དྲུག་དང་བཅུ་གཉིས་གཙོ་བོར་སྟོན། འོ་ན་འཇིག་རྟེན་ལས་འདས་པ་དང་།
འཇིག་རྟེན་པའི་དཀྱིལ་འཁོར་ལ་ཁྱད་པར་ཅི་ཡོད་སྙམ་ན། དབང་བསྐུར་བ་ཡང་འཇིག་རྟེན་ལས་འདས་པའི་དཀྱིལ་འཁོར་རྣམས་ལ་གཙོ་འཁོར་ཀུན་ལ་ལེན། འཇིག་རྟེན་པའི་དཀྱིལ་འཁོར་རྣམས་ལ་གཙོ་བོ་ཁོ་ན་ལ་གཙོ་བོར་ལེན། འོན་ཀྱང་འཁོར་རྣམས་ལ་རྗེས་གནང་ཙམ་ལེན་པའི་སྐབས་ནི་ཡོད། དཀྱིལ་འཁོར་ཡང་འཇིག་རྟེན་ལས་འདས་པ་རྣམས་ལ་རྟ་བབས་ཡོད་ལ། འཇིག་རྟེན་པ་རྣམས་ལ་རྟ་བབས་མེད་ཅིང་། རྗེ་བཙུན་གྱིས་ཀླུ་ཆེན་བརྒྱད་ཀྱིས་བསྐོར་བའི་དཀྱིལ་འཁོར་ནི་སྒོ་ཁྱུད་སོགས་དང་བྲལ་བའོ། ། ཞེས་གསུངས་པ་ལྟར་འཇིག་རྟེན་པའི་དཀྱིལ་འཁོར་དྲུག་པོ་གྲུ་བཞི་སྒོ་བཞི་ཡིན་ཡང་། སྒོ་ཁྱུད། སྒོ་ལོགས་རྟ་བབས་གང་ཡང་མེད་པ་སྔ་རབས་པ་ཕལ་མོ་ཆེ་འདོད་གསུངས་ཏེ།
ཡོ་ག་རྡོ་རྗེ་སྙིང་པོ་རྒྱན་གྱི་རྒྱུད་དུ། དེ་བཞིན་གྲུ་བཞིར་བྲིས་ནས་ནི། ། སྒོ་ཁྱུད་ལ་སོགས་རྣམ་པར་སྤང་། ། ཞེས་འཇིག་རྟེན་པའི་དཀྱིལ་འཁོར་རྣམས་ལ་སྒོ་ཁྱུད་སོགས་མེད་པར་བྱས་པ་དང་མཐུན་ནོ། ། དེས་ནི། ཁ་ཅིག་ཨ་པ་ཡའི་ཕོ་རུས་བྱས་ནས། གྲུ་བཞི་སྒོ་བཞིའི་དཀྱིལ་འཁོར་ཡིན་ན། སྒོ་ལོགས་ཀྱི་གདུང་གི་འོག་ཏུ་ཀ་བ་གཉིས་གཉིས་ཡོད་པས་ཁྱབ་ཟེར་བའི་ཉིན་མཚན་མེད་པར་བསམ་མནོ་བཏང་ནས་ཞིབ་ཆ་འདོད་པ་ཡང་ཁེགས་པ་ཡིན་ནོ། ། གཞན་མཐའ་ཡས་ཀྱང་རྗེ་བཙུན་གྱི་གཞན་ཕན་སྤྱི་ཆིངས་སོགས་སུ་ཤེས་སོ། ། ཞེས་པ་དེ་རྣམས་ཀྱིས་པཎ་ཆེན་གུང་རུ་ཤེས་རབ་བཟང་པོའི་གསུང་རབ་ལས་འབྱུང་ཚུལ་བཤད་ཟིན་ཏོ།། །།
འདིར་སྨྲས་པ། འཕགས་པའི་ཡུལ་དུ་ཐུབ་དབང་ཟས་གཙང་སྲས། ། གང་དེའི་རྒྱལ་ཚབ་གངས་ཅན་ལྗོངས་འདི་རུ། ། ས་སྐྱའི་བླ་ཆེན་བརྒྱུད་པར་བཅས་པ་རྣམས། ། ཡིན་ཞེས་དཔྱོད་ལྡན་ཀུན་ཀྱང་གཏམ་དུ་གླེང་། ། དེ་ལྟའི་བསྟན་པའི་མེ་རོ་གསོ་བ་ལ། ། དེ་བཞིན་གཤེགས་དང་དབྱེར་མེད་སྔགས་འཆང་རྗེ། ། དེ་ཡི་རྣམ་ཐར་ཀུན་ལ་སྙིང་ནས་དད། ། དེ་འདྲ་ཁོ་ནར་བདག་ཀྱང་འགྱུར་བར་ཤོག ། རྣལ་འབྱོར་རྒྱུད་ཀྱི་དམ་པའི་ཆོས་བྱུང་བའི་ཚུལ་ལེགས་པར་བཤད་པ་ཡོ་ག་བསྟན་པའི་སྒོ་འབྱེད་ཅེས་བྱ་བ་ལས་ཆོས་རྗེ་གུང་རུ་ཤེས་རབ་བཟང་པོའི་གསུང་རབ་ལས་བྱུང་ཚུལ་བཤད་པའི་སྐབས་ཏེ་བདུན་པའོ། །
དེ་ལྟར་ཟབ་པ་དང་རྒྱ་ཆེ་བའི་ཡོ་ག་རྣལ་འབྱོར་རྒྱུད་ཀྱི་ཆོས་སྐོར་རྣམས་ཁོ་བོ་ཅག་གིས་ཇི་ལྟར་ནོས་པའི་ཚུལ་ནི། དེ་ཡང་བདག་ཅག་རྣམས་ཀྱི་བླ་མ་རིགས་ཐམས་ཅད་ཀྱི་བདག་པོ་ཁྱབ་བདག་རྡོ་རྗེ་སེམས་དཔའ་དང་གཉིས་སུ་མ་མཆིས་པའི་རྗེ་བཙུན་དམ་པ་མཁས་པ་དང་གྲུབ་པ་དང་རིག་པ་འཛིན་པ་རྣམས་ཀྱི་དེད་དཔོན། ལྷ་དང་དྲང་སྲོང་དང་དྲི་ཟ་དང་། མིའམ་ཅི་ལ་སོགས་པའི་སྐྱེ་བོའི་ཚོགས་རྣམས་ཀྱིས་ཞབས་རྟེན་གྱི་པདྨོ་ལ་ཕྱག་བྱས་པ། སྲིད་པ་གསུམ་ན་འགྲན་ཟླ་མེད་པའི་ཆོས་ཀྱི་རྒྱལ་པོ་ཆེན་པོ། གཅིག་ཏུ་བསྟན་པ་རིན་པོ་ཆེ་ལ་གཅེས་སྤྲས་སུ་མཛད་ཅིང་། སེམས་ཅན་ཐམས་ཅད་ལ་བུ་གཅིག་པ་ལྟ་བུར་དགོངས་པས་སྐལ་བ་དང་ལྡན་པ་རྣམས་ལ་གདམས་པ་དང་རྗེས་སུ་བསྟན་པ་དུ་མའི་སྒོ་ནས་རྒྱུད་ཡོངས་སུ་སྨིན་པ་དང་གྲོལ་བའི་ལམ་ལ་འགོད་པར་མཛད་པའི་རྣམ་པར་འདྲེན་པ་ཆེན་པོ། རྣམ་པ་ཐམས་ཅད་དུ་སྒྲིབ་པ་མེད་པའི་མཚན་ནས་བརྗོད་པར་དཀའ་བ། སངས་རྒྱས་ཀྱི་བསྟན་པ་རིན་པོ་ཆེའི་ལུས་ཡོངས་སུ་རྫོགས་པའི་རྒྱལ་མཚན་ཕྱོགས་དུས་ཀུན་ཏུ་རྒྱུན་མི་འཆད་པར་འཛིན་པ་མཛད་པའི་སྐྱེས་ཆེན་དམ་པ་རྗེ་བཙུན་མུས་པ་ཆེན་པོ་དེ་ཉིད་ཀྱི་དྲུང་དུ། དཔལ་ས་སྐྱ་པ་སྔགས་འཆང་ངག་དབང་ཀུན་དགའ་བསོད་ནམས་གྲགས་པ་རྒྱལ་མཚན་དཔལ་བཟང་པོ་བདག་གིས་གླིང་ཁ་བདེ་བ་ཅན་གྱི་དགོན་པའི་ཆོས་ར་ཟུར་གྱི་གནས་མཆོག་ཏུ་སྦྱོང་རྒྱུད་ནས་བཤད་པའི་དཀྱིལ་འཁོར་བཅུ་གཉིས་ཀྱི་དབང་བསྐུར་ཡོངས་སུ་རྫོགས་པ་སྨིན་རྒྱས་སུ་ནོས་ཤིང་།
དེ་དག་དང་འབྲེལ་བའི་རྗེ་བཙུན་རིན་པོ་ཆེ་ནས་རྗེ་སེམས་དཔའ་ཆེན་པོའི་བར་གྱི་བླ་མ་གོང་མ་རྣམས་ཀྱིས་མཛད་པའི་གསུང་རབ་སོགས་ཡིག་ཆ་དུ་མའི་བཤད་པ་དང་ལུང་རྣམས་དགེས་བཞིན་དུ་བཀའ་དྲིན་ཆེན་པོས་སྩལ་པ་ཡིན་ལ། གཞན་ཡང་རྗེ་བླ་མ་དེ་ཉིད་ཀྱི་དངོས་ཀྱི་སློབ་མ་བརྒྱུད་ལྡན་ཡིད་ཆེས་ཅན་དག་ལས་གཞན་ཕན་མཐའ་ཡས་ཀྱི་རྣམ་བཤད་ཆེན་མོ་དཔག་བསམ་ལྗོན་པའི་བཤད་ལུང་དང་། རྗེ་བཙུན་གྱིས་མཛད་པའི་གཞན་ཕན་འོད་ཟེར། གཞན་ཕན་ཉེར་མཁོ། གཞན་ཕན་སྤྱི་ཆིངས་ཏེ་གསུང་རབ་དྲི་མ་མེད་པ་དེ་དག་གི་ལུང་དང་བཤད་པ་ཞིབ་ཏུ་ཐོབ་ཅིང་། གཞན་ཡང་དེ་ཀུན་གྱི་རྒྱབ་བརྟེན་དུ་དགོས་པའི་ངན་སོང་སྦྱོང་རྒྱུད་ཀྱི་ལུང་དང་། དེའི་རྣམ་བཤད་ཀུན་མཁྱེན་ཆེན་པོ་བསོད་ནམས་སེངྒེས་མཛད་པའི་གཞན་ཕན་ཀུན་ཁྱབ་དང་། ཡང་དེས་མཛད་པའི་གཞན་ཕན་འོད་ཟེར་ལ་རྩོད་པ་སྤོང་བ་གཞན་ཕན་གནོད་འཇོམས་རྣམས་ཀྱི་ལུང་དང་བཤད་པ་རྣམས་མཐའ་ཆོད་པར་ལེགས་པར་ནོས་ཏེ། དེ་ནི་སྐལ་བཟང་དད་ལྡན་གྱི་སློབ་མ་རྒྱ་མཚོ་ལྟ་བུའི་དབུས་སུ་ཆོས་ཀྱི་ཁྲི་བཟང་པོའི་སྟེང་དུ་ལེགས་པར་བསྡད་དེ་ཡོ་ག་རྣལ་འབྱོར་རྒྱུད་ཀྱི་ཟབ་པ་དང་རྒྱ་ཆེ་བའི་ཆོས་ཀྱི་ཆར་ཆེན་པོ་འབེབས་པར་འདོད་པའི་འདུན་པ་མི་དམན་ཙམ་ཡོད་པ་ལགས་སོ། ། འདིར་སྨྲས་པ།
ཚུལ་ཁྲིམས་རྣམ་དག་ལོག་སྤྱོད་བྲལ་བའི་སྐུ། ། ཟབ་ཡངས་ཆོས་ཀྱི་ཆུ་རྒྱུན་འབེབས་པའི་གསུང་། ། མཐོ་དམན་ཀུན་ལ་མཉམ་ཉིད་འབྱོངས་པའི་ཐུགས། ། སྐྱེ་འགྲོའི་སྐྱབས་གཅིག་རྗེ་བཙུན་མུས་པར་འདུད། ། གང་གི་ཞལ་དཀྱིལ་ཟླ་བའི་དཀྱིལ་འཁོར་ལས། ། བྱམས་པའི་འཛུམ་ཞལ་ཡིད་ལ་ཡང་ཡང་གཅགས། ། དེ་འདྲ་དྲན་ཚེ་ལུས་ཀྱི་སྤུ་གཡོ་ཞིང་། ། མིག་ནས་མཆི་མ་འཁྲུག་པས་གསོལ་བ་འདེབས། ། ཚ་བས་གདུང་ཚེ་གངས་ཆུ་འདོད་པ་བཞིན། ། དུས་ངན་སྐྱེ་བོའི་སྤྱོད་པས་ལོག་སྒྲུབ་ཀྱིས། །
ཤིན་ཏུ་མནར་ཚེ་མགོན་ཁྱོད་ལྷག་པར་དྲན། ། རྨོངས་པ་བདག་ལ་མི་མངོན་དབྱིངས་ནས་སྐྱོབས། ། འབྲེལ་ཚད་དོན་ལྡན་ཁྱེད་ཀྱི་ཐུགས་རྗེ་ཡིས། ། སྔོན་ཆད་ཡིད་ལ་བསམ་པ་ཀུན་འགྲུབ་ཅིང་། ། ད་དུང་བདག་དང་སློབ་མར་བཅས་པ་ཡི། ། འདི་ཕྱིའི་དོན་ཀུན་ཡིད་བཞིན་འགྲུབ་པར་མཛོད། ། རྗེ་བཙུན་ཁྱེད་ཀྱི་གསུང་གི་འཕྲིན་ལས་རྣམས། ། ཐབས་ཚུལ་དུ་མའི་སྒོ་ནས་འཕེལ་བའི་ཕྱིར། ། རྣལ་འབྱོར་རྒྱུད་ཀྱི་དམ་ཆོས་བྱུང་བའི་ཚུལ། ། ཡོ་ག་བསྟན་པའི་སྒོ་འབྱེད་ཅེས་བྱ་བ། །
རྡོ་རྗེ་གདན་ལྟར་མཁས་གྲུབ་འདུ་བའི་གཞི། ། དབུས་འགྱུར་ཚལ་ལྟར་ཆོས་སྒྲ་སྒྲོག་པའི་ལྗོངས། ། རྩེ་ལྔའི་རི་ལྟར་འཇམ་དབྱངས་སྤྲུལ་པའི་གནས། ། དཔལ་ལྡན་ས་སྐྱའི་གནས་སུ་ལེགས་པར་སྦྱར། ། རྣལ་འབྱོར་རྒྱུད་ཀྱི་ཟབ་དོན་རིན་ཆེན་གྱི། ། བང་མཛོད་ལྟ་ཕྱིར་སྔོན་བྱོན་གོང་མ་ཡི། ། གསུང་རབ་ཡོ་ག་བསྟན་པའི་ཁང་བཟང་དུ། ། འཇུག་འདོད་རྣམས་ཀྱིས་བསྟན་བཅོས་འདི་སློབས་དང་། ། ངོ་མཚར་ལེགས་བཤད་སྒོ་བརྒྱ་ཕྱེ་བར་འགྱུར། ། དེ་ཕྱིར་མང་ཐོས་དཔྱོད་ལྡན་གཟུར་གནས་རྣམས། །
སྐལ་ངན་ལོག་ལྟའི་ཕྱོགས་སུ་མི་འབྲང་བར། ། སྔགས་འཆང་ཁོ་བོའི་རྗེས་སུ་འཇུག་པར་རིགས། ། འདི་སྦྱར་དགེ་བས་རྩ་བརྒྱུད་བླ་མ་དང་། ། བསྟན་བསྲུང་དམ་ཅན་རྒྱ་མཚོ་རབ་མཉེས་ཏེ། ། དཔལ་ལྡན་ས་སྐྱའི་ཆོས་སྲིད་དཔལ་འབྱོར་རྣམས། ། རབ་ཏུ་རྒྱས་ཤིང་ཡུན་དུ་གནས་གྱུར་ཅིག ། ཅེས་རྣལ་འབྱོར་རྒྱུད་ཀྱི་དམ་པའི་ཆོས་བྱུང་བའི་ཚུལ་ལེགས་པར་བཤད་པ་ཡོ་ག་བསྟན་པའི་སྒོ་འབྱེད་ཅེས་བྱ་བ་འདི་ཡང་། འཇམ་མགོན་གྲུབ་པའི་དཔའ་བོ་པདྨའི་རྣམ་སྤྲུལ་བསོད་ནམས་དབང་པོ་དང་། བྱང་ཆུབ་སེམས་དཔའ་ཞི་བ་མཚོའི་རྣམ་པར་སྤྲུལ་པ་སྔགས་འཆང་གྲགས་པ་བློ་གྲོས། རིགས་ཐམས་ཅད་དང་དཀྱིལ་འཁོར་ཐམས་ཅད་ཀྱི་ཁྱབ་བདག་དྲུག་པ་རྡོ་རྗེ་སེམས་དཔའ་ཉིད་གཞན་ངོར་ངུར་སྨྲིག་གི་བླ་གོས་འཆང་བ་རྒྱལ་བ་མུས་པ་ཆེན་པོ་སངས་རྒྱས་རྒྱལ་མཚན་རྣམས་གཙོ་བོར་སྨོས་པའི་ཡོངས་འཛིན་ཆོས་བཞིན་དུ་སྤྱོད་པ་དུ་མའི་ཞབས་རྡུལ་སྤྱི་བོས་ལེན་པའི།
དཔལ་ས་སྐྱ་པ་ཤཱཀྱའི་དགེ་བསྙེན་ཐེག་པ་མཆོག་གི་རྣལ་འབྱོར་པ་སྔགས་འཆང་ངག་དབང་ཀུན་དགའ་བསོད་ནམས་གྲགས་པ་རྒྱལ་མཚན་དཔལ་བཟང་པོས་སྔོན་བྱོན་པའི་བླ་མ་གོང་མ་རྣམས་ཀྱིས་ཡོ་ག་རྣལ་འབྱོར་རྒྱུད་ཀྱི་བསྟན་པ་དར་རྒྱས་སུ་མཛད་པའི་ཚུལ་གྱི་གསུང་རབ་རྣམས་མཐོང་བའི་ཚེ། དྭང་འདོད་ཀྱི་དད་པ་བཅོས་མ་མ་ཡིན་པ་སྐྱེས་པས་རྐྱེན་བྱས། ད་དུང་བདག་ལ་བརྟེན་ནས་ཡོ་ག་རྣལ་འབྱོར་རྒྱུད་ཀྱི་བསྟན་པ་ཅུང་ཟད་ཙམ་འཕེལ་ན་ཅི་མ་རུང་སྙམ་པའི་ལྷག་བསམ་རྣམ་པར་དག་པས་ཀུན་ནས་བསླངས་ཏེ། རྒྱ་གར་ལུགས་ལ་ཀྲོ་དྷ་ནཿཞེས་གྲགས་ཤིང་། རྒྱ་ནག་ལུགས་ལ། ཤིང་མོ་གླང་གི་ལོ། མཱ་གྷ་ཞེས་པ་མཆུ་ཟླ་བའི་དཀར་པོའི་ཕྱོགས་ཀྱི་སྔོན་ཐུབ་པའི་དབང་པོས་ཆོ་འཕྲུལ་བསྟན་པའི་དུས་བཟང་ཁྱད་པར་ཅན་གྱི་ཚེས་གསུམ་གྱི་ཉིན་བོད་ཀྱི་རྡོ་རྗེ་གདན་དཔལ་ས་སྐྱའི་ཆོས་གྲྭ་ཆེན་པོའི་བཞི་ཐོག་བླ་བྲང་གི་ཆོས་ཀྱི་རྒྱལ་པོ་འཕགས་པ་རིན་པོ་ཆེའི་བཞུགས་ཁྲི་པདྨ་ཅན་གྱི་དྲུང་ག་ལ་བ་དེར་ལེགས་པར་སྦྱར་བའི་ཡི་གེ་པ་ནི་བསམ་འགྲུབ་ཀྱིས་བགྱིས་སོ། ། འདིས་རྣལ་འབྱོར་རྒྱུད་ཀྱི་བསྟན་པ་ཕྱོགས་དུས་གནས་སྐབས་ཐམས་ཅད་དུ་དར་ཞིང་རྒྱས་ལ་ཡུན་རིང་དུ་གནས་པའི་རྒྱུར་གྱུར་ཅིག འདི་སྦྱར་དགེ་བས་བདག་ཅག་དཔོན་སློབ་རྣམས། ། དུས་འདིར་ཚེ་རིང་ནད་མེད་བསམ་དོན་འགྲུབ། །
དེ་ལ་བརྟེན་ནས་བསྟན་པ་རབ་རྒྱས་ཏེ། ། ཀུན་ཀྱང་ཕྱི་མ་བདེ་བ་ཅན་འགྲོ་ཤོག ། སརྦ་མངྒ་ལཾ། ། གཅིག་ཞུས།། །། ༈ མཁན་ཆེན་ཨ་པད་རིན་པོ་ཆེའི་དགོངས་བཞེད་ལྟར་གུ་རུས་ཞབས་ཞུ་བགྱིས་པའོ།། PAGE * MERGEFORMAT 2 ཨ་མྱེས་ཞབས། རྣལ་འབྱོར་རྒྱུད་ཀྱི་དམ་པའི་ཆོས་བྱུང་བའི་ཚུལ་ལེགས་པར་བཤད་པ། PAGE * MERGEFORMAT 1
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
