གསུང་འབུམ། ངག་དབང་ཀུན་དགའ་བསོད་ནམས།
པོད ༦༡
བཅོམ་ལྡན་འདས་རྡོ་རྗེ་གཞོན་ནུའི་གདམས་པ་ཉམས་ལེན་གྱི་ཆུ་བོ་ཆེན་པོ་སྒྲུབ་པའི་ཐབས་ཀྱི་རྣམ་པར་བཤད་པ།
༄༅། །བཅོམ་ལྡན་འདས་རྡོ་རྗེ་གཞོན་ནུའི་གདམས་པ་ཉམས་ལེན་གྱི་ཆུ་བོ་ཆེན་པོ་སྒྲུབ་པའི་ཐབས་ཀྱི་རྣམ་པར་བཤད་པ་འཕྲིན་ལས་ཀྱི་པདྨོ་རབ་ཏུ་རྒྱས་པའི་ཉིན་བྱེད་ཅེས་བྱ་བ་བཞུགས་སོ།། རྒྱ་གར་སྐད་དུ། པྲ་ཎ་མྱཱ་ཎ་ཤྲཱི་ཝ་རཱ་དཱེ་བུདྡྷ་བྷ་ག་ཝན་བཛྲ་ཀུ་མཱ་ར་ཤྩ་དྭཻ་ཡ་ཙཀྲ་ནཱ་ཐ་སིདྡྷེ་ཤྭ་ར་བཛྲ་ཙཱརྻ་གུ་རུ་ཧྲཱི་ཎི་ཡེ་ན་མཿ བོད་སྐད་དུ། དཔལ་མཆོག་གི་དང་པོའི་སངས་རྒྱས་བཅོམ་ལྡན་འདས་རྡོ་རྗེ་གཞོན་ནུ་དང་གཉིས་སུ་མེད་པའི་འཁོར་ལོའི་མགོན་པོ་གྲུབ་པའི་དབང་ཕྱུག་རྡོ་རྗེ་སློབ་དཔོན་བླ་མ་གསུམ་ལ་ཕྱག་འཚལ་ལོ། ། སྤངས་རྟོགས་མཐར་ཕྱིན་རྒྱལ་བ་དགོངས་པའི་བརྒྱུད་པ་དང་། ། ལྷ་ཀླུ་གནོད་སྦྱིན་ལ་སོགས་རིག་འཛིན་རིག་པའི་ཚོགས། ། གང་ཟག་སྙན་ཁུང་གཅིག་ནས་གཅིག་བརྒྱུད་རིམ་བྱོན་པའི། ། བརྒྱུད་པ་གསུམ་ལྡན་བླ་མ་རྣམས་ལ་བདག་ཕྱག་འཚལ། ། ཆོས་སྐུ་མཁའ་འདྲ་འཁོར་འདས་ཀུན་ཁྱབ་ཀུན་ཏུ་བཟང་། །
དག་པའི་འགྲོ་ལ་ལོངས་སྐུར་ཤར་བ་རྡོ་རྗེ་སེམས། ། དེ་ཉིད་སྤྲུལ་སྐུ་མཚན་བརྒྱད་ལྡན་པའི་པད་འབྱུང་སྟེ། ། ཆོས་ཀྱི་འབྱུང་གནས་འགྲན་གྱི་དོ་མེད་རྣམ་གསུམ་རྒྱལ། ། པདྨས་རྗེས་བཟུང་སྒྲ་བསྒྱུར་ལོ་ཙཱ་ཀླུའི་དབང་པོ། ། རྡོ་རྗེ་རིན་ཆེན་ལ་སོགས་རིག་སྔགས་གྲུབ་པའི་ཕུལ། ། ཡང་ཕུར་ཞལ་གཟིགས་ཕུར་སྲུང་དམ་ཅན་བྲན་འཁོལ་པའི། ། སྔགས་འཆང་མཚུངས་མེད་འཁོན་སྟོན་རིམ་པར་བྱོན་ལ་འདུད། ། འགྲོ་ཀུན་དགའ་མཛད་སྙིང་པོའི་མཚན་འཆང་བླ་ཆེན་དང་། ། དེ་སྲས་ཐུ་བོ་བསོད་ནམས་རྩེར་གསོན་འཇམ་པའི་དབྱངས། ། གངས་ཁྲོད་རྡོར་འཛིན་ཀུན་གྱི་དབང་པོ་གྲགས་པའི་མཚན། །
དེ་ལྟའི་ཡབ་སྲས་མཚུངས་མེད་རྣམས་ལ་ཕྱག་བགྱི་འོ། ། ཐུབ་དབང་གཉིས་པ་གནས་ལྔ་རིག་པའི་ཆོས་རྗེ་དང་། ། ས་གསུམ་མངའ་བདག་མཐུ་སྟོབས་བསམ་ཡས་འཕགས་པའི་ཞབས། ། ལྷག་པར་ཕྱི་རབས་སྔ་འགྱུར་བསྟན་པའི་གསལ་བྱེད་མཆོག ། འགྲོ་མགོན་རྗེ་དང་ཐེག་ཆེན་ཆོས་རྗེ་ལ་སོགས་རྒྱལ། ། གཞན་ཡང་མཐུ་སྟོབས་མངའ་བདག་རྒྱ་གར་ཤེས་བཟང་དང་། ། ཕྱི་ནང་རིག་གནས་ཀུན་མཁྱེན་ས་སྐྱ་ལོ་ཙཱའི་ཞབས། ། དེ་སོགས་མཁས་བཙུན་བཟང་པོའི་ཡོན་ཏན་མཛོད་འཛིན་པའི། ། རིམ་བྱོན་བརྒྱུད་པའི་བླ་མ་ཀུན་ལ་བདག་ཅག་དད། ། ཁྱད་པར་སྙིགས་དུས་བསྟན་པའི་ཉི་མ་སྔགས་འཆང་རྗེ། །
ངག་གི་དབང་པོ་ཀུན་དགའ་རིན་ཆེན་ཞེས་བྱ་བའི། ། འཕྲིན་ལས་རྣམ་བཞིས་བསྟན་པ་འཛིན་སྐྱོང་སྤེལ་བ་ལ། ། ཀུན་གྱི་འགྲན་བྲལ་སྤྲུལ་པའི་སྐྱེས་མཆོག་གང་དེར་འདུད། ། གང་གི་ཐུགས་སྲས་དཀྱིལ་འཁོར་རྒྱ་མཚོའི་ཁྱབ་བདག་མཆོག ། འཇམ་མགོན་གྲུབ་པའི་དཔའ་བོ་དབང་པོའི་མཚན་ཅན་དང་། ། འཛམ་གླིང་རྒྱན་མཆོག་སྔགས་འཆང་གྲགས་པ་བློ་གྲོས་ཏེ། ། བཀའ་དྲིན་མཉམ་མེད་རྩ་བའི་བླ་མར་ཕྱག་འཚལ་ལོ། ། དུས་གསུམ་རྒྱལ་བ་ཀུན་གྱི་སྤྲོ་བསྡུའི་བྱེད་པོ་གང་། ། ཁོ་བོའི་ཡོངས་འཛིན་འགྲན་གྱི་དོ་མེད་མུས་པ་རྗེ། ། གང་ཐུགས་གཉིས་མེད་ཡེ་ཤེས་ངང་དུ་རོ་གཅིག་པའི། །
བླ་མ་ཡི་དམ་ཆོས་སྐྱོང་ནོར་ལྷ་བཅས་ཀུན་རྒྱལ། ། སངས་རྒྱས་ཀུན་གྱི་འཕྲིན་ལས་གཅིག་བསྡུས་ཁྲོ་བོའི་སྐུ། ། སྐུ་གསུམ་ཞལ་ལྡན་ཕྱིན་དྲུག་ཕྱག་གི་ཡལ་གས་མཛེས། ། བསྡུ་དངོས་ཞབས་བཞི་ཡི་འཁོར་ལོའི་དབུས་ན་རབ་བརྗིད་པའི། ། ལྷག་པའི་ལྷ་མཆོག་རྡོ་རྗེ་གཞོན་ནུར་སྙིང་ནས་འདུད། ། གཞན་ཡང་དཀྱིལ་འཁོར་འཁོར་ལོའི་ལྷ་ཚོགས་རབ་འབྱམས་དང་། ། བསྟན་སྲུང་དབང་མོ་དཀར་མོ་ལྕམ་དྲལ་འཁོར་དང་བཅས། ། མཐུ་ལྡན་དམ་ཅན་བཅུ་གཉིས་རྣམས་ལ་གུས་བཏུད་ནས། ། རྡོ་རྗེ་གཞོན་ནུའི་སྒྲུབ་ཐབས་རྣམ་བཤད་འཆད་ལ་སྤྲོ། ། ཆེས་ཟབ་འཕྲིན་ལས་ཕུར་བུའི་གདམས་པ་པདྨོའི་ཚོགས། །
ཟབ་དོན་ཟེའུ་འབྲུ་རབ་ཏུ་རྒྱས་པར་ཁ་འབྱེད་པའི། ། ཁོ་བོའི་ལེགས་བཤད་ཉིན་མོར་བྱེད་པ་འདི་ལོངས་ལ། ། སྐལ་བཟང་བུང་བས་བཤད་སྒྲུབ་དར་དིར་ཕྱོགས་བརྒྱར་སྤེལ། ། ཅེས་མཆོད་པར་བརྗོད་ཅིང་བཤད་པར་དམ་བཅས་ཏེ་བཟུང་ཞིང་སྤེལ་བར་གདམས་ནས། འདིར་གངས་ཅན་བསྟན་པའི་མངའ་བདག་རྗེ་བཙུན་ས་སྐྱ་པ་རྣམས་ཀྱི་ཡབ་ཆོས་དྲི་མ་མེད་པ་ལྷག་པའི་ལྷ་མཆོག་བཅོམ་ལྡན་འདས་རྡོ་རྗེ་གཞོན་ནུའི་གདམས་པ་ཉམས་ལེན་གྱི་ཆུ་བོ་ཆེན་པོ་སྒྲུབ་པའི་ཐབས་ཀྱི་རྣམ་པར་བཤད་པ་འཕྲིན་ལས་ཀྱི་པདྨོ་རབ་ཏུ་རྒྱས་པའི་ཉིན་བྱེད་ཅེས་བྱ་བ་འདི་འཆད་པ་ལ། འོ་སྐོལ་གྱི་སྟོན་པ་བཅོམ་ལྡན་འདས་ཤཱཀྱའི་རྒྱལ་པོའི་བསྟན་པ་འདི་ལ་གསང་སྔགས་བྱུང་ཚུལ་སྤྱིར་བསྟན་པ་དང་། རྡོ་རྗེ་ཕུར་པ་བྱུང་ཚུལ་བྱེ་བྲག་ཏུ་བཤད་པ། སྐབས་སུ་བབ་པའི་དོན་དངོས་བཤད་པ་དང་གསུམ་ལས། དང་པོ་ནི། ཡང་དག་པར་རྫོགས་པའི་སངས་རྒྱས་རྣམས་ཀྱི་གདུལ་བྱ་སོ་སོའི་ཁམས་དང་།
བསམ་པ་དང་། བག་ལ་ཉལ་དང་རྗེས་སུ་མཐུན་པ་ཆོས་ཀྱི་བདུད་རྩི་བསམ་གྱིས་མི་ཁྱབ་པ་ཞིག་གསུངས་པ་ཐམས་ཅད་རིགས་སུ་བསྡུ་ན། ཐེག་པ་དམན་པ་དང་ཐེག་པ་ཆེན་པོ་གཉིས་སམ། ཕ་རོལ་ཏུ་ཕྱིན་པ་དང་གསང་སྔགས་ཀྱི་ཐེག་པ་གཉིས་སུ་འདུས་པ་ལས། འདིར་གསང་སྔགས་ཀྱི་ཐེག་པ་ཡིན་ལ། འདི་ལ་ཡང་ཕྱིའི་རྒྱུད་སྡེ་དང་ནང་གི་རྒྱུད་སྡེ་གཉིས་ལས། ཕྱིའི་རྒྱུད་ཀྲི་ཡ་འམ་བྱ་བའི་རྒྱུད་ནི། སྟོན་པ་ཤཱཀྱ་ཐུབ་པ་ཉིད་ཀྱིས་གསུངས། ཨུ་པ་འམ་སྤྱོད་རྒྱུད་དང་། ཡོ་ག་སྟེ་རྣལ་འབྱོར་གྱི་རྒྱུད་རྣམས་ནི་རྣམ་པར་སྣང་མཛད་ཀྱིས་གསུངས་ལ།
ནང་གི་རྒྱུད་བླ་མེད་ཀྱི་ཏནྟྲ་རྣམས་ནི་རྡོ་རྗེ་འཆང་ཆེན་པོས་ཆོས་འབྱུང་ཡངས་པའི་ཞིང་ཁམས་སུ་གསུངས་པར་བཤད་ཅིང་། དེ་ཉིད་མིའི་ཡུལ་དུ་ཇི་ལྟར་བབ་པའི་ཚུལ་ལ། འགའ་ཞིག་སྟོན་པ་ཤཱཀྱ་ཐུབ་པ་མྱ་ངན་ལས་འདས་པའི་ཚུལ་སྟོན་ཁར་ལུང་བསྟན་པ། ང་ནི་འདི་ནས་མི་སྣང་ནས། ། ལོ་ནི་བརྒྱད་དང་བཅུ་གཉིས་ན། ། བསྟན་པའི་སྙིང་པོ་དམ་པ་ཞིག ། འཛམ་གླིང་ཤར་ལྷོའི་ཕྱོགས་མཚམས་སུ། ། དཔལ་ཞེས་བྱ་བའི་རི་ལ་འབྱུང་། ། ཐུགས་རྗེ་མཐུན་པའི་བྱིན་རླབས་ཀྱིས། ། རྒྱལ་པོ་ཛ་ཞེས་བྱ་བ་ལ། །
ལག་ན་རྡོ་རྗེས་གནང་བར་བྱེད། ། མི་ལས་སྐལ་ལྡན་དམ་པ་ཞིག ། བྱང་ཆུབ་མཆོག་ཏུ་འགྲུབ་འགྱུར་བས། ། དེ་ལ་རྟག་ཏུ་གུས་པར་བྱོས། ། ཞེས་བཤད་པས། ལོ་བརྒྱད་དང་བཅུ་གཉིས་ཏེ་ཉི་ཤུ་རྩ་བརྒྱད་ནས་རྒྱལ་པོ་ཛའི་ཡུལ་དུ་བྱུང་སྟེ། རྒྱལ་པོའི་རྨི་ལམ་དུ་ཕྱོགས་ཐམས་ཅད་འོད་ཀྱིས་གང་བ་དང་རིན་པོ་ཆེའི་གླེགས་བམ་རང་བབས་སུ་རྨིས་ནས། གཉིད་སད་པ་དང་བལྟས་པས་འདུག་ཀྱང་ཅི་ཡིན་མ་ཤེས་པས། ཌཱ་ཀི་ནི་སྟེ་མཁའ་འགྲོ་མ་ཞིག་ལ་གཏད། མཁའ་འགྲོ་མ་དེས་སྐྱེ་ཚངས་ནས་ཀླུ་སྒྲུབ་སོགས་རིམ་གྱིས་སྤྱན་དྲངས་ནས་ཤེས་ཟེར་ལ།
ཁ་ཅིག་ནི་རྒྱལ་པོས་མ་ཤེས་ཏེ། དགེ་སློང་ཀུ་ཀུ་རི་པ་ཞེས་བྱ་བ་སྤྱན་དྲངས་པས། དེས་ཀྱང་གཞན་མ་ཤེས། རྡོ་རྗེ་སེམས་དཔའ་ཞལ་མཐོང་གི་ལེའུ་ཉིད་ཤེས་ནས་བསྒྲུབས་པས་རྡོ་རྗེ་སེམས་དཔའ་ཞལ་མཐོང་སྟེ། ། དེར་རྒྱུད་སྡེ་བཅོ་བརྒྱད་པོ་ཐམས་ཅད་ཤེས། དེ་ནས་རྒྱལ་པོ་འཁོར་དང་བཅས་པ་ལ་བཤད་པས་རྒྱལ་པོ་འཁོར་བཅས་གྲུབ་པ་ཐོབ། ། དེ་ནས་གཞན་ལ་འཕེལ་བ་ཡིན་ཟེར་བ་ཡོད་མོད། དེ་དག་ནི་མི་འཐད་དེ། རྒྱལ་པོ་ཛ་ལ་ཕྱག་ན་རྡོ་རྗེས་འཆད་པར་འགྱུར་རོ། ། ཞེས་གསུངས་པ་དེ་དགག་པར་མི་ནུས་ཀྱང་།
བླ་མ་ལ་མ་བསྟེན་པར་རང་གི་གླེགས་བམ་བལྟས་པ་ཙམ་གྱིས་གསང་སྔགས་བསྒྲུབས་པས་འགྲུབ་ན། གསང་སྔགས་རང་ཉིད་ལེན་པ་ནི། ། ལུས་ཅན་དམྱལ་བ་འབའ་ཞིག་རྒྱུ། ། ཞེས་བཤད་པ་དང་ཡང་འགལ་ཞིང་། བླ་མ་མེད་ན་སྲིད་མཐར་འཁྱམས། ། ཞེས་བླ་མ་ལ་མ་བསྟེན་པར་གསང་སྔགས་ཀྱི་དངོས་གྲུབ་མི་ཐོབ་པར་གསུངས་པ་སོགས་སློབ་དཔོན་རིན་པོ་ཆེ་བསོད་ནམས་རྩེ་མོས་རྒྱུད་སྡེ་སྤྱིའི་རྣམ་གཞག་ལས་གསལ་བར་བཤད་པ་ལྟར་ཡིན་ལ། འོ་ན་རང་ལུགས་གསང་སྔགས་ཀྱི་རྒྱུད་སྡེ་རྣམས་མིའི་ཡུལ་དུ་བབ་ཚུལ་ཇི་ལྟར་ཡིན་སྙམ་ན། འདི་ལ་གསང་སྔགས་གསར་རྙིང་གཉིས་ཀྱི་ལུགས་སྲོལ་མི་འདྲ་བ་ཞིག་འབྱུང་ནའང་། འདིར་སྐབས་སུ་བབས་པ་གསང་སྔགས་རྙིང་མའི་ལུགས་ལྟར་བཤད་ན། སྤྲུལ་སྐུ་ཤཱཀྱ་ཐུབ་པ་མྱ་ངན་ལས་འདས་པའི་ཚུལ་སྟོན་ཁར།
རིགས་ཅན་ལྔ་མ་གཏོགས་པའི་སློབ་མ་རྣམས་བསྡུས་ནས། དེའི་ནང་ནས་རིག་འཛིན་གྱིས་རྒྱལ་པོ་ཀུན་ཛ་རས་ཞུས་པ། རྒྱུ་མཚན་ཉིད་ཀྱི་ཐེག་པ་སྡེ་སྣོད་གསུམ་གསུངས་ཀྱང་། འབྲས་བུ་གསང་སྔགས་ཀྱི་ཐེག་པ་མ་གསུངས་པར་མྱ་ངན་ལས་འདའམ། གདུང་འཚོབ་པའི་སྐྱེས་བུ་སུ་འབྱུང་ཞེས་པ་ལ་སོགས་པ་ཞུས་པས། བུདྡྷའི་ཞལ་ནས། ཐེ་ཚོམ་ཞུ་བ་ལེགས་སོ། ། དེ་ཁོ་ན་ཉིད་ངེས་པའི་དོན་ཐེག་པ་ཆེན་པོ་གསང་སྔགས་དེ་གནས་སྐབས་གཉིས་དང་བཅུར་འབྱུང་སྟེ། དེ་གང་ཞེ་ན། རྨོངས་པ་གདུང་བ་སེལ་བ་ནའང་འབྱུང་།
གང་སྒྲོན་མ་ཡོངས་སུ་བཀོད་པ་ནའང་འབྱུང་། གང་གིས་ངེས་པ་རྙེད་པ་ནའང་འབྱུང་། སྙིང་པོ་བྱང་ཆུབ་ཏུ་ངེས་པ་ནའང་འབྱུང་། དགོངས་པ་ངེས་པར་འགྲེལ་བ་ནའང་འབྱུང་། གདུལ་བྱ་ཐབས་ལ་བབ་པ་ནའང་འབྱུང་། བྱིན་གྱིས་བརླབས་པ་ནའང་འབྱུང་། བརྒྱུད་པ་ཐམས་ཅད་ཀྱི་གྲགས་པ་ནའང་འབྱུང་། གང་གི་ཆེད་དུ་མཛད་པ་ནའང་འབྱུང་། ལུང་ཆེན་ངེས་པར་བསྟན་པ་ནའང་འབྱུང་། ལས་རྒྱུད་ཡོངས་སུ་གཅོད་པ་ནའང་།
དགོངས་པ་ངེས་པར་འགྲེལ་པ་ནའང་འབྱུང་། ཐམས་ཅད་ནས་ཐམས་ཅད་དུ་འབྱུང་ངོ་། ། ཀུན་ཏུ་སྣང་བར་འགྱུར་རོ། ། ཞེས་གསུངས་ཤིང་། གདུང་འཚོབ་བའི་སྐྱེས་བུ་ཕྱག་ན་རྡོ་རྗེ་འབྱུང་བར་འགྱུར་རོ། ། ཞེས་གསུངས་སོ། ། དེ་ནས་མྱ་ངན་ལས་འདས་པར་གྱུར་ཏོ། ། དེ་ནས་ལོ་བརྒྱད་དང་བཅུ་གཉིས་འདས་པ་དང་དམ་པའི་རིགས་ཅན་ལྔ་ནང་དུ་ཡང་དག་འཇོག་ལས་ལངས་ཏེ། དེ་ཡང་རིགས་ཅན་ལྔ་ནི། དགོངས་པ་ལུང་སྟོན་པ་ལས།
ལྷ་ཀླུ་གནོད་སྦྱིན་སྲིན་པོ་མི། ། ཞེས་གསུངས་པ་ལྟར། ལྷའི་་་་་་ལྷ་གྲགས་པ་ཆོས་སྐྱོང་། རིག་འཛིན། ཀླུའི་་་་་་ཀླུ་འཇོག་པོ། རིག་འཛིན། གནོད་སྦྱིན་གྱི་་་་་་གནོད་སྦྱིན་སྐར་མདའ་གདོང་། རིག་འཛིན། སྲིན་པོའི་་་་་་སྲིན་པོ་བློ་གྲོས་ཐབས་ལྡན། རིག་འཛིན།
མིའི་་་་་་མི་པི་ཙ་ཅན་དྲི་མ་མེད་རིག་འཛིན་ནོ། ། རིགས་འཛིན་ལྔ་པོ་དེ་རྣམས། འཇིག་རྟེན་གྱི་སྟོན་པ་ནུབ་པར་གྱུར་པ་དང་། ཤིན་ཏུ་ཡིད་མི་དགའ་ནས། དེ་རྗེས་ཀུན་ཀྱང་རང་རང་གི་རྫུ་འཕྲུལ་གྱི་བྱ་བས་ཟ་ཧོར་གྱི་ཡུལ་ཁམས་ཞེས་བྱ་བ། དཔལ་ཕྱག་ན་རྡོ་རྗེས་ཞབས་ཀྱིས་བཅགས་པའི་རི་མ་ལ་ཡ་གནམ་ལྕགས་ཡོད་པའི་རྩེ་ཞེས་བྱ་བ། རྩེ་མོ་ན་རི་དྭགས་ཀྱི་རྒྱལ་པོ་སེངྒེས་འཁྲབ་ས་བྱེད་པ། རྩ་བ་ན་གཅན་གཟན་སྟག་གི་ཚང་ཡོད་པ། རྩ་བ་སྡོང་བུ་ཤུན་པ་ལྤགས་པ་ལོ་མ་འབྲས་བུའི་སྨན་སྣ་ཚོགས་ཀྱི་ཤིང་སྐྱེས་པ། ངོས་ལ་བྲག་དཀར་པོ་སེངྒེ་ཁྱི་ཚུགས་བཅས་པ་འདྲ་བ་ཡོད་པ་དེའི་རྩེ་ལ་འདུས་ཏེ།
ཁ་གནམ་དུ་བལྟས་ནས་མགྲིན་གཅིག་ཏུ་སྨྲས་པ། ཨེ་མ་ཀྱེ་ཧུད། ཨེ་མ་ཀློང་ཡེ་ཤེས་ཀྱི་སྒྲོན་མ་ནུབ་པས་མུན་པ་གང་གིས་སེལ། སྟོན་པ་འདས་ནས་བདུད་དང་མུ་སྟེགས་སུས་འདུལ། ངེས་དོན་གསང་སྔགས་དུས་ནམ་འབྱུང་། རིན་ཐང་མེད་པའི་རིན་པོ་ཆེ་དུག་དང་ནམ་བརྗེ། བུདྡྷའི་བསྟན་པ་ནམ་འབྱུང་། ཅི་ཙམ་གནས། ཐ་མ་གར་ནུབ་འགྲོ། མྱ་ངན་ལས་འདས་ནས་གར་གཤེགས།
གང་དུ་བཞུགས། འཇིག་རྟེན་མགོན་མེད་རྣམས་ལ་མགོན་སྐྱབས་སུས་བྱེད། གདུང་འཚོབ་སུ་འབྱུང་ཞེས་པ་ལ་སོགས་པ་གདུང་བ་ཉི་ཤུ་རྩ་ལྔ་བཏོན་ཏོ། ། གདུང་བ་དེ་རྒྱལ་བ་རྒྱ་མཚོ་རྣམས་ཀྱི་གསན་ནས། གསང་བདག་ཕྱག་ན་རྡོ་རྗེ་ལ་གདུང་བ་སེལ་བར་བསྐུལ་ནས། ཕྱག་རྡོར་གྱིས་རི་མ་ལ་ཡ་ཡི་རྩེ་མོར་བྱོན་ནོ། ། རིགས་ཅན་ལྔ་ངོ་མཚར་སྐྱེས་ཏེ་སུ་ཡིན། ཕ་གང་། མ་གང་། ཡུལ་གང་ཡིན་དྲིས་པས།
སྨྲས་པ། ང་ནི་མི་འཁྲུལ་རྡོ་རྗེ་ཡིན། ། སྟོང་པ་ཆེན་པོ་ང་ཡི་ཡུལ། ། རྡོ་རྗེའི་རིགས་ཅན་ང་ཡི་གདུང་། ། ཕ་ནི་ཐབས་མཆོག་དཔག་ཏུ་མེད། ། མ་ནི་ཤེས་རབ་བརྗོད་ལས་འདས། ། ཐོག་མ་མེད་པའི་དུས་ཀྱི་ཚེ། ། ང་ཡི་ཡིད་བཞིན་ནོར་བུ་གཏོར། ། ནོར་བུ་རིན་ཆེན་བདུད་རྩི་དེ། ། ཡོད་པ་མ་དྲན་སྟོར་བ་ཚོར། །
ཐར་མེད་ནད་ཀྱིས་གཟིར་གྱུར་ཅིང་། ། མུན་པ་མུན་ནག་རབ་ཏུ་འཁྱམས། ། བཤེས་གཉེན་དམ་པ་ཞིག་གིས་བསྟན། ། ནོར་བུ་རིན་ཆེན་རྩད་བཅད་པས། ། གཞན་ནས་མ་རྙེད་རང་ལས་རྙེད། ། སྟོར་བ་ཉིད་ན་སྟོར་བྲལ་མེད། ། ཤེས་ལ་རྙེད་རྟགས་མ་ཤེས་ལ། ། སྟོར་ཞེས་ཐ་སྙད་བཏགས་པར་ཟད། ། འདིར་སྨྲོས་གསལ་བར་བཤད་བྱས་པས། ། ལྷ་དང་མི་ཡི་རིགས་འཛིན་ལས། །
རིམ་པར་བརྒྱུད་དེ་གྲགས་པར་འགྱུར། ། ཞེས་གསུངས་པ་དང་། ཡང་གདུང་བ་བསང་དུ་གསོལ་ཞུས་པས། གསང་བདག་གིས་བཀའ་སྩལ་པ། ཡེ་ཤེས་སྒྲོན་མ་ནུབ་ཀྱི་གདུང་བ་ལ། སངས་རྒྱས་མྱ་ངན་ཡོངས་མི་འདའ། ། ཆོས་ཀྱང་ནུབ་པར་མི་འགྱུར་ཞིང་། ། མ་རིག་སྨིན་མཛད་འདུལ་བ་ན། ། ལེ་ལོ་ཅན་ལ་ཕན་གདགས་ཕྱིར། ། བྱུང་ནས་མྱ་ངན་འདའ་བར་སྟོན། །
སེམས་ཉིད་འོད་གསལ་མུན་པ་སེལ། ། ཞེས་སོ། ། བདུད་དང་མུ་སྟེགས་སུས་འདུལ་བ་ལ། གང་དག་གདུག་པ་མ་རུངས་པ། ། བདག་མེད་སྟོང་པའི་སྟོབས་ཀྱིས་འདུལ། ། ཅེས་སོ། ། གསང་སྔགས་ནམ་འབྱུང་ལ། གསང་སྔགས་གདུལ་བྱའི་སྣོད་ལས་འབྱུང་། ཞེས་སོ། ། བཙོང་ན་ཅི་ཉེས་ལ།
དུག་དང་བདུད་རྩི་བརྗེ་བ་ནི། ། གཉིས་ཀ་ཕུང་བྱེད་བརླག་པར་འགྱུར། ། ཅེས་སོ། ། བསྟན་པ་གར་འབྱུང་གར་ནུབ་ལ། དང་པོ་སྐྱེ་འགག་མེད་ལས་བྱུང་། ། ཐ་མ་བརྗོད་བྲལ་མེད་པར་འགྱུར། ། ཐོག་མ་ཐ་མ་མེད་པས་ན། ། བྱུང་ཡང་སྔ་ཕྱི་ཡོད་མ་ཡིན། ། ཞེས་སོ། ། འདི་ནས་གར་གཤེགས་གར་བཞུགས་ལ།
འདི་ནས་དེ་བཞིན་ཉིད་འདིར་གཤེགས། ། གདལ་ཁྱབ་ཆེན་པོའི་ངང་དུ་བཞུགས། ། སེམས་ཉིད་འོད་གསལ་བསྟན་པ་སྒྲོགས། ། ཞེས་སོ། ། མགོན་མེད་མགོན་སྐྱབས་སུས་བྱེད་ལ། ། སྐྱེ་མེད་དབྱིངས་ཀྱི་ཡེ་ཤེས་དེ། ། སེམས་ཅན་མགོན་མེད་སྐྱབས་ཆེན་ཡིན། ཞེས་སོ། ། སངས་རྒྱས་གདུང་འཚོབ་སུ་འབྱུང་ལ། ། དཔག་ཏུ་མེད་པའི་རྒྱལ་བ་རྣམས། །
འཁོར་བའི་སེམས་ཅན་བརྒྱུད་ལས་འབྱུང་། ། འཁོར་བའི་སེམས་ཅན་རྒྱུན་ཆད་ན། ། སངས་རྒྱས་གདུང་ཡང་རྒྱུན་ཆད་ཡིན། ། སྤྲུལ་པ་རང་བྱུང་རང་ཞི་ལ། ། དེ་ཉིད་དེ་ལ་ནུབ་པ་མེད། ། འདས་དང་མ་འདས་གཅིག་ཉིད་དེ། ། བྲལ་དང་མ་བྲལ་ག་ལ་ཡོད། ། ཅེས་པ་ལ་སོགས་པ་རྒྱ་ཆེར་གསུངས་པས་གསལ་ཏེ། དེས་ན་སྔོན་བཅོམ་ལྡན་འདས་ཀྱིས་རྨོངས་པ་གདུང་བ་སེལ་བ་ན་གསང་སྔགས་འབྱུང་ཞེས་གསུངས་པའི་དོན་འདི་ཡིན་ལ། དགོངས་པ་ངེས་པར་འགྲེལ་པ་ན་འབྱུང་ཞེས་པ་ནི།
དགོངས་པ་ནི་ཆོས་ཉིད་ཡིན་ལ། ངེས་པ་ནི་ཡིན་པ་ཡིན་ཐོག་ཏུ་ཕེབས་པ་ལ་བྱ། འགྲེལ་པ་ནི་ཡེ་ཤེས་ལྔ་ལ་བྱའོ། ། དེ་ཡང་གང་ཞིག་གིས་འགྲེལ་ན། དམ་པའི་རིགས་ཅན་ལྔ་ལ་སོགས་པས་འགྲེལ་ཞིང་། དེའི་ཚེ་གཞི་གསང་སྔགས་འབྱུང་ཞེས་པའི་དོན་ཡིན། གདུལ་བྱ་ཐབས་ལ་བབ་པ་ནའང་འབྱུང་ཞེས་པ་ནི། གསང་སྔགས་འབྱུང་བའི་རྒྱུ་གདུལ་བྱ་དུག་གསུམ་ཆེར་སྨིན་པ་སྔོན་བྱུང་ལྟར་ན་ཕྱི་རོལ་ཏུ་རུ་ཊའི་རྣམ་པ་ཅན། རྗེས་འཇུག་ལྟར་ན་ནང་དོན་དུ་བདག་གཅེས་འཛིན་གྱི་འགོང་པོ་འདི་ཡིན་པས། འདི་འདུལ་བའི་ཆེད་དུའང་གསང་སྔགས་འབྱུང་ཞེས་པ་འོག་ཏུ་རུ་ཊའི་གླེང་གཞིའི་སྐབས་སུ་འབྱུང་བ་ལྟར་ཡིན་ཏེ།
དེ་དག་གིས་ནི་སྤྱིར་གསང་སྔགས་བྱུང་ཚུལ་མདོར་བསྟན་པ་ཙམ་བསྟན་ཟིན་ཏོ། ། འདིར་སྨྲས་པ། སྔོན་ཚེ་སྟོན་པའི་རིགས་ཅན་རྣམ་གསུམ་ལ། ། ཆོས་འཁོར་བསྐོར་ནས་མྱ་ངན་འདས་ཚུལ་བསྟན། ། དེ་རྗེས་གསང་བདག་དབང་པོས་མ་ལ་ཡར། ། དམ་པའི་རིགས་ཅན་རིག་འཛིན་རྣམ་ལྔ་ལ། ། གསང་སྔགས་ཟབ་མོའི་ཆོས་འཁོར་བསྐོར་ཚུལ་འདི། ། གསང་སྔགས་འཛིན་པ་རྣམས་ལ་ཉེར་མཁོ་བར། ། གསང་སྔགས་འཆང་བ་བདག་གིས་ཤེས་ནས་བཀོད། ། གསང་སྔགས་སློབ་པར་འདོད་རྣམས་འདི་ལོངས་ཤིག །
བར་སྐབས་ཀྱི་ཚིགས་སུ་བཅད་པའོ། ། གཉིས་པ་རྡོ་རྗེ་ཕུར་པ་བྱུང་ཚུལ་བྱེ་བྲག་ཏུ་བཤད་པ་ལ། སྒྲུབ་པ་བཀའ་བརྒྱད་ཀྱི་གླེང་གཞི་དང་སྦྱར་ཏེ་གཏེར་མའི་བྱུང་ཚུལ་བཤད་པ་དང་། ཆོས་རྗེ་ས་པཎ་གྱི་རྡོ་རྗེ་ཕུར་བའི་རྒྱུད་རྩ་དུམ་རང་བསྒྱུར་དུ་མཛད་པ་དང་སྦྱར་ཏེ་བཀའ་མའི་བྱུང་ཚུལ་བཤད་པ་གཉིས་ལས། དེ་ཡང་དང་པོ་སྒྲུབ་པ་བཀའ་བརྒྱད་ཀྱི་གླེང་གཞི་ལྟར་བཤད་ན། སྔོན་རྒྱ་གར་དུ་འཇམ་དཔལ་བཤེས་གཉེན་ལ་སོགས་པའི་སློབ་དཔོན་བརྒྱད་ལ་བཀའ་བརྒྱད་པོ་སོ་སོར་བཀའ་བབ། དེའི་ནང་ནས་སློབ་དཔོན་པདྨ་ལ་ཕུར་པའི་བཀའ་བབ་ཅིང་། དེའི་རྗེས་སུ་འབྲངས་ནས་བོད་འདིར་དར་ཞིང་རྒྱས་པར་གྱུར་པ་ཡིན་ལ། དེ་ཡང་སློབ་དཔོན་པདྨས་མངའ་བདག་རྗེ་འབངས་བརྒྱད་ལ་བདེ་གཤེགས་འདུས་པའི་དཀྱིལ་འཁོར་དུ་དབང་བསྐུར་བས། རང་རང་གི་ལས་སྐལ་དང་བསྟུན་མངའ་བདག་རྒྱལ་པོའི་སྐུའི་ཆེ་མཆོག་གི་དཀྱིལ་འཁོར་ལ་སོགས་པ་བཀའ་བརྒྱད་པོ་རྗེ་འབངས་སོ་སོ་ལ་བཀའ་བབ།
དེ་ནས་དུས་དེར་བཀའ་བརྒྱད་ཀྱི་ཆོས་སྐོར་དེ་དག་གདུལ་བྱ་གཞན་རྣམས་ཀྱི་ཉམས་སུ་མི་ལོངས་པ་ལ་དགོངས་ཏེ། རེ་ཞིག་གཏེར་ཁ་སོ་སོར་སློབ་དཔོན་ཉིད་ཀྱིས་སྦ་བར་མཛད་ཅིང་། དེ་ནས་དུས་ཕྱིས་ལུང་བསྟན་དང་མཐུན་པར་གུ་རུ་ཆོས་དབང་ལ་སོགས་པ་གཏེར་སྟོན་རིམ་པར་བྱོན་པ་རྣམས་ཀྱིས་གཏེར་ཁ་སོ་སོ་ནས་སྤྱན་དྲངས་ཏེ། དེའི་རྗེས་སུ་འབྲངས་ནས་དར་བ་རྣམས་ལ་གཏེར་མར་འཇོག་པ་ཡིན་ཞིང་། འདི་དག་གིས་རྣམ་གཞག་རྒྱས་པ་སྒྲུབ་པ་སྒྲོམ་བརྒྱད་ཀྱི་ལོ་རྒྱུས་ཀྱི་ཡི་གེ་རྙིང་མ་དག་ནས་འབྱུང་བ་ལྟར་ཡིན་པས། དེ་ཉིད་ཀྱི་ལོ་རྒྱུས་ནི། གསང་སྔགས་ཀྱི་རྒྱུད་སྡེ་ཐམས་ཅད་རིག་འཛིན་བླ་མ་རྣམས་ཀྱི་ཡེ་ཤེས་དང་ལས་ལས་གྲུབ་པའི་མ་མོ་དང་མཁའ་འགྲོ་མ་འཁོར་ལྷ་མ་སྲིན་སྡེ་བརྒྱད་དང་བཅས་པ་རྣམས་ལ་གཏད་དོ། ། དེ་ནས་མ་མོ་དང་མཁའ་འགྲོ་མ་ལྷ་མ་སྲིན་སྡེ་བརྒྱད་ཀྱི་ཆེ་མཆོག་གི་རྒྱུད་སྡེ་ཐམས་ཅད་གསེར་གྱི་སྒྲོམ་བུར་བཅུག ཡང་དག་གི་རྒྱུད་སྡེ་ཐམས་ཅད་ཤེལ་གྱི་སྒྲོམ་བུར་བཅུག གཤིན་རྗེའི་རྒྱུད་སྡེ་ཐམས་ཅད་ལྕགས་ཀྱི་སྒྲོམ་བུར་བཅུག
རྟ་མགྲིན་གྱི་རྒྱུད་སྡེ་ཐམས་ཅད་ཟངས་ཀྱི་སྒྲོམ་བུར་བཅུག ཕུར་པའི་རྒྱུད་སྡེ་ཐམས་ཅད་རུས་པའི་སྒྲོམ་བུར་བཅུག མ་མོའི་རྒྱུད་སྡེ་ཐམས་ཅད་བསེའི་སྒྲོམ་བུར་བཅུག འཇིག་རྟེན་པའི་རྒྱུད་སྡེ་ཐམས་ཅད་མཆོང་གི་སྒྲོམ་བུར་བཅུག དམོད་པ་དྲག་སྔགས་ཀྱི་རྒྱུད་སྡེ་ཐམས་ཅད་གཟིའི་སྒྲོམ་བུར་བཅུག་ནས་སོ་སོའི་རྒྱས་བཏབ་སྟེ། བང་བར་བཅུག་ནས་ཐ་རམ་བཏབ་བོ། ། རིན་པོ་ཆེ་སྣ་སྔ་ལས་བྱས་པའི་སྒྲོམ་བུར་གསང་སྔགས་བདེ་གཤེགས་འདུས་པའི་རྒྱུད་ལུང་མན་ངག་རྣམས་བཅུག་སྟེ་རྒྱ་རིམ་པ་བརྒྱད་བཏབ་བོ། ། རིན་པོ་ཆེའི་བང་པ་རིམ་པ་དགུར་བཅུག་སྟེ། བཀའ་རྒྱུད་སྡེ་དེ་དག་ཐམས་ཅད་སྦ་བར་འདོད་ནས་མ་མོ་དང་མཁའ་འགྲོ་མ་ལྷ་མ་སྲིན་སྡེ་བརྒྱད་ཐམས་ཅད་བཀའ་བགྲོས་པས། མ་མོ་དང་མཁའ་འགྲོ་མ་ན་རེ།
དཔག་བསམ་གྱི་ཤིང་ལ་སྦ་ཟེར། ལྷ་ན་རེ། རྣམ་པར་རྒྱལ་བའི་ཁང་བཟང་དུ་སྦ་ཟེར། ཀླུ་ན་རེ། རྒྱ་མཚོའི་གཏིང་དུ་སྦ་ཟེར། གཟའ་ན་རེ། ནམ་མཁའི་མཐོང་སུ་སྦ་ཟེར། བདུད་ན་རེ། བདུད་ཡུལ་མུན་པའི་གླིང་དགུ་ན་བདུད་མཁར་བཟོ་བ་རྩེ་དགུ་ལ་སྦ་ཟེར། རྒྱལ་པོ་ན་རེ།
གནམ་རིམ་པ་བཅུ་གསུམ་གྱི་སྟེང་དུ་མཁར་ཁུ་ལེ་རྩེ་དགུ་ལ་སྦ་ཟེར། གཤིན་རྗེ་ན་རེ། རི་རབ་ཀྱི་འོག་ན་ལྕགས་ནག་པོ་དགུ་བརྩེགས་ལ་སྦ་ཟེར། དམུ་ན་རེ། དམུ་ཡུལ་ངམ་བྲང་ཀླུ་ཤོང་དུ་དམུ་མཁར་ནག་པོའི་རྩེ་ལ་སྦ་ཟེར། གནོད་སྦྱིན་ན་རེ། གཉའ་ཤིང་འཛིན་གྱི་བྱང་ཤར་གྱི་རྩེ་ན་ལྕང་ལོ་ཅན་དུ་སྦ་ཟེར། བགེགས་ན་རེ། བྱང་ཤར་བགེགས་ཀྱི་གླིང་ན་འདྲེ་མཁར་སྐྱ་བོ་འོར་པོ་ཆེ་ལ་སྦ་ཟེར། སྲིན་པོ་ན་རེ།
སྲིན་ཡུལ་ལང་ཀ་པུ་རང་ན་སྲིན་མཁར་དགུ་བརྩེགས་ལ་སྦ་ཟེར། བཙན་ན་རེ། བསམ་གཏན་བྲག་གི་ཐེམ་པ་ལ་བཙན་མཁར་དམར་པོ་ལྡེམ་པ་ཡོད་པས་དེར་སྦ་ཟེར། དེ་ལྟར་ལྷ་མ་སྲིན་སྡེ་བརྒྱད་ཀྱི་བཀའ་རེ་སྩལ་ནས། སོ་སོའི་འདོད་པའི་དབང་གིས་མ་འཆམས་པ་ལ། མཁའ་འགྲོ་མ་ལས་ཀྱི་དབང་མོ་ཆེ་ཞེས་བྱ་བ་དེས། དུར་ཁྲོད་ཆེན་པོ་རོ་མྱལ་ཚལ་ཞེས་ཀྱང་བྱ། འདམ་བུའི་ཚལ་ཞེས་ཀྱང་བྱ། བསིལ་བའི་ཚལ་ཞེས་ཀྱང་བྱ་བ་དེར་ལྷ་མ་སྲིན་སྡེ་བརྒྱད་འདུས་ནས་ཚོགས་ཀྱི་འཁོར་ལོ་བྱས་ཏེ་བཀའ་སྩལ་པ། ཨེ་མ་ཧོ།
ལྷ་སྲིན་དྲེགས་པའི་འཁོར་ཚོགས་ཉོན། ། གསང་སྔགས་ཟབ་མོའི་དགོངས་པ་གཏིང་ཕྱུང་ལ། ། ཀུན་ཏུ་བཟང་པོའི་ཐུགས་ཀྱི་དཀྱིལ་ནས་དགོངས་ཏེ་བཤད། ། རིགས་ལྔའི་སངས་རྒྱས་ལ་སོགས་འདུས་པའི་འཁོར་གྱིས་ཉན། ། ལོག་ལྟ་ཚར་གཅོད་དོན་དུ་ཁྲོ་བོའི་སྐུར་སྤྲུལ་ནས། ། ལྟ་སྤྱོད་ཟབ་མོའི་གསང་སྔགས་བསྡུས་པའི་དོན། ། འཁོར་གྱི་ཁྲོ་ཚོགས་རིག་འཛིན་རྣམས་ལ་བཤད། ། བསྟན་པ་མི་ནུབ་གནས་པར་བྱ་བའི་ཕྱིར། ། རིག་འཛིན་རྣམས་ཀྱིས་གསེར་གྱི་གླེགས་བམ་བྲིས། ། བཀའ་ཡི་སྲུང་མ་སྡེ་བརྒྱད་ཁྱེད་ལ་གཏད། །
ཁྱེད་རྣམས་རང་རང་འདོད་པ་མ་ཟེར་བར། ། དུར་ཁྲོད་བསིལ་བའི་ཚལ་ཞེས་བྱ་བ་འདི། ། བམ་རོ་གསར་རྙིང་ལོངས་སྤྱོད་འདི་ན་ཡོད། ། གཅན་གཟན་གདུག་པའི་སྒྲ་སྐད་འདི་ན་མང་། ། ཀང་ཀ་འདབ་ཆགས་མང་པོ་འདི་ན་ལྡིང་། ། ཤིང་དང་ཆུ་དང་མེ་ཡང་འདི་ན་འཛོམས། ། རང་བྱུང་མཆོད་རྟེན་ཆེན་པོ་འདི་ན་ཡོད། ། རྣལ་འབྱོར་དཀའ་ཐུབ་སྤྱོད་པ་བྱེད་པའི་གནས། ། གསང་སྔགས་ཟབ་མོ་སྦ་བའི་གནས་སུ་བཟང་། ། ལྷ་སྲིན་ཐམས་ཅད་འདུས་ལ་མཆོད་པ་བྱ། །
ཞེས་གསུངས་པས། ལྷ་མ་སྲིན་སྡེ་བརྒྱད་ཀྱང་དེ་ལ་འཆམས་ཏེ། དུར་ཁྲོད་ཆེན་པོ་བསིལ་བའི་ཚལ་གྱི་མཆོད་རྟེན་བདེ་བྱེད་ལེགས་པའི་ནང་དུ་སྦས་སོ། ། དེ་ནས་མ་མོ་དང་མཁའ་འགྲོ་མ་དང་ལྷ་མ་སྲིན་སྡེ་བརྒྱད་ཀྱིས་མཆོད་པ་བྱེད་དོ། ། དེ་ནས་གྲུབ་ཐོབ་རྣལ་འབྱོར་པ་དག་ལ་བརྒྱུད་དེ་རྒྱ་བཀྲོལ་བའི་ལོ་རྒྱུས་ནི། རྒྱ་གར་གྱི་ཡུལ་རྡོ་རྗེ་གདན་གྱི་ལྷོ་ནུབ་ཀྱི་མཚམས་དུར་ཁྲོད་ཆེན་པོ་བསིལ་བའི་ཚལ་ཞེས་བྱ་བ་དེ་ན། ཉིན་རེ་བཞིན་རླུང་ནག་འཚུབས་པ་དང་། ཐོག་དང་སེར་བ་འབབ་པ་དང་། མཚན་མོ་འོད་དང་མེ་དང་། གློག་འཁྱུག་པ་དང་ཆོ་འཕྲུལ་སྣ་ཚོགས་བྱུང་བ་ལས།
རྒྱ་གར་གྱི་པཎྜི་ཏ་དུར་ཁྲོད་ཆེན་པོ་བརྒྱད་ན་གནས་པས་དགོངས་པ་མཛད་པས། གྲུབ་ཐོབ་རྣལ་འབྱོར་པ་བརྒྱད་ངོ་མཚར་སྐྱེས་ཏེ་བགྲོས་བྱས་པས། འོན་ཏེ་འཇིག་རྟེན་གྱི་ཁམས་འཚེངས་པའི་ཆོས་འོང་། འོན་ཏེ་འཇིག་རྟེན་ཕུང་བའི་ངན་སྔགས་འོང་། འདིར་བདག་ཅག་རྣམས་དགོངས་པ་ལ་བཞུགས་ལ་བལྟ་ཟེར་ནས། དེ་ལ་ཀུན་འཆམས་པས། སློབ་དཔོན་ཆེན་པོ་བརྒྱད་ཀྱིས་དུར་ཁྲོད་བརྒྱད་ནས་དགོངས་པས་འདུས་ནས་ནམ་མཁའ་ལ་བྱོན་ཏེ། དུར་ཁྲོད་ཆེན་པོ་དེ་ན་དགོངས་པ་ལ་བཞུགས་པ་ལས། ཡ་མཚན་རྨད་དུ་བྱུང་བའི་སྒྲོམ་བུ་དགུ་ལ་འོད་རྣམ་པ་ལྔས་བསྐོར་ནས་མཆོད་རྟེན་གྱི་ནང་ན་བཞུགས་པ་ལ། མ་མོ་དང་མཁའ་འགྲོ་མ་དང་བདུད་དང་གཤིན་རྗེ་ལ་སོགས་པ་ལྷ་མ་སྲིན་སྡེ་བརྒྱད་ཀྱིས་སྐོར་བ་བྱེད་ཅིང་འདུག་པ་ལ།
སློབ་དཔོན་རྣམས་ཀྱིས་མཐུན་པའི་དམ་རྫས་ནི་བཤམས། བཀའ་བདེན་པའི་ཆོས་ནི་བཤད། དགོས་པ་རྒྱ་བསྐྱེད་ནས་དབང་དུ་བསྡུས་པ་ལས། དགུང་བདུན་གྱི་ནུབ་མོ་མ་མོ་དང་མཁའ་འགྲོ་མ་དང་ལྷ་མ་སྲིན་སྡེ་བརྒྱད་དབང་དུ་འདུས་པས། དེ་རྣམས་ཀྱིས་འདི་སྐད་ཅེས་སྨྲས་སོ། ། ཨེ་མ་ཧོཿ སྐུ་ནི་ལྷར་གསལ་གསུང་ནི་སྔགས་སུ་སྒྲོགས། ། ཐུགས་ནི་མཉམ་ཉིད་རྡོ་རྗེ་ལྟ་བུ་ལ། ། སྤྲུལ་པ་སྟོན་མཛད་སློབ་དཔོན་ཆེན་པོ་བརྒྱད། ། བཀའ་ནི་མི་སྩལ་གསུང་ནི་ཇི་ལྟར་ཉན། །
ཞེས་ཞུས་པས། སློབ་དཔོན་བརྒྱད་ཀྱིས་བཀའ་སྩལ་པ། ། ཨེ་མ་ཧོ། འདུས་པའི་འཁོར་ཚོགས་མ་མོ་མཁའ་འགྲོ་དང་། ། བདུད་དང་གཤིན་རྗེ་ལ་སོགས་སྡེ་བརྒྱད་རྣམས། ། བཀའ་བཞིན་བྱེད་ཅིང་ཁྱོད་ཀྱིས་མཆོད་བྱེད་པའི། ། སྒྲོམ་བུ་དགུ་པོ་ད་ལྟ་ཁྱེར་ལ་ཤོག ། ཅེས་བཀའ་སྩལ་པས། སྒྲོམ་བུ་དགུ་པོ་གདན་དྲངས་ཏེ་བརྒྱད་སློབ་དཔོན་བརྒྱད་ལ་སྐད་ཅིག་ཡུད་ཙམ་ལ་གཏད་དེ། གསེར་གྱི་སྒྲོམ་བུ་སློབ་དཔོན་བི་མ་ལ་མི་ཏྲའི་ཕྱག་ཏུ་གཏད།
ཤེལ་གྱི་སྒྲོམ་བུ་སློབ་དཔོན་ཧཱུྃ་ཀ་རའི་ཕྱག་ཏུ་གཏད། ལྕགས་ཀྱི་སྒྲོམ་བུ་སློབ་དཔོན་འཇམ་དཔལ་བཤེས་གཉེན་གྱི་ཕྱག་ཏུ་གཏད། ཟངས་ཀྱི་སྒྲོམ་བུ་སློབ་དཔོན་ཀླུ་སྒྲུབ་ཀྱི་ཕྱག་ཏུ་གཏད། རུས་པའི་སྒྲོམ་བུ་སློབ་དཔོན་པདྨའི་ཕྱག་ཏུ་གཏད། བསེའི་སྒྲོམ་བུ་སློབ་དཔོན་དྷ་ན་སཾ་ཀྲི་ཏའི་ཕྱག་ཏུ་གཏད། མཆོང་གི་སྒྲོམ་བུ་སློབ་དཔོན་རུམ་བུ་གུ་ཡ་དེ་ཝ་ཙཎྜའི་ཕྱག་ཏུ་གཏད། གཟིའི་སྒྲོམ་བུ་སློབ་དཔོན་ཤནྟི་གརྦྷའི་ཕྱག་ཏུ་གཏད། རིན་པོ་ཆེ་ལས་བྱས་པའི་སྒྲོམ་བུ་རྒྱ་རིམ་པ་བརྒྱད་བཏབ་པ་བམ་པར་བཅུག་སྟེ་སློབ་དཔོན་རྣམས་ཀྱི་དབུས་སུ་བཞག་ནས་སོང་། དེ་ནས་སློབ་དཔོན་རྣམས་ཀྱི་རང་རང་གི་སྒྲོམ་བུ་ཁ་ཕྱེ་བས། སློབ་དཔོན་འཇམ་དཔལ་བཤེས་གཉེན་གྱི་ལྕགས་ཀྱི་སྒྲོམ་བུའི་ནང་ནས་གཤིན་རྗེའི་རྒྱུད་སྡེ་ཐམས་ཅད་བྱུང་སྟེ།
དེ་ཡང་འཇམ་དཔལ་རྩ་བའི་རྒྱུད་ལ་སོགས་པ་ཐམས་ཅད་བྱུང་ངོ་། ། སློབ་དཔོན་ཀླུ་སྒྲུབ་སྙིང་པོའི་ཟངས་ཀྱི་སྒྲོམ་བུའི་ནང་ནས་པདྨ་གསུང་གི་རྒྱུད་སྡེ་ཐམས་ཅད་བྱུང་སྟེ། རྟ་མཆོག་རོལ་པ་རྩ་བའི་རྒྱུད་ལ་སོགས་པ་ཐམས་ཅད་བྱུང་ངོ་། ། སློབ་དཔོན་ཧཱུྃ་ཀ་རའི་ཤེལ་གྱི་སྒྲོམ་བུའི་ནང་ནས་ཡང་དག་གི་རྒྱུད་སྡེ་ཐམས་ཅད་བྱུང་སྟེ། ཧེ་རུ་ཀ་ག་ལ་ལ་སོགས་པ་ཐམས་ཅད་བྱུང་ངོ་། ། སློབ་དཔོན་པདྨའི་རུས་པའི་སྒྲོམ་བུའི་ནང་ནས་ཕུར་པའི་རྒྱུད་སྡེ་ཐམས་ཅད་བྱུང་སྟེ། བི་ཏོ་ཏ་མ་ལ་འབུམ་སྡེའི་རྒྱུད་ལ་སོགས་པ་ཐམས་ཅད་བྱུང་ངོ་། ། སློབ་དཔོན་བི་མ་ལའི་གསེར་གྱི་སྒྲོམ་བུའི་ནང་ནས་བདུད་རྩིའི་རྒྱུད་སྡེ་ཐམས་ཅད་བྱུང་སྟེ། བདུད་རྩི་རོལ་པ་དང་བམ་པོ་བརྒྱད་པ་ལ་སོགས་པ་ཐམས་ཅད་བྱུང་ངོ་། ། སློབ་དཔོན་དྷ་ན་སཾ་ཀྲི་ཏའི་བསེའི་སྒྲོམ་བུའི་ནང་ནས་མ་མོའི་རྒྱུད་སྡེ་ཐམས་ཅད་བྱུང་སྟེ།
མ་མོ་གསང་བ་འདུས་པ་གཏན་ཚིགས་ཀྱི་ལེའུ་དང་མ་མོ་སྲིད་པ་བེམ་ལ་སོགས་པ་ཐམས་ཅད་བྱུང་ངོ་། ། སློབ་དཔོན་རུམ་བུ་གུ་ཡ་དེ་ཝ་ཙཎྜའི་མཆོང་གི་སྒྲོམ་བུའི་ནང་ནས་འཇིག་རྟེན་དྲེགས་པའི་ཚོགས་ཀྱི་རྒྱུད་སྡེ་ཐམས་ཅད་བྱུང་སྟེ། སྐུ་གསུང་ཐུགས་ཡོན་ཏན་འཕྲིན་ལས་ལ་སོགས་པའི་རྒྱུད་ཐམས་ཅད་བྱུང་ངོ་། ། སློབ་དཔོན་ཕུད་བྱེད་ཤཱནྟི་གརྦྷའི་གཟིའི་སྒྲོམ་བུའི་ནང་ནས་དམོད་པ་དྲགས་སྔགས་ཀྱི་རྒྱུད་ཐམས་ཅད་བྱུང་ངོ་། ། དེ་ནས་རིན་པོ་ཆེ་སྣ་ཚོགས་ལས་བྱས་པའི་སྒྲོམ་བུ་དེ་སློབ་དཔོན་གང་གི་ཁ་ཕྱེ་ཡང་མ་ཕྱེད། རྒྱ་བཅག་ཀྱང་མ་ཆག་ནས། སློབ་དཔོན་བརྒྱད་ཀྱིས་དགོངས་པ་རྩེ་གཅིག་ཏུ་མཛད་དེ། མ་མོ་དང་མཁའ་འགྲོ་མ་རྣམས་ལ་གསོལ་བ་བཏབ་པས། བམ་པ་རང་གྲོལ་དུ་གྱུར་ཏེ་དེའི་ནང་ནས་བདེ་གཤེགས་འདུས་པ་སྒྲུབ་པ་བཀའ་བརྒྱད་ཀྱི་རྒྱུད་སྡེ་རྣམས་བྱུང་ངོ་། ། དེ་ནས་སློབ་དཔོན་ཆེན་པོ་བརྒྱད་ཀྱང་།
འཇམ་དཔལ་བཤེས་གཉེན་གཤིན་རྗེ་ལ་མཁས་པར་གྱུར་ཏོ། ། ཀླུ་སྒྲུབ་སྙིང་པོ་གསུང་གི་སྒྲུབ་པ་ལ་མཁས་པར་གྱུར་ཏོ། ། ཧཱུྃ་ཀ་ར་ཡང་དག་ལ་མཁས་པར་གྱུར་ཏོ། ། བི་མ་ལ་བདུད་རྩི་ཡོན་ཏན་ལ་མཁས་པར་གྱུར་ཏོ། ། སློབ་དཔོན་པདྨ་ཕུར་པ་ལ་མཁས་པར་གྱུར་ཏོ། ། སློབ་དཔོན་དྷ་ན་སཾ་ཀྲི་ཏ་མ་མོ་ལ་མཁས་པར་གྱུར་ཏོ། ། སློབ་དཔོན་རུམ་བུ་གུ་ཡ་དེ་ཝ་ཙཎྜ་འཇིག་རྟེན་མཆོད་བསྟོད་ལ་མཁས་པར་གྱུར་ཏོ། ། སློབ་དཔོན་ཕུད་བྱེད་ཤནྟི་གརྦྷ་དམོད་པ་དྲག་སྔགས་ལ་མཁས་པར་གྱུར་ཏོ། ། ཞེས་པའི་ལོ་རྒྱུས་འདི་དག་ནི་ཡི་གེ་རྙིང་མ་རྣམས་ལས་འབྱུང་བ་ལྟར་བཀོད་པ་ཡིན་ལ། དེ་རྣམས་ཀྱིས་སྒྲུབ་པ་བཀའ་བརྒྱད་ཀྱི་གླེང་གཞི་དང་སྦྱར་ཏེ།
གཏེར་མའི་བྱུང་ཚུལ་མདོ་ཙམ་བཤད་པ་བསྟན་ཟིན་ཏོ། ། འདིར་སྨྲས་པ། སྔོན་ཚེ་རིག་འཛིན་སྐྱེས་བུ་མཆོག་རྣམས་ཀྱིས། ། ཟབ་མོའི་རྒྱུད་རྣམས་སྡེ་བརྒྱད་ཚོགས་ལ་གཏད། ། དུས་དེར་མཁའ་འགྲོ་ལས་ཀྱི་དབང་མོ་ཆེས། ། ལྷ་སྲིན་སྡེ་བརྒྱད་རྣམས་ལ་བཀའ་སྩལ་ནས། ། བསིལ་བ་ཚལ་གྱི་དུར་ཁྲོད་ཆེན་པོ་རུ། ། མཆོད་རྟེན་བདེ་བྱེད་ལེགས་པར་གཏེར་དུ་སྦས། ། དེ་ནས་གྲུབ་མཆོག་རྣམས་ཀྱི་ནུས་པ་ཡིས། ། སྣང་སྲིད་ལྷ་སྲིན་ཐམས་ཅད་བྲན་བཀོལ་ཏེ། །
རྒྱུད་སྡེའི་གླེགས་བམ་ཚོགས་རྣམས་ཕྱག་ཏུ་བབ། ། དེ་རྗེས་གྲུབ་དབང་རྣམས་ཀྱི་མཆོག་གྱུར་པ། ། སློབ་དཔོན་ཆེན་པོས་བོད་ཡུལ་གངས་ཁྲོད་འདིར། ། རྗེ་འབངས་རྣམས་ལ་ཆོས་འཁོར་བསྐོར་བའི་རྗེས། ། ཟབ་ཆོས་མཐའ་དག་གཏེར་ཁ་སོ་སོར་སྦས། ། དེ་ནས་གུ་རུ་པདྨའི་མ་འོངས་པའི། ། ལུང་བསྟན་བདུད་རྩི་བརྙེས་པའི་སྐྱེས་ཆེན་ཚོགས། ། མང་དུ་བྱོན་ཏེ་གཏེར་ཁ་སོ་སོ་ནས། ། རང་རང་ཆོས་སྐལ་མཐའ་དག་སྤྱན་དྲངས་ཏེ། ། གངས་ཅན་ལྗོངས་འདིར་འཕེལ་བའི་རྒྱུན་འདི་ལ། །
ཟབ་ལས་ཆེས་ཟབ་གསང་སྔགས་སྔ་འགྱུར་གྱི། ། གཏེར་མའི་སྲོལ་ཞེས་ཡོངས་སུ་གྲགས་འདི་བྱུང་། ། དེ་ཕྱིར་འཁྲུལ་མེད་ལུང་གི་ལེགས་ཟིན་ནས། ། དེ་ལྟའི་སྐྱེས་ཆེན་རྣམས་ཀྱིས་སྤྱན་དྲངས་པའི། ། དེ་ལྟར་སྔ་འགྱུར་གཏེར་མའི་ཆོས་འདི་རྣམས། ། དེ་བཞིན་གཤེགས་པའི་བསྟན་པའི་སྙིང་པོར་ངེས། ། བར་སྐབས་ཀྱི་ཚིགས་སུ་བཅད་པའོ། ། གཉིས་པ་ཆོས་རྗེ་ས་པཎ་གྱིས་རྡོ་རྗེ་ཕུར་པའི་རྒྱུད་རྩ་དུམ་རང་འགྱུར་དུ་མཛད་པ་དང་སྦྱར་ཏེ་བཀའ་མའི་བྱུང་ཚུལ་བཤད་པ་ནི། འོ་ན་ཕུར་པ་རྩ་བའི་དུམ་བུ་འདི། ། ཕ་རྒྱུད་མ་རྒྱུད་སོགས་གང་གི་ཁོངས་སུ་རྟོགས་པ་ཡིན་ཞེ་ན།
དེ་ཡང་སྤྱིར་སྔ་འགྱུར་སྙིང་མ་བའི་ལུགས་འདི་ལ་ཐེག་པ་རིམ་པ་དགུའི་རྣམ་གཞག་མཛད་དེ། དེ་ཡང་རིམ་པ་དགུ་ནི། ཕྱིའི་ཐེག་པ་གསུམ་ནི། ཉན་ཐོས་ཀྱི་ཐེག་པ། རང་སངས་རྒྱས་ཀྱི་ཐེག་པ། བྱང་ཆུབ་སེམས་དཔའ་ཕ་རོལ་ཏུ་ཕྱིན་པའི་ཐེག་པ་སྟེ་གསུམ་ཡིན་ཞིང་། ནང་གི་ཐེག་པ་ལ་ཡང་ཕྱི་ནང་གཉིས་ལས། ཀྲི་ཡ་ཨུ་པ་ཡོ་ག་སྟེ། ། བྱ་སྤྱོད་རྣལ་འབྱོར་རྒྱུད་གསུམ་ལ་ཕྱིའི་རྒྱུད་སྡེའམ་ཐེག་པ་གསུམ། མཧཱ་ཡོ་གའམ་རྣལ་འབྱོར་ཆེན་པོ་སྟེ།
ཐབས་ཕའི་རྒྱུད་དང་། ཨ་ནུ་ཡོ་གའམ་རྗེས་སུ་རྣལ་འབྱོར་ཏེ་ཤེས་རབ་མའི་རྒྱུད་དང་། ཨ་ཏི་ཡོ་གའམ་ཤིན་ཏུ་རྣལ་འབྱོར་ཏེ། ཐབས་ཤེས་རབ་གཉིས་སུ་མེད་པའི་རྒྱུད་གསུམ་ལ་ནང་གི་རྒྱུད་སྡེའམ་ཐེག་པ་གསུམ་ཞེས་བྱ་བའི་རྣམ་གཞག་མཛད་ཅིང་། ཡང་ཕ་རྒྱུད་ལ་དོ་ཧ་སྐོར་དང་། མ་རྒྱུད་ལ་སྒྱུ་འཕྲུལ་སྐོར་དང་། གཉིས་མེད་རྒྱུད་ལ་སེམས་ཕྱོགས་སྐོར་ཞེས་ཀྱང་གྲགས་པར་གསུངས་ལ། ཡང་སློབ་དཔོན་ལང་ལྷག་གི་བཞེད་པས། རྡོ་རྗེ་ཕུར་པ་འདི་ལ་རང་གཞུང་ཚུགས་པའི་རྒྱུད་སུམ་ཅུ་རྩ་བདུན། རྒྱུད་ཆུང་བཅུ་དྲུག་ཅེས་བཞེད་དེ།
དེ་ལ་རང་གཞུང་ཚུགས་པའི་རྒྱུད་སུམ་ཅུ་རྩ་བདུན་ལ། རྩ་བ་ལྟ་བུའི་རྒྱུད་གསུམ། བཤད་པའི་རྒྱུད་ལྔ། ཆ་མཐུན་པའི་རྒྱུད་གསུམ། རྒྱུད་ཕྱི་མ་གཉིས། ཕྱི་མའི་ཕྱི་མ་གསང་བ་སྡེ་དྲུག བསྐྱེད་རིམ་གཙོ་བོར་སྟོན་པའི་རྒྱུད་ལྔ། རྫོགས་རིམ་གཙོ་བོར་སྟོན་པའི་རྒྱུད་ལྔ། ལ་བཟླ་བའི་རྒྱུད་ལྔ། དྲག་པོ་རྨེ་ཐབས་ཀྱི་རྒྱུད་གཉིས།
འཕྲིན་ལས་གཙོ་བོར་སྟོན་པ་འབུམ་སྐོས་དང་སུམ་ཅུ་རྩ་བདུན་ནོ། ། དེ་ལ་རྩ་བ་ལྟ་བུའི་རྒྱུད་གསུམ་ནི། ཆོས་ཐམས་ཅད་དྲག་པོ་འཕྲིན་ལས་ཀྱི་དགོངས་པར་སྟོན་པ་རྡོ་རྗེ་ཁྲོས་པ་རྩ་བའི་རྒྱུད་ལེའུ་བཞི་པ་དང་། ཆོས་ཐམས་ཅད་སྐུ་ལྔ་ཡེ་ཤེས་ལྔར་སྟོན་པ་ཁྲག་འཐུང་རོལ་པ་རྩ་བའི་རྒྱུད་དང་། དུར་ཁྲོད་ཁུ་བྱུག་རོལ་པ་དང་གསུམ་མོ། ། བཤད་པའི་རྒྱུད་ལྔ་ནི། རྡོ་རྗེ་རིགས་ལ་དགོངས་པ་གསང་རྒྱུད། དེ་བཞིན་གཤེགས་པའི་རིགས་ལ་དགོངས་པ་རྡོ་རྗེ་འབར་བའི་རྒྱུད། རིན་པོ་ཆེའི་རིགས་ལ་རིན་པོ་ཆེ་འབར་བ། པདྨའི་རིགས་ལ་པདྨ་སྣང་བ།
ལས་ཀྱི་རིགས་ལ་ཀརྨ་ཀུ་རུ་རྒྱུད་དོ། ། ཆ་མཐུན་པའི་རྒྱུད་གསུམ་ནི། རྡོ་རྗེ་འབར་བ། མེ་ལྕེ་འབར་བ། གབ་པ་འཁོར་ལོའོ། ། རྒྱུད་ཕྱི་མ་གཉིས་ནི། དུར་ཁྲོད་ཁུ་བྱུག་གི་ལེའུ་བཅུ་བཞི་པ་དང་། བཅུ་གཉིས་འབྱུང་བའི་རྒྱུད་དོ། ། ཕྱི་མའི་ཕྱི་མ་གསང་བ་སྡེ་དྲུག་ནི། ལས་གསང་བའི་རྒྱུད།
དོན་གསང་བའི་རྒྱུད། གསང་བ་གཏེར་གྱི་རྒྱུད། གསང་བ་ཡང་ལེ་གཏེར་གྱི་རྒྱུད། གསང་བ་མན་ངག་གི་རྒྱུད། གསང་བ་དགོངས་རྒྱུད་དོ། ། བསྐྱེད་རིམ་གཙོ་བོར་སྟོན་པའི་རྒྱུད་ལྔ་ལ། ལས་ཀྱི་རྡོ་རྗེ་ཁ་ཚར། སྲས་མཆོག་རྡོ་རྗེ་སྐེད་ཁྲེ། དྲག་པོ་མདུང་རྩེ་གསུམ་པ། དྲག་པོ་ཟེ་མ་ནག་པོ།
ལྕགས་ཟེར་ནག་པོའོ། ། རྫོགས་རིམ་གཙོ་བོར་སྟོན་པའི་རྒྱུད་ལྔ་ནི། ཞེ་སྡང་ཡོངས་སུ་དག་པའི་རྒྱུད་ལ་སོགས་པ་ལྔའོ། ། ལ་བཟླ་བའི་རྒྱུད་ལྔ་ནི། ཕུར་བུ་བླ་མ་ཆེན་པོ་མྱ་ངན་ལས་འདས་པའི་རྒྱུད། ཡེ་ཤེས་ཉི་ཟེར། ནམ་མཁའ་རོལ་པ། མཐར་ཐུག་ཡང་ཞུན། ཐུགས་ཀྱི་ཡང་ཞུན་ནོ། ། དྲག་པོ་རྨེ་ཐབས་ཀྱི་རྒྱུད་གཉིས་ནི།
གསང་ཕུར་སྟག་མོ་ཁ་འཐབ་དང་སེངྒེ་ཁ་འཐབ་བོ། ། དེ་ལྟར་སུམ་ཅུ་རྩ་དྲུག་འཕྲིན་ལས་གཙོ་བོར་སྟོན་པ་འབུམ་སྐོས་དང་སུམ་ཅུ་རྩ་བདུན་ནོ། ། དེ་རྣམས་ནི་རང་གཞུང་ཚུགས་པའི་རྒྱུད་སུམ་ཅུ་རྩ་བདུན་ཞེས་བྱའོ། ། རྒྱུད་ཆུང་བཅུ་དྲུག་ནི། རྣམ་པར་རྒྱལ་བའི་རྟོག་པ་ལ་སོགས་པ་ཁྲོ་བོ་བཅུ་ལ་རྒྱུད་བཅུ། དམ་ཅན་ལ་བཞི་སྟེ། ཤྭ་ན་དཀར་ནག བསེ་རྒྱུད་ཁྲ་བོ། ། ཚ་བ་ཡང་གཏེར། རི་མ་རི་འབུམ་པའི་རྟོག་པའོ། །
དེ་ནས་གཏོར་རྒྱུད་དང་། ཚོགས་རྒྱུད་གཉིས་ཏེ་བཅུ་དྲུག་ཏུ་བཞེད། དེ་ལྟར་བཤད་མ་ཐག་པའི་རྒྱུད་སྡེའི་རྣམ་གཞག་དེ་རྣམས་ཀྱི་ནང་ནས། ལུང་ཨ་ནུ་ཡོ་ག་ཤེས་རབ་ཀྱི་རྒྱུད་ལ་ཏནྟྲ་ཏྲ་ཆེན་པོ་སྡེ་བཅོ་བརྒྱད་ལ་སོགས་པའི་རྒྱུད་སྡེ་བསམ་གྱིས་མི་ཁྱབ་པ་ཞིག་ཡོད་པའི་ནང་ནས། འཕྲིན་ལས་ཀྱི་རིགས་ཕུར་བུ་རྩ་བའི་རྒྱུད་རྡོ་རྗེ་ཁྲོས་པ་བི་ཏོ་ཏ་མ་ལ་འབུམ་སྡེའི་རྒྱུད་དམ། རིག་པ་མཆོག་གི་རྒྱུད་ཀྱི་རྡོ་རྗེ་རིགས་ཀྱི་ལེའུ་ཟུར་དུ་ཕྱུང་བ་ལ། ཕུར་པ་རྩ་བའི་དུམ་བུར་གྲགས་པ་ཡིན། འདི་ཉིད་ཆོས་ཀྱི་རྗེ་ས་སྐྱ་པཎྜི་ཏས་ཤངས་སྲེག་ཤིང་གི་དགོན་པར་གཏེར་ནས་སྤྱན་དྲངས་ཤིང་རང་བསྒྱུར་དུ་མཛད་ཅེས་ཡོངས་སུ་གྲགས་པ་དེའི་ཚུལ་ནི། ཤངས་སྲེག་ཤིང་ཞེས་བྱ་བའི་དགོན་པ་འདི་ཉིད། ཐོག་མར་ཤངས་ཀྱི་དུར་ཁྲོད་ཆོས་ལུང་ཞེས་བྱ་བར།
རྗེ་བཙུན་རིན་པོ་ཆེ་གྲགས་པ་རྒྱལ་མཚན་གྱི་དངོས་སློབ། བླ་མ་ཆོས་ལུང་པ་ཞེས་བྱ་བའི་དགོན་པ་ཡིན་ལ། དེ་ཉིད་ཆོས་ལུང་པའི་སློབ་མ་ཕྱུག་ཆེན་ཆ་རུ་བ་བྱ་བས་དགོན་པ་དེ་ཉིད་བདག་ཉིད་ཆེན་པོ་ས་པཎ་གྱི་ཕྱག་ཏུ་ལེགས་པར་ཕུལ་ཞིང་གསུང་ཆོས་ཀྱང་མང་དུ་ཞུས་ཏེ་དགོན་གནས་དེ་ཉིད་ཀྱི་གདན་ས་བར་པ་མཛད་དེ་འཇམ་དབྱངས་གར་གཟིགས་མའི་སྐུ་འདྲ་བྲིས་སྐུ་ཆོས་རྗེ་ཉིད་ཀྱི་ཕྱག་བྲིས་མ་ཤིན་ཏུ་བྱིན་རླབས་ཆེ་ཞིང་ངོ་མཚར་བ་དེང་སང་གི་བར་དུ་ཡོད་པ་འདི་ཡིན་ནོ། ། དེ་ནས་བར་སྐབས་ཞིག་ཏུ་མགོ་ཚོང་ཟེར་བའི་སྔགས་དགོན་ནས། མགོ་བན་བདུད་རྩི་རྒྱལ་པོ་ཞེས་བྱ་བའི་སྔགས་པ་གཅིག་གིས་དཔེ་ཆ་ཡེ་ཧྲུལ་ལེ་བ་ཅིག་ཆོས་རྗེ་ཉིད་ལ་ཕུལ་བྱུང་བ་ལ་གཟིགས་རྟོག་མཛད་པས། ཕུར་པ་རྩ་དུམ་གྱི་རྒྱ་དཔེར་འདུག་པས་ཐུགས་རབ་ཏུ་མཉེས་ཏེ། ཡིད་བཞིན་གྱི་ནོར་བུ་འདི་ལྟ་བུ་ནི་ཤིན་ཏུ་ནས་ཀྱང་རྟེན་འབྲེལ་ཕུན་སུམ་ཚོགས་ཤིང་བྱིན་རླབས་ཀྱི་གཟི་འོད་འབར་བའི་རང་བཞིན་ཁོ་ན་ཡིན་པས། འདི་ལྟ་བུ་ལ་རང་རེ་རྣམས་ཀྱིས་བཀུར་བསྟི་བྱ་དགོས་གསུངས། སླར་རྩ་དུམ་གྱི་པོ་ཏི་སྔགས་པ་དེ་རང་ལ་བསྐུར་ནས་ཁྱེད་རང་རི་གདོང་མ་གིར་སོང་ཅིག ངེད་རྣམས་ཀྱིས་སེར་བསྒྲེངས་རྒྱས་པ་བྱེད་དོ་གསུངས་ནས།
བདག་ཉིད་ཆེན་པོ་རང་གི་གཙོ་མཛད་འདུས་པ་རྒྱ་མཚོའི་ཚོགས་དང་བཅས་པ་ཐམས་ཅད་ཀྱི་མཆོད་འབུལ་རྒྱས་པ་དང་བཅས་ཏེ་སྤྱན་དྲངས་ཤིང་། སླར་ཡང་བསྒྱུར་ཕུན་སུམ་ཚོགས་པ་མཛད་པ་འདི་ནི་ཁུངས་བཙུན་ཞིང་བཀའ་ཡོད་ལ་ལྷད་མེད་པ་ཁོ་ན་སྟེ་ཡིད་ཆེས་ཀྱི་གནས་དམ་པར་གྱུར་པ་ཡིན་ནོ། ། དེ་ནས་སྔགས་བན་ལ་ཡང་གནང་སྦྱིན་རྒྱ་ཆེན་མཛད་ནས་དགའ་ཞིང་མགུ་བར་གྱུར་ཏོ། ། ཡང་འདིའི་ལོ་རྒྱུས་རྗེ་རྡོ་རྗེ་འཆང་གི་གསུང་རྒྱུན་ཟིན་བྲིས་ཞིག་ལས་འདི་ལྟར་འབྱུང་སྟེ། རྡོ་རྗེ་ཕུར་པའི་རྒྱུད་འདི་མ་རྒྱུད་ཡིན་པ་ལས། དོན་ཡོད་གྲུབ་པའི་རིགས་ཡིན་པར་ཀུན་མཁྱེན་བུ་སྟོན་ཆེན་པོས་གསུངས་ཤིང་། སྤྱིར་མ་རྒྱུད་ལ་སོ་སོའི་རྒྱུད་དང་། ཆ་མཉམ་དུ་སྟོན་པའི་རྒྱུད་གཉིས་ཡོད་པ་ལས། ཆ་མཉམ་དུ་སྟོན་པའི་རྒྱུད་སངས་རྒྱས་མཉམ་སྦྱོར་སོགས་ཡིན་ལ། ཕུར་པ་རྩ་དུམ་འདི་ཡང་ཆ་མཉམ་གྱི་རྒྱུད་ཀྱི་ཁོངས་སུ་གཏོགས་པ་འདྲ་ཞིང་།
འདི་ལ་འཕགས་པའི་ཡུལ་ན་ཀཱི་ལ་ཡ་འབུམ་སྡེའི་རྒྱུད་དམ། བི་ཏོ་ཏ་མ་ལའི་རྒྱུད་ཅེས་ཡོད་པའི་རྡོ་རྗེ་རིགས་ཀྱི་ལེའུ་ཧར་སྟོན་དུ་བྱས་པ་ད་ལྟའི་རྩ་དུམ་དུ་གྲགས་པ་འདི་ཡིན་ནོ། ། འདིའི་རྒྱ་དཔེ་བསམ་ཡས་ནས་རིམ་པར་བརྒྱུད་དེ་སྐབས་ཅིག་ཏུ་ཤངས་ཀྱི་སྔགས་པ་ཤེས་རབ་བཟང་པོ་ཞེས་བྱ་བའི་ལག་ན་ཡོད་པ། ཆོས་རྗེ་ས་པཎ་སྲེག་ཤིང་དུ་ཕེབས་པ་ཅིག་ལ་ཕུལ་བས། ཆོས་རྗེ་པས་རྒྱ་དཔེ་ལ་བསུ་བ་དང་མཆོད་པ་མཛད་ནས་ཆོས་རྗེ་ཉིད་ཀྱིས་རང་བསྒྱུར་དུ་མཛད་པ་ཡིན་ལ། སྤྱིར་རྒྱུད་འདི་ལ་ཁྲོ་ལོ་ཙཱ་བ་དང་། དཔྱལ་ལོ་ཙཱ་བ་གཉིས་ཀྱིས་ཀྱང་འགྱུར་རེ་རེ་ཡོད་གསུངས། ཞེས་འབྱུང་བ་ཡིན་ལ། དེ་ལྟར་ཡིད་ཆེས་ཁུང་བཙུན་གྱི་གནས་སུ་གྱུར་པའི་ཕུར་པ་རྩ་དུམ་དེ་ཉིད་ནི་རྩ་བའི་རྒྱུད་མཆོག་ཏུ་གྱུར་པ་ཡིན་ལ། བཤད་རྒྱུད་ནི་མྱང་འདས།
གསང་སྙིང་། ཀཱི་ལ་ཡ་ཡིག་འབྲུ་གཉིས་པ། ཀརྨ་མཱ་ལ་འཕྲིན་ལས་ཀྱི་རྒྱུད་དེ་དེ་དག་ལ་སོགས་པ་རྩ་བ་དང་བཤད་པའི་རྒྱུད་དེ་དག་ནས་བསྟན་པའི་རྡོ་རྗེ་ཕུར་པའི་ལམ་གྱི་རྣམ་པར་བཞག་པ་དུ་མ་ཞིག་ཡོད་པ་རྣམས་ལུགས་སྲོལ་ཆེན་པོ་བཅོ་བརྒྱད་དུ་འདུ་ཞིང་། དེ་ཡང་བསྡུ་ན་བཞིར་འདུས་ཏེ། སློབ་དཔོན་པདྨ་འབྱུང་གནས་ཀྱིས་འཁོན་ཀླུའི་དབང་པོ་ལ་བརྒྱུད་པ་ཕུར་པས་ལུགས་སུ་གྲགས་པ་དང་། གཞན་ཡང་ཁྱི་ནག་གྱང་འགྱེལ་གྱི་ལུགས། ཕུར་པ་ཇོ་མོ་ལུགས། ལང་ལབ་བྱང་ཆུབ་རྡོ་རྗེ་ལས་བརྒྱུད་པའི་ལུགས་རྣམས་སུ་ཡོད་པ་ལས། འདི་འཁོན་ཀླུའི་དབང་པོ་ནས་བརྒྱུད་པའི་ཕུར་པ་ས་ལུགས་སུ་གྲགས་པ་འདི་ཉིད་ཡིན་ལ། འདི་ལ་བཤད་ཐབས་ཀྱི་མན་ངག་གི་དབང་དུ་བྱས་ན།
སྤྱིར་དམ་པའི་ཆོས་ཀྱི་ལུས་ངག་ཡིད་གསུམ་གྱི་དྲི་མ་འཁྲུད་བར་བྱེད་པའི་ཚུལ་ནི། རྒྱུ་མཚན་ཉིད་ཀྱི་ཐེག་པ་གསུམ་གྱི་ནི་སྒྲ་དང་ཚད་མ་དང་སྙན་ངག་དང་གཏན་ཚིགས་ལ་སོགས་པའི་སྒོ་ནས་ངག་གི་དྲི་མ་འཁྲུད་པ་གཙོ་ཆེ་བར་བཤད། ཀྲི་ཡོག་སྡེ་གསུམ་གྱིས་ནི་ཁྲུས་དང་གཙང་སྦྲ་ལ་སོགས་པའི་སྒོ་ནས་ལུས་ཀྱི་དྲི་མ་བཀྲུ་བ་གཙོ་ཆེ་བར་བཤད། བླ་མེད་གསར་རྙིང་རྣམས་ཀྱིས་ནི་སྒོམ་སྒྲུབ་གཉིས་ཀྱི་སྒོ་ནས་ཡིད་ཀྱི་སྒྲིབ་པ་སྦྱོང་བ་གཙོ་ཆེ་བར་བཤད། དེ་དག་ཀྱང་ཚུལ་དྲུག་གི་གནད་ཀྱི་སྒོ་ནས་ཟིན་པ་དགོས་ཏེ། ཐག་ལྟ་བས་གཅད། བོགས་སྒོམ་པས་དབྱུང་། ལ་སྤྱོད་པས་དོར། གཞི་དམ་ཚིག་གིས་གཟུང་། རིམ་པ་དབང་གིས་དབྱེ།
དོན་མན་ངག་གིས་བསྒྲུབ་པ་དང་དྲུག་ཡིན། དེ་ཡང་ལྟ་བ་རྒལ་རྟགས་ཀྱིས་མ་བཤད་ན་གོལ་སྒྲིབ་ཀྱི་བརྡར་ཤ་མི་ཆོད། སྒོམ་པ་ཉམས་མྱོང་གིས་མ་བཤད་ན་ཏིང་ངེ་འཛིན་གྱི་རྩལ་མི་ཐོན། སྤྱོད་པ་གནང་བཀག་གིས་མ་བཤད་ན་བླང་དོར་གྱི་མཐའ་མི་ཤེས། དམ་ཚིག་རྣམ་གྲངས་ཀྱིས་མ་བཤད་ན་སྲུང་མཚམས་ཀྱི་ཤན་མི་ཕྱེད། དབང་གདམས་ངག་གིས་མ་བཤད་ན་དབང་ལ་བྱིན་རླབས་མི་འབྱུང་། མན་ངག་སྣོད་བརྟགས་ལ་མ་བཤད་ན་བདུད་རྩིའི་བཅུད་ཡལ་བར་འགྱུར་བར་གསུངས་པ་ཡིན་ལ། གཞན་ཡང་གསང་སྔགས་བཤད་ཚུལ་སྐྱོན་བརྒྱད་ཀྱི་དབང་དུ་མི་གཏང་བ་ཅིག་དགོས་ཏེ། དེ་ཡང་སྐྱོན་བརྒྱད་ནི། རྒྱུ་མཚན་ཉིད་ཀྱི་ཐེག་པ་དང་།
འབྲས་བུ་རྡོ་རྗེ་ཐེག་པ་ཁྱད་པར་མེད་པར་བཤད་ན་རྡོ་རྗེ་ཐེག་པ་ན་བབས་པའི་སྐྱོན། སྔགས་ཕྱི་ནང་ཁྱད་པར་མེད་པར་བཤད་ན་བསྙེན་སྒྲུབ་བཞིའི་དོན་ལས་གོལ་ཏེ་གོལ་འབྲོག་འཆོལ་བའི་སྐྱོན། འབྲེལ་ཚུལ་གཉིས་དང་མ་འབྲེལ་བར་བཤད་ན་བསྙོན་པའི་འདུམ་ཚིག་གི་སྐྱོན། སྤྱི་དང་ཁྱད་པར་གྱི་དགོས་ཆེད་མེད་པར་བཤད་ན་དོན་མེད་འཆལ་བའི་སྐྱོན། རྟོག་གེ་དང་ཐེ་ཚོམ་གྱི་གེགས་སེལ་མ་ཤེས་ན་མཛངས་པ་ལྕེ་འདུམ་གྱི་སྐྱོན། མི་མཐུན་པའི་ཚིག་དོན་སྡེབ་མ་ཤེས་ན། ལོང་བ་དང་ལོང་བ་ཐུག་པ་ལྟ་བུའི་སྐྱོན། མངོན་པར་རྟོགས་པའི་གོ་རིམ་སྡེབ་མ་ཤེས་ན་བདུད་རྩི་རོ་ཉམས་པའི་སྐྱོན། གོང་འོག་གི་འཁྲུགས་སྡེབ་མ་ཤེས་ན། རིན་པོ་ཆེ་རྩ་རྩེ་ནོར་བ་ལྟ་བུའི་སྐྱོན་ཏེ།
སྐྱོན་བརྒྱད་དང་བྲལ་བ་དགོས་པར་བཤད་ཅིང་། གཞན་ཡང་གཞུང་ལུགས་འཆོལ་བར་བསྟན་པས་སངས་རྒྱས་བསྟན་པ་ཉམས། རྟོག་གེ་རུས་སུ་བཏོན་པས་ཆོས་ཀྱི་ཕན་ཐོགས་ནུབ། སྔོན་གྱི་དག་ཡིག་བཅོས་པས་སྔགས་ཀྱི་ནུས་པ་ཡེལ། མ་རབས་མཐོ་སར་བཏོན་པས་ཆོས་ཁྲིམས་རྒྱལ་ཁྲིམས་ཞིག བོད་ལ་ཧོ་ཆ་བསྡེབས་པས་རིགས་བརྒྱུད་ཆོལ་བར་སོང་། དམ་མེད་སློབ་དཔོན་ཚོགས་པས་སྲིད་པའི་མ་མོ་འཁྲུགས། དམ་ཉམས་སློབ་མ་བསྟེན་པས་བེ་སྒྲེལ་གཡང་ལ་ལྷུང་། གསང་སྔགས་བོན་ཁྱེར་བྱས་པས་དངོས་གྲུབ་ཆུ་རྒྱུན་ཆད། ཟབ་དོན་ཁྲོམ་བཤད་བྱས་པས་མཁའ་འགྲོ་དབྱིངས་སུ་བྱེར།
ཡང་བཟོད་ཆོས་ལ་བྱས་པས་ཆོས་ཀྱི་ཕན་ཐོགས་ནུབ། ཅེས་རྙིང་མའི་དམ་པའི་ཆོས་བཤད་ཐབས་ཀྱི་ཡི་གེ་རྣམས་ལས་འབྱུང་བས། ཆོས་འཆད་པ་རྣམས་ཀྱང་དུས་གསུམ་གྱི་སངས་རྒྱས་དཔའ་བོ་མཁའ་འགྲོ་དགྲ་བཅོམ་ཆོས་ཀྱི་སྤྱན་དང་ལྡན་པ་རྣམས་ཀྱི་ཐུགས་མ་ཁྲེལ་བར་འཆད་ཤེས་པ་ནི་ཤིན་ཏུ་གནད་ཆེ་བ་ཡིན་ནོ། ། དེ་རྣམས་ཀྱིས་ཆོས་རྗེ་ས་པཎ་གྱི་རྩ་དུམ་རང་བསྒྱུར་དུ་མཛད་པ་དང་སྦྱར་ཏེ་བཀའ་མའི་བྱུང་ཚུལ་བཤད་ཐབས་མདོ་ཙམ་དང་བཅས་ཏེ་བསྟན་ཟིན་ཏོ། ། འདིར་སྨྲས་པ། འཁོན་གྱི་མཚན་འཆང་ངེས་དོན་འཇམ་པའི་དབྱངས། ། འཁོན་སྟོན་རིམ་བརྒྱུད་རྩ་དུམ་རྒྱུད་རྒྱལ་མཆོག ། འཁོན་རིགས་ཀུན་དགའ་རྒྱལ་མཚན་ཕྱག་བབ་པའི། ། འཁོན་གྱི་ཡབ་ཆོས་རྒྱུད་ཀྱི་རྒྱ་དཔེ་དངོས། ། གང་དེར་འཇམ་དབྱངས་དགེ་སློང་གཞོན་ནུའི་ཟོལ། །
གང་དེའི་བསྔགས་བརྗོད་བཀུར་བསྟི་ཆེས་མཛད་ནས། ། གང་ལའང་ཐོགས་མེད་བློ་ཡིས་རྒྱུད་ཀྱི་དོན། ། གང་ཞིག་གསལ་བར་རྟོགས་ནས་རང་བསྒྱུར་མཛད། ། ཨེ་མ་རྡོ་རྗེ་འཆང་གི་བཀའ་དྲི་མེད། ། རྩོད་བྲལ་འཕགས་པའི་ཡུལ་གྱི་ཡི་གེ་ལས། ། རྡོ་རྗེ་རྣོན་པོ་དངོས་ཀྱིས་བསྒྱུར་མཛད་པའི། ། རྒྱུད་རྒྱལ་འདི་ནི་ངོ་མཚར་གནས་མིན་ནམ། ། བར་སྐབས་ཀྱི་ཚིགས་སུ་བཅད་པའོ། ། དེ་རྣམས་ཀྱིས་བཀའ་གཏེར་གཉིས་ཀྱི་བྱུང་ཚུལ་མདོ་ཙམ་བཤད་ཟིན་ནས། ། འདིར་རྡོ་རྗེ་ཕུར་པ་ས་ལུགས་ཀྱི་རང་གཞུང་དྲི་མ་མེད་པ་འདི་ཉིད་འཆད་པ་ལ།
རྡོ་རྗེ་ཕུར་པའི་ཆོས་སྐོར་རྣམས་བྱོན་ཚུལ་བརྒྱུད་པའི་ཆེ་བ་དང་བཅས་ཏེ་གཏན་ལ་ཕབ་དགོས་པ་ལས། དེ་ལ་ཡང་རྒྱལ་བ་དགོངས་པའི་བརྒྱུད་པ་ཇི་ལྟར་བྱུང་བའི་གླེང་གཞི་དང་། རིག་འཛིན་རིག་པའི་བརྒྱུད་པས་ཇི་ལྟར་གསུངས་པའི་ཚུལ། གང་ཟག་སྙན་ནས་བརྒྱུད་དེ་ཇི་ལྟར་དར་བའི་ཚུལ་དང་གསུམ་ལས། དང་པོ་ནི། ཆོས་སྐུས་དགོངས་པས་བཤད། ལོངས་སྐུས་བརྡའ་ཡིས་བཤད། སྤྲུལ་སྐུས་ཚིག་བརྡ་སྦྱར་ནས་བཤད། ཅེས་གསུངས་པ་ལྟར། ཡང་དག་པར་རྫོགས་པའི་སངས་རྒྱས་ཀུན་ཏུ་བཟང་པོ་ཐབས་མཁས་ལ་ཐུགས་རྗེ་ཆེ་བའི་མངའ་བདག་དེས།
ཆོས་ཀྱི་དབྱིངས་ཀྱི་ཕོ་བྲང་ཆེན་པོ་ནས་མ་གཡོས་བཞིན་དུ་རང་བཞིན་ཐུགས་རྗེའི་བྱིན་རླབས་ལས། རང་སྣང་དག་པ་སྐུ་གསུང་ཐུགས་ལྷུན་གྲུབ། གནས་འོག་མིན་སྟུག་པོ་བཀོད་པའི་རྒྱན་ཉིད་དུ་རིགས་ལྔའི་སངས་རྒྱས་ཀྱི་རྣམ་པར་བཞེངས་ཏེ། ཕྱོགས་བཅུ་དུས་གསུམ་སངས་རྒྱས་ཐམས་ཅད་ཀྱི་ཐུགས་རྡོ་རྗེ་གཉིས་སུ་མེད་པའི་རང་བཞིན་གྱི་དཀྱིལ་འཁོར་ཉིད་ལས་མི་ཞན་པའམ་མི་དམན་པའི་ཡོན་ཏན་གྱི་མངའ་ཐང་ཆེན་པོར་དབང་བསྒྱུར་བས། རྡོ་རྗེ་སེམས་དཔའ་རིགས་གསུམ་མགོན་པོ་ལ་སོགས་པ་འབྲས་བུའི་སེམས་དཔའ་རྣམས་ལ་ཟབ་ཅིང་རྒྱ་ཆེ་བའི་ཆོས་ཕུན་སུམ་ཚོགས་པ་གསང་སྔགས་རྡོ་རྗེ་ཐེག་པ་གཉིས་མེད་རང་རིག་རང་ཤར་གྱི་ཚུལ་གྱིས་གསུངས་ཏེ། འཁོར་དང་སྟོན་པ་ཆོས་ཀྱི་སྣང་བ་གསུམ་དབྱེར་མེད་ཀྱི་འདུལ་བར་བྱ་བ་དང་། འདུལ་བྱེད་གཉིས་མེད་དུ་རང་བཞིན་གྱིས་གྲོལ་བར་མཛད་པ་སྟེ། ཆོས་འབྱུང་བདུད་རྩིའི་ཁུངས་འབྱིན་ལས། འདིར་བརྒྱུད་པ་གསུམ་དུ་ཕྱེ་བ་ལས། སྟོན་པ་ཀུན་ཏུ་བཟང་པོའི་འཁོར་བཅུ་ནི་སྤྲུལ་པ་ཡིན་ཏེ།
ངེས་པའི་དོན་དུ་འཁོར་དང་སྟོན་པ་ཐ་མི་དད་པའི་ཕྱིར་རྒྱལ་བ་དགོངས་པའི་བརྒྱུད་པ་ཟེར། ཞེས་གསུངས་པའི་ཕྱིར། དེ་ལ་ཁ་ཅིག་ན་རེ། རྒྱུད་གསུང་པའི་གནས་རང་སྣང་ལོངས་སྐུའི་ཞིང་དུ་གདུལ་བྱ་སྤྲུལ་པ་མ་གཏོགས་རང་རྒྱུད་པ་མེད་ན་ཆོས་བསྟན་པའི་དགོས་པ་མེད་ཅིང་། དོན་རྟགས་ཀྱི་དཀྱིལ་འཁོར་རམ། མཚོན་བྱེད་དཔེའི་དཀྱིལ་འཁོར་ཡང་འདུལ་བར་བྱ་བ་ལ་བསྟན་གྱི། རང་གི་ཐུགས་ཀྱི་སྤྲུལ་པ་ལ་བསྟན་མི་དགོས་ཏེ། སྤྲུལ་པ་ལ་རྟོག་པ་མེད་པའི་ཕྱིར་རོ། ། དེས་ན་བྱང་སེམས་ས་བཅུ་པ་སོགས་རང་རྒྱུད་པའི་འཁོར་དང་སྤྲུལ་པ་གཉིས་ཀའོ་ཞེས་ཟེར་རོ། ། དེ་ནི་ཁྱེད་ཀྱི་དགོངས་པ་མ་ལོན་པར་སྣང་སྟེ་སྤྲུལ་པའི་གདུལ་བྱ་ཡོད་པས་ཆོས་སྟོན་པའི་དགོས་པ་ཡོད་དེ།
ཕྱི་རབས་ལ་གསང་བདག་གིས་འཆད་པའི་དགོས་པ་ཡོད་པའི་ཕྱིར་དང་། དོན་རྟགས་ཀྱི་དཀྱིལ་འཁོར་རམ། མཚོན་བྱེད་དཔེའི་དཀྱིལ་འཁོར་ལྟ་བུའི་སྔར་སེམས་རྒྱུད་མ་དུལ་བ་འདུལ་ཕྱེད་དུ་གདུལ་བྱ་ལ་བསྟན་མ་ཡིན་གྱིས། རང་སྣང་ལ་ལོངས་སྤྱོད་རྫོགས་པའི་ཡོན་ཏན་ལྷུན་རྫོགས་སུ་ཤར་བ་སྟེ། མེ་ལོང་གི་ངོས་ལ་གཟུགས་བརྙན་སྣང་བ་བཞིན་ནོ། ། སྤྲུལ་པ་ལ་རྟོག་པ་མེད་ཀྱང་ཡེ་ཤེས་ཡོད་པས། དེ་ཉིད་ཀྱིས་ཆོས་ཉན་ཅིང་འཛིན་པར་བྱེད་དོ། ། གལ་ཏེ་སྤྲུལ་པ་ལ་རིག་པའི་ཡེ་ཤེས་མེད་ན། ཤཱཀྱ་ཐུབ་པ་དང་གསང་བདག་ལ་སོགས་པ་ལ་ཇི་ལྟ་བ་དང་། ཇི་སྙེད་པ་མཁྱེན་པའི་ཡེ་ཤེས་མི་མངའ་བར་ཐལ་བའི་སྐྱོན་ཡོད་དོ། །
ལུང་གིས་ཀྱང་གནོད་དེ། དེ་བཞིན་ཐུགས་ཀྱི་ཁྱད་པར་ལས། ། རང་སྣང་རྒྱལ་བའི་སེམས་རྩོགས་དང་། ། ཞེས་པ་དང་། དེ་བཞིན་གཤེགས་པ་ཉིད་ཆེད་དུ་གླེང་ངོ་། ། ཞེས་པ་དང་། དེ་བཞིན་ཉིད་ཀྱི་དབྱིངས་ཉིད་དབང་བསྒྱུར་ཡེ་ཤེས་ཐུགས་རྗེའི་ངང་། ། རང་སྣང་བ་ཉིད་ཏིང་འཛིན་གཟུགས་ཅན་སྒྱུ་མ་རྣམ་དག་གསལ་བ་ནི། ཞེས་པ་ལ་སོགས་པས་གནོད་དོ། ། མདོར་ན་སངས་རྒྱས་ཀྱི་སྐུ་གསུམ་དང་རྣམ་པར་འཕྲུལ་པ་དང་ཞིང་ཁམས་ཀྱང་བསམ་གྱིས་མི་ཁྱབ་ཅིང་ཚད་མེད་དེ།
སྡོང་པོ་བཀོད་པ་ལས། སྤུ་ཡི་རྩེ་མོ་གཅིག་ལ་ཡང་། ། ཞིང་རྣམས་དབྱེ་བ་བསམ་མི་ཁྱབ། ། སྣ་ཚོགས་དབྱིབས་ཀྱང་ཐ་དད་དེ། ། དེ་དག་འདྲེས་པར་གྱུར་པ་མེད། ། ཅེས་གསུངས་པས། ནམ་མཁས་གང་དུ་ཁྱབ་པར་ཆོས་སྐུ་དང་ལོངས་སྐུས་ཁྱབ་ཅིང་། སེམས་ཅན་གྱིས་གང་དུ་ཁྱབ་པར་སྤྲུལ་པའི་སྐུ་དང་འཕྲིན་ལས་ཀྱིས་ཁྱབ་པས། བདེ་བར་གཤེགས་པའི་ཞིང་ཁམས་ལ་ཕྱོགས་དང་རིས་སུ་ཆད་པ་མེད་དེ། ཞིང་འདི་ཉིད་ཀྱི་གོང་ནའང་གཞན་དག་བསམ་གྱིས་མི་ཁྱབ་པ་བརྗོད་ཀྱིས་མི་ལང་བ་ཡོད་པར་རྟོགས་པར་བྱ་ཞིང་རང་རེ་སོ་སྐྱེ་རྣམས་ཀྱི་སྣང་ངོར་ཤར་བའི་ཐ་མལ་བའི་བསྡུས་པའི་མ་དག་པར་སྣང་བ་འདི་ཀུན་ཡང་རང་གི་ལས་ཉོན་གྱི་སྣང་བ་ཙམ་ལས་དག་པའི་ཞིང་ངམ།
ལྷག་པ་ལྷའི་དཀྱིལ་འཁོར་དུ་གདོད་མ་ནས་གནས་པས། དེ་ལྟར་དུ་བལྟ་བར་བྱ་བ་ཡིན་སྟེ། དཔེར་ན་ཉི་ཟླའི་སྣང་བ་མི་གསལ་བ་མ་ཡིན་མོད་ཀྱི། དམུས་ལོང་རྣམས་ཀྱིས་མ་མཐོང་བ་བཞིན་དུ་ཤེས་པར་བྱ་བ་ཡིན་ཏེ་འདི་ལ་ཤེས་བྱེད་ཀྱི་ལུང་རིགས་མང་དུ་ཡོད་ཀྱང་། འདིར་མ་སྤྲོས་སོ། ། ཤེས་པར་འདོད་ན་ཁོ་བོས་ངག་ལས་བཙལ་ལོ། ། དེ་ལྟར་ན་ཆོས་སྐུ་ཀུན་ཏུ་བཟང་པོས་ལོངས་སྐུ་རྒྱལ་བ་རིགས་ལྔ་ལ་གཉིས་མེད་རང་རིག་རང་ཤར་གྱི་ཚུལ་དུ་གསུངས་ཞིང་། དེ་དག་གིས་སྤྲུལ་པའི་སྐུ་རིགས་གསུམ་མགོན་པོ་ལ་གསུངས་པ་རྣམས་ལ་རྒྱལ་བ་དགོངས་པས་བརྒྱུད་པ་ཞེས་བྱ་སྟེ། ས་ལོ་འཇམ་པའི་རྡོ་རྗེས་འཆམ་བཤད་གསལ་བའི་མེ་ལོང་ལས། སྤྱིར་བཏང་བའི་དབང་དུ་བྱས་ན།
ཆོས་སྐུ་ཀུན་ཏུ་བཟང་པོས་ལོངས་སྤྱོད་རྫོགས་པའི་སྐུ་རྒྱལ་བ་རིགས་ལྔ་ལ་གསུངས། དེས་སྤྲུལ་པའི་སྐུ་རིགས་གསུམ་མགོན་པོ་ལ་གསུངས་ཏེ་དེ་ཡན་ཆད་རྒྱལ་བ་དགོངས་པའི་བརྒྱུད་པ་ཡིན་པར་གདའ། ཞེས་གསུངས་པས་སོ། ། དེ་རྣམས་ཀྱི་སྒོ་ནས་བརྒྱུད་པ་གསུམ་ལྡན་གྱི་ནང་ཚན་རྒྱལ་བ་དགོངས་པའི་བརྒྱུད་པ་དང་། རྒྱུད་ཀྱི་ཐེམ་འབྱོར་བཅུའི་ནང་ནས། གླེང་གཞི་རྣམ་པ་གསུམ་གྱི་རྒྱུད་ཀྱི་ཁོག་དབུབ་ཅེས་གསུངས་པའི་རྒྱུད་ཀྱི་གླེང་གཞི་བསྟན་ཟིན་ཏོ། ། འདིར་སྨྲས་པ། སྲིད་གཞི་ཀུན་ཁྱབ་ཀུན་ཏུ་བཟང་པོ་ཡིས། ། རང་སྣང་དག་པའི་འཁོར་གྱི་རིགས་ལྔ་ལ། ། གཉིས་མེད་ངང་དུ་གསུངས་པའི་ཟབ་མོའི་རྒྱུད། །
སྤྲུལ་སྐུ་རིགས་གསུམ་མགོན་པོར་བབས་པའི་ཚུལ། ། འདི་ནི་ཟབ་ཡངས་རྒྱུད་ཀྱི་གླེང་གཞི་སྟེ། ། རྒྱལ་བ་དགོངས་བརྒྱུད་བྱོན་པའི་ཚུལ་ཡང་འདི། ། དེ་ལྟར་ཤེས་ན་བརྒྱུད་པའི་རྩ་བ་དང་། ། ཟབ་མོའི་ཆོས་ལ་ངེས་པ་རྙེད་པར་འགྱུར། ། བར་སྐབས་ཀྱི་ཚིགས་སུ་བཅད་པའོ། ། གཉིས་པ་རིག་འཛིན་རིག་པའི་བརྒྱུད་པས་ཇི་ལྟར་གསུངས་པའི་ཚུལ་ནི། རིགས་གསུམ་མགོན་པོ་དེ་དག་གི་ལྷ་ཀླུ་གནོད་སྦྱིན་གསུམ་ལ་བརྒྱུད་པ་ཡང་། འཇམ་དཔལ་མཁྱེན་པའི་མངའ་བདག་ཏུ་གྱུར་ཏེ་གཙོ་བོར་ཟབ་མོའི་ཕྱོགས་ཀྱི་འགྲོ་བའི་དོན་མཛད་པས་ལྟ་བའི་ཕྱོགས་སྟོན། སྤྱན་རས་གཟིགས་ཐུགས་རྗེའི་མངའ་བདག་ཏུ་གྱུར་ཏེ་གཙོ་བོར་བྱམས་སྙིང་རྗེས་སྐྱོབ་པའི་ཕྱོགས་ཀྱི་དོན་མཛད་པས་སྒྲུབ་པའི་ཕྱོགས་སྟོན།
ཕྱག་ན་རྡོ་རྗེ་མཐུ་སྟོབས་ཀྱི་མངའ་བདག་ཏུ་གྱུར་ཏེ་གཙོ་བོར་ཐབས་ལ་མཁས་པས་དྲག་ཤུལ་ཕྱོགས་ཀྱི་དོན་མཛད་པས་སྤྱོད་པའི་ཕྱོགས་སྟོན། དེ་ཡང་འཇམ་དཔལ་གཞོན་ཚུལ་མཛེས་པའི་སྐུ་དང་ལྡན་པ་དེས་ལྷ་རྣམས་ཀྱི་ལུས་དང་བསམ་པ་དང་མཐུན་པར་བསྟན་ཏེ། ལྷ་གནས་སུ་དྲགས་ལྡན་ཕྱོགས་སྐྱོང་ལ་བཤད། དེས་ལྷ་ཚངས་པ་རིན་ཆེན་འོད་འབར་ལ། དེས་ཚངས་པ་སྐྱེ་དགུའི་བདག་ལ། དེས་ཚངས་པ་ཀུན་གྲོལ་ལ། དེས་ཚངས་པ་གཙུག་ཕུད་འཛིན་ལ། དེས་ལྷ་དབང་བརྒྱ་བྱིན་ལ། དེས་ཚོམ་བུ་འབུམ་སྡེ་ལ་བཤད་དེ། ལྷ་རྣམས་ཀྱང་བྱང་ཆུབ་སེམས་དཔའི་ཚུལ་འཛིན་ཅིང་སངས་རྒྱས་ཀྱི་གདུང་གསོབ་པར་གྱུར།
སྤྱན་རས་གཟིགས་བདུད་རྩི་སྨན་གྱི་སྐུ་དང་ལྡན་པ་དེས་ཀླུ་དུག་ཅན་གྱི་ལུས་དང་བསམ་པ་དང་མཐུན་པར་ཀླུ་རྒྱལ་རིགས་གྷྲི་ན་ནག་པོ་ལ་བསྟན། དེས་ཀླུ་མོ་མ་མ་ཁ་འདུལ་ལ། དེས་ཀླུ་མོ་འདུལ་ཚངས་མ་ལ། དེས་ཀླུ་ཡིད་འོང་དགའ་ལ་བསྟན། དེས་ཚོམ་བུ་འབུམ་སྡེ་ལ་བཤད་དེ། སྔར་བཞིན་དུ་གྱུར། ཕྱག་ན་རྡོ་རྗེ་འཇིགས་ཚུལ་སྡིགས་པའི་སྐུ་དང་ལྡན་པ་དེས་གནོད་སྦྱིན་གྱི་གནས་སུ་གནོད་སྦྱིན་གྱི་ལུས་དང་བསམ་པ་དང་མཐུན་པར་གནོད་སྦྱིན་ཀུན་ཏུ་བཟང་པོ་ལ་བསྟན། དེས་གནོད་སྦྱིན་གྲགས་ལྡན་ཕྱོགས་སྐྱོང་ལ་བསྟན། དེས་གནོད་སྦྱིན་ཚོམ་བུ་འབུམ་སྡེ་ལ་བཤད་དེ་སྔར་བཞིན་དུ་གྱུར་ཏོ། ། ཡང་གསང་བདག་ཕྱག་ན་རྡོ་རྗེས་མི་ཡུལ་དུ་ཤར་ཕྱོགས་ཟ་ཧོར་གྱི་རྒྱལ་པོ་རབ་གསལ་ཟླ་བ་ལ་བཤད་ནས་རྒྱུད་སྨིན་ཅིང་གྲོལ་བར་མཛད་པ་ཡིན་ལ།
དེས་ཨུ་རྒྱན་གྱི་སློབ་དཔོན་པདྨ་འབྱུང་གནས་དང་། ཡུལ་དབུས་ཀྱི་སློབ་དཔོན་བི་མ་ལ་མི་ཏྲ། བལ་པོའི་སློབ་དཔོན་ཤཱི་ལ་མཉྫུ་སྟེ་མཁས་པ་མི་གསུམ་ལ་བཤད་པ་ལས། འདིར་གླེང་གཞི་རྣམ་པ་གསུམ་གྱི་ནང་ནས་གུ་རུའི་གླེང་གཞི། ཨུ་རྒྱན་གྱི་སློབ་དཔོན་པདྨ་འབྱུང་གནས་ཀྱི་སྐུ་ཆེ་བའི་ཡོན་ཏན་ཅུང་ཟད་ཙམ་བརྗོད་པར་བྱ་སྟེ། དེ་ཡང་གོང་དུ་བཤད་པའི་སློབ་དཔོན་རྣམ་པ་གསུམ་པོ་དེ་དག་གི་དགོངས་པ་ཕྱོགས་གཅིག་ཏུ་འདུས་པར་གྲགས་པའི་འགྲེལ་ཆེན་འབུམ་ནག་ལས། འགྲོ་བའི་དོན་ཕྱིར་ད་ལྟ་རྔ་ཡབ་གླིང་ན་བཞུགས་པ་ཡིས། ། འཁྲུངས་དཀའི་སྐྱེས་བུ་གཅིག་པུ་ངེས་དོན་ཐེག་པ་གཅིག་ཏུ་བཞེད། ། སྐྱེ་རྒྱུད་གཉིས་ལས་འཁྲུངས་ཤིང་རྨད་དུ་བྱུང་བའི་རིགས་གཉིས་ལྡན། ། གདུག་པ་རྣམ་གསུམ་བཏུལ་ནས་དངོས་གྲུབ་རྣམ་གསུམ་བརྙེས་པ་པོ། །
ཆེ་བ་བཞི་ལྡན་རིག་འཛིན་བཞི་ཡི་ངོ་བོར་གྱུར་པ་ཁྱོད། ། གྲུབ་ཆེན་བརྒྱད་ལྡན་གསང་བའི་མཚན་བརྒྱད་ལྡན་ལ་རབ་ཏུ་འདུད། ། ཞེས་གསུངས་པ་ལྟར་ལས་སློབ་དཔོན་ཆེན་པོ་འདི་ཉིད་ཀྱི་སྐྱེ་རྒྱུད་རྣམ་པ་གཉིས་ནི། མངལ་སྐྱེས་དང་། བརྫུས་སྐྱེས་ཡིན་ལ། དེ་ཡང་མངལ་སྐྱེས་ཀྱི་དབང་དུ་བྱས་ན། ཤར་ཕྱོགས་ཟ་ཧོར་གྱི་ཡུལ་མངལ་སྐྱེས་ཀྱིས་འདུལ་བར་གཟིགས་ནས། གྲོང་ཁྱེར་གཟི་བརྗིད་ལྡན་ཞེས་བྱ་བ་ན། ཡབ་རྒྱལ་པོ་ཐོར་ཅོག་ཅན་ཞེས་བྱ་བ་ལ་བཙུན་མོ་གཉིས་ཡོད་པ་ལས། བཙུན་མོ་དེས་མ་ཞེས་བྱ་བ་ལ་སྲས་ཐོད་གཙུག་ཅན་ཞེས་བྱ་བར་སྐུ་འཁྲུངས་པར་བཞེད།
བརྫུས་སྐྱེས་ལྟར་ན། ནུབ་ཕྱོགས་ཨུ་རྒྱན་གྱི་ཡུལ་བརྫུས་སྐྱེས་ཀྱིས་འདུལ་བར་གཟིགས་ནས། དྷ་ན་ཀོ་ཤའི་གླེང་དུ་པདྨའི་སྡོང་པོ་ལས་བརྫུས་ཏེ་འཁྲུངས་པར་བཞེད། དེ་ལྟར་མངལ་སྐྱེས་དང་བརྫུས་སྐྱེས་ཀྱི་ལོ་རྒྱུས་མི་འདྲ་བ་ལས། ཤར་ཕྱོགས་ཟ་ཧོར་པ་དང་། ནུབ་ཕྱོགས་ཨུ་རྒྱན་པ་གཉིས་མི་མཐུན་ཏེ། ཟ་ཧོར་པ་ན་རེ། སློབ་དཔོན་པདྨ་ངེད་ཀྱི་རྒྱལ་པོའི་སྲས་ཡིན། མངལ་སྐྱེས་ཡིན་ཞེས་ཟེར། ཨུ་རྒྱན་པ་ན་རེ་ངེད་ཀྱི་རྒྱལ་པོའི་སྲས་ཡིན་བརྫུས་སྐྱེས་ཡིན་ཞེས་ཟེར་ཏེ།
སྤྲུལ་པའི་བཀོད་པ་ཡིན་པས་གཉིས་ཀ་བདེན་པ་ཡིན་ཏེ། དགེ་བའི་བཤེས་གཉེན་གཅིག་གིས་ཕུར་པ་ལང་ལབ་ལུགས་ཀྱི་བརྒྱུད་འཛིན་བླ་མ་གུ་རུ་ཡང་དག་གི་སྤྱན་སྔར་སློབ་དཔོན་ཆེན་པོ་པདྨའི་ལོ་རྒྱུས་ལ་འཆད་ཚུལ་མི་མཐུན་པ་མང་དུ་གདའ་བ་ཇི་ལྟར་ལེགས་ཅེས་ཞུས་པས། བླ་མ་གུ་རུ་ཡང་དག་གི་ཞལ་ནས། སློབ་དཔོན་ཆེན་པོ་པདྨ་འདི་བསྐལ་པ་བཅུ་གསུམ་གྱི་མངོན་རོལ་དུ་སངས་རྒྱས་པདྨའི་དབང་པོའི་དབྱངས་ཞེས་བྱ་བར་མངོན་པར་རྫོགས་པར་སངས་རྒྱས་པ་ཡིན་ཞིང་། འདིར་གང་ལ་གང་འདུལ་དུ་སྤྲུལ་པའི་བཀོད་པ་བསམ་གྱིས་མི་ཁྱབ་པ་བསྟན་པ་ཡིན་པས། དེའི་ཡོན་ཏན་གྱི་རྣམ་པར་ཐར་པ་ཕྱོགས་རེ་ཙམ་མཐོང་བ་ལ་བརྟེན་ནས། ལོ་རྒྱུས་འཆད་ཚུལ་མི་འདྲ་བ་རྣམས་འབྱུང་བ་ཡིན་ཏེ། གང་ལྟར་ཡང་འགལ་བ་མེད་དོ་ཞེས་གསུངས་སོ། ། དེས་ན་འདིར་ནི་སློབ་དཔོན་རིན་པོ་ཆེའི་རྡོ་རྗེའི་གསུང་འཁྲུལ་བ་མེད་པ་སིཾདྷུར་རྒྱ་མཚོ་མ་དང་སྦྱར་ཏེ་ཅུང་ཟད་བརྗོད་ན། ཐོག་མར་སངས་རྒྱས་ཐམས་ཅད་ཀྱི་ཞིང་ཀུན་ལས་མཆོག་ཏུ་གྱུར་པ་ནུབ་ཕྱོགས་བདེ་བ་ཅན་གྱི་ཞིང་ཁམས་ཞེས་བྱ་བ་དེ་ན།
ཐམས་ཅད་པདྨ་ལས་བརྫུས་ཏེ་སྐྱེ་ཞིང་ཟས་དང་སྐོམ་ལ་སོགས་པ་ཐམས་ཅད་ཀྱང་བསམ་མ་ཐག་ཏུ་བདུད་རྩིའི་ཟས་ཀྱིས་འཚོ་བ་ཡོད་དོ། ། ཉིན་དང་མཚན་མོའི་མིང་ཡང་མེད་པར་འོད་ཀྱི་སྣང་བས་ཁྱབ་ཅིང་། ས་དང་རྡོའི་མིང་ཡང་མེད་པ་རིན་པོ་ཆེའི་ས་གཞི་མནན་ན་ནེམ་བྱེད་ཅིང་། བཏེག་ན་འཕར་བྱེད་པ་སོགས་མདོར་ན་ཡོན་ཏན་སྣ་ཚོགས་ཀྱིས་བརྒྱན་པའི་གནས་མཆོག་ཁྱད་པར་དུ་འཕགས་པ་དེ་ན། སངས་རྒྱས་ཐམས་ཅད་ཀྱི་གཙོ་བོ་སངས་རྒྱས་སྣང་བ་མཐའ་ཡས་ཞེས་བྱ་བ་བཞུགས་སོ། ། དེའི་ཐུགས་རྗེའི་འོད་ཟེར་འཇའ་ཚོན་ལྟ་བུ་ཁ་དོག་རྣམ་པ་ལྔ་ལྡན་ཞིག་སྤྲོས་ཏེ། ལྷོ་ནུབ་རྔ་ཡབ་ཀྱི་གླིང་ཕྲན་དེ་ན་སིཾདྷུར་རྒྱ་མཚོ་ཞེས་ཀྱང་བྱ། དྷ་ན་ཀོ་ཤའི་མཚོ་གླིང་ཞེས་ཀྱང་བྱ། མཚོ་གངྒ་དྲི་མེད་ཅེས་བྱ་བ་ཞིག་ཡོད་པ་དེའི་དབུས་སུ་བབ་པ་ལས། རྒྱས་པར་ཐོད་འཕྲེང་རིགས་ལྔ་སོགས་བསམ་གྱིས་མི་ཁྱབ་པ་ཞིག་ཡོད་ཀྱང་།
ཧྲིལ་གྱིས་བསྡུ་ན། མཚོ་དེའི་དབུས་སུ་ཀླུའི་རྒྱལ་པོ་འཇོག་པོ་གནས་པའི་ཁང་བཟང་ཁྱད་པར་དུ་འཕགས་པ་ཡོད་པའི་སྟེང་དུ་མེ་ཏོག་པདྨ་འདབ་མ་སྟོང་ལྡན་གྱི་དབུས་སུ། མཚོ་སྐྱེས་རྡོ་རྗེ་འདི་ཉིད་རང་བྱུང་གི་ཚུལ་དུ་འཁྲུངས་པ་ཡིན་ཏེ། གསོལ་འདེབས་ལེའུ་བདུན་མ་ལས། ཨེ་མ་ཧོ། ལྷོ་ནུབ་རྔ་ཡབ་གླིང་ཕྲན་སྲིན་པོའི་ཡུལ། ། སིཾདྷུར་རྒྱ་མཚོ་རོལ་པའི་མཚོ་གླིང་དུ། ། ཀླུ་རྒྱལ་འཇོག་པོ་གནས་པའི་ཁང་སྟེང་དུ། ། པདྨ་འབར་བའི་སྡོང་པོའི་རྩེ་ལས་འཁྲུངས། ། རང་བྱུང་ངོ་མཚར་ཅན་ལ་གསོལ་བ་འདེབས། །
ཞེས་གསུངས་པ་ལྟར་ཡིན་ལ། དེ་ཡང་སངས་རྒྱས་ཤཱཀྱ་ཐུབ་པའི་བསྟན་པ་སྙིགས་མའི་སེམས་ཅན་རྣམས་ཤིན་ཏུ་འདུལ་དཀའ་བ་ལ། ཐུགས་རྗེས་གཟིགས་ནས་སངས་རྒྱས་སྣང་བ་མཐའ་ཡས་ཀྱི་སྤྲུལ་སྐུ་ཤཱཀྱ་ཐུབ་པའི་ཞིང་ཁམས་ལྷོ་འཛམ་བུ་གླིང་། ཁྱད་པར་དུ་རྒྱ་གར་གྱི་ཡུལ་ཁམས་དང་། ཡང་སྒོས་སུ་ཐུགས་རྗེ་ཆེན་པོ་འཕགས་པ་སྤྱན་རས་གཟིགས་ཀྱི་འདུལ་བའི་ཞིང་ཁམས་བོད་ཁ་བ་ཅན་གྱི་རྒྱལ་ཁམས་འདུལ་བའི་དོན་དུ། སྤྲུལ་པའི་སྐུ་པདྨ་འབྱུང་གནས་ཞེས་བྱ་བར་དོན་མཛད་པར་སྤྲུལ་ཏོ། ། དེ་ཡང་དང་པོ་རྒྱ་གར་གྱི་ཡུལ་གྱི་ནུབ་ཕྱོགས་དཔལ་ཨོ་ཌི་ཡ་ན་ཞེས་བྱ་བའི་ཡུལ་རིན་པོ་ཆེ་འབར་བའི་གྲོང་ཁྱེར་ན་རྒྱལ་པོ་སྤྱན་མེད་འབྱོར་ལྡན་ཞེས་ཀྱང་བྱ། རྒྱལ་པོ་ཨིནྡྲ་བོ་དྷི་ཞེས་ཀྱང་བྱ་བ་ཆོས་སྐྱོང་བའི་རྒྱལ་པོ་དེ། ཨཽཌྱི་ནའི་རྒྱལ་ཁམས་ལ་མངའ་མཛད་པའོ། ། བཻཌཱུརྻའི་ཕོ་བྲང་ཞེས་བྱ་བ་རིན་པོ་ཆེ་འོད་འབར་བ།
ཕྱི་ནང་མེད་པར་མ་སྒྲིབ་པར་གསལ་བའི་ནང་ན་བཙུན་མོ་བརྒྱ་རྩ་བརྒྱད་དང་། ཕྱི་བློན་ནང་བློན་བར་བློན་ལ་སོགས་པ་འཁོར་དཔག་ཏུ་མེད་པ་དང་བཅས་ཏེ་བཞུགས་པ་ལ་སྲས་རྒྱལ་བུ་མི་མངའ་ནས། དབྱར་ཟླ་ར་བའི་ཚེས་བཅོ་ལྔ་ལ་དཀོན་མཆོག་ལ་མཆོད་པ་རྒྱ་ཆེན་པོ་ཕུལ་ཏེ། ཆོས་ཀྱི་སྲིད་ཅེས་བྱ་བའི་ཐེག་པ་ཆེན་པོའི་མདོ་ཚར་གཅིག་བཏོན་ནས་འགྲོ་བ་རྣམས་ལ་མཆོད་སྦྱིན་རྒྱ་ཆེན་པོ་མཛད་པར་དམ་བཅས་ཏེ། དཀོར་མཛོད་ཀྱི་ནོར་ཐམས་ཅད་སྦྱིན་པར་བཏང་བས་ལོ་མང་དུ་ལོན་པ་དང་དཀོར་མཛོད་རྣམས་ཟད་ཅིང་སྟོངས་པར་གྱུར་ནས། སྦྱིན་པའི་འཕྲོ་བཅད་ཀྱང་སློང་མོ་བ་འཕྲོ་མ་ཆད་པ་ལ། ད་ནི་བང་མཛོད་ཐམས་ཅད་ཟད་ཅིང་སྟོངས་ནས་མེད་དོ་ཞེས་སྨྲས་པ་དང་། འོ་ན་ངེད་ཅག་ལ་མ་སྦྱིན་ཞིང་མ་ཐོབ་ན། གཞན་ལ་སྔར་བྱིན་པ་རྣམས་དོན་མེད་དོ་ཞེས་སྨྲས་པར་གྱུར་ཏོ། ། དེ་ནས་རྒྱལ་པོའི་ཐུགས་དགོངས་ལ་ཕྱིའི་རྒྱ་མཚོ་ན་ཀླུའི་བུ་མོ་མཛེས་ལྡན་མའི་ལག་ན་ནོར་བུ་རིན་པོ་ཆེ་དགོས་འདོད་འབྱུང་བ་ཟད་མི་ཤེས་པ་ཅིག་ཡོད་པར་འདུག
དེ་ཆོས་ཀྱི་སྦྱིན་པ་གཏོང་བའི་བྱང་ཆུབ་སེམས་དཔའ་གཅིག་གིས་བསླང་ན་སྟེར་བ་ཡིན་པར་འདུག་པས་དེ་བསླང་དགོས་སྙམ་ནས་རྒྱ་མཚོ་ལ་གཟིངས་བཅས་ནས་ཕྱིའི་རྒྱ་མཚོ་ལས་ནོར་བུ་རིན་པོ་ཆེ་ཐེ་ངས་མང་དུ་བསླང་པའི་དེད་དཔོན་གཅིག་ཡོད་པ་ལ་བཀའ་བསྒོས་ནས་འཁོར་རྣམས་དང་བཅས་ཆས་པ་ལས། རྒྱལ་པོ་ལ་འཁོར་རྣམས་ཀྱིས་མི་གཤེགས་པར་ཞུ་བ་ཕུལ་ཀྱང་མ་གསན་ཏེ། གཟིངས་ཀྱི་ནང་དུ་ཞུགས་ནས་ཕྱོགས་བཞིར་དར་པོ་ཆེ་འཕྱར། མཐུན་པའི་རླུང་བྱུང་བ་དང་འགྲོ། མི་འདོད་པའི་རླུང་བྱུང་བ་དང་ཕྱོགས་བཞིར་ཞ་ཉེའི་གཏིང་རྡོའི་ཚབ་ཆེན་པོ་བཞི་རྔ་མའི་ཐག་པ་ལ་འཕྱངས་སུ་བཅུག་སྟེ། གཟིངས་སྡོད་པར་བྱས་ནས་རྒྱལ་པོ་འཁོར་བཅས་ཕྱིའི་རྒྱ་མཚོ་ལ་ཉག་ཐག་བཅད་ནས་བཞུད་པར་ཆས་པའི་ཚེ། མི་མཐུན་པའི་རླུང་འཁོར་ནས་འགྲོར་མ་གཏེར་བ་ལ། རྒྱལ་པོ་སྤྱན་མེད་འབྱོར་ལྡན་གྱིས་དཀོན་མཆོག་དང་ཆོས་སྐྱོང་སྲུང་མ་ལ་བདེན་པ་བདར་ཏེ། ཁོ་བོས་སྔ་ཕྱིར་སེམས་ཅན་གྱི་དོན་རྒྱ་ཆེན་པོ་ཡོང་ན་རླུང་འཚུབ་འདི་རང་ཞི་ལ་འགྲོ་བ་དང་མིག་གཅིག་ཀྱང་བྱེ་བར་གྱུར་ཅིག ཅེས་བརྗོད་མ་ཐག་ཏུ་སྤྱན་གཡས་པ་བྱེ་ཞིང་རླུང་རྣམས་རང་ཞི་ལ་སོང་བར་གྱུར་ཏོ། །
དེ་ནས་དར་པོ་ཆེ་འཕྱར་ནས་མཐུན་པའི་རླུང་ཕྱོགས་སུ་བཏང་པས། དཔག་ཆེན་གྱི་མདའ་འཕངས་པ་བཞིན་སོང་ངོ་། ། དེ་ནས་རིན་པོ་ཆེའི་གླིང་དུ་ཕྱིན་པ་དང་། འཁོར་གཞན་རྣམས་རིན་པོ་ཆེའི་གླིང་དུ་བཞག་ནས། རྒྱལ་པོ་དང་དེད་དཔོན་གཉིས་གྲུ་ཆུང་ཅིག་ཏུ་ཞུགས་ནས་ཕྱིན་པ་དང་། རི་དཀར་པོ་ཅིག་མཐོང་བའི་ཚེ། རྒྱལ་པོས་ཕ་གི་ན་རི་དཀར་པོ་གཅིག་འདུག་པ་ཅིའི་རི་ཡིན་བྱས་པས། དེད་དཔོན་ན་རེ། ཕ་གི་རིན་པོ་ཆེ་དངུལ་གྱི་རི་ཡིན་ཟེར་རོ། ། དེ་ནས་ཡང་ཕྱིན་པ་དང་རི་སྔོན་པོ་གཅིག་མཐོང་བ་ན།
རྒྱལ་པོས་རི་སྔོན་པོ་གཅིག་འདུག་པ་ཅིའི་རི་ཡིན་དྲིས་པས། དེ་ནི་རིན་པོ་ཆེ་བཻཌཱུརྻའི་རི་ཡིན་ཟེར་རོ། ། དེ་ནས་ཡང་རི་སེར་པོ་གཅིག་མཐོང་མ་ཐག་ཅིའི་རི་ཡིན་དྲིས་པ་དང་། དེ་ནི་གསེར་གྱི་རི་ཡིན་པས་རི་ཕ་གིའི་རྩར་ཕྱིན་པ་དང་། གསེར་གྱི་བྱེ་མའི་ས་གཞི་ཡོད་དོ། ། དེའི་མདུན་ན་རིན་པོ་ཆེ་སྣ་ཚོགས་པའི་མཁར་གཅིག་ཡོད་དོ། ། མཁར་དེའི་མདུན་ན་རྡོའི་གཏུན་བུ་གཅིག་ཡོད་ཀྱིས། དེའི་སྒོ་རྡུངས་ཞིག ནང་ནས་ལྷ་མོ་བརྒྱད་རིན་པོ་ཆེ་ཁྱེར་ཏེ་ཕུལ་ནས་འོང་གིས། དེ་རྣམས་ལ་གཏམ་མ་སྨྲ་ཅིག
དེ་ནས་ཡང་རྡུངས་ཞིག དེ་རྗེས་ནོར་བུ་རིན་པོ་ཆེ་བསམ་འཕེལ་ཁྱེར་ཡོང་བ་ཡིན་ནོ། ། ཞེས་དེད་དཔོན་གྱིས་རྒྱལ་པོ་ལ་བསླབས་ནས་བཏང་ངོ་། ། རྒྱལ་པོས་དེ་ལྟར་བྱས་པས། ལྷ་མོ་བརྒྱད་ཀླུ་མོ་ཅིག་རྣམས་ཀྱིས་རྒྱལ་པོ་ལ་རིན་པོ་ཆེ་ཕུལ་ནས་བསམ་པའི་དོན་གྲུབ་བོ། ། དེད་དཔོན་དྲིན་ཆེའོ་ཞེས་སྨྲས་ཏེ། ནོར་བུ་རིན་པོ་ཆེ་ཟབ་ཤོས་ཅིག་བྱིན་ནོ། ། དེའི་ཚེ་རྒྱལ་པོས་ནོར་བུ་རིན་པོ་ཆེ་སྟེགས་ཀྱི་སྟེང་དུ་བཞག་ལ། ངས་རྙེད་པའི་ནོར་བུ་འདི་ཡིད་བཞིན་གྱི་ནོར་བུ་རིན་པོ་ཆེ་ཡིན་ངེས་ན། ངའི་མིག་ལོང་བ་འདི་ཕྱེ་བར་གྱུར་ཅིག
ཅེས་གསོལ་བ་བཏབ་མ་ཐག་ཏུ་སྤྱན་གཡོན་པ་ཕྱེ་སྟེ་གསལ་བར་གྱུར་ཏོ། ། དེས་དུས་ནམ་མཁའ་ནས་ཨིནྡྲ་བོདྷི་སིདྡྷི་ཕ་ལ་ཞེས་པའི་སྒྲ་གྲགས་པར་གྱུར་ཏོ། ། དེ་ནས་རྒྱལ་པོ་དང་དེད་དཔོན་གཉིས་ཀྱིས་ཚུར་འོང་སྟེ་འཁོར་རྣམས་ཡོད་ས་དེར་ཕྱིན་ནོ། ། དེ་ནས་དེད་དཔོན་རིན་པོ་ཆེ་བརྟག་པ་ལ་མཁས་པ་དེས། རིན་པོ་ཆེ་མཆིང་བུ་ལ་སོགས་པ་རན་པར་ཆ་བགོས་ཏེ་བྱིན་ནོ། ། མང་ན་ཆུར་བྱིང་ནས་འགྲོ་བས་སྲོག་དོར་བར་བྱེད་དོ། ། ཆོག་ཤེས་པར་གྱིས་ཤིག ཅེས་སྨྲས་སོ། ། དེ་ནས་གཟིངས་ཀྱི་ཁ་ལོ་བསྒྱུར་ནས་རང་གི་ཡུལ་ཕྱོགས་སུ་འོང་སྟེ། ཨུ་རྒྱན་གྱི་ཡུལ་དང་ཐག་མི་རིང་བ་ཞིག་ཏུ་སླེབས་པའི་ཚེ།
ཆོས་བློན་ཀྲི་ཎ་འཛིན་ཞེས་བྱ་བ་དེས་གྲུ་ཆུང་གཅིག་ཏུ་ཞུགས་ནས་བསུར་བྱུང་བ་དང་མཇལ་ཏེ། དགའ་བའི་གཏམ་མང་དུ་མཛད་ཅིང་ནོར་བུ་གཅིག་ཀྱང་སྐྱེས་ཀྱི་ཚུལ་དུ་གནང་ངོ་། ། དེ་ནས་རྒྱལ་བློན་གཉིས་ལྷན་ཅིག་ཏུ་བྱོན་པས། དྷ་ན་ཀོ་ཤའི་མཚོ་གླིང་ན་འཇའ་འོད་ཀྱི་གུར་ཁང་འཁྱིལ་བ་ལ་སྟེང་ནས་མེ་ཏོག་གི་ཆར་འབབ་ཅིང་། འོག་ནས་ཆུ་བྱ་རྣམས་སྐད་སྙན་སྒྲོགས་པ་སོགས་ངོ་མཚར་བའི་ལྟས་ཁྱད་པར་ཅན་གཟིགས་ཏེ། རྒྱལ་པོས་བློན་པོ་ལ་ཕ་གི་ཅིའི་ལྟས་ཡིན་གསུངས་པས། བློན་པོ་ན་རེ། རྒྱལ་པོ་ལ་སྤྱན་མེད་པ་ལ་འདི་འདྲ་གཟིགས་པ་ཅི་ལགས་ཞུས་པས། ངས་དཀོན་མཆོག་རིན་པོ་ཆེ་དང་ནོར་བུ་ལ་གསོལ་བ་བཏབ་པས་མིག་གཉིས་ཀ་ཤིན་ཏུ་གསལ་བ་བྱུང་ངོ་གསུངས། བློན་པོས་སྨྲས་པ།
ཀྱཻ་རྒྱལ་པོ་ཆེན་པོ། མཁྱེན་པར་མཛོད་ཅིག ངས་སྔོན་ཆད་པདྨའི་ཚལ་ཕ་གི་ན་རྒྱལ་པོས་མེ་ཏོག་ལེན་དུ་བཏང་བའི་དུས་སུ། པད་སྡོང་ཆེན་པོ་ཞིག་གི་སྟེང་ན་ཁྱེའུ་ཡ་མཚན་ཅན་ཅིག་འཁྲུངས་གདའ་བས། རྒྱལ་པོས་སྲས་ལ་ཁྱེར་འོང་སྙམ་ནའང་། ཅི་འདྲ་ཡིན་སྙམ་ནས་ཁྱེར་མ་སྤོབས་ཤིང་། བརྟག་དཔྱད་བྱས་ནས་ད་བཟོད་རྒྱལ་པོ་ལ་ཞུ་སྙམ་པ་ལགས། ད་ནི་རྒྱལ་པོ་རང་ཉིད་གཟིགས་པ་ལ་འབྱོན་པར་ཞུ་ཞེས་ཞུས་པས། རྒྱལ་པོ་རབ་ཏུ་དགེས་ཏེ། དེ་ལྟར་ན་འགྲོ།
མྱུར་དུ་རང་འགྲོ་གསུངས་ཏེ། མཚན་ལྟས་གསུངས་པ། མདང་གསུམ་གཉིད་ཀྱི་རྨི་ལམ་ན། ། གསེར་གྱི་རྡོ་རྗེ་འོད་འཕྲོ་བ། ། ནམ་མཁའ་ལས་བྱུང་བདག་ལ་ཐིམ། ། ཡང་ཅིག་ནུབ་ཅིག་རྨི་ལམ་ན། ། སྙིང་གི་དཀྱིལ་ནས་ཉི་མ་ཤར། ། དེ་ཡིས་འཛམ་གླིང་ཁྱབ་པར་གྱུར། ། གཞན་ཡང་ལུང་བསྟན་པྲ་ལྟས་རྣམས། ། དགེ་བས་ཁོ་བོའི་འདོད་དོན་འགྲུབ། །
ཅེས་གསུངས་ནས་རྒྱལ་བློན་གཉིས་པོ་སྔོན་ལ་གྲུ་ཆུང་ངུ་ཞིག་ཏུ་ཞུགས་ནས་མཚོ་གླིང་དེར་ཕྱིན་པས། ངང་པ་དང་ངུར་པ་ལ་སོགས་པའི་བྱ་སྣ་ཚོགས་དང་། བུང་བའི་སྒྲ་དབྱངས་དི་རི་བ་དང་། དྲི་ཞིམ་པོ་ཆིལ་ཆིལ་འོང་ཞིང་། ཉམས་དགའ་ཞིང་རིག་པ་འུར་འགྲོ་བ་ལྟ་བུ་ཡོང་བའི་གནས་ཅིག་འདུག་གོ ། དེ་ཡང་རྒྱལ་བློན་གཉིས་དེར་སླེབས་པ་དང་། ལོ་སྤྲེལ་ལོ་ཟླ་བ་དཔྱིད་ཟླ་ཐ་ཆུང་སྤྲེའུ་ཟླ་བ། ཉི་མ་སྤྲེའུའི་ཉི་མ། དུས་ཚེས་བཅུའི་སྔ་ཕྱི་ཉི་མ་ཤར་བ་དང་དུས་འཛོམས་ཏེ། མེ་ཏོག་པདྨའི་སྡོང་པོ་ཆེན་པོ་ལ་ཁ་དོག་སྣ་ཚོགས་ཡོད་པ།
དྲི་ཞིམ་པ་བལྟ་ན་སྡུག་པ། ཕྲ་སྦོམ་སྤང་གི་འཁྱུད་པ་ཙམ། འདབ་མ་འདོམ་གང་ཡོད་པ་ཅིག་འདུག་གོ ། དེའི་སྟེང་གི་པདྨའི་ཟེའུ་འབྲུ་བྱེ་བའི་དབུས་ན། ཁྱེའུ་ཆུང་བལྟ་བས་མཆོག་མི་ཤེས་པ་ཡིད་དུ་འོང་བ་མཚན་དང་དཔེ་བྱད་ལྡན་པ། དབུ་སྐྲ་ཐོར་གཙུག་ཏུ་བཅིངས་ཤིང་། ཕྱེད་མཐུར་ལ་སིལ་བུར་བྱས་པ། ཕྱག་གཡས་པ་རྡོ་རྗེ་པདྨ་དང་། གཡོན་གྱིས་སྤྱི་བླུགས་ཀྱི་བུམ་པ་འཛིན་པ། གྲུ་མོ་ན་ཁ་ཊྭཱཾ་ག་ཡོད་པ།
སྐུ་མདོག་དཀར་ལ་དམར་བའི་མདངས་ཆགས་པ་དུང་ལ་ཕོ་ཚོས་བྱུགས་པ་ལྟ་བུ་ཞིག་རང་བྱུང་དུ་འཁྲུངས་ནས་བཞུགས་པ་རྒྱལ་བློན་རྣམས་ཀྱིས་གཟིགས་སོ། ། འདི་ནི་ཕ་མ་མེད་པར་ཁྱེའུའི་སྐུར་སྤྲུལ་ཏེ། མ་དག་པའི་རྒྱུ་རྐྱེན་གང་ཡང་མེད་པར་རྒྱ་མཚོའི་གླེང་དུ་བྱོན་པའི་རྒྱུ་མཚན་ནི། མ་རིག་པའི་སེམས་ཅན་ལོག་པའི་ལམ་ལ་སྤྱོད་པ་རྣམས་འདྲེན་པའི་དཔལ་དུ་བྱོན་པ་ཡིན་ལ། ངོ་བོ་བདེ་བར་གཤེགས་པ་ཐམས་ཅད་ཀྱི་སྐུ་གསུང་ཐུགས་ཡོན་ཏན་འཕྲིན་ལས་ཀྱི་སྤྲུལ་པར་གདོན་མི་ཟ་བ་ཡིན་ཅིང་། མཚན་མཚོ་སྐྱེས་རྡོ་རྗེར་གསོལ་བའི་རྒྱུ་མཚན་ཡང་དེ་ལྟར་ཡིན་ཏེ། གསོལ་འདེབས་ལས། ཕ་དང་མ་མེད་ཁྱེ་འུ་སྤྲུལ་པའི་སྐུ། ། རྒྱུ་དང་རྐྱེན་མེད་རྒྱ་མཚོའི་ཀློང་ལས་བྱོན། ། མ་རིག་ལོག་པའི་སེམས་ཅན་འདྲེན་པའི་དཔལ། །
བདེ་གཤེགས་སྐུ་གསུང་ཐུགས་ཀྱི་སྤྲུལ་པ་སྟེ། ། སྤྲུལ་སྐུ་མཚོ་སྐྱེས་རྡོ་རྗེ་ལ་གསོལ་བ་འདེབས། ། ཞེས་གསུངས་པས་སོ། ། དེ་ནས་རྒྱལ་པོ་ཨིནྡྲ་བོདྷི་དེ་ཉིད་ངོ་མཚར་ནས། ཁྱེའུ་དེ་ལ་སྨྲས་པ། ཁྱེའུ་ཁྱོད་ཀྱི་ཕ་ནི་གང་ཡིན། མ་ནི་གང་ཡིན། རིགས་ནི་གང་དུ་གཏོགས། ཡུལ་ནི་གང་དུ་བཟུང་། ཟས་སྐལ་ནི་གང་ལ་བརྟེན།
འདི་ན་ནི་དོན་ཅི་བྱེད་ཅེས་དྲིས་པས། ཁྱེའུ་དེས་སྨྲས་པ། བདག་གི་ཕ་ནི་རིག་པའི་སེམས་ཡིན་ནོ། ། མ་ནི་དབྱིངས་ཀུན་ཏུ་བཟང་མོ་ཡིན་ནོ། ། རིགས་ནི་དབྱིངས་དང་ཡེ་ཤེས་གཉིས་སུ་མེད་པར་གཏོགས་སོ། ། ཡུལ་ནི་ཆོས་ཀྱི་དབྱིངས་སྐྱེ་བ་མེད་པར་བཟུང་ངོ་། ། ཟས་སྐལ་དུ་ནི་གཉིས་སྣང་གི་རྟོག་པ་ཟའོ། ། འདིར་ནི་ཉོན་མོངས་པ་གསོད་པའི་སྤྱོད་པ་བྱེད་པའོ། ། ཞེས་གསུངས་པ་དང་། རྒྱལ་པོ་ངོ་མཚར་སྐྱེས་ནས།
འདི་ནི་སྤྲུལ་པའི་སྐུ་ཅིག་ཡིན་འདུག་པས་ངའི་བུ་སྐལ་དང་མཆོད་གནས་བྱའོ་གསུངས་ཏེ། དེར་པདྨའི་སྡོང་པོ་རྩ་བ་ནས་བཅད། ཁྱེའུ་དེ་ཡང་ཁྱེར་ཏེ་རྒྱལ་བློན་ཁྱེའུ་དང་བཅས་པས་འཁོར་ཚོང་པ་རྣམས་ཡོད་སར་སླེབ་བོ། ། དེར་འཁོར་ཐམས་ཅད་དགའ་ནས་འདི་སྐད་སྨྲས་སོ། ། ཨེ་མ་ཧོ། ཨུ་རྒྱན་ཡུལ་གྱི་རྗེ་བློན་འབངས་ཀྱི་ཚོགས། ། ཉམས་དགའ་བློ་བདེ་དོན་ཀུན་ཕྱོགས་གཅིག་འགྲུབ། ། རྒྱལ་པོ་སྲས་མེད་དམངས་པོས་སྲས་ཀྱང་རྙེད། ། འབངས་རྣམས་འཕོངས་པས་དབུལ་པོས་ནོར་ཡང་རྙེད། ། ཆོས་ཀྱི་རྒྱལ་པོས་ཆོས་ནོར་བུ་རྣམས་ཐོབ། །
དེད་དཔོན་མཁས་པས་རྒྱ་མཚོའི་ནོར་རྣམས་ཐོབ། ། ཐམས་ཅད་སྨོན་པའི་གནས་སུ་ད་གྱུར་ཏོ། ། ཞེས་བརྗོད་དོ། ། དེ་ནས་ཁྱེའུ་དང་རྒྱལ་བློན་འཁོར་ཚོགས་རྣམས་རང་གི་ཡུལ་ངོགས་སུ་འབྱོན་པའི་ལམ་ཞིག་ཏུ་མཚོ་འགྲམ་ཅིག་ན་མི་རྒན་མགོ་དཀར་པོར་སོང་བ་ཞིག་ཉ་རྒྱ་བཙུགས་ཏེ། ལྕགས་ཀྱུ་རེ་ལ་ཉ་རེ་བརྒྱུས་ནས་ཕར་ལིང་ཚུར་ལིང་བྱེད་པ་ཅིག་གཟིགས་སོ། ། དེའི་ཚེ་ཁྱེའུའི་དགོངས་པ་ལ་རྒྱལ་པོའི་སྲས་པོ་རྒྱལ་སྲིད་བཟུང་བ་འདི་ཉ་མོ་ལྕགས་ཀྱུས་ཟིན་པ་དང་འདྲ་བའི་སྡུག་བསྔལ་འོང་ཅེས་པའི་བརྡར་དགོངས། ཡང་བྱོན་པས་ནགས་གསེབ་ཅིག་ན་ཁྭ་ཏ་གཅིག་གིས་སྲེག་པ་གཅིག་བདས་སོང་པས། སྲེག་པ་དེ་ཚེར་ཕུང་གཅིག་ལ་འཁྲིལ་སོང་བ་དང་། ཁྭ་ཏ་ཡང་དེར་སོང་ནས་སྲེག་པ་དེད་པས། ཁྭ་ཏ་གཡས་སུ་སོང་དུས་སྲེག་པ་གཡོན་དུ་བྲོས།
ཁྭ་ཏ་གཡོན་དུ་སོང་དུས་སྲེག་པ་གཡས་སུ་བྲོས་ཏེ་མཐར་སྲེག་པ་ཐར་ནས་སོང་བ་གཟིགས་སོ། ། དེའི་ཚེ་ཁྱེའུ་ཆུང་གི་དགོངས་པ་ལ། ཚེར་ཕུང་དེ་རྒྱལ་སྲིད། ཁྭ་ཏ་དེ་རྒྱལ་པོ། སྲེག་པ་དེ་པདྨ་འབྱུང་གནས་རྒྱལ་སྲིད་ཐབས་ཀྱིས་སྤོང་བའི་བརྡར་དགོངས། དེ་ནས་ཡང་དུམ་ཅིག་བྱོན་པའི་ལམ་ཁ་དེ་ན། འཇག་མའི་ཕུབ་པའི་ཁྱིམ་ཞིག་ན། དགེ་བསྙེན་ཕོ་མོ་གཉིས་ལ་བུ་གཅིག་འདུག་པས། དེས་བྱིས་པ་གཞན་ཅིག་བསད་པས། འདིས་འདྲ་མིན་དགུ་བྱས་ཏེ་ཟེར་ནས།
ཁྱིམ་ནས་བཏོན་གཏོང་བ་ཅིག་གཟིགས་པས། ཁྱེའུའི་དགོངས་པ་ལ། སྐབས་ཅིག་ཏུ་བདག་གིས་རྒྱལ་པོའི་ཁྲིམས་ལ་གནོད་པ་བྱས་ནས་བདག་སྤྱུགས་གཏོང་བའི་བརྡར་དགོངས། དེ་ནས་བྱོན་པས་རྒྱལ་པོའི་ཕོ་བྲང་གཟིགས་སར་ཕེབས་པས་དེར་ཡོད་ཀྱི་སྐྱེ་བོ་རྣམས་རབ་ཏུ་དགའ་ནས་བསུ་བ་དང་དགའ་སྟོན་རྒྱ་ཆེན་པོ་བྱས་སོ། ། དེ་ནས་རྒྱལ་པོས་འདི་སྐད་ཅེས་གསོལ་བ་བཏབ་བོ། ། ངས་རྙེད་པའི་ནོར་བུ་རིན་པོ་ཆེ་འདི། ཡིད་བཞིན་གྱི་ནོར་བུ་རིན་པོ་ཆེ་མ་ནོར་བ་ཡིན་ན། ངའི་ཁྱེའུ་བཞུགས་པའི་ཁྲི་འདི་རིན་པོ་ཆེ་སྣ་བདུན་གྱི་ཁྲིར་གྱུར་ཅིག རིན་པོ་ཆེ་སྣ་བདུན་གྱི་གདུགས་ཀྱང་ཡོད་པར་གྱུར་ཅིག ཅེས་བརྗོད་མ་ཐག་ཏུ་རིན་པོ་ཆེའི་ཁྲི་དང་གདུགས་སུ་གྱུར་རོ། །
དེ་ལ་ཁྱེའུ་བཞུགས་ནས་རྒྱལ་བུར་མངའ་གསོལ་ཏེ། རྒྱལ་བུའི་མཚན་རྒྱལ་པོ་ཐོར་ཅོག་ཅན་ཞེས་བྱ་བར་བཏགས་སོ། ། དེ་ནས་རྒྱལ་པོས་ངས་རྙེད་པའི་ནོར་བུ་རིན་པོ་ཆེ་འདི་ཡིད་བཞིན་གྱི་ནོར་བུ་རིན་པོ་ཆེ་མ་ནོར་བ་ཡིན་ན། བདག་གི་སྔར་སྦྱིན་པ་བཏང་ནས་བང་མཛོད་སྟོང་པ་རྣམས་གང་བར་ཤོག ཅེས་བརྗོད་པས། སྔོན་བང་མཛོད་སྟོང་པ་རྣམས། སྔོན་ཅི་ཡོད་པ་ལྟར་གང་བར་གྱུར་རོ། ། དེ་ནས་རྒྱལ་པོ་ཆེན་པོ་དེས་གསེར་གྱི་རྔ་བོ་ཆེ་བརྡུངས་ནས་ཕྱོགས་ཐམས་ཅད་དུ་སྒྲ་བསྒྲགས་ཏེ། རྒྱལ་པོ་ཨིནྡྲ་བོ་དྷིའི་ཡིད་བཞིན་གྱི་ནོར་བུ་རིན་པོ་ཆེ་ལས་དགོས་འདོད་ཀྱི་ཆར་འབེབས་པས། སུ་ཅི་འདོད་པ་གང་ལ་གང་དགོས་པ་ཐམས་ཅད་ལོང་ཅིག་ཅེས་སྒྲ་བསྒྲགས་སོ། །
དེ་ནས་རྒྱལ་པོའི་ནོར་བུ་རིན་པོ་ཆེ་ལ་སྨན་དང་དྲིའི་ཁྲུས་ཆབ་གསོལ། རྒྱལ་མཚན་གྱི་རྩེ་མོ་ལ་བཏགས་ཙནྡན་དང་དྲི་ཡིས་གདུགས། རྒྱལ་པོས་སྐུ་ཁྲུས་གསོལ་གོས་གཙང་མ་གྱོན་ནས། ཕྱོགས་བཞིར་ལྷ་ལ་ཕྱག་བཙལ་ནས་འདི་སྐད་ཅེས་གསོལ་བ་བཏབ་བོ། ། ངའི་རྙེད་པའི་ནོར་བུ་རིན་པོ་ཆེ་འདི་ཡིད་བཞིན་གྱི་ནོར་བུ་རིན་པོ་ཆེ་མ་ནོར་བ་ཡིན་ན། སེམས་ཅན་ཐམས་ཅད་ཅི་འདོད་པ་བཞིན་དུ་ཆར་ཕོབ་ཅིག ཅེས་བརྗོད་པ་ཙམ་གྱིས་ཕྱོགས་བཞི་ནས་རླུང་ལངས་ནས། ས་གཞིའི་མི་གཙང་བ་ཐམས་ཅད་ཕྱགས་ནས་ཆར་ཟིམ་བུས་བན་བུན་གྱི་རྡུལ་མི་ལྡང་བར་བྱི་དོར་བྱས་ལ། དེ་ནས་དང་པོར་ཁ་ཟས་རོ་བརྒྱ་དང་ལྡན་པའི་ཆར་ཕབ་ནས་ལྟོགས་པ་ཐམས་ཅད་ཚིམས་པར་བྱས་སོ། ། དེ་ནས་གོས་ཀྱི་ཆར་ཕབ་ནས་འཁྱགས་པ་ཐམས་ཅད་ཚིམས་པར་བྱས་སོ། །
དེ་ནས་ནོར་གྱི་ཆར་ཕབ་ནས་གང་ལ་གང་འདོད་ཀྱི་དབུལ་འཕོངས་ཐམས་ཅད་ཚིམས་པར་བྱས་སོ། ། དེར་རྒྱལ་པོའི་མངའ་འོག་ཏུ་འདུས་པ་ཐམས་ཅད་ལྟོགས་འཕོངས་དང་བྲལ་བར་བྱས་ནས། ད་ནི་ཁྱེད་རྣམས་ཐེག་པ་ཆེན་པོའི་ཆོས་ལ་ལོངས་སྤྱོད་ཅིག་ཅེས་བཀའ་བསྒོས་ཏེ། དེར་ཐམས་ཅད་ཀྱི་བྱང་ཆུབ་མཆོག་ཏུ་སེམས་བསྐྱེད་ནས་ཆོས་ལ་ལོངས་སྤྱད་པས་ཕྱིར་མི་ལྡོག་པའི་འབྲས་བུ་ཐོབ་བོ། ། དེ་དག་ནི་གསོལ་འདེབས་ལས། ལས་ཅན་རྒྱལ་པོ་ཨིནྡྲ་བོ་དྷི་ཡིས། ། རྒྱ་མཚོ་ཆེན་པོའི་ཀློང་ལས་བྱོན་ཏེ་རྙེད། ། དད་པས་སྤྱན་དྲངས་རྒྱལ་པོར་མངའ་གསོལ་མཛད། ། རྒྱལ་སྲིད་ཆོས་ཀྱི་ཁྲིམས་ཀྱིས་བདེ་ལ་བཀོད། ། རྒྱལ་པོ་ཐོར་ཅོག་ཅན་ལ་གསོལ་བ་འདེབས། །
ཞེས་གསུངས་པ་ལྟར་ཡིན་ནོ། ། དེ་དག་ནི་ཐོག་མར་སྐྱེ་བརྒྱུད་ཀྱི་རིམ་པ་རྣམས་ཡིན་ལ། གཉིས་པ་མཛད་པའི་ལས་ཐབས་བསྟན་པ་ལ་གསུམ་སྟེ། དང་པོ་རྒྱལ་སྲིད་སྤངས་ནས་མཐུ་དང་དངོས་གྲུབ་ཇི་ལྟར་བརྙེས་པ།

བར་དུ་སྡེ་བརྒྱད་གདུག་པ་ཅན་གང་ལྟར་བཏུལ་བ། ཐ་མ་དཔལ་བསམ་ཡས་མི་འགྱུར་ལྷུན་གྱིས་གྲུབ་པའི་གཙུག་ལག་ཁང་གི་ས་འདུལ་དང་རབ་གནས་ཇི་ལྟར་མཛད་པའི་ཚུལ་ལོ། ། དང་པོ་ནི། དེ་ནས་རྒྱལ་བུ་སྤྲུལ་པའི་སྐུ་དེས་རྒྱལ་ས་བཟུང་བས་འགྲོ་དོན་མི་ཡོང་བར་ཐུགས་ཀྱིས་དགོངས་ནས། རྒྱལ་པོ་དང་བློན་པོ་རྣམས་སུན་འདོན་པའི་ཕྱིར་བརྟུལ་ཞུགས་ཀྱི་སྤྱོད་པ་མཛད་དེ། སྐུ་གཅེར་བུ་ལ་རུས་པའི་རྒྱན་དྲུག་གསོལ་ཞིང་། ཕྱག་ན་དུག་གསུམ་རྩད་ནས་གཅོད་པའི་ཁ་ཊྭཱཾ་ག་རྩེ་གསུམ་པ་ཅིག་ཐོགས་ནས་གར་མཛད་པས། ཕོ་བྲང་གི་རྩེར་རྒྱལ་བུ་གར་མཛད་པ་ལ་བལྟ་བའི་མི་མང་པོ་འཚོགས་ཏེ་ཡོད་པ་ལ། ཁ་ཊྭཱཾ་ག་ཕྱག་ནས་ཤོར་བའི་ཚུལ་མཛད་ནས། བློན་པོ་དབང་པོ་ཆེ་ཀ་མ་ཧ་ཀི་བྱ་བའི་བུའི་མགོ་བོ་ལ་རྒྱབ་བོ། ། བློན་པོའི་བུ་དེར་ཤི་བར་གྱུར་ཏོ། །
དེ་ཡང་རྒྱལ་ཁྲིམས་གང་གིས་ཉེས་པ་དེ་ལ་ཆད་པ་གཅོད་པས། བློན་པོ་རྣམས་ཚོགས་ནས་རྒྱལ་པོ་ལ་ཞུས་པ། རྒྱལ་བུར་མངའ་གསོལ་ཡང་ཚུལ་མ་ཡིན་པའི་སྤྱོད་པ་བྱས་ནས་བློན་པོའི་བུ་བསད་པས། ད་རྒྱལ་བུ་རང་གསལ་ཤིང་གི་རྩེ་ལ་སྐྱོན་ལ་ཆད་པ་བཅད་འཚལ་ཞེས་ཞུས་པས། རྒྱལ་པོས་སྨྲས་པ། རྒྱལ་བུ་འདི་མི་མ་ཡིན་གྱི་བུ་ཡིན་ནམ། སྤྲུལ་པ་ཡིན་ནམ་མི་ཤེས་པས་བསད་ན་མི་ལེགས་ཏེ། ངས་བརྟག་གིས་གསུངས་ནས། བློན་པོ་རྣམས་ལ་སྤྱུགས་ཅིག་པར་གནང་ངོ་། ། དེ་ནས་ཡང་རྒྱལ་པོ་ཐུགས་ལ་གཅགས་ནས་མ་དགྱེས་ཀྱང་རྒྱལ་ཁྲིམས་བཙན་པའི་དབང་གིས་མི་སྤྱུགས་པའི་དབང་མེད་ནས་རྒྱལ་པོས་སྲས་རྒྱལ་བུ་ལ་གསུངས་པ།
རིན་ཆེན་མཚོ་སྐྱེས་པདྨའི་སྡོང་བུ་ལས། ཡབ་མེད་ཡུམ་མེད་ཁྱེ་འུ་སྤྲུལ་པའི་སྐུ། ། སྲས་ཀྱི་འཕོངས་ནས་རྒྱལ་བུར་དབང་བསྐུར་ཡང་། ། རྒྱལ་བུའི་སྤྱོད་པས་བློན་པོའི་ཕྲུ་གུ་བཀུམ། ། བློན་པོ་རྣམས་ཀྱིས་རྒྱལ་ཁྲིམས་ཆད་པས་བཅད། ། བསད་པས་སྤྱུགས་པར་གནང་གིས་གཤེད་གཤེགས། ། ཞེས་གསུངས་པས། ། ཡང་སྲས་རྒྱལ་བུས་ཡབ་རྒྱལ་པོ་ལ་གསུངས་པ། ཨེ་མ་ཧོ། གསན་དང་ཡབ་གཅིག་རྒྱལ་པོ་ཆེན་པོ་ལགས། །
འཇིག་རྟེན་འདི་ན་ཕ་དང་མ་དཀོན་ཡང་། ། ཡབ་དང་ཡུམ་དུ་བགྱིས་ནས་རྒྱལ་སར་ཕྱུང་། ། ལས་ཀྱི་ལན་ཆགས་བློན་པོའི་ཕྲུག་གུ་བཀུམ། ། ཡབ་ཀྱི་རྒྱལ་ཁྲིམས་གཉན་པས་སྤྱུགས་པ་ལགས། ། སྐྱེ་འཆི་མེད་པས་བསད་ལ་ང་མི་འཇིགས། ། ཡུལ་ལ་ཞེན་པ་མེད་པས་སྤྱུགས་ལ་མི་དགའ་མེད། ། ཡབ་ཡུམ་ཡུན་དུ་སྐུ་ཁམས་བདེ་བར་བཞུགས། ། ལས་ཀྱི་དབང་གིས་ཕྱིས་སུ་མཇལ་ནས་མཆིས། ། ཞེས་གསུངས་ནས་ཡབ་དང་ཡུམ་ལ་ཕྱི་ཕྱག་བྱས་པས། དེར་ཡབ་ཡུམ་གྱི་ཐུགས་ལ་འདི་སྤྲུལ་པའི་སྐུ་ཅིག་ཡིན་ངེས་སྙམ་ནས་ཤིན་ཏུ་མ་དགྱེས་ནས་བཤུམས་སོ། །
དེར་སྲས་རྒྱལ་བུས་ཀྱང་ཡབ་ལ་འཆང་ནས་བཤུམས་སོ། ། དེར་བློན་པོ་རྣམས་ཀྱིས་རྒྱལ་བུ་དེ་ཁྲིད་དེ་དུར་ཁྲོད་ཆེན་པོ་སིལ་བའི་ཚལ་བྱ་བ་མི་མ་ཡིན་དང་གཅན་གཟན་གཏུམ་པོ་ཡོད་པ་ཤིན་ཏུ་འཇིགས་ཤིང་སྐྱི་གཡའ་བའི་དུར་ཁྲོད་དེར་བསྐྱལ་ལོ། ། དེ་ནས་ཡུལ་དེས་ཆོས་ལུགས་ཀྱིས་ཡུལ་དེའི་མི་ཤི་ཚད་དུར་ཁྲོད་དེར་སྐྱེལ་བས། རོ་གོས་རས་ཡུག་རེ་ལ་བསྟུམ་ནས། རོ་ཟན་འབྲས་ཆན་ཁལ་རེ་སྔས་སུ་བཅུག་ནས་འཇོག་པ་ལས། རྒྱལ་བུ་དེས་སྔགས་ཀྱི་སྦྱོར་བ་མཛད་ནས་ཟས་སུ་རོ་ཟས་ཟོས། གོས་སུ་རོ་གོས་གོན་ཤིན་ཏུ་ལོངས་སྤྱོད་དང་ལྡན་པར་ཡོད་པ་ལས། དུས་ཕྱིས་སུ་སོང་བ་དང་ཡུལ་དེར་མུ་གེ་ཆེན་པོ་བྱུང་སྟེ། མི་ཕལ་ཆེར་ཤི་ནས་རོ་གོས་རས་ཡུག་རེ་སྐྱེལ་བ་ལས། རོ་ཟས་འབྲས་ཆན་ཁལ་རེ་སྐྱེལ་བ་དེ་མ་བྱུང་ནས།
དེ་ནས་ཟས་སྐལ་དུ་རོ་ལ་ལོངས་སྤྱད་པས། དུར་ཁྲོད་ན་གནས་པའི་ལས་ཀྱི་མཁའ་འགྲོ་མ་རྣམས་དབང་དུ་འདུས་ནས་བརྟུལ་ཞུགས་ཀྱི་སྤྱོད་པ་མཛད་དོ། ། ཕོ་བྱུང་བ་ཐམས་ཅད་བསྒྲལ་ནས་མ་མོ་དང་མཁའ་འགྲོ་མ་མཆོད། མོ་བྱུང་བ་ཐམས་ཅད་ལ་སྦྱོར་བ་བྱས་ཏེ་དབང་དུ་བསྡུས་པས། དེར་མི་ཀུན་ན་རེ། སྲིན་པོར་འདུག་ཟེར་ནས་དེར་སྲིན་པོ་ཤཱནྟ་རཀྵི་ཏ་བྱ་བར་མཚན་བཏགས་སོ། ། དེ་དག་ནི་གསོལ་འདེབས་ལས། ལྷོ་ཕྱོགས་སིལ་བ་ཚལ་གྱི་དུར་ཁྲོད་དུ། ། རྒྱལ་སྲིད་སྤངས་ནས་བརྟུལ་ཞུགས་སྤྱོད་པ་མཛད། ། སྟ་ན་ག་ནའི་སྦྱོར་སྒྲོལ་དགོངས་པ་ཡིས། །
མ་མོ་མཁའ་འགྲོ་ཐམས་ཅད་དབང་དུ་བསྡུས། ། ཤཱནྟ་རཀྵི་ཏ་ལ་གསོལ་བ་འདེབས། ། ཞེས་གསུངས་པ་ལྟར་རོ། ། དེ་ནས་ཟ་ཧོར་གྱི་དུར་ཁྲོད་དགའ་བའི་ཚལ་དུ་རོ་ལ་ལོངས་སྤྱོད་ཅིང་སྤྱོད་པ་མཛད་པས། མཁའ་འགྲོ་བདུད་འདུལ་མས་དབང་བསྐུར་བྱིན་གྱིས་བརླབས། དེ་ནས་ཨོ་རྒྱན་གྱི་དུར་ཁྲོད་སོ་བའི་གླིང་སོགས་པ་ཕྱོགས་བཞིའི་དུར་ཁྲོད་ཀུན་ཏུ་བྱོན་ནས་བརྟུལ་ཞུགས་ཀྱི་སྤྱོད་པ་མཛད་པས། མཁའ་འགྲོ་མ་ཞི་བའི་མཚོས་བྱིན་གྱིས་བརླབས་ཏེ། སྔོན་པདྨ་ལ་འཁྲུངས་སའི་རྒྱ་མཚོའི་གླིང་དེར་གསང་སྔགས་མཁའ་འགྲོ་མའི་བརྡའ་སྐད་ཀྱིས་བསྒྲུབས་པས། རྒྱ་མཚོའི་གླིང་གི་མཁའ་འགྲོ་མ་བཞི་དབང་དུ་འདུས་སོ། ། དེའི་ཚེ་རྡོ་རྗེ་ཕག་མོའི་ཞལ་ཡང་གཟིགས་ཤིང་བྱིན་གྱིས་བརླབས་ཏེ།
རྒྱ་མཚོའི་ཀླུ་དང་བར་སྣང་གི་གཟའ་ཕྲན་ལ་སོགས་པས་བྲན་དུ་ཁས་བླངས་ནས་དབང་དུ་འདུས་པ་དང་། མཁའ་འགྲོ་མ་རྣམས་ཀྱིས་བྱིན་གྱིས་བརླབས་ཤིང་ཆོས་གསུངས་པ་ལ་བརྟེན་ནས་ནུས་པ་དང་ལྡན་པའི་རྣལ་འབྱོར་པར་གྱུར་ཏེ། མཁའ་འགྲོ་མ་རྣམས་ཀྱིས་གསང་མཚན་རྡོ་རྗེ་དྲག་པོ་རྩལ་དུ་བཏགས་སོ། ། དེ་དག་ནི་གསོལ་འདེབས་ལས། ཕྱོགས་བཞིའི་དུར་ཁྲོད་ཀུན་ཏུ་བརྟུལ་ཞུགས་མཛད། ། ཡེ་ཤེས་མཁའ་འགྲོ་རྣམས་ཀྱི་བྱིན་གྱིས་བརླབས། ། རྡོ་རྗེ་ཕག་མོའི་ཞལ་མཐོང་དངོས་གྲུབ་ཐོབ། ། ནམ་མཁའི་གཟའ་ཕྲན་ཐམས་ཅད་བྲན་དུ་བཀོལ། ། རྡོ་རྗེ་དྲག་པོ་རྩལ་ལ་གསོལ་བ་འདེབས། ། ཞེས་གསུངས་པ་ལྟར་ཡིན་ནོ། །
དེ་ནས་རྒྱ་གར་གྱི་སློབ་དཔོན་མཁས་པ་རྣམས་ལ་གསང་སྔགས་ཀྱི་ཆོས་རྩད་བཅད་སྙམ་ནས་ཟ་ཧོར་པྲ་ཏ་རའི་ལམ་དུ་དགེ་སློང་ཤཱཀྱ་མི་ཏྲ་དང་། ཤཱཀྱ་བཤེས་གཉེན་གཉིས་སློབ་དཔོན་པྲ་ཧ་ཏི་ལ་ཆོས་ཉན་དུ་འགྲོ་བ་དང་འཕྲད་ནས། ཁྱེད་གར་འགྲོ་གསུངས་པས། ངེད་བྲག་དམར་བྱ་ཁྱུང་བྱ་བ་ན་སློབ་དཔོན་པྲ་ཧ་ཏི་བྱ་བ་བཞུགས་པས། དེ་ལ་ཆོས་ཉན་དུ་འགྲོ་བྱས་པས། འོ་ན་ང་ཡང་འགྲོ་གསུངས་ནས་བྱོན་ཏེ། སློབ་དཔོན་པྲ་ཧ་ཏིས་རབ་ཏུ་བྱུང་བའི་མཚན་ཡང་ཤཱཀྱ་སེངྒེར་བཏགས་སོ། ། དེ་ནས་ཡོ་གའི་ཆོས་མུ་ཙ་ཏ་ཡ་དང་། ཨོ་ག་ཙརྻ་དང་། ཏ་ཐ་སཾ་ཀྲི་ཧ་དང་།
ཡོ་གའི་རྒྱུད་ཆེན་པོ་གསུམ་བཤད་པས། ཚར་རེས་ཤེས་ཀྱང་སྒྲིབ་པ་སྦྱོང་བའི་ཕྱིར་ཚར་བཅོ་བརྒྱད་ཉན་པ་དང་། མ་བསྒྲུབས་པར་དེ་ཉིད་དུ་ཡོ་གའི་ལྷ་སུམ་ཅུ་རྩ་གཉིས་ཀྱིས་ཞལ་གཟིགས་པ་ཡིན་ཏེ། གསོལ་འདེབས་ལས། བྲག་དམར་བྱ་ཁྱུང་ཚལ་གྱི་སྐྱེ་ཚང་དུ། ། སློབ་དཔོན་པྲ་བ་ཧ་ཏིའི་སྤྱན་སྔར་བྱོན། ། རྣལ་འབྱོར་ཡོ་གའི་ཆོས་ལ་སྦྱངས་པ་མཛད། ། ཡོ་གའི་ལྷ་ཚོགས་རྣམས་ཀྱིས་ཞལ་གཟིགས་པས། ། ཤཱཀྱ་སེངྒེའི་སྐུ་ལ་གསོལ་བ་འདེབས། ། ཞེས་གསུངས་པས་སོ། །
དེ་ནས་ཤཱཀྱ་སེངྒེའི་ཐུགས་དགོངས་ལ། རྣལ་འབྱོར་ཡོ་གའི་ཆོས་ཅིག་བསྒྲུབས་ལ། ཡོ་ག་ཚེའི་རིགས་འཛིན་བརྙེས་པར་བྱ་དགོངས་ནས། རི་བོ་མ་ལ་ཡ་ན་སློབ་དཔོན་འཇམ་དཔལ་བཤེས་གཉེན་བཞུགས་པའི་སྤྱན་སྔར་ཕྱིན་ཏེ་ཞུས་པས། སློབ་དཔོན་འཇམ་དཔལ་བཤེས་གཉེན་གྱི་ཞལ་ནས། ངས་ཁྱེད་འདུལ་བའི་དུས་ལ་མ་བབ་པས། ཨུ་རྒྱན་དྷ་ན་ཤའི་གཙུག་ལག་ཁང་ན། དགེ་སློང་མ་ཀུན་དགའ་མོ་བྱ་བ་ཕྱི་ནང་གསང་བའི་དབང་བསྐུར་བ་ལ་མཁས་པ་ཅིག་ཡོད་པས་དེར་སོང་ལ་དབང་བསྐུར་ཞུས་ཤིག་ཅེས་ལུང་བསྟན་ཏེ། དེ་ནས་ཤཱཀྱ་སེངྒེས་དགེ་སློང་མ་ཅན་དུ་བྱོན་ཏེ། གཡོག་མོ་བྲམ་ཟེ་མོ་ཀུ་ཀུ་མོ་ལ་འཕྲིན་བརྫངས་པས་མ་ཕྱིན་པ་ལ།
བརྗེད་དམ་བྱས་པས། མོ་རང་གི་བྲང་ཤེལ་དཀར་གྱི་གྲི་གུས་གཤགས་ཏེ། སློབ་དཔོན་ལ་བསྟན་པས་ཞི་བའི་ལྷ་སངས་རྒྱས་བཞི་བཅུ་རྩ་གཉིས་ཀྱི་ཞལ་བཀྲ་ལམ་མེ་ལ་བསྟན་པ་མཐོང་བས། འདི་ཁ་དགེ་སློང་མ་ཡིན་ནམ་སྙམ་ནས་ཕྱག་དང་བསྟོད་པ་བྱས་ཏེ། ཕྱི་ནང་གསང་བའི་དབང་ཅིག་ཞུ་བྱས་པས། ང་མ་ཡིན་དགེ་སློང་མ་ནང་ན་ཡོད་པས་སོངས་ཤིག་ཅེས་ཟེར་བ་ལྟར་སོང་ནས་གསོལ་བ་བཏབ་པས། དགེ་སློང་མས་ཤཱཀྱ་སེངྒེ་དེ་ཡི་གེ་ཧཱུྃ་གཅིག་ཏུ་བྱས་ནས་ཞལ་དུ་མིད་ནས་དབང་བསྐུར་ནས་བཤགས་པ་དང་བཅས་ཏེ། ལུས་ངག་ཡིད་གསུམ་གྱི་སྒོ་ནས་སྒྲིབ་པ་དག་པར་བྱས་ནས། ཕྱི་སངས་རྒྱས་སྣང་བ་མཐའ་ཡས་ཀྱི་དབང་བསྐུར་ཏེ། ཚེའི་རིགས་འཛིན་ཐོབ་པར་དབང་བསྐུར།
ནང་འཕགས་པ་སྤྱན་རས་གཟིགས་ཀྱི་དབང་བསྐུར་ཏེ་ཕྱག་རྒྱ་ཆེན་པོའི་རིག་འཛིན་ཐོབ་པར་དབང་བསྐུར། གསང་བ་དཔལ་རྟ་མགྲིན་གྱིས་དབང་བསྐུར་ཏེ། དྲེགས་པ་ཐམས་ཅད་དབང་དུ་འདུས་པར་དབང་བསྐུར་རོ། ། དེ་ནས་སླར་ཡང་ཤཱཀྱ་སེངྒེས་འཇམ་དཔལ་བཤེས་གཉེན་གྱི་དྲུང་དུ་བྱོན་ཏེ། འཇམ་དཔལ་ཕྱི་ནང་གི་ཆོས་མང་པོ་གསན། ཚར་རེས་ཤེས་ཏེ་འཇམ་དཔལ་གྱི་ཞལ་གཟིགས་སོ། ། སློབ་དཔོན་ཧཱུྃ་ཀ་རའི་སྤྱན་སྔར་བྱོན་ཏེ། དཔལ་ཡང་དག་སྒྲུབ་པ་དང་། སྒྲུབ་པ་རྣམ་གསུམ་གྱི་ཆོས་གསན་ཏེ་ཞལ་གཟིགས། སློབ་དཔོན་ཤཱཀྱ་དེ་ཝའི་སྤྱན་སྔར་བྱོན་ཏེ།
རྡོ་རྗེ་ཕུར་པའི་ཆོས་གསན། ཕུར་པའི་ལྷ་ཚོགས་ཀྱི་ཞལ་གཟིགས། སློབ་དཔོན་ན་གརྫུ་ནའི་སྤྱན་སྔར་བྱོན་ནས་པདྨ་དབང་ཆེན་གྱི་ཆོས་གསན་ཏེ་ཞལ་གཟིགས། སློབ་དཔོན་རྡོ་རྗེ་མི་འགྱུར་བའི་སྤྱན་སྔར་བྱོན་ནས། བདུད་རྩི་ཡོན་ཏན་གྱིས་ཆོས་གསན་ནས་ཞལ་གཟིགས། སློབ་དཔོན་དྷ་ན་སཾ་ཀྲི་ཏའི་སྤྱན་སྔར་བྱོན་ནས། སྲིད་པ་མ་མོའི་ཆོས་གསན་པས་ཞལ་གཟིགས། སློབ་དཔོན་རུམ་བུ་གུ་ཡ་དེ་ཝའི་སྤྱན་སྔར་བྱོན་ཏེ། དམོད་པ་དྲག་སྔགས་ཀྱི་ཆོས་གསན། བསྟན་པ་སྲུང་བའི་ངན་སྔགས་དང་དྲག་སྔགས་མང་པོ་གསན་ཞལ་གཟིགས།
སློབ་དཔོན་ཤྲཱི་སིདྷའི་སྤྱན་སྔར་བྱོན་ཏེ་བཀའ་རྫོགས་པ་ཆེན་པོའི་སེམས་ཕྱོགས་ཐམས་ཅད་གསན་ཏེ། ཆོས་ཐམས་ཅད་ཚར་རེས་ཤེས་ཤིང་ལྷ་ཐམས་ཅད་ཀྱི་ཞལ་གཟིགས་ཏེ་མཚན་ཡང་བློ་ལྡན་མཆོག་སྲེད་དུ་བཏགས་སོ། ། དེ་དག་ནི་གསོལ་འདེབས་ལས། རྒྱ་གར་ཡུལ་གྱི་ཕྱོགས་བཞིའི་གནས་ཆེན་དུ། ། རིག་འཛིན་གྲུབ་ཐོབ་མང་པོའི་སྤྱན་སྔར་བྱོན། ། ཡོ་ག་རྣམ་གསུམ་ཆོས་ལ་སྦྱངས་པ་མཛད། ། མཚན་ཉིད་རྒྱུ་ཡི་ཆོས་ཀྱི་སྒྲོ་འདོགས་བཅད། ། མཁས་པ་བློ་ལྡན་མཆོག་སྲེད་ལ་གསོལ་བ་འདེབས། ། ཞེས་གསུངས་པ་ལྟར་རོ། ། དེ་ནས་སློབ་དཔོན་ཆེན་པོ་བློ་ལྡན་མཆོག་སྲེད་ཀྱི་ཐུགས་དགོངས་ལ།
ད་ང་གསང་སྔགས་ཀྱི་ཆོས་ལ་མངའ་བརྙེས་ཀྱང་། སྐྱེ་འཆི་མེད་པར་ཚེའི་རིགས་འཛིན་སྒྲུབ་ལ་སྔོན་གྱི་ཨོ་རྒྱན་དང་ཟ་ཧོར་གྱི་རྒྱལ་པོ་དང་བློན་པོ་རྣམས་ཆོས་ལ་གཟུང་སྙམ་ནས་ཟ་ཧོར་གྱི་ཡུལ་དུ་བྱོན་ནས། ཟ་ཧོར་གྱི་རྒྱལ་པོ་གཙུག་ལག་འཛིན་གྱི་བུ་མོ་མེ་ཏོག་མནྡ་ར་བ་ཞེས་བྱ་བ་མཚན་དང་ལྡན་པ་ཅིག་དབང་དུ་བསྡུས་ནས་བསྒྲུབས་ཏེ་མོ་གཟུང་མར་ཁྲིད་ནས། རི་བོ་པོ་ཏ་ལ་ཞེས་བྱ་བ་བྱང་ཆུབ་སེམས་དཔའ་འཕགས་པ་སྤྱན་རས་གཟིགས་དབང་ཕྱུག་གི་ཕོ་བྲང་གི་ལྷོ་ཕྱོགས་ན། བྲག་ཕུག་མ་ར་ཏཱི་ཀ་ཞེས་བྱ་བ་ཁ་ལྷོ་ནུབ་ཏུ་བལྟས་པ། དུས་གསུམ་དུ་མེ་ཏོག་གི་ཆར་འབབ་པ། ཙནྡན་གྱི་ནགས་ཡོད་པ། རིགས་གསུམ་མགོན་པོས་བྱིན་གྱིས་བརླབས་པའི་གནས་དེར་ཚེ་དཔག་མེད་ཀྱི་དཀྱིལ་འཁོར་ཞལ་ཕྱེ་ནས་ཚེ་བསྒྲུབས་པས། ཟླ་བ་གསུམ་ན་མགོན་པོ་ཚེ་དཔག་མེད་ཀྱི་ཞལ་གཟིགས་ནས་འཆི་མེད་ཚེའི་བདུད་རྩིའི་བུམ་པ་ཡབ་ཡུམ་གཉིས་ཀྱི་སྤྱི་བོར་བཞག་ནས་ཞལ་དུ་བླུག་སྟེ་འཆི་བ་མེད་པ་རྡོ་རྗེ་ལྟ་བུའི་ལུས་སུ་གྱུར་ནས་ཡོ་ག་ཚེའི་རིགས་འཛིན་ཐོབ་པ་ཡིན་ཏེ། གསོལ་འདེབས་ལས།
བྲག་ཕུག་མ་ར་ཏཱི་ཀའི་སྐྱེ་ཚང་དུ། ། འཆི་མེད་ཚེ་ཡི་རིགས་འཛིན་བསྒྲུབས་པའི་ཚེ། ། མགོན་པོ་ཚེ་དཔག་མེད་ཀྱིས་བྱིན་བརླབས་པས། ། སྐྱེ་འཆི་མེད་པ་རྡོ་རྗེའི་ལུས་སུ་གྱུར། ། འཆི་མེད་པདྨ་འབྱུང་གནས་ལ་གསོལ་བ་འདེབས། ། ཞེས་གསུངས་པས་སོ། ། དེ་ནས་ཟ་ཧོར་གྱི་ཡུལ་མི་རྣམས་ཆོས་ལ་གཟུད་པའི་ཕྱིར། ཡབ་ཡུམ་གཉིས་ཀྱིས་གྲོང་ཁྱེར་ན་མར་བསོད་སྙོམས་ལ་བྱོན་པས། རྒྱལ་པོ་དེ་དང་ཡུལ་མི་ཀུན་གྱིས་ཕྲག་དོག་བྱས་ནས། མཐའ་མི་བནྡྷེ་འཁྱམ་པོ་ཅིག་གིས་སྔོན་ལ་ངེད་ཀྱི་སྐྱེས་པ་ཐམས་ཅད་བསད།
བུད་མེད་ཐམས་ཅད་ལ་སྤྱད། དེ་ནས་རྒྱལ་པོའི་བུ་མོ་ཁྲིད་ནས་རིགས་བསླད། ད་དུང་འཁོར་ལ་གནོད་པ་སྐྱེལ་བ་འདི་ལ་སྐྱོན་དབབ་དགོས། སྡིག་པ་སྤྱི་ཁུར་བྱས་ནས་སྲེག་དགོས་ཟེར་ནས། མི་རེས་ཙནྡན་ཁུར་རེ་དང་། ཏིལ་མར་བྲེ་རེ་བསྡུས་ནས་བསྲེགས་པས། གཞན་བསྲེགས་པ་རྣམས་ཞག་གསུམ་ནས་དུ་བ་ཆད་པ་ཡིན་པ་ལ། ཞག་དགུ་རུ་དུ་བ་མ་ཆད་ནས་བལྟས་ཙ་ན། མེ་ལྕེ་ཐམས་ཅད་ཕྱིར་འབར་ནས་རྒྱལ་པོའི་ཕོ་བྲང་ཐམས་ཅད་འཚིག ཏིལ་མར་རྒྱ་མཚོར་འཁྱིལ་ནས་ནང་ཐམས་ཅད་པདྨར་ཆགས་ཏེ།
པདྨའི་སྡོང་པོ་ཅིག་གི་ཁ་ན་ཡབ་ཡུམ་གཉིས་སྐུ་གྲང་གྲང་འདྲ་བ། བསིལ་བསིལ་འདྲ་བ་འདུག་ནས། རྒྱལ་པོ་ལ་སོགས་པ་ཡ་མཚན་སྐྱེས་ནས་བསྟོད་པ། སྐུ་ནི་མི་འགྱུར་རྡོ་རྗེ་ལྟ་བུའི་སྐུ། ། གསུང་ནི་མི་འགག་རྡོ་རྗེ་ལྟ་བུའི་གསུང་། ། ཐུགས་ནི་མི་འགྱུར་ཆོས་ཉིད་རྡོ་རྗེའི་ཐུགས། ། སྐུ་གསུང་ཐུགས་ནི་སྐྱེ་མེད་རྡོ་རྗེའི་ངང་། ། མཚོ་སྐྱེས་རྡོ་རྗེ་ཁྱོད་ལ་ཕྱག་འཚལ་བསྟོད། ། བདག་ཅག་མ་རིག་ནོངས་པ་མཐོལ་ལོ་བཤགས། ། བདག་ཅག་ཡུལ་ཁམས་བདེ་ལ་འགོད་དུ་གསོལ། །
ཞེས་རྩེ་གཅིག་ཏུ་གསོལ་བ་བཏབ་པས། གྲོང་ཁྱེར་གྱི་མེ་ཐམས་ཅད་ཞི་སྟེ་སྔར་བས་ཀྱང་མཛེས་པ་ཉམས་དགའ་བར་གྱུར་ཏེ། མཚན་པདྨ་སཾ་བྷ་ཝ་བཏགས་ཏེ་ཟ་ཧོར་གྱི་རྒྱལ་ཁམས་ཆོས་ལ་གཟུད་དོ། ། དེ་དག་ནི་གསོལ་འདེབས་ལས། ཟ་ཧོར་རྒྱལ་ཁམས་འདུལ་དུ་གཤེགས་པའི་ཚེ། ། མ་རིག་འཁྲུལ་པའི་སེམས་ཅན་ཆོས་ལ་བཙུད། ། ཡ་མཚན་རྨད་དུ་བྱུང་བའི་རྫུ་འཕྲུལ་བསྟན། ། རྒྱལ་ཁམས་ཐམས་ཅད་ཆོས་ཀྱིས་གང་བར་མཛད། ། པདྨ་སཾ་བྷའི་སྐུ་ལ་གསོལ་བ་འདེབས། ། ཞེས་གསུངས་པ་ལྟར་ཡིན་ནོ། །
དེ་ནས་སློབ་དཔོན་གྱི་ཐུགས་དགོངས་ལ། ད་ནི་ཨུ་རྒྱན་གྱི་རྒྱལ་ཁམས་ཆོས་ལ་གཟུད་སྙམ་ནས། ཨུ་རྒྱན་གྱི་ཡུལ་ན་མར་བསོད་སྙོམས་ལ་བྱོན་པས་ཡུལ་བ་རྣམས་ཀྱིས་ཀྱང་ངོ་ཤེས་ཏེ། འདིས་སྔར་ཡང་ངེད་ཀྱི་བློན་པོའི་ཕྲུ་གུ་བསད་དེ་རྒྱལ་ཁྲིམས་ལ་གནོད་པ་བསྐྱལ། ད་དུང་ཡང་འདིས་གནོད་པ་སྐྱེལ་བས་འདི་སྲེག་དགོས་ཟེར་ནས། སྔར་གྱི་བུ་བསད་པའི་བློན་པོ་ལ་སོགས་པ་ཡུལ་མི་རྣམས་ཀྱིས་སྡིག་པ་སྤྱི་ཁུར་བྱས་ནས། ཙནྡན་ཁུར་རེ་དང་ཏིལ་མར་བྲེ་རེ་བསྡུས་ནས་བསྲེགས་པས། སྔོན་ཆད་གཞན་བསྲེགས་པ་ཞག་བདུན་བདུན་ནས་དུ་བ་ཆད་པ་ཡིན་པ་ལ། ད་རེས་ཞག་ཉི་ཤུ་རྩ་གཅིག་དུ་བ་མ་ཆད་དེ། དེ་ནས་རྒྱལ་པོས་འཁོར་རྣམས་བལྟ་བར་བསྐུལ་བས་སུས་ཀྱང་འཇིགས་ནས་བལྟ་མ་ནུས་ཏེ།
དེར་སྔར་གྱི་ཡབ་རྒྱལ་པོ་ཉིད་ཀྱི་ཐུགས་མ་ཆེས་ཏེ། གལ་ཏེ་སྤྲུལ་པའི་སྐུ་ཅིག་ཡིན་ན་མ་འཚིག་གམ་སྙམ་ནས། དེར་འཁོར་དང་བཅས་པས་བལྟ་རུ་འོང་བས། ཏིལ་མར་ཞིང་དོར་གཉིས་ཙམ་དུ་མཚོ་རུ་འཁྱིལ་བའི་དབུས་སུ་སོལ་བའི་གུར་ཆེན་པོ་ཅིག་གི་ནང་དུ་པདྨའི་སྡོང་པོ་གཅིག་གི་སྟེང་ན་ཡབ་ཡུམ་གཉིས་སྐུ་ཟིལ་པ་ཁྲོམ་མེ་བྱས་ནས། སྔར་གྱི་འགྲོ་བ་རྣམས་ཐུགས་རྗེས་བསྒྲལ་བའི་བརྡ་རུ། ཐོད་པའི་ཕྲེང་བ་ལྔ་བཅུ་རྩ་གཅིག་སྐུ་ལ་གསོལ་ནས་བཞུགས་པས། ཡབ་རྒྱལ་པོ་ལ་སོགས་པ་རྣམས་ངོ་མཚར་སྐྱེས་ཏེ་སྐོར་བ་ལན་གསུམ་བྱས་ནས་བསྟོད་པ། དངོས་གྲུབ་མཆོག་བརྙེས་ཡ་མཚན་ཆེན་པོའི་སྐུ། ། སྐྱེ་འཆི་གཉིས་སྤངས་པདྨའི་ནང་ནས་འཁྲུངས། ། འཁོར་བ་ཐུགས་རྗེས་བསྒྲལ་བའི་ཐོད་འཕྲེང་གསོལ། །
སྤྲུལ་སྐུ་རྡོ་རྗེའི་སྐུ་ལ་ཕྱག་འཚལ་བསྟོད། ། ཅེས་ཞབས་སྤྱི་བོར་བླངས་ནས་མཆོད་གནས་སུ་བཞུགས་པར་ཞུས་པས། སློབ་དཔོན་པདྨ་འབྱུང་གནས་ཀྱིས་འདི་སྐད་ཅེས་གསུངས་སོ། ། སྤྱིར་གྱི་ཁམས་གསུམ་འཁོར་བ་འཁྱམས་པ་འདི། ། སྡུག་བསྔལ་བཙོན་དོང་ནང་དུ་ཆུད་པ་ཡིན། ། རྒྱལ་པོར་སྐྱེས་ཀྱང་འདུ་འཛི་གཡེང་བའི་གནས། ། རང་སེམས་སྐྱེ་མཆེད་ཆོས་སྐུར་མ་ཤེས་ན། ། རྒྱལ་པོར་སྐྱེས་ཀྱང་འཁོར་བའི་སྐྱེ་གནས་སུ། ། རྒྱུན་མི་འཆད་པར་ཡང་ཡང་བརྒྱུད་མར་འཁོར། ། རྒྱལ་པོ་ཆེན་པོ་སེམས་ཉིད་སྟོང་གསལ་ལྟོས། །
ཕྱི་མ་རྫོགས་པའི་སངས་རྒྱས་ཐོབ་པར་འགྱུར། ། ཞེས་གསུངས་པས། རྒྱལ་པོ་ཉིད་དུས་དེ་རང་དུ་རང་སེམས་ཆོས་སྐུར་མཐོང་ནས་རྟོགས་གྲོལ་དུས་གཅིག་ཏུ་བྱུང་སྟེ་རྒྱལ་པོ་འཁོར་དང་བཅས་པ་མི་སྐྱེ་བའི་ཆོས་ལ་བཟོད་པ་ཐོབ་བོ། ། ཡང་རྒྱལ་པོས་བསྟོད་པ། རྟོག་པ་བླ་མེད་པདྨ་རྒྱལ་པོའི་སྐུ། ། དེ་བཞིན་གཤེགས་པའི་གསང་ཆེན་མན་ངག་རྣམས། ། ཀློང་ནས་གྲོལ་མཛད་ཁྱེད་ལ་ཕྱག་འཚལ་བསྟོད། ། ཅེས་བསྟོད་ནས་ཐོད་འཕྲེང་སྐུ་ལ་གསོལ་པས། པདྨ་ཐོད་ཕྲེང་དུ་བཏགས། རྒྱལ་པོའི་སྲས་པོ་མཛད་པས་པདྨ་རྒྱལ་པོར་བཏགས་སོ། །
དེ་ནས་རྒྱལ་པོའི་མཆོད་གནས་ལོ་བཅུ་གསུམ་མཛད་ནས། ཨོ་རྒྱན་གྱི་རྒྱལ་ཁམས་ཐམས་ཅད་ཆོས་ལ་བཀོད་དེ། རྒྱལ་པོ་ཨིནྡྲ་བོ་དྷི་འཁོར་དང་བཅས་པས་ཕྱག་རྒྱ་ཆེན་པོ་མཆོག་གིས་དངོས་གྲུབ་ཐོབ་བོ། ། དེ་དག་ནི་གསོལ་འདེབས་ལས། ཨུ་རྒྱན་རྒྱལ་ཁམས་འདུལ་དུ་གཤེགས་པའི་དུས། ། གཤེད་མས་མེ་ཡི་དབུས་སུ་བསྲེགས་པའི་ཚེ། ། མེ་ཕུང་མཚོ་རུ་བསྒྱུར་ནས་རྫུ་འཕྲུལ་བསྟན། ། ཨིནྡྲ་བོ་དྷི་བྱང་ཆུབ་ལམ་ལ་བཀོད། ། སྲས་མཆོག་པདྨ་རྒྱལ་པོ་ལ་གསོལ་བ་འདེབས། ། ཞེས་གསུངས་པ་ལྟར་ཡིན་ནོ། །
དེ་ནས་སློབ་དཔོན་གྱིས་མུ་སྟེགས་ཀྱི་བསྟན་པ་བསྣུབས་པའི་ཕྱིར། རྒྱ་གར་ཡུལ་དུ་བྱོན་ནས་མུ་སྟེགས་ཀྱི་སྟོན་པ་ལྔ་བརྒྱ་དང་བགྲོ་གླེང་བྱས་པས། ཁོང་རྣམས་ཀྱིས་སློབ་དཔོན་མ་ཐུབ་པ་ལ་བརྟེན་ནས། དེར་མུ་སྟེགས་ཀྱིས་སློབ་དཔོན་ལ་མཐུ་བྱེད་ཀྱིན་འདུག་པ་ལ། མཁའ་འགྲོ་བདུད་འདུལ་མས་བསེའི་སྒྲོམ་བུ་ཅིག་གཏད་ནས། བདུད་དང་མུ་སྟེགས་ཐུལ་ཅིག་པར་ལུང་བསྟན་པ་དང་། བསེའི་སྒྲོམ་བུ་སྲོག་སེར་གཏད་དང་བཅས་པའི་མཁའ་འགྲོ་མའི་ངན་སྔགས་བསྒྲུབས་པས་ཞག་བདུན་ནས་རྟགས་བྱུང་སྟེ། མུ་སྟེགས་ནགས་གསེབ་ན་སློབ་དཔོན་ལ་མཐུ་བྱེད་པ་དེ་དག་ལ། ནགས་ཀྱི་སྟེང་དུ་ཐོག་བབ་ནས་ཐམས་ཅད་མེས་འཚིག་སྟེ་མུ་སྟེགས་པ་རྣམས་ཉམས་ཐག་ཅིང་། མ་ཤི་བ་རྣམས་ནང་པ་སངས་རྒྱས་པར་བཅུག་ནས།
མཚན་ཡང་འཕགས་པ་སེངྒེ་སྒྲ་སྒྲོག་ཏུ་བཏགས་སོ། ། དེ་དག་ནི་གསོལ་འདེབས་ལས། ལྷོ་ཕྱོགས་རྒྱ་གར་ཡུལ་དུ་གཤེགས་པའི་ཚེ། ། མཁའ་འགྲོ་བདུད་འདུལ་མ་ཡིས་བྱིན་གྱིས་བརླབས། ། མུ་སྟེགས་སྟོན་པ་ལྔ་བརྒྱས་རྩོད་པ་བཟློག ། ངན་སྔགས་བདག་པོ་མུ་སྟེགས་ཐོག་གིས་བསྒྲལ། ། འཕགས་པ་སེངྒེ་སྒྲ་སྒྲོག་ལ་གསོལ་བ་འདེབས། ། ཞེས་གསུངས་པ་ལྟར་ཡིན་ནོ། ། དེ་ནས་སློབ་དཔོན་གྱི་ཐུགས་དགོངས་ལ། ངེས་འཆི་མེད་ཚེའི་རིག་འཛིན་འགྲུབ་ཀྱང་། །
ཕྱག་རྒྱ་ཆེན་པོའི་རིག་འཛིན་མ་འགྲུབ་ན་ཕན་ཡོན་མེད་པར་དགོངས་ནས། དེ་འགྲུབ་པའི་སླད་དུ་རྒྱ་གར་ཡུལ་གྱི་ཚུ་རོལ། བལ་པོའི་ཡུལ་གྱི་ཕ་རོལ། ཡང་ལེ་ཤོད་ཀྱི་བྲག་ཕུག་བྱ་བ་ན་མེ་ཏོག་དགུན་ཡང་མི་སྐམ་པ་བཀྲ་ཤིས་ལ་བྱིན་ཆེ་བ་དེར་བྱོན་ཏེ། སྒྲུབ་སྡེ་མ་བལ་མོ་ཤཱཀྱ་དེ་ཝ་བྱ་བ་མཚན་དང་ལྡན་པ་གཅིག་ཁྲིད་ནས། དཔལ་ཡང་དག་མར་མེ་དགུ་བའི་དཀྱིལ་འཁོར་ཞལ་ཕྱེ་ཞིང་སྒྲུབ་པ་མཛད་པ་ལ་གཏད་རྣམ་པ་གསུམ་བྱུང་སྟེ། ཀླུ་རྐྱང་པོ་དང་། གནོད་སྦྱིན་མ་དགོང་ཁ་བྱ་བ་དང་། བར་སྣང་ཁམས་ཀྱི་གློག་སྤྲིན་དང་གསུམ་གྱི་གཏད་བྱས་ཏེ། ལོ་གསུམ་དུ་གནམ་ལས་ཆར་གཅིག་ཀྱང་མ་བབས།
རྩི་ཐོག་དང་ལོ་ཐོག་མ་སྐྱེས་པས། དེར་རྒྱ་གར་དང་བལ་པོ་ལ་སོགས་པར་མི་ནད་དང་ཕྱུགས་ནད་སྤྲིན་ཆེད་པ་ལྟ་བུ་བྱུང་ནས་དེར་མི་ཕྱུགས་མང་པོ་ཤི་བ་ན། སློབ་དཔོན་གྱི་ཐུགས་དགོངས་ལ། འདི་གཞན་ཅིས་ཀྱང་མ་ལན་ཏེ་བདག་ཕྱག་རྒྱ་ཆེན་པོའི་དངོས་གྲུབ་བསྒྲུབ་པ་ལ་མི་མ་ཡིན་རྣམས་ཀྱིས་གཏད་བྱས་པར་དགོངས་ནས། བལ་པོ་ཇི་ལ་ཇི་ཙ་དང་། བལ་མོ་ཀུ་ལ་ཀུན་གཉིས་ལ་གསེར་ཕྱེ་བྲེ་གང་སྤྱན་གཟིགས་སུ་བསྐུར་ནས། རྒྱ་གར་གྱི་པཎྜི་ཏ་དང་སློབ་དཔོན་རྣམས་ཀྱི་སྤྱན་སྔར་བསྲིངས་པ། བདག་ཕྱག་རྒྱ་ཆེན་པོ་མཆོག་གི་དངོས་གྲུབ་སྒྲུབ་པ་ལ་བར་ཆད་རྣམ་པ་གསུམ་བྱུང་བས། བར་ཆད་འདུལ་བའི་ཆོས་གཅིག་གནང་བ་ཞུ་ཞེས་སྤྱན་སྔར་བཏང་པས། རྒྱ་གར་གྱི་པཎྜི་ཏ་རྣམས་ན་རེ།
རྒྱ་གར་གྱི་མཁན་པོ་པྲ་ཝ་ཧསྟི་ལ་གཏད་འདུལ་བའི་རྡོ་རྗེ་ཕུར་པའི་ཆོས་ཅིག་ཞུས་ཤིག་གསུངས་ནས། སློབ་དཔོན་པྲ་ཝ་ཧསྟི་ལ་ཞུས་པས། ཕུར་པ་བི་ཏོ་ཏ་མ་ལ་འབུམ་སྡེའི་ནང་ནས་དགྲ་བགེགས་འདུལ་བའི་ལས་ཁ་མི་ཁུར་གཅིག་བརྫངས་པས། ཡང་ལེ་ཤོད་ཀྱི་བྲག་ཕུག་ཏུ་ཕེབས་པ་ཙམ་གྱིས་བར་ཆད་རྣམ་པ་གསུམ་པོ་ཞི། རྒྱ་མཚོ་ལས་རླངས་པ་བྱུང་། ས་ལས་དྲོད་བྱུང་། གནམ་ལ་སྤྲིན་འཐིབས། བར་སྣང་ལས་ཆར་བབས་ཏེ། རྩི་ཤིང་དང་འབྲུ་དང་མེ་ཏོག་ཐམས་ཅད་དུས་གཅིག་ལ་སྔོ་ལམ་སྐྱེས་ཏེ་འབྲས་བུ་དུས་སུ་སྨིན་ནོ། ། འབྲུ་དེ་ཟོས་པས་མི་ནད་ཕྱུགས་ནད་ཐམས་ཅད་རྒྱུན་ཆད།
མུ་གེ་ཡང་སངས་ནས་རྒྱལ་ཁམས་ཐམས་ཅད་བདེ་ཞིང་སྐྱིད་པར་གྱུར་ཏོ། ། སློབ་དཔོན་པདྨ་འབྱུང་གནས་ཀྱིས་དེའི་དུས་སུ་དཔལ་ཡང་དག་གི་ལྷ་ཚོགས་དང་རྡོ་རྗེ་ཕུར་པའི་ལྷ་ཚོགས་ཀྱི་ཞལ་གཟིགས་ཏེ། ཡང་དག་ཚོང་པ་དང་འདྲ་པར་དངོས་གྲུབ་ཆེ་སྟེ་བར་ཆད་མང་བ་ལ། ཕུར་པ་སྐྱེས་མ་དང་འདྲ་བ་བཞིན་བར་ཆད་འདུལ་བར་དགོངས་ནས་ཡང་ཕུར་སྦྲགས་མའི་སྒྲུབ་པ་མཛད་པས་ཕྱག་རྒྱ་ཆེན་པོ་མཆོག་གི་དངོས་གྲུབ་ཐོབ་སྟེ། དེའི་དུས་སུ་ཕུར་སྲུང་བཅུ་གཉིས་ལ་སོགས་པ་དམ་ལ་བཏགས་པ་ཡིན་ནོ། ། དེའི་ཚེ་མཚན་ཡང་པདྨ་ཐོད་ཕྲེང་རྩལ་དུ་གྲགས་སོ། ། དེ་དག་ནི་གསོལ་འདེབས་ལས། བལ་ཡུལ་ཡང་ལེ་ཤོད་ཀྱི་བྲག་ཕུག་ཏུ། ། ཡང་དག་བདེ་ཆེན་སྙིང་པོ་སྒྲུབ་པའི་ཚེ། ། བར་ཆད་བགེགས་རྣམས་རྡོ་རྗེ་ཕུར་པས་བསྒྲལ། །
ཕྱག་རྒྱ་ཆེན་པོའི་དངོས་གྲུབ་གནས་དེར་ཐོབ། ། རྡོ་རྗེ་ཐོད་ཕྲེང་རྩལ་ལ་གསོལ་བ་འདེབས། ། ཞེས་གསུངས་པ་ལྟར་ཡིན་ནོ། ། གཞན་ཡང་བལ་ཡུལ་ཨ་སུ་རའི་བྲག་ཕུག་ཅེས་བྱ་བ། རྫས་མོད་པ། དངོས་གྲུབ་ཉེ་བ་ཞིག་ཡོད་པ་དེར་སྔར་གྱི་གྲོགས་པོ་ཤཱཀྱ་མི་ཏྲ་དང་། ཤཱཀྱ་པྲ་བྷ་གཉིས་ཀྱང་བྱུང་སྟེ། ཁོང་གསུམ་གྱིས་རྡོ་རྗེ་ཕུར་བུ་བསྒྲུབས་པས། གྲུབ་རྟགས་རབ་འབྲིང་ཐ་གསུམ་བྱུང་སྟེ། རབ་ཕུར་པ་གཅིག་ནམ་མཁའ་ལ་ལྡིང་བ་དེ།
གུ་རུ་པད་འབྱུང་གིས་བླངས་ཏེ་ཙནྡན་གྱི་ནགས་ལ་བརྒྱབ་པས་དེ་མ་ཐག་ཐུལ་གྱིས་འཚིག་ནས་སླར་ལོ་འདབ་འཁྲུངས་སོ། ། དེ་ལ་དགོངས་པ་ཅི་ཡོད་ཅེ་ན། དེའི་གསེབ་ན་མུ་སྟེགས་ཀྱི་གནས་ཁང་ཡོད་པ་དེ་བཅོམ་པའོ། ། ཡང་རྟགས་འབྲིང་པོ་ཕུར་པ་གཅིག་མཎྜལ་གྱི་སྟེང་ནས་འགུལ་ཞིང་འཕར་བ་བྱུང་། དེ་བྷི་མ་ལས་བླངས་ནས་ཆུ་བོ་གངྒ་ལ་བཏབ་པས་ཆུ་བོ་ཆད། དེ་ལ་དགོས་པ་ཅི་ཡོད་ན། དེ་ན་ཀླུ་ནོར་རྒྱས་བྱ་བ་མུ་སྟེགས་ལ་འཚོ་བ་སྟེར་བ་ཅིག་ཡོད་པས་དེ་གཞོམ་པའོ། ། ཡང་རྟགས་ཐ་མ་ཕུར་པ་འཛུམ་ཞིང་དགོད་པ་ཅིག་བྱུང་། དེ་བལ་པོ་ཤི་ལ་མཉྫུས་བླངས་ཏེ། མཁར་གོང་གི་བྲག་ལ་བཏབ་པས་ཕྱེ་མར་ཕུང་སོང་།
དེ་ལ་དགོས་པ་ཅི་ཡོད་ན། དེ་ན་ཐེ་རང་གི་ཕོ་བྲང་ཡོད་ཅིང་དེས་མུ་སྟེགས་ལ་མངོན་ཤེས་སྟོན་པ་ཡོད་པས་དེ་རྣམས་བཏུལ་བ་ཡིན་ནོ། ། ཡང་དེ་གསུམ་གྱི་གསང་མཚན་ནི། སློབ་དཔོན་བློ་ལྡན་མཆོག་སྲེད་རྩལ། དཱ་ན་སཾ་ཀྲི་དང་། ད་ན་ཨུ་པ་ཡ་སྟེ་གསུམ་པོ་དེས་རྒྱ་མཚོའི་གླིང་ལ་བསྒྲུབས་པས། སྟེང་གཟའ་དང་རྒྱུ་སྐར་གྱིས་ཐོག་སེར་ཕབ། འོག་ཀླུ་དང་ས་བདག་གིས་རྒྱ་མཚོ་ལུད་དུ་བཅུག བར་སྣང་གི་ལྷས་དུས་མ་ཡིན་པའི་ཆར་དང་རླུང་ནག་བཏང་བས། སློབ་དཔོན་ཐུགས་ཁྲོས་ཏེ།
ཕུར་པ་གཅིག་ནམ་མཁའ་ལ་བསྒྲིལ་བས་གནམ་གྱི་གཟའ་སྐར་ཐམས་ཅད་ཐང་ལ་ལྷུང་ངོ་། ། ཕུར་པ་གཅིག་མཚོ་ལ་བཏབ་པས་མཚོ་སྐམ་སྟེ་ཀླུ་ཕྲུག་ཚོ་ངུ་སྐད་དིར་གྱིས་སོང་ངོ་། ། ཕུར་པ་གཅིག་བར་སྣང་ལ་བཏབ་པས། བར་སྣང་གི་ལྷ་དང་གཟའ་ཐམས་ཅད་ས་ལ་ལྷུང་བ་ལ་བརྟེན་ནས། སླར་དེ་ཐམས་ཅད་ཀྱིས་སྲོག་སྙིང་ཕུལ་ནས་གུས་པ་བཏུད་དོ། ། དེ་ལྟར་སློབ་དཔོན་རིན་པོ་ཆེ་རྣམ་པ་གསུམ་གྱིས་གྲུབ་པའི་རྟགས་དང་མཚན་མ་བསམ་གྱིས་མི་ཁྱབ་པ་བརྙེས་པ་སྟེ། དེ་དག་གིས་ནི་མཐུ་དང་དངོས་གྲུབ་ཇི་ལྟར་བརྙེས་པའི་ཚུལ་ལེགས་པར་བརྗོད་ཟིན་ནས། བར་དུ་སྡེ་བརྒྱད་གདུག་པ་ཅན་གང་ལྟར་བཏུལ་ཚུལ་ནི། འཕགས་པ་འཇམ་དཔལ་གྱི་སྤྲུལ་པ་རྒྱལ་པོ་ཁྲི་སྲོང་ལྡེའུ་བཙན་གྱིས་དཔལ་བསམ་ཡས་བཞེངས་པའི་ས་འདུལ་བའི་དོན་དུ་སློབ་དཔོན་ཆེན་པོ་པདྨ་འབྱུང་གནས་ཉིད་སྤྱན་དྲངས་པ་ཡིན་ཏེ། དེ་ཡང་མཁྱེན་རབ་ཀྱི་བདག་པོ་འཕགས་པ་འཇམ་དཔལ་དེ་བཞུགས་ས་རྒྱ་ནག་རི་བོ་རྩེ་ལྔ་ན་བཞུགས་ཀྱང་།
ཞལ་བདེ་བ་ཅན་དུ་བསྟན་ནས་བཞུགས་ཏེ། ཐུགས་ཀྱི་བདེ་བ་ཅན་གྱི་གདུལ་བྱ་རྣམས་འདུལ་པར་དགོངས་ནས། དེ་ཡང་འཇམ་དཔལ་ཉིད་ཀྱི་རྒྱལ་པོ་ཁྲི་སྲོང་ལྡེའུ་བཙན་དུ་སྤྲུལ་པའི་གོང་རོལ་དུ་ཡང་། ཇོ་བོ་ཐུགས་རྗེ་ཆེན་པོའི་སྤྲུལ་པར་གྲགས་པའི་རྒྱལ་པོ་སྲོང་བཙན་སྒམ་པོས་ལྷ་ས་འཕྲུལ་སྣང་དང་། ལྷ་ས་ར་མོ་ཆེ་ལ་སོགས་པ་དང་། མཐའ་འདུལ་དང་ཡང་འདུལ་ལ་སོགས་པའི་གཙུག་ལག་ཁང་བརྒྱ་རྩ་བཞེངས་ནས་དམ་པ་ཆོས་ཀྱི་སྲོལ་བསྟོད་ནས་ཡོད་པ་ལ། འཇམ་དཔལ་གྱིས་བོད་ཁ་བ་ཅན་གྱི་རྒྱལ་ཁམས་སུ་ཆོས་དར་ཞིང་རྒྱས་པར་བྱ་བར་དགོངས་ཏེ། དེ་ཡང་རྒྱལ་པོ་དབང་པོ་ཆེ་ཅིག་ཏུ་སྤྲུལ་ནས་མངའ་འོག་ཏུ་བསྡུ་བར་དགོང་ནས། རྒྱ་ནག་རི་བོ་རྩེ་ལྔ་ནས་ཡེ་ཤེས་ཀྱི་སྤྱན་གྱིས་གཟིགས་པས། བོད་ཡུལ་དུ་རྒྱལ་པོ་ཁྲི་ལྡེ་གཙུག་བརྟན་དང་།
ཡུམ་རྒྱ་མོ་གྱིམ་ཤང་ཨོང་ཅོ་གཉིས་ཕོ་བྲང་བྲག་དམར་དུ་རིན་པོ་ཆེའི་ཁྲིའི་སྟེང་དུ་གཟིམས་ནས་བཞུགས་པ་ལ། འཕགས་པ་འཇམ་དཔལ་གྱི་ཐུགས་ཁ་ནས་འོད་ཟེར་སྣ་ལྔའི་རྩེ་ལས་ཁྱེའུ་ཚོན་གང་པ་ཅིག གྱིམ་ཤང་ཨོང་ཅོའི་མངལ་དུ་འཕྲོས་ནས་སྤྲུལ་པ་བཀྱེའོ། ། དེར་ཡུམ་གྱི་རྨི་ལམ་ན་འོད་ཟེར་ཉི་མ་ཤར་བ་འདྲ་བ་གཅིག་བྱུང་ནས་མངལ་གྱི་ནང་དུ་ཁྱེའུ་གཅིག་བཞུགས་པ་རྨིས་ནས། ཡབ་ལ་སྨྲས་པས། བར་སྣང་གི་ལྷ་ཕྲན་ཅིག ཉིད་རང་གི་བུ་རུ་འོང་བའི་རྟགས་ཡིན་ཏེ་འོང་བའི་རྨི་ལམ་དེ་རབ་ཏུ་བཟང་ངོ་ཟེར་ནས་ཡབ་རྒྱལ་པོ་ཡང་ཤིན་ཏུ་དགྱེས་སོ། ། དེ་ནས་ཡུམ་མི་བདེ་བ་མེད་པར་འགུལ་འཕར་ལ་སོགས་པ་བྱུང་བ་དང་། ཤེས་པ་གསལ་བ་དང་། ལུས་ཡང་བ་དང་།
ཉོན་མོངས་པ་མི་སྐྱེད་པར་གྱུར་རོ། ། དེ་ནས་ཟླ་བ་དགུ་དང་ངོ་བཅུ་ནས་ཡུམ་ལས་ཕོ་བྲང་བྲག་དམར་ཚལ་དུ་ན་ཚ་མེད་པར་བལྟམས་པ་ཡིན་ཏེ། རྒྱལ་བུ་དེ་ཉིད་ལ་སོ་དུང་སོ་འཁོར་མ་ཡོད་པ། སྐྲ་མཐོན་མཐིང་གཡས་སུ་འཁྱིལ་བ། མཛེས་པ་ལྷའི་བུ་ལྟ་བུ་ཅིག་འཁྲུངས་ཏེ། རྟའི་ལོ་དཔྱིད་ཟླ་ར་བའི་སྐར་མ་རྒྱལ་གྱི་ནམ་ལངས་ནས་ཉི་མ་ཤར་བ་ལ་འཁྲུངས་སོ། ། དེ་ནས་མཚན་ནི་ཁྲི་སྲོང་ལྡེའུ་བཙན་དུ་བཏགས་ཏེ། དེ་ནས་རྒྱལ་བུས་དགུང་ལོ་བཅུ་གསུམ་ལོན་པ་དང་། ཡབ་ཁྲི་ལྡེ་གཙུག་བརྟན་དགུང་དུ་གཤེགས་ནས། དེར་རྒྱལ་སར་ཕྱུང་སྟེ།
ཇོ་མོ་གསུམ་ཁབ་ཏུ་བཞེས་པ་ནི། ཚེ་སྤོང་བཟའ་དམར་རྒྱལ་དང་། འབྲོ་བཟའ་བྱང་ཆུབ་འོད་དང་། ཕོ་སྐྱོང་བཟའ་རྒྱལ་མོ་བཙུན་རྣམས་ཁབ་ཏུ་བཞེས་པ་ལས། ལོ་བདུན་དུ་འབངས་རྣམས་ཕྱི་སོ་ཁ་བསྲུངས་པ་དང་། ནང་གི་སོ་ཚིས་མཛད་ནས་རྒྱལ་ཁྲིམས་བསྐྱངས་སོ། ། དེ་ནས་དགུང་ལོ་ཉི་ཤུ་པ་གླང་གི་ལོ་ལ་དམ་པའི་ཆོས་བྱ་བར་དགོངས་ནས། སྔར་གྱི་རྒྱལ་པོ་སྲོང་བཙན་སྒམ་པོས་ཀྱང་། བོད་མུན་པའི་དམག་རུམ་ལྟ་བུ་ལ་གཙུག་ལག་ཁང་བཞེངས། དམ་པའི་ཆོས་མང་པོ་བསྒྱུར།
སྐུ་གསུང་ཐུགས་ཀྱི་རྟེན་དང་། དམ་པའི་ཆོས་ཀྱི་སྲོལ་བསྟོད་ནས་བོད་ལ་ཤིན་ཏུ་བཀའ་དྲིན་ཆེ་བར་འདུག་པས། ད་ནི་ངས་ཀྱང་དམ་པའི་ཆོས་དར་བ་ཅིག་བྱ་དགོས་སྙམ་པའི་ཐུགས་དགོངས་རྒྱ་ཆེན་པོ་ཅིག་སྐྱེས་ནས། ད་ནི་སྔོན་ལ་དཀོན་མཆོག་གསུམ་གྱི་ཕོ་བྲང་གི་རྟེན་འགྲོ་བ་མི་རྣམས་ཀྱིས་མོས་པ་བྱེད་པའི་ས། རྒྱལ་པོ་བདག་རང་གི་ཐུགས་དམ་སྔོན་ལ་ལྷ་ཁང་ཅིག་བཞེངས་དགོས་སྙམ་ནས་ཡང་ཡང་ཐུགས་དགོངས་བཀྱེ་བས། གླིང་བཞི་རི་རབ་ལྕགས་རི་དང་བཅས་པ་ཅིག་ལ་དཔེ་བླངས་ནས་བཞེངས་པར་ཐུགས་ཀྱིས་བཅད། བཙད་པོས་དགུང་ལོ་ཉི་ཤུ་རྩ་གཅིག་ལོན་པ་སྟག་གི་ལོ་ལ་རྨངས་གདིང་བར་བཞེད་ནས། སློབ་དཔོན་བོ་དྷི་སཏྭ་ཞེས་བྱ་བ་བྱང་ཆུབ་སེམས་དཔའ་མཁྱེན་པ་ཆེ་བ་ཅིག་ཡོད་པར་གྲགས་ནས། གཉགས་ཛྙཱ་ན་ཀུ་མ་ར་བྱ་བ་རྒྱ་གར་གྱི་སྐད་ཤེས་པ་ཅིག་ལ་གསེར་བྲེ་གང་བསྐུར། གཡོག་པོ་གཉིས་དང་བང་ཆེན་པ་མི་གསུམ་བཏང་ནས་སྤྱན་དྲངས་པས།
བོད་ཀྱི་བཙད་པོ་དང་ཚེ་སྔ་མའི་འགྲེལ་ཡོད་པས་འགྲོ་དགོས་གསུངས་ནས། བོད་དུ་བྱོན་ནས་མཇལ་བ་དང་། དེ་ལ་རྒྱལ་པོས་འདི་སྐད་ཞུས་པ། སློབ་དཔོན་ལགས། བདག་རང་གི་གཡར་དམ་དཀོན་མཆོག་གསུམ་གྱི་ཕོ་བྲང་གི་རྟེན། འགྲོ་བ་མི་རྣམས་ཀྱིས་མོས་པ་བྱེད་པའི་ས། གཙུག་ལག་ཁང་ཅིག་བཞེངས་པ་ལགས་པས། དབྱིབས་གླིང་བཞི་གླིང་ཕྲན་རི་རབ་ལྕགས་རི་དང་བཅས་པ་ཅིག་ལ་དཔེ་བླངས་ནས་བཞེངས་བསམ་པ་ཇི་ལྟར་ལེགས་སམ་ཞེས་ཞུས་པས། སློབ་དཔོན་གྱིས་གསུངས་པ། དཔལ་བྲག་དམར་བསམ་ཡས་ལྷུན་གྱིས་གྲུབ་པ་འཛམ་བུའི་གླིང་ན་བྱིན་བརླབས་ཆེ་བ་ཅིག་བྱེད་པས།
མདོ་སྡེ། འདུལ་བ། མངོན་པ་སྟེ་མཚན་ཉིད་ཀྱི་སྡེ་སྣོད་ཐམས་ཅད་དང་། གསང་སྔགས་རྒྱུད་སྡེ་ཐམས་ཅད་དང་མཐུན་ཞིང་མི་འགལ་བ་འགྲན་གྱི་དོ་མེད་པ་ཅིག་བགྱི་འཚལ་གསུངས། དེ་ནས་རྒྱལ་པོས་མཁན་པོ་རིན་པོ་ཆེས་དེ་ལྟར་མཁྱེན་ལགས་སམ་ཞུས་པས། ངས་ཅིས་ཀྱང་ཤེས་ཏེ། དེ་ལྟ་བུ་གཅིག་ཨོ་ཏནྟ་པུ་རི་ན་ཡང་ཡོད་པ་ངས་མཐོང་། དེ་ལ་ཨོ་ཏནྟ་པུ་རིའི་གཙུག་ལག་ཁང་ཞེས་ཀྱང་གྲགས་འདུག་གསུངས་པས། རྒྱལ་པོས་འོ་ན་ཅིས་ཀྱང་ལེགས་འདུག་པས་དེ་ཅི་འདྲ་ཞིག་ཡོད་ཞུས་པས། རྒྱལ་པོ་རང་ལེགས་པར་གསོན་ཅིག་ངས་བཤད་ཀྱིས།
དེའི་ལོ་རྒྱུས་ནི། སྔོན་གྱི་དུས་སུ་མུ་སྟེགས་རིག་འཛིན་གྱི་སྒྲུབ་པ་པོ་གཅིག་ཡོད་པ་དེས་རོ་སྒྲུབ་བྱེད་པ་ལ། དངོས་གྲུབ་ལེན་པའི་སྒྲུབ་གཡོག་མཚན་རྟགས་དང་ལྡན་པ་ཀུན་ཏུ་བཙལ་བས་མ་རྙེད་པ་ལ། སྐབས་ཅིག་མ་ག་ཏའི་དགེ་སློང་སྒྲུབ་པ་པོ་ལ་ཉེ་གནས་གཅིག་ཡོད་པ་དེ། དེའི་མཚན་རྟགས་དང་ལྡན་པར་མཐོང་ནས། སྒྲུབ་པ་པོ་དགེ་སློང་ལ་མཎྜལ་རིན་པོ་ཆེ་སྣ་ཚོགས་བཀྲ་ཤིས་པའི་རྫས་དང་བཅས་ཏེ་ཡང་དང་ཡང་དུ་ཕུལ་བས། ཁྱོད་ང་ལ་གདམས་ངག་འདོད་དམ་ཟེར་བ་ལ། རིག་འཛིན་གྱིས་སྨྲས་པ། ང་ཁྱེད་ཀྱི་ཉེ་གནས་དཔའ་བོའི་རྟགས་ཅན་འདི་ཞུ་འོ་བྱས་པས། དེས་དེ་ལ་ཕུལ་ལོ། །
དེ་ནས་ཁོང་གཉིས་ཀྱིས་སྒྲུབ་ཁང་དུ་ཕྱིན་པ་དང་། རོ་སོག་ཕོན་ཙམ་པ་གཅིག་དཀྱིལ་འཁོར་གྱི་སྟེང་ན་འདུག་གོ ། དེ་ནས་རིག་འཛིན་དེས་དགེ་ཚུལ་དེ་ལ་ཁྱོད་རོ་ལ་དཔའ་བའི་རྟགས་ཡོད་པ་ཡིན་པས་མ་འཇིགས་པར་འདིའི་ལྕེ་ཆོད་ཅིག ལྕེ་དེ་གསེར་གྱི་རལ་གྲིར་སོང་བ་དང་ང་ལ་བྱིན་ཅིག དེ་གར་གཏད་སར་འགྲོ་བར་ནུས་པ་ཡིན་ཏེ། ང་འོག་མིན་དུ་རིག་འཛིན་བསྒྲུབ་ཏུ་འགྲོ་བ་ཡིན། རོ་འདི་གསེར་དུ་འགྱུར་བས། དེ་ཁྱོད་ལ་རྔན་པར་སྦྱིན་ནོ་ཟེར། དེར་དེས་མཉམ་པར་བཞག་གོ ། དགེ་ཚུལ་དེས་རོ་ལ་བཞོན་ནས་གྲིས་ལྕེ་གཅོད་དུ་བཅུག་པ་དང་།
རོ་མགུལ་ཞིང་མིག་ཧྲིག་ཧྲིག་ཁ་ཏབ་ཏབ་བྱེད་པ་དང་ལྕེ་དར་ཤམ་ཙམ་ཅིག་ཉུག་ཉུག་བྱུང་བ་ལ་མ་ཟིན་ནོ། ། ལན་གཉིས་སུ་མ་ཟིན་པ་དང་། དེ་ནས་རོའི་ལྕེ་མ་ཆོད་ན། དང་པོར་ངེད་རང་གཉིས་གསོད། དེ་ནས་སྟོང་གསུམ་དང་སྲིད་པ་གསུམ་གྱི་སེམས་ཅན་ཐམས་ཅད་གསོད་དུ་འོང་བས་བསྒྲིམས་ལ་ཆོད་ཅིག་ཟེར་རོ། ། དེ་ནས་དགེ་ཚུལ་གྱིས་རོ་དང་ཁ་སྤྲད་དེ་བསྒྲིམས་པ་དང་། སོས་ལྕེ་ཟིན་ནས་བཅད་པས་རལ་གྲིར་གྱུར་ནས་ནམ་མཁར་དབྱུགས་ཏེ། དགེ་ཚུལ་གྱིས་ནམ་མཁར་འཕུར་བ་དང་། རིག་འཛིན་ན་རེ། ཁྱེད་ནང་པ་སངས་རྒྱས་པ་ལ་ཕམ་པ་འོང་བ་ཡིན་པས་རལ་གྲི་ནི་ང་དབང་ན་མར་ལ་ཤོག་ཅིག་ཟེར་བ་ལ།
དེ་ལྟ་ཡིན་མོད་ངས་ལྟད་མོ་བལྟ་ཡིས་ཟེར་ནས་རི་རབ་ཀྱི་ཁར་སོང་ནས། གླིང་བཞི་རི་རབ་ཉི་ཟླ་གཟའ་སྐར་དང་བཅས་པ་དང་། ལྕོག་བཞི་སུམ་ཅུ་རྩ་གསུམ་བཀོད་པ་དང་བཅས་པ་ལ་བལྟས་པས་ལེགས་པར་མཐོང་། དེ་ནས་མར་འཛམ་བུའི་གླིང་ངོགས་སུ་རལ་གྲི་དབྱུགས་པས་རིག་འཛིན་གྱི་དྲུང་དུ་བྱུང་ནས། རོ་གསེར་དུ་གྱུར་པ་དེ་དགེ་ཚུལ་ཁྱོད་གྱིས་ཤིག འདིས་དགེ་སློང་ལྔ་བརྒྱའི་འཚོ་བ་ལྡངས་ཏེ། རུས་པ་མ་ཆོད་ཅིག་བཅད་ན་ལོག་འཚོར་འགྱུར་ཏེ་ཕྱིས་མི་སྐྱེའོ། ། གཞན་དུ་ན་ནང་བཅད་ཀྱང་ནུབ་ལ་སྐྱེའོ། ། དེ་སྐད་ཟེར་ཏེ་ཁོ་རང་རལ་གྲི་ནམ་མཁའ་ལ་དབྱུགས་ཏེ་འོག་མིན་དུ་སོང་ངོ་། ། དགེ་ཚུལ་དེས་སློབ་དཔོན་དགེ་སློང་དེ་ལ་སྨྲས་པ།
འོ་ཅག་དགེ་སློང་ལྔ་བརྒྱའི་བཞུགས་ས་གཙུག་ལག་ཁང་ཅིག་བཞེངས་དགོས་པས། མགོན་པོ་ལས་གཞི་ཞུ་བའི་གཏོར་མ་མཛོད་ཅིག་ཟེར་ནས། བྷ་ལིཾ་བྱས་པས་བྱ་རོག་གིས་ཁྱེར་ནས་མཚོ་གཅིག་གི་དཀྱིལ་ན་དེའུ་ཡོད་པའི་ཁར་བཞག དེའུ་དེའི་ཁར་གཙུག་ལག་ཁང་གཅིག་བརྩིགས་ཏེ། རི་རབ་གླིང་བཞི་གླིང་ཕྲན་ཉི་ཟླ་དང་བཅས་པ་ལ་དཔེ་བྱས་ནས་བཞེངས་པའི་གཙུག་ལག་ཁང་ཨུ་ཏནྟ་པུ་རི་བྱ་བ་ཡོད་པས། རྒྱལ་པོ་ཆེན་པོའི་ཐུགས་དམ་གཙུག་ལག་ཁང་བཞེངས་པའི་དཔེ་ཡང་དེ་ལ་བྱས་ན་འགྲན་གྱི་དོ་མེད་པ་སྡེ་སྣོད་གསུམ་དང་སྔགས་རྒྱུད་སྡེ་ཐམས་ཅད་དང་མི་འགལ་ཞིང་བྱིན་རླབས་ཡང་ཤིན་ཏུ་ཆེ་བ་ཅིག་ཡོང་མཆི་བས། དེ་ལ་དཔེ་བྱའི་གསུངས་པས་རྒྱལ་པོ་ཤིན་ཏུ་དགྱེས་ཏེ། དེས་ན་ཤིན་ཏུ་བཀའ་དྲིན་ཆེ་བས་མཁན་པོ་རིན་པོ་ཆེས་ས་གཞི་བྱིན་གྱིས་བརླབས་པ་ཞུ་འཚལ། ཞེས་ཞུ་བ་ཕུལ་བ་དང་། མཁན་པོའི་གསུང་གིས།
ཁྱེད་བོད་ཀྱི་ལྷ་འདྲེ་མི་མ་ཡིན་པ་རྩུབ་པོ་འདུག་པས། ང་བྱང་ཆུབ་ཀྱི་སེམས་ཀྱིས་འདུལ་བ་ཡིན་པས་ཐུལ་མི་ཐུལ་བལྟ་ཡིས། རྒྱལ་པོ་རང་རྨངས་ཐིང་ཅིག་གསུངས་ནས། དེ་ནས་མཁན་པོས་ས་གཞི་བྱིན་གྱིས་བརླབས། མངའ་བདག་ཉིད་ཀྱི་སྐུ་ལ་དར་དཀར་གྱི་ན་བཟའ་གསོལ། ཕྱག་ཏུ་གསེར་ཐོགས་ནས་རྨངས་རྐོས་པས། ས་ཁྲུ་གང་ཙམ་གྱི་འོག་ནས་འབྲས་དཀར་མོ་ཁལ་གཅིག་དང་། ས་ཞག་ཞོའི་ཀྲི་མ་ལྟ་བུ་མདོག་སེར་པོ་རོ་ཤིན་ཏུ་མངར་བ་ཀ་རའི་དྲོ་བ་མང་པོ་བྱུང་ནས། རྒྱལ་པོ་ཉིད་ཀྱིས་ཞལ་དུ་ཡང་གསོལ་དབུ་ལ་ཡང་བྱུགས་སོ། ། རྒྱལ་པོའི་ཞལ་ནས་ངའི་བསམ་པ་ཡང་འགྲུབ།
བོད་ཡུལ་དུ་ཆོས་ཀྱི་བསྟན་པ་དར་ཡོང་གསུངས་སོ། ། དེ་ནས་རྨངས་བཏིང་ནས་བརྩིགས་པས། དགེ་བསྙེན་ཉེར་གཅིག་ལ་སོགས་པ་བོད་ཀྱི་གནོད་སྦྱིན་མཐུ་བོ་ཆེ་དང་། མཐུ་མོ་ཆེ་རྣམས་ཀྱི་གཏད་བྱས་ནས། ཉིན་མོ་བརྩིགས་པ་ནུབ་མོ་བཤིག་ནས་རྩིག་ཏུ་མ་སྟེར་རོ། ། དེར་སློབ་དཔོན་ལ་ཐབས་གཞན་ཅི་མ་མཆིས་སམ་ཞེས་ཞུས་པས། སློབ་དཔོན་གྱི་ཞལ་ནས། བདག་གིས་ཀྱང་མཚན་ཉིད་ཀྱི་ཆོས་མ་ལུས་པར་ཤེས་ནས་བྱང་ཆུབ་ཀྱི་སེམས་འབྱོངས་པ་ཡིན་ཏེ། བོད་ཀྱི་ལྷ་འདྲེ་གདུག་རྩུབ་ཅན་འདི་རྣམས་མི་ཐུལ་བ་འདུག་པ་ལ་ཐབས་གཅིག་ཡོད་ཀྱིས་གསུངས་ནས། བོད་ཀྱི་ཀླུ་སྲིན་གདུག་པ་ཅན་འདི་རྣམས་དྲག་པོས་འདུལ་དགོས་པར་འདུག་པས།
དེ་ལ་བལ་ཡུལ་ཡང་ལེ་ཤོད་ཀྱི་བྲག་ཕུག་བྱ་བ་དེ་ན། ཨོ་རྒྱན་རྒྱལ་པོའི་སྲས་མཛད་པའི་སློབ་དཔོན་པདྨ་འབྱུང་གནས་ཞེས་བྱ་བ་སྤྲུལ་པའི་སྐུ་ཅན་མཐུ་ཆེ་ལ་རྩལ་དྲག་པ། གསང་སྔགས་ཀྱི་སྤྱོད་པ་མཛད་པ་ཅིག་བཞུགས་པས། དེ་སྤྱན་དྲངས་ན་རྒྱལ་པོའི་དགོངས་པ་འགྲུབ་ལ། མི་མ་ཡིན་གདུག་པ་ཅན་རྣམས་ཀྱང་ཐུལ་བར་འགྱུར་རོ་གསུངས་པས། དེ་ནས་བཀའ་ལུང་དེ་མངའ་བདག་གི་མནལ་ལམ་དུ་བྱུང་བ་སྐད་མཛད་ནས། ཕྱི་འཁོར་ནང་འཁོར་བ་ཀུན་ལ་བཀའ་སྩལ་པ། མདང་གསུམ་ངའི་རྨི་ལམ་ན། རྒྱ་གར་དང་བལ་ཡུལ་གྱི་མཚམས་ན་ཡང་ལེ་ཤོད་ཀྱི་བྲག་ཕུག་བྱ་བ་ན། ཨོ་རྒྱན་གྱི་སློབ་དཔོན་པདྨ་སམ་བྷ་ཝ་ཞེས་བྱ་བ་བཞུགས་པས།
དེ་སྤྱན་དྲངས་ན་ང་ཡི་བསམ་པ་འགྲུབ་ཅེས་པ་ཅིག་རྨིས་པ་ལྟར། འདི་ཁྱེད་རྣམས་ཀྱིས་སྤྱན་དྲངས་དགོས་པས། ཁྱེད་བང་ཆེན་པ་གསུམ་གཏང་ངོ་། ། བཀའ་བགྲོས་ཅིག་གསུངས་པ་དང་། དེ་ལ་འབངས་རྣམས་ན་རེ་འཐད་དོ་རིགས་སོ་ཟེར་ཀྱང་། བང་ཆེན་ཁས་ལེན་པ་མ་བྱུང་བ་ལ། དེར་རྒྱལ་པོ་ཉིད་ཀྱིས། སྦས་རྨ་པོ་ཆེ་གསལ་སྣང་དང་། སེང་མགོ་ལྷ་ལུང་གཉིས་ལ་བཀའ་ནན་སྩལ་ནས། གཡོག་གསུམ་སྟེ་དཔོན་གཡོག་ལྔ་ལ་གསེར་བྲེ་གང་དང་བར་གྱི་ལམ་བརྒྱགས་ལ་སོགས་པ་བསྐུར་ནས་ལམ་དུ་བཅུག་པ་དང་།
སློབ་དཔོན་པདྨ་འབྱུང་གནས་ཀྱི་སྤྱན་ལམ་དུ་སྲུང་མ་རྣམས་ཀྱིས་བསྐུལ་ནས། བོད་ཡུལ་ཧས་པོ་རིའི་རྩ་བར་བོད་ཀྱི་བཙད་པོ་ལྷ་ཁང་ཅིག་བརྩིགས་པས། སློབ་དཔོན་གྱི་འབྱོན་ལམ་དུ་བང་ཆེན་པ་མི་ལྔ་ཡོང་བ་ཡོད་པས། དེ་རྣམས་ཐང་ཆད་ཉོན་མོངས་པས། སློབ་དཔོན་ཉིད་མང་ཡུལ་གུང་ཐང་ཙམ་དུ་འབྱོན་པར་ཞུ། ཞེས་སྲུང་མ་རྣམས་ཀྱིས་བསྐུལ་བ་དེ་བཞིན་དུ་སློབ་དཔོན་པདྨས་ཚུར་བྱོན་པའི་ལམ་དུ་དམ་ཅན་ས་བདག་མ་བཞི་བཏུལ། དེ་ནས་ཙནྡན་གྱི་ཁོག་ནས་བྱོན་པའི་ཐུགས་རྗེ་ཆེན་པོ་རང་བྱུང་མཆེད་བཞིའི་རབ་གནས་མཛད་ནས་བཀྲ་ཤིས་པར་བྱས། དེ་ནས་བལ་ཡུལ་གྱི་འཕགས་པ་ཤིན་ཀུན་གྱི་རྩར་བྱོན་པས། དེའི་ས་བདག་སྦྲུལ་ལྟོ་ནག་པོ་བྱ་བས་བར་ཆད་བྱས་ཏེ། ཉི་མ་ཕྱེད་ནས་ནམ་སྲོ་བར་ལ།
སློབ་དཔོན་གྱིས་བསྙེན་པའི་ཕུར་པ་གཅིག་ལ་སྔགས་བཏབ་སྟེ་ནམ་མཁའ་ལ་འཕངས་པས། ཕྱོགས་དེའི་ཕ་བོང་བདུན་དང་། དེའི་རྩེ་མོ་ལ་ཡོད་པའི་གཤིན་རྗེ་ནག་པོ་དང་། རྡོ་བའི་སྐུ་གཅིག་ཡོད་པ་ཐམས་ཅད་ནམ་མཁའ་ལ་འཕུར་ཏེ་ལྷ་འདྲེ་ཐམས་ཅད་བཏུལ་ནས། ད་ལྟ་རྡོ་བ་དེ་ས་ལ་ནུབ་ཀྱང་མོས་པ་བྱེད་པ་ཡོད་གསུང་ངོ་། ། དེ་ནས་སློབ་དཔོན་གྱིས་མང་ཡུལ་གུང་ཐང་དུ་བཞུགས་པ་དང་། བང་ཆེན་པ་རྣམས་མཇལ་ནས། དེའི་ཚེ་སློབ་དཔོན་གྱིས་མཁྱེན་བཞིན་དུ། ཁྱེད་སུ་ཡིན་གང་དུ་འགྲོ་གསུངས་པས། ངེད་བོད་ཀྱི་བཙད་པོས་སློབ་དཔོན་པདྨ་འབྱུང་གནས་སྤྱན་འདྲེན་དུ་བཏང་པ་ཡིན་ཁྱེད་ལགས་སམ་ཞུས་པས།
སློབ་དཔོན་གྱི་ཞལ་ནས་ཡིན་ཡོང་། ངས་ནི་ཟླ་བ་གསུམ་གྱི་གོང་ནས་སྲུང་མ་རྣམས་ཀྱིས་བསྐུལ་བྱུང་ནས་འོང་། ཁྱེད་བང་ཆེན་པ་རྣམས་ཉོན་མོངས་ཀྱི་དོགས་ནས་ངས་འདིར་ཡོང་ནས་ཟླ་བ་གསུམ་འདིར་བསྡད་པ་ཡིན། ཁྱེད་རེ་འགོར། ད་ང་ལ་འབུལ་རྒྱུ་ཅི་ཡོད་ཕུལ་ཅིག་གསུངས་ནས། དེར་བང་ཆེན་པས་ཕྱག་བྱས་ནས་གསེར་ཕྱེ་བྲེ་གང་ཕུལ་བས། ད་དུང་ཅི་ཡོད་ཕུལ་ཅིག་གསུངས་པས། རྒྱལ་པོས་དེ་ཀ་ལས་མ་བསྐུར། ད་ངེད་རང་རྣམས་ཀྱི་ལུས་ངག་ཡིད་གསུམ་བྲན་དུ་འབུལ་ཞེས་ཕྱག་བཙལ་སྐོར་བ་བྱས་ནས་སློབ་དཔོན་གྱི་ཞབས་སྤྱི་བོར་བླངས་པས། དེར་སློབ་དཔོན་མཉེས་ཏེ།
ངས་ཁྱེད་བོད་ཀྱི་དད་པ་ལ་རྒྱུ་ཟོག་འདུག་གམ་མི་འདུག་བལྟས་པ་ཡིན། ང་ལ་སྣང་བ་ཐམས་ཅད་གསེར་དུ་ཡོད་པ་ཡིན་གསུངས་ནས་ཕྱག་གཡས་པ་གུང་ཐང་གི་གཡས་ཕྱོགས་སུ་བརྐྱངས་བས། གཡས་ཕྱོགས་ཀྱི་རི་ཐམས་ཅད་གཡོན་དུ་བསྒྱུར། ཕྱག་གཡོན་པ་ནུབ་ཕྱོགས་སུ་བརྐྱངས་པས་གཡོན་ཐམས་ཅད་གཡས་སུ་བསྒྱུར། ས་རྡོ་ཀུན་ཡང་གཟི་དང་མཆོང་དང་གསེར་དུ་བསྒྱུར་ནས། བང་ཆེན་པ་རྣམས་ལ་ཡང་བྱིན་ནས་ངའི་མཐུ་དང་རྫུ་འཕྲུལ་ནི་འདི་ལྟ་བུ་ཡོད། ཁྱོད་རང་རྣམས་ང་ལ་ཡིད་ཆེས་པར་གྱིས། གསེར་གྱིས་བདག་ལ་དོན་མེད་ཀྱི། འོན་ཀྱང་མངའ་བདག་གི་དགོངས་པ་རྫོགས་པར་འགྲུབ་ཅིང་བསོད་ནམས་འཕེལ་བར་བྱ་བའི་ཕྱིར་རེ་ཞིག་བླངས་ཀྱི་གསུངས་ནས། མང་ཡུལ་དང་བལ་ཡུལ་གྱི་ཕྱོགས་སུ་གཏོར་ནས་བཏང་སྟེ།
དུས་ཕྱི་མ་ལ་བོད་ཀྱི་གསེར་ཐམས་ཅད་མང་ཡུལ་དང་བལ་ཡུལ་དུ་འབོ་བར་འདུག་གི་གསུང་ངོ་། ། བང་ཆེན་པའི་སེམས་ལ་ངེད་ལ་བྱིན་པའི་གསེར་གཡུ་ཚོ་ཅི་ཡིན་ནམ་སྙམ་ནས་སོ་སོའི་ཕག་ཏུ་ཕྱིན་ནས་བལྟས་ཙ་ན། བདེན་པར་གསེར་དུ་སོང་འདུག དེར་སོ་སོར་ཡིད་ཆེས་སོ། ། དེ་ནས་སློབ་དཔོན་དཔོན་གཡོག་ཚོས་མར་བྱོན་ཏེ་ཁ་ལ་ལ་ཐོག་ཏུ་བྱོན་པས། བོད་ཁམས་སྐྱོང་བའི་བསྟན་མ་བཅུ་གཉིས་དང་། སྲིད་པའི་ལྷ་ཆེན་པོ་འོད་ལྡེ་གུང་རྒྱལ་ལ་སོགས་པ་བརྒྱད་དང་། ཀླུ་ཆེན་པོ་མ་དྲོས་གཟི་ཅན་ལ་སོགས་པ་རྣམས་ཀྱིས་བསུས་ནས་ཨ་ཙ་ར་འདི་བོད་ལ་ཤོར་ན་ངེད་རང་བོད་ཀྱི་ལྷ་འདྲེ་རྣམས་བྲན་དུ་འཁོལ་བ་ཞིག་ཡོང་བས། ད་ལྟ་ཨ་ཙ་ར་འདི་ལ་བར་གཅོད་བྱ་བ་རིགས་ཟེར་ཏེ་མཐོ་འཚམས་བྱས་པ་ལ། འཇིག་རྟེན་གྱི་ལྷ་ཚངས་པ་འོད་ལྡེ་གུང་རྒྱལ་བྱ་བ་དེས་སྦྲུལ་ཆེན་པོ་གཅིག་ཏུ་སྤྲུལ་ནས་མགོ་བོ་ཁ་ལ་ལ་ཐོག་ཏུ་སླེབ་པར་བྱས།
མཇུག་མ་ཁམས་ཀྱི་གཡར་མོ་ཐང་དུ་སླེབ་པར་བྱས། ངའི་བུ་ཚ་དང་འཁོར་གཡོག་རྣམས་བྲན་དུ་འཛུད་དམ་མི་འཛུད་ཟེར་ནས་ཐོག་བཅུ་གསུམ་ཕབ་པས། སློབ་དཔོན་གྱི་དབུ་ཞྭའི་སྟེང་དུ་སོལ་བ་རུ་འཐོར་སོང་ནས་བླགས་མ་རྙེད་དོ། ། དེ་ནས་ཡང་དག་དང་ཕུར་པའི་དཀྱིལ་འཁོར་བཞེངས་ཏེ་གཟིར་བས། བསྟན་མ་བཅུ་གཉིས་ཀྱིས་རང་རྟགས་སྲོག་གི་སྙིང་པོ་ཕུལ་ནས་བྲན་དུ་ཁས་བླངས་ཏེ་དཀྱིལ་འཁོར་གྱི་ཕྱི་རིམ་དུ་བཞག་གོ ། དེ་ནས་བཙང་པོ་ན་མར་བྱོན་ཏེ་དོན་ཁ་རིང་མོར་བྱོན་པ་དང་། ཞང་ཞུང་གི་དགྲ་ལྷ་སྲིད་པའི་རྒྱལ་མོ་མུ་ཚ་མེད་བྱ་བས་བར་ཆད་བྱ་བར་བརྩམས་ནས་རི་ཆེན་པོ་གཉིས་སུ་བརྫུས་ཏེ་སློབ་དཔོན་དཔོན་གཡོག་རྣམས་རི་བར་དུ་བཅིར་བར་བྱས་པས། སློབ་དཔོན་གྱིས་བྲག་ལ་ཕྱག་འཁར་བཙུགས་ནས་བྲག་ལ་ལམ་བྱས་ཏེ། བྲག་གི་ཁ་ན་ཕར་བྱོན་པས་མོ་རབ་ཏུ་དངངས་ཤིང་བྲེད་པར་གྱུར་ཏེ། སྲོག་གི་སྙིང་པོ་ཕུལ་ནས་སྲུང་མར་ཁས་བླངས།
གསང་བའི་མཚན་ཡང་གངས་ཀྱི་ཡུམ་ཆེན་རྡོ་རྗེ་ཀུན་ཏུ་འོད་ཅེས་བྱ་བར་བཏགས་སོ། ། དེ་ནས་བྱང་གནམ་ཐང་ན་མར་བྱོན་པས། གནམ་སྨན་དཀར་མོས་སློབ་དཔོན་ལ་ཐོག་དབབ་པར་བརྩམས་ཙ་ན། ཕྱག་གཡོན་པའི་མཐིལ་དུ་ཆུ་མེ་ལོང་གང་ཙམ་བཞག་པ་དང་། དེར་སོར་ཟེར་སོང་ཙ་ན་ཁྲག་སྐམ་པོ་སྲན་མའི་རྡོག་པོ་བདུན་ཙམ་དུ་སོང་འདུག་གོ ། དེ་ནས་མོ་ཡ་མཚན་སྐྱེས་བྲེད་ནས་མོ་དཔལ་མོའི་དཔལ་མཚོ་ལ་བྲོས་སོ། ། དེ་ནས་སློབ་དཔོན་གྱིས་དཔལ་མོའི་ལ་ཐོག་ཏུ་སྒྲུབ་པ་ཞག་བདུན་བསྒྲུབས་ཏེ་ཁྲོས་པ་ལས། མཚོ་ནང་ནས་ཆུ་པ་རུ་གང་བླངས་ནས་མཚོ་མེ་ཕུང་དུ་བསྒོམས་པས། མཚོ་བུན་གྱིས་ཁོལ་བྱུང་བ་དང་། མོ་ཤ་རུས་བྱེ་སྟེ་བྲེད་པ་ལ།
སློབ་དཔོན་གྱིས་རྡོ་རྗེ་གཅིག་རྒྱབ་པས་མིག་གཡས་བཅེར་བ་དང་མོས་གུས་པས་བཏུད་དེ་ཞུས་པ། མཧཱ་གུ་རུ་རྡོ་རྗེ་སློབ་དཔོན་ལགས། ། སྟོན་པའི་ཞལ་དཀྱིལ་རྡོ་རྗེ་ཐོད་ཕྲེང་རྩལ། ། བར་ཆད་མི་བགྱིད་ཐུགས་དམ་དགོངས་པ་སློད། ། སྲོག་སྙིང་ཕུལ་ནས་དགའ་ཞིང་བྲན་དུ་བྱེད། ། ཞེས་གསོལ་ཤིང་དམ་ལ་བཏགས་ཏེ་མིང་ཡང་གངས་དཀར་ཤ་མེད་རྡོ་རྗེ་སྤྱན་གཅིག་མར་བཏགས་སོ། ། དེ་ནས་འུ་ཡུག་ན་མར་བྱོན་ཙ་ན་ཡ་མ་བཅུ་གཉིས་ལ་སོགས་པ་རྣམས་ཀྱིས་རི་བར་དུ་བཅེར་བར་བསམ་ནས་ཆོ་འཕྲུལ་བྱས་པ་ལས། སློབ་དཔོན་གྱིས་རི་ཐམས་ཅད་ཕྱག་འཁར་གྱིས་སོ་སོར་བོར། གཡའ་རི་གངས་རི་ལ་སོགས་པའི་གནས་ཐམས་ཅད་བཤིག ཡ་མ་བཅུ་གཉིས་སྐྱོང་མ་བཅུ་གཉིས་རྣམས་ཀྱིས་སྲོག་སྙིང་ཕུལ་ནས་དམ་ལ་བཏགས་སོ། །
དེ་ནས་ཐེའུ་ཤ་མོ་ལུང་དུ་བྱོན་ཙ་ན། ཡར་ལ་ཤམ་པོས་གཡག་དཀར་པོ་རི་ལོགས་ཙམ་གཅིག་ཏུ་སྤྲུལ་ནས་ཉལ་རླངས་དང་། ཁ་རླངས་དང་། སྣ་རླངས་ལས་ན་བུན་དང་སྤྲིན་དུ་བྱས། སྣ་ཆུ་དང་ཁ་ཆུ་ལས་ཁ་བ་དང་བུ་ཡུག་ཏུ་བཏང་པས། སློབ་དཔོན་གྱིས་ལྕགས་ཀྱུའི་ཕྱག་རྒྱ་བྱས་ནས་སྣ་ནས་བཟུང་། ཞགས་པའི་ཕྱག་རྒྱས་སྐེ་ནས་བཅིངས། ལྕགས་སྒྲོག་གི་ཕྱག་རྒྱས་རྐང་ལག་བཞི་སྒྲོག་ཏུ་བཅུག དྲིལ་བུའི་ཕྱག་རྒྱས་གཡག་དེ་བཙོག་བརྡུང་བྱས་པས། ཁྱེའུ་དར་གྱི་གོས་ཅན་ཅིག་ཏུ་གྱུར་ཏེ་སྲོག་སྙིང་ཕུལ་ནས་དམ་ལ་བཏགས་སོ། །
དེ་ནས་བྱང་ཟང་ཟང་དུ་བྱོན་ནས་བྱང་གི་འབྲོང་ཆེན་མོ་བརྒྱད་བཏུལ་ནས་དམ་ལ་བཏགས་སོ། དེ་ནས་སྟ་སྡེ་ཤང་ཚལ་དུ་ཕེབས་ཙ་ན། གྲོམ་པ་རྒྱང་གི་ལྷ་ཁང་གི་རབ་གནས་ཀྱང་མཛད་དོ། ། དེ་ནས་ལྷ་ཐང་ལྷའི་རྩར་བྱོན་པ་དང་། ཐང་ལྷས་ཉམས་སད་པར་བྱ་བའི་ཕྱིར་གནོད་སྦྱིན་ཆེན་པོ་ཅིག་གི་ལུས་སུ་སྤྲུལ་ཏེ། སློབ་དཔོན་དཔོན་གཡོག་རྣམས་ཟ་བའི་ཚུལ་དུ་བྱས་པ་དང་། སློབ་དཔོན་གྱིས་ཕྱག་སྡིགས་མཛུབ་གཅིག་སུག་བྱས་པས། བྱིས་པ་གཡུའི་ཟུར་ཕུད་ཅན་གཅིག་ཏུ་ལོག་གིས་སོང་བ་དང་། འོ་འདི་ཀླུའི་རྒྱལ་པོ་མེ་ཐོད་དཀར་པོ་ཞེས་ཀྱང་བྱ། དྲི་ཟའི་རྒྱལ་པོ་ཟུར་ཕུད་ལྔ་པ་ཞེས་ཀྱང་བྱ།
གཉན་ཆེན་པོ་ཐང་ལྷ་ཞེས་ཀྱང་བྱ་བ་ཡིན་པས། འདི་ལ་ངས་གྲོ་ཅིག་བསླང་གིས་གསུངས་ནས་གཤེགས་སོང་བས། ཕྱི་དྲོ་གྲོ་འཁོར་ཙམ་ན། ན་བཟའི་ཕུ་དུང་གི་ནང་དྲི་ནས་ཅི་ཡང་མི་དྲོ་བའི་འཁུར་བ་ལབ་ལེབ་འདྲ་བ་དང་། ཞལ་ཟས་སྣ་ཚོགས་བསྣམས་ནས་བྱོན་ནས་དམ་ལ་བཏགས་སོ། ། དེ་ནས་གཡས་རུ་ནས་མར་བྱོན་པས་གཡས་རུའི་ལྷ་འདྲེ་ཐམས་ཅད་རུ་ལག་ཏུ་བྲོས་སོ། ། གཡས་རུ་གཙང་གི་འགྲམ་དུ་ལྷ་ཁང་གི་རབ་གནས་མཛད་དོ། ། དེ་ནས་བྱང་འཕན་ཡུལ་དུ་བྱོན་ཙ་ན། བྱང་ཏིང་ཏིང་ལོ་སྨན་དང་། སྟག་སྨན་ཟོར་གདོང་མ་དང་།
བྱང་ཕུག་མོ་ལ་སོགས་པ་རྣམས་ཀྱིས་བྱང་ཐུན་གསུམ་གྱི་ལྷགས་པ་ཐམས་ཅད་ཚོན་གཅིག་ཏུ་བྱས་ཏེ། སློབ་དཔོན་འཁོར་དང་བཅས་པ་ལ་རྒྱབ་པས། འཁོར་རྣམས་ཀྱང་རེངས་ལ་ཁད། སློབ་དཔོན་ཉིད་ཀྱང་སྐུ་བག་སེར་ཙམ་བྱུང་བ་ལ། སློབ་དཔོན་གྱིས་གངས་རི་གནོད་སྦྱིན་གྱི་རྟེན་མེ་ཕུང་དུ་བསྒོམས་པ་ལས། མར་ལ་ལྕགས་ཚན་ཕོག་པ་བཞིན་དུ་ལྷན་གྱིས་ཞུ་བས་བོད་ཀྱི་གནོད་སྦྱིན་མོ་རྣམས་ཀྱི་སྲོག་སྙིང་ཕུལ་ནས་དམ་ལ་བཏགས་སོ། ། དེ་ནས་ཡང་གཙང་གི་གཙང་པོ་ལ་སྡོང་པོའི་གྲུ་ལ་རྒལ་ཏེ། སྟོད་ལུང་དོང་པར་བྱོན་པ་དང་། སློབ་དཔོན་གྱིས་གྲོ་བཞེས་བྱེད་རན་འདུག་པས། བློན་པོས་གྲབ་གྱིས་ཤིག་གསུངས་པ་ལ་བློན་པོས་ཆུ་མི་འདུག་པས་ཅི་དྲག་ཞུས་པས།
ཁྱེད་རང་ཆུ་ཟེར་ཅིག་གསུངས་ཏེ་མཐུ་དང་ནུས་པ་ཕུལ་དུ་བྱུང་བའི་རྟགས་ཀྱིས་ཕྱག་འཁར་བྲག་ལ་རྒྱབ་པས་ཆུ་ཅི་འདོད་བྱུང་ནས་བསམ་པའི་དོན་ཐམས་ཅད་འགྲུབ་སྟེ་དིང་སང་གི་བར་དུ་ཡང་གཞོང་པའི་ལྷ་ཆུ་ཞེས་ཀུན་ལ་གྲགས་པ་འདི་ཡིན་ནོ། ། དེ་ནས་མཁའ་ལ་བྲག་རིང་དུ་དགུང་ཞག་གཅིག་བཞུགས་ནས་བོད་ཀྱི་བཙན་ཐམས་ཅད་དམ་ལ་བཏགས་སོ། ། དེ་ནས་ཟམ་ཕུག་ཏུ་བཞུགས་ཏེ་བདུད་ཐམས་ཅད་དམ་ལ་བཏགས་སོ། ། དེ་ནས་གཡག་རི་རོང་དུ་བཞུགས་ཏེ་བོད་ཀྱི་རྒྱལ་པོ་དང་འགོང་པོ་ཐམས་ཅད་དམ་ལ་བཏགས་སོ། ། དེ་ནས་ཧས་པོ་རི་དང་ཉེ་བར་བྱོན་པའི་ཚེ། བོད་ཀྱི་བཙད་པོ་ཁྲི་སྲོང་ལྡེའུ་བཙན་གྱིས་བསུ་བ་མཛད་དེ། རྒྱལ་པོའི་ཐུགས་དགོངས་ལ། ང་བོད་ཀྱི་མགོ་ནག་གི་རྗེ་ཡིན་པས་ང་ལ་ཕྱག་འཚལ་སྙམ། སློབ་དཔོན་གྱི་ཐུགས་དགོངས་ལ། ང་གྲུབ་པའི་རྣལ་འབྱོར་པ་སློབ་དཔོན་དུ་སྤྱན་དྲངས་པ་ཡིན་པས།
ང་ལ་ཕྱག་བྱེད་དེ་འོང་སྙམ་ནས་ཕྱག་ལ་མ་བཟླུམ་མོ། ། དེར་སློབ་དཔོན་གྱིས་ང་ཆེ་ང་བཙུན་གྱི་མགུར་འདི་གསུངས་སོ། ། ཁམས་གསུམ་སེམས་ཅན་འཆི་ལ་སྐྲག ། ཡོ་ག་ཚེ་ཡི་རིག་འཛིན་གྲུབ། ། ང་འཆི་མེད་པདྨ་འབྱུང་གནས་ཡིན། ། རྡོ་རྗེ་ཚེ་སྒྲུབ་ཀྱི་གདམས་པ་བདོག ། སྐྱེ་འཆི་མེད་པའི་སྐུ་ཐོབ་པས། ། ལྷ་སྲིན་སྡེ་བརྒྱད་བྲན་དུ་འཁོལ། ། ང་རྒྱལ་པོ་པདྨ་འབྱུང་གནས་ཡིན། ། ཁམས་གསུམ་དབང་སྡུད་ཀྱི་གདམས་ངག་བདོག །
སྣང་སྲིད་འཁོར་འདས་ཀྱི་དཔེ་ཆ་ལ། ། དྲང་དོན་ངེས་དོན་གྱི་བཤད་པ་བྱེད། ། ང་དགེ་བཤེས་པདྨ་འབྱུང་གནས་ཡིན། ། འཁོར་འདས་ཤན་འབྱེད་ཀྱི་གདམས་ངག་བདོག ། སེམས་ཉིད་ཀྱི་ཤོག་བུ་སྣལ་མ་ལ། ། ཚིག་དང་བྲལ་བའི་ཡི་གེ་བྲིས། ། ང་ཡིག་མཁན་པདྨ་འབྱུང་གནས་ཡིན། ། ཆོས་ཡི་གེ་མེད་པའི་གདམས་ངག་བདོག ། འདི་ལྟར་སྣང་བའི་གྱང་ལོགས་ལ། ། གཉིས་སུ་མེད་པའི་ལྷ་རིས་བྱས། །
ང་ལྷ་བཟོ་པདྨ་འབྱུང་གནས་ཡིན། ། སྣང་སྟོང་འོད་གསལ་གྱི་གདམས་ངག་བདོག ། མི་དུག་ལྔའི་ནད་ཀྱིས་ཉེན་པ་ལ། ། ཟག་མེད་སྨན་གྱིས་གསོ་བར་བྱེད། ། ང་སྨན་པ་པདྨ་འབྱུང་གནས་ཡིན། ། བདུད་རྩི་ཆོས་ཀྱི་གདམས་ངག་བདོག ། དད་པ་ཆེ་བའི་མདུན་གྲོས་ཀྱང་། ། མི་ཚེ་གཏན་གྱི་མདུན་མ་བྱས། ། ང་གཙོ་བོ་པདྨ་འབྱུང་གནས་ཡིན། ། འཁོར་བ་རྩད་གཅོད་ཀྱི་གདམས་ངག་བདོག །
ཤེས་རབ་སྙིང་རྗེའི་མཚོན་ཐོགས་ནས། ། ཉོན་མོངས་ལོག་པའི་དགྲ་བོ་བཏུལ། ། ང་དཔའ་བོ་པདྨ་འབྱུང་གནས་ཡིན། ། འཁོར་བ་རུ་བཟློག་གི་གདམས་ངག་བདོག ། དུག་ལྔའི་གདོན་ལྔ་དགྲར་ལང་ན། ། ཡེ་ཤེས་ལྔ་ཡི་ངོ་བོར་གྲུབ། ། ང་མཐུ་ཆེན་པདྨ་འབྱུང་གནས་ཡིན། ། དུག་ལྔ་རྩད་གཅོད་ཀྱི་གདམས་ངག་བདོག ། ཁྱོད་གདོང་དམར་སྲིན་པོ་བོད་ཀྱི་རྗེ། ། འཇིག་རྟེན་དྲེགས་པའི་ཁེངས་སེམས་ཅན། །
ང་རྒྱལ་འཁོར་བར་སྐྱེ་བའི་རྒྱུ། ། ཉོན་མོངས་དུག་ལྔའི་རྒྱན་གྱིས་བརྒྱན། ། བོད་ཀྱི་མངའ་བདག་མ་ལགས་སམ། ། ཁྱེད་མངའ་ཐང་ཆེ་བ་གློ་བ་དགའ། ། རྒྱལ་པོ་ཉིད་ལ་ཕྱག་མི་འཚལ། ། རྒྱལ་པོའི་ན་བཟའ་ལ་ཕྱག་འཚལ། ། ཞེས་གསུངས་ནས་ཐལ་མོ་ཡ་གཅིག་དེངས་མཛད་ནས་ཕྱག་གཡས་ཀྱིས་བཙལ་བས། རྒྱལ་པོའི་ན་བཟའ་ལ་མེ་ལྷབ་ཀྱིས་འབར་མ་ཐག རྒྱལ་པོ་འཁོར་བཅས་ཤིན་ཏུ་འགྱོད་དེ། ཕྱག་དབུ་ཐོད་བུད་བུད་དུ་བཙལ་ནས་ཞབས་སྤྱི་བོར་བླངས་ཏེ།
དུས་གསུམ་ཀུན་མཁྱེན་པདྨ་འབྱུང་གནས་ཁྱེད་ལྟ་བུ་ལ་ཕྱག་མ་བཙལ་བ་སོགས། བདག་ཅག་མ་རིག་མུན་པས་བསྒྲིབས་པས་སྒོ་གསུམ་གྱི་སྡིག་པ་ཚབས་པོ་ཆེ་འདི་ལྟར་བགྱིས་པ་ལགས། ང་ནི་གནོང་ཞིང་འགྱོད་པའི་སྒོ་ནས་བཤགས་དགོས་ན། ཐབས་ཇི་ལྟར་བྱས་ན་ལེགས་བཀའ་སྩལ་དུ་གསོལ་ཞེས་ཞུས་པས། སློབ་དཔོན་གྱི་ཞལ་ནས། རྡོའི་མཆོད་རྟེན་ལྔ་རང་བྱོན་དང་ཁྱད་པར་མེད་པ་བཟོ་ཁྱད་ཤིན་ཏུ་ཐོན་པ་ཉི་མ་གཅིག་ལ་གྲུབ་པར་བྱས་ན་ཕན་ཡོན་ཤིན་ཏུ་ཆེའོ་གསུངས་པས། རྒྱལ་པོས་འོ་ན་བཟོ་བོ་ཇི་ལྟར་དྲག་ཞུས་པས། ཟས་ཀྱི་གྲབ་གྱིས་བཟོ་བོ་རྣམས་སླེབ་ཡོང་བ་ཡོད་གསུངས་མ་ཐག བལ་པོ་རྡོ་བཟོ་བ་ལྔ་དཀྲོང་གིས་སླེབ་བྱུང་བས། རྒྱལ་པོ་ཤིན་ཏུ་དགའ་སྟེ་ཟས་གོས་གྱ་ནོམས་ས་ཚིམ་པར་བྱས་ལ་བཞེངས་ལུགས་ཇི་ལྟར་འགབ་སློབ་དཔོན་ལ་ཞུས་པས།
ངེད་རང་ཡོན་མཆོད་རྣམས་ལུགས་གཉིས་གང་བྱེད་ཀྱང་ཐོག་མར་ཚེ་སྲིང་བ་འདི་རང་གལ་ཆེ་བས་ཚེ་རིང་མཆོད་རྟེན་བཞེངས་དགོས་ཏེ། དེ་ལ་བཟོ་ཁྱད་ཅི་འདྲ་ཞིག་དགོས་ན། མཆོད་རྟེན་གྱི་བུམ་ལྡིར་གྱི་ལྡན་ལ་ཚེའི་བུམ་པ་རང་བྱོན་གྱི་ཚུལ་དུ་ཡོད་པ་ཅིག་དགོས་གསུངས་ནས། ཚེ་ཆུ་དེར་སྦེད་པའི་ཆོ་ག་མཛད་པ་ལ་བརྟེན་ནས་ད་ལྟའི་བར་དུ་ཡང་བུམ་པའི་གཟུགས་ཀུན་གྱིས་མཐོང་བར་ཡོད་དོ། ། དེ་ནས་རང་རེ་རྣམས་ཚེ་རིང་བའི་དགོས་པ་དམ་པའི་ཆོས་རྣམ་པར་དག་པ་ཅིག་ཉམས་སུ་ལེན་དགོས་པས་ཆོས་གཏེར་མཆོད་རྟེན་བསྒྲུབ་བོ། ། དེ་ལ་བཟོ་ཁྱད་ཇི་ལྟར་དགོས་ན། བྲག་རི་པུ་ཏི་གཟིངས་པ་འདྲ་བའི་སྟེང་དུ་དགོས་གསུངས་པའི་བྲག་པུ་ཏི་འདྲ་བ་ཡང་ད་ལྟ་ཀུན་གྱིས་མཐོང་བར་ཡོད་དོ། ། དེའི་རྗེས་སུ་རང་རེ་རྣམས་དམ་པའི་ཆོས་བྱེད་པ་ལ་བདུད་བཞི་ལ་སོགས་པའི་བར་དུ་གཅོད་པ་ཐམས་ཅད་བཟློག་དགོས་པས་ན། བདུད་འདུལ་མཆོད་རྟེན་བྱ་སྟེ། དེ་ལ་བཟོ་ཁྱད་ཇི་ལྟ་བུ་ཞིག་ཡོད་ན།
བྲག་རོ་བསྒོངས་པ་འདྲ་བའི་སྟེང་དུ་རྒྱག་དགོས་གསུངས་པའི་བྲག་དེ་ཡང་ཀུན་གྱིས་མཐོང་བར་ཡོད་དོ། ། དེ་ནས་རང་རེ་རྣམས་དམ་པའི་ཆོས་ལ་བར་ཆད་མེད་པར་བྱས་ནས། གསང་སྔགས་པ་འདོད་ཡོན་ལམ་དུ་བྱེད་པ་ལ་ལོངས་སྤྱོད་ཕུན་སུམ་ཚོགས་པ་དགོས་པ་ན། ལོངས་སྤྱོད་མཆོད་རྟེན་བསྒྲུབ་སྟེ། དེའི་བཟོ་ཁྱད་ནི་ནོར་གཞོང་དུ་ནོར་བུ་བཞག་པའམ། གཏོར་གཞོང་དུ་གཏོར་མ་བཞག་པ་ལྟ་བུ་དགོས་གསུངས་པའི། བྲག་གཞོང་པ་འདྲ་བའང་ད་ལྟ་ཀུན་གྱིས་མཐོང་བར་ཡོད་དོ། ། དེ་ནས་རང་རེ་རྣམས་རྡོ་རྗེ་ཐེག་པའི་ལམ་ཉམས་སུ་བླངས་པའི་འབྲས་བུ་ཕྱག་རྒྱ་ཆེན་པོ་མཆོག་གི་དངོས་གྲུབ་ཚེ་འདི་ཉིད་ལ་ཐོབ་པ་ཞིག་དགོས་པས་ན། དངོས་གྲུབ་མཆོད་རྟེན་བཞེངས་པར་བྱ་སྟེ། དེའི་བཟོ་ཁྱད་ནི་བྲག་ནོར་བུ་མིག་གསུམ་མམ།
རིན་པོ་ཆེ་སྤུངས་པ་འདྲ་བའི་སྟེང་དུ་དགོས་པས། བྲག་ནོར་བུ་འདྲ་བའང་ད་ལྟ་ཀུན་གྱིས་མཐོང་བར་ཡོད་ཅིང་། མཆོད་རྟེན་རྣམས་ཀྱང་བཟོ་ཁྱད་ཕུལ་དུ་བྱུང་བ་རྒྱ་གར་ལུགས་ཁོ་ནའི་ངོས་བྱིན་རླབས་ཀྱི་གཟི་འོད་འབར་བ་དང་བཅས་ད་ལྟའི་བར་དུ་ཡང་ཀུན་གྱིས་མཆོད་པའི་གནས་སུ་བཞུགས་པ་འདི་ཡིན་ནོ། ། དེ་ལྟར་རྒྱལ་པོས་རྡོ་མཆོད་རྣམས་བཞེངས་པའི་དུས། ར་རྫི་གཅིག་གིས་ཤིན་ཏུ་ངོ་མཚར་སྐྱེས་ཏེ། ང་རང་ཡང་འདི་ལྟ་བུའི་མཆོད་རྟེན་ཞིག་འགྲུབ་ན་སྙམ་ར་དཀར་མོའི་འོ་མས་བརྫིས་པའི་ས་ཕག་གི་མཆོད་རྟེན་ཕྲུ་གང་ཞིག་བཞེངས་ཏེ་དཀར་རྩི་སྒྲན་པས། སློབ་དཔོན་རིན་པོ་ཆེས་ཁྱེད་ཀྱི་འདི་ལྟ་བུ་བྱས་པ་ཤིན་ཏུ་ངོ་མཚར་བས། འདི་ལ་ངོ་མཚར་མཆོད་རྟེན་དུ་མིང་ཐོགས་གསུངས་པའང་དེང་སང་གི་བར་དུ་ཡོད་དོ། དེ་ནས་སློབ་དཔོན་རིན་པོ་ཆེས་རབ་གནས་དང་བཀྲ་ཤིས་མངའ་གསོལ་ལ་སོགས་པ་ལེགས་པར་མཛད་རྗེས་བཟོ་བོ་ལྔ་པོ་ཡང་མཆོད་རྟེན་སོ་སོ་ལ་ཐིམ་ཞིང་། བཟོ་ཆས་རྣམས་གཏེར་དུ་བཞུགས་པའི་བྲག་ཟངས་མོ་ཆེ་ཁ་སྦུབ་པ་འདྲ་བ་ད་ལྟ་ཡང་ཡོད་དོ། །
འདི་ལྟ་བུའི་རྡོ་མཆོད་བཞེངས་ཚུལ་གྱི་ལོ་རྒྱུས་ཁྱད་པར་ཅན་འདི་རྣམས་གཞན་དུ་གསལ་བ་ཞིག་མ་མཐོང་ཡང་། སྔགས་འཆང་ཆོས་ཀྱི་རྒྱལ་པོ་ངག་དབང་ཀུན་དགའ་རིན་ཆེན་གྱི་གསུང་ལས། ལོ་རྒྱུས་འདི་རྣམས་ས་ལོ་འཇམ་པའི་རྡོ་རྗེའི་གསུང་རྒྱུན་ཡིན་པའི་ཚུལ་མཛད་ནས་གསུངས་ཀྱང་། དོན་ལ་སྔགས་འཆང་ཉིད་རང་བཻ་རོ་ཙ་ནའི་སྐུའི་སྤྲུལ་པ་ཡིན་པར་གདོན་མི་ཟ་བས། སྔོན་གྱི་སྐྱེ་བ་དྲན་པའི་རྣམ་པར་ཐར་པ་ཡིན་ངེས་སུ་འདུག་ཅེས་བདག་གི་བླ་མ་འཇམ་དཔལ་དབང་པོའི་མཚན་ཅན་གྱི་གསུང་ལས་ཡང་ཡང་ཐོས་སོ། ། དེ་ནས་སློབ་དཔོན་ཕོ་བྲང་དུ་སྤྱན་དྲངས་ནས་གསེར་གྱི་ཁྲི་ལ་བཞུགས་ནས། ཞལ་སྐྱེམས་དང་། བཤོས་དང་། འཇིག་རྟེན་གྱི་སྤྱན་གཟིགས་སྣ་ཚོགས་དྲངས། ཟ་འོག་གི་སྨུག་བེར་སྐུ་ལ་གསོལ་ནས་བཞུགས་སོ། །
དེ་ནས་རྒྱལ་པོས་ཕྱག་རྟེན་དང་བཅས་པས་ཕྱག་མཛད་ནས་འདི་སྐད་ཞུས་སོ། ། ཨེ་མ་ཧོ། ངོ་མཚར་ཆེ་བ་ཐུགས་རྗེའི་བདག ། བདག་ནི་སྲིན་པོ་གདོང་དམར་བོད་ཀྱི་རྗེ། ། བོད་ཀྱི་མི་ནི་འདུལ་དཀའ་བས། ། དམ་པ་ཆོས་ཀྱི་རྟེན་ཅིག་གཟུགས། ། སློབ་དཔོན་སྤྲུལ་པའི་སྐུར་བཞུགས་པས། ། ས་གཞི་བྱིན་གྱིས་བརླབ་པར་ཞུ། ། ཞེས་ཞུས་པས། སློབ་དཔོན་གྱི་ཞལ་ནས།
བོད་ཀྱི་མངའ་བདག་རྒྱལ་པོ་ལགས། ། བོད་གནོད་སྦྱིན་ཕོ་མོའི་འདྲེ་ཡུལ་དུ་འདུག་པས། དེ་ལ་ཀླུའི་གཏེར་བཞུགས་དགོས་པར་འདུག་གསུངས་ནས། མ་དྲོས་གཟི་ཆེན་ལ་ཀླུ་གཏེར་བཅུག་ཅིང་ས་བསློང་བའི་ཆོ་ག་མཛད། དེ་ནས་ཕོ་བྲང་ཧས་པོ་རིར་བྱོན་ནས་ཆུ་གཏོར་གཟིའི་ཕོར་པ་གང་ལ་ཏིང་ངེ་འཛིན་གྱིས་རྒྱ་བསྐྱེད་ནས་སློབ་དཔོན་གྱིས་ལྷ་འདྲེ་ཟིལ་གནོན་གྱི་མགུར་འདི་གསུངས་སོ། ། ཧཱུྃ་ང་ནི་པདྨ་འབྱུང་གནས་ཏེ། ། མངལ་གྱིས་མ་གོས་མཚོ་སྐྱེས་རྡོ་རྗེ་ཡིན། ། ང་ལ་གནོད་པས་མི་ཚུགས་ཚེའི་རིགས་འཛིན་བརྙེས། ། ལུས་ངག་ཡིད་གསུམ་ལྷ་རུ་གསལ་བའི་དྲེགས་པ་ཟིལ་གྱིས་གནོན། ། ལྷ་འདྲེའི་རྟོག་འཛིན་ཆོད་པས་འཇིགས་པས་སྡིག་ཏུ་མེད། །
ནམ་མཁའ་ཡངས་པའི་དཀྱིལ་འཁོར་དུ། ། ལྷ་སྲིན་སྡེ་བརྒྱད་ཤོང་ཡང་ཤོང་། ། ཤོང་ཡང་ཤོང་སྟེ་ཡངས་ཡང་ཡངས། ། སེམས་ཉིད་སྟོང་པའི་དཀྱིལ་འཁོར་དུ། ། ལྷ་ཡང་མེད་དེ་འདྲེ་ཡང་མེད། ། ང་ལ་ཆོ་འཕྲུལ་ཅི་བསྟན་ཡང་། ། ང་ལ་གཡོ་བ་རྡུལ་ཙམ་མེད། ། མཆོད་སྦྱིན་གཏོར་མ་ཆེན་པོ་འདི། ། མང་པོར་ཏིང་ངེ་འཛིན་གྱིས་བསྐྱེད། ། སོ་སོར་ཐོབ་པ་སྔགས་ཀྱིས་བྱས། །
ཕྱག་རྒྱས་འཕམ་རྒྱལ་འཐབ་རྩོད་མེད། ། ཚིག་བཤད་བདེན་པས་བཀྲོལ་ཏེ་བསྔོ། ། འདི་ཁྱེར་ས་གཞི་གནང་བ་སྦྱིན། ། ཁྲི་སྲོང་ལྡེའུ་བཙན་བསམ་པ་སྒྲུབས། ། ལྷ་ཁང་རྩིགས་ཤིག་ལྷ་འདྲེ་ཀུན། ། སྔགས་འཆང་ང་ཡི་བཀའ་མ་བཅག ། གུམ་གུམ་ཆུམ་ཆུམ་ལས་ལ་འདུས། ། ཞེས་གསུངས་པས། ལྷ་འདྲེ་དྲེགས་པ་ཅན་ཐམས་ཅད་ཀྱིས་རང་རྟགས་སྲོག་གི་སྙིང་པོ་ཕུལ་ནས་དམ་ལ་བཏགས་སོ། ། དེའི་དུས་སུ་བཻ་རོའི་ཐང་ལྷ་ཡར་ཞུད་བྱ་བ་དེ་མ་འདུས་ནས།
དེར་སློབ་དཔོན་གྱིས་ཐང་ལྷའི་རྩར་བྱོན་པ་དང་། ཁོས་སློབ་དཔོན་ལ་ཐོག་རྒྱབ་པས། སློབ་དཔོན་གྱི་དབུ་ཞྭའི་སྟེང་དུ་སོལ་བའི་དུམ་བུ་གཅིག་ཏུ་སོང་ངོ་། ། དེར་སློབ་དཔོན་གྱིས་ཡར་ལ་ཐོག་འཕངས་པས། གངས་ཀྱི་རྩེ་མོ་ཞུད་པོར་སོང་བས། ཐང་ལ་ཡར་ཞུད་དུ་གྲགས་སོ། ། དེ་ནས་ཆབ་གཏོར་ཏེ་བཀའ་འོག་ཏུ་འདུས་སོ། ། དེ་ནས་སྨ་ཆེན་སྤོམ་ར་ཁོ་འོང་དུ་མ་འདོད་དེ། དེར་སློབ་དཔོན་གྱི་ལྕགས་ཀྱུའི་ཕྱག་རྒྱས་སྙིང་ནས་བཟུང་ཞིང་བཀུག་པས། ཁོ་རྐང་པ་ཡ་གཅིག་ཁམས་ཀྱི་གཡར་མོ་ཐང་དུ་བཞག
ཡ་གཅིག་ཕོ་བྲང་ཧས་པོ་རི་ལ་བཞག་ནས་བདག་གཡར་ཁམས་ཆེ་བ་ཅིག་ལགས་ནའང་། བན་ཆུང་ཁྱོད་ཀྱི་བཀའ་ནན་ཆེས་པས། ང་མི་འོང་བའི་དབང་མ་བྱུང་བས་འདིར་འོངས་པ་ཡིན། ད་བཀའ་ཅི་སྩལ་ཟེར་བ་ལ། དེར་སློབ་དཔོན་གྱིས་གཏོར་མ་འདི་ཁྱེར་ལ་མངའ་བདག་གི་དགོངས་པ་སྒྲུབས་ཤིག་གསུངས་པས། ཡང་ཁོ་ན་རེ། བཀའ་བསྩལ་པ་བཞིན་བྱེད་དགོས་ན་བདག་སྐམ་ཆས་ལ་དགའ་བས་ང་ལ་སྐམ་ཆས་ཅིག་ཞུ་ཟེར་ནས། དེར་སྣོད་དཀར་པོ་ཅིག་གི་ནང་དུ་རིན་པོ་ཆེ་བརྡར་ཏེ་བྱིན་གྱིས་བརླབས་ནས་བྱིན་ཞིང་དམ་ལ་བཏགས་སོ། ། དེ་ནས་ཀླུ་མ་དྲོས་གཟི་ཆེན་དང་། ཡར་ལ་ཤམ་པོ་དང་།
སྨ་ཆེན་སྤོམ་ར་དང་། མགྱོགས་ཆེན་ལྡོང་ར་དང་། བྱང་ལ་བཙུན་མོ་ཆེ་དང་། ལྷ་འོད་ལྡེ་གུང་རྒྱལ་དང་། བོད་ཀྱི་ལྷ་འདྲེ་ཐམས་ཅད་མཐུ་སྟོབས་དང་རྫུ་འཕྲུལ་བསམ་གྱིས་མི་ཁྱབ་པའི་སྒོ་ནས་ཚར་བཅད་ཅིང་རྗེས་སུ་བཟུང་སྟེ་ཁམས་གསུམ་ཟིལ་གྱིས་གནོན་པར་མཛད་པའི་སྒོ་ནས་འདུལ་བར་མཛད་པ་དེ་དག་གིས་ནི་བར་དུ་སྡེ་བརྒྱད་གདུག་པ་ཅན་གང་ལྟར་བཏུལ་ཚུལ་རྣམས་ལེགས་པར་བརྗོད་ཟིན་ནས། ད་ནི་མཐར་བསམ་ཡས་ཀྱི་ས་འདུལ་དང་རབ་གནས་ཇི་ལྟར་མཛད་པའི་ཚུལ་ནི། དེ་ནས་སློབ་དཔོན་རིན་པོ་ཆེས་གཙུག་ལག་ཁང་རྣམས་བཞེངས་སར་བྱོན་ཏེ། རྩིག་པའི་གསེབ་ཏུ་བཟླས་ཡུངས་གཏོར་བས་མེ་འབར་རོ། ། དེ་ནས་ཡང་རྒྱལ་པོ་དཔེ་དཀར་འདི་ཀླུ་ཚ་ཟ་མ་ཏི་བྱ་བ་ཡིན་པས། ས་གཞི་ཐམས་ཅད་ཞང་པོ་ཀླུས་དབང་བ་ལ།
མིས་འཕྲོག་པ་འདི་མ་ཕོད་ནས། འཁོར་ཐེ་རང་སྟོང་སྡེ་བཤིག་ཏུ་བཏང་པས། དེར་ཕྱིན་པ་ན་མེ་འབར་ནས་བཤིག་མ་ཐུབ་པར་ལོག་བྱུང་སྟེ། རྗེ་ཅི་ལགས། བཤིག་པའི་གླགས་མི་གདའ། འདུ་འཕྲོ་མེ་ལྟར་འབར། ཚ་ཚ་སྐར་ལྟར་འཕྲུག་ཅིང་གདའ་ཟེར་རོ། ། དེར་འགོང་པོ་སྤུན་དགུས་བཤིག་ཏུ་ཕྱིན་པས་ཀྱང་མེ་འབར་ཏེ་དཔེ་དཀར་ལ་སྔར་ལྟར་ཟེར་རོ། ། དེར་དཔེ་དཀར་རང་གིས་ཕྱིན་པས་ཀྱང་མེ་འབར་ཏེ་བཤིག་མ་ཐུབ་ནས། འདི་ཅིས་ལན་སྙམ་དུ་བསམ་པ་དང་།
དེ་རིང་གི་མོན་བུ་ཨ་ཙ་ར་དེ་ཡིན་ཐག་ཆོད་པས་སྔགས་ཅི་བཟླའི་ཡོད་དམ་སྙམས་ཉན་དུ་ཕྱིན་པས། སློབ་དཔོན་གྱིས་མཁྱེན་ཏེ་ཉན་པའི་རྣ་བ་ལ་ཕུར་པ་གཅིག་བཏབ་པས་རྣ་བ་འོན། ཡང་རྫས་དང་རྟེན་འབྲེལ་སོགས་ཇི་ལྟར་བྱེད་བལྟ་བར་ཕྱིན་ཏེ་བལྟས་པའི་ཚེ། དེ་ཡང་མཁྱེན་ནས་མིག་ལ་ཕུར་པ་གཅིག་བཏབ་པས་མིག་ལོངས། དེ་ནས་མགྱོགས་པར་བྲོས་འགྲོ་དགོས་སྙམས་པས། དེ་ཡང་མཁྱེན་ཏེ་རྐང་པ་ལ་ཕུར་པ་གཅིག་བཏབ་པས་རྐང་པ་ཞ་ནས་དེར་འགོང་པོ་སྤུན་དགུས་ཁྱོགས་ལ་བཏེགས་ནས་ངུ་རྫི་དི་རི་རི་སོང་ངོ་། ། དེ་ནས་ཁོས་ཞང་པོ་ཀླུ་ལ་ས་གཞི་ཐམས་ཅད་ནི་མོན་བུ་ཨ་ཙ་རས་འཕྲོགས། ངའང་འདི་ལྟར་བཏང་ན་ད་ཁྱེད་སྡོད་དམ་བྱས་པས། ཀླུ་རྣམས་ལ་དབང་མ་དྲོས་པ་ཆེ་བས། ངེད་ཀྱི་ནི་ཁ་སིང་དུ་ས་གཞི་དང་སྲོག་སྙིང་ཕུལ་བ་ཡིན་པས།
ད་ཁྱོད་རང་ཡང་སྐྱབས་སུ་སོང་ཟེར་ཏེ། དེར་རྒྱལ་པོ་དཔེ་དཀར་གྱིས་ཀྱང་སྲོག་སྙིང་ཕུལ་ནས་གཡོག་ཏུ་ཁས་བླངས་སོ། ། འདི་སྐབས་ཀྱི་དཔེ་དཀར་དེ་ནི་རྒྱལ་འགོང་དཔེ་དཀར་ཡིན་གྱིས། རྒྱལ་པོ་ཆེན་པོ་དཔེ་ཧ་རར་གྲགས་པའི་ཆོས་སྐྱོང་ཆེན་པོ་འདི་ནི་མ་ཡིན་པའི་ཚུལ། འགྲོ་བའི་མགོན་པོ་དཔལ་ལྡན་བླ་མ་དམ་པ་བསོད་ནམས་རྒྱལ་མཚན་དང་ས་ལོ་འཇམ་པའི་རྡོ་རྗེ། སྔགས་འཆང་ཆོས་ཀྱི་རྒྱལ་པོ་ཡབ་སྲས་རྣམས་ཀྱི་གསུང་རྒྱུན་དང་གསུང་རབ་ལས་འབྱུང་བ་བཞིན། དུས་ཕྱིས་ཁོ་བོ་ཅག་གི་ལག་ཏུ་བསམ་ཡས་ནས་བྱུང་བའི་གནོད་སྦྱིན་རྒྱལ་པོ་སྤུ་གྲི་དམར་པོའི་སྙིང་གི་རྒྱུད་ཅེས་བྱ་བའི་བཅོམ་ལྡན་འདས་དཔལ་རྟ་མགྲིན་རྒྱལ་པོའི་བཀའ་དྲི་མ་མེད་པའི་རྒྱུད་ཆུང་གི་དཔེ་རྙིང་མ་ཞིབ་ཏུ་བལྟས་པས་ཀྱང་ཡིད་ཆེས་ཁྱད་པར་ཅན་རྙེད་པ་ཡིན་ཏེ། དེ་ཡང་རྒྱུད་ཆུང་དེ་ཉིད་ལས་ཆོས་སྐྱོང་ཆེན་པོ་དེ་ཉིད་ཀྱི་འབྱུང་ཚུལ་འདི་ལྟར་འབྱུང་སྟེ། ཆོས་སྐྱོང་ཆེན་པོ་གནོད་སྦྱིན་གྱི་རྒྱལ་པོ་རྩིའུ་དམར་པོ་འདི་ནི། སྔོན་བཅོམ་ལྡན་འདས་ཤཱཀྱ་ཐུབ་པས་རྟ་མགྲིན་གྱི་དཀྱིལ་འཁོར་ཆེན་པོ་སྤྲུལ་ནས་དབང་བསྐུར་ཞིང་དམ་ལ་བཏགས་ཏེ་རྒྱུད་ཀྱང་གསུངས་ནས་སངས་རྒྱས་ཀྱི་བསྟན་པ་བསྲུང་བར་ཁས་བླངས་ཞིང་དམ་བཅས་པ་ཡིན་ལ།
དེ་ནས་རྒྱུད་ཆུང་དེ་ཉིད་རྒྱ་གར་གྱི་དུར་ཁྲོད་མེ་འབར་གྱི་གཉའ་རི་དམར་ནག་ཟུར་གསུམ་གྱི་མདུན། སྲིན་མཚོ་ཁོལ་མ་མེ་ལྕེ་རིགས་ཀྱི་འགྲམ་བྲག་དམར་སྲིན་པོ་ལང་འདྲའི་གནས་སུ་གཏེར་དུ་སྦས་པ་ལས། དུས་ཕྱིས་གནས་དེར་སློབ་དཔོན་པདྨས་སྒྲུབ་པ་མཛད་པའི་ཚེ། ཐོག་མར་གནོད་སྦྱིན་གྱིས་སྤྱང་ཀི་ཁྲག་གི་རལ་པ་ཅན་དག་ཏུ་སྤྲུལ་ནས་གནོད་པའི་ཚུལ་དུ་བསྟན་པ་ལ། སློབ་དཔོན་ཆེན་པོས་གནོད་སྦྱིན་རྩེའུ་དམར་གྱི་ཆོ་འཕྲུལ་ཡིན་པར་དགོངས་ནས། རྟ་མགྲིན་གྱི་ཏིང་ངེ་འཛིན་བརྟན་པོས་ཕྱག་གཡས་ཀྱིས་རྡོ་རྗེ་ཕྱར་བས། དེ་མ་ཐག་སྤྱང་ཀི་རྣམས་རྟ་མཆོག་ཞོན་པའི་སྐྱེས་བུ་བདུན་དུ་གྱུར་ནས་གནོད་སྦྱིན་ཆེན་པོས་བཟོད་གསོལ་ཕྱག་བཙལ་ཏེ་རང་གི་ཚུལ་རྣམས་ཞུས་པའི་ཚེ། སློབ་དཔོན་ཆེན་པོ་ཐུགས་རབ་ཏུ་དགེས་ནས་ཟབ་མོའི་དཀྱིལ་འཁོར་ཆེན་པོར་དབང་བསྐུར་ཏེ། གསང་བའི་མཚན་དུ་ཀུན་ཁྱབ་རྡོ་རྗེ་དྲག་པོ་རྩལ་ཞེས་བྱ་བར་བཏགས་ཤིང་། དེ་ནས་སྔོན་བཅོམ་ལྡན་འདས་རྟ་མགྲིན་གྱི་སྤྱན་སྔར་ཁས་བླངས་པ་བཞིན་དུ་སླར་ཡང་སངས་རྒྱས་ཀྱི་བསྟན་པ་སྲུང་ཞིང་སྐྱོང་བར་བཀའ་བསྒོས་ཞིང་དམ་ལ་བཞག
དེའི་དུས་སུ་རྒྱུད་ཆུང་དེ་ཡང་སློབ་དཔོན་ཆེན་པོས་གཏེར་ནས་སྤྱན་དྲངས་ཤིང་། དེ་ཕྱིན་ཆད་གནོད་སྦྱིན་གྱི་རྒྱལ་པོ་ཆེན་པོ་འདི་ཉིད་སློབ་དཔོན་ཆེན་པོས་སྲུང་མར་མཛད་པ་ཡིན་ལ། དེ་ནས་སློབ་དཔོན་བོད་དུ་བྱོན་པའི་ཚེ། གནོད་སྦྱིན་འདི་ཉིད་ཀྱི་སྤྲུལ་པ་རྟ་མཆོག་ཞོན་པའི་སྐྱེས་བུ་བདུན་གྱིས་མངའ་རིས་དཔལ་ཐང་ནས་བསུ་བ་བྱས་ཏེ་བསམ་ཡས་ཀྱི་བར་དུ་རྣམ་འཕྲུལ་སྣ་ཚོགས་པའི་སྒོ་ནས་འཕྲིན་ལས་ཆེར་བསྒྲུབས་པར་བཤད་པས། རྒྱུ་མཚན་དེས་ན། རྒྱལ་འགོང་དཔེ་དཀར་དེ་ལ་འདོགས་པའི་སྔོན་རོལ་དུ་ཆོས་སྐྱོང་ཆེན་པོ་འདི་ཉིད་སློབ་དཔོན་ཆེན་པོ་ཉིད་ཀྱི་སྲུང་མར་མཛད་པ་ཡིན་པས་དེ་གཉིས་དོན་ལ་ཐ་དད་ཡིན་པའི་ཚུལ་དེ་ལྟར་ཡིན་ལ། ༈ །འདིའི་ཚུལ་རྒྱས་པར་ནི་གནོད་སྦྱིན་རྒྱལ་པོ་སྤུ་གྲི་དམར་པོའི་སྙིང་གི་རྒྱུད་དང་། དེ་ཉིད་ཀྱི་དོན་རྣམས་ཁོ་བོས་ཚིགས་བཅད་དུ་བསྡེབས་པའི་ཆོས་སྐྱོང་ཆེན་པོར་འཕྲིན་བཅོལ་གྱི་ཡི་གེ་བསམ་དོན་ཀུན་འགྲུབ་ཅེས་བྱ་བ་ལས་རྟོགས་པར་བྱའོ། ། འོ་ན་གནོད་སྦྱིན་གྱི་རྒྱལ་པོ་རྩེའུ་དམར་པོ་འདི་ཉིད་ཁྲོ་རྒྱལ་རྟ་མགྲིན་དང་། སློབ་དཔོན་ཆེན་པོ་སྤྲུལ་པའི་དཀྱིལ་འཁོར་དུ་དབང་བསྐུར་བ་མནོས་པའི་འཇིག་རྟེན་ལས་འདས་པ་ཡིན་ན།
གང་ཟག་སོ་སྐྱེའི་རྩ་སྦུབས་སུ་འཇུག་པ་མི་རིགས་སོ་སྙམ་ན། དེ་ནི་ངེས་པ་ཡོད་པ་མ་ཡིན་ཏེ། སྤྱིར་དོན་ལ་ཡེ་ཤེས་པ་ལ་རྣམ་པ་འཇིག་རྟེན་པའི་ཚུལ་བཟུང་བའི་བཙན་བདུད་རྒྱལ་པོ་སོགས་མང་དུ་འབྱུང་བ་ས་ལོ་ཆེན་པོའི་གསུང་རབ་སོགས་ཚད་ལྡན་གྱི་ཡིག་ཆ་དུ་མ་ལས་བཤད་པའི་ཕྱིར་དང་། སྔོན་གྱི་དུས་སུ་ཡང་དཔལ་ལྡན་ལྷ་མོ་འདོད་པ་ཁམས་ཀྱི་དབང་ཕྱུག་མ་དང་ཐུགས་རྒྱུད་ཅིག་གིས་བསྡུས་པའི་ལྷ་མོ་དུད་པའི་གསོལ་བ་ཅན་གང་ཟག་འགའ་ཞིག་ལ་བབ་ནས་ལུང་བསྟན་སྩལ་བའི་ཚེ། དེ་དུས་ཀྱི་ལོག་ལྟ་ཅན་འགའ་ཞིག་གིས་ལོག་རྟོག་ངན་སྨྲས་བགྱིས་པ་ལ་དུས་མཚུངས་པའི་མཁས་པ་དག་གིས་འདི་སྐད་དུ། ཡེ་ཤེས་ཀྱི་ལྷ་མི་ལ་མི་འབབ། བབས་པ་འདི་དག་འཇིག་རྟེན་པའོ། ། ཞེས་སྨྲ་བ་ནི་ཤིན་ཏུ་མི་འཐད་པ་སྟེ། དུས་ཀྱི་འཁོར་ལོ་ལས། རྡོ་རྗེ་ཤུགས་ཕབ་ནས་དེ་ལ་དགེ་མི་དགེ་དྲི་བ་དང་།
སླར་གཤེགས་སུ་གསོལ་བ་བཤད་ཅིང་། གཞན་ཡང་རྒྱུད་སྡེ་ནས་རྡོ་རྗེ་སེམས་དཔའ་འབེབས་པའི་ཡེ་ཤེས་དབབ་པའི་ཆོ་ག་བཤད་པ་ཐམས་ཅད་དོན་མེད་པར་འགྱུར་བས་སོ། ། ཞེས་བཤད་པ་ནི་འཐད་པར་མངོན་ཏེ། ཞིང་སྐྱོང་གི་དབང་པོ་དཔལ་དུར་ཁྲོད་བདག་པོ་ཡང་གང་ཟག་ཕལ་པའི་རྩ་སྦུབས་སུ་བྱོན་ནས་སྔགས་འཆང་རྡོ་རྗེ་འཛིན་པ་མཆོག་གི་འཕྲིན་ལས་སྒྲུབ་པའི་ཚུལ་རྗེ་རྡོ་རིང་པ་ཆེན་པོ་ཀུན་བཟང་ཆོས་ཀྱི་ཉི་མའི་རྣམ་ཐར་ལས་འབྱུང་བ་དང་། གཞན་ཡང་དེ་འདྲ་བའི་རིགས་ཅན་གྱི་ལོ་རྒྱུས་མང་དུ་སྣང་བའི་ཕྱིར་དང་། མདོར་ན་སར་གནས་ཀྱི་བྱང་ཆུབ་སེམས་དཔའ་དང་ཡེ་ཤེས་ཀྱི་སྤྱན་དང་ལྡན་པ་རྣམས་ནི། སེམས་ཅན་གྱི་དོན་མཛད་པ་ལ། གྲུ་དང་གཟིང་དང་ཟམ་པ་ལ་སོགས་པའི་བེམ་པོའི་གཟུགས་སུ་སྤྲུལ་ནས་ཀྱང་གཞན་གྱི་དོན་མཛད་པར་བཤད་ན། ཐབས་ཚུལ་གཞན་གྱིས་ལྟ་ཅི་སྨོས། ། དེས་ན་ཆོས་སྐྱོང་ཆེན་པོ་འདི་ཡང་།
དོན་ལ་ཡེ་ཤེས་པ་ཡིན་ཡང་རྣམ་པ་འཇིག་རྟེན་དྲེགས་པའི་གཙོ་བོའི་ཚུལ་བཟུང་ནས་སེམས་ཅན་གྱི་དོན་མཛད་པ་ཡིན་པ་གོང་གི་ལོ་རྒྱུས་ཀྱིས་ཐེ་ཚོམ་མེད་པར་གསལ་བ་ཡིན་ནོ། འོ་ན་ཆོས་སྐྱོང་ཆེན་པོ་འདིའི་མཚན་ལ་རྒྱལ་པོ་དཔེ་དཀར་ཞེས་འཇིག་རྟེན་ན་གྲགས་པའི་རྒྱུ་མཚན་ཅི་ཡིན་སྙམ་ན། དེའི་ཚུལ་ནི་སྤྱིར་རྒྱ་སྐད་དུ། བི་ཧཱ་ར་ཞེས་པ། བོད་སྐད་དུ། གཙུག་ལག་ཁང་པ་ཞེས་པ་སྟེ་དེ་ཟུར་ཆག་པས། དཔེ་དཀར་དང་དཔེ་ཧར་དུ་སོང་བ་ཡིན་པ། སྐད་ཟུར་ཆག་གི་རྣམ་གཞག་བཤད་པའི་གསུང་རབ་རྣམས་ལས་འབྱུང་བས་ན། དེས་ན་ཆོས་སྐྱོང་འདིའི་མཚན་ལ་རྒྱལ་པོ་དཔེ་དཀར་ཞེས་འབོད་པའི་རྒྱུ་མཚན་ནི་འཇིག་རྟེན་གྱི་དྲེགས་བྱེད་ཀུན་གྱི་གཙོ་བོ་ཡིན་པས་རྒྱལ་པོ་དང་། སློབ་དཔོན་ཆེན་པོའི་གཙུག་ལག་ཁང་གི་སྲུང་མར་བསྐོས་པས་ན།
གཙུག་ལག་ཁང་གི་མིང་རྒྱ་སྐད་དེ་དེའི་སྲུང་མ་ལ་ཐོགས་པ་ཡིན་པར་ཤེས་པར་བྱའོ། ། དེ་ནས་སློབ་དཔོན་པདྨས་དགེས་བསྙེན་ཉི་ཤུ་རྩ་གཅིག གཡའ་རི་མོ་དང་། གངས་རི་མོ་ཉི་ཤུ་རྩ་གཅིག བོད་ཀྱི་གནོད་སྦྱིན་མཐུ་བོ་ཆེ་དང་མཐུ་མོ་ཆེ་ཐམས་ཅད་དམ་ལ་བཏགས་སོ། ། གཟའ་ཆེན་པོ་བརྒྱད་དང་རྒྱུ་སྐར་ཉི་ཤུ་རྩ་བརྒྱད་དབང་དུ་བསྡུས་ཏེ། རི་རྡོ་རི་རུ་བཞག ཀླུང་རྡོ་ཀླུང་དུ་བཞག་ནས་ལྷ་ཁང་གི་རྨངས་བཏིང་སྟེ། རྒྱལ་པོ་ཉིད་ཀྱི་དབུ་རྩེ་རིགས་གསུམ་རི་རབ་ཀྱི་ཚུལ་དུ་བྱས། འཁོར་ས་གསེར་གྱི་རི་བདུན་གྱི་ཚུལ་དུ་བྱས།
ཡག་ཤ་གོང་འོག་ཉི་མ་དང་ཟླ་བའི་ཚུལ་དུ་བྱས། གླིང་ཆེན་བཞི། གླིང་ཆུང་བརྒྱད། བུ་ཚལ་གསེར་ཁང་གླིང་ཇོ་མོ་ཚེ་སྤོང་བཟའ་དམར་རྒྱན་གྱིས་བཞེངས། ཁམས་གསུམ་ཟང་ཁང་གླིང་ཇོ་མོ་ཕོ་སྐྱོང་བཟའ་རྒྱལ་མོ་བཙུན་གྱིས་བཞེངས། ཇོ་མོ་འབྲོ་བཟའ་བྱང་ཆུབ་འོད་ཀྱིས་དགེ་རྒྱས་བྱེ་མ་གླིང་བཞེངས། གླིང་བཞི་གླིང་ཕྲན་བརྒྱད་ནི། ཨརྻ་པ་ལོའི་གླིང་། བྱམས་པའི་གླིང་། འཇམ་དཔལ་གླིང་།
སེམས་སྐྱེད་གླིང་། ཁྲིམས་ཁང་གླིང་། སྔགས་པ་གླིང་། བསམ་གཏན་གླིང་། ཡེ་རྩ་གླིང་། ཚད་མ་གླིང་། སྒྲ་བསྒྱུར་གླིང་། སྣ་ཚོགས་ལྕགས་ཁྲ་གླིང་། དཔེ་དཀར་གླིང་། ཟུར་བཞི་མཆོད་རྟེན་བཞི་ཕྱི་ལྕགས་རིས་བསྐོར་བ།
ཕྱོགས་བཞི་ན་མགོན་ཁང་བཞི། སྒོའི་གདོང་ན་རྡོ་རྗེ་རིང་བཞི། རྡོ་རིང་ཆེན་པོ་བཞིའི་སྟེང་ན་ཟངས་ཀྱི་ཁྱི་ཆེན་པོ་བཞི། དེ་ལྟར་རྨངས་བཏིང་ནས་སློབ་དཔོན་དགོངས་པ་ལ་བཞུགས་ནས་ལྷ་མ་སྲིན་སྡེ་བརྒྱད་ཀྱིས་རྩིག་རོགས་བྱས་པས། རི་རྡོ་རི་ལ་བཞག་པ་ཀླུང་དུ་བསྙིལ་ནས་ཉིན་མོ་མིས་བརྩིགས་པ་ལས། མཚན་མོ་ལྷ་འདྲེས་བརྩིགས་པ་མཐོ་བར་གྱུར་ཏོ། ། དེ་ནས་སློབ་དཔོན་གྱིས་ཐུགས་དགོངས་ལ། ངས་ལྷ་མ་སྲིན་སྡེ་བརྒྱད་ཐམས་ཅད་ཀྱི་ལུས་ངག་ཡིད་གསུམ་དམ་ལ་ཐོགས་སམ་མ་ཐོགས་སྙམ་ནས་དགོངས་པ་ལ་བཞུགས་ཏེ་གཟིགས་པས། ལྷ་མ་སྲིན་སྡེ་བརྒྱད་པོ་གཞན་ཐམས་ཅད་དམ་ལ་ཐོགས་ནས་འདུག་པས། ཀླུ་འདིའི་ལུས་དམ་ལ་ཐོགས་པས་བསམ་ཡས་རྩིག་གིན་འདུག
ངག་དམ་ལ་ཐོགས་ནས་བཀའ་ཉན་ཟེར་གྱི་འདུག ཡིད་དམ་ལ་མ་ཐོགས་པར་གནོད་པ་སྣ་ཚོགས་སྐྱེལ་བར་འདུག་པས། ཡིད་འདུལ་བའི་ཕྱིར་དུ་སློབ་དཔོན་ཀླུ་འདུལ་བའི་ཏིང་ངེ་འཛིན་ལ་སྙོམས་པར་བཞུགས་ནས་ཡོད་པ་དང་། རྩིག་བཟོ་མཁན་པོ་ཧ་ཤང་མཧཱ་ཡ་ན་དང་། ཧེར་པཀྵི་ཀརྨ་ལ་སོགས་པས་རྩིག་བཟོ་ཟིན་ནས། ཤིང་བཟོ་མཁན་པོ་རྒྱ་ནག་ལང་ཚོ་ཧེ་དང་། བལ་པོ་བྷ་རུ་ལ་སོགས་པས་སྟེའུ་ཀླད་ལ་བསྐོར་ཞིང་། རྒྱལ་པོ་ཤིང་ག་ན་ཡོད། ཤིང་ལག་རྡུགས་སོ་བྱས་པས། དེར་རྒྱལ་པོ་དངངས་ཏེ་ཤིང་འདི་ཙམ་ཞིག་གང་ནས་བཙལ་སྙམས་ཏེ།
རྒྱལ་པོ་འདར་ཡེད་ཡེད་བྱུང་བ་དེ། བུ་ཚལ་གྱི་ཀླུའི་རིག་པས་གླགས་རྙེད་ནས། དེས་རྒྱལ་པོ་ལ་བར་ཆད་བྱས་ཏེ། མི་དཀར་རྟ་དཀར་གཅིག་གི་ཆ་ལུགས་སུ་བྱས་ནས་རྒྱལ་པོའི་དྲུང་དུ་འོང་ནས། རྗེ་རྒྱལ་པོ་ཆེན་པོ་བསམ་ཡས་ཀྱི་ཤིང་དགོས་ཚད་ངས་བྱིན་གྱིས། སློབ་དཔོན་པདྨ་འབྱུང་གནས་ཀྱི་དགོངས་པ་བཀྲོལ་བར་ཞུ་བྱས་པས། རྗེའི་ཐུགས་ལ་དངོས་གྲུབ་ཡིན་སྙམ་ཞལ་གྱིས་བཞེས་པས། དེར་འོ་ན་ང་རྒྱལ་པོས་སློབ་དཔོན་དགོངས་པ་གྲོལ་དུ་མི་འཇུག་རི་མནའ་སྐྱོལ་ཟེར་ནས། དེར་རྒྱལ་པོས་མནའ་བསྐྱལ་ཏེ། དེ་ནས་མཆིམས་ཕུའི་བྲག་ཕུག་དགེ་གོང་དུ་སློབ་དཔོན་གྱི་སྤྱན་སྔར་བྱོན་པས།
སློབ་དཔོན་གྱི་སྐུ་ནི་མི་སྣང་ལ། ཁྱུང་ཆེན་པོ་འཇིགས་སུ་རུང་བ་ཞིག་འདུག་པས། སློབ་དཔོན་ཆེན་པོ་ལགས་དགོངས་པ་བཀྲོལ་བར་ཞུ་ཞུས་པས་མ་གནང་བ་ལ། ཡང་སློབ་དཔོན་དགོངས་པ་བཀྲོལ་བ་ཞུ་དངོས་གྲུབ་ཆེན་པོ་བདོག་ཞུས་པས། དེར་སློབ་དཔོན་གྱིས་དགོངས་པ་བཀྲོལ་བ་དང་། རྒྱལ་པོས་གོང་གི་བཀའ་མཆིད་གསོལ་བས། སློབ་དཔོན་གྱི་ཞལ་ནས། རྗེ་མངའ་བདག་ལགས། གཙུག་ལག་ཁང་གི་ཤིང་རང་བཞིན་གྱི་འོང་བ་ཡིན་ཏེ། བདག་གི་ཀླུ་འདིའི་ལུས་ངག་གཉིས་ཀ་དམ་ལ་ཐོགས་ཡོད་ཀྱང་།
ཀླུ་འདིའི་ཡིད་དམ་ལ་མ་ཐོགས་འདུག་པས་དམ་ལ་བཏགས་སྙམ་པ་ལགས་ཏེ། ད་དུས་སྙིགས་མ་ལྔ་བརྒྱའི་དུས་ལ་བབ་པའི་དུས་སུ། ས་གཞི་ཀླུའི་དབང་བྱེད། ནད་དུ་མཛེ་རིགས་བཅོ་བརྒྱད་དར་བ་ཅིག་འོང་། མཐར་ཐུག་མིའི་ཁང་པ་ཐམས་ཅད་ཀླུའི་འཛིན་པ་ཞིག་འོང་བས་ཐམས་ཅད་ཀྱང་འཇིགས་པ་སྟེ། ས་ཐམས་ཅད་ས་འོག་གི་ཀླུས་ཁང་སྟེ་དབང་བྱེད་པ་ཅིག་འོང་ངོ་གསུངས་སོ། ། དེ་ནས་མངའ་བདག་གིས་མར་བྱོན་པ་ན། ཀླུའི་གཙང་པོ་ལ་ཤིང་རྣམས་བསྐུར་ཏེ། བསམ་ཡས་ལ་ནག་མེར་གྱིས་ཆགས་སོ། ། དེ་ནས་དེའི་ལོ་ལ་རྒྱལ་པོའི་ལོ་ཉི་ཤུ་རྩ་གཅིག་བཞེས་པ་ལ་རྨངས་བཏིང་ནས་བརྩིགས་པས།
རྟ་ལོ་ལ་ལྗོངས་དབུ་རྩེ་རིགས་གསུམ་གླིང་ཕྲན་བཅུ་གཉིས། ཁྱད་པར་གླིང་བཞི་སྟེ་བཅུ་དྲུག་རྒྱལ་པོའི་ཐུགས་དགོངས་ལ་ཇི་ལྟར་བསམ་པ་བཞིན་གྲུབ་པས། དཔལ་བསམ་ཡས་ལྷུན་གྱིས་གྲུབ་པ་ཞེས་བྱའོ། ། དེ་ནས་སློབ་དཔོན་པདྨས་ལུག་གི་ལོ་ལ་ཉི་མ་འོད་ཟེར་གྱི་སྐུར་བསྟན་ནས་རབ་གནས་མཛད་པས། བྱིན་རླབས་ངོ་མཚར་ཅན་དྲུག་བྱུང་སྟེ། བྱང་ཆུབ་གླིང་གི་དཔལ་རྣམ་པར་སྣང་མཛད་ནམ་མཁའ་ལ་འཕར་བ་དང་། དབུ་རྩེའི་ལྷ་ཐམས་ཅད་ཕྱིར་ཤར་གྱིས་འཐོན་འབྱུང་བ་དང་། དེ་ནས་རྗེའི་ཐུགས་ལ་ནང་དུ་མི་ཚུད་སྙམ་པ་བྱུང་བ་དང་། སྐད་ཅིག་ལ་ནང་དུ་ཚུད་པ་དང་། དབུས་ཀྱི་རྡོ་རིང་གི་སྟེང་ན་ཟངས་ཀྱི་ཁྱི་མོ་ཆེ་བ་བཞི་ཡོད་པས་ཕྱོགས་བཞིར་མཆོང་སྐད་བཞི་འདོན་པ་དང་།
འཁོར་སའི་སྨྱུག་མ་རྣམས་མ་བཏབ་པར་དུས་གཅིག་ལ་ཤེད་ཀྱིས་སྐྱེས་པ་དང་དྲུག་བྱུང་ངོ་། ། དེ་ལྟར་དཔལ་གྱི་བསམ་ཡས་ལྷུན་གྱིས་གྲུབ་པའི་གཙུག་ལག་ཁང་ཆེན་པོ་ལེགས་པར་བཞེངས་ཤིང་བཀྲ་ཤིས་མངའ་གསོལ་ལ་སོགས་པ་མཛད་པའི་རྗེས་སུ། མདོ་དང་གསང་སྔགས་གསར་རྙིང་གི་བསྟན་པ་ལ་སོགས་པ་ཉི་མ་ཤར་བ་ལྟར་ཆེས་ཆེར་རྒྱས་པར་གྱུར་ཅིང་། བོད་གངས་ཅན་གྱི་ལྗོངས་འདིར་སངས་རྒྱས་ཀྱི་བསྟན་པ་རིན་པོ་ཆེ་ཤིན་ཏུ་དར་ཞིང་རྒྱས་པར་མཛད་པ་སོགས།

མདོར་ན་ཆོས་ཀྱི་རྒྱལ་པོ་ཁྲི་སྲོང་ལྡེའུ་བཙན་གྱི་དགོངས་པའི་བཞེད་དོན་ཐམས་ཅད་ཇི་ལྟ་བ་བཞིན་དུ་བསྒྲུབས་པར་མཛད་པ་ཡིན་ནོ། ། དེ་དག་ནི་གསོལ་འདེབས་ལས། བྱང་ཕྱོགས་རྒྱལ་པོའི་དོན་ལ་བྱོན་པའི་ཚེ། ། བོད་ཀྱི་གནོད་སྦྱིན་ཐམས་ཅད་དམ་ལ་བཏགས། ། བསམ་ཡས་མངའ་གསོལ་རྒྱལ་པོའི་དགོངས་པ་བསྒྲུབས། ། བོད་ཡུལ་ཐམས་ཅད་ཆོས་ཀྱིས་གང་བར་མཛད། ། ཉི་མ་འོད་ཟེར་སྐུ་ལ་གསོལ་བ་འདེབས། ། ཞེས་གསུངས་པ་ལྟར་ཡིན་ནོ། ། དེ་ནས་སློབ་དཔོན་རིན་པོ་ཆེ་པདྨ་འབྱུང་གནས་ཀྱིས་བསམ་ཡས་མཆིམས་བུའི་གནས་མཆོག་བྲག་དམར་སྐྱེ་ཚང་ཞེས་བྱ་བའི་བྲག་ཕུག་ཏུ། རྗེ་འབངས་ཉི་ཤུ་རྩ་ལྔ་ལ་སྒྲུབ་པ་ཆེན་པོ་བཀའ་བརྒྱད་ཀྱི་དཀྱིལ་འཁོར་དུ་དབང་བཞི་རྫོགས་པར་བསྐུར་ཏེ། གསང་སྔགས་རྡོ་རྗེ་ཐེག་པའི་ཟབ་མོ་ནང་གི་རིག་འཛིན་གྱི་གོ་འཕང་བརྙེས་པ་སོགས་འབྲས་བུའི་བསྟན་པ་དར་ཞིང་རྒྱས་པར་མཛད་པ་སྟེ་བཀའ་དྲིན་བསམ་པའི་རྭ་བ་ལས་འདས་པ་ཡིན་ཏེ།
གསོལ་འདེབས་ལས། བསམ་ཡས་མཆིམས་བུའི་བྲག་དམར་སྐྱེ་ཚང་དུ། ། སྒྲུབ་ཆེན་བཀའ་བརྒྱད་གསང་སྔགས་དཀྱིལ་འཁོར་དུ། ། ལས་ཅན་རྒྱལ་པོ་རྗེ་འབངས་སྨིན་མཛད་ཅིང་། ། གསང་སྔགས་འབྲས་བུའི་བསྟན་པ་རྒྱས་པར་མཛད། ། བཀའ་དྲིན་བསམ་ལས་འདས་ལ་གསོལ་བ་འདེབས། ། ཞེས་གསུངས་པས་སོ། ། རྗེ་འབངས་ཉེར་ལྔ་ནི། ཆོས་ཀྱི་རྒྱལ་པོ་ཁྲི་སྲོང་ལྡེའུ་བཙན། མཁའ་འགྲོ་ཡེ་ཤེས་མཚོ་རྒྱལ།
གྲུབ་ཆེན་ནམ་མཁའི་སྙིང་པོ། སློབ་དཔོན་བཻ་རོ་ཙ་ན། ངན་ལམ་རྒྱལ་བ་མཆོག་དབྱངས། སློབ་དཔོན་སངས་རྒྱས་ཡེ་ཤེས། འབྲོག་མི་དཔལ་གྱི་ཡེ་ཤེས། རྒྱལ་པོ་གཡུ་དྲ་སྙིང་པོ། གཉགས་ཛྙཱ་ན་ཀུ་མཱ་ར། སྔགས་འཆང་རྡོ་རྗེ་བདུད་འཇོམས། སློབ་དཔོན་ཡེ་ཤེས་དབྱངས། སོག་པོ་ལྷ་དཔལ།
སྣ་རྣམ་ཡེ་ཤེས་ཞང་། ཤུད་བུ་དཔལ་གྱི་རྡོ་རྗེ། ལྡན་མ་རྩེ་མང་། ཀ་བ་དཔལ་བརྩེགས། ཤུད་བུ་དཔལ་གྱི་སེངྒེ། ངམ་རྒྱལ་བའི་བློ་གྲོས། ཁྱེའུ་ཆུང་ལོ་ཧི། དྲན་པ་ནམ་མཁའ། འོད་དྲན་དབང་ཕྱུག རྨ་ཐོག་རིན་ཆེན།
དཔལ་གྱི་དབང་ཕྱུག རྒྱལ་བ་བྱང་ཆུབ། ལང་འགྲོ་ལོ་ཙཱ་བ་དཀོན་མཆོག་འབྱུང་གནས་ཏེ་སྐྱེས་བུ་དམ་པ་དེ་རྣམས་ཐམས་ཅད་ཀྱིས་བཀའ་བརྒྱད་སྤྱི་དང་བྱེ་བྲག་ཐམས་ཅད་ཀྱི་ཉམས་ལེན་ཕུལ་དུ་ཕྱིན་པ་མཛད་པ་ལ་བརྟེན་ནས། ནམ་མཁའི་སྙིང་པོ་ཉི་མའི་ཟེར་ལ་ཆིབས་ཞེས་བྱ་བ་ལ་སོགས་པའི་གྲུབ་པའི་རྟགས་བསྟན་ཚུལ་སོགས་ནི་སོ་སོའི་རྣམ་ཐར་རྣམས་ལས་ཇི་ལྟར་འབྱུང་བ་བཞིན་ཤེས་པར་བྱ་ཞིང་། གཞན་ཡང་སྐལ་ལྡན་གྱི་སློབ་མ་མཆོག་དམན་དུ་མ་ཞིག་སྨིན་གྲོལ་གྱི་ལམ་ལ་འགོད་པར་མཛད་དོ། ། དེ་ནས་སློབ་དཔོན་གྱིས་སྤ་གྲོ་སྟག་ཚང་སེངྒེ་བསམ་གྲུབ་ཀྱི་ཕུག་པར་བྱོན་ཏེ། གདུག་པ་ཅན་གྱི་བདུད་དང་མུ་སྟེགས་དང་དམ་སྲི་ལ་སོགས་པའི་མ་རུངས་པ་རྣམས་འདུལ་བར་མཛད་ཅིང་། གནས་ཆེན་ཁྱད་པར་དུ་འཕགས་པ་གངས་ཏེ་སེ་ལ་སོགས་པ་གངས་རིའི་རིགས་དང་། ཡར་ལུང་ཤེལ་བྲག་ལ་སོགས་པ་བྲག་རིའི་རིགས་རྣམས་སུ་ཆོས་གཏེར་ནོར་གཏེར་ལ་སོགས་པའི་ཟབ་ཅིང་རྒྱ་ཆེ་བའི་གཏེར་རྣམས་མ་འོངས་པའི་སེམས་ཅན་རྣམས་ལ་ཐུགས་བརྩེ་བ་ཆེན་པོས་རྗེས་སུ་གཟུང་བའི་ཕྱིར་སྦ་བར་མཛད་ཅིང་། མ་རུངས་པ་རྣམས་ཚར་བཅད་དེ་མཚན་ཡང་རྡོ་རྗེ་གྲོ་ལོད་དུ་གྲགས་སོ། །
དེ་དག་ནི་གསོལ་འདེབས་ལས། སྟག་ཚང་སེངྒེ་བསམ་གྲུབ་སྐྱེ་ཚང་དུ། གདུག་པའི་བདུད་དང་མུ་སྟེགས་དམ་སྲི་བཏུལ། ། གནས་ཆེན་གངས་བྲག་རྣམས་ལ་གཏེར་ཆེན་སྦས། ། མ་འོངས་སྙིགས་མའི་སེམས་ཅན་ཐུགས་རྗེའི་གཟིགས། ། རྡོ་རྗེ་གྲོ་ལོད་རྩལ་ལ་གསོལ་བ་འདེབས། ། ཞེས་གསུངས་པ་ལྟར་ཡིན་ནོ། ། ད་ནས་སློབ་དཔོན་རིན་པོ་ཆེས་སྒྲུབ་པ་མཛད་པའི་གནས་རྣམས་ཀྱི་ངོས་འཛིན་ཅུང་ཟད་བརྗོད་ན། གསོལ་འདེབས་དང་བསྟུན་པའི་གནས་ནི། སྟ་ཀོ་བཙན་གྱི་གངས།
ཤམ་བུ་ལྷ་ཡི་གངས། བུ་ལེ་ཀླུ་ཡི་གངས། གང་བ་བཟང་པོ་གནོད་སྦྱིན་གྱི་གངས་ཏེ་གངས་ཆེན་བཞི་དང་། བསམ་ཡས་མཆིམས་བུའི་བྲག་ཕུག སྒྲགས་ཀྱི་ཡང་རྫོང་གི་བྲག་ཕུག ཡར་ལུང་ཤེལ་གྱི་བྲག་ཕུག མཁར་ཆུ་ཕུག་རིང་གི་བྲག་ཕུག ཡེར་བ་ཟླ་བའི་བྲག་ཕུག རྒྱང་གི་ཡོན་པོ་ལུང་གི་བྲག་ཕུག ཆུ་བོ་རི་དཔལ་གྱི་བྲག་ཕུག
ཤམས་པོ་གངས་འདབ་ཀྱི་བྲག་ཕུག་སྟེ་བྲག་ཕུག་ཆེན་པོ་བརྒྱད་ཡིན་ལ། གངས་ཏེ་སེའི་ཕྱོགས་བཞིའི་བྲག་ལ་སློབ་དཔོན་རིན་པོ་ཆེའི་ཞབས་རྗེས་རེ་རེ་ཡོད་པ་དང་། གྲགས་པའི་མཚོ་ཆེན་བཞི་ནི། པྲེ་ཏ་གནམ་མཚོ། ལྷ་མཚོ་སྲིན་མཚོ། གནམ་མཚོ་ཕྱུག་མོ། ཡར་འབྲོག་གཡུ་མཚོ་སྟེ་དེ་རྣམས་ལ་ཕྱག་རྗེས་རེ་རེ་འཇོག་པར་མཛད་པ་སོགས་འགྲོ་བ་རིགས་དྲུག་གི་སེམས་ཅན་ཐམས་ཅད་ཀྱི་སྡིག་སྒྲིབ་ཐམས་ཅད་སྦྱོང་བར་མཛད་པ་ལ་སོགས་པ་སྨིན་གྲོལ་གྱི་མཛད་པ་བསམ་གྱིས་མི་ཁྱབ་པ་ཞིག་མཛད་པ་ཡིན་ཏེ། གསོལ་འདེབས་ལས། བོད་ཀྱི་གངས་ཆེན་བཞི་ལ་ཡང་དབེན་མཛད། ། བྲག་ཕུག་ཆེན་པོ་བརྒྱད་ལ་སྒྲུབ་ཁང་མཛད། །
ཕྱོགས་བཞིའི་བྲག་ལ་སྤྲུལ་སྐུའི་ཞབས་རྗེས་བཞག ། གྲགས་པའི་མཚོ་ཆེན་བཞི་ལ་ཕྱག་རྗེས་བཞག ། འགྲོ་དྲུག་སྒྲིབ་སྦྱོང་མཛད་ལ་གསོལ་བ་འདེབས། ། ཞེས་གསུངས་པས་སོ། ། གཞན་ཡང་ལྷོ་ཕྱོགས་མོན་ཁའི་བྲག་སྟེ་བུམ་ཐང་གི་བྲག་ལ་རྡོ་རྗེའི་སྐུའི་རྗེས་གསལ་པོར་ཡོད་པར་བཤད་ཅིང་། སྐུ་ཚབ་གཏེར་ལྔ་ལ་སོགས་པ་བོད་ཀྱི་འགྲོ་བ་རྣམས་ཀྱི་དོན་དུ་ལེགས་པར་འཇོག་པར་མཛད་པ་སྟེ། སངས་རྒྱས་ཀྱི་བསྟན་པ་མཐར་ཕྱིན་དུ་རྒྱས་པར་མཛད་པ་དེ་རྣམས་ནི། བོད་ཀྱི་ལྷ་གཅིག་ལ་སོགས་པ་འགྲོ་བ་ཡོངས་ཀྱི་དཔལ་དུ་མངོན་པར་མཐོ་ཞིང་། ཐུགས་རྗེ་ཁྱད་པར་ཅན་གྱི་སྒོ་ནས་རྗེས་སུ་བཟུང་བ་ཡིན་ནོ། ། དེ་དག་ནི་གསོལ་འདེབས་ལས།
ལྷོ་ཕྱོགས་མོན་ཁའི་བྲག་ལ་སྐུ་རྗེས་བཞག ། སྐུ་ཚབ་གཏེར་ལྔ་བོད་ཀྱི་དོན་དུ་སྦས། ། སངས་རྒྱས་བསྟན་པ་མཐའ་རུ་ཆུབ་པར་མཛད། ། བོད་ཀྱི་ལྷ་གཅིག་འགྲོ་བ་ཡོངས་ཀྱི་དཔལ། ། ཐུགས་རྗེ་ཁྱད་པར་ཅན་ལ་གསོལ་བ་འདེབས། ། ཞེས་གསུངས་པ་ལྟར་ཡིན་ནོ། ། དེ་ནས་སློབ་དཔོན་རིན་པོ་ཆེ་པདྨ་འབྱུང་གནས་དེ་ཉིད་ཀྱིས་བོད་ཀྱི་འགྲོ་བ་རྣམས་ལ་ཐུགས་བརྩེ་བ་ཆེན་པོས་ཀུན་ནས་བླངས་ཏེ། སྲིན་པོ་རྣམས་ཀྱི་ཁ་གནོན་དུ་འབྱོན་པར་མཛད་པ་ལས། ལྷ་སྲས་མུ་ཁྲི་བཙན་པོ་ལ་སོགས་པ་རྣམས་ཀྱིས་སྐྱེལ་ཐུང་མཛད་ཅིང་། ཞལ་གདམས་གནང་བའི་ལོ་རྒྱུས་ལ་སོགས་པ་བསམ་གྱིས་མི་ཁྱབ་པ་ཡོད་པ་རྣམས་ནི་བདག་གི་བླ་མ་འཇམ་དཔལ་དབང་པོའི་མཚན་ཅན་གྱིས་མཛད་པ་སོགས་ཐང་ཡིག་རྒྱས་པ་རྣམས་སུ་བལྟ་བར་བྱ་ཞིང་།
འདིར་ནི་འགྲེལ་ཆེན་འབུམ་ནག་གི་དངོས་བསྟན་ཇི་ལྟ་བ་བཞིན་བརྗོད་ན། སློབ་དཔོན་རིན་པོ་ཆེ་ལྷོ་ནུབ་རྔ་ཡབ་གླིང་ཕྲན་དུ་འབྱོན་པར་དགོངས་པ་བསྟད་པའི་ཚེ། ངམ་འདྲེ་གསལ་ལེ། ཅོག་རོ་བཟའ་དཔལ་གྱི་མཆོད་གནས་མ། མཁར་ཆེན་བཟའ་མཚོ་རྒྱལ་དང་གསུམ་གྱིས་སློབ་དཔོན་གྱི་ཕྱག་ཕྱི་བྱས་ནས་འབྲངས། ཞེས་གསུངས་པས། སློབ་དཔོན་གྱི་ཞལ་ནས། ཁྱེད་རྣམས་མར་ལོག་གསུངས་པས། ངོས་ཅག་ཕྱག་ཕྱིར་འབྲང་ཞུས་པས། སློབ་དཔོན་གྱི་ཞལ་ནས།
ང་གནམ་ལ་བྱ་ལྟར་འཕུར་ནས་འགྲོ་ན་ཁྱེད་ཀྱིས་འོང་ངམ། ས་ལ་བྱི་ལྟར་འཛུལ་ནས་འགྲོ་ན་ཁྱེད་ཀྱིས་འོང་ངམ། ཆུ་ལ་ཉ་ལྟར་འཕྱོས་ནས་འགྲོ་ན་ཁྱེད་ཀྱིས་འོང་ངམ། ང་ལྷོ་ནུབ་སྲིན་པོའི་ཁ་གནོན་ལ་འགྲོ་བ་ཡིན་གསུང་ངོ་། ། འོ་ན་བདག་ཅག་རྣམས་ལ་ཡང་དག་པའི་གདམས་ངག་ཅིག་ཞུ་བྱས་པས། དེ་ལ་དབང་བསྐུར་དགོས་གསུངས། འོ་ན་དབང་ཡང་བསྐུར་བ་ཞུ་བྱས་པས། དེ་མ་ཐག་ཏུ་ཧཱུྃ་ཧཱུྃ་ཧཱུྃ་གསུངས་པ་དང་། ཡེ་ཤེས་ཀྱི་དཀྱིལ་འཁོར་གསུམ་དངོས་སུ་བྱུང་ངོ་། ། དེར་སློབ་དཔོན་གྱི་ཞལ་ནས་ཁྱེད་རྣམས་ཡེ་ཤེས་ཀྱི་ལྷ་ལ་དབང་ཞུའམ།
ང་ལ་ཞུ་གསུངས། དེར་ཅོག་རོ་བཟའ་ན་རེ། སློབ་དཔོན་ལས་བཀའ་གཉན་ཞིང་དྲིན་ཆེ་བར་མ་མཆིས་ཀྱང་། ཡེ་ཤེས་ཀྱི་ལྷ་དངོས་སུ་བྱོན་པ་འདི་ལ་བདག་ནི་ཡེ་ཤེས་ཀྱི་ལྷ་ལ་དབང་ཞུ་ཟེར། མཁར་ཆེན་བཟའ་ན་རེ། ཡེ་ཤེས་ཀྱི་ལྷ་དངོས་སུ་བྱོན་ཡང་སློབ་དཔོན་གྱིས་ཆོ་འཕྲུལ་ལགས་པས། བདག་ནི་སློབ་དཔོན་ལ་ཞུ་ཟེར། ངམ་འདྲེ་ན་རེ། སློབ་དཔོན་གྱིས་ཐུགས་དགོངས་དང་སྦྱར་བ་ཞིག་ཞུ་ཟེར། དེར་སློབ་དཔོན་གྱིས་སཾ་ཧ་ར་ཎ་ཧཱུྃ་བྱས་ཏེ་དཀྱིལ་འཁོར་གསུམ་ཐུགས་ཁར་བསྡུས་པས།
ཅོག་རོ་བཟའ་ལ་དབང་བསྐུར་མཁན་མ་བྱུང་སྟེ། ཕྱིས་བོན་སྟབས་སུ་བཤད་གྱེར་ལ་སོགས་པ་སྤྲོས་པ་ཆེས་ཆེ། མཐུ་ནི་བྱུང་བཀྲ་ཤིས། ཕུར་པ་ལྕེ་ལུགས་བྱ་བར་གྲགས་སོ། ། དེ་ནས་མཁར་ཆེན་བཟའ་དང་ངམ་འདྲེ་གཉིས་ཀ་ལ་སློབ་དཔོན་གྱིས་དབང་བཞི་རྫོགས་སུ་བསྐུར། དབང་ཆོས་ཞུ་བའི་སྐབས་སུ་མཁར་ཆེན་བཟ་ཞུ་དོན་བཞི་ཞུས་པ་ནི་ངོས་ཅག་བུད་མེད་ཀྱི་ལུས་འདི་བློ་དམན་པས་ཚིག་ཉུང་ལ་དོན་འགྲེལ་བ་ཅིག་ཞུ། ངོས་ཅག་བུད་མེད་ཀྱི་ལུས་འདི་ཉོན་མོངས་པ་ཆེ་བས་ཉོན་མོངས་པ་འདུལ་བ་ཅིག་ཞུ། ངོས་ཅག་བུད་མེད་ཀྱི་ལུས་འདི་བྱ་བ་ཆེ་བས་སྒྲུབ་ཐག་ཉེ་བའི་ཆོས་ཅིག་ཞུ། ངོས་ཅག་བུད་མེད་ཀྱི་ལུས་འདི་ཁ་ཞན་པས་མཐུ་ཆེ་བའི་ཆོས་ཅིག་ཞུ། ཞེས་ཞུས་པས།
སློབ་དཔོན་དང་པོ་ཆོས་ཞུ་བ་ལ་མཉེས། དེ་ནས་གདམས་པ་ཞུ་བ་ལ་མཉེས་ཏེ། དེར་སྒྲུབ་སྡེ་ཆེན་པོ་བརྒྱད་ལ་ཐུགས་དགོངས་གཏད་པས། དེ་བཞི་ཕུར་པ་རྩ་བ་འདི་ལ་ཚང་འདུག་པར་དགོངས་ནས། སློབ་དཔོན་གྱིས་ཞལ་ནས། གསང་སྔགས་ཟབ་མོ་འདི་ཆིག་བརྒྱུད་ཡིན་པས་ངས་ཁྱོད་ལ་བཤད་ཀྱིས། ཁྱོད་ཀྱིས་ངམ་འདྲེ་ལ་ཤོད་གསུངས་ཤིང་གདམས་པ་རྣམས་ལེགས་པར་གནང་བ་ཡིན་ལ། དེ་ལྟ་བུའི་སློབ་དཔོན་ཆེན་པོ་དེ་ཉིད་ཀྱི་གསུང་གི་བདུད་རྩི་སྨིན་གྲོལ་ཡོངས་སུ་རྫོགས་པར་མནོས་ནས། གྲུབ་པའི་མཚན་མ་བརྙེས་པའི་རྡོ་རྗེ་ཕུར་པའི་ལམ་སྲོལ་འཛིན་པ་རྣམས་ཀྱི་མཆོག་ཏུ་གྱུར་པ་ནི། འཁོན་སྟོན་ལོ་ཙཱ་བ་ཆེན་པོ་ཀླུའི་དབང་པོ་སྲུང་བ་ཉིད་ཡིན་ཞིང་།
དེ་ནས་བརྒྱུད་པའི་ཕུར་པ་ས་ལུགས་སུ་གྲགས་པ་ནི་ད་ལྟའི་བར་དུ་དར་ཞིང་རྒྱས་པར་བཞུགས་པ་འདི་ཡིན་ནོ། ། དེ་ལྟར་སློབ་དཔོན་ཆེན་པོ་པདྨ་འབྱུང་གནས་འདིའི་དེ་སྐབས་ཀྱི་གདུལ་བྱ་རྣམས་སྨིན་གྲོལ་ལ་འགོད་པར་མཛད་ནས། དེ་ནས་སྤ་གྲོ་སྟག་ཚང་སེངྒེ་ཕུག་ནས། ཚེས་བཅོ་ལྔའི་ཉི་མ་ལ་ཁ་ན་གཟེར་བ་ལ་ཆོད་ཀྱིས་གཤེགས་པ་ལ། རྗེས་སུ་དྲིས་པས། བལ་ཡུལ་དུའང་ཉི་མ་ལ་ཁ་རུ་གཟེར་བ་ལ་བྱོན་གདའ་སྐད། དེར་བལ་མོ་ཤཱཀྱས་འབྲས་སྐྱེམས་དང་། བུ་རམ་གྱི་ཞལ་ཟས་དྲངས། དར་མན་གྱི་ན་བཟའ་ཕུལ་ནས་བཞུགས་པར་ཞུ་ཕུལ་ཀྱང་མ་གནང་བར། རྔ་ཡབ་གླིང་དུ་སྲིན་པོ་འདུལ་དུ་གཤེགས་ནས།
ལྷོ་ནུབ་རྔ་ཡབ་གླིང་ཕྲན་དཔལ་གྱི་རི་པདྨ་འོད་ཀྱི་གཞལ་ཡས་ཁང་ཆེན་པོ་དེར། ལོ་བརྒྱ་བརྒྱ་ལོན་པ་ནས་ཁྱིའུ་ལོ་བརྒྱད་པ་རེར་གྱུར་ཏེ། ཡང་དགེ་ཚུལ། དགེ་སློང་། རིག་པ་འཛིན་པའི་སྡོམ་པ་ལ་སོགས་པ་རྣམས་རིམ་གྱིས་མནོས་ཏེ་རིག་འཛིན་མཁའ་འགྲོ་རྣམས་ཀྱི་རྒྱལ་པོ་དམ་པ་མཛད་ཅིང་ཤ་ཁྲག་ཁོ་ནའི་བཟའ་བཏུང་ལ་ལོངས་སྤྱོད་པའི་སྲིན་པོ་ཕོ་མོ་ཐམས་ཅད་དམ་ལ་བཏགས་ཏེ་བོད་ཡུལ་གྱི་སེམས་ཅན་རྣམས་ལ་གནོད་པ་སྐད་ཅིག་ཀྱང་མི་བྱེད་པར་བཀའ་བསྒོ་བ་མཛད་པ་སོགས་ཐུགས་རྗེ་ཆེན་པོས་རྒྱུན་མི་ཆད་པར་གཟིགས་པ་སྟེ། དེ་ལྟ་བུའི་བཀའ་དྲིན་ཅན་གྱི་སྤྲུལ་པའི་སྐུར་རྒྱུན་མི་ཆད་པར་བཞུགས་པ་ཡིན་ནོ། ། དེ་དག་ནི་གསོལ་འདེབས་ལས། ལྷོ་ནུབ་རྔ་ཡབ་གླིང་ཕྲན་དཔལ་རིའི་རྩེར། ། རིག་འཛིན་མཁའ་འགྲོ་མང་པོའི་རྒྱལ་པོ་མཛད། ། ཤ་ཟ་སྲིན་པོ་ཐམས་ཅད་དམ་ལ་བཏགས། །
བོད་ལ་རྒྱུན་ཆད་མེད་པར་ཐུགས་རྗེས་གཟིགས། ། དྲིན་ཅན་སྤྲུལ་པའི་སྐུ་ལ་གསོལ་བ་འདེབས། ། ཞེས་གསུངས་པ་ལྟར་ཡིན་ནོ། ། དེ་ལྟར་དུས་ཐ་མ་ལྔ་བརྒྱ་སྙིགས་མའི་དུས་ཀྱི་སྐབས་འདིར་བོད་ཀྱི་སེམས་ཅན་ཐམས་ཅད་ཀྱིས་ལས་ངན་བསགས་པའི་དབང་གིས་འབྲས་བུ་སྡུག་བསྔལ་རྒྱུན་ཆད་མེད་པར་མྱོང་བ་འདིའི་དུས་སུ་སློབ་དཔོན་རིན་པོ་ཆེ་པདྨ་འབྱུང་གནས་ལ་ཁྱེད་ཤེས་ཁྱེད་མཁྱེན་གྱི་སྒོ་ནས་རྣམ་པར་ཐར་པ་རྣམས་ཡིད་ལ་དྲན་ཞིང་། གདུང་ཤུགས་དྲག་པོས་གསོལ་བ་ཡང་ཡང་དུ་བཏབ་པ་ལ་བརྟེན་ནས། བདག་ཅག་གིས་གཙོ་བྱས་འགྲོ་བ་རིགས་དྲུག་གིས་བསྡུས་པའི་སེམས་ཅན་ཐམས་ཅད་ལ་ཐུགས་རྗེ་ཆེན་པོའི་སྤྱན་གྱིས་གཟིགས་ཏེ་བྱིན་གྱིས་བརླབས་པ་རྒྱུན་མི་ཆད་པར་འབྱུང་བ་ཐེ་ཚོམ་དང་སོམ་ཉི་མེད་ཅིང་ཡིད་བརྟན་ཐོབ་པ་ཁོ་ན་ཡིན་ཏེ། དེ་དག་ནི་གསོལ་འདེབས་ལས། བདག་དང་འགྲོ་དྲུག་སེམས་ཅན་ཐམས་ཅད་ལ། ། ཐུགས་རྗེས་གཟིགས་ལ་བྱིན་གྱིས་བརླབ་ཏུ་གསོལ། ། ཞེས་གསུངས་པ་ལྟར་ཡིན་ནོ།།
༈ །།དེ་དག་གིས་ནི་བརྒྱུད་པ་གསུམ་གྱི་ནང་ནས། རིག་འཛིན་རིག་པའི་བརྒྱུད་པ་བྱུང་བའི་ཚུལ། སྤྲུལ་པའི་སྐུ་རིགས་གསུམ་མགོན་པོས་ལྷ་དང་ཀླུ་དང་གནོད་སྦྱིན་དང་མིའི་ཡུལ་གྱི་འགྲོ་བ་རྣམས་རིག་འཛིན་གྱི་ས་ལ་འགོད་པར་མཛད་པ་དང་སྦྱར་ཏེ་གླེང་གཞི་གསུམ་གྱི་ནང་ནས་གུ་རུའི་གླེང་གཞི་སློབ་དཔོན་རིན་པོ་ཆེ་པདྨ་འབྱུང་གནས་ཀྱི་རྣམ་པར་ཐར་པ་མདོ་ཙམ་བསྟན་ཟིན་པ་ཡིན་ལ། དེ་ལྟ་བུའི་རིག་འཛིན་རིག་པའི་བརྒྱུད་པ་བྱུང་ཚུལ་དགོས་དོན་བསྡུས་པའི་ཚུལ་གྱིས་སྟོན་པ་ལ། ས་ལོ་འཇམ་པའི་རྡོ་རྗེས་འཆམ་བཤད་གསལ་བའི་མེ་ལོང་ལས། དེ་རྣམས་ཀྱི་ནང་ནས་འཕགས་པ་འཇམ་དཔལ་གྱིས་ཟབ་མོ་ལྟ་བའི་ཕྱོགས་ལྷའི་ཡུལ་དུ་གསུངས་ཞིང་རྒྱས་པར་མཛད། འཕགས་པ་སྤྱན་རས་གཟིགས་ཀྱིས་སྒྲུབ་པ་ཟབ་མོའི་གནད་རྣམས་ཀླུའི་ཡུལ་དུ་གསུངས་ཞིང་རྒྱས་པར་མཛད། གསང་བའི་བདག་པོ་ཕྱག་ན་རྡོ་རྗེས་དྲག་ཤུལ་མངོན་སྤྱོད་ཀྱི་ལས་རྣམས་གནོད་སྦྱིན་གྱིས་ཡུལ་དང་མིའི་ཡུལ་དུ་གསུངས་ནས་ཤར་ཕྱོགས་ཟ་ཧོར་གྱི་རྒྱལ་པོ་རབ་གསལ་ཟླ་བའི་རྒྱུད་སྨིན་ཅིང་གྲོལ་བར་མཛད། དེས་མཁས་པ་མི་གསུམ་ལ་བཤད། ཨུ་རྒྱན་གྱི་སློབ་དཔོན་པདྨ་འབྱུང་གནས།
ཡུལ་དབུས་ཀྱི་སློབ་དཔོན་བི་མཱ་ལ་མི་ཏྲ། བལ་པོའི་སློབ་དཔོན་ཤཱི་ལ་མཉྫུ་རྣམས་ཀྱིས་བོད་ཀྱི་ལོ་ཙཱ་བ་གཉགས་ཛྙཱ་ན་ཀུ་མ་ར་དང་། འཁོན་ཀླུའི་དབང་པོ་སྲུང་བ་ལ་སོགས་པ་ལ་རིམ་པས་གསུངས་ཏེ། དེ་རྣམས་རིག་འཛིན་རིག་པའི་བརྒྱུད་པ་ཡིན་པར་གདའ། ཞེས་གསུངས་པ་ཡིན་ནོ། ། འདིར་སྨྲས་པ། དུས་གསུམ་རྒྱལ་བའི་མཁྱེན་རབ་ཐུགས་རྗེ་དང་། ། མཐུ་རྩལ་གཅིག་བསྡུས་རིགས་གསུམ་མགོན་པོ་ཡིས། ། ལྷ་དང་ཀླུ་དང་གནོད་སྦྱིན་མི་ཡུལ་དུ། ། གསང་སྔགས་སྤེལ་བའི་རིག་འཛིན་བརྒྱུད་པའི་ཚོགས།
༡ ། མང་དུ་བྱོན་ཅིང་ཁྱད་པར་གངས་ཁྲོད་འདིར། ། སངས་རྒྱས་བསྟན་པ་འབྱུང་བའི་རྩ་ལག་མཆོག ། པདྨ་འབྱུང་གནས་གང་གི་ངོ་མཚར་གྱི། ། རྣམ་པར་ཐར་པ་དེ་དག་ལེགས་སོམས་ལ། ༢ ། སྐལ་བཟང་མང་ཐོས་ཁོ་བོའི་རྗེས་འཇུག་རྣམས། ། སྐལ་བཟང་མི་ཕྱེད་དད་པས་གསོལ་བ་ཐོབ། ། སྐལ་བཟང་རྨད་བྱུང་བརྒྱུད་པའི་བླ་མ་མཆོག ། སྐལ་བཟང་རྣམས་ཀྱི་བྱིན་རླབས་བཞུགས་པར་ངེས།
༣ ། བར་སྐབས་ཀྱི་ཚིགས་སུ་བཅད་པའོ། ། ད་ནི་དེ་ལྟ་བུའི་སློབ་དཔོན་རིན་པོ་ཆེ་པདྨ་འབྱུང་གནས་དེ་ཉིད་ལ་ལྷག་པའི་ལྷ་མཆོག་བཅོམ་ལྡན་འདས་རྡོ་རྗེ་གཞོན་ནུའི་ཞལ་དངོས་སུ་བསྟན་ཅིང་། བྱིན་གྱིས་བརླབས་པའི་ཚུལ་དང་སྦྱར་ཏེ། གླེང་གཞི་གསུམ་གྱི་ནང་ནས་སྟོན་པའི་གླེང་གཞི་བཅོམ་ལྡན་འདས་རྡོ་རྗེ་གཞོན་ནུ་བྱོན་པའི་ཚུལ་བཤད་པར་བྱ་སྟེ། དེ་ཡང་སློབ་དཔོན་ཆེན་པོ་པདྨ་འབྱུང་གནས་དེ་ལ། སྐུའི་སྒོ་ནས་ཞལ་དངོས་སུ་བསྟན་ཅིང་། གསུང་གི་སྒོ་ནས་ཕུར་པའི་རྒྱུད་རྣམས་བཀའ་སྩལ་ལ། ཐུགས་ཀྱི་སྒོ་ནས་དབྱིངས་རིག་དབྱེར་མེད་རང་ངོ་སྤྲད་པའི་སྒོ་ནས་ཇི་སྙེད་པའི་ཤེས་བྱ་ཐམས་ཅད་ལ་ཡེ་ཤེས་རྒྱས་པར་མཛད་པའི་ལྷ་མཆོག་རྡོ་རྗེ་གཞོན་ནུ་དེ་ཉིད་བྱོན་པའི་ཚུལ་ཇི་ལྟ་བུ་ཡིན་ཞེ་ན། དེའི་ཚུལ་སྟོན་པ་ལ་གསུམ་སྟེ།
གདུལ་བྱ་ཇི་ལྟར་བྱུང་བའི་ཚུལ། འདུལ་བྱ་གང་གིས་བཏུལ་བའི་ཚུལ། འདུལ་ཐབས་ཇི་ལྟར་མཛད་པའི་ཚུལ་ལོ། ། དང་པོ་ནི། ཕུར་པ་མྱང་འདས་ཀྱི་རྒྱུད་ལས། ཀརྨ་ཧེ་རུ་ཀས་ཁྲག་འཐུང་ཆེན་པོ་ལ་ཞུས་པ། སྲིན་པོ་རུ་ཏྲ་གདུག་པ་འདི། ། རྒྱུ་དང་རྐྱེན་ནི་ཅི་ལས་བྱུང་། ། འབྲས་བུ་གང་དུ་སྨིན་པར་འགྱུར། ། ལས་བསྐལ་སྤྱོད་པ་ཅིག་ཞིག་བྱེད། །
མ་བཏུལ་བ་ཡི་སྐྱོན་ནི་ཅི། ། བཏུལ་ན་ཡོན་ཏན་ཅི་ཞིག་ཐོབ། ། ཅེས་ཞུས་པ་ལས། ཁྲག་འཐུང་རྡོ་རྗེས་བཀའ་སྩལ་པ། ། ལོག་པའི་སེམས་ཅན་ཆེན་པོ་འདི། ། དམ་ཚིག་ཉམས་པའི་རྒྱུ་ལས་བྱུང་། ། རྐྱེན་ནི་བླ་མ་སྤངས་པ་འོ། ། འབྲས་བུ་ཉོན་མོངས་ལྔ་རུ་སྨིན། ། ལས་བསྐལ་ཆགས་སྡང་སྤྱོད་ལ་ཞེན། ། མ་བཏུལ་ལྷ་མིའི་སྲིད་པ་བརླག །
སངས་རྒྱས་ཞིང་ཡང་སྟོང་པར་གྱུར། ། བཏུལ་ན་ཡོན་ཏན་དཔག་མེད་དེ། ། དུག་གསུམ་རྩད་གཅོད་འཁོར་དོང་དཀྲུག ། ཅེས་གསུངས་པ་ལྟར་རྩ་བ་རྡོ་རྗེ་ཁྲོས་པའི་རྒྱུད་ལས་ཀྱང་བཤད་དོ། ། དེའི་དོན་མདོ་དགོངས་པ་འདུས་པ་ལས། སྔོན་འདས་པའི་དུས་བསྐལ་པ་ཀུན་ནས་བཀོད་པ་ཞེས་བྱ་བ་ལ། ཡང་དག་པར་རྫོགས་པའི་སངས་རྒྱས་མངོན་པར་འབྱུང་བ་ཞེས་བྱ་བའི་བསྟན་པའི་དུས་སུ། ཁྱིམ་བདག་ཀེའུ་ཀའི་བུ་ཐར་པ་ནག་པོ་ཞེས་བྱ་བ། གཡོག་ངན་བག་ཅེས་བྱ་བ་ཞིག་ཡོད་དོ། ། དེའི་དུས་སུ་དགེ་སློང་ཐུབ་དཀའ་གཞོན་ནུ་ཞེས་བྱ་བ།
སྐུ་ཉན་ཐོས། གསུང་མདོ་སྡེ། ཐུགས་གསང་སྔགས་ལ་སྤྱོད་པ་ཅིག་བྱུང་ངོ་། ། ཐར་པ་ནག་པོས་དགེ་སློང་གི་དྲུང་དུ་ཕྱིན་ཏེ་སྨྲས་པ། ཉོན་མོངས་ལྔ་མ་སྤངས་པར་སྤྱད་པས་གྲོལ་བའི་ཆོས་ཞིག་ཡོད་དམ་མེད་བྱས་པ་ལ། དགེ་སློང་གི་གསང་སྔགས་ལ་དགོངས་ཏེ་ཡོད་དུ་རུང་བྱས་པས་དེར་ཐར་ནག་ན་རེ། ཁོ་བོ་ཁྱོད་ཀྱི་རྗེས་སུ་འབྲང་ཟེར་རོ། ། དེ་ནས་གཡོག་དན་བག་ཁྲིད་དེ་ཞུས་པས། དགེ་སློང་གིས་སྨྲས་པ། ཇི་ལྟར་དེ་ཉིད་མ་བཅོས་ན། །
དངོས་པོ་བཞི་ལ་སྤྱད་བྱས་ཀྱང་། ། ནམ་མཁའ་ལ་ནི་སྤྲིན་བཞིན་ཏེ། ། འདི་ནི་རྣལ་འབྱོར་དམ་པའི་ལམ། ། ཞེས་བཤད་པས། དགོངས་པ་ཇི་ལྟ་བ་བཞིན་མ་ཤེས་ཏེ། ཐར་ནག་གིས་གསང་སྔགས་སྒྲ་ཇི་བཞིན་པར་སྦྱང་ངོ་། ། གཡོག་དན་བག་གི་དགོངས་པ་ཅན་དུ་སྦྱང་ངོ་། ། ཐར་ནག་ལ་ཁྱོད་ཀྱི་དེ་ནོར་རོ་བྱས་པས། འོ་ན་ངེད་རང་གཉིས་བླ་མ་ལ་ཐུག་ཏུ་འགྲོ་ཟེར་ཏེ་ཐུག་པས། དགེ་སློང་ཐུབ་དཀའ་གཞོན་ནུས་དགོངས་པ་ཅན་ནོ་བྱས་པས་ཐར་ནག་ཁྲོས་ཏེ།
དགེ་སློང་ཐུབ་དཀའ་ཡུལ་ཕྱུང་ཞིང་འཚོ་བ་རྣམས་འཕྲོགས་སོ། ། དེ་ནས་ཁོ་རང་གི་དངོས་པོ་བཞི་ལ་སྤྱད་པའི་ལས་ཀྱི་རྣམ་པར་སྨིན་པས། དེའི་སྐྱེ་བ་ཕྱི་མ་ལ་སྤྱང་ཀིར་ལན་ལྔ་བརྒྱ་སྐྱེས་སོ། ། དེའི་ཕྱི་མ་ལ་འཕར་བ་ལག་སྡེབ་དང་། ལྕགས་སྤྱང་སྔོན་པོ་དང་། གཅན་གཟན་རྣམས་སུ་ལན་ལྔ་བརྒྱ་ལྔ་བརྒྱར་སྐྱེས་སོ། ། ཁོ་རང་ཡང་གཉེན་པོ་རེ་རེས་བསད་དོ། ། དེ་ནས་འབུ་སྦུར་དང་། ཡི་དྭགས་དང་། དམྱལ་བ་རྣམས་སུ་སྐྱེས་ཤིང་རྒྱུད་སྦྱང་ངོ་། །
དེ་ནས་མཇུག་ཏུ་རི་མ་ལ་ཡའི་དྲུང་དུ་སྨད་འཚོང་མ་ཀུན་ཏུ་རྒྱུ་ཞེས་བྱ་བ་སྲོད་ལ་ལྷ་དང་འགྲོགས། ནམ་གུང་བདུད་དང་འགྲོགས། ཐོ་རང་བཙན་དང་འགྲོགས་པ་ཅིག་གི་བུར་སྐྱེས་སོ། ། དེ་ལྟར་ཕ་གསུམ་ལ་ལྟོས་པས་བུ་ཡང་གདོང་པ་གསུམ་དུ་ཡོད་པའི་གཡས་དཀར་པོ། གཡོན་དམར་པོ། དབུས་མཐིང་ནག་ཏུ་ཡོད་པའོ། ། ལག་པ་ཡང་དྲུག་སྟེ། དེར་ཁོ་ཡན་ལག་རགས་པས་མ་དེ་བུ་སྐྱེ་འཕྲོར་ཤི་བས། མི་རྣམས་ཀྱིས་མའི་རོ་དང་བུ་གཉིས་ཀ་དུར་ཁྲོད་དུ་སྦས་སོ། ། དེ་ནས་བུ་དེས་རོའི་འོ་མ་འཐུང་།
དེ་ནས་ཆུ་སེར་འཇིབས། དེ་ནས་ནུ་མ་ཟོས་པས། ཞག་བདུན་བདུན་ཕྱིད་དོ། ། དེ་ནས་བྲང་ཕུག་སྟེ་གློ་སྙིང་ཟོས། དེ་ནས་ཕྱི་ཤ་ཟོས། དེ་ནས་མའི་ཤ་ཟད་པ་དང་། འགོག་ཤེས་པར་སོང་ནས། རོ་ཁང་བསྒྱེལ་ཏེ་ཕྱིར་འཐོན་ལ། རོ་གཞན་ཟོས་པས་ལུས་ལ་སྤུ་ཁབ་འདྲ་བ་སྐྱེས། སྡེར་སེན་ལྕགས་ཀྱུ་འདྲ་བ་བྱུང་།
རྒྱབ་ནས་གཤོག་པ་སྐྱེས་ཏེ་འཕུར་ཤེས་པས་སྟེང་འོག་ཐམས་ཅད་ཀྱི་སེམས་ཅན་ཐམས་ཅད་བསད་ནས་ཟོས་སོ། ། རུ་ཏྲ་མ་ཏྲ་རུ་མ་ཏྲ་ཟེར་ཞིང་ང་ལས་དབང་ཆེ་བ་སུ་ཡོད་ཟེར་བ་ལ། དུས་མཚན་མས། ལྷའི་རྒྱལ་པོ་མ་ཧྲཾ་ཀ་རུ་ཎ་ཞེས་བྱ་བ་ཡོད་བྱས་པས། དེར་ཕྱིན་ཏེ་ཁ་ནས་མེ་དབལ་བཏང་ནས་བསད་དོ། ། དེའི་ཆུང་མའང་འཕྲོགས་ནས་ལྷ་མ་སྲིན་སྡེ་བརྒྱད་དང་། སིདྷ་ཀེ་རི་ཕྱོགས་སྐྱོང་བཅུ། དབང་ཕྱུག་མ་ཐམས་ཅད་དབང་དུ་བསྡུས་སོ། ། དེའི་ཚེ་སེམས་ཅན་ཐམས་ཅད་ལོག་ལྟ་སྐྱེས་ཏེ། རྒྱུད་ལས།
བདག་ཉིད་ཆེན་པོ་རྟག་པ་ཡིས། ། དེ་བཞིན་གཤེགས་པའི་གསུང་རབ་ལ། ། འགྲོ་བའི་ཚུལ་དུ་སྔོན་བྱུང་བ། ། དེའི་ཚེ་སེམས་ཅན་ཐམས་ཅད་ནི། ། འོ་དོད་འབོད་ཅིང་ལྟུང་བར་འགྱུར། ། ཞེས་གསུངས་པ་དེ་དག་གིས་ནི་གདུལ་བྱ་ཁྱད་པར་ཅན་བསྟན་ཟིན་ནས། གཉིས་པ་འདུལ་བྱེད་ཁྱད་པར་ཅན་ཇི་ལྟར་བྱུང་བ་ནི། དེའི་ཚེ་ཀརྨ་ཧེ་རུ་ཀས་དུས་གསུམ་གྱི་བདེ་བར་གཤེགས་པ་ཐམས་ཅད་བསྐུལ་ནས། འོག་མིན་དུ་བཀའ་བགྲོས་ཏེ་སེམས་ཅན་ཐམས་ཅད་ཀྱི་དོན་དུ་རུ་ཏྲ་འདུལ་བར་བྱས་པ་ལས། རུ་ཏྲ་དེ་བམ་རིལ་ཐོད་མཁར་གྱི་ནང་ན་བམ་ཆེན་གྱི་སྟེང་དུ་སྲིན་མོ་ཀྲོ་དྷི་ཤྭ་རི་དང་འདོད་པ་ལ་རོལ་ཞིང་།
བདུད་དང་སྲིན་པོ་ལྷ་མ་སྲིན་གྱིས་བསྐོར་བའི་ཕྱི་ན་རཀྟའི་རྒྱ་མཚོ་དང་། ཀེང་རུས་ཀྱི་རི་རབ་ཀྱིས་བསྐོར་ཡོད་པ་ལས། དུས་གསུམ་གྱི་བདེ་བར་གཤེགས་པ་རྣམས་ཀྱི་ཡེ་ཤེས་ཀྱི་སྤྲིན་དམར་ནག་ཏུ་གཏིབས། ཐུགས་རྗེ་ཆེན་པོའི་འབྲུག་སྒྲ་བསྒྲགས། ཆོས་ཀྱི་རྒྱལ་མཚན་འཕྱར་ཏེ། འཕྲིན་ལས་བཞིའི་དང་པོ་ཞི་བས་འདུལ་བར་དགོངས་ཏེ། སྤྲུལ་སྐུ་དབུ་ཟླུམ་ཞབས་བརྗེན། ལྷུང་བཟེད་དང་། སེག་ཤང་ཅན་མང་དུ་སྤྲུལ་ནས་བྱོན་པས། ཐར་ནག་ན་རེ།
གོའུ་ཏ་མ་ཁྱོད་རང་གི་དཀའ་ཐུབ་ལ་ནོས་ཅིག ལྟོགས་ན་ཞོ་ཟོ། སྐོམ་ན་ཆུ་གྲང་འཐུང་ཟེར་སེ་གོལ་གཏོགས་ནས་སོང་ངོ་། ། འོད་སྲུང་སེར་ཐུབ་རྣམས་ཀྱང་འགྲེའོ། ། ཡང་བུདྡྷ་རྣམས་ཀྱིས་བཀའ་བགྲོས་པ། ཤིན་ཏུ་གདུག་ཅིང་གཏུམ་པ་ལ། ། ཞི་བའི་ཕན་པར་མི་འགྱུར་ཏེ། ། ཤེས་རབ་ཐབས་ཀྱི་ངོ་བོ་ལ། ། ཁྲོ་བོ་དེ་བཞིན་གཤེགས་ཀུན་མཛོད། ། ཁྲོ་བོའི་ཚུལ་ཅན་ཁྲོས་པས་ཀྱང་། །
འཇིག་རྟེན་གསུམ་དག་བསྲེག་བྱེད་ན། ། སངས་རྒྱས་ཐམས་ཅད་ཁྲོས་པ་ཡིས། ། ཁམས་གསུམ་མ་ལུས་སྨོས་ཅི་དགོས། ། ཞེས་བུདྡྷ་ཐམས་ཅད་ཐུགས་རྗེ་ཆེན་པོའི་སྒོ་ནས་བཀའ་བགྲོས་ཏེ། རྡོ་རྗེ་རྟའི་ཚོགས་ལ་བཀའ་བསྒོ་བ། སོང་སོང་འཇིག་རྟེན་ན་སྲིན་པོ་འཁོར་བཅས་ཀྱིས་སེམས་ཅན་གྱི་ལིངྒ་བྱེད་པ་ཐུལ་ཅིག ཅེས་བསྒོས་པས། རྟའི་དབྱངས་སྒྲོག་ཅིང་སོང་བས་འཁོར་ཚོ་བྲེད་དོ། ། རུ་ཏྲ་རང་ན་རེ། མགྲིན་བུ་ལྟོགས་ན་རི་གསུམ་གྱི་རྩྭ་ཟོ།
སྐོམ་ན་ལུང་གསུམ་གྱི་ཆུ་འཐུང་ཟེར་བ་ལ། རྡོ་རྗེ་རྟས་རྟ་བྲོ་བྱས་པས། རུ་ཏྲས་ཁྱུར་མིད་དུ་མིད་དོ། ། རྟ་མགྲིན་གྱི་ལུས་བརྒྱངས་པས་སྐད་ངན་ཤོར་ཏེ་རྟ་མགྲིན་གྱི་རྟ་མགོ་སྤྱི་བོ་ནས་བཏོན་ནོ། ། དེ་ནས་གཤིན་རྗེ་གཤེད་བཏང་པས། རུ་ཏྲ་ན་རེ། གསུས་པོ་ཆེ་སེམས་ཁྲལ་བསྐྱུངས་ཟེར་རོ། ། དེ་ལྟར་ཁྲོ་བོ་རིམ་གྱིས་བཏང་པས་མ་ཐུལ་བ་དེ་དག་གིས་ནི་འདུལ་བྱེད་ཁྱད་པར་ཅན་བསྟན་ཟིན་ནས། གསུམ་པ་འདུལ་ཐབས་ཁྱད་པར་ཅན་ནི། ཡང་དུས་གསུམ་གྱི་བུདྡྷ་ཐམས་ཅད་བཀའ་བགྲོས་ནས།
སྦྱང་གཞི་དང་སྦྱོང་བྱེད་ལ་དགོངས་བཞིན་པས། ད་ཐབས་ཀྱིས་འདུལ་དགོས་དགོངས་ཏེ། བཀའ་སྩལ་པ། རྡོ་རྗེ་རྟའི་ཚོགས་ལ་རུ་ཏྲ་འཁོར་བཅས་ལིང་ལ་སོང་བའི་བར་དུ། རི་མ་ལ་ཡར་སོ་ཚུགས་ཤིག་ཅེས་བསྒོས་ནས། ཡུམ་བཞི་དང་བཅས་ཏེ་སོ་བཙུགས་སོ། ། རུ་ཏྲའི་ཕོ་བྲང་ཐོད་མཁར་གྱི་ནང་དུ། བམ་ཆེན་གྱི་སྟེང་ན་སྲིན་མོ་ཀྲོ་དྷི་ཤྭ་རི་ཡོད་པ་ལས། དུས་གསུམ་གྱི་བུདྡྷ་ཐམས་ཅད་ཀྱི་སྤྲུལ་པ་གཅིག་ཏུ་བསྡུས་ཏེ། རུ་ཏྲ་ཐར་པ་ནག་པོར་སྤྲུལ་ཏེ།
སྲིན་མོ་ཀྲོ་དྷི་ཤྭ་རི་ཅན་དུ་བྱོན་པས། སྒེག་པ་དཔའ་བོ་བྱོན་ནམ་ཟེར་ཏེ། འཁོར་བ་སྨིན་པའི་དུང་ཕོར་དུ། ཉོན་མོངས་པའི་གར་ཆང་གིས་བཀངས་ནས་དྲངས་པས། དེ་གསོལ་བར་མ་ཟད་གཞན་ཡང་རཀྟའི་རྒྱ་མཚོ་ཡང་འཐུང་། ཤ་ཆེན་གྱིས་ལང་ལིང་ཡང་ཟས། རུས་ཆེན་གྱི་ཁྲམ་ཁྲོམ་ཡང་འཆོས་སོ། ། དེ་ནས་སྲིན་མོས་ལྟས་པས་རང་གི་ཁྱོ་བས་བཞིན་བཟང་བར་མཐོང་སྟེ་ཐེ་ཚོམ་སྐྱེས་པ་ན། སྤྲུལ་པའི་སྐུ་དེས་སྲིན་སྐད་བསྒྲགས་པས་ཡིད་ཆེས་ཏེ། མ་ཆགས་ཐབས་ཀྱི་སྦྱོར་བ་མཛད་ནས།
སྲིན་མོའི་ལྷུམས་སུ་ཟླ་དཀྱིལ་ལ་བྱང་སེམས་ཧཱུྃ་གི་རྣམ་པར་ཕབ་སྟེ་བཞག་གོ ། གཞན་ཡང་སྤྲུལ་པ་བཀྱེ་ནས་དབང་ཕྱུག་མ། སི་དང་། བྱི་མོ་ཐམས་ཅད་ལ་སྦྱོར་བ་བྱས་ཏེ་བཞག་གོ ། སྤྲུལ་པ་དེས་སྲིན་མོ་པའི་རྒྱ་མཚོ་ལ་ཆགས་པའི་ཚུལ་བསྟན་ནས་ཅུང་ཟད་ཡེངས་པ་ན། རྡོ་རྗེ་རྟའི་ཚོགས་ཀྱི་རུ་ཏྲ་འོང་བའི་མཚན་མ་མཐོང་སྟེ། རྡོ་རྗེ་རྟའི་འདུར་གླུ་སྒྲགས་པས། དུས་གསུམ་སངས་རྒྱས་ཐམས་ཅད་ཀྱི་སྤྲུལ་པ་དེ་དབྱིངས་ཀྱི་ངང་དུ་མི་དམིགས་པར་གྱུར་ཏེ། དེ་ནས་སྲིན་པོ་རུ་ཏྲས་རང་གི་གནས་སུ་འོང་པས། ཉམས་མི་དགའ་ཞིང་སྐྱི་གཡའ་ནས་འཇིགས་ཏེ་སྨྲས་པ།
ཨེ་མ་ངའི་ཁྱིམ་དུ་སུ་འོངས་ཞེས་སྨྲས་པས། སྲིན་མོས་བསུས་ནས་སྒེག་པ་དཔའ་བ་དེ་ལྟ་བུའི་ཚིག་ངན་པ་མ་གསུང་ཅིག་ཁྱོད་ཀྱི་དགོངས་པ་བདག་གིས་བསྒྲུབ་སྟེ། ལྷུམས་ནའང་གདུང་འཚོབ་པར་མཆིས་སོ་ཞེས་བརྗོད་པས། ཁོ་ཡིད་ཆེས་ཏེ་ཆགས་པའི་སྦྱོར་བ་བྱས་སོ། ། དེ་ནས་ཟླ་བ་རིམ་གྱིས་ཚང་བ་དང་། འཁོར་གཏུམ་མོ་དང་སྲིན་མོ་རྣམས་ལའང་། ཕག་གི་མགོ་ཅན་དང་དོམ་གྱི་མགོ་ཅན་ལ་སོགས་པའི་ལྟས་ངན་མང་པོ་སྐྱེས། རུ་ཏྲས་སྲིན་མོ་ཀྲོ་དྷི་ཤྭ་རི་ལ་བུ་སྟོན་བྱས་པས་བསྟན་བྱུང་བ་ན། རྡོ་རྗེ་གཞོན་ནུ་དབུ་གསུམ་ཕྱག་དྲུག་པ་རྡོ་རྗེའི་ཤོག་པས་བར་སྣང་ཁྱབ་པ། ཀཱི་ལ་ཡའི་སྒྲ་སྒྲོགས་པ་དང་བཅས་པ་སྐྱེས་འདུག་པས།
རུ་ཏྲ་འཁོར་དང་བཅས་པ་རྣམས་བརྒྱལ་ནས་འགྱེལ་བར་གྱུར་ཏོ། ། ཁ་ནས་ཁྲག་སྐྱུགས་སོ། དེ་སྐད་དུ། རྡོ་རྗེ་ཁྲོས་པ་རྩ་བའི་རྒྱུད་ལས། ཁྲོ་ཆེན་རབ་ཏུ་ཁྲོས་པ་མཐོང་བ་ཡིས། ། སྐད་ཅིག་ཙམ་ལ་རུ་ཏྲ་དངངས་ཤིང་སྐྲག ། ཕྱོགས་བཅུ་ཀུན་ཏུ་འབྲོས་པའི་ཚུལ་ཡང་བསྟན། ། སྡུག་བསྔལ་ཆེན་པོ་དེ་ཡི་དུས་སུ་མྱོངས། ། ཞེས་གསུངས་སོ། ། དེ་ནས་བརྒྱལ་བ་སངས་པ་དང་། །
རུ་ཏྲ་ལང་ནས་འཁོར་རྣམས་བོས་ཏེ། ། ཀྱེ་མ་དབང་ཕྱུག་ང་ཡི་ཕྱུག་མ་ལ། ། གང་ཕྱིར་དུག་པ་ཆེན་པོ་སྐྱེས། ། ཁྱེད་ཀྱིས་བརླག་པའི་དུས་ལ་བབ། ། དམ་ཚིག་གང་ལ་སྲུང་མི་བསྲུང་། ། ཡོངས་སུ་རྟོགས་པ་མེད་ཀྱང་བླ། ། དམ་ཚིག་སྒྱུ་མ་ཡིན་པས་ན། ། དེ་ལ་དམ་ཚིག་སུ་ཞིག་ཟེར། ཞེས་སྨྲེ་སྔགས་མང་དུ་བརྗོད་པས། བདུད་ཀྱི་དམག་དཔུང་ནི་གཏིབས།
བདུད་ཀྱི་རུ་མཚོན་ནི་འཕྱར། སྭོ་དང་ཕྱའི་སྒྲ་སྒྲོགས་ཤིང་བྱུང་བ་དང་བསྟུན་ནས། རུ་ཏྲས་ཀྱང་དབུ་གསུམ་ཕྱག་དྲུག་ཏུ་བྲས་པས། ཡང་རྡོ་རྗེ་གཞོན་ནུས་དབུ་དགུ་ཕྱག་བཅོ་བརྒྱད་པར་སྤྲུལ་ཏེ་བ་སྤུའི་བུ་ག་ནས་དབུ་གསུམ་ཕྱག་དྲུག་པ་དཔག་ཏུ་མེད་པ་སྤྲོས་ཏེ། ངག་སྨྲ་བརྗོད་ཀྱི་ལྕེའི་དབང་པོ་སྨྲ་བརྗོད་དང་བྲལ་བར་བྱིན་གྱིས་བརླབས་ནས་ཉོན་མོངས་པར་གྱུར་ཏོ། ། ཡང་རུ་ཏྲས་དབུ་དགུ་ཕྱག་བཅོ་བརྒྱད་པར་སྤྲུལ་པ་དང་། རྡོ་རྗེ་གཞོན་ནུས་དབུ་སྟོང་ཕྱག་སྟོང་སྤྱན་བྱེ་བ་སྟོང་དུ་སྤྲུལ་ཏེ་དབུ་དགུ་མང་པོ་བ་སྤུའི་བུ་ག་ནས་བཀྱེའོ། ། གཞན་ཡང་ཁྲོ་བོ་བཅུ་སྤྲུལ་ནས་ཕྱོགས་སྐྱོང་བཅུ་གདན་དུ་བཏིང་ངོ་། ། དེ་ནས་རྡོ་རྗེ་གཞོན་ནུའི་སྤྱི་གཙུག་ནས་ཧ་ས་ཡ་ར་ཧྲི་ད་ཡ་འཕྲོས། རུ་ཏྲའི་སྤྱི་གཙུག་ཏུ་ཞུགས་པ་དང་།
རུ་ཏྲ་སྐྱོབ་པའི་ལྷ་དང་བྲལ་ཞིང་། གཞན་ཡང་གབ་པའི་སྔགས་དྲུག་རྣམས་རིམ་པ་བཞིན་དུ་རྡོ་རྗེ་གཞོན་ནུའི་ལྟེ་བ་ནས་ཨ་བེ་ཤ་ཡ་འཕྲོས།་་་་་ གབ་པ་ནག་པོ་ཐུགས་ཀ་ནས་འཐོན་ཞེས་པའང་སྣང་། རུ་ཏྲའི་ལྟེ་བར་ཐིམ་པས་གཟུགས་ལ་དབབ། དེ་ནས་རྡོ་རྗེ་གཞོན་ནུའི་ཡན་ལག་རྣམས་ནས་ཤྲཱི་གྲིཾ་ཨ་ན་ཡ་འཕྲོས། རུ་ཏྲའི་ཡན་ལག་རྣམས་ལ་ཐིམ་པས་བྱང་དུ་གཞུག་པར་གྱུར། རྡོ་རྗེ་གཞོན་ནུའི་ལྗགས་ལས་ཛྭ་ལ་པ་ཡ་འཕྲོས། རུ་ཏྲའི་ལྕེ་ལ་ཐིམ་པས་སྨྱོ་བ་བཞིན་དུ་གྱུར། རྡོ་རྗེ་གཞོན་ནུའི་སྤྱི་བོ་ནས་ཏ་ཐཱ་ཡ་སྤྲོས།་་་་་ གབ་པ་ནག་པ་ནས་སྐྱེའི་ལྟོང་ལྟོང་ནས་སྤྲོས་ཞེས་པའང་སྣང་།
རུ་ཏྲའི་སྤྱི་བོར་ཐིམ་པས་ལུས་སེམས་རྣམས་རྡུལ་ཕྲན་བཞིན་དུ་བརླག་པར་གྱུར། རྡོ་རྗེ་གཞོན་ནུའི་གསང་གནས་ནས་བི་ད་ཡ་སྤྲོས། རུ་ཏྲའི་མཚན་མར་ཐིམ་པས་ཤ་ཁྲག་རུས་པ་རྣམས་ཞལ་དུ་བཏབ་པར་གྱུར་ཏེ། མདོར་ན་རུ་ཏྲ་གངས་རི་རྒྱུད་ཆད་པ་སྟེ་རི་ངོ་ཆད་པ་ལྟར་དུ་འགྱེལ་ཞིང་། བདུད་ཀྱི་འཁོར་རྣམས་ཀྱང་སོ་སོར་བྱེར་རོ། ། དུས་དེར་རྡོ་རྗེ་གཞོན་ནུ་ལ་དུས་གསུམ་གྱི་བུདྡྷ་ཐམས་ཅད་ཀྱིས་རྡོ་རྗེ་སྲིན་པོའི་ངུར་དབྱངས་ཀྱིས་བསྟོད་དོ། ། རྡོ་རྗེ་རྟའི་ཚོགས་ཀྱིས་རྟའི་རྔམ་དབྱངས་ཀྱིས་དཔའ་སྐོངས་སོ། ། དེའི་ཚེ་རྡོ་རྗེ་གཞོན་ནུས་ཁོ་རང་གི་ཁ་ཊྭཱཾ་ག་ཕྲོགས་ནས་ཕུང་པོ་ལ་ཐུར་མ་བཙུགས་ཏེ། ཨ་ལ་ལ་ཧོ་ཞེས་གསུངས་ཤིང་ཞལ་དུ་གསོལ་སྟེ་ཁྱུར་མིད་མཛད་ནས་ཕྱལ་དུ་སྦྱངས་པས་སྐྱེ་བ་གྲངས་མེད་པའི་ལུས་བླངས་པ་ནི་དྲན། ལས་དགེ་སྡིག་གི་མི་བསླུ་བར་ནི་རིག
དུས་དེར་རུ་ཏྲས་སྨྲེ་སྔགས་བརྗོད་དོ། ། དེ་རྗེས་རྡོ་རྗེ་གཞོན་ནུའི་གསང་གནས་ནས་བཏོན་ནས་འདུན་དུ་བཞག་ལ། སྤྱོ་བ་རྣམ་པ་བརྒྱད་ཀྱི་སྒོ་ནས་སྤྱོས་སོ། ། སྤྱོ་བ་བརྒྱད་ཀྱི་ངོས་འཛིན་ནི་མདོ་དགོངས་འདུས་ན་བཞུགས་སོ། ། འཁོར་སྡེ་བརྒྱད་ཀྱིས་ཀྱང་བཤགས་པ་རེ་བྱེད་ཀྱིན་རང་རང་གི་མགོ་བོ་བཅད་ནས་ཕུལ་ལོ། ། སྐབས་དེར་རུ་ཏྲས་སྨྲས་པ། གནམ་ནས་བཏོན་པ་ཐུགས་རྗེ་ཆུང་། ། འབངས་སུ་མཆི་འོ་རྩིས་མ་ཆུང་། ། བཀའ་ལས་འདས་ན་འཚིག་པར་འགྱུར། ། མ་དང་སྲིང་མོ་བྲན་མོ་རྣམས། །
འབངས་སུ་འབུལ་ལོ་བཀའ་ལ་ཐོགས། ། དབུས་སུ་མཆིས་སྐལ་མི་ལྡན་གྱིས། ། འབར་བའི་དཀྱིལ་འཁོར་མཐའ་ལ་ཞོག ། ཕུད་ལ་འཚལ་སྐལ་མི་ལྡན་གྱིས། ། ལྷག་མ་ཁ་བྲུས་བྲོན་ལ་སྩོལ། ། ཅེས་སོ། ། རྩ་རྒྱུད་ལས་ཀྱང་། རུ་ཏྲ་མ་རུངས་དེ་ཡི་དུས་སུ་བཏུལ། ། ཁྲོ་བོའི་རྒྱལ་པོ་རྡོ་རྗེ་གཞོན་ནུ་ལ། ། གཟུགས་ཀྱི་ཕུང་པོ་གདན་དུ་རབ་ཏུ་བཏིང་། །
རྣ་བའི་དབང་པོའི་ཞི་བའི་ཆོས་ཀྱང་ཉན། ། ཡིད་ནི་འགྱོད་པའི་སྨྲེ་བཤགས་མང་དུ་བྱས། ། ཞེས་གསུངས་པས། རུ་ཏྲ་གཙོ་བོའི་གདན་དུ་བཏིང་། ། འཁོར་རྣམས་ཀྱིས་ཀྱང་ཕྱོགས་སྐྱོང་བཅུ་ལ་སོགས་པ་ཕོ་ཁ་ཕུབ་མོ་གན་རྒྱལ། བྱིན་པ་འཁྲིལ་བར་གདན་དུ་བཏིང་། རྩ་བས་ཆོས་ཉན། དེ་ནས་རུ་ཏྲ་འདི་མཧཱ་ཀཱ་ལར་བྱས་ཏེ་སངས་རྒྱས་སྟོང་གི་བསྟན་པ་བསྲུངས་ནས། འོག་ཕྱོགས་ཀྱི་འཇིག་རྟེན་རྣམ་པར་རོལ་པའི་ཞིང་ཁམས་སུ་རྡོ་རྗེ་རྣམ་པར་རོལ་པའི་རྒྱལ་པོ་ཞེས་བྱ་བའི་སངས་རྒྱས་སུ་འཚང་རྒྱ་བར་ལུང་བསྟན་ནོ། ། དེ་ནས་བྷྲུྃ་ཞེས་བརྗོད་པས།
ཁོའི་ཐོད་མཁར་རྡོ་རྗེ་ཕུར་པའི་གཞལ་ཡས་ཁང་དུ་བྱིན་གྱིས་བརླབས་པ་ལ་བརྟེན་ནས་ཕུར་པའི་ལྷ་ཚོགས་རྟེན་དང་བརྟེན་པར་བཅས་པ་ཐམས་ཅད་དེ་ལྟར་དུ་བྱུང་བ་སྟེ། མ་དག་པ་རུ་ཏྲ་གཙོ་འཁོར་གཞལ་ཡས་ཁང་དང་བཅས་པ་རྣམས་ནི་སྦྱང་གཞི་ཡིན་ལ། སྦྱོང་བྱེད་རྡོ་རྗེ་གཞོན་ནུའི་རྟེན་དང་བརྟེན་པར་བཅས་པའི་གཞལ་ཡས་ཁང་རྣམ་པར་དག་པ་ནི་སྦྱོང་བྱེད་ཡིན་ཞིང་། དེས་དེ་སྦྱངས་པ་ལ་བརྟེན་ནས་སྐུ་གསུམ་གྱི་གོ་འཕང་མངོན་དུ་གྱུར་པ་ནི་སྦྱངས་འབྲས་ཡིན་ནོ། ། དེ་ལྟར་སྦྱང་གཞི་སྦྱོང་བྱེད་ལ་སོགས་པའི་སྒོ་ནས་གདུལ་བྱ་དང་འདུལ་བྱེད་དང་། བཏུལ་ཚུལ་གྱི་རྣམ་གཞག་རྣམས་ལེགས་པར་བཤད་པ་དེ་དག་གིས་ནི་སྟོན་པའི་གླེང་གཞི་བསྟན་ཟིན་ཏོ།། ༈ །།འདིར་སྨྲས་པ། སྔོན་ཚེ་གདུལ་བྱ་མ་རུང་རུ་ཏྲའི་ཚོགས། ། འདུལ་བྱེད་བཅོམ་ལྡན་རྡོ་རྗེ་གཞོན་ནུ་ཡིས། ། ལེགས་པར་བཏུལ་ནས་རྗེས་སུ་བཟུང་བའི་ཚུལ། །
འདི་ནི་སྔོན་བྱུང་སྟོན་པའི་རྣམ་སྤྲུལ་ཡིན། ༡ ། རྗེས་འཇུག་ཉོན་མོངས་རྣམ་རྟོག་རུ་ཏྲའི་ཞིང་། ། རྣམ་དག་སྨིན་འགྲོལ་ལམ་གྱི་འདུལ་བྱེད་ཀྱིས། ། བཏུལ་བས་འབྲས་བུ་སྐུ་གསུམ་ཐོབ་བྱེད་པའི། ། བཀའ་སྲོལ་འདི་ནི་གཞན་དང་ཐུན་མོང་མིན། ༢ ། ཨེ་མ་ངོ་མཚར་གླེང་གཞི་རྣམ་གསུམ་གྱིས། ། ཨེ་མ་སྟོན་དང་བསྟན་པ་བསྟན་འཛིན་རྣམས། ། ཨེ་མ་གསལ་བར་སྟོན་པའི་རྣམ་གཞག་འདི། །
ཨེ་མ་སྔ་འགྱུར་རྙིང་མའི་ཁྱད་ཆོས་ཡིན། ༣ ། བར་སྐབས་ཀྱི་ཚིགས་སུ་བཅད་པའོ། ། དེ་ཡན་གྱི་གླེང་གཞི་རྣམ་པ་གསུམ་དང་། བརྒྱུད་པ་གསུམ་ལྡན་གྱི་ནང་ནས་རྒྱལ་བ་དགོངས་པའི་བརྒྱུད་པ་དང་རིག་འཛིན་རིག་པའི་བརྒྱུད་པ་བྱུང་ཚུལ་བཤད་ཟིན་ནས། ད་ནི་གང་ཟག་སྙན་ཁུང་གི་བརྒྱུད་པ་བྱོན་ཚུལ་སྟོན་པ་ལ། ས་ལོ་འཇམ་པའི་རྡོ་རྗེས་མཛད་པའི་དཔལ་རྡོ་རྗེ་གཞོན་ནུའི་དབང་དང་ལམ་གྱི་རིམ་པའི་བླ་མ་བརྒྱུད་པ་ལ་གསོལ་བ་འདེབས་པ་དངོས་གྲུབ་ཀྱི་རྒྱ་མཚོ་ཞེས་བྱ་བ་དང་སྦྱར་ནས། བཤད་པར་བྱ་སྟེ། དེ་ཡང་ཐོག་མར་རྒྱལ་བ་དགོངས་བརྒྱུད་དང་རིག་འཛིན་རིག་བརྒྱུད་རྣམས་ལ་དོན་བསྡུས་ཀྱི་ཚུལ་གྱིས་གསོལ་བ་འདེབས་པ་རྒྱུད་འདེབས་དེ་ཉིད་ཀྱི་དབུ་ན་ཚིགས་བཅད་གསུམ་བཞུགས་པས། དེ་དག་གི་དོན་ཞར་བྱུང་གི་ཚུལ་དུ་ཐོག་མར་བསྟན་ནས།
དེའི་རྗེས་སུ་དངོས་གཞི་གང་ཟག་སྙན་ཁུང་གི་བརྒྱུད་པ་བྱོན་ཚུལ་རྣམས་རྒྱས་བཤད་ཀྱི་སྒོ་ནས་བཤད་པར་བྱ་སྟེ། དེ་ཡང་ཐོག་མར་རྒྱལ་བ་དགོངས་པའི་བརྒྱུད་པའི་གཙོ་བོ་ཆོས་སྐུ་ཀུན་ཏུ་བཟང་པོ་ལ་གསོལ་བ་འདེབས་པ་ནི། དཔལ་ལྡན་བརྟན་གཡོ་ཀུན་ཁྱབ་སྲིད་ཞིའི་བདག ། ཅེས་པ་ཚིགས་བཅད་གཅིག་སྟེ། དེའི་དོན་ཡང་། བདེ་སྟོང་གཉིས་མེད་ཀྱི་ཡེ་ཤེས་ཀྱི་དཔལ་དང་ལྡན་ཞིང་བརྟན་པ་སྣོད་ཀྱི་འཇིག་རྟེན་དང་གཡོ་བ་བཅུད་ཀྱི་སེམས་ཅན་ཀུན་ལ་ཁྱབ་པ། སྲིད་པ་འཁོར་བ་དང་ཞི་བ་མྱང་འདས་ཀྱི་མངའ་བདག་དབྱིངས་དང་ཡེ་ཤེས་དབྱེར་མེད་པ་ཉིད་དེ། དེ་ཡང་རང་གི་ངོ་བོའམ་རང་བཞིན་ནི་བརྗོད་པའི་མཐའ་ཐམས་ཅད་དང་བྲལ་བའི་ཆོས་ཀྱི་དབྱིངས་ཉིད། དོན་དམ་པར་འགྱུར་བ་མེད་པ་ལ། འོད་གསལ་རང་རིག་གི་ངོ་བོ་བདེ་བ་ཆེན་པོ།
ཆོས་ཀྱི་སྐུ་སྟེ་མཐའ་སྙེད་དུ་ཀུན་ཏུ་བཟང་པོ་ཞེས་གྲགས་པ་ལ་གསོལ་བ་འདེབས། ཞེས་པའི་དོན་ཏོ། ། དེའི་རྗེས་སུ་རྒྱལ་བ་དགོངས་པའི་བརྒྱུད་པའི་འཁོར་གྱི་རྣམ་པ་ཅན་རིགས་ལྔ་ཐམས་ཅད་གཅིག་ཏུ་འདུས་པའི་ངོ་བོ་རྡོ་རྗེ་སེམས་དཔའ་ལ་གསོལ་བ་འདེབས་པ་ནི། རྣམ་དག་དེ་བཞིན་ཉིད་ལས་མ་གཡོས་ཀྱང་། ། ཞེས་པ་ཚིགས་བཅད་གཅིག་སྟེ། དེ་ཡང་རིག་སྟོང་དབྱེར་མེད་པ་རང་བཞིན་རྣམ་དག་གི་ཆོས་ཉིད་དེ་བཞིན་ཉིད་ལས་མ་གཡོས་པ་སྟེ། རང་གི་ངོ་བོ་དེ་ལྟར་དུ་གནས་ཀྱང་། དག་པའི་ས་ལ་གནས་པའི་རིག་པ་འཛིན་པའི་འཁོར་གྱི་སྣང་ངོར། ཁ་སྦྱོར་ཡན་ལག་བདུན་ལྡན་གྱི་སྐུར་བཞེངས་ཏེ། རབ་ཏུ་མཛེས་པའི་མཚན་བཟང་དཔེ་བྱད་ཀྱིས་དཔལ་འབར་བར་སྤྲས་ཤིང་།
ཟབ་དོན་རྡོ་རྗེ་ཐེག་པའི་ཆོས་མ་ལུས་པར་ལོངས་སྤྱོད་པའི་སྒོ་ནས་ཡོན་ཏན་རྫོགས་པ་བདེ་སྟོང་ཟུང་འཇུག་གི་རང་བཞིན་རྡོ་རྗེ་སེམས་དཔའ་ལ་གསོལ་བ་འདེབས། ཞེས་པས་དངོས་སུ་ལོངས་སྐུ་རྡོ་རྗེ་སེམས་དཔའ་ལ་གསོལ་བ་འདེབས་པར་བསྟན་ནས། ཤུགས་ལ་རྡོ་རྗེ་གཞོན་ནུའི་ལྷ་ཚོགས་རྣམས་ལའང་གསོལ་བ་འདེབས་པ་བསྟན་ཏོ། ། དེ་ཡན་ཆད་ཀྱིས་རྒྱལ་བ་དགོངས་པའི་བརྒྱུད་པ་རྣམས་ལ་གསོལ་བ་འདེབས་པ་ཡིན་ལ། དེའི་རྗེས་སུ། ཨོ་ཌི་ཡ་ནར་རྒྱལ་པོའི་རིགས་འཁྲུངས་ཤིང་། ། ཞེས་སོགས་ཀྱིས་སློབ་དཔོན་ཆེན་པོ་པདྨ་འབྱུང་གནས་ལ་གསོལ་བ་འདེབས་པ་ནི། དེ་ཡང་ཨོ་ཌི་ཡ་ན་ནི་ཨུ་རྒྱན་གྱི་སྐད་དོད་མཚམས་མ་སྦྱར་བ་སྟེ། དེར་གནས་པའི་དཔའ་བོ་དང་རྣལ་འབྱོར་མ་རྣམས་ནམ་མཁའ་ལ་འཕུར་ནས་འགྲོ་བས། བོད་སྐད་ཀྱི་དབང་དུ་བྱས་ན་འཕུར་འགྲོའམ།
རྒྱ་སྐད་ཀྱི་དབང་དུ་བྱས་ན་ཨུ་རྒྱན་ཏེ། དེར་རྒྱལ་པོའི་རིགས་སུ་སྐུ་འཁྲུངས་ཤིང་ཞི་རྒྱས་དབང་དྲག་བཞིའི་སྒོ་ནས་སེམས་ཅན་གྱི་དོན་མཐའ་ཡས་པར་མཛད་ཅིང་། གངས་རིའི་ལྗོངས་སམ་གངས་རིའི་ཁྲོད་འདིར་གདུག་པ་ཅན་མ་རུངས་པ་ཀུན་བཏུལ་བའི་སྒོ་ནས་སྤྲུལ་པའི་ཆོས་རྒྱལ་ཆེན་པོའི་ཐུགས་དགོངས་རྫོགས་པར་མཛད། མདོར་ན་རྒྱ་བལ་བོད་གསུམ་ཐམས་ཅད་དུ་སྐུ་དཔག་ཏུ་མེད་པར་སྤྲུལ་ནས་མཐའ་ཡས་པའི་སེམས་ཅན་ཐམས་ཅད་ཀྱི་རྒྱུད་བྱིན་གྱིས་བརླབས་ནས་མཆོག་ཐུན་མོང་གི་དངོས་གྲུབ་ནམ་མཁའ་ལས་ཆར་འབབ་པ་བཞིན་དུ་འབེབས་པར་མཛད་པ་ནི། དུས་གསུམ་སངས་རྒྱས་ཐམས་ཅད་ཀྱི་སྤྲུལ་པ་གཅིག་ཏུ་བསྡུས་པའི་སྐུ་སློབ་དཔོན་ཆེན་པོ་པདྨ་འབྱུང་གནས་ཉིད་ཡིན་པས་དེ་ལ་ཁ་ཙམ་མ་ཡིན་པར་སྙིང་ཐག་པ་ནས་གསོལ་བ་འདེབས་ཞེས་པའི་དོན་ནོ། ། དངོས་སུ་སློབ་དཔོན་ཆེན་པོ་ཉིད་ལ་གསོལ་བ་བཏབ་པ་བསྟན་ཏེ། ཤུགས་ལ་མཁའ་འགྲོ་མ་ཡེ་ཤེས་མཚོ་རྒྱལ། སྣ་རྣམ་རྡོ་རྗེ་བདུད་འཇོམས་སོགས་རིག་འཛིན་རིག་པའི་བརྒྱུད་པ་ཐམས་ཅད་ལ་གསོལ་བ་བཏབ་པ་སྟེ། དེ་རྣམས་ཀྱི་སྒོ་ནས་རྒྱལ་བ་དགོངས་པའི་བརྒྱུད་པ་དང་། རིག་འཛིན་རིག་པའི་བརྒྱུད་པ་རྣམས་ལ་དོན་བསྡུས་ཀྱི་སྒོ་ནས་གསོལ་བ་འདེབས་པའི་དོན་ཞར་བྱུང་གི་ཚུལ་དུ་བསྟན་ཟིན་ནས།
དེ་ཡན་ཆད་ཀྱི་གོང་གི་ས་བཅད་ཀྱི་རིག་འཛིན་རིག་པའི་བརྒྱུད་པས་ཇི་ལྟར་གསུངས་པའི་ཚུལ་རྣམས་བཤད་ཟིན་པ་ཡིན་ལ། སྤྱི་དོན་གསུམ་པ་གང་ཟག་སྙན་ནས་བརྒྱུད་དེ་ཇི་ལྟར་དར་བའི་ཚུལ་ནི། སློབ་དཔོན་ཆེན་པོ་དེ་ཉིད་ཀྱིས་ལོ་ཙཱ་བ་སད་མི་མི་བདུན་གྱི་ནང་ནས་མཆོག་ཏུ་གྱུར་པ་འཁོན་ཀླུའི་དབང་པོ་སྲུང་བ་ལ། རྡོ་རྗེ་ཕུར་པའི་ཆོས་སྐོར་རྣམས་མ་ཚང་བ་མེད་པ་ལེགས་པར་བསྩལ་ཅིང་། དེ་ཉིད་ནས་བརྩམས་ཏེ་རྩ་བའི་བླ་མའི་བར་རྣམས་ལ་སྙན་ནས་སྙན་དུ་བརྒྱུད་པའི་བླ་མ་ཞེས་འཇོག་པ་ཡིན་ཏེ། དེ་དག་གི་བྱོན་ཚུལ་བརྒྱུད་པའི་གསོལ་འདེབས་དང་སྦྱར་ཏེ་དངོས་གཞི་རྒྱས་བཤད་ཀྱི་ཚུལ་གྱིས་སྟོན་པ་ལ། འཁོན་གྱི་གདུང་རབས་རྣམས་ལ་གསོལ་བ་འདེབས་པ། དེའང་ས་སྐྱ་པའི་གདུང་རབས་གཉིས་ལྡན་རྣམས་ལ་གསོལ་བ་འདེབས་པ། རྒྱུད་འཛིན་གྱི་བླ་མ་གཞན་ལའང་གསོལ་བ་འདེབས་པ་གསུམ་གྱི། དང་པོ་ལ་དོན་ཚན་བཅུ་གཅིག་ཏུ་ཡོད་པ་ལས།
དང་པོ་འཁོན་ཀླུའི་དབང་པོ་ལ་གསོལ་བ་འདེབས་པ་ནི། འཕགས་ཡུལ་རིག་གནས་རྒྱ་མཚོའི་གྲུར་བཞུགས་ནས། ། ཞེས་སོགས་ཏེ། དེ་ཡང་ནོར་བུ་ལེན་པའི་དེད་དཔོན་དེས། ནོར་བུ་འདོད་པའི་བསམ་པས་ལམ་གྱི་དཀའ་ཚེགས་ལ་མ་ལྟོས་པར་གྲུར་ཞུགས་ཏེ། ཡིད་བཞིན་གྱི་ནོར་བུ་རིན་པོ་ཆེ་ཀླུ་དབང་ལས་ལེན་པ་ལྟར། སྐྱེས་ཆེན་དམ་པ་འདིས་ཀྱང་བོད་ཡུལ་མཐའ་འཁོབ་ཀྱི་སེམས་ཅན་རྣམས་ལ་བརྩེ་བ་ཆེན་པོའི་ཀུན་ནས་བླངས་ཏེ། རྒྱ་གར་འཕགས་པའི་ཡུལ་གྱི་རིག་གནས་རྒྱ་མཚོའི་གྲུའི་ནང་དུ་ཞུགས་ནས་ཟབ་ལམ་རྡོ་རྗེ་ཐེག་པའི་དམ་པའི་ཆོས་ཡིད་བཞིན་གྱི་ནོར་བུ་ལྟ་བུ་ལེན་པར་མཛད་པའི་དེད་དཔོན་དང་ཆོས་མཚུངས་པའི་ཀླུའི་དབང་པོ་སྲུང་བ་ལ་འདུད་ཅེས་པའི་དོན་ཡིན་ལ། གཉིས་པ་འཁོན་རྡོ་རྗེ་རིན་ཆེན་ལ་གསོལ་བ་འདེབས་པ་ནི། གྲུབ་པའི་སར་བཞུགས་ཞེས་སོགས་ཏེ།
དེ་ཡང་གྲུབ་པ་བརྙེས་པའི་སར་བཞུགས་ཀྱང་། གདུལ་བྱ་ཐ་མལ་པའི་སྣང་ངོར་དགེ་བསྙེན་རྡོ་རྗེ་འཛིན་པའི་ཚུལ་དུ་འཛིན་པར་མཛད་པའི་སྐྱེས་བུ་གང་ཞིག རྡོ་རྗེ་ལྟར་མི་ཕྱེད་པའི་སྟོང་པ་ཉིད་དང་ཡིད་བཞིན་གྱི་ནོར་བུ་རིན་པོ་ཆེ་ལྟར་སེམས་ཅན་གྱི་དོན་མཛད་པའི་སྙིང་རྗེ་ཆེན་པོ་སྟེ། སྟོང་ཉིད་སྙིང་རྗེ་དབྱེར་མེད་མངའ་བའི་སྐྱེས་ཆེན་དམ་པ་རྣམ་གཉིས་ལ་གསོལ་བ་འདེབས་ཞེས་པའི་དོན་ནོ། ། གསུམ་པ་འཁོན་ཤེས་རབ་ཡོན་ཏན་ལ་གསོལ་བ་འདེབས་པ་ནི། འཁོར་འདས་སྒྱུ་མར་རྟོགས་པའི་ཞེས་སོགས་ཏེ། དེ་ཡང་འཁོར་བ་དང་མྱ་ངན་ལས་འདས་པའི་ཆོས་ཐམས་ཅད་སྒྱུ་མ་ལྟར་རྟོགས་པའི་ཤེས་རབ་རྣམ་པར་དག་པ་དང་། ཁམས་གསུམ་གྱི་སེམས་ཅན་ཐམས་ཅད་ལ་དམིགས་པ་མེད་པའི་ཐུགས་རྗེ་ཆེན་པོའི་རང་བཞིན་ཅན་ཏེ། མདོར་ན་སྟོང་ཉིད་རྟོགས་པའི་ཤེས་རབ་དང་། དམིགས་པ་མེད་པའི་སྙིང་རྗེ་ཆེན་པོ་ཟུང་འཇུག་ཏུ་ཡོན་ཏན་དང་ལྡན་པའི་སྐྱེས་ཆེན་དམ་པ་དེ་ལ་འདུད་ཅེས་པའི་དོན་ཡིན་ལ།
བཞི་པ་འཁོན་ཚུལ་ཁྲིམས་རྒྱལ་པོ་ལ་གསོལ་བ་འདེབས་པ་ནི། དམ་པའི་ཚུལ་བཞིན་ཞེས་སོགས་ཏེ། ། དེ་ཡང་སྐྱེས་བུ་དམ་པ་དགེ་སློང་གསར་བུ་བའི་ཚུལ་བཞིན་མཛད་སྤྱོད་ཞིབ་ཅིང་། ཚུལ་ཁྲིམས་ཀྱི་བསླབ་པ་དང་། ཏིང་ངེ་འཛིན་གྱི་བསླབ་པ་དང་། ཤེས་རབ་ཀྱི་བསླབ་པ་སྟེ་བསླབ་པ་གསུམ་ལྡན་གྱི་ཁྲིམས་ཀྱིས་རང་རྒྱུད་མཛེས་ཤིང་། གཞན་སེམས་ཅན་ཐམས་ཅད་ཀྱི་བླ་མར་གྱུར་པ་རྒྱལ་པོ་ཞེས་པའི་མཚན་གྱི་མཐའ་ཅན་དང་ལྡན་པའི་སྐྱེས་བུ་དེ་ལ་གསོལ་བ་འདེབས་ཞེས་པའི་དོན་ནོ། ། ལྔ་པ་འཁོན་རྡོ་རྗེ་གཙུག་ཏོར་ལ་གསོལ་བ་འདེབས་པ་ནི། ཟབ་གསལ་རྡོ་རྗེའི་སྐུ་ཞེས་སོགས་ཏེ། དེ་ཡང་ཟབ་པ་སྟོང་པ་ཉིད་དང་གསལ་བ་བདེ་བ་ཆེན་པོ་སྟེ་གསལ་སྟོང་གཉིས་མེད་དམ་ཐབ་གསལ་གཉིས་མེད་རྡོ་རྗེ་ལྟ་བུའི་སྐུ་ཉིད་རང་དོན་དུ་སྔོན་དུ་གྱུར་ཀྱང་།
གཞན་གྱི་སྣང་ངོར་ཐ་མལ་བ་རྡོ་རྗེ་འཛིན་པའི་ཚུལ་སྟོན་པར་མཛད་པའི་གཙུག་ཏོར་ཤེས་རབ་ཅེས་པའི་མཚན་ཅན་ལ་གསོལ་བ་འདེབས་ཞེས་པའི་དོན་ཡིན་ལ། དྲུག་པ་འཁོན་དགེ་སྐྱབས་ལ་གསོལ་བ་འདེབས་པ་ནི། དགེ་ལེགས་གཞིར་གྱུར་ཞེས་སོགས་ཏེ། དེ་ཡང་དགེ་ལེགས་ཐམས་ཅད་ཀྱི་གཞིར་གྱུར་པ་བྱང་ཆུབ་ཀྱི་སེམས་རིན་པོ་ཆེ་གང་གི་ཐུགས་ལ་མངའ་བའི་སྟོབས་ཀྱིས་འགྲོ་བའི་སྐྱབས་སམ་ཕྱག་གི་གནས་སུ་གྱུར་པ་སྟེ། སྤྱོད་འཇུག་ལས། བྱང་ཆུབ་སེམས་སྐྱེས་གྱུར་ན་སྐད་ཅིག་གིས། ། འཁོར་བའི་བཙོན་རར་བསྡམས་པའི་འགྲོ་བ་རྣམས། ། བདེ་གཤེགས་རྣམས་ཀྱི་སྲས་ཞེས་བརྗོད་བྱ་ཞིང་། ། འཇིག་རྟེན་ལྷ་མི་བཅས་པའི་ཕྱག་བྱར་འགྱུར། ། ཞེས་གསུངས་པ་ལྟར་གྱིས་ཡོན་ཏན་དང་ལྡན་པ་རྣམས་ཀྱི་ནང་ནས་མཆོག་ཏུ་གྱུར་པ་ཁྱོད་ལ་གསོལ་བ་འདེབས་ཞེས་པའི་དོན་ནོ། །
བདུན་པ་འཁོན་དགེ་མཐོང་ལ་གསོལ་བ་འདེབས་པ་ནི། གཅིག་ཏུ་དགེ་བའི་ཆོས་ལ་ཞེས་སོགས་ཏེ། དེ་ཡང་གང་གི་ཐུགས་རྩེ་གཅིག་ཏུ་རྒྱུན་མི་ཆད་པར་དགེ་བའི་ཆོས་ཏིང་ངེ་འཛིན་གྱི་རྒྱུན་བཟང་པོ་ལ་བར་མ་ཆད་དུ་ཐུགས་གཞོལ་ཞིང་དེ་ལ་བརྟེན་ནས་ཡང་དག་པ་སྤྲོས་པ་དང་བྲལ་བ་ངེས་པའི་དོན་མངོན་སུམ་དུ་མངོན་པར་མཐོང་ཡང་ཐ་མལ་པའི་སྣང་ངོར་རིག་སྔགས་འཆང་བའི་ཚུལ་སྟོན་པ་དེ་ལ་འདུད་ཅེས་པའི་དོན་ཡིན་ལ། བརྒྱད་པ་འཁོན་སྟོན་བལ་པོ་ལ་གསོལ་བ་འདེབས་པ་ནི། གླང་གི་བྲག་ལ་ཞེས་སོགས་ཏེ། དེ་ཡང་སྐྱེས་བུ་མཆོག་དེ་རང་དོན་ཆོས་སྐུ་མངོན་དུ་མཛད་ཟིན་ཀྱང་། གཞན་ངོར་ཚ་མོ་རོང་གི་གླང་གི་བྲག་དེང་སང་ཕུར་རིར་གྲགས་པའི་བདག་གི་བླ་མ་འཇམ་དཔལ་དབང་པོའི་མཚན་ཅན་གྱི་སྒྲུབ་གནས་དེ་ཉིད་ཀྱི་བྲག་གི་ངོས་ལ་བཅོམ་ལྡན་འདས་རྡོ་རྗེ་གཞོན་ནུའི་ཞལ་མངོན་སུམ་དུ་ལེགས་པར་གཟིགས་ནས་བྱིན་གྱིས་བརླབས་པའི་གྲུབ་པ་བརྙེས་པའི་འཁོན་སྟོན་ཆེན་པོ་བལ་པོའི་མཚན་ཅན་དེ་ལ་གསོལ་བ་འདེབས་ཞེས་པའི་དོན་ནོ། ། དགུ་པ་འཁོན་ཤཱཀྱ་བློ་གྲོས་ལ་གསོལ་བ་འདེབས་པ་ནི། སྔ་འགྱུར་ཤཱཀྱའི་རིང་ལུགས་ཞེས་སོགས་ཏེ། དེ་ཡང་སྔ་འགྱུར་ཤཱཀྱ་སེངྒེའི་རིང་ལུགས་འཛིན་པའི་བསྟན་འཛིན་རྣམས་ཀྱི་མཛད་སྲོལ་གྱི་མཆོག་ཏུ་གྱུར་པ་རྩེ་གཅིག་ཏུ་སྒྲུབ་པ་ལ་བརྩོན་པར་མཛད་པས་གྲུབ་པའི་ས་བརྙེས་པའི་ཟག་མེད་ཀྱི་བློ་གྲོས་མངའ་བ་ཅན་དེ་ལ་འདུད་ཅེས་པའི་དོན་ཡིན་ལ།
བཅུ་པ་འཁོན་རོག་ཤེས་རབ་ཚུལ་ཁྲིམས་ལ་གསོལ་བ་འདེབས་པ་ནི། གསང་སྔགས་མཐུ་ཡི་ཞེས་སོགས་ཏེ། དེ་ཡང་སྔ་འགྱུར་གྱི་གསང་སྔགས་རྣམས་ཀྱི་ནང་ནས་མཆོག་ཏུ་གྱུར་པ་ཡང་ཕུར་གཉིས་ཀྱི་སྒོམ་སྒྲུབ་དང་བཟླས་བརྗོད་ལ་བརྩོན་པར་མཛད་པའི་མཐུ་ཡི་དམ་ཅན་བཀའ་སྲུང་བཅུ་གཉིས་ལ་སོགས་པ་བྲན་དུ་འཁོལ་བའི་འཁོན་རོག་ཆེན་པོ་ཤེས་རབ་ཀྱི་ཕུང་པོ་དང་ཚུལ་ཁྲིམས་ཀྱི་ཕུང་པོ་ལ་སོགས་པ་ཟག་མེད་ཀྱི་ཕུང་པོ་ལྔ་སྔོན་དུ་གྱུར་པའི་སྐྱེས་ཆེན་དེ་ལ་གསོལ་བ་འདེབས་ཞེས་པའི་དོན་ནོ། ། བཅུ་གཅིག་པ་འཁོན་དཀོན་མཆོག་རྒྱལ་པོ་ལ་གསོལ་བ་འདེབས་པ་ནི། དྲི་མེད་དཀོན་མཆོག་གདུང་འཛིན་ཞེས་སོགས་ཏེ། དེ་ཡང་དྲང་དོན་ལྟར་ན་རིགས་དྲི་མ་མེད་པ་འོད་གསལ་གྱི་ལྷའི་གདུང་དང་། ལྷ་དང་སྲིན་པོ་འཁོན་པའི་བར་དུ་འཁྲུངས་པའི་འཁོན་གྱི་གདུང་བརྒྱུད་འཛིན་ཞིང་། ངེས་དོན་དུ་འཇམ་པའི་དབྱངས་ཉིད་འོད་གསལ་གྱི་ལྷར་འཁྲུངས་པ་ཡིན་པས། འཇམ་པའི་དབྱངས་ཀྱི་གདུང་བརྒྱུད་དྲི་མ་དང་བྲལ་བ། སྤང་བྱ་སྒྲིབ་གཉིས་ལས་འཁོན་པའི་དཀོན་མཆོག་གསུམ་གྱི་གདུང་འཛིན་པའི་སྐྱེས་མཆོག་དམ་པ་ཐེག་པ་ཆེན་པོའི་ཆོས་ཀྱི་ཁྲིར་འཁོད་ནས་ཐེག་ཆེན་ཀུན་གྱི་མཆོག་གྱུར་གསང་སྔགས་རྡོ་རྗེ་ཐེག་པའི་ཆོས་ཀྱི་འཁོར་ལོ་བསྒྱུར་བའི་རྒྱལ་པོ་གང་ཡིན་པ་དེ་ལ་འདུད་ཅེས་པའི་དོན་ཡིན་ལ།
དེ་ཡན་གྱིས་འཁོན་གྱི་གདུང་རབས་རྣམས་ལ་གསོལ་བ་འདེབས་པའི་ཚུལ་བསྟན་ཟིན་ནས། གཉིས་པ་དེ་དང་ས་སྐྱ་པའི་གདུང་རབས་གཉིས་ལྡན་རྣམས་ལ་གསོལ་བ་འདེབས་པ་འདི་ལ་དོན་ཚན་བཅུ་བདུན་དུ་ཡོད་པ་ལས། དང་པོ་དཔལ་ས་སྐྱ་པ་ཆེན་པོ་ཀུན་དགའ་སྙིང་པོ་ལ་གསོལ་བ་འདེབས་པ་ནི། སྙིགས་དུས་གངས་ཅན་དཔལ་གྱུར་ཅེས་སོགས་ཏེ། དེ་ཡང་སྙིགས་མ་སྔ་བདོ་བའི་དུས་འདིར་གངས་ཅན་གྱི་སྐྱེ་དགུ་རྣམས་ཀྱི་དཔལ་དུ་གྱུར་པ་བྱང་ཆུབ་སེམས་དཔའ་ཕྱག་ན་པདྨོའི་རྣམ་པར་སྤྲུལ་པའི་སྐུར་གདོན་མི་ཟ་བའི་འགྲན་ཟླ་དང་བྲལ་བའི་བླ་མའི་མཆོག་སྐྱེས་ཆེན་དམ་པ་དཔལ་ས་སྐྱ་པ་ཆེན་པོ་ཀུན་དགའ་སྙིང་པོ་ཞེས་སྙན་པའི་གྲགས་པས་འཛམ་བུའི་གླིང་མ་ལུས་པ་ཡོངས་སུ་ཁྱབ་པའི་བོད་ཡུལ་བསྟན་པའི་མངའ་བདག་རྗེ་བཙུན་ས་སྐྱ་པའི་རྩ་ལག་དམ་པར་གྱུར་པ་དེ་ཉིད་ལ་གསོལ་བ་འདེབས་ཞེས་པའི་དོན་ནོ། ། གཉིས་པ་སློབ་དཔོན་རིན་པོ་ཆེ་ལ་གསོལ་བ་འདེབས་པ་ནི། དེ་སྲས་འཇམ་པའི་དབྱངས་ཀྱི་ཞེས་སོགས་ཏེ། དེ་ཡང་བླ་ཆེན་ཀུན་དགའ་སྙིང་པོ་དེ་ཉིད་ཀྱི་སྲས་དྲང་དོན་དུ་རྗེ་བཙུན་འཇམ་པའི་དབྱངས་ཀྱིས་བྱིན་གྱིས་བརླབས་པའི་ཚུལ་སྟོན་པར་མཛད་ཅིང་། ངེས་དོན་དུ་རྡོ་རྗེ་རྣོན་པོ་ཉིད་གོས་དཀར་གྱིས་བཀླུབས་པའི་ཚངས་སྤྱོད་དགེ་བསྙེན་གྱི་ཚུལ་བཟུང་ནས་ཤེས་བྱ་རིག་པའི་གནས་ལྔ་ཀུན་ལ་མཁྱེན་པ་ཕྱོགས་མེད་དུ་རྒྱས་ཤིང་བསོད་ནམས་དང་ཡེ་ཤེས་ཀྱི་ཚོགས་གཉིས་མཐར་ཕྱིན་པའི་རྩེ་མོར་གསོན་པའི་སྐྱེས་ཆེན་དམ་པ་དེ་ཉིད་ཀྱི་ཞབས་ལ་གུས་པ་དང་བཅས་པས་འདུད་དོ་ཞེས་པའི་དོན་ཡིན་ལ། གསུམ་པ་རྗེ་བཙུན་རིན་པོ་ཆེ་ལ་གསོལ་བ་འདེབས་པ་ནི།
རྒྱལ་བའི་མཁྱེན་བརྩེ་གཅིག་བསྡུས་ཞེས་སོགས་ཏེ། དེ་ཡང་དུས་གསུམ་གྱི་རྒྱལ་བ་ཐམས་ཅད་ཀྱི་མཁྱེན་བརྩེ་ནུས་གསུམ་གཅིག་ཏུ་བསྡུས་པའི་ངོ་བོ་གངས་ཁྲོད་ཀྱི་རྡོ་རྗེ་འཛིན་པ་ཀུན་གྱི་གཙུག་རྒྱན་རྗེ་བཙུན་རིན་པོ་ཆེ་གྲགས་པ་རྒྱལ་མཚན་ཞེས་བྱ་བའི་མཐུ་སྟོབས་རྫུ་འཕྲུལ་གྱི་མངའ་བདག རྒྱུད་སྡེའི་དགོངས་པ་རང་དབང་དུ་འགྲེལ་བར་ནུས་པའི་མཁྱེན་རབ་ཅན་ངེས་དོན་གྱི་འཇམ་པའི་དབྱངས་དེ་ལ་གསོལ་བ་འདེབས། ཞེས་པའི་དོན་ནོ། ། བཞི་པ་གཅུང་དཔལ་ཆེན་འོད་པོ་ལ་གསོལ་བ་འདེབས་པ་ནི། ཟབ་མོའི་ལམ་གྱི་ཞེས་སོགས་ཏེ། དེ་ཡང་རྡོ་རྗེ་ཐེག་པའི་ཟབ་མོའི་ལམ་གྱི་སྒོ་ནས་རང་གི་རྒྱུད་སྨིན་པར་མཛད་ཅིང་མགོན་མེད་པའི་སེམས་ཅན་གཞན་ལ་བརྩེ་བ་སྙིང་རྗེ་ཆེན་པོའི་ཐུགས་མངའ་བའི་སྟོབས་ཀྱིས་སྨན་སྤྱད་ལ་སོགས་པའི་སྒོ་ནས་འགྲོ་བ་མཐའ་ཡས་པའི་དོན་མཛད་ལ། ཁྱད་པར་གཉིས་སུ་མེད་པའི་ཡེ་ཤེས་ཀྱི་དཔལ་དང་བརྩེ་བ་སྙིང་རྗེ་ཆེན་པོའི་འོད་ཟེར་གྱིས་སྲིད་པའི་ཚ་གདུང་སེལ་བར་མཛད་པ་དེ་ཉིད་ལ་འདུད་ཅེས་པའི་དོན་ཡིན་ལ། ལྔ་པ་ཆོས་རྗེ་ས་པཎ་ལ་གསོལ་བ་འདེབས་པ་ནི། མཁྱེན་རབ་ཐོགས་མེད་ཅེས་སོགས་ཏེ།
དེ་ཡང་ཟབ་ཡངས་མཁྱེན་རབ་གཏིང་མཐའ་མེད་པའི་འཇམ་པའི་དབྱངས་ཀྱི་བློ་གྲོས་ཀྱིས་ཐུན་མོང་དང་ཐུན་མོང་མ་ཡིན་པའི་རིག་པའི་གནས་ཐམས་ཅད་ལ་ཐོགས་པ་མེད་པའི་འཛམ་བུ་གླིང་གི་མཁས་པ་ཀུན་གྱི་གཙུག་རྒྱན་དམ་པར་གྱུར་པས། ས་སྐྱ་པཎ་ཆེན་ཞེས་པའི་མཚན་ཙམ་ཐོས་པས་ཀྱང་བློ་གསལ་རྣམས་ལ་དང་བའི་དད་པ་དབང་མེད་དུ་བསྐྱེད་པར་ནུས་ཤིང་། ཆོས་དང་ཆོས་མ་ཡིན་པ་རྣམ་པར་འབྱེད་པ་ལ་འཇིག་རྟེན་འདི་ན་མཁས་པ་ཀུན་གྱི་མིག་གཅིག་པུ་ལྟ་བུར་གྱུར་པ་ཡིན་ལ། རྒྱ་གར་གྱི་སྒྲ་ལས་བོད་སྐད་དུ་བཀའ་དང་བསྟན་བཅོས་དུ་མ་བསྒྱུར་བར་མཛད་པ་སོགས། བོད་རྨོངས་པ་རྣམས་ལ་ཡང་དག་པའི་ལམ་སྟོན་པར་མཛད་པའི་ཡོངས་རྫོགས་བསྟན་པའི་མངའ་བདག་གནས་ལྔ་རིག་པའི་པཎ་ཆེན་ཐུབ་དབང་གཉིས་པ་ས་སྐྱ་པཎྜི་ཏ་ཀུན་དགའ་རྒྱལ་མཚན་དཔལ་བཟང་པོ་དེ་ཉིད་ལ་གསོལ་བ་འདེབས་ཞེས་པའི་དོན་ནོ། ། དྲུག་པ་བཟང་ཚ་བསོད་ནམས་རྒྱལ་མཚན་ལ་གསོལ་བ་འདེབས་པ་ནི། སྔོན་བསགས་བསོད་ནམས་ཞེས་སོགས་ཏེ། དེ་ཡང་བསྐལ་པ་དཔག་ཏུ་མེད་པའི་སྔོན་རོལ་ནས་ཚོགས་གཉིས་རྒྱ་ཆེན་པོ་བསགས་པའི་འགྲོ་བ་ཀུན་གྱི་བསོད་ནམས་ཀྱི་ཞིང་དུ་ཡོན་ཏན་གྱི་ཚོགས་དུ་མ་ལས་གྲུབ་པའི་རིགས་རུས་སུ་བསྐྲུན་པའི་སྐུ་གསུང་ཐུགས་ཀྱི་སྒོ་ནས་བསྟན་པའི་བྱ་བ་རླབས་པོ་ཆེ་མཛད་པའི་སྙན་པའི་གྲགས་པས་རྒྱལ་མཚན་ཆེན་པོ་སྲིད་པའི་རྩེ་མོའི་བར་དུ་བསྒྲེངས་པར་མཛད་པའི་རྡོ་རྗེ་འཛིན་པ་མཁས་པ་གང་དེར་འདུད། ཅེས་པའི་དོན་ཡིན་ལ། བདུན་པ་ཆོས་ཀྱི་རྒྱལ་པོ་འཕགས་པ་རིན་པོ་ཆེ་ལ་གསོལ་བ་འདེབས་པ་ནི།
ཟབ་རྒྱས་ཆོས་དང་ཞེས་སོགས་ཏེ། དེ་ཡང་ཟབ་ཅིང་རྒྱས་པའི་ཆོས་ཚུལ་རྒྱ་མཚོ་ལྟ་བུ་དང་རྟོགས་པའི་ཡོན་ཏན་དཔག་ཏུ་མེད་པས་ཐུགས་རྒྱུད་བལྟམས་པས། ཆོས་རྗེ་བསྟན་པའི་ཉི་མ་ཆེན་པོའི་ཡོན་བདག་ཧོར་གྱི་རྒྱལ་པོ་བརྒྱུད་པ་དང་བཅས་པས་མི་ཕྱེད་པའི་དད་པ་ཆེན་པོས་གང་གི་ཞབས་ཟུང་བླ་ལྷག་ཏུ་བསྟེན་ནས། ཟབ་མོ་རྡོ་རྗེ་ཐེག་པའི་དབང་བསྐུར་ཞུ་བའི་ཡོན་དུ་བོད་འཆོལ་ཁ་གསུམ་གྱི་ཁོངས་སུ་གཏོགས་པའི་ཁྲི་སྐོར་བཅུ་གསུམ། རྒྱའི་མི་ཡུར་ཆེན་མོ། ཆོས་དུང་དཀར་པོ་རྒྱང་གྲགས་སོགས་ཀྱིས་གཙོས་པའི་བློའི་རྭ་བ་ལས་འདས་པའི་བསྙེན་བཀུར་རྒྱ་ཆེན་པོ་ཕུལ་ཏེ། ཆོས་དང་སྲིད་པའི་དཔལ་འབྱོར་མངའ་ཐང་ལོངས་སྤྱོད་ཕུན་སུམ་ཚོགས་པའི་ཡོན་ཏན་གྱི་དཔལ་ཆེན་པོ་ཅན་ལྷ་འདྲེ་མི་གསུམ་ཀུན་ལ་དབང་བསྒྱུར་བའི་འཛམ་གླིང་བྱང་ཕྱོགས་ཀྱི་ཆོས་སྲིད་མ་ལུས་པའི་བདག་པོར་གྱུར་པ་སྐལ་བ་བཟང་པོ་ཅན་ཀུན་གྱི་བླ་མར་བཞུགས་པའི་ཆོས་ཀྱི་རྒྱལ་པོ་འཕགས་པ་ཞེས་ཡོངས་ལ་གྲགས་པའི་འགྲོ་བའི་མགོན་པོ་བློ་གྲོས་རྒྱལ་མཚན་དེ་ཉིད་ལ་གསོལ་བ་འདེབས་ཞེས་པའི་དོན་ནོ། ། སྨྲས་པ། སྔོན་ཚེ་ས་སྐྱ་པཎ་ཆེན་ཁུ་དབོན་ཞབས། ། སྟོབས་ལྡན་ཧོར་གྱི་རྒྱལ་པོས་གུས་བསྟེན་ནས། །
འཛམ་གླིང་བྱང་ཕྱོགས་བདག་པོར་མངའ་ཕུལ་ཏེ། ། བོད་ཡུལ་ཤིང་སྒོ་འཛིན་པའི་ཆོལ་ཁ་གསུམ། ༡ ། དམ་ཆོས་ཡོན་དུ་ཕུལ་བ་ནས་བཟུང་སྟེ། ། ས་སྐྱ་པ་ཡི་འབངས་སུ་མ་གྱུར་སུ། ། འདི་འདྲ་སོམས་ལ་དེང་དུས་ཆེར་རློམ་ཀུན། ། བཟང་པོར་འཆོས་པའི་ཁེངས་སེམས་འདི་དོར་ལ། ༢ ། མཆོད་འོས་མཆོད་སོགས་ཡ་རབས་མཛངས་པ་ཡིས། ། རྣམ་ཐར་བསྐྱངས་ན་རང་གཞན་ཀུན་ལ་མཛེས། །
ཞེས་བྱ་བ་ཡང་ཤུགས་འབྱུང་དུ་སྨྲས་པ་ལགས་སོ། ། དེ་ནས་ཆོས་རྒྱལ་འཕགས་པའི་རྗེས་སུ་འཁོན་ས་སྐྱ་པའི་གདུང་བརྒྱུད་མ་ཡིན་པའི་བརྒྱུད་འཛིན་གྱི་བླ་མ་གཞན་ལྔ་ལ་གསོལ་བ་འདེབས་པ་འདི་འབྱུང་བས། དེའི་དང་པོ་ཁ་འུབ་པ་འོད་དཔལ་ལ་གསོལ་བ་འདེབས་པ་ནི། རྗེ་བཙུན་མཆོག་ལས་ཞེས་སོགས་ཏེ། དེ་ཡང་ས་སྐྱ་པའི་རྗེ་བཙུན་མཆོག་རྣམས་ལས་འཁྲུལ་པ་མེད་པའི་ཡང་ཕུར་གྱི་གདམས་པ་ཟབ་མོ་རྣམས་ལེགས་པར་མནོས་ནས། སྐལ་པ་དང་འཚམས་པའི་གདུལ་བྱ་གཞན་ལ་གདམས་པ་དེ་ཉིད་འཆད་མཁས་ཀྱི་འོད་ཟེར་དང་ལྡན་པ་ཆོས་ཀྱི་རྗེ་ཁ་འུབ་པ་དེ་ཉིད་ལ་འདུད། ཅེས་པའི་དོན་ཡིན་ལ། གཉིས་པ་བུ་ལུང་པ་ཀུན་དགའ་རྡོ་རྗེ་ལ་གསོལ་བ་འདེབས་པ་ནི། ཆོས་ཀུན་དགའ་བཞིའི་ཞེས་སོགས་ཏེ། དེ་ཡང་ཟབ་མོའི་གདམས་པ་ཉམས་སུ་བཞེས་པ་ལ་བརྟེན་ནས་ཆོས་ཀུན་ཀྱང་དགའ་བ་བཞིའི་ཡེ་ཤེས་ཀྱི་ངོ་བོར་རོ་ཅིག་ཏུ་རྟོགས་ཤིང་།
དེ་ལ་བརྟེན་ནས་ཆོས་ཐམས་ཅད་སྐུ་གསུང་ཐུགས་རྡོ་རྗེ་གསུམ་དང་དབྱེར་མེད་སྐྱོང་བར་མཛད་པའི་ཆོས་ཀྱི་རྗེ་བུ་ལུང་པ་དེ་ཉིད་ལ་གསོལ་བ་འདེབས་ཞེས་པའི་དོན་ནོ། ། གསུམ་པ་ལོ་ཙཱ་བ་མཆོག་ལྡན་ལེགས་པའི་བློ་གྲོས་ལ་གསོལ་བ་འདེབས་པ་ནི། མཆོག་ཏུ་གཞན་ལ་ཕན་པའི་ཞེས་སོགས་ཏེ། དེ་ཡང་མཆོག་ཏུའམ་ཁྱད་པར་དུ་གདུལ་བྱ་གཞན་ལ་ཕན་པའི་ཐུགས་སྙིང་རྗེ་ཆེན་པོ་དང་ལྡན་ཞིང་། རྒྱ་སྐད་བོད་སྐད་གཉིས་སྨྲས་པའི་སྒོ་ནས་འགྲོ་བ་རྣམས་ལེགས་པའི་ལམ་ལ་འགོད་པར་མཛད་པའི་བློ་གྲོས་ཅན། ལོ་ཙཱ་བ་མཆོག་ལྡན་ལེགས་པའི་བློ་གྲོས་དེ་ཉིད་ལ་འདུད་ཞེས་པའི་དོན་ཡིན་ལ། བཞི་པ་དགའ་ལྡན་པ་ཀུན་དགའ་བསོད་ནམས་ལ་གསོལ་བ་འདེབས་པ་ནི། གཞུང་ལུགས་མན་ངག་ཀུན་འདུས་ཞེས་སོགས་ཏེ། དེ་ཡང་མདོ་རྒྱུད་ཀྱི་གཞུང་ལུགས་མན་ངག་དང་བཅས་པ་ཀུན་འདུས་པའི་དགའ་བའི་ཚལ་ལྟ་བུར་བཞུགས་ཤིང་། བསོད་ནམས་དང་ཡེ་ཤེས་ཀྱི་ཚོགས་གཉིས་མཐར་ཕྱིན་པའི་གང་ཟག་དགའ་ལྡན་པ་ཀུན་དགའ་བསོད་ནམས་དེ་ཉིད་ལ་གསོལ་བ་འདེབས་ཞེས་པའི་དོན་ནོ། །
ལྔ་པ་གན་པ་རིན་ཆེན་རྒྱལ་མཚན་ལ་གསོལ་བ་འདེབས་པ་ནི། རྣམ་མང་གསུང་རབ་མཐའ་དག་ཅེས་སོགས་ཏེ། དེ་ཡང་གདུལ་བྱའི་བྱེ་བྲག་རྣམ་པ་མང་པོའི་ངོ་བོར་གསུངས་པའི་མདོ་རྒྱུད་ཀྱི་གསུང་རབ་མཐའ་དག་ལ་ལེགས་པར་སྦྱངས་ནས། དེ་དག་གི་དོན་ཕྱིན་ཅི་མ་ལོག་པར་རྟོགས་ཤིང་། ཟབ་མོའི་ཡང་རྩེ་མན་ངག་གི་ཉིང་ཁུ་རྡོ་རྗེ་ཐེག་པའི་གདམས་གའི་བང་མཛོད་འཛིན་པར་མཛད་པའི་རིན་པོ་ཆེའི་ནང་ནས་མཆོག་ཏུ་གྱུར་པའི་ཡིད་བཞིན་གྱི་ནོར་བུ་རིན་པོ་ཆེ་རྒྱལ་མཚན་གྱི་རྩེ་མོར་མཆོད་པ་ལྟར། འགྲོ་བ་ཀུན་ལ་དགོས་འདོད་མ་ལུས་པ་སྩོལ་བའི་ཆོས་ཀྱི་རྗེ་གན་པ་རིན་ཆེན་རྒྱལ་མཚན་དེ་ཉིད་དང་དེའི་བརྒྱུད་འཛིན་དང་བཅས་པ་ལ་འདུད་ཞེས་པའི་དོན་ཡིན་ལ། དེ་དག་གིས་ནི་བརྒྱུད་འཛིན་གྱི་བླ་མ་གཞན་ལ་གསོལ་བ་འདེབས་པའི་ཁོངས་ནས་སྐྱེས་བུ་དམ་པ་ལྔ་ལ་གསོལ་བ་འདེབས་པའི་དོན་རྣམས་སྐབས་འདིར་དགོས་པའི་དབང་གིས་བསྟན་ཟིན་ནས། ད་ནི་གོང་གི་ས་བཅད་ཀྱི་འཁོན་ས་སྐྱ་པ་ཞེས་པའི་མཚན་མཆོག་གཉིས་དང་ལྡན་པའི་གདུང་རབས་དྲི་མ་མེད་པ་རྣམས་ལ་གསོལ་བ་འདེབས་པ་ལ་དོན་ཚན་བཅུ་བདུན་ཡོད་པའི་བདུན་པ་ཡན་ཆད་གོང་དུ་བསྟན་ཟིན་ནས། དེའི་རྗེས་སུ་བརྒྱད་པ་བླ་མ་དམ་པ་བསོད་ནམས་རྒྱལ་མཚན་ལ་གསོལ་བ་འདེབས་པ་ནི། བསླབ་གསུམ་ངུར་སྨྲིག་ཅེས་སོགས་ཏེ།
དེ་ཡང་ལྷག་པ་ཚུལ་ཁྲིམས་ཀྱི་བསླབ་པ། ཏིང་ངེ་འཛིན་གྱི་བསླབ་པ། ཤེས་རབ་ཀྱི་བསླབ་པ་སྟེ་བསླབ་པ་གསུམ་གྱིས་ཐུགས་རྒྱུད་ཕྱུག་པའི་གཟུགས་ཀྱི་སྐུ་ཉིད་ངུར་སྨྲིག་གི་ཆོས་གོས་ཀྱིས་མཛེས་པར་སྤྲས་ཤིང་། ཇི་ལྟ་བ་དང་ཇི་སྙེད་པ་མཁྱེན་པའི་སྤྲུལ་པའི་སྐུར་གདོན་མི་ཟ་བའི་སྐྱེས་བུ་དམ་པ་ཡོངས་སུ་རྫོགས་པའི་བསྟན་པའི་མངའ་བདག་ཐམས་ཅད་མཁྱེན་པ་ཆོས་ཀྱི་རྗེ་དཔལ་ལྡན་བླ་དམ་པ་བསོད་ནམས་རྒྱལ་མཚན་ཞེས་ཡོངས་སུ་གྲགས་པའི། སྤྱིར་བོད་དུ་འགྱུར་རོ་ཅོག་གི་བསྟན་པ་སྤྱི་དང་། བྱེ་བྲག་ཏུ་དཔལ་ལྡན་ས་སྐྱ་པ། ཡང་སྒོས་སྔ་འགྱུར་རྡོ་རྗེ་ཕུར་པའི་བསྟན་པ་རྨངས་ནས་བསླངས་ཏེ་དར་རྒྱས་སུ་མཛད་པའི་བཀའ་དྲིན་གཞལ་དུ་མེད་པ་དེ་ཉིད་ལ་གསོལ་བ་འདེབས་ཞེས་པའི་དོན་ནོ། ། དགུ་པ་བླ་ཆེན་ཀུན་རྒྱལ་ལ་གསོལ་བ་འདེབས་པ་ནི། གྲུབ་པའི་རིགས་འཁྲུངས་ཞེས་སོགས་ཏེ། དེ་ཡང་གྲུབ་པ་བརྙེས་པའི་སྐྱེས་བུ་ཆེན་པོ་ཐོག་མ་གནམ་ལྷའི་གདུང་བརྒྱུད།
བར་དུ་འཁོན་གྱི་གདུང་བརྒྱུད། ཐ་མར་ས་སྐྱ་པའི་གདུང་བརྒྱུད་དེ། རིགས་རུས་ཆོ་འབྲང་འགྲན་ཟླ་དང་བྲལ་བའི་རིགས་སུ་སྐུ་འཁྲུངས་ཤིང་། ཤེས་བྱའི་གནས་ཐམས་ཅད་ཀྱི་དེ་ཁོ་ན་ཉིད་གཟིགས་པས་ཕན་བདེའི་འབྱུང་གནས་སུ་གྱུར་ཅིང་འགྲོ་ཀུན་དགའ་བར་བྱེད་པའི་སངས་རྒྱས་ཀྱི་བསྟན་པའི་རྒྱལ་མཚན་འཛིན་པར་མཛད་པ་ཅན་དེ་ལ་འདུད་ཅེས་པའི་དོན་ཡིན་ལ། བཅུ་པ་ཐེག་ཆེན་ཆོས་ཀྱི་རྒྱལ་པོ་ལ་གསོལ་བ་འདེབས་པ་ནི། ས་སྐྱོང་གཙུག་གི་ནོར་བུ་ཞེས་སོགས་ཏེ། དེ་ཡང་སྤྱིར་རྒྱ་བོད་ཀྱི་སྐྱེ་དགུ་ཀུན་གྱི་དཔལ་དུ་གྱུར་ཅིང་། ཁྱད་པར་ས་སྐྱོང་ཆེན་པོའི་གཙུག་གི་ནོར་བུའི་ཁྲི་ལ་ཞབས་སེན་དབང་གི་རྒྱལ་པོ་ཉེ་བར་བཞུགས་པ་ཐེག་པ་ཆེན་པོའི་ཆོས་ཀྱི་འཁོར་ལོ་མ་ལུས་པ་བསྐོར་བར་མཛད་པའི་ཆོས་ཀྱི་རྒྱལ་པོ་ཆེན་པོ་འཇིག་རྟེན་ན་ཐེག་ཆེན་རིན་པོ་ཆེ་ཞེས་ཡོངས་སུ་གྲགས་ཤིང་། དམ་པ་གང་གི་དྲིན་ལས་དཔལ་ས་སྐྱའི་ཆོས་སྲིད་དཔལ་འབྱོར་དབྱར་མཚོ་ལྟར་རྒྱས་པར་མཛད་པའི་ས་སྐྱ་པའི་བསྟན་པ་སྤྱི་དང་། བྱེ་བྲག་རྡོ་རྗེ་ཕུར་པ་ལ་བཀའ་དྲིན་མཆོག་ཏུ་ཆེ་བ་དེ་ལ་གསོལ་བ་འདེབས་ཞེས་པའི་དོན་ནོ།
སྐབས་འདིར་ས་སྐྱ་པའི་གྲུབ་མཐའི་སྲོལ་འཛིན་རྗོང་ལུགས་པ་རྣམས་ཀྱི་བསྟན་པའི་གསལ་བྱེད་དམ་པ་རྡོ་རྗེ་གདན་པ་ཆེན་པོ་ཀུན་དགའ་རྣམ་རྒྱལ་གྱིས་ས་ལུགས་ཀྱི་ཕུར་པ་གསན་ཚུལ་ཅུང་ཟད་བརྗོད་ན། བརྒྱུད་པའི་རིམ་པ་སྔ་མ་རྣམས་གོང་དང་འདྲ་བ་ལས། ཐེག་ཆེན་པའི་དྲུང་དུ་རྗེ་བྲག་ཐོག་པ་བསོད་ནམས་བཟང་པོས་གསན་ཅིང་། དེའི་དྲུང་དུ་རྗེ་རྡོ་རྗེ་གདན་པ་ཉིད་ཀྱིས་གསན་པར་རྗེ་དེ་ཉིད་ཀྱི་གསན་ཡིག་ལས་བཤད་ཅིང་། ཡང་གསན་ཡིག་དེ་ཉིད་ལས། གོང་དུ་བཤད་པ་དང་ཅུང་ཟད་མི་འདྲ་བའི་བརྒྱུད་པའི་རིམ་པ་འདི་ལྟར་ཡང་འབྱུང་སྟེ། ཀུན་ཏུ་བཟང་པོ། རྡོ་རྗེ་གཞོན་ནུ། ཀརྨ་ཧེ་རུ་ཀ རིགས་ཀྱི་རྡོ་རྗེ་འཆང་།
སློབ་དཔོན་ཨུ་པ་རཱ་ཛ། པྲ་ཧ་ཏི། དྷ་ན་སཾ་ཀྲི་ཏ། པདྨ་སམྦྷ་ཝ། སྣ་རྣམ་རྡོ་རྗེ་བདུད་འཇོམས། རྡོ་རྗེ་རིན་པོ་ཆེ། ཤེས་རབ་ཡོན་ཏན། ཡོན་ཏན་འབྱུང་གནས། ཚུལ་ཁྲིམས་རྒྱལ་པོ། རྡོ་རྗེ་གཙུག་ཏོར།
དགེ་སྐྱབས། དགེ་མཐོང་། འཁོན་སྟོན་བལ་པོ། ཤཱཀྱ་བློ་གྲོས། ཤེས་རབ་ཚུལ་ཁྲིམས། འཁོན་དཀོན་མཆོག་རྒྱལ་པོ། ས་ཆེན་ཀུན་དགའ་སྙིང་པོ། སློབ་དཔོན་རིན་པོ་ཆེ། རྗེ་བཙུན་རིན་པོ་ཆེ། གན་པ་སྟོན་དར།
གན་པ་ཆོས་རྒྱལ། གན་པ་རིན་ཆེན་རྒྱལ་མཚན། དཔལ་ལྡན་བླ་མ་དམ་པ་བསོད་ནམས་རྒྱལ་མཚན། ཐེག་ཆེན་པ། མཁན་ཆེན་སེངྒེ་དཔལ་བ། བྲག་ཐོག་པ་བསོད་ནམས་བཟང་པོ། དེའི་དྲུང་དུ་ཐམས་ཅད་མཁྱེན་པ་རྡོ་རྗེ་གདན་པ་ཀུན་དགའ་རྣམ་རྒྱལ་གྱིས་གསན་པར་བཤད་ཅིང་། ཡང་ན། འཕགས་པ། དཔོན་དཀར་བ།
དགའ་ལྡན་པ་ཀུན་བསོད། གན་པ་རིན་རྒྱལ། བླ་མ་དམ་པ། ཐེག་ཆེན་པ་མན་སྔར་བཞིན་དང་། ཡང་ན། རྡོ་རྗེ་སེམས་དཔའ། པདྨ་འབྱུང་གནས། སྣ་རྣམ་རྡོ་རྗེ་བདུད་འཇོམས། ཁམ་སྒོམ། མཆོག་གི་ལེགས་པ།
ཤེས་རབ་ཚུལ་ཁྲིམས། མཆོག་གི་སེམས་དཔའ། དཀོན་མཆོག་རྒྱལ་པོ། མཐའ་བཞི་སྟོན་པ། རྡོ་རྗེ་བྲག་པོ། རྡོ་རྗེ་ཐོད་འཕྲེང་། རོལ་པའི་རྡོ་རྗེ། གློ་བོ་ལོ་ཙཱ་བ་ཤེས་རབ་རིན་ཆེན་ཆོས་རྒྱལ་འཕགས་པ་མན་གོང་བཞིན་དང་། ཡང་གློ་བོ་ལོ་ཙཱ་བས་བལ་པོའི་པཎྜི་ཏ་རཏྣ་ཤྲཱི་ལའང་ཞུས་པ་ཡིན་ནོ་ཞེས་ཀྱང་བཤད་ཅིང་། ཡང་རྡོ་རྗེ་གདན་པ་ཆེན་པོ་ཀུན་དགའ་རྣམ་རྒྱལ་ཉིད་ཀྱི་ཕུར་པ་རྩ་དུམ་གྱི་རྒྱུད་ཆོས་རྗེ་ས་སྐྱ་པཎྜི་ཏའི་བསྒྱུར་བ་གསན་པའི་བླ་མ་བརྒྱུད་པའི་རིམ་པ་ནི།
རྡོ་རྗེ་འཆང་། ཕྱག་ན་རྡོ་རྗེ། ཀླུ་སྒྲུབ། ཨཱརྻ་དེ་བ། མ་ཏིངྒ། བི་ཁ་ཏ་དེ་བ། པཎ་ཆེན་ཤཱཀྱ་ཤྲཱི། ཏ་ཐཱ་ག་ཏ་ཤྲཱི། ཆོས་རྗེ་ས་པཎ། རིན་པོ་ཆེ་སྐྱོབ་པ་དཔལ།
རྒྱ་ཚ་ལུང་མང་པོ། བློ་ཆེན། བདེ་བ་ཅན་པ། གར་ཐིག་པ། མཁན་ཆེན་ཤེར་རྡོར་བ། བླ་མ་ཆོས་དཔལ་ཤེས་རབ། མཁན་ཆེན་གྲགས་རྡོར་བ། ཆོས་རྗེ་གྲགས་དོན་པ། ཆོས་ཀྱི་རྗེ་བཀའ་འགྱུར་བ། ཤཱཀྱ་རྒྱལ་མཚན།
དེའི་དྲུང་དུ་རྡོ་རྗེ་གདན་པ་ཆེན་པོ་ཀུན་དགའ་རྣམ་རྒྱལ་གྱིས་གསན་པ་ཡིན་ཞེས་རྗེ་དེ་ཉིད་ཀྱི་གསན་ཡིག་ལས་འབྱུང་བ་ལགས། ། བཅུ་གཅིག་པ་འཇམ་དབྱངས་ནམ་མཁའ་རྒྱལ་མཚན་ལ་གསོལ་བ་འདེབས་པ་ནི། འཇམ་པའི་དབྱངས་ཀྱི་རྗེས་བཟུང་ཞེས་སོགས་ཏེ། དེ་ཡང་མགོན་པོ་འཇམ་པའི་དབྱངས་ཀྱི་རྗེས་སུ་བཟུང་བའི་སྟོབས་ཀྱིས་མཁྱེན་བརྩེ་ནུས་གསུམ། མཐུ་དང་རྫུ་འཕྲུལ་ལ་སོགས་པ་དཔག་ཏུ་མེད་པ་དང་ལྡན་ཡང་ཡོན་ཏན་དེ་ཐམས་ཅད་སྦས་པའི་ཚུལ་དུ་བཞུགས་ཤིང་། རིམ་པ་གཉིས་ཀྱི་རྣལ་འབྱོར་ལ་བརྟེན་པའི་སྒོ་ནས་ཆོས་ཐམས་ཅད་ནམ་མཁའ་ལྟར་མཐའ་དབུས་དང་བྲལ་བར་རྟོགས་པའི་སྒོ་ནས་བསྟན་པའི་རྒྱལ་མཚན་འཛིན་པར་མཛད་པ་དེ་ཉིད་ཀྱི་ཞབས་ལ་འདུད་ཅེས་པའི་དོན་ཡིན་ལ། བཅུ་གཉིས་པ་སྔགས་འཆང་རྒྱ་གར་ཤེས་བཟང་ལ་གསོལ་བ་འདེབས་པ་ནི། ལྷག་པའི་ལྷ་དང་དབྱེར་མེད་ཅེས་སོགས་ཏེ། དེ་ཡང་རྒྱུད་འདེབས་མཛད་པ་པོ་ས་ལོ་འཇམ་པའི་རྡོ་རྗེ་ཉིད་ལ། ངེས་དོན་དུ་ལྷག་པའི་ལྷ་མཆོག་རྡོ་རྗེ་གཞོན་ནུ་དང་དབྱེར་མེད་པ་སྟེ་ཁྱབ་བདག་འཁོར་ལོའི་མགོན་པོར་བཞུགས་ཀྱང་།
གཞན་ངོར་ངུར་སྨྲྀག་འཛིན་པ་མཆོག་གི་ཚུལ་སྟོན་པར་མཛད་པའི་ནུས་པའི་མངའ་བདག་རྒྱ་གར་ཤེས་རབ་རྒྱལ་མཚན་ཞེས་གྲགས་པས་རྡོ་རྗེ་གཞོན་ནུ་ཉིད་ལ་ཐུགས་དམ་གྱི་གཙོ་བོ་མཛད་ཅིང་། ལྷག་པའི་ལྷས་ཞལ་བསྟན་པར་ངེས་པའི་ཕྱོགས་འདིའི་བསྟན་པ་ལ་བཀའ་དྲིན་ཆེ་བ་དེ་ཉིད་ལ་གསོལ་བ་འདེབས་ཞེས་པའི་དོན་ནོ། ། བཅུ་གསུམ་པ་འཇམ་དབྱངས་ནམ་མཁའ་བཀྲ་ཤིས་ལ་གསོལ་བ་འདེབས་པ་ནི། དཔལ་ལྡན་མཐུ་སྟོབས་མགོན་པོ་ཞེས་སོགས་ཏེ། དེ་ཡང་དཔལ་ཧེ་རུ་ཀ་ཞེས་པ་ཡི་གེ་བཞིའི་དོན་དང་ལྡན་པ་མཐུ་སྟོབས་ཀྱི་མགོན་པོ་རྗེ་བཙུན་བིརྺ་པས་བྱིན་གྱིས་བརླབས་ཤིང་། བསྐྱེད་རིམ་དང་རྫོགས་རིམ་གྱི་རྣལ་འབྱོར་གཉིས་མཐར་ཕྱིན་པས་ཆོས་ཀུན་ཟབ་གསལ་གཉིས་མེད་ནམ་མཁའི་རང་བཞིན་ཅན་དུ་རྟོགས་ཤིང་། མཚན་ཡང་ནམ་མཁའི་མཚན་ཅན་དུ་གྲགས་པ་དེ་དང་བརྒྱུད་པར་བཅས་ལ་འདུད་ཅེས་པའི་དོན་ཡིན་ལ། བཅུ་བཞི་པ་ས་ལོ་འཇམ་པའི་རྡོ་རྗེ་ལ་གསོལ་པ་འདེབས་པ་ནི། མང་ཐོས་བློ་གསལ་རྣམ་དག་ཅེས་སོགས་ཏེ། དེ་ཡང་ཚིག་རྐང་གཉིས་ནི་རྗེས་འཇུག་རྣམས་ལ་དགོངས་ནས་རྩོམ་པ་པོ་ཉིད་ཀྱིས་ཁ་སྐོང་གི་ཚུལ་དུ་མཛད་པར་སྣང་སྟེ་དེའི་དོན་ནི།
ཤེས་བྱའི་ཡུལ་དུ་གྱུར་པ་ཐུན་མོང་དང་ཐུན་མོང་མ་ཡིན་པའི་རིག་པའི་གནས་རྣམ་པ་ལྔ་ལ་མང་དུ་ཐོས་པ་དེའི་དོན་ལ་ཐོགས་པ་མེད་པའི་བློ་གྲོས་རབ་ཏུ་གསལ་བའི་པཎྜི་ཏ་ཆེན་པོར་གྱུར་ཅིང་ཁྲིམས་ལྡན་འདུལ་བ་འཛིན་པ་རྣམ་པར་དག་པ་ཚུལ་ཁྲིམས་ཀྱི་བསླབ་པས་ཆེ་བ་མ་ལུས་པ་མཛེས་པར་བྱེད་པའི་རྒྱན་གཅིག་པུ་ལྟ་བུར་གྱུར་པ་ལྷ་མཆོག་ཟུར་ཕུང་ལྔ་པ་གང་དེས་ས་སྐྱ་འཁོན་གྱི་གདུང་བརྒྱུད་འཇམ་པའི་དབྱངས་ཀྱི་རིགས་རུས་དྲི་མ་མེད་པའི་སྐུར་སྤྲུལ་ནས་སྤྱི་དང་བྱེ་བྲག་གི་བསྟན་པ་ཡོངས་དང་། ཁྱད་པར་ཡང་ཕུར་གཉིས་ཀྱི་བསྟན་པ་ལ་བཀའ་དྲིན་མཆོག་ཏུ་ཆེ་བའི་ས་ལོ་ཙཱ་བ་ཆེན་པོ་ཀུན་དགའ་བསོད་ནམས་གྲགས་པ་རྒྱལ་མཚན་དཔལ་བཟང་པོ་ལ་གསོལ་བ་འདེབས་ཞེས་པའི་དོན་ནོ། ། བཅོ་ལྔ་པ་སྔགས་འཆང་ཆོས་ཀྱི་རྒྱལ་པོ་ངག་དབང་ཀུན་དགའ་རིན་ཆེན་ལ་གསོལ་བ་འདེབས་པ་ནི། དུས་གསུམ་རྒྱལ་བའི་རྣམ་སྤྲུལ་ཞེས་སོགས་ཏེ། ཚིགས་བཅད་འདི་ནི་བདག་གི་བླ་མ་འཇམ་དཔལ་དབང་པོའི་མཚན་ཅན་གྱིས་མཛད་པ་ཡིན་ཏེ། དེའི་དོན་ནི། དུས་གསུམ་གྱི་རྒྱལ་བའི་རྣམ་པར་སྤྲུལ་པ་རྗེ་བཙུན་ས་སྐྱ་པའི་བསྟན་པ་རིན་པོ་ཆེའི་སྡེ་གདུང་བརྒྱུད་དང་བཅས་པ་འཇིག་ལ་ཉེ་བའི་ཚེ་དེ་དག་ཡར་ངོའི་ཟླ་བ་ལྟར་དར་ཞིང་རྒྱས་བའི་ཆེད་དུ་བསམ་བཞིན་དུ་སྐུའི་སྐྱེ་བ་བཞེས་པའི་སྐྱེས་བུ་ཆེན་པོ་འགྲན་ཟླ་དང་བྲལ་བའི་མཐུ་རྩལ་ནུས་པའི་མངའ་བདག་རྡོ་རྗེ་འཆང་དངོས་དཔལ་ས་སྐྱ་པ་ཆེན་པོ་སྔགས་འཆང་ངག་གི་དབང་པོ་ཀུན་དགའ་རིན་ཆེན་བཀྲ་ཤིས་གྲགས་པ་རྒྱལ་མཚན་དཔལ་བཟང་པོ་ཞེས་པའི་མཚན་ཅན་གཟུགས་ཅན་དང་གཟུགས་མེད་ཀྱི་སྐྱེ་འགྲོ་ཐམས་ཅད་རང་དབང་མེད་པར་དབང་དུ་བསྡུས་ནས་བསྟན་པ་རིན་པོ་ཆེ་ཕྱོགས་བཅུར་རྒྱས་པར་མཛད་པས། ངེས་དོན་དུ་རིགས་ཀུན་གྱི་བདག་པོ་དྲུག་པ་རྡོ་རྗེ་སེམས་དཔའ་ཉིད། གདུལ་བྱ་རྣམས་ཀྱི་སྣང་ངོར། གོས་དཀར་ལྕང་ལོས་མཛེས་པའི་རིགས་སྔགས་འཆང་བའི་ཚུལ་སྟོན་པར་མཛད་པ་རྗེ་བཙུན་ངག་གི་དབང་པོས་གདུང་རིགས་འཛིན་པའི་འཁོན་གྱི་གདུང་བརྒྱུད་རྣམས་ཀྱི་ནང་ནས་སངས་རྒྱས་ཀྱི་བསྟན་པ་འཛིན་སྐྱོང་སྤེལ་བའི་སྒོ་ནས་དར་རྒྱས་སུ་མཛད་པ་ལ་སུས་ཀྱང་འགྲན་ཟླ་དང་བྲལ་བའི་སྐྱེས་བུ་ཆེན་པོ་རྒྱལ་བའི་བསྟན་པ་ལ་རྒྱལ་བ་གཉིས་པ་ལྟ་བུ་དེ་ཉིད་ལ་གསོལ་བ་འདེབས་ཞེས་པའི་དོན་ནོ། །
དེ་ལྟ་བུའི་བཀའ་དྲིན་གཞལ་དུ་མ་མཆིས་པའི་སྔགས་འཆང་བླ་མ་བསྟན་པའི་ཉི་མ་ངག་དབང་ཀུན་དགའ་རིན་ཆེན་དེ་ཉིད་ཀྱི་རྣམ་པར་ཐར་པ་ཅུང་ཟད་བརྗོད་ན། སྐྱེས་བུ་དམ་པ་འདིའི་རིགས་རུས་གང་ལས་བྱོན་པ་ནི། ཐོག་མར་གནམ་ལྷའི་བརྒྱུད་པ་བྱོན་ཚུལ། བར་དུ་དྲི་མེད་འཁོན་གྱི་བརྒྱུད་པ་བྱོན་ཚུལ། ཐ་མར་འཁོན་ས་སྐྱ་པའི་གདུང་བརྒྱུད་བྱོན་ཚུལ་གསུམ་གྱི་སྒོ་ནས་སྟོན་ཀྱང་དེ་དག་གི་ཚུལ་ནི། མཁས་པ་སྔ་མ་རྣམས་ཀྱིས་མཛད་པའི་གདུང་རབས་དྲི་མ་མེད་པ་རྣམས་ལས་གསལ་བས། འདིར་ཡི་གེས་འཇིགས་ནས་མ་བཀོད་ལ། དེ་ལྟ་བུའི་སྐྱེས་བུ་དམ་པའི་གདུང་བརྒྱུད་རིམ་པར་བྱོན་པ་རྣམས་ཀྱི་ནང་ནས་བླ་མ་ཆེན་པོ་འཁོན་དཀོན་མཆོག་རྒྱལ་པོ་ཞེས་མཚན་ཡོངས་སུ་གྲགས་པ་དེ་ཉིད་ཀྱིས་དེ་བཞིན་གཤེགས་པའི་བསྟན་པ་འབྲས་བུའི་དུས་ཀྱི་ལྔ་བརྒྱ་པ་ཕྲག་གསུམ་དང་། སྒྲུབ་པའི་དུས་ཀྱི་ལྔ་བརྒྱ་པ་ཕྲག་གསུམ་བཟླས་ནས། ལུང་གི་དུས་ཀྱི་ལྔ་བརྒྱ་པ་ཕྲག་གསུམ་ཀྱི་ཁོངས་སུ་གཏོགས་པའི་ཆུ་མོ་གླང་གི་ལོ་ལ།
ཇོ་བོ་རྗེ་དཔལ་ལྡན་ཨ་ཏི་ཤས་ལུང་བསྟན་དང་མཐུན་པ་བོད་ཀྱི་རྡོ་རྗེ་གདན་དཔལ་ས་སྐྱའི་ཆོས་གྲྭ་ཆེན་པོའི་སྒོ་རུམ་གཟིམ་སྤྱིལ་དཀར་པོའི་འགྲམ་བཏབ། ཆོས་དང་འཇིག་རྟེན་གྱི་དགེ་ལེགས་ཕུན་སུམ་ཚོགས་པ་འབྱུང་བའི་རྟེན་འབྲེལ་ཐམས་ཅད་བསྒྲིགས། དེ་ནས་དཔལ་ས་སྐྱ་པ་ཆེན་པོ་ཀུན་དགའ་སྙིང་པོ་ཡབ་སྲས་རྣམས་ཀྱིས་གོང་འཕེལ་དུ་མཛད་ཅིང་། ཁྱད་པར་བདག་ཉིད་ཆེན་པོ་ས་སྐྱ་པཎྜི་ཏ་དང་། ཆོས་ཀྱི་རྒྱལ་པོ་འཕགས་པ་རིན་པོ་ཆེའི་སྐུ་རིང་ལ་རྒྱ་བོད་ཧོར་གསུམ་གྱི་སྐྱེ་བོ་དྲེགས་པ་ཅན་ཐམས་ཅད་དབང་དུ་བསྡུས་ཤིང་། དེ་དག་གི་འབྱོར་པའི་ཆ་ཤས་རྣམས་གདན་ས་ཆེན་པོའི་ཆ་རྐྱེན་དུ་སྦྱོར་བར་མཛད་པས་གཙུག་ལག་ཁང་དང་སྐུ་གསུང་ཐུགས་ཀྱི་རྟེན། དགེ་འདུན་གྱི་སྡེ་སོགས་ཤིན་ཏུ་དར་བར་མཛད་ནས་མཁས་བཙུན་བཟང་གསུམ་དང་ལྡན་པའི་དགེ་བའི་བཤེས་གཉེན་ཡང་ཁྲི་ཕྲག་བཅོ་བརྒྱད་ལ་སོགས་པ་འདུས་ཏེ། སྔོན་ཐུབ་པའི་དབང་པོས་ལྷ་དང་མིའི་འཁོར་ཚོགས་ཀྱི་དབུས་ན་ཆོས་ཀྱི་འཁོར་ལོ་རྒྱ་ཆེན་པོ་བསྐོར་བའི་དུས་ལས་ཀྱང་ཆེས་ངོ་མཚར་བ་ལྟ་བུར་གྱུར་མོད། འོན་ཀྱང་བར་སྐབས་སུ་སྐྱེ་བོ་བདུད་སྤྲུལ་འགའ་ཞིག་གི་བྱེད་པ་དང་། བོད་ཀྱི་སེམས་ཅན་སྤྱི་མཐུན་གྱི་ལས་ལ་བརྟེན་ནས།
གདན་ས་ཆེན་པོ་དཔལ་ལྡན་ས་སྐྱར་གཙུག་ལག་ཁང་རྣམས་ལ་ཞིག་གསོས། མཆོད་འབུལ། དགེ་འདུན་གྱི་སྡེ་དང་། དེའི་ཞབས་ཏོག་ལ་སོགས་རྒྱུན་ཆད་པ་ལ་ཉེ་ཞིང་། འཇིག་རྟེན་གྱི་ཁམས་འདིར་བདེ་སྐྱིད་འབྱུང་བའི་རྩ་བ་བྱང་ཕྱོགས་ཐུབ་པའི་རྒྱལ་ཚབ་ཆེན་པོ་རྗེ་བཙུན་ས་སྐྱ་པའི་གདུང་རབས་ཀྱང་ཉག་ཕྲ་བར་གྱུར་པ་སོགས་བསྟན་པ་རིན་པོ་ཆེ་ཅུང་ཟད་ཉམས་དམའ་བའི་དུས་ཞིག་བྱུང་འདུག་ནའང་། རྒྱལ་བ་རྣམས་ནི་བདེ་བར་གཤེགས་པའི་བསྟན་པ་དང་ཁམས་གསུམ་གྱི་སེམས་ཅན་ལ་ཉིན་མཚན་དུས་དྲུག་ཏུ་བྱ་ར་མཛད་པ་རྟེན་འབྲེལ་གྱི་ཆོས་ཉིད་ཡིན་པ་ལྟར། དུས་གསུམ་གྱི་རྒྱལ་བ་སྲས་དང་སློབ་མར་བཅས་པ་ཐམས་ཅད་ཀྱི་མཁྱེན་བརྩེ་ནུས་གསུམ་གཅིག་ཏུ་བསྡུས་པའི་ངོ་བོ་འཛམ་གླིང་འཛིན་མའི་ཁྱོན་འདིར་འགྲན་པའི་ཟླ་ཐམས་ཅད་དང་བྲལ་བ། མཁས་བཙུན་བཟང་གསུམ་གྱི་ཡོན་ཏན་མ་ལུས་པ་རྫོགས་པའི་སྐྱེས་བུ་དམ་པ་དཔལ་ས་སྐྱ་པ་ཆེན་པོ་སྔགས་འཆང་ངག་གི་དབང་པོ་ཀུན་དགའ་རིན་ཆེན་བཀྲ་ཤིས་གྲགས་པ་རྒྱལ་མཚན་དཔལ་བཟང་པོ་ཞེས་མཚན་ཡོངས་སུ་གྲགས་ཤིང་། བསྟན་པ་དང་སེམས་ཅན་གྱི་དོན་ལ་སྐད་ཅིག་ཀྱང་གཡེལ་བ་མི་མངའ་བའི་ཚད་མེད་ཐུགས་རྗེའི་མངའ་བདག་དེ་ཉིད་ཀྱིས་སྤྱིར་རྒྱལ་བའི་ཞིང་ཁམས་མུ་མཐའ་མ་མཆིས་པ་རྣམས་སུ་སེམས་ཅན་གྱི་དོན་མཛད་པ་བརྗོད་ཀྱིས་མི་ལང་ཞིང་། ཁྱད་པར་ཁ་བ་ཅན་གྱི་ལྗོངས་འདིར་བསམ་བཞིན་དུ་སྐྱེ་བ་བཞེས་ནས་རང་སྣང་ལ་དག་པའི་སྣང་བ་རབ་འབྱམས་འབའ་ཞིག་ལས་མ་གཡོས་བཞིན་དུ།
གདུལ་བྱ་ཐ་མལ་པ་རྣམས་ཀྱི་སྣང་ངོར་བསྟན་པ་སྤྱི་དང་། བྱེ་བྲག་དཔལ་ལྡན་ས་སྐྱའི་སྡེ་བསྟན་པ་གདུང་བརྒྱུད་དང་བཅས་པའི་ཆེད་དུ་དཀའ་སྤྱད་དང་ངལ་དུབ་མཐའ་ཡས་པ་ཞིག་ཁྱད་དུ་སད་པའི་སྒོ་ནས་བསྟན་པ་རིན་པོ་ཆེ་འཕེལ་རྒྱས་སུ་འགྱུར་བའི་ཐབས་ལ་བརྩོན་པར་མཛད་པ་ཡིན་ཏེ། དེ་ཡང་རྒྱལ་བའི་བསྟན་པ་ཡུན་རིང་དུ་གནས་པའི་ཕྱིར་དུ་གཙུག་ལག་ཁང་དང་སྐུ་གསུང་ཐུགས་ཀྱི་རྟེན་སྔར་ཡོད་རྣམས་ཀྱི་ཞིག་གསོས་དང་། མ་འོངས་པའི་དད་ཅན་རྣམས་བསོད་ནམས་གསོག་པའི་དོན་དུ་ངོ་མཚར་བའི་རྟེན་གསུམ་གཙུག་ལག་ཁང་དང་བཅས་པ་གསར་བཞེངས་དུ་མ་ཞིག་མཛད་དེ། དེ་དག་ཀུན་ལ་མཆོད་པའི་རྒྱུན་ཕུན་སུམ་ཚོགས་པ་སྦྱོར་བ་དང་། བསྟན་པའི་རྩ་བ་མདོ་སྔགས་ཀྱི་བཤད་གྲྭ་བཟང་པོ་གཞན་ལས་ཁྱད་པར་དུ་འཕགས་པ་གཙུགས་ཏེ། དེ་དག་སོ་སོའི་བཅའ་ཁྲིམས་རྣམ་པར་དག་པའི་རྒྱུན་བཟང་པོ་ལ་བཀོད་ཅིང་། དེའི་ཆ་རྐྱེན་དུ་ཆོས་གཞིས་རླབས་པོ་ཆེ་སྦྱོར་བ་དང་། བསྟན་འཛིན་གྱི་སྐྱེས་བུ་དང་། དེའི་སྦྱིན་བདག་མི་དབང་ས་སྐྱོང་ཆེན་པོ་རྣམས་ཀྱི་དབུ་འཕངས་བསྟོད་པ་དང་།
མི་དགེ་བའི་ལས་བྱེད་པའི་སྡིག་ཆེན་རྣམས་དྲག་པོ་མངོན་སྤྱོད་ཀྱི་སྒོ་ནས་ཚར་བཅད་དེ། རྣམ་ཤེས་དག་པའི་ཞིང་དུ་གནས་སྤར་ནས། དེ་རྣམས་ཀྱིས་མ་འོངས་པའི་སྲིད་པའི་རྒྱུན་གཅོད་པ་དང་། གོང་མ་ཡེ་ཤེས་ཀྱི་སྤྱན་ལྡན་རྣམས་ཀྱི་ཐུགས་དགོངས་རྫོགས་ཐབས་སུ་དེ་དག་གི་ལོ་དང་ཟླ་བའི་དུས་དྲན་གྱི་མཆོད་པ་འབུལ་བར་བདེ་ཀྱཻ་གསང་གསུམ་ཡང་ཕུར་ལ་སོགས་པའི་གསང་སྔགས་ཟབ་མོའི་དཀྱིལ་འཁོར་མང་པོའི་སྒྲུབ་མཆོད་སོགས་དགེ་རྒྱུན་རླབས་པོ་ཆེ་འཛུགས་པ་དང་། བསྟན་པའི་སྙིང་པོ་རྡོ་རྗེ་ཐེག་པའི་རྒྱུད་སྡེ་རིན་པོ་ཆེ་རྣམ་བཞིའི་བརྗོད་དོན་ཐུན་མོང་བ་མི་འགལ་བ་སྟོན་ཅིང་། ཐུན་མོང་མ་ཡིན་པ་རྣམས་མ་འབྲེལ་བར་ཉམས་སུ་ལེན་ཚུལ་སྟོན་པའི་གསུང་རབ་མང་པོ་གསར་དུ་བརྩམས་པ་དང་། གཞན་ཡང་དབང་ལུང་མན་ངག་ལ་སོགས་པའི་ཆོས་ཀྱི་འཁོར་ལོ་བསམ་གྱིས་མི་ཁྱབ་པ་བསྐོར་བའི་སྒོ་ནས་སྐལ་ལྡན་གྱི་གདུལ་བྱ་སྨིན་གྲོལ་གྱི་ལམ་ལ་འགོད་པར་མཛད་པ་དང་། རང་གི་རྒྱལ་ཚབ་དང་སྐྱེ་དགུ་རྣམས་ཀྱི་འདྲེན་པ་དམ་པ་རྒྱུན་མི་ཆད་པར་འབྱུང་བའི་ཕྱིར་རྗེ་བཙུན་ས་སྐྱ་པའི་གདུང་རིགས་སྤེལ་བའི་ཆོ་ག་མཛད་པ་སོགས། མདོར་ན་སྐྱེས་བུ་ཆེན་པོ་འདིའི་དགུང་ལོ་བཅུ་བདུན་ཙམ་བཞེས་པ་ནས་བཟུང་སྟེ་དྲུག་བཅུ་རེ་བརྒྱད་བཞེས་པའི་བར་དུ་ཞི་རྒྱས་དབང་དྲག་གི་འཕྲིན་ལས་རྣམ་པ་བཞིའི་སྒོ་ནས་ཐབས་ལ་མཁས་པའི་མཛད་པ་སྣ་ཚོགས་པས་གང་ལ་གང་འདུལ་གྱི་ཚུལ་གྱིས་འགྲོ་བ་རྣམས་ལེགས་པར་བསྐྱངས་ཏེ་སྤྱིར་སངས་རྒྱས་ཀྱི་བསྟན་པ་དབྱར་མཚོ་ལྟར་རྒྱས་པར་མཛད་ཅིང་། ཁྱད་པར་གངས་ཅན་གྱི་ལྗོངས་འདིར་བདེ་སྐྱིད་འབྱུང་བའི་རྩ་བ་བོད་ཀྱི་རྡོ་རྗེ་གདན་དཔལ་ས་སྐྱའི་སྡེ་བསྟན་པ་གདུང་བརྒྱུད་དང་བཅས་པ་རྣམས་དེང་སང་གི་བར་དུ་ཡར་ངོའི་ཟླ་བ་ལྟར་དར་ཞིང་རྒྱས་ཏེ་རྒྱ་བོད་ཧོར་གསུམ་ན་འགྲན་ཟླ་དང་བྲལ་བར་བཞུགས་པ་འདི་ནི་སྔགས་འཆང་བླ་མ་འདི་ཁོ་ནའི་བཀའ་དྲིན་ལས་བྱུང་བ་ཡིན་པར་ཤེས་པར་བྱའོ། །
སྨྲས་པ། བཅོམ་ལྡན་ཐུབ་པའི་དབང་པོའི་རྣམ་ཐར་ལ། ། འགྲན་པར་ནུས་པའི་སྔགས་འཆང་སྤྲུལ་པའི་སྐུ། ། གང་གིས་བསྟན་པ་སྤེལ་བའི་མཛད་འཕྲིན་རྒྱུན། ། འདི་འདྲ་སྐྱོང་བ་ཁོ་བོ་སྐལ་བ་བཟང་། ། འོན་ཀྱང་སྙིགས་མའི་སེམས་ཅན་ཉོན་མོངས་རགས། ། ཇི་ལྟར་བྱས་ཀྱང་ཐམས་ཅད་མགུ་བ་དཀའ། ། དེ་ཕྱིར་བདག་གི་འདི་དང་ཕྱི་མའི་དོན། ། འབད་མེད་འགྲུབ་བར་བསླུ་མེད་རྒྱ་མཚོས་མཛོད། །

ཅེས་ཐུགས་རྗེ་བསྐུལ་བའི་ཚིག་ཀྱང་ཤུགས་འབྱུང་དུ་སྨྲས་སོ། ། དེའི་རྗེས་སུ་གོང་གི་དོན་ཚན་བཅུ་དྲུག་པ་འཇམ་མགོན་གྲུབ་པའི་དཔའ་བོ་དབང་པོའི་མཚན་ཅན་ལ་གསོལ་བ་འདེབས་པ་ནི། སྨིན་བྱེད་དབང་གི་ཆུ་བོ་ཞེས་སོགས་ཏེ། ཚིགས་བཅད་འདི་ནི་གོང་གི་རྒྱུད་འདེབས་ཀྱི་ཁ་སྐོང་དུ་ཁོ་བོས་གསར་དུ་བརྩམས་པ་ཡིན་ཏེ། དེ་ཡང་སྨིན་བྱེད་དབང་གི་ཆུ་བོ་བསྐུར་བྱེད་ངོ་སྤྲོད་དང་བཅས་པའི་སྒོ་ནས་ཐོག་མར་ཐུགས་རྒྱུད་ལེགས་པར་སྦྱངས་བར་མཛད་ནས། དེའི་རྗེས་སུ་བར་དུ་གདམས་པ་ཉམས་ལེན་གྱི་ཆུ་བོ་ལ་རྩེ་གཅིག་ཏུ་མཛད་ནས། གསུང་བཟླས་ཀྱི་གྲངས་ཀྱང་བྱེ་བ་ལ་ཐུག་གི་བར་དུ་མཐར་ཕྱིན་པར་མཛད་དེ། ཐ་མར་སྐལ་བཟང་གི་འགྲོ་བ་སྣོད་ལྡན་རྣམས་ལ་རྣམ་པར་གྲོལ་བ་ཐར་པའི་ལམ་མཆོག་སྟོན་པར་མཛད་པའི་རྗེ་བཙུན་འཇམ་པའི་དབྱངས་ཀྱི་གདུང་རིགས་སུ་སྐུ་འཁྲུངས་པ། ངེས་པའི་དོན་དུ་ལྷག་པའི་ལྷ་མཆོག་དཀྱིལ་འཁོར་གྱི་གཙོ་བོ་ཉིད་གདུལ་བྱའི་སྣང་ངོར་དགེ་སློང་རྡོ་རྗེ་འཛིན་པའི་སྐུར་སྟོན་པར་མཛད་པའི་བསོད་ནམས་དང་ཡེ་ཤེས་ཀྱི་ཚོགས་གཉིས་མཐར་ཕྱིན་པའི་གྲུབ་མཆོག་དབང་པོའི་མཚན་ཅན་དེ་ཉིད་ལ་གསོལ་བ་འདེབས་ཞེས་པའི་དོན་ནོ། ། བཅུ་བདུན་པ་བཀའ་དྲིན་ཅན་གྱི་རྩ་བའི་བླ་མ་དམ་པ་སྔགས་འཆང་གྲགས་པ་བློ་གྲོས་ལ་གསོལ་བ་འདེབས་པ་ནི། སྔོན་ཚེ་བྱང་ཆུབ་སེམས་དཔའ་ཞེས་སོགས་ཏེ། །
ཚིགས་བཅད་འདི་ཡང་ཁོ་བོ་ཅག་གིས་གསར་དུ་ཁ་བསྐངས་པ་ཡིན་ཏེ། དེའི་དོན་ནི། སྔོན་གྱི་དུས་བསྟན་པ་སྔ་དར་གྱི་ཚེ་མཁན་པོ་བོ་དྷི་སཏྭའམ་བྱང་ཆུབ་སེམས་དཔའ་ཞི་བ་མཚོ་ཞེས་པར་སྐུ་སྐྱེ་བ་བཞེས་ཏེ་ཆོས་རྒྱལ་ཁྲི་སྲོང་ལྡེའུ་བཙན་ལ་སོགས་པའི་གདུལ་བྱ་དཔག་ཏུ་མེད་པ་སྨིན་གྲོལ་ལ་འགོད་པར་མཛད་ཅིང་། ཕྱི་རབས་གསང་སྔགས་གསར་འགྱུར་གྱི་བསྟན་པ་དར་ཞིང་རྒྱས་པའི་སྐབས་སུ་འགྲོ་བའི་མགོན་པོ་དཔལ་ལྡན་བླ་མ་དམ་པ་བསོད་ནམས་རྒྱལ་མཚན་དཔལ་བཟང་པོ་ཞེས་བྱ་བར་སྐུ་སྐྱེ་བ་བཞེས་ནས། དེ་སྐབས་ཀྱི་དུས་མཚུངས་པའི་རྒྱལ་སྲས་ཐོགས་མེད། ལོ་ཙཱ་བ་རྩེ་མོའི་མཚན་ཅན། ཡར་ལུང་སེང་རྒྱལ་ལ་སོགས་པ་མཁས་གྲུབ་ཀྱི་སློབ་མ་དཔག་ཏུ་མེད་པ་བསྐྲུན་ཏེ་མཐའ་ཡས་པའི་འགྲོ་བའི་དོན་མཛད་ནས་དེ་ལྟ་བུའི་འགྲོ་མགོན་ཆོས་རྗེ་དེ་ཉིད་དུས་ངན་སྙིགས་མའི་སྐབས་འདིར། རབ་དཀར་གངས་རིའི་ཕུང་པོའི་མདངས་ཀྱང་འཕྲོག་པར་བྱེད་པའི་ན་བཟའ་ལྷབ་ལྷུབ་ཀྱིས་སྐུ་སྨད་མཛེས་ཤིང་། བུང་བ་ལྟར་གནག་པའི་ཡིད་འོང་དབུ་སྐྲ་གསིལ་བུར་གྱུར་བ་ཉལ་ཉིལ་དུ་འཕྱང་བས་རྡོ་རྗེ་སྐུའི་བླ་སྟེང་མཛེས་པར་བྱས་པའི་གསང་སྔགས་འཆང་བ་ཀུན་གྱི་གཙུག་གི་ནོར་བུར་གྱུར་པའི་བླ་མ། གཞན་གནོད་ཀྱི་བསམ་པ་རྩ་བ་ནས་སྤངས་པའི་བྱང་ཆུབ་སེམས་དཔལ་ཆེན་པོ།
ཡོན་ཏན་གྱི་ཚོགས་གང་ཡང་སྦས་པའི་རྣལ་འབྱོར་གྱི་ཚུལ་དུ་བཞུགས་པ་ངེས་པའི་དོན་དུ་བཅོམ་ལྡན་འདས་རྡོ་རྗེ་གཞོན་ནུ་ཉིད་བདག་སོགས་འགྲོ་བ་རྣམས་ཀྱི་དོན་དུ་སྐུའི་སྐྱེ་བ་ལན་གཅིག་མ་ཡིན་པ་རིམ་པར་བྱོན་ཏེ། སོ་སོ་སྐྱེ་བོའི་ཚུལ་བཟུང་བའི་ད་ལྟའི་སྐུའི་སྐྱེ་བ་བཞེས་པའི་མཚན་ལ་གྲགས་པ་བློ་གྲོས་རྒྱལ་མཚན་དཔལ་བཟང་པོ་ཞེས་ཡོངས་སུ་གྲགས་པ་དུས་གསུམ་སྒྲིབ་མེད་དུ་གཟིགས་པ་དེ་ཉིད་ཀྱི་ཞབས་ལ་དུས་ལན་གཅིག་མ་ཡིན་པ་ཡང་དང་ཡང་དུ་གསོལ་བ་འདེབས་ཞེས་པའི་དོན་ནོ། ། དེ་ལྟ་བུའི་སྔགས་འཆང་བླ་མ་དེ་ཉིད་ཀྱི་དྲུང་དུ་བདག་གི་བླ་མ་དུས་གསུམ་གྱི་རྒྱལ་བ་སྲས་དང་སློབ་མར་བཅས་པ་ཐམས་ཅད་ཀྱི་སྤྲོ་བ་དང་བསྡུད་པའི་བྱེད་པ་པོ་རྒྱལ་བ་མུས་པ་ཆེན་པོ་སངས་རྒྱས་རྒྱལ་མཚན་ཞེས་བྱ་བའི་རྡོ་རྗེ་འཆང་མིའི་སྐུ་གཟུགས་ཅན་དེ་ཉིད་ཀྱིས་ལུགས་འདིའི་སྨིན་བྱེད་ཀྱི་དབང་དང་ཆོས་སྐྱོང་དཀར་བདུད་ལྕམ་དྲལ་གྱི་རྗེས་གནང་སོགས་ཀྱང་གསན་པར་མཛད་དེ། དུས་ཕྱིས་གླིང་ག་བསམ་གཏན་ཕུག་ཏུ་བསྙེན་སྒྲུབ་ཀྱང་མཐར་ཕྱིན་པར་མཛད་པས་བཅོམ་ལྡན་འདས་རྡོ་རྗེ་གཞོན་ནུའི་ཞལ་དངོས་སུ་བསྟན་ཅིང་བྱིན་གྱིས་བརླབས་པའི་མཚན་མ་བརྙེས་པ་ཡིན་ཏེ། རྗེ་ཉིད་ཀྱི་གསུང་ལས། རྡོ་རྗེ་ཕུར་པ་འདི་འཕྲིན་ལས་ཀྱི་ལྷ་ཡིན་པས་གཞན་ལས་རྟགས་མཚན་མྱུར་ཟེར་བ་ཅིས་ཀྱང་བདེན་པར་འདུག་ཅེས་དད་ལྡན་གྱི་བུ་སློབ་རྣམས་ལ་ཡང་ཡང་གསུང་བ་ལས་ཐོས་སོ། ། སྤྱིར་བདག་གི་བླ་མ་བཀའ་དྲིན་མཚུངས་པ་མེད་པའི་རྡོ་རྗེ་སློབ་དཔོན་ཆེན་པོ་འདི་ཉིད་ནི་ངེས་པ་ཁོ་ནར་རྡོ་རྗེ་འཆང་ཆེན་པོ་ཡིན་མོད་ཀྱང་གདུལ་བྱ་གཞན་གྱི་སྣང་ངོར་ཡང་གཞི་ཚུལ་ཁྲིམས་རྣམ་པར་དག་པ་ལ་གནས་ཤིང་ཐོས་བསམ་སྒོམ་གསུམ་གྱི་བྱ་བ་མཐར་ཕྱིན་ནས་མཁས་བཙུན་བཟང་གསུམ་གྱི་ཡོན་ཏན་མ་ལུས་པའི་མངའ་བདག་ཏུ་གྱུར་ཏེ་བསྟན་པའི་བྱ་བ་བཤད་སྒྲུབ་རྒྱུན་མ་ཆད་པའི་སྒོ་ནས་ས་སྐྱ་པའི་བསྟན་པ་ནམ་ལངས་པ་ལ་ཉི་མ་ཤར་བ་ལྟར་གསལ་བར་མཛད་པ་ཡིན་ལ། མཐར་སྐུ་ཚེ་དང་སྒྲུབ་པ་མཉམ་པའི་ཚུལ་གྱིས་ཐུགས་དམ་ལ་རྩེ་གཅིག་ཏུ་བཞུགས་པའི་ངང་ནས་གཟུགས་སྐུ་བསྡུ་བའི་ཚེ་ཡང་ལས་དག་པ་རྣམས་ཀྱི་སྣང་ངོར་དཔའ་བོ་དང་མཁའ་འགྲོ་མའི་ཚོགས་ཀྱི་བསུ་བས་མངོན་སུམ་དུ་སྤྱན་དྲངས་པ་སོགས་ངོ་མཚར་བའི་རྣམ་པར་ཐར་པ་བརྗོད་ཀྱིས་མི་ལང་བ་ཞིག་མངའ་བ་ཡིན་ལ་མདོར་ན་དེ་ལྟ་བུའི་བདག་གི་བླ་མ་ཡོངས་སུ་འཛིན་པ་ཆེན་པོ་དེ་ཉིད་དུས་ད་ལྟ་མཁའ་སྤྱོད་ཆེན་པོ་འོག་མིན་ན་བཞུགས་པ་ལ་ཐེ་ཚོམ་ཅུང་ཟད་ཀྱང་དགོས་པ་མ་ཡིན་ནོ། ། སྨྲས་པ། སྒྱུ་འཕྲུལ་སྲས་པོ་ཐུབ་པའི་དབང་པོ་དང་། །
བདག་གི་འདྲེན་པ་རྗེ་བཙུན་བླ་མ་ཁྱེད། ། སྤངས་རྟོགས་ནུས་པའི་ཡོན་ཏན་མཚུངས་ན་ཡང་། སྔོན་གྱི་རྒྱལ་དེ་རིགས་ཅན་གསུམ་གྱི་སྐྱབས། ། མགོན་ཁྱོད་བདག་ཅག་རྣམས་ཀྱི་དཔལ་དུ་ཤར། ། དེ་ཕྱིར་བཀའ་དྲིན་མཚུངས་མེད་མུས་པ་རྗེ། ། གསོལ་བ་འདེབས་སོ་འབྲལ་མེད་ཐུགས་རྗེས་སྐྱོབས། ། ཞེས་གསོལ་བ་འདེབས་པའི་ཚིག་ཀྱང་ཤུགས་འབྱུང་དུ་སྨྲས་སོ། ། དེ་ཡན་གྱིས་འཁོན་ས་སྐྱ་པའི་གདུང་རབས་ལ་གསོལ་བ་འདེབས་པ་དོན་ཚན་བཅུ་བདུན་གྱིས་བསྡུས་པ་རྣམས་འཕྲོས་དོན་ཅུང་ཟད་དང་བཅས་ཏེ་བསྟན་ཟིན་ནས། ད་ནི་བརྒྱུད་འཛིན་གྱི་བླ་མ་གཞན་ལའང་གསོལ་བ་འདེབས་པའི་ཚུལ་རྣམས་སྟོན་པ་ལས་དེའི་ཁོངས་ནས་སྐྱེས་བུ་དམ་པ་ལྔ་ལ་གསོལ་འདེབས་ཀྱི་དོན་རྣམས་ཆོས་རྒྱལ་འཕགས་པའི་གསོལ་འདེབས་ཀྱི་རྗེས་སུ་དགོས་པ་སྐབས་དོན་གྱི་དབང་གིས་བསྟན་ཟིན་ཡང་། འདིར་བརྒྱུད་པ་གཉིས་ལྡན་གྱི་དབང་དུ་བྱས་ན།
ཆོས་རྗེ་བླ་མའི་རྗེས་ནས་ས་ལོ་ཆེན་པོའི་བར་དུ་གོང་གི་བླ་མ་བརྒྱུད་པ་དེ་རྣམས་ལས་གཞན་པའི་མཁས་གྲུབ་ཀྱི་བླ་མ་བཞི་ལས་རིམ་པར་བརྒྱུད་ཀྱང་ཆོག་པས། དེ་དག་ལ་གསོལ་བ་འདེབས་པའི་དོན་བཤད་པ་ལ་བཞི་ལས། དང་པོ་ཆོས་རྗེ་དཔལ་ལྡན་ཚུལ་ཁྲིམས་ལ་གསོལ་བ་འདེབས་པ་ནི། མཐའ་ཡས་བྱང་ཆུབ་ཐུགས་ཀྱི་ཞེས་སོགས་ཏེ། དེ་ཡང་འགྲོ་བ་མཐའ་ཡས་པ་ལ་བྱང་ཆུབ་ཀྱི་སེམས་ཀྱིས་ཁྱབ་པའི་རྒྱལ་བའི་སྲས་པོ་མཆོག་གི་ཐུགས་ཀྱི་དཔལ་དང་ལྡན་ཞིང་བསྟན་པའི་རྩ་བ་སོ་སོ་ཐར་པའི་ཚུལ་ཁྲིམས་ཀྱི་སྡོམ་པ་མནོས་པ་ནས་བཟུང་། དུས་ནམ་དུ་ཡང་དེ་དང་འགལ་བའི་ཉེས་པ་གང་གིས་ཀྱང་ཐུགས་རྒྱུད་ལ་མ་གོས་པས་ཚུལ་ཁྲིམས་རྣམ་པར་དག་པ་ཅན་དེ་ལ་འདུད་ཅེས་པའི་དོན་ཡིན་ལ། གཉིས་པ་རྒྱལ་བ་གཉིས་པ་རྡོ་རྗེ་འཆང་ཆེན་པོ་ལ་གསོལ་བ་འདེབས་པ་ནི། སྐྱེ་དགུ་ཀུན་ལ་དགའ་བཞིའི་ཞེས་སོགས་ཏེ། དེ་ཡང་སྐལ་བཟང་ལས་འཕྲོ་དང་ལྡན་པའི་སྐྱེ་དགུ་ཐམས་ཅད་ལ་ལན་གཅིག་མ་ཡིན་པ་དུས་རྣམ་པ་ཀུན་ཏུ་བསྐྱེད་རྫོགས་ཟུང་འཇུག་ངང་ལ་ལམ་གྱི་མཆོག་ཟབ་མོའི་ཡང་རྩེ་དགའ་བ་བཞིའི་དྲི་མ་མེད་པའི་ལམ་གྱི་རྒྱུན་བཟང་པོ་ལེགས་པར་སྟོན་པར་མཛད་པའི་སྟོན་པ་ཐུབ་པའི་དབང་པོ་རྒྱལ་བས་ལུང་བསྟན་བརྙེས་པའི་སྐྱེས་བུ་ཆེན་པོ་དེ་ལ་གསོལ་བ་འདེབས་ཞེས་པའི་དོན་ནོ། ། རྗེ་བཙུན་རྡོ་རྗེ་འཆང་ཀུན་དགའ་བཟང་པོ་འདི་མདོ་གང་ལས་ལུང་བསྟན་ན།
རྒྱལ་བ་ཡང་དག་པར་རྫོགས་པའི་སངས་རྒྱས་ཀྱིས་འཕགས་པ་དགེ་བའི་རྩ་བ་ཡོངས་སུ་འཛིན་པ་ཞེས་བྱ་བ་བྱང་ཆུབ་སེམས་དཔའ་སྡེ་སྣོད་ཀྱི་མདོ་ལས་ལུང་བསྟན་པ་ཡིན་ཏེ། ཇི་སྐད་དུ། དེ་ཚེ་འཇིག་རྟེན་མགོན་པོའི་སྤྲུལ་པ་སྤྲུལ། ། དེ་ཚེ་དགེ་སློང་ཀུན་དགའ་བཟང་པོ་འབྱུང་། ། ཚུལ་ཁྲིམས་ཀྱིས་ཀྱང་ཁྱད་པར་འཕགས་གྱུར་ལ། ། ཐོས་པ་མང་ཞིང་ཕ་རོལ་ཕྱིན་པས་འཕགས། ། ཐབས་དང་ཤེས་རབ་ལ་ནི་ཤིན་ཏུ་བསླབས། ། དེ་དག་ཆོས་ཀྱི་སེམས་བརྒྱུད་བརྗེད་མི་འགྱུར། ། རྟག་ཏུ་འཕགས་པ་རྣམས་དང་འགྲོགས་པར་འགྱུར། ། དཔའ་བོ་དེ་ཡི་ཡོན་ཏན་གང་ཡོད་པ། །
མང་དུ་བསྒྲགས་ཀྱང་མཐར་ཐུག་འགྱུར་བ་མེད། ། ཅེས་གསུངས་པའི་ཚིག་འདི་དག་གིས་ལུང་བསྟན་པ་ཡིན་པར་བླ་མ་གོང་མ་རྣམས་ཀྱི་གསུང་རབ་ལས་བཤད་དོ། ། གསུམ་པ་ལྔ་རིག་པཎ་ཆེན་ལ་གསོལ་བ་འདེབས་པ་ནི། རིག་གནས་ཀུན་ལ་ཞེས་སོགས་ཏེ། བཟོ་རིག་པ། སྒྲ་རིག་པ། གསོ་བ་རིག་པ། ཚད་མ་རིག་པ། ནང་དོན་རིག་པ་སྟེ་ཤེས་བྱ་རིག་པའི་གནས་ལྔ་པོ་ཀུན་ལ་མཁྱེན་པའི་སྤྱན་རབ་ཏུ་ཡངས་པས་རྣམ་པར་དཔྱོད་པའི་བློ་གྲོས་རྒྱས་ཤིང་མཁས་པའི་བྱ་བ་གསུམ་ལ་འགྲན་ཟླ་དང་བྲལ་བའི་སྙན་པའི་གྲགས་པ་རྒྱ་མཚོའི་གོས་ཅན་ཀུན་ཏུ་ཁྱབ་ཅིང་། བསྟན་པའི་རྒྱལ་མཚན་རྨད་དུ་བྱུང་བ་ཕྱོགས་གཅིག་མ་ཡིན་པ་རྣམ་པ་བརྒྱར་གཡོ་བ་མཛད་པ་ཅན་དེ་ཉིད་ལ་འདུད་ཞེས་པའི་དོན་ཡིན།
བཞི་པ་གློ་བོ་མཁན་ཆེན་ཐམས་ཅད་མཁྱེན་པ་བསོད་ནམས་ལྷུན་གྲུབ་ལ་གསོལ་བ་འདེབས་པ་ནི། གང་བློ་འཇམ་པའི་རྡོ་རྗེ་ཞེས་སོགས་ཏེ། དེ་ཡང་རྗེ་བཙུན་ལེགས་པའི་འབྱུང་གནས་གང་དེའི་ཐུགས་རྒྱུད་ལྷག་པའི་ལྷ་མཆོག་ངག་གི་དབང་ཕྱུག་གིས་བྱིན་གྱིས་བརླབས་པ་ལ་བརྟེན་ཤེས་བྱའི་གནས་ཀུན་ལ་བློ་གྲོས་ཀྱི་སྣང་བ་རབ་ཏུ་རྒྱས་ཤིང་། ལྷག་པར་རྗེ་བཙུན་འཇམ་པའི་རྡོ་རྗེ་མིའི་སྐུ་གཟུགས་ཅན་ཆོས་རྗེ་ས་སྐྱ་པཎྜི་ཏ་ཆེན་པོས་ཉམས་དང་རྨི་ལམ་གྱི་ཚུལ་དུ་རྒྱུན་ཆད་མེད་པ་ཉེ་བར་རྗེས་སུ་བཟུང་བ་ལ་བརྟེན་ནས། རྗེ་བཙུན་ས་སྐྱ་པའི་གསུང་རབ་མ་ལུས་པའི་མཛོད་དུ་གྱུར་པའི་ཐམས་ཅད་མཁྱེན་པའི་བཤེས་གཉེན་ཡོངས་སུ་འཛིན་པ་ཆེན་པོ་བསོད་ནམས་ལྷུན་གྲུབ་ལེགས་པའི་འབྱུང་གནས་རྒྱལ་མཚན་དཔལ་བཟང་པོ་ཞེས་བྱ་བའི་བརྒྱུད་འདེབས་རྩོམ་པ་པོ་ས་སྐྱ་ལོ་ཙཱ་བ་ཉིད་ཀྱིས་རིགས་ཀྱི་བདག་པོར་གྱུར་པ་དེ་ལ་གསོལ་བ་འདེབས་ཞེས་པའི་དོན་ནོ། ། དེ་རྣམས་ཀྱི་སྟོད་ལས་བྱང་ཆུབ་སྒྲུབ་པའི་དབང་དང་ལམ་གྱི་རིམ་པའི་བླ་མ་བརྒྱུད་པ་རྣམས་ཀྱི་བྱོན་ཚུལ་བསྟན་ཟིན་པ་ཡིན་ལ། ད་ནི་སྨད་ལས་དྲག་པོ་སྒྲོལ་བའི་རྗེས་གནང་གི་བླ་མ་བརྒྱུད་པ་རྣམས་ཀྱི་བྱོན་ཚུལ་ཅུང་ཟད་བརྗོད་པར་བྱ་སྟེ་དེ་ཡང་བླ་མ་བརྒྱུད་པ་གཞན་རྣམས་གོང་སྟོད་ལས་དང་འདྲ་བ་ལས་ཅུང་ཟད་མི་འདྲ་བའི་ཁྱད་པར་ནི་ཆོས་རྗེ་བླ་མའི་རྗེས་སུ་མཁན་ཆེན་ཤེས་རབ་རྡོ་རྗེ། ཐར་པ་འདུལ་ཁང་མཁན་པོ་ཐུགས་རྗེ་ཤེས་རབ། སྔགས་འཆང་དྷརྨ་ཀིརྟི། འཕགས་པ་ནམ་མཁའི་སྙིང་པོ།
བདག་ཆེན་རྒྱ་གར་ཤེས་རབ་རྒྱལ་མཚན། དེའི་དྲུང་དུ་ས་ལོ་འཇམ་པའི་རྡོ་རྗེས་གསན་པ་ཡིན་ལ། ཡང་སྨད་ལས་ཀྱི་དྲག་པོ་སྒྲོལ་བའི་རྗེས་གནང་གི་བརྒྱུད་པ་ལུགས་གཅིག་ནི། རྗེ་བཙུན་རིན་པོ་ཆེ་ཡན་སྟོད་ལས་བྱང་ཆུབ་སྒྲུབ་པའི་ལམ་གྱི་བླ་མ་བརྒྱུད་པ་དང་འདྲ་བ་ལས། དེ་ནས་ཆོས་རྗེ་་་་་་ས་པཎ་ཆོས་རྒྱལ།་་་་་ འཕགས་པ། ལོ་མཆོག བག་སྟོན། བླ་མ་ཚུལ་རྒྱལ། བླ་མ་དཔལ་ལྡན་ཚུལ་ཁྲིམས།
རྗེ་རྡོ་རྗེ་འཆང་ཀུན་དགའ་བཟང་པོ། པཎྜི་ཏ་གྲགས་པ་རྒྱལ་མཚན། གློ་བོ་མཁན་ཆེན་ཐམས་ཅད་མཁྱེན་པ་བསོད་ནམས་ལྷུན་གྲུབ། དེའི་དྲུང་དུ་ས་སྐྱ་ལོ་ཙཱ་བས་གསན་པ་ཡིན་ནོ། ། དེ་ལྟར་བརྒྱུད་པ་མང་དུ་འདུས་པའི་ས་ལོ་འཇམ་པའི་རྡོ་རྗེའི་དྲུང་དུ། སྤྱན་སྔ་རིན་པོ་ཆེ་ངག་དབང་ཆོས་ཀྱི་གྲགས་པས་གསན་ལ། དམ་པ་དེ་ཉིད་ཀྱི་དྲུང་དུ་སྙིགས་དུས་བསྟན་པའི་ཉི་མ་སྔགས་འཆང་ཆོས་ཀྱི་རྒྱལ་པོ་ངག་དབང་ཀུན་དགའ་རིན་ཆེན་གྱིས་གསན་ནས། བདག་ཅག་གི་འདྲེན་པ་དམ་པ་ཁམས་གསུམ་ཆོས་ཀྱི་རྒྱལ་པོ་འཇམ་པའི་དབྱངས་སྐུ་མཆེད་དང་གཞན་ཡང་སྟོང་ར་ཆོས་རྗེ་ཀུན་དགའ་ལེགས་གྲུབ་ལ་སོགས་པ་བསྟན་འཛིན་གྱི་སྐྱེས་བུ་དུ་མ་ལ་གནང་བ་ལས། ཐུགས་སྲས་བརྒྱུད་འཛིན་གྱི་གཙོ་བོ་འཇམ་པའི་དབྱངས་སྐུ་མཆེད་ཀྱི་གཅེན་འཇམ་དབྱངས་བསོད་ནམས་དབང་པོས་བདག་གི་བླ་མ་ལོ་ནས་སྤྱན་སྔ་རིན་པོ་ཆེ་ཀུན་དགའ་དོན་གྲུབ་ལ་གནང་བ་ཡིན་ནོ། ། དེ་ལྟར་བརྒྱུད་པ་གསུམ་འདུས་ཀྱི་དྲིན་ཅན་རྩ་བའི་བླ་མ་དམ་པ་རིགས་ཐམས་ཅད་དང་དཀྱིལ་འཁོར་ཐམས་ཅད་ཀྱི་ཁྱབ་བདག་དྲུག་པ་རྡོ་རྗེ་འཆང་ཆེན་པོ་དཔལ་ཆེན་ཁྲོ་བོའི་རྒྱལ་པོ་དང་གཉིས་སུ་མེད་པའི་འཇམ་མགོན་གྲུབ་པའི་དཔའ་བོ་བསོད་ནམས་དབང་པོ་དང་།
རྒྱལ་སྲས་སྦས་པའི་རྣལ་འབྱོར་དཔལ་ས་སྐྱ་པ་ཆེན་པོ་སྔགས་འཆང་གྲགས་པ་བློ་གྲོས་ཏེ་རིགས་ལྡན་འཇམ་པའི་དབྱངས་སྐུ་མཆེད་འདི་གཉིས་ཀྱི་དྲུང་དུ། དཔལ་ས་སྐྱ་པ་ཤཱཀྱའི་དགེ་བསྙེན་ཐེག་པ་མཆོག་གི་རྣལ་འབྱོར་པ་སྔགས་འཆང་ངག་དབང་ཀུན་དགའ་བསོད་ནམས་གྲགས་པ་རྒྱལ་མཚན་དཔལ་བཟང་པོ་བདག་གིས་ལོ་གཞོན་ནུ་ནས་བཟུང་རང་ལོ་ཉི་ཤུ་མན་ཆད་ལ་ལུགས་འདིའི་སྟོད་ལས་བྱང་ཆུབ་སྒྲུབ་པའི་དབང་ལན་མང་དུ་མནོས་ཤིང་། དེ་དང་འབྲེལ་བའི་སྒྲུབ་དཀྱིལ་གྱི་ཡི་གེ་གསར་རྙིང་སོགས་ཕྱོགས་འདི་ལ་མཁོ་བའི་གསུང་རབ་མང་པོའི་བཤད་ལུང་དང་། ཕྱག་རྒྱའི་གར་འཆམ་དབྱངས་རོལ་ལ་སོགས་པའི་ཕྱག་ལེན་ཕྲ་མོ་ཚུན་ཆད་ཀྱི་ཕྱག་ཁྲིད་རྣམས་ཀྱང་བཀའ་དྲིན་ཆེན་པོའི་སྒོ་ནས་སྩལ་ཞིང་། འདིའི་སྲུང་མ་དཀར་བདུད་ལྕམ་དྲལ་གྱི་རྗེས་གནང་ཡང་མནོས་ལ། དུས་ཕྱིས་ལོ་ནས་སྤྱན་སྔ་རིན་པོ་ཆེ་ཆོས་ཀྱི་སྤྱན་ལྡན་གྱི་དྲུང་དུ་སྨད་ལས་དྲག་པོ་སྒྲོལ་བའི་རྗེས་གནང་ཞུས་ཏེ་ཕུར་པ་རྩ་དུམ་གྱི་རྒྱུད་དབང་། རྡོ་རྗེ་ལས་རིམ་སོགས་ཀྱི་ལུང་ཡང་མནོས། གཞན་ཡང་ཆེས་ཟབ་རྨད་དུ་བྱུང་བའི་ཡང་ཕུར་གཉིས་ཀྱི་ཐུན་མོང་བའི་གདམ་པ་རྫོགས་པ་ཆེན་པོ་ཨ་ཏི་ཡོ་གའི་ཁྲིད་ཀྱི་བརྒྱུད་པ་འདིའི་བརྒྱུད་པ་ནི། ཆོས་སྐུ་ཀུན་ཏུ་བཟང་པོ། མཁའ་འགྲོ་མ་ལས་ཀྱི་དབང་མོ་ཆེ།
གྲུབ་ཆེན་ཧཱུྃ་ཀ་ར། སློབ་དཔོན་པདྨ་འབྱུང་གནས། པཎ་ཆེན་བི་མ་ལ་མི་ཏྲ། བལ་པོ་ཤཱི་ལ་མཉྫུ། ཆོས་རྒྱལ་ཁྲི་སྲོང་ལྡེའུ་བཙན། ཇོ་མོ་མཁར་ཆེན་མཚོ་རྒྱལ། མཁར་ཆེན་དཔལ་གྱི་དབང་ཕྱུག སྣ་རྣམ་རྡོ་རྗེ་བདུད་འཇོམས། མཆིམས་སྟོན་ཤཱཀྱ་པྲ་བྷ། ཤུད་བུ་དཔལ་གྱི་སེངྒེ།
ཉང་ཏིང་འཛིན་བཟང་པོ། རྦ་སྒོམ་བློ་གྲོས་དབང་ཕྱུག ལྡང་མ་ལྷུན་གྱི་རྒྱལ་མཚན། ལྕེ་བཙུན་སེངྒེ་དབང་ཕྱུག གྲུབ་ཐོབ་ལྕེ་སྒོམ་ཆེན་པོ། སློབ་དཔོན་གཉེར་སྒོམ་ཆེན་པོ། གུ་རུ་རིན་ཆེན་ཆོས་ཀྱི་དབང་ཕྱུག མཚུངས་མེད་ཤེས་རབ་རིན་ཆེན། འབྲི་བྱུག་པ་རིན་ཆེན་འབུམ། ཡར་ལུང་པ་སེངྒེ་རྒྱལ་མཚན།
མཁན་ཆེན་བསོད་ནམས་རྒྱལ་མཆོག མཉམ་མེད་བསམ་གཏན་གླིང་པ་ནམ་མཁའ་བསོད་ནམས། ཞལ་བུ་བ་ནམ་མཁའ་རྒྱལ་མཚན། རིན་པོ་ཆེ་ནམ་མཁའི་རྡོ་རྗེ། རྗེ་བླ་མ་གྲུབ་པའི་དབང་ཕྱུག་ངག་དབང་ཆོས་རྒྱལ། ཉམས་དང་རྟོགས་པའི་མངའ་བདག་གྲུབ་བ་མཆོག་གི་དེད་དཔོན་ཆོས་ཀྱི་རྗེ་དབང་ཕྱུག་རབ་བརྟན། དེས་བདག་ས་སྐྱ་པ་སྔགས་འཆང་ངག་དབང་ཀུན་དགའ་བསོད་ནམས་ལ་དགེས་བཞིན་དུ་གནང་བའོ། ། བར་མ་ཆད་པ་ལས་འོང་པའི་བཀའ་མའི་ལུགས་ཀྱི་ཉམས་ཁྲིད་ཡོངས་སུ་རྫོགས་པ་དང་། ཆོས་སྐྱོང་དཀར་བདུད་ལྕམ་དྲལ་གྱི་སྒྲུབ་སྐོར་གསར་རྙིང་རྣམས་ཡོངས་སུ་རྫོགས་པའི་ལུང་སོགས། ཆོས་ཀྱི་རྗེ་གྲུབ་མཆོག་དབང་ཕྱུག་རབ་བརྟན་ལས་ཀྱང་ཐོབ་པར་བགྱིས་ཏེ།
ད་དུང་ཡང་རྡོ་རྗེ་ཕུར་པའི་ཆོས་སྐོར་འདི་ལ། དང་འདོད་ཡིད་ཆེས་ཀྱི་དད་པ་ཆེན་པོས་ངོམ་མེད་དུ་འཚོལ་བ་ལ་སྐོམ་པ་ཆུ་འདོད་པ་ལྟ་བུས་རྟག་འགྲུས་སུ་གནས་པ་ལགས་སོ། ། དེ་རྣམས་ཀྱིས་བརྒྱུད་པ་གསུམ་ལྡན་གྱི་ནང་ནས་གོང་གི་ས་བཅད་ཀྱི་གང་ཟག་སྙན་ནས་བརྒྱུད་དེ་ཇི་ལྟར་དར་བའི་ཚུལ་རྣམས་ས་ལོ་འཇམ་པའི་རྡོ་རྗེས་མཛད་པའི་བརྒྱུད་པའི་གསོལ་འདེབས་དངོས་གྲུབ་ཀྱི་རྒྱ་མཚོ་ཞེས་པ་དང་སྦྱར་ཏེ་རྒྱས་པར་བསྟན་ཟིན་ཏོ། ། འདིར་སྨྲས་པ། ངོ་མཚར་མཁས་དང་གྲུབ་པའི་སྐྱེས་བུའི་ཚོགས། ། ཚོགས་ཀུན་རིན་ཆེན་འཕྲེང་བ་ཇི་བཞིན་བྱོན། ། བྱོན་པ་དེ་དག་ཇི་བཞིན་ལེགས་པར་བཤད། ། བཤད་པ་འདི་དག་བློ་གསལ་རྣམས་ཀྱིས་སྤེལ། ། མ་རིག་ལས་འཁོན་འཁོན་རིགས་ནས་བརྒྱུད་དེ། ། ཤེས་བྱ་ཀུན་མཁྱེན་མཁྱེན་རབ་འཇམ་དཔལ་གྱིས། །
རྗེས་བཟུང་སྐྱེས་མཆོག་མཆོག་རྣམས་བཞེད་པའི་སྲོལ། ། མཆོག་ཏུ་ཆེས་ཟབ་ཟབ་མོ་ཀུན་གྱི་བཅུད། ། རྡོ་རྗེ་ཕུར་པའི་ལམ་སྲོལ་འདི་སློབ་ལ། ། རྡོ་རྗེ་སློབ་དཔོན་གོང་མའི་རྣམ་ཐར་བཞིན། ། རྡོ་རྗེ་གཞོན་ནུ་བསྒྲུབ་ལ་ཆིག་གྲིལ་ན། ། རྡོ་རྗེ་འཆང་དབང་ཚེ་འདིར་འགྲུབ་པར་འགྱུར། ། ཨེ་མ་འཕྲིན་ལས་ལྷ་འདི་བྱིན་རླབས་ཆེ། ། ཆེ་བར་ངེས་སོ་ཁོ་བོས་ཡིད་ཆེས་རྙེད། ། རྙེད་པ་འདི་ལ་སྐལ་བཟང་སློབ་བུ་ཀུན། ། ཀུན་ཀྱང་ཡིད་གཉིས་སྤོང་ལ་ལམ་འདིར་བཞུགས། །
བར་སྐབས་ཀྱི་ཚིགས་སུ་བཅད་པའོ། ། དེ་དག་གིས་ནི་རྡོ་རྗེ་ཕུར་པ་བྱུང་ཚུལ་བྱེ་བྲག་ཏུ་བཤད་པ་མཐའ་དག་བསྟན་ཟིན་ནས། གསུམ་པ་སྐབས་ཀྱི་དོན་དངོས་བཤད་པ་ལ། འདིར་སྐབས་ཀྱི་དོན་བཤད་གཞིའི་གཙོ་བོར་གྱུར་པ་ནི། རྡོ་རྗེ་ཕུར་པ་རྩ་བའི་དུམ་བུ་ཉམས་ལེན་མངོན་རྟོགས་དང་བཅས་པ་འདི་ཉིད་ཡིན་ལ། དེ་འཆད་ཐབས་ཀྱི་མན་ངག་གང་གིས་འཆད་ན། སློབ་དཔོན་ཟླ་བ་གྲགས་པས་སྒྲོན་གསལ་ལས། རྒྱུད་འདིའི་མིང་ནི་ཅི་ཞིག་ཡིན། ། སུ་ཡི་དོན་དུ་འདི་ཉིད་མཛད། ། སུ་ཞིག་བྱེད་པོ་འདིའི་ཚད་ཅི། །
འདི་ཡི་དགོས་པ་ཅི་ཞིག་ཡིན། ། ཞེས་གླེང་བསླང་བ་ལྔ་གསུངས་པ་དང་རྗེས་སུ་མཐུན་པར། སྤྱིར་བཏང་བ་རྩིས་མགོ་ལྔའི་སྒོ་ནས་བཤད་ཀྱང་རུང་མོད། ཡང་ན། ཕུར་པ་རྒྱུད་ཀྱི་རྒྱལ་པོ་སྟེ། ། ཕུར་པ་ལུང་གི་བླ་མ་ཡིན། ། ཕུར་པ་མན་ངག་གི་ངེས་པའི་དོན། ། ཞེས་གསུངས་པས་ཕུར་པ་རྒྱུད་ལྟར་བཤད་པ། ཕུར་པ་ལུང་ལྟར་བཤད་པ། ཕུར་པ་མན་ངག་ལྟར་བཤད་པ་སྟེ།
བཤད་ཐབས་རྣམ་པ་གསུམ་གྱི་སྒོ་ནས་བཤད་ཀྱང་རུང་ཞིང་། ཡང་རྒྱུད་ཀྱི་བསྡུ་ཐབས་གཉིས་ཞེས་པ། རྩ་བའི་རྒྱུད་དང་། བཤད་པའི་རྒྱུད་རྣམ་པ་གཉིས་སུ་ཕྱེ་ནས་བཤད་ཀྱང་རུང་ལ། ཡང་རྒྱུད་ཀྱི་འཆིང་དྲུག་གི་སྒོ་ནས་བཤད་ན། ཕུན་སུམ་ཚོགས་པ་རྣམ་པ་ལྔས་བསྒྲུབ་པ་ལས་ཀྱི་གཞི་བཟུང་། དཀྱིལ་འཁོར་རྣམ་པ་གསུམ་སྔོན་དུ་འགྲོ་བ་དང་བཅས་ཏེ་དོན་གྱི་ཁོག་དབུབ། ཁམས་གསུམ་ནས་སྲོག་ལ་དབང་བསྐུར་ཞིང་སྲོག་གི་ཡེ་ཤེས་སེམས་སྲོག་ལ་དབང་བསྐུར། ཡེ་ཤེས་ཀྱི་དཀྱིལ་འཁོར་སྤྱན་དྲངས་ཤིང་མཆོད་ཅིང་བསྙེན་པས་དངོས་གྲུབ་ཀྱི་བཅུད་བླངས། གབ་པའི་སྔགས་དྲུག་དང་།
ཚེ་ལུང་ཁྲུས་ལུང་གིས་ཁ་བསྐངས་ཏེ་གདབས་པའི་ལས་བྱ། མནན་བསྲེགས་འཕངས་གསུམ་གྱིས་ལས་ཀྱི་འཇུག་བསྡུ་བ་སྟེ། རྒྱུད་ཀྱི་འཆིང་དྲུག་གམ་ཁོག་དོན་དྲུག་གི་སྒོ་ནས་བཤད་ཀྱང་རུང་ཞིང་། ཡང་གླེང་གཞི་རྣམ་པ་གསུམ་གྱིས་སྤྱི་ཁོག་དབུབ། མཚན་ཉིད་རྣམ་པ་གསུམ་གྱིས་དོན་གྱི་ཤན་དབྱེ། ཕུར་བུའི་རྒྱུ་བཞིས་གང་ཟག་རྣམ་པ་བཞི་མཐར་དབྱུང་། སྒྲུབ་ལུགས་ཆེན་པོ་གསུམ་གྱི་འཕྲིན་ལས་ཀྱི་གཞུང་བསྲང་། ཐམས་ཅད་འདུས་པའི་སྔགས་ཀྱིས་ཡེ་ཤེས་ཀྱི་ལྷ་གནད་ལ་དབབ། ངན་སྔགས་བསྡུ་ཡིག་དྲུག་གསུམ་བཅོ་བརྒྱད་ཀྱིས་མཁའ་འགྲོ་མ་དངོས་སུ་བཀོལ། སྲོག་གི་དོན་སོ་གསུམ་གྱིས་དམིགས་པ་གསུམ་གྱི་གནད་བཀྲོལ།
བསྒྲལ་ལུགས་ཆེན་པོ་བཅོ་བརྒྱད་ཀྱིས་གནག་པའི་ལས་བྱ། མཐར་ཕྱིན་བརྒྱད་ཀྱིས་ལས་ཀྱི་ཁ་བསྐངས། མཐར་བཏུལ་གསུམ་གྱིས་ལས་ཀྱི་ལྟོ་བ་གདབ་ཅེས་པ་ལྟར་སྨད་ལས་གཙོ་བོར་གྱུར་པ་ཐེམས་སྦྱོར་བཅུའི་སྒོ་ནས་བཤད་ཀྱང་རུང་བ་ཡིན་ལ། ཡང་དཀྱུས་ཀྱི་ཚིག་དྲུག་མ་ཤེས་ན་འཕྲིན་ལས་གོང་འོག་གི་ཤན་མི་ཕྱེད། གབ་པའི་སྔགས་དྲུག་མ་ཤེས་ན་སྔགས་གཟེར་དྲག་པོ་དགྲ་ལ་མི་འཕོག སྦས་པའི་མཆོང་དྲུག་མ་ཤེས་ན་གབ་སྦས་ཀྱི་ཐག་མི་ཆོད། མན་ངག་སྲོག་གི་ཆན་ས་མ་ཤེས་ན་དགྲ་བགེགས་ཀྱི་སྲོག་རྩ་མི་ཆོད། གཤོག་པ་རླབས་ཆེན་གྱི་ཆོ་ག་མ་ཤེས་ན་དགྲ་བགེགས་ཀྱི་བླ་མི་ཁུགས། གསང་ཕུར་སེངྒེ་ཁ་འཐམ་གྱི་ཆོ་ག་མ་ཤེས་ན་རྣལ་འབྱོར་པ་ནང་འཐབ་ན་བསྒྲལ་བའི་ཐབས་མེད། གནད་གཅོད་ཀྱི་ཐབས་མ་ཤེས་ན་ལས་ལ་སྦྱར་ན་ཚུར་བཟློག
འཁོར་ལོའི་བསྐོར་ཐབས་མ་ཤེས་ན་ལས་མི་འགྲུབ། ལིང་གའི་བཅའ་ཐབས་མ་ཤེས་ན་དམིགས་པའི་གནད་བརླག ཀུན་གཞིའི་གནད་མ་ཤེས་ན་བཏབ་པ་ལ་དོན་མེད། ཚེ་ལུང་སྲོག་ལུང་གི་དགོངས་པ་མ་ཤེས་ན་ངན་སྔགས་དང་ཁྱད་མེད། གནས་སྤར་བའི་ཆོ་ག་མ་ཤེས་ན་བཤན་པ་དང་ཁྱད་མེད་ཅེས་པ་གནད་ཐོ་བཅུ་གཉིས་ཀྱི་སྒོ་ནས་བཤད་ཀྱང་རུང་ཞིང་། ཡང་ལག་ལེན་མངོན་རྟོགས་ཀྱི་སྲོག་ཐེམ་བདུན། དྲིས་ལན་གེགས་སེལ་གྱི་སྲོག་ཐེམ་བདུན། མན་ངག་གནད་ཀྱི་སྲོག་ཐེམ་བདུན་ཏེ་སྲོག་ཐེམ་ཉེར་གཅིག་གི་སྒོ་ནས་བཤད་ཀྱང་རུང་ལ། ཡང་གཙོ་བོ་ཡབ་ཡུམ་གཉིས། ཁྲོ་བོ་ཁྲོ་མོ་ཉི་ཤུ།
མགོ་བརྙན་ཉི་ཤུ། སྲས་མཆོག་ལྔ། སྒོ་མ་བཞི་སྟེ་ཕུར་པ་རྩ་བའི་ལྷ་ལྔ་བཅུ་ང་གཅིག དེ་ལས་སྤྲོས་པའི་ཡན་ལག་གི་ལྷ་ཉིས་སྟོང་དྲུག་བརྒྱ་དང་གཅིག་གིས་བསྐྱེད་རྫོགས་འཕྲིན་ལས་གསུམ་དང་སྦྱར་ནས་བཤད་ཀྱང་རུང་བ་ཡིན་ཏེ། དོན་དེ་དག་ལ་དགོངས་ནས་སྔགས་འཆང་ཆོས་ཀྱི་རྒྱལ་པོ་ངག་དབང་ཀུན་དགའ་རིན་ཆེན་གྱི་རྡོ་རྗེ་ཕུར་པའི་དབང་ཆོག་བློ་གསལ་དགའ་བ་བསྐྱེད་བྱེད་ལས། དེ་ལ་བཤད་ལུགས་ཀྱི་དབང་དུ་བྱས་ན། ཕུར་པ་རྒྱུད་ལྟར་བཤད་པ། ཕུར་པ་ལུང་ལྟར་བཤད་པ། ཕུར་པ་མན་ངག་ལྟར་བཤད་པ་སྟེ་བཤད་ཐབས་རྣམ་པ་གསུམ། རྒྱུད་ཀྱི་བསྡུ་ཐབས་རྣམ་པ་གཉིས།
ཁོག་དོན་དྲུག ཐེམ་སྦྱོར་བཅུ། གནད་ཐོ་བཅུ་གཉིས། སྲོག་ཐེམ་ཉེར་གཅིག་རྣམས་སུ་ཡོད་ཅེས་གསུངས་པ་ཡིན་ནོ། ། དེ་དག་ཧྲིལ་གྱིས་བསྡུ་ན། སྟོད་ལས་བྱང་ཆུབ་བསྒྲུབ་པའི་ལམ་གྱི་རིམ་པ་དང་། སྨད་ལས་དགྲ་བགེགས་སྒྲོལ་བའི་ལམ་གྱི་རིམ་པ་གཉིས་སུ་འདུས་པ་ལས། སྟོད་ལས་ལ་ཡང་ཆུ་བོ་བཞི་འདུས་པའི་སྒོ་ནས་བཤད་ཅིང་ཉམས་སུ་ལེན་དགོས་ཏེ། ཆུ་བོ་བཞི་ནི། ས་ལོ་འཇམ་པའི་རྡོ་རྗེས་ལམ་རིམ་སྨོན་ལམ་ལས།
ཆུ་བོ་བཞི་འདུས་གདམས་པ་ཉམས་ལེན་ཅིང་། ། ཞེས་གསུངས་པ་ལྟར་གྱི་སྨིན་བྱེད་དབང་གི་ཆུ་བོ་བསྐུར་བྱེད་ངོ་སྤྲོད་དང་བཅས་པ། དཀྱུས་བཤད་གཞུང་གི་ཆུ་བོ་འགྲེལ་ཊིཀ་སྟོང་ཐུན་དང་བཅས་པ། གདམས་པ་ཉམས་ལེན་གྱི་ཆུ་བོ་ལག་ལེན་མངོན་རྟོགས་དང་བཅས་པ། མན་ངག་གནད་ཀྱི་ཆུ་བོ་དྲིས་ལན་གེགས་སེལ་དང་བཅས་པ་རྣམས་ཡིན་པ་ལས། དེས་ན་སྐབས་འདིར་ཆུ་བོ་རྣམ་པ་བཞི་དང་ཁོག་དོན་དྲུག་གི་སྒོ་ནས་བཤད་པར་བྱ་སྟེ། དེ་ཡང་ཐོག་མར་སྨིན་བྱེད་དབང་གི་ཆུ་བོ་སྔོན་དུ་འགྲོ་བའི་སྒོ་ནས་ལམ་རྣམས་ཉམས་སུ་ལེན་དགོས་པ་ཡིན་ཏེ། དབང་མ་བསྐུར་ལ་དངོས་གྲུབ་མེད། ། བྱེ་མ་བཙིར་ཡང་མར་མེད་ལྟར། ། གང་ཞིག་རྒྱུད་ལུང་ང་རྒྱལ་གྱིས། །
དབང་བསྐུར་མེད་པར་འཆད་བྱེད་པ། ། སློབ་དཔོན་སློབ་མ་ཤི་མ་ཐག ། དངོས་གྲུབ་ཐོབ་ཀྱང་དམྱལ་བར་སྐྱེ། ། དེ་བས་འབད་པ་ཐམས་ཅད་ཀྱིས། ། བླ་མ་ལ་ནི་དབང་ནོད་ཞུ། ། ཞེས་དང་། དབང་བསྐུར་མེད་པར་རྒྱུད་འཆད་དང་། ། ཟབ་མོའི་དེ་ཉིད་སྒོམ་བྱེད་པ། ། དེ་དོན་ལེགས་པར་རྟོགས་ན་ཡང་། ། དམྱལ་བར་འགྱུར་གྱི་གྲོལ་བ་མིན། །
ཞེས་བྱ་བ་ལ་སོགས་པ་བསམ་གྱིས་མི་ཁྱབ་པ་ཞིག་གསུངས་པས། དབང་མ་ཐོབ་པར་གསང་སྔགས་ཟབ་མོའི་ལམ་འཆད་པ་དང་། ཉམས་སུ་ལེན་པ་སོགས་གང་བྱས་ཀྱང་ཕན་ཡོན་མི་འབྱུང་བའི་ཁར་ཉེས་དམིགས་ཆེས་ལྕི་བ་ཞིག་འབྱུང་བས་ན། རྡུལ་མཚོན་ནམ་རས་བྲིས་ཀྱི་དཀྱིལ་འཁོར་མཚན་ཉིད་དང་ལྡན་པ་གང་ཡང་རུང་བར་དབང་བསྐུར་བ་ཅིས་ཀྱང་ཐོབ་དགོས་པ་ཡིན་ཞིང་། དེ་ལྟ་བུའི་དབང་བསྐུར་བ་ཐོབ་པའི་ཕན་ཡོན་ནི། དབང་བསྐུར་ཡང་དག་སྦྱིན་ལྡན་ན། ། སྐྱེ་ཞིང་སྐྱེ་བར་དབང་བསྐུར་འགྱུར། ། དེ་ཡི་སྐྱེ་བ་བདུན་དུ་ནི། ། མ་བསྒོམ་པར་ཡང་དངོས་གྲུབ་ཐོབ། ། ཅེས་དང་།
གལ་ཏེ་ལྟུང་བ་མེད་གྱུར་ན། ། སྐྱེ་བ་བཅུ་དྲུག་དག་ནས་འགྲུབ། ། ཅེས་བྱ་བ་ལ་སོགས་པའི་ཕན་ཡོན་དུ་མ་ཞིག་དང་ལྡན་པའི་སྨིན་བྱེད་དབང་གི་ཆུ་བོ་བསྐུར་བྱེད་ངོ་སྤྲོད་དང་བཅས་པའི་སྒོ་ནས་ལམ་ཐམས་ཅད་ཀྱི་རྩ་བ་མངོན་པར་དབང་བསྐུར་བ་ཟབ་མོ་ནོད་པ་ལ་འཕྲལ་དང་ཡུན་དུ་འབད་པ་བྱ་དགོས་པ་ཡིན་ཏེ་རྡོ་རྗེ་ཐེག་པའི་ལུགས་ལ་དབང་ལ་མ་བརྟེན་པའི་ལམ་གཞན་མེད་པའི་ཕྱིར་རོ། ། དེ་ལྟ་བུའི་དབང་བསྐུར་བ་ཐོབ་ནས་ལམ་རྣམས་ཉམས་སུ་བླངས་པས་མཐར་ཐུག་འབྲས་བུ་གང་མངོན་དུ་བྱེད་ན། ཕུར་བུ་ངན་སྔགས་གཙུག་ལག་གི་རྒྱུད་ལས། ཕུར་བུ་རྣམ་བཞིའི་དགོངས་པ་ཡིས། ། གང་ཟག་རྣམ་བཞིའི་མཐར་དབྱུང་ངོ་། ། རིག་པ་ཡེ་ཤེས་ཕུར་བུ་ནི། ། ཆོས་ཀྱི་དབྱིངས་ཀྱི་ཀློང་དུ་གདབ། ། ཐུགས་རྗེ་སྤྲུལ་པའི་ཕུར་པ་ནི། །
ཁམས་གསུམ་སེམས་ཅན་ལ་གདབ་བོ། ། གསང་བ་བྱང་སེམས་ཕུར་པ་འདི། ། ཡུམ་གྱི་མཁའ་ཀློང་དག་པར་གདབ། ། མཚན་མ་རྫས་ཀྱི་ཕུར་པ་ནི། ། དགྲ་དང་བགེགས་ལ་གདབ་པ་འོ། ། ཞེས་གསུངས་པའི་དོན། ཕུར་པའི་རྒྱུ་བཞི་གང་ཟག་རྣམ་པ་བཞིས་མཐར་དབྱུང་ཞེས་བྱ་བ་ཡིན་པས་དེ་ཡང་། ནམ་མཁའ་ལྟ་བུའི་གང་ཟག་གིས་རིག་པ་ཡེ་ཤེས་ཀྱི་ཕུར་པ་ཡུལ་ཆོས་ཀྱི་དབྱིངས་ལ་བཏབ། རི་བོ་ལྟ་བུའི་གང་ཟག་གིས་ཚད་མེད་སྙིང་རྗེའི་ཕུར་པའམ། ཐུགས་རྗེ་སྤྲུལ་པའི་ཕུར་པ་ཁམས་གསུམ་གྱི་སེམས་ཅན་ལ་བཏབ།
བྱ་ཀ་ལན་ཏ་ལྟ་བུའི་གང་ཟག་གིས་གསང་བ་བྱང་ཆུབ་སེམས་ཀྱི་ཕུར་པ་ཡུམ་གྱི་མཁའ་ལ་གདབ། ཙནྡན་སྡོང་པོ་ལྟ་བུའི་གང་ཟག་གིས་མཚན་མ་རྫས་ཀྱི་ཕུར་པ་དགྲ་བགེགས་ཀྱི་སྙིང་ཁར་བཏབ་པ་ལ་སོགས་པ་ཉམས་སུ་བླངས་པ་ལ་བརྟེན་ཏེ་མཐར་འབྲས་བུ་སྐུ་བཞིའམ། ཀུན་ཏུ་བཟང་པོ་རིགས་བཞི་གང་ཡང་རུང་བ་ཐོབ་པར་འགྱུར་བ་ཡིན་ཏེ། རྩ་རྒྱུད་རྡོ་རྗེ་ཁྲོས་པ་ལས། རིག་པ་ཡེ་ཤེས་ཕུར་པ་དེ། ། ལྷང་གིས་རྟོགས་ན་ཐེབ་པ་ཡིན། ། འབྲས་བུ་ཆོས་སྐུ་སྐྱེ་མེད་ཐོབ། ། ཅེས་དང་། ཚད་མེད་སྙིང་རྗེའི་ཕུར་པ་དེ། ། བྱམས་དང་སྙིང་རྗེ་ཆེན་པོས་གདབ། །
འབྲས་བུ་སྤྲུལ་པའི་སྐུ་ཡང་ཐོབ། ། ཅེས་དང་། ལྷག་པ་བྱང་སེམས་ཕུར་པ་དེ། ། ཡུམ་གྱི་མཁའ་ཀློང་དག་པར་གདབ། ། བདེ་བ་དངོས་མེད་ཐོབ་པའི་ཚད། ། འབྲས་བུ་ལོངས་སྐུ་བདེ་ཆེན་ཐོབ། ། ཅེས་དང་། གསལ་བར་བསྒོམ་ན་བསྐྱེད་པ་ཡིན། ། ཉམས་འོག་ཚུད་ན་བསྒྲལ་བ་ཡིན། ། གཉིས་སུ་མེད་ན་སྦྱོར་བ་ཡིན། །
ལྷང་གིས་རྟོགས་ན་ཐེབ་པ་ཡིན། ། ཞེས་སོགས་གསུངས་པས་སོ། ། དོན་དེ་དག་ལ་དགོངས་ནས། ས་ལོ་འཇམ་པའི་རྡོ་རྗེའི་ལམ་རིམ་སྨོན་ལམ་ལས། ། ཡེ་ཤེས་བྱང་ཆུབ་སེམས་སོགས་ཕུར་བུ་བཞི། ། ནམ་མཁའ་ཙནྡན་ལྟ་བུའི་གང་ཟག་བཞི། ། ཀུན་བཟང་རིགས་བཞིའི་ས་ལ་འགོད་པར་ཤོག ། ཅེས་གསུངས་པ་ཡིན་ནོ། ། དེ་ལྟ་བུའི་ལམ་ཐམས་ཅད་ཀྱི་རྩ་བ། སྨིན་བྱེད་ཀྱི་དབང་བསྐུར་བ་དེ་ཉིད་ལ།
གང་གིས་སྒྲུབ་པའི་སློབ་དཔོན། གང་ལ་བྱ་བའི་སློབ་མ། ཇི་ལྟར་བྱ་བའི་ཆོ་ག་དང་གསུམ་དུ་ཡོད་པ་ལས། དང་པོ་གང་གིས་སྒྲུབ་པར་བྱེད་པ་སློབ་དཔོན་གྱི་མཚན་ཉིད་ནི། དཀྱིལ་ཆོག་རྡོ་རྗེ་ལས་རིམ་ལས། ། བློ་ཡང་རྒྱུད་ལ་གོམས་པ་དང་། ། ཏིང་འཛིན་ལས་སུ་རུང་བ་དང་། ། ཕྱི་ནང་སྡེ་སྣོད་ཐམས་ཅད་ལ། ། སོམ་ཉི་མེད་ཅིང་ཐེ་ཚོམ་མེད། ། གསང་བ་སྦས་པའི་ཐབས་མཆོག་རྣམས། །
སྣོད་ངན་རྣམས་ལ་མི་སྤེལ་ཞིང་། ། ཟབ་མོའི་དབང་མཆོག་ཐོབ་པ་སྟེ། ། ཞེས་གསུངས་པ་ལྟར་མཚན་ཉིད་ཅི་རིགས་པ་དང་ལྡན་ཞིང་བསྙེན་པ་ལས་སུ་རུང་བ་ཞིག་དགོས་པ་ཡིན་ལ། གཉིས་པ་གང་ལ་བྱ་བ་སློབ་མའི་མཚན་ཉིད་ནི། ཡང་ལས་རིམ་ལས། རྐྱེན་ཐུབ་མི་བཟློག་དམ་ཚིག་ཅན། ཤེས་རབ་རྣམ་གསུམ་སྒོ་ནས་སྦྱངས། ། མན་ངག་ལུང་ལ་རྟག་དགའ་ཞིང་། ། དེས་ཤིང་འཇམ་ལ་སྙན་པར་སྨྲ། ། ཐབས་དང་ཤེས་རབ་ཟབ་མོའི་དོན། །
གཉིས་མེད་དོན་ལ་མི་སྐྲག་ཅིང་། ། སློབ་དཔོན་དག་ལ་གུས་བྱེད་པ། ། དཀྱིལ་འཁོར་བྲི་བའི་ལས་ལ་མཁས། ། ཞེས་སོགས་ཀྱི་མཚན་ཉིད་ཅི་རིགས་པ་དང་ལྡན་པ་གཅིག་ནས་ཉི་ཤུ་རྩ་ལྔའི་བར་ཟུང་དུ་མ་གྱུར་པ་ཞིག་ལ་མཛད་པ་རྒྱུད་སྡེ་དང་མཐུན་པའི་ཕྱག་ལེན་ཡིན་ཞིང་། གསུམ་པ་ཇི་ལྟར་བྱ་བའི་དབང་གི་ཆོ་ག་དེ་ཉིད་འཁྲུལ་མེད་ཀྱི་ཡིག་ཆ་གང་གི་རྗེས་སུ་འབྲང་ན་འདིར་སློབ་དཔོན་ཆེན་པོ་པདྨ་འབྱུང་གནས་ཀྱིས་མཛད་པའི་དཀྱིལ་འཁོར་གྱི་ཆོ་ག་རྡོ་རྗེ་ལས་རིམ་རྩ་འགྲེལ། ས་སྐྱ་པ་ཆེན་པོས་མཛད་པའི་ཡང་ཕུར་ཐུན་མོང་གི་སྒྲུབ་ཐབས། རྗེ་བཙུན་རིན་པོ་ཆེས་མཛད་པའི་ཕུར་པའི་ཐོ་ཡིག དེ་དག་གི་གསལ་བྱེད་དཔལ་ལྡན་བླ་མ་དམ་པ་བསོད་ནམས་རྒྱལ་མཚན་གྱིས་མཛད་པའི་སྒྲུབ་ཐབས་རྒྱས་འབྲིང་བསྡུས་གསུམ། དཀྱིལ་འཁོར་གྱི་ཆོ་ག་རྟོགས་པར་སླ་བ། དེའི་ཟུར་འདེབས་རིན་པོ་ཆེའི་དོ་ཤལ་དང་།
སྒྲུབ་ཐབས་བསྡུས་པ་བསྙེན་སྒྲུབ་གསལ་བྱེད་གཉིས་ས་ལོ་འཇམ་པའི་རྡོ་རྗེས་མཛད་པ་དང་། སྙིགས་དུས་ཀྱི་རྒྱལ་བ་གཉིས་པ་དཔལ་ས་སྐྱ་པ་ཆེན་པོ་སྔགས་འཆང་ངག་གི་དབང་པོ་ཀུན་དགའ་རིན་ཆེན་གྱིས་མཛད་པའི་དཀྱིལ་འཁོར་གྱི་ཆོ་ག་ཡིད་འོང་བློ་གྲོས་ཁ་འབྱེད། དབང་གི་མཚམས་སྦྱོར་བློ་གསལ་དགའ་བ་བསྐྱེད་བྱེད་སོགས་དང་། བདག་གི་བླ་མ་རིགས་ལྡན་འཇམ་པའི་དབྱངས་སྐུ་མཆེད་ཀྱིས་མཛད་པའི་སྒྲུབ་ཐབས་བསྡུས་པ་དང་། འབྲིང་པོ་བདུད་རྩིའི་ཆུ་རྒྱུན་སོགས་ཚད་ལྡན་གྱི་གསུང་རབ་དེ་དག་གི་རྗེས་སུ་འབྲངས་ནས། ཚེ་འདི་ཉིད་ལ་བཅུ་གསུམ་རྡོ་རྗེ་འཛིན་པའི་ས་མངོན་དུ་བྱ་བར་འདོད་པས་རྡོ་རྗེ་ཐེག་པའི་ལམ་ལ་དོན་གཉེར་གྱི་བློ་བཅོས་མ་མ་ཡིན་པ་དང་ལྡན་ཞིང་། ཁྱད་པར་ལུགས་འདིའི་ཆོས་དང་རྩ་བརྒྱུད་ཀྱི་བླ་མ་རྣམས་ལ་མི་ཕྱེད་པའི་དད་པ་དང་ལྡན་པའི་སྐལ་པ་བཟང་པོ་ཅན་གྱི་རྡོ་རྗེ་སློབ་མ་རྣམས་ཀྱི་ཕུང་ཁམས་སྐྱེ་མཆེད་ལ་སྐུ་བཞིའི་ས་བོན་ནུས་ལྡན་དུ་ཐེབས་པར་བྱེད་པ་ནི་ལུགས་འདི་ལ་བརྟེན་ནས་རང་དང་གཞན་གྱི་དོན་བདེ་བླག་ཏུ་འགྲུབ་པའི་འདོད་པའི་བློ་གྲོས་ཅན་རྣམས་ཀྱི་མེད་ཐབས་མེད་པའི་རྩ་བའི་ཆོས་སུ་ཤེས་པར་བྱའོ།། ༈ །།འདིར་སྨྲས་པ། སྨིན་བྱེད་བདུད་རྩིས་བལྟམས་པའི་སློབ་དཔོན་གྱིས། ། སྨིན་བྱེད་དོན་དུ་གཉེར་བའི་སློབ་མ་ལ། །
སྨིན་བྱེད་སྦྱང་གཞི་སྦྱོང་བྱེད་ངོ་སྤྲོད་པའི། ། སྨིན་བྱེད་དབང་གི་ཆུ་བོར་གྲགས་པ་འདི། ། མཁས་དང་གྲུབ་པའི་སྐྱེས་ཆེན་རྣམས་ལས་བརྒྱུད། ། བརྒྱུད་པ་གཞན་གྱིས་འགྲན་པའི་ཟླ་དང་བྲལ། ། བྲལ་ཞེས་དམ་པ་ཀུན་གྱིས་བསྡགས་པར་མཛད། ། མཛད་པ་འདི་འདྲིའི་རྗེས་འཇུག་སྐལ་བ་བཟང་། ། དེས་ན་ལམ་འདིར་འཇུག་པའི་བློ་ལྡན་རྣམས། ། རྣམས་མང་ཡོན་གྱིས་བརྒྱུད་ལྡན་བླ་མ་མཆོད། ། མཆོད་པས་མཉེས་ནས་སྨིན་བྱེད་ཆུ་བོ་ནོས། ། མནོས་པ་ཇི་བཞིན་སྐལ་ལྡན་གཞན་ལ་སྤེལ། །
བར་སྐབས་ཀྱི་ཚིགས་སུ་བཅད་པའོ། ། དེ་དག་གིས་ནི་ཆུ་བོ་རྣམ་པ་བཞིའི་ནང་ནས་ལམ་ཐམས་ཅད་ཀྱི་རྩ་བ་སྨིན་བྱེད་དབང་གི་ཆུ་བོ་བསྐུར་བྱེད་ངོ་སྤྲོད་དང་བཅས་པའི་སྒོ་ནས་ཐོག་མར་རྒྱུད་མ་སྨིན་པ་སྨིན་པར་བྱ་དགོས་པའི་ཚུལ་རྣམས་བསྟན་ཟིན་ནས། དེ་ལྟར་དབང་གི་རྒྱུད་སྨིན་པའི་གང་ཟག་དེས་གྲོལ་བྱེད་ཀྱི་ལམ་སྒོམ་པར་བྱེད་པ་ལ། གདམས་པ་ཉམས་ལེན་གྱི་ཆུ་བོ་ལག་ལེན་མངོན་རྟོགས་དང་བཅས་པའི་ཟབ་མོའི་དོན་རྣམས་ཉམས་སུ་ལེན་དགོས་པས་ན། དེ་དག་གི་དོན་རྣམས་སྟོན་པ་ལ། རྒྱུད་ཀྱི་ཁོག་དོན་དྲུག་དང་སྦྱར་ནས་བཤད་པར་བྱ་སྟེ། དེ་ཡང་ཁོག་དོན་དང་པོ་ཕུན་སུམ་ཚོགས་པ་རྣམ་པ་ལྔས་སྒྲུབ་པ་ལས་ཀྱི་གཞི་བཟུང་བ་ནི། ཀཱི་ལ་ཡ་མེ་ལྕེ་གསང་པའི་རྒྱུད་ལས། གནས་དང་བདག་ཉིད་འཁོར་རྫས་དུས། ། ཕུན་སུམ་ཚོགས་པ་ལྔ་ལྡན་ན། །
ལས་རྣམས་གང་འདོད་འགྲུབ་པར་འགྱུར། ། ཞེས་གསུངས་པ་ལྟར་ལྔ་ལས། བདག་ཉིད་ཕུན་སུམ་ཚོགས་པ་ནི། སྒྲུབ་པ་པོ་བདག་ཉིད་ཀྱང་། མུ་སྟེགས་ཅན་ནམ་སྡིག་ཅན་ནམ། དམ་ཉམས་ལྟ་བུས་བསྒྲུབ་པས་ཆོག་གམ་ཞེ་ན། དེས་ནི་མི་འགྲུབ་སྟེ། རྩ་རྒྱུད་རྡོ་རྗེ་ཁྲོས་པ་ལས། ། བློ་སྦྱངས་རྒྱུད་གོམས་ཏིང་འཛིན་གསལ། ། ཐེག་དགུ་སྡེ་སྣོད་དོན་ལ་མཁས། །
དད་ལྡན་ཐུགས་བརྩེ་བག་ཚ་མེད། ། རིག་འཛིན་བླ་མར་དེར་བཤད་དོ། ། ཞེས་པ་ལྟར། བློ་སྦྱངས་པ་ཆེ་བ། རྒྱུད་ལེགས་པར་གོམས་པ། ཏིང་ངེ་འཛིན་ཤིན་ཏུ་གསལ་བ། ཐེག་པ་རིམ་པ་དགུའི་དོན་ཕྱིན་ཅི་མ་ལོག་པར་ཤེས་པ། སྡེ་སྣོད་གསུམ་གྱི་དོན་མ་ལུས་པ་ཁོང་དུ་ཆུད་པ། བླ་མ་ལ་དད་པ་ཆེ་བ། སློབ་མ་ལ་ཐུགས་བརྩེ་དུང་ཆེ་བ།
སེམས་ཅན་གྱི་དོན་དུ་ཆོས་འཆད་པ་ལ་ངལ་དུབ་སོགས་ཀྱིས་བག་ཚ་བ་མེད་པ་སྟེ། ཡོན་ཏན་བརྒྱད་དང་ལྡན་པ་རབ། གསུམ་གཉིས་ཚང་བ་འབྲིང་། ཐ་མ་གསུམ་ཆ་ཚང་བ་ཅིག་དགོས་སོ། ། ཡང་ན་ཡོན་ཏན་གཉིས་ཏེ་སྦྱངས་པའི་ཡོན་ཏན་དང་། རང་བཞིན་གྱི་ཡོན་ཏན་དང་ལྡན་པའོ། ། དང་པོ་ནི། རབ་རྒྱུད་སྡེ་དང་སྡེ་སྣོད་མཐའ་དག་ཤེས་པ། འབྲིང་ཏནྟྲ་སྡེ་བཅོ་བརྒྱད་ཤེས་པ། ཐ་མ་རང་རང་གི་སྐོར་མ་ཉམས་པ་ཤེས་པ་ཅིག་དགོས་སོ། །
གཉིས་པ་ནི། རྒྱུད་བཟང་བ། ངང་རིང་བ། དད་པ་ཆེ་བ། སྙིང་རྗེ་ཆེ་བ། སྒྲུབ་པ་ལ་མོས་པའོ། ། དེ་ལྟར་ཡང་ཕུར་པ་མྱང་འདས་ལས། ཕུན་སུམ་ཚོགས་པའི་སློབ་དཔོན་གྱིས། ། བྱམས་དང་སྙིང་རྗེ་སྔོན་བཏང་ལ། ། སྲིད་པའི་ཕུར་བུ་བསྒྲུབ་པར་བྱ། །
ཞེས་གསུངས་པས་སོ། ། དེ་དག་གིས་ནི་བདག་ཉིད་ཕུན་སུམ་ཚོགས་པ་བཤད་ཟིན་ནས། གཉིས་པ་གནས་ཕུན་སུམ་ཚོགས་པ་ནི། བཤན་པའམ། སྡིག་ཅན་གྱི་ཁྱིམ་མམ། སྒོ་ཁང་ངམ། སྲང་མདོ་ལྟ་བུར་བསྒྲུབས་པས་འགྲུབ་བམ་ཞེ་ན། མི་འགྲུབ་སྟེ། གནས་ལ་གཉིས་ལས། བསྙེན་པ་དང་སྒྲུབ་པའི་གནས་སོ། །
དང་པོ་ལ་བཞི་སྟེ། སངས་རྒྱས་ཀྱི་ཞབས་ཀྱིས་བཅགས་པ་བྱིན་ཆེ་བའི་གནས། གྲུབ་པ་ཐོབ་པ་བཀྲ་ཤིས་པའི་གནས། གཞུང་དང་མཐུན་པའི་འགྲུབ་ཐག་ཉེ་བའི་གནས། ཡིད་དང་མཐུན་པ་ཉམས་དགའ་བའི་གནས་སོ། ། དེ་ལྟར་ཡང་མྱང་འདས་ལས། གནས་ཀྱི་དམ་པ་བསྟན་པ་ལ། ། གཞུང་ལྡན་བཀྲ་ཤིས་བྱིན་ཅན་དང་། ། ཉམས་དགའ་བ་ཡི་གནས་དང་བཞི། ། ཞེས་གསུངས་པ་ལྟར་བཞི་ལས།
དང་པོ་ནི། སངས་རྒྱས་ཀྱི་ཞབས་ཀྱིས་བཅགས་པའི་རྒྱལ་པོའི་ཁབ་སམ། བྱ་རྒོད་ཕུང་པོའི་རི་བོ་ལ་སོགས་པ་ལྟ་བུའོ། ། གཉིས་པ་གྲུབ་པ་ཐོབ་པ་བཀྲ་ཤིས་པའི་གནས་ནི། སྤ་གྲོ་སྟག་ཚང་སེངྒེ་ཕུག་ལྟ་བུའམ། ཚ་མོ་རོང་གི་གླང་བྲག་ལྟ་བུའམ། གདན་ས་ཆེན་པོ་དཔལ་ལྡན་ས་སྐྱ་ལྟ་བུའམ། བྱས་འགྱུར་རྡོ་རྗེའི་བྲག་རྫོང་ལྟ་བུ་ལ་སོགས་པའོ། ། གསུམ་པ་གཞུང་དང་མཐུན་པ་ལ་གཉིས་ཏེ། སྤྱིའི་གཞུང་དང་མཐུན་པ་དང་།
འདི་རང་གི་གཞུང་དང་མཐུན་པའོ། ། དང་པོ་ནི། གནས་དེའི་ཤར་ནས་ཕུང་བརྡལ་བ་འདྲ་བ། ལྷོ་རི་མོར་བྲིས་པ་འདྲ་བ། ནུབ་སྐྱོབ་པ་འདྲ་བ། བྱང་སྐྱོར་བ་འདྲ་བ། ཡང་ན་ཤར་ན་རིའམ་བྲག་འབྲས་བུའི་ཕུང་པོ་བརྡལ་བ་ལྟ་བུ། ལྷོ་ན་རིའམ་བྲག་དར་དཀར་གྱི་ཡོལ་བ་བྲིས་པ་འདྲ་བ། ནུབ་ན་རིའམ་བྲག་རྒྱལ་པོ་གདན་ལ་བཞུགས་པ་འདྲ་བ། བྱང་ན་རིའམ་བྲག་བཙུན་མོ་གུ་ཟོ་རེ་ཐོད་གྱོན་པ་འདྲ་བ་ཡོད་ན་བཟང་ངོ་། །
ཡང་ན་ཞིབ་ཏུ་བརྟགས་ཏེ། ཤར་ལྷོ་ན་མེ་ལྷའི་དུང་རིས་མེད་པ་སྟེ་རིའམ་བྲག་མེ་འབར་བ་ལྟ་བུ་ཡོད་ན་ངན། ལྷོ་ནུབ་ན་སྲིན་པོའི་མདུང་རྩེ་མེད་པ་སྟེ། རིའམ་བྲག་མདུང་བསླངས་པ་ལྟ་བུ་ཡོད་ན་ངན། ནུབ་བྱང་ན་རླུང་ལྷའི་བ་དན་མེད་པ་སྟེ། རིའམ་བྲག་བ་དན་འདྲ་བ་འདུག་ན་ངན། བྱང་ཤར་ན་དབང་ལྡན་གྱི་རྦབ་ཁུང་མེད་པ་སྟེ། རིའམ་བྲག་རྦབ་རྒྱབ་པའམ་རྫོགས་ཁུང་འདྲ་བ་འདུག་ན་ངན་པས་དེ་འདྲ་མེད་པ་བཙལ་ལོ། ། གཉིས་པ་འདི་རང་གི་གཞུང་དང་མཐུན་པ་ནི། རིའམ་བྲག་རྡོ་རྗེ་གཞོན་ནུའི་སྐུ་འགྱིང་པ་འདྲ་བ་ལ་འདུག་ན་གཙོ་བོ་ཉེ་བར་འོང་།
རིའམ་བྲག་ཁྲོ་བོའི་སྐུ་འགྱིང་པ་འདྲ་བ་ལ་འདུག་ན་ཁྲོ་བོ་བཅུ་ཉེ་བར་འོང་། རིའམ་བྲག་མགོ་བརྙན་གྱི་སྐུ་འགྱིང་པ་འདྲ་བ་ལ་འདུག་ན་མགོ་བརྙན་ཉེ་བར་འོང་བར་བཤད་དོ། ། ཤར་ལྷོ་མཚམས་ན་གཅན་གཟན་འཐུར་ལ་རྒྱུག་པ་འདྲ་བ་འདུག་ན་ཤྭ་ན་མ་ཉེ་བར་འོང་། ལྷོ་ནུབ་མཚམས་ན་མཚོ་བཞི་བསྐྱིལ་བ་འདྲ་བ་འདུག་ན་བསེ་མོ་ཉེ་བར་འོང་། ནུབ་བྱང་མཚམས་ན་སྐྱེས་བུ་གཞུ་དཀར་བདུང་པ་འདྲ་བ་འདུག་ན་སྐྱེས་བུ་གྱིང་ཉེ་བར་འོང་། བྱང་ཤར་མཚམས་ན་བུད་མེད་ནག་མོ་དར་འཕྱར་བ་འདྲ་བ་འདུག་ན་རེ་མ་ཏི་ཉེ་བར་འོང་བར་གསུང་ངོ་། ། བཞི་བ་ཡིད་དང་མཐུན་པ་ཉམས་དགའ་བའི་གནས་ནི། ཕུ་ནས་དྲི་མ་མེད་པའི་ཆུ་འབབ་པ། མདའ་ནས་རྩི་ཤིང་ནགས་ཚལ་ལོ་འདབ་རྒྱས་པ། བྱ་སྐད་རྣམ་པ་སྣ་ཚོགས་སྒྲོག་པ་ཚ་མོ་རོང་གི་ཕུར་རི་ལྟ་བུ་སྟེ།
གསང་རྒྱུད་ལས། མེ་ཏོག་མང་པོའི་གླིང་ཡོད་དང་། ། རི་ནི་རིན་ཆེན་སྤུངས་པ་འདྲ། ། སྐྱེད་མོས་ཚལ་དང་དཔག་བསམ་ཤིང་། ། ངང་པ་བུང་བའི་སྒྲ་སྒྲོག་ཅིང་། ། བྱ་ནི་སྐད་སྙན་སྣ་ཚོགས་སྒྲོག ། གནམ་ནི་འཁོར་ལོ་རྩིབས་བརྒྱད་འདྲ། ། ས་ནི་པདྨ་འདབ་བརྒྱད་འདྲ། ། གནས་ནི་དབྱིབས་ལེགས་ཁ་ཤར་བལྟས། ། ཞེས་གསུངས་པས་སོ། །
གཉིས་པ་སྒྲུབ་པའི་གནས་ནི། གནམ་གྲི་འདྲ་བ། ས་གྲུ་གསུམ་དུ་ཡོད་པ། ལོགས་ལ་ཚེར་མ་ཅན་གྱི་ཤིང་སྐྱེས་པ་སྟེ། མྱང་འདས་ལས། དྲག་པོའི་གནས་ཀྱི་དམ་པ་ནི། ། དུར་ཁྲོད་ཤིང་གཅིག་རྒྱ་གྲམ་ལམ། ། གཅན་གཟན་མང་པོའི་རྒྱུ་ལམ་དང་། ། གནམ་ནི་གྲི་འདྲ་ས་གྲུ་གསུམ། ། ལོགས་ལ་ཚེར་མ་ཅན་གྱི་ཤིང་། །
དེ་ནི་དྲག་པོའི་སྒྲུབ་གནས་སོ། ། ཞེས་གསུངས་པ་ལྟར་རོ། ། དེ་དག་གིས་ནི་གནས་ཕུན་སུམ་ཚོགས་པ་བཤད་ཟིན་ནས། གསུམ་པ་འཁོར་ཕུན་སུམ་ཚོགས་པ་ནི། དམ་ཉམས་སམ། རང་བཞིན་ངན་པ་ཅན་ནམ། འཁོན་གྲིབ་ཅན་གྱིས་འོང་ངམ་ཞེ་ན། དེས་མི་འོང་སྟེ། འཁོར་ལ་མཚན་ཉིད་དང་། དབྱེ་བའོ། །
དང་པོ་ནི། རྩ་རྒྱུད་རྡོ་རྗེ་ཁྲོས་པ་ལས། ། དད་ལྡན་དམ་ཆེ་གུས་ལ་བརྩོན། ། ཤེས་རབ་གསུམ་ལ་བློ་སྦྱངས་ཤིང་། ། རྩ་བའི་སྔགས་ཟློས་གཙང་རྨེ་ཆུང་། ། དཀྱིལ་འཁོར་འབྲི་མཁས་འཁོར་གྱི་རྒྱུ། ། ཞེས་གསུངས་པ་ལྟར་ཡོན་ཏན་ཀུན་ཚང་པ་རབ། འབྲིང་གསུམ་གཉིས། ཐ་མ་གསུམ་ཆ་ཚང་དགོས། ཡང་ན་བཀའ་ལོ་བདེ་བ་གྱོང་ཁེངས་མེད་པ།
བརྟུལ་ཞུགས་ཆེ་བ་སྒྲུབ་པ་ལ་དད་པའོ། ། དབྱེ་ན་བཞི་སྟེ། ཕྱི་ནང་བརྡ་སྦྱོར་གྱི་འཁོར། རྡུལ་ཆགས་སྐྱེས་བུའི་འཁོར། ཐུགས་དང་འཐད་པ་ཡུམ་གྱི་འཁོར། མཆོད་པ་སྟོབ་པའི་འཁོར་རོ། ། དང་པོ་ནི། ཐལ་སྐྱེལ་མེ་ལེན་ཆུ་བཅུ་བ་དང་འཕྲིན་སྐྱེལ་བ་སོགས་བྱེད་པ་སྟེ་ཕྱིའི་འཁོར་ཡིན་ནོ། ། གཉིས་པ་ནི་གཡོས་སོགས་བྱ་བ་བྱེད་པ་ནང་གི་འཁོར་རོ། ། གསུམ་པ་ནི་གཟུགས་མ་མཚན་ལྡན་ཏེ་གསང་བའི་འཁོར་རོ། །
བཞི་པ་ནི་བསྙེན་སྒྲུབ་ཇི་ལྟ་བ་ཤེས་པ་ཅིག་དགོས་ཏེ། དེས་རང་ཁམས་མ་བདེ་ན་ཐུན་མི་འཆག་པ་གསོ་དགོས་པས་སོ། ། གཞན་ཡང་སྣོད་ཀྱི་སྐྱོན་གསུམ་ངེས་པར་སྤངས་ནས། ཡོན་ཏན་གསུམ་དང་ལྡན་པ་ཅིག་ངེས་པར་དགོས་ཤིང་། གཙོ་བོར་དམ་ཚིག་མ་ཉམས་པ་གལ་ཆེའོ། ། དེ་དག་གིས་ནི་འཁོར་ཕུན་སུམ་ཚོགས་པ་བཤད་ཟིན་ནས། བཞི་པ་དུས་ཕུན་སུམ་ཚོགས་པ་ནི། ནམ་དགའ་དགའ་དང་ཅི་ཐོང་ཐོང་དུ་ཞུགས་པས་འགྲུབ་བམ་ཞེ་ན། མི་འགྲུབ་སྟེ། ཟླ་བ་དང་།
ཚེས་གྲངས་དང་། སྐར་མ་དང་། གཟའ་བཞི་བརྩི་སྟེ། དེ་ཡང་གསང་རྒྱུད་ལས། ར་བ་བཞི་ལ་བསྙེན་པའི་དུས། ། འབྲིང་པོ་བཞི་ལ་སྒྲུབ་པའི་དུས། ། ཐ་ཆུང་བཞི་ལ་ལས་སྦྱོར་བྱ། ། ཞེས་པ་དང་། ཟླ་སྟོད་ཐམས་ཅད་བཟློག་པ་ཡིན། ། ཟླ་སྨད་ཐམས་ཅད་ཐེབས་པ་ཡིན། །
ར་བ་བཞི་ལ་གདབ་ལས་བཟློག ། འབྲིང་པོ་བཞི་ལ་ཟོར་ལས་བཟློག ། ཐ་ཆུང་བཞི་ལ་ལས་དག་བྱ། ། ཞེས་དང་། ཟླ་བ་སོ་སོའི་ཚེས་གྲངས་ཡང་གསང་རྒྱུད་ལས། དཔྱིད་ཟླ་གསུམ་ལ་བརྡེག་པ་ནི། ། ཉི་ཤུ་གཉིས་དང་བཅུ་དྲུག་་་་་་འབྲིང་བཅུ་བཞིའོ་་་་་རབ། ། ཤར་དང་དེ་བཞིན་ཤར་ལྷོར་བལྟའོ། ། དབྱར་ཟླ་གསུམ་ལ་བརྡེག་པ་ནི། ། བརྒྱད་་་་་་རབ་དང་བཅོ་ལྔ་་་་་་འབྲིང་དུས་དྲུག་ཏུ་་་་་ཐ་མ། །
ནུབ་བྱང་བྱང་ཤར་ཁ་བལྟ་འོ། ། སྟོན་ཟླ་གསུམ་ལ་བརྡེག་པ་ནི། ། རབ་་་་་་ཉི་ཤུ་བཅོ་བརྒྱད་་་་་་འབྲིང་གཉིས་གསུམ་་་་་་ཐ་མ་ལ། ། བྱང་ཤར་བྱང་དང་ནུབ་ཏུ་བལྟའོ། ། དགུན་ཟླ་གསུམ་ལ་བརྡེག་པ་ནི། ། བཅུ་གསུམ་་་་་་རབ་བཅུ་དྲུག་་་་་་འབྲིང་ཉི་ཤུ་དགུ་་་་་ཐ་མ། ། བྱང་དང་ལྷོ་རུ་བལྟ་བ་འོ། ། དཔྱིད་ཟླ་གསུམ་ལ་བཟློག་པ་ནི། ། བཅུ་བདུན་་་་་་རབ་བཅུ་དགུ་་་་་་འབྲིང་ཚེས་གཅིག་ཉི་ཤུ་བརྒྱད་་་་་ཐ་མ། ། དབྱར་ཟླ་གསུམ་ལ་བཟློག་པ་ནི། །
ཚེས་གཉིས་་་་་་རབ་ལྔ་་་་་་འབྲིང་དང་བཅོ་ལྔ་དང་། ། ཚེས་གསུམ་བཅུ་དྲུག་བཅུ་བཞི་་་་་ཐ་མའོ། ། སྟོན་ཟླ་གསུམ་ལ་བཟློག་པ་ནི། ། ཉི་ཤུ་ལྔ་་་་་་རབ་དང་གསུམ་་་་་་འབྲིང་དང་གཉིས་་་་་ཐ་མ། ། དགུན་ཟླ་གསུམ་ལ་བཟློག་པ་ནི། ། བཅོ་བརྒྱད་་་་་་རབ་ཉི་ཤུ་་་་་་འབྲིང་ཉི་ཤུ་བདུན་་་་་ཐ་མ། ། ཞེས་གསུངས་པ་ལྟར་རོ། ། གཟའ་དང་སྐར་མ་རླུང་ནད་ཕྲད་པ་དང་། ཉི་མ་བདུད་ཀྱི་ཉི་མ་སོགས་ལ་དྲག་པོའི་ལས་རྣམས་བྱས་ན་ཤིས་པར་ཕུར་པའི་ཡི་གེ་རྣམས་སུ་བཤད་ཅིང་། བསྙེན་པ་སོགས་ནི་གཟའ་དང་སྐར་མ་ཤིན་ཏུ་བཟང་ཞིང་ཕུན་སུམ་ཚོགས་པ་ལ་བྱ་བར་གསུངས་སོ། །
དེ་དག་གིས་ནི་དུས་ཕུན་སུམ་ཚོགས་པ་བཤད་ཟིན་ནས། ལྔ་པ་རྫས་དང་ཡོ་བྱད་ཕུན་སུམ་ཚོགས་པ་ལ། མྱང་འདས་ལས། ལྷ་རྣམས་མཉེས་པར་བྱ་བ་དང་། ། སྲིད་རྩེའི་ཉེས་པ་བསལ་བའི་ཕྱིར། ། དཀྱིལ་འཁོར་འབྲི་བའི་ལས་དང་ནི། ། བསྒྲུབ་པའི་སྔོན་དུ་རྫས་བསོག་བྱ། ། ཞེས་གསུངས་པ་ལྟར། འཚོ་བ་ཟས་ཀྱི་ཡོ་བྱད། རྐྱེན་བཟློག་སྨན་གྱི་ཡོ་བྱད།
ལྷ་སྒྲུབ་པའི་ཡོ་བྱད། ཐུགས་དམ་བསྐང་བའི་ཡོ་བྱད། དགྲ་བགེགས་གསད་པའི་ཡོ་བྱད་དོ། ། དང་པོ་འཚོ་བ་ཟས་ཀྱི་ཡོ་བྱད་ནི། ཟས་དང་རྟེན་རྫས་ལ་སོགས་པ་མི་གཙང་བས་བསྒྲུབ་ཏུ་མི་རུང་ཞིང་། ཤིན་ཏུ་གཙང་སྦྲ་དང་ལྡན་པ་དགོས་པ་ཡིན་ཏེ། ནུས་པ་ཁྱད་པར་ཅན་བསྐྱེད་དགོས་པའི་ཕྱིར་རོ། ། གཉིས་པ་རྐྱེན་བཟློག་སྨན་གྱི་ཡོ་བྱད་ལ་གཉིས་ཏེ། ཕྱིའི་རྐྱེན་བཟློག་པ་དང་། ནང་གི་རྐྱེན་བཟློག་པའོ། །
དང་པོ་ལ་གཉིས་ཏེ། དགྲ་བཟློག་པ་དང་། བགེགས་བཟློག་པའོ། ། དང་པོ་ནི། སྔོན་དུ་སྒྲུབ་ཁང་བཙན་པོ་བྲག་རི་ལྟ་བུ་རྒྱན་དང་ལྡན་པ། རྦབ་ཁུང་དང་། མདའ་ཡབ་དང་། སྤང་ཁང་དང་། བརྩེགས་ཁང་དང་། མཛོད་ཆུང་དང་ལྡན་པ་བྱའོ། །
གནས་དེར་གོ་ཆ་དང་། ཕུབ་ཆུང་དང་། མདའ་གཞུ་དང་། མདུང་ཐུང་དང་། འཕྲུལ་འཁོར་དང་། སྒྱོགས་རྡོ་བྲང་རྐང་དང་ལྡན་པར་བྱའོ། ། གཉིས་པ་འདྲེ་བཟློག་པ་ལ་སྲེག་རྫས་དང་། ཟོར་རྫས་དང་། ཐུན་རྫས་དང་། བཟླས་ཡུངས་དང་།
ཐོད་ངན་དང་། དུག་ཁྲག་དང་། གུ་གུལ་དང་། ཚིལ་ཆེན་དང་། རོ་རས་དང་། ཤིང་ཤུན་དང་། ལིང་ག་དང་། འཁོར་ལོའི་རྫས་རྣམས་ཚོགས་པར་བྱའོ། ། གཉིས་པ་ནང་གི་རྐྱེན་བཟློག་པ་ལ་གཉིས་ཏེ། ནང་འདུས་པ་ལས་གྱུར་པ་བཟློག་པ་དང་།
ཉོན་མོངས་པ་རང་དབང་མེད་པར་བཟློག་པའོ། ། དང་པོ་ནི། རླུང་ལ་རླུང་སྨན་དང་། ཚད་པ་ལ་བསིལ་སྨན་དང་། གྲང་བ་ལ་དྲོད་སྨན་དང་། འཁྲིས་པ་ལ་བཅས་སྒ་བུ་རམ། ཚད་ནད་འདུས་པ་ལ་སྨན་ཐམས་ཅད་ཚང་བར་བྱ། གཙགས་ཆ་དང་། ཐུར་མ་དང་། བྲ་བ་ལ་སོགས་པའང་གསག་གོ །
གཉིས་པ་ཉོན་མོངས་པའི་ནད་ལ་ཞེ་སྡང་གི་གཉེན་པོར་བྱམས་པ། འདོད་ཆགས་ཀྱི་གཉེན་པོར་མི་སྡུག་པ། གཏི་མུག་གི་གཉེན་པོར་རྟེན་འབྲེལ་བསྒོམ་མོ། ། ཡང་ན་ཆོས་ཐམས་ཅད་རང་བཞིན་མེད་པར་བྱས་ལ། བླ་མའི་སྙན་བརྒྱུད་ཟབ་མོ་ཐོས་པ་ཙམ་གྱིས་རྒྱུད་གྲོལ་བ། བསྒོམ་པ་ཙམ་གྱིས་བྱིན་རླབས་འབྱུང་བ་ལ་ནན་ཏན་བྱའོ། ། གོང་གི་གསུམ་པ་ལྷ་སྒྲུབ་པའི་ཡོ་བྱད་ནི། སྒྲུབ་ཁང་དུ་སྟེགས་བུ་གྲུ་བཞི་བར་ཐོད་རྫས་དང་བུམ་གཏེར་འཇུག་པ། ཡི་དམ་དང་སྲུང་མའི་གཏོར་མ་སོགས་གཤོམ་ཚུལ་དང་། གཞན་ཡང་རྒྱུད་ལས།
སྤྱང་་་་་་དམ་རྫས་ཡོད་ན་ཤུགས་ཀྱིས་འདུ། རང་ཤུགས་སུ་ལས་བྱེད་དོ། ཀི་འཕར་བ་ཁྱི་དང་ཝ། ། ཤྭ་ན་མ་ཡི་རྫས་སུ་བཞག ། མར་ཁུ་ཞག་དང་འོ་མ་ཁྲག་་་་་ལྷོ་ནུབ་ཏུ། ། བསེ་མོ་བཞི་ཡི་རྫས་སུ་བཞག ། མདའ་་་་་་ནུབ་བྱང་དུ་ཤས་སྟག་རས་གཟིག་རས་རྣམས། ། སྐྱེས་བུ་གྱིང་གི་རྫས་སུ་བཞག ། བྱང་ཤར་གྱིས་་་་་་བྱ་ནག་རྟ་ནག་ནལ་བུའི་ཤ ། རེ་མ་ཏི་ཡི་རྫས་སུ་བཞག །
དབུས་སུ་་་་་་དཔལ་ཆེན་རྟ་ཡི་དཀྱིལ་གཏོར་གཅིག ། དབུས་སུ་ཁྲི་འུའི་སྟེང་དུ་བཞག ། ཛ་ཥ་ཏ་རཀྟས་མཐའ་མ་བསྐོར། ། ཞེས་གསུངས་པའི་ལག་ལེན་རྣམས་ནི་མཐོང་བའི་བརྒྱུད་པའི་ཕྱག་ལེན་དང་འབུམ་ནག་སོགས་ཡི་གེ་རྙིང་མ་རྣམས་ལས་ཞིབ་ཏུ་ཤེས་པར་བྱའོ། ། བཞི་པ་ཐུགས་དམ་བསྐང་བའི་ཡོ་བྱད་ནི། སྒྲུབ་ཁང་དེར་ས་རྒྱན་གནམ་རྒྱན་ལོགས་རྒྱན་སོགས། ལས་ཞི་དྲག་གང་བྱེད་ཀྱང་དེ་དང་མཐུན་པར་གཤོམ་པར་བཤད་དོ། ། ལྔ་པ་དགྲ་བགེགས་གསད་པའི་ཡོ་བྱད་ནི། སྨད་ལས་ཀྱི་ཚེ་འཆད་པ་སྐབས་སུ་བབས་པས་འདིར་མ་སྤྲོས་སོ། ། འདིར་སྨྲས་པ།
ཕུན་ཚོགས་མཚན་ཉིད་ལྡན་པའི་གནས་མཆོག་ཏུ། ། ཕུན་ཚོགས་སྒྲུབ་ལ་བརྩོན་པའི་རྣལ་འབྱོར་པས། ། ཕུན་ཚོགས་འཁོར་རྫས་དུས་ནམ་ངེས་བྱས་ནས། ། ཕུན་ཚོགས་ལྷ་མཆོག་སྒྲུབས་དང་སྐལ་བཟང་རྣམས། ། མ་ལུས་ལུས་ཅན་སྲིད་ལས་བསྒྲལ་བའི་ཕྱིར། ། འདིར་སྣང་སྣང་བའི་བྱ་བ་ཀུན་སྤངས་ནས། ། ཡང་དབེན་དབེན་པར་ཆོས་མཐུན་སྤུན་གྲོགས་དང་། ། ལྷན་ཅིག་གཅིག་ཏུ་སྒྲུབ་རྣམས་འདི་ཕྱིར་བདེ། ། མདོ་སྔགས་ཟབ་ཡངས་མང་དུ་ཐོས་པའི་ནོར། ། ནོར་བུ་གང་དེ་བརྒྱུད་ལྡན་བླ་མའི་གསུང་། །
གསུང་གི་བདུད་རྩིའི་བྱི་དོར་བྱས་པའི་རྒྱན། ། རྒྱན་དེ་གཙུག་ཏུ་བསྟེན་ན་དོན་ཀུན་འགྲུབ། ། བར་སྐབས་ཀྱི་ཚིགས་སུ་བཅད་པའོ། ། དེ་དག་གིས་ནི་ཁོག་དོན་དྲུག་གི་དང་པོ་ཕུན་སུམ་ཚོགས་པ་ལྔས་སྒྲུབ་པ་ལས་ཀྱི་གཞི་བཟུང་བ་བསྟན་ཟིན་ནས།། ༈ །།ད་ནི་ཁོག་དོན་གཉིས་པ་དཀྱིལ་འཁོར་རྣམ་པ་གསུམ་སྔོན་དུ་འགྲོ་བ་དང་བཅས་ཏེ་དོན་གྱི་ཁོག་དབུབ་པ་ནི། གདམས་པ་ཉམས་ལེན་གྱི་ཆུ་བོ་ལག་ལེན་མངོན་རྟོགས་དང་བཅས་པའི་དཀྱིལ་འཁོར་རྣམ་པ་གསུམ་བསྒོམ་ཚུལ་ལ་སོགས་པའི་དོན་རྣམས་སྟོན་པ་ཡིན་པས། དེ་ལྟ་བུའི་མངོན་རྟོགས་འདི་ལ་ཡང་རྒྱུད་སྡེ་ཐམས་ཅད་ཀྱི་ནང་ནས་གཙོ་བོར་གྱུར་པ་ཕུར་པ་རྩ་དུམ་ཉིད་ལ་བརྟེན་ནས། སློབ་དཔོན་ཆེན་པོ་པདྨ་འབྱུང་གནས་ཀྱིས་མཛད་པ་ལ་སོགས་པའི་སྒྲུབ་ཐབས་ཀྱི་ཡི་གེ་རྙིང་མ་བསམ་གྱིས་མི་ཁྱབ་པ་ཞིག་ཡོད་ཅིང་། ཁྱད་པར་རང་ལུགས་ཀྱི་བཀའ་སྲོལ་འདི་ཉིད་ལའང་རྗེ་ས་སྐྱ་པ་ཆེན་པོའི་མཛད་པའི་ཡང་ཕུར་ཐུན་མོང་བའི་སྒྲུབ་ཐབས་ལས་བྱང་དང་བཅས་པ་རྗེ་བཙུན་རིན་པོ་ཆེས་མཛད་པའི་སྒྲུབ་ཐབས་ཐོ་ཡིག དཔལ་ལྡན་བླ་མ་དམ་པས་མཛད་པའི་སྒྲུབ་ཐབས་རྒྱས་འབྲིང་བསྡུས་གསུམ།
བདག་ཆེན་རྒྱ་གར་བས་མཛད་པས་སྒྲུབ་ཐབས། འཇམ་དབྱངས་ས་ལོས་མཛད་པའི་སྒྲུབ་ཐབས། དེ་ཉིད་ལ་སྔགས་འཆང་བསྟན་པའི་ཉི་མ་ཀུན་དགའ་རིན་ཆེན་གྱིས་མཆན་བུ་གནང་བ། ཚད་མེད་ཐུགས་རྗེའི་བདག་ཉིད་སྔགས་འཆང་གྲགས་པའི་མཚན་ཅན་གྱིས་མཛད་པའི་སྒྲུབ་ཐབས་སོགས་མང་དུ་ཡོད་པ་ལས། འདིར། འོག་མིན་ཆེན་པོར་ཟུང་འཇུག་རྡོ་རྗེ་འཆང་། ། འཕགས་པའི་ཡུལ་དུ་བྷོ་དྷི་སཏྭའི་མཚན། ། གངས་རིའི་ཁྲོད་འདིར་བསོད་ནམས་རྒྱལ་མཚན་ཞབས། ། སྔགས་འཆང་སྔོན་གྱི་སྐྱེས་རབ་གསུམ་ལ་འདུད། ། ཅེས་པ་ལྟར་ངེས་པའི་དོན་དུ་ཟུང་འཇུག་རྡོ་རྗེ་འཆང་ཆེན་པོའི་སྐུ་ལས་མ་གཡོས་ཀྱང་།
སྐལ་བར་འཚམས་པའི་གདུལ་བྱ་རྣམས་འདུལ་བའི་ཕྱིར། རྒྱ་གར་འཕགས་པའི་ཡུལ་དུ་བྷོ་དྷི་སཏྭ་དང་། བོད་གངས་ཅན་གྱི་ཁྲོད་དུ་ས་སྐྱ་པའི་གདུང་བརྒྱུད་དྲི་མ་མེད་པར་ཡང་ནས་ཡང་དུ་སྐྱེ་བ་བཞེས་པའི་ཚུལ་སྟོན་པར་མཛད་པའི་བདག་ཅག་གི་དྲིན་ཅན་རྩ་བའི་བླ་མ་དམ་པ་དཔལ་ས་སྐྱ་པ་ཆེན་པོ་སྔགས་འཆང་གྲགས་པ་བློ་གྲོས་རྒྱལ་མཚན་དཔལ་བཟང་པོ་ཞེས་མཚན་ཡོངས་སུ་གྲགས་པའི་སྦས་པའི་སངས་རྒྱས་མི་གཟུགས་ཅན་དེ་ཉིད་ཀྱི་སྐུའི་སྐྱེ་བ་སྔ་མར་གྱུར་པའི་འགྲོ་བའི་མགོན་པོ་གནས་ལྔ་རིག་པའི་པཎྜི་ཏ་ཆེན་པོ་དཔལ་ལྡན་བླ་མ་དམ་པ་བསོད་ནམས་རྒྱལ་མཚན་ཞེས་ཡོངས་སུ་གྲགས་པ་དེ་ཉིད་ཀྱིས་མཛད་པའི་སྒྲུབ་ཐབས་རྒྱས་པ་བཀླགས་པས་དོན་འགྲུབ་ཅེས་བྱ་བ་འདི་ཉིད། གང་བཤད་པར་བྱ་བའི་ཆོས་སམ་གཞུང་ཡིན་ཏེ། འདི་བཤད་པས་སྒྲུབ་ཐབས་གཞན་རྣམས་ཀྱི་དོན་ཡང་བདེ་བླག་ཏུ་རྟོགས་པར་འགྱུར་བས་སོ། ། དེས་ན་འདི་འཆད་པ་ལ་སྒྲུབ་ཐབས་ཀྱི་གཞུང་ལས། འདི་ལ་སྔོན་འགྲོ། དངོས་གཞི། རྗེས་ཀྱི་བྱ་བ་དང་གསུམ་གྱི་དང་པོ་ལ། གནས་དང་ཡོ་བྱད་འདུ་བྱ་བ།
ཚོགས་བསགས་ཏེ་མཚམས་བཅད་པ། བཤགས་པ་བྱ་ཞིང་བྱིན་གྱིས་བརླབས་པའོ། ། དང་པོ་ནི། གནས་བརྒྱན་ཏེ་རྟེན་བཀྲམ་པ། ཅི་འབྱོར་པའི་མཆོད་པ་དང་། གཏོར་མ་མདུན། རཀྟ་གཡས། ཕུད་གཡོན། བསྙེན་ཕུར་མདུན། རྔེའུ་ཆུང་ལ་སོགས་པ་གང་བདེར་གཞག་གོ །
ཞེས་གསུངས་པ་དེ་དག་གི་དོན་ནི། རང་གི་མདུན་དུ་བླ་མ་ཡི་དམ་སོགས་ཀྱི་རྟེན་དང་། ཁྱད་པར་རྡོ་རྗེ་གཞོན་ནུའི་སྐུ་བྲིས་འབུར་སོགས་མཐོང་བ་བརྒྱུད་པའི་ཕྱག་ལེན་བཞིན་བཤམ་ལ། དེའི་མདུན་དུ་དཔལ་ཆེན་པོའི་གཏོར་མ། དེའི་གཡོན་དུ་རཀྟ། གཏོར་མའི་གཡས་སུ་སྨན་ཕུད་གཙང་མ། དེ་རྣམས་ཀྱི་མདུན་དུ། ཆུ་གཉིས་སྔོན་འགྲོའི་ཉེར་སྤྱོད་ལྔ་སོགས་ཕྱག་་་་་་འདི་སྐབས་ཀྱི་གཏོར་མ་གཤོམ་པའི་ཕྱག་ལེན་ལ། དཔལ་ཆེན་པོའི་གཏོར་མ་ཤིན་ཏུ་ཆེ་བ་རྒྱན་གྱིས་བརྒྱན་པའི་གཡས་གཡོན་དུ་རྒྱས་པར་ན་ཁྲོ་བོ་བཅུ་ལ་དེ་དང་འདྲ་བའི་གཏོར་མ་བཅུ་གཤོམ་པར་བཤད་ཅིང་། འབྲིང་དུ་སྟེང་འོག་ཕྱོགས་མཚམས་ཀྱི་ཁྲོ་བོ་རྣམས་ལ་ཐུན་མོང་དུ་གཏོར་མ་བཞི།
གཙོ་བོ་དང་བཅས་པའི་ལྔ་ཚར་རམ། ཡང་ན་གཙོ་བོའི་གཡས་གཡོན་དུ་ཁྲོ་བོའི་སྤྱི་གཏོར་རེ་རེ་བྱས་ཏེ་གསུམ་དུ་བྱེད་ཀྱང་ཆོག་པར་བདག་ཆེན་རྒྱ་གར་བའི་རྡོ་རྗེ་ཕུར་པའི་དཀྱིལ་ཆོག་ཕྱག་ལེན་རྣམས་གསལ་བར་བཀོད་པའི་གསུང་རབ་ལས་བཤད་ཅིང་། གཞན་ཡང་དེང་སང་ཕྱག་ལེན་རྒྱས་པའི་སྐབས་སུ་མཛད་པའི་དམ་རྫས་བཅུ་གཅིག་ཚར་གཤོམ་པའི་ཐོག་མར། དཀར་གཏོར་ཟླུམ་པོ་གཤོག་པ་ཅན་མཛད་པ་འདི་ནི་རྡོ་རྗེ་ཕུར་པའི་བདག་བསྐྱེད་བཞེས་པའི་དབང་དུ་མཛད་པ་ཡིན་ལ། དེ་ནས་དཀར་གཏོར་ཟླུམ་པོ་བཞི་གཤོམ་པ་ནི། རིམ་པ་བཞིན་དུ། ཀྱཻ་རྡོར། བདེ་མཆོག གུར་ལྕམ་དྲལ། ཞལ་བཞི་པ་རྣམས་ཀྱི་ཡིན་ཞིང་།
དེ་ནས་ཟླུམ་གཏོར་དཀར་པོ་གཤོག་པ་ཅུང་ཟད་ཟླུམ་པའི་དབྱིབས་ཅན་དུ་བྱས་པ་ནི། དུར་ཁྲོད་བདག་པོ་ཡབ་ཡུམ་དང་། དེ་ནས་དཀར་གཏོར་ཟླུམ་པོ་གཉིས་ཀྱི་དང་པོ་ལས་མཁན་རྣམས་དང་ཕྱི་མ་དཀར་མོ་ཉི་ཟླའི་ཡིན། དེ་ནས་དམར་གཏོར་གྲུ་གསུམ་པ་གཉིས་བྱ་བ་ནི་བདུད་རྒྱལ་དང་ཕུར་སྲུང་དམ་ཅན་བཅུ་གཉིས་ཀྱི་ཡིན་ཞིང་། དེ་ནས་འཇུག་གི་ཟླུམ་གཏོར་ནི། མཁའ་འགྲོ་སྤྱི་གཏོར་དང་གཞི་བདག་གི་ཡིན་ནོ། ། ཡང་ཕུར་གཏོར་ལོགས་སུ་རྒྱས་པར་གཤོམ་པའི་ཚེ། དམ་རྫས་བཅུ་གཅིག་ཚར་གྱི་ཐོག་མའི་ཟླུམ་གཏོར་གཤོག་པ་ཅན་ཉིད་མི་མཛད་པའི་ཕྱག་ལེན་ཀྱང་སྣང་ངོ་། ། དེ་ལྟར་དམ་རྫས་བཅུ་གཅིག་ཚར་གྱི་ངོས་འཛིན་འདི་རྣམས་ནི། བདག་གི་དྲིན་ཅན་རྩ་བའི་བླ་མ་སྔགས་འཆང་གྲགས་པའི་མཚན་ཅན་དེ་ཉིད་ཀྱིས་མི་དབང་གདོང་དགའ་བར་དམ་རྫས་འདི་རྣམས་ངོས་འཛིན་གྱི་དྲིས་ལན་བཀའ་དམ་གནང་དུས་བློ་ལ་ཟིན་པ་བཞིན་བྲིས་པ་ཡིན་ནོ།
ལེན་བཞིན་བཀོད་པ་མཛེས་པར་བྱས་ལ། རྣལ་འབྱོར་པ་རྣམས་སྟན་བདེ་བ་ལ་འདུག་སྟེ། མདུན་དུ་རྡོ་རྗེ་དྲིལ་བུ། ནང་མཆོད། ཌཱ་མ་རུ། བསྙེན་ཕུར་གཞན་ཡང་། རྔ། ཆ་ལངས། དུང་ལ་སོགས་པ་ཅི་བདེར་གཞག་ལ། ཡོ་བྱད་ཐམས་ཅད་ཚང་བར་བྱ་ཞེས་པ་སྟེ།
རྗེ་བཙུན་རིན་པོ་ཆེས་བསྙེན་སྒྲུབ་སྦགས་པའི་ཐོ་ཡིག་ལས། དེ་ལ་དང་པོ་གནས་བརྒྱན་ཏེ་རྟེན་བཀྲམ་པ་ལ་ཅི་འབྱོར་པའི་མཆོད་པ་དང་། གཏོར་མ་མདུན། རཀྟ་གཡས། ཕུད་གཡོན། བསྙེན་ཕུར་མདུན། རྔེའུ་ཆུང་དང་དྲིལ་བུ་གང་བདེར་བཤམས་མོ། ། ཞེས་མདུན་གྱི་རྟེན་གྱི་དབང་དུ་བྱས་ནས་གསུངས་ཤིང་། རྣལ་འབྱོར་པ་རང་གིས་བྱིན་གྱིས་རློབས་པའི་དབང་དུ་མཛད་ནས། འགྲེལ་ཆེན་འབུམ་ནག་ལས།
གཡས་དཀར་གྱི་བདུད་རྩི་བྱིན་གྱིས་རློབས་པས་གཡས་སུ་བཤམ། གཡོན་དམར་གྱི་རཀྟ་བྱིན་གྱིས་རློབས་པས་གཡོན་དུ་བཤམ། དབུས་མཐིང་གི་གཏོར་མ་བྱིན་གྱིས་རློབས་པས་དབུས་སུ་བཤམ་སྟེ། གོ་རིམ་ཡང་བསྟན་ཏོ། ། ཞེས་བཤད་ཅིང་། རྩ་རྒྱུད་རྡོ་རྗེ་ཁྲོས་པ་ལས། ། ཕོ་ཐོད་མོ་ཐོད་མ་ནིང་ཐོད། ། བ་ལིང་རཀྟ་བདུད་རྩི་བཤམ། ། ཞེས་གསུངས་པའི་དགོངས་པའོ། ། དེ་ནས་ཚོགས་བསག་པ་སོགས་ནི་སྒྲུབ་ཐབས་ལས།
གཉིས་པ་ལ་ཚོགས་བསག་པ་དང་མཚམས་བཅད་པ་གཉིས་ཀྱི་དང་པོ་ལ་གཉིས་ལས། ཚོགས་བསག་པ་ནི། བདག་དང་འགྲོ་བ་ཞེས་སོགས་གསུངས་པ་དེ་དག་གི་དོན། ཚོགས་བསག་ཤིང་མཚམས་གཅད་པ་ལ། ཚོགས་བསག་པ་དང་མཚམས་གཅད་པ་གཉིས་ཀྱི་དང་པོ་ལ་ཡང་གཉིས་ཏེ། བསོད་ནམས་ཀྱི་ཚོགས་བསག་པ་དང་། ཡེ་ཤེས་ཀྱི་ཚོགས་བསག་པའོ། ། དང་པོ་བསོད་ནམས་ཀྱི་ཚོགས་བསག་པ་ལ། སྐྱབས་སུ་འགྲོ་བ་དང་། ཡན་ལག་བདུན་པ་བྱ་བ།
ཚད་མེད་བཞི་བསྒོམ་པ་དང་གསུམ་ལས། དང་པོ་ནི། བདག་དང་འགྲོ་བ་ནས་འཕགས་པའི་དགེ་འདུན་རྣམས་ལ་སྐྱབས་སུ་མཆིའོ། ། ཞེས་པའི་བར་གྱིས་བསྟན་ཏེ། དེ་དག་གི་ཚིག་དོན་ནི། སྐྱབས་སུ་འགྲོ་བ་པོ་བདག་ཉིད་དང་དེ་ཁོ་ནར་མ་ཟད་འགྲོ་བ་ཁམས་གསུམ་ནམ་མཁའི་མཐའ་དང་མཉམ་པའི་སེམས་ཅན་ཐམས་ཅད། དུས་ད་ནས་བཟུང་སྟེ་ཇི་སྲིད་བྱང་ཆུབ་སྙིང་པོ་ལ་མཆིས་ཀྱི་བར་དུ། སྐྱབས་ཡུལ་ཕྱོགས་བཅུ་དུས་གསུམ་གྱི་དེ་བཞིན་གཤེགས་པ་ཐམས་ཅད་ཀྱི་སྐུ་གསུང་ཐུགས་ཡོན་ཏན་འཕྲིན་ལས་ཐམས་ཅད་ཀྱི་ངོ་བོ་སྟེ་སངས་རྒྱས་དཀོན་མཆོག་དང་། ཆོས་ཀྱི་ཕུང་པོ་སྟོང་ཕྲག་བརྒྱད་ཅུ་རྩ་བཞིའི་འབྱུང་གནས་ཏེ་ཆོས་དཀོན་མཆོག་དང་། འཕགས་པའི་དགེ་འདུན་ཐམས་ཅད་ཀྱི་མངའ་བདག་སྟེ་དགེ་འདུན་དཀོན་མཆོག་གསུམ་ག་འདུས་པ།
དབང་བསྐུར་བ་སོགས་གསུམ་ལྡན་གྱི་རང་གི་དྲིན་ཅན་རྩ་བའི་བླ་མ་དང་དེ་དག་གིའང་བླ་མ་ནས་རྡོ་རྗེ་འཆང་གི་བར་བརྒྱུད་པར་བཅས་པའི་དཔལ་ལྡན་བླ་མ་དམ་པ་རྣམས་ལ་ཐུན་མོང་དང་ཐུན་མོང་མ་ཡིན་པའི་ཚུལ་གྱིས་སྐྱབས་སུ་མཆིའོ། ། གཞན་ཡང་ཐེག་པ་ཐུན་མོང་ལ་གྲགས་པའི་དཀོན་མཆོག་གསུམ་དང་། ཁྱད་པར་དཀྱིལ་འཁོར་གྱི་གཙོ་བོ་སངས་རྒྱས་ལ། གཞན་ཡང་བྱང་ཕྱོགས་སོ་བདུན་གྱི་ངོ་བོར་གནས་པ་སོགས་ཆོས་ལ། འཁོར་དཀྱིལ་འཁོར་བ་སོགས་དགེ་འདུན་ལ་སྐྱབས་སུ་མཆིའོ། ། ཞེས་པའི་དོན་ཡིན་ཏེ། དེ་དག་ནི་ཚིག་གི་འབྲུ་གཉེར་བ་ཙམ་ཡིན་ལ། ཅུང་ཟད་རྒྱས་པར་ཕྱེ་ན། ས་ལོ་འཇམ་པའི་རྡོ་རྗེའི་བསྙེན་སྒྲུབ་གསལ་བྱེད་ལས། རང་ཉིད་ཤར་རམ་ལྷོར་ཁ་ཕྱོགས་པས་བསྟན་བདེ་བ་ལ་འདུག་སྟེ།
ནམ་མཁར་བླ་མ་ཡི་དམ་ཆོས་སྲུང་རྣམས་མངོན་སུམ་ལྟར་བཞུགས་པར་མོས་ནས་སྐྱབས་འགྲོའི་ཁྱད་པར་བཞི་གཞན་ནས་འབྱུང་བ་ལྟར་གསལ་བཏབ་ལ། སྐྱབས་འགྲོ་གཞུང་བཞིན་ཉི་ཤུ་རྩ་གཅིག་ཙམ་བྱ། ཞེས་པ་དང་། སྔགས་འཆང་གྲགས་པའི་མཚན་ཅན་གྱི་སྒྲུབ་ཐབས་གཞན་ཕན་བདུད་རྩིའི་ཆུ་རྒྱུན་ལས་ཀྱང་། རང་གི་མདུན་གྱི་ནམ་མཁར་བླ་མ་དང་གཉིས་སུ་མེད་པའི་རྡོ་རྗེ་གཞོན་ནུའི་དཀྱིལ་འཁོར་གྱི་ལྷ་ཚོགས་ཆོས་སྲུང་ནོར་ལྷ་དང་བཅས་པ་མངོན་སུམ་ལྟ་བུར་བཞུགས་པར་མོས་ནས་སྐྱབས་འགྲོ་ཁྱད་པར་བཞི་ལྡན་གཞན་ནས་འབྱུང་བ་བཞིན་གསལ་བཏབ་ལ། ཞེས་གསུངས་པ་ལྟར། ཁྱད་པར་གཞི་ལྡན་གྱི་སྐྱབས་འགྲོ་བྱ་དགོས་པ་ལས། དེ་ཡང་ཁྱད་པར་བཞི་ནི། ཡུལ་གྱི་ཁྱད་པར། རྟེན་གྱི་གང་ཟག་གི་ཁྱད་པར།
རྒྱུའི་ཁྱད་པར། དུས་ཀྱི་ཁྱད་པར་དང་བཞི་ལ་འཇོག་དགོས་ཏེ། བསྙེན་སྒྲུབ་གསལ་བྱེད་ཀྱི་ཁྱད་པར་བཞི། ཞེས་པའི་སྐབས་སུ། སྔགས་འཆང་བསྟན་པའི་ཉི་མ་ངག་དབང་ཀུན་དགའ་རིན་ཆེན་གྱི་མཆན་བུ་ལས། བསྡུ་ན་སྐྱབས་འགྲོའི་ཡུལ་བླ་མ་དང་གཉིས་སུ་མེད་པའི་རྡོ་རྗེ་གཞོན་ནུ་ཡབ་ཡུམ་གྱི་སྐུ་དགེ་འདུན། གསུང་དམ་ཆོས། ཐུགས་སངས་རྒྱས་ཐམས་ཅད་དུ་འདུས་པའི་ངོ་བོར་བསམ། སྐྱབས་སུ་འགྲོ་བ་པོ་རང་དང་ཕ་མ་རིགས་དྲུག་གིས་སྐྱབས་འགྲོ་བྱེད་པར་བསམ། རྒྱུ་འཇིགས་དད་སྙིང་རྗེ་གསུམ།
དུས་སངས་རྒྱས་མ་ཐོབ་བར་རོ། ། ཞེས་གསུངས་པའི་ཕྱིར། དེ་ཡང་རྒྱུའི་ཁྱད་པར་ནི་འཇིགས་དད་སྙིང་རྗེ་གསུམ་སྟེ། དང་པོ་འཇིགས་པ་ལ་ཡང་བཞི་སྟེ། སྤྱིར་འཁོར་བའི་སྡུག་བསྔལ་གྱི་འཇིགས་པ། རང་དོན་ཡིད་བྱེད་ཀྱི་འཇིགས་པ། ཐ་མལ་སྣང་ཞེན་གྱི་འཇིགས་པ། གྱ་ནོམ་ལྷར་ཞེན་གྱི་འཇིགས་པའོ། ། འཁོར་བའི་འཇིགས་པ་ལ། སྤྱིར་འཁོར་བའི་འཇིགས་པ་དང་།
བྱེ་བྲག་ཚེ་འདི་དང་བར་དོ་དང་། སྐྱེ་བ་ཕྱི་མའི་འཇིགས་པའོ། ། དང་པོ་ནི། མདོ་དྲན་པ་ཉེར་གཞག་ལས། སེམས་ཅན་དམྱལ་བ་དམྱལ་མེས་ཉམས། ། ཡི་དྭགས་བཀྲེས་ཤིང་སྐོམ་པས་ཉམས། ། དུད་འགྲོ་གཅིག་ལ་གཅིག་ཟས་ཉམས། ། མི་དག་འཚོ་བ་ཐུང་པས་ཉམས། ། ལྷ་དག་བག་མེད་པ་ཡིས་ཉམས། ། འཁོར་བ་ཁབ་ཀྱི་རྩེ་ཙམ་ལ། །
བདེ་བ་ནམ་ཡང་ཡོད་མ་ཡིན། ། ཞེས་གསུངས་པ་ལྟར། ཁམས་གསུམ་འཁོར་བ་གང་དུ་གནས་ཀྱང་སྡུག་བསྔལ་དང་སྐྱོན་གྱི་རང་བཞིན་ལས་མ་འདས། དམྱལ་བ་རྣམས་ལ་ཚ་གྲང་གི་སྡུག་བསྔལ། ཡི་དྭགས་རྣམས་ལ་བཀྲེས་སྐོམ་གྱི་སྡུག་བསྔལ། དུད་འགྲོ་རྣམས་ལ་གསོད་གཅོད་དང་བཀོལ་སྤྱུགས་ཀྱི་སྡུག་བསྔལ། མི་ལ་འདོད་པ་བཙལ་གྱིས་མི་རྙེད་པ་ལ་སོགས་པའི་སྡུག་བསྔལ། ལྷ་མ་ཡིན་ལ་འཐབ་རྩོད་ཀྱི་སྡུག་བསྔལ། ལྷ་ལ་འཆི་འཕོ་བའི་སྡུག་བསྔལ་བསམ་གྱིས་མི་ཁྱབ་ཅིང་བཟོད་དུ་མེད་ལ། སྡུག་བསྔལ་དེ་དག་ལས་སྐྱོབ་པའི་སྐྱབས་དཀོན་མཆོག་རིན་པོ་ཆེ་ཡིན་པས།
དེའི་ཆེད་དུ་སྐྱབས་སུ་འགྲོ་བ་ཡིན་ཞིང་། གཉིས་པ་ལ་ཚེ་འདིར་ཆོས་སྒྲུབ་པའི་འགལ་རྐྱེན་ནད་དང་གདོན་ལ་སོགས་པའི་གནོད་པ་དང་། འཆི་ཁར་དུག་གསུམ་དྲག་པོ་སྐྱེས་པའི་སྒོ་ནས་མཚམས་སྦྱོར་ངན་པ་དང་། གནད་བཅོང་དྲག་པོའི་གཟིར་བ་ལ་སོགས་པ་ཚེ་འདིའི་འཇིགས་པ་དེ་རྣམས་ལས་བསྐྱབ་པའི་ཕྱིར་དང་། གསུམ་པ་བར་དོའི་འཇིགས་པ་ནི། འཇིགས་པའི་སྒྲ་བཞི་དང་། ཉམས་ང་བའི་གཡང་ས་གསུམ། མ་ངེས་པའི་རྟགས་དྲུག་ལ་སོགས་པ་བར་དོའི་འཇིག་པ་དེ་དག་ལས་བསྐྱབ་པའི་ཕྱིར་དང་། བཞི་པ་ནི། སྐྱེ་བ་ཕྱི་མར་ལས་ངན་གྱི་དབང་གིས་མི་ཁོམ་པའི་གནས་བརྒྱད་ལ་སོགས་པའི་གནས་ངན་པར་སྐྱེ་པ་དང་།
སྡིག་གྲོགས་ལ་སོགས་པའི་གྲོགས་ངན་པ་དང་འཕྲད་བ། སྡིག་དཔོན་ལ་སོགས་པའི་དཔོན་ངན་པ་དང་། མི་དགེ་བའི་བཤེས་གཉེན་ལ་སོགས་པའི་སློབ་དཔོན་ངན་པ་དང་། ཚིག་དོན་ཕྱིན་ཅི་ལོག་པ་ལ་སོགས་པའི་ཆོས་ངན་པ་དང་། དུག་གསུམ་ཤས་ཆེ་བའི་རང་རྒྱུད་ངན་པ་ལ་སོགས་པ་དམ་པའི་ཆོས་ཀྱི་འགལ་རྐྱེན་དུ་འགྲོ་བ་ཐམས་ཅད་ལ་འཇིགས་ཤིང་བསྐྱབ་པའི་ཆེད་དུ་ཡིན་ལ། གཉིས་པ་རང་དོན་ཡིད་བྱེད་ཀྱི་འཇིགས་པ་ནི། འོ་ན་རང་ཉིད་གཅིག་པུ་སྡུག་བསྔལ་དེ་དག་ལས་བསྐྱབ་པའི་ཕྱིར། སྐྱབས་སུ་འགྲོའམ་སྙམ་ན། རང་ཉིད་གཅིག་པུ་ཞི་བདེ་དོན་གཉེར་གྱི་བློ་སྐྱེས་ཏེ་ཉན་རང་གི་བྱང་ཆུབ་བསྒྲུབ་ཀྱང་བླ་ན་མེད་པའི་བྱང་ཆུབ་ལ་ཐག་རིང་དུ་སོང་བ་ཡིན་ཏེ། དམྱལ་བར་འགྲོ་བ་སངས་རྒྱས་ཀྱི། །
རྟེན་གྱི་གེགས་བྱེད་མ་ཡིན་ཏེ། ། ཉན་ཐོས་དང་ནི་རང་སངས་རྒྱས། ། བྱང་ཆུབ་སྒྲུབ་པའི་རྟེན་གྱི་གེགས། ། ཞེས་གསུངས་པ་དང་། རྣམ་པར་སྣང་མཛད་མངོན་པར་བྱང་ཆུབ་པའི་རྒྱུད་ལས་ཀྱང་། ལས་དང་པོ་པའི་གང་ཟག་གི་ཉན་ཐོས་དང་རང་སངས་རྒྱས་ཀྱི་བྱང་ཆུབ་ཏུ་སེམས་བསྐྱེད་ནི། སེམས་བསྐྱེད་སྣ་རེ་རྒྱུད་ལ་སྐྱེས་པ་དང་། རྫོགས་པའི་བྱང་ཆུབ་ལ་བསྐལ་པ་བརྒྱད་ཁྲི་བཞི་སྟོང་བཞི་སྟོང་གི་ཐག་རིང་དུ་སོང་བར་བཤད་པས་སོ། ། དེའི་ཕྱིར་རང་ཉིད་གཅིག་པུ་ཞི་བདེ་དོན་གཉེར་གྱི་དམན་སེམས་ལས་བསྐྱབ་པའི་ཕྱིར་དུ་ཡིན་ལ། གསུམ་པ་ནི།
སྣོད་བཅུད་ལྷ་དང་གཞལ་ཡས་ཁང་ཡིན་པ་ལ་ཡིན་པ་ལྟར་དུ་ངོ་མ་ཤེས་པ་ཐ་མལ་གྱི་སྣང་བ་སྣ་ཚོགས་སུ་བཟུང་བ་ལ་བརྟེན་ནས། འཁོར་བའི་སྡུག་བསྔལ་སྣ་ཚོགས་འབྱུང་ཞིང་། དེ་ལས་བསྐྱབ་པའི་ཕྱིར་དང་། སྣོད་བཅུད་ལྷ་དང་གཞལ་ཡས་ཁང་དུ་ཤེས་ཀྱང་། ལྷ་དེ་ལ་མཚན་མའམ་བདེན་པར་མངོན་པར་ཞེན་ན་འཁོར་བའི་སྡུག་བསྔལ་ལས་མི་ཐར་ཏེ། དངོས་པོར་འཛིན་པ་ལས་མ་འདས་པས་སོ། ། བཞི་པ་གྱ་ནོམ་ལྷར་ཞེན་གྱི་འཇིགས་པ་ནི། དེས་ན་སྣོད་བཅུད་ལྷ་དང་གཞལ་ཡས་ཁང་དུ་གསལ་བ་དེ་ཡང་རྫོགས་རིམ་རྣམ་པར་མི་རྟོག་པའི་རྩིས་ཟིན་པའི་སྒོ་ནས་ཉམས་སུ་ལེན་དགོས་ཏེ། རྣམ་རྟོག་མ་རིག་ཆེན་པོ་སྟེ། ། འཁོར་བའི་རྒྱ་མཚོར་ལྟུང་བྱེད་ཡིན། །
མི་རྟོག་ཏིང་འཛིན་ལ་གནས་ན། ། མཁའ་བཞིན་དྲི་མ་མེད་པར་འགྱུར། ། ཞེས་གསུངས་པས་སོ། ། དེས་ཕྱིར་གྱ་ནོམ་ལྷར་ཞེན་གྱི་འཇིགས་པ་ལས་བསྐྱབ་པའི་ཕྱིར་སྐྱབས་སུ་འགྲོ་བ་ཡིན། དེས་ན་འཇིགས་པ་བཞི་པོ་དེ་དག་ལས་བསྐྱབ་པའི་ཕྱིར། སྐྱབས་ཡུལ་ཁྱད་པར་ཅན་རྣམས་ལ་སྙིང་ཐག་པ་ནས་སྐྱབས་སུ་འགྲོ་དགོས་ཏེ། སྔོན་ཆད་སྡུག་བསྔལ་གྱི་འཇིགས་པ་ལས་མ་ཐར་བ་ཡང་སྐྱབས་ཡུལ་དེ་དག་ལ་བློ་མ་ཁེལ་ཞིང་། ཞེ་ཐག་པ་ནས་སྐྱབས་སུ་མ་སོང་བ་ལས་བྱུང་བ་ཡིན་པས་སོ། ། དེ་སྐད་དུ་ཡང་སྤྱོད་འཇུག་ལས། སྔོན་ཆད་ཁྱོད་ཀྱི་བཀའ་ལས་འདས། །
ད་ནི་འཇིགས་པ་ཆེར་མཐོང་ནས། ། ཁྱེད་ལ་སྐྱབས་སུ་མཆི་ལགས་ཀྱིས། ། འཇིགས་པ་མྱུར་དུ་བསལ་དུ་གསོལ། ། ཞེས་གསུངས་པ་ལྟར་རོ། ། དེ་དག་གིས་ནི་རྒྱུ་འཇིགས་པའི་སྒོ་ནས་སྐྱབས་སུ་འགྲོ་བ་བསྟན་ཟིན་ལ།། ༈ །།གཉིས་པ་དད་པའི་སྒོ་ནས་སྐྱབས་སུ་འགྲོ་བ་ལ་གསུམ་སྟེ། དང་བའི་དད་པ། འདོད་པའི་དད་པ། ཡིད་ཆེས་པའི་དད་པའོ། ། དང་པོ་དང་བའི་དད་པ་ནི།
དཀོན་མཆོག་གསུམ་གྱི་ཡོན་ཏན་ཐོས་བསམ་གྱི་ཡུལ་དུ་མ་ཤར་བ་ལ་བརྟེན་ནས་འདི་ལྟ་བུའི་ཡོན་ཏན་དང་ལྡན་པ་སྙམ་རང་བྱུང་དངས་སིང་བའམ། དགའ་ཡལ་ལེ་བ་ཞིག་འབྱུང་བ་དེ་ཉིད་ཡིན་ལ། འོ་ན་དཀོན་མཆོག་གསུམ་གྱི་ཡོན་ཏན་ཇི་ལྟ་བུ་ཞེ་ན། ཤེས་བྱ་ཇི་ལྟ་བ་མཁྱེན་པ་དང་། ཇི་སྙེད་པ་མཁྱེན་པའི་ཡེ་ཤེས་དང་། སེམས་ཅན་ཐམས་ཅད་ལ་བུ་གཅིག་པ་ལྟར་བརྩེ་བའི་སྙིང་རྗེ་ཆེན་པོ་དང་། སེམས་ཅན་ཐམས་ཅད་འཁོར་བའི་སྡུག་བསྔལ་ལས་སྒྲོལ་བར་ནུས་པ་སྟེ། དེ་ལྟ་བུའི་མཁྱེན་བརྩེ་ནུས་གསུམ་གྱི་ཡོན་ཏན་མཐོང་ནས་བཅོས་མ་མ་ཡིན་པའི་རབ་ཏུ་དང་བ་སྐྱེས་པའི་སྒོ་ནས་སྐྱབས་སུ་འགྲོ་བའོ། ། གཉིས་པ་འདོད་པའི་དད་པ་ནི། སྔར་གྱི་ཡོན་ཏན་དེ་རྣམས་མཐོང་ནས།
འདི་ལྟ་བུའི་ཡོན་ཏན་རྣམས་བདག་གིས་ཀྱང་ཅི་ནས་ཐོབ་པར་འདོད་པའི་འདོད་པ་དང་འདུན་པ་དྲག་པོའི་སྒོ་ནས་སྐྱབས་སུ་འགྲོ་བའོ། ། གསུམ་པ་ཡིད་ཆེས་པའི་དད་པ་ནི། ཡོན་ཏན་ཁྱད་པར་ཅན་དེ་ལྟ་བུ་དང་ལྡན་པའི་སྐྱབས་གནས་དཀོན་མཆོག་གསུམ་གྱིས་ནམ་ཡང་མི་བསླུ་སྙམ་པའི་སྤྱིར་སངས་རྒྱས་ཀྱིས་གསུངས་པའི་ཆོས་རྣམས་ལ་ཡིད་ཆེས་ཤིང་། ཁྱད་པར་མི་དགེ་བའི་ལས་ཀྱིས་འཁོར་བར་འཁྱམས་ནས་ངན་སོང་གསུམ་གྱི་སྡུག་བསྔལ་ལ་སོགས་པའི་སྡུག་བསྔལ་སྣ་ཚོགས་མྱོང་དགོས་པར་གསུངས་པ་དང་། རྒྱུ་མི་དགེ་བ་སྤངས་ཏེ། དགེ་བ་ཁྱད་པར་ཅན་བསྒྲུབས་པས་མཁྱེན་བརྩེ་ནུས་གསུམ་གྱི་ཡོན་ཏན་དང་ལྡན་པའི་མི་གནས་པའི་མྱ་ངན་ལས་འདས་པ་ཐོབ་པར་གསུངས་འདུག་པས། དེ་ལྟ་བུའི་ལས་རྒྱུ་འབྲས་ལ་ཡིད་ཆེས་ཤིང་དད་འདུན་དྲག་པོས་ཀུན་ནས་བླངས་ཏེ། སྡིག་པ་མི་དགེ་བ་ཐམས་ཅད་སྤོང་ཞིང་། དགེ་བ་ཁྱད་པར་ཅན་སྒྲུབ་པའི་བླང་དོར་ཕྱིན་ཅི་མ་ལོག་པ་ལག་ལེན་ལ་ཁེལ་བ་ཞིག་བླ་མ་དཀོན་མཆོག་མཁྱེན་སྙམ་པའི་སྒོ་ནས་སྐྱབས་སུ་འགྲོ་བའོ། ། གསུམ་པ་སྙིང་རྗེ་ནི།
ཁམས་གསུམ་གྱི་སེམས་ཅན་དྲིན་ཆེན་གྱི་ཕ་མ་ཤ་སྟག་ཡིན་ལ། འདི་རྣམས་འཁོར་བའི་སྡུག་བསྔལ་ངོས་དྲག་ལ་ཡུན་རིང་པ་འདི་ལས་ཅི་ནས་ཀྱང་སྒྲོལ་དགོས་པ་འདུག་སྟེ། དེ་ལྟ་བུའི་ནུས་པ་ནི་ད་ལྟ་བདག་ལ་མེད་ཅིང་། བདག་ལས་ཆེས་ལྷག་པ་ཉན་ཐོས་དང་། རང་སངས་རྒྱས་རྣམས་དང་སྟོང་འཁོར་ལོ་བསྒྱུར་བའི་རྒྱལ་པོ་དང་། ཚངས་པ་དང་རྒྱ་བྱིན་ལ་སོགས་པ་འཇིག་རྟེན་པའི་ཆེན་པོ་རྣམས་ལ་ཡང་མེད། དེར་མ་ཟད་སར་གནས་ཀྱི་བྱང་ཆུབ་སེམས་དཔའ་རྣམས་ལ་ཡང་མེད་ལ། འོ་ན་སུ་ལ་ཡོད་ན་སྐྱབས་གནས་དཀོན་མཆོག་རིན་པོ་ཆེ་རྣམ་པ་གསུམ་ལ་ཡོད་པས། དེའི་ཕྱིར་སེམས་ཅན་ཐམས་ཅད་སྡུག་བསྔལ་ལས་བསྒྲལ་ནས་བདེ་བ་བླ་ན་མེད་པ་ལ་འགོད་ནུས་པ་ཅིག་བླ་མ་དང་དཀོན་མཆོག་རིན་པོ་ཆེ་རྣམ་པ་གསུམ་མཁྱེན་སྙམ་པའི་སྒོ་ནས་སྐྱབས་སུ་འགྲོ་བའོ། ། དེ་དག་ནི་ཁྱད་པར་བཞིའི་ནང་ནས་རྒྱུའི་ཁྱད་པར་ཉིད་ཡིན་ལ།
གཉིས་པ་ཡུལ་གྱི་ཁྱད་པར་ནི། བླ་མ་དང་སངས་རྒྱས་ལ་ལམ་སྟོན་པའི་སྟོན་པ་དང་། ཆོས་ལ་ལམ་དངོས་དང་། དགེ་འདུན་ལ་ལམ་སྒྲུབ་པའི་ཟླ་གྲོགས་ཞུ་བའི་ཚུལ་གྱིས་སྐྱབས་སུ་འགྲོ་བ་ཡིན་ཞིང་། དེ་ཡང་སྨིན་མཚམས་ཙམ་གྱི་མདུན་གྱི་ནམ་མཁར་སེངྒེའི་བཏེག་པའི་རིན་པོ་ཆེའི་ཁྲི་སྣ་ཚོགས་པདྨ་དང་ཉི་མའི་དཀྱིལ་འཁོར་གྱི་སྟེང་དུ་བླ་མ་དང་གཉིས་སུ་མེད་པའི་བཅོམ་ལྡན་འདས་རྡོ་རྗེ་གཞོན་ནུ་ཡབ་ཡུམ་ལ། ཡི་དམ་ལྷ་ཚོགས་ཕྱོགས་བཅུའི་སངས་རྒྱས་བྱང་སེམས་ཆོས་སྲུང་ནོར་ལྷའི་ཚོགས་དང་བཅས་པ་རྣམས་ཀྱིས་བསྐོར་ནས་བཞུགས་པར་མོས་པའམ། སྒྲུབ་ཐབས་བསྡུས་པ་ལྟར་ན། བླ་མ་དང་གཉིས་སུ་མེད་པའི་རྡོ་རྗེ་གཞོན་ནུ་ཡབ་ཡུམ་མདུན་གྱི་ནམ་མཁར་བཞུགས་པར་མོས་པ་བྱེད་པའོ། ། དེ་ཡང་སྒྲུབ་ཐབས་ཀྱི་གཞུང་ལས། ཕྱོགས་བཅུ་དུས་གསུམ་གྱི་དེ་བཞིན་གཤེགས་པ་ཐམས་ཅད་ཀྱི་ཞེས་པ་ནས་རྩ་བ་དང་བརྒྱུད་པར་བཅས་པའི་དཔལ་ལྡན་བླ་མ་ཞེས་པའི་བར་གྱིས་བསྟན་པ་ཡིན་པས།
སྐྱབས་ཡུལ་ཐམས་ཅད་རྡོ་རྗེ་གཞོན་ནུའི་དཀྱིལ་འཁོར་གྱི་ལྷ་ཚོགས་གྱི་རྣམ་པ་ཅན་དུ་བསྒོམ་དགོས་ལ། དེ་ཡང་ཕྱོགས་བཅུ་ནི། ཕྱོགས་མཚམས་བརྒྱད་སྟེང་འོག་གཉིས་ན་བཞུགས་པའི་སངས་རྒྱས་ཐམས་ཅད་དང་། དུས་གསུམ་ནི། འདས་མ་འོངས་ད་ལྟ་གསུམ་ན་བྱོན་པ་དང་འབྱོན་པར་འགྱུར་བའི་སངས་རྒྱས་ཐམས་ཅད་ཡིན། དེ་བཞིན་གཤེགས་པ་ནི། ལམ་བདེ་བ་ནས་འབྲས་བུ་བདེ་བར་གཤེགས་པས་ན་བདེ་བར་གཤེགས་པའམ། དེ་བཞིན་གཤེགས་པའོ། ། དེ་ལྟ་བུའི་དེ་བཞིན་གཤེགས་པ་ཐམས་ཅད་ཀྱི་སྐུ་རྣམ་པར་སྣང་མཛད། གསུང་འོད་དཔག་མེད།
ཐུགས་མི་བསྐྱོད་པ། ཡོན་ཏན་རིན་ཆེན་འབྱུང་ལྡན། འཕྲིན་ལས་དོན་ཡོད་གྲུབ་པ་སྟེ་མདོར་ན་སངས་རྒྱས་རིགས་ལྔ་ཐམས་ཅད་འདུས་པའི་ངོ་བོ། ཉོན་མོངས་པ་འདོད་ཆགས་འདུལ་བའི་གཉེན་པོར་གསུངས་པའི་ཆོས་ཀྱི་ཕུང་པོ་ཉི་ཁྲི་ཆིག་སྟོང་། ཞེ་སྡང་འདུལ་བའི་གཉེན་པོར་གསུངས་པའི་ཆོས་ཀྱི་ཕུང་པོ་ཉི་ཁྲི་ཆིག་སྟོང་། གཏི་མུག་འདུལ་བའི་གཉེན་པོར་གསུངས་པའི་ཆོས་གྱི་ཕུང་པོ་ཉི་ཁྲི་ཆིག་སྟོང་། དུག་གསུམ་ཆ་མཉམ་པ་འདུལ་བའི་གཉེན་པོར་གསུངས་པའི་ཆོས་ཀྱི་ཕུང་པོ་ཉི་ཁྲི་ཆིག་སྟོང་སྟེ། ཆོས་ཀྱི་ཕུང་པོ་སྟོང་ཁྲག་བརྒྱད་ཅུ་རྩ་བཞིའི་འབྱུང་གནས། ཉན་ཐོས་འཕགས་པ། རང་རྒྱལ་འཕགས་པ།
བྱང་སེམས་འཕགས་པ་སྟེ་འཕགས་པའི་དགེ་འདུན་ཐམས་ཅད་ཀྱི་མངའ་བདག་ཡིན་པས། དེ་དང་རྩ་བརྒྱུད་ཀྱི་བླ་མ་རྣམས་ཐ་མི་དད་པ་དེ་ཉིད་ཐབས་ཀྱི་བཅོམ་ལྡན་འདས་རྡོ་རྗེ་གཞོན་ནུ་ཡབ་ཡུམ་དུ་བསྒོམ་པ་ནི། བླ་མ་དང་སངས་རྒྱས་དཀོན་མཆོག དེའི་ཐུགས་རྒྱུད་ལ་བཞུགས་པའི་རིམ་གཉིས་ཀྱིས་བསྡུས་པའི་རྟོགས་པ་མཐར་ཐུག་པ་དེ། གསང་སྔགས་པ་རྣམ་པ་ལམ་དུ་བྱེད་པའི་དབྱངས་གསལ་གྱི་ཡི་གེའི་བདག་ཉིད། བཀའ་བསྟན་བཅོས་སོགས་གསུང་རབ་པོ་ཏིའི་རྣམ་པ་གདོང་དར་ཕྲ་བུན་ནེ་བ་གཙོ་བོའི་སྐུ་རྒྱབ་ཏུ་བསྒོམ་པ་ནི་ཆོས་དཀོན་མཆོག ཐེག་པ་གསུམ་གྱི་དགེ་འདུན་དཀོན་མཆོག་ཐམས་ཅད་ཀྱང་ཁྲོ་བོ་བཅུ་ལ་སོགས་པ་འཁོར་གྱི་ལྷ་ཚོགས་སུ་བསྒོམ་པ་ནི་དགེ་འདུན་དཀོན་མཆོག་སྟེ། དེ་དག་ནི་ཁྱད་པར་བཞིའི་ནང་ནས་ཡུལ་གྱི་ཁྱད་པར་རོ། ། གསུམ་པ་སྐྱབས་སུ་འགྲོ་བ་པོ་རྟེན་གྱི་གང་ཟག་གི་ཁྱད་པར་ནི། འོ་ན་རང་ཉིད་གཅིག་པུའི་སྐྱབས་ཡུལ་དེ་རྣམས་ལ་སྐྱབས་སུ་སོང་བས་ཆོག་གམ་སྙམ་ན་མི་ཆོག་སྟེ།
གཞུང་ལས། བདག་དང་འགྲོ་བ་ཁམས་གསུམ་ནམ་མཁའི་མཐའ་དང་མཉམ་པའི་སེམས་ཅན་ཐམས་ཅད། ཅེས་འབྱུང་བས། རང་དང་དྲིན་ཅན་ཕ་མའི་གཙོ་བྱས་ཁམས་གསུམ་གྱི་སེམས་ཅན་ཐམས་ཅད་ལུས་ངག་ཡིད་གསུམ་གུས་པའི་སྒོ་ནས་སྐྱབས་སུ་འགྲོ་བའོ། ། བཞི་པ་དུས་ཀྱི་ཁྱད་པར་ནི། དུས་ཀྱང་ཟླ་བ་དང་། ལོ་དང་། ཇི་སྲིད་འཚོའི་བར་ཙམ་དུ་སྐྱབས་སུ་འགྲོ་བ་ཡིན་ནམ་སྙམ་ན་མ་ཡིན་ཏེ། གཞུང་ལས། དུས་ད་ནས་བཟུང་སྟེ་ཇི་སྲིད་བྱང་ཆུབ་སྙིང་པོ་ལ་མཆིས་ཀྱི་བར་དུ།
ཞེས་འབྱུང་བས། དུས་ད་ནས་བཟུང་སྟེ་ཇི་སྲིད་བྱང་ཆུབ་སྙིང་པོ་སྟེ། ཕྱག་རྒྱ་ཆེན་པོ་མཆོག་གི་དངོས་གྲུབ་མ་ཐོབ་ཀྱི་བར་དུ་སྐྱབས་སུ་འགྲོ་བས་ན། ཐེག་པ་དམན་པའི་སྐྱབས་འགྲོ་ལས་ཁྱད་ཆོས་བཞིའི་སྒོ་ནས་ཁྱད་པར་དུ་འཕགས་པ་ཐེག་པ་ཆེན་པོའི་སྐྱབས་འགྲོ་ཁྱད་པར་བཞི་ལྡན་གྱི་བསྒོམ་དོན་བཤད་ཟིན་པ་ཡིན་ལ། གཉིས་པ་ཡན་ལག་བདུན་པ་བྱ་བ་ལ་བདུན་ཏེ། ཕྱག་འཚལ་ཞིང་སྐྱབས་སུ་འགྲོ་བའི་ཡན་ལག མཆོད་པའི་ཡན་ལག བཤགས་པའི་ཡན་ལག རྗེས་སུ་ཡི་རང་བའི་ཡན་ལག སེམས་བསྐྱེད་པའི་ཡན་ལག
ལུས་འབུལ་བའི་ཡན་ལག བསྔོ་བའི་ཡན་ལག་གོ ། དང་པོ་ནི། སྒྲུབ་ཐབས་ཀྱི་གཞུང་ལས། རྡོ་རྗེ་སློབ་དཔོན་སངས་རྒྱས་དཔལ། ། ཞེས་སོགས་ཚིགས་བཅད་གཅིག་སྟེ། དེ་ཡང་སྔར་སྐྱབས་འགྲོའི་ཡུལ་གྱི་སྐབས་སུ་བཤད་པ་དེ་ལྟ་བུའི་རྡོ་རྗེ་སློབ་དཔོན་སངས་རྒྱས་ཐམས་ཅད་ཀྱི་དཔལ་དང་ལྡན་པ་སྟེ། འདས་པ་ཚེ་ཐོག་མ་མེད་པ་ནས་ཀྱི་དང་། ད་ལྟར་གྱི་དང་། ཕྱིས་འབྱུང་བར་འགྱུར་བའི་བླ་མ་དུས་གསུམ་དུ་བཞུགས་པ་ཐམས་ཅད་ལ་སྒོ་གསུམ་གུས་པས་ཕྱག་འཚལ་ལོ། །
དེ་བཞིན་དུ་དཀོན་མཆོག་གསུམ་ནི་བསྟེན་པར་བྱ་བའི་ཞིང་མཆོག་ཏུ་གྱུར་པ་ཡིན་པས། དེ་ལ་བླ་མ་དང་གཉིས་སུ་མེད་པར་འཛིན་པའི་ཡིད་ཀྱི་སྐྱབས་སུ་མཆི་ཞེས་པའི་དོན་ནོ། ། གཉིས་པ་ནི། དངོས་འབྱོར་ཡིད་ཀྱིས་ཞེས་སོགས་ཚིག་རྐང་གཉིས་ཀྱིས་དེ་ཡང་ཕྱག་འཚལ་བ་དང་སྐྱབས་སུ་འགྲོ་བའི་ཡུལ་དེ་རྣམས་ལ་དངོས་སུ་འབྱོར་པ་དང་ཡིད་ཀྱིས་རྣམ་པར་སྤྲུལ་པའི་འཁོར་གསུམ་ཡོངས་སུ་དག་པའི་མཆོད་པ་འབུལ་ན། ཕུལ་བ་བཞིན་དུ་བཞེས་སུ་གསོལ་ཞེས་པའི་དོན་ནོ། ། གསུམ་པ་ནི། དངོས་གྲུབ་ཆུ་བོ་སོགས་ཚིག་རྐང་གཉིས་ཏེ། དེ་ཡང་། མཆོག་དང་ཐུན་མོང་གི་དངོས་གྲུབ་རྒྱུན་ཆགས་སུ་འབབ་པའི་ཆུ་བོ་རྒྱུན་གཅོད་པར་བྱེད་པའི་གེགས་ནི། རང་གིས་ཉེས་པར་བྱས་པ་ཡིན་པས་དེ་ཐམས་ཅད་མ་ལུས་པར་བཤགས་པར་བགྱི་ཞེས་པའི་དོན་ནོ། །
བཞི་པ་ནི། ཕྱོགས་བཅུ་འཁོར་གསུམ་ཞེས་སོགས་ཚིག་རྐང་གཉིས་ཏེ། དེ་ཡང་ཕྱོགས་བཅུ་ན་དུས་གསུམ་དུ་འཁོར་གསུམ་ཡོངས་སུ་དག་པའི་དཀར་པོའི་ཆོས་རྣམས་མ་ཆགས་པར་སྤྱོད་པ་དེ་ཐམས་ཅད་ལ་རྗེས་སུ་ཡི་རང་ངོ་། ། ཞེས་པའི་དོན་ནོ། ། ལྔ་པ་ནི། དག་པའི་མཐའ་བཞི་ཞེས་སོགས་ཚིག་རྐང་གཉིས་ཏེ། དེ་ཡང་ལྟ་བ་ངན་པ་སྤངས་པས་དག་པ། མཐའ་བཞི་དང་བྲལ་བ་དྲི་མ་མེད་པའི་སེམས་ཀྱིས་ཟིན་པའི་གཞན་དོན་དུ་རྫོགས་པའི་བྱང་ཆུབ་དོན་དུ་གཉེར་བའི་སེམས་སྐྱེད་ཅེས་པའི་དོན་ནོ། ། དྲུག་པ་ནི། བདེ་གཤེགས་བྱང་ཆུབ་སེམས་དཔའ་ལ། །
ཞེས་སོགས་ཚིག་རྐང་གཉིས་ཏེ། དེ་ཡང་བདེ་བར་གཤེགས་པ་བྱང་ཆུབ་སེམས་དཔའ་དང་བཅས་པ་ལ། ཡུལ་མཉེས་པ་དང་། རང་དང་གཞན་གྱི་དོན་འགྲུབ་པའི་དགོས་པ་གསུམ་གྱི་སླད་དུ་རང་གི་ལུས་འབུལ་ལོ། ། ཞེས་པའི་དོན་ཏེ། གཞུང་གཞན་ལས་ཀྱང་། རྡོ་རྗེ་རིགས་ཀྱི་མཆོག་གྱུར་པའི། ། སངས་རྒྱས་སྲས་བཅས་ཐམས་ཅད་ལ། ། རྟག་ཏུ་རྣམ་པ་ཐམས་ཅད་ཀྱིས། ། བདག་ཉིད་དག་ནི་འབུལ་བར་བགྱི། །
ཞེས་གསུངས་པ་དང་ཡང་མཐུན་པ་ཡིན་ལ། ཡང་དགོས་པ་གསུམ་ནི། བླ་མ་ལ་ལུས་ཕུལ་བའི་དགོས་པ། སངས་རྒྱས་ལ་ལུས་ཕུལ་བའི་དགོས་པ། སེམས་ཅན་ལ་ལུས་ཕུལ་བའི་དགོས་པ་གསུམ་ལ་ཡང་འཇོག་པ་ཡིན་ཏེ། བསྟན་པའི་སྒྲོན་མེ་ས་ལོ་ཙཱ་བ་ཆེན་པོས་རིན་ཆེན་རྩེའི་གཉེར་པ་ལ་དྲིས་ལན་གནང་བར། དགོས་པ་གསུམ་གྱི་ལུས་འབུལ་ལོ་ཞེས་པ། བླ་མ་ལ་ལུས་ཕུལ་བས་བྱིན་རླབས་འཇུག་པའི་དགོས་པ།

སངས་རྒྱས་ལ་ལུས་ཕུལ་བས་མཐར་ཐུག་གི་འབྲས་བུ་དེ་འདྲ་བ་ཅིག་ཐོབ་པའི་དགོས་པ། སེམས་ཅན་ལ་ལུས་ཕུལ་བས་མ་འོངས་པ་ན་གདུལ་བྱར་འགྱུར་བའི་དགོས་པ་གསུམ་ཡིན། ཞེས་གསུངས་པ་ལྟར་རོ། ། བདུན་པ་ནི། ཚེ་རབས་འབྲང་པའི། ཞེས་སོགས་ཚིག་རྐང་གཉིས་ཏེ། དེ་ཡང་དུས་གསུམ་གྱི་ཚེ་རབས་མང་པོར་འབྲངས་པའི་ལས་དགེ་བ་རྣམ་ཀུན་གཅིག་ཏུ་བསྡུས་ཤིང་བཟླུམས་ཏེ་བྱང་ཆུབ་ཆེན་པོ་ཐོབ་པའི་རྒྱུར་བསྔོ་ཞེས་པའི་དོན་ནོ། ། གལ་ཏེ་འདི་དག་ལ་ཡན་ལག་བདུན་པའི་གྲངས་ཙམ་འགྲིག་ནའང་། ལུས་ཕུལ་བའི་ཡན་ལག་ལྟ་བུ་གཞུང་ལུགས་གཞན་ནས་བཤད་པ་དང་མི་མཐུན་པས། དེ་ལྟར་འཐད་དམ་སྙམ་ན། འདིར་ཕྱག་འཚལ་བ་དང་སྐྱབས་སུ་འགྲོ་བའི་ཡན་ལག་གཉིས་སོ་སོར་ཕྲལ་ནས་མཆོད་པ་འབུལ་བ་དང་།
ལུས་འབུལ་བའི་ཡན་ལག་གཉིས། སྤྱི་དང་བྱེ་བྲག་ཏུ་བྱས་ཏེ་ཡན་ལག་གཅིག་ཏུ་བགྲངས་ནས་རྐང་གྲངས་བདུན་དུ་བྱས་ནའང་འགལ་བ་མ་མཐོང་མོད། འདིར་ནི་མཁས་པ་སྔ་མའི་གསུང་རབ་ལས་འབྱུང་བ་གཞིར་བཞག་སྟེ། ཕྱག་འཚལ་བ་དང་སྐྱབས་སུ་འགྲོ་བའི་ཡན་ལག་གཅིག་ཏུ་བྱས་མཆོད་པ་འབུལ་བ་དང་། ལུས་འབུལ་བའི་ཡན་ལག་སོ་སོར་ཕྱེ་བ་ཡིན་ཞིང་། སྤྱིར་ནི་ཡན་ལག་བདུན་པ་ལ། མདོ་རྒྱུད་བསྟན་བཅོས་རྣམས་ལས་གྲངས་འདྲེན་ཚུལ་མི་འདྲ་བ་དུ་མ་ཞིག་འབྱུང་སྟེ། དེ་ཡང་མདོ་ཕལ་པོ་ཆེའི་ནང་ཚན་བཟང་སྤྱོད་ལས། ཇི་སྙེད་སུ་དག་ཕྱོགས་བཅུའི་འཇིག་རྟེན་ན། ། ཞེས་སོགས་ཀྱིས་བསྟན་པ་ལྟར།
ཕྱག་འཚལ་བ། མཆོད་པ་འབུལ་བ། བཤགས་པ་བྱ་བ། རྗེས་སུ་ཡི་རང་བ། ཆོས་འཁོར་བསྐོར་བར་བསྐུལ་བ། མྱ་ངན་ལས་མི་འདའ་བར་གསོལ་བ་འདེབས་པ། དགེ་རྩ་རྫོགས་བྱང་དུ་བསྔོ་བ་སྟེ་བདུན་ལ་ཡན་ལག་བདུན་དུ་གསུངས་པ་དང་། རྡོ་རྗེ་གུར་གྱི་རྒྱུད་ལས། དཀོན་མཆོག་གསུམ་ལ་བདག་སྐྱབས་མཆི། ། ཞེས་སོགས་ཚིགས་བཅད་གསུམ་གྱིས་བསྟན་པ་ལྟར།
བཤགས་པ་བྱ་བ། རྗེས་སུ་ཡི་རང་། དོན་དམ་བྱང་ཆུབ་ཀྱི་མཆོག་ཏུ་སེམས་བསྐྱེད་པ། སངས་རྒྱས་ལ་སྐྱབས་སུ་འགྲོ་བ་སོགས་སྐྱབས་འགྲོ་གསུམ་གཅིག་ཏུ་བྱས། སྨོན་པ་སེམས་བསྐྱེད། འཇུག་པ་སེམས་བསྐྱེད། བསྔོ་བ་སྟེ་བདུན་ལ་ཡན་ལག་བདུན་དུ་གསུངས་པ་དང་། དཔལ་མཆོག་དང་པོའི་རྒྱུད་ལས། དབང་མེད་བདག་གིས་མི་དགེ་བགྱིས་པ་དང་། ། ཞེས་སོགས་ཚིགས་བཅད་དགུས་བསྟན་པ་ལྟར།
བཤགས་པ་བྱ་བ། རྗེས་སུ་ཡི་རང་། སངས་རྒྱས་ལ་སྐྱབས་སུ་འགྲོ་བ། ཆོས་ལ་སྐྱབས་སུ་འགྲོ་བ། དགེ་འདུན་ལ་སྐྱབས་སུ་འགྲོ་བ། སྨོན་པ་སེམས་བསྐྱེད་པ། འཇུག་པ་སེམས་བསྐྱེད། བསྔོ་བ་སྟེ་བདུན་ལ་ཡན་ལག་བདུན་དུ་གསུངས་པ་དང་། རྣམ་སྣང་སྒྱུ་འཕྲུལ་དྲ་བའི་རྒྱུད་ལས། དཀོན་མཆོག་གསུམ་ལ་བདག་སྐྱབས་མཆི། །
ཞེས་སོགས་ཚིགས་བཅད་གཅིག་གིས་བསྟན་པ་ལྟར། ད་ལྟ་བསྙེན་སྒྲུབ་གསལ་བྱེད་ཀྱི་རྒྱུན་བཤགས་ཀྱི་སྐབས་སུ་མཛད་པའི་བཤགས་པ་དང་། རྗེས་སུ་ཡི་རང་། དཀོན་མཆོག་གསུམ་ལ་སྐྱབས་སུ་འགྲོ་བ་གསུམ། སེམས་བསྐྱེད་གཉིས་ཏེ་བདུན་ལ་ཡན་ལག་བདུན་དུ་གསུངས་པ་དང་། མངོན་རྟོགས་འདི་ཉིད་ཀྱི་ཚོགས་ཞིང་གི་སྐབས་སུ་འབྱུང་བ། དཀྱིལ་ཆོག་རྡོ་རྗེ་ལས་རིམ་ལས། དུས་གསུམ་སངས་རྒྱས་ཐམས་ཅད་ཀྱི། ། ཞེས་སོགས་ཀྱིས་བསྟན་པ་ལྟར། ཕྱག་འཚལ་བ།
མཆོད་པ་འབུལ་བ། དཀོན་མཆོག་གསུམ། དཀྱིལ་འཁོར་གྱི་ལྷ་ཚོགས་དང་བཅས་པ་ལ་སྐྱབས་སུ་འགྲོ་བ། སྡོམ་པ་བཟུང་བ། བཤགས་པ་བྱ་བ། རྗེས་སུ་ཡི་རང་། བྱང་ཆུབ་ཏུ་སེམས་བསྐྱེད་པ་སྟེ་བདུན་ལ་ཡན་ལག་བདུན་དུ་གསུངས་པ་ལྟ་བུ་བསམ་གྱིས་མི་ཁྱབ་པ་ཞིག་ཡོད་ཀྱང་། བསྡུ་ན་ཐུན་མོང་དང་ཐུན་མོང་མ་ཡིན་པ་གཉིས་སུ་འདུས་ཤིང་། ཐུན་མོང་བ་ནི། བཟང་སྤྱོད་ནས་འབྱུང་བ་འདི་ཉིད་ཡིན་ལ།
འདི་ལ་བརྟེན་ནས་ས་ལོ་ཆེན་པོའི་ཕུར་པའི་བརྒྱུད་འདེབས་ཀྱི་འཇུག་ཏུ། དངོས་དང་བརྒྱུད་པའི་རྡོ་རྗེ་སློབ་དཔོན་རྣམས། ། ཞེས་སོགས་ཚིགས་བཅད་གསུམ་གྱི་སྐབས་སུ་འབྱུང་བ་ལྟ་བུ་མང་དུ་ཡོད་ཅིང་། ཐུན་མོང་མ་ཡིན་པ་ནི། རྒྱུད་རྒྱུད་འགྲེལ་དང་བཅས་པ་རྣམས་ལས་འབྱུང་བ་སྟེ། དེ་ལ་ཡང་། ཐེག་པ་ཐུན་མོང་པའི་ཡན་ལག་གསུམ་བཞི་སོགས་ཇི་ལྟར་ཡོད་ཀྱང་རུང་། སྔགས་ཀྱི་ཐུན་མོང་མ་ཡིན་པ། དཀོན་མཆོག་གསུམ་ལ་སྐྱབས་སུ་འགྲོ་བ་དང་། ཐེག་པ་ཆེན་པོར་སེམས་བསྐྱེད་པའི་ཡན་ལག་གཉིས་ངེས་པར་འབྱུང་བ།
ཀུན་མཁྱེན་རིན་པོ་ཆེ་བསོད་ནམས་སེངྒེའི་གསུང་རབ་མན་ངག་རྣམ་བཤད་ལས་འབྱུང་བ་ལྟར་ཤེས་པར་བྱས་ནས། མཐའ་གཅིག་ཏུ་མི་བཟུང་བ་ནི་འདི་སྐབས་ཀྱི་ཆོས་སྐད་སྤྱིའི་བབས་ཡིན་པར་ཤེས་པར་བྱའོ། ། གསུམ་པ་ཚད་མེད་བཞི་བསྒོམ་པ་ནི། སེམས་ཅན་བདེ་དང་ལྡན་གྱུར་ཅིག ། ཅེས་སོགས་ཚིགས་བཅད་གཅིག་སྟེ། དེ་ཡང་ཚད་མེད་ཅེས་པའི་དོན་ནི། དམིགས་ཡུལ་སེམས་ཅན་ཚད་མེད་པ་ལ་དམིགས་ཤིང་རང་གི་ངོ་བོ་ཚད་མེད་པར་བསྒོམས་པས་བསོད་ནམས་ཚད་ལས་འདས་པ་དཔག་ཏུ་མེད་པ་འབྱུང་བས། ཚད་མེད་པ་ཞེས་འཇོག་པ་ཡིན། དེ་ལ་དབྱེ་ན། བྱམས་པ་ཚད་མེད།
སྙིང་རྗེ་ཚད་མེད། དགའ་བ་ཚད་མེད། བཏང་སྙོམས་ཚད་མེད་དེ་བཞི་ལས། དེ་ཡང་མཁའ་ཁྱབ་ཀྱི་སེམས་ཅན་ཐམས་ཅད་གནས་སྐབས་དང་མཐར་ཐུག་གི་བདེ་བ་དང་། དེའི་རྒྱུ་རྣམ་དཀར་གྱི་དགེ་བ་ཚད་མེད་པ་དང་ལྡན་ན་ཅི་མ་རུང་དེ་ལྟ་བུར་གྱུར་ཅིག་སྙམ་པའི་བློ་བཅོས་མ་མ་ཡིན་པ་ནི་བྱམས་པ་ཚད་མེད་པ་དང་། ཡང་མཁའ་ཁྱབ་ཀྱི་སེམས་ཅན་ཐམས་ཅད་སྡུག་བསྔལ་གསུམ་ལ་སོགས་པའི་སྡུག་བསྔལ་དང་། དེ་དག་གི་རྒྱུ་མི་དགེ་བ་མཐའ་དག་དང་བྲལ་བར་གྱུར་ན་ཅི་མ་རུང་། དེ་ལྟ་བུ་ཤོག་ཅིག་སྙམ་པའི་བློ་བཅོས་མ་མ་ཡིན་པ་ནི་སྙིང་རྗེ་ཚད་མེད་པ་དང་། སེམས་ཅན་གང་ཡང་བདེ་བ་དང་བདེ་བའི་རྒྱུ་དང་ལྡན་པར་མཐོང་བས་རང་གི་ཡིད་ཚིམས་པ་སྟེ་དགའ་སྤྲོ་བཅོས་མ་མ་ཡིན་པ་སྐྱེས་ནས་ད་དུང་དེ་ལྟ་བུ་དང་དུས་རྟག་ཏུ་མི་འབྲལ་ཞིང་གནས་པར་གྱུར་ཅིག་སྙམ་པ་ནི་དགའ་བ་ཚད་མེད་པ། སེམས་ཅན་ཐམས་ཅད་ལ་རང་གཞན་གྱི་ཕྱོགས་སུ་མ་ལྷུང་བ་ཆོས་ཐམས་ཅད་རྣམ་པ་ཀུན་ཏུ་མཉམ་པ་ཉིད་དུ་རྟོགས་པར་ཤོག་ཅིག་སྙམ་པའི་བློ་ནི་བཏང་སྙོམས་ཚད་མེད་དེ་དེ་ལྟར་དུ་བསྒོམ་པར་བྱའོ་ཞེས་པའི་དོན་ནོ། །
དེ་དག་ཀྱང་རྣམ་སྣང་མངོན་བྱང་ལས། གཞན་ལ་ཕན་པའི་སེམས་ནི་བྱམས་པ་སྟེ། ། གཞན་གྱི་དུཿཁ་འཇོམས་བྱེད་སྙིང་རྗེ་ཡིན། ། གཞན་རྒྱུད་བདེ་བས་ཚིམས་པ་དགའ་བ་སྟེ། ། སེམས་ཅན་ཀུན་སྙོམས་བཏང་སྙོམས་རྣམ་པར་བསྒོམ། ། ཞེས་གསུངས་པའི་དོན་ནོ། ། འདི་དག་ལ་ཚངས་པའི་གནས་ཅེས་ཀྱང་བྱ་སྟེ། ཚངས་པ་ནི་འགྱོད་ཚངས་དག་པར་བྱེད་པའི་བསོད་ནམས་ཀྱི་ཚོགས་བསགས་པ་ཡིན་ལ། གནས་ནི། དེའི་གནས་སམ་ཕྱོགས་སུ་གྱུར་པའི་བྱམས་པ་ལ་སོགས་པ་ཡིན་པས།
བྱམས་སོགས་བཞི་པོ་དེ་དག་ལ་ཚངས་པའི་གནས་ཞེས་གསུངས་སོ། ། དེ་ལྟར་བསོད་ནམས་ཀྱི་ཚོགས་བསགས་པ་ལ་ཕན་ཡོན་དཔག་ཏུ་མེད་པར་གསུངས་ཏེ། དེ་ཡང་སྐྱབས་འགྲོའི་ཕན་ཡོན་ནི། མདོ་ལས། སྐྱབས་གསོལ་བསོད་ནམས་འདི་ལ་གཟུགས་མཆིས་ན། ། ནམ་མཁའ་བར་སྣང་འདི་ཡང་སྣོད་དུ་ཆུང་། ། ཞེས་པ་དང་། སྐྱབས་གསུམ་བདུན་ཅུ་པ་ལས། གསུམ་ལ་སྐྱབས་འགྲོའི་དགེ་བསྙེན་ནི། ། དེ་ནི་སྡོམ་བརྒྱད་རྩ་བ་ཡིན། །
ཞེས་པ་ལྟར་སོ་ཐར་རིགས་བརྒྱད་གང་ཡིན་ཡང་སྐྱབས་འགྲོ་རྩ་བར་བྱས་ནས་ལན་དགོས་པའི་ཕྱིར་ན། སྡོམ་པ་ཐམས་ཅད་ཀྱི་རྩ་བར་འགྱུར་བ་སོགས་མཐའ་ཡས་པར་གསུངས་སོ། ། ཡན་ལག་བདུན་པའི་ཕྱག་འཚལ་བའི་ཕན་ཡོན་ནི། ཆོས་རྗེ་ས་པཎ་གྱིས་སྡོམ་གསུམ་རབ་དབྱེ་ལས། སངས་རྒྱས་ཕྱག་འཚལ་བརྗོད་ཙམ་གྱིས། ། འཁོར་བ་ལས་ནི་ཐར་ཞེས་གསུངས། ། ཞེས་སངས་རྒྱས་ལ་ཕྱག་འཚལ་ལོ་ཞེས་བརྗོད་པ་ཙམ་གྱིས་འཁོར་བ་མཐའ་ཅན་དུ་བྱེད་པའི་མིང་ཚིག་ཡོད་པར་གསུངས་པ་དང་། མཆོད་པའི་ཕན་ཡོན་ནི། སྟོང་གསུམ་གྱི་སྟོང་ཆེན་པོ་འཇིག་རྟེན་གྱི་ཁམས་རིན་པོ་ཆེ་སྣ་བདུན་གྱིས་བཀང་སྟེ་མཆོད་པའི་བསམ་པས་དངོས་སུ་མཆོད་པ་རྒྱ་ཆེན་པོས་མཆོད་ན་ལྟ་ཞོག བསམ་པ་དག་པའི་མཆོད་པ་ཕྲ་མོ་ཙམ་ལ་ཡང་ཕན་ཡོན་དཔག་ཏུ་མེད་པ་ཡོད་པར་གསུངས་པའི་ཚུལ་མཐའ་ཡས་ཤིང་།
རྟེན་གྱི་སྒོ་ནས་ཁྱིམ་པ་ཞིག་གིས་འཇིག་རྟེན་གྱི་ཁམས་རྩི་བཅུད་ཀྱིས་བཀང་ནས་དེ་བཞིན་གཤེགས་པའི་མཆོད་རྟེན་ལ་སྒྲོན་མེ་ཕུལ་བ་བས། རབ་ཏུ་བྱུང་བའི་རྟེན་གྱི་གང་ཟག་གིས་གཙུག་ལག་ཁང་གི་སྒོའི་ཡ་ཐེམ་སྣང་བ་ཙམ་བྱས་ཏེ་ཕུལ་བ། སངས་རྒྱས་བསྒྲུབ་པའི་རྒྱུར་འགྱུར་བ་ལ་རྟེན་གྱི་སྒོ་ནས་སྔ་མ་བས་ཕྱི་མ་ཁྱད་པར་དུ་འཕགས་པར་གསུངས་པ་སོགས་དང་། བཤགས་པའི་ཕན་ཡོན་ནི། དབུ་མ་བཤེས་སྤྲིངས་ལས། གང་ཞིག་སྔོན་ཆད་བག་མེད་གྱུར་པ་ལ། ། ཕྱིས་ནས་བག་དང་ལྡན་པར་གྱུར་དེ་ཡང་། ། ཟླ་བ་སྤྲིན་བྲལ་ལྟ་བུར་རྣམ་མཛེས་པ། ། དགའ་བོ་སོར་འཕྲེང་མཐོང་ལྡན་བདེ་བྱེད་བཞིན། ། ཞེས་གསུངས་པ་དང་།
རྗེས་སུ་ཡི་རང་གི་ཕན་ཡོན་ནི། མདོ་སྡུད་པ་ལས། སྟོང་གསུམ་རི་རབ་སྲང་ལ་གཞལ་པའི་ཚད་གཟུང་རུང་། ། རྗེས་སུ་ཡི་རང་དགེ་བ་དེ་ནི་དེ་ལྟ་མིན། ། ཞེས་གསུངས་པ་དང་། སེམས་བསྐྱེད་ཀྱི་ཕན་ཡོན་ནི། དཔལ་བྱིན་གྱིས་ཞུས་པའི་མདོ་ལས། བྱང་ཆུབ་སེམས་ཀྱི་བསོད་ནམས་གང་། ། གལ་ཏེ་འདི་ལ་གཟུགས་མཆིས་ན། ། ནམ་མཁའི་ཁམས་ནི་ཀུན་གང་སྟེ། །
དེ་བས་ཀྱང་ནི་ལྷག་པར་འགྱུར། ། ཞེས་གསུངས་པ་དང་། བསྔོ་བའི་ཕན་ཡོན་ནི། བློ་གྲོས་རྒྱ་མཚོའི་ཞུས་པའི་མདོ་ལས། ཇི་ལྟར་རྒྱ་མཚོ་ཆེ་ནང་ཆུ་ཐིགས་ལྷུང་། ། རྒྱ་མཚོ་མ་ཟད་བར་དུ་དེ་མི་འཛད། ། དེ་བཞིན་བྱང་ཆུབ་ཡུལ་བསྔོས་དགེ་རྩ་རྣམས། ། བྱང་ཆུབ་མ་ཐོབ་བར་དུ་དེ་མི་འཛད། ། ཅེས་གསུངས་པ་དང་། བྱམས་པའི་ཕན་ཡོན་ནི།
མདོ་ལས། བྱེ་བ་ཁྲག་ཁྲིག་བལྟམས་པའི་ཞིང་རྣམས་ན། ། མཆོད་པ་རྣམ་མང་དཔག་མེད་ཅི་ཡོད་པ། ། སྐྱེས་མཆོག་རྣམས་ལ་ཉིན་རེ་རྟག་མཆོད་པའི། ། བྱམས་པའི་སེམས་ལ་གྲངས་དང་ཆར་མི་ཕོད། ། ཅེས་གསུངས་པ་དང་། སྙིང་རྗེའི་ཕན་ཡོན་ནི། སྤྱན་རས་གཟིགས་ཀྱི་མདོ་ལས། སྤྱན་རས་གཟིགས་ཀྱིས་གསོལ་པ། སངས་རྒྱས་ཐོབ་པར་འདོད་པས།
ཆོས་མང་པོ་ལ་བསླབ་པར་མི་བགྱིའོ། ། ཆོས་གཅིག་ལ་བསླབ་པར་བགྱིའོ། ། དེ་གང་ཞེ་ན། སྙིང་རྗེ་ཆེན་པོའོ། ། གང་ལ་སྙིང་རྗེ་ཆེན་པོ་མཆིས་པ་དེ་ལ་སངས་རྒྱས་ཀྱི་ཆོས་ཐམས་ཅད་ལག་མཐིལ་དུ་མཆིས་པ་ལྟར་འགྱུར་རོ། ། ཞེས་སོགས་མང་དུ་གསུངས་སོ། ། བསོད་ནམས་ཀྱི་ཚོགས་དེ་ཐམས་ཅད་ཀྱིས་མཐར་ཐུག་གི་འབྲས་བུ་སངས་རྒྱས་ཀྱི་གཟུགས་ཀྱི་སྐུ་འགྲུབ་པར་འགྱུར་ཏེ། མགོན་པོ་ཀླུ་སྒྲུབ་ཀྱིས། སངས་རྒྱས་རྣམས་ཀྱི་གཟུགས་ཀྱི་སྐུ། ། བསོད་ནམས་ཚོགས་ལས་འཁྲུངས་པ་ཡིན། །
ཞེས་གསུངས་པས་སོ། ། དེ་ཡན་གྱིས་བསོད་ནམས་ཀྱི་ཚོགས་བསག་པ་བསྟན་ཟིན་ནས། གཉིས་པ་ཡེ་ཤེས་ཀྱི་ཚོགས་བསག་པ་ནི། སྒྲུབ་ཐབས་ལས། ཨོཾ་མཧཱ་ཤུནྱཱ་ཏ་ཛྙཱ་ན་བཛྲ་སྭཱ་བྷ་ཝ་ཨཱཏྨ་ཀོ྅ཧཾ། ཕྱི་ནང་སྣོད་བཅུད་ཀྱིས་བསྡུས་པའི་ཆོས་ཐམས་ཅད་སྟོང་པ་ཉིད་དུ་གྱུར། ཞེས་པས་བསྟན་ཏེ། དེ་ཡང་རྙིང་མ་བའི་ལུགས་ཀྱི་ཐུགས་དམ་གནད་བསྐུལ་གསང་བ་སྔགས་ཀྱི་སྒོ། དོན་དམ་གསལ་བྱེད་བརྗོད་པ་ཚིག་གི་སྒོ། ཏིང་འཛིན་རྩེ་གཅིག་དམིགས་པ་གནད་ཀྱི་སྒོ།་་་་་
མཚོན་པ་བརྡར་བཏགས་ཕྱག་རྒྱ་གར་གྱི་སྒོ། ཞེས་བྱ་བ་གསང་སྔགས་ལུང་གི་སྒོ་བཞི་ཡིན་པ་ལ། ཀུན་ལ་བཞི་ཀ་ཚང་བ་ཡང་ཡོད། གསུམ་ཚང་པ་དང་། གཉིས་ཚང་བའང་ཡོད་པས་ཀུན་ལ་ཐམས་ཅད་ཚང་བའི་ངེས་པ་མེད་ལ། ཞེས་རྗེ་རྡོ་རྗེ་འཆང་ཀུན་དགའ་བཟང་པོས་ས་བཟང་འཕགས་པའི་དྲུང་དུ་གསན་པའི་རྒྱུད་གསང་བ་སྙིང་པོ་ཞེས་བྱ་བའི་འགྲེལ་བཤད། ཤཱཀྱའི་དགེ་སློང་རྡོ་རྗེ་དཔལ་བཟང་གིས་མཛད་པའི་རྒྱུད་དོན་གསལ་བར་བྱེད་པའི་མེ་ལོང་ནས་འབྱུང་བ་ལྟར་ལས། འདི་ནི་སྒོ་གསུམ་ཚང་བའི་སྒོ་ནས་བཤད་པའི་དབང་དུ་བྱས་པའོ། ཞེས་གསང་སྔགས་སྒོ་གསུམ་གྱི་སྒོ་ནས་འཆད་པ་ལྟར་ན། དང་པོ་སྔགས་བརྗོད་པའི་སྒོ་ནས་སྟོང་ཉིད་སྒོམ་པ་ནི།
ཨོཾ་མེ་ལོང་ལྟ་བུའི་ཡེ་ཤེས། མཧཱ་ཆེན་པོ། ཤུ་ནྱཱ་ཏ་མཉམ་པ་ཉིད་ཀྱི་ཡེ་ཤེས། ཛྙཱ་ན་སོ་སོར་རྟོག་པའི་ཡེ་ཤེས། བཛྲ་བྱ་བ་སྒྲུབ་པའི་ཡེ་ཤེས། སྭ་བྷ་ཝ་ཆོས་ཀྱི་དབྱིངས་ཀྱི་ཡེ་ཤེས། ཨཱཏྨ་ཀོ྅ཧཾ་ཞེས་པ་ནི་ངའོ་ཞེས་པ་དང་། ཡང་ན་ཤུ་ནྱཱ་ཏ་ནི་རྟོགས་བྱའི་ཡུལ་རང་བཞིན་རྣམ་དག ཛྙཱ་ན་ནི་དེ་རྟོགས་བྱེད་ཀྱི་རང་བཞིན་ཡིན་ཞིང་། བཛྲ་ཡུལ་ཅན་དེས་ཡུལ་དེ་གཉིས་མེད་དུ་རྟོགས་ཚུལ།
སྭ་བྷ་ཝ་ནི་ཡུལ་ཅན་ཡང་རང་བཞིན་གྱིས་རྣམ་པར་དག་པ། ཨཱཏྨ་ཀོ྅ཧཾ་ནི་དེའི་རང་བཞིན་ངའོ་ཞེས་པའི་དོན་ནམ། ཡང་ན་རྒྱུད་རྡོ་རྗེ་རྩེ་མོ་ལས། ཡི་གེ་ཨོཾ་ནི་ཅི་ཡིན་བརྗོད། ། མཆོག་དང་ནོར་གཏེར་དཔལ་དང་གཡང་། ། སྐལ་བཟང་རྣམ་པ་དང་ལྡན་ཞིང་། ། དམ་བཅའ་བ་དང་བཀྲ་ཤིས་དོན། ། ནོར་བུ་འཛིན་པའི་སྙིང་པོ་ཡིན། ། ཞེས་གསུངས་པ་ལྟར། དོན་དུ་མ་ལ་འཇུག་པ་ལས།
འདིར་སྔགས་ཀྱི་མགོ་འདྲེན་པ་སྟེ་དམ་བཅའ་བ། མཧཱ་ཤུ་ནྱཱ་ཏ་ནི་སྟོང་ཉིད་ཆེན་པོ་སྟེ་ཉི་ཚེ་བ་མ་ཡིན་པའི་སྟོང་པ་དེ་དང་། ཛྙཱ་ན་ཡེ་ཤེས་ཏེ་རང་གི་སེམས། དེ་གཉིས་དབྱེར་མེད་དུ་བསྒོམ་པས། བཛྲ་སྟེ་རྡོ་རྗེ། དེའི་ངང་དུ་གནས་པས། སྭ་བྷ་ཝ་རང་བཞིན། དེ་ལ་ང་རྒྱལ་འཇོག་པས་ཨཱཏྨ་ཀོཿཨ་ཧཾ་བདག་ཉིད་ངའོ་སྟེ། རྣམ་བཅད་ཨུར་གྱུར་པ་ལ་མཚམས་སྦྱར་ཚིག་མཐར་སོང་བས་ཕ་རོལ་ཨ་ཧཾ་གི་ཨ་ཕྱིས་པས་ཀོ྅ཧཾ་ངོ་། ། གཉིས་པ་དོན་དམ་ཚིག་གི་སྒོ་ནས་སྟོང་ཉིད་སྒོམ་པ་ནི།
ཕྱི་ནང་སྣོད་བཅུད་ཀྱིས་བསྡུས་པའི་ཆོས་ཐམས་ཅད་སྟོང་པ་ཉིད་དུ་གྱུར། ཞེས་བརྗོད་པ་དང་མཉམ་དུ། ཕྱི་དང་ནང་གི་བདག་ཉིད་ཅན་སྣང་སྲིད་ཀྱི་ཆོས་དང་། འཁོར་འདས་ཀྱིས་བསྡུས་པའི་ཆོས་ཐམས་ཅད་སྟོང་པ་ཉིད་ཀྱི་རང་བཞིན་དུ་གྱུར་པར་གསལ་གདབ་པའི་ཚུལ་གྱིས་བསྒོམས་པ་ཡིན་ལ། གསུམ་པ་ཏིང་ངེ་འཛིན་རྩེ་གཅིག་དམིགས་པ་ཡིད་ཀྱི་སྒོ་ནི་སྟོང་ཉིད་ཀྱི་ཏིང་ངེ་འཛིན་སྒོམ་པ་དངོས་ཡིན་པས། འདི་ལ་བཙན་ཐབས་སུ་སྟོང་ཉིད་སྒོམ་པ་དང་། བཤིག་ནས་སྟོང་ཉིད་སྒོམ་པ་གཉིས་ལས། བཙན་ཐབས་སུ་སྒོམ་པ་ནི། གང་ཟག་བློ་མཆོག་གི་དབང་དུ་བྱས་པ་ཡིན་པས། སྔགས་དོན་ཙམ་གྱི་ཆོག་ལ།
བཤིག་ནས་སྒོམ་པ་ནི། བློ་དམན་པས་ཐོས་བསམ་གྱིས་གཏན་ལ་ཕབ་ནས་བདག་ཏུ་འཛིན་པ་དང་བྲལ་བར་བྱ་དགོས་ཏེ། དེ་ལ་གང་ཟག་ལ་བདག་མེད་སྒོམ་ཚུལ་དང་། ཆོས་ལ་སྒོམ་ཚུལ་ལོ། ། དང་པོ་ལ་གསུམ། དགག་བྱའི་བདག་ངོས་བཟུང་བ། འགོག་བྱེད་ཀྱི་རིག་པ། བདག་མེད་ལ་སེམས་འཇོག་ཚུལ་ལོ། ། དང་པོ་ནི། འཇག་མའི་སྲིན་བུ་ཡན་གྱི་སེམས་ཅན་ཐམས་ཅད་ལ་རང་འཁྲུངས་སུ་ཡོད་པ་ང་དང་ང་ཡིར་འཛིན་པའི་བདག་འཛིན་འཇིག་ལྟ་ལྷན་སྐྱེས་ཀྱི་ཞེན་ཡུལ་རང་ངོས་ནས་ཐ་སྙད་དུ་ཡང་མ་གྲུབ་ཀྱང་།
ལྷན་སྐྱེས་ཀྱི་བློས་ཞེན་པ་ལྟར། ང་དང་ང་ཡི་ཞེས་སོགས་ཀྱི་ཐ་སྙད་འཇིག་རྟེན་ན་གྲགས་པ་འདི་ཉིད་དོ། ། འདི་དགག་དགོས་ཏེ། འདི་ལ་མངོན་པར་ཞེན་པ་ལ་བརྟེན་ནས་ཆགས་སོགས་ཉོན་མོངས་པ་ཐམས་ཅད་འབྱུང་བའོ། ། གཉིས་པ་ནི། བདག་འདི་མེད་པར་གང་གིས་གྲུབ་ཅེ་ན། འདི་བདེན་པར་གྲུབ་ན། གཟུགས་སོགས་ཕུང་པོ་གཅིག་དང་། ཐ་དད་གང་དུ་གྲུབ། དང་པོ་ལྟར་ན།
ཕུང་པོ་རྣམས་ནི་གཟུགས་དང་ཚོར་བ་སོགས་དུ་མར་གྲུབ། ངར་འཛིན་གྱི་བདག་ནི་མྱོང་བས་གྲུབ་པས་ཕྱིར་གཅིག་ཏུ་མི་རིགས་སོ། ། གཞན་ཡང་ཕུང་པོ་རྣམས་ལ་མི་རྟག་པར་རིགས་པས་གྲུབ་ལ། ངར་འཛིན་གྱི་ཡུལ་ནི་སྔ་ཕྱི་གཅིག་ཏུ་མྱོང་བས་གྲུབ་པའི་ཕྱིར་མི་འཐད་དོ། ། ཐ་དད་དུ་གྲུབ་བོ་ཞེ་ན། དངོས་པོ་རྣམས་ནི་གཟུགས་སོགས་ཕུང་པོ་ལྔ་པོ་འདི་ཙམ་དུ་ཟད་ལ། དེ་དག་ལ་དམིགས་ནས་དེ་དང་བདག་ཏུ་འཛིན་པའི་ཕུང་པོ་སོགས་ལས་ཐ་དད་པ་མི་རྟོགས་པའོ། ། ངའོ་སྙམ་པ་དེ་ཉིད་བདག་ཉིད་ཡིན་ནོ་སྙམ་ན། འདི་ནི་ཐོག་མ་མེད་པ་ནས་མངོན་པར་ཞེན་པ་གོམས་པའི་དབང་གིས་རྒྱུ་མཚན་མེད་པར་ངའོ་སྙམ་དུ་རློམ་པ་ཙམ་དུ་ཟད་དོ། ། ཐག་ཁྲ་ལ་སྦྲུལ་དུ་འཁྲུལ་པ་བཞིན་ཏེ།
ཆོས་རྗེ་ས་པཎ་གྱིས། ཁྲ་འཛིན་ཡུལ་ཡོད་ཕྱིར་མ་འཁྲུལ། ། ཡུལ་མེད་པས་ན་སྦྲུལ་འཛིན་འཁྲུལ། ། ཞེས་གསུངས་པ་ལྟར་རོ། ། གསུམ་པ་གང་ཟག་གི་བདག་མེད་ཙམ་ལ་བློ་འཇོག་པ་ནི། དེ་ལྟར་ཡང་དག་པའི་ཤེས་རབ་ཀྱིས་དཔྱད་ན། བདག་མ་གྲུབ་པའི་ཕྱིར། ངའོ་སྙམ་པའི་བློ་ནི་གཞི་མེད་དུ་འཁྲུལ་པ་ཁོ་ནར་ཟད་དོ་སྙམ་དུ་ཡང་དང་ཡང་དུ་ཡིད་ལ་བྱ་ཞིང་སྤྲོས་བྲལ་ལ་རྣམ་པར་འཇོག་པ་ཡིན་ལ། གཉིས་པ་ཆོས་ཀྱི་བདག་མེད་སྒོམ་ཚུལ་ལ་གསུམ་ལས། དགག་བྱའི་བདག་ནི།
ཐ་སྙད་ཀྱི་རྗེས་སུ་འབྲངས་པའི་ལྷན་སྐྱེས་ཀྱི་བློ་རང་དགའ་བ་འདིས་ཕྱི་ནང་གི་དངོས་པོ་རྣམས་ལ་བདེན་པར་མངོན་པར་ཞེན་པ་གང་ཡིན་པའོ། ། འདི་ནི་རྟོག་པས་བཏགས་པ་ཙམ་དུ་ཟད་ཀྱི། དངོས་པོ་རྣམས་ཀྱི་རང་བཞིན་ནི་གང་དུའང་གྲུབ་པ་མེད་པས། དེ་ཁོ་ན་ཉིད་སེམས་པའི་ཚེ་རིགས་པས་དགག་བྱ་ཡིན་ཏེ། དེ་ལྟ་བུའི་མངོན་ཞེན་དེ་ཉིད་ཉོན་སྒྲིབ་ཀྱི་རྩ་བ་བདག་འཛིན་གྱི་རྒྱུ། ཤེས་སྒྲིབ་ཀྱི་ཡང་གཙོ་བོ་ཡིན་པའི་ཕྱིར། སྒྲིབ་གཉིས་སྤངས་པར་འདོད་པ་དག་གིས་སྒྲིབ་གཉིས་ཀྱི་རྩ་བ་དངོས་པོ་ལ་མངོན་པར་ཞེན་པ་མཐའ་དག་སྤང་དགོས་ཤིང་། དེ་ཡང་ཡུལ་བདེན་པའི་དངོས་པོ་བཀག་པའི་སྒོ་ནས་སྤང་དགོས་ཏེ། རྣམ་འགྲེལ་ལས། འདི་ཡུལ་སུན་དབྱུང་མེད་པར་ནི། །
དེ་སྤོང་བར་ནི་ནུས་མ་ཡིན། ། ཞེས་གསུངས་པ་ལྟར་རོ། ། གཉིས་པ་དེ་འགོག་བྱེད་ཀྱི་རིགས་པ་ནི། དངོས་པོ་རྣམས་ནི་གཟུགས་དང་སེམས་གཉིས་སུ་འདུ་བ་ལས་གཟུགས་ནི་འབྱུང་བ་འབྱུང་འགྱུར་བཞི་སྟེ་བརྒྱད་དུ་སོ་སོར་དབྱེ་ཞིང་། དེ་དག་རེ་རེ་ལ་རྡུལ་ཕྲ་རབ་ཏུ་བཤིག་པས་རིལ་པོ་གཅིག་ཏུ་འཛིན་པའི་བློ་བཟློག་ཅིང་། རྡུལ་ཕྲན་རྣམས་ཀྱང་ཕྱོགས་ཀྱི་ཆར་ཕྱེ་བས་རྡུལ་ཕྲན་གྱི་བློ་ཡང་བཟློག་སྟེ། དེ་ལྟར་ཡང་ཉི་ཤུ་པ་ལས། ཕྲ་རབ་རྡུལ་ཆ་དྲུག་ཏུ་འགྱུར། ། དྲུག་པོ་དག་ཀྱང་གོ་ཅིག་ན། ། གོང་བུའང་རྡུལ་ཕྲན་ཙམ་དུ་འགྱུར། །
ཞེས་གསུངས་པ་ལྟར་ཕྱི་དོན་བདེན་པར་མ་ངེས་སོ། ། སེམས་ནི་འདས་མ་འོངས་ད་ལྟར་གསུམ་དུ་དབྱེ་ཞིང་། འདས་པ་ནི་འགགས། མ་འོངས་པ་ནི་མ་སྐྱེས་པའི་ཕྱིར་བདེན་མེད་དུ་ངེས་ལ། ད་ལྟ་བའི་སེམས་ནི་ཚོགས་དྲུག་སོ་སོར་དབྱེ་ཞིང་། དེ་དག་རེ་རེ་ལའང་སྐྱེ་བའི་དུས་ལས་དུས་གཉིས་པར་མི་སྡོད་པའི་ཕྱིར། སྐད་ཅིག་མ་ཉིད་དུ་ཤེས་པར་བྱ་ཞིང་། དེ་ལྟར་ན་སེམས་རིལ་པོར་འཛིན་པའི་བློ་བཟློག་པར་འགྱུར་རོ། ། དེའི་འོག་ཏུ་སྐད་ཅིག་མ་དེ་ཉིད་ལ་ཡང་སྐྱེ་འགག་གནས་གསུམ་དུ་ཕྱེ་བས། སྐད་ཅིག་ཉིད་ཀྱང་བློས་བཏགས་པ་ཙམ་དུ་ཟད་དོ། །
དེ་ལྟར་ན་གཅིག་དང་དུ་མའི་ངོ་བོ་ཉིད་དང་བྲལ་བའི་སེམས་ཀྱང་བདེན་པར་མེད་དེ་སྙམ་དུ་ཡང་དག་པར་ངེས་པར་བྱ། སེམས་བདེན་མེད་དུ་ངེས་ན། དེ་ལ་བརྟེན་པའི་སེམས་འབྱུང་ཡང་བདེན་མེད་དུ་ངེས་པ་ཆོས་ཉིད་ཡིན་ཏེ། དཔེར་ན་རྩིག་པ་དང་རི་མོ་བཞིན་ནོ། ། འོ་ན་སོ་སོར་རྟོགས་པའི་ཤེས་རབ་ཀྱིས་ཕྱི་ནང་གི་དངོས་པོ་རྣམས་བདེན་པར་མ་གྲུབ་ན། རྒྱུ་འབྲས་ཀྱི་རྟེན་འབྲེལ་འདི་ཇི་ལྟ་བུ་སྙམ་ན། དོན་དམ་པར་གྲུབ་པའི་ཆོས་གཅིག་ཀྱང་མེད་ནའང་། ཀུན་རྫོབ་ཏུ་རྒྱུ་དང་རྗེས་སུ་མཐུན་པའི་འབྲས་བུ་འབྱུང་བ་མི་བསླུ་བ་ཉིད་དུ་ངེས་པའི་ཕྱིར་འཇིག་རྟེན་དང་བསྟན་བཅོས་ལས་གྲགས་པའི་ཀུན་ནས་ཉོན་མོངས་དང་། རྣམ་བྱང་གི་རྟེན་འབྲེལ་དག་ལ་སྐུར་པ་འདེབས་པར་མི་བྱའོ། ། དེ་བས་ན་མ་འགགས་པའི་སྣང་བ་འདི་ལ་རྒྱུ་འབྲས་མི་བསླུ་བའི་རྟེན་འབྲེལ་དང་།
ཡོད་མེད་ཀྱི་མཐའ་གང་དུའང་མ་གྲུབ་པའི་སྟོང་ཉིད་གཉིས། བྱས་པ་ལ་མི་རྟག་པས་ཁྱབ་པ་བཞིན་དུ་དབྱེར་མེད་དུ་གནས་པ་ཡིན་ལ། དེ་དག་ཀྱང་ཕན་ཚུན་རྒྱུས་འབྲེལ་པ་ཅིག་དགོས་ཏེ། དཔེར་ན་མེ་དང་ཚ་བ་བཞིན་ནམ། བྱས་པ་ལ་མི་རྟག་པས་ཁྱབ་པ་ངེས་པའི་གང་ཟག་གིས་གཞི་གང་དུ་བྱས་པ་ངེས་པ་དེར་མི་རྟག་པ་ངེས་པའི་བློ་སྐྱེ་བ་ལྟར་ཡིན་ནོ། ། དེ་ལྟར་ན། བདེན་པའི་དངོས་པོ་ནི་གཞན་ལ་རག་མ་ལས་པས་རྒྱུས་མི་རུང་བར་ངེས་པའི་ཕྱིར་དང་། རྟེན་འབྲེལ་ཉིད་མཐར་འཛིན་གྱི་ལྟ་བ་ཐམས་ཅད་ཀྱི་གཉེན་པོ་ཡིན་པའི་ཕྱིར་རོ། ། མདོར་ན་ཇི་སྐད་བཤད་པའི་ཚུལ་གྱི་སྟེང་དུ་རྟེན་འབྲེལ་གྱིས་སྟོང་པ་ལ་ངེས་ཤེས་འདྲེན། སྟོང་པས་རྟེན་འབྲེལ་ལ་ངེས་པ་འདྲེན་པའི་སྒོ་ནས་རྟེན་འབྲེལ་དང་སྟོང་པ་ཟུང་འཇུག་ཏུ་རྟོགས་པ་ནི་དབུ་མའི་སྙིང་པོ་ཡིན་པར་ཤེས་དགོས་སོ། །
དེ་ལྟར་ཡང་། དེ་ཕྱིར་རྟེན་འབྱུང་རིགས་པ་འདི་ཡིས་ནི། ། ལྟ་ངན་དྲ་བ་མཐའ་དག་གཅོད་པར་བྱེད། ། ཅེས་གསུངས་སོ། ། གསུམ་པ་ཆོས་ཀྱི་བདག་མེད་ལ་བློ་གཞག་ཚུལ་ནི། དེ་ལྟར་གཅིག་དང་དུ་མ་དང་བྲལ་བའི་རིགས་པ་ལ་བརྟེན་ནས་སོ་སོར་རྟོག་པའི་ཤེས་རབ་ཀྱིས་ཕྱི་ནང་གི་དངོས་པོར་སྣང་བ་འདི་ཐམས་ཅད་ཀྱི་གནས་ལུགས་ཡོད་མེད་ཀྱི་མཐའ་གང་དུ་ཡང་མ་གྲུབ་པའམ། མཐའ་བྲལ་དུ་ངེས་པར་བྱས་ཏེ་རྩེ་གཅིག་ཏུ་མཉམ་པར་བཞག་པར་བྱའོ། ། དེ་ལྟར་ཡེ་ཤེས་ཀྱི་ཚོགས་བསག་པའི་དགོས་ཆེད་དམ་འབྲས་བུ་ཡང་། ཀུན་བཏགས་ཀྱི་དྲི་མ་དག་པ་དང་། ཐམས་ཅད་མཁྱེན་པའི་ལྷའི་མྱུ་གུ་བསྐྱེད་པ་དང་།
ཚོགས་གཉིས་ཟུང་དུ་འབྲེལ་བ་དང་། སྐུ་གཉིས་ཟུང་དུ་འཇུག་པའི་དགོས་པ་སྟེ་རྣམ་པ་བཞིར་ཡོད་པ་ཡིན་ཏེ། སློབ་དཔོན་རིན་པོ་ཆེ་བསོད་ནམས་རྩེ་མོའི་ཞལ་སྔ་ནས། ཡེ་ཤེས་ཚོགས་བསག་དགོས་པ་ཡང་། ། རྣམ་པ་བཞི་རུ་ཤེས་བྱ་སྟེ། ། ཀུན་དུ་བཏགས་པའི་དྲི་མ་ལས། ། དག་པར་བྱ་བའི་དགོས་པ་དང་། ། གཉིས་པ་ཐམས་ཅད་མཁྱེན་པ་ཡི། ། ལྷ་ཡི་མྱུ་གུ་བསྐྱེད་པ་དང་། ། གསུམ་པ་བསོད་ནམས་ཚོགས་དང་ནི། །
ཡེ་ཤེས་ཚོགས་སུ་འབྲེལ་ཕྱིར་དང་། ། བཞི་པ་ཆོས་ཀྱི་སྐུ་ལས་ནི། ། གཟུགས་སྐུ་འགྲུབ་པར་བྱ་ཕྱིར་རོ། ། ཞེས་པ་དང་། ཆོས་ཀྱི་སྐུ་འགྲུབ་པའི་རྒྱུ་ཡང་ཡེ་ཤེས་ཚོགས་བསག་འདི་ཡིན་ཏེ། མགོན་པོ་ཀླུ་སྒྲུབ་ཀྱིས། ཆོས་ཀྱི་སྐུ་ནི་མདོར་སྡུ་ན། ། རྒྱལ་པོ་ཡེ་ཤེས་ཚོགས་ལས་འཁྲུངས། ། ཞེས་གསུངས་པའི་ཕྱིར་རོ། ། དེ་ཡན་གྱིས་ཡེ་ཤེས་ཀྱི་ཚོགས་བསག་བསྟན་ཟིན་ནས།
དེ་དག་གིས་ནི་སྤྱི་དོན་དང་པོ་ཚོགས་བསག་གི་ཚུལ་རྣམས་མ་ལུས་པ་བསྟན་ཟིན་ཏོ། ། འདིར་སྨྲས་པ། བསླུ་མེད་དཀོན་མཆོག་གསུམ་ལ་སྐྱབས་འགྲོ་དང་། ། བསླུ་མེད་ལམ་གྱི་མཆོག་གྱུར་ཡན་ལག་བདུན། ། བསླུ་མེད་གཞུང་ནས་བཤད་པའི་ཚད་མེད་བཞི། ། བསླུ་མེད་གོང་མའི་གསུང་བཞིན་བཤད་པ་འདི། ༡ ། ཚུལ་བཞིན་སྒོམ་པ་བསོད་ནམས་ཚོགས་གསོག་མཆོག ། མཆོག་དེར་མ་ཟད་བདག་མེད་རྣམ་གཉིས་དོན། ། དོན་བཟང་གཏན་ལ་འབད་བྱེད་ཡེ་ཤེས་ཚོགས། །
ཚོགས་གཉིས་གསོག་པའི་ལམ་བཟང་འདི་ལོངས་ཤིག ༢ ། བར་སྐབས་ཀྱི་ཚིགས་སུ་བཅད་པའོ།། ༈ །།སྤྱི་དོན་གཉིས་པ་མཚམས་བཅད་པ་ལ། སྤྱིའི་ཁོག་ཕུབ་བསྟན་པ་དང་། ཉམས་ལེན་གྱི་རིམ་པ་མངོན་རྟོགས་དང་སྦྱར་ཏེ་བཤད་པ་གཉིས་ལས། དང་པོ་ནི། མཚམས་བཅད་ཅེས་གསུངས་ན། གང་མཚམས་གཅད་པར་བྱ་བ་ཡིན་ཞེ་ན། སྣང་བ་མི་དང་།
མི་སྣང་བ་བགེགས་དང་། ཕྲ་བ་རྣམ་པར་རྟོག་པ་རྣམས་གཅད་པར་བྱ་བ་ཡིན་ཏེ། དེ་ཡང་སྣང་བ་མིའི་མཚམས་ཇི་ལྟར་དུ་བཅད་ན། ཡུལ་དཔོན་ལ་བཀའ་བསྒོ་བ་སྟེ། ངའི་སྒྲུབ་པ་མ་ཐོན་གྱི་བར་དུ་འཚེ་བ་མ་ཐོང་ཞིག ཅེས་བརྗོད་པའི་སྒོ་ནས་སོ། ། མི་སྣང་བ་བགེགས་ཀྱི་མཚམས་གཅད་པ་ནི། ཕྱིའི་ཕྱི་མཚམས་སུ་གསེར་་་་་་འདི་ནི་དེང་སང་ཕྱག་ལེན་ལ་ཕྱག་རྒྱའི་གར་འཆམ་དང་འབྲེལ་བར་མཛད་པ་དེའོ། འདི་ཡང་དཀྱིལ་ཆོག་རྣམས་ནས་བཤད་པ་ལྟར་དེང་སང་ཕྱག་ལེན་ལ་མཛད་པ་འདིའོ། ། ཁྲོ་བཅུའི་ཕུར་བཏབ་པ་དང་གནས་སྲུང་ཁྲོ་བཅུར་བསྐྱེད་པ་འདི་ནི་དེང་སང་ཕྱག་ལེན་ལ་མཛད་པའི་ཁྲོ་བཅུ་རོལ་པའི་སྟེང་སྟབས་ཀྱི་རྫས་ཀྱི་ཕུར་པ་རྣམས་ཁྲོ་བཅུར་བསྐྱེད་པ་དང་དེ་ཉིད་ཕྱོགས་བཅུར་འདེབས་བར་མཛད་པ་འདི་ཉིད་ཡིན་པར་མངོན་ནོ།
སྐྱེམས་བཏང་ཞིང་བདེན་པ་བདར། ཕྱིའི་ནང་མཚམས་སུ་རྒྱལ་ཆེན་བཞིའི་ཐོའམ་ཙ་ཀ་ལི་ཕྱོགས་བཞིར་བགྲམ། ཕྱིའི་གསང་མཚམས་སུ་ཁྲོ་བོ་བཅུའི་ཕུར་པ་བཏབ། གསང་མཚམས་ཀྱི་ཕྱི་མཚམས་སུ། གནས་སྲུང་ཁྲོ་བཅུར་བསྐྱེད། གསང་མཚམས་ཀྱི་ནང་མཚམས་སུ་བདག་་་་་་རང་སྲུང་སྒོམ་པ་དང་བཀའ་སྒོ་བ་འདི་གཉིས་ཀྱང་དེང་སང་ས་ཆོག་གི་སྐབས་སུ་ཕྱོགས་བཞི་གསོལ་བཏབ་ཀྱི་རྗེས་སུ་ཕྱག་ལེན་ལ་མཛད་པ་འདིའོ། སྲུང་རྡོ་རྗེ་གཞོན་ནུར་བསྐྱེད། གསང་མཚམས་ཀྱི་གསང་མཚམས་སུ་ལྷ་དང་བགེགས་ལ་བཀའ་བསྒོ། ནང་གི་ཕྱི་མཚམས་སུ་གཤིན་རྗེ་གཤེད་ཀྱི་སྒོ་བྱང་ཕྱི་སྒོ་ལ་བཏགས། ནང་གི་ནང་མཚམས་སུ་བདུད་རྩི་འཁྱིལ་པའི་སྒོ་བྱང་་་་་་སྒོ་བྱང་འདི་གཉིས་བཏགས་ཚུལ་ལ་ལུག་གི་སོགས་པའམ་ཤོག་བུ་སོགས་ལ་གཤིན་རྗེ་གཤེད་དང་བདུད་རྩི་འཁྱིལ་བའི་སྐུ་དང་སྔགས་བྲིས་པ་སྒྲུབ་ཁང་གི་སྒོའི་ཡ་ཐེམས་ཀྱི་ཕྱི་རོལ་དང་ནང་རོལ་དུ་བཏགས་པ་བསྐྱེད་བསྟིམ་མཆོད་བསྟོད་བྱས་ནས་ལས་བཅོལ་བར་བྱ་སྟེ།
དངོས་གྲུབ་བསྒྲུབ་ཕྱིར་སྒོ་བྱང་གདགས། ། ཞེས་གསུངས་པས། གཤིན་རྗེ་གཤེད་ཀྱིས་ཕྱིའི་དགྲ་བགེགས་ནང་དུ་མི་འཇུག་པ་དང་། བདུད་རྩི་འཁྱིལ་པས་ནང་གི་དངོས་གྲུབ་ཕྱིར་མི་འཆོར་བའི་དགོས་པ་ཡོད་པར་བཤད་དོ། ། ཡང་ལག་ལེན་བསྡུས་པ་ལ་དགའ་ན་ཁྲོ་བོའི་སྔགས་ཙམ་བྲིས་པ་དེ་ཉིད་དུ་མོས་ཏེ་སྒོའི་ཕྱི་ནང་དུ་གདགས་ནས་ལས་འཆོལ་བ་ཡང་བཤད་དོ། ནང་སྒོ་ལ་བཏགས། ནང་གི་གསང་མཚམས་སུ། དམ་་་་་་འདི་ལ་སྔོན་གྱི་ཡི་གེ་སྙིང་མ་རྣམས་ལས། དམ་སྲི་མནན་པ་ཞེས་པ། སྔོན་གསང་སྔགས་ཀྱི་དམ་ཚིག་མནོས་ཏེ།
དེ་ནས་མ་ཐུབ་པར་ཉམས་ནས་རུ་ཏྲ་ལྟ་བུར་སྒྲུབ་པ་པོ་ལ་བར་དུ་གཅོད་པར་བྱེད་པ་རྣམས་མནན་པའོ། ། དེའི་ལག་ལེན་ནི་སྒྲུབ་ཁང་གི་ཐེམས་པའི་ཕྱི་རོལ་ནས་གོམ་པ་བདུན་གྱི་སར་དོང་གྲུ་གསུམ་པ་གྲུས་ལ། སྒྲུབ་པའི་དམ་སྲི་གང་ཡིན་པའི་ལིང་ག་མིང་སོགས་བསམ། ར་སོགས་ལ་བྲིས་པ་ཐོད་པ་མཚན་ངན་དུ་བཅུག་ལ་གྲུ་གསུམ་ནང་དུ་གཞུག རང་རྡོ་རྗེ་གཞོན་ནུའི་ང་རྒྱལ་དང་ལྡན་པས་གཏོར་མ་སེམས་བསྐྱེད་དང་བཅས་པ་ཆ་གསུམ་ཕྱི་ལྟར་བསླབ་ལ། ཆ་གཅིག་སྲུང་མ་རྣམས་ལ། ཆ་གཅིག་ལྷ་སྲིན་སྡེ་བརྒྱད་དང་ཡུལ་དེའི་ལྷ་ཀླུ་གནོད་སྦྱིན་རྣམས་ལ་བྱིན་ལ། དམ་སྲིའི་རྒྱབ་རྟེན་དང་སྒྲུབ་པའི་བར་གཅོད་མ་བྱེད་ཅིག་པར་བསྒོ། ཆ་གཅིག་དམ་སྲི་ལ་སོགས་གང་ཞིག་བར་གཅོད་ཀྱི་སེམས་དང་ལྡན་པ་ཐམས་ཅད་ལ་ལན་ཆགས་ཀྱི་ཚུལ་དུ་བྱིན་ལ་ཚིམ་པར་བྱ། དེ་ནས་དགུག་གཞུག་དྲག་ཏུ་བྱ།
གུ་གུལ་གྱིས་གདུག ཐུན་གྱིས་བྲབས། ཕུར་བ་གཅིག་བདུད་རྩི་འཁྱིལ་པར་བསྐྱེད་ལ་རྡོ་རྗེ་སྡེར་མོའི་སྔགས་ཀྱིས་ལན་བདུན་ནམ་ཉེར་གཅིག་ཏུ་བཏབ་ལ་རོ་གཡམ་ལ་རོ་སོལ་གྱི་རྡོ་རྗེ་རྒྱ་ཁྲམ་བྲིས་ལ་ཁ་བཅད། འཕྲིན་ལས་བཞིའི་བྲོ་བརྡུངས། བསྐལ་པའི་བར་དུ་མནན་པར་བསྒོམ་སྟེ། སྒྲུབ་པའི་དམ་སྲི་མནན་པ་ནི། གྲུ་གསུམ་འབར་བའི་ནང་དུ་གཞུག ། དོན་ཡོད་གྲུབ་པའི་ཕོ་བྲང་གདབ། ། རྣམ་བཞི་ལས་ཀྱིས་བྲོ་བརྡུངས་སོ། ། ཞེས་པ་དང་།
དེ་ལྟར་དམ་སྲི་མ་མནན་ན་ཉམས་ལེན་ལ་བར་ཆད་འབྱུང་ངོ་། ། ཞེས་པས་སོ། ། ཞེས་འབྱུང་ངོ་། སྲི་ཐེམས་འོག་ཏུ་མནན་པའི་སྒོ་ནས་གཅད་པར་བྱ་བ་ཡིན་ཞིང་། ཕྲ་བ་རྣམ་རྟོག་གི་མཚམས་བཅད་པ་ནི། རང་གི་སེམས་རྒྱུད་ལ་རྣམ་པར་རྟོག་པ་ཅི་ཡང་སྐྱེར་མི་འཇུག་པའི་ཚུལ་གྱིས་གཅད་པར་བྱ་བ་ཡིན་ལ། གཏན་གྱིས་གང་ཟག་གང་གིས་གཅད་ན། རབ་ལྟ་བ་རྟོགས་པ། འབྲིང་བསྐྱེད་རིམ་བརྟན་པ། ཐ་མ་སློབ་པ་རེས་འཇོག་པའི་གང་ཟག་དང་གསུམ་ལས།
གང་ཟག་རབ་དེས་སྣང་བ་ཆོས་སྐུར་རྟོགས་ཤིང་། འབྲིང་དེས་སྣང་བ་ལྷར་རྟོགས་པས། དེ་གཉིས་ལ་སྤང་བླང་དང་འདྲེར་འཛིན་པའི་རྟོག་པ་མེད་པས་གཅད་མི་དགོས། ཐ་མ་དེ་ལ་མ་བཅད་ན་འདྲེ་ཡོང་། བཅད་ན་འདྲེ་མི་ཡོང་བས་གཅད་དགོས་པ་ཡིན་ལ། འོ་ན་གཅད་རྒྱུའི་མི་མཐུན་པ་དེ་གང་ཡིན་ན། ཕྱི་གཡེང་བ་དང་འདུ་འཛི། ནང་རྐྱེན་དང་བར་ཆད། གསང་བ་རྣམ་རྟོག་ཕྲ་རགས་རྣམས་ཡིན་ཞིང་། ངོ་བོ་གང་གིས་གཅད་ཞེ་ན།
ལྟ་བའི་ངང་མཚམས། བསྐྱེད་རིམ་གྱི་རང་མཚམས། སྔགས་དང་ཕྱག་རྒྱས་སྲུང་མཚམས་དང་གསུམ་གྱིས་གཅད་དགོས་པ་ཡིན་ཏེ། དེ་ཡང་ལྟ་བའི་ངང་མཚམས་ཀྱི་གཅད་ཚུལ་ནི། གཤིན་རྗེ་གཤེད་ཀྱི་རྒྱུད་ནས་གསུང་པ་ལྟར། ལྟ་བ་སྤྲོས་བྲལ་གྱིས་ཟིན་པར་བྱས་ཏེ། རྣལ་འབྱོར་རང་ཉིད་གང་དུ་གནས་པའི་སའམ། སྟོང་གསུམ་གྱི་འཇིག་རྟེན་གྱི་ཁམས་ཐམས་ཅད་མེ་རི་དང་། ཁྲག་གི་རླབས་མཚོས་གང་བར་བསམ་སྟེ། དགྲ་བགེགས་གང་གིས་ཀྱང་མི་ཚུགས་པར་སྒོམ་པ་ཡིན་ལ།
བསྐྱེད་རིམ་གྱི་རང་མཚམས་བཅད་ཚུལ་ནི། ཞི་ཁྲོའི་རྒྱུད་ནས་གསུངས་པ་ལྟར། བསྐྱེད་རིམ་བརྟན་པའི་རྣལ་འབྱོར་པས་རང་ཉིད་ཡི་དམ་གྱི་ལྷར་བསྒོམ་ཞིང་ཕྱོགས་མཚམས་སྟེང་འོག་ཐམས་ཅད་ཀྱང་ཁྲོ་བོས་ཁེང་སྟེ། དགྲ་བགེགས་གང་གིས་ཀྱང་ཁྲོ་བོའི་རོལ་མཚམས་ལས་འདའ་མི་ནུས་པར་བསྒོམས་པ་ཡིན་ཏེ། བདག་ཆེན་རྒྱ་གར་བའི་མཛད་པའི་གུ་རུ་དྲག་པོའི་འཕྲིན་གཞུང་དྲེགས་པ་ཟིལ་གནོན་ལས། ང་ནི་ཡེ་གནས་ངང་གིས་ཁྲོ། ། མཚམས་བཅད་ཁྲོ་བོས་ནམ་མཁའ་གང་། ། བགེགས་འདུལ་ཁྲོ་བོའི་རོལ་མཚམས་ལས། ། སུས་ཀྱང་འདའ་བར་མ་བྱེད་ཅིག ། ཅེས་གསུངས་པ་ཡང་དོན་འདི་ལྟ་བུ་ལ་དགོངས་ནས་གསུངས་པ་ཡིན་ལ།
སྔགས་དང་ཕྱག་རྒྱས་སྲུང་མཚམས་བྱ་ཚུལ་ནི། ཡང་ཕུར་གྱི་རྒྱུད་ནས་གསུངས་པ་ལྟར། སྔགས་ཕྱག་རྒྱ་ཏིང་ངེ་འཛིན་དང་ལྡན་པའི་རྣལ་འབྱོར་པས། རང་ཡི་དམ་ལྷར་གསལ་བའི་ཐུགས་ཀའི་ས་བོན་ལས་མཚོན་ཆ་སྣ་ཚོགས་སྤྲོས་ཏེ། གང་བསྲུང་བའི་ས་ཐམས་ཅད་མཚོན་ཆ་དེ་དག་གི་ར་གུར་ལ་སོགས་པར་མོས་ཤིང་། ངག་ཏུ་སྔགས་བརྗོད། ལུས་ཀྱི་ཕྱག་རྒྱ་བྱང་སེམས་ཀྱི་མཚོན་ཆ་དེ་དག་ལས་དགྲ་བགེགས་གང་གིས་ཀྱང་འདའ་མི་ནུས་ཤིང་། བར་ཆད་གང་གིས་ཀྱང་མི་ཚུགས་པར་སྒོམ་པ་སྟེ། འོག་ཏུ། ང་ཡི་དཀྱིལ་འཁོར་བརྟན་བྱའི་ཕྱིར། །
ཞེས་སོགས་ཀྱི་སྐབས་སུ་འཆད་བར་འགྱུར་བ་ལྟར་ཡིན་ལ། འོ་ན་མཚམས་བཅད་པ་ལ་དགོས་པ་ཅི་ཡོད་ཅེ་ན། གནས་སྐབས་ཀྱི་དགོས་པ་ཕྱི་མཚམས་བཅད་པས་གཡེང་བ་ཞི། ནང་མཚམས་བཅད་པས་བར་ཆད་མི་འབྱུང་། གསང་མཚམས་བཅད་པས་སེམས་ཆོས་སྐུར་གནས་པ་འབྱུང་བ་ཡིན་ལ། མཐར་ཐུག་གི་དགོས་པ། ཆོས་སྐུ་ལོངས་སྐུ་སྤྲུལ་སྐུ་གསུམ་ཐོབ་པར་འགྱུར་བར་བཤད་པ་ཡིན་ནོ། ། གཉིས་པ་ཉམས་ལེན་གྱི་རིམ་པ་མངོན་རྟོགས་དང་སྦྱར་ཏེ་བཤད་པ་ལ། མཚམས་གཅད་པ་པོའི་ལྷ་བསྒོམ་པ་དང་། དེའི་ལས་མཛད་པ་དངོས་བཤད་པ་གཉིས་ལས།
དང་པོ་ནི། སྒྲུབ་ཐབས་ལས། སྟོང་པའི་ངང་ལས་རང་གི་སེམས་ཉི་མའི་སྟེང་དུ་ཞེས་པ་ནས་རང་སྣང་གི་ཡུམ་དང་བཅས་པར་གྱུར་ཞེས་པའི་བར་གྱིས་བསྟན་ཏེ། དེ་དག་གི་དོན་ནི། ཡེ་ཤེས་ཚོགས་བསག་གི་སྐབས་སུ། ཕྱི་ནང་སྣོད་བཅུད་ཀྱི་ཆོས་ཐམས་ཅད་སྤྲོས་བྲལ་དུ་གཏན་ལ་ཕབ། དེ་ནས་རྣམ་པར་མི་རྟོག་པའི་ངང་དེ་ཉིད་ལས་རང་གི་སེམས་ཉིད་ཀྱི་རྒྱུན་ཉིད་ཉི་མའི་དཀྱིལ་འཁོར་གྱི་སྟེང་དུ་ཡི་གེ་ཧཱུྃ་དུ་གསལ་བར་བསྒོམས། སྥ་ར་ཎ་ཕཊ྄། ཅེས་པའི་ཧཱུྃ་དེ་ལས་འོད་ཟེར་ཕར་འཕྲོས། སཾ་ཧ་ར་ན་ཧཱུྃ།
ཞེས་པས་འོད་ཟེར་དེ་ཉིད་ཚུར་བསྡུས་ནས་ཧཱུྃ་དེ་ཉིད་ལ་ཐིམ་པའི་རྐྱེན་གྱིས་ཧཱུྃ་དེ་ཉིད་རྡོ་རྗེ་རྩེ་ལྔ་པ་ཧཱུྃ་གིས་མཚན་པར་གྱུར། དེ་ལས་ཀྱང་འོད་ཟེར་སྤྲོས་བསྡུས་པའི་རྐྱེན་གྱི་རྡོ་རྗེ་དེ་ཉིད་འོད་དུ་བཞུ་བ་ལས་རང་ཉིད་རྡོ་རྗེ་སེམས་དཔའ་སྐུ་མདོག་དཀར་པོ་རྡོ་རྗེ་དང་དྲིལ་བུ་འཛིན་ཅིང་སྐུ་འགྱིང་བག་དང་ལྡན་པ། ལྟེ་བར་ཡི་གེ་ཧཱུྃ་དང་བཅས་པར་གྱུར་པར་བསམ། དེ་ནས་ཧཱུྃ་དེ་རང་གི་ལུས་ཀྱི་དབུས་ན་རྩ་རོ་རྐྱང་ཀུན་འདར་མ་གསུམ་འཛོམ་པའི་མས་སྣ་ལྟེ་བར་གནས་པ་ལས་དབུ་མའི་ནང་ན་ཡར་ཞུགས་ཏེ། དབུ་མའི་ཡས་སྣ་སྤྱི་བོ་ཚངས་པའི་བུག་ལ་ཟུག་པས། ཧཱུྃ་དེ་ཚངས་བུག་ནས་ཐོན། སྣ་བུག་གཡས་ནས་བྱུང་བས། རང་གི་མདུན་གྱི་ནམ་མཁར་ཡི་གེ་ཧཱུྃ་སྒྲིལ་མ་གཅིག་ཏུ་གྱུར་པར་བསམ་པར་བྱ་བ་ཡིན་ཏེ། རྗེ་ས་ཆེན་གྱིས་མཛད་པའི་ཡང་ཕུར་ཐུན་མོང་བའི་སྒྲུབ་ཐབས་ལས་ཀྱང་། དང་པོར་སྐད་ཅིག་གི་རྣམ་པར་མི་རྟོག་པའི་ངང་ལས་རང་གི་སེམས་ཉིད་ཉི་མའི་དཀྱིལ་འཁོར་གྱི་སྟེང་དུ་ཡི་གེ་ཧཱུྃ་དུ་བསམ་སྟེ།
ཧཱུྃ་སྥ་ར་ཎ་ཕཊ྄་ཅེས་པ་སྤྲོས། སཾ་ཧ་ར་ན་ཧཱུྃ་ཞེས་པས་བསྡུས་པ་ལས། རྡོ་རྗེ་རྩེ་ལྔ་པ་ཧཱུྃ་གིས་མཚན་པར་གྱུར། དེ་སྤྲོས་བསྡུས་པ་ལས། རྡོ་རྗེ་སེམས་དཔའ་སྐུ་མདོག་དཀར་པོ་རྡོ་རྗེ་དང་དྲིལ་བུ་འཛིན་པའི་འགྱིང་བག་དང་ལྡན་པ་བསམ། དེའི་ལྟེ་བར་ཧཱུྃ་གཅིག་བསམ། དེ་རྩ་དབུ་མ་ནས་བྱུང་སྟེ་ཀླད་པའི་རྒྱབ་ལ་བྱོན། སྣ་བུག་གཡས་པ་ནས་ཐོན་ཏེ། མདུན་གྱི་ནམ་མཁར་ཡི་གེ་ཧཱུྃ་བསྒྲིལ་བ་གཅིག་ཏུ་གྱུར་ཏོ། ། ཞེས་གསུངས་པས་སོ། །
དེ་ལྟ་བུའི་ཧཱུྃ་བསྒྲིལ་མ་དེ་ལ་རྐྱེན་གྱི་སྔགས་བཛྲ་དྷྲྀཀ་ཅེས་བརྗོད་པས། ཧཱུྃ་བསྒྲིལ་མ་དེ་ལས་ཧཱུྃ་གཅིག་བྱེ་ནས་རང་ཉིད་རྡོ་རྗེ་སེམས་དཔའི་སྐུ་ཅན་ལ་ཐིམ་ཧཱུྃ་གཅིག་སྔར་གྱི་གནས་སུ་གནས་པ་ལ། འོག་ཏུ་རྒྱུའི་ཏིང་ངེ་འཛིན་གྱི་སྐབས་སུ་སླར་ཡང་གསལ་བཏབ་སྟེ་རྟེན་དང་བརྟེན་པར་བཅས་པའི་དཀྱིལ་འཁོར་བསྐྱེད་བྱེད་ཀྱི་ཧཱུྃ་དེ་དེ་ཉིད་ཡིན་ཏེ། སྟོང་ར་ཆོས་རྗེ་ཀུན་དགའ་ལེགས་གྲུབ་ཀྱིས་སྔགས་འཆང་བསྟན་པའི་ཉི་མ་ངག་དབང་ཀུན་དགའ་རིན་ཆེན་ལ་རྡོ་རྗེ་ཕུར་པ་ལ་བརྟེན་པའི་དྲི་བ་དྲུག་ཞུས་པའི་དང་པོ། རྡོ་རྗེ་སེམས་དཔའི་ཤངས་བུག་གཡས་ནས་ཐོན་པའི་ཧཱུྃ་བསྒྲིལ་མ་དེ། གཅིག་ཞེ་སྡང་རྡོ་རྗེ་བསྐྱེད་པའི་ས་བོན་ཡིན་ཡང་། གཅིག་ནམ་མཁར་ཡོད་པ་དེ་ཇི་ལྟར་གླེང་ཞེས་ཞུས་པའི་ལན་དུ། དེའི་དོན་ནི་འདི་ཡིན་ཏེ། རྟེན་དང་བརྟེན་པར་བཅས་པའི་དཀྱིལ་འཁོར་བསྐྱེད་པའི་རྒྱུའི་ཏིང་ངེ་འཛིན་གྱི་ཧཱུྃ་སྔོན་པོ་ཐབས་ཤེས་རབ་གཉིས་མེད་རང་རིག་གསལ་ལ་མ་འགགས་པའི་ངོ་བོ་དེ་ཀ་ཡིན། ཞེས་གསུངས་པས་སོ།
སྔར་གྱི་ཧཱུྃ་གཅིག་བྱེ་ནས་རང་ལ་ཐིམ་པའི་རྐྱེན་གྱིས་རང་ཉིད་རྡོ་རྗེ་སེམས་དཔའི་སྐུ་ཅན་དུ་གནས་པ་དེ། ངོ་བོ་རྡོ་རྗེ་གཞོན་ནུ་ཡིན་ཡང་། རྣམ་པ་ཞེ་སྡང་རྡོ་རྗེའི་སྐུར་གྱུར་པ་ནི་དེ་ཡང་། སྐུ་མདོག་མཐིང་ནག་ཞལ་གསུམ་ཕྱག་དྲུག་པ། ཞལ་གཡས་དཀར། གཡོན་དམར། དབུས་མཐིང་ག རྒྱལ་བ་རིགས་དྲུག་འདུས་པའི་ངོ་བོ་མཚོན་བྱེད་དུ་ཕྱག་དང་པོ་གཉིས་ཀྱི་མི་བསྐྱོད་པ་དང་རྡོ་རྗེ་སེམས་དཔའ་མཚོན་པ་རྡོ་རྗེ་དང་དྲིལ་བུ། བར་པ་གཉིས་ཀྱི་རྣམ་སྣང་དང་རིན་ཆེན་འབྱུང་ལྡན་མཚོན་པར་འཁོར་ལོ་དང་རིན་པོ་ཆེ། མཐའ་མ་གཉིས་ཀྱི་འོད་དཔག་མེད་དང་དོན་ཡོད་གྲུབ་པ་མཚོན་པར་པདྨ་དང་རལ་གྲི་བསྣམས་པ།
ཞལ་རྣམས་ཁྲོ་ལ་ཅུང་ཟད་འཛུམ་པ། རིན་པོ་ཆེའི་རྒྱན་དྲུག་གིས་བརྒྱན་པ། ཡེ་ཤེས་རང་སྣང་གི་ཡུམ་དང་བཅས་པར་གྱུར་པར་གསལ་བཏབ་ཅེས་པའི་དོན་ནོ། ། དེ་ཡན་གྱིས་མཚམས་གཅོད་པ་པོའི་ལྷ་བསྒོམ་པ་བསྟན་ཟིན་ནས། གཉིས་པ་དེའི་ལས་མཛད་པ་ལ། སྔར་ཡོད་ཀྱི་བགེགས་བསྐྲད་པ་དང་། ཕྱིན་ཆད་བགེགས་ཀྱི་མི་ཚུགས་པའི་ཕྱིར་སྲུང་འཁོར་བསྒོམ་པ་གཉིས་ལས། དང་པོ་ལ། བཀའ་ཉན་ཁྲོ་བོ་སྤྲོ་བ་དང་། ། དེ་ལ་བཀའ་བསྒོ་བ་གཉིས།
དང་པོ་ལ། གང་ནས་སྤྲོ་བ་དང་། གང་སྤྲོ་བ་གཉིས་ཀྱི་དང་པོ་ནི། རང་གི་ལག་པ་བྱིན་གྱིས་བརླབས་པའི་སོར་མོ་རྣམས་རིགས་ལྔ་ཡབ་ཡུམ་དུ་གྱུར་པའི་སྦྱོར་མཚམས་ནས་སྤྲོ་བ་སྟེ། སྟོང་ར་ཆོས་རྗེས་དྲི་བ་གཉིས་པ་ཁྲོ་བཅུ་སྦྱོར་མཚམས་ནས་སྤྲོས་བཀའ་བསྒོ་ཞེས་པ་ལ། སྒྲུབ་ཐབས་རྒྱས་པར་ལག་པའི་རིགས་ལྔ་ཡབ་ཡུམ་གྱི་སྦྱོར་མཚམས་ཡིན་རྒྱུ་བ་དང་། ལྷན་སྐྱེས་སུ་གཙོ་བོ་ཡབ་ཡུམ་གྱི་སྦྱོར་མཚམས་ཡིན་པར་གསུང་པ་གང་འཐད་ཅེས་ཞུས་པའི་ལན་དུ། སྔགས་འཆང་ཆོས་ཀྱི་རྒྱལ་པོས། སྒྲུབ་ཐབས་རྒྱས་པའི་སྐབས་སུ་ལག་པ་གཡས་གཡོན་བྱིན་གྱིས་བརླབས། སོར་མོ་རྣམས་རིགས་ལྔ་ཡབ་ཡུམ་དུ་བསྐྱེད་ནས།
ཐལ་མོ་སྦྱར་བའི་རྐྱེན་གྱིས་ཡབ་ཡུམ་སྙོམས་འཇུག་བསྐུལ་བའི་སྦྱོར་མཚམས་ནས་ཁྲོ་བོ་མཚོན་ཆ་ཐོགས་པ་མང་པོ་བྱུང་སྟེ། ལག་མཐིལ་གྱི་ཧཱུྃ་དང་ཨ་ལ་ཐིམ་ཞེས་པའི་ཁྲོ་བོ་བཅུ་ལ་བཀའ་བསྒོ་བ་ཡིན། ཞེས་གསུངས་པའི་ཕྱིར། དེ་ཡང་སྒྲུབ་ཐབས་མངོན་རྟོགས་ཀྱི་རིམ་པ་དང་སྦྱར་ཏེ་བཤད་པར་བྱ་སྟེ། སྒྲུབ་ཐབས་ལས་མཧཱ་སཱུརྻ་མཎྜ་ལ་ཞེས་པ་ནས། ཐམས་ཅད་མ་ལུས་གསོ་བར་བྱ། ། ཨཱ་ཙཎྜ་མཎྜ་ལ་ཨ་ཞེས་པའི་བར་གྱིས་བསྟན། དེ་དག་གི་དོན་ནི། རང་ཉིད་ཀྱི་མཧཱ་སཱུརྻ་མཎྜ་ལ་ཞེས་བརྗོད་པས། རང་ཞེ་སྡང་རྡོ་རྗེར་གསལ་བའི་ལག་པ་གཡས་པའི་མཐིལ་དུ་ཉི་མའི་དཀྱིལ་འཁོར།
ཡང་ཨཱ་ཙཎྜ་མཎྜ་ལ་ཞེས་བརྗོད་པས་ལག་པ་གཡོན་པའི་མཐིལ་དུ་ཟླ་བའི་དཀྱིལ་འཁོར་གསལ་ལམ་གྱིས་བྱུང་བར་བསམས་ལ་དེ་དག་གི་སྟེང་དུ་གཡས་ཀྱི་ཉི་མའི་དཀྱིལ་འཁོར་གྱི་དབུས་སུ་ཧཱུྃ་དང་། གཡོན་གྱི་ཟླ་བའི་དཀྱིལ་འཁོར་གྱི་དབུས་སུ་ཨ་སྟེ་ས་བོན་དེ་གཉིས་ལས་ཐབས་དང་ཤེས་རབ་མཚོན་པ་རྡོ་རྗེ་དང་པདྨར་གྱུར་པ་བསམ། ལག་པ་གཡས་ཀྱི་སོར་མོ་རྣམས་ལ་དམིགས་ཏེ་ཨོཾ་ཧཱུྃ་སྭ་ཨཱཿཧཱཿཞེས་བརྗོད་པས། མེ་ལོང་གི་ནང་དུ་གཟུགས་བརྙན་ཤར་བ་བཞིན། མཐེ་བོང་ལ་ཨོཾ། མཛུབ་མོ་ལ་ཧཱུྃ། གུང་མོ་ལ་སྭ། སྲིན་ལག་ལ་ཨཱཿ མཐེའུ་ཆུང་ལ་ཧཱཿརྣམས་གསལ་ལམ་གྱིས་བྱུང་བར་བསམ། དེ་བཞིན་དུ་གཡོན་གྱི་སོར་མོ་རྣམས་ལ་དམིགས་ཏེ།
སྃ་མྃ་ལྃ་པྃ་ཏྃ། ཞེས་བརྗོད་པས་མཐེ་བོང་ལ་སྃ། མཛུབ་མོ་ལ་མྃ། གུང་མོ་ལ་ལྃ། སྲིན་ལག་ལ་པྃ། མཐེ་ཆུང་ལ་ཏྃ་རྣམས་གསལ་ལམ་གྱིས་བྱུང་བར་བསམ། དེ་ཡང་གཡས་ཀྱི་ཨོཾ་ལ་སོགས་པའི་ས་བོན་ལྔ་པོ་དེ། ཡོངས་སུ་གྱུར་པ་ལས་སྔར་གྱི་གོ་རིམ་བཞིན་རྣམ་པར་སྣང་མཛད། མི་བསྐྱོད་པ། རིན་ཆེན་འབྱུང་ལྡན།
འོད་དཔག་མེད། དོན་ཡོད་གྲུབ་པ་རྣམས་སུ་གྱུར། གཡོན་གྱི་སྃ་ལ་སོགས་པ་ཡུམ་ལྔའི་ས་བོན་ཡོངས་སུ་གྱུར་པ་ལས་རིམ་པ་བཞིན། ཀུན་ཏུ་བཟང་མོ། མཱ་མ་ཀི སྤྱན་མ། གོས་དཀར་མོ། སྒྲོལ་མ་རྣམས་སུ་གྱུར་པར་བསམ། ངག་ཏུ་ས་མ་ཡ་སཏྭཾ་ཞེས་བརྗོད་པ། དམ་ཚིག་ཁྱོད་ཅེས་པ་སྟེ།
དེའི་བརྡས་བསྐུལ་བར་མོས་ནས་མཉམ་པའི་ཐལ་མོ་སྦྱར་ཏེ། ཡབ་ཡུམ་བཅུ་སྙོམས་པར་འཇུག་པར་བསྐུལ། བཛྲ་ཨཉྩ་ལི་ཧཱུྃ་ཞེས་བརྗོད་ཅིང་རྡོ་རྗེ་ཐལ་མོ་སྦྱར་བས་ཡབ་ཡུམ་བཅུ་སྙོམས་པར་ཞུགས། བཛྲ་བནྡྷ་ཞེས་བརྗོད་ཅིང་རྡོ་རྗེ་བསྡམས་པས་ཡབ་ཡུམ་བཅུ་ཕན་ཚུན་བདེ་བ་ཆེན་པོར་རོ་གཅིག་ཏུ་གྱུར། བཛྲ་ཨཉྩ་ལི་ཛཱ་ཞེས་བརྗོད་པས་ཡབ་ཡུམ་བཅུ་སྦྱོར་བ་མཛད་པའི་སྦྱོར་མཚམས་ནས་ཁྲོ་ཆུང་མཚོན་ཆ་ཐོགས་པ་མང་པོ་བྱུང་སྟེ། ལག་མཐིལ་གྱི་རྡོ་རྗེའི་ལྟེ་བའི་ཧཱུྃ་དང་། པདྨའི་ལྟེ་བའི་ཨ་ལ་ཐིམ་པར་བསམས་ཏེ། རྡོ་རྗེ་བསྡམས་པའི་ཕྱག་རྒྱ་ཕྲལ། སླར་ཡང་རྡོ་རྗེ་ཐལ་མོ་བྱས་ལ་ཕཊ྄་ཅེས་བརྗོད་པས་ཡབ་ཡུམ་བཅུའི་སྦྱོར་མཚམས་ནས་ཁྲོ་ཆུང་རྣམས་སྤྲོས་པའི་དམིགས་པ་གསལ་བར་བསྒོམ་པར་བྱའོ། ། དེ་དག་གིས་གང་ནས་སྤྲོ་བ་བཤད་ཟིན་ནས།
གཉིས་པ་གང་སྤྲོ་བ་ནི། ཁྲོ་བོ་བཅུ་སྟེ། འོག་ནས་འབྱུང་བ་ལྟ་བུའི་ཁྲོ་བོ་བཅུ་སྤྲོས་ལ་བཀའ་བསྒོ་བར་བསམ་མོ། ། གཉིས་པ་དེ་ལ་བཀའ་བསྒོ་བ་ནི། གདུག་་་་་་འདི་ལ་དབྱངས་ཆོས་རྗེ་བླ་མས་མཛད་པས་གདུག་པའི་འདུལ་དབྱངས་ཞེས་བྱ་བ་ཞིག་ཡོད་པར་དབྱངས་ཡིག་རྙིང་པ་རྣམས་ལས་བཤད་ཀྱང་། རང་རེའི་ཕྱག་ལེན་ལ་མི་སྣང་། ཅིང་སྡང་སེམས་ལྡན་པ་རྣམས། ། ཞེས་སོགས་ཏེ། དེ་ཡང་རང་ཉིད་ཞེ་གདུག་ཅིང་གཞན་ལ་སྡང་སེམས་ལྡན་པ་རྣམས་སོང་ཞིག གལ་ཏེ་མི་འགྲོ་ན་ལྷ་མིན་པའི་འགྲོ་བ་པའམ།
ལྷ་ཡིན་ཡང་རུང་སྟེ། མདོར་ན་ང་ལ་བར་ཆད་བྱེད་པའི་བདུད་ཐམས་ཅད་ཀྱི་མཐུ་དང་རྫུ་འཕྲུལ་རྣམས་མེད་པར་ཁྲོ་བོ་ཁྱེད་རྣམས་ཀྱིས་བྱོས་ཤིག ཇི་ལྟར་བྱ་བ་ཡང་ཨོཾ་བཛྲ་ཀྲོ་ཏ་ཧཱུྃ་ཀ་ར་ཧཱུྃ་ཞེས་རྡོ་རྗེ་ཁྲོ་བོ་ཧཱུྃ་མཛད་ཅེས་བོས་ནས། བགེགས་དེ་རྣམས། གརྫ་གརྫ་སྟེ་སྒྲོགས་ཤིག་སྒྲོགས་ཤིག་དང་། ཧཱུྃ་ཕཊ྄་ཅེས་བརྗོད་པས་ཧཱུྃ་མཛད་ལ་བཀའ་བསྒོས་ཏེ། དེ་བཞིན་དུ་ཨོཾ་བཛྲ་ཀྲོ་དྷ་བིནྫ་ཡ་ཧཱུྃ་ཧ་ན་ཧ་ན་ཧཱུྃ་ཕཊ྄་ཀྱིས་རྡོ་རྗེ་ཁྲོ་བོ་རྣམ་རྒྱལ་གྱིས་རྒྱོབ་གཉིས། དེ་བཞིན་དུ་ནཱི་ལ་དཎྜ་ཧཱུྃ་ད་ཧ་གཉིས་ཀྱིས་དབྱུག་སྔོན་ཅན་གྱིས་སོད་གཉིས། ཡ་མཱནྟ་ཀ་ཧཱུྃ་པ་ཙ་གཉིས་ཀྱིས་གཤིན་རྗེ་གཤེད་ཀྱིས་ཚོས་གཉིས། ཨཱ་རྻ་ཨ་ཙ་ལ་ཧཱུྃ་བནྡྷ་བནྡྷས་འཕགས་པ་མི་གཡོ་བས་འཆིང་འཆིང་།
ཧ་ཡ་གྲཱི་བ་ཧཱུྃ་ཧུ་ལུ་ཧུ་ལུས་རྟ་མགྲིན་གྱིས་གྱིས་གྱིས། ཨ་པ་ར་ཛི་ཏ་ཧཱུྃ་ཏིཥྛ་ཏིཥྛས་གཞན་གྱིས་མི་ཐུབ་པས་གནས་པར་གྱིས་གཉིས། ཨ་མྲྀ་ཏ་ཀུཎྜ་ལི་ཧཱུྃ་ཚིནྡྷ་ཚིནྡྷས་བདུད་རྩི་འཁྱིལ་པས་ཆོད་ཆོད། ཏྱཻ་ལོ་ཀྱ་བི་ཛ་ཡ་ཧཱུྃ་བིནྡྷ་བིནྡྷས་འཇིག་རྟེན་གསུམ་ལས་རྣམ་པར་རྒྱལ་བས་ཕུབ་ཕུབ། ཨོཾ་བཛྲ་ཀྲོ་དྷ་མཧཱ་བ་ལ་ཧཱུྃ་སྥོ་ཊ་སྥོ་ཊ་ཧཱུྃ་ཕཊ྄། ཅེས་པ་འདིའི་དོན་ཅུང་ཟད་རྒྱས་པར་བཤད་ན། དེ་ཡང་ཨོཾ་ཞེས་པ་ནི་དམ་བཅའ་བ་སྟེ། ཁོས་ཤིག་ཅེས་དམ་བཅས། སུའི་ཞེ་ན་བཛྲ་སྟེ་རྡོ་རྗེ་ཀྲོ་དྷ་སྟེ་ཁྲོ་བོ། མཧཱ་སྟེ་ཆེན་པོ།
བ་ལ་སྟེ་སྟོབས་ཞེས་པར་འགྱུར་བས། རྡོ་རྗེ་ཁྲོ་བོ་སྟོབས་པོ་ཆེས་སོ། ། གང་ཁོས་ན། སྐབས་ཐོབ་ཀྱི་འཇུག་པ་དགྲ་དང་བགེགས་སོ། ། ཚུལ་ཇི་ལྟར་དུ་ཁོས་ན་སྥོ་ཊ་སྥོ་ཊ་སྟེ་མགོ་བོ་དང་ཡན་ལག་བརྒྱ་སྟོང་ངམ་གསིལ་བུའི་ཚུལ་དུ་ཁོས། དེ་ཡང་ཧཱུྃ་ཕཊ྄་དེ། དྲག་ལ་རྩུབ་པའི་མཚོན་ཆ་དང་འོད་ཟེར་སྤྲོ་བ་དང་སྡུད་པའི་ཚུལ་དུ་ཁོས་ཞེས་པ་སྟེ། རྒྱས་པར་སྤྲོ་ན་ཁྲོ་བཅུའི་སྔགས་གོང་མ་རྣམས་ལ་ཡང་རིགས་འགྲེ་སྦྱར་ཏེ་བཤད་པར་བྱ་བ་ཡིན་ཞིང་། དེ་ལྟར་བཀའ་བསྒོས་པ་བཞིན་དུ། ཁྲོ་བོ་རྣམས་ཀྱིས་ཀྱང་བགེགས་ཐམས་ཅད་ལ་ཇི་ལྟར་མཚམས་པའི་ལས་མཛད་ཅིང་།
ངག་ཏུའང་ཧཱུྃ་ཧཱུྃ་ཕཊ྄་ཕཊ྄་ལ་སོགས་པའི་དྲག་པོའི་སྒྲ་དང་བཅས་པས་བསྐྲད་པར་བསམས་ལ། དེ་ནས་རང་ཞེ་སྡང་རྡོ་རྗེར་གསལ་བའི་ངང་ནས་ཧཱུྃ་ཞེས་བརྗོད་པས། སྔར་གྱི་ཁྲོ་བོ་དེ་རྣམས་བདག་གི་ཐུགས་ཀར་བསྡུས་ཏེ་ཐིམ་པར་སྒོམ་པ་ཡན་ཆད་ཀྱིས་སྔར་ཡོད་ཀྱི་བགེགས་བསྐྲད་པ་བསྟན་ཟིན་ནས། གཉིས་པ་ཕྱིན་ཆད་བགེགས་ཀྱི་མི་ཚུགས་པའི་ཕྱིར་སྲུང་འཁོར་བསྒོམ་པ་ལ། རྭ་བ་ལས་ཚུར་མི་འདའ་བར་སྲུང་བ་དང་། གལ་ཏེ་ནང་དུ་ལུས་ན་འདུལ་བ་གཉིས་ཡོད་པ་ལས། དང་པོ་རྭ་བ་ལས་ཚུར་མི་འདའ་བར་བསྲུང་བ་ལ། མཚོན་ཆ་སྤྱིའི་སྲུང་བ། ཁྱད་པར་བའི་སྲུང་བ། ཐུན་མོང་དུ་སྲུང་བ་དང་གསུམ་ཡོད་པ་ལས།
དང་པོ་ནི། སྒྲུབ་ཐབས་ལས། ཡང་རང་གི་ཐུགས་ཀའི་ཧཱུྃ་ལས་མཚོན་ཆ་རྣམ་པ་སྣ་ཚོགས་འཐོན་ཞེས་སོགས་གསུངས་པའི་དོན་ནི། དེ་ལ་ཏིང་ངེ་འཛིན་དང་སྔགས་ཕྱག་རྒྱ་གསུམ་ཡོད་པ་ལས། དང་པོ་ཏིང་ངེ་འཛིན་ནི། ཡང་རང་གི་ཐུགས་ཀའི་ཧཱུྃ་ལས་འོད་ཟེར་ཚ་ལ་རྩུབ་པ་འཕྲོས་པས། དེ་དག་མཚོན་ཆ་རྣམ་པ་སྣ་ཚོགས་སུ་གྱུར་ཏེ། སྣ་བུག་གཡས་ནས་བྱུང་། རང་གི་གཡས་ཕྱོགས་ནས་བསྐོར་བས། བགེགས་ཐམས་ཅད་བསྐྲད་དེ།
ཇི་ལྟར་བསྲུང་འདོད་པའི་སར། མཚོན་ཆ་དེ་དག་གི་རྭ་གུར་དུ་གྱུར་པར་སྒོམ་པ་ནི་ཏིང་ངེ་འཛིན་ཡིན་ལ། གཉིས་པ་སྔགས་ཚིག་ནི། ཧཱུྃ་ང་ཡི་རྟེན་དང་བརྟེན་པར་བཅས་པའི་དཀྱིལ་འཁོར་བརྟན་པར་བྱ་བའི་ཕྱིར་དུ་ཐུགས་ཀའི་ཧཱུྃ་ལས་བྱུང་ཞིང་སྣ་བུག་ནས་ཐོན་པ་ཁྲོ་རྒྱལ་རྡོ་རྗེ་གཞོན་ནུའི་བྱིན་རླབས་ལས་བྱུང་བའི་མཚོན་ཆ་གྲི་གུག་དང་འཕང་མདུང་ལ་སོགས་པ་མདོར་ན་ཚད་མེད་པ་རྣམ་པ་སྣ་ཚོགས་ཀྱི་བསྲུང་བྱའི་དཀྱིལ་འཁོར་གྱི་རིམ་པའི་ཚུལ་བཞིན་དུ་གནས་ནས་སྲུངས་ཤིག ཅེས་པའི་དོན་ཅན་གྱི་ཚིགས་བཅད་དང་། ཨོཾ་བཛྲ་ཨཱ་ཡུ་དྷ་རཀྵ་ཧཱུྃ་ཕཊ྄་ཅེས་པའི་སྔགས་དོན་ནི། རྡོ་རྗེ་མཚོན་ཆས་སྲུངས་ཤིག་པ་སྟེ། དེ་ཡང་ཨོཾ་ནི་དམ་བཅའ་བ། བཛྲ་རྡོ་རྗེ། ཨཱ་ཡུ་དྷ་མཚོན་ཆ།
རཀྵ་སྲུངས་ཞེས་པ། ཧཱུྃ་ནི་འདིར་སྐབས་ཐོབ་ཀྱི་འཇུག་པ་དགྲ་དང་བགེགས་སོ། ། ཕཊ྄་ནི་ཁོས་ཤིག་པའོ། ། གསུམ་པ་ཕྱག་རྒྱ་ནི། སྔགས་ཚིག་དེ་དག་བརྗོད་པའི་ཚེ། རྡོ་རྗེ་ཁུ་ཚུར་གཉིས་རྒྱབ་སྦྱར། མཐེའུ་ཆུང་གཉིས་སྦྲེལ། གུང་མཛུབ་བརྐྱང་པའི་ཕྱག་རྒྱ་བཅའ། ། ཡང་ཕྱག་རྒྱ་དེ་ཉིད་གཡོན་ནས་བསྐོར་ཏེ་མཚོན་ཆའི་རྭ་གུར་དུ་གྱུར་ནས་བགེགས་ཀྱི་མི་ཚུགས་པར་བསམས་ལ། སྔར་གྱི་ཕྱག་རྒྱ་དང་སྔགས་ལ་ཕཊ྄་བཞག་པ་བརྗོད་པར་བྱ་བ་ནི་མཚོན་ཆའི་སྲུང་བ་ཡིན་ལ།
སྐབས་འདིར་ས་ལོ་ཐམས་ཅད་མཁྱེན་པའི་སྒྲུབ་ཐབས་བསྙེན་སྒྲུབ་གསལ་བྱེད་ལས་ནི། ཕྱག་རྒྱ་སྔ་མ་གཡོན་དུ་བསྐོར་ཞིང་བགེགས་བསྐྲད། ཕྱག་རྒྱ་ཕྱི་མ་གཡས་སུ་བསྐོར་ཞིང་རྭ་གུར་དུ་གྱུར་པར་བསྒོམ་པར་གསུངས་པ་དང་། བཤད་མ་ཐག་པའི་མངོན་རྟོགས་རྒྱས་པའི་དགོངས་པ་ལྟར་ན་ཕྱག་རྒྱ་སྔ་མ་གཡས་སུ་བསྐོར་བས་བགེགས་བསྐྲད་པ་དང་། ཕྱག་རྒྱ་སྟིང་མ་གཡོན་ནས་བསྐོར་བས་རྭ་གུར་དུ་གྱུར་པ་བསྒོམ་པར་གསུངས་པས་གསུང་རབ་དེ་གཉིས་ཅུང་ཟད་མི་མཐུན་པ་ལྟར་སྣང་ཡང་། ཕྱག་ལེན་གཙོ་བོར་བསྙེན་སྒྲུབ་གསལ་བྱེད་ཀྱི་དགོངས་པ་ལྟར་མཛད་ཅིང་། འོན་ཀྱང་དམིགས་པ་གང་བདེ་བསྒོམས་པས་འགལ་བ་མེད་པར་ཁོ་བོས་རྟོགས་སོ། ། གཉིས་པ་ཁྱད་པར་བའི་སྲུང་བ་ལ། རྡོ་རྗེ། རལ་གྲི།
འཁོར་ལོ། རྒྱ་གྲམ། དབྱུག་ཐོ་རྣམས་ཀྱི་སྲུང་འཁོར་སྒོམ་པའི་དང་པོ་རྡོ་རྗེའི་རྭ་བ་སྒོམ་པ་ནི། ཧཱུྃ། སྟེང་ཡང་་་་་་འདིའི་དབྱངས་ལ་རྡོ་རྗེས་སྒྲ་དབྱངས་ཞེས་བྱ་ཞིང་། ཆོས་རྗེ་བླ་མ་དམ་པས་མཛད་པ་ཡིན་པར་རྡོ་རྗེ་གདན་པ་ཆེན་པོ་ཀུན་དགའ་རྣམ་རྒྱལ་གྱིས་གསུང་རྒྱུན་ཟིན་བྲིས་སུ་བྱས་པའི་རྡོ་རྗེ་ཕུར་པའི་དབྱངས་ཀྱི་བརྗེད་བྱང་སེངྒེའི་ང་རོ་ཞེས་བྱ་བ་ལས་བཤད་དོ། རྡོ་རྗེའི་བླ་བྲེ་ལ། ། ཞེས་སོགས་ཏེ། དེ་ཡང་སྔགས་ཕྱག་རྒྱ་ཏིང་ངེ་འཛིན་གསུམ་ཞེས་གསང་སྔགས་སྤྱི་ལྟར་གྲགས་པའམ། ཡང་གསང་སྔགས་སྒོ་གསུམ་ཞེས་པ་རྙིང་མ་བ་ལ་སྒོས་སུ་གྲགས་པ་གཉིས་ལས།
འདིར་ཕྱི་མ་ལྟར་བཤད་ན། གསལ་བྱེད་ཚིག་གི་སྒོ་ནས་གསལ་གདབ་པ་ནི། རང་གང་དུ་གནས་པའི་སྟེང་དུ་ཡང་རྡོ་རྗེའི་བླ་བྲེ་ལ་རང་གི་འོག་ཕྱོགས་ཀྱང་རྡོ་རྗེའི་ས་གཞི་སྟེ། ཤར་སོགས་ཕྱོགས་བཞི་དང་། མེ་སོགས་མཚམས་བཞི་ཡང་རྡོ་རྗེ་འབར་བས་གཏམས་པ། དེ་ལྟ་བུའི་རྡོ་རྗེའི་སྲུང་འཁོར་གྱི་མཚམས་ལས་སུས་ཀྱང་ཚུར་མ་འདའ་ཞིག ཅེས་ཚིག་བརྗོད་པའི་སྒོ་ནས་གསལ་གདབ་ལ། གསང་བ་སྔགས་ཀྱི་སྒོ་ནི། ཨོཾ་བཛྲ་རཀྵ་ཧཱུྃ་ཞེས་དང་། སྔགས་དོན་ནི།
རྡོ་རྗེས་སྲུངས་ཞེས་པའི་དོན་ཡིན་ཞིང་། འདིའི་ཕྱག་རྒྱ་རྡོ་རྗེ་བསྡམས་པའི་མཐེ་བོང་མཐེ་ཆུང་གུང་མོ་རྣམས་མཉམ་སྟེ་བསྒྲེང་། མཛུབ་མོ་གཉིས་བཀུག་པའི་རྩེ་མོ་གཉིས་གྲུང་མོའི་ཚིགས་གསུམ་པར་བཙུགས་པའི་ཕྱག་རྒྱ་དང་བཅས། དམིགས་པ་ཡིད་ཀྱི་སྒོ་ནི། རང་ཉིད་གང་དུ་གནས་པའི་ས་ཕྱོགས་དཔག་ཚད་དམ་སྟོང་གསུམ་གྱི་ཞིང་ཁམས་སམ། ནམ་མཁས་ཁྱབ་པའི་བར་སོགས། ཇི་ལྟར་བསྲུང་བ་འདོད་པའི་འོག་གཞི་ཐམས་ཅད་རྡོ་རྗེ་ཕྲ་རགས་དཔག་ཏུ་མེད་པས་ནས་ཐང་བརྡལ་བ་ལྟ་བུར་གྱུར་ཅིང་། ཕྱོགས་མཚམས་ཐམས་ཅད་རྡོ་རྗེའི་ར་བ་བཟླུམ་བརྩིགས་དང་། འབྲེང་བུར་གྱུར་པ་དཔག་ཏུ་མེད་པས་སྤྲེལ་བས་རླུང་ཡང་མི་ཐར་བ་གྲུ་བཞིའམ་ཟླུམ་པོའི་རྣམ་པས་འཁྲིགས་པ། སྟེང་ཐམས་ཅད་རྡོ་རྗེའི་བླ་བྲེས་བར་མཚམས་མེད་པར་གཏམས་ཤིང་ཕུབ་པ།
འོད་ཟེར་དཔག་ཏུ་མེད་པ་འཕྲོ་བ་དང་བཅས་པར་སྒོམས་པའོ། ། དེའི་ནང་དུ་གཉིས་པ་རལ་གྲིའི་རྭ་བ་བསྒོམ་པ་ལ། དེ་ཡང་གསལ་བྱེད་ཚིག་གི་སྒོ་ནི། སྟེང་ཡང་རལ་གྲིའི་བླ་བྲེ་ལ། ། ཞེས་སོགས་རྡོ་རྗེ་དང་རལ་གྲི་གོ་བརྗེས་པའི་ཚིག་བརྗོད་ཅིང་། གསང་བ་སྔགས་ཀྱི་སྒོ་ནི། ཨོཾ་བཛྲ་ཁཌྒ་རཀྵ་ཧཱུྃ་ཕཊ྄་ཅེས་དང་། སྔགས་དོན་ནི། རྡོ་རྗེ་རལ་གྲིས་སྲུངས་ཞེས་པའི་དོན་ཡིན་ལ། འདིའི་ཕྱག་རྒྱ་ལག་པ་གཉིས་ཀྱི་མཐེ་བོང་མཛུབ་མོས་བཀུག་ནས་མནན་པའི་ཕྱག་རྒྱ་དང་བཅས།
དམིགས་པ་ཡིད་ཀྱི་སྒོ་ནི། རྡོ་རྗེའི་རྭ་བའི་ནང་ཐམས་ཅད་སྔར་བཞིན་རལ་གྲིའི་བླ་བྲེ་ས་གཞི་སོགས་འོད་ཟེར་འཕྲོ་བ་དང་བཅས་པར་སྒོམ་པའོ། ། དེའི་ནང་དུ་གསུམ་པ་འཁོར་ལོའི་རྭ་བ་བསྒོམ་པ་ལ། གསལ་བྱེད་ཚིག་གི་སྒོ་ནི། སྟེང་ཡང་འཁོར་ལོའི་བླ་བྲེ་ལ་ཞེས་སོགས་རལ་གྲིའི་གནས་སུ་འཁོར་ལོ་བཅུག་པ་དང་། གསང་བ་སྔགས་ཀྱི་སྒོ་ནི། ཨོཾ་བཛྲ་ཙཀྲ་རཀྵ་ཧཱུྃ་ཕཊ྄། ཅེས་དང་། སྔགས་དོན་ནི་རྡོ་རྗེ་འཁོར་ལོས་སྲུངས་ཞེས་པ་ཡིན་ལ། འདིའི་ཕྱག་རྒྱ་ཐལ་མོ་རྒྱབ་སྦྱར་ཏེ་སོར་མོ་བསྣོལ་བའི་ཕྱག་རྒྱ་དང་བཅས།
དམིགས་པ་ཡིད་ཀྱི་སྒོ་ནི། རལ་གྲིའི་རྭ་བའི་ནང་དུ་སྔར་བཞིན་འཁོར་ལོའི་བླ་བྲེ་ས་གཞི་སོགས་འོད་ཟེར་འཕྲོ་བ་དང་བཅས་པ་བསྒོམས་པའོ། ། དེའི་ནང་དུ་བཞི་པ་རྒྱ་གྲམ་གྱི་རྭ་བ་བསྒོམ་པ་ལ། དེ་ཡང་གསལ་བྱེད་ཚིག་གི་སྒོ་ནི། སྟེང་ཡང་རྒྱ་གྲམ་བླ་བྲེ་ལ། ། ཞེས་སོགས་འཁོར་ལོའི་གནས་སུ་རྒྱ་གྲམ་བཅུག་པ་དང་། གསང་བ་སྔགས་ཀྱི་སྒོ་ནི། ཨོཾ་བི་ཤྭ་བཛྲ་རཀྵ་ཧཱུྃ་ཕཊ྄། ཅེས་དང་། སྔགས་དོན་ནི་སྣ་ཚོགས་རྡོ་རྗེས་སྲུངས་ཞེས་པའི་དོན་ཡིན་ལ།
འདིའི་ཕྱག་རྒྱ་སོར་མོ་རྣམས་རྩེ་སྤྲད། སྲིན་ལག་གཉིས་ནང་དུ་བཀུག་པའི་ཕྱག་རྒྱ་དང་བཅས། དམིགས་པ་ཡིད་ཀྱི་སྒོ་ནི། སྔར་གྱི་འཁོར་ལོའི་རྭ་བའི་ནང་དུ་སྣ་ཚོགས་རྡོ་རྗེའམ། རྡོ་རྗེ་རྒྱ་གྲམ་གྱི་བླ་བྲེ་ས་གཞི་སོགས་འོད་ཟེར་འཕྲོ་བ་དང་བཅས་བསྒོམས་པའོ། ། དེའི་ནང་དུ་ལྔ་པ་དབྱུག་ཐོའི་རྭ་བ་བསྒོམ་པ་ལ། གསལ་བྱེད་ཚིག་གི་སྒོ་ནི། སྟེང་ཡང་དབྱུག་ཐོའི་བླ་བྲེ་ལ། ། ཞེས་སོགས་རྒྱ་གྲམ་གྱི་གནས་སུ་དབྱུག་ཐོ་བཅུག་པ་དང་། གསང་བ་སྔགས་ཀྱི་སྒོ་ནི།
ཨོཾ་བཛྲ་དཎྜ་རཀྵ་ཧཱུྃ་ཕཊ྄་ཅེས་དང་། སྔགས་དོན་ནི། རྡོ་རྗེ་དབྱུག་ཐོའི་སྲུངས་ཞེས་པའི་དོན་ཡིན་ལ། འདིའི་ཕྱག་རྒྱ་སོར་མོའི་རྩེ་མོ་རྣམས་བཀུག་སྟེ་མགོ་བོ་ལྟ་བུར་བྱས་པའི་ཕྱག་རྒྱ་དང་བཅས། དམིགས་པ་ཡིད་ཀྱི་སྒོ་ནི། སྣ་ཚོགས་རྡོ་རྗེའི་རྭ་བའི་ནང་དུ་དབྱུག་ཐོའི་བླ་བྲེ་ས་གཞི་སོགས་འོད་ཟེར་འཕྲོ་བ་དང་བཅས་པར་བསྒོམས་པའོ། ། སྔགས་འདི་དག་ལ་ཕཊ྄་བཞག་པའི་སྔགས་རེ་རེ་སྔ་མ་བཞིན་བརྗོད་པ་དང་། ཕྱག་རྒྱ་རྣམས་གཡོན་ཕྱོགས་ནས་བསྐོར་བ་སྔར་མཚོན་ཆ་སྤྱིའི་སྲུང་བའི་སྐབས་སུ་བཤད་པ་ལྟར་ཡིན་ཏེ། དེ་དག་གིས་ནི་ཁྱད་པར་གྱི་སྲུང་བ་བཤད་ཟིན་ནས། གསུམ་པ་ཐུན་མོང་གི་སྲུང་བ་ལ།
གཟི་བརྗིད་བསྐྱེད་པ་དང་། གཟི་བརྗིད་སྦར་བ་གཉིས་ལས། དང་པོ་ནི་སྒྲུབ་ཐབས་ལས། དེ་ནས་སྲུང་བའི་འཁོར་ལོ་ཤིན་ཏུ་བརྟན་ཞིང་ཞེས་སོགས་ཀྱིས་བསྟན་ཏེ། དེ་དག་གི་དོན་ནི། དེ་ཡང་བསྒོམས་མ་ཐག་པའི་སྲུང་བའི་འཁོར་ལོ་དེ་ཐམས་ཅད་ཀྱང་། སྒྲུབ་པ་པོ་སངས་མ་རྒྱས་ཀྱི་བར་དུ་འཇིག་པ་མེད་པས་ཤིན་ཏུ་བརྟན་ཞིང་། བདུད་དང་ལོག་འདྲེན་རྣམས་ཀྱིས་བརྫི་བར་མི་ནུས་པས་གཟི་བརྗིད་དང་ལྡན་པར་གྱུར་པར་བསམ་ཞིང་། འདིའི་ཕྱག་རྒྱ་རྡོ་རྗེ་ཐལ་མོ་སྦྱར་བ་ལས། མཐེབ་མཛུབ་གཉིས་རྩེ་སྤྲད་པ་རིན་པོ་ཆེའི་རྣམ་པར་བྱས་པའི་ཕྱག་རྒྱ་བཅས་ལ།
སྲུང་འཁོར་འདིའི་གཟི་བརྗིད་དང་ནུས་མཐུས་མཐོ་སྲིད་པའི་རྩེ་མོ་མན་ཆད་ནས། དམའ་བ་དམྱལ་བའི་ས་གཞི་ཡན་ཆད་ཀྱི་རྣལ་འབྱོར་པ་ལ་ལོག་པར་ལྟ་བའི་དགྲ་དང་བགེགས་གང་ཡིན་པ་དེ་དག་སྲུང་འཁོར་མཐོང་བའི་གནས་འདི་རུ་མ་འདུག་པར་གཞན་དུ་དེངས་ཤིག ཅེས་པའི་དོན་ཅན་གྱི་ཚིག་བརྗོད་པའི་རྗེས་སུ་འདིའི་སྔགས། ཨོཾ་བཛྲ་ཏེ་ཛྭ་ཏིཥྛ་ཙཀྲ་རཀྵ་ཧཱུྃ་ཕཊ྄་ཅེས་པའི་སྔགས་དོན་ནི། རྡོ་རྗེ་གཟི་བརྗིད་བརྟན་པའི་འཁོར་ལོས་སྲུངས་ཞེས་པ་སྟེ། དེ་ཡང་བཛྲ་རྡོ་རྗེ། ཏེ་ཛ་གཟི་བརྗིད། ཏིཥྛ་བརྟན་པ། ཙཀྲ་འཁོར་ལོ། རཀྵ་སྲུངས་ཤིག་ཅེས་པ་སྟེ།
མདོར་ན་སྟོང་ཉིད་རྡོ་རྗེའི་རང་བཞིན་ཅན་གྱི་རྣམ་པ་སྲུང་བའི་འཁོར་ལོ་འདི་དག་ལས། དགྲ་བགེགས་ལོག་འདྲེན་རྣམས་ཀྱིས་འདའ་བར་ལྟ་ཞོག གཟི་འོད་མི་བཟོད་པས་མིག་གིས་བལྟ་བ་ཙམ་ཡང་མི་དབང་བར་བསྒོམས་པའི་དོན་ཡིན་ལ། སྐབས་འདིར་ནོར་བུའི་སྲུང་འཁོར་ཞེས་བྱ་བ་ནོར་བུ་མིག་གསུམ་པ་གཟི་འོད་འབར་བའི་རྣམ་པ་ཅན་གྱི་སྲུང་འཁོར་སྒོམ་པ་དང་། མཚོན་ཆ་ཁྱད་པར་བའི་སྲུང་འཁོར་ལྔའི་སྐབས་སུ། ཧཱུྃ་ཕཊ྄་དང་བཅས་པའི་སྔགས་བརྗོད་དེ། ཕྱག་རྒྱ་གཡས་སུ་བསྐོར་སྐབས་རྭ་བ་སྒོམ་པ་དང་། ཕཊ྄་བཞག་པའི་སྔགས་བརྗོད་དེ་ཕྱག་རྒྱ་གཡོན་དུ་བསྐོར་སྐབས་མཚོན་ཆ་དེ་དག་གི་གུར་སྒོམ་པ་ཡིན་ཞེས་པའི་བཞེད་སྲོལ་འདྲ་འདུག་ཀྱང་། མཐའ་གཅིག་ཏུ་བཟུང་བར་མི་ནུས་ཏེ། བདག་ཉིད་ཆེན་པོ་ས་སྐྱ་པཎྜི་ཏས།
འདི་མཐའ་འདི་ཙམ་ཁོ་ནར་གནས་སོ་ཞེས། ། དེ་མཐའ་དེ་ཙམ་ཁོ་ནར་རྗེས་དཔགས་ན། ། འགྲོ་བའི་བླ་མའི་གསུང་ལས་བརྒལ་བ་སྟེ། ། དེས་ན་མཐའ་མིན་དགོངས་པར་དཔྱད་པར་བྱ། ། ཞེས་གསུངས་པ་ལྟར། དོགས་དཔྱོད་ཀྱི་གཞི་ཡིན་པར་ཁོ་བོ་སེམས་སོ། ། གཉིས་པ་གཟི་བརྗིད་སྦར་བ་ནི། སྒྲུབ་ཐབས་ལས། རྭ་བ་དེ་རྣམས་ལས་འཕྲོས་པའི་མེ་འོད་ཀྱིས་ཞེས་སོགས་ཏེ། དེ་དག་གི་དོན་ནི།
དེ་ཡང་གོང་གི་སྲུང་འཁོར་གྱི་རྭ་གུར་བསྒོམས་པའི་ར་བ་དེ་རྣམས་ཀྱི་ཕྱི་རོལ་ལས་ཡེ་ཤེས་ཀྱི་མེ་འབར་བར་བསྒོམ་པ་སྟེ། དཔེར་ན་རས་ཀྱི་གུར་ཆར་སོགས་ཀྱིས་བང་ནས་རློན་པར་གྱུར་པ་ཉི་མའི་འོད་སོགས་ཀྱིས་བསྲོས་པས་རླངས་ཐོན་པ་བཞིན་དུ་ཚ་ཞིང་རྩུབ་པའི་མེ་དཔུང་རབ་ཏུ་འབར་བ་འཕྲོས་པས་དགྲ་བགེགས་ཐམས་ཅད་བསྲེགས་པར་བསམ་ཞིང་། ཕྱི་རོལ་ཀུན་ཏུ་འོད་འཕྲོས་པས་ཞེས་སོགས་ཀྱི་དོན་ནི། དེ་ཡང་རྭ་བ་དེ་རྣམས་ཀྱི་ཕྱི་རོལ་ཀུན་ཏུ་ཡེ་ཤེས་ཀྱི་མེའི་འོད་ཟེར་བསྐལ་པའི་མེ་ལྟ་བུའི་འོད་ཅན་འཕྲོས་པས་དེ་ལྟ་བུའི་འོད་ཟེར་དེས་བདུད་དཔུང་མ་ལུས་པ་ངེས་པར་སྲེག་པར་བྱེད་ནུས་པ། ས་འོག་དང་ས་བླ་དང་ནམ་མཁས་ཀུན་ཁྱབ་པར་གྱུར་པ་ཡི་རབ་ཏུ་འབར་བའི་མེ་ཡི་ཕུང་པོར་གྱུར་པར་བསམ་ཞེས་པའི་དོན་ཏེ། དེ་ཉིད་བརྟན་པར་བྱ་བའི་ཕྱིར། སོར་མོ་རྣམས་གན་ཀྱལ་དུ་བསྣོལ་བ་མེ་རིས་འབར་བའི་ཕྱག་རྒྱ་དང་བཅས། ཨོཾ་བཛྲ་ཛྭ་ལ་ཨ་ན་ལ་ཧ་ན་ད་ཧ་པ་ཙ་མ་ཐ་བྷཉྫ་ར་ཎ་ཧཱུྃ་ཕཊ྄་ཅེས་བརྗོད་པར་གསུངས་པའི་སྔགས་དོན་ནི། ཨོཾ་སྔགས་ཀྱི་མགོ་འདྲེན་པ། བཛྲ་ཛྭ་ལ་ཨ་ན་ལ་རྡོ་རྗེ་མེ་འབར་བ།
ཧ་ན་བསྣུན། ད་ཧ་སྲེགས། པ་ཙ་ཚོས། མ་ཐ་ཐུལ། བྷཉྫ་ཆོམས། རཾ་ཎ་དགྲ་དང་གཡུལ་དང་ཉོན་མོངས་པ་གསུམ་ལ་འཇུག་ཀྱང་སྐབས་འདིར་ཉོན་མོངས་པ། ཧཱུྃ་དོན་དུ་མ་ལ་འཇུག་ཀྱང་འདིར་སྐབས་ཐོབ་ཀྱི་དགྲ་དང་བགེགས་སོ། ། ཕཊ྄་ནི་ཁོས་ཤིག་པའོ། ། དེ་ཡན་གྱིས་སྲུང་འཁོར་བསྒོམ་པ་ལ་རྭ་བ་ལས་ཚུར་མི་འདའ་བར་སྲུང་འཁོར་བསྒོམ་པའི་ཚུལ་རྣམས་བཤད་ཟིན་ནས། གཉིས་པ་གལ་ཏེ་ནང་དུ་ལུས་ན་འདུལ་བ་ལ།
ཚར་བཅད་པ་དང་། རྗེས་སུ་བཟུང་བ་གཉིས། དང་པོ་ནི། སྒྲུབ་ཐབས་ལས། རང་གི་མིག་གཡས་པར་ཞེས་སོགས་ཏེ། དེ་དག་གི་དོན་ནི། རང་ཞེ་སྡང་རྡོ་རྗེར་གསལ་བའི་མིག་གཡས་པར་མ་ལས་ཉི་མ་རཾ་གྱིས་མཚན་པ་གསལ་བར་བསྒོམ་ཞིང་། དེ་ལས་སྤྲོས་པས་མེ་འོད་ཚ་ལ་རྩུབ་པ་སྣ་ཚོགས་ཀྱིས་བགེགས་ཐམས་ཅད་བསྲེགས་པར་བསམས་ཏེ། དེ་ལྟར་མིག་བྱིན་གྱིས་བརླབས་ནས། ཧཱུྃ་ཞེས་བརྗོད་ཅིང་གཡས་པའི་སྤྱན་ཟུར་བཟློག་པའི་སྦྱོར་བས་མིག་ལ་གནས་པའི་ཉི་མའི་སྟེང་གི་རཾ་ལས་འོད་འཕྲོས་པས་བགེགས་ཚངས་པའམ།
དབང་ཕྱུག་གམ། བརྒྱ་བྱིན་ལ་སོགས་པ་གཞན་སུ་ཡང་རུང་བ་ཐམས་ཅད་མ་ལུས་ཤིང་ལུས་པ་མེད་པར་སྲེགས་པར་བྱ་ཞེས་པའི་དོན་ནོ། ། མདོར་ན་ས་བོན་མ་ལས་བྱུང་བའི་སཱུརྻ་མཎྜལ་ལ་གནས་པའི་ཡི་གེ་རཾ་འོད་ཟེར་རྩུབ་མོ་འཕྲོ་བ་དེས་དགྲ་བགེགས་རྣམས་བསྲེགས་པར་བསྒོམས་པ་ཡིན་ལ། གཉིས་པ་རྗེས་སུ་བཟུང་བ་ནི། སྒྲུབ་ཐབས་ལས། རང་གི་མིག་གཡོན་པར་ཨ་ལས་ཟླ་བ་ཞེས་སོགས་ཏེ། དེ་དག་གི་དོན་ནི་རང་ཞེ་སྡང་རྡོ་རྗེར་གསལ་བའི་མིག་གཡོན་པར་ཨ་ལས་ཟླ་བ་ཨས་མཚན་པ་གཅིག་བསྒོམ། དེ་ལས་སྤྲོས་པའི་འོད་ཟེར་གྱིས་སྔར་གྱི་བགེགས་བསྲེགས་པ་རྣམས་གསོས་པར་བསམས་ལ། དེ་ལྟར་བྱིན་གྱིས་བརླབས་པའི་མིག་གཡོན་པས་སྤྱན་ཟུར་བཟློག་པའི་སྦྱོར་པ་ཡིས། མིག་ལ་གནས་པའི་ཟླ་བའི་སྟེང་གི་ཨ་ལས་འོད་འཕྲོས་པས་ཚངས་པ་དང་།
དབང་ཕྱུག་དང་། བརྒྱ་བྱིན་ལ་སོགས་པ་སྔར་བསྲེགས་པ་གང་ཡིན་པ་དེ་ཐམས་ཅད་མ་ལུས་པ་གསོ་བར་བྱ་ཞེས་པའི་དོན་ཏེ། མདོར་ན་ས་བོན་ཨ་ལས་བྱུང་བའི་ཙཎྜ་མཎྜལ་ལ་གནས་པའི་ཡི་གེ་ཨ་ཡིག་འོད་ཟེར་འཕྲོ་པ་དེས་གདུག་པ་ཅན་དེ་རྣམས་ཀྱི་གདུག་སེམས་ཞི་བས་སླར་སྲོག་བྱིན་ཏེ་གསོས་པར་བསྒོམས་པ་ཡིན་ལ། དེ་དག་གིས་ནི་མཚམས་བཅད་རྒྱས་པ། སྒྲུབ་ཐབས་རྒྱས་འབྲིང་གི་སྐབས་ནས་གསུངས་པ་ལྟར་གྱི་ཉམས་ལེན་རྣམས་བཤད་ཟིན་པ་ཡིན་ལ། སྒྲུབ་ཐབས་བསྡུས་པ་ཡང་སྙིང་ལྷན་སྐྱེས་དང་བསྙེན་སྒྲུབ་གསལ་བྱེད་ཀྱི་སྐབས་སུ། བསྒྱུར་གཞི་རྡོ་རྗེ་སེམས་དཔའ་མི་བསྐྱེད་པར་རང་སྐད་ཅིག་གི་རྡོ་རྗེ་གཞོན་ནུ་ཡབ་ཡུམ་དུ་བསྐྱེད་ཅིང་། ཡབ་ཡུམ་གཉིས་ཀྱི་སྦྱོར་མཚམས་ནས་ཁྲོ་བོ་བཅུ་སྤྲོས་ནས་དེ་དག་ལ་བཀའ་བསྒོས་ཏེ། བགེགས་ཚར་བཅད་པ་སོགས་བྱ་བ་ཡིན་གྱི། ལག་པ་རིགས་ལྔར་བྱིན་གྱིས་བརླབས་པ་དང་།
མིག་བྱིན་གྱིས་བརླབས་པ་སོགས་མེད་པ་ནི་རྒྱས་བསྡུས་ཀྱི་ཁྱད་པར་ཡིན་ཏེ། སྔགས་འཆང་བསྟན་པའི་ཉི་མ་ངག་དབང་ཀུན་དགའ་རིན་ཆེན་ལ་སྟོང་ར་ཆོས་རྗེའི་དྲི་བ་གཉིས་པ་ཞུས་པའི་ལན། གོང་དུ་དྲངས་པ་དེའི་རྗེས་དེ་མ་ཐག་པར། ཡང་སྙིང་ལྷན་སྐྱེས། བསྙེན་སྒྲུབ་གསལ་བྱེད་སོགས་སྒྲུབ་ཐབས་བསྡུས་པ་རྣམས་སུ་ལག་པ་བྱིན་རླབས་མེད་པར་རང་སྐད་ཅིག་གིས་གཙོ་བོ་ཡབ་ཡུམ་དུ་གསལ་བའི་སྦྱོར་མཚམས་ནས་ཁྲོ་བོ་བཅུ་སྤྲོས་པ་དེ་ལ་བཀའ་བསྒོ་བ་ཡིན་པས། རྒྱས་བསྡུས་ཀྱི་དབྱེ་བ་ལགས། ཞེས་གསུངས་ཤིང་། སྒྲུབ་ཐབས་རྒྱས་པའི་སྐབས་སུ་སྔར་བཤད་པ་ལྟར་རྒྱས་པར་དགོས་པ་ཡང་། རྗེ་ས་ཆེན་གྱི་ཡང་ཕུར་ཐུན་མོང་བའི་སྒྲུབ་ཐབས་ལས། དེ་ནས་བཛྲ་དྷྲྀ་ཀ་ཅེས་བརྗོད་པས་ཧཱུྃ་གཅིག་བྱེ་ནས།
བདག་ལ་ཐིམ་པས་བདག་ཉིད་རྡོ་རྗེ་སེམས་དཔར་གནས་པ་དེ་ཞེ་སྡང་རྡོ་རྗེར་གྱུར་ཏེ། ཞེས་པ་ནས་བརྩམས་དང་པོ་མཚམས་བཅད་པའོ། ། ཞེས་པའི་བར་གྱིས་ཞེ་སྡང་རྡོ་རྗེ་བསྒོམ་ཚུལ་དང་། མཚམས་ལྔ་གཅོད་ཚུལ། མིག་གཡས་གཡོན་བྱིན་གྱིས་རློབ་ཚུལ། དེ་དག་ཀྱང་སྣང་ལ་རང་བཞིན་མེད་པ་འཇའ་ཚོན་ལྟ་བུ་བསྒོམ་པར་བྱ་དགོས་ཚུལ་རྣམས་རྒྱས་ཤིང་གསལ་བར་བཞུགས་པ་དང་། རྗེ་བཙུན་རིན་ཆེའི་རྡོ་རྗེ་ཕུར་པའི་བསྙེན་སྒྲུབ་སྦགས་མའི་ཐོ་ཡིག་ལས་ཀྱང་། མཚམས་བཅད་པ་ནི། ཁྲོ་བོ་བཅུའི་སྔགས་ཀྱིས་སྲུང་འཁོར་བརྟན་པར་བསྒོམས་ལ་མཚམས་རྒྱས་བསྡུས་གང་རུང་བ་བཅད་དོ། ། ཞེས་གསུངས་པ་དང་།
ཡང་རྗེ་བཙུན་གྱི་རྡོ་རྗེ་ཕུར་པའི་སྒྲུབ་ཐབས་རིག་པ་འཛིན་པ་རྣམས་ཀྱི་བཞེད་གཞུང་ཚིགས་བཅད་མ་ལས། སྟོང་པར་བསྒོམས་པས་ཚོགས་གཉིས་པོ། ། སྣང་བ་སྟོང་པའི་ངང་ཉིད་ལས། ། པྃ་ལས་སྣ་ཚོགས་པདྨ་དང་། ། རྃ་ལས་ཉི་སྟེང་ཧཱུྃ་ནག་ལས། ། འོད་འཕྲོས་རྡོ་རྗེའི་ས་གཞི་དང་། ། རྭ་བ་དྲ་བ་བླ་བྲེ་གུར། ། ཞེས་པ་ནས། དགྲ་དང་བགེགས་ཀྱི་ཚོགས་རྣམས་ཀྱི། ། ལུས་ནི་རྡུལ་དུ་བརླག་པར་གྱིས། །
རྣམ་ཤེས་ཆོས་ཀྱི་དབྱིངས་སུ་སྒྲོལ། ། ཅེས་བརྗོད་དེ་ལྟར་བསམས་པ་འོ། ། དེ་ནི་མཚམས་བཅད་རིམ་པ་ཡིན། ། ཞེས་པའི་བར་རྒྱས་པར་གསུངས་པའི་ཕྱིར་རོ། ། དེ་དག་གིས་ནི་སྤྱི་དོན་གཉིས་པ་མཚམས་བཅད་པའི་ཚུལ་མ་ལུས་པ་བསྟན་ཟིན་ཏོ། ། འདིར་སྨྲས་པ། སྣང་བ་ཆོས་སྐུར་རྟོགས་པ་ལྟ་བའི་མཚམས། ། སྣང་བ་ལྷ་སྐུར་ཤར་བ་བསྐྱེད་རིམ་མཚམས། ། སྣང་བ་ཕྱི་ནང་གསང་གསུམ་གཉེན་པོའི་མཚམས། ། སྣང་བ་སྔགས་དང་ཕྱག་རྒྱ་ཏིང་འཛིན་མཚམས། །
དེ་དག་རྣམས་ལས་འདིར་བཤད་ཕྱི་མ་སྟེ། ། དེ་དག་དོན་རྣམས་ཁོང་དུ་ཚུད་བྱས་ནས། ། དེ་དག་ཉམས་སུ་ལེན་པའི་རྣལ་འབྱོར་པ། ། དེ་དག་རྟག་ཏུ་བར་ཆད་གཡུལ་ལས་རྒྱལ། ། བར་སྐབས་ཀྱི་ཚིགས་སུ་བཅད་པའོ།། ༈ །།སྤྱི་དོན་གསུམ་པ་བཤགས་པ་བྱ་ཞིང་བྱིན་གྱིས་བརླབས་པ་ལ། བཤགས་པ་བྱ་བ་དང་། བྱིན་གྱིས་བརླབས་པ་གཉིས་ལས། དང་པོ་ནི། སྒྲུབ་ཐབས་ལས།
རང་གི་སྙིང་ཁའི་ཧཱུྃ་ལས་འོད་འཕྲོས། ཞེས་སོགས་ཏེ། དེ་དག་གི་དོན་ནི། བཤགས་པ་གཙོ་བོར་གྱུར་པའི་སྒོ་ནས། ཡན་ལག་བདུན་པ་ལ་སོགས་པ་བསོད་ནམས་ཀྱི་ཚོགས་གསོག་པའི་ཚོགས་ཀྱི་ཞིང་ངམ། བཤགས་པའི་ཡུལ་རྟེན་གྱི་སྟོབས་སྤྱན་དྲངས་པའི་སྒོ་ནས་གསལ་བཏབ་པ་ཡིན་ཏེ། དེ་ཡང་རང་ཉིད་རྡོ་རྗེ་གཞོན་ནུར་གསལ་བའི་ཐུགས་ཀའི་ས་བོན་ཧཱུྃ་ལས་འོད་ཟེར་ཁ་དོག་སྔོན་པོ་རྩེ་མོ་ལྕགས་ཀྱུ་ལྟར་གུག་པ་དཔག་ཏུ་མེད་པ་སྣ་བུག་གཡས་ནས་འཕྲོས་པས་རང་བཞིན་གྱི་གནས་ནས་བླ་མ་དང་ཐ་མི་དད་པའི་རྡོ་རྗེ་གཞོན་ནུ་ལྷ་ལྔ་བཅུ་རྩ་གཅིག་གི་དཀྱིལ་འཁོར་ལྷ་ལ་ཡེ་ཤེས་དང་ལས་ལས་གྲུབ་པ་ལ་སོགས་པའི་དཔའ་བོ་དང་མཁའ་འགྲོ་དམ་ཅན་སྲུང་མར་བཅས་པ་ཡེ་ཤེས་ཀྱི་སྤྱན་དང་ལྡན་པ་བསམ་གྱིས་མི་ཁྱབ་པས་བསྐོར་བ་སྤྲིན་ཕུང་འཐིབས་པ་ཙམ། དེ་ཡང་དུས་གསུམ་གྱི་རྒྱལ་བ་སྲས་དང་སློབ་མར་བཅས་པ་ཐམས་ཅད། བླ་མ་དང་ཐ་མི་དད་པའི་བཛྲ་ཀཱི་ལ་ཡའི་ངོ་བོར་མོས་ལ། དེ་ལྟ་བུའི་དཀྱིལ་འཁོར་གྱི་ལྷ་ཚོགས་རྣམས་སྲུང་འཁོར་གྱི་ནང་མདུན་གྱི་ནམ་མཁར་མངོན་སུམ་ལྟ་བུར་བྱོན་ནས་བཞུགས་པར་བསམ་ཞིང་།
བཛྲ་ས་མཱ་ཛཿཞེས་པའི་སྔགས་དང་བཅས་ལུས་ཀྱི་རྡོ་རྗེ་བསྡུ་བའི་ཕྱག་རྒྱ་བཅའ་བ་ནི་སྤྱན་དྲངས་པའི་སྒོ་ནས་ཚོགས་ཞིང་གསལ་བཏབ་པ་ཡིན་ལ། དེ་ལ་ཕྱག་འཚལ་བ་ནི། ན་མོ་གུ་རུ་བྷྱཿཞེས་པས་བླ་མ་དང་། ན་མོ་བཛྲ་ཀཱི་ལི་ཀཱི་ལ་ཡ་མཎྜ་ལ་ས་པ་རི་ཝཱ་ར་བྷྱཿཞེས་པས་དཀོན་མཆོག་གསུམ་འདུས་པའི་ངོ་བོ་རྡོ་རྗེ་གཞོན་ནུའི་དཀྱིལ་འཁོར་ལ་ཕྱག་འཚལ་བའོ། ། དེ་དག་རྗེ་ས་ཆེན་གྱི་སྒྲུབ་ཐབས་ལས་བསྟན་ཚུལ་ནི། དེ་ནས་བཤགས་པ་བྱ་བ་ནི། བཛྲ་ས་མ་ཡ་ཛཿཞེས་བརྗོད་པ་དང་། སེ་གོལ་ལྕགས་ཀྱུ་དང་བཅས་པ་བརྡབས་པས། སྲུང་བའི་འཁོར་ལོའི་ནང་དུ་བླ་མ་དང་ཐ་མི་དད་ཀྱི་དཀྱིལ་འཁོར་སྤྱན་དྲངས་ཏེ། དེ་ཡང་དུས་གསུམ་གྱི་བདེ་བར་གཤེགས་པ་བཛྲ་ཀཱི་ལ་ཡའི་ངོ་བོར་བསྡུས་ལ་མདུན་གྱི་ནམ་མཁའ་ལ་བཞུགས་པར་བསམ་མོ། །
དཀྱིལ་འཁོར་གྱི་བཀོད་པ་མངོན་པར་བསམ་དེའི་འཁོར་ན་ཡེ་ཤེས་དང་ལས་ལས་གྲུབ་པ་ལ་སོགས་པའི་མཁའ་འགྲོ་དང་དཔའ་བོ་ཐམས་ཅད་ཡེ་ཤེས་ཀྱི་སྤྱན་དང་ལྡན་པ་ཐམས་ཅད་ཀྱང་སྤྲིན་ཕུང་ཙམ་དུ་བསམས་ལ། ཞེས་གསུངས་པ་དེ་རྣམས་ཀྱིས་བསྟན་པ་ཡིན་ལ། དེ་ལྟ་བུའི་ཚོགས་ཞིང་ངམ་རྟེན་གྱི་དྲུང་དུ་བཤགས་པ་བྱ་བར་གསུངས་པ་ལས། བཤགས་རྒྱུའི་སྡིག་པ་གང་ཡིན་ཞེ་ན། སྡིག་པ་ལ་བཞི་སྟེ། རང་བཞིན་གྱི་ཁ་ན་མ་ཐོ་བ། སོ་སོ་ཐར་པའི་སྡོམ་པ་ཉམས་པ། བྱང་སེམས་ཀྱི་སེམས་བསྐྱེད་ཉམས་པ། གསང་སྔགས་ཀྱི་དམ་ཚིག་ཉམས་པ་དང་བཞི་སྟེ། མདོར་ན་རང་བཞིན་གྱི་ཁ་ན་མ་ཐོ་བ་དང་།
བཅས་པའི་ཁ་ན་མ་ཐོ་བས་བསྡུས་པའི་སྡིག་སྒྲིབ་ཐམས་ཅད་བཤགས། གང་ཟག་གང་གིས་བཤགས་ན། སྐྱབས་འགྲོའི་སྡོམ་པ་ཐོབ་པ། སེམས་བསྐྱེད་ཀྱི་སྡོམ་པ་ཐོབ་པ། སྔགས་ཀྱི་དབང་བསྐུར་ཐོབ་པ། བསྐྱེད་རྫོགས་ཤེས་པ་དང་ལྡན་པ་བཞིས་བཤག གང་ལ་བརྟེན་ནས་བཤགས་ན། བྱིན་གྱིས་རློབ་པའི་བླ་མ་དང་། དངོས་གྲུབ་སྟེར་བའི་ཡི་དམ་དང་། ཐུགས་རྗེའི་སྐྱོབ་པའི་བདེ་གཤེགས་དང་།
ཉེས་ལེགས་སྟངས་འཛིན་གྱི་མ་མོ་མཁའ་འགྲོ་དང་བཞི་ལ་བརྟེན་ནས་བཤགས་དགོས་ཏེ། ཡུལ་སྤྱན་དྲངས་བའི་སྐབས་སུ་བཤད་པ་ལྟར་ཡིན་ལ། གང་གི་སྒོ་ནས་བཤགས་ཞེ་ན། གང་ཟག་གི་བློའི་རིམ་པ་དང་འཚམས་པ་རྟོགས་པ་ལྟ་བའི་སྒོ་ནས་བཤགས་པ་དང་། སྒོམ་པ་བསྐྱེད་རྫོགས་ཀྱི་སྒོ་ནས་བཤགས་པ་དང་། བསྲུང་བྱ་དམ་ཚིག་གི་སྒོ་ནས་བཤགས་པ་དང་། གདུང་བ་སྨྲེ་སྔགས་ཀྱི་སྒོ་ནས་བཤགས་པ་དང་བཞི་ཡིན་ཞིང་། ཚུལ་ལམ་ཐབས་གང་གི་སྒོ་ནས་བཤགས་ན། ལྟ་བ་སེངྒེའི་ང་རོས་རང་བཞིན་མེད་པར་བྱས་ཏེ་བཤགས། སྒོམ་པ་ཏིང་ངེ་འཛིན་གྱི་མེས་བསྲེགས་ཏེ་བཤགས།
སྤྱོད་པ་གླང་པོ་ཆེའི་ཆུས་བཀྲུས་ཏེ་བཤགས། གདུང་བ་སྨྲེ་སྔགས་དབྱངས་དང་བཅས་ཏེ་བཤགས་པ་བཞི་ལས། འདིར་ཕྱི་མ་གདུང་བའི་སྨྲེ་སྔགས་དབྱངས་དང་བཅས་ཏེ་བཤགས་པ་གཙོ་ཆེ་བ་ཡིན་ལ། བཤགས་པའི་གཞུང་གང་ལ་བརྟེན་ནས་བཤགས་ན། ལྟ་བ་ལ་བྲམ་ཟེ་མིའི་ཐོད་པ་ཅན་གྱིས་མཛད་པའི་མ་མོའི་ཀློང་བཤགས་དང་། བསྐྱེད་རྫོགས་ལ་སྣུབས་སངས་རྒྱས་ཡེ་ཤེས་རིན་པོ་ཆེས་མཛད་པའི་ཡེ་ཤེས་སྐུ་མཆོག་དང་། བསྲུང་བྱ་ལ་རྗེ་ཏི་ཏྲ་མ་ཏིས་མཛད་པའི་དམ་ཚིག་ཉི་ཤུ་རྩ་བརྒྱད་པ་དང་། སྨྲེ་སྔགས་ལ། ཨཱ་ཙརྻ་སྙན་དཔལ་དབྱངས་ཀྱིས་མཛད་པའི་ཡེ་ཤེས་མཁའ་འགྲོའི་བཤགས་པ་དང་བཞིར་ཡོད་པ་ལས། འདིར་སྐབས་སུ་བབ་པ་ཡེ་ཤེས་སྐུ་མཆོག་མ་ལ་བརྟེན་ནས་བཤགས་པར་བྱེད་པ་སྒྲུབ་ཐབས་ནས་གསུངས་པ་ལྟར་ཡིན་པས།
དེ་ཡང་སྟོབས་བཞི་ཚང་བའི་སྒོ་ནས་བཤགས་བྱ་སྡིག་པའི་སྒོ་དྲུག་པོ་རྣམས་བཤགས་དགོས་པ་ཡིན་ཞིང་། དེ་ཡང་གཉེན་པོ་སྟོབས་བཞི་ནི། རྟེན་གྱི་སྟོབས། རྣམ་པར་སུན་འབྱིན་པའི་སྟོབས། གཉེན་པོ་ཀུན་ཏུ་སྤྱོད་པའི་སྟོབས། སོར་ཆུད་པའི་སྟོབས་དང་བཞིའོ། ། དེ་ལ་དང་པོ་རྟེན་གྱི་སྟོབས་ནི། མདུན་གྱི་ནམ་མཁར་བཞུགས་པའི་བླ་མ་དང་གཉིས་སུ་མེད་པའི་རྡོ་རྗེ་གཞོན་ནུའི་དཀྱིལ་འཁོར་གྱི་ལྷ་ཚོགས་རྣམས་སོ། ། གཉིས་པ་རྣམ་པར་སུན་འབྱིན་པའི་སྟོབས་ནི། སྔར་བྱས་ཀྱི་སྡིག་པ་ལ་འགྱོད་སེམས་དྲག་པོ་བྱེད་པ་སྟེ།
དེ་ཡང་སྔར་བྱས་ཀྱི་སྡིག་པ་ནི། བཤགས་བྱ་སྡིག་པའི་སྒོ་དྲུག་ཏུ་འདུས་པ་ཡིན་ལ། དེ་ཡང་སྒོ་དྲུག་ནི། ཚེ་ཐོག་མ་མེད་པ་ནས་ད་ལྟ་ལ་ཐུག་གི་བར་དུ་བསགས་པའི་སྡིག་སྒྲིབ་ཐམས་ཅད་ནི་དུས་ཀྱི་སྒོ་ཡིན་ལ། མི་དགེ་བའི་ལས་རང་གིས་བྱས་པ་དང་། གཞན་བྱེད་དུ་བཅུག་པ་དང་། གཞན་གྱིས་བྱས་པ་ལ་རྗེས་སུ་ཡི་རང་བ་སྟེ་སྦྱོར་བའི་སྒོ་དང་། ཉོན་མོངས་དུག་གསུམ་གང་རུང་གི་ཀུན་ནས་བླངས་ཏེ་བསགས་པའི་སྡིག་པ་རྣམས་བསམ་པའི་སྒོ། ཡུལ་མཆོག་ཏུ་གྱུར་པ་བླ་མ་དང་དཀོན་མཆོག་གསུམ་དང་ཕ་དང་མ་ལ་བརྟེན་ནས་བསགས་པ་དང་། ཕྱི་སྣོད་ཀྱི་འཇིག་རྟེན་དང་།
ནང་བཅུད་ཀྱི་སེམས་ཅན་རྣམས་ཡུལ་དུ་བྱས་ནས་བསགས་པའི་སྡིག་སྒྲིབ་ཐམས་ཅད་ཡུལ་གྱི་སྒོ། རང་བཞིན་གྱི་ཁ་ན་མ་ཐོ་བ་དང་། བཅས་པའི་ཁ་ན་མ་ཐོ་བ་རྣམས་ནི་ངོ་བོའི་སྒོ། ལུས་ངག་ཡིད་གསུམ་ལས་བྱུང་བའི་སྡིག་སྒྲིབ་ཐམས་ཅད་འབྱུང་བའི་སྒོ་སྟེ་དེ་རྣམས་ནི་བཤགས་བྱ་སྡིག་པའི་སྒོ་དྲུག་གོ ། དེས་ན་སྡིག་པའི་སྒོ་དྲུག་པོ་དེ་རྣམས་གང་བྱས་བློ་ཡུལ་དུ་བསམས་ལ། དེ་ལྟར་བྱས་པ་རྣམས་ལ་ང་འདྲ་བ་འདི་འདྲའི་ལས་བྱེད་པ་སྙམ་དུ་དུག་འཐུང་བ་ལྟ་བུའི་འགྱོད་སེམས་དྲག་པོ་བྱེད་པ་ནི་རྣམ་པར་སུན་འབྱིན་པའི་སྟོབས་ཞེས་བྱ་བ་ཡིན་ལ། གསུམ་པ་གཉེན་པོ་ཀུན་ཏུ་སྤྱོད་པའི་སྟོབས་ནི། དེ་ལྟར་སྡིག་པའི་སྒོ་དྲུག་ལ་སོགས་པ་སྡིག་པ་མི་དགེ་བའི་རིགས་རྣམས་ཕྱིན་ཆད་སྲོག་ལ་བབ་ཀྱང་མི་བྱེད་སྙམ་པའི་ཡིད་ཀྱི་དམ་བཅའ་བརྟན་པོ་འཆའ་བའོ། ། དེ་ལྟར་བཤགས་པ་བྱེད་པའི་ཚེ་བཤགས་མཁན་གྱི་སྒྲུབ་པ་པོ་རང་ཉིད་དང་། བཤགས་བྱའི་སྡིག་པ་དང་།
བཤགས་ཡུལ་གྱི་རྟེན། བཤགས་ཚུལ་གྱི་ལག་ལེན་རྣམས་སྣང་ལ་རང་བཞིན་མེད་པ་སྒྱུ་མ་ལྟ་བུར་ཤེས་པར་བྱས་ནས་བཤགས་པ་བྱ་དགོས་ཏེ། གཞུང་ཡེ་ཤེས་སྐུ་མཆོག་ལས། སྔར་བྱས་འགྱོད་དང་ཕྱིན་ཆད་སྡོམ་སེམས་ཀྱིས། ། སྒྱུ་མ་ལྟ་བུའི་ངང་དུ་བཤགས་པར་བགྱི། ། ཞེས་གསུངས་པས་སོ། ། བཞི་པ་སོར་ཆུད་པའི་སྟོབས་ནི། མི་དགེ་བ་ལས་སྡིག་པ་འབྱུང་ཚུལ་དང་། སྡིག་པ་དེ་བཤགས་དགོས་པ་དང་། བཤགས་པས་འདག་པ་ཡང་རྫོགས་པའི་སངས་རྒྱས་ཐབས་མཁས་ལ་ཐུགས་རྗེ་ཆེན་པོ་དང་ལྡན་པ་རྣམས་ཀྱིས་མདོ་རྒྱུད་ཐམས་ཅད་དུ་གསུངས་ཤིང་།
གསུངས་པ་ལྟར་དུ་རང་ཉིད་ཀྱིས་ཀྱང་བཤགས་སྡོམ་ཚུལ་བཞིན་དུ་བྱས་པས། རང་རྒྱུད་ཀྱི་སྡིག་སྒྲིབ་ཐམས་ཅད་དག་ཡོད་ངེས་སྙམ་དུ་ངེས་ཤེས་བསྐྱེད་ལ། དགའ་བ་བསྒོམས་པའོ། ། དེ་ལྟར་སྟོབས་བཞི་ཚང་བའི་སྒོ་ནས་བཤགས་པའི་གཞུང་ཡེ་ཤེས་སྐུ་མཆོག་ལ་བརྟེན་ནས་ལུས་ངག་ཡིད་གསུམ་གདུང་བ་སྨྲེ་སྔགས་དང་བཅས་ཏེ་བཤགས་པ་བྱ་བ་ལ་ཡང་། ཐོག་མར་བཤགས་པ་དང་། རྗེས་སུ་སྡོམ་པ་བརྐྱངས་པ་གཉིས། དང་པོ་ལ་སྤྱི་བཤགས་དང་། སྒོས་བཤགས་གཉིས། དང་པོ་ལ་ཡུལ་སྤྱན་དྲངས་ཤིང་སྙན་མནན་པ་དང་། དེའི་སྤྱན་སྔར་བཤགས་པའི་ལས་བྱ་བ་གཉིས་ལས།
དང་པོ་ནི། ཧཱུྃ་་་་་་འདིའི་དབྱངས་ལ་བཤགས་པའི་ཚངས་དབྱངས་ངམ་འཁུན་དབྱངས་ཞེས་བྱ་ཞིང་། སྔོན་གྱི་དབྱངས་སྙིང་ཡིན་པར་རྡོ་རྗེ་གདན་པའི་གསུང་རྒྱུན་ཟིན་བྲིས་ལས་བཤད་དོ། ཡེ་ཤེས་སྐུ་མཆོག་རང་བཞིན་དཀྱིལ་འཁོར་ནས། ། ཞེས་པ་ཚིག་བཅད་གཅིག་སྟེ། དེ་ཡང་འཁོར་བའི་སྙོམས་འཇུག་གི་སྒྲིབ་པ་འགགས་པས་གཉུག་མའི་ཡེ་ཤེས་མངོན་སུམ་དུ་གྱུར་པ་བདེ་ཆེན་ལྷན་ཅིག་སྐྱེས་པའི་ཡེ་ཤེས་ཀྱི་སྐུ་ནི་ཐམས་ཅད་ཀྱི་མཆོག་སྟེ་ངོ་བོ་ཉིད་ཀྱི་སྐུ། རང་བཞིན་ལྷུན་གྱིས་གྲུབ་པའི་སྐུ་དེའི་དཀྱིལ་འཁོར་ནི། དཔེར་ན་ཟླ་བ་ཉ་གང་བའི་ཚེ་རྒྱས་པ་དེ་ལས་མར་ངོ་ལ་བྲི་བ་དང་ཡར་ངོ་ལ་འཕེལ་བ་གང་ཡང་མེད་པ་བཞིན་དུ་སྐུ་གསུམ་ལ་སོགས་པའི་སྤྲོས་པ་མི་མངའ་ཡང་། སོ་སོར་སྣང་བ་ནི་ཐུགས་རྗེའི་དབང་གི་ཡིན་པས། དཔེར་ན་ཉི་མ་གསལ་བའི་འོད་ཀྱིས་ཟླ་བ་ཚེས་དང་མཐུན་པར་འཕེལ་འགྲིབ་ཏུ་སྣང་བ་བཞིན་གདུལ་བྱའི་སྐལ་བ་དང་སྙོམས་པར་སྣང་བར་མཛད་པ་ཡིན།
དེ་བས་ན་གདུལ་བྱའི་དབང་གིས་དེ་ལ་སྣང་བ་གང་འདིར་གཤེགས་པ་དང་། བྱོན་ནས་བྱ་བ་མ་གྲུབ་ཀྱི་བར་བཞུགས་ཤིང་བཤགས་སྡོམ་གྱི་དཔང་པོའི་སླད་དུ་བདག་ལ་དགོངས་སུ་གསོལ་ཞེས་པ་སྟེ། སངས་རྒྱས་མཉམ་སྦྱོར་གྱི་རྒྱུད་ལས། རྟག་ཏུ་དྲི་མ་མེད་པ་ཐུགས་རྗེའི་ཤུགས་ལས་བྱུང་། ། སྨོན་ལམ་གྲུབ་པ་འགག་པ་མེད་པའི་ཆོས་ཉིད་ཅན། ། འགྲོ་བའི་དོན་འགྲུབ་རབ་ཏུ་བརྩོན་པ་མཐའ་ཡས་པ། ། ཐུགས་རྗེ་ཆེན་པོའི་བདག་ཉིད་རྟག་ཏུ་རྣམ་པར་སྣང་། ། ཞེས་གསུངས་པའི་ཕྱིར། གཉིས་པ་དེའི་སྤྱན་སྔར་བཤགས་པའི་ལས་བྱ་བ་ལ། སྦྱོར་བའི་ཆོས་དང་།
དངོས་གཞིའི་ཆོས་གཉིས། དང་པོ་ལ་ཕྱག་འཚལ་བ། མཆོད་པ་འབུལ་བ། དགོངས་གསོལ་བྱ་བ་དང་གསུམ་ལས། དང་པོ་ནི། བརྗོད་མེད་ཤེས་རབ་མི་གཡོ་ཞེས་པ་ཚིགས་བཅད་གཅིག་སྟེ། དེ་ཡང་སྤྱན་དྲངས་བར་འོས་པ་གདུལ་བྱ་ལ་སྣང་བ་དེ་ཡང་། བརྗོད་མེད་ཤེས་རབ་མི་གཡོ་ཆོས་ཀྱི་སྐུ་རྡོ་རྗེ་སེམས་དཔའ་དང་། བདེ་ཆེན་ལོངས་སྤྱོད་རྫོགས་སྐུ་སྟེ་མཚན་གཞི་རིགས་ལྔའི་གཙོ་དང་། ཐུགས་རྗེ་ཆེན་པོས་ཐབས་ལ་མཁས་པས་གང་ལ་གང་འདུལ་དུ་རྒྱ་ཆེར་རོལ་པ་ཡི་ཞི་བ་དང་ཁྲོ་བོ་ལ་སོགས་པ་སྤྲུལ་པའི་སྐུ་སྟེ་དེ་རྣམས་ནི་སྤྱན་དྲངས་པ་ལ་སྒོ་གསུམ་གུས་པས་ཕྱག་འཚལ་ལོ་ཞེས་པའི་དོན་ནོ།
གཉིས་པ་མཆོད་པ་འབུལ་བ་ལ། བླ་ན་ཡོད་པའི་མཆོད་པ་དང་། ། བླ་ན་མེད་པའི་མཆོད་པ་གཉིས་ལས། དང་པོ་ནི། དངོས་སུ་འབྱོར་དང་ཞེས་པ་ཚིགས་བཅད་གཅིག་སྟེ། དེ་ཡང་ཕྱི་ནང་གསང་བ་སྟེ་དེ་དག་དངོས་སུ་གང་འབྱོར་པ་གཤོམ་པར་འོས་པ་བཞིན་དུ་བཤམས་པ་དང་མ་འབྱོར་ཡང་ཡིད་ཀྱི་རྣམ་པར་སྤྲུལ་པའི་མཆོད་པ་སྟེ། ཇི་ལྟར་སྤྲུལ་པ་ཡང་། ཀུན་ཏུ་བཟང་པོའི་བླ་ན་མེད་པའི་མཆོད་པའི་སྤྲིན་གྱི་ཕུང་པོ་ལྟ་བུའི་མཁའ་དབྱིངས་རྣམ་དག་རྒྱ་ཆེན་ཡོངས་སུ་གང་བར་བློས་བཀོད་དེའོ། བཀོད་པ་དེ་ཡང་ཕྱི་ཡོ་བྱད་དང་། ནང་བདུད་རྩི་དང་།
གསང་བ་རྡོ་རྗེ་མ་ལ་སོགས་པའི་མཆོད་པ་ཟབ་ཅིང་རྒྱ་ཆེ་བ་རྒྱ་མཚོ་ལྟ་བུས་མཆོད་པར་བགྱིས་ཞེས་པའི་དོན་ནོ། ། གཉིས་པ་བླ་ན་མེད་པའི་མཆོད་པ་ནི། ཀུན་ཏུ་བཟང་མོ་ཞེས་པ་ཚིགས་བཅད་གཅིག་སྟེ། དེ་ཡང་ཐེག་པ་ཐུན་མོང་བར་སྟོང་པ་ཉིད་ཀྱི་ལྟ་བས་ཟིན་པའི་སྒོ་ནས་མཆོད་པའི་དངོས་པོ་སྣ་ཚོགས་བློས་སྤྲུལ་ཏེ། མཆོད་ཡུལ། མཆོད་བྱ། མཆོད་བྱེད། མི་དམིགས་པར་དེ་ཁོ་ན་ཉིད་ཀྱི་རང་བཞིན་དུ་མཆོད་པ་ལ་བཤད་ཀྱང་། འདིར་ནི་མཉེས་མཆོད་ལ་བཤད་པས། དེ་ཡང་གཞུང་གི་འབྲུ་དང་སྦྱར་ན།
ཆོས་ཀྱི་དབྱིངས་ཀུན་ཏུ་བཟང་མོ་ཤེས་རབ་ཀྱི་ཕ་རོལ་ཏུ་ཕྱིན་མ་སྟེ་དེ་མངོན་དུ་བྱེད་པའི་རྟེན་ལྷ་མོའི་གསང་བའི་བྷ་ག་ལ་མཆོད་བྱ་རྒྱལ་བའི་དཀྱིལ་འཁོར་རབ་འབྱམས་མ་ལུས་ཀུན་འདུ་འབྲལ་གཉིས་སུ་མེད་པའི་ངང་དུ་རོ་གཅིག་པར་བཞུགས་ནས།

བདེ་སྟོང་གཉིས་སུ་མེད་པའི་བྱང་ཆུབ་སེམས་ཀྱི་མཆོད་པས་མཉེས་གྱུར་ཅིག་ཅེས་པའི་དོན་ནོ། ། གསུམ་པ་དགོངས་གསོལ་བྱ་བ་ལ། དང་པོར་འདུད་པ་དང་། བསྟུད་ནས་དོན་གསོལ་བ་གཉིས་ལས། དང་པོ་ནི། སེམས་ཀྱི་རང་བཞིན་ཆོས་དབྱིངས་ཞེས་པ་ཚིགས་བཅད་གཅིག་སྟེ། དེ་ཡང་མཉེས་པ་དེ་ཉིད་ནི་འདིར་དགོངས་པར་མཛད་པ་པོ་ཡང་ཉིད་ཡིན་པས། དགོངས་པའི་སླད་དུ་འདུད་པ་ཡང་། ། སེམས་ཀྱི་རང་བཞིན་ནི་སེམས་གང་ཆོས་དབྱིངས་ནམ་མཁའ་ཆེ། ཆོས་རྣམས་རྣམ་པར་དག་པས་ཡེ་སྡོད་མ་ནས་འོད་གསལ་ཞིང་། དེ་ནི་རྣལ་འབྱོར་གྱི་དབྱིངས་སམ་ཁམས་ཡིན་པས་སྨྲ་བསམ་གྱི་ཡུལ་ལས་འདས་པའི་ཕྱིར།
གཉིས་འཛིན་དང་བྲལ་བས་མཉམ་ཉིད་བྱང་ཆུབ་ཀྱི་སེམས་ཏེ་དེ་ལ་རྟག་ཏུ་འདུད་དོ་ཞེས་པའི་དོན་ནོ། ། གཉིས་པ་བསྟུད་ནས་དོན་གསོལ་བ་ནི། ཀུན་བཟང་རྫོགས་ཆེན་ཞེས་པ་རྐང་པ་གཉིས་ཏེ། གནས་གང་དུ་བཞུགས་པ་ལ་དོན་གསོལ་ན། ཀུན་བཟང་རྫོགས་ཆེན་ཡེ་ནས་བརྡལ་བ་སྟེ། རང་བཞིན་སྤྲོས་པ་དང་བྲལ་བ་དེའི་ངང་ལས་ཕྱི་གྲུ་བཞི་སྒོ་བཞི་སོགས་ཚད་དང་ལྡན་པ་དང་། ནང་སྙིང་པོ་བདེ་བ་ཆེན་པོ་ལེན་པར་བྱེད་པ་སོགས་ཀྱི་དོན་དང་ལྡན་པ་དང་། གསང་བ་དབང་གསུམ་པའི་ལམ་གྱི་རྟེན་ལ་སོགས་པའི་སྒོ་ནས་བཀོད་པའི་དཀྱིལ་འཁོར་འདིར་གནས་པ་ལའོ་ཞེས་པའི་དོན་ནོ། ། དེ་ཡང་ཅུང་ཟད་རྒྱས་པར་ཕྱེ་སྟེ་བཤད་པ་ལ། སྣང་སྲིད་རྣམ་དག་ཅེས་སོགས་ཚིགས་བཅད་གཉིས་ཏེ།
དེ་ཡང་མ་དག་པའི་སྣང་སྲིད་རྣམ་པར་དག་པས་ན་དག་པ་ལྷ་དང་ལྷ་མོར་ཤར་བ་དེ་ཐམས་ཅད་ཀྱི་དབྱིངས་དང་། གཞན་ཡང་བྱུང་བ་དང་འབྱུང་བར་འགྱུར་བའི་ཆོས་ཀུན་དང་ཁྱད་པར་ཡབ་ཡུམ་ལྷུན་རྫོགས་རྣམས་དང་། གསང་ཆེན་རབ་དགྱེས་གཟུགས་ཆེན་སྟེ། མདོར་ན་འཁོར་འདས་ཐམས་ཅད་ཀྱི་བདག་ཉིད་ཤེར་ཕྱིན་མ་དེ་ཉིད་རྟེན་དཀྱིལ་འཁོར་སླད་དུ་མཁའ་དབྱིངས་ཀློང་ཡངས་ཏེ། ཆོས་ཀྱི་འབྱུང་གནས་བྷ་ག་མཚོན་པས་པདྨར་འཁྱིལ་བའི་སྐུ་སྟེ། ཤེས་རབ་ཨེའི་དོན་ཅན་ཡིན་ལ། དེའི་དབུས་སུ་བདེ་སྟོང་གཉིས་མེད། དེ་ཉིད་རྣམ་པ་ཐིག་ལེ་ཆེན་པོར་འོད་གསལ་ཞིང་། མ་བཅོས་སྤྲོས་མེད་བྱང་ཆུབ་སྙིང་པོའི་སྐུ་སྟེ། དབྱིབས་གྲུ་བཞི་པ་སོགས་ཅིར་ཡང་སྣང་བ་བདེ་ཆེན་གཡུང་དྲུང་ལྷ་སྟེ་ཐབས་བཾ་ཡིག་དོན་ཅན་ནོ། །
དེ་གཉིས་འདུ་འབྲལ་མེད་པར་གསང་བའི་དཀྱིལ་འཁོར་འདིའོ། ། ཡང་ན་སྣང་སྲིད་རྣམ་དག་ལྷ་དང་ལྷ་མོའི་དབྱིངས། ། འབྱུང་དང་འབྱུང་འགྱུར་ཡབ་ཡུམ་ལྷུན་རྫོགས་རྣམས། ། ཞེས་པ། སྣང་བ་སྣ་ཚོགས་རྣམ་པར་དག་པ་ལྷའི་རང་བཞིན་དང་། སྲིད་པ་བཅུད་རྣམ་པར་དག་པ་ལྷ་མོའི་དབྱིངས་སམ་རང་བཞིན། འབྱུང་བ་ཆེན་པོ་ལྔ་རྣམ་པར་དག་པ་སྤྱན་མ་ལ་སོགས་པ་ཡུམ་ལྔའི་རང་བཞིན་དང་། འབྱུང་བ་ལས་གྱུར་པ་གཟུགས་ཕུང་ལ་སོགས་པའི་ཕུང་པོ་ལྔ། ཁམས་བཅོ་བརྒྱད། སྐྱེ་མཆེད་བཅུ་གཉིས་རྣམས་ལྷ་ཡབ་ཀྱི་ངོ་བོར་ལྷུན་གྱིས་གྲུབ་པའམ།
འབད་པ་མེད་པར་ཡེ་ནས་རྫོགས་པའི་རང་བཞིན་ཅན་ཡིན་ཞེས་པའི་དོན་ཏོ། ། གནས་དེར་བཞུགས་པ་པོ་གང་ཞིག་བཞུགས་ན་འདི་ལ་དོན་གསུམ་གྱི་སྒོ་ནས་བཞུགས་པ་དང་། དཀྱིལ་འཁོར་ལ་འགོད་ཚུལ་གྱི་སྒོ་ནས་བཞུགས་པ་གཉིས་ལས། དང་པོ་ནི། བདག་ཉིད་ཆེན་པོ་ཞེས་པ་ཚིག་རྐང་གཉིས་ཏེ། དེ་ཡང་བདག་ཉིད་ཆེན་པོ་རྣམ་སྣང་སོགས་རིགས་ལྔ་ཡབ་བདེ་བར་གཤེགས་པ་དང་། ཀུན་ཏུ་བཟང་མོ་སོགས་ཡུམ་བདེ་བར་གཤེགས་མ་སྟེ། དེ་བཞིན་གཤེགས་པའི་གདན་དང་། ས་སྙིང་པོ་སོགས་བྱང་ཆུབ་སེམས་དཔའ་རྣམས་དང་། གཟུགས་རྡོ་རྗེ་མ་སོགས་བྱང་ཆུབ་སེམས་མ་སྟེ་ལྕམ་དྲལ་རྣམས་ནི་སེམས་དཔའ་སེམས་མའི་གདན་དང་།
གཤིན་རྗེ་གཤེད་ཡབ་ཡུམ་ལ་སོགས་པ་ཁྲོ་བོ་ཁྲོ་མོའི་ཚོགས་ནི་ཁྲོ་བོའི་གདན་ཡིན་ལ། གཉིས་པ་ནི། རྡོ་རྗེ་ལྷ་མོ་སོགས་ཚིགས་བཅད་གཉིས་ཏེ། དེ་ཡང་རྡོ་རྗེ་ལྷ་མོ་ཡུམ་ལྔའི་ཚོགས་ཆེན་དང་། དེའི་ཚོགས་ཀྱི་བདག་པོ་རིགས་ལྔ་དཔལ་ཆེན་ཏེ་དཀྱིལ་འཁོར་གྱི་གཙོ་བོ་དང་། ཁྲོ་རྒྱལ་ཡབ་ཡུམ་བཅུ་སྟེ་འཁོར་དང་། དཀྱིལ་འཁོར་ལ་གནས་པའི་དམ་ཚིག་པ་དང་སྤྱན་འདྲེན་པའི་ཡུལ་གྱི་ཡེ་ཤེས་པ་དབྱེར་མེད་དུ་ཕྱག་རྒྱས་འདེབས་པར་བྱེད་པ་སྒོ་མ་བཞི། རྩ་བའི་དཀྱིལ་འཁོར་གྱི་ལྷ་ཡེ་ཤེས་པའི་སྤྲུལ་པའི་ལྷ་ཕྱག་སྙན་གྱི་ཚོགས་མང་པོ་དང་། འཁོར་ཡུག་སོགས་ལ་གནས་པའི་མ་ལྟར་བྱམས་ཤིང་སྲིང་ལྟར་གདུང་བ་དབང་ཕྱུག་མ་ལ་སོགས་པ་དང་། ལེགས་ཉེས་གཤན་ཕྱེ་སྟེ་སྟངས་འཛིན་ཞིང་དམ་ཚིག་དག་མ་དག་གི་རྗེས་གཅོད་པར་བྱེད་པའི་ཕྱི་ནང་མཁའ་འགྲོ་རྣལ་འབྱོར་མ་ཡི་ཚོགས་སོ་ཞེས་པའི་དོན་ཏོ། །
དེ་དག་ནི་ཕུར་པ་རྩ་བའི་དཀྱིལ་འཁོར་དང་སྦྱར་ཏེ་བཤད་པ་ཡིན་ལ། ཞི་ཁྲོ་རབ་འབྱམས་གྱི་དཀྱིལ་འཁོར་དང་སྦྱར་ཏེ་བཤད་ན། རྡོ་རྗེ་རིགས་ཀྱི་ལྷ་མོའི་ཚོགས་ཀྱི་རྗེ་སྟེ་རིགས་དྲུག་གི་ཐུབ་པ་དྲུག་ལ་སོགས་ཏེ་ཞི་བའི་ལྷ་ཞེ་གཉིས། ཚོགས་དེ་དག་གི་བདག་པོ་ནི། རིགས་ལྔའི་ལྷ་དཔལ་ཆེན་བཛྲ་ཧེ་རུ་ཀ བུདྡྷ་ཧེ་རུ་ཀ རཏྣ་ཧེ་རུ་ཀ པདྨ་ཧེ་རུ་ཀ ཀརྨ་ཧེ་རུ་ཀ་སྟེ་ཁྲོ་རྒྱལ་ཡབ་ལྔ། བཛྲ་ཀྲོ་དྷི་ཤྭ་རི།
བུདྡྷ་ཀྲོ་དྷི་ཤྭ་རི་སོགས་ཁྲོ་མོ་ཡུམ་ལྔ་སྟེ་བཅུ། གནས་མིག་རྣ་བ་སྣ་ལྕེ་ལུས་ཡིད་ཀུན་གཞི་ཉོན་ཡིད་དེ་བརྒྱད་རྣམ་པར་དག་པ་ཀེ་རི། ཙེ་རི་ཏྲ་མ། པེ་ཏ། པུ་ཀ གྷཥྨེ། རྨ་ཤ། ཙནྡ་ལི་སྟེ་གནས་མ་བརྒྱད་དང་ཡུལ་གཟུགས་སྒྲ་དྲི་རོ་བཞི་དག་པ། ཤྭ་ན་མུ་ཁ ཤྲི་མུ་ཁ། བྱ་ཀྲི་མུ་ཁ།
སིང་ཧ་མུ་ཁ་སྟེ་བཞི་དང་། ཞར་ལ། ཀྲི་ཏ་མུ་ཁ། ཀཾ་ཀ་མུ་ཁ། ཁ་ཁ་མུ་ཁ། ཧུ་ལུ་མུ་ཁ་སྟེ་ཡུལ་མ་བརྒྱད། རྟག་ལྟ། ཆད་ལྟ། བདག་ལྟ། མཚན་མར་ལྟ་བ་སྟེ་ལྟ་ལོག་བཞི་གནས་སུ་དག་པས་ཕྱག་རྒྱ་ལྕགས་ཀྱུ་ཞགས་པ།
ལྕགས་སྒྲོག དྲིལ་བུ་མ་སྟེ་སྒོ་མ་བཞི། མི་དགེ་བ་བཅུ་གནས་སུ་དག་པ། ཧཱུྃ་ཀཱ་ར་རྣམ་པར་རྒྱལ་བ། གཡུག་སྔོན་ཅན་ལ་སོགས་པ་སྟེ་ཡེ་ཤེས་སྤྲུལ་པའི་ལྷ་ཕོ་མོའི་ཚོགས་མང་པོ་དང་། མ་ལྟར་འབྱམས་ཤིང་སྲིང་ལྟར་གདུང་པའི་དབང་ཕྱུག་ཉེར་བརྒྱད། མ་བདུན། སིང་བཞི། འབར་མ་བརྒྱད་ལ་སོགས་པ་དང་། གཞན་ཡང་ཉེས་པ་ལ་ཆད་པ་འབེབས།
ལེགས་པ་ལ་དངོས་གྲུབ་སྟེར་བའི་སྟངས་འཛིན་ཅན། དམ་ཚིག་རྗེས་གཅོད་ཀྱི་བྱ་ར་བྱེད། སྔོན་དམ་བཅས་ཤིང་། ཕྱི་སྲིད་པ་རི་རབ་གླིང་བཞི་ལ་གནས་པ། ནང་རྩ་དང་ཐིག་ལེ་ལ་གནས་པ། ཏིང་ངེ་འཛིན་སེམས་ལ་གནས་པའི་མཁའ་འགྲོ་དང་རྣལ་འབྱོར་མའི་ཚོགས་རྣམས་ཏེ། དེ་ལྟར་གནས་དེར་བཞུགས་པ་པོ་གང་ཞིག་བཞུགས་པ་དེ་དག་ལ་དགོངས་པར་གསོལ་བ་ནི། དཔང་གྱུར་རྡོ་རྗེ་དམ་ཅན་དགོངས་སུ་གསོལ་ཞེས་པ་སྟེ། དེ་ཡང་སྒྲུབ་པ་པོ་བདག་སྤང་བྱ་དྲི་མས་དག་མ་དག་སོགས་ཀྱི་དཔང་པོར་གྱུར་པ་རྡོ་རྗེ་དམ་ཅན་ཁྱེད་རྣམས་བདག་ལ་དགོངས་སུ་གསོལ་ཞེས་པའོ། ། གཉིས་པ་དངོས་གཞི་ལ།
སྨོན་སེམས་ལས་ཉམས་པ་བསྐང་བ་དང་། འཇུག་སེམས་ལ་ཉམས་པ་བསྐང་བ་གཉིས་ལས། དང་པོ་ནི། ཐུགས་རྗེ་གདུང་འཚོབ་ཅེས་པ་ཚིག་རྐང་གཉིས་ཏེ། དེ་ཡང་དཀྱིལ་འཁོར་ཆེན་པོར་དབང་བསྐུར་བ་ཐོབ་ནས་མགོན་པོ་ཐུགས་རྗེ་ཅན་ཆེན་པོའི་གདུང་འཚོབ་པར་བྱེད་པ་རྡོ་རྗེ་ཆེ་གེ་མོ་བདག་ཅག་གི་གལ་ཏེ་སྨོན་སེམས་ཉམས་པར་གྱུར་ན་རྡོ་རྗེ་ཐེག་པའི་ལམ་ཐམས་ཅད་རྩ་བ་ནས་མ་རུངས་པར་འགྱུར་ཞིང་། རྒྱལ་བའི་གདུང་རྒྱུན་གཅད་པར་འགྱུར་བས། དེ་བས་ན་འགྲོ་བའི་དོན་དུ། སླར་ཡང་བྱང་ཆུབ་ཏུ་སེམས་བསྐྱེད་དོ། ། གཉིས་པ་འཇུག་སེམས་ལས་ཉམས་པ་བསྐང་བ་ལ། བཤགས་པ་དང་སྦྱང་པ་གཉིས།
དང་པོ་ལ་བཤགས་བྱ་སྨོས་པ་དང་། དེ་བཤགས་པ་དངོས། དང་པོ་ལ་གང་ཉམས་པ། ཉམས་པའི་རྒྱུ། ཉམས་པའི་རྣམ་གྲངས་སྨོས་པ་དང་གསུམ་ལས། དང་པོ་ནི། བླ་མེད་གོ་འཕང་བསྒྲོད་པར་བྱ་བའི་ཕྱིར། ། ཞེས་པ་ཚིག་རྐང་དྲུག་སྟེ། དེ་ཡང་སྡོམ་པ་གསུམ་དང་འགལ་བ་སྟེ། སེམས་ཅན་ཐམས་ཅད་ཀྱི་དོན་དུ་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཀྱི་གོ་འཕང་བགྲོད་པར་བྱ་བའི་ཕྱིར།
བསྟན་པ་རྒྱ་མཚོ་ལྟ་བུའི་སྒོར་བཞུགས་ནས་སོ་ཐར་དང་བྱང་སེམས་སོ་སོའི་འདུལ་ཁྲིམས་དང་འགལ་བ་དང་། སྐུ་གསུང་ཐུགས་རྡོ་རྗེ་དང་མཉམ་པར་སྦྱོར་བ་རིག་འཛིན་གྱི་སྡོམ་པའི་ཚོགས་རྡོ་རྗེ་སྟེ་འདའ་བར་དཀའ་བས་དམ་ཚིག་བྱང་ཆུབ་ཀྱི་བར་དུ་བསྟེན་པར་བྱ་བ་ཡིན་པས། གཏན་གྱི་གཉེར་དུ་བྱ་བ་དེ་ལས། སྤྱི་སོ་སོ་ཐར་པ་དང་འགལ་བ་དགོས་པ་མེད་པར་ཆང་བཏུང་བ་ལྟ་བུ་དང་། ཁྱད་པར་བ་བྱང་སེམས་དང་འགལ་བ་གནོད་པའི་ཕྱིར་དྲག་ལས་བྱེད་པ་ལྟ་བུ་དང་། ལྷག་པའི་དམ་ཚིག་སྔགས་སྡོམ་ལས་འགལ་བུད་མེད་ལ་སྨོད་པ་ལྟ་བུ་སོགས་ཀྱི་སྒོ་ནས་ཞེས་པའམ། ཡང་ན་ཐུན་མོང་སྤྱིའི་དམ་ཚིག སྒྲུབ་པ་ཁྱད་པར་གྱི་དམ་ཚིག སྤྱོད་པ་རྒྱུན་གྱི་དམ་ཚིག ལྟ་བ་གལ་མདོའི་དམ་ཚིག་རྣམས་དང་འགལ་བའི་སྒོ་ནས།
དུས་སྔ་ཕྱིར་ནོངས་ཤིང་ཉམས་པ་སྤྱན་པ་སྟེ་མཐའ་དག་བསྡུས་པ་ནི་གཏན་གྱི་གཉེར་དུ་ཁས་བླངས་པས་སྨ་བོ་འཚལ་གྱི་སྡོམ་པ་དང་འགལ་བ་རྣམས་སོ། ། གཉིས་པ་ཉམས་པའི་རྒྱུ་ནི། ཡུན་དུ་མི་གཏོང་འདའ་བར་མི་བགྱིད་ལ། ཞེས་པ་རྐང་པ་ལྔ་སྟེ། དེ་ཡང་ཧ་ཅང་ཐལ་བ་བསླབ་པ་སྤོང་བར་འདོད་པས་ཡུན་དུ་མི་གཏོང་ཞིང་དམ་ཚིག་ལས་འདའ་བ་ཡང་མི་བགྱིད་པས་ཟབ་མོའི་དོན་ལ་ལོག་པར་ལྟ་བས་ཕྱིན་ཅི་ལོག་གོལ་ཞིང་ཆོས་ལས་ཕྱིར་བཟློག་པའི་སེམས་མི་འཚམས་པ་རང་མ་མཆིས་ཀྱང་ཉེས་པ་ཕྲ་བའི་རིགས་ལ་ཆེན་པོ་ལ་ལྟོས་ན་བཟོད་པར་བྱར་ཡོད་སྙམ་པ་དང་། ཕྱིས་བཤགས་པའི་ལོང་ཡོད་སྙམ་པའི་ལེ་ལོས་གཡེངས་པ་དང་། འཕྲལ་དུ་སྦྱངས་པའི་སྤྱོད་པ་ཀློང་དུ་མ་གྱུར་པས་གཉེན་པོའི་རྩལ་ཤུགས་ཆུང་པ་དང་ཉེས་པ་ལ་ཉེས་པར་ཤེས་བཞིན་མི་ལྡན་པ་དང་། གལ་ཏེ་ཤེས་ཀྱང་ཉོན་མོངས་པའི་བག་མེད་པའི་དབང་དུ་གྱུར་ཏེ་སྤྱད་པར་འདོད་པས་སོ། ། གསུམ་པ་ཉམས་པའི་རྣམ་གྲངས་སྨོས་པ་ལ། ཉམས་པ་གང་ཡིན་པ་དང་།
དེ་ལས་ཅིར་འགྱུར་བ་གཉིས། དང་པོ་ལ་སྤྱིར་ཉམས་པ་དང་། ཁྱད་པར་ཉམས་ཤན་གཉིས། དང་པོ་ལ་གཞི་དང་། རྒྱུ་གཉིས་སྤྱི་སྨོས་པ་གསུམ་ལས། དང་པོ་ནི། སྒོམ་ལ་མི་བརྩོན་བསྙེན་སྒྲུབ་གཡེལ་བ་སོགས། ། ཞེས་པ་སྟེ། དེ་ཡང་། བསྐྱེད་རིམ་སྒོམ་པ་ལ་མི་བརྩོན་པ་དང་།
སྔགས་ཀྱི་བསྙེན་པ་དང་། རྫོགས་རིམ་སོགས་ཀྱི་སྒྲུབ་པ་ལ་གཡེལ་བ་དང་ལ་སོགས་པས་བླང་དོར་དང་འགལ་བ་མཐའ་དག་གོ ། གཉིས་པ་རྒྱུ་ནི། ཚོར་དང་མ་ཚོར་མ་རིག་དབང་གིས་ན། ། ཞེས་པ་སྟེ། དེ་ཡང་རང་གི་ཚོར་བཞིན་དུ་སྤྱད་པ་དང་། མ་ཚོར་ཡང་སྤྱད་པ་སྟེ་མདོར་ན་བླང་དོར་ལ་རྨོངས་པ་མ་རིག་པའི་དབང་གིས་ནའོ། ། གསུམ་པ་སྤྱི་སྨོས་པ་ནི། སྟོན་པའི་བཀའ་དང་དམ་ལས་འགལ་གྱུར་ཏེ། ། ཞེས་པས་བསྟན་ཏེ།
དེ་ཡང་མདོར་ན་སྟོན་པའི་བཀའ་ལས་འབྱུང་བ་དང་། འབྱུང་བཞིན་དུ་ཁས་བླངས་པའི་དམ་ཚིག་ལས་འགལ་བར་གྱུར་ཏེ་སྤྱད་པ་མཐའ་དག་གོ ། གཉིས་པ་ཉམས་ཤན་བཤད་པ་ལ། ཇི་ལྟར་ཉམས་པ་དང་། དེ་ལྟར་ཉམས་པ་གཉིས་ལས། དང་པོ་ནི། རྣལ་འབྱོར་གང་ཞིག་ཅེས་པ་ཚིག་རྐང་ཕྱེད་གསུམ་སྟེ། ལས་དང་པོ་པ་དག་ནི་རྣལ་འབྱོར་པ་གཞན་ཞིག་དམ་ཚིག་ཉམས་པ་དང་དུས་སྐད་ཅིག་ཙམ་དུ་ཡང་ཕྲད་པར་མི་བྱ་སྟེ་བྱས་ན་རང་ཡང་དེའི་ཤན་གྱིས་ཉམས་པར་འགྱུར་བར་སྲིད་པས་སོ། ། ཞེས་རྫོགས་པའི་སངས་རྒྱས་ཀྱི་བཀའ་དྲི་མ་མེད་པ་ཕུར་པ་གསང་རྒྱུད་སོགས་ལས་འབྱུང་བ་ཡིན་ཏེ། ཇི་སྐད་དུ།
རྩ་བ་ཉམས་པས་འཆལ་པ་དང་། ། དམ་ལ་གནས་པའི་རྣལ་འབྱོར་པས། ། སྐད་ཅིག་ཡུད་ཙམ་སྨྲས་མ་བྱེད། ། ཉམས་འགྱུར་ཉེས་པ་བརྗོད་མི་ལངས། ། ཞེས་དང་། གསང་བའི་སྙིང་པོ་དེ་ཁོ་ན་ཉིད་ངེས་པ་ལས་ཀྱང་། ཉམས་པའི་འཆལ་པ་དག་གསོ་ལ། ། ཉེ་བར་མི་བརྩོན་དང་སྐད་ཅིག ། ཡུང་ཙམ་སྨྲ་བ་མ་བྱེད་ཅིག ། ཉམས་གྱུར་ཉེས་པ་བརྗོད་མི་ལངས། །
ཞེས་གསུངས་ཏེ། དེ་ཡང་དམ་ཚིག་ཉམས་པའི་འཆལ་པ་དག ཉམས་པ་གསོ་བའི་ཆོ་ག་ལ་ཉེ་བར་མི་བརྩོན་པ་དེ་དང་། དུས་སྐད་ཅིག་ཙམ་ཡང་འགྲོགས་པར་བྱེད་པའམ། ཡུད་ཙམ་དུ་ཡང་སྨྲ་བ་མ་བྱེད་ཅིག སྨྲས་ན་ཉེས་པ་ཅི་ཡོད་ཅེ་ན། དཔེར་ན་སྦལ་པ་རྨ་ཅན་གཅིག་གི་ཞོར་ལ། སྦལ་པ་དོང་གང་རྨ་ཅན་དུ་འགྱུར་བ་དང་། རྟ་ཕྲུ་གུ་སྔོ་ཅན་གཅིག་གིས། རྟ་ཁྱུ་སྔོས་ཁྱེར་བ་དང་།
འོ་མ་རུལ་པ་ཐིགས་པ་གཅིག་གིས། འོ་མ་ཁོག་བཟང་རུལ་འགྱུར་པ་བཞིན་དུ། དམ་ཚིག་ཉམས་པ་དང་འགྲོགས་པའི་ཉེས་པ་བརྗོད་ཀྱིས་མི་ལངས་ཏེ། ཉམས་པ་གཅིག་གི་ཞོར་ལ། དེ་དང་དམ་འདྲེས་པའི་རྣལ་འབྱོར་པ་ཀུན་དམྱལ་བར་ལྟུང་བའི་སྐྱོན་ཡོད་པས་ན། ལུང་པ་གཅིག་གི་ཆུ་ལའང་བཏུང་བར་མི་བྱ་ཞེས་པའི་དོན་ནོ། ། གཉིས་པ་དེ་ལྟར་ཉམས་པ་ལ་རྒྱུ་དང་ངོ་བོ་གཉིས་ལས། དང་པོ་རྒྱུ་ནི། ཡང་དེ་ལྟར་མ་རྟོགས་ཏེ། ཞེས་སོགས་རྐང་པ་ཕྱེད་གསུམ་སྟེ།
དེ་ལྟར་གསུང་ཡང་ཉེས་པ་ཡོད་པ་དེ་ལྟར་མ་གཏོགས་ཏེ། གསང་ཤེས་བཞིན་གསང་བྱ་མ་གསང་པས། གསང་སྒོ་འཆོལ་བསམ། གསང་མ་ཤེས་བས་གསང་བྱ་དང་གསང་བྱ་མ་ཡིན་པའི་དབྱེ་གསལ་དཀའ་བས་མ་བསྒྲིམས་ཏེ་མ་གསང་པ་དང་། བསྒྲིམས་ཀྱང་གཞན་སེམས་ཤེས་པ་སོགས་ཀྱི་མངོན་ཤེས་མེད་པས་ཡུལ་སྐྱོན་ཅན་ཡིན་པ་མ་གཏོགས་པའི་དབང་གིས་སོ། ། གཉིས་པ་ངོ་བོ་ནི། ཉམས་དང་ཚོགས་འདྲེས་ཞེས་པ་ཚིགས་བཅད་གཅིག་སྟེ། དེ་ཡང་དམ་ཚིག་ཉམས་པ་དེ་དང་མི་ཕྲད་པ་བྱ་དགོས་པ་ལས་ཕྲད་ཚུལ་ཡང་ཉམས་པ་དེ་དང་ཚོགས་ཀྱི་འཁོར་ལོར་འདུ་བ་འདྲེས་པ་དང་རང་གི་དམ་ཚིག་ཉམས་པ་བསྐང་བའི་བྱ་བ་བྱེད་དུས་དེ་ཡང་གནས་པ་དང་ཕ་རོལ་གང་དམ་ཚིག་ཉམས་པ་ལས་སླར་མ་གསོས་པའམ་མི་རུང་བས་སྣོད་མིན་པ་རྣམས་ལ་ཆོས་བཤད་པ་དང་། མདོར་ན་དེ་ཉིད་དམ་ཚིག་ཉམས་པ་ལ་མི་འཛེམས་པས་བསྲུང་བ་ལ་མི་བརྩོན་པར་ཉམས་པའི་སྐྱོན་ལ་སོགས་པ་དམ་ཚིག་ཉམས་པ་དང་འགྲོགས་ཤིང་དེའི་ཤན་གྱིས་རང་གི་དམ་ཚིག་ཉམས་པ་དེ་དག་ཀུན་ཡིན་ཞེས་པའི་དོན་ནོ། ། གཉིས་པ་དེ་ལས་སྤྱིར་འགྱུར་བ་ནི།
ཉམས་གྲིབ་སྐྱོན་གྱིས་སོགས་ཚིག་རྐང་གཉིས་ཏེ། དེ་ལྟར་དམ་ཚིག་ཉམས་པ་དང་ཕྲད་པའི་གྲིབ་དེའི་སྐྱོན་གྱིས་ནི་རང་ཉིད་ལ་གོས་པར་གྱུར་ཏེ་འཚལ་ལོ། ། གོས་པས་ཅིར་འགྱུར་བ་ཡང་། ཚེ་འདིའི་ན་འཆི་ལ་སོགས་པ་མི་འདོད་པའི་རྐྱེན་དང་། ཡུན་གྱི་སྒྲིབ་པར་གྱུར་ཏེ། མངོན་མཐོ་དང་ངེས་ལེགས་འཐོབ་པའི་ཡུལ་ལས་འདའ་པར་འགྱུར་རོ། ། གཉིས་པ་བདེ་བཤགས་པ་ནི། རབ་གནོང་འགྱོད་པའི་སེམས་ཀྱིས་མཐོལ་ལོ་བཤགས། ། ཞེས་པ་སྟེ། དེ་ལྟར་བྱས་པའི་ལས་དེ་ནི་བགྱི་བར་མི་འོས་པའི་ཕྱིར་བགྱིས་པ་ལ་རབ་ཏུ་གནོང་ཞིང་འགྱོད་པའི་སེམས་ཀྱིས་ཁྱེད་རྣམས་ཀྱི་སྤྱན་སྔར་མཐོལ་ལོ་བཤགས་སོ་ཞེས་པའི་དོན་ཡིན་ལ།
གཉིས་པ་སྦྱངས་པ་ལ། དོན་དམ་པས་སྦྱངས་པ་དང་། ཀུན་རྫོབ་ཀྱིས་སྦྱངས་པ་གཉིས་ཀྱི། དང་པོ་ནི། བྱམས་པའི་ཐུགས་རྗེས་ཞེས་པ་ཚིགས་བཅད་གཅིག་སྟེ། བཤགས་པ་བཞིན་དག་པར་ཡང་མཛད་དུ་གསོལ་བ་སྟེ། དེ་ཡང་དང་པོར་ཁྱེད་ཀྱི་བྱམས་པའི་ཐུགས་རྗེས་བདག་ལ་དགོངས་ནས་ཀྱང་། གཉིས་སུ་མེད་པ་ཆོས་ཀྱི་དབྱིངས་ལས་གཞན་དུ་མི་འགྱུར་བ་དེ་ལ་བདག་བཀོད་དེ། ཆོས་གང་ཡང་མི་དམིགས་པས་བཏང་སྙོམས་པ་དེའི་ངང་དུ་བདག་དང་ལྷན་ཅིག་ཏུ་བཞུགས་ནས་ཀྱང་། བདག་གཞན་དགེ་སྡིག་སོགས་གཉིས་སུ་མེད་པར་རྟོགས་པ་དོན་གྱི་ཚངས་པ་སྩལ་དུ་གསོལ།
ཞེས་པའོ། ། གཉིས་པ་ཀུན་རྫོབ་ཀྱིས་སྦྱངས་པ་ནི། དོན་དམ་གཉིས་མེད་སྤྲོས་ལས་ཞེས་པ་ཚིགས་བཅད་གཅིག་སྟེ། དེ་ཡང་དོན་དམ་པར་བཟུང་འཛིན་གཉིས་མེད་སྤྲོས་ལས་འདས་པ་ཡིན་པ་ལ། རྣམ་རྟོག་གང་ཡང་དམིགས་པར་མི་འགྱུར་བ་ཡིན། འོན་ཀྱང་ཀུན་རྫོབ་སྒྱུ་མ་ཙམ་གྱི་དབང་གིས་ནི། ནོངས་པ་མཆིས་ན་རབ་གནོང་བཟོད་པར་གསོལ་ལོ་ཞེས་པའི་དོན་ཏེ། དེ་དག་གིས་ཐུན་མོང་གི་བཤགས་པའམ་སྤྱིའི་བཤགས་པ་བསྟན་ཟིན་ནས། གཉིས་པ་སྒོས་བཤགས་ལ། གང་བཤགས་པར་བྱ་བ་དང་།
གང་ལ་བཤགས་པར་བྱ་བ། ཇི་ལྟར་བཤགས་པར་བྱ་བ་གསུམ་གྱི། དང་པོ་ལ། གང་གིས་གོས་པ་དང་། ཇི་ལྟར་གོས་པ་དང་། དེ་ལྟར་གོས་པ་གསུམ་གྱི། དང་པོ་ནི། སླར་ཡང་བཤགས་པ་རྒྱས་པར་བྱ་བར་འདོད་ན། རྗེ་ས་ཆེན་གྱིས། དེའི་སྤྱན་སྔར་རང་རང་གི་སྡིག་སྒྲིབ་སྦྱང་བར་བྱ་བའི་ཕྱིར།
བརྗོད་མེད་དམ་ཚིག་ཉི་ཤུ་པས་བཤགས་ཏེ་ཉམས་ཆགས་བསྐང་བའི་ཕྱིར་མཁའ་འགྲོ་རྣམས་ལའང་བཤགས་པ་བྱས་ལ་གསོལ་བ་གདབ་ཅེས་གསུངས་པ་ལྟར། དམ་ཚིག་ཉི་ཤུ་པས་བཤགས་པ་བྱ་བ་ནི། སྡོམ་གསུམ་སྐུ་གསུང་ཐུགས་ཀྱི་དམ་ཚིག་དང་། ། ཞེས་སོགས་སྒྲུབ་ཐབས་ནས་འབྱུང་བ་བཞིན་ཏེ། དེ་ཡང་སྤྱིར་སྡོམ་པ་གསུམ། ལྷག་པར་སྐུ་གསུང་ཐུགས་ཀྱི་དམ་ཚིག་སྟེ། ། རིག་འཛིན་སྔགས་ཀྱི་སྡོམ་པ་དང་འགལ་བ་རྩ་བའི་ལྟུང་བ་བཅུ་བཞི། ཡན་ལག་གི་ལྟུང་བ་བརྒྱད་ལ་སོགས་པ་དང་། དེར་མ་འདུས་པའི་ཉེས་བྱ་སྟེན་བྱ་མ་སྟེན་པ་སོགས་ནས་ཕྲ་ཞིང་ཕྲ་བའི་བར་རྣམས་དང་འགལ་ནས་གོས་པ་དག་བཤགས་ཞེས་པའི་དོན་ནོ། ། གཉིས་པ་ཇི་ལྟར་གོས་པ་ནི།
དམ་ཚིག་ཆེ་ཆུང་ཞེས་པ་ཚིག་རྐང་བདུན་ཏེ། དེ་ལྟ་བུའི་དམ་ཚིག་ཆེ་བ་བླ་མ་ལ་བཀུར་བསྟི་བྱ་ཚུལ་སུམ་ཅུ་གསུངས་པ་ལྟར་ཚུལ་བཞིན་དུ་མ་བསྟན་པ་ལྟ་བུ་དང་། ཆུང་བ་ཚོགས་འཁོར་དུས་རྩོད་པ་སྤང་པ་ལྟ་བུ་ལས་རང་གི་ཚར་ཞིང་བསམ་བཞིན་དུའམ་མ་ཚར་ཡང་རུང་སྟེ། ཉམས་པ་དང་ཟླ་གྲོགས་ཀྱི་དབང་གིས་དང་། དམ་ཚིག་ཆེ་བ་ཉམས་པའི་ཞོར་གྱིས་དམ་ཚིག་གཞན་འབད་མེད་དུ་ཉམས་པ་དང་། སྒྲུབ་པའི་དམ་བཅའ་སོགས་དང་པོར་ཁས་བླང་ཆེ་ལ། ཕྱིས་ལག་ཏུ་ལེན་པ་ན་ཉམས་ལེན་ཆུང་བ་དང་། ལས་ལ་འཇུག་པ་ན་ཡོ་བྱད་འབྱོར་བཞིན་དུ་མ་གསོག་པ་སོགས་བཀའ་ལྟར་མ་བགྱིས་པ་དང་། ཇི་སྐད་བཤད་པའི་ཆོ་གས་གཞུང་སྲོང་དགོས་པ་ལས་དེ་ལྟར་མ་བསྲང་བ་དང་། དེའི་ཚེ་ཏིང་ངེ་འཛིན་ལྷོད་པར་གྱུར་པས་བསྒོམ་པ་མི་གསལ་བ་དང་།
འཇབ་བཟླས་ཆུང་པས་གྲངས་ཚད་མ་ལོངས་པ་དང་། དུས་རྟག་ཏུའང་ཡི་དམ་ལྷ་ཡི་སྒོམ་པ་གཡེལ་ཞིང་བརྗེད་པ་ལ་སོགས་པའོ། ། གསུམ་པ་དེ་ལྟར་གོས་པ་ནི། ཉམས་གྲིབ་ཉེས་པའི་ཚོགས་རྣམས་མ་ལུས་ཀུན། ། ཞེས་པ་སྟེ། དེ་ལྟར་གྱུར་པ་ལས་རང་ཉིད་ཉམས་ཤིང་ཐར་པ་ལ་སྒྲིབ་པའི་གྲིབ་ཀྱིས་གོས་པས་མདོར་ན་ཉེས་པར་བྱེད་པའི་ཚོགས་རྣམས་མ་ལུས་ཀུན་བཤགས་ཞེས་པའི་དོན་ཡིན་ལ། གཉིས་པ་གང་ལ་བཤགས་པར་བྱ་བ་ནི། ཕྱོགས་བཅུར་བཞུགས་པའི་སངས་རྒྱས་བྱང་སེམས་དང་། ། ཞེས་སོགས་ཚིགས་བཅད་གཅིག་སྟེ། དེ་ཡང་སྟོབས་བཞིའི་སྒོ་ནས་བཤགས་དགོས་པས།
རྟེན་གྱི་སྟོབས་ནི། སྤྱིར་ཕྱོགས་བཅུ་ན་བཞུགས་པའི་སངས་རྒྱས་དང་བྱང་ཆུབ་སེམས་དཔའ་ཐམས་ཅད་དང་། རྩ་རྒྱུད་ཀྱི་བླ་མ་ཡི་དམ་དཀྱིལ་འཁོར་གྱི་ལྷ་ཚོགས་དཔའ་བོ་དང་མཁའ་འགྲོ་རྣལ་འབྱོར་དང་རྣལ་འབྱོར་མའི་ཚོགས་རྣམས་དང་། ཁྱད་པར་རྡོ་རྗེ་གཞོན་ནུ་ལྷ་ལྔ་བཅུ་རྩ་གཅིག་གི་དཀྱིལ་འཁོར་གྱི་ལྷ་ཚོགས་རྣམས་དང་། དུར་ཁྲོད་ཆེན་པོ་བརྒྱད་ན་གནས་པའི་དམ་ཚིག་ཅན་གྱི་དཔའ་བོ་དང་མཁའ་འགྲོ་མ་རྣམས་ལ་བཤགས་ཞེས་པ་སྟེ། དཀྱིལ་འཁོར་གྱི་གཙོ་བོ་མཚན་མ་སྨོས་པ་དང་། སྨོས་པ་ལས་སྤྱི་དང་སྒོས་སུ་བཞག་པའོ། གསུམ་པ་ཇི་ལྟར་བཤགས་པར་བྱ་བ་ནི། སྔར་བྱས་འགྱོད་དང་ཞེས་པ་རྐང་པ་གསུམ་གྱིས་བསྟན་ཏེ། དེ་ཡང་སྔར་བྱས་པའི་སྡིག་པ་ལ་དུག་ཟོས་པ་ལྟ་བུ་འགྱོད་སེམས་དྲག་པོ་བསྐྱེད་པ་རྣམ་པར་སུན་འབྱིན་པའི་སྟོབས་དང་།
ཕྱིན་ཆད་སྲོག་ལ་བབ་ཀྱང་སྡིག་པའི་ལས་མི་བྱེད་སྙམ་པ་གཉེན་པོ་ཀུན་དུ་སྤྱོད་པའི་སྟོབས་ཀྱི་སྡོམ་སེམས་ཀྱི་སྒོ་ནས་བཤགས། དེ་ཡང་བཤགས་བྱ་བཤགས་བྱེད་བཤགས་ཡུལ་རྣམས་སྣང་ལ་རང་བཞིན་མེད་པ་སྒྱུ་མ་ལྟ་བུའི་ཚུལ་དུ་འགྱོད་ཚངས་རྣམས་ཐོལ་ཞིང་བཤགས་ཀྱིས། འགྱོད་ཚངས་དག་པའི་དངོས་གྲུམ་མ་ལུས་པ་སྩལ་དུ་གསོལ་ཞེས་པའི་དོན་ཡིན་ལ། དེ་ཡན་གྱིས་ཐོག་མར་བཤགས་པའི་རྣམ་གཞག་རྣམས་བསྟན་ཟིན་ནས། གཉིས་པ་རྗེས་སུ་སྡོམ་པ་བསྐྱང་བ་ལ། སྦྱོར་བ་དང་དངོས་གཞི་གཉིས་ཀྱི་དང་པོ་ལ། ཕྱག་འཚལ་བ། མཆོད་པ། སྐྱབས་འགྲོ་གསུམ་གྱི་དང་པོ་ནི། དུས་གསུམ་སངས་རྒྱས་ཐམས་ཅད་ཀྱི། །
ཞེས་པ་ཚིགས་བཅད་གཅིག་སྟེ། དེ་ཡང་འདས་མ་འོངས་ད་ལྟར་བའི་དུས་གསུམ་གྱི་སངས་རྒྱས་ཐམས་ཅད་ཀྱི་སྐུ་གསུང་ཐུགས་ཡོན་ཏན་འཕྲིན་ལས་ཐམས་ཅད་ཀྱི་བདག་ཉིད་ཅན་ལམ་བདེ་བ་ནས་འབྲས་བུ་བདེ་བར་གཤེགས་པ་སྤང་བྱ་མི་མཐུན་པའི་ཕྱོགས་ཐམས་ཅད་ལས་རྒྱལ་བའི་བཅོམ་ལྡན་འདས་རྡོ་རྗེ་གཞོན་ནུ་ཡབ་ཡུམ་འཁོར་དང་བཅས་པ་ལ། བདག་གཞན་སེམས་ཅན་ཐམས་ཅད་ལུས་ངག་ཡིད་གསུམ་གུས་པས་བསྟུད་དེ་ཕྱག་འཚལ་ཞེས་པའི་དོན་ཡིན་ཞིང་། གཉིས་པ་མཆོད་པ་འབུལ་བ་ནི། ཕྱི་ནང་གསང་བ་བླ་མེད་པའི། ། ཞེས་པ་ཚིགས་བཅད་གཅིག་སྟེ། དེ་ཡང་ཕྱི་འདོད་ཡོན་དང་། ནང་བདུད་རྩི། གསང་བ་བྱང་སེམས་བླ་ན་མེད་པ་མཉེས་མཆོད་ལ་སོགས་པ་མཆོད་པ་ཀུན་གྱིས་གུས་པས་མཆོད་པར་བགྱིད་ཅིང་། ཁྱད་པར་བདེ་བར་གཤེགས་པ་ཁྱེད་རྣམས་ཀྱི་བཀའ་དྲིན་དང་འབངས་བྱ་བའི་ཆེད་ཀྱི་ཕྱིར་བདག་གི་ལུས་ཀྱང་འབུལ་བར་བྱ་ཞེས་པའི་དོན་ཡིན་ལ།
གསུམ་པ་སྐྱབས་སུ་འགྲོ་བ་ལ། ཡུལ་ཐུན་མོང་བ་དང་། ཐུན་མོང་མ་ཡིན་པ་དང་། ཁྱད་པར་བ་གསུམ་གྱི། དང་པོ་ནི། སངས་རྒྱས་ཆོས་དང་དགེ་འདུན་ལ། ། ཞེས་པ་ཚིག་རྐང་གཉིས་ཏེ། སངས་རྒྱས་སྐུ་གསུམ་གྱི་བདག་ཉིད་དང་། ཆོས་ལུང་རྟོགས་ཀྱི་བདག་ཉིད་ཅན་དང་། དགེ་འདུན་ཡོན་ཏན་གྱི་གནས་སུ་གྱུར་པའི་འཕགས་པ་སྟེ་ཕར་ཕྱིན་ཐེག་པ་དང་ཐུན་མོང་བའི་དཀོན་མཆོག་གསུམ་ལ་དུས་རྟག་ཏུ་བདག་གཞན་སེམས་ཅན་ཐམས་ཅད་ནི་སྐྱབས་སུ་མཆི་ཞེས་པའི་དོན་ཡིན་ཞིང་།
ཡང་སངས་རྒྱས་ཆོས་དང་སོགས་ཀྱི་དོན་སློབ་དཔོན་པདྨ་འབྱུང་གནས་ཀྱིས་མཛད་པའི་དཀྱིལ་ཆོག་རྡོ་རྗེ་ལས་རིམ་གྱི་རང་འགྲེལ་ནས་འབྱུང་བ་ལྟར་བཤད་ན། སངས་རྒྱས་ཆོས་དང་དགེ་འདུན་ལ། ཞེས་སོགས་ཀྱི་དོན་ནི། བཅོམ་ལྡན་འདས་དཔའ་བོ་རྡོ་རྗེ་གཞོན་ནུ་ནི་ཡང་དག་པའི་སངས་རྒྱས་དེའི་ཐུགས་ཀ་ན་གནས་པའི་སྙིང་པོ་དམ་པ་ཡི་གེ་ཧཱུྃ་ནི་ཆོས། དཔའ་བོའི་འཁོར་ན་གནས་པའི་དཔའ་བོ་དང་དཔའ་མོ་རྣམས་ནི་དགེ་འདུན་ནོ། ། སངས་རྒྱས་ཆོས་དང་དགེ་འདུན་གསུམ་པོ་ནི་སྐྱབས་སུ་གསོལ་བའི་གནས་སོ། ། སྐྱབས་སུ་འགྲོ་བར་བྱ་བ་ནི་རྣལ་འབྱོར་པའི་ལུས་ངག་ཡིད་གསུམ་སྟེ། དུས་འདི་ནས་བཟུང་ནས་ཇི་སྲིད་འཚོའི་བར་དུ་རྟག་ཏུ་བདག་ནི་སྐྱབས་སུ་མཆིའོ་ཞེས་པའོ། ། ཞེས་འབྱུང་ཞིང་། གཉིས་པ་ཐུན་མོང་མ་ཡིན་པ་ནི།
རྣལ་འབྱོར་སྔགས་བདག་ཅེས་སོགས་ཏེ། དེ་ལྟར་ཡེ་ཤེས་ཀྱི་འཁོར་ལོ་ལ་སྐྱབས་སུ་གསོལ་ནས། དམ་ཚིག་གི་འཁོར་ལོ་ལ་གསོལ་བ་བཏབ་པའི་ཕྱིར་གཉིས་སུ་མེད་པའི་དོན་ལས་བྱུང་བའི་རྣལ་འབྱོར་དམ་པ་གསང་བའི་སྔགས་ཀྱི་བདག་པོར་གྱུར་པའི་དབུས་ཀྱི་གཙོ་བོ་ཧེ་རུ་ཀ་དང་། དཀྱིལ་འཁོར་འཁོར་ལོར་བཞུགས་པའི་བདག་ཉིད་ཅན་དེ་རྣམས་ལ་ཡང་རྣལ་འབྱོར་པ་བདག་ལུས་ངག་ཡིད་གསུམ་སྐྱབས་སུ་འཆི་ཞེས་པའི་དོན་ཡིན་ལ། གསུམ་པ་ཁྱད་པར་བ་ནི། དཀྱིལ་འཁོར་བདག་པོར་གྱུར་པ་ཡི། ཞེས་པ་ཚིགས་བཅད་གཅིག་སྟེ། དེ་ཡང་དཀྱིལ་འཁོར་འཁོར་ལོའི་བདག་ཉིད་ཆེན་པོར་གྱུར་པ་ཡི་སྟོང་ཉིད་སྙིང་རྗེ་གཉིས་སུ་མེད་པའི་བྱང་ཆུབ་སེམས་ཀྱི་དངོས་པོ་ནི་རྡོ་རྗེ་སློབ་དཔོན་ཡིན་པས། དེའི་ཕྱིར་ཁྱད་པར་ཅན་དུ་གྱུར་པའི་ཡུལ་གང་ཞིག་ལ་ལན་གཅིག་མ་ཡིན་པར་ཡང་ཡང་དུ་རྡོ་རྗེ་སློབ་དཔོན་ལ་དུས་རྟག་ཏུ་རྣལ་འབྱོར་པ་བདག་ནི་སྐྱབས་སུ་མཆི་ཞེས་པའི་དོན་ཡིན་ལ། གཉིས་པ་དངོས་གཞི་ལ།
ཁས་བླངས་པའི་དབང་པོར་གསོལ་བ་དང་། ཁས་ལེན་དངོས་བཤད་པ་གཉིས་ལས། དང་པོ་ནི། དཀྱིལ་དང་འཁོར་དུ་བཅས་པ་རྣམས། ། ཞེས་པ་ཚིགས་བཅད་གཅིག་སྟེ། དེ་ལྟར་གོང་དུ་སྐྱབས་སུ་གསོལ་བའི་ལྷ་ཚོགས་དཀྱིལ་དང་འཁོར་དུ་བཅས་པ་རྣམས་དང་། དེ་ལྟ་བུའི་གཙོ་བོ་འཁོར་དང་བཅས་པ་ཡིས། ཏིང་ངེ་འཛིན་རྣལ་འབྱོར་གྱི་ངང་ཅན་འཁོར་དང་བཅས་པ་ཐམས་ཅད་དང་། སློབ་དཔོན་དམ་པ་རྣམས་ལ་བདག་དད་པ་དང་ལྡན་པས་རྗེས་སུ་འཇུག་ན་ཐུགས་གཡེངས་པ་ལྟ་བུ་ནི་མ་ཡིན། བུ་གཅིག་པ་ལ་མ་བྱམས་པ་བཞིན་དུ་བྱང་ཆུབ་སེམས་དཔའི་འཁོར་ཚོགས་དང་བཅས་པ་ཐམས་ཅད་ནི་དེ་དག་མ་ལུས་པ་བདག་ལ་དགོངས་སུ་གསོལ་ཞེས་གསོལ་བ་བཏབ་པ་ཡིན་ལ།
གཉིས་པ་ཁས་ལེན་དངོས་བཤད་པ་ལ། མཐུན་ཕྱོགས་བསྒྲུབ་པ། མི་མཐུན་ཕྱོགས་སྤང་བ། དགེ་བ་སྤེལ་བ། བྱང་ཆུབ་ཏུ་སེམས་བསྐྱེད་པ་དང་བཞི་ལས། དང་པོ་ནི། བདག་གི་དུས་འདི་ནས་ཞེས་པ་ཚིག་རྐང་གསུམ་སྟེ། དེ་ཡང་དེ་རྣམས་ཀྱི་སྤྱན་སྔར་ཁས་བླངས་ཞིང་དམ་བཅས་པ་ནི་འདིའོ། ། ཞེས་རྣམ་གྲངས་རྗེས་དྲན་པ་ཡིན་ཏེ། དེ་ཡང་སྔོན་གྱི་དུས་དང་དུས་དེ་རིང་ཁྱེད་རྣམས་ཀྱི་སྤྱན་སྔར་མཆིས་ཤིང་དམ་བཅས་པ་ནི་རྣལ་འབྱོར་པ་རང་གི་མིང་ཡིད་ཡུལ་དུ་བྱས་ལ་ཆོས་ཀྱི་མིང་འདི་ཞེས་བགྱི་བ་བདག་གི་དུས་འདི་ནས་བཟུང་བ་ནས་བརྩམས་ཏེ།
འོན་ཏེའམ། ཇི་སྲིད་དུ་བྱང་ཆུབ་མི་ཐོབ་མི་སྲིད་པས། དེ་སྲིད་བྱང་ཆུབ་མ་ཐོབ་ཀྱི་བར་དུ། བདག་གིས་དཀྱིལ་འཁོར་སློབ་དཔོན་དང་བཅས་པ་རྣམས་ཀྱིས་ཇི་ལྟར་བསྒོ་བའི་སྡོམ་པ་ལེགས་པར་ལུས་ངག་ཡིད་གསུམ་གྱི་བཟུང་བར་བགྱི་ཞེས་སྔར་དབང་དུས་སུ་ཐོབ་པ་གོང་འཕེལ་དུ་འགྱུར་བའི་ཕྱིར་དམ་བཅའ་བ་སྟེ། རྡོ་རྗེ་ལས་རིམ་རང་འགྲེལ་ལས། དེ་ནི་དང་པོ་ཇི་ལྟར་བསྒོ་བ་ཁས་ལེན་ཞིང་དམ་བཅར་གཞུག་པའི་རིམ་པའོ། ། ཞེས་གསུངས་པའི་ཕྱིར། གཉིས་པ་མི་མཐུན་ཕྱོགས་སྤང་བ་ནི། བདག་གི་སྡིག་པ་བགྱིས་པ་གང་། ། ཞེས་པ་ཚིགས་བཅད་གཅིག་སྟེ།
དེ་ཡང་རྣལ་འབྱོར་པ་བདག་གི་ཚེ་རབས་ཐོག་མ་མེད་པའི་དུས་ནས་ལུས་ངག་ཡིད་གསུམ་གྱིས་སྡིག་པ་བགྱིས་པ་དང་། གཞན་དག་ལ་བདག་གིས་བགྱིད་དུ་སྩལ་བ་དང་། གཞན་དང་གཞན་དག་གིས་བགྱིས་པ་ལ་རྗེས་སུ་ཡི་རང་བ་བགྱིས་པ་གང་ཡིན་ཐམས་ཅད། དཀྱིལ་འཁོར་རྒྱལ་བ་འཁོར་དང་བཅས་པ་དང་། སློབ་དཔོན་དམ་པ་ལ་སོགས་པ་བདེ་བར་གཤེགས་པ་རྣམས་ཀྱི་སྤྱན་སྔར་བདག་མཆིས་ནས་སུ། དུས་གསུམ་ཀྱི་སྡིག་པ་བགྱིས་པ་རྣམས་སྔར་བྱས་པ་ནི་ཡུལ་མཆོག་ཁྱེད་རྣམས་ལ་མ་ལུས་པ་སོ་སོར་མཐོལ་ལོ་བཤགས་སོ། ། དེ་ལྟ་མི་བགྱིད་དོ། ། ཕྱིས་ཀྱང་སྡོམ་ལགས་སོ་སྙམ་དུ་བཤགས་པར་བྱ་བའི་དོན་ཡིན་ལ། གསུམ་པ་དགེ་བ་སྤེལ་བ་ནི། སངས་རྒྱས་ཆོས་དང་བྱང་ཆུབ་སེམས། །
ཞེས་པ་ཚིགས་བཅད་གཅིག་སྟེ། དེ་ཡང་ཡ་ཐ་རྒྱལ་བའི་དཀྱིལ་འཁོར་དང་བཅས་པ་སྟེ། སངས་རྒྱས་བཅོམ་ལྡན་འདས་ཏེ་དབུས་ཀྱི་གཙོ་བོ་དང་། དེའི་གསུང་དམ་པའི་ཆོས་ཡང་དང་ཡང་དུ་བསྟན་པར་མཛད་པའི་བྱང་ཆུབ་སེམས་དཔའི་ཚོགས་མ་ལུས་པ་ཐམས་ཅད་ལ་རྗེས་སུ་ཡི་རང་བ་དང་། དེར་མ་ཟད་གསང་བ་མཆོག་གི་དཀྱིལ་འཁོར་དམ་པ་བླང་བར་བྱ་ལ། གཞན་དག་ནི་དོར་བར་བྱ་བ་མ་ཡིན་ཏེ། མ་ཐ་རང་རྒྱལ་དང་། ཟག་པ་ཟད་པའི་དགྲ་བཅོམ་པ་ཉན་ཐོས་ལ་སོགས་པ་དེ་དག་གི་དང་། གཞན་ཡང་འགྲོ་བ་ཀུན་གྱི་བསོད་ནམས་ཐམས་ཅད་ལ་རྣལ་འབྱོར་པ་བདག་དགའ་ཞིང་ཕྲག་དོག་མེད་པར། དེ་རྣམས་ལ་རྗེས་སུ་ཡི་རང་ངོ་ཞེས་པའི་དོན་ཡིན་ཞིང་།
བཞི་པ་བྱང་ཆུབ་ཏུ་སེམས་བསྐྱེད་པ་ནི། སེམས་ཅན་མ་ལུས་སྲིད་པར་ལྟུང་། ། ཞེས་པ་ཚིགས་བཅད་གཅིག་སྟེ། དེ་ཡང་ཁམས་གསུམ་ན་གནས་པའི་སེམས་ཅན་མ་ལུས་པ་སྟེ་སྲིད་པར་ལྟུང་བའི་ལམ་རྒྱུད་ལྔ། འགྲོ་བ་རིགས་དྲུག་གིས་བསྡུས་པ་རྣམས་ལ་དུས་ཀུན་ལ་ཕན་གདགས་པར་བྱ་བའི་ཕྱིར། རྣལ་འབྱོར་པ་རང་ཉིད་རྣམ་པར་སྨིན་པའི་ལུས་གདོས་བཅས་དང་བཅས་པ་འདིས་ནི་ཕན་ཐོགས་པར་མི་འགྱུར་གྱིས། རྒྱུ་མཚན་དེས་ན་མངོན་པར་རྫོགས་པར་སངས་རྒྱས་པར་བྱས་ལ། ད་གཟོད་དུ་སེམས་ཅན་ཐམས་ཅད་ཀྱི་དོན་བྱ་བའི་སླད་དུ། བདག་གིས་བདེ་བར་གཤེགས་པའི་སྤྱན་སྔར་མཆིས་པའི་དུས་འདི་ཉིད་དུ་ནི། སྨོན་པ་བྱང་ཆུབ་ཀྱི་སེམས་དང་འཇུག་པ་བྱང་ཆུབ་ཀྱི་སེམས་གཉིས་བསྐྱེད་པར་བགྱིའོ་ཞེས་པའི་དོན་ཏེ།
དེ་དག་གིས་ནི་བཤགས་པ་གཙོ་བོར་གྱུར་པའི་བསོད་ནམས་ཀྱི་ཚོགས་རྒྱ་ཆེན་པོ་བསགས་པར་བྱས་ཟིན་པས། རང་རྒྱུད་ཀྱི་སྡིག་པ་ཐམས་ཅད་དག་ངེས་སྙམ་པའི་དགའ་བ་གདུང་པ་ཞིག་བསྒོམ་སྟེ། སོར་ཆུད་པའི་སྟོབས་དྲན་པར་བྱས་ལ། དེ་ནས་སྔར་རྟེན་གྱི་སྟོབས་ཀྱི་སྐབས་སུ་སྤྱན་དྲངས་པའི་མདུན་གྱི་ཚོགས་ཀྱི་ཞིང་ངམ། ཚོགས་ཀྱི་རྟེན་དེ་ཐམས་ཅད་ཛཿཧཱུྃ་བཾ་ཧོཿཞེས་པའི་སྔགས་ཚིག་རྣམས་བརྗོད་ཅིང་། སེམས་ཀྱི་ཚོགས་ཀྱི་ཞིང་དེ་ཐམས་ཅད་འོད་ཟེར་སྣ་ཚོགས་པའི་རྣམ་པར་མེར་གྱིས་ཞུ་སྟེ་རང་གི་སྙིང་གར་ཐིམ་པར་བསམ་མོ། ། དེ་དག་ནི་རྗེ་བཙུན་རིན་པོ་ཆེའི་ཐོ་ཡིག་ལས། གསུམ་པ་སྤྱི་ཤེས་པའི་བཤགས་པ་དང་། མཆོད་པ་དང་། སྡིག་པ་བཤགས་པ།
སྐྱབས་སུ་འགྲོ་བ། སེམས་བསྐྱེད་པ། དགེ་བའི་རྩ་བ་བསྔོ་བ་དང་། ། ཞེས་སོགས་གསུངས་པའི་དགོངས་པའི་དོན་དང་འབྲེལ་བའི་སྒོ་ནས་བཤགས་པ་བྱ་བའི་ཚུལ་རྣམས་བསྟན་ཟིན་ཏོ། ། འདིར་སྨྲས་པ། ཉེས་པས་མ་གོས་དམ་པའི་མཆོག་ཡིན་ཡང་། ། ཉེས་པ་བཤགས་བྱེད་དེ་ཡང་དམ་པ་ཞེས། ། ཉེས་པ་ཀུན་བྲལ་བཅོམ་ལྡན་འདས་ཀྱིས་གསུངས། ། ཉེས་པ་འདག་པར་འདོད་རྣམས་འདི་ལོངས་ཤིག ། བཤགས་པས་ཉེས་ལྟུང་མ་ལུས་བཤགས་བྱས་ནས། །
བསོད་ནམས་བསྒྲུབ་ལ་བརྩོན་པའི་བསོད་ནམས་ཅན། ། སྐྱེས་མཆོག་དེ་འདྲ་གང་དེ་སྐྱེས་བུའི་མཆོག ། འདི་ཕྱི་ཀུན་དུ་བདེ་བ་འདི་ཉིད་ཡིན། ། བར་སྐབས་ཀྱི་ཚིགས་སུ་བཅད་པའོ།། ༈ །།སྤྱི་དོན་བཞི་པ་བྱིན་གྱིས་བརླབས་པ་ལ། ། བདག་དང་གནས་སོགས་ལ་བྱིན་དབབ་པ་དང་། ། རྫས་སོགས་བྱིན་གྱིས་བརླབས་པ་གཉིས་ལས། དང་པོ་ནི། སྒྲུབ་ཐབས་ལས། རང་གི་སྙིང་ག་ནས་འོད་འཕྲོས་ཞེས་སོགས་ཏེ།
དེ་ཡང་རང་གི་ལུས་རྡོ་རྗེ་གཞོན་ནུར་གསལ་པའི་སྙིང་ག་ནས་ས་བོན་ལས་འོད་ཟེར་འཕྲོས། བདེ་བར་གཤེགས་པ་ཐམས་ཅད་ཀྱི་ཐུགས་རྗེ་དང་བྱིན་རླབས་བསྡུས་ནས་བདག་རྣལ་འབྱོར་པ་རང་ཉིད་དང་མདུན་བསྐྱེད་དང་འབྲེལ་ན་དེའི་དཀྱིལ་འཁོར་གྱི་གནས་ཏེ། དཀྱིལ་འཁོར་གང་དུ་སྒྲུབ་པའི་ས་ཕྱོགས་དང་། མདུན་བསྐྱེད་དཀྱིལ་འཁོར་དང་མ་འབྲེལ་བ་བདག་བསྐྱེད་ཁོ་ནའི་དབང་དུ་བྱས་ན། སྒྲུབ་པ་པོ་རང་ཉིད་གང་དུ་གནས་པའི་ས་ཕྱོགས་དེ་ཉིད་ཀ་དཀྱིལ་འཁོར་གྱི་གནས་ཡིན་པར་གསུངས་པས་དེ་ལྟ་བུའི་གནས་སུ་ཐིམས་པས་བྱིན་གྱིས་བརླབས་པར་གྱུར་བར་བསམ་པ་སྟེ། འདི་ལ་སོ་སོར་གསོལ་བ་དང་། ། ཐུན་མོང་དུ་གསོལ་བ་གཉིས། དང་པོ་ནི། སྒྲུབ་ཐབས་ལས། ཧཱུྃ་ནམ་མཁའི་་་་་་འདིའི་དབྱངས་ལ་བྱིན་དབབ་ཀྱི་ལྡིངས་དབྱངས་ཞེས་བྱ་ཞིང་།
སྔོན་གྱི་དབྱངས་རྙིང་ཡིན་པར་དབྱངས་ཀྱི་བརྗེད་བྱང་སེངྒེའི་ང་རོ་ལས་བཤད་དོ། མཐའ་དང་མཉམ་པའི་དཀྱིལ་འཁོར་ནས། ། ཞེས་སོགས་ཏེ། དེ་དག་གི་ཚིག་དོན་ནི། བྱིན་གྱིས་རློབ་པ་པོ་སྤྱན་དྲངས་པའི་གནས། གང་ནས་སྤྱན་དྲངས་ན། ནམ་མཁའི་མཐའ་དང་མཉམ་པའི་དཀྱིལ་འཁོར་ཏེ། ཆོས་ཀྱི་དབྱིངས་མཐའ་དང་དབུས་མེད་པ་རྒྱ་དང་ཕྱོགས་སུ་མ་ཆད་པ་ནས་དྲངས། སྤྱན་དྲངས་བར་འོས་པ་གང་སྤྱན་དྲངས་ན། ཞི་བ་དང་ཁྲོ་བོའི་ལྷ་རབ་འབྱམས་མཐའ་ཡས་པའི་ཚོགས་མཁྱེན་པའི་ཡེ་ཤེས།
བརྩེ་བའི་ཐུགས་རྗེ། མཛད་པའི་འཕྲིན་ལས། སྐྱོབ་པའི་ནུས་མཐུ་དང་བྱིན་རླབས་ཅན་རྣམས་ཚུར་གཤེགས་ཞེས་པའི་ཚིག་གིས་སྤྱན་དྲངས་པ་བཞིན་འདིར་བྱོན་ལ། དེ་ལྟར་སྤྱན་དྲངས་ནས་གང་གསོལ་སྙམ་ན། གནས་མཆོག་གམ། དཀྱིལ་འཁོར་འདི་ལ་བྱིན་གྱིས་རློབས་པ་དང་། སྒྲུབ་པ་པོ་ཕྱག་ཆེན་མཆོག་གི་དངོས་གྲུབ་ཚེ་འདིར་ཐོབ་པར་འདོད་པའི་རྣལ་འབྱོར་པ་བདག་ལ་དབང་བཞི་བསྐུར་ཏེ་དངོས་གྲུབ་མ་ལུས་པ་སྩལ་དུ་གསོལ་ཞེས་པའི་དོན་ཡིན་ལ། དབང་ཇི་ལྟར་བསྐུར་ན། དྲི་མ་དག་པ་དང་། སྐལ་པ་འཇོག་པ་དང་།
འབྲས་བུ་ལ་དབང་བ་ལ་སོགས་པའི་ཡོན་ཏན་དང་ལྡན་པ་སྟེ། རྩ་རྒྱུད་ལས། གཏོར་དང་བླུགས་པ་ཞེས་བྱ་སྟེ། ། དེས་ན་དབང་ཞེས་བརྗོད་པར་བྱ། ། ཞེས་པའི་དོན་རྗེ་བཙུན་རིན་པོ་ཆེས། ཡི་གེ་སྒྲས་དྲངས་པའི་བཤད་པ་དང་སྦྱར་ཏེ་གསལ་བར་མཛད་པ་ལྟར་ཡིན་ལ། འདིར་སྐབས་ཀྱི་དཀྱིལ་འཁོར་ཞེས་པ་རྣམས་གནས་སམ་གདན་ཉིད་ལ་ངོས་འཛིན་དགོས་པ་ཡིན་ཏེ། དཔེར་ན་པདྨ་དང་ཉི་ཟླའི་གདན་ལ། པདྨ་དང་ཉི་མའི་དཀྱིལ་འཁོར་ཞེས་བཤད་པ་འབྱུང་བ་ལྟར། འདིར་གནས་དང་གདན་དང་དཀྱིལ་འཁོར་གསུམ་ཤིན་ཏུ་འབྲེལ་ཞིང་།
དེ་བཞིན་དུ་གནས་དང་དཀྱིལ་འཁོར་མི་འགལ་བ་ལ་དགོངས་ནས། གནས་རཀྟའི་མཚོ་ནས་སྤྱན་འདྲེན་པ་ལ། རཀྟ་མཚོ་ལྟར་འཁྱིལ་བའི་དཀྱིལ་འཁོར་ནས། ། ཞེས་གསུངས་པ་ལྟ་བུ་ཡིན་ལ། དེ་ལྟར་ཞི་ཁྲོ་རབ་འབྱམས་སྤྱིའི་དཀྱིལ་འཁོར་སྤྱན་དྲངས་ནས། ཁྱད་པར་རབ་ཁྲོ་བོའི་དཀྱིལ་འཁོར་སྤྱན་དྲངས་པ་ནི། སྒྲུབ་ཐབས་ལས། གྲུ་གསུམ་མཐིང་ནག་འབར་བའི་དཀྱིལ་འཁོར་ནས། ། ཞེས་སོགས་ཏེ། དེ་ཡང་གང་ནས་སྤྱན་དྲངས་ན།
ཆོས་ཀྱི་དབྱིངས་མཚོན་པ་གྲུ་གསུམ་མཐིང་ནག་འབར་བའི་གནས་སམ་དཀྱིལ་འཁོར་ནས་དྲངས། གང་སྤྱན་དྲངས་ན་བདག་ཉིད་རྩ་བའི་དཀྱིལ་འཁོར་ཏེ། གཙོ་བོ་ཡབ་ཡུམ་སྤྱན་དྲངས། དགོས་པ་ཅིའི་ཕྱིར་སྤྱན་དྲངས་ན། གནས་སམ་དཀྱིལ་འཁོར་ལ་བྱིན་གྱིས་བརླབས་པ་དང་། སྒྲུབ་པ་པོ་ལ་དབང་བསྐུར་བའི་ཕྱིར་དྲངས། བྱེད་ལས་ཅི་བྱེད་ན། མཆོག་ཐུན་མོང་གི་དངོས་གྲུབ་སྩོལ་བར་མཛད་པ་སྟེ་བདག་ཉིད་རྩ་བའི་དཀྱིལ་འཁོར་སྤྱན་དྲངས་པ་ཡིན་ལ། དེ་ནས་ཕྱོགས་བཅུ་ཁྲོ་བོའི་དཀྱིལ་འཁོར་གྱི་ཁྲོ་བཅུ་ཡབ་ཡུམ་སྤྱན་དྲངས་པ་ནི། གང་ནས་སྤྱན་དྲངས་ན།
སྐལ་པ་མེ་ལྟར་འབར་བའི་ཀློང་དཀྱིལ་ལམ། དཀྱིལ་འཁོར་ནས། གང་སྤྱན་དྲངས་ན། ཕྱོགས་བཅུ་ཁྲོ་བོའི་དཀྱིལ་འཁོར་ཏེ་ཁྲོ་བོ་བཅུ་ཡབ་ཡུམ་མོ། ། དེ་ནས་ཁྲ་ཐབས་ཉི་ཤུ་སྤྱན་དྲངས་པ་ནི། གང་ནས་སྤྱན་དྲངས་ན། ཞིང་ཆེན་ཏེ་མི་རོ་གསར་རྙིང་སྤུངས་པའི་དཀྱིལ་འཁོར་ནས་དྲངས། གང་སྤྱན་དྲངས་ན། ཡབ་ཀྱི་སྤྲུལ་པ་གཡས་པའི་ཕྱག་བརྙན་བཅུ་དང་། ཡུམ་གྱི་སྤྲུལ་པ་གཡོན་གྱི་ཕྲ་མན་བཅུ་སྟེ་ལྕམ་དྲལ་ཉི་ཤུ་སྤྱན་དྲངས།
དེ་ནས་སྒོ་མ་བཞི་སྤྱན་དྲངས་བ་ནི། གང་ནས་སྤྱན་དྲངས་པ་ན། བྱམས་པ་དང་སོགས་ཁོང་ནས་སྙིང་རྗེ་དགའ་བ་བཏང་སྙོམས་ཚད་མེད་བཞིའི་དཀྱིལ་འཁོར་རམ་གནས་ཏེ་དེའི་ངང་ནས་སྤྱན་དྲངས། གང་སྤྱན་དྲངས་ན། ཚད་མེད་བཞིའི་སེམས་ཅན་རྣམས་རྣམ་པར་ཐར་པའི་སྒོ་བཞི་ནས་འདྲེན་པའི་སྤྲུལ་པའི་ཡེ་ཤེས་སྒོ་མ་བཞི་སྤྱན་དྲངས། དེ་ནས་སྲས་མཆོག་ལྔ་སྤྱན་དྲངས་པ་ནི། གང་ནས་སྤྱན་དྲངས་ན། ལས་བཞི་སྟེ་ཞི་རྒྱས་དབང་དྲག་གི་འཕྲིན་ལས་མ་ལུས་པ་སྒྲུབ་པའི་དཀྱིལ་འཁོར་ནས། གང་སྤྱན་དྲངས་ན་ཕུར་པ་སྲས་ཀྱི་ལྷ་ཚོགས་ཏེ། སྲས་མཆོག་རིགས་ལྔ་སྤྱན་དྲངས།
དེ་དག་ནི་དཀྱིལ་འཁོར་རྣམ་པ་གསུམ་དངོས་སྤྱན་དྲངས་པ་ཡིན་ལ། དེ་ནས་མགྲོན་ཐབས་ཀྱི་ལྷའམ་འཁོར་གྱི་ལྷ་ཚོགས་སྤྱན་དྲངས་པ་ལ། ཐོག་མར་གཤིན་རྗེ་གཤེད་དམར་ནག་གི་ལྷ་ཚོགས་སྤྱན་དྲངས་པ་ནི། གང་ནས་སྤྱན་དྲངས་ན་བསྐལ་པ་བརྒྱད་ཁྲི་བཞི་སྟོང་ཕ་རོལ་ནས་ནི་མཚོན་པ་ཙམ་སྟེ། ཐོག་མ་མེད་པའི་དུས་ནས་ཀྱི་གཤིན་རྗེ་དམར་ནག་གི་ལྷ་ཚོགས་ཏེ་ཆགས་སྡང་གི་གཉེན་པོར་གྱུར་པ་སྦྱངས་འབྲས་ལ་སྦྱང་གཞིའི་མིང་གིས་བཏགས་པའམ་འཇིག་རྟེན་པའི་ཚུལ་འཛིན་པའི་གཤིན་རྗེ་རྣམས་སྤྱན་དྲངས། འདིར་སྐབས་ཀྱི་གཤིན་རྗེ་གཤེད་དམར་ནག་གི་ངོས་འཛིན་ནི་ས་ལོ་ཆེན་པོའི་རིན་ཆེན་རྩ་བའི་དྲིས་ལེན་ལས། གཤིན་རྗེ་དམར་ནག་ཅེས་པ་ནི། ། རྙིང་མ་བ་ལ་གྲགས་པའི་ཁ་ཐུན་གདོང་དྲུག ཟིལ་གནོན། མ་རུ་རྩེ་རྣམས་དང་།
གསར་མའི་དམར་ནག་འཇིགས་གསུམ་ཀྱང་ཡིན་པ་འདྲ་ཞེས་གསུངས་པ་ལྟར་རོ། ། དེ་ནས་མ་མོ་མཁའ་འགྲོའི་ལྷ་ཚོགས་སྤྱན་དྲངས་པ་ནི། གང་ནས་སྤྱན་དྲངས་ན། རཀྟ་སྟེ་ཁྲག་གཏིང་མཐའ་ཡས་པས་མཚོ་ལྟར་འཁྱིལ་བའི་དཀྱིལ་འཁོར་ནས། མ་མོ་མཁའ་འགྲོའི་ལྷ་ཚོགས་ཏེ་ཤ་ཟའམ་འཇིག་རྟེན་པའི་ཚུལ་བཟུང་བའི་མཁའ་འགྲོ་རྣམས་སྤྱན་དྲངས། དེ་ནས་གྱིང་གི་ལྷ་ཚོགས་སྤྱན་དྲངས་བ་ནི། གང་ནས་སྤྱན་དྲངས་ན། རྐང་རུས་རི་ལྟར་སྤུངས་པའི་དཀྱིལ་འཁོར་ནས། གིང་ཆེན་ཀ་རའི་ལྷ་ཚོགས་ཞེས་པ་ལས་སྣ་ཚོགས་བྱེད་པས་སམ་ཕོ་ཉ་སྟེ་རྒྱ་སྐད་དུ། ཀིཾ་ཀ་ར་ཞེས་འབྱུང་བ་ཡིན་ལ།
འདི་ཉིད་བཙན་བདུད་རྒྱལ་པོ་སོགས་འཇིག་རྟེན་པའི་ཚུལ་བཟུང་བ་རྣམས་ཡིན་པར་ས་ལོ་འཇམ་པའི་རྡོ་རྗེས་རིན་ཆེན་རྩེ་བའི་གཉེར་པ་ལ་གནང་བའི་དྲིས་ལན་སྤྲིངས་ཡིག་ལས་གསུངས་ཏེ། དེ་ཉིད་ལས་གྱིང་ཀ་ར་ཞེས་པ། ། འོག་སྨན་མཆོད་ཀྱི་སྐབས་ན། གྱིང་ཆེན་བཅོ་བརྒྱད་གྱིང་ཕྲན་འབུམ་སྡེ་ལ་ཞེས་པ་དང་དོན་གཅིག་པས། བཙན་བདུད་རྒྱལ་པོ་སོགས་འཇིག་རྟེན་པའི་ཚུལ་བཟུང་བ་རྣམས་ཡིན་ལ། འདི་དག་ངོས་འཛིན་རྙིང་མའི་ཡིག་ཆ་རྒྱ་ཆེ་བ་རྣམས་སུ་གསལ་ཞེས་གསུངས་སོ། ། དེ་ནས་ཕྱི་ནང་གི་མཁའ་འགྲོའི་ལྷ་ཚོགས་སྤྱན་དྲངས་པ་ནི། གང་ནས་སྤྱན་དྲངས་ན། རང་བཞིན་གྱི་གནས་ནས་གང་སྤྱན་དྲངས་ན། མ་དང་སྲིང་མོ་བུ་དང་མིང་པོ་ལ་བྱམས་པའི་ཚུལ་གྱིས་སྒྲུབ་པ་པོའི་གྲོགས་མཛད་མ།
འཇིག་རྟེན་ལས་འདས་པའི་ཕྱི་ནང་མཁའ་འགྲོ་འཁོར་བཅས་དཔག་ཏུ་མེད་པ་སྤྱན་དྲངས། དེ་རྗེས་སུ་ཞི་ཁྲོ་རབ་འབྱམས་ཀྱི་ལྷ་ཚོགས་དེ་ཐམས་ཅད་འདུས་པའི་ངོ་བོ་ཉིད། བོད་ཡུལ་མུན་པའི་སྨག་རུམ་ན་གནས་པའི་སེམས་ཅན་རྣམས་ལ་ཕན་གདགས་པའི་ཕྱིར་བསམ་བཞིན་དུ་སྐུའི་སྐྱེ་བ་བཞེས་པ་བོད་ཀྱི་ལྷ་འདྲེ་གདུག་པ་ཅན་རྣམས་བཏུལ་ཞིང་དམ་ལ་བཏགས་ནས་བོད་ཡུལ་དུ་སངས་རྒྱས་ཀྱི་བསྟན་པ་ཉི་མ་ཤར་བ་ལྟར་མཛད། སླར་ཡང་བོད་འདིར་སྲིན་པོའི་དམག་གི་འཇིགས་པས་ཉེན་པར་གཟིགས་ནས། དེ་བསྲུང་བའི་ཕྱིར་སྲིན་པོའི་ཁ་གནོན་དུ་ད་ལྟ་ཡང་ལྷོ་ནུབ་རྔ་ཡབ་གླིང་གི་པདྨ་འོད་ཀྱི་གཞལ་ཡས་ན་མངོན་སུམ་དུ་བཞུགས་པའི་སློབ་དཔོན་ཆེན་པོ་པདྨ་འབྱུང་གནས་དང་། རང་རང་གི་རྩ་བའི་བླ་མ་དབྱེར་མེད་པ་ལ་བརྒྱུད་པའི་བླ་མ་སྤྲིན་ཕུང་འཐིབས་པ་ལྟ་བུའི་བསྐོར་བ་སྤྱན་དྲངས་པ་ནི། གང་ནས་སྤྱན་དྲངས་ན། ལྷོ་འཛམ་བུ་གླིང་གི་གླིང་གཡོག་རྔ་ཡབ་ཀྱི་གླིང་་་་་་འདིའི་དབྱངས་སྔོན་གྱི་དབྱངས་རྙིང་མ་གཞི་མཛད་ནས། ས་ལོ་ཐམས་ཅད་མཁྱེན་པས་གསར་དུ་མཛད་པར་སེམས་ཏེ། ས་ལོ་ཉིད་ཀྱིས་མཛད་པའི་དབྱངས་ཡིག་ཀུན་གསལ་སྒྲ་དབྱངས་ལས་གཞན་པའི་དབྱངས་ཡིག་རྙིང་པ་རྣམས་སུ་འདི་མི་འབྱུང་བས་སོ།
ལྷོ་ནུབ་སྲིན་པོ་བསྣོལ་བའི་གདན་སྟེངས་སམ་དེ་དང་དོན་འདྲ་བའི་དཀྱིལ་འཁོར་ནས་སྤྱན་དྲངས། གང་སྤྱན་དྲངས་ན་སློབ་དཔོན་ཆེན་པོ་པདྨ་འབྱུང་གནས་མཁྱེན་པའི་ཡེ་ཤེས། བརྩེ་བའི་ཐུགས་རྗེ། མཛད་པའི་འཕྲིན་ལས། སྐྱོབ་པའི་ནུས་མཐུ་བསམ་གྱིས་མི་ཁྱབ་པ་མངའ་བའི་བྱིན་རླབས་ཅན་འཁོར་ཚོགས་དང་བཅས་པ་སྤྱན་དྲངས། སྤྱན་དྲངས་ནས་གང་གསོལ་ན། སྤྱན་དྲངས་པ་བཞིན་དུ་ཚུར་གཤེགས་ཏེ་དཀྱིལ་འཁོར་རམ་གནས་མཆོག་འདི་ལ་བྱིན་གྱིས་རླབས་པ་དང་། སྒྲུབ་པ་པོ་མཆོག་གི་དངོས་གྲུབ་འདོད་པའི་རྣལ་འབྱོར་པ་བདག་ལ་ཏིང་ངེ་འཛིན་གྱི་དབང་བཞི་ཡོངས་སུ་རྫོགས་པར་བསྐུར་ཏེ། དངོས་གྲུབ་ཐམས་ཅད་འབད་མེད་ལྷུན་གྲུབ་ཏུ་སྩལ་དུ་གསོལ་ཞེས་གསོལ་བ་བཏབ་པས། རྩ་བའི་བླ་མ་དེ་ལ་བརྒྱུད་པའི་བླ་མ་དང་།
དཔའ་བོ་དཔའ་མོ་འབུམ་གྱིས་བསྐོར་བ་ནམ་མཁར་སྤྲིན་འཐིབས་པ་ལྟར་ཐིབས་ཀྱིས་བྱོན་པར་བསམ། དེའི་འོག་རིག་ལྔ་གདན་ཚོ་ལྔ་ལ་དུས་གསུམ་གྱི་སངས་རྒྱས་ཀྱིས་བསྐོར་བ་དང་ཡི་དམ་དཀྱིལ་འཁོར་གྱི་ལྷ་ཚོགས་རྣམས་བྱོན། དེའི་འོག་རིགས་འཛིན་འབུམ་ཕྲག་དུ་མ་ལ་མ་མོ་མཁའ་འགྲོས་བསྐོར་བ་བྱོན་པར་བསམ་སྟེ། བླ་མ་ཡི་དམ་སངས་རྒྱས་བྱང་སེམས་ཐམས་ཅད་རྡོ་རྗེ་གཞོན་ནུ་ཡབ་ཡུམ་གྱི་རྣམ་པར་མདུན་གྱི་ནམ་མཁའ་གང་བར་བཞུགས་པར་བསམས་ལ། གཉིས་པ་ཐུན་མོང་དུ་གསོལ་བ་ནི། ཨ་ལ་ལ་ཧོཿཞེས་པས་སྤྲོ་བ་བསྐྱེད། ཧཱུྃ་ཧཱུྃ་ཧཱུྃ། ཞེས་པས་ནམ་མཁའི་ཁམས་གང་བའི་རྡོ་རྗེ་གཞོན་ནུའི་དཀྱིལ་འཁོར་གསུམ་གྱི་ལྷ་ཚོགས་རྣམས་གསལ་བཏབ། ཛཿཧཱུྃ་བཾ་ཧོ་ས་མ་ཡ་ཧོ། ཞེས་བརྗོད་པས།
ཡུམ་རྣམས་ཀྱིས་བསྐུལ། ས་མ་ཡ་སཏྭཾ། ཞེས་བརྗོད་པས་ཡབ་རྣམས་ཀྱིས་གནང་སྟེ། དེ་ལྟ་བུའི་སྒོ་ནས་ནམ་མཁའི་ཁམས་གང་བའི་རྡོ་རྗེ་གཞོན་ནུ་ཡབ་ཡུམ་གྱི་རྣམ་པ་ཅན་ཐམས་ཅད་སྙོམས་པར་ཞུགས་པའི་བྱང་ཆུབ་ཀྱི་སེམས་དཀར་དམར་འདྲེས་པས་འོད་དང་འོད་ཟེར་གྱིས་རྣམ་པ་ཅན་སྦྱོར་མཚམས་ནས་དཔག་ཏུ་མེད་པ་བྱུང་། གནས་ལ་ཐིམ་པས་གཞལ་ཡས་ཁང་དུ་བྱིན་གྱིས་བརླབས་ནས་གཟི་བརྗིད་དང་ལྡན་པར་གྱུར། མདུན་བསྐྱེད་ཀྱི་དཀྱིལ་འཁོར་དང་འབྲེལ་ཚེ་དེ་ཉིད་ལ་ཐིམ་པས་བྱིན་རླབས་གོང་འཕེལ་དུ་བྱས། རང་གི་སྤྱི་གཙུག་ནས་ཐིམ་པས་ལུས་ཀྱི་རྩ་གནས་ཐམས་ཅད་གང་། དབང་བཞི་ཐོབ། ལུས་ངག་ཡིད་གསུམ་གྱི་སྡིག་སྒྲིབ་ཐམས་ཅད་རྩ་བ་ནས་དག མཆོག་ཐུན་མོང་གི་དངོས་གྲུབ་མ་ལུས་པ་སྐད་ཅིག་དེ་ཉིད་ལ་ཐོབ་པར་བསམས་ལ།
དེ་ནས་ངོ་མཚར་བའི་ཚིག་གིས་དམ་ཚིག་བསྐུལ་བ་ནི། སྒྲུབ་ཐབས་ལས། འཕགས་མཆོག་འདིའི་དབྱངས་ཆོས་རྗེ་བླ་མ་དམ་པས་བཀའ་གནང་ནས། དཀོན་གཉེར་སློབ་དཔོན་བློ་གྲོས་རྒྱལ་མཚན་གྱིས་མཛད་པ་ཡིན་པར་རྡོ་རྗེ་གདན་པ་ཆེན་པོའི་གསུང་རྒྱུན་ཟིན་བྲིས་དབྱངས་ཀྱི་བརྗེད་བྱང་ལས་བཤད་དོ། ཐུགས་རྗེའི་དུས་ལ་བབས། ། ཞེས་སོགས་ཏེ། དེ་ཡང་འཕགས་མཆོག་ཅེས་སྤྱན་དྲངས་པ་དེ་ཐམས་ཅད་ལ་བོས་ནས། ཐུགས་རྗེའི་ནུས་པ་འབྱིན་པའི་དུས་ལ་བབས་འཕྲིན་ལས་ཀྱི་ཁྱད་པར་བསྟན་པའི་དུས་ལ་བབས། བྱིན་རླབས་ཀྱི་མཐུ་རྩལ་བྱུང་བའི་དུས་ལ་བབས། སྒྲུབ་པ་པོ་ལ་བྱིན་གྱིས་རློབས་བའི་དུས་ལ་བབས། །
སྒྲུབ་པ་པོ་ལ་དབང་ཆེན་བསྐུར་བའི་དུས་ལ་བབས། སྒྲུབ་པ་པོ་ལ་དངོས་གྲུབ་སྩོལ་བའི་དུས་ལ་བབས། ཞེས་བསྐུལ་ཏེ། བསྐུལ་བ་ལྟར་མཛད་པར་གསོལ་བ་ནི། མཐུ་ཅན་ཞེས་བོས་ནས། བདག་ལ་མཐུ་སྟོབས་བསྐྱེད་ཅིག ཀྱཻ་བཅོམ་ལྡན་འདས་ཞེས་ནན་ཏན་བྱ་བའི་དོན་དུ་སླར་ཡང་བོད་བ་སྟེ་ལན་གཉིས་བོད་པའོ། ། དེ་བཞིན་དུ་བྱིན་ཅན་ཞེས་བོས་ནས་བདག་ལ་བྱིན་གྱིས་རློབས་ཤིག ཀྱཻ་བཅོམ་ལྡན་འདས་ཞེས་སླར་ཡང་བོད། དབང་ཆེན་ཞེས་བོས་ནས་བདག་ལ་དབང་བསྐུར་ཅིག
ཀྱཻ་བཅོམ་ལྡན་འདས་ཞེས་སླར་ཡང་བོད། དངོས་གྲུབ་ཀྱི་མཆོག་རྡོ་རྗེ་གཞོན་ནུའི་གོ་འཕང་སྩོལ་ཅིག ཀྱཻ་བཅོམ་ལྡན་འདས་ཞེས་བོད། མདོར་ན་བདག་ལས་དག་པ་བྱས་པའི་འབྲས་བུ་ཐམས་ཅད་འདིར་མཆིས་པར་མཛོད་ལ། དགེ་བའི་ལས་ཀྱི་འབྲས་བུ་མཆོག་ཐུན་མོང་གི་དངོས་གྲུབ་ཐམས་ཅད་འབད་མེད་དུ་བདག་ལ་སྩོལ། ཞེས་པའི་དོན་ཅན་གྱི་ཚིག་གིས་གསོལ་བ་བཏབ་ལ། སྐབས་འདིར་སྒྲུབ་ཐབས་ཀྱི་གཞུང་དུ་གསལ་བར་མི་འབྱུང་ཡང་། ནམ་མཁར་བཞུགས་པའི་གོང་གི་ལྷ་ཚོགས་རྣམས་རང་ལ་ཐིམ་པར་བསམ་དགོས་པར་སྣང་སྟེ། རྗེ་ས་ཆེན་གྱི་རྡོ་རྗེ་ཕུར་པའི་ལས་བྱང་ལས། འཕགས་མཆོག་ཐུགས་རྗེའི་དུས་ལ་བབས། །
ཞེས་སོགས་ཚིག་རྐང་བདུན་གྱི་རྗེས་སུ། ཛཿཧཱུྃ་བཾ་ཧོཿཞེས་པ་འདི་འབྱུང་བས་དེའི་དགོངས་དོན་གཞག་རྒྱུ་དེ་ལས་གཞན་དུ་མ་འདས་པས་སོ། ། རྔ་དང་དུང་སིལ་སྙན་དྲིལ་བུ་ལ་སོགས་པའི་རོལ་མོ་རྣམས་འབུད་དཀྲོལ་གྱི་སྒྲ་དང་བཅས་པས་ཀྱང་བྱིན་དབབ་པ་སྒྲུབ་ཐབས་ནས་བཤད་པ་ལྟར་བྱ་བ་སྟེ། དེ་ཡན་གྱིས་བདག་དང་གནས་ལ་སོགས་པ་བྱིན་དབབ་པ་བསྟན་ཟིན་ནས། གཉིས་པ་རྫས་སོགས་བྱིན་གྱིས་བརླབས་པ་ལ། མྱང་འདས་ལས། རཾ་ཡཾ་ཁཾ་གི་འབྲུ་གསུམ་གྱིས། ། བསྲེགས་གཏོར་སྦྱངས་པའི་རིམ་པ་ཡིས། ། འཕེལ་ཞིང་བཅུད་དང་ལྡན་པར་ནི། ། ཐུགས་ཀྱི་ཧཱུྃ་གིས་བརླབ་པར་བྱ། །
ཞེས་དང་། རྩ་རྒྱུད་ལས། བདུད་རྩི་ཐོད་པ་མདུན་བཞག་ལ། ། སྦྱོར་བའི་ངང་ལས་བདེ་བ་བསྒྲུབ། ། ཅེས་གསུངས་པ་ལྟར་འདི་ལ་ཡང་། སྤྱིར་ཁོག་ཕུབ་ནས་བསྟན་པ་དང་། གཞུང་གི་འབྲུ་གཉེར་བའི་སྒོ་ནས་ཉམས་ལེན་གྱི་རིམ་པ་བཤད་པ་གཉིས་ལས། དང་པོ་ནི། འགྲེལ་ཆེན་འབུམ་ནག་སོགས་ལས་འབྱུང་བ་ལྟར་བཤད་པར་བྱ་སྟེ། དེ་ཡང་སྡོམ་ནི།
གང་གིས་བྱིན་རླབས་སྣོད་གང་ཡིན། ། བསམ་རྒྱུའི་རྫས་གང་སྦྱོང་བྱེད་གང་། ། ཕྱག་རྒྱ་བསྐྱེད་པའི་ལྷ་གང་ཡིན། ། བྱིན་རླབས་མདོ་གསུམ་རྩ་བ་བརྒྱད། ། ཡན་ལག་སུམ་ཅུ་སོ་གསུམ་མོ། ། ཞེས་པ་ལྟར་ལས། དང་པོ་ནི། གང་གིས་བྱིན་གྱིས་རློབ་བྱེད་གསུམ་ནི། ཞལ་གཡས་དཀར་བས་བདུད་རྩི་བྱིན་གྱིས་རློབ་པས་བདུད་རྩི་གཡས་སུ་བཤམ། ཞལ་གཡོན་དམར་བས་རཀྟ་བྱིན་གྱིས་རློབ་པས་རཀྟ་གཡོན་དུ་བཤམ།
ཞལ་དབུས་མཐིང་བས་གཏོར་མ་བྱིན་གྱིས་རློབ་པས་གཏོར་མ་དབུས་སུ་བཤམ་པའོ། ། གཉིས་པ་གང་དུ་བཤམ་པའི་སྣོད་ལ་ཡང་གསུམ་སྟེ། རྒྱུད་ལས། ཕོ་ཐོད་མོ་ཐོད་མ་ནིང་ཐོད། ། བྷ་ལིཾ་རཀྟ་བདུད་རྩི་སྦྱར། ། ཞེས་གསུངས་པ་ལྟར། མ་ནིང་གི་ཐོ་པར་བདུད་རྩི། ཕོ་ཐོད་དུ་གཏོར་མ། མོ་ཐོད་དུ་རཀྟ་བཤམས། གསུམ་པ་གང་བཤམ་རྒྱུའི་དངོས་པོ་ལ་ཡང་གསུམ་སྟེ།
སྨན་ཕུད་གཙང་མ་ལ་བདུད་རྩི་སྦྱར་བ་དང་། འབྲུ་སྣ་ལ་དཔལ་ཟས་རྒྱན་དང་བཅས་པ་སྟེ། དེ་ཡང་གཏོར་མ་སྟོད་ཟུར་གསུམ། སྨད་ཟླུམ་པོ་མཐེབ་ཀྱུས་བསྐོར་བ་ལ། ཆེད་དུ་གཏད་ནས་བསད་པ་མ་ཡིན་པའི་ཤ་ ལ་ཡ་ཆོས་ཉིད་དུ་ཤེས་པའི་དམིགས་པ་དང་། ལྷར་ཤེས་པའི་དམིགས་པ་དང་། དགུག་གཞུག་ཏུ་ཤེས་པའི་དམིགས་པའོ། ། དང་པོ་ནི། སྔགས་ལས་འོད་ཟེར་འཕྲོས་པས་འཕགས་པ་མཆོད། ཡང་འོད་ཟེར་སྐྱེ་འགྲོ་ཐམས་ཅད་ལ་ཕོག་པས་ལས་དང་ཉོན་མོངས་པ་ཐམས་ཅད་དག་པར་བྱས་ནས།
ཐམས་ཅད་ཆོས་ཉིད་ཀྱི་ངང་དུ་ལྷན་ལྷན་སོང་བར་བསམ་པ་ཡིན་པར་བཤད་ལ། གཉིས་པ་ཀཱི་ལ་ཡ་ལྷར་ཤེས་པའི་དམིགས་པ་ནི། སྔགས་ཀྱི་འོད་ཟེར་ལས་རྡོ་རྗེ་གཞོན་ནུར་གྱུར་ཏེ། དེ་རེ་རེས་ཀྱང་ཞལ་ནས་སྔགས་བཟླས་པས་འོད་ཟེར་འཕྲོས་ཏེ། སྣང་སྲིད་ཐམས་ཅད་ལ་ཕོག་པས་སྣང་སྲིད་ཐམས་ཅད་ལྷ་ཚོགས་སུ་གྱུར་པར་བསམ་པ་ཡིན་ལ། གསུམ་པ་ཀཱི་ལ་ཡ་དགུག་གཞུག་ཏུ་ཤེས་པའི་དམིགས་པ་ནི། སྔགས་ལས་འོད་ཟེར་ལྕགས་ཀྱུ་ལ་སོགས་པ་སྤྲོས་ལ། དགྲ་བགེགས་ཀྱི་རྣམ་པར་ཤེས་པ་ནྲི་དང་ཏྲིའི་གཟུགས་སུ་གནས་པ་དེ། ལྕགས་ཀྱུའི་བཟུང་། ཞགས་པས་བཅིངས།
ལྕགས་སྒྲོག་གིས་བསྡམས། དྲིལ་བུའི་མྱོས་པར་བྱས་ལ་ལིང་ག་ལ་བསྟིམས་པར་བསྒོམ་པ་ཡིན་པར་གསུངས་ཤིང་། མགལ་མེའི་འཁོར་ལོ་ལྟ་བུའི་བཟླས་པ་ནི། དཔེར་ན་ཤིང་བུ་ཕྲ་མོའི་སྣ་ལ་མེ་སྦར་ནས་བསྐོར་ན། དམར་ཐག་རྒྱུན་མ་ཆད་པར་འཁོར་ནས་འོང་བ་ལྟར། སྔགས་བཟླས་པས་འོད་ཟེར་རྒྱུན་མ་ཆད་པར་བསམ་པ་ནི། མགལ་མེའི་འཁོར་ལོ་ལྟ་བུའི་བཟླས་པ་ཞེས་བྱ། འདི་ལ་ཡང་ཡུལ་ལ་བསྟེན་ནས་བརྒྱད་དུ་འགྱུར་བ་ཡི་གེ་རྙིང་མ་རྣམས་ལས་འབྱུང་བ་ཡིན་ཏེ། དེ་ཡང་རྣལ་འབྱོར་པ་རྣམ་པར་རྟོག་པའི་ཚོགས་སྦྱང་པ་ལ། རང་གི་ལུས་ཀྱི་གནས་སུ་འཕྲོ་འདུ་བྱ་བ་དང་།
བསྙེན་པའི་ནུས་པ་གསོག་པ་ལ་སྲས་མཆོག་དང་འཕྲོ་འདུ་བྱ་བ་དང་། དམ་ཅན་བསྙེན་པ་ལ་དམ་ཅན་དང་འཕྲོ་འདུ་བྱ་བ་དང་། སྒྲོལ་བ་ལ་དམིགས་པའི་དུས་སུ་དགྲ་བགེགས་དང་འཕྲོ་འདུ་བྱ་བ་དང་། དབང་བསྐུར་བའི་དུས་སུ་ལྷ་དང་འཕྲོ་འདུ་བྱ་བ་དང་། ཚེ་སྒྲུབ་པའི་དུས་སུ་ཚེ་བུམ་དང་འཕྲོ་འདུ་བྱ་བ་དང་། དངོས་གྲུབ་ལེན་པའི་དུས་སུ་ཞལ་ཟས་དང་འཕྲོ་འདུ་བྱ་བ་དང་། གཤིན་དོན་གྱི་དུས་སུ་གཤིན་པོའི་སྡིག་སྒྲིབ་སྦྱང་བ་དང་བརྒྱད་དུ་བཤད་པ་ཡང་ཡོད་མོད་ཀྱི། འདིར་སྐབས་སུ་བབས་པ། ཀཱི་ལ་སོགས་བཟླས་པའི་སྔགས་ཀྱི་འཕྲེང་བ་མགལ་མེ་ལྟར་འཁོར་བ་བསྒོམ་པ་ལ། ཐོག་མར་ཀཱི་ལ་ཡ་བཟླ་བའི་ཚེ།
རང་གི་སྙིང་གའི་ཏིང་ངེ་འཛིན་སེམས་དཔའ་ལས་སྔགས་འཕྲེང་ཁ་དོག་སྔོན་པོའི་འོད་ཟེར་དམར་པོ་ལྕགས་སྒྲོག་སྦྲེལ་བ་ལྟ་བུ་རྡོ་རྗེའི་དབུས་ར་ནས་བྱུང་། ཡེ་ཤེས་སེམས་དཔའི་ཤང་བུག་གཡས་དང་རང་གི་སྣ་བུག་གཡས་ནས་ཕྱིར་འཐོན། མདུན་གྱི་ཡེ་ཤེས་སེམས་དཔའི་ཤང་ཕུག་གཡས་ནས་ཞུགས་དེའི་ཐུགས་ཀའི་ཧཱུྃ་ལ་ཐིམ། ཡང་དེ་ལས་སྔགས་འཕྲེང་བྱུང་། མདུན་གྱི་ཡེ་ཤེས་སེམས་དཔའི་ཤང་བུག་གཡས་ནས་འཐོན། རང་གི་སྣ་བུག་གཡོན་དང་། ཡེ་ཤེས་སེམས་དཔའི་ཤང་བུག་གཡས་ནས་ཞུགས། རྡོ་རྗེའི་དབུས་ར་ནས་སོང་། རང་གི་སྙིང་གའི་ཧཱུྃ་ལ་ཐིམ་པར་བསམ་ཞིང་། སྔགས་འཕྲེང་ཕྱིར་འགྲོ་དུས་དེ་ལས་རྡོ་རྗེ་གཞོན་ནུའི་སྐུ་དཔག་ཏུ་མེད་པ་སྤྲོས།
སེམས་ཅན་ཐམས་ཅད་ཀྱི་སྡིག་སྒྲིབ་བགེགས་དང་བར་ཆོད་ཐམས་ཅད་ཞི་བར་བྱས། སེམས་ཅན་ཐམས་ཅད་ཡི་དམ་གྱི་ལྷར་གྱུར། སྔགས་འཕྲེང་ནང་དུ་འོང་དུས་སངས་རྒྱས་བྱང་སེམས་བླ་མ་ཡི་དམ་ཐམས་ཅད་ཀྱི་བྱིན་རླབས་རྡོ་རྗེ་གཞོན་ནུའི་སྐུར་བྱས་ནས་རང་ལ་ཐིམ་པས་རྒྱུད་བྱིན་གྱིས་བརླབས་པ་དང་། སྔགས་འཕྲེང་རྒྱུན་མི་ཆད་པར་འཁོར་བར་བསམ་ཞིང་། སེམས་གཏད་ལ་རང་གི་སྔགས་བརྗོད་པའི་ཚེ། མདུན་གྱི་སྒྲུབ་པའི་དཀྱིལ་འཁོར་བླ་མ་ཡི་དམ་ནམ་མཁའ་གང་བར་བཞུགས་པ་རྣམས་དང་། སེམས་ཅན་ཡི་དམ་གྱི་སྐུར་གྱུར་པ་ཐམས་ཅད་ཀྱིས་རང་གི་སྔགས་བཟླ་གྲོགས་བྱེད་པར་བསམ་ཞིང་། ཐོག་མར་གཙོ་བོའི་སྔགས་ཇི་ལྟར་རིགས་པ་བཟླས་པའི་རྗེས་སུ། འཁོར་གཞན་རྣམས་ཀྱི་བཟླས་པ་བྱ་བའི་ཚེ། སྔགས་ཀྱི་འཕྲེང་བ་རྣམས་ལྷ་ཐམས་ཅད་ཀྱི་ཐུགས་ཙིཏྟའི་དཀྱིལ་འཁོར་ནས་བརྒྱུད།
སྲོག་པ་རྩའི་ལམ་ནས་བྱུང་། མིད་པ་བྱང་ཆུབ་ཀྱི་ལམ་ནས་ལྗགས་དམར་ནག་གི་སྟེང་དུ་འཁྱིལ་བའི་སྔགས་ཀྱི་འོད་ཟེར་ལས། རང་འདྲའི་སྐུ་དཔག་ཏུ་མེད་པ་སྤྲོས། མདུན་བསྐྱེད་ཀྱི་ཡེ་ཤེས་ཀྱི་དཀྱིལ་འཁོར་པ་ལ་སོགས་པ་འཇིག་རྟེན་ལས་འདས་པ་རྣམས་མཆོད་ཅིང་། དངོས་གྲུབ་རང་འདྲའི་སྐུར་འདུས། རང་ལ་ཐིམ་པ་དང་། ཡང་སྔགས་ཀྱི་འོད་ལས་རང་འདྲ་བའི་སྐུ་སྤྲོས་པ། འཇིག་རྟེན་པ་རྣམས་ལ་ཕོག་པས། རིགས་དྲུག་གི་སེམས་ཅན་ཐམས་ཅད་ཀྱི་ལས་དང་ཉོན་མོངས་པའི་སྒྲིབ་པ་རྣམས་སྦྱངས་ཏེ་རྡོ་རྗེ་གཞོན་ནུའི་གོ་འཕང་ལ་འགོད་པར་བསམ་པ་དང་། སྐབས་འགར་གཏོར་བཟློག་དགྲ་བགེགས་ཀུན་འཇོམས་ཀྱི་གསལ་བྱེད་རྡོ་རྗེའི་དབལ་ནས་འབྱུང་བ་ལྟར་གྱི།
དགྲ་བགེགས་སྒྲོལ་བའི་ཏིང་ངེ་འཛིན་དང་ལྡན་པས་སྔགས་སོ་སོའི་གྲངས་ནི། གཙོ་བོ་ལ་སྟོང་རྩ་བརྒྱད། འཁོར་རྣམས་ལ་བརྒྱ་རྩ་བརྒྱད། ཕྲ་མེན་དང་སྒོ་མ་ལ་ཉི་ཤུ་རྩ་རེ། དབང་ཕྱུག་མ་ལ་བྷྱོཿབདུན་བདུན་བཟླའོ། ། འདི་དག་ནི་དུས་རྒྱུན་གྱི་སྒྲུབ་པའི་གྲངས་ཚད་དུ་ཕུར་པའི་ཡི་གེ་རྙིང་མ་རྣམས་ནས་འབྱུང་བ་ཡིན་ལ། བསྙེན་པའི་གྲངས་ཚད་ནི། སྤྱིར་རྒྱུད་ཀུན་ནས་ཡིག་འབྲུ་བཅོ་ལྔ་མན་ལ་འབྲུ་འབུམ། ཡི་གེ་སུམ་ཅུ་མན་ལ་བཞི་འབུམ། དེ་བས་མང་བ་རྣམས་ལ་འབུམ་མམ་ཁྲི་བསྐྱལ་བར་ཡང་གསུངས་ཤིང་།
བྱེ་བྲག་རྡོ་རྗེ་ཕུར་པ་འདི་ལ། ཀཱི་ལ་ཡ་དགོངས་རྒྱུད་ནས། བསྙེན་པ་བདུན་འབུམ་ཉི་ཁྲི་འདོན། ། བྱེ་བ་ས་ཡས་གདོན་མི་ཟ། ། ཞེས་པ་དང་། བསྙེན་པ་གཞུང་བཞིན་དམ་ཚིག་མ་ཉམས་ན། ། དངོས་གྲུབ་རྣམ་གཉིས་དུས་འདིར་ཐོབ་པར་འགྱུར། ། ཞེས་པ་དང་། ཏིང་འཛིན་འཕྲོ་འདུ་གསལ་བ་ཡི། ། བསྙེན་པ་ཉི་ཁྲི་བདུན་འབུམ་བཟླས། །
རབ་འབྲིང་ཐ་མའི་རྟགས་རྣམས་ཀུན། ། དུས་དེར་མི་འབྱུང་མི་སྲིད་དོ། ། ཞེས་གསུངས་པས་སོ། ། བླ་མ་གོང་མ་རྣམས་ཀྱི་ཕྱག་ལེན་ལ། འདིའི་བསྙེན་པའི་དུས་སུ། ཀཱི་ལ་ཡ་འབུམ་ཕྲག་བཅུ་དྲུག་ཁ་སྐོང་དང་བཅས་པ་མཛད་པ་ཡིན་ཏེ། ས་ལོ་འཇམ་པའི་རྡོ་རྗེས། བསྙེན་སྒྲུབ་གསལ་བྱེད་བདུད་རྩི་འོད་ཅན་ལས། བསྙེན་པའི་ཚད་ནི། སྟོད་ལས་བྱང་ཆུབ་སྒྲུབ་པ་ལ་ནི་ཚད་མེད་ལ།
སྨད་ལས་དགྲ་བགེགས་སྒྲོལ་བའི་དབང་དུ་བྱས་ན། ཀཱི་ལ་ཡ་ལ་ཡི་གེ་སྲོག་ཅན་བཅུ་དྲུག་ཡོད་པས་འབྲུ་འབུམ་གྱི་འབུམ་ཕྲག་བཅུ་དྲུག དེའི་ཁ་སྐོང་ཁྲི་ཚོ་བཅུ་དྲུག སྟོང་ཕྲག་བཅུ་དྲུག་རྣམས་བཟླས་ནས། ཞེས་གསུངས་པ་ལྟར། དེང་སང་གི་བར་དུ་ཕྱག་ལེན་རྒྱུན་མ་ཆད་པར་ཡོད་པ་འདི་ཡིན་ཞིང་། འོ་ན་གཙོ་འཁོར་ཐམས་ཅད་ཀྱི་བསྙེན་པའི་སྔགས་ཀཱི་ལ་འབའ་ཞིག་ལ་བྱས་པས་ཆོག་པའི་རྒྱུ་མཚན་ཅི་ཡིན་ཞེ་ན། འདི་ནི་ཐམས་ཅད་འདུས་པའི་སྔགས་ཡིན་པས། འདི་ཁོ་ན་ལ་བསྙེན་པ་མཐར་ཕྱིན་པར་འགྱུར་བ་ཡིན་ཏེ། སྔགས་འཆང་ཆོས་ཀྱི་རྒྱལ་པོ་ངག་དབང་ཀུན་དགའ་རིན་ཆེན་གྱིས་དཀྱིལ་འཁོར་ཆོ་ག་ཡིད་འོང་བློ་གྲོས་ཁ་འབྱེད་ཀྱི་རྡུལ་ཚོན་གྱི་དཀྱིལ་འཁོར་ལ་བུམ་པ་འབུལ་ཚུལ་བཤད་པའི་སྐབས་སུ་འདི་ལྟར་གསུངས་ཏེ།
དཀྱིལ་ཆོག་ལས་རང་སྔགས་ཀྱི་ཕྱོགས་མཚམས་སུ་དབུལ་ལོ་གསུངས་པ་བཞིན་ཀཱི་ལ་ཡ་ལ། ཨོཾ་ནི་དཔལ་ཆེན་ཡབ་ཡིན་ཏེ། ། བཛྲ་ཤེས་རབ་ཡུམ་དུ་བརྗོད། ། ཀཱི་ལི་དང་པོ་ཁྲོ་བོ་བཅུ། ། ཀཱི་ལི་གཉིས་པ་ཁྲོ་མོ་བཅུ། ། ཞེས་དེ་ལ་སོགས་པའི་སྒོ་ནས་གཙོ་འཁོར་ཐམས་ཅད་འདུས་པའི་སྔགས་ཡིན་པས་བུམ་པ་འབུལ་བ། སྦྱིན་སྲེག་གྲངས་འཛིན་པ། བསྙེན་པ་སོགས་ཀཱི་ལ་ཡ་འབའ་ཞིག་མཛད་པ་འདི་ནི་གཙོ་འཁོར་ཐམས་ཅད་ཚང་བ་ལ་དགོངས་ཤིང་དོན་ལ་གནས་པས་སོ། ། ཞེས་གསུངས་པ་ལྟར་རོ། ། དེ་ལྟར་གོང་དུ་བཤད་པའི་བཟླས་སྔགས་རྣམས་ཚར་བའི་རྗེས་སུ།
གཞི་སྙིང་གཅིག་ཏུ་གྲིལ་བའི་སྔགས་འདི་ཡང་ཚར་གཅིག་མཛད་པ་ཕྱག་ལེན་ཡིན་པས། མཧཱ་རཀྨོ་ཡཀྨོ། ཀ་ལ་རུ་པ་སྙིང་རྩ་ལ་ཡཾ་ཡཾ། སྲོག་རྩ་ལ་ཡཾ་ཡཾ། སྙིང་ལ་ཁྲིལ་ཁྲིལ། སྲོག་ལ་ཆུཾ་ཆུཾ། ཙིཏྟ་སྲོག་ལ་བཏུང་བཏུང་། ཐུཾ་རིལ་རིལ། སྙིང་ཁྲག་སྲོག་ལ་ཤན་ཤན། སྙིང་ཚག་ཚག་འུར་འུར།
ཤིག་ཤིག གུལ་གུལ། ཉལ་ཉལ། སོད་སོད། དྷ་ཏི་མ་མཱ་ཤི་གྷྲཾ། ཀརྨ་ཀ་ར། མ་ར་སྱ་ན་པྲ་མརྡྷ་ནི་ཡེ་ཧཱུྃ་ཕཊ྄། ཅེས་བཟླས་པ་ཚར་བ་དང་། བདེ་བར་གཤེགས་པ་སོགས་སྤྱི་ལྟར་བརྗོད་ཅིང་འཕྲེང་བ་ལ་ཁ་རླངས་ཕོག་པ་རང་གི་མགོ་ཐོག་ཏུ་བཞག་པས་བྱིན་རླབས་བསྟིམས་ནས། མདུན་གྱི་ནམ་མཁའི་ཡེ་ཤེས་ཀྱི་དཀྱིལ་འཁོར་གྱི་ལྷ་ཚོགས་ནམ་མཁའ་གང་བར་བཞུགས་པ་རྣམས་དང་།
བསྐྱེད་མ་ཐག་པའི་ཡེ་ཤེས་སེམས་དཔའ་འོད་དུ་ཞུ་ནས་རང་ལ་ཐིམས་པས། བདག་ཉིད་གཟི་བརྗིད་བཀྲག་མདངས་ནུས་མཐུ་ཕུན་སུམ་ཚོགས་པ་དཔག་ཏུ་མེད་པ་དང་ལྡན་པར་བསམས་ལ། འདོད་པའི་དོན་ལ་གསོལ་བ་གདབ་པ་ནི། སྒྲུབ་ཐབས་ཀྱི་གཞུང་ལས། ལྷ་ཚོགས་འཁོར་བཅས་ཞེས་སོགས་ཏེ། དེ་ཡང་ཡེ་ཤེས་སེམས་དཔའི་ལྷ་ཚོགས་འཁོར་དང་བཅས་པ་མ་ལུས་པ་ཁྱེད་རྣམས་སྔོན་གྱི་ཐུགས་དམ་དང་དམ་ཚིག་རྗེས་སུ་དགོངས་ལས་བསྒྲལ་བའི་ཞིང་བཅུ་ཚང་བའི་གདུག་པ་ཅན་གྱི་དགྲ་བགེགས་སྒྲོལ་བ་དང་། ཀཱི་ལ་ཡ་སྟེ་རྡོ་རྗེ་གཞོན་ནུའི་གོ་འཕང་ཚེ་འདིར་ཐོབ་པའི་དངོས་གྲུབ་བསྩལ་དུ་གསོལ། ། ཞེས་པའི་དོན་ཏེ། དེ་དག་གིས་ནི་མཆོད་པ་རྣམ་པ་བདུན་གྱི་ནང་ནས་འཛབ་ཀྱི་མཆོད་པ་བྱ་བའི་ཚུལ་གྱི་རྣམ་པར་བཤད་པ་བསྟན་ཟིན་ཏོ། ། འདིར་སྨྲས་པ།
ལྷ་ཚོགས་མངོན་སུམ་ཉིད་དུ་བྱ་བའི་ཕྱིར། ། གསང་སྔགས་ཟབ་མོ་བཟླས་པའི་མཆོད་པ་འདི། ། སུ་ཡིས་འབད་ཀྱང་ཐ་མལ་སྣང་སྲིད་ཀུན། ། མྱུར་དུ་ལྷ་སྔགས་ཡེ་ཤེས་ངོ་བོར་འཆར། ། དང་པོར་དུས་དང་གྲངས་ཀྱི་བསྙེན་པ་ཉིད། ། བརྩོན་པས་བསྒྲུབས་ན་འཕྲིན་ལས་ལྷ་འདི་ཉིད། ། གཞན་ལས་ཐུགས་རྗེ་མྱུར་བས་མཚན་མའི་རྟགས། ། མྱུར་དུ་འབྱུང་ཞིང་དེ་ཡི་བྱིན་རླབས་ཀྱིས། ། ཡི་དམ་གཞན་གྱིའང་གེགས་སེལ་བོགས་འདོན་དུ། ། འགྱུར་བ་འདི་ནི་ཆོས་འདིའི་བརྒྱུད་པ་རྣམས། །
གྲུབ་ཐོབ་ཁོ་ན་བྱོན་པའི་རྟེན་འབྲེལ་ལས། ། འབྱུང་བ་ཡིན་ཞིང་ལྷ་མཆོག་འདིའི་བསྙེན་པ། ། སུ་ཡིས་བགྱིས་ཀྱང་གེགས་མེད་མཐར་ཕྱིན་དུ། ། འབྱུང་བའི་ཚུལ་འདི་ཉམས་མྱོང་ཚད་མ་ཡིས། ། གྲུབ་ཅེས་ས་སྐྱ་ལོ་ཙཱའི་གསུང་རབ་ལས། ། བཤད་ཕྱིར་འདི་ལ་སོམ་ཉི་ག་ལ་ཡོད། ། བར་སྐབས་ཀྱི་ཚིགས་སུ་བཅད་པའོ། ། དེ་དག་གིས་ནི་རྩ་རྒྱུད་ལས། ། བགེགས་བསྐྲད་བྱིན་རླབས་སྤྱན་དྲངས་དངོས། ། མཆོད་དང་བསྐང་དང་བཟློག་པ་དག །
སྟོད་ཀྱི་ལས་སུ་ཤེས་པར་བྱ། ། ཞེས་གསུངས་པ་དང་། འགྲེལ་ཆེན་འབུམ་ནག་ལས། སྟོད་ལས་སྨད་ལས་འཕྲིན་ལས་སོ་སོར་གདགས། ། ཞེས་པ་དང་། དཀྱུས་ཀྱི་ཚིག་དྲུག་མ་ཤེས་ན། ། འཕྲིན་ལས་གོང་འོག་ཤན་མི་ཕྱེད། ། ཅེས་གསུངས་པ་ལྟར་ན། དེ་ཡན་ཆད་ཀྱི་སྟོད་ལས་སམ། འཕྲིན་ལས་གོང་མའམ།
ཡི་གེ་རྙིང་མ་འགའ་ཞིག་ལས་འབྱུང་བ་ལྟར་ན་དཀར་པོ་བྱང་ཆུབ་ལམ་གྱི་སྒྲོན་མེ་ཞེས་བྱ་བའི་རྣམ་གཞག་རྣམས་བསྟན་ཟིན་པ་ཡིན་ཞིང་། དེ་ལྟར་བཤད་པ་དེ་དག་ནི་ཆོས་ཀྱི་རྗེ་ས་སྐྱ་པཎྜི་ཏས། དབང་དང་རིམ་གཉིས་མི་ལྡན་པས། ། རྡོ་རྗེ་ཐེག་པའི་བསྟན་པ་མིན། ། ཞེས་གསུངས་པ་ལྟར་གསང་སྔགས་བླ་མེད་ཀྱི་ལམ་ཐམས་ཅད་དབང་བཞི་དང་ལམ་རིམ་པ་གཉིས་སུ་བསྡུས་ནས་ཉམས་སུ་ལེན་དགོས་པ་ལས་གོང་དུ་བཤད་པ་དེ་དག་ནི་བསྐྱེད་རིམ་གྱི་སྐོར་ཡིན་ལ། དེ་ལ་ཡང་ཕྱི་བསྐྱེད་པའི་རིམ་པ་དང་། ནང་བསྐྱེད་པའི་རིམ་པ་གཉིས་ཡོད་པ་ལས་ཕྱི་བསྐྱེད་པའི་རིམ་པ་ནི་གོང་དུ་རྒྱས་པར་བཤད་པ་ལྟར་ཡིན་ལ། ད་ནི་ནང་བསྐྱེད་པའི་རིམ་པ་དང་། གསང་བ་བསྐྱེད་པའི་རིམ་པ་རྫོགས་རིམ་དང་བཅས་པའི་རྣམ་གཞག་ཅུང་ཟད་བརྗོད་པར་བྱ་སྟེ། དེ་ཡང་ནང་བསྐྱེད་པའི་རིམ་པ་དང་།
གསང་བ་བསྐྱེད་པའི་རིམ་པ་རྫོགས་རིམ་དང་བཅས་པ་རྣམས་ནི་ཕུར་པ་རྩ་བའི་དུམ་བུ་ཉིད་ལས་དངོས་སུ་གསལ་བར་མ་གསུངས་ཀྱང་། ཕུར་པ་གསང་རྒྱུད་ལས་གསུངས་པ་འགྲེལ་ཆེན་འབུམ་ནག་གི་བཅུད་བསྡུས་པ། འབུམ་ཆུང་དུ་གྲགས་པ་ལས་འབྱུང་བ་ལྟར་བཤད་ན། དེ་ཡང་གསང་རྒྱུད་ལས། དབང་ཆེན་འབྱུང་བ་རིམ་བརྩེགས་ནི། ། རྣལ་འབྱོར་པ་ཡི་ལུས་ལ་རྫོགས། ། ཕུང་པོ་ལྔ་ནི་སྲས་ལྔའི་དངོས། ། སྐུ་ལྔ་ཡེ་ཤེས་དགུ་དང་ལྡན། ། རང་སེམས་ནོར་བུ་རིན་པོ་ཆེ། ། ཞེས་པས་ནང་བསྐྱེད་རིམ་བསྟན་པ་ཡིན་པར་གསུངས་ཤིང་།
གསང་བ་བསྐྱེད་རིམ་ནི། ཡང་གསང་རྒྱུད་ལས། གསང་བའི་གཞལ་ཡས་བསྟན་པ་ནི། ། ཡེ་ནས་རང་བྱུང་དམ་པ་དེ། ། སངས་རྒྱས་རོལ་མོ་དུ་མས་འཁྲིད། ། རྒྱན་དང་བླ་བྲེའི་རང་བཞིན་གྲུབ། ། སངས་རྒྱས་གཞལ་ཡས་དམ་པ་ཡིན། ། དེ་ཡི་དབུས་ན་བཞུགས་པའི་ལྷ། ། ཕྲ་ལ་དོད་བར་བརྟག་པ་བྱ། ། དེ་ཡང་ཡང་དང་ཡང་དུ་ནི། །
ཕྲ་བའི་སེམས་ཀྱིས་བཟུང་གྱུར་ན། ། འཇུག་ཏུ་དམིགས་པ་མེད་པར་འགྱུར། ། ཞེས་བཤད་པས་སྟོན་པར་བཤད་ལ། རྫོགས་པའི་རིམ་པ་ལ་ཕྲ་མོའི་རྣལ་འབྱོར་དང་། ཐིག་ལེའི་རྣལ་འབྱོར་གཉིས་སུ་ཡོད་པ་ལས། འདིར་ཐིག་ལེའི་རྣལ་འབྱོར་བཤད་པ་ལ། སྟེང་སྒོ་འཁོར་ལོ་ལ་བརྟེན་ཏེ་བདེ་བ་རིམ་གྱིས་བསྐྱེད་པ་དང་། འོག་སྒོ་ཁམས་གསུམ་རོལ་བ་ལ་བརྟེན་ཏེ་བདེ་བ་གཅིག་ཅར་དུ་བསྐྱེད་པ་གཉིས། སྟེང་སྒོ་ལ་འཁོར་ལོའི་གནས་ཚུལ། ཡེ་ཤེས་སྐྱེ་ཚུལ།
དེ་ལ་གོམས་པར་བསླབ་ཚུལ་དང་གསུམ་ཡོད་པ་ལ། འཁོར་ལོའི་གནས་ཚུལ་ནི། སྤྱི་བོ། མགྲིན་པ། སྙིང་ག ལྟེ་བ། གསང་གནས་ན་སྐུ་གསུང་ཐུགས་ཡོན་ཏན་འཕྲིན་ལས་ཀྱི་འཁོར་ལོ་གནས་སོ། ། དེ་ཡང་སངས་རྒྱས་ཀུན་གྱི་ཡེ་ཤེས་སྐུ། ། ཞེས་པས་སྤྱི་བོ་ན་རྩ་འདབ་སུམ་ཅུ་རྩ་གཉིས་ཀྱི་དབུས་ན་འཁོར་ལོ་རྩིབས་བརྒྱད། ལྟེ་བ་ལ་ཧཾ་མགོ་འཐུར་བསྟན་རྩིབས་ལ་འཁོར་ལོ་འབྲུ་བརྒྱད།
རྩ་འདབ་སུམ་ཅུ་རྩ་གཉིས་ལ་སྒྲ་ཡིག་སུམ་ཅུ་རྩ་གཉིས་གདུགས་ཕུབ་པའི་ཚུལ་དུ་གནས་པ། མགྲིན་པ་ན་ཆོས་དབྱིངས་རྡོ་རྗེའི་ངང་ཉིད་ལས་ཞེས་པས་རྩ་འདབ་བཅུ་དྲུག་གི་དཀྱིལ་ན་པདྨ་འདབ་བརྒྱད། ལྟེ་བ་ལ་ཨོཾ་དམར་པོ་མགོ་གྱེན་བསྟན། འདབ་མ་ལ་ཀི་ལི་འབྲུ་བརྒྱད། རྩ་འདབ་ལ་དབྱངས་ཡིག་བཅུ་དྲུག སྐུའི་དབྱིབས་སུ་བདག་བསྐྱེད་ཅིག ཅེས་པས་སྙིང་ག་ན་རྩ་འདབ་བརྒྱད། དབུས་ན་རིན་ཆེན་ཟུར་བརྒྱད་པ་ལྟེ་བ་ལ་ཧཱུྃ་མཐིང་ག་མགོ་མཐུར་བསྟན། རཏྣ་ཟུར་བརྒྱད་ལ་ཀི་ལི་འབྲུ་བརྒྱད། རྩ་འདབ་ལ་སྡེ་ཚན་བརྒྱད་ཀྱི་ཡི་གེ་དང་པོ།
ཙཀྲ་ཐམས་ཅད་ཀྱི་སྲོག་ཤིང་ཀུན་འདར་མས་བྱས་པས་བྱང་སེམས་འབབ་པ། གཡས་སུ་རོ་མ་དང་། གཡོན་དུ་རྐྱང་མ། དེ་གསུམ་ལྟེ་བ་ན་འདུས་པའོ། ། ལྟེ་བའི་ཙཀྲ་འབར་བའི་ཁྲོ་བོ་མི་བཟད་པ་ཞེས་པས་རྩ་འདབ་དྲུག་ཅུ་རྩ་བཞིའི་དབུས་ན་གྲུ་གསུམ་བརྒྱད། ལྟེ་བ་ན་ཨོཾ་མགོ་གྱེན་བསྟན། གྲུ་གསུམ་ལ་ཀ་ལི་འབྲུ་བརྒྱད། རྩ་འདབ་ལ་སྒྲ་ཡིག་སུམ་ཅུ་རྩ་གཉིས་ཕྲག་གཉིས། མེ་རླུང་འཕྲིན་ལས་ཀྱི་ཙཀྲ་ན། མཚོན་ཆེན་སྔོན་པོ་འབར་བ་ཡིས། །
ཞེས་པ་རླུང་གི་ཙཀྲ་ཁ་དོག་སྔོ་སྐྱ། དེའི་སྟེང་ན་མེའི་འཁོར་ལོ་ལྟེ་བའི་འོག་ན་ཁ་དོག་དམར་པོ་དབྱིབས་གྲུ་གསུམ་རཾ་ཡིག་དང་བཅས་པ་འབར་བའི་ཚུལ། དེ་ནི་རྟག་ཏུ་དྲོད་ཆེའོ། ། གཉིས་པ་ཡེ་ཤེས་སྐྱེ་ཚུལ་གྱི་ཐབས་གཏུམ་མོ་སྦར་བ་ནི། ནམ་མཁའི་དཀྱིལ་ནས་ཐིགས་པ་ཤར། ། ཞེས་པས་སྤྱི་བོའི་ཧཾ་ཞུ་བས་ཐིག་ལེ་འབབ་པའོ། ། དེ་ཡང་འོག་སྒོ་སྒུལ་བས་ཡཾ་ལས་རླུང་ལངས། རཾ་ལས་ཡེ་ཤེས་ཀྱི་མེ་འབར། དེས་ལྟེ་བའི་ཙཀྲ་ཞུ། ཁམས་བདེ་བ་སྐྱེ།
དེ་སྙིང་གའི་ཙཀྲ་ལ་ཕོག་དངས་མ་ཞུ། དེའི་འོད་ཀྱི་མགྲིན་པ་དང་སྤྱི་བོ་ལ་ཕོག དེ་འོད་དུ་ཞུ་བྱང་སེམས་དབུ་མ་ནས་བབ། ལྟེ་བའི་ཙཀྲ་གསོས། བདེ་བ་སྐྱེས་དེ་ལ་གོམས་པར་བསླབ་བོ། ། སྔོན་དུ་རླུང་ལ་བསླབས་པ་ལ། རླུང་བཟུང་བ། སྦྱང་བ། བཅིང་བ། གཡས་སུ་སྤོ་བ།
གཡོན་དུ་སྤོ་བ་རྣམས་སུ་ཡོད་པར་གསུངས་ཤིང་། གཉིས་པ་འོག་སྒོ་ནི། ཕྱག་རྒྱ་ལ་བརྟེན་ནས་བདེ་བའི་ཡེ་ཤེས་བསྐྱེད་པ་ཡིན་ཏེ། ཡུལ་ནི་ཕྱག་རྒྱ་མ་སྟེ། དེ་ཡང་ཞི་བ་ལ་དཀར་པོ་བོང་ཆུང་ཟླ་བའི་མདོག རྒྱས་པ་ལ་བན་ལང་སེར་པོ་གྲུ་བཞི་པ། དབང་ལ་སྨུག་མོ་ཟླ་གམ་མཛེས་པའི་ཞལ། དྲག་པོ་ལ་དྲག་པོ་གྲུ་གསུམ་ཧར་མིག་རྩལ། དེ་ཡང་སྟོད་སྨད་ཕྱེད་པ། སྨད་རྒྱས་པ།
བུ་གདུབ་པ། ཆགས་པའི་མདང་ཆེ་བ། རྒྱན་གདགས་ཁྲུས་བྱས་ལ། ཡབ་རྡོ་རྗེ་གཞོན་ནུར་བསྐྱེད། ཡུམ་འཁོར་ལོ་རྒྱས་འདེབས་མར་བསྐྱེད། བསྐྱེད་མཆེད་བྱིན་གྱིས་བརླབས། ཡབ་ཀྱིས་མཁའ་མི་དམིགས་པ་ལས་ཨ་ལས་ཟླ་བའི་དཀྱིལ་འཁོར་བསྒོམས། ཧཱུྃ་ལས་རྡོ་རྗེ་རྩེ་དགུ་པར་བསྐྱེད། ཨོཾ་ལས་བུམ་པ་བསྐྱེད། ཕཊ྄་ཀྱིས་བུ་ག་བཀག་པའོ། །
ཡང་ཡུམ་གྱི་མཁའ་མི་དམིགས་པ་ལས་མཱ་ལས་ཉི་དཀྱིལ། ཨ་ལས་པདྨ་དཀར་པོ་འདབ་མ་བཞི་པ་ཟེའུ་འབྲུ་ལ་ཨ་དམར་པོ་བསྒོམ། དེ་ནས་ནུ་མ་ཉེད་པ་དང་། མཆུ་འཇིབ་པ་བྱས་པས། རྡོ་རྗེ་དང་པདྨ་སྤྲད་པ་དང་། རིག་མས་ས་མ་ཡ་ཧོ་ཞེས་བསྐུལ། ཡབ་ཀྱིས་ས་མ་ཡ་སཏྭཾ་ཞེས་གནང་སྟེ། ར་ཧོ་ཧཾ་ར་ག་ཡ་མི་ཞེས་པ་དང་། རྡོ་རྗེ་པདྨའི་དཀྱིལ་འཁོར་གྱིས་བསྲུབ། ལྷའི་ང་རྒྱལ་དང་ལྡན་པས་སྔགས་བཟླས་ཀྱིས་བསྲུབ།
བདེ་བ་སྐྱེས་པ་དང་འཁོར་ལོ་བཞིར་རིམ་གྱིས་བཟློག་སྟེ་བཟུང་། འདོད་པ་ཆེས་ན་མི་ཐུབ་པས་ཕྲལ་གྱིན་བྱ། ཡང་བསྲུབ། བདེ་བ་རྒྱས་པ་དང་། མིག་གྱེན་ལ་བཟློག་གོ ། རྐང་ལག་གི་མཐེ་བོང་བསྐུམ། ངག་ཏུ་ཧིཀ྄་བརྗོད་ཅིང་། རླུང་གསང་བ་ནས་ལྟེ་བ་དང་སྙིང་གར་ཐེན། སེམས་སྤྱི་བོའི་ཧཾ་ལ་གཏད་དོ། ། དེས་བདེ་བ་ཟག་པ་མེད་པ་རྒྱུད་ལ་སྐྱེ།
དེ་ནས་དགྲམ་པ་ནི་ལུས་འཐེམས་པར་བྱའོ། ། ཞེས་ཡི་གེ་རྙིང་མ་ལས་བཤད་ཀྱང་འཕྲུལ་འཁོར་བགས་ཀྱི་དགྲེམས་དགོས་པའི་དོན་ཡིན་པར་སེམས་སོ། ། དེ་ལྟར་བྱས་པས་དྲོད་ནི་འབར་བ་དང་སྤྲུག་པ་ཀུ་ཅོའི་སྒྲ་འབྱིན་པའོ། ། མཚན་མ་ནི་བདེ་བ་ཉམས་སུ་མྱོང་བས་སོ། ། ཐིག་ལེ་མ་ཤོར་ན་ལུས་ལ་རྒས་རྒུད་མེད། ནད་ཀྱིས་མི་ཚུགས། ཁ་དོག་བཟང་། འོད་འབར། ཚེ་རིང་། མཆོག་གི་འབྲས་བུ་སྐུ་གསུམ་ཐོབ་པ་ལ་སོགས་པ་རྣམས་འབྱུང་བར་གསུངས་སོ། །
དེ་དག་གིས་ནི་ནང་དང་གསང་བའི་བསྐྱེད་རིམ་རྒྱུད་ལས་བསྟན་ཚུལ་དང་། རྫོགས་རིམ་གྱི་རྣམ་གཞག་ཅུང་ཟད་ཙམ་ཡི་གེ་རྙིང་མ་ལས་འབྱུང་བ་བཞིན་བཀོད་པ་ཡིན་ལ། ཤིན་ཏུ་ཟབ་པའི་ཡང་ཕུར་གྱི་རྫོགས་རིམ། རྫོགས་པ་ཆེན་པོ་ཨ་ཏིའི་འཁྲིད་ནི་འདི་པའི་ལུགས་ཀྱི་རྫོགས་རིམ་གྱི་མཐར་ཐུག་ཏུ་སྣང་བས་ཚད་ལྡན་གྱི་བརྒྱུད་པ་བར་མ་ཆད་པ་ལས་འོང་པའི་ཡིད་ཆེས་ཅན་གྱི་ཟབ་ཆོས་དེ་ཉིད་ཁོ་བོས་ཇི་ལྟར་ཐོབ་པ་བཞིན། སྐལ་བ་དང་ལྡན་པའི་སློབ་མ་རྣམས་ལ་སོ་སོའི་དོན་གཉེར་དང་འཚམས་པར་སྤེལ་བར་བདག་སྤྲོའོ། ། དེ་ལྟར་ན་བསྐྱེད་རྫོགས་ཀྱི་རྣལ་འབྱོར་དེ་དག་ལ་བརྟེན་ནས་མ་དག་པའི་བློ་ངོར་སྣང་བའི་སྣོད་བཅུད་ཀྱི་འཇིག་རྟེན་ལ་བདེན་པར་འཛིན་པའི་འཁྲུལ་སྣང་འཐུག་པོ་འདི་ཉིད་དག་པ་གཞལ་ཡས་ཁང་དང་ལྷའི་ངོ་བོར་གསལ་བར་སྒོམ་པའི་བསྐྱེད་རིམ་གྱི་སྒོ་ནས་གསང་སྔགས་བཟླས་པ་དང་བཅས་པས་དྲི་མའི་བག་ཆགས་ཐམས་ཅད་སྦྱངས་ནས། དེ་ཡང་ཡེ་ཤེས་ཀྱི་རང་བཞིན་བློའི་ཡུལ་ལས་འདས་ཤིང་རང་གི་ངོ་བོས་སྟོང་པ་བདེ་སྟོང་ཟུང་དུ་འཇུག་པའི་རྫོགས་རིམ་ཟབ་མོའི་རྩིས་ཟིན་པར་བྱས་ནས། རིམ་གཉིས་ཟུང་འཇུག་ཏུ་སྒོམ་པའི་ཉམས་ལེན་ཁྱད་པར་ཅན་ལ་འབད་པར་བྱ་དགོས་ཏེ། ས་ལོ་ཙཱ་བ་ཆེན་པོས་རིག་འཛིན་བླ་མ་བརྒྱུད་པའི་གསོལ་འདེབས་ཀྱི་ལམ་རིམ་སྨོན་ལམ་ལས། མ་དག་བདེན་འཛིན་འཁྲུལ་སྣང་འཐུག་པོ་འདི། །
བསྐྱེད་རིམ་བཟླས་པ་བཅས་པའི་ལེགས་སྦྱངས་ཏེ། ། དག་པའི་ཡེ་ཤེས་རང་བཞིན་ངོ་བོས་སྟོང་། ། བློ་འདས་ཟུང་འཇུག་སྔོན་དུ་འགྱུར་བར་ཤོག ། ཅེས་གསུངས་པ་ལྟར་ཡིན། དེ་ལྟར་བསྐྱེད་རྫོགས་ཀྱི་ལམ་ལ་འབད་པ་བྱས་ནས་བརྟན་པ་ཐོབ་པའི་རྣལ་འབྱོར་བ་དེས། ཀུན་ཏུ་བཟང་པོའི་རིག་འཛིན་གྱི་གོ་འཕང་ཇི་ལྟར་ཐོབ་པའི་ཚུལ་ནི། རྒྱུད་ལས། རྣམ་པར་སྨིན་དང་ཚེ་ལ་དབང་། ། ཕྱག་རྒྱ་ཆེ་དང་ལྷུན་གྱིས་གྲུབ། ། ཅེས་གསུངས་པ་ལྟར་བཞིར་ཡོད་པ་ལས།
ཐོག་མར་རྣམ་པར་སྨིན་པའི་རིག་འཛིན་གྱི་གོ་འཕང་ཐོབ་པ་ཡིན་ཏེ། དེ་ཡང་རྣམ་པར་སྨིན་པའི་རིག་འཛིན་ཞེས་བྱ་བ། ། རྣམ་སྨིན་གྱི་རྒྱུ་ལྷའི་ཏིང་ངེ་འཛིན་བསྐྱེད་རིམ་གསལ་བར་བརྟན་ཅིང་། རྫོགས་རིམ་ལྟ་བས་ཀྱང་རྒྱས་ཐེབས་ལ། འབྲས་བུ་རྡོ་རྗེ་གཞོན་ནུའི་རིག་འཛིན་པས་ན་རྣམ་པར་སྨིན་པའི་རིག་འཛིན་ཞེས་འཇོག་པ་ཡིན་ལ། ལམ་གང་ལ་གནས་ན་བདག་མེད་གཉིས་ལ་ཐོས་བསམ་གཙོ་བོར་བྱས་པའི་སྒོ་ནས་ཚོགས་གསོག་པས་ཚོགས་ལམ་ལ་གནས་ཤིང་། འབྲས་བུའི་ས་མངོན་དུ་བྱེད་པ་ལ་མོས་པས་མོས་པ་སྤྱོད་པའི་ས་ཡང་ཐོབ་པ་ཡིན་ལ། རིག་འཛིན་འདིས་བསྐྱེད་རིམ་བརྟན་པས་སྟོང་གསུམ་ཐམས་ཅད་ལྷའི་དཀྱིལ་འཁོར་དུ་དགོངས་ཤིང་། རང་ཉིད་ཆོས་ཉན་པའི་ཚེ་ཆོས་ཐམས་ཅད་རང་བཞིན་མེད་པར་རྟོགས་པས། རྨི་ལམ་དང་སྒྱུ་མ་ལྟ་བུའི་ཚུལ་དུ་ཉན་ཞིང་།
གཞན་ལ་ཆོས་སྟོན་པའི་ཚེ་ལུས་ཀྱི་བརྡ་དང་། ངག་གི་སྒྲས་འགྲོ་དོན་དངོས་སུ་བྱེད་ལ། དེ་ཉིད་ཀྱིས་ཚོགས་ལམ་མཐར་ཕྱིན་པའི་ཚེ་ཚེ་ལ་དབང་བའི་རིག་འཛིན་དུ་ན་འཕོ་བ་ཡིན་པར་བཤད་ལ། དེ་ལ་ཚེ་ལ་དབང་བའི་རིག་འཛིན་ཞེས་འཇོག་པའི་རྒྱུ་མཚན་ནི། ཚེ་དེ་ཉིད་ལ་མཆོག་གི་འབྲས་བུ་མངོན་དུ་བྱེད་པས། འཆི་བ་མེད་ཅིང་། ཧེ་རུ་ཀ་རིགས་ལྔ་གང་རུང་གི་རིག་འཛིན་བས་ན། ཚེ་ལ་དབང་བའི་རིག་འཛིན་ཞེས་འཇོག་པ་ཡིན་པར་གསུངས་ལ། དེ་ཉིད་ལམ་གང་ལ་གནས་ན། སྦྱོར་བའི་ལམ་ལ་གནས་ཤིང་།
ས་མོས་པས་སྤྱོད་པ། དགོངས་པ་ནི་བསྐྱེད་རིམ་བརྟན་པས་སྣོད་བཅུད་ཀྱི་འཇིག་རྟེན་ཐམས་ཅད་རྟེན་དང་བརྟེན་པར་བཅས་པའི་དཀྱིལ་འཁོར་དུ་དགོངས་ལ། རྫོགས་རིམ་ལ་བརྟན་པ་ཐོབ་པས། ཆོས་ཉན་པའི་ཚེ་ཡང་སྒྲ་བརྙན་ཙམ་དུ་ཉན་ཞིང་། གཞན་ལ་སྟོན་པའི་ཚེ་ཡང་གཞན་ཕན་བྱང་ཆུབ་ཀྱི་སེམས་དང་སྟོང་ཉིད་རྟོགས་པའི་སྤྲོས་བྲལ་གཙོ་བོར་གྱུར་པའི་སྒོ་ནས་སྟོན་པར་མཛད་པ་ཡིན་པར་བཤད་ཅིང་། དེ་ཉིད་ཀྱི་སྦྱོར་ལམ་མཐར་ཕྱིན་པའི་ཚེ། ཕྱག་རྒྱ་ཆེན་པོའི་རིག་འཛིན་དུ་ན་འཕོ་བ་ཡིན་པར་གསུངས་ཤིང་། དེ་ཉིད་ལ་ཕྱག་རྒྱ་ཆེན་པོའི་རིག་འཛིན་ཞེས་འཇོག་པའི་རྒྱུ་མཚན་ཡང་། གསང་སྔགས་བླ་མེད་པ་རང་རྐང་གི་འཕགས་ལམ་ཐམས་ཅད་ཕྱག་རྒྱ་མ་ལ་བརྟེན་དགོས་པ་གཙོ་ཆེ་ཞིང་། འདི་ཉིད་ཀྱིས་ཀྱང་ཕྱག་རྒྱ་མ་ལ་བརྟེན་ནས་འཕགས་པའི་ས་ཐོབ་ཅིང་།
ཀུན་བཟང་རིགས་ལྔ་གང་རུང་གི་རིག་འཛིན་བས་ན། ཕྱག་རྒྱ་ཆེན་པོའི་རིག་འཛིན་ཞེས་བྱ་ལ། འདི་ཉིད་ལམ་གྱི་དབང་དུ་བྱས་ན། ཐོག་མར་མཐོང་ལམ་སྟེ། བརྗོད་བྲལ་བློ་འདས། ཆོས་དབྱིངས་སྤྲོས་བྲལ་མངོན་སུམ་དུ་རྟོགས་པའི་ས་དང་པོའི་ཡེ་ཤེས་མངོན་དུ་བྱེད། ས་དེ་ལ་བརྟེན་ནས་ཀུན་ཏུ་བཟང་པོའི་སྤྱོད་པ་སོགས་སྤྱད་དེ། ཕྱིའི་ཡུལ་ན་གནས་པའི་མཁའ་འགྲོ་མ་རྣམས་དབང་དུ་འདུས་ཤིང་། ནང་གི་རྩ་ཁམས་ལ་གནས་པའི་དཔའ་བོ་དང་མཁའ་འགྲོ་མ་རྣམས་ཞལ་དངོས་སུ་མཐོང་། རྩ་མདུད་རྣམས་རིམ་གྱིས་གྲོལ་ནས།
ལམ་གྱི་དབང་དུ་བྱས་ན་བསྒོམ་ལམ་དང་། སའི་དབང་དུ་བྱས་ན་ས་ཕྱི་མ་བཅུ་གཅིག་ལ་རིམ་པར་གནས་པ་ཡིན་ཞིང་། མཐར་འདི་ཉིད་ཀྱི་ཆོས་ཐམས་ཅད་ཀྱི་ཆོས་དབྱིངས་མངོན་དུ་གྱུར་པས། བརྟན་གཡོ་སྣོད་བཅུད་ཐམས་ཅད་ནམ་མཁའི་རང་བཞིན་ཅན་དུ་དགོངས་ཤིང་། ཆོས་ཉན་པའི་ཚེ་ཡང་། ནམ་མཁའི་ངང་ཚུལ་ཅན་དུ་ལོངས་སྤྱོད་རྫོགས་པའི་སྐུ་ལས་ཉན་ལ། གཞན་ལ་ཆོས་སྟོན་ན་ཡང་། འགྲོ་དོན་དགོངས་པས་ཁྱབ་ཚད་དུ་མཛད་པ་ཡིན་ལ། དེ་ལྟར་ཕྱག་རྒྱ་ཆེན་པོའི་རིག་འཛིན་མཐར་ཕྱིན་པའི་ཚེ་ལྷུན་གྱིས་གྲུབ་པའི་རིག་འཛིན་དུ་ན་འཕོ་བ་ཡིན་པར་གསུངས་ཞིང་། དེ་ལ་ལྷུན་གྱིས་གྲུབ་པའི་རིག་འཛིན་ཞེས་འཇོག་པའི་རྒྱུ་མཚན་ནི།
ཆོས་ཐམས་ཅད་ཡེའམ། གདོད་མ་ནས་མ་བཅོས་ལྷུན་གྱིས་གྲུབ་པ་ལ་ལྷུན་གྱིས་གྲུབ་པར་ཤེས་ཤིང་། རིགས་ཀུན་ལ་ཁྱབ་པ་ཀུན་དུ་བཟང་པོའི་རིག་འཛིན་པས་ན་ལྷུན་གྱིས་གྲུབ་པའི་རིག་འཛིན་ཞེས་འཇོག་པ་ཡིན་ལ། སའི་དབང་དུ་བྱས་ན། ས་བཅུ་གསུམ་པ་ཕྱེད་འོག་མ། ལམ་ཉེ་རྒྱུ་བསྒོམ་པའི་ལམ་ལ་གནས་པ་ཡིན་ཞིང་། ཆོས་ཆོས་སྐུ་ལས་ཉན་ལ། གཞན་ལ་ཆོས་སྟོན་པ་ལུས་ངག་ལ་མི་ལྟོས་པར། འགྲོ་དོན་ནམ་མཁའི་གར་ཁྱབ་པ་འདིས། ཁྱབ་པ་ཡིན་པར་བཤད་ལ།
དེ་ལྟར་ལྷུན་གྱིས་གྲུབ་པའི་རིག་འཛིན་དེ་མཐར་ཕྱིན་པའི་ཚེ། སྐུ་གསུང་ཐུགས་མི་ཟད་པ་རྒྱན་གྱིས་འཁོར་ལོའི་བདག་ཉིད་ཅན། ཆོས་སྐུ་ཀུན་ཏུ་བཟང་པོ་ཞེས་བྱ་བ། ཆོས་ཐམས་ཅད་ཆོས་ཀྱི་དབྱིངས་སུ་རོ་གཅིག་པར་རྟོགས་པའི་ཡེ་ཤེས་ཆེན་པོའི་ངོ་བོར་གནས་པ་ཡིན་ལ། དེ་ཉིད་ཆོས་ཀྱི་དབྱིངས་ལས་མ་གཡོས་བཞིན་དུ། གདུལ་བྱ་གཞན་གྱི་དོན་གྱི་ཕྱིར་གཟུགས་ཀྱི་སྐུར་བཞེངས་ཏེ། ལས་དག་པ་རྣམས་ལ་ལོངས་སྤྱོད་རྫོགས་པའི་སྐུ་དང་། རིགས་ཅན་གསུམ་ལ་མཆོག་གི་སྤྲུལ་པའི་སྐུ་དང་། གཞན་ཡང་ལས་དང་སྐལ་བར་འཚམས་པ་རྣམས་ལ། སྐྱེ་བ་སྤྲུལ་སྐུ་ལ་སོགས་པར་སྤྲུལ་ནས་མཛད་པ་འཕྲིན་ལས་ཀྱི་འཁོར་ལོ་རྒྱུན་མི་འཆད་པར་འབྱུང་བ་ནི་ལམ་འདི་ཉམས་སུ་བླངས་བ་ལས་འབྱུང་བའི་འབྲས་བུ་ཡིན་པར་ཤེས་པར་བྱའོ། །
དེ་དག་གིས་ནི་ནང་དང་གསང་བའི་བསྐྱེད་རིམ་རྒྱུད་ལས་བསྟན་ཚུལ་དང་། རྫོགས་རིམ་གྱི་རྣམ་གཞག་མདོར་བསྡུས་བཤད་པ་ལས་འཕྲོས་ནས། མཐར་ཐུག་གི་འབྲས་བུ་ཀུན་བཟང་རིགས་བཞི་ཐོབ་ཚུལ་དང་བཅས་པ་ལེགས་པར་བཤད་ཟིན་ཏོ། ། འདིར་སྨྲས་པ། ཟབ་ལས་ཆེས་ཟབ་རྡོ་རྗེ་ཕུར་པའི་ལམ། ། ཉམས་སུ་བླངས་པས་རིག་འཛིན་རྣམ་པ་བཞི། ། ཐོབ་པར་ཤེས་ནས་དཔལ་ལྡན་ས་སྐྱ་པའི། ། ཡབ་ཆོས་ལྷད་མེད་འདི་ལ་སྐལ་བཟང་རྣམས། ། གུས་པས་ཞུགས་ལ་རང་གཞན་དོན་གཉིས་བསྒྲུབ། ། བསྒྲུབ་པས་རང་རྒྱུད་གྲོལ་ནས་བསྟན་པ་སྤེལ། །
སྤེལ་བས་འདི་དང་ཕྱི་མའི་དོན་རྣམས་ཀུན། ། ཀུན་ཀྱང་འབད་མེད་ལྷུན་གྲུབ་འབྱུང་བར་འགྱུར། ། བར་སྐབས་ཀྱི་ཚིགས་སུ་བཅད་པའོ། ། ད་ནི་སྒྲུབ་ཐབས་ཀྱི་གཞུང་ལས་མངོན་རྟོགས་ཉམས་སུ་བླངས་པའི་རྗེས་སུ་སྤྲོ་ན་རིག་འཛིན་བླ་མ་རྣམས་ཀྱི་བསྐུལ་བྱ་བར་གསུངས་པ་ལྟར། དེང་སང་ཕྱག་ལེན་ལ་མཛད་པ་ལྟར་གྱི་རྣམ་པར་བཤད་པ་ཅུང་ཟད་བརྗོད་པར་བྱ་སྟེ། དེ་ཡང་། གྲུབ་པའི་མཚན་མ་བརྙེས་པའི་རིག་འཛིན་མཐུ་རྩལ་ཅན་རྣམས་དྲག་པོའི་ལས་ལ་བསྐུལ་བ་ལ་དོན་གསུམ་སྟེ། སྤྱིར་བསྐུལ་བ་དང་། སོ་སོར་བསྐུལ་བ་དང་། དོན་བསྡུ་བའི་ཚུལ་གྱིས་བསྐུལ་བ་དང་གསུམ་ལས།
དང་པོ་ནི། གཞུང་ལས། བྱང་ཆུབ་་་་་་འདིའི་དབྱངས་རིང་བ་ལ་བྱང་ཆེན་ཞེས་བྱ་ཞིང་། སྔོན་གྱི་དབྱངས་རྙིང་ཡིན་ཏེ། དབྱངས་ཡིག་རྙིང་པ་ཀུན་ནས་འབྱུང་བ་ཡིན་ལ། འདིའི་དབྱངས་ཐུང་བ་ནི་སྙེ་ཐང་པ་ཤེས་རབ་སྣང་བའི་དབྱངས་ཡིག་ལས་མི་འབྱུང་ཡང་རྡོ་རྗེ་གདན་པ་ཆེན་པོའི་གསུང་རྒྱུན་ཟིན་བྲིས་ལས་འབྱུང་བས་དེ་མན་ཆད་ཙམ་ལ་བྱུང་བར་སེམས་སོ། མཆོག་ཏུ་སེམས་བསྐྱེད་ཅིང་། ། ཞེས་སོགས་ཏེ། དེ་ཡང་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཀྱི་མཆོག་ཏུ་སེམས་གཉིས་བསྐྱེད་ཅིང་། དུས་གསུམ་གྱི་རྒྱལ་བ་སྲས་དང་བཅས་པའི་གདུང་འཚོབ་པར་མཛད་པའི་རིག་འཛིན་ཆེན་པོ་རྣམས་ཞེས་བོས་ནས།
རིག་འཛིན་ཁྱེད་རྣམས་ཀྱི་སྔར་སེམས་ཅན་གྱི་དོན་མཛད་པར་ཞལ་གྱིས་བཞེས་པ་དེ་ད་དུས་ལ་བབ་པས།

བདག་རྣལ་འབྱོར་པ་སེམས་ཅན་ཐམས་ཅད་ཀྱི་དོན་དུ་རྡོ་རྗེ་ཕུར་བུ་སྒྲུབ་པའི་གཏོང་གྲོགས་དང་མགོན་སྐྱབས་མཛོད་ཅིག་ཅེས་པའི་དོན་ཡིན་ལ། གཉིས་པ་སོ་སོར་བསྐུལ་བ་ནི། གཞུང་ལས། སློབ་དཔོན་པདྨ་འབྱུང་གནས་ཀྱི། ། ཞེས་སོགས་ཏེ། དེ་ཡང་སློབ་དཔོན་ཆེན་པོ་པདྨ་འབྱུང་གནས་ཀྱིས་ཨ་སུ་རའི་བྲག་ཕུག་དང་འདབ་ཉེ་བའི་རྒྱ་གར་གྱི་ཡུལ་ཕྱོགས་སུ་ཙནྡན་གྱི་ནགས་ཚལ་ལ་་་་་་ནགས་སེབ་ན་མུ་སྟེགས་ཀྱི་གྲོང་ཁྱེར་ཡོད་པ་དེ་བཅོམས་པའི་ཕྱིར། ཕུར་བུ་བཏབ་པས། ནགས་ཚལ་ཐམས་ཅད་ནག་ཐུལ་གྱིས་ཚིག དེ་མ་ཁད་ལ་ཏིང་ངེ་འཛིན་གྱི་ཆོ་འཕྲུལ་གྱི་སྒོ་ནས་ལོ་འདབ་མེ་ཏོག་རྣམས་རྒྱས་པར་མཛད་པ་ལ་སོགས་པ་ཇི་ལྟར་གྲུབ་པའི་རྟགས་བསྟན་པ་དེ་བསྙེལ་ལམ་ཅི་སྟེ་མ་བསྙེལ་བར་མཛོད་ལ། རྣལ་འབྱོར་པ་བདག་ཅག་རྡོ་རྗེ་ཕུར་བུའི་དངོས་གྲུབ་སྒྲུབ་པའི་སྟོངས་གྲོགས་དང་འཕྲིན་ལས་མཛོད་ཅིག་ཅེས་པ་སྟེ་ཚིག་རྐང་རྗེས་མ་གཉིས་ཀྱི་དོན་འོག་མ་ཀུན་ལ་འགྲེ་བ་ཡིན་ཞིང་། དེ་བཞིན་དུ་སློབ་དཔོན་ཆེན་པོ་བི་མ་ལ་མི་ཏྲ་སྟེ་དྲི་མེད་བཤེས་གཉེན་གྱིས་གངྒ་ལ་སྟེ།
ནམ་མཁར་ནས་བབས་པའི་ཆུ་བོ་ཆེན་པོ་ལ་་་་་་ཀླུ་ནོར་རྒྱས་བྱ་བ་མུ་སྟེགས་ལ་འཚོ་བ་སྟེར་བ་ཞིག་ཡོད་པ་དེ་བཅོམ་པའི་ཕྱིར། ཕུར་པ་བཏབ་པས་གྲམ་པར་སྐྱ་གསོབ་ཀྱིས་སོང་ཞིང་། སླར་ཆུ་བོ་སྔར་བས་ཀྱང་ཆེར་སོང་བ་ལ་སོགས་པ་གྲུབ་པ་བརྙེས་པའི་རྟགས་ཇི་ལྟར་བསྟན་པ་དང་། བལ་པོའི་སློབ་དཔོན་ཆེན་པོ་ཤཱི་ལ་མཉྫུ་སྟེ་འཇམ་དཔལ་ཚུལ་ཁྲིམས་ཀྱིས་་་་་་མཎྜལ་ལ་སྟེ་དཀྱིལ་འཁོར་འདྲ་བའི་མཁར་གོང་གི་བྲག་ལ་་་་་་མུ་སྟེགས་ལ་སྔོན་ཤེས་སྟོན་པའི་ཐེའུ་རང་གི་ཕོ་བྲང་ཡོད་པ་དེ་བཅོམ་པའི་ཕྱིར། ཕུར་བུ་བཏབ་པས། བྲག་ཧྲུལ་གྱི་ཞིག་འཕྲལ། སླར་བྲག་རི་ངོ་མཚར་བ་བྱུང་བའི་གྲུབ་རྟགས་ཇི་ལྟར་བསྟན་པ་དང་། གཞན་ཡང་མཆིམས་སྟོན་ཤཱཀྱ་པྲ་བྷ་ཝ་ཞེས་བྱ་བའི་ཡར་ལུང་བགེགས་ཀྱི་ཕུག་ཆུང་སྟེ་གད་པ་ཕུག་ཏུ་དམ་སྲི་སྤུན་བདུན་དངོས་སུ་བཏུལ་བ་དང་། གཞན་ཡང་ཕུག་པ་དེ་ཉིད་དུ་རྡོ་རྗེ་གཞོན་ནུའི་སྒྲུབ་པ་མཛད་པའི་ཚེ། ཡར་ལུང་གི་ཆུ་བོ་དེ་ལ་ཀླུ་བདུད་གདུག་པ་ཅན་གནས་པ་དེ་ཉིད་འདུལ་བའི་ཆེད་དུ་བསྙེན་ཕུར་ཆུ་བོ་དེ་ལ་བཏབ་པས་ཆུ་བོ་དེ་ཉིད་གྱེན་དུ་ལོག་སྟེ།
ཀླུ་བདུད་གདུག་པ་ཅན་བཏུལ་བ་ལ་སོགས་པ་གྲུབ་པ་བརྙེས་པའི་རྟགས་ཇི་ལྟར་བསྟན་པ་དང་། ཡང་ཤོད་ཕུ་དཔལ་གྱི་སེངྒེས་འོན་ཤང་གི་མདོའི་བྲག་རི་དམར་པོ་ལ་ཀླུ་བདུད་གདུག་པ་ཅན་གནས་པ་ཕུར་བུས་བསྒྲལ་བ་ལ་སོགས་པ་གྲུབ་པ་བརྙེས་པའི་རྟགས་ཇི་ལྟར་བསྟན་པ་དང་། སྣ་རྣམ་རྡོ་རྗེ་བདུད་འཇོམས་ཀྱིས་ཧས་པོ་རིའི་ཡང་གོང་དུ་བྲག་ལ་ཕུར་པ་བཏབ་པའི་རྗེས་ད་ལྟའི་བར་དུ་ཡོད་པ་སོགས་གྲུབ་པ་བརྙེས་པའི་རྟགས་ཇི་ལྟར་བསྟན་པ་དང་། མཁར་ཆེན་བཟའ་སྟེ་ཡེ་ཤེས་མཚོ་རྒྱལ་གྱི་མཆིང་བུའི་ནགས་ལ་མེ་ཤོར་བ་ལ་ཕུར་བུས་བཏབ་པས་མེ་ཤི་ནས་སླར་ནགས་ཚལ་སྐྱེས་པ་དང་། དགུང་མཁར་ཏེ་སྒྲུབ་ཁང་གི་སྟེང་དུ་དབུ་སྐྲ་བསིལ་བའི་ཚེ་ཕྱག་འཕྲེང་ན་བཟའི་སྟེང་དུ་བཞག་པ་བདུད་ཀྱི་སྤྲུལ་པ་བྱ་རོག་མ་རུངས་པ་ཞིག་གིས་འཕྲེང་བ་ཁྱེར་སོང་བ་ལ་བརྟག་གཞིབ་དཔྱད་པས། རྡོ་རྗེ་གཞོན་ནུ་བསྒྲུབ་པ་ལ་བདུད་ནག་པོ་སྐྲག་མེད་ཀྱིས་བར་ཆད་རྩོམ་པར་དགོངས་ཏེ། ཕོ་རོག་ནག་པོའི་གྲིབ་མ་ས་ལ་ཡོད་པ་ལ་ཕུར་པ་བཏབ་པས། ཕོ་རོག་གམ་བྱ་རོག་སྐད་ཅིག་དེ་ཉིད་ལ་ཚར་བཅད་པ་ལྟ་བུ་གྲུབ་པ་བརྙེས་པའི་རྟགས་ཇི་ལྟར་བསྟན་པ་དང་། ཡང་མཁའ་འགྲོ་མ་ཡེ་ཤེས་མཚོ་རྒྱལ་གྱི་མིང་པོ་མཁར་ཆེན་དཔལ་གྱི་དབང་ཕྱུག་གི་འུ་ཡུག་མཁར་བ་སྣ་ཞེས་བྱ་བར་ཕུར་བུ་བསྒྲུབས་པས། དེའི་བྱང་ཕྱོགས་ན་བྱེ་མའི་རྩིབས་སྤྱང་ཁུ་འདྲ་བ་ཞིག་ཡོད་པ་ལ།
དེ་སྐབས་ཡར་ལྡོང་གི་ཚོང་པ་མང་པོ་ཡོང་པའི་ཚོང་ལྷ་རྒྱལ་པོ་ཤེལ་གིང་གིས་བྱེད་པ་ལས། རྒྱལ་པོ་དེ་ཁྲོས་ནས་སྤྱང་ཁུ་བཅུ་བཞིར་སྤྲུལ་ནས། ཐོག་མར་རྟ་བོང་རྣམས་བསད་རྗེས། ཐ་མ་མི་རྣམས་ཀྱང་ཟ་བ་ལ་བྱུང་བས། ཚོང་པ་རྣམས་ཀྱིས་ལྷ་འདྲེའི་ཆོ་འཕྲུལ་ཡིན་པར་ཤེས་ཏེ། ཡུལ་འདིར་སྔགས་འཆང་གྲུབ་རྟགས་ཐོན་པ་སུ་ཡོད་ཅེས་ཡུལ་མི་ཀུན་ལ་དྲིས་པས། མཁར་སྣ་ན་དཔལ་གྱི་དབང་ཕྱུག་བཞུགས་ཞེས་གླེང་གི་འདུག་པ་ལྟར་མཁར་སྣར་ཕྱིན་ཏེ་ཞུས་པས། དེ་རྣམས་བསྟན་པ་ལ་ཞབས་རྟོག་བྱེད་ངེས་པའི་སྦྱིན་བདག་ཡིན་པར་མཁྱེན་ནས། རྩིབས་ཀྱི་བྱེ་མ་ཕ་གི་ལ་སྤྱང་ཁུའི་སྡེར་རྗེས་ཡོད་པས་དེའི་བྱེ་མ་ལོངས་ཤོག་ངས་ཐབས་བྱའོ་གསུངས། དེར་རྗེས་ཀྱི་བྱེ་མ་ཕུལ་བས་བྱེ་མ་དང་བག་ཕྱེ་བསྲེས་ནས་སྤྱང་ཁུའི་གཟུགས་བཅུ་བཞི་བཟོས་པ་ལ་དགུག་གཞུག་མཛད་ནས།
བཟླས་ཡུངས་ཀྱིས་བྲབ་ཅིང་ཕུར་བུ་བཏབ་པས་སྤྱང་ཁུ་སྔོན་པོ་རྣམས་ཀྱི་སྙིང་ཤུབས་ནས་རྒྱང་གིས་འཐོན་ཏེ། སྤྱང་ཁུ་བཅུ་བཞི་པོ་ཐམས་ཅད་སྒྲུབ་ཁང་གི་ཐོག་ན་མར་རི་ཉིལ་བ་ལྟར་བྱུང་སྟེ་རྒྱལ་པོ་ཤེལ་གིང་སྐད་ཅིག་དེ་ཉིད་ལ་ཚར་བཅད་པ་ལྟ་བུ་གྲུབ་པ་བརྙེས་པའི་རྟགས་ཇི་ལྟར་བསྟན་པ་དང་། གཞན་ཡང་འཁོན་སྟོན་ཆེན་པོ་ཀླུའི་དབང་པོ་སྲུང་བས་ལྷ་ས་ཡེར་པའི་བྲག་ཕུག་ཏུ་རྡོ་རྗེ་དྲིལ་བུ་བར་སྣང་དུ་བཞག་པ་ལ་སོགས་པའི་གྲུབ་རྟགས་ཇི་ལྟར་བསྟན་པ་དང་། གཅུང་སྟོན་རྡོ་རྗེ་རིན་ཆེན་ཞེས་བྱ་བའི་སྨད་ལས་དྲག་པོ་སྒྲོལ་བའི་དབང་བསྐུར་མཛད་པའི་དུས་དེའི་ཚེ་ལིང་ག་ལ་འཕར་གཡོ་སྒྲ་འོད་ལ་སོགས་པ་ངོ་མཚར་བའི་ལྟས་དུ་མ་བསྟན་པ་དང་། འཁོན་སྟོན་བལ་པོ་ཞེས་བྱ་བས་ཚ་མོ་རོང་གླང་གི་བྲག་ཕུར་རི་ཞེས་བྱ་བའི་བྲག་ཕུག་ཏུ་རྡོ་རྗེ་གཞོན་ནུའི་སྒྲུབ་པ་མཛད་པས་ཞལ་མངོན་སུམ་དུ་གཟིགས་པ་ལ་སོགས་པ་གྲུབ་པ་བརྙེས་པའི་རྟགས་ཇི་ལྟར་བསྟན་པ་དང་། སྔགས་འཆང་རྒྱ་གར་ཤེས་རབ་རྒྱལ་མཚན་དཔལ་བཟང་པོས་ཁམས་ཀྱི་གྲུམ་ས་ཞེས་བྱ་བའི་ཡུལ་མཐོན་པོ་ཞིག་ཏུ་སེམས་ཅན་ཐམས་ཅད་ཆུ་མེད་པས་སྡུག་བསྔལ་བར་གྱུར་པ་ལ། བྲག་ལ་ཕུར་བུ་བཏབ་པས་སྒྲུབ་ཆུ་དངོས་སུ་བཏོན་ཏེ་སེམས་ཅན་རྣམས་ལ་ཕན་པ་རྒྱ་ཆེན་པོ་མཛད་པ་ལ་སོགས་པ་གྲུབ་པ་བརྙེས་པའི་རྟགས་ཇི་ལྟར་བསྟན་པ་དང་། ས་ལོ་ཙཱ་བ་འཇམ་པའི་དབྱངས་ཀུན་དགའ་བསོད་ནམས་ཀྱིས་གྲུབ་ཐོབ་འབམ་རོམ་པ་ཆེན་པོའི་སྒྲུབ་གནས་འབམ་རོམ་བྲག་ཅེས་བྱ་བའི་གནས་མཆོག་ཁྱད་པར་ཅན་དུ་རྡོ་རྗེ་གཞོན་ནུའི་སྒྲུབ་པ་མཛད་པའི་དགུན་གྱི་དུས་སུའང་འཇམ་དབྱངས་མེ་ཏོག་ཤིན་ཏུ་མང་བར་སྐྱེས་ཤིང་། བྲག་དེ་ཉིད་ལ་ཕྱག་ཞབས་ཀྱི་རྗེས་ཀུན་གྱིས་མཐོང་བར་བསྟན་པ་སོགས་གྲུབ་པ་བརྙེས་པའི་རྟགས་ཇི་ལྟར་བསྟན་པ་དང་། སྙིགས་དུས་ཀྱི་རྒྱལ་བ་གཉིས་པ་དཔལ་ས་སྐྱ་པ་ཆེན་པོ་སྔགས་འཆང་ངག་གི་དབང་པོ་ཀུན་དགའ་རིན་ཆེན་བཀྲ་ཤིས་གྲགས་པ་རྒྱལ་མཚན་དཔལ་བཟང་པོས།
སྔོན་གྱི་གནས་རྗེས་སུ་དགོངས་པ་དང་། བླ་མ་དང་ལྷག་པའི་ལྷའི་ཞལ་མངོན་སུམ་དུ་གྱུར་ཏེ། གདམས་པ་དང་རྗེས་སུ་བསྟན་པ་ནོད་པའི་དུས་ལ་བབ་པར་དགོངས་ནས། ལྷོ་རོང་གི་སའི་ཆ་པ་ཏྲོ་སྟག་ཚང་སེངྒེ་བསམ་གྲུབ་ཀྱི་གནས་མཆོག་ཏུ་ཕྱག་ཕེབས་པར་བརྩམས་ཏེ་ལྷོ་རོང་ཕྱོགས་སུ་ཆིབས་ཁ་བསྒྱུར་བའི་ཚེ། པ་ཏྲོའི་གཞི་བདག་ལྷ་ཆེན་བྲག་བསྐྱེད་དང་། ཧས་ཀྱི་ཁྱུད་འདུས་སོགས་ལྷོ་ཁ་བཞིའི་གཞི་བདག་རྣམས། སྔགས་འཆང་ཉིད་ཀྱི་ཞབས་དྲུང་དུ་བྱུང་བས། ལྷོ་རོང་གི་ས་ཡུལ་ཐམས་ཅད་ཞབས་ཀྱིས་འཆག་པར་མཛད་དགོས་ཤིང་། ལ་ཆུ་འཕྲང་སོགས་ཀྱི་འཕྲིན་ལས་ཐམས་ཅད་ངེད་གཞི་བདག་རྣམས་ཀྱིས་བསྒྲུབ་པ་ཡིན་ནོ། ། ཞེས་ཁས་བླངས་སོང་བས།
སྔགས་འཆང་ཉིད་ཀྱིས་ཀྱང་དུས་དེར་གཏོར་མ་རྒྱ་ཆེན་པོ་གནང་ཞིང་། ལྷག་པར་བསང་དཔེ་ཆེན་མོར་ཡང་། པ་ཏྲོའི་ལྷ་ཆེན་བྲག་སྐྱེད་དང་། ། ཧས་ཀྱི་ཁྱུང་འདུས་ལ་སོགས་པའི། ། ལྷོ་རོང་ལུང་པའི་གཞི་བདག་བསང་། ཞེས་པ་འདི་ཡང་དེའི་དུས་སུ་འཇུག་པར་མཛད་པ་ཡིན་ཞེས་ཐོས་ལ། དེ་ནས་བདག་ཉིད་ཆེན་པོས་པ་ཏྲོའི་སྒྲུབ་གནས་དམ་པར་ཕེབས་པར་དགོངས་ནས། ནགས་ཀྱི་འཕྲང་དོག་པ་ལ་བརྟེན་ནས། ཆིབས་པས་བགྲོད་མ་བདེ་བ་ལ་དགོངས་ཏེ་ལོང་ར་དབོན་པོ་སོགས་ལྷོ་པ་གཞོན་པ་མང་པོའི་རྒྱབ་ཏུ་སྔགས་འཆང་ཉིད་ཀྱི་སྐུ་གདན་དྲངས་ཏེ། སྟག་ཚང་གི་འཕྲང་ཟིན་པར་ཕེབས་པའི་ཚེ།
དེའི་ལམ་བར་ཞིག་ཏུ་སྐྱེ་མཐིང་ཤྭ་ན་མ་སོགས་གཞི་བདག་འགའ་ཞིག་གི་ཆོ་འཕྲུལ་གྱིས་སེམས་ཅན་མ་རུངས་པ་ཞིག་གི་ལམ་བགགས་བྱུང་བ་ལ། སྔགས་འཆང་ཉིད་ཀྱིས། ངེད་རང་རང་གནས་སུ་འགྲོ་བ་ལ་ཁྱེད་ལ་ཁྱད་ཅི་ཡོད་ཕར་སོངས་གསུང་བ་སོགས་ཀྱིས་བཀའ་སྒོ་མཛད་པས། སེམས་ཅན་གྱི་གཟུགས་དེ་དངོས་མེད་དུ་ཡལ་སོང་བ་དེར་ཡོད་ཀུན་གྱིས་མཐོང་ཞིང་། དེ་ནས་པ་ཏྲོའི་ལམ་འཕྲང་ལ་ཕེབས་པས་གནས་དེ་ན་བྲག་རི་ངམ་ཆེ་བ་གཞན་ལས་ཐོག་སོ་དགུ་ཙམ་གྱི་མཐོ་བ་ཞིག་ཡོད་པ་དེའི་མགོར། སྔོན་མཁའ་འགྲོ་ཡེ་ཤེས་མཚོ་རྒྱལ་གྱིས་ཤེལ་འཕྲེང་བརྒྱ་རྩ་གཏོར་བའི་ཆུ་མིག་བརྒྱ་རྩ་ཡོད་པའི་ཆུ་དེ་ཐམས་ཅད་བྲག་ཆེན་པོ་དེའི་མདུན་ལ། དར་དཀར་གྱི་ཡོལ་བ་བཀྲམ་པ་ལྟར་ངོ་མཚར་ཆེ་བར་འབབ་པ་ཞིག་ཡོད་པའི་བྲག་ལ་ཆུ་འཐབ་དེའི་དཀྱིལ་དུ་གློ་བུར་ཉིད་ལ་འཇའ་ཚོན་སྣ་ལྔའི་འོད་བསྐོར་གསུམ་སྦྲག་ཞིག་བྱུང་ནས། དེའི་དབུས་ནས་འཇའ་ཁ་དོག་སྔོན་པོ་ཞིག་རྒྱང་གིས་བྱུང་བ། སྔགས་འཆང་ཉིད་ཀྱི་སྐུ་ལ་ཟུག་ཅིང་། ཞབས་དྲུང་ན་གནས་པའི་སྐུ་འཁོར་ཀུན་ལ་ཡང་འཇའ་དེའི་འོད་ཀྱིས་ཁྱབ་པ་ལ་བརྟེན་ནས།
མིའི་མདོག་དང་གོས་གཟན་སོགས་ཐམས་ཅད་ཀྱང་སྔོན་པོ་འབའ་ཞིག་ཏུ་འགྱུར་བ། དེ་ཡོད་ཀྱི་སྐྱེ་བོ་ཀུན་གྱིས་མཐོང་བ་བྱུང་ཞིང་། དེའི་ཚེ་འཕྲང་དེའི་གཡས་གཡོན་གྱི་ལྗོན་ཤིང་གི་ཚོགས་ལ་བརྟེན་པའི་སྤྲ་དང་སྤྲེའུ་ལག་ན་ཤིང་གི་ཡལ་ག་ཐོགས་པ་མང་པོས། མི་ལ་མི་འཛེམས་པར་གྲལ་བསྒྲིགས་ཏེ་ལངས་ནས་སྔགས་འཆང་ཉིད་ལ་བསུ་བའི་ཚུལ་དུ་འདུག་པ་ནི། དེ་དུས་ཞབས་དྲུང་ན་འདུག་པ་ཀུན་གྱིས་མཐོང་བར་གྲགས་ལ། དེའི་ཚེ་སྔགས་འཆང་ཆོས་ཀྱི་རྒྱལ་པོས་སྔར་གྱིས་བྲག་ལ་ཆུ་འཐབ་ནས་བྱུང་བས་འཇའ་འོད་རྣམས་ཇེ་གསལ་ཇེ་གསལ་དུ་སོང་བྱུང་བ་ལ་གཟིགས་པས། དེའི་དབུས་འོད་དཀར་པོ་ཞིག་གི་ཁྲོད་ན། བཅོམ་ལྡན་འདས་རྡོ་རྗེ་གཞོན་ནུའི་དཀྱིལ་འཁོར་ལ་བཀའ་སྲུང་དམ་ཅན་རྒྱ་མཚོའི་ཚོགས་ཀྱིས་བསྐོར་བ་དང་། དེའི་སྟེང་ཕྱོགས་ན་སློབ་དཔོན་པདྨ་འབྱུང་གནས་གཙོ་འཁོར་གསུམ་དང་། གྲུབ་ཐོབ་རིག་འཛིན་མང་པོ་ཁྲོམ་ཚོགས་སུ་བཞུགས་པའི་མཐའ་བསྐོར་དུ་དཔའ་བོ་མཁའ་འགྲོ་མང་པོས་བསྐོར་བ་དང་།
མཁའ་འགྲོ་སྡེ་ལྔ་གར་སྟབས་ཤིག་ཤིག་འདུག་པ་ནི་ཤིན་ཏུ་གསལ་བར་གཟིགས་ནས། དེའི་ཚེ་སྔགས་འཆང་ཉིད་ཀྱི་སྟག་ཚང་གི་ཕུག་པའི་གཡས་འཁྲིས་ན། ནེའུ་གསེང་ཐིལ་བ་ཞིག་ཡོད་པ་དེར་བཞུགས་ནས། ལམ་ཟབ་མོ་བླ་མའི་རྣལ་འབྱོར་ཐུགས་ཉམས་སུ་བཞེས་པས། སྔར་གྱི་གཟིགས་སྣང་ལ་ཤར་བའི་བླ་མ་ཡི་དམ་རྣམས་ཀྱི་སྐུ་ལས་འོད་ཟེར་ཁ་དོག་ལྔ་ལྡན་ཉི་མ་བྱེ་བས་གཟི་འོད་ཙམ་དང་། བླ་མ་ཡི་དམ་དཔའ་བོ་མཁའ་འགྲོ་རྡུལ་འཁྲིགས་པ་ལྟར་བྱུང་ནས། སྔགས་འཆང་ཉིད་ཀྱི་སྐུ་ལ་ཐིམ་པར་གྱུར་ཏེ། སྐད་ཅིག་ཉིད་ལ་ཐུགས་ལ་ཐ་མལ་གྱི་རྣམ་རྟོག་གི་ཆ་ཤས་ཅུང་ཟད་ཡོད་པ་ཐམས་ཅད་ཁྲིག་འགགས་ནས། སྣང་སྲིད་ཐམས་ཅད་ལྷག་པ་ལྷའི་དཀྱིལ་འཁོར་གྱི་འཁོར་ལོར་ཁྲ་ལམ་གྱིས་ཤར་ནས། དེ་ལ་ཐུགས་ཟིན་ཏེ།
བདེ་ཆེན་ལྷན་ཅིག་སྐྱེས་པའི་ཡེ་ཤེས་ཀྱི་ངང་དུ་ལྷན་གྱིས་གནས་བྱུང་བས། དེ་མ་ཐག་དཔའ་བོ་མཁའ་འགྲོ་རིག་འཛིན་གྲུབ་ཐོབ་ཀྱིས་ལྷ་ཚོགས་ཐམས་ཅད་འོད་སྔོན་པོ་ཞིག་ཏུ་གྱུར་ནས། སློབ་དཔོན་ཆེན་པོ་པདྨ་འབྱུང་གནས་ལ་ཐིམ་ཞིང་། སློབ་དཔོན་ཡང་འོད་དུ་ཞུ་ལ་ཁད་འདུག་པ་གཟིགས་པས། སྔགས་འཆང་ཆོས་ཀྱི་རྒྱལ་པོ་ཉིད་ཀྱི་ཐུགས་དགོངས་ལ། ད་ཚེ་ཚད་ཀྱང་ཉེ་བར་རྫོགས་འགྲོ་བ་འདུག་པས་འཇའ་འོད་དེའི་སྟེང་ན་ཕར་ཕྱིན་ཏེ་སློབ་དཔོན་གྱི་ཕྱི་ལ་འབྲངས་ན་དགའ་བ་འདུག་སྙམ་པ་ཐུགས་ལ་ཤར་བའི་ཚེ། ཡང་དེ་མ་ཐག་དཔལ་ལྡན་ས་སྐྱའི་སྡེ་ཆེན་པོ་གཙུག་ལག་ཁང་དང་བཅས་པ་ཐུགས་ཡུལ་དུ་ཁྲ་ལམ་སྟེ་ཤར་ཞིང་། གདུང་བརྒྱུད་འཇམ་པའི་དབྱངས་སྐུ་མཆེད་ཀྱང་སྐུ་ན་གཞོན་པར་དགོངས་ནས་སྐུ་ཚེའི་འདུ་བྱེད་བྱིན་གྱིས་བརླབས་པའི་དགོངས་པ་གཏད་དེ། དེ་འཕྲལ་གུ་རུ་དྲག་པོའི་ཉམས་བཞེས་ཤར་མ་ཞིག་གནང་བས། སློབ་དཔོན་ཆེན་པོའི་སྐུ་དེ་སྔར་ལས་གསལ་བར་གྱུར་པའི་མོད་ལ།
གདམས་པ་ཟབ་མོ་དང་ལུང་བསྟན་རབ་ཏུ་མང་པོ་གནང་ཞིང་། ལྷག་པར་ད་དུང་ལོ་དུ་མའི་བར་དུ་བསྟན་འགྲོའི་དོན་དཔག་ཏུ་མེད་པ་འགྲུབ་པར་འདུག་ཅིང་། དེ་ནས་དག་པའི་ཞིང་བདེ་བ་ཅན་ཟངས་མདོག་དཔལ་གྱི་རིར་པདྨ་ངའི་དྲུང་དུ་བྱོན་གསུངས་པ་སྙམ་བྱེད་པའི་ཚེ། སློབ་དཔོན་ཉིད་ཀྱང་འོད་སྔོན་པོ་ཞིག་ཏུ་ཞུ་ནས། སྔགས་འཆང་ཉིད་ཀྱི་སྐུ་ལ་ཐིམ་པའི་ཐུགས་ཉམས་ཤིན་ཏུ་གསལ་བར་བྱུང་བའི་མོད་ལ། རྟོག་པ་དང་མི་རྟོག་པ་ཐམས་ཅད་ལས་འདས་ཏེ། བདེ་གསལ་མི་རྟོག་པའི་ཡེ་ཤེས་རྒྱལ་བ་རྣམས་ཀྱི་ཐུགས་ལ་ཇི་ལྟར་མངའ་བ་བཞིན། སྔགས་འཆང་ཉིད་ཀྱི་ཐུགས་ལ་འཁྲུངས་པར་གྱུར་ནས། རེ་ཞིག་དེའི་ངང་ལ་འཇམ་སྟེ། དེ་ལས་སད་པ་ན།
ཉི་མ་ཡང་ཕྱི་མོར་སོང་འདུག་པས་མྱུར་དུ་བཞེངས་ནས། དེའི་ཉེ་སྐོར་ན་འབབ་ཆུ་ཞིག་ཡོད་སར་ཕེབས་ཏེ། དཔོན་སློབ་ཐམས་ཅད་ཀྱི་སྐུ་ཁྲུས་མཛད་པས་ཚེ། དེའི་བྲག་ཞིག་ལ་སྔགས་འཆང་ཉིད་ཀྱི་ཕྱག་ཞབས་ཀྱི་རྗེས་བྱུང་བ་ད་ལྟ་ཡང་དད་པ་ཅན་རྣམས་ཀྱི་བསོད་ནམས་ཀྱི་ཞིང་དུ་བཞུགས་པར་ཀུན་ལ་གྲགས་པ་སོགས་མདོར་ན་ཡུལ་དུས་གནས་སྐབས་ཀུན་ཏུ་གྲུབ་པའི་རྟགས་མཚན་བསམ་གྱིས་མི་ཁྱབ་པ་སྟོན་པར་མཛད་པའི་སྔགས་འཆང་བླ་མ་བསྟན་པའི་གསལ་བྱེད་ཆེན་པོ་འདི་ཉིད་ཀྱི་ངོ་མཚར་བའི་མཛད་པའི་ཚུལ་རྣམས་ཞིབ་ཏུ་རྟོགས་པར་འདོད་ན། ཁོ་བོས་བྱས་པའི་རྣམ་ཐར་ངོ་མཚར་རྒྱ་མཚོ་ལས་རྟོག་པར་བྱ་ཞིང་། འདིར་བཀོད་པའི་པ་ཏྲོ་སྟག་ཚང་སེངྒེ་བསམ་གྲུབ་ཏུ་གྲུབ་པ་བརྙེས་པའི་རྟགས་མཚན་བསྟན་པའི་ཚུལ་འདི་རྣམས་ནི་སྔགས་འཆང་བླ་མ་དེ་ཉིད་ལྷོ་རོང་ནས་གདན་ས་ཆེན་པོར་ཕེབས་པའི་སྐབས་དེར། བདག་གི་བླ་མ་འཇམ་པའི་དབྱངས་སྐུ་མཆེད་དང་། གཞན་ཡང་མཁན་ཆེན་སྐུ་མཆེད།་་་་་ དཔལ་བཟང་དང་ཀུན་བཀྲས་བྱས་འགྱུར་སྒྲུབ་ཆེན་དགེ་སློང་ཀུན་དགའ་བ་རྣམས་ལ་སྔགས་འཆང་ཉིད་སྐུ་དངོས་ཀྱི་གསུང་ལས་ལྷོ་རོང་གི་པ་ཏྲོ་སྟག་ཚང་འདི་སློབ་དཔོན་གྱི་བྱིན་གྱིས་བརླབས་པའི་གནས་ཡིན་ངེས་སུ་འདུག་པས་ངོ་མཚར་ཡ་མཚན་ཅན་འདི་ལྟར་བྱུང་ཞེས་བཀའ་ཕེབས་གནང་བའི་གསུང་རྒྱུན་མ་ཉམས་པ་འཇམ་དབྱངས་སྐུ་མཆེད་སོགས་ལས་ཐོས་པ་དང་། ལྷག་པར་རྒྱལ་ཡུམ་སྐུ་མཆེད་ལ་སྔགས་འཆང་ཉིད་ཀྱི་ལྷོ་རོང་གི་གནས་ཚུལ་རྣམས་ཐུགས་དམ་བཀའ་ཤོག་ཏུ་འཁྱོན་པ་གནང་འདུག་པའི་གསུང་ཤོག་དེ་ནང་བཞིན་བྲིས་པ་ཡིན་པས་སྐལ་བཟང་དང་ལྡན་ཀུན་གྱིས་སོམ་ཉི་དང་བྲལ་བར་གྱིས་ཤིག
དེ་ལྟར་གོང་དུ་བཤད་པ་ལྟར་གྱི་གྲུབ་པ་བརྙེས་པའི་རྟགས་ཇི་ལྟར་བསྟན་པ་དེ་བསྙེལ་ལམ་ཅི་སྟེ་མ་བསྙེལ་བར་མཛོད་ལ། རྣལ་འབྱོར་པ་བདག་ཅག་རྡོ་རྗེ་ཕུར་བུའི་དངོས་གྲུབ་སྒྲུབ་པའི་སྟོངས་གྲོགས་དང་འཕྲིན་ལས་མཛོད་ཅིག ཅེས་པ་སྟེ། དེ་ལྟར་བཤད་པའི་གཞུང་གི་ཚིག་རྣམས་ནི། སྒྲུབ་ཐབས་བཀླགས་པའི་དོན་གྲུབ་ཉིད་ན་བཞུགས་པ་དང་། དེར་མི་གསལ་ཞིང་ཁ་སྐོང་འོས་པ་རྣམས་ས་ལོ་ཆེན་པོ་དང་། སྔགས་འཆང་ཆོས་ཀྱི་རྒྱལ་པོ་ཡབ་སྲས་རྣམས་ཀྱིས་མཛད་པ་བཞིན་གྱི་དོན་རྣམས་འགྲེལ་པའི་སྒོ་ནས་བཤད་པ་ཡིན་ལ། དེའི་རྗེས་སུ་བདག་ཅག་ལྷ་དང་བཅས་པའི་བླ་མ། རིག་པ་འཛིན་པ་ཀུན་གྱི་གཙུག་རྒྱན་འཇམ་པའི་དབྱངས་སྐུ་མཆེད་ལ་བསྐུལ་བའི་ཚིག་ནི། ངེད་རང་གི་ཁ་སྐོང་དུ་སྦྱར་བའི།
འཇམ་དབྱངས་བསོད་ནམས་དབང་པོ་ཡི། ། ཞེས་སོགས་ཚིག་བཅད་གཉིས་ཏེ། དེ་ཡང་འཇམ་པའི་དབྱངས་ཉིད་གདུལ་བྱའི་སྣང་ངོར། ངུར་སྨྲིག་གི་བླ་གོས་འཛིན་པའི་དཔལ་ས་སྐྱ་པ་ཆེན་པོ་བྱམས་པ་དཔལ་ངག་དབང་བསོད་ནམས་དབང་པོ་གྲགས་པ་རྒྱལ་མཚན་དཔལ་བཟང་པོ་ཞེས་མཚན་ཡོངས་སུ་གྲགས་པ་དེ་ཉིད་ཀྱི་བྱས་འགྱུར་རྡོ་རྗེའི་བྲག་རྫོང་དུ་གྲུབ་པ་ཐོབ་པའི་རྟགས་མཚན་བརྙེས་པའི་ཚུལ་ཞལ་གྱིས་བཞེས་པ་ནི། རྗེ་ཉིད་ཀྱི་གསུང་རབ་ལས་འདི་ལྟར་འབྱུང་སྟེ། གྲུབ་པའི་གནས་མཆོག་ཆེན་པོ་བྱས་འགྱུར་རྡོ་རྗེའི་བྲག་རྫོང་གི་རྗེ་བཙུན་རིན་པོ་ཆེ་གྲགས་པ་རྒྱལ་མཚན་གྱི་གཟིམ་ཕུག་ཁམས་གསུམ་ཟིལ་གནོན་དུ་སྤྲོས་མེད་ཀྱི་དགེ་སྦྱོར་ཅི་ཡོང་བགྱིས་པའི་ཚེ། རྒྱལ་གྱི་ཟླ་བའི་ཉེར་ལྔའི་ནུབ་མོ་རྨི་ལམ་དུ་སྔགས་འཆང་ཆོས་ཀྱི་རྒྱལ་པོའི་གསུང་མགུར་ཞིག་ཏུ། དབེན་གནས་བྱས་འགྱུར་དཔལ་རི་པདྨ་འོད། ། ས་ལོ་འཇམ་པའི་རྡོ་རྗེ་པད་འབྱུང་དངོས། ། ཆུ་རྣམས་ཆུ་མིག་བྱང་ཆུབ་བདུད་རྩིའི་ཆུ། །
ཟ་ཉལ་འཆག་གི་རྣལ་འབྱོར་ལུས་སེམས་བདེ། ། ཞེས་གསུངས་པ་དེ་དྲན་པའི་རྐྱེན་བྱས་ནས། བྱས་འགྱུར་གྱི་རི་འདི་ཉིད་ཟངས་མདོག་དཔལ་གྱི་རི་བོ་དང་། གཟིམ་ཕུག་དེ་པདྨ་འོད་ཀྱི་གཞལ་ཡས་ཁང་དངོས་ལྟ་བུར་གྱུར་པའི་དབུས་ན། པདྨའི་སྡོང་པོ་ཡངས་ཤིང་རྒྱ་ཆེ་བའི་སྟེང་དུ་སེངྒེ་ཆེན་པོ་བརྒྱད་ཀྱིས་བཏེགས་པའི་རིན་པོ་ཆེ་གསེར་གྱི་ཁྲི་སྣ་ཚོགས་པདྨ་དང་ཟླ་བའི་གདན་གྱི་སྟེང་དུ་ངོ་བོ་རྩ་བའི་བླ་མ་ཡིན་པ་ལ་རྣམ་པ་སློབ་དཔོན་རིན་པོ་ཆེ་པདྨ་འབྱུང་གནས་ཀྱི་སྐུ་ལྟ་བས་མཆོག་མི་ཤེས་པ་མཚན་དང་དཔེ་བྱེད་ཀྱིས་བརྒྱན་པའི་མཐའ་སྐོར་དུ་རིག་འཛིན་གྲུབ་པའི་དབང་ཕྱུག་བརྒྱུད་པ་དང་བཅས་པ་བཞུགས་པའི་ནང་ནས་ནམ་མཁའི་སྙིང་པོ་དང་རྡོ་རྗེ་བདུད་འཇོམས་གཉིས་གསལ་ཞིང་། གཞན་རྣམས་འོད་ཀྱི་རྣམ་པ་འདྲ་བ་རེས་མཐོང་རེས་མི་མཐོང་བའི་རྣམ་པ་ཅན་ཡི་དམ་ཞི་ཁྲོ་རྣམས་ཀྱི་ནང་ནས་གུར་དྲག་དང་། ཡང་ཕུར་གཉིས་གསལ་ཞིང་གཞན་རྣམས་གོང་བཞིན། མཁའ་འགྲོ་རྣམས་ཀྱི་ནང་ནས་བདེ་བའི་འཁོར་ལོ་གསལ་ཏེ་རིག་འཛིན་བརྒྱུད་པའི་ཟླ་ལ་འདུག གཞན་རྣམས་གོང་བཞིན། ཆོས་སྐྱོང་རྣམས་ཀྱི་ནང་ནས་བྲམ་གཟུགས་དང་མིང་དོན་མི་འཕྲོད་པའི་ཁྲོ་མོ་ཤིན་ཏུ་རྔམ་པ།
ཕྱག་གཡས་ན་གསེར་གྱི་སྤུ་གྲི་དང་། གཡོན་ན་བསེའི་སྒྲོམ་བུ་སེར་པོ་འོད་འབར་བ་པར་བུ་ཁ་གཅོད་རྒྱབ་པ་འདྲ་བ་བསྣམས་པ། དར་ནག་གི་གོས་གསེར་གྱི་ཐིག་ལེ་ཅན་ལ་སྦྲུལ་གྱི་སྐེ་རགས་བཅིངས་ཤིང་ཁྲམ་ཤིང་སྐེད་ལ་བཙུགས་པ་ཅིག་འདུག་པ་དེ་གཉིས་གསལ། གཞན་རྣམས་གོང་བཞིན། གུ་རུའི་ཐུགས་སུ་བྱོན་པའི་བུ་མེད་ལྔ་ཡང་ཤིན་ཏུ་གསལ་བར་འདུག འདི་ནི་མཁའ་འགྲོ་སྡེ་ལྔ་ཡིན་ནམ་སྙམ། དེ་ལ་སོགས་ཏེ་ཉམས་སྣང་དང་འཁྲུལ་པའི་བག་ཆགས་འདྲེས་པའི་སྣང་བ་རྣམ་པ་སྣ་ཚོགས་སྣང་ལ་རང་བཞིན་མེད་པ་མེ་ལོང་ནང་གི་གཟུགས་བརྙན་ལྟར་ཁྲ་ལམ་མེ་མཐོང་བ་ལ་བརྟེན་ནས་དད་པའི་སྤུ་ལོང་རབ་ཏུ་གཡོས་ཏེ། མིག་ནས་མཆི་མ་ལྷུང་ཞིང་ལུས་ཀྱིས་ཕྱག་དུ་མ་ཞིག་བཙལ། ངག་གིས་སྤྱིར་གསོལ་འདེབས་དུ་མ་དང་། སྒོས་བློ་ཆོས་སུ་འགྲོ་ཞིང་།
ཆོས་ལམ་དུ་ལོང་ངེས་པ་དེ་འཁྲུལ་པ་དང་བྲལ་བའམ་མ་བྲལ་ཡང་ཡེ་ཤེས་སུ་རྟོགས་པ་ཁྱད་པར་སྐྱེ་བ་དང་། ཚེ་རབས་ཐམས་ཅད་དུ་ཁྱེད་ཀྱི་ཞབས་དྲུང་དུ་སྐྱེས་ཏེ། རིག་འཛིན་བཞིའི་གོ་འཕང་ཐོབ་ངེས་པ་ཞིག་ཁྱེད་མཁྱེན་ཞེས་ཕུར་ཚུགས་སུ་གསོལ་བ་འདེབས་ཀྱི་འདུག་པས་གུ་རུ་རིན་པོ་ཆེ་དེ་ཉིད་དགེས་པའི་རྣམ་འགྱུར་དུ་མ་ཞིག་མཛད་དེ། དེ་ཉིད་ཀྱི་ཐུགས་ཀ་ནས་འོད་ཟེར་སྣ་ལྔ་འཇའ་ཚོན་ལྟ་བུ་ཞིག་བདག་གི་སྙིང་གར་ཐིམ་པའི་སྣང་བ་བྱུང་བས། དེའི་རྐྱེན་གྱིས་ཉི་མ་ཡང་ཤར་ཏེ་བྱས་འགྱུར་གྱི་ལུང་པ་ཐམས་ཅད་འོད་ཀྱིས་གང་ནས་འདུག་པ་དང་། གཉིད་སད་དེ་ཤིན་ཏུ་ཕངས་པ་ཅིག་བྱུང་། དེ་ལྟར་རྨིས་པའི་རྐྱེན་གྱིས་སློབ་དཔོན་རིན་པོ་ཆེ་རྗེ་འབངས་ཉེར་ལྔ་རྣམས་ལ་གསོལ་བ་འདེབས་པའི་ཚིགས་བཅད་ཅིག་ཀྱང་བྱས་ཡོད་དོ། ། ཞེས་ཞལ་གྱིས་བཞེས་པ་དང་། གཞན་ཡང་བྱས་འགྱུར་ཉིད་དང་། རྟ་ནག
ཟ་ཕུ། མངའ་རིགས་སོགས་ཀྱི་གནས་རྣམས་སུ་སྐལ་ལྡན་རྣམས་ཀྱི་སྣང་ངོར་བྲག་ལ་ཕྱག་ཞབས་སོགས་ཀྱི་རྗེས་བཞག་པ་དང་། སྐམ་སར་ཆུ་བཏོན་པ་ལ་སོགས་པ་གྲུབ་པ་བརྙེས་པའི་རྟགས་དང་མཚན་མ་ཇི་ལྟར་བསྟན་པ་དང་ཞེས་སོགས་མན་ཆད་ཀྱི་དོན་སྔ་མ་དང་འདྲ་ལ། དེ་ནས་དམིགས་པ་མེད་པའི་ཐུགས་རྗེ་དང་མཁྱེན་རབ་ཀྱི་མངའ་བདག་བཀའ་དྲིན་ཅན་གྱི་རྩ་བའི་བླ་མ་དམ་པ། དཀྱིལ་འཁོར་རྒྱ་མཚོའི་རིགས་བདག་རྡོ་རྗེ་འཆང་ཆེན་པོ། གཞན་ངོར་གོས་དཀར་ལྕང་ལོས་མཛེས་པའི་སྐུར་བསྟན་པ་རིག་སྔགས་འཆང་བ་ཆེན་པོ་གྲགས་པ་བློ་གྲོས་རྒྱལ་མཚན་དཔལ་བཟང་པོ་ཞེས་མཚན་ཡོངས་སུ་གྲགས་པ་ཉིད་ཀྱིས་དམུ་རྒོད་འདུལ་དཀའི་སེམས་ཅན་རྣམས་འཇམ་ཞིང་དེས་པའི་མཛད་པ་བཟང་པོའི་སྒོ་ནས་སྨིན་གྲོལ་གྱི་ལམ་ལ་འགོད་པར་མཛད་པའི་ཚུལ་གྱིས་ངོ་མཚར་བའི་རྣམ་པར་ཐར་པ་མཐའ་ཡས་ཀྱང་། ཁྱད་པར་གྲུབ་པ་བརྙེས་པའི་རྟགས་མཚན་སྟོན་པར་མཛད་པ་ནི། ཆེན་པོ་འགའ་ཞིག་གི་སྲོག་བསྐྱབ་པའི་ཕྱིར་ལྷོ་ཕྱོགས་ཀྱི་བརྒྱུད་དུ་ཆིབས་ཀྱི་ཁ་ལོ་བསྒྱུར་སྐབས་ཤིན་ཏུ་གྲང་བའི་རེག་བྱས་ཉམས་ཐག་པར་བྱེད་པའི་བསིལ་བའི་ངད་ཆེན་པོ་དང་ལྡན་པའི་རི་བོ་ག་ལ་བ་དེར། དབྱར་ཚ་བའི་དུས་སུ་ཡང་དེར་གནས་པའི་སྤུ་སྡུག་ལྡན་པའི་གཡག་དང་། རི་དྭགས་རྐྱང་ལ་སོགས་པ་རྣམས་ཀྱང་གྲང་བའི་ངད་ཀྱིས་ལུས་རེངས་ཤིང་ཡན་ལག་རྣམས་འཁོང་པར་བྱེད་པས་ན།
གཡག་རེངས་རྐྱང་འཁོང་ཞེས་གྲགས་པའི་ལ་ཆེན་ཞིག་ཡོད་པ་དེ་ལ་ནང་པར་དཔོན་སློབ་རྣམས་ཕེབས་པའི་དོ་ནུབ་ཀྱི་ཚེ། ཞབས་དྲུང་དུ་གནས་པའི་སྐུ་འཁོར་གྱི་ཚོགས་རྣམས་མགྲིན་གཅིག་པས། དེང་སང་གི་དུས་འདི་དགུན་སྟོད་གྲང་བའི་དུས་ལ་བབ་ཅིང་། ཁྱད་པར་ས་ཕྱོགས་འདི་མིང་དང་མཐུན་པར་ཤིན་དུ་གྲང་བའི་རང་བཞིན་དུ་ཡོད་འདུག་པ། ནང་པར་ཇི་ལྟར་བྱ་ཞེས་ངལ་བར་གྱུར་ཀྱང་། དེའི་ནང་པར་གྱི་ཚེ་རྗེ་བཙུན་སྔགས་འཆང་བླ་མ་འདི་ཉིད། འབྱུང་བཞི་ཆེ་དང་ནོར་རྣམས་ལ། ། དབང་བསྒྱུར་ཕྱིར་ན་དབང་ཕྱུག་བརྒྱད། ། ཅེས་གསུངས་པ་ལྟར། འབྱུང་བ་བཞི་ལ་རང་དབང་ཐོབ་པའི་རྟགས་སུ་རི་ཆེན་པོ་དེ་འཁོར་ཡུག་དང་བཅས་པ་ཕུན་སུམ་ཚོགས་པའི་ལེགས་ལྡན་དཔྱིད་ཀྱི་དཔལ་མོའི་དགའ་སྟོན་གྱི་དུས་ལྟར།
ས་ཕྱོགས་ཐམས་ཅད་ན་བུན་དང་རྨུགས་པས་བལྟམས་ཤིང་། ཆུ་འཛིན་གཞོན་ནུ་མ་འཁྲིགས་པ་དང་བཅས་པས་ནམ་མཁའི་ཁམས་གང་སྟེ། དབྱར་གྱི་དུས་རོང་གི་ལུང་པར་སླེབས་པ་ལྟ་བུའི་ཤིན་ཏུ་དྲོ་བའི་རེག་བྱ་དང་ལྡན་ཞིང་། སྔགས་འཆང་ཉིད་ཀྱི་སྐུའི་ཕྱོགས་སུ་འཇའ་དཀར་པོ་ཞིག་མདུང་བཙུགས་སུ་ཟུག་པ་དང་། སྐུ་དེ་ཉིད་ཀྱི་གཡས་གཡོན་གྱི་རྨུགས་པའི་གསེབ་ཏུ་ཆོས་སྐྱོང་གི་སྤྲུལ་པའི་བྱ་རོག་གཉིས་གཤོག་སྒྲ་རྒྱུན་མི་ཆད་པར་འཕུར་བཞིན་པ་དང་བཅས་པ་གཡག་རེངས་རྐྱང་འཁོང་གི་ལ་ཆེན་པོ་དེ་ཉིད་མ་སྒྲོལ་གྱི་བར་དུ་བྱུང་ཞེས། དེ་དུས་ཞབས་དྲུང་ན་གནས་པ་ཀུན་མགྲིན་གཅིག་ཏུ་གླེང་བ་ལས་ཐོས་པ་ཡིན་ཞིང་། མདོར་ན་སྔོན་གྱི་བྱང་ཆུབ་སེམས་དཔའ་མཁན་ཆེན་བོདྷི་སཏྭ་ཉིད་དང་། འགྲོ་བའི་མགོན་པོ་དཔལ་ལྡན་བླ་མ་དམ་པ་ཉིད་ཀྱི་གདུལ་བྱའི་ལྷག་མ་རྣམས་སྐྱོང་བའི་སླད་དུ། སླར་ཡང་སྐུ་སྐྱེ་བ་བཞེས་པ་ཡིན་པར་གདོན་མི་ཟ་བས་ན། གོང་དུ་བཤད་པའི་གྲུབ་པའི་མཚན་མ་དེ་ཙམ་ལ་ཧ་ཅང་ངོ་མཚར་དུ་འཛིན་དགོས་པ་མ་ཡིན་ཏེ།
སྤངས་རྟོགས་ཀྱི་ཡོན་ཏན་ཐམས་ཅད་རྫོགས་པའི་འོ་སྐོལ་གྱི་སྟོན་པ་ཤཱཀྱ་ཐུབ་པ་ཉིད་དང་དབྱེར་མེད་དུ་བཞུགས་པ་སློབ་དཔོན་ཆེན་པོས་མ་འོངས་ལུང་བསྟན་ལས་གསུངས་་་་་་དེའི་ཚུལ་ནི་རྒྱལ་སྲས་གྲགས་པའི་མཚན་ཅན་འདི་ཉིད་འཁྲུངས་པའི་ཚེ། སྔགས་འཆང་ཆོས་ཀྱི་རྒྱལ་པོར་གཏེར་སྟོན་ཆེན་པོ་ཆོས་ཀྱི་འོད་ཟེར་གྱི་ཞུ་ཡིག་ཕུལ་བ་ལས་འདི་ལྟར་འབྱུང་སྟེ། རྒྱལ་བའི་སྐུ་གསུང་ཐུགས་ཡོན་ཏན་འཕྲིན་ལས་ཐམས་ཅད་གཅིག་ཏུ་བསྡུས་པའི་ངོ་བོར་གྱུར་པ་སྔགས་འཆང་ཆོས་ཀྱི་རྒྱལ་པོའི་ཞབས་དྲུང་དུ་ཞུ་བ། དྲུང་རམ་ལགས་ལ་བཀའ་ཕེབས་ནང་མའི་ཚུལ་གནང་བའི་སྐོར་བློ་ངོར་ཤིན་ཏུ་བཅགས་པ་བྱུང་ལགས་པ་དང་། ཞབས་དྲུང་རྒྱན་རིན་པོ་ཆེ་འདི་ཉིད། ལོངས་སྐུ་ཆེན་པོའི་ཞིང་དུ་གསང་པའི་བདག་པོ་ཕྱག་ན་རྡོ་རྗེ་དང་། འཕགས་ཡུལ་དུ་མཁན་ཆེན་བོདྷི་སཏྭ་དང་། བོད་ཡུལ་དུ་དཔལ་ལྡན་བླ་མ་དམ་པར་གྲགས་པ་ཉིད། སློབ་དཔོན་པདྨ་སམྦྷ་བས་ཕྱག་བྲིས་ཤོག་སེར་ལ་མངོན་སུམ་འཁྲུལ་མེད་དུ་འདུག་པར་བརྟེན། བསྟན་པ་དང་སེམས་ཅན་ཁོ་ན་ལ་ཕན་པ་དང་བདེ་བ་མ་ལུས་པའི་འབྱུང་གནས་ཡིན་འདུག་ལགས།
དུས་རེ་ཞིག་སྐུའི་ཆ་ལུགས་སྔགས་ཆས་འདི་ཁ་གནང་ཚེ་གང་ས་ནས་ལེགས་ཚོགས་ཆེ་བ་ཡོད་སྣང་ལགས་པ་དང་། ལྷག་པའི་ལྷ་ཇོ་བོ་རྗེ་བཙུན་འཇམ་དབྱངས་ཁོ་ན་དང་། དེ་མཐུན་རྡོ་རྗེ་གཞོན་ནུ་ལ་གནང་ཚེ། བར་སྐབས་སྐུ་ཚེའི་བར་ཆད་སེལ་བ་དང་ཕྱི་ནང་གི་དགྲ་འདྲེ་མཐའ་དག་འདུལ་བ་ལ་བསྔགས་པ་དང་། ཆོས་སྐྱོང་ཡང་མགོན་པོ་གུར་ཞལ་གཉིས་ཁྱད་མེད་ཀྱི་ནང་ནས། མགོན་པོ་གཉན་མགོན་གཅིག་ཏུ་འབྲེལ་ཆགས་པ་གནང་བའི་གསང་སྒྲུབ་ཀྱི་ཚུལ་གནང་བ་དང་། གསུང་ངག་སྔ་སོར་སྐུ་གྲིབ་ལ་བརྟེན་པ་ཅིག་འབྱུང་བ་སྣང་ཚོད་དུ་འདུག་པ། ཐོག་མར་ཁྲོ་བོ་རྨེ་བ་བརྩེགས་པའི་བསྙེན་པ་འབུམ་ཕྲག་གསུམ་པ་ཞིག་སྐུ་མཚམས་བཅད་ནས་གནང་བ་དང་། དེ་མཐུན་ཐུགས་དམ་ཐམས་ཅད་ཀྱི་སྔོན་ལ་བརྒྱ་རྩ་རེ་གནང་ཚེ་འཕྲལ་འཕྲལ་དངས་སྐྱེད་ཆེ་བ་ཡོད་ལགས་པ་དང་། ལྷག་པར་དམ་སེལ་དང་སྐུ་གྲིབ་ལ་འཛེམ་པ་གནང་ཚེ།
སྐུ་ཚེ་མཛད་འཕྲིན་གཉིས་ཀ་ལ་ཡང་ཤིན་ཏུ་ཕན་པ་ཞིག་མངོན་པས་དགོངས་པའི་དབྱིངས་ཁོ་ནར་བཞུགས་པར་གནང་ཞིང་། དོན་དུ་བསྟན་པ་རིན་པོ་ཆེ་ལ་ཕན་ཞིང་སྙན་གྲགས་ཀྱང་མི་ཆུང་ཙམ་ཡོང་བ་སོགས་གང་སྤྱིའི་གནས་ཚུལ་དྲུང་རམ་པས་འབུལ་བ་ཡོད་པ་དགོངས་དབྱིངས་རིན་པོ་ཆེར་བཞུགས་པ་གནང་བ་མཁྱེན་ལགས། ཚེས་བདུན་ལ་འགྲེང་པོ་གཞིས་དགའ་ནས་མཉེལ་སོའི་ཚུལ་དུ་ཕུལ་བའི་ཞུ་ཡིག་ཅེས་འབྱུང་བ་ཡིན་ནོ། པའི་ཕྱིར་རོ། ། འོན་ཀྱང་དུས་གསུམ་གྱི་སངས་རྒྱས་ཐམས་ཅད་ཀྱི་ངོ་མཚར་བའི་སྤྲུལ་པའི་སྐུའི་མཛད་པ་བསམ་གྱིས་མི་ཁྱབ་ཀྱང་། རང་རེ་གདུལ་བྱ་རྣམས་ཀྱིས་རང་རང་གི་སྐལ་བ་དང་འཚམས་པར་ཅུང་ཟད་མཐོང་བ་བརྗོད་པའི་ངག་འདི་ཡང་ཤིན་ཏུ་མཛེས་པར་བཤད་པ་ཡིན་པས་ན། གོང་དུ་བཀོད་པ་དེ་དག་བརྗོད་པ་ལ་ཡང་ཉེས་པ་མེད་ཅིང་ངོ་མཚར་བའི་གནས་ཡིན་པར་ཤེས་པར་བྱའོ། ། དེ་ལྟར་གྲང་བའི་ངད་ལྡན་གྱི་རི་བོ་དྲོ་བའི་རེག་བྱ་དང་ལྡན་པར་མཛད་པ་ནི། ཀུན་གྱི་ཐུན་མོང་དུ་གྱུར་པའི་ངོ་མཚར་བའི་རྣམ་པར་ཐར་པ་ཡིན་མོད། གཞན་ཡང་ཐུན་མོང་མ་ཡིན་པའི་གདུལ་བྱ་འགའ་ཞིག་ལ།
བྱས་འགྱུར་རྡོ་རྗེའི་བྲག་རྫོང་དང་དཔལ་ལྡན་ས་སྐྱའི་བཞི་ཐོག་བླ་བྲང་སོགས་སུ་གྲུབ་པ་བརྙེས་པའི་རྟགས་མཚན་ངོ་མཚར་ཅན་བསྟན་པའི་ཚུལ་མང་དུ་ཡོད་ཀྱང་འདིར་མ་སྤྲོས་ཤིང་། རྒྱས་པར་ལོགས་སུ་འཆད་པ་ལ་བདག་སྤྲོ་བར་གྱུར་ཏོ། ། དེ་ལྟར་བཤད་མ་ཐག་པར་དེས་མཚོན་ཏེ་གྲུབ་པ་བརྙེས་པའི་རྟགས་ཇི་ལྟར་བསྟན་པ་རྣམས་བསྙེལ་ལམ་ཅི་སྟེ། མ་བསྙེལ་བར་མཛོད་ལ། རིག་པ་འཛིན་པ་བདག་ཅག་འཁོར་དང་བཅས་པ་རྡོ་རྗེ་ཕུར་བུའི་དངོས་གྲུབ་བསྒྲུབ་པའི་སྟོངས་གྲོགས་དང་འཕྲིན་ལས་རྒྱ་ཆེན་པོ་མཛོད་ཅིག ཅེས་པའི་དོན་ཏེ་དེ་ཡན་གྱིས་རིག་འཛིན་རྣམས་སོ་སོར་བསྐུལ་བ་བསྟན་ཟིན་ནས། གསུམ་པ་དོན་བསྡུ་བའི་ཚུལ་གྱིས་བསྐུལ་བ་ནི། གཞུང་ལས། རིག་འཛིན་རྣམས་ཀྱི་དུས་ལ་བབ། ། ཅེས་སོགས་ཏེ།
དེ་ཡང་སྤྱིར་ཕྱོགས་བཅུ་དུས་གསུམ་ན་བཞུགས་པའི་རིག་འཛིན་རྣམས་དང་། ཁྱད་པར་སློབ་དཔོན་ཆེན་པོ་པདྨ་འབྱུང་གནས་ནས། སྔགས་འཆང་ཆེན་པོ་གྲགས་པའི་མཚན་ཅན་གྱི་བར་གྱི་རིག་འཛིན་ཁྱེད་རྣམས་ཀྱིས་སྔར་སེམས་ཅན་གྱི་དོན་མཛད་པར་ཞལ་གྱིས་བཞེས་པ་དེ། ད་དུས་ལ་བབ་པས་སེམས་ཅན་གྱི་དོན་མཛོད་ཅིག བདག་དང་མཐའ་ཡས་པའི་སེམས་ཅན་རྣམས་ཀྱི་རྒྱུད་ལ་བྱིན་རླབས་སྩོལ་བའི་དུས་ལ་བབ་པས། བྱིན་གྱིས་རློབས་ཤིག དགྲ་བགེགས་གདུག་པ་ཅན་རྣམས་མཐུ་རྩལ་དང་རྫུ་འཕྲུལ་གྱི་སྒོ་ནས་ལུས་སེམས་ཕྲལ་ཏེ་རྣམ་ཤེས་མི་སྐྱོད་པའི་ཞིང་དུ་དབྱུང་བའམ་སྐྱེལ་བའི་དུས་ལ་བབ་པས་མཐུ་རྩལ་དབྱུང་བའི་ལས་མཛོད་ཅིག བསྟན་པ་སྤྱི་དང་བྱེ་བྲག་ལ་གནོད་པར་བྱེད་པ་གཟུགས་ཅན་གྱི་དགྲ་དང་། གཟུགས་མེད་ཀྱི་བགེགས་རྣམས་དྲག་པོ་མངོན་སྤྱོད་ཀྱི་ལས་ཀྱིས་སྒྲོལ་བའི་དུས་ལ་བབ་པས། དགྲ་བགེགས་རྣམས་སྒྲོལ་བའི་འཕྲིན་ལས་དམ་པ་མཛོད་ཅིག
ཅེས་བསྐུལ་བའི་དོན་ཡིན་ཞིང་། གཞན་ཡང་སྐབས་འདིར་རང་གི་སྲུང་མ་གང་བྱེད་ཀྱི་བསྐུལ་བྱ་བར་གསུངས་པས། ཕུར་སྲུང་དམ་ཅན་སོགས་ཀྱང་དྲག་པོའི་ལས་ལ་བསྐུལ་བར་སྤྲོ་ན་སྐབས་འདིར་བསྐུལ་བར་བྱའོ། ། དེ་ལྟར་བཤད་མ་ཐག་པའི་རིག་འཛིན་བླ་མ་སོ་སོར་བསྐུལ་བ་དེ་རྣམས་ནི། བླ་མ་གོང་མ་གྲུབ་ཐོབ་རྣམས་ཀྱི་ནང་ནས་ཀྱང་མཆོག་ཏུ་གྲགས་ཆེ་བ་རྣམས་བསྐུལ་བར་མཛད་པ་ཡིན་ཏེ། ས་ལོ་ཐམས་ཅད་མཁྱེན་པའི་རིན་ཆེན་རྩེའི་གཉེར་པའི་དྲིས་ལན་ལས། རིག་འཛིན་བསྐུལ་དུས་རྒྱ་བོད་ཀྱི་སྔགས་འཆང་ནུས་པ་ཆེ་བ་རྣམས་སྨོས་པ་མ་གཏོགས། དབང་གི་བརྒྱུད་པ་འདྲེན་པ་མ་ཡིན། ཞེས་གསུངས་པས་སོ། ། དེ་དག་གིས་ནི་རིག་འཛིན་བླ་མ་རྣམས་བསྐུལ་བའི་ཚུལ་བསྟན་ཟིན་ཏོ། །
འདིར་སྨྲས་པ། རིག་འཛིན་གྲུབ་པ་བརྙེས་པའི་བླ་མ་རྣམས། ། རིག་འཛིན་རྗེས་འཇུག་རྣམས་ཀྱི་སྒྲུབ་གྲོགས་སུ། ། རིག་འཛིན་གང་གི་དད་པས་རབ་བསྐུལ་ན། ། རིག་འཛིན་རྣམས་ཀྱི་བྱིན་རླབས་འཇུག་པར་ངེས། ། བར་སྐབས་ཀྱི་ཚིགས་སུ་བཅད་པའོ།། ༈ །།སྤྱི་དོན་གསུམ་པ་འཇུག་གི་ཆོ་ག་ལ། ཚོགས། ལྷག་མ། ལས་འཇུག་བསྟན་པ་དང་གསུམ།
དང་པོ་ལ། ཐོག་མར་འདོད་ཡོན་ལྔའི་མཆོད་པ། བར་དུ་བཤགས་པའི་མཆོད་པ། ཐ་མར་བསྒྲལ་བའི་མཆོད་པ་དང་གསུམ། དང་པོ་ནི། ཞལ་ཟས་ཚོགས་ཀྱི་མཆོད་པ་སྟེ། དེ་ཡང་གྷ་ན་འམ་ཚོགས་ཞེས་པའི་སྒྲ་དོན་ནི། དཀྱིལ་འཁོར་གྱི་ལྷ་ཚོགས་པས་ན་ཚོགས། རྣལ་འབྱོར་པ་དམ་ཚིག་དང་ལྡན་པ་ཚོགས་པས་ན་ཚོགས། ཞལ་ཟས་ཚོགས་པས་ན་ཚོགས་ཞེས་བྱའོ། །
དེ་དག་ལ་ཡང་དགའ་ལྡན་ལྷའི་ཚོགས། སྐལ་ལྡན་རྣལ་འབྱོར་གྱི་ཚོགས། འབྱོར་ལྡན་ཡོ་བྱད་ཀྱི་ཚོགས་དང་གསུམ་ལས། དགའ་ལྡན་ལྷའི་ཚོགས་ལ། ལྷ་རང་ཡང་རྒྱུད་སྡེ་ཕྱི་ནང་གི་ལྷ་བསྲེར་མི་བཏུབ་པར་གསུངས་ཏེ། ལྷ་མཐུན་པ་ཅིག་བསྒོམ་དགོས་པ་ཡིན་ལ། སྐལ་ལྡན་རྣལ་འབྱོར་གྱི་ཚོགས་ཀྱང་། བློ་མི་མཐུན་པས་མི་རུང་སྟེ། དམ་ཚིག་གཙང་བ་རྣལ་འབྱོར་ཕོ་མོ་ཐུགས་མཐུན་པ། ལྷའི་ཏིང་ངེ་འཛིན་དང་ལྡན་པ་ཅིག་དགོས་པ་ཡིན་ཞིང་།
འབྱོར་ལྡན་ཡོ་བྱད་ཀྱི་ཚོགས་ཀྱང་། སྔགས་ཕྱི་པ་རྣམས་དཀར་གསུམ་མངར་གསུམ་བསྒྲུབ་བྱ་དང་། ཤ་ཆང་སྒོག་པ་རྣམས་དགག་བྱར་བྱེད་ཀྱང་། བླ་མེད་ཀྱི་སྐབས་འདིར་དགག་བྱ་མེད་པས་བཟའ་བཅའ་གང་ཡང་རུང་བ་དང་། མེད་དུ་མི་རུང་བ་ཚེ་དང་། བ་ལ་དང་། ཛ་གད་ལ་སོགས་པ་ལ་བདུད་རྩིས་བྲན་པ། དེ་དག་ཀྱང་ངན་པ་དང་ཆུང་པ་མ་ཡིན་པར་བཟང་པོ་དང་གྱ་ནོམ་པར་བསྒོམ་དགོས་པ་ཡིན་ཞིང་། དེས་ན་འདི་ལ་ཚོགས་པ་གསུམ། གསོག་པ་གསུམ།
བསང་བ་གསུམ། སྦྱང་བ་གསུམ། བརླབ་པ་གསུམ། བསྐྱེད་པ་གསུམ། ཡུལ་གསུམ། དམ་ཚིག་གསུམ་སྟེ་གསུམ་ཚན་བརྒྱད་ཀྱི་སྒོ་ནས་དོན་རྣམས་རིག་པར་བྱ་བ་ཡིན་ཏེ། དང་པོ་ཚོགས་པ་གསུམ་ནི། སྔར་བཤད་པ་ལྟར། དགའ་ལྡན་ལྷ། བདེ་ལྡན་མི།
འབྱོར་ལྡན་ཡོ་བྱད་གསུམ་ཚོགས་པ་ཡིན་ལ། གཉིས་པ་གསོག་པ་གསུམ་ནི། གྲུབ་པ་ཐོབ་པའི་བླ་མ། ལྷ་གྲངས་དང་མཉམ་པའི་རྣལ་འབྱོར་ཕོ་མོ། འདོད་ཡོན་ལྔའི་ཡོ་བྱད་དེ་གསུམ་གསོག་པ་ཡིན་ཞིང་། གསུམ་པ་བསང་བ་གསུམ་ནི། མདུན་དུ་ཚོགས་ཅི་འབྱོར་པ་བཤམ་པ་ལ་རྡོ་རྗེའི་རྩེའི་ནང་མཆོད་རང་ཉིད་དང་། མཆེད་ལྕམ་དང་། ཚོགས་ཀྱི་ཡོ་བྱད་གསུམ་ལ་གཏོར་ཞིང་། ཨོཾ་བཛྲ་ཀྲོ་དྷ་སོགས་བདུད་རྩི་འཁྱིལ་པའི་སྔགས་བརྗོད་པས།
རང་གི་ཏིང་ངེ་འཛིན་མི་གསལ་བ་དང་། ཆོ་ག་མ་ཚང་བ་སོགས་ཀྱི་དྲི་མ་དང་། མཆེད་ལྕམ་རྣམས་ཀྱི་ཉམས་གྲིབ་ལ་སོགས་པའི་དྲི་མ་དང་། ཚོགས་ཀྱི་ཡོ་བྱད་མ་དག་པ་དང་ཉམས་པ་ལ་སོགས་པའི་དྲི་མ་ཡོད་པ་རྣམས། སྔགས་ཕྱག་རྒྱ་ཏིང་ངེ་འཛིན་གསུམ་གྱིས་དག་ཅིང་བསང་བར་བསྒོམ། བཞི་པ་སྦྱང་བ་གསུམ་ནི། སྣོད་ཐོད་པ་དཀར་པོ་ཡངས་ཤིང་རྒྱ་ཆེ་བ་སྟོང་གསུམ་གྱི་ཚད་ཙམ་དུ་བསམ་ལ། ནང་གི་ཚོགས་ཀྱི་དངོས་པོའི་སྟེང་དུ་རཾ་ཡཾ་ཁཾ་གསུམ་བསམ་ལ། རཾ་གྱིས་མི་གཙང་བ་བསྲེགས། ཡཾ་གྱི་རླུང་གིས་གཏོར།
ཁཾ་གྱི་ཆུས་བཀྲུས། སྐྱོན་ཐམས་ཅད་དག་ཅིང་སྦྱང་བར་བསམ་པ་ཡིན་ཞིང་། ལྔ་པ་བརླབ་པ་གསུམ་ནི། རང་གི་ཐུགས་ཀ་ནས་རཾ་དམར་པོ་སྤྲོས་པས་མེ་ཚོགས་ཀྱིས་སྣོད་ལ་རེག་ཅེས་སོགས་བརྗོད་ཅིང་གོང་སྨན་རཀ་གཏོར་གསུམ་གྱིས་གཏོར་མའི་སྐབས་ལྟར་འདོད་ཡོན་ལྔ་བདུད་རྩིའི་རང་བཞིན་ཅན་དུ་བྱིན་གྱིས་བརླབས་ཏེ། ཨོཾ་ཨཱཿཧཱུྃ་ཧ་ཧོ་ཧྲིཿཞེས་པའི་བར་བརྗོད་ཅིང་། ཚོགས་ཀྱི་སྟེང་དུ་ཧཱུྃ་བྱུང་བས་སྔོ་རྟིང་སོང་། ཨ་བྱུང་བས་དམར་ཁྲིག་སོང་། ཨོཾ་བྱུང་བས་དཀར་པོ་ཤེལ་ལྟར་སོང་སྟེ། མདོར་ན་དཀར་ལ་དམར་བའི་མདངས་ཆགས་པ་རོ་བརྒྱ་དང་ལྡན་པ་ལྷའི་བདུད་རྩིའི་ངོ་བོར་བསྒོམ་པ་ཡིན་པར་གསུངས་ལ། དྲུག་པ་བསྐྱེད་པ་གསུམ་ནི།
ལས་ཀྱི་བྱེ་བྲག་གི་ཚོགས་ཀྱི་དངོས་པོ་དེ་ཉིད་མཆོད་པའི་དུས་སུ། འདོད་ཡོན་ལྔར་བསྐྱེད། བཤགས་པའི་དུས་སུ་ཡེ་ཤེས་ལྔར་བསྐྱེད། བཟློག་པའི་དུས་སུ་མཚོན་ཆ་ལྔར་བསྐྱེད། སྟོབས་པའི་དུས་སུ་དགྲ་བགེགས་ཀྱི་དོན་སྙིང་ལྔར་བསྐྱེད་པ་ཡི་གེ་རྙིང་མ་དག་ལས་བཤད་པ་ཡིན་ལ། བདུན་པ་ཡུལ་གསུམ་ནི། རྩ་བརྒྱུད་ཀྱི་བླ་མ་རྣམས་དང་། ཡི་དམ་དཀྱིལ་འཁོར་གྱི་ལྷ་དང་། མ་མོ་མཁའ་འགྲོ་དཔའ་བོ་དཔའ་མོ་རྣམས་ལ་འབུལ་བ་ཡིན་ཏེ། ཚོགས་ཀྱི་ཞིང་དེ་དག་སྤྱན་དྲངས་པ་ནི།
སྒྲུབ་ཐབས་ཀྱི་གཞུང་ལས། དམིགས་མེད་་་་་་འདིའི་དབྱངས་ས་ལོ་ཐམས་ཅད་མཁྱེན་པས་དབྱངས་ཡིག་ཀུན་གསལ་སྒྲ་དབྱངས་ནས་འབྱུང་བས་སྐྱེས་ཆེན་དམ་པ་དེ་ཉིད་ཀྱི་བཻ་ཌུར་སྔོན་པོའི་གདང་འཇུག་པར་མཛད་པར་སྣང་ངོ་། མཁའ་ལྟར་དག་ཅིང་ཁྱབ་པའི་སྐུ། ། ཞེས་སོགས་ཏེ། དེ་ཡང་ཚོགས་ཞིང་རྣམས་གཟུང་བྱ་དང་འཛིན་བྱར་དམིགས་པ་མེད་ལ། ནམ་མཁའ་ལྟར་རང་བཞིན་གྱི་དག་ཅིང་ཆོས་ཀྱི་དབྱིངས་ཐམས་ཅད་ལ་ཁྱབ་པའི་སྤྲོས་བྲལ་བདེ་བ་ཆེན་པོའི་སྐུ་ཉིད་གང་ནས་སྤྱན་དྲངས་པ་དང་། གང་དུ་གཤེགས་སུ་གསོལ་བར་དོན་དམ་པར་མི་དམིགས་ཡིན་མོད་ཀྱང་། ཀུན་རྫོབ་འཕྲུལ་པའི་སེམས་ཅན་རྣམས་དམིགས་མེད་ཐུགས་རྗེ་ཆེན་པོའི་ངང་ལས་མ་གཡོས་པ་ཆོས་ཉིད་ཀྱི་ངང་ལས། ཆོས་སྐུ་སྤྲོས་པའི་མཐའ་ཐམས་ཅད་དང་བྲལ་བ་དག་པ་གཉིས་ལྡན་ལ་འགོད་པའི་སླད་དུ་བདེ་བ་ཆེན་པོའི་ཡེ་ཤེས་ཉིད་གཟུགས་གྱི་སྐུའི་རྣམ་པར་སྤྲུལ་པ་སྒྱུ་མའི་གཟུགས་ཅན་དུ་རྣམ་པར་རོལ་ཏེ་གཤེགས་སུ་གསོལ། ཞེས་ཆོས་ཀྱི་སྐུའི་ངོ་བོ་སྤྱན་དྲངས།
དེ་ནས་ཇི་ལྟ་བ་དང་ཇི་སྙེད་པ་མཁྱེན་པའི་ཡེ་ཤེས་ཀྱི་ཕུང་པོ་ཉིད་ནམ་མཁའི་འཇའ་ཚོན་འདྲ་བ་ངེས་པ་ལྔ་ལྡན་གྱི་སྐུར་གསལ་ཞིང་། བཟོ་སྤྲུལ་སྐུ། སྐྱེ་བ་སྤྲུལ་སྐུ། མཆོག་གི་སྤྲུལ་སྐུ་སྟེ་སྤྲུལ་པའི་སྐུ་ཀུན་གྱི་འབྱུང་གནས་ཆེན་པོར་གྱུར་ཅིང་། ཐེག་ཆེན་བླ་ན་མེད་པའི་ཆོས་རྣམས་ཀུན་གྱི་མངའ་བདག་ཆེན་པོར་གྱུར་པ་ཁ་སྦྱོར་ཡན་ལག་བདུན་ལྡན་གྱི་སྐུ་སྟེ། རྣམ་པ་རྡོ་རྗེ་སེམས་དཔའ་ཚུལ་ཅན་གནས་འདིར་གཤེགས་སུ་གསོལ། ཞེས་པས་ལོངས་སྤྱོད་རྫོགས་པའི་སྐུ་རྣམས་སྤྱན་དྲངས། མཐིང་ནག་རྔམ་པའི་དབུས་ཀྱི་ཞལ་ནས་ཧཱུྃ་ཕཊ྄་ཀྱི་ང་རོ་འབྲུག་གི་སྒྲ་ལྟར་སྒྲོགས་ཤིང་། རི་དྭགས་རྒྱལ་པོ་སེངྒེའི་ང་རོས་ཀྱང་ནི་བསྐྱོད་དུ་མེད་པ་ལྟ་བུའི་ཆོས་སྟོན་པར་མཛད་ལ། ཐུགས་རྗེ་ཆེན་པོ་དང་།
ཐབས་ལ་མཁས་པའི་སྟོབས་ཀྱིས་གདུལ་བྱ་མ་རུངས་པ་རྣམས་འདུལ་བར་མཛད་པ་དཔའ་ཆེན་ཁྲོ་བོའི་རྒྱལ་པོ་རྡོ་རྗེ་གཞོན་ནུ་ཉིད་བརྩེ་བ་སྙིང་རྗེ་ཆེན་པོས་འགྲོ་དྲུག་རྣམས་ཐར་པའི་ལམ་དུ་དྲངས་པའི་ཕྱིར་ཚོགས་ཀྱི་གནས་འདིར་གཤེགས་སུ་གསོལ། ཞེས་པས་སྤྲུལ་སྐུ་ཁྲོ་རྒྱལ་ཡབ་དང་། སྙེམས་པ་སྟེ་དྲེགས་པ་མི་མངའ་ལ། གནས་དང་གནས་མ་ཡིན་པ་མཁྱེན་པའི་སྟོབས་ལ་སོགས་པ། སྟོབས་བཅུའི་སྟོབས་ཀྱི་ཤུགས་དང་ལྡན་ཞིང་། སྤྱོད་པ་མ་འདྲེས་པ་ལ་སོགས་པ་སངས་རྒྱས་ཀྱི་མ་འདྲེས་པའི་ཆོས་བཅོ་བརྒྱད་རྣམས་རབ་ཏུ་རྫོགས་པས་ཤེས་རབ་ཀྱི་སྐུར་སྟོན་ལ། གཟུང་འཛིན་གྱི་རྣམ་པར་རྟོག་པ་མི་མངའ་ཞིང་། འཁོར་འདས་ཀྱི་ཆོས་ཅི་ཡང་མ་འདྲེས་པ་གསལ་ལེ་མཁྱེན་པའི་མཁའ་འགྲོ་མ་འཁོར་ལོ་རྒྱས་འདེབས་ཉིད་འཁོར་ཚོགས་སྒྱུ་མའི་རྣམ་པར་རོལ་པ་དང་བཅས་ཏེ་གནས་འདིར་གཤེགས་སུ་གསོལ། ཞེས་པས་སྤྲུལ་སྐུ་ཡུམ་འཁོར་ཚོགས་དང་བཅས་པ་སྤྱན་དྲངས་བ་སྟེ་དེ་དག་ནི་བརྗོད་པ་ཚིག་གི་སྒོ་ནས་སྤྱན་དྲངས་བ་ཡིན་ལ། གསང་བ་སྔགས་ཀྱི་སྒོ་ནས་སྤྱན་འདྲེན་པ་ནི།
ཨོཾ་ཨེ་ཧྱེ་ཧི་བྷ་ག་ཝཱན་མཧཱ་ཀཱ་རུ་ཎི་ཀ་ས་པ་རི་ཝཱ་ར་ཏྲྀ་ཤྱ་ཧོ། ས་མ་ཡ་སཏྭཾ། ཨེ་ཨཱ་ར་ལི་ཧྲིཾ་ཧྲིཾ། ཞེས་པས་སྔགས་དོན་ནི། ཚུར་བྱོན་བཅོམ་ལྡན་འདས་སྙིང་རྗེ་ཆེན་པོ་འདིར་བྱོན་དམ་ཚིག་དགོངས་ཅེས་པ་ཡིན་ཏེ་དེ་ནི་སྔགས་ཀྱི་སྒོ་ནས་སྤྱན་དྲངས་པ་ཡིན་ཞིང་། དམིགས་པ་ཡིད་ཀྱི་སྒོ་ནི། དེའི་ཚེ་ངོ་བོ་སྐུ་གསུམ་གྱི་བདག་ཉིད་ཅན་རྣམས། རྣམ་པ་རང་འདྲའི་དཀྱིལ་འཁོར་གསུམ་གྱི་རྣམ་པར་སྤྱན་དྲངས་ཏེ། མདུན་གྱི་ནམ་མཁར་སྤྲིན་འཕུང་འཐིབས་པ་ལྟར་བཞུགས་པར་མོས་ལ། དེ་ལྟར་སྤྱན་དྲངས་པའི་ལྷ་ཚོགས་ལ་ཚོགས་ཀྱི་མཆོད་པ་འབུལ་བ་དངོས་ནི།
སྒྲུབ་ཐབས་ལས། གཟུགས་ཀྱི་མཆོད་པ་ཞེས་སོགས་ཏེ། ། དེ་ཡང་དབྱིངས་དང་ཁ་དོག་གི་གཟུགས་ཀྱི་བསྡུས་པའི་མཆོད་པ་མིག་གི་དབང་པོའི་ཡུལ་དུ་ཁྱད་པར་དུ་ཆེ་བ་དང་། ཟིན་པ་དང་མ་ཟིན་པའི་སྒྲ་ཡིས་བསྡུས་པའི་མཆོད་པ་རྣ་བའི་དབང་པོའི་ཡུལ་དུ་ཡིད་དུ་འོང་བར་ལྡན་པ་དང་། ལྷན་སྐྱེས་དང་སྦྱར་བྱུང་གི་དྲི་ཡི་བསྡུས་པའི་མཆོད་པ་སྣའི་དབང་པོའི་ཡུལ་དུ་ཚིམ་པ་སྟེ་མཉེས་པར་མཆོད་པ་དང་། རོ་དྲུག་གི་བསྡུས་པའི་མཆོད་པ་ལྗགས་ཀྱི་དབང་པོའི་ཡུལ་དུ་བདེ་བའི་མཆོག་བསྐྱེད་པར་ལྡན་པ་དང་། རེག་བྱས་བསྡུས་པའི་མཆོད་པ་ལུས་ཀྱི་དབང་པོའི་ཡུལ་དུ་བླ་ན་མེད་པའི་བདེ་བ་བསྐྱེད་པ་སྟེ་འདོད་པའི་ཡོན་ཏན་ལྔའི་མཆོད་པ་རྣམ་པ་ལྔའི་ཚོགས་རྣམས་ཀྱིས་ཕྱོགས་བཅུའི་འཇིག་རྟེན་གྱི་ནམ་མཁའི་ཁམས་མ་ལུས་པ་བཀང་ནས། དཀྱིལ་འཁོར་གསུམ་གྱི་ལྷ་ཚོགས་འཁོར་དང་བཅས་པ་ཀུན་ལ་རྒྱས་པར་བློས་སྤྲུལ་ཏེ་འབུལ་ཞེས་པའི་དོན་ཅན་གྱི་ཚིག་བརྗོད་ཅིང་གཞན་ཡང་བླ་མེད་མཆོག་གི་ཞེས་སོགས་སྔར་གཏོར་མ་འབུལ་བའི་སྐབས་སུ་བཤད་པའི་ཚིགས་བཅད་སྔགས་དང་བཅས་པས་འབུལ་བ་ནི། ཚོགས་ཀྱི་མཆོད་པ་འབུལ་བ་དངོས་ཡིན་ལ། བརྒྱད་པ་ཚོགས་ཀྱི་དམ་ཚིག་གསུམ་ལ།
མི་བྱ་བ་གསུམ། མི་སྨྲ་བ་གསུམ། མི་བསམ་པ་གསུམ། མི་འབྲལ་བ་གསུམ་རྣམས་སུ་གསུངས་པ་ལས། མི་བྱ་བ་གསུམ་ནི། ཚོགས་ཀྱི་འཁོར་ལོའི་སྐབས། སེམས་འཁྲུག་པའི་རྩོད་པ་མི་བྱ། གཟུང་འཛིན་སྐྱེ་བའི་འཕྲུལ་གཏམ་མི་བྱ། ཐེག་པ་འོག་མའི་འབགས་བཙོག་བསྲུང་བར་མི་བྱ་བ་དང་གསུམ་ཡིན་ཞིང་། མི་སྨྲ་བ་གསུམ་ནི།
ཚོགས་ཀྱི་དངོས་པོ་ལ་གཞན་གྱི་འདི་ཆེ་སྟེ་བདག་གི་འདི་ཆུང་ཞེས་མི་སྨྲ། ན་ནིང་བཟང་སྟེ་ད་ལོ་ངན་ཞེས་མི་སྨྲ། ཁ་སང་མང་སྟེ་དེ་རིང་ཉུང་ཞེས་མི་སྨྲ་བ་གསུམ་ཡིན་ལ། མི་བསམ་པ་གསུམ་ནི། ཚོགས་མཐོང་པའི་ཚེ། བཟའ་ཡི་སྙམ་དུ་མི་བསམ། བཏུང་གི་སྙམ་དུ་མི་བསམ། ཞིམ་གྱི་སྙམ་དུ་མི་བསམ་པ་གསུམ་ཡིན་ཞིང་། མི་འབྲལ་བ་གསུམ་ནི། ལུས་ལྷ་དང་མི་འབྲལ།
ངག་སྔགས་དང་མི་འབྲལ། སེམས་རྫོགས་རིམ་དང་མི་འབྲལ་བ་གསུམ་རྣམས་ཡིན་པར་གསུངས་སོ། ། གཉིས་པ་ཚོགས་བར་པ་བཤགས་པས་མཆོད་པ་ནི། སྒྲུབ་ཐབས་ཀྱི་གཞུང་ལས། ཡེ་ནས་་་་་་འདི་ལ་དབྱངས་ཡིག་ཡོད་པར་དབྱངས་ཀྱི་བརྗེད་བྱང་སེངྒེའི་ང་རོ་ལས་བཤད་ཀྱང་། དེང་སང་རང་རེའི་ཕྱག་ལེན་ལ་མི་སྣང་ངོ་། མཉམ་ཉིད་ཅེས་སོགས་ཏེ། དེ་ཡང་ཡེ་གདོད་མ་ནས་འཁོར་འདས་མཉམ་ཉིད་སྤྲོས་བྲལ་ཆོས་སྐུའི་ངོ་བོར་དག་པ་ལ། མི་ཤེས་པའམ། མ་རིག་པའི་དབང་གིས་མེད་པ་ལ་ཡོད་པར་སྒྲོ་འདོགས་པ་དང་།
ཡོད་པ་ལ་མེད་པར་སྐུར་པ་བཏབ་སྟེ། སྒྲོ་སྐུར་གྱི་མཐའ་ལ་བརྟེན་པའི་བདེ་བ་དང་སྡུག་བསྔལ་གྱི་སྣང་བ་རྣམ་པ་སྣ་ཚོགས་དགེ་སྡིག་སོ་སོའི་ངོ་བོར་རྣམ་པར་སྨིན་པ་ཡིན་ཞིང་། མི་དགེ་བའི་འབྲས་བུ་སྡུག་བསྔལ་དེ་བཟློག་པའི་དོན་གྱི་ཕྱིར་རྒྱལ་བས་གསུངས་པའི་དམ་ཚིག་ཟབ་མོ་རྣམས་མནོས་ཏེ་བསྲུང་བར་ཁས་བླངས་ཀྱང་བདག་ཅག་འཁོར་བའི་སེམས་ཅན་རྣམས་མ་རིག་པ་སྟེ་མི་ཤེས་པའི་དབང་གིས་ལུས་དང་ངག་དང་སེམས་ཀྱི་སྒོ་ནས་མ་གུས་པ་དང་། བག་མེད་པའི་ཚུལ་གྱི་ཁས་བླངས་པའི་དམ་ཚིག་ལས་འགལ་བར་གྱུར་ཏེ། དུས་གསུམ་གྱི་རྒྱལ་བ་རྒྱ་མཚོ་ཁྱེད་རྣམས་ཀྱི་ཐུགས་དང་ཅི་ལྟར་འགལ་བ་ཐམས་ཅད། སྒྲིབ་པ་མེད་པའི་སྤྱན་གྱིས་གཟིགས་པའི་ཐུགས་རྗེ་ཆེན་པོ་མངའ་བ་ཁྱེད་རྣམས་ལ་གནོང་པའི་སྒོ་ནས་བཟོད་པར་གསོལ་ལོ། ། ཁྱད་པར་ལུས་ཀྱི་སྒོ་ནས་སྲོག་གཅོད་པ་ལ་སོགས་པའི་སྡིག་པ་བགྱིས་པའི་ལས་གསུམ་མངོན་སུམ་གྱི་ཡུལ་དུ་བགྱིས་པ་དང་། ངག་གི་སྒོ་ནས་ཚིག་འཁྱལ་སྨྲས་པ་ལ་སོགས་པའི་ལས་བཞི་དག་ཏུ་དངོས་སུ་བརྗོད་པ་དང་། སེམས་ཀྱི་སྒོ་ནས་བློ་ངན་པས་གཞན་ལ་གནོད་པར་སེམས་པ་དང་། གཞན་གྱི་ནོར་ལ་བརྣབ་སེམས་དང་།
གཞན་གྱི་ཆོས་དང་གང་ཟག་ལ་ལོག་པར་ལྟ་བའི་ལས་གསུམ་ཡིད་ཀྱིས་བསམ་པ་ལ་སོགས་པ་མདོར་ན་འདོད་ཆགས་དང་། ཁོང་ཁྲོ་སྟེ་ཞེ་སྡང་དང་། གཏི་མུག་གི་ཀུན་ནས་བླངས་པའི་དབང་གིས་མི་དགེ་བའི་ལས་ནོངས་པ་བགྱིས་པ་ཐམས་ཅད་ཇི་ལྟ་བ་དང་ཇི་སྙེད་པའི་ཆོས་ཐམས་ཅད་མེ་ལོང་ནང་དུ་གཟུགས་བརྙན་ལྟར་བཀྲ་བར་གཟིགས་པའི་ལྷ་ཚོགས་ཁྱེད་རྣམས་ལ་བཟོད་པར་གསོལ་ལོ། ། བཟོད་པར་གསོལ་བ་ལ་བཟོད་པ་དམ་པ་བཞེས་ཏེ། བདག་གི་སྡིག་སྒྲིབ་ཐམས་ཅད་བྱང་ཞིང་དག་ནས་ཚངས་པ་རྫོགས་པའི་སངས་རྒྱས་ཀྱི་གོ་འཕང་དམ་པ་བསྩལ་དུ་གསོལ། གལ་ཏེ་རྫོགས་པའི་སངས་རྒྱས་རྣམས་དབྱིངས་དང་ཡེ་ཤེས་རོ་གཅིག་གི་ངོ་བོར་བཞུགས་པས། སེམས་ཅན་རྣམས་ཀྱི་སྡིག་པ་བགྱིས་པ་ལ་མི་མཉེས་པ་དང་། དགེ་བ་བགྱིས་པ་ལ་མཉེས་པ་མི་མངའ་བས། བཟོད་པར་གསོལ་བ་མི་དགོས་སོ་སྙམ་ན། ཡེ་ཤེས་ཀྱི་བདག་ཉིད་ཅན་གྱི་ལྷ་སྟེ་རྫོགས་པའི་སངས་རྒྱས་རྣམས་ལ་མཉེས་པ་དང་མི་མཉེས་པ་ལ་སོགས་པའི་རྣམ་པར་རྟོག་པ་མི་མངའ་ཡང་།
ཡེ་ཤེས་ཀྱི་ལྷ་དེ་ཡི་འཁོར་གྱི་ཚུལ་དུ་རྟོགས་པའི་དམ་ཅན་སྲུང་མ་རྣམས་མི་ཡིས་མི་དགེ་བ་བྱེད་པ་འབགས་བཅོག་ལ་སོགས་པའི་སྐྱོན་མཐོང་བ་ཙམ་ན། མི་དེ་བརླག་པར་མཛད་པ་མི་དགེ་བའི་ལས་སྣང་ཡིན་པ། དེས་ན་སྡིག་སྒྲིབ་བག་ཆགས་ངན་པ་དམ་ཚིག་ཉམས་པ་དང་། ཡེ་ཤེས་ཀྱི་ལྷ་ཁྱེད་ཀྱི་ཐུགས་དང་འགལ་བ་གཟུང་འཛིན་འཁྲུལ་བའི་དབང་གིས་ལས་ངན་བགྱིས་པ་ཅི་མཆིས་པ་ཐམས་ཅད་སོ་སོར་འཐོལ་ལོ་བཤགས་སོ། ། དེ་ལྟར་འཐོལ་ཞིང་བཤགས་པས། ཉེས་ལྟུང་ཐམས་ཅད་དག་སྟེ་ཚངས་པ་ཆེན་པོ་རྫོགས་པའི་སངས་རྒྱས་ཀྱི་དངོས་གྲུབ་ད་ལྟ་ཉིད་དུ་བསྩལ་དུ་གསོལ་ཞེས་པའི་དོན་ཏེ། ། དེ་ཡན་གྱིས་འདོད་ཡོན་གྱི་མཆོད་པ་དང་། བཤགས་པའི་མཆོད་པ་བསྟན་ཟིན་ནས། གསུམ་པ་ཚོགས་ཐ་མ་བསྒྲལ་བའི་མཆོད་པ་ནི། རྒྱུད་ཀྱི་ཆིངས་དྲུག་གམ།
ཁོག་དོན་དྲུག་གི་ནང་ཚན་ལྔ་པ་གབ་པའི་སྔགས་དྲུག་དང་། ཚེ་ལུང་ཁྲུས་ལུང་གིས་ཁ་བསྐང་སྟེ་གདབ་པའི་ལས་བྱ་ཞེས་གསུངས་པ་འདི་ཉིད་ཀྱི་དོན་རྣམས་ཉམས་སུ་བླངས་བར་བྱ་བ་ཡིན་ཏེ། འདི་ལ་ཡང་རྒྱས་པར་ན་སྔོན་འགྲོ་ཡང་འགྲེལ་སོ་དྲུག་བྱ་བ། དངོས་གཞི་གདབ་པའི་ལས་བྱ་བ། རྗེས་བཟློག་པ་ཟོར་གྱི་ལས་བསྟན་པ་གསུམ་གྱི་སྒོ་ནས་གདབ་ལས་རྒྱས་པ་ནུབ་མཐའ་མ་ལ་བྱ་བའི་ཆོ་ག་རྣམས་ནི། བདག་ཆེན་རྒྱ་གར་ཤེས་རབ་རྒྱལ་མཚན་དཔལ་བཟང་པོས་མཛད་པའི་གཏོར་བཟློག་དགྲ་བགེགས་ཀུན་འཇོམས་དང་ས་ལོ་འཇམ་པའི་རྡོ་རྗེས་མཛད་པའི་བཟློག་གཞུང་གསལ་བྱེད་གནམ་ལྕགས་རྡོ་རྗེའི་དབལ་སོགས་ལས་ཤེས་པར་བྱ་ཞིང་། དེ་དག་གི་རྣམ་པར་བཤད་པ་རྒྱས་པ་ཞིག་ལོགས་སུ་འཆད་པར་བདག་སྤྲོ་ལ། འདིར་ནི་དེའི་རྣམ་པར་གཞག་པ་མདོ་ཙམ་ཞིག་བཤད་པར་བྱ་སྟེ། འདི་ལ་ཡང་གང་བསྒྲལ་བ། གང་གིས་བསྒྲལ་བ།
ཚུལ་ཇི་ལྟར་དུ་བསྒྲལ་བ་དང་གསུམ་ལས། དང་པོ་གང་བསྒྲལ་བ་ནི། ཕུར་པ་ཁྲག་འཐུང་རྩ་བའི་རྒྱུད་ལས། དཀོན་མཆོག་དབུ་འཕང་སྨོད་པ་དང་། ། སངས་རྒྱས་བསྟན་པ་བཤིག་པ་དང་། ། དགེ་འདུན་འདུ་བའི་སྒོ་འཕྲོག་དང་། ། ཐེག་ཆེན་ཆོས་ལ་སྨོད་པ་དང་། ། བླ་མའི་སྐུ་ལ་བདོ་བ་དང་། ། རྡོ་རྗེའི་ནང་དུ་དབྱེན་སྤྱོད་དང་། ། སྒྲུབ་ལ་བར་ཆད་བྱེད་པ་དང་། །
དམ་ཚིག་དམ་ལས་བཟློག་པ་དང་། ། སྙིང་རྗེ་མེད་པའི་སྲིན་པོ་དང་། ། མུ་སྟེགས་ལོག་ལྟར་གཏོང་བ་དང་། ། སྒྲུབ་པ་པོ་ལ་དོ་བདོ་བ། ། འདི་རྣམས་བསྒྲལ་པའི་ཞིང་བཅུའོ། ། ཞེས་གསུངས་པ་ལྟར་ཞིང་བཅུ་ཆར་ཚང་བའམ། ཡང་ན་རྩ་བ་ཉམས་ན་ས་བོན་རུལ་པ་འདྲ། ། ཡན་ལག་ཉམས་ན་ལྗོན་ཤིང་མེས་ཚིག་འདྲ། ། དངོས་སུ་ཉམས་ན་སྒོ་ང་རུལ་པ་འདྲ། ། ཟུར་གྱིས་ཉམས་ན་འབྲས་བུ་མི་འབྱུང་ངོ་། །
ཞེས་པ་ལྟར། དངོས་ཤུགས་གང་རུང་གི་སྒོ་ནས་རྩ་བ་དང་ཡན་ལག་གི་དམ་ཚིག་ཉམས་པ་ལ་སོགས་པ། མདོར་ན་མ་བསྒྲལ་ན་བསྟན་པ་སྤྱི་དང་བྱེ་བྲག་ལ། གནོད་ཚབས་ཆེ་ཞིང་བསྒྲལ་བྱ་རང་ཉིད་རྡོ་རྗེའི་དམྱལ་བར་སྐྱེ་ངེས་ཀྱི་ལས་གསོག་པར་བྱེད་པའི་གདུག་པ་ཅན་སྙིང་རྗེའི་ཡུལ་དུ་གྱུར་པ་དེ་བསྒྲལ་བའི་ཡུལ་དུ་གསུངས་པ་ཡིན་ལ། གཉིས་པ་གང་གིས་བསྒྲལ་ན། ཕུར་བུ་ངན་སྔགས་གཙུག་ལག་གི་རྒྱུད་ལས། ཕུར་བུ་རྣམ་བཞིའི་དགོངས་པ་ཡིས། ། གང་ཟག་རྣམ་བཞི་མཐར་དབྱུང་ངོ་། ། རིག་པ་ཡེ་ཤེས་ཕུར་བུ་ནི། ། ཆོས་ཀྱི་དབྱིངས་ཀྱི་ཀློང་དུ་གདབ། །
ཐུགས་རྗེ་སྤྲུལ་པའི་ཕུར་པ་ནི། ། ཁམས་གསུམ་སེམས་ཅན་ལ་གདབ་བོ། ། གསང་བ་བྱང་སེམས་ཕུར་པ་ནི། ། ཡུམ་གྱི་མཁའ་ཀློང་དག་པར་གདབ། ། མཚན་མ་རྫས་ཀྱི་ཕུར་པ་ནི། ། དགྲ་དང་བགེགས་ལ་གདབ་པ་འོ། ། ཞེས་གསུངས་པས། དེའི་དོན་ནི། ཕུར་པའི་རྒྱུ་བཞིས་གང་ཟག་རྣམ་བཞི་མཐར་དབྱུང་། ཞེས་བཤད་པས་དེ་ཡང་རིག་པ་ཡེ་ཤེས་ཀྱི་ཕུར་པ་དེ་བློ་སྤང་མཐོ་ལ་ལྟ་བ་རྒྱ་ཆེ་བ་ནམ་མཁའ་ལྟ་བུའི་གང་ཟག་གིས།
ཡུལ་འཁོར་འདས་ཐམས་ཅད་ཆོས་ཀྱི་དབྱིངས་སུ་རོ་གཅིག་པར་མཉམ་པར་བཞག་པའི་ཚུལ་གྱིས་བཏབ་པས། ཡང་དག་པའི་དོན་ལ་རིག་པ་ཉིད་རིག་པ་ཡེ་ཤེས་སུ་སོང་བ་ནི་འཐེབས་པའི་ཚད་ཡིན་ལ། ཐུགས་རྗེ་སྤྲུལ་པའི་ཕུར་པ་དེ་བློ་བརྟན་ལ་མི་འགྱུར་བ་རི་བོ་ལྟ་བུའི་གང་ཟག་གིས། ཁམས་གསུམ་གྱི་སེམས་ཅན་ཐམས་ཅད་ལ་དམིགས་མེད་ཀྱི་སྙིང་རྗེ་བསྒོམ་པའི་ཚུལ་གྱིས་བཏབ་པས། སེམས་ཅན་ཐམས་ཅད་སངས་རྒྱས་ཀྱི་གོ་འཕང་ཐོབ་པ་ཉིད་འཐེབས་པའི་ཚད་ཡིན་ཞིང་། གསང་བ་བྱང་ཆུབ་སེམས་གྱི་ཕུར་པ་དེ། བློ་ཆགས་ཅན་ཏེ། བྱ་ཀ་ལན་ད་ཀ་ལྟ་བུའི་གང་ཟག་གིས་ཡུམ་གྱི་མཁའ་ལ་ཟག་མེད་དགའ་བཞི་བསྐྱེད་པའི་ཚུལ་གྱིས་བཏབ་པས། ཡབ་ཡུམ་ཐབས་ཤེས་གཉིས་མེད་དུ་ཕྲལ་བ་ནི་འཐེབས་པའི་ཚད་ཡིན་ལ། མཚན་མ་རྫས་ཀྱི་ཕུར་པ་དེ།
རྒྱུད་བཟང་ལ་གཏུམ་པ་ཙནྡན་སྡོང་པོ་ལྟ་བུའི་གང་ཟག་གིས་གཟུགས་ཅན་གྱི་དགྲ་དང་གཟུགས་མེད་ཀྱི་བགེགས་ལ་བཏབ་བས། དགྲ་བགེགས་རང་ཞིར་སོང་བ་ནི་འཐེབས་པའི་ཚད་ཡིན་ཏེ། དེ་ཡང་ཕུར་པ་མྱང་འདས་ཀྱི་རྒྱུད་ལས། བྱང་ཆུབ་སེམས་ཀྱི་ཕུར་པ་དེ། ། རྣམ་རྟོག་གཟུང་འཛིན་ངོས་ལ་གདབ། ། དངོས་པོ་ཀུན་བྲལ་ཕུར་པ་དེ། ། གདབ་དང་མི་གདབ་གཉིས་ལས་འདས། ། སྐྱེ་མེད་བརྡལ་པའི་ཕུར་པ་དེ། ། དབྱིངས་ལ་གདབ་ན་རིག་པར་ཤར། ། སེམས་ལ་གདབ་ན་དོན་དམ་རྟོགས། །
ཁྱབ་བརྡལ་རང་བཞིན་ཕུར་པ་དེ། ། སྣང་སྲིད་ཀུན་ལ་ཁྱབ་པར་གདབ། ། དེ་ལྟར་རྟོགས་ན་འཐེབས་པ་ཡིན། ། མངོན་དུ་གྱུར་ན་རྟོགས་པ་ཡིན། ། ཚིག་ལས་འདས་ན་སངས་རྒྱས་ཡིན། ། གྲངས་ལས་འདས་ན་བརྗོད་དུ་མེད། ། ཅེས་གསུངས་ཤིང་། དེ་དག་ཀྱང་ལས་བཞི་དང་སྦྱར་ན། དེ་ལྟར་གོང་དུ་བཤད་པ་ལྟར་གྱི་གང་ཟག་བཞིས་ཕུར་པ་བཞི་ཡུལ་བཞི་ལ་བཏབ་པས་ཉོན་མོངས་པ་ཞི་བས་ན་ཞི་བའི་ཕུར་པ། སངས་རྒྱས་ཀྱི་ཡོན་ཏན་རྒྱས་པར་བྱེད་པས་ན་རྒྱས་པའི་ཕུར་པ།
རང་སེམས་དབང་དུ་འདུས་པས་ན་དབང་གི་ཕུར་པ། དེས་འཁོར་བ་ལས་སྒྲོལ་བར་བྱེད་པས་ན་དྲག་པོའི་ཕུར་པར་འཇོག་པ་ཡིན་ཏེ། ཆོས་ཐམས་ཅད་རང་གི་སེམས་ཀྱི་རྣམ་རོལ་ལས་མ་འདས་པའི་ཕྱིར་ཏེ། མྱང་འདས་ཀྱི་རྒྱུད་ལས། ཆོས་ཀྱི་ཆོས་ཉིད་ཕུར་པ་ཡིན། ། སེམས་ཀྱི་སེམས་ཉིད་ཕུར་པ་ཡིན། ། ནམ་མཁའི་མཚན་ཉིད་ཕུར་པ་ཡིན། ། ཞེས་གསུངས་པ་ལྟར་རོ། ། དེ་ལྟར་གདབ་པར་བྱེད་པའི་ཕུར་པ་བཞི་ལས། འདིར་སྐབས་སུ་བབ་པ་བྱེ་བྲག་ཏུ་བཤད་པ་ནི།
མཚན་མ་རྫས་ཀྱི་ཕུར་པ་ཡུལ་དགྲ་བགེགས་ལ་གདབ་པ་ཉིད་བཤད་པར་བྱ་བ་ཡིན་ལ། འདི་ལ་ཕུར་བུ་བརྒྱ་རྩ་བརྒྱད་ཀྱིས་བསྒྲལ་བ། ཕུར་བུ་ལྔ་བཅུ་རྩ་གཅིག་གིས་བསྒྲལ་བ། ཕུར་བུ་ཉི་ཤུ་རྩ་གཅིག་གིས་བསྒྲལ་བ། ཕུར་བུ་བཅུ་བདུན་གྱིས་བསྒྲལ་བ། ཕུར་བུ་གསུམ་གྱིས་བསྒྲལ་བ། ཕུར་བུ་གཅིག་གིས་བསྒྲལ་བ་སོགས་མང་དུ་ཡོད་ཀྱང་། འདིར་སྒྲུབ་ཐབས་ཀྱི་དངོས་བསྟན་ལྟར། ཕུར་བུ་གཅིག་གིས་བསྒྲལ་བ་ཡིན་ལ། གསུམ་པ་ཚུལ་ཇི་ལྟར་དུ་བསྒྲལ་བ་ནི།
ལིངྒ་ལ་དགྲ་བགེགས་གང་ཡིན་པ་དེ་ཉིད་ཀྱི་རྣམ་པར་ཤེས་པ་དགུག་གཞུག་བཅིང་མཉེས་བཞི་བྱེད་པར་བསམ་ཞིང་། འདོད་རྒྱལ་གྱི་ཕྱག་རྒྱ་བཅས་ལ། ཨེ་རཾ་ཞེས་བརྗོད་པས། ཡེ་ཤེས་ཀྱི་དཀྱིལ་འཁོར་ལས་དཀྱིལ་འཁོར་གཅིག་ཆད། ཛྭ་ལ་རཾ་ཞེས་བརྗོད་པས་ཡེ་ཤེས་ཀྱི་དཀྱིལ་འཁོར་གྱི་ལྷ་ལས་ཡེ་ཤེས་ཀྱི་ལྷ་ཆད་དེ། ཡེ་ཤེས་ཀྱི་ལྷའི་རྟེན་དང་བརྟེན་པར་བཅས་པའི་དཀྱིལ་འཁོར་བདག་གི་དཔུང་གྲོགས་སུ་བྱོན་པར་བསམ་ཞིང་། དེའི་རྗེས་སུ། རྩ་དུམ་གྱི་རྒྱུད་ལས། ཆོས་ཉིད་ཀྱི་བདེན་པའོ། ། ཞེས་གསུངས་པ་ལྟར།
བདེན་པའི་སྟོབས་བརྗོད་པའི་སྒོ་ནས་དགྲ་བགེགས་དགུག་གཞུག་བྱ་བ་ནི། སྒྲུབ་ཐབས་ཀྱི་གཞུང་ལས། ན་མོ་རྗེ་བཙུན་རྩ་བ་དང་ཞེས་སོགས་ཏེ། དེ་ཡང་དབང་བཞི་བསྐུར་བའི་སྒོ་ནས་སངས་རྒྱས་ཀྱི་གོ་འཕང་བསྩོལ་བར་མཛད་པ། རྗེ་བཙུན་རྩ་བའི་བླ་མ་བརྒྱུད་པ་དང་བཅས་པའི་དཔལ་ལྡན་བླ་མ་དམ་པ་རྣམས་ཀྱི་བཀའ་བདེན་པའི་བྱིན་རླབས་དང་། སངས་རྒྱས་དང་ཆོས་དང་དགེ་འདུན་ཏེ་དཀོན་མཆོག་གསུམ་གྱི་བཀའ་བདེན་པའི་བྱིན་རླབས་དང་། འཇམ་དཔལ་སྐུ། པདྨ་གསུང་། ཡང་དག་ཐུགས། བདུད་རྩི་ཡོན་ཏན།
འཕྲིན་ལས་ཕུར་བུ། མ་མོ་རྦོད་སྟོང་། དམོད་པ་དགྲ་སྔགས། འཇིག་རྟེན་མཆོད་བསྟོད། འདུས་པ་མདོ་སྟེ་སྒྲུབ་པ་བཀའ་བརྒྱད་ཀྱི་ལྷ་ཚོགས་རྣམས་ཀྱི་བཀའ་བདེན་པའི་བྱིན་རླབས་དང་། གཞན་ཡང་སྒྱུ་འཕྲུལ་རྒྱན། འཆི་མེད་ཚེ། ལྷུན་གྲུབ་རིག་འཛིན། སྙིང་པོ་ཕྱག་རྒྱ། གསང་སྔགས་རིག་སྔགས་གཟུངས་སྔགས་ཀྱི་ལྷ་ཚོགས་རྣམས་ཀྱི་བཀའ་བདེན་པའི་བྱིན་རླབས་དང་།
བཀའ་གཏོད་ཆོས་སྐྱོང་། མ་མོ་མཁའ་འགྲོ། དམ་ཅན་རྒྱ་མཚོ། རིག་འཛིན་རྣལ་འབྱོར་འཁོར་བཅས་ཀྱི་བདེན་པའི་བྱིན་རླབས་དང་། ཆོས་ཐམས་ཅད་ཀྱི་ཆོས་ཀྱི་དབྱིངས་ཉིད་སྤྲོས་པའི་མཐའ་ཐམས་ཅད་དང་བྲལ་བར་རང་བཞིན་གྱི་རྣམ་པར་དག་ཅིང་། ཆོས་ཅན་ཇི་སྙེད་པ་ཀུན་རྫོབ་ཏུ་ལས་འབྲས་བསླུ་བ་མེད་པའི་བདེན་པའི་བྱིན་རླབས་དང་། བདེན་པ་ཡང་དག་པ་དེ་ཁོ་ནར་ངེས་པ་དང་། བདེན་པ་ཆེན་པོའི་བྱིན་རླབས་ཀྱི་མཐུ་དང་ནུས་པའི་སྟོབས་གང་ཡིན་པ་དེས། སྤྱིར་སངས་རྒྱས་ཀྱི་བསྟན་པའི་སྤྱི་དགྲ བྱེ་བྲག་དཔལ་ལྡན་བླ་མའི་སྐུ་དགྲ ཁྱད་པར་དུ་དམ་ཚིག་ཅན་གྱི་རྣལ་འབྱོར་པ་བདག་གི་སྡང་དགྲ གཞན་ཡང་ཡོན་གྱི་བདག་པོ་ལ་སོགས་པ་སེམས་ཅན་ཡོངས་ལ་གནོད་ཅིང་འཚེ་བར་བྱེད་པའི་གནོད་བྱེད་གདུག་པ་ཅན། གཟུགས་ཅན་གྱི་དགྲའམ།
གཟུགས་མེད་ཀྱི་བགེགས་གང་ཡིན་ཅི་མཆིས་པ་དེ་དག་ཐམས་ཅད་བཛྲ་ཨ་ཀུ་ཤ་ཛཿསྟེ། སྤྲུལ་པའི་ཕོ་ཉ་དྲག་པོའི་ཚུལ་ཅན་རྣམས་ཀྱིས་རྡོ་རྗེ་ལྕགས་ཀྱུས་ཁུག བཛྲ་པ་ཤ་ཧཱུྃ་སྟེ་རྡོ་རྗེ་ཞགས་པས་ཆིངས། བཛྲ་སྥོ་ཊ་བཾ་སྟེ། རྡོ་རྗེ་ལྕགས་སྒྲོག་གིས་སྡོམས། བཛྲ་ཨ་བྷེ་ཤ་ཨ་སྟེ། རྡོ་རྗེ་འབེབས་པས་མཉེས་པར་གྱིས་ལ། སརྦ་ཤ་ཏྲུན་ནཱ་ཤ་ཡས་དགྲ་བགེགས་ཐམས་ཅད་ཁུག་ཅིག ཛཾ་བྷ་ཡ། ཏཾ་བྷ་ཡ།
མོ་ཧ་ཡ། བྷནྡྷ་ཡ། མ་ར་ཡ། ཞེས་པས། ཕོབ་ཅིག གཟིར་ཞིག ཆིངས་ཤིག སོད་ཅིག ཅེས་སོགས་ཀྱིས་ཕོ་ཉ་རྣམས་ལ་བསྐུལ་བ་ལྟར་ལས་མཛད་པར་བསམ་ཞིང་། རྒྱས་པར་ཕྱེ་ན་བདེན་སྟོབས་བརྗོད་པ་སྔར་བཞིན་ལན་མང་དུ་བྱ་བར་གསུངས་ལ།
བསྡུ་ན་དགུག་གཞུག་ཚར་གསུམ་གྱི་རྗེས་ལ། སྔར་ཀུན་གཞི་རྩད་བཅད་དེ་བསྒྲལ་བའི་སྐབས་སུ་བཤད་པའི་བསྐུལ་ཚིག་དམ་ཚིག་ཆེན་པོའི་དུས་ལ་བབས། ཞེས་པ་ནས། ཧཱུྃ་ཧཱུྃ་ཕཊ྄་ཕཊ྄་ཀྱི་བར་སྔར་བཞིན་གྱི་རྗེས་སུ། ཀཱི་ལ་ཡ་ཉི་ཤུ་རྩ་གཅིག་བརྗོད་ཅིང་། སྐབས་འདིར་ས་ལོ་འཇམ་པའི་རྡོ་རྗེ་རིག་འཛིན་བླ་མ་བརྒྱུད་པའི་གསོལ་འདེབས་ཀྱི་ལམ་རིམ་སྨོན་ལམ་ལས། སྔོན་སྤྱོད་ལས་ཀྱི་ཞིང་བཅུ་སྒྲོལ་བའི་ཚེ། ། ཐ་མལ་སྙིང་ནང་དངས་མ་ལྔ་ཡི་དབུས། ། རྣམ་ཤེས་དང་པོའི་དབྱངས་ཡིག་དཀར་ལ་འཚེར། ། ཀུན་གཞིའི་གནས་ཚུལ་ཇི་བཞིན་ཤེས་པར་ཤོག །
ལས་ཉོན་དྲི་མ་སྦྱོང་བྱེད་ཁྲུས་ལུང་དང་། ། འཆི་མེད་ཆོས་སྐུར་བསྒྱུར་བ་ཚེ་ཡི་ལུང་། ། བཅུ་གཉིས་གནད་ལྡན་དགོངས་པ་རྣམ་གསུམ་གྱིས། ། བདག་འཛིན་དགྲ་བགེགས་དབྱིངས་སུ་སྒྲོལ་བར་ཤོག ། ཅེས་གསུངས་པའི་དོན་རྣམས་དྲན་པར་བྱས་ལ། གསལ་བ་གསུམ་དང་མ་བྲལ་བའི་སྒོ་ནས། ལིངྒའི་སྙིང་དཀར་ནག་གི་མཚམས་སུ་ཕུར་བུ་གདབ་པར་བྱ་བ་ཡིན་ལ། དེ་ཡང་གདབ་ལས་བྱས་པས་སེམས་ཅན་གྱི་ལུས་ལ་སྙིང་རྗེ་མེད་པས་མཚོན་འདེབས་པ་ལྟ་བུ་མ་ཡིན་ཏེ། འོ་ན་ཅི་ལྟ་བུ་ཞེ་ན། ཕུར་པ་ནི་ལྷ་དང་ཡེ་ཤེས་སུ་བྱིན་གྱིས་བརླབས་པ་ཡིན་པས།
དེ་བཏབ་པས་ལས་དང་ཉོན་མོངས་པ་ཟད་ནས་ངན་སོང་དུ་མི་སྐྱེ་ལ། བླ་ན་མེད་པའི་བྱང་ཆུབ་ཐོབ་པར་བྱེད་པས། གསང་སྔགས་ཐབས་ཀྱི་སྒོ་ནས་ཁྱད་པར་དུ་འཕགས་པ་ཡང་། འདི་འདྲ་བའི་རིགས་ཅན་ལ་དགོངས་པ་ཡིན་ནོ། ། སླར་ཡང་ལིངྒའི་སྙིང་གར་བདག་ཉིད་ཚེ་ལ་དབང་བའི་རིག་འཛིན་དུ་གྱུར་པར་བསྒོམ་ལ། དེ་ནས་དགྲ་བགེགས་བསྒྲལ་བའི་ལིང་རོ་དེ་འདོད་ཡོན་ལྔར་སྤྲུལ་ནས། སྤྲུལ་པའི་ལྷ་ཚོགས་རྣམས་ཀྱི་ཞལ་དུ་བསྟབས་པ་ནི། སྒྲུབ་ཐབས་ཀྱི་གཞུང་ལས། བཻ་ཌཱུར་སྔོན་པོའི་རིན་ཆེན་རི་རབ་ལ།་་་་་ འདིའི་དབྱངས་ལ་བསྟབ་དབྱངས་ཞེས་བྱ་ཞིང་།
སྔོན་གྱི་དབྱངས་རྙིང་ཡིན་ཏེ་དབྱངས་ཡིག་སྔ་མ་ཐམས་ཅད་ལས་བཤད་པས་སོ། ། ཞེས་སོགས་ཏེ། དེ་ཡང་རིན་པོ་ཆེ་བཻ་ཌཱུརྻ་སྔོན་པོའི་རི་རབ་ལ་ཉི་མ་དང་ཟླ་བ་སྟོང་གི་འོད་ཟེར་ག་ལ་བ་སྟེ་ཁྱབ་པ་ལྟ་བུའི་ཡེ་ཤེས་སེམས་དཔའི་གཙོ་བོ་སྐུ་མདོག་སྔོན་པོ་འོད་དང་འོད་ཟེར་དུ་མ་འཕྲོ་བའི་ཉི་མའི་དཀྱིལ་འཁོར་ལྟ་བུ་ཉིད་དུ་འཁོར་འདས་ཀྱི་དཔལ་ཐམས་ཅད་དང་ལྡན་པའི་ཁྲོ་བོའི་རྒྱལ་པོ་འོད་དང་གཟི་བརྗིད་དུ་མ་འབར་བ་དང་བཅས་ཏེ་བཞུགས་པ་ལ་ཕྱག་འཚལ་ལོ། ། གཞན་ཡང་འོད་ཀྱི་ཕུང་པོ་ཆེན་པོ་སྟུག་པོ་སྟེ། ། ཤིན་ཏུ་འཐུག་པ་ནམ་མཁའི་སྤྲིན་ལྟར་འཐིབས་པ་དེ་ཡི་དབུས་ན། དགྲ་བགེགས་གདུག་པ་ཅན་རྣམས་འཇིག་པར་བྱེད་པའི་རྔམ་པའི་སྟང་སྟབས་ཞབས་གཡོན་བརྐྱངས་གཡས་བསྐུམ་པའི་ཚུལ་དུ་བཞུགས་ལ། བྱིན་པ་ཐམས་ཅད་ཟ་བར་བྱེད་པའི་བསྐལ་པའི་མེ་ཕུང་འབར་བ་ལྟ་བུ་ཡི་རྡོ་རྗེ་གཞོན་ནུ་ཁྱེད་ཀྱི་ཞལ་དུ་དགྲ་བགེགས་གདུག་པ་ཅན་ཐམས་ཅད་ཀྱི་ཤ་ཁྲག་རུས་པའི་ཚོགས་རྣམས་བསྟབས་ཏེ་འབུལ་ན། དགེས་པར་རོལ་མཛོད་ཅིག གཞན་ཡང་གདུག་པ་མི་ཟད་པའི་ཚོགས་རྣམས་འཇིགས་པར་བྱེད་པའི་མཆེ་བ་བཞི་གཙིགས་པའི་ཞལ་གདེངས་ཤིང་ཁམས་གསུམ་གྱི་གདུག་པ་ཅན་ཟ་བར་བྱེད་པའི་དཀན་སྒྲ་དྲག་པོ་ཅན་ཉི་ཟླ་འབར་བའི་སྤྱན་གཉིས་ཀྱི་གདངས་མིག་གིས་ཕྱོགས་བཅུར་གཟིགས་པས། བགེགས་ཀྱི་དཔུང་མ་ལུས་པ་སྲེག་པར་མཛད་པའི་ཡུམ་ཆེན་འཁོར་ལོ་རྒྱས་འདེབས་མ་ལ་ཕྱག་འཚལ་ལོ། །
དགྲ་བགེགས་བསྒྲལ་བའི་ཤ་ཁྲག་རུས་པ་རྣམས་ཞལ་དུ་རོལ་ཞིང་དགེས་པར་མཛོད། གཞན་ཡང་སྐུ་ལས་སྤྲུལ་པའི་ཁྲོ་བོ་ཧཱུྃ་མཛད་ལ་སོགས་པ་ཡབ་བཅུ། རྡོ་རྗེ་སྒྲ་འབྱིན་ལ་སོགས་པའི་ཡུམ་བཅུ་སྟེ་ཡབ་ཡུམ་ཉི་ཤུའི་ཞལ་དུ་དགྲ་བགེགས་ཀྱི་ཤ་ཁྲག་རུས་པའི་ཚོགས་རྣམས་བསྟབ་པ་སྟེ་དབུལ་གྱིས་དགེས་པར་རོལ་ཅིག དེ་བཞིན་དུ་སྤྲུལ་པའི་ཁྲོ་བཅུ་ཡབ་ཡུམ་ལས། སླར་ཡང་སྤྲུལ་པའི་ཕྱག་བརྙན་མཆེ་བ་ཅན་གྱི་ཚོགས་དང་། ཕྲ་མེན་གཤོག་པ་ཅན་གྱི་ཚོགས་རྣམས་ཀྱི་ཞལ་དུ། ཚད་མེད་པའི་ཡེ་ཤེས་བཞིའི་ངོ་བོ་སྒོ་མ་བཞིའི་ཞལ་དུ། གཙོ་བོའི་སྐུ་ལས་སྤྲུལ་པའི་སྲས་མཆོག་ཕུར་བུ་རིགས་ལྔའི་ལྷ་ཚོགས་རྣམས་ཀྱི་ཞལ་དུ། ཁྱད་པར་དམ་པ་ཆོས་སྐྱོང་བའི་སྲུང་མའི་ཚོགས་ཀྱི་ཞལ་དུ། དཔལ་ཆེན་པོའི་དམ་ཅན་བཀའི་སྲུང་མ་བཅུ་གཉིས་ཀྱི་ཞལ་དུ།
གྱིང་ཆེན་དགེ་སྙེན་འཁོར་བཅས་རྣམས་ཀྱི་ཞལ་དུ། རྡོ་རྗེ་རིག་འཛིན་གྱི་ཚོགས་ཀྱི་ཞལ་དུ། ཕྱི་དང་ནང་ན་གནས་པའི་མཁའ་འགྲོའི་ཚོགས་ཀྱི་ཞལ་དུ། དབང་ཕྱུག་མ་ཉི་ཤུ་རྩ་བརྒྱད་ཀྱི་ཞལ་དུ། ཁྱད་པར་དཔལ་ལྡན་རེ་མ་ཏི་མཆེད་བཞིའི་ཞལ་དུ། བདུད་འདུལ་ནག་མོ་ཆེན་མོ་མཆེད་བཞིའི་ཞལ་དུ་བསྟབ་པ་སྟེ་འབུལ་གྱིས། དགེས་པར་རོལ་ཞེས་པའི་དོན་ཏོ། ། གཞན་ཡང་རྒྱས་པར་སྤྲོ་ན། བཅོམ་ལྡན་རྡོ་རྗེ་གཞོན་ནུ་ལ་སོགས་པ། ལྷ་ཐམས་ཅད་ཀྱི་མཚན་ནས་བརྗོད་ལ་ཞལ་དུ་ཁ་ཁ་ཁཱ་ཧི་ཁཱ་ཧི་ཞེས་བཏགས་པ་དང་།
ཨོཾ་བཛྲ་ཡཀྵ་ཀྲོ་དྷ་ཁ་ཁ་ཁཱ་ཧི་ཁཱ་ཧི་ཞེས་བརྗོད་ཅིང་། དགྲ་བགེགས་བསྒྲལ་བའི་ཤ་ཁྲག་རུས་པའི་ཚོགས་རྣམས་ལྷ་ཚོགས་རྣམས་ཀྱི་ཞལ་དུ་དབུལ་བར་བསམ་ལ། སླར་ཡང་ཚོགས་ཀྱི་དངོས་པོ་ཉིད་དགྲ་བགེགས་ཀྱི་དོན་སྙིང་ལྔ་ཤ་ཁྲག་རུས་པ་དང་བཅས་པར་བསམས་ཏེ། སྒྲུབ་ཐབས་ཀྱི་གཞུང་ལས་འབྱུང་བའི་ཕྱི་ནང་གསང་འདིའི་དབྱངས་འདི་དབྱངས་ཡིག་རྙིང་པ་ཀུན་ལས་མི་འབྱུང་ཡང་། བདག་གི་བླ་མ་འཇམ་དབྱངས་སྐུ་མཆེད་ཀྱིས་སྔགས་འཆང་ཆེན་པོའི་གསུང་རྒྱུན་བཞིན་བཀོད་པར་མཛད་པའི་རྡོ་རྗེ་ཕུར་པའི་དབྱངས་ཡིག་ཚངས་དབྱངས་ང་རོ་ལས་འབྱུང་བ་ལྟར་དེང་སང་ཕྱག་ལེན་ལ་མཛད་པ་འདི་ནི། ས་ལོ་ཆེན་པོ་ཡབ་སྲས་མན་ཆད་ཙམ་ལ་བྱུང་བ་ཁོ་བོ་ཅག་སེམས་སོ། བའི་མཆོད་པ་ཞེས་སོགས་ཏེ། དེ་ཡང་ཕྱི་འདོད་ཡོན་ལྔ། ནང་བདུད་རྩི་ལྔ། གསང་བ་ལྷ་མོའི་མཆོད་པ་རྒྱ་ཆེ་ཞིང་གཏིང་དཔག་དཀའ་བ་རྒྱ་མཚོ་ལྟ་བུའི་མཆོད་ཚོགས་འདི་ཉིད།
རིག་པ་འཛིན་པ་དག་གི་ཀུན་ནས་དང་བའི་སེམས་ཀྱིས་གུས་པས་འབུལ་ལོ། ། དགེས་པར་བཞེས་སུ་གསོལ། དགྲ་བགེགས་བསྒྲལ་བའི་ཤ་ཁྲག་རུས་པ་དོན་སྙིང་ལྔ་ལ་སོགས་པ་མ་ལུས་ཤིང་ལུས་པ་མེད་པའི་མཆོད་རྫས་འདི། བཅོམ་ལྡན་འདས་རྡོ་རྗེ་གཞོན་ནུའི་ལྷ་ཚོགས་ཐམས་ཅད་ལ་གུས་པས་འབུལ་གྱིས་དགེས་པར་རོལ་ཞིང་བསྣམ་དུ་གསོལ། ཞེས་པའི་དོན་ཅན་གྱི་ཚིག་བརྗོད་དེ་ལིང་རོ་དེ་ཉིད་གཏོར་མ་ལ་ཕུལ་ནས་ཚོགས་ཀྱི་ཡོ་བྱད་རྣམས་དབུལ་བར་བསམ་ཞིང་། དེ་ནས་ཡེ་ཤེས་ཀྱི་ལྷ་ཚོགས་རྣམས་མཉེས་ཏེ། ཧ་ཧ་ཞེས་བཞད། ཧཱུྃ་ཧཱུྃ་ཞེས་པས་བདག་ལ་དངོས་གྲུབ་སྩོལ། ། ཕཊ྄་ཕཊ྄་ཀྱིས་དགྲ་བགེགས་བསྒྲལ་བའི་རྣམ་ཤེས་ཆོས་ཉིད་དུ་གནས་སྤར་བར་བསམས་ཏེ། རྣལ་འབྱོར་པ་རང་ཉིད་ཚོགས་ཀྱི་འཁོར་ལོ་ལ་རོལ་ཞིང་ལོངས་སྤྱོད་པར་བྱའོ། །
དེ་དག་གིས་ནི་རྗེ་ས་ཆེན་གྱིས་སྒྲུབ་ཐབས་ལས་དེ་ནས་ཚོགས་བཤམས་ལ་རྩ་སྔགས་སམ། བདུད་རྩི་འཁྱིལ་པས་བསང་། དེ་ནས་རཾ་ཡཾ་ཁཾ། ཞེས་པས་སྦྱངས། གཏོར་མ་བྱིན་གྱིས་བརླབས་པ་ལྟར་འདོད་པའི་ཡོན་ཏན་ལྔར་བྱིན་གྱིས་བརླབས། དེ་ནས་དམིགས་མེད་མཁའ་ལྟར་ཞེས་པ་ནས་ཧྲིཿའི་བར་དུ་བརྗོད་ལ་ཚོགས་ཀྱི་ཞིང་སྤྱན་དྲངས། དེ་ནས་བཛྲ་དྷུ་པེ་ནས་རོལ་དུ་གསོལ་གྱི་བར་གྱིས་མཆོད། བླ་མེད་ཅེས་པའི་ཚིགས་བཅད་གཅིག་གིས་མཆོད་པ་ཕུལ་ལ། དེ་ནས་འདྲེ་གདོན་ལ་སོགས་པ་གནོད་པ་ཆེ་ན་ཕོ་ཉ་བཞི་སྦག་ཏུ་བསྐུལ། དེ་ལྟ་མིན་ན་ཁྲོ་བཅུ་མན་ཆད་ཀྱི་ཕོ་ཉ་བཏང་།
ཡང་ན་སྲུང་མ་བཅུ་གཉིས་ཙམ་བསྐུལ། དེ་ནས་ལུང་བསྐུལ་ཡང་དགབ། དེ་ལྟར་དགྲ་བགེགས་བཀུག་ལ་ཚོགས་ལ་བསྟིམས་ལ། དེ་ནས་རྣལ་འབྱོར་པས་ཕུར་བུ་གདབ། དེ་ནས་དུམ་བུ་གསུམ་དུ་བཅད་ལ། དང་པོ་སྒེག་མོ་དཔའ་མོའི་བསྟོད་པ་དབུལ། བར་དུ་ལུས་ཀྱིས་ཞེས་པས་བཤགས་པ་དབུལ། ཐ་མ་བཻ་ཌཱུར་ཞེས་པས་བསྟབ་སྟེ་དཀྱིལ་འཁོར་གྱི་ལྷ་ཚངས་པའི་མཚན་ནས་བརྗོད་ཅིང་དགྲ་བགེགས་ཆེ་གེ་མོ་ཁཱ་ཧི་ཁཱ་ཧི་ཞེས་དབུལ། དེ་ནས་རང་ལྷའི་ང་རྒྱལ་གྱིས་བཟའ། དེ་ནས་རྣལ་འབྱོར་ཕོ་མོ་ཐམས་ཅད་ཀྱིས་ལོངས་སྤྱད་དེ་ཚིམས་པར་བྱའོ། །
ཞེས་གསུངས་པ་དང་། རྗེ་བཙུན་རིན་པོ་ཆེའི་ཐོ་ཡིག་ལས། འཇུག་གི་ཆོས་གསུམ་ནི། གདབ་པ་དང་། ཚོགས་དང་། ལས་འཇུག་གོ ། དང་པོ་གདབ་པ་ནི། ཤོག་བུ་ལ་ཁྲག་དང་དུག་གིས་དགྲ་བགེགས་ཀྱི་ལིང་ག་རྒྱས་པར་བྲིས་ལ། དེ་ལ་དགུག་གཞུག་མང་དུ་བྱས་ལ་འབྲབ་ཁུང་དུ་བཅུག་ལ། ལག་པས་ཕུར་བུ་ཐོགས་ནས།
དམ་ཚིག་ཆེན་པོའི་དུས་ལ་བབས། མན་ཆད་སྒྲོལ་བའི་མཆོད་པ་བཞིན་བྱས་ཏེ། ཚིགས་བཅད་བརྗོད་པའི་དུས་སུ་ཕོ་ཉ་འགྱེ་ཞིང་དགུག་གཞུག་བྱ། སྔགས་བརྗོད་པའི་དུས་སུ་ཕུར་བུས་བཏབ་སྟེ། ཁྲག་དང་ཤ་དང་ཀླད་པ་དང་རུས་པའི་མཆོད་པས་མཆོད་དེ། དེ་ནས་བག་ཟན་དང་དགྲའི་རྐང་རྗེས་ཀྱི་ས་ལ་སོགས་པ་ལ་བྱས་པའི་ལིང་ག་སྔར་བཞིན་གྱི་ཆོ་ག་བྱས་ལ། དུམ་བུར་བཏུབ་ལ་གཏོར་མ་ལ་དབུལ་ལོ། ། དེས་ཀྱང་མ་སྒྲོལ་ལམ་རྟོག་ན། ཕུར་པ་ལག་ཏུ་བླང་ལ། ཆོས་ཀྱི་བདེན་པ་འོ་མན་ཆད་བརྗོད་ཅིང་།
ཀཱི་ལ་ཡ་ལན་ཉི་ཤུ་རྩ་གཅིག་བརྗོད་ཅིང་སྙིང་དཀར་ནག་གི་མཚམས་སུ་ཕུར་པ་བཏབ་བར་བསམས་ལ། ལིང་གའི་སྙིང་གར་ཕུར་བུ་གདབ་བོ། ། རྣམ་ཤེས་མི་བསྐྱོད་པའི་ཞིང་དུ་བསྐྱེལ་པར་བསམ་མོ། ། དེ་དག་གི་བྱིན་རླབས་ཀྱིས་བདག་ཚེ་ལ་དབང་བའི་རིག་འཛིན་དུ་གྱུར་བར་བསམ་མོ། ། དེ་ནས་ཚོགས་ནི། ཡང་སྔ་མ་བཞིན་དུ་བྱས་ལ། དགྲ་བགེགས་བསྒྲལ་བའི་རོ་དེ་འདོན་ཡོན་ལྔར་སྤྲུལ་ལ་བྱིན་གྱིས་བརླབས་ཏེ། ཨོཾ་བཛྲ་ཡཀྵ་ཀྲོ་དྷ་ཁ་ཁ་ཁཱ་ཧི་ཁཱ་ཧི་ཞེས་པས་ལྷ་ལ་དབུལ། ཧ་ཧ་ཧ་ཞེས་པས་བཞད། ཧཱུྃ་ཧཱུྃ་ཧཱུྃ་གིས་བདག་ལ་དངོས་གྲུབ་བསྩལ།
ཕཊ྄་ཕཊ྄་ཕཊ྄་ཀྱིས་དགྲ་བགེགས་བསྒྲལ་བ་ཆོས་ཉིད་དུ་གནས་པར་བསམ་ལ་ཚོགས་ལ་རོལ། ཞེས་གསུངས་པ་རྣམས་ཀྱི་དགོངས་དོན་ཞིབ་ཏུ་ཕྱེ་བའི་སྒོ་ནས་ཚོགས་ཀྱི་མཆོད་པ་རྣམས་ཀྱི་རྣམ་པར་བཤད་པ་བསྟན་ཟིན་ཏོ། ། འདིར་སྨྲས་པ། ཚོགས་མཆོད་དང་པོ་འདོད་ཡོན་ལྔས་མཆོད་ཅིང་། ། ཚོགས་མཆོད་བར་པ་བཤགས་པས་ཉེས་ཀུན་སྦྱངས། ། ཚོགས་མཆོད་ཐ་མས་དགྲ་བགེགས་ཀུན་འཇོམས་པའི། ། ཚོགས་ཀྱི་མཆོད་པ་རྣམ་གསུམ་འདི་ངོ་མཚར། ། བར་སྐབས་ཀྱི་ཚིགས་སུ་བཅད་པའོ། ། གཉིས་པ་ལྷག་མ་ལ་དཀྱིལ་འཁོར་ཆས་སུ་གཞུག་པ་དང་། གཏོར་མ་ཆས་སུ་གཞུག་པ་གཉིས་ལས།
དང་པོ་ནི། རྒྱས་པར་ཕྱེ་ན་གནས་བདུན་པོ་རེ་རེ་ལ་དཀྱིལ་འཁོར་རེ་རེ་བྲི་ཞིང་སྒོམ་པར་བཤད་ལ། བསྡུས་པ་བྱེད་ན། དཀྱིལ་འཁོར་གྱི་བྱང་ཤར་དུ་ཞིང་ཆེན་གྱི་སྟེང་། རཀྟའི་ཐིག་ལེ་ཟླ་གམ་བདུན་བྲི་བར་བཤད་ཅིང་། སློབ་དཔོན་ཁ་ཅིག མཁའ་འགྲོ་དང་གྱིང་གཉིས་ཡར་གྱི་གནས་ཀྱི་ཕྱིའི་དཀྱིལ་འཁོར་ལ་གནས་ལ། གཞན་རྣམས་བྱང་ཤར་དུ་ཨེ་གྲུ་གསུམ་ཐལ་ཆེན་གྱིས་བྲིས་པ་ལ་བསྐྱེད་པར་གསུངས་ཀྱང་། འདིར་ལྷག་མའི་ཡུལ་རྣམས་དམ་ལ་བཏགས་པའི་སྐབས་སུ། རྫས་ཀྱི་དབང་བསྐུར་རྡོ་རྗེ་ལག་ཏུ་གཏད། །
མིང་གི་དབང་བསྐུར་རང་མིང་སོ་སོར་བཏགས། ། གནས་ཀྱི་དབང་བསྐུར་དཀྱིལ་འཁོར་མུ་རན་བཞག ། ཟས་ཀྱི་དབང་བསྐུར་ལྷག་མ་ཁ་ཆུས་བཏབ། ། ཅེས་པ་ལྟར་དཀྱིལ་འཁོར་གྱི་མུ་རན་སྟེང་དུ་གནས་པར་བསྒོམ་པ་ཡིན་པར་གསུངས་སོ། ། གཉིས་པ་གཏོར་མ་ཆས་སུ་གཞུག་པ་ནི། ཚོགས་ལ་དགོས་པའི་ཆ་ཐ་མ་སྟེ་བར་ཕུད་དང་། རྣལ་འབྱོར་པའི་ཚོགས་ཀྱི་ལྷག་མ་བསྡུས་པ་རྣམས། ཐོད་པ་ལ་སོགས་པའི་སྣོད་གང་ཡང་རུང་བ་གཅིག་ཏུ་བླུགས་པ། རྩ་བའི་དཀྱིལ་འཁོར་གྱི་བྱང་ཤར་གྱི་ཕྱོགས་སུ་སྟེགས་བུའི་སྟེང་དུ་བཞག ལྷག་མ་དངོས་ལ།
ཡར་གྱི་གནས་སྤྱན་དྲངས་ཏེ་གསལ་བཏབ་པ་དང་། མར་གྱི་གནས་བདུན་སྤྱན་དྲངས་ཏེ་ལྷག་མར་བཏང་བ་གཉིས་ལས། དང་པོ་ནི། རང་ཉིད་དཔལ་ཆེན་པོར་གསལ་བའི་ངང་ནས་ཕཊ྄་སྥ་ར་ཎ་ཞེས་བརྗོད་པའི་རྐྱེན་གྱིས་མདུན་གྱི་ནམ་མཁར་གནས་པའི་ཡེ་ཤེས་སེམས་དཔའི་ཐུགས་ཀ་ནས་ཕཊ྄་ནག་པོ་འོད་ཟེར་འཕྲོ་བ་ཞིག་སྐར་མདའི་ཚུལ་གྱིས་འཕྲོས་ཏེ། རང་གི་སྙིང་གར་ཐིམ་པས། བདག་གི་གཙོ་བྱས་སེམས་ཅན་ཐམས་ཅད་ཀྱི་ལས་དང་ཉོན་མོངས་པའི་སྒྲིབ་པ་ཐམས་ཅད་སྦྱངས་པར་བསམས་ལ། གཙོ་བོ་ལ་སོགས་པ་ལྷ་ཐམས་ཅད་ཀྱི་སྔགས་དབང་ཕྱུག་མའི་བྷྱོཿབར། སྔར་བཟླས་པའི་སྐབས་སུ་བཤད་པ་བཞིན་བརྗོད་པས། བདག་དང་དམ་ཚིག་གི་དཀྱིལ་འཁོར་ཁྲ་ལམ་སྟེ་གསལ་བཏབ། དེ་ནས་ཡེ་ཤེས་ཀྱི་དཀྱིལ་འཁོར་སྤྱན་དྲངས་བ་དངོས་ནི།
སྒྲུབ་ཐབས་ཀྱི་གཞུང་ལས། ཁྲོ་བས་ཁྲོ་བ་ཞི་མཛད་ལ། ཞེས་སོགས་ཏེ། དེ་ཡང་ཐུགས་རྗེས་ཁྲོས་པའི་ཚུལ་བསྟན་པས་ཁྲོ་བོའི་གདུལ་བྱ་དྲེགས་པ་ཅན་ཞི་བར་མཛད་པ་ནི། ཐུགས་རྗེ་ཆེན་པོ་གཞན་གྱི་དཔལ་ཡིན་ལ། ཐུགས་རྗེས་ཁྲོས་པའི་ཚུལ་གྱིས་ཁྲོ་བོའི་དབང་པོ་དཔལ་ཆེན་རྔམས་པའི་ཚོགས་ཁྲག་འཐུང་འབར་བའི་དཀྱིལ་འཁོར་གྱི་བྱིན་རླབས་སྐུ་གསུང་ཐུགས་གཞན་ལས་ཁྱད་པར་དུ་གྱུར་པས་ན། སྨད་དུ་བྱུང་བ་ཆེན་པོ་དེ་ཉིད་དུས་ད་ལྟ་ཉིད་དུ་བདག་ལ་བསྩལ་དུ་གསོལ། ཞེས་གསོལ་བ་བཏབ་ནས། སླར་ཡང་གནད་ནས་བསྐུལ་བ་ནི། ཨོཾ་བཛྲ་ཀྲོ་དྷ་ས་མཱ་ཡ་སཏྭཾ།
ཨོཾ་བཛྲ་ཀྲོ་དྷ་ས་མཱ་ཡ་ཧཱུྃ། ཨོཾ་བཛྲ་ཀྲོ་དྷ་ས་མཱ་ཡ་ཕཊ྄། ཅེས་པའི་སྔགས་བརྗོད། དེ་དག་གི་དོན་ནི་ཡེ་ཤེས་རྡོ་རྗེ་ཁྲོ་བོའི་དམ་ཚིག་གིས་བདག་དང་གཉིས་སུ་མེད་པར་མཛོད་ཅིག མཉེས་པར་མཛོད་ཅིག བདག་གི་གཉིས་འཛིན་གྱི་རྟོག་པ་སྒྲོལ་ཅིག ཅེས་བསྐུལ་བས་བདག་མདུན་གཉིས་ཀྱི་ཐུགས་ཀར་ཚོགས་ཤིང་སྤྱན་དྲངས་པ་ཐིམ་ནས། བདག་གི་གཉིས་འཛིན་གྱིས་སྒྲིབ་པ་བྲལ། ལྷ་དང་རྟོག་པ་གཉིས་མེད་ཀྱི་དངོས་གྲུབ་ཐོབ་པར་བསམ་མོ། ། དེ་ནས་ལྷག་མའི་གཏོར་མ་བཤམས་པའི་སྟེང་དུ།
དཔལ་གཏོར་ནས་ཆ་གཅིག་གོང་དུ་བཞག་པའམ་འདིར་བཞག་ཀྱང་རུང་སྟེ། དིང་སང་ཕྱག་ལེན་ལ་ལྷག་མ་བསྡུས་པའི་སྟེང་དུ་ཚོགས་ཀྱི་ཕུད་ཕུལ་བ་འཇོག་པར་མཛད་པ་འདི་ཉིད་ཀྱི་དོན་ཚང་པ་ཡིན་ལ། དེ་ཡང་རྗེ་ཐོག་ཏུ་འབངས་དབབ་པ་དང་། འབངས་ཐོག་ཏུ་རྗེ་དབབ་པ་གཉིས་ལས། འདིར་འབངས་ཐོག་ཏུ་རྗེ་ཕབ་ན་ལས་མྱུར། བཀའ་ཉན། རྩེ་ལོག་ཆུང་། བཙུན་སླ། འཇིག་རྟེན་གྱི་ཚུལ་ལུགས་དང་མཐུན་ཞིང་བཀྲ་ཤིས་པར་གསུངས་པ་དེའི་དགོངས་པ་དང་མཐུན་པ་ཡིན་ཞིང་། གཉིས་པ་མར་གྱི་གནས་བདུན་སྤྱན་དྲངས་ཏེ་ལྷག་མ་བཏང་བ་ལ།
རྫུ་འཕྲུལ་སྟོབས་ལྡན་མཁའ་འགྲོ་སུམ་ཅུ་རྩ་གཉིས་ཀྱི་གནས་བསྟན་པ། རྒྱུད་དྲུག་སྒྲོལ་མཛད་ཕྲ་མེན་བཅོ་བརྒྱད་ཀྱི་གནས་བསྟན་པ། ཏི་རའི་གནས་ཉུལ་ཞིང་ཏིང་ངེ་འཛིན་གྱི་དྲོད་ཉུལ་བ་འབར་མ་བརྒྱད་ཀྱི་གནས་བསྟན་པ། དཔལ་གྱི་བཀའ་ཉན་དབང་མོ་ཉི་ཤུ་རྩ་བརྒྱད་ཀྱི་གནས་བསྟན་པ། ཤ་ཁྲག་རློན་པ་སྦྱོར་ཞིང་དྲེགས་པ་ཅན་དབང་དུ་བསྡུད་པ་མ་བདུན་གྱི་གནས་བསྟན་པ། སྔགས་འཆང་གི་བཀའ་བསྟོད་སྲིང་བཞིའི་གནས་བསྟན་པ། མགྱོགས་པའི་ལས་བྱེད་ཕོ་ཉ་སུམ་བརྒྱ་དྲུག་ཅུའི་གནས་བསྟན་པ་དང་བདུན་ལས། དང་པོ་ནི། ལྷག་མ་ཟ་བའི་མཁའ་འགྲོའི་བྱེ་བྲག་ཕོ་ཉ་དང་། ཕྲ་མེན་མ།
འབར་མ། དབང་ཕྱུག་མ། མ་བདུན། སྲིང་བཞི། ཕོ་ཉ་སུམ་བརྒྱ་དྲུག་ཅུ་རྣམས་སྐད་ཅིག་ཉིད་དུ་བློས་བཀུག་ལ་ལྷག་མའི་ཚོགས་ཀྱིས་མཆོད་པར་བསམ་ཞིང་། སྒྲུབ་ཐབས་ཀྱི་གཞུང་ལས། བཅོམ་ལྡན་རྡོ་རྗེ་་་་་་འདིའི་དབྱངས་སྔོན་གྱི་དབྱངས་ཡིག་ཀུན་ལས་མི་འབྱུང་ཡང་། བདག་གི་བླ་མ་འཇམ་དབྱངས་སྐུ་མཆེད་ཀྱི་གསུང་རབ་ལས་འབྱུང་བ་ལྟར་ཕྱག་ལེན་ལ་མཛད་པ་འདི་ནི། ས་ལོ་ཆེན་པོ་དང་། སྔགས་འཆང་ཆོས་ཀྱི་རྒྱལ་པོ་སོགས་ཀྱིས་གསར་དུ་མཛད་དམ་སྙམ་མོ།
གཞོན་ནུ་དང་། ། ཞེས་སོགས་བརྗོད་པ་སྟེ། དེ་ཡང་ཐབས་སྙིང་རྗེ་ཆེན་པོའི་ངོ་བོ་བཅོམ་ལྡན་འདས་རྡོ་རྗེ་གཞོན་ནུ་དང་། ཤེས་རབ་ཀྱི་ངོ་བོ་ཡུམ་ཆེན་འཁོར་ལོ་རྒྱས་འདེབས་གཉིས་ལ། སྤྲུལ་པའི་ཕོ་ཉ་དཔག་ཏུ་མེད་ཅིང་མཐའ་ཡས་པས་བསྐོར་བ་ལས། གྲུབ་པ་བརྙེས་པའི་མཁའ་འགྲོའི་ཚོགས་ཀྱིས་བསྐོར་བ་གསལ་གདབ་པ་ནི། དཔལ་ཆེན་པོ་ང་ནི་སྲིན་པོའི་བདག་པོ་ལང་ཀའི་རྒྱལ་པོ་ཡིན་པས། སྙིང་རྗེ་ཆེན་པོའི་དམ་ཚིག་དང་ཡང་དག་པར་ལྡན་ཞིང་། སྙིང་རྗེ་ཆེན་པོའི་དམ་ཚིག་དེའི་དབང་གིས་ལང་ཀའི་སྲིན་པོའི་ཚུལ་བཟུང་བའི་སྲིན་པོའི་ཚོགས་རྣམས་འདིར་འདུས་ཤིག དཔལ་ཆེན་ང་ནི་དུར་ཁྲོད་ན་གནས་པའི་མཁའ་འགྲོ་ཆེན་པོ་རྣམས་ཀྱི་བདག་པོ་སྟེ།
གྲུབ་པ་བརྙེས་པའི་རྣལ་འབྱོར་པ་རྣམས་ཀྱི་དམ་ཚིག་དང་ཡང་དག་པ་ལྡན་པས། གྲུབ་པའི་དམ་ཚིག་དེའི་དབང་གིས་གྲུབ་པ་བརྙེས་པའི་ཚུལ་སྟོན་པའི་མཁའ་འགྲོའི་ཚོགས་རྣམས་འདིར་འདུས་ཤིག དཔལ་ཆེན་ང་ནི་གསང་སྔགས་འཛིན་པ་ཀུན་གྱི་བདག་པོ་སྟེ། གསང་བའི་སྔགས་ཀྱི་དམ་ཚིག་དང་ཡང་དག་པར་ལྡན་ལ། གསང་བའི་དམ་ཚིག་དེའི་དབང་གིས་གསང་བའི་བདག་པོའི་མཁའ་འགྲོའི་ཚོགས་རྣམས་གནས་འདིར་འདུས་ཤིག དུར་ཁྲོད་ཆེན་པོ་བརྒྱད་ཀྱི་གནས་སྲུང་ཞིང་། དམ་ཚིག་རྡོ་རྗེའི་རྭ་བ་ལས་མི་འདའ་བ་དམ་ཚིག་གི་སྒོ་འབྱེད་པར་བྱེད་པ་རྡོ་རྗེ་སྲིན་མོ་འབར་བའི་ཚོགས་ཅན་ཁ་ཅིག་ནི་རྡོ་རྗེའི་ཁར་སྤུ་གྲིའི་སོ་འཕྱང་བ་དང་། ཁ་ཅིག་ནི་སྟོང་ཉིད་རྡོ་རྗེའི་རང་བཞིན་ཅན་གྱི་སྒྲ་ཅི་ཡང་སྒྲོག་པ་དང་། ཁ་ཅིག་ནི་རྡོ་རྗེའི་གཟུགས་འཇིགས་ཤིང་རྔམ་པར་བྱེད་པ་མ་དང་། ཁ་ཅིག་ནི་དམ་ཚིག་གི་ཧ་ཧའི་གད་རྒྱངས་ཀྱི་སྒྲ་སྣ་ཚོགས་སྒྲོག་པ་བྱེད་པ་ཁྱེད་རྣམས་ཀྱིས་དམ་ཚིག་ཞལ་གྱིས་བཞེས་པ་དུས་ལ་བབ་པས།
རྒྱན་སྣ་ཚོགས་ཀྱིས་བརྒྱན་པའི་གཏོར་མ་མཆོད་པ་དང་བཅས་པ་འདི་བཞེས་ལ། རྡོ་རྗེ་འཛིན་པ་མཆེད་དང་ལྕམ་བྲལ་འཁོར་དང་བཅས་པ་བསྲུང་བ་དང་། བདག་ཅག་རྣམས་ལ་ནང་གི་གཟུང་འཛིན་གྱི་རྐྱེན་ངན་ལས་བྱུང་བའི་ཕྱི་རོལ་དགྲ་བོའི་རྣམ་པར་སྣང་བ་རྣམས། སྐད་ཅིག་གམ་ཡུད་ཙམ་གྱིས་མེད་པར་མཛོད། ཅེས་བརྗོད་ཅིང་ལྷག་གཏོར་ལ། དམར་གྱི་ཨརྒྷཾ་བྲན། དེ་ནས་ལྷག་གཏོར་དེ་ཉིད་ལས་བྱེད་ཀྱི་རྡོ་རྗེས། རྡོ་རྗེ་འགྲོས་ཀྱིས་ཕྱིར་ནུར་ལ། དཔལ་ཆེན་ཡབ་ཡུམ་ཀྱི་སྤྲུལ་པའི་མཁའ་འགྲོ་མ་རྣམས་སྤྱན་དྲངས་ཤིང་མཆོད་པར་བྱ་བ་ནི་སྒྲུབ་ཐབས་ཀྱི་གཞུང་ལས། འཇིག་རྟེན་ལས་་་་་་འདིའི་དབྱངས་ལ་སྒྲུབ་ཐབས་ཀྱི་དཔལ་གྱི་ཕོ་ཉ་རིང་བ་འཇུག་པ་དེང་སང་ཕྱག་ལེན་ཡིན་ཞིང་།
འདིའི་འོག་གི འཇིག་རྟེན་ལས་འདས་ཕོ་ཉ་མོ། ། གཟུགས་ནི་ཅིར་ཡང་མ་ངེས་ཏེ། ཞེས་པ་ལ། སྔོན་གྱི་དབྱངས་ཡིག་རྣམས་ལས། འདི་རང་ལ་སྒེར་དབྱངས་ཞིག་ཡོད་པར་གསུངས་ཀྱང་རང་རེའི་ཕྱག་ལེན་ལ་མི་མཛད་པས། སྒྲུབ་ཐབས་ཀྱི་དཔལ་གྱི་ཕོ་ཉ་ཐུང་བ་འཇུག་པ་ཡིན་ནོ། འདས་ཕོ་ཉ་མོ། ། ཞེས་སོགས་ཏེ། དེ་ཡང་དཔལ་ཆེན་ཁྲོ་བོའི་རྒྱལ་པོ་ཡབ་ཡུམ་ལ་ཕོ་ཉ་མོ་འཇིག་རྟེན་ལས་འདས་པ་དང་།
འཇིག་རྟེན་པའི་ཚུལ་སྟོན་པར་བྱེད་པའི་ཕོ་ཉའི་ཚོགས་ཀྱིས་བསྐོར་བ་ནི། གཟི་ལྡན་འབར་བའི་དཀྱིལ་འཁོར་ཏེ། ཡབ་ཡུམ་གཉིས་ཀྱི་མཁའ་གསང་ནས་ཀུནྡ་བྱང་ཆུབ་སེམས་ཀྱི་འོད་འཕྲོ་བ་ཅན་དཀར་པོ་འཕྲོས་པས། རཀྟ་བྱང་ཆུབ་ཀྱི་སེམས་དམར་པོར་འཁྱིལ། ཡང་བྱང་སེམས་དམར་པོར་འཕྲོས་པས་དཀར་པོར་འཁྱིལ། དེ་ལྟར་ཕར་འཁྱིལ་ཚུར་འཁྱིལ་གྱི་རྫུ་འཕྲུལ་གྱིས་བྱིན་རླབས་ལས། སྤྲུལ་པའི་ཕོ་ཉའི་ཚོགས་ཕྱོགས་བཅུར་བྱུང་་་་་་འདི་སྐབས་ཀྱི། དཀར་པོར་འཕྲོས་པས་དམར་པོར་འཁྱིལ། ། དམར་པོར་འཕྲོས་པས་དཀར་པོར་འཁྱིལ། །

ཞེས་པའི་དོན། གཙོ་བོ་ཡབ་ཡུམ་གྱི་བྱང་སེམས་དཀར་དམར་འདྲེས་པ་ལས། ཕོ་ཉའི་ཚོགས་སྤྲོས་པའི་ཚུལ་འདི་ནི། ས་ལོ་འཇམ་པའི་རྡོ་རྗེའི་གསུང་རབ་ལས་ཀྱང་འབྱུང་སྟེ། ཐམས་ཅད་མཁྱེན་པ་དེ་ཉིད་ཀྱིས་རིན་ཆེན་རྩེའི་གཉེར་པའི་དྲིས་ལན་ལས། ལྷག་མའི་སྐབས་སུ། དཀར་པོར་འཕྲོས་པས་དམར་པོར། སོགས་པའི་དོན། གཙོ་བོ་ཡབ་ཡུམ་མཉམ་པར་སྦྱོར་བའི་བྱང་སེམས་དཀར་དམར་འདྲེས་པ་ལས། ཕོ་ཉའི་ཚོགས་འདི་ལྟ་བུ་སྤྲུལ་ཞེས་པའི་དོན་ཡིན། ཞེས་འབྱུང་བས་སོ།
བ་ནི། ཤར་གྱི་ཕྱོགས་ཀྱི་ཕོ་ཉ་མོ་གསེར་གྱི་སེངྒེ་རྔམ་བརྗིད་ཅན་གྱི་ཁྲི་ལ། མི་མོ་སེངྒེའི་ཚུལ་ཅན་ཞོན་པ། མགོ་བོ་བརྒྱ་དང་ལྡན་མ་ལ་ལག་པ་བརྒྱ་དང་ལྡན་མ། ལག་པ་དེ་དག་ལ་ལས་རྡོ་རྗེ་འཛིན་ཞིང་། ལ་ལས་དགྲ་བགེགས་ལྕགས་ཀྱུའི་འདྲེན་པར་བྱེད་མ། ཕོ་ཉ་འདི་འདྲ་བ་གཅིག་པུར་མ་ངེས་ཏེ། སྟོང་གསུམ་གྱི་འཇིག་རྟེན་གྱི་ཁམས་ཁྱབ་པར་སྤྲུལ་པར་བྱེད་མ་ཁྱེད་རྣམས་ཤར་གྱི་ཕྱོགས་ནས་གནས་འདིར་གཤེགས་སུ་གསོལ། ཕོ་ཉ་དེའི་བཀའ་ཉན་ཞིང་ལས་བྱེད་པའི་ཕོ་ཉ་ནི། དུང་གི་སྤྱང་མོ་མགོ་དགུ་པའི་རྣམ་པ་ཅན་ལ་གཡུའི་རལ་པའི་ཅོད་པཎ་དུ་མ་འཕྱང་པ་ཅན།
རལ་པ་རེ་རེ་ལ་ཕོ་ཉའི་ཚོགས་ལག་ན་ལྕགས་ཀྱུ་ཐོགས་པ་ནམ་མཁའི་སྤྲིན་ལྟར་གཏིབ་པ་དང་བཅས་ཤར་ལྷོའི་མཚམས་ནས་གནས་འདིར་གཤེགས་སུ་གསོལ། ལྷོའི་ཕྱོགས་ཀྱི་ཕོ་ཉ་མོ་ནི་སྟག་གི་རྔམས་བརྗིད་ཅན་གྱི་ཁྲི་ཆེན་པོ་ལ། མི་མོ་སྟག་གི་མགོ་ཅན། མགོ་བོ་བརྒྱ་དང་ལྡན་མ་ལ་ལག་པ་བརྒྱ་དང་ལྡན་མ་ཞོན་ཅིང་། ལག་པ་ལ་ལས་ཞགས་པ་འདེབས་པར་བྱེད་ལ། ལག་པ་ལ་ལས་སེམས་ཅན་ལ་སྦྱིན་པ་གཏོང་། ཕོ་ཉ་མོ་འདི་འདྲ་བ་གཅིག་པུར་མ་ངེས་ཏེ། སྟོང་གསུམ་གྱི་འཇིག་རྟེན་གྱིས་ཁམས་ཁྱབ་པར་སྤྲུལ་པར་བྱེད་མ་ཁྱེད་རྣམས་ལྷོའི་ཕྱོགས་ནས་གནས་འདིར་གཤེགས་སུ་གསོལ། ཕོ་ཉ་མོ་དེའི་བཀའ་སྟོད་ཅིང་གསུང་ཉན་པར་བྱེད་པའི་ཕོ་ཉ་མོ་ནི། ལྕགས་ཀྱི་སྤྱང་མོ་མགོ་དགུ་པ་ལ།
ཤེལ་གྱི་རལ་པའི་ཅོད་པཎ་དུ་མ་འཕྱང་བ་ཅན། རལ་པ་ལྕང་ལོ་རེ་རེ་ལ་ཡང་ཕོ་ཉ་ལག་ཏུ་ཞགས་པ་ཐོགས་པ་ནམ་མཁའི་སྤྲིན་ལྟར་གཏིབས་པ་དང་བཅས་ལྷོ་ནུབ་མཚམས་ནས་གནས་འདིར་གཤེགས་སུ་གསོལ། ནུབ་ཀྱི་ཕྱོགས་ཀྱི་ཕོ་ཉ་མོ་ནི། དུང་གི་གླང་པོ་འགྲོས་འཕུར་པ་བས་མགྱོགས་པ་ཅན་གྱི་བཞོན་པ་ལ། མི་མོ་དུང་གི་ངང་ཚུལ་ཅན་ཞོན་ཞིང་། ། དེ་ཡང་མགོ་བོ་བརྒྱ་དང་ལྡན་མ་ལ་ལག་པ་བརྒྱ་དང་ལྡན་མ། ལག་པ་ལ་ལས་ལྕགས་སྒྲོག་འཛིན་ཞིང་། ལག་པ་ལ་ལས་ཁམས་གསུམ་དབང་དུ་སྡུད་པར་བྱེད་མ། ཕོ་ཉ་མོ་འདི་འདྲ་བ་གཅིག་པུར་མ་ངེས་ཏེ། སྟོང་གསུམ་གྱི་འཇིག་རྟེན་གྱི་ཁམས་ཁྱབ་པར་སྤྲུལ་པར་བྱེད་མ་ཁྱེད་རྣམས་ནུབ་ཀྱི་ཕྱོགས་ནས་གནས་འདིར་གཤེགས་སུ་གསོལ།
ཕོ་ཉ་མོ་དེའི་བཀའ་སྟོད་ཅིང་གསུང་ཉན་པར་བྱེད་པའི་ཕོ་ཉ་མོ་ནི། ཟངས་ཀྱི་སྤྱང་མོ་མགོ་དགུ་པ་ལ། བསེའི་རལ་པའི་ཅོད་པཎ་དུ་མ་འཕྱང་པ་ཅན། རལ་པ་ལྕང་ལོ་རེ་རེ་ལ་ཡང་ཕོ་ཉའི་ཚོགས་ལག་ཏུ་ལྕགས་སྒྲོག་ཐོགས་པ་ནམ་མཁའི་སྤྲིན་ལྟར་གཏིབ་པ་དང་བཅས་པ་ནུབ་བྱང་མཚམས་ནས་གནས་འདིར་གཤེགས་སུ་གསོལ། བྱང་གི་ཕྱོགས་ཀྱི་ཕོ་ཉ་མོ་ནི། ལྕགས་ཀྱི་དྲེ་རྟ་རྐང་གསུམ་ལ་མི་མོ་ལྕགས་ཀྱི་ཚུལ་ཅན་ཞོན་ཞིང་། མགོ་བོ་བརྒྱ་དང་ལྡན་མ་ལ་ལག་པ་བརྒྱ་དང་ལྡན་མ། ལག་པ་ལ་ལས་དྲིལ་བུ་འཁྲོལ་ལོ། ལག་པ་ལ་ལས་འགྲོ་བ་རྣམས་གནས་ནས་སྤོར་བར་བྱེད་པའི་ཕོ་ཉ་མོ་འདི་འདྲ་བ་གཅིག་པུར་མ་ངེས་ཏེ། སྟོང་གསུམ་གྱི་འཇིག་རྟེན་གྱི་ཁམས་ཁྱབ་པར་སྤྲུལ་པར་བྱེད་མ་ཁྱེད་རྣམས་བྱང་གི་ཕྱོགས་ནས་གནས་འདིར་གཤེགས་སུ་གསོལ།
ཕོ་ཉ་མོ་དེའི་བཀའ་སྟོད་གསུང་ཉན་པར་བྱེད་པའི་ཕོ་ཉ་མོ་ནི། གཡུའི་སྤྱང་མོ་མགོ་དགུ་པ་ལ། གཡུའི་རལ་པའི་ཅོད་པཎ་དུ་མ་འཕྱང་པ་ཅན། རལ་པ་ལྕང་ལོ་རེ་རེ་ལ་ཡང་ཕོ་ཉ་ལག་ཏུ་དྲིལ་བུ་ཐོགས་པ་ནམ་མཁའི་སྤྲིན་ལྟར་གཏིབ་པ་དང་བཅས་བྱང་ཤར་མཚམས་ནས་གནས་འདིར་གཤེགས་སུ་གསོལ། འོག་གི་ཕྱོགས་ཀྱི་ཕོ་ཉ་མོ་ནི། ལྕགས་ཀྱི་རང་བཞིན་ཅན་གྱི་བྱི་བ་ཆེན་མོ་ལ། མི་མོ་ལྕགས་ཀྱི་ངང་ཚུལ་ཅན་བཞོན་པ། དེ་ཡང་ངོ་ནི་རྒྱ་རྔ་ཙམ། མིག་ནི་རྒྱ་ལོང་ལྟ་བུ། སོ་དང་སྐྲ་ནི་སྤུ་གྲིའི་རང་བཞིན་ཅན། །
ཁ་བརྒྱ་ནས་དགྲ་བོ་ལ་ཁུས་འདེབས་ཤིང་། མིག་བརྒྱ་བཟློག་སྟེ་གདངས་མིག་ཏུ་ལྟ་བར་བྱེད་པས་ལྷ་སྲིན་སྡེ་བརྒྱད་ཀྱང་ཕུང་བར་བྱེད་མ་ཁྱེད་ཀྱང་སྔོན་གྱི་ཐུགས་དམ་དང་དམ་ཚིག་རྗེས་སུ་དགོངས་ཏེ། འོག་གི་ཕྱོགས་ནས་གནས་འདིར་གཤེགས་སུ་གསོལ། སྟེང་གི་ཕྱོགས་ཀྱི་ཕོ་ཉ་མོ་ནི། ལྕགས་ཀྱི་བྱ་ཁྲ་བརྒྱ་ཁྲིའི་བདག་ཉིད་ཅན་གྱི་བཞོན་པ་ལ། མི་མོ་ལྕགས་ཀྱི་བྱ་ཁྲ་ཆེན་མོའི་ཚུལ་ཅན་བཞོན་པ། སྐྱ་རེངས་ཀྱི་ལུས་ཅན་ལ་དགུ་ཚིགས་སྐེད་ལ་བཅིངས་ཤིང་། གནམ་གྱི་ཕྱེད་གོས་སུ་གྱོན་པ། ཉི་ཟླ་གཟའ་སྐར་གྱིས་བསྐོར་ཞིང་། སའི་ཕྱེད་གདན་དུ་བཏིངས་པ།
ཀླུ་དང་གཟའ་བརྒྱད་ཀྱིས་བསྐོར་བས་གང་བ། མིག་གཉིས་ནི་ཉི་ཟླ་འཁྱིལ་བ་འདྲ་བ་ལ། ཉི་ཟླ་གཉིས་དང་གཟའ་སྐར་གྱིས་སྐུ་ལ་བརྒྱན་པ། ཁྱེད་སྔོན་གྱི་ཐུགས་དམ་དང་དམ་ཚིག་རྗེས་སུ་དགོངས་ཏེ་སྟེང་གི་ཕྱོགས་ནས་གནས་འདིར་གཤེགས་སུ་གསོལ། ཕོ་ཉའི་ཚོགས་ཆེན་པོ་རྣམས་ཀྱང་རབ་ཏུ་འཇིགས་པ་ཀུན་ཡང་རལ་པ་མེ་ལྟར་འབར་བ་ལ། ལག་ན་ལྕགས་ཀྱུ་དང་དགྲ་སཏྭ་རབ་ཏུ་ཐོགས་ཤིང་། སྟག་གི་མགོ་དང་འཇུག་མ་ཅན་གྱི་པགས་པ་གྱོན་པ་ལ་ཞལ་ནས་ཧེ་ཧེ་དང་ཕཊ྄་ཕཊ྄་ཀྱིས་རྔམས་པའི་གད་རྒྱངས་སམ། སྐད་གདངས་ཆེན་པོར་སྒྲོགས་པ་ཅན། ཞིང་ཆེན་གྱི་པགས་པ་ཡན་ལག་ནས་འཛིན་པར་བྱེད་པ་སྟེ། མིའི་འཇིག་རྟེན་གྱི་ཁམས་ཀུན་ལ་དབང་སྒྱུར་བར་བྱེད་ལ།
བར་སྣང་ཁམས་ལ་རྒྱུ་བ་སྟེ་ལྷའི་ལོ་ཁ་དབང་དུ་བྱེད། ཕྱག་གཡོན་པའི་ལྕགས་ཀྱུས་དགྲ་བགེགས་ཀྱི་སྙིང་ནས་འདྲེན་ཞིང་། གཡས་པའི་སྟ་རེས་དགྲ་བགེགས་ངེས་པར་འཇོམས་པར་མཛད་པ་ཁྱེད་རྣམས་ཀྱི་ཐུགས་དམ་བཅས་པ་དུས་ལ་བབ་པས། སྔོན་གྱི་ཐུགས་དམ་དང་དམ་ཚིག་རྗེས་སུ་དགོངས་ཏེ། རྣལ་འབྱོར་པ་བདག་གིས་བཤམས་པའི་མཆོད་པ་དམ་པ་འདི་དག་བཞེས་ལ། གང་བཅོལ་བའི་འཕྲིན་ལས་དམ་པ་གྲུབ་པར་མཛོད། གཞན་ཡང་འཇིག་རྟེན་ལས་འདས་པ་འཇིག་རྟེན་པའི་ཚུལ་སྟོན་པའི་ཕོ་ཉ་མོ་གཟུགས་ཀྱི་སྣང་བརྙན་ནི། མཐའ་ཅིར་ཡང་མ་ངེས་ཏེ། སྐབས་གཅིག་ཏུ་སྟོང་གསུམ་གྱི་འཇིག་རྟེན་ཁྱབ་པའི་ལུས་འཆང་མ། ལུས་གཅིག་པུ་དེ་ཉིད་ལ་མགོ་བོ་བརྒྱ་དང་ལྡན་མ།
མགོ་བརྒྱ་ལ་སྤྱན་བཅུ་བཅུ་སྟེ་སྤྱན་སྟོང་དང་ལྡན་མར་སྟོན་ཞིང་། སྐབས་འགར་ཞལ་གཅིག་མ་ལ་སོ་སྟོང་དང་ལྡན་མ། གློག་སྟོང་འབར་བའི་རྣམ་པ་ཅན་གྱི་ཁ་རླངས་འཕྲོ་བ་ཅན་ཁྲག་དང་ཐལ་བའི་ཐིག་ལེས་སྐུ་ལུས་བརྒྱན་ཞིང་། ཞིང་ཆེན་གྱི་གོས་ལ་བྷ་སུ་ཏ་སྟེ་རྒྱུ་མའི་སྐེ་རགས་ཅན། གཞན་ཡང་གསེར་གྱི་གློག་པ་གོ་སུ་གྱོན་པ་ལ། པྲོ་ཛ་ཨན་ཛས་རྒྱན་དུ་བྱས་པ་ཅན་དུ་སྟོན་ལ། སྐབས་འགར་སྐུ་ལུས་གཅེར་བུ་ཡེ་ཤེས་ཀྱི་མེ་འབར་བའི་ཚོགས་ཆེན་པོ་ལ། བདེ་མཆོག་སྨུག་ནག་མེ་འབར་བས་འཇིག་རྟེན་གྱི་ཁམས་ཀུན་སྲེག་པར་མཛད་པ། ཞིང་ལ་སྡོད་ཅིང་འཐབ་པའི་ཚུལ་སྟོན་པར་མཛད་ལ། རྣལ་འབྱོར་པས་གང་ལ་དམིགས་པའི་དགྲ་བོ་རྣམས་ཁབ་ལེན་གྱིས་ཁབ་ལྟར་ཡུད་ཀྱིས་བླངས་ནས་ཁྲོ་རྒྱལ་རྡོ་རྗེ་གཞོན་ནུ་འཁོར་དང་བཅས་པའི་སྐུ་ཡི་ཞལ་དུ་བཏབ་ཅིང་།
ཆེམ་ཆེམ་གསོལ་བའི་ལས་མཛད་པ་ཁྱེད་རྣམས་རྣལ་འབྱོར་པ་བདག་ལ་དགོངས་ལ་ས་མ་ཡ་སྟེ། དམ་ཚིག་དྲན་པར་མཛོད། སྔོན་དཔལ་ཆེན་པོའི་སྤྱན་སྔར་ཐུགས་དམ་བཅས་ཤིང་ཁས་བླངས་པའི་དམ་ཚིག་རྗེས་སུ་དགོངས་ལ། སྤྱན་དྲངས་པའི་གནས་འདིར་གཤེགས་ནས་རྣལ་འབྱོར་བདག་གི་གང་བཅོལ་བའི་འཕྲིན་ལས་ཐམས་ཅད་གྲུབ་པར་མཛོད། ཅེས་པའི་དོན་དྲན་པ་དང་བཅས་པས་བརྗོད་དེ། ཤ་ཁྲག་དམར་གྱི་མཆོད་པས་མཆོད་དོ། ། གཉིས་པ་རྒྱུད་དྲུག་སྒྲོལ་མཛད་ཕྲ་མེན་བཅོ་བརྒྱད་ཀྱི་གནས་བསྟན་པ་ནི། སྒྲུབ་ཐབས་ཀྱི་གཞུང་ལས། དཀྱིལ་འཁོར་འདིའི་དབྱངས་སྔོན་གྱི་དབྱངས་ཡིག་རྣམས་ལས་འབྱུང་བ། ད་ལྟ་སྒོ་མའི་བསྟོད་བསྐུལ་ལ་འཇུག་པ་དེ་ཡིན་ནོ།་་་་་
དེ་ཡི་ཕྱི་རིམ་ན། ། ཞེས་སོགས་ཏེ། དེ་ཡང་མདུན་གྱི་དཀྱིལ་འཁོར་ཆེན་པོ་དེའི་ཕྱི་རིམ་མུ་རན་ན། མགོ་ལུས་མི་ཅིག་པ་ཕྲ་མེན་གྱི་ཚོགས་ཀྱི་སྐོར་བ་ནི། ཀུན་ལ་ཁྱབ་པར་བྱེད་པ་ཕྲ་མེན་ཆེན་མོ་ཁྱུད་མགོ་མ། ས་གཞི་མཐའ་ནས་ཁྱབ་པར་བྱེད་པའི་གཤོག་རྒྱང་ཅན་མ་ཁྱེད། རྣལ་འབྱོར་པའི་དགྲ་བགེགས་མ་ལུས་པ་མཐའ་ནས་ཐུལ་ལ་མེད་པར་མཛོད་ཅིག བསྟན་པ་འཛིན་པར་བྱེད་པའི་ཕྲ་མེན་ཆེན་མོ་སྤྱང་ཀིའི་མགོ་ཅན་མ་ཁྱེད། རྣལ་འབྱོར་པས་གང་ལ་དམིགས་པའི་དགྲ་བགེགས་རྣམས་ནོར་པ་རེ་སྟེ་མ་ནོར་བ་གྱིས་ལ་དགྲ་བགེགས་ཐུལ་ཅིག དགྲ་བགེགས་གསོད་པར་བྱེད་པའི་ཕྲ་མེན་ཆེན་མོ་དྲེད་མོའི་མགོ་ཅན་ཁྱེད།
གང་ལ་བྱ་བ་ནོར་བ་རེ་ཏེ། མ་ནོར་བ་གྱིས་ལ། དགྲ་བགེགས་ཀྱི་སྲོག་ཆོད་ཅིག དགྲ་བགེགས་ཀྱི་སྙིང་འབྱིན་པར་བྱེད་པའི་ཕྲ་མེན་ཆེན་མོ་བྱི་བླ་དང་པུ་ཤུད་ཀྱི་མགོ་ཅན་ཁྱེད་གཉིས་ཀྱང་། རང་གི་བྱ་བ་དགྲ་བགེགས་ཀྱི་སྙིང་ནས་སྙིང་རྩ་ད་ཕྱུང་ལ་དགྲ་བགེགས་མེད་པར་མཛོད། དགྲ་བགེགས་མྱོས་པར་བྱེད་པའི་ཕྲ་མེན་ཆེན་མོ་ལྟོ་འཕྱེ་སྟེ་སྦྲུལ་དང་རྨིགས་བུའི་མགོ་ཅན་ཁྱེད་གཉིས་ཀྱང་། རང་གི་བྱ་བ་དགྲ་བགེགས་རྣམས་སྨྱོ་ཞིང་དེད་ལས་ཤོག་ལ་མྱོས་པར་གྱིས་ཤིག དགྲ་བགེགས་ཀྱི་བླ་ཚེ་ལ་རྐུན་བྱེད་པའི་ཕྲ་མེན་ཆེན་མོ་བྱི་བའི་མགོ་ཅན་ཁྱེད་ཀྱང་། རང་གི་བྱ་བ་དགྲ་བགེགས་རྣམས་ཀྱིས་བླ་དང་ཚེ་ད་རྐུས་ཤིག གདུག་པ་ཅན་གྱི་ལས་བྱེད་པའི་ཕྲ་མེན་ཆེན་མོ་སྟག་གི་མགོ་ཅན་མ་ཁྱེད་ཀྱང་།
རང་གི་བྱ་བ་དགྲ་བགེགས་ལ་སྡུག་པ་རྣམ་པ་སྣ་ཚོགས་པ་ད་སྟོན་པར་གྱིས་ཤིག སྒྲོན་བྱེད་ཀྱི་ཕྲ་མེན་ཆེན་མོ་སེངྒེ་དང་ཕ་ཝང་གི་མགོ་ཅན་ཁྱེད་རྣམས་ཀྱང་། གང་ལ་བྱ་བ་ནོར་བ་རེ་ཏེ། མ་ནོར་བ་གྱིས་ལ། དགྲ་བགེགས་རྣམས་རྡུལ་ཕྲན་བཞིན་དུ་རློག་པར་གྱིས། མདོར་ན་དེ་དག་ལ་སོགས་པ་ཕྲ་མེན་ཆེན་མོ་ཁྱེད་རྣམས་ཀྱང་དཔལ་ཆེན་བཀའ་ཡིས་ཕམ་འབགས་ཀྱི་ལྷག་མའི་གཏོར་མ་འདི་ལོངས་ལ་རྣལ་འབྱོར་པ་བདག་གི་བཅོལ་བའི་འཕྲིན་ལས་གྲུབ་པར་མཛོད། ཅེས་པའི་དོན་ནོ། ། གསུམ་པ་ཏི་རའི་གནས་ཉུལ་ཞིང་ཏིང་ངེ་འཛིན་གྱི་དྲོད་ཉུལ་བ་འབར་མ་བརྒྱད་ཀྱི་གནས་བསྟན་པ་ནི། སྒྲུབ་ཐབས་ཀྱི་གཞུང་ལས། འབར་མའི་ཚོགས་གྱིས་བསྐོར་བ་ནི།་་་་་
འདིའི་དབྱངས་སྙེ་ཐང་པ་བསོད་ནམས་དཔལ་བའམ། ཤེས་རབ་སྣང་བས་མཛད་པས་དབྱངས་ཡིག་གསལ་བའི་མེ་ལོང་ལས་མི་འབྱུང་ཡང་། རྡོ་རྗེ་གདན་པའི་གསུང་རྒྱུན་ཟིན་བྲིས་དབྱངས་ཀྱི་བརྗེད་བྱང་སེངྒེའི་ང་རོ་ལས་བཤད་པས། དེ་ཙམ་ན་བྱུང་བ་ཁོ་བོ་སེམས་སོ། ། ཞེས་སོགས་ཏེ། དེ་ཡང་དཔལ་ཆེན་པོ་ལ་ཕོ་ཉ་འབར་མིའི་ཚོགས་ཀྱི་བསྐོར་བ་ནི། འབར་མ་ཆེན་མོ་སྐུ་འབར་མ་སྟེ། དཔལ་ཆེན་རྡོ་རྗེ་གཞོན་ནུའི་སྐུ་ལས་བསྐལ་པའི་མེ་འདྲ་བའི་འོད་ཟེར་འཕྲོ་ཞིང་འདུ་བ་ལས་སྐྱེས་མ་དང་། འབར་མ་ཆེན་མོ་ཕྱག་ན་ཉི་མའི་ཞགས་པ་འདྲ་བས་དགྲ་བགེགས་ལ་འདེབས་པར་བྱེད་མ་དང་། འབར་མ་ཆེན་མོ་ཕྱག་ན་མེ་ཆེན་ཁྱེར་བ་འདྲ་བའི་གློག་གི་འཕྲེང་བ་ཆེན་པོ་འཛིན་མ་དང་།
འབར་མ་ཆེན་མོ་གཤིན་རྗེ་སྐར་མདའ་དགྲ་བགེགས་ལ་འཕེན་མ་དང་། འབར་མ་ཆེན་པོ་སྲིན་མོ་དགྲ་བགེགས་ལ་མདུང་ཐུང་འཕེན་པ་མ་དང་། འབར་མ་ཆེན་མོ་ཀླུ་མོ་དགྲ་བགེགས་ལ་ལྕེ་འབེབས་པའི་གནོད་པ་གཏོང་བར་བྱེད་མ་དང་། འབར་མ་ཆེན་མོ་རླུང་བདག་མ་རལ་གྲིའི་སྐྲ་སྟེ་སྤུ་གྲི་ཅན་གྱི་རླུང་འཛིན་པར་བྱེད་མ་དང་། འབར་མ་ཆེན་མོ་གནོད་སྦྱིན་ཕྱག་ན་ཁྱུང་ཐོགས་པ་མ་དང་། འབར་མ་ཆེན་མོ་གཏུམ་མོ་བ་གླང་སྣ་ཆེན་མ་སྟེ། འབར་མ་ཆེན་མོ་བརྒྱད་པོ་ཁྱེད་རྣམས་ཀྱང་། སྔོན་གྱི་ཐུགས་དམ་དང་དམ་ཚིག་རྗེས་སུ་དགོངས་ལ། རྣལ་འབྱོར་པ་བདག་གི་བཅོལ་བའི་ལས་ཐམས་ཅད་གྲུབ་པར་མཛོད། ཅེས་འདོད་པའི་དོན་ལ་གསོལ་བ་གདབ་ནས།
ལྷག་མའི་གཏོར་མ་བསྔོ་བ་དངོས་ལ། ལྷག་མའི་ཕུད་ལ་དབང་བ་དང་། ལྷག་མ་དངོས་ལ་དབང་བ་གཉིས་ལས། དང་པོ་ནི། ལྷག་མའི་མགྲོན་རྣམས་དོན་རིགས་ལྔར་གནས་པའི་ཕྱིར་མཆོད་པ་སྤྱིར་དབུལ་ཞིང་ལས་སོ་སོར་མཛད་པར་གསོལ་བ་གདབ་དགོས་ཏེ། སློབ་དཔོན་ཧཱུྃ་ཀ་རའི་ལྷག་མའི་གཞུང་ལས། བཅོམ་ལྡན་དཔལ་ཆེན་ཁྲོ་རྒྱལ་ཧེ་རུ་ཀ ། འཕྲིན་ལས་སྒྲུབ་བྱེད་གནས་བདུན་ཚོགས་ཀྱིས་བསྐོར། ། བདེ་གཤེགས་ཐམས་ཅད་རིགས་ལྔའི་རང་བཞིན་ལ། ། རིགས་རྣམས་སོ་སོར་བྱེ་ལ་ལས་མཛོད་ཅིག །
ཅེས་གསུངས་པ་ལྟར། ལྷག་མའི་མགྲོན་རྡོ་རྗེ་རིགས་འཁོར་དང་བཅས་པ་བསམ་གྱིས་མི་ཁྱབ་པ་རྣམས་ལ། འདོད་པའི་ལོངས་སྤྱོད་བསམ་གྱིས་མི་ཁྱབ་པར་གྱུར་ནས་གསོལ་ཞིག་པར་བསམས་ཏེ། ཨོཾ་བཛྲ་ཌཱ་ཀི་ནི་པྲ་ཏི་ཙ་ཨི་མཾ་བྷ་ལིཾ་ཧཱུྃ་སྟེ་རྡོ་རྗེ་མཁའ་འགྲོ་མ་རྣམས་གཏོར་མ་འདི་རབ་ཏུ་བཞེས་ཤིག་ཅེས་པའི་དོན་བསམ་པ་དང་བཅས་གཏོར་མ་ཕུལ་བས་མཉེས་ཏེ། རྣལ་འབྱོར་པ་ལ་ཅི་འདོད་པའི་དངོས་གྲུབ་སྩོལ་བར་བསྒོམ་པ་ཡིན་ལ། དེ་བཞིན་དུ་བུདྡྷ་ཌཱ་ཀི་ཎི། སངས་རྒྱས་མཁའ་འགྲོ་མའམ། དེ་བཞིན་གཤེགས་པའི་རིགས་རྣམས་དང་། རཏྣ་ཌཱ་ཀི་ཎི་ཞེས་པས་རིན་ཆེན་མཁའ་འགྲོ་མའམ། རིན་པོ་ཆེའི་རིགས་རྣམས་དང་།
པདྨ་ཌཱ་ཀི་ཎི་ཞེས་པས་པདྨ་མཁའ་འགྲོ་མའམ། པདྨའི་རིགས་རྣམས་དང་། ཀརྨ་ཌཱ་ཀི་ཎི་ཞེས་པས་ལས་ཀྱི་མཁའ་འགྲོ་མའམ་ལས་ཀྱི་རིགས་རྣམས་ལ་གཏོར་མ་ཕུལ་བས་མཉེས་པར་བསམ་ཞིང་དངོས་གྲུབ་ཞུ། ཡང་ན་གནས་བདུན་གྱི་གཙོ་མོ་བརྒྱད་ལ་ལྷག་མའི་གཏོར་མའི་ཕུད་ཕུལ་ལ་དངོས་གྲུབ་བླང་བར་བྱ་བ་ཡང་གསུངས་པ་ཡིན་ནོ། ། གཉིས་པ་ལྷག་མ་དངོས་ལ་དབང་བ་ནི། སློབ་དཔོན་ཧཱུྃ་ཀ་རས། མཁའ་འགྲོ་ཞིང་དང་དབང་ཕྱུག་མ་ཡིས་ཚོགས། ། ལྷག་མ་ཁ་ཆུས་བཏབ་ལ་གཏོར་མ་རྣམས། ། དམ་ཚིག་ཚུལ་བཞིན་མཆོད་ཀྱིས་བཞེས་སུ་གསོལ། ། ཞེས་པ་དང་།
ཡང་སློབ་དཔོན་དེ་ཉིད་ཀྱིས། དབང་ཕྱུག་མ་དང་གིང་གི་ཚོགས། ། ལྷག་མ་ཁ་ཆུའི་མངའ་བདག་རྣམས། ། ཞེས་གསུངས་པས། ལྷག་མ་དངོས་ལ་དབང་ཕྱུག་མ་རྣམས་དབང་ཞིང་། ལྷག་ཕུད་ལ་གནས་དྲུག་ཆར་དབང་ལ། ཁ་ཆུ་ལ་གནས་བདུན་ཆར་དབང་བར་བཤད་པས། ཐོག་མར་ལྷག་མ་དངོས་ནི། ཨོཾ་ཨུ་ཙྪིཥྚ་བྷ་ལིཾ་ཏ་བྷཀྵ་སི་སྭཱཧཱ། ཞེས་པས་ལྷག་མ་སྦྱིན་ཞིང་།
དེ་ལ་ཁ་ཆུའམ་ཁ་ཁྲུ་བཏབ་པ་ལ། ཁ་ཆུ་དེ་ཡང་རྣལ་འབྱོར་པ་ལྟ་སྤྱོད་གདེངས་སུ་མ་གྱུར་པས་དངོས་སུ་བཏབ་ན། མཁའ་འགྲོ་མ་རྣམས་ཅི་རུང་རུང་ཟེར་ནས་སྣ་བཀག་ནས་འབྲོས་པར་འགྱུར་བར་གསུངས་པས་ཏིང་ངེ་འཛིན་གྱིས་བཏབ་སྟེ། མཁའ་དབྱིངས་ཀྱི་ཕྱག་རྒྱ་མཐེ་བོང་དང་གུང་མོ་གཉིས་རྩེ་སྤྲད་མཛུབ་མོ་གཅིག་ལ་གཅིག་འཁྱུད་སོར་མོ་གཞན་རྣམས་བརྐྱངས་ལ་གཏོར་མའི་སྟེང་དུ་བཅས་ལ། དེའི་བར་དུ་སྨན་ཕུད་ཀྱི་ཐོད་པ་བཅུག་ལ་ཁ་ཆུས་ལན་གསུམ་གདབ་སྟེ། འདིའི་དམིགས་པ་ལ་ཕྱི་ནང་གསང་གསུམ་ཡོད་པའི། དང་པོ་ཕྱི་ལྟར་ན་བདག་ཉིད་དཔལ་ཆེན་མོར་བསྒོམ་ལ། ལྕེའི་རྩེ་མོ་རྡོ་རྗེ་རྩེ་གསུམ་པར་བསམ་ལ། རྡོ་རྗེའི་རྭ་བྲག་ནས་ཁ་ཆུ་བདུད་རྩིར་བསམ་ནས་བཏབ་ནས། གཏོར་མའི་ཉེས་པའི་དྲི་མ་ཐམས་ཅད་དག་པར་བསམ།
དེ་ལ་དགོས་པ་ཅི་ཡོད་ན། དང་པོ་བྲན་དུ་ཞལ་གྱིས་བཞེས་པའི་དུས་སུ། དབུས་སུ་མཆིས་སྐལ་མི་ལྡན་གྱིས། ། འབར་བའི་དཀྱིལ་འཁོར་མཐའ་ལ་ཞོག ། ཕུད་ལ་འཚལ་སྐལ་མི་ལྡན་གྱིས། ། ལྷག་མ་ཞལ་ཆབ་བྲོན་ལ་སྩོལ། ། ཅེས་དམ་དུ་བཅས་ནས་ཁ་ཆུས་མ་གདབ་ན་མི་གསོལ་ལ། གསོལ་བར་བྱ་བའི་ཕྱིར་བཏབ་བོ། ། གཉིས་པ་ནང་ལྟར་ན་བདག་དཔལ་ཆེན་དུ་བསྒོམ་ལ། ཡ་དཀན་ཟླ་བ་མ་དཀན་ཉི་མ་ལྕེ་པདྨ་འདབ་བརྒྱད་ཀྱི་སྟེང་དུ་རྟ་མགྲིན་ཚོན་གང་པ་ལ་ཡུམ་བཞིའི་བསྐོར་བ་བསྒོམས་ལ།
དེ་རྣམས་སྦྱོར་བ་མཛད་པའི་སྦྱོར་མཚམས་བདུད་རྩི་མུ་ཏིག་དཀར་པོ་དྲི་མ་མེད་པ་ལྟ་བུ་གཏོར་མ་ལ་འཕྲོས་ཏེ། གཏོར་མ་དོན་བདུད་རྩི་ཆེན་པོའི་རང་བཞིན་ལ། རྣམ་པ་ཤ་ཁྲག་གི་ཕུང་པོ་རི་རབ་ཙམ་དུ་བསམ། དེ་ལ་དགོས་པ་ཅི་ཡོད་ན། དང་པོ་དཔལ་རྟ་མགྲིན་གྱིས་མགྲོན་དབང་དུ་བསྡུས་པའི་དུས་སུ། འབངས་སུ་མཆི། བཀའ་ཉན། འཕྲིན་ལས་གང་བཅོལ་ཉན་ཟེར་བས། མར་གྱི་གནས་བདུན་གྱི་འཕྲིན་ལས་བྱེད་པའི་ཕྱིར་གདབ་བོ། ། གསུམ་པ་གསང་བ་ལྟར་བདག་དཔལ་ཆེན་དུ་བསྒོམ་ལ།
མཁའི་དབྱིངས་ཀྱི་ཕྱག་རྒྱ་དེ་ལ་མཁའ་འགྲོ་མ་རྣམས་ཀྱིས་མཁའ་བསྡུས་ཏེ། བདག་དཔལ་ཆེན་པོ་དང་སྦྱོར་བ་བྱས་ནས་གཉིས་སུ་མེད་པའི་བྱང་ཆུབ་སེམས། མཁའ་འགྲོ་མ་རྣམས་ཀྱི་མཁའ་རུ་འཕྲོས་པས། མཁའ་འགྲོ་མ་རྣམས་ལ་ལྷག་པ་བྱང་ཆུབ་སེམས་ཀྱི་དབང་བསྐུར་རོ། ། དེའི་དགོས་པ་ནི། སྦྱོར་བའི་མཆོད་པའི་དབང་དུ་སྡུད་པས། འཕྲིན་ལས་བཞི་ཐོགས་པ་མེད་པར་བྱེད་པའི་དགོས་པ་ཡོད་པའི་ཕྱིར་གདབ་བོ། ། དེ་ལྟར་ཕུད་དང་ལྷག་མ་ཁ་ཁྲུ་གསུམ་གཅིག་ཏུ་བསྲེས་ལ་བསྔོ་བ་ནི། སྒྲུབ་ཐབས་ཀྱི་གཞུང་ལས། དང་པོ་ཕུད་ཀྱི་མི་མཆོད་དུ།་་་་་
འདིའི་དབྱངས་ལ་ལྷག་མའི་གདུང་དབྱངས། ཐང་ལྷའི་དབྱངས་གཅིག་མ་ཞེས་བྱ་ཞིང་། སྔོན་གྱི་དབྱངས་རྙིང་ཡིན་པར་སྣང་ངོ་། ། ཞེས་སོགས་ཏེ། དང་པོར་དཔལ་ཆེན་པོ་འཁོར་བཅས་དང་། རྒྱལ་མོ་བརྒྱད་ལ་ཕུད་ཀྱི་མི་མཆོད་དུ་མཆོད་པར་བྱ་དགོས་ཏེ། དཔལ་ཆེན་ཧེ་རུ་ཀ་རྒྱལ་མོ་བརྒྱད་དང་བཅས་པ་ཕུད་ཀྱི་བདག་ཉིད་ཡིན་པས་སོ། ། བར་དུ་བློན་མོ་བརྒྱད་དབང་ཕྱུག་དང་བཅས་པ་ཚོགས་ལ་མི་རོལ་དུ་རོལ་བར་བྱ་དགོས་ཏེ། བློན་མོ་བརྒྱད་ཀྱི་ཚོགས་དབང་ཕྱུག་མ་དང་བཅས་པ་ཚོགས་ལ་རོལ་བའི་བདག་ཉིད་ཡིན་པས་སོ། ། དེ་དག་བཀའ་ཡི་ཕམ་འབགས་མི་གསོལ་དུ་གསོལ་བར་བྱ་དགོས་ཏེ།
དབང་ཕྱུག་མ་ཁྱེད་རྣམས་དཔལ་ཆེན་རྡོ་རྗེ་གཞོན་ནུ་ངེད་ཀྱི་བྲན་དང་གཡོག་ཡིན་པས་སོ། ། དྲེད་མོ་ལྔ་ལ་སོགས་པ་གནས་བདུན་གྱི་ལྷག་མ་ལྔ་ལ་གཏོར་མ་སྦྱིན་ཚེ། ལྷག་མའི་གཏོར་མ་ལ་ཁ་ཆུའི་མི་བཏབ་ཏུ་གདབ་པར་བྱ་དགོས་ཏེ། ངེད་རྗེ་དང་ཁྱེད་འབངས་སུ་ཁྱད་པར་ཆེ་བས་སོ། ། ཕུད་དང་ལྷག་མ་ཁ་ཆུ་རྣམ་པ་གསུམ་དབྱེར་མེད་གཅིག་ཏུ་མི་བསྲེ་རུ་བསྲེ་དགོས་ཏེ། ལྷག་མའི་གནས་སུ་རྒྱལ་བློན་བྲན་གསུམ་ཆར་ཁྱད་པར་མེད་པས་སོ། ། དེའི་རྒྱུ་མཚན་ཡང་། ཡེ་ཤེས་ཀྱི་སྣང་ངོར་སྒྱུ་མའི་ཚུལ་ཅན་གྱི་སངས་རྒྱས་སུ་སྣང་བ་དང་། ལོག་རྟོག་གི་སྣང་ངོར་སྒྱུ་མའི་ཚུལ་གྱི་སེམས་ཅན་དུ་སྣང་བ་གཉིས། ཡེ་ཤེས་དང་ལོག་ཏོག་གི་ངོས་ནས་ཁྱད་པར་ཆེ་ཡང་སྒྱུ་མར་སྣང་བ་ཉིད་དུ།
སངས་རྒྱས་དང་སེམས་ཅན་གཉིས་མཉམ་པའི་ཕྱིར། དེ་བས་ན་མཁའ་འགྲོ་མ་མ་དང་སྲིང་མོ་དང་། བུ་མོ་དང་། སླས་དང་། གཡེམ་མ་དང་། བྲན་མོའི་ཚོགས་སུ་སྟོན་པ་ཁྱེད་རྣམས་བཀའ་ཡི་གཏོར་མ་ཆེན་པོ་འདི་ལོངས་ལ། དབང་ཕྱུག་གི་ལས་བརྒྱད་ཀྱི་འཕྲིན་ལས་བསྒྲུབ་པའི་ཕྱིར་ད་ཚུར་སྤྱོན་ཞེས་སྙན་བསྣན་པའོ། ། བཞི་པ་དཔལ་གྱི་བཀའ་ཉན་དབང་མོ་ཉི་ཤུ་རྩ་བརྒྱད་ཀྱི་གནས་བསྟན་པ་ནི། སྒྲུབ་ཐབས་ཀྱི་གཞུང་ལས། དབང་ཕྱུག་ཚོགས་ཀྱིས་བསྐོར་བ་ནི། །
ཞེས་སོགས་ཏེ། དེ་ཡང་དཔལ་ཆེན་པོ་ལ་དབང་ཕྱུག་མའི་ཚོགས་ཉི་ཤུ་རྩ་བརྒྱད་ཀྱིས་བསྐོར་བ་ནི། དེ་དག་ཀྱང་སྐུ་སླས་དང་། གཡེམ་མ་དང་། བྲན་མོའི་ཚོགས་སུ་སྟོན་ཀྱང་དོན་གྲུབ་པའི་ས་བརྙེས་པ་སྟེ། ལྷག་མའི་གཞུང་ལས། བསམ་པ་མྱ་ངན་འདས་གྱུར་ཀྱང་། ། ཞེས་གསུངས་པས་སོ། ། དེ་དག་ཀྱང་འགྲོ་བའི་དོན་དུ་བུ་གཅིག་པ་ལ་མ་བྱམས་པའི་ཚུལ་དུ་མཛད་པས། སྐུ་བུ་མེད་ཀྱི་ཚུལ་དུ་སྟོན་པར་མཛད་མ་དབང་ཕྱུག་མའི་ཚོགས་ཚངས་མ་ལ་སོགས་པ་ཉི་ཤུ་རྩ་བརྒྱད་པོ་འདི་རྣམས་ནི་འཇིག་རྟེན་པ་རྣམས་ཀྱི་དོན་ལ་བརྩེ་ཞིང་གདུང་པའི་སྒོ་ནས་སྐྱོབ་པར་མཛད་པས་སྲིན་མོ་ལྟ་བུ་སྟེ།
དེ་དག་གི་ལག་པ་ན་མིའི་གློ་སྙིང་དང་། ནང་ཁྲོལ་དང་། མཁལ་མ་དང་། ཁྲག་རླངས་རྣམས་སྙིམ་པར་འཛིན་པ་སྟེ་པར་བར་འཛིན་ཞིང་། གློ་སྙིང་ལ་སོགས་པ་དེ་དག་ཟ་ཞིང་ཕྱོགས་རྣམས་ཀུན་དུ་རྒྱུག་པར་སྟོན་པ་དང་། ཁ་ཅིག་སྤུ་གྲིའི་སོ་འདྲ་བའི་སྐུ་ཡག་པ་བརྫེས་མ་དང་། མཆེ་བ་གཙིགས་ཤིང་སྤྱན་གསུམ་འབྲུ་ཚུགས་སུ་བལྟ་བ་དང་། ཧ་ཧ་ལ་སོགས་པའི་གད་རྒྱངས་ཀྱི་སྒྲ་ཆེན་པོ་འབྱིན་ཞིང་། དུར་ཁྲོད་ཆེན་པོ་འབར་བའི་གནས་སུ་རོལ་བར་བྱེད་པ་དང་། ཁ་ཅིག་གསོད་པའི་ལས་རྣམས་ཀུན་ལ་བརྩོན་པར་བྱེད་པ་དང་།
འགའ་ཞིག་རྒྱལ་པོ་དང་བློན་པོར་སྤྲུལ་པར་བྱེད་པ་དང་གཞན་ཡང་དེད་དཔོན་མ་དང་། གཡོག་མོ་དང་ནི། ཡང་གཡོག་མ་དང་། བྲན་དང་། ཡང་བྲན་དང་། འཁོར་གྱི་རྣམ་པར་སྟོན་པར་བྱེད་པ་དང་བཅས་པ་ཁྱེད་རྣམས། སྔོན་གྱི་དུས་སུ་དཔལ་ཆེན་ཧེ་རུ་ཀ་རྡོ་རྗེ་གཞོན་ནུའི་སྤྱན་སྔར་ཁས་བླངས་ཤིང་དམ་བཅས་པའི་ཚེ། འཇིག་རྟེན་ལས་འདས་པའི་ཡེ་ཤེས་དང་། འཇིག་རྟེན་པའི་ཡེ་ཤེས་རང་རྒྱུད་ལ་ཐོབ་པར་བྱ་བའི་ཕྱིར། གྲུབ་པའི་ས་ལ་གནས་པ་རྣམས་ཀྱི་གྲོགས་བྱས་ཏེ་འཕྲིན་ལས་རྣམ་པ་བཞི་བྱ་ཞིང་།
རྫས་ཀྱི་དབང་བསྐུར་བ་རྡོ་རྗེ་ལག་ཏུ་བྱིན་ནས་གཏད། མིང་གི་དབང་བསྐུར་བ་རང་མིང་སོ་སོར་བཏགས་པའི་ཚེ། འབངས་སུ་ཁས་བླངས་ནས་དམ་བཅས་པ་བཞིན་དུ་ཧེ་རུ་ཀ་རྡོ་རྗེ་གཞོན་ནུའི་བཀའི་གཏོར་མ་ཆེན་པོ་འདི་ལོངས་ལ་སོ་སོར་བཞེས་ཤིག དེ་ཚེ་སྤྲུལ་བསྒྱུར་མ་ཡིན་པ་རང་སོ་སོའི་གཟུགས་མཆོག་གང་ཡིན་པ་དག་མངོན་པར་སྟོན་ལ་གྲུབ་པའི་ལས་ཀྱི་མཆོག་དམ་ཚིག་རྣམས་ཕུལ། དེའི་ཚེ་གལ་སྲིད་གྲུབ་མཆོག་དམ་ཚིག་མ་ཕུལ་ཞིང་། ཁྱེད་རྣམས་ཀྱི་གཟུགས་མཆོག་མངོན་སུམ་དུ་སྟོན་པར་མ་གྱུར་ཀྱང་། དཔལ་ཆེན་པོའི་སྤྱན་སྔར་ཁས་བླངས་པའི་མཐའ་ཚིག་ཟབ་མོ་ཉེ་བར་དགོངས་ཏེ་རྣལ་འབྱོར་པ་བདག་གི་རིམ་གཉིས་རབ་ཏུ་བསྟེན་པའི་གནས་མཆོག་འདིར་ཁྱེད་རྣམས་འདུས་ལ། རང་རང་གི་འཕྲིན་ལས་ཀྱི་བྱ་བ་རྣམས་ཀུན་དུ་བྱོས་ཤིག ཅེས་པའི་དོན་ནོ། ། ལྔ་པ་ཤ་ཁྲག་རློན་པ་སྦྱོར་ཞིང་དྲེགས་པ་ཅན་དབང་དུ་སྡུད་པ་མ་བདུན་གྱི་གནས་བསྟན་པ་ནི།
སྒྲུབ་ཐབས་ཀྱི་གཞུང་ལས། དཔལ་ཆེན་་་་་་འདིའི་དབྱངས་ལ་མ་མོའི་འདུར་དབྱངས་ཞེས་བྱ་ཞིང་། སྒེར་དབྱངས་ཞིག་ཡོད་པར་སྔོན་གྱི་དབྱངས་ཡིག་རྙིང་པ་ལས་བཤད་ཀྱང་། དེང་སང་ཕྱག་ལེན་ལ་སྒྲུབ་ཐབས་ཀྱི་བདག་ཉིད་མའི་དབྱངས་འཇུག་པར་མཛད་དོ། ཁྲོ་རྒྱལ་ཡབ་ཡུམ་ལ། ། ཞེས་སོགས་ཏེ། དེ་ཡང་དཔལ་ཆེན་ཁྲོ་བོའི་རྒྱལ་པོ་རྡོ་རྗེ་གཞོན་ནུ་ཡབ་ཡུམ་ལ། མ་མོ་ཆེན་མོ་བདུན་གྱི་ཚོགས་ཀྱིས་བསྐོར་བ་ལས། ཤར་གྱི་ཕྱོགས་ཀྱི་མ་མོ་ཆེན་མོ་ནི། སྐུ་མདོག་དཀར་མོ་སྤྱི་བོར་དུང་གི་ཐོར་ཚུགས་ཅན།
མ་མོ་ཁྱོད་ནི་དྲི་ཟ་རྣམས་ཀྱི་རྒྱལ་མོ་ཆེན་མོ་སྟེ། ཆིབས་སུ་ར་བཅུ་པ་ཅན་གྱི་ཤ་བ་ཆིབས་ནས་དྲི་ཟའི་ཚོགས་ཡོངས་ལ་དབང་བསྒྱུར་བའི་ལས་བྱེད་ཅིང་། རྒྱན་དུ་གསེར་དང་མུ་ཏིག་གི་སེ་མོ་དོས་བརྒྱན་པ། ཤར་ཕྱོགས་ཀྱི་མ་བདུན་ཚོགས་ཀྱི་གཙོ་མོ་ལགས་ཀྱི། ཁྱེད་རྣམས་ཤར་ཕྱོགས་ནས་གནས་འདིར་གཤེགས་སུ་གསོལ། ལྷོའི་ཕྱོགས་ཀྱི་མ་མོ་ཆེན་མོ་ནི། སྐུ་མདོག་སྔོན་མོ་གཟིག་གི་པགས་པའི་ཤམ་ཐབས་ཅན། ཁྱེད་ནི་གྲུལ་བུམ་རྣམས་ཀྱི་རྒྱལ་མོ་ཆེན་མོ་སྟེ། ཆིབས་སུ་གནོད་སྦྱིན་དང་སྲིན་པོ་ལ་ཆིབས་ཤིང་། གཤིན་རྗེའི་ཚོགས་རྣམས་ལ་དབང་བསྒྱུར་བའི་ལས་མཛད་མ་རྒྱན་དུ་གསེར་གྱིས་བརྒྱན་པ་ལ་སོགས་པའི་མ་མོ་ཁྱེད་རྣམས་ལྷོའི་ཕྱོགས་ནས་གནས་འདིར་གཤེགས་སུ་གསོལ།
ནུབ་ཀྱི་ཕྱོགས་ཀྱི་མ་མོ་ཆེན་མོ་ནི། སྐུ་མདོག་དམར་མོ་ཟངས་ཀྱི་ལེན་ཕྲན་ཅན་ཁྱེད་ནི་ཀླུའི་རྒྱལ་མོ་ཆེན་པོ་སྟེ། ཆིབས་སུ་ཆུ་གླང་དཀར་པོ་ཆིབས་ལ། ཀླུ་ཕྲན་སྟོང་ཕྲག་དུ་མ་ལ་དབང་བསྒྱུར་ཞིང་གསེར་དང་བྱུ་རུའི་ཅོད་པཎ་གྱིས་བརྒྱན་པ་ཅན། ནུབ་ཀྱི་མ་མོ་མ་བདུན་ཚོགས་ཀྱི་གཙོ་མོ་ལགས་ཀྱི། ཁྱེད་ནུབ་ཀྱི་ཕྱོགས་ནས་གནས་འདིར་གཤེགས་སུ་གསོལ། བྱང་གི་ཕྱོགས་ཀྱི་མ་མོ་ཆེན་མོ་ནི། སྐུ་མདོག་གསེར་གྱི་འོད་ཟེར་གྱི་མདའ་འཕེན་པ་ལྟ་བུ་སེར་མོ་མ། ཁྱེད་ནི་གནོད་སྦྱིན་རྣམས་ཀྱི་རྒྱལ་མོ་སྟེ། ཆིབས་སུ་ས་ལེ་གྲུམ་པ་ཆིབས་ལ།
གནོད་སྦྱིན་སྟོང་གི་ཚོགས་ལ་དབང་བསྒྱུར་ཞིང་། གསེར་དང་མུ་མེན་གྱི་ཐོར་གཙུག་ཅན། བྱང་ཕྱོགས་ཀྱི་མ་བདུན་ཚོགས་ཀྱི་གཙོ་མོ་ལགས་ཀྱི། ཁྱེད་རྣམས་བྱང་གི་ཕྱོགས་ནས་གནས་འདིར་གཤེགས་སུ་གསོལ། སྟེང་གི་ཕྱོགས་ཀྱི་མ་མོ་ཆེན་མོ་ནི། སྐུའི་ཆ་ནི་བར་སྣང་གི་ཁམས་ན་བཞུགས་པ་ཤིན་ཏུ་ཆེ་བས་ཕྱག་གང་ཙམ་གྱི་གནམ་དུ་མ་སླེབ་པ། དབུ་ཆེ་བའི་ཁྱད་པར་ནི་ནམ་མཁའི་མཐའ་དང་མཉམ་ལ། མ་མོ་ཁྱེད་ཀྱི་སྲིན་ལག་དང་མཐེ་བོང་ལས། སྨིན་དྲུག་ལ་སོགས་པའི་རྒྱུ་སྐར་ཉི་ཤུ་རྩ་བརྒྱད་དང་། ལྟེ་བའི་ཕྱོགས་ཐད་ནས་ཉི་མ་དང་།
ཟླ་བ་འཆར་བ། ཁྱོད་ནི་སྲིད་པའི་མ་མོ་ཆེན་མོ་སྟེ་སྔོན་དཔལ་ཆེན་གྱི་སྤྱན་སྔར་ཁས་བླངས་པའི་ཐུགས་དམ་དང་དམ་ཚིག་རྗེས་སུ་དགོངས་ལ་སྟེང་གི་ཕྱོགས་ནས་གནས་འདིར་གཤེགས་སུ་གསོལ། འོག་གི་ཕྱོགས་ཀྱི་མ་མོ་ཆེན་མོ་ནི། གདུག་པ་ཅན་རུ་ཊ་སྒྲོལ་བའི་མཐུ་མོ་ཆེ། སྐུའི་ཆ་ཤས་ཞབས་ནི་རྒྱ་མཚོ་ཆེན་པོའི་གཏིང་ནས་འཕྱོ་ཞིང་། སྐུའི་ངོ་བོ་ནི་བར་སྣང་ཁམས་ན་བཞུགས་ལ། དབུ་ལ་དབང་ཕྱུག་ཆེན་པོ་ལ་སོགས་པའི་ལྷ་ཆེན་པོ་བརྒྱད་ཀྱང་ཉེ་བར་གནས་པ། ཁྱོད་ནི་སྲིད་པའི་མ་མོ་ཆེན་མོ་སྟེ། སྔོན་དཔལ་ཆེན་གྱི་སྤྱན་སྔར་ཁས་བླངས་པའི་ཐུགས་དམ་རྗེས་སུ་དགོངས་ལ། འོག་གི་ཕྱོགས་ནས་གནས་འདིར་གཤེགས་སུ་གསོལ།
མ་མོ་ཆེན་མོ་དཔལ་ལྡན་ནག་མོ་ཤུགས་སྒྲོལ་མ་ནི། ཁབ་ཀྱི་བ་སྤུ་ལ་སྤུ་གྲིའི་སོ་ཅན་མ། ཕྱག་ན་བདུད་རྩི་ཐ་མ་ལས་འདའ་བ་སྟེ་རོ་མཆོག་ཏུ་གྱུར་པས་གང་བའི་བུམ་པ་འཛིན་པ། ཞལ་ན་བདུད་རྩིའི་དྭངས་མ་གསོལ་བ་ཁྱོད་ནི། ནམ་མཁའི་རྒྱལ་མོ་ཆེན་མོ་སྟེ། སྤྱན་དྲངས་པའི་གནས་འདིར་གཤེགས་ནས་མཆོད་པ་དམ་པ་འདི་བཞེས་ལ། མཛད་པ་བརྡའ་གདགས་ཀྱི་ཕྱག་རྒྱ་རྡོ་རྗེའི་བརྡའ་ཡི་མཚོན་ནས་ནི་སྔགས་ཚིག་སྤྱུག་པ་གཡས་བརྡའི་སྤྱན་འདྲེན་པར་བྱེད་ན། སྔོན་དཔལ་ཆེན་པོའི་སྤྱན་སྔར་ཁས་བླངས་པའི་ཐུགས་དམ་རྗེས་སུ་དགོངས་ཏེ། ཐུགས་དམ་དེའི་དབང་གི་གནས་འདིར་གཤེགས་པར་མཛོད་ཅིག དྲུག་པ་སྔགས་འཆང་གི་བཀའ་སྟོད་སྲིང་བཞིའི་གནས་བསྟན་པ་ནི།
སྒྲུབ་ཐབས་ཀྱི་གཞུང་ལས། གླིང་བཞི་མགྱོགས་མ་ལྷ་ཡི་སྲིད། ། ཞེས་སོགས་ཏེ། དེ་ཡང་གླིང་བཞི་ཡུད་ཙམ་གྱིས་བགྲོད་པས་ཤིན་ཏུ་མགྱོགས་མ་ལྷ་ཡི་སྲིང་ལ་སོགས་པ་ཤར་གྱི་མགྱོགས་མ་རྣམས་གནས་འདིར་གཤེགས་སུ་གསོལ། ནམ་མཁའ་ལ་ཁྱུད་ལྡིང་པ་ལྟར་གཤིན་རྗེའི་ལྕམ་མམ་སྲིང་མོ་ལ་སོགས་པ་ལྷོ་ཡི་མགྱོགས་མ་རྣམས་གནས་འདིར་གཤེགས་སུ་གསོལ། དཀར་ཤམས་གཡག་སྟོད་ཅན་ཀླུ་ཡི་སྲིང་ལ་སོགས་པ་ནུབ་ཀྱི་མགྱོགས་མ་རྣམས་གནས་འདིར་གཤེགས་སུ་གསོལ། ནག་མོ་གཏེར་ཆེན་ལ་སོགས་པ་གནོད་སྦྱིན་གྱི་སྲིང་མོ་ཆེན་མོ་བྱང་གི་མགྱོགས་མ་རྣམས་གནས་འདིར་གཤེགས་སུ་གསོལ། དེ་ལྟར་སྲིང་མོ་ཆེན་མོ་ཁྱེད་བཞི་ཡང་གདུག་པ་ཅན་ལ་ཁྲོ་བ་དང་། རྣལ་འབྱོར་པ་ལ་བར་ཆད་ཞི་བའི་ལས་མཛད་མ་སྟེ། དམ་ཚིག་ཅན་ལ་བརྩེ་བ་ཆེན་པོས་དགོངས་ཏེ་གནས་འདིར་གཤེགས་ནས་བཅོལ་བའི་འཕྲིན་ལས་ཐམས་ཅད་གྲུབ་པར་མཛོད།
བདུན་པ་མགྱོགས་པའི་ལས་བྱེད་ཕོ་ཉ་གསུམ་བརྒྱ་དྲུག་ཅུའི་གནས་བསྟན་པ་ལ། སྤྱིར་བསྐུལ་བ་དང་བྱེ་བྲག་ཏུ་རེ་མ་ཏི་བསྐུལ་བ་གཉིས་ལས། དང་པོ་ནི། སྒྲུབ་ཐབས་ཀྱི་གཞུང་ལས། ཁྲོ་རྒྱལ་དཔལ་གྱི་ཞེས་སོགས་ཏེ། དེ་ཡང་ཁྲོ་བོའི་རྒྱལ་པོ་དཔལ་ཆེན་རྡོ་རྗེ་གཞོན་ནུའི་འཁོར་གྱི་ཕོ་ཉ་མོ་ཚངས་མ་ལ་སོགས་པ་ཉི་ཤུ་རྩ་བརྒྱད། གར་མ་ལ་སོགས་པ་ཉི་ཤུ་རྩ་བརྒྱད། མ་བདུན་སྲིང་བཞི་ལ་སོགས་པ་ཉི་ཤུ་རྩ་བརྒྱད། འབར་མ་ཉི་ཤུ་རྩ་བརྒྱད་ལ་སོགས་པ་དང་། མདོར་ན་ཕོ་ཉ་སུམ་བརྒྱ་དྲུག་ཅུ་འཁོར་དང་བཅས་པ་རྣམས་དཔལ་ཆེན་བཀའ་ཡི་གཏོར་མ་འདི་ལོངས་ལ།
རྣལ་འབྱོར་པའི་བཅོལ་བའི་ཞི་རྒྱས་དབང་དྲག་གི་ལས་རྣམས་མྱུར་དུ་གྲུབ་པར་གྱིས་ཤིག ཚངས་མ་ལ་སོགས་པ་དབང་ཕྱུག་མ་ཉི་ཤུ་རྩ་བརྒྱད་འཁོར་དང་བཅས་པ་རྣམས་ཀྱང་མ་ལྟར་བྱམས་ཤིང་སྲིང་ལྟར་གདུང་བའི་སྒོ་ནས་སྒྲུབ་པ་པོ་རྣམས་བསྲུང་བ་དང་། ཤ་ཁྲག་དམར་གྱིས་བརྒྱན་པའི་གཏོར་མ་འདི་བཞེས་ལ། སྒྲུབ་པ་པོའི་བཅོལ་བའི་འཕྲིན་ལས་ཐམས་ཅད་གྲུབ་པར་མཛོད། ཅེས་པའོ། ། གཉིས་པ་བྱེ་བྲག་ཏུ་རེ་མ་ཏི་བསྐུལ་བ་ནི། སྒྲུབ་ཐབས་ཀྱི་གཞུང་ལས། མ་གཡེལ་་་་་་འདིའི་དབྱངས་སྔོན་གྱི་དབྱངས་རྙིང་སྟེ། སྒྲུབ་ཐབས་ཀྱི་སྒོ་མའི་བསྐྱེད་དབྱངས་ལ་བཅུག་པ་དེ་ཡིན་ནོ། མ་གཡེལ་ཡལ་གམ་ཅན། །
ཞེས་སོགས་ཏེ། དེ་ཡང་ཐུགས་མ་གཡེལ་མ་གཡེལ་ཡལ་གམ་སྟེ་མནའ་གམ་ཞེས་པ་ཅན་དཔལ་ལྡན་ལྷ་མོ་ནག་མོ་ཆེན་མོ་རེ་མ་ཏི་ཉིད། ཆིབས་སུ་དྲེ་རྟ་རྐང་གསུམ་ཆིབས་པ་ལ་རིན་ཆེན་བསེ་ཡི་སྒ་དང་སྲབ་བྱས་ལ། བྱུ་རུ་དམར་པོའི་འཐུར་མགོ་ཅན་གྱིས་སྤྲས་པ། དྲ་བ་དགུ་ཡི་ལྡེ་མེན་ཅན་ལ་མི་རོ་རྟ་རོ་གཅལ་དུ་བཀྲམ་ཤིང་། མི་ཁྲག་དང་རྟ་ཁྲག་མཚོ་ལྟ་བུ་རུ་བསྐྱིལ་བའི་དབུས་སུ། དབུ་ལ་རེ་བའི་ཐོ་ཅོག་གསོལ་ཞིང་། སྐུ་ལ་རེ་བའི་ཤམས་ཐབས་བསྣམས་ཤིང་། ཞལ་ནས་ཁྲག་གི་རྒྱུན་ཙ་ར་ར་འཛག་ཅིང་། སྤྱན་ནས་ཁྲག་གི་རྒྱུན་ཟུ་ལུ་ལུ་འཛག་པ་དང་།
གཞན་ཡང་རལ་པ་དམར་པོ་མེ་འོད་ཅན་གྱེན་དུ་བརྫེས་ཤིང་། རལ་པའི་སེབ་ནས་མེ་སྟག་སྐར་མདའ་ལྟར་འཁྲུག་པའི་རྫུ་འཕྲུལ་སྟོན་པར་མཛད་པ་གཤིན་རྗེ་རྣམས་ཀྱི་ཡུམ་ཆེན་མོ། བདུད་རྣམས་ཀྱི་ལྕམ། འདོད་པའི་ཁམས་ཀྱི་དབང་ཕྱུག་མ་དེ་ཉིད་གནས་སྐབས་འགར། དབུ་ལ་བནྡྷ་ལྕང་ལོ་གསོལ་མ་དང་། སྐུ་ལ་མེ་ཁྲ་ཁྲ་ལ་ལ་འབར་ཞིང་། ཕྱག་ན་མདུང་དམར་ཆེམས་སེ་ཆེམས་པ་དང་བཅས། ཉི་མ་རེ་རེ་བཞིན་ཁྱོ་བདུན་སྐུང་དུ་སྦེད་ལ། མཚན་མོ་རེ་རེ་བཞིན་ཁྱོ་བདུན་སྐུང་ནས་འདོན་པའི་སྒོ་ནས་མཁའ་འགྲོ་རྣམས་དང་གཟུགས་མེད་རྣམས་སྤྲིན་བཞིན་འདུས་པའི་དུས་སུ་དགྲ་བགེགས་ཚར་གཅོད་པ་དང་། ནམ་གྱི་སྲོད་ལ་སྐུ་མདོག་སེར་མོའི་ཆས་སུ་ཞུགས་ནས།
རཀྵ་སྲིན་མོ་སྟེ་སྲིན་པོ་སྲིན་མོའི་སྲོག་འཕྲོག་པར་མཛད་མ། གུང་ལ་སྐུ་མདོག་ནག་མོའི་ཆས་སུ་ཞུགས་ནས་དམ་ཚིག་ཉམས་པའི་དགྲ་བོའི་སྲོག་དབུགས་འཕྲོག་པར་བྱེད་པའི་སྒོ་ནས་སྒྲོལ་བའི་ལས་མཛད་མ། ཐོ་རངས་སྐུ་མདོག་དམར་མོའི་ཆས་སུ་ཞུགས་ནས་རྣལ་འབྱོར་སྒྲུབ་པ་པོ་ལ་མཐུ་རྩལ་དང་རྫུ་འཕྲུལ་བསྐྱེད་པར་བྱེད་མ། ཁྲག་གི་དྲི་ཚོར་ན་དཔག་ཚད་བརྒྱད་ཁྲིའི་སར་ཡང་སྐད་ཅིག་ཉིད་ལ་བརྒྱུག་ལ། ཡོངས་བསྙན་ཏེ་དེ་ནི་ཡོངས་སུ་བསྙེན་ན་བསྙན་པར་བྱེད་མ། མ་མོ་ཆེན་མོ་ཁྱོད་ནི་སྐྱོད་པར་བྱེད་པའི་ལྷ་ཡིན་ཏེ། ཤ་ཟ་དང་སྲིན་པོ་བུ་མང་པོ་དང་བཅས་པ་ཡང་མ་ལྟར་བྱམས་ཤིང་སྲིང་ལྟར་གདུང་བའི་སྒོ་ནས་སྐྱོབ་པར་མཛད། ཡང་བཅོལ་ཏེ། ཡང་འཕྲིན་ལས་མཛད་པར་བཅོལ་ན། མ་མོ་ཆེན་མོ་ཁྱོད་ནི་སྐྱོབ་པར་བྱེད་པའི་ལྷ་ཡིན་ཏེ།
ལང་ཀའི་སྲིན་པོ་མགྲིན་བཅུ་འཁོར་དང་བཅས་པ་ཡང་མ་ལྟར་བྱམས་ཤིང་ཕ་ལྟར་གདུང་བའི་སྒོ་ནས་སྐྱོབ་པར་མཛད་པ་སོགས་རྫུ་འཕྲུལ་དང་སྤྲུལ་པ་དུ་མའི་སྒོ་ནས་འགྲོ་བའི་དོན་མཛད་པ་ཁྱེད། སྔོན་དཔལ་ཆེན་གྱི་སྤྱན་སྔར་ཐུགས་དམ་ཞལ་གྱི་བཞེས་པ་རྣམས་རྗེས་སུ་དགོངས་ལ་རྣལ་འབྱོར་བ་བདག་གི་བཅོལ་བའི་ལས་རྣམས་མྱུར་དུ་གྲུབ་པར་མཛོད། གཞན་ཡང་དཔལ་ཆེན་་་་་་འདི་ལ་སྒྲུབ་ཐབས་ཀྱི་ཤྭ་ན་མའི་བསྟོད་བསྐུལ་གྱི་དབྱངས་ཐུང་བ་འཇུག་པ་ཕྱག་ལེན་ལ་མཛད་པ་ལགས་སོ། རྡོ་རྗེ་གཞོན་ནུ་འཁོར་དང་བཅས་པ་རྣམས་ཀྱི་ཕོ་ཉ་མོ་བདུད་འདུལ་ནག་མོ་མཆེད་བཞིར་གྲགས་པ་ནི། རྣལ་འབྱོར་དབང་ཕྱུག་རྡོ་རྗེ་གཞོན་ནུ་སྒྲུབ་པ་པོ་རྣམས་བཀའ་གཞུང་ནས་བཤད་པ་དང་། དམ་ཚིག་གཞུང་བཞིན་སྒྲུབ་པ་རྣམས་ལ་གནོད་པར་བྱེད་པའི་གཟུགས་ཅན་གྱི་དགྲ་དང་གཟུགས་མེད་ཀྱི་བགེགས་རྣམས་རྣལ་འབྱོར་པ་རང་གི་གང་ལ་དམིགས་པ་སྐད་ཅིག་གཅིག་ལ་ལེན་པར་བྱེད་པ་སྟེ། དེ་ཡང་ནག་མོ་ཁྲག་གི་རལ་པ་ཅན། དམ་ཚིག་ཉམས་པའི་ཁྲག་འཐུང་བའི་དབང་མོ་ཆེ་ཡིན་པས། སྲིན་མོ་ཁྲག་འཐུང་ཆེན་མོ་ཡིན་པ་སྟེ། ནམ་གྱི་སྲོད་ལ་དགྲ་བོའི་སྙིང་འབྱིན་པར་བྱེད་མ།
ཁྱོད་ཀྱི་ཐུགས་དམ་ཞལ་གྱིས་བཞེས་པ། ད་དུས་ལ་བབ་པས་སྒྲུབ་པ་པོ་བདག་གི་བཅོལ་བའི་འཕྲིན་ལས་གྲུབ་པར་མཛོད། དེ་ཡང་དང་པོར་སློབ་དཔོན་ཆེན་པོ་པདྨ་འབྱུང་གནས་ཀྱི་བཀའ་དང་། བར་དུ་སྣ་རྣམ་རྡོ་རྗེ་བདུད་འཇོམས་ཀྱི་བཀའ་དང་། ད་ལྟ་རྣལ་འབྱོར་པ་བདག་ཅག་རྣམས་ཀྱིས་འབོད་ཅིང་བསྐུལ་བའི་བཀའ་ལས་མ་འདའ་བར་བཅོལ་བའི་ལས་འདི་རྣམས་མྱུར་དུ་གྲུབ་པར་མཛོད། གཞན་ཡང་དཔལ་ཆེན་རྡོ་རྗེ་གཞོན་ནུ་འཁོར་དང་བཅས་པ་རྣམས་ཀྱི་ཕོ་ཉ་མོ་བདུད་འདུལ་ནག་མོ་མཆེད་བཞི་ལས། གཅིག་ནི་སྐུ་མདོག་ནག་མོ་ནམ་གྱི་ཕྱེད་ན་རྒྱུ་ཞིང་། ནག་མོ་ཆེན་མོ་ཞག་གི་རལ་པ་ཅན་ཡིན་པས། སྲིན་མོ་ཞག་འཐུང་ཡིན་པ་སྟེ་སངས་རྒྱས་ཀྱི་བསྟན་པ་འཇིག་པར་བྱེད་པ་སྡང་བ་དགྲའི་ཁྲག་འཐུང་བའི་དབང་མོ་ཆེ་ནམ་གྱི་ཕྱེད་ན་དགྲ་བོའི་སྙིང་འབྱིན་པར་བྱེད་མ། ཁྱོད་ཀྱི་ཐུགས་དམ་ཞལ་གྱིས་བཞེས་པ་དེ།
ད་དུས་ལ་བབ་པས་སྒྲུབ་པ་པོ་བདག་གི་བཅོལ་བའི་འཕྲིན་ལས་རྣམས་གྲུབ་པར་མཛོད། ། དང་པོ་པདྨ་འབྱུང་གནས་སོགས་སྔ་མ་བཞིན་ཤེས་པར་བྱས་ནས། འོག་མ་གཉིས་ལའང་སྦྱར་བར་བྱ་བ་ཡིན་ཞིང་། དཔལ་ཆེན་རྡོ་རྗེ་གཞོན་ནུ་འཁོར་དང་བཅས་པ་རྣམས་ཀྱི་ཕོ་ཉ་མོ་བདུད་འདུལ་ནག་མོ་ཆེན་མོ་མཆེད་བཞི་ལས། གཅིག་ནི་སྐུ་མདོག་ནག་མོ་ཉི་མའི་ཟེར་ལ་འཁྲིལ་ཏེ་རྒྱུག་ཅིང་། ནག་མོ་དེའི་རལ་པ་ནི་དུང་གི་རལ་པ་དཀར་པོ་ཅན། དམ་ཚིག་ཉམས་པའི་ཁྲག་འཐུང་བར་བྱེད་པའི་དབང་མོ་ཆེ་ཡིན་པས། སྲིན་མོ་ཁྲག་འཐུང་ཡིན་པར་གྲགས་པ་ཁྱོད་ཀྱི་ཉི་མའི་ཟེར་ལ་དགྲ་བོའི་བླ་འགུགས་པར་བྱེད་མ། སྲིན་མོ་ཁྱོད་ཀྱི་ལག་ཏུ་ཕོར་པ་ཐོགས་པས་སྲིན་མོ་ཕོར་ཐོགས་ཞེས་ཀྱང་གྲགས་པ་ཡིན་པ་སྟེ། དེ་ལྟར་ན་ཁྱེད་ཀྱི་ཐུགས་དམ་ཞལ་གྱིས་བཞེས་པ་ད་དུས་ལ་བབ་པས།
སྡང་བའི་དགྲ་ཆེན་པོ་དང་གནོད་པའི་བགེགས་ཀྱི་བླ་ཁུག་ཅིག རྣལ་འབྱོར་པ་བདག་གིས་བཅོལ་བའི་ལས་རྣམས་མྱུར་དུ་གྲུབ་པར་མཛོད། དང་པོ་པདྨ་འབྱུང་གནས་སོགས་འགྲེ་ཞིང་། དཔལ་ཆེན་རྡོ་རྗེ་གཞོན་ནུ་འཁོར་དང་བཅས་པ་རྣམས་ཀྱི་ཕོ་ཉ་ཆེན་མོ་བདུད་འདུལ་ནག་མོ་མཆེད་བཞི་ལས། རྡོ་རྗེ་ཉི་མ་ནི་ཉི་མ་གྲིབ་སོ་རུབ་པ་སྟེ་རུབ་པ་དང་། གྲིབ་སེ་ལ་བཞོན་ནས་དགྲ་བོ་གསོད་པར་བྱེད་ཅིང་ནག་མོ་དེའི་རལ་པ་ནི་ཟངས་ཀྱི་རལ་པ་ཅན། དམ་ཚིག་ཉམས་པའི་ཁྲག་འཐུང་བར་བྱེད་པའི་དབང་མོ་ཆེ་ཉིད། ལག་ཏུ་གཞོང་པ་ཐོགས་པས་སྲིན་མོ་གཞོང་ཐོགས་ཀྱང་ཡིན་པ་སྟེ། དེ་ལྟར་ན་ཁྱོད་ཀྱི་ཐུགས་དམ་ཞལ་གྱིས་བཞེས་པ་དེ། ད་དུས་ལ་བབ་པས།
སྒྲུབ་པ་པོ་བདག་གིས་བཅོལ་བའི་འཕྲིན་ལས་ཐམས་ཅད་གྲུབ་པར་མཛོད། དང་པོ་པདྨ་་་་་་འདིའི་དབྱངས་སྔོན་གྱི་དབྱངས་རྙིང་ཡིན་པར་སྙེ་ཐང་བའི་དབྱངས་ཡིག་དང་། རྡོ་རྗེ་གདན་པའི་གསུང་རྒྱུན་ཟིན་བྲིས་གཉིས་ཀ་ལས་བཤད་དོ། འབྱུང་གནས་སོགས་འདྲ་ལ། དཔལ་ཆེན་རྡོ་རྗེ་གཞོན་ནུ་འཁོར་དང་བཅས་པ་རྣམས་ཀྱི་ཕོ་ཉ་ཆེན་མོ་བདུད་འདུལ་ནག་མོ་མཆེད་བཞི་འཁོར་དང་བཅས་པ་ཁྱེད་རྣམས་ཀྱང་སྔོན་དཔལ་ཆེན་གྱི་སྤྱན་སྔར་ཐུགས་དམ་ཞལ་གྱི་བཞེས་པ་རྣམས་དམ་ཚིག་རྗེས་སུ་དགོངས་ལ་གདུག་པ་ཅན་གང་ཞིག་དམ་ཚིག་ཉམས་པ་གང་ཡིན་པ་དེའི་ཁྲག་འཐུང་ཞིང་ཤ་རུས་ལ་རོལ་བར་མཛོད། སརྦ་ཨཱ་ན་ཡ་ཧཱུྃ་ཕཊ྄། ཏ་ཐཱ་ཡ་ཏ་ཐཱ་ཡ་ཧཱུྃ་ཕཊ྄། ཅེས་བརྗོད་པ་དང་བཅས་པས་ལྷག་མ་བཏབ་བོ། ། དེ་རྣམས་ཀྱི་སྒོ་ནས་རྗེ་ས་ཆེན་གྱི་ཡང་ཕུར་ཐུན་མོང་གི་སྒྲུབ་ཐབས་ལས་དེ་ནས་ལྷག་མ་བསྡུས་ལ་ལྷག་ཆོག་བྱས་ཏེ། བདག་ཉིད་ཀྱིས་ཕཊ྄་ཅེས་པ་ནས་དབུལ་བར་བྱ་བའི་བར་གྱིས་བསྟན་ཏེ།
དེའི་དོན་ཡང་མདུན་གྱི་ཡེ་ཤེས་པའི་ཐུགས་ཀ་ནས་ཕཊ྄་ནག་པོ་གཅིག་འཕྲོས་ཏེ་བདག་གི་སྙིང་གར་ཐིམ་པས་བདག་གི་ལས་དང་ཉོན་མོངས་པའི་སྒྲིབ་པ་སྦྱངས་པར་བསམ། དེ་ནས་ཨོཾ་བཛྲ་ཀཱི་ལ་ཡ་ཞེས་པ་ནས་བྷྱོཿའི་བདག་དམ་ཚིག་གི་འཁོར་ལོར་གསལ་བཏབ་ལ། ཨོཾ་ཁྲོ་ལ་ཁྲོས་པ་ནས་ས་མ་ཡ་ཕཊ྄་ཀྱི་བར་དུ་བརྗོད་པས་བདག་གི་ཐུགས་ཀར་ཡེ་ཤེས་པ་མདུན་དུ་བཀོད་པ་དང་ཚོགས་ཀྱི་ཞིང་སྤྱན་དྲངས་པ་ཐིམ་པ་རོ་གཅིག་ཏུ་གྱུར་པར་བསམ། དེ་ནས་ལྷག་མ་ཟ་བའི་བྱེ་བྲག་གི་དང་པོ་ཕོ་ཉ་དང་། ཕྲ་མེན་དང་། འབར་མ་དང་། དབང་ཕྱུག་མ་དང་། མ་བདུན་སྲིང་བཞི་ཕོ་ཉ་སུམ་བརྒྱ་དྲུག་ཅུ་རྣམས་བློས་བཀུག་ལ་མཆོད་དོ། ། དེ་ནས་བཅོམ་ལྡན་ཞེས་པ་ནས་གཙོ་མོ་བརྒྱད་ལ་གཏོར་མ་སྦྱིན་པའི་སྔགས་ཡན་ཆད་བརྗོད་ནས། གྷོ་རུ་ཏྲས་ཁ་ཆུས་གདབ།
དེས་དབང་ཕྱུག་མ་བརྒྱད་པོ་དང་། དེ་ལ་དང་པོ་ཕུད་ཀྱིས་ཞེས་པ་ནས། ད་ཚུར་སྤྱོན་ཡན་ཆད་ཀྱིས་ལྟ་བ་བསྟན་ཏོ། ། དེ་ནས་མ་ར་རིམ་པས་ཁྲག་དམར་གྱིས་མཆོད། དེ་ནས་གཏོར་མ་གཏང་། ཞེས་གསུངས་པ་དང་། རྗེ་བཙུན་རིན་པོ་ཆེའི་ཐོ་ཡིག་ལས་ཀྱང་། ལྷག་མ་བསྡུས་ལ་ཁ་ཕྲུས་བཏབ་ལ། ཕུད་ཀྱི་གཏོར་མ་དང་བསྲེས་ནས་ལས་བྱེད་པའི་ཆོས་སྐྱོང་རྣམས་ལ་བྱིན་པར་བསམ། གོང་གི་བྲན་དང་བཀའ་ཉན་ཞེས་པའི་ཚིགས་བཅད་གཅིག་བརྗོད་པའི་རྗེས་ལ།
ཨོཾ་ཨུ་ཙིཥྚ་བྷ་ལིཾ་ཏ་བྷཀྵ་སི་སྭཱཧཱ། ཞེས་བརྗོད་པས་ཆོས་ཐམས་ཅད་བདག་མེད་པར་བསྒོམ་མོ། ། ཞེས་གསུངས་པ་དེ་དག་གི་དགོངས་དོན་རྣམས་ཞིབ་ཏུ་ཕྱེ་བའི་སྒོ་ནས་ལྷག་མ་བྱ་བའི་ཚུལ་གྱི་རྣམ་པར་བཤད་པ་བསྟན་ཟིན་ཏོ། ། འདིར་སྨྲས་པ། ལྷག་པའི་ལྷ་མཆོག་མཆོད་ཅིང་རོལ་བ་ཡིས། ། ལྷག་མས་གཏོར་མའི་མགྲོན་རྣམས་མཉེས་བྱེད་འདི། ། ལྷག་པའི་ལྷ་འདི་སྒོམ་པའི་རྣལ་འབྱོར་པས། ། ལྷག་པར་ཉམས་སུ་བླང་ན་དོན་གཉིས་འགྲུབ། ། བར་སྐབས་ཀྱི་ཚིགས་སུ་བཅད་པའོ། ། གསུམ་པ་ལས་འཇུག་བསྟན་པ་ནི།
རྒྱུད་ཀྱི་ཆིངས་དྲུག་གམ། ཁོག་དོན་དྲུག་གི་ནང་ཚན། དྲུག་པ་མནན་བསྲེགས་འཕང་གསུམ་གྱི་སྒོ་ནས་ལས་ཀྱི་མཇུག་བསྡུ་བ་ཞེས་གསུངས་པའི་དོན་རྣམས་འཆད་པ་ལ། བསྟན་མ་བསྐུལ་བ། ཟོར་ལས་བསྟན་པ། ལས་བཞིའི་བྲོ་རྡུང་པ། དངོས་གྲུབ་བླང་བ། བཟོད་པར་གསོལ་བ། དཀྱིལ་འཁོར་བསྡུ་བ། བདག་ཉིད་བསྲུང་བ།
ལས་རྗེས་བསྡུ་བ། བསྔོ་བ་སྨོན་ལམ། ཤིས་པ་བརྗོད་པ་དང་བཅུ་ལས། དང་པོ་བསྟན་མ་བསྐུལ་བ་ནི། གཏོར་མ་དང་ཁང་བཟང་སོགས་ཕྱག་ལེན་་་་་་སྐབས་འདིར་བསྟན་མ་རྣམས་ལ་བསྔོ་རྒྱུའི་གཏོར་མ་ནི། དཔལ་ཆེན་མོའི་ཕམ་འབགས་ཏེ་དཔལ་གཏོར་ཉིད་ཡིན་ཡང་། དེང་སང་ཕྱག་ལེན་ལ་བསྟན་མ་རང་གི་སྒོས་ཀྱི་གཏོར་མ་ཁང་བཟང་གི་སྟེང་དུ་བཟླུམ་གཏོར་གཅིག་དང་། ཟུར་གསུམ་པ་གཅིག ཡང་བཅུས་གཏོར་གཅིག་དང་བཅས་པའི་གཏོར་མ་བཤོམ་པར་མཛད་པ་འདི་ནི། སྟན་སྐྱོང་གི་དུས་འདིར།
དཔལ་གཏོར་གྱི་སྟེང་དུ་བསྟན་མ་རང་གི་གཏོར་མ་འདི་བཞིན་གནང་བ་ལ་བསྟན་མ་རྣམས་ཤིན་ཏུ་དགེས་པའི་རྣམ་འགྱུར་བདག་ཆེན་རྒྱ་གར་བས་མངོན་སུམ་དུ་གཟིགས་ནས། ཕྱག་ལེན་ལ་མཛད་པའི་རྒྱུན་ཡིན་པར་སྣང་སྟེ། བདག་ཆེན་དེ་ཉིད་ཀྱི་གསུང་རབ་ལས། བསྟན་མ་སྐྱོང་བར་བྱའོ། ། འདིའི་སྐབས་སུ་ཁོ་བོ་རང་གི་ལག་ལེན་ལ། བསྟན་མ་རང་གི་གཏོར་མ་གཅིག་ཀྱང་བཤམ་ལ། དཔལ་གྱི་ཕམ་འབགས་དང་སྦྲགས་ཕུལ་བ་ལ་བསྟན་མ་རྣམས་ཐུགས་དགེས་པ་མཐོང་མྱོང་གིས་གྲུབ་པའོ། ། ཞེས་གསུངས་པའི་ཕྱིར་རོ། ལྟར་དགྲ་བོ་ཡོད་པའི་ས་ཕྱོགས་སམ་ཁང་སྟེང་སོགས་སུ་ཁྱེར་ལ། ཧོ་ཞེས་པས་བསྟན་མ་རྣམས་བོས་ལ།
ཚུལ་ཇི་ལྟར་དུ་འབོད་ན། བོད་ཀྱི་འཇིག་རྟེན་གྱི་ཁམས་སྐྱོང་བར་ཞལ་གྱིས་བཞེས་པའི་དམ་ཅན་བསྟན་མ་བཅུ་གཉིས་དཔལ་ཆེན་རྡོ་རྗེ་གཞོན་ནུའི་བཀའི་ཕམ་འབགས་ལ་མནོས་ཏེ་རྣལ་འབྱོར་པ་བདག་གི་དངོས་གྲུབ་བསྒྲུབ་པའི་སྟོང་དང་གྲོགས་ལ་ནག་མོ་བཞིན་མི་སྡུག་གི་བུ་མོ་བདུད་མོ་ཆེན་མོ་མཆེད་བཞི་དང་། དམར་མོ་ཁྲོ་གཉེར་ཅན་གྱི་བུ་མོ་གནོད་སྦྱིན་མ་ཆེན་མོ་མཆེད་བཞི་དང་། དཀར་ཤམ་བཞིན་བཟང་གི་བུ་མོ་སྨན་བཙུན་མ་ཆེན་མོ་མཆེད་བཞི་རྣམས། སྔོན་སློབ་དཔོན་ཆེན་པོ་པདྨ་འབྱུང་གནས་ཀྱི་སྤྱན་སྔར་ཐུགས་དམ་ཞལ་གྱི་བཞེས་པ་ལས་མ་འདའ་བར་གནས་འདིར་གཤེགས་ཤིག ཅེས་ཚིག་ལྷུག་པའི་སྒོ་ནས་སྤྱན་དྲངས། ཛཿཧཱུྃ་བཾ་ཧོཿཌཱ་ཀི་ཎི་ཧཱུྃ་ཛཿ ཨེ་ཨཱ་ར་ལི་ཧྲིཾ་ཧྲིཾ་ཞེས་པས་སྔགས་ཀྱི་སྒོ་ནས་དང་། དམིགས་པའི་སྒོ་ནི་དེའི་ཚེ་ཡེ་ཤེས་ཀྱི་མཁའ་འགྲོ་མ་རྣམས་མངོན་སུམ་དུ་སྤྲིན་འཐིབས་པ་ལྟར་དགུག་པར་བསམས་ནས། རང་གི་ལག་པ་རྒྱབ་སྦྱར་བའི་མཐེའུ་ཆུང་སྦྲེལ།
མཐེ་བོང་གཉིས་ལག་མཐིལ་དུ་བཀུག སོར་མོ་ལྷག་མ་རྣམས་གཤོག་པ་ལྟར་བྱས་པའི་ཁྱུང་གཤོག་གི་ཕྱག་རྒྱས་མཐིལ་གྱིས་མནན་ལ། དེ་ནས་ཚིགས་བཅད་ཀྱི་སྒོ་ནས་སྤྱན་དྲངས་ཤིང་། གཏོར་མ་བསྔོ་བ་དངོས་ནི། སྒྲུབ་ཐབས་ཀྱི་གཞུང་ལས། བྷྱོཿབཀའ་ཡི་་་་་་འདིའི་དབྱངས་སྔོན་གྱི་དབྱངས་རྙིང་ཡིན་ཏེ། དབྱངས་ཡིག་སྔ་མ་ཀུན་ལས་ཀྱང་བཤད་པས་སོ། བྲན་གཡོག་ཚོགས་དང་བཅས་ཉིད་དུ། ཞེས་སོགས་ཏེ། དེ་ཡང་དཔལ་ཆེན་པོའི་བཀའ་ཡི་བྲན་དང་གཡོག་གི་ཚོགས་དང་བཅས་པ་ཉིད་དུ།
དཔལ་ལྡན་ཁྲག་འཐུང་ངམ་ཧེ་རུ་ཀ་ཉིད་དེ་བཞིན་ཉིད་ལས་མི་འགྱུར་བས་ནམ་མཁའི་མདོག་ཅན་གྱི་སྐུར་སྟོན་པ་རྡོ་རྗེ་གཞོན་ནུའི་སྤྱན་སྔར་ཁས་བླངས་པ་རྣམས་ཚུར་གཤེགས་ཚུར་གཤེགས། གང་གཤེགས་ན་བོད་ཁམས་ཀྱི་བསྟན་མ་དང་སྐྱོང་མ་རྣམས་གཤེགས། གང་ལ་བརྟེན་ནས་གཤེགས་ན། སྔོན་དཔལ་ཆེན་གྱི་ཐུགས་དམ་དང་དམ་ཚིག་རྗེས་སུ་དགོངས་ལ་གཤེགས། གང་དུ་གཤེགས་ན་སྒྲུབ་པ་པོའི་སྤྱན་དྲངས་བའི་གནས་འདིར་གཤེགས། གཤེགས་ནས་ཅི་བྱེད་ན། དཔལ་ཆེན་རྡོ་རྗེ་གཞོན་ནུ་དང་སློབ་དཔོན་པདྨའི་དམ་ཚིག་དགོངས་ཏེ་རྣལ་འབྱོར་པ་བདག་གིས་བཤམས་པའི་མཆོད་སྦྱིན་གྱི་གཏོར་མ་འདི་བཞེས་ལ་གང་བཅོལ་བའི་འཕྲིན་ལས་རྣམས་མྱུར་བ་ཉིད་དུ་གྲུབ་པར་མཛོད། ཅེས་བསྟན་མ་རྣམས་ཐུན་མོང་དུ་སྤྱན་དྲངས་ཤིང་གཏོར་མ་བསྔོ་བ་ནི་སྤྱིར་བསྐུལ་བ་ཡིན་ལ། དེ་ནས་སོ་སོར་བསྐུལ་བ་ནི། སྒྲུབ་ཐབས་ཀྱི་གཞུང་ལས།
བདག་ཉིད་ཆེན་མོ་རྡོ་རྗེ་ཀུན་གྲགས་མ། ། ཞེས་སོགས་ཏེ། དེ་ཡང་བོད་ཁམས་སྐྱོང་བར་བྱེད་པའི་བསྟན་མ་རྣམས་ཀྱི་ནང་ནས་མཚན་ཡོངས་སུ་གྲགས་པ་ལྟར་ན་བདག་ཉིད་ཆེན་མོ་དང་། གསང་བའི་མཚན་ལྟར་ན་རྡོ་རྗེ་ཀུན་གྲགས་མ་ཞེས་བྱ་བ་ནི། སྐུ་མདོག་མཐིང་ནག ན་བཟའ་ནང་དམར་པོ། ཕྱི་བེར་ལྗང་སེར། དབུ་ལ་དཀྲོག་ཞུ། ཕྱག་གཡས་རྡོ་རྗེ་དང་། གཡོན་ཁྲམ་་་་་་ཁྲམ་འཕམ་ཞེས་པའང་སྣང་།
ཤིང་། ཤ་བ་ཡུ་མོ་ལ་ཞོན་པ་དང་། དེ་བཞིན་དུ་མཚན་ཡོངས་གྲགས་ལྟར་ན་དཔལ་ལྡན་ཧ་རི་ཞེས་བྱ་ཞིང་། གསང་མཚན་རྡོ་རྗེ་གཡའ་མ་སྐྱོང་ཞེས་བྱ་བ་ནི། སྐུ་མདོག་སེར་མོ། ན་བཟའ་ནང་དམར། ཕྱི་བེར་ལྗང་ནག དབུ་ལ་དཀྲོག་ཞུ། ཕྱག་གཡས་རྡོ་རྗེ་དང་། གཡོན་ཞགས་པ་འཛིན་ཞིང་།
རྟ་དམར་པོ་ལ་ཞོན་པ། གཞན་ཡང་ཡོངས་གྲགས་ཀྱི་མཚན་གངས་ཀྱི་ཡུམ་ཆེན་ཞེས་བྱ་ཞིང་། གསང་བའི་མཚན་དུ་རྡོ་རྗེ་ཀུན་དུ་བཟང་མོ་ཞེས་བྱ་བ་ནི། སྐུ་་་་་་མཐིང་ནག་ཅེས་པའང་སྣང་། མདོག་དམར་མོ། ནང་གོས་ལྗང་ནག ཕྱི་བེར་དམར་པོ། ཕྱག་གཡས་རྡོ་རྗེ། གཡོན་ཐོད་ཁྲག བོང་་་་་་སྟག་ལ་གཞོན་པ་བཞེས་པའང་སྣང་།
བུ་ལ་ཞོན་པ། དེ་བཞིན་དུ་མཚན་ཡོངས་གྲགས་སུ་འབྲོག་ཆེན་འཁོར་འདུས་དང་། གསང་མཚན་རྡོ་རྗེ་བགེགས་ཀྱི་གཙོ་ཞེས་བྱ་བ་ནི། སྐུ་མདོག་ལྗང་ཁུ། ནང་གོས་དམར་པོ། ཕྱི་བེར་ལྗང་སེར། ཕྱག་གཡས་རྡོ་རྗེ། གཡོན་བེ་ཅོན། རྔ་མོ་གྭ་པ་ལ་བཞོན་པ་སྟེ། དེ་ལྟར་བདུད་ཀྱི་བུ་མོ་ཆེན་མོ་ཁྱེད་བཞི་འཁོར་དང་བཅས་པ་ཡང་།
སྔོན་ཞལ་གྱི་བཞེས་པའི་ཐུགས་དམ་དང་དམ་ཚིག་རྗེས་སུ་དགོངས་ལ། བྲན་གྱི་ཚོགས་དང་གཡོག་འཁོར་མང་པོའི་ཚོགས་དང་བཅས་ཤིང་། ན་བཟའི་ལྷབ་ལྷུབ་དང་རིན་པོ་ཆེ་མང་པོའི་རྒྱན་དང་བཅས་ཏེ་གནས་འདིར་གཤེགས་ལ། སྔོན་ཀྱི་དམ་ཚིག་དགོངས་ཏེ། མཆོད་སྦྱིན་གྱི་གཏོར་མ་འདི་བཞེས་ལ། རྣལ་འབྱོར་པ་བདག་གི་བཅོལ་བའི་ལས་རྣམས་མྱུར་དུ་གྲུབ་པར་མཛོད། ཅེས་པས་བདུད་མོ་ཆེན་མོ་བཞི་ལ་བསྐུལ་ཞིང་གཏོར་མ་ཕུལ་ནས། དེ་ནས་གནོད་སྦྱིན་མ་ཆེན་མོ་བཞི་ལ་བསྐུལ་བ་ནི། སྒྲུབ་ཐབས་ཀྱི་གཞུང་ལས། གང་དཀར་ཤ་མེད་ཅེས་སོགས་ཏེ།
དེ་ཡང་བསྟན་མ་རྣམས་ཀྱི་ནང་ནས་མཚན་ཡོངས་སུ་གྲགས་པ་ལྟར་ན་གངས་དཀར་ཤ་མེད་དང་། གསང་བའི་མཚན་ལྟར་ན་རྡོ་རྗེ་གཡུ་བུན་མ་ཞེས་བྱ་བ་ནི། སྐུ་མདོག་སེར་མོ། ནང་གོས་དམར།་་་་་ དམར་མོ་ཞེས་པའང་སྣང་། ཕྱི་བེར་ལྗང་སེར། ཕྱག་གཡས་རྡོ་་་་་་ཐོད་ཁྲག་ཅེས་པའང་སྣང་། རྗེ། གཡོན་རལ་གྲི། སྟག་ལ་་་་་་བོང་བུ་ལ་ཞེས་པའང་སྣང་།
བཞོན་པ། དེ་བཞིན་དུ་མཚན་ཡོངས་གྲགས་སུ་ཁ་རག་ཁྱུང་བཙུན་དང་། གསང་བའི་མཚན་རྡོ་རྗེ་དཔལ་གྱི་ཡུམ་ཞེས་བྱ་བ་ནི། སྐུ་མདོག་དམར་་་་་་སེར་མོ་ཞེས་པའང་སྣང་། མོ། ནང་གོས་ལྗང་སེར། ཕྱི་བེར་དམར་པོ། ཕྱག་གཡས་རྡོ་རྗེ། གཡོན་ལྕགས་ཀྱུའི་མཚན་པའི་དབྱུག་་་་་་དགྲ་སཏྭ་ཞེས་པའང་སྣང་། པ།
དོམ་ནག་ལ་་་་་་རྟ་ལ་ཞེས་པའང་སྣང་། བཞོན་པ། གཞན་ཡང་མཚན་ཡོངས་གྲགས་ལྟར་ན་གསེར་ཆེན་མཁར་རྒྱུ་དང་། གསང་བའི་མཚན་ནི་རྡོ་རྗེ་ཀླུ་མོ་ཞེས་བྱ་བ་ནི། སྐུ་མདོག་སེར་མོ། ནང་གོས་དམར། ཕྱི་བེར་ལྗང་ནག ཕྱག་གཡས་རྡོ་རྗེ། གཡོན་དགྲ་སཏྭ།་་་་་ ལྕགས་ཀྱུ་ཞེས་པའང་སྣང་།
གླང་དམར་པོ་ལ་ཞོན་་་་་་དོམ་ལ་ཞེས་པའང་སྣང་། པ། གཞན་ཡང་མཚན་ཡོངས་གྲགས་སུ་རྨ་རི་རབ་འབྱམས་དང་། གསང་མཚན་ལྟར་ན་རྡོ་རྗེ་གྲགས་མོ་རྒྱལ་ཞེས་བྱ་བ་ནི། སྐུ་མདོག་ལྗང་ཁུ། ནང་གོས་དམར། ཕྱི་བེར་ལྗང་སེར། ཕྱག་གཡས་རྡོ་རྗེ། གཡོན་ཙིཏྟ་འཛིན་པ། མི་དྲེད་ལ་བཞོན་པ་སྟེ།
གནོད་སྦྱིན་གྱི་བུ་མོ་ཆེན་མོ་ཁྱེད་བཞི་འཁོར་དང་བཅས་པ་ཡང་། སྔོན་གྱི་ཐུགས་དམ་དམ་ཚིག་རྗེས་དགོངས་ལ། ཞེས་སོགས་ཚིག་རྐང་ལྔའི་བཤད་པ་སྔར་དང་འདྲའོ། ། དེ་ལྟར་གནོད་སྦྱིན་མ་བཞི་ལ་བསྐུལ་ཞིང་གཏོར་མ་ཕུལ་ནས། དེ་ནས་སྨན་བཙུན་མ་བཞི་ལ་བསྐུལ་བ་ནི། སྒྲུབ་ཐབས་ཀྱི་གཞུང་ལས། ཀོང་བཙུན་དེ་མོ་ལ་སོགས་ཏེ། དེ་ཡང་བསྟན་མ་རྣམས་ཀྱི་ནང་ནས་མཚན་ཡོངས་གྲགས་ལྟར་ན་ཀོང་བཙུན་དེ་མོ་དང་། གསང་མཚན་རྡོ་རྗེ་བོད་ཁམས་སྐྱོང་ཞེས་བྱ་བ་ནི། སྐུ་མདོག་དཀར་མོ།
ནང་གོས་དམར། ཕྱི་བེར་ལྗང་ཁུ། ཕྱག་གཡས་་་་་་ཞགས་པ་རྡོ་རྗེ། གཡོན་རྡོ་རྗེའི་ཞགས་པ། རྭ་བཅུ་ཤ་བ་ལ་བཞོན་པ། དེ་བཞིན་དུ་མཚན་ཡོངས་གྲགས་ལྟར་ན། བཙན་ལ་ལ་རོག གསང་མཚན་རྡོ་རྗེ་སྨན་གཅིག་མ་ཞེས་བྱ་བ་ནི། སྐུ་མདོག་སེར་མོ། ནང་གོས་དམར།
ཕྱི་བེར་ལྗང་ནག ཕྱག་གཡས་རྡོ་རྗེ། གཡོན་དྲིལ་བུ། བཙོས་ལ་བཞོན་པ། གཞན་ཡང་ཡོངས་གྲགས་ཀྱི་མཚན་སྨན་བཙུན་ཨུག་ཆོས་ཞེས་བྱ་ཞིང་། གསང་མཚན་རྡོ་རྗེ་གཡར་མོ་སིལ་ཞེས་བྱ་བ་ནི། སྐུ་མདོག་དམར་མོ། ནང་གོས་དམར། ཕྱི་བེར་ལྗང་ཁུ། ཕྱག་གཡས་རྡོ་རྗེ།
གཡོན་ཚོན་སྣ་ལྔའི་གྲུ་གུ་འཛིན་པ། འབྲི་མོ་ལ་བཞོན་པ། དེ་བཞིན་དུ་མཚན་ཡོངས་གྲགས་སུ་གཡུའི་དྲིལ་བུ་དང་། གསང་མཚན་རྡོ་རྗེ་གཟུགས་ལེགས་མ་ཞེས་བྱ་བ་ནི། སྐུ་མདོག་ལྗང་ནག ནང་གོས་དམར་པོ། ཕྱི་བེར་ལྗང་ནག ཕྱག་གཡས་རྡོ་རྗེ། གཡོན་ལྕགས་ཀྱུའི་མཚན་པའི་དབྱུག་པ་འཛིན་པ། རྐྱང་ལ་བཞོན་པ་སྟེ་སྨན་བཙུན་བུ་མོ་ཆེན་མོ་མཆེད་བཞི་འཁོར་དང་བཅས་པ་ཡང་།
སྔོན་ཐུགས་དམ་སོགས་ཚིག་རྐང་ལྔའི་བཤད་པ་གོང་དུ་བསྟན་པ་བཞིན་ཡིན་ལ། དེ་ལྟར་སྨན་བཙུན་མ་བཞི་བསྐུལ་ནས། དེ་ནས་ཐུན་མོང་དུ་དམ་ཚིག་དྲན་པར་བསྐུལ་ཞིང་འཕྲིན་ལས་འཆོལ་བ་ནི། སྒྲུབ་ཐབས་ཀྱི་གཞུང་ལས། ཆེ་་་་་་འདི་ལ་སྒེར་དབྱངས་ཤིག་ཡོད་བར་རྡོ་རྗེ་གདན་པ་ཆེན་པོའི་གསུང་རྒྱུན་ཟིན་བྲིས་ལས་འབྱུང་ཡང་། དེང་སང་རང་རེའི་ཕྱག་ལེན་ལ་མི་སྣང་། ཞེས་ཆེན་མོ་ཞེས་སོགས་ཏེ། དེ་དག་གི་དོན་ནི། དེ་ལྟར་སྤྱི་དང་སོ་སོར་བསྐུལ་ཞིང་གཏོར་མ་ཕུལ་བས་འཇིག་རྟེན་ན་མཐུ་བོ་ཆེ་ཞེས་གྲགས་པ་རྣམས་ལས་མཐུ་ཆེན་མོར་གྱུར་པ་བསྟན་མ་ཆེན་མོ་ཁྱེད་རྣམས་ཀྱང་། རྡོ་རྗེ་ཐོད་འཕྲེང་རྩལ་གྱི་སྤྱན་སྔ་རུ་ཞིང་ཆེན་ཚོགས་ཀྱི་མཆོད་པ་རྒྱ་ཆེན་པོ་བཀྲམས་ནས།
འདོད་ཡོན་རྣམ་པ་ལྔ་བདུད་རྩིའི་རང་བཞིན་ཅན་གྱི་རྫས་ཀྱི་ལོངས་སྤྱོད་སྦྱིན་དབང་བཞི་རྫོགས་པར་བསྐུར། གསང་མིང་རེ་རེ་བཏགས། དམ་ཚིག་རྣམ་པར་དག་པ་མནོས་ཏེ་ཐར་པ་ཐོབ་པའི་མིང་བཏགས་ནས། དབང་བཏགས་ལག་པ་གཡས་སུ་རྡོ་རྗེ་རེ་བྱིན་ནས། སྔགས་འཆང་རྡོ་རྗེ་འཆང་གི་གྲལ་ལ་ཞག་པའི་ཚེ། རང་རང་གི་ཇི་ལྟར་ཁས་བླངས་ཤིང་དམ་བཅས་པ་བཞིན་དུ། རྣལ་འབྱོར་པ་སྒྲུབ་པ་པོ་བདག་གི་མཐུན་པའི་གྲོགས་བྱོས་ཤིག སྡང་དགྲ་གནོད་བགེགས་ཐམས་ཅད་འདུལ་བ་དང་། ཡམས་ནད་ལ་སོགས་པའི་ནད་ཀྱི་རྣམ་པ་ཐམས་ཅད་བཟློག་པ་དང་། ཆོས་དང་མཐུན་པའི་བསམ་པ་ཐམས་ཅད་ཡིད་བཞིན་དུ་བསྒྲུབ་པར་བྱ་བའི་ཕྱིར།
བཀའ་ཡི་གཏོར་མ་རྒྱ་ཆེན་པོ་འདི་ལོངས་ལ། བདག་གིས་བཅོལ་བའི་ལས་ཐམས་ཅད་མྱུར་དུ་གྲུབ་པར་མཛོད། དེ་ལྟར་བཅོལ་བའི་དམ་ཚིག་འདི་ལས་ནམ་ཡང་མ་འདའ་ཞིག གལ་ཏེ་དམ་ཚིག་འདི་ལས་འདས་པར་གྱུར་ན། རྡོ་རྗེ་གཞོན་ནུ་ཉིད། བཛྲ་ཡཀྵ་སྟེ་རྡོ་རྗེ་གནོད་སྦྱིན་རབ་ཏུ་ཁྲོས་པར་གྱུར་པ་བཞིན་དུ་གྱུར་པས་ཁྱེད་རྣམས་ཀྱི་སྙིང་གི་དཀྱིལ་ནས་སྙིང་ཁྲག་དྲངས་ནས་འོ་དོད་འབོད་པར་འགྱུར་བའི་སྡུག་བསྔལ་མྱོང་དགོས་པ་གདོན་མི་ཟ་བ། དེ་བས་ན་རྣལ་འབྱོར་པ་བདག་གིས་གང་བཅོལ་བའི་ལས་བཞིའི་འཕྲིན་ལས་ཐམས་ཅད་མྱུར་དུ་གྲུབ་པར་མཛོད། ཅེས་པ་སྟེ་དེ་དག་གིས་ནི་བསྟན་མ་བསྐྱངས་ཤིང་འཕྲིན་ལས་བསྐུལ་བའི་ཚུལ་གྱི་རྣམ་པར་བཤད་པ་བསྟན་ཟིན་པ་ཡིན་ལ། དེ་ལྟར་བཤད་པའི་བསྟན་མ་རྣམས་ཀྱི་སྐུ་མདོག་དང་བཞོན་པ་མི་འདྲ་བ་དང་། ཕྱག་མཚན་རྒྱས་བསྡུས་སོགས་ཡི་གེ་རྙིང་མ་རྣམས་ལས་མི་འདྲ་བའི་ཚུལ་དུ་མ་ཞིག་འབྱུང་ཡང་།
རྣམ་བཤད་འདིར་ནི་གོང་དཀྱིལ་འཁོར་བསྐྱེད་པའི་སྐབས་སུ་བཤད་པ་དང་། འཇུག་བསྟན་སྐྱོང་གི་སྐབས་སུ་བཤད་པ་འདི་གཉིས་ཀ་བསྟན་པའི་གསལ་བྱེད་ཆེན་པོ་ངག་དབང་ཀུན་དགའ་རིན་ཆེན་གྱི་ཕུར་པའི་ཡི་གེ་རྙིང་མ་ཚད་ཐུབ་རྣམས་དང་། བྲིས་ཐང་ཁུང་མ་རྣམས་ནས་ཇི་ལྟར་འབྱུང་བ་བཞིན། བསྟན་མ་བཅུ་གཉིས་ཀྱི་མངོན་རྟོགས་རྣམས་བསྙེལ་ཐོའི་ཚུལ་དུ་མཛད་པའི་ཕྱག་དཔེ་ཚན་པ་གཉིས་ནས་གསུངས་པ་བཞིན་སྒྲ་ཇི་བཞིན་དུ་བཀོད་པ་ཡིན་པས། བློ་གསལ་རྣམ་དཔྱོད་དང་ལྡན་པ་རྣམས་ཀྱིས་གོ་བར་གྱིས་ཤིག གཉིས་པ་ཟོར་ལས་བསྟན་པ་ནི། གཏོར་མ་གཏོང་བའི་ཚེ། གཏོར་ཟོར་དུ་བྱས་ཏེ་འཕང་བར་འདོད་ན། རང་གི་མདུན་གྱི་ནམ་མཁར་བཞུགས་པའི་ཡེ་ཤེས་ཀྱི་དཀྱིལ་འཁོར་གྱི་ལྷ་ཚོགས་འཁོར་དང་བཅས་པ་རྣམས་ཟོར་གྱི་ལས་ལ་བསྐུལ་བ་ནི། སྒྲུབ་ཐབས་ཀྱི་གཞུང་ལས།
འཇམ་དཔལ་སྐུ་་་་་་འདི་ལ་སྔོན་གྱི་དབྱངས་ཡིག་རྙིང་པ་ཞིག་ཡོད་པར་ཤེས་རབ་སྣང་བའི་དབྱངས་ཡིག་གསལ་བའི་མེ་ལོང་ལས་སྒེར་དབྱངས་ཤིག་ཡོད་པར་བཤད་ཀྱང་རང་རེའི་ཕྱག་ལེན་ལ་མི་མཛད་དོ། ཡི་ལྷ་ཚོགས་ཀྱིས། ། ཞེས་སོགས་ཏེ། དེ་ཡང་འཇམ་དཔལ་སྐུའི་ལྷ་ཚོགས་འཁོར་དང་བཅས་པ་ཁྱེད་རྣམས་ཀྱིས་དོ་ནུབ་དྲག་པོའི་གཏོར་ཟོར་དགྲ་བགེགས་ལ་འཕང་པའི་ལས་ཀྱི་གྲོགས་མཛོད་ཅིག དེ་བཞིན་དུ་པདྨ་གསུང་གི་ལྷ་ཚོགས་འཁོར་དང་བཅས་པ་རྣམས་ཀྱིས་དོ་ནུབ་ཟོར་གྱི་སོགས་ཚིག་རྐང་ཕྱི་མའི་དོན་རྣམས་སྔ་མའི་རིགས་འགྲེ་སྦྱར་ཏེ་ཤེས་པར་བྱས་ལ། ཡང་དག་ཐུགས་ཀྱི་ལྷ་ཚོགས་འཁོར་དང་བཅས་པ་རྣམས་ཀྱིས་དོ་ནུབ་སོགས་འགྲེ། བདུད་རྩི་ཡོན་ཏན་གྱི་ལྷ་ཚོགས་འཁོར་དང་བཅས་པ་རྣམས་ཀྱིས་དོ་ནུབ་སོགས་འགྲེ། ཕུར་པ་འཕྲིན་ལས་ཀྱི་ལྷ་ཚོགས་འཁོར་དང་བཅས་པ་རྣམས་ཀྱིས་དོ་ནུབ་སོགས་འགྲེ། བཅོམ་ལྡན་འདས་རྡོ་རྗེ་གཞོན་ནུ་ཡིས་དོ་ནུབ་སོགས་འགྲེ། དཔལ་གྱི་ཡུམ་ཆེན་འཁོར་ལོ་རྒྱས་འདེབས་ཀྱིས་དོ་ནུབ་སོགས་འགྲེ།
དགྲ་བགེགས་འཇིག་པར་བྱེད་པ་ཁྲོ་བོ་བཅུ་ཡིས་དོ་ནུབ་སོགས་འགྲེ། དབྱིངས་ཀྱི་རང་བཞིན་རྡོ་རྗེ་ཁྲོ་མོ་བཅུ་པོ་ཡིས་དོ་ནུབ་སོགས་འགྲེ། སྤྲུལ་པའི་ཕྲ་ཐབས་ཡབ་ཡུམ་ཉི་ཤུ་ཡིས་དོ་ནུབ་སོགས་འགྲེ། ཕུར་བུ་སྲས་ཀྱི་ལྷ་ཚོགས་འཁོར་དང་བཅས་པ་རྣམས་ཀྱིས་དོ་ནུབ་སོགས་འགྲེ། ཡེ་ཤེས་ཚད་མེད་རང་བཞིན་སྒོ་མ་བཞི་པོ་ཡིས་དོ་ནུབ་སོགས་འགྲེ། ཕུར་སྲུང་དམ་ཅན་ཤྭ་ན་མ་མཆེད་བཞི་ལ་སོགས་པ་བཅུ་གཉིས་ཀྱིས་དོ་ནུབ་སོགས་འགྲེ། བསེ་ཡི་སྐྱེས་བུ་མཆེད་བཞི་འཁོར་དང་བཅས་པ་ཡིས་དོ་ནུབ་སོགས་འགྲེ། དམ་པ་ཆོས་སྐྱོང་བའི་བསྲུང་མའི་ཚོགས་འཁོར་དང་བཅས་པ་རྣམས་ཀྱིས་དོ་ནུབ་སོགས་འགྲེ། རིག་འཛིན་མཐུ་རྩལ་ཅན་འཁོར་དང་བཅས་པ་རྣམས་ཀྱིས་དོ་ནུབ་དྲག་པོའི་གཏོར་ཟོར་དགྲ་བགེགས་ལ་འཕང་བའི་ལས་ཀྱི་གྲོགས་མཛོད་ཅིག ཅེས་ཟོར་བསྐུལ་ནས།
དེ་ནས་ཟོར་ལམ་དབྱེ་བ་ནི། སྒྲུབ་ཐབས་ཀྱི་གཞུང་ལས། དོ་ནུབ་ཀྱི་ཟོར་ཁ་གཉེན་པོ་འདི། ། ཞེས་སོགས་ཏེ། དེ་ཡང་དུས་དོ་ནུབ་ཀྱི་གཏོར་མའི་ཟོར་ཁ་རྣོ་ལ་རྩུབ་པ་གཉན་པོ་འདི། སྟེང་ཕྱོགས་ཀྱི་ལྷ་རྣམས་ལ་མི་ཟོར་ཏེ་མི་འཕང་ཞིང་མི་བརྡེག་པས་ལྷ་རྣམས་གཤེགས་ཡུལ་གངས་དཀར་གྱི་རྩེ་ལ་གཤེགས་ཏེ། གཏོར་ཟོར་དགྲ་བགེགས་ལ་འཕེན་པའི་ལམ་གཉན་པོ་ད་ཕྱེས་ཤིག དེ་བཞིན་དུ། དོ་ནུབ་ཀྱི་གཏོར་ཟོར་གཉན་པོ་འདི། བར་གྱི་ཆ་ལ་གནས་པའི་བཙན་གྱི་ཕྱོགས་ལའང་མི་ཟོར་རོ། །
བཙན་རྣམས་གཤེགས་ཡུལ་བྲག་དམར་གྱི་ངོས་ལ་སོགས་པར་གཤེགས་ལ་གཏོར་ཟོར་གྱི་ལམ་གཉན་པོ་ད་ཕྱེས་ཤིག དོ་ནུབ་ཀྱི་གཏོར་མའི་ཟོར་ཁ་གཉན་པོ་འདི་ཤིན་ཏུ་རྣོ་བ་འདི་འོག་གི་ཆ་ལ་གནས་པའི་ཀླུ་རྣམས་ལ་ཡང་མི་ཟོར་རོ། ། ཀླུ་ཁྱེད་རྣམས་གཤེགས་ཡུལ་རྒྱ་མཚོའི་གཏིང་དུ་གཤེགས་ལ། གཏོར་ཟོར་གྱི་ལམ་གཉན་པོ་ད་ཕྱེས་ཤིག འོ་ན་གཏོར་མའི་ཟོར་ཁ་འདི་ཉིད་གང་ལ་ཟོར་ན། དོ་ནུབ་བརྡེག་པའི་གཏོར་མའི་ཟོར་ཁ་གཉན་པོ་འདི་ནི། ཡས་ཀྱི་བདུད་གཡོས་ཅིག་ལ་ཟོར་ཞིང་། དེར་མ་ཟད་མས་ཀྱི་སྲི་ལངས་དང་། ཕ་ཚན་གྱི་རྒྱ་འདྲེ་ཅན་དང་། མ་བུའི་བྱུར་འདྲེ་ཅན་དང་།
ཡུལ་མིའི་གདོང་འདྲེ་ཅན་དང་། སྡང་བ་གཟུགས་ཅན་གྱི་དགྲ་དང་། གནོད་པའི་གཟུགས་མེད་ཀྱི་བགེགས་དང་། ནོར་ཕུང་བར་བྱེད་པ་ཕུང་སྲིའི་སྙིང་གི་དཀྱིལ་དུ་དང་། བྱུར་གཏོང་བར་བྱེད་པ་བྱུར་སྲིའི་ཀླད་པའི་དཀྱིལ་དུ་དང་། དམ་ཚིག་ཉམས་པའི་སྙིང་གི་དཀྱིལ་དུ་དང་། རྨི་ལམ་ངན་པ་དང་། ལྟས་སྡིག་ངན་པ་སྟོན་པར་བྱེད་པ་རྣམས་ཀྱི་སྙིང་གི་དཀྱིལ་དུ་ཟོར་བ་སྟེ་བརྡེག་པར་བྱེད། ཅེས་པ་སྟེ་དེ་ལྟར་ཟོར་བསྐུལ་ཞིང་ཟོར་ལམ་ཕྱེ་ནས། ཟོར་གཏོར་དེ་ཉིད་དུག་ཁྲག་གི་ཐུན་དུ་བསམས་ནས་འཕང་པས་དགྲའི་རྣམ་ཤེས་མར་མེ་ལྟ་བུ་གསལ་ལེ་འབར་བ་ལ་ཕོག་པས།
ནག་ཐུམ་ཐུམ་བསད་ཅིང་རྣམ་ཤེས་ཆོས་ཀྱི་དབྱིངས་སུ་བསྒྲལ་བར་བསམས་ལ། རླུང་ཕྱོགས་སམ་རྫི་ཕྱོགས་དང་བསྟུན་ནས་གཏོར་མ་ཟོར་དུ་འཕངས་ཏེ། རང་ཉིད་དཔལ་ཆེན་པོའི་ང་རྒྱལ་དང་ལྡན་པའི་སྒོ་ནས་ཀཱི་ལ་ཡ་དང་། ཧཱུྃ་ཀ་ར་སོགས་ཁྲོ་བོ་བཅུའི་སྔགས་དང་། ཨོཾ་ལཾ་ཧཱུྃ་ལཾ་སོགས་བསྒྲལ་མཆོད་ཀྱི་སྔགས་རྣམས་བརྗོད་ཅིང་ཐམས་ཅད་བལྟ་བ་ཟབ་མོའི་རྩིས་ཟིན་པར་བྱེད་པ་ནི་མེད་ཐབས་མེད་པའི་མན་ངག་གོ ། དེ་དག་གིས་ནི་གཏོར་མ་ཟོར་གྱིས་ལས་བསྟན་པའི་རྣམ་པར་གཞག་པ་བསྟན་ཟིན་ནས། གསུམ་པ་ལས་བཞིའི་བྲོ་རྡུང་བ་ནི། གཏོར་མ་ཟོར་དུ་འཕངས་ཟིན་པ་དང་། ཡར་ལོག་ལ་གཏོར་སྣོད་རྣམས་ཇི་ལྟར་རིགས་པ་ཁ་ཕུབ་སྟེ། ཞི་བའི་བྲོ་བརྡུང་བར་བྱེད་པ་ནི།
ཞི་བའི་སེམས་དང་ལྡན་པས། སྒྲུབ་ཐབས་ཀྱི་གཞུང་ལས། ཧཱུྃ་དང་པོ་གཏི་མུག་ཉིད་ལས་བྱུང་། ། ཞེས་སོགས་ཏེ། དེ་ཡང་འཁོར་འདས་ཀྱི་ཆོས་འདི་རྣམས་དང་པོར་གཏི་མུག་སྟེ་མ་རིག་པ་ཉིད་ལས་བྱུང་། བར་དུ་ཡང་གཏི་མུག་དེ་ཉིད་ཀྱིས་འཁོར་བའི་གནས་སུ་འཁོར། ཐ་མ་གཏི་མུག་དེ་ཉིད་རང་བཞིན་མེད་པར་ཤེས་པ་ཉིད་ཀྱིས་གཏི་མུག་དེ་ཉིད་འདུལ་ཏེ། གཏི་མུག་རྣམ་པར་དག་པ་གཏི་མུག་རྡོ་རྗེའམ་རྣམ་པར་སྣང་མཛད་འཁོར་དང་བཅས་པ་རྣམས་ཀྱི་རྒྱུ་དངུལ་ལམ་དཀར་པོའི་ཤིང་དག་ལས་གྲུབ་པ། མགོ་བོ་དང་རྒྱ་མདུད་དང་། རྩེ་མོ་ཟླུམ་པོའི་དབྱིབས་ཅན་གྱི་ཕུར་པའི་ལོགས་ལ་ཞི་བའི་ལྷ་ཚོགས་རྣམས་བསྒོམས་པ་སྟེ་གནས་ཤིང་།
ཁོང་སང་སྟོང་པ་ནི་སྟོང་ཉིད་སྙིང་རྗེ་དབྱེར་མེད་པའི་བྱང་ཆུབ་ཀྱི་སེམས་སུ་རྒྱུད་ལུང་ལས་བསྟན་ཞིང་། དེ་ལྟ་བུའི་རྩེ་མོ་ཟླུམ་པོའི་དབྱིབས་ཅན་གྱི་ཕུར་པ་བཏབ་པ་ཡིས་ཞི་བྱ་ཐམས་ཅད་མ་ལུས་པར་ཞི་བར་འགྱུར་ལ། ཞི་བར་མ་གྱུར་པ་གང་ཡང་མེད་པས་ན་ཞི་བར་མཛད་པའི་ལྷ་རྣམ་པར་སྣང་མཛད་དམ་བུདྡྷ་ཧེ་རུ་ཀ་ལ་ཕྱག་འཚལ་ལོ་ཞེས་དང་། ཨོཾ་དཱིཔྟ་ཙཀྲ་ཀཱི་ལི་ཀཱི་ལ་ཡ་སརྦ་བྷི་གྷྣན་བནྡྷ་ཤཱནྟིཾ་ཀུ་རུ་སྭཱཧཱ། ཞེས་པའི་སྔགས་དོན་ནི། ཨོཾ་དམ་བཅའ་བ། དཱིཔྟ་འབར་བ། ཙཀྲ་འཁོར་ལོ། ཀཱི་ལི་ཀཱི་ལ་ཡ་ཕུར་བུ། སརྦ་ཐམས་ཅད།
བི་གྷྣན་དགྲ་བགེགས། བནྡྷ་འཆིང་བ། ཤཱནྟིཾ་ཞི་བ། ཀུ་རུ་གྱུར་ཅིག སྭཱཧཱ་གཞི་ཚུགས་ཞེས་པའི་དོན་ནོ། ། དེ་བཞིན་དུ་འོག་མ་རྣམས་ལ་ཡང་ཚིག་དོན་དང་སྔགས་དོན་རྣམས་འདོན་པ་བསྒྱུར་བ་ཤེས་པའི་སྒོ་ནས། རྒྱས་པའི་བྲོ་རྡུང་ནི། དང་པོར་འཁོར་འདས་ཀྱི་ཆོས་འདི་རྣམས་ང་རྒྱལ་ཉིད་ལས་བྱུང་། བར་དུ་ང་རྒྱལ་ཉིད་ཀྱིས་འཁོར་བར་འཁོར། ཐ་མར་ང་རྒྱལ་དེ་ཉིད་ཀྱི་རང་གི་ཤེས་པས་འདུལ།
དེ་ལྟར་ན་ང་རྒྱལ་རྡོ་རྗེའམ་རིན་ཆེན་འབྱུང་ལྡན་འཁོར་བཅས་ཀྱི་རྒྱུ་གསེར་རམ་སེར་པོའི་ཤིང་ལ་གྲུབ་པའི་མགོ་བོ་དང་རྒྱ་མདུད་དང་། རྩེ་མོ་ཟུར་བཞི་པའི་དབྱིབས་ཅན་གྱི་ལོགས་ལ་རྒྱས་པའི་ལྷ་ཚོགས་གསལ་བར་གནས་ཤིང་ཁོང་སང་སྟོང་པ་བྱང་ཆུབ་སེམས་ཀྱི་བདག་ཉིད་ཅན་གྱི་རྩེ་མོ་ཟུར་བཞི་པའི་ཕུར་པ་བཏབ་པས། ཚེ་དང་བསོད་ནམས་ཐམས་ཅད་མ་ལུས་པ་རྒྱས་པར་འགྱུར་ཞིང་། རྒྱས་པར་མ་གྱུར་པ་གང་ཡང་མེད་པས། རྒྱས་པར་མཛད་པའི་ལྷ་རཏྣ་ཧེ་རུ་ཀ་ལ་ཕྱག་འཚལ་ལོ། ། ཨོཾ་དཱིཔྟ་རཏྣ་ཀཱི་ལི་ཀཱི་ལ་ཡ་སརྦ་བིགྷྣན་བནྡྷ་ཨཱ་ཡུཿཔུཥྚིཾ་ཀུ་རུ་ཨོཾ་ཞེས་པ་སྟེ། ཨཱ་ཡུཿཔུཥྚིཾ་ནི་ཚེ་རྒྱས་པ་ཞེས་པའོ། ། དབང་གི་བྲོ་རྡུང་ནི། དང་པོར་འཁོར་འདས་ཀྱི་ཆོས་འདི་འདོད་ཆགས་ཉིད་ལས་བྱུང་། བར་དུ་འདོད་ཆགས་ཉིད་ཀྱིས་འཁོར་བར་འཁོར།
ཐ་མ་འདོད་ཆགས་ཉིད་ཀྱི་རང་ངོ་ཤེས་པས་འདུལ། དེ་ལྟར་ན་འདོད་ཆགས་དག་པ་འདོད་ཆགས་རྡོ་རྗེའམ། འོད་དཔག་མེད་ཉིད་ཀྱི་རྒྱུ་ཟངས་སམ་དམར་པོའི་ཤིང་ལས་གྲུབ་པའི་མགོ་བོ་རྒྱ་མདུད་རྩེ་མོ་རྣམས་ཟླ་གམ་གྱི་དབྱིབས་ཅན་གྱི་ཕུར་པའི་ལོགས་ལ་དབང་གི་ལྷ་ཚོགས་གསལ་བར་གནས་ཤིང་ཁོང་སང་སྟོང་པ་བྱང་ཆུབ་ཀྱི་སེམས་ཀྱི་བདག་ཉིད་ཅན་རྩེ་མོ་ཟླ་གམ་གྱི་དབྱིབས་ཅན་གྱི་ཕུར་པ་བཏབ་པས། འགྲོ་བ་ཐམས་ཅད་དབང་དུ་བསྡུད་པའི་དབང་བསྡུད་ཀྱི་ལྷ་པདྨ་ཧེ་རུ་ཀ་ལ་ཕྱག་འཚལ་ལོ། ། ཨོཾ་དཱིཔྟ་པདྨ་ཀཱི་ལི་ཀཱི་ལ་ཡ་སརྦ་བིགྷྣན་བནྡྷ་ཏྲི་དྷཱ་ཏུ་ཝ་ཤཾ་ཀུ་རུ་ཧོཿཞེས་པ་སྟེ་ཏྲི་དྷཱ་རུ་ཝ་ཤཾ་ཞེས་པ་ནི་ཁམས་གསུམ་དབང་བསྡུད་ཅེས་པའི་དོན་ནོ། ། དྲག་པོའི་བྲོ་རྡུང་བ་ནི། དང་་་་་་འདིའི་གདང་སྔོན་གྱི་གདང་རྙིང་ཡིན་ཀྱང་དབྱངས་ཡིག་རྙིང་པ་ཀུན་ཏུ་མི་འབྱུང་བ་ནི། ལས་སླ་བའི་ཕྱིར་ཡི་གེའི་ཚོགས་སྐྱུང་བ་ཡིན་པར་སེམས་སོ། པོར་འཁོར་འདས་ཀྱི་ཆོས་འདི་རྣམས་ཞེ་སྡང་ཉིད་ལས་བྱུང་། བར་དུ་ཞེ་སྡང་ཉིད་ཀྱིས་འཁོར་བར་མགལ་མེའི་འཁོར་ལོ་བཞིན་དུ་འཁོར།
ཐ་མར་ཞེ་སྡང་དེ་ཉིད་ཞེ་སྡང་རྡོ་རྗེར་ཤེས་ཏེ་བསྒོམས་པས་ཞེ་སྡང་དེ་ཉིད་འདུལ། དེ་ལྟར་ཞེ་སྡང་མ་སྤངས་དབྱིངས་སུ་དག་པ་ཞེ་སྡང་རྡོ་རྗེའམ་མི་བསྐྱོད་པ་འཁོར་དང་བཅས་པ་རྣམས་ཀྱིས་རྒྱུ་ལྕགས་སམ་ནག་པོའི་ཤིང་དག་ལས་གྲུབ་པའི་དབྱིབས་མགོ་བོ་དང་རྒྱ་མདུད་དང་རྩེ་མོ་ཟུར་གསུམ་པའི་ལོགས་ལ་དྲག་པོའི་ལྷ་ཚོགས་གསལ་བར་སྒོམ་ཞིང་གནས་པའི་ཁོང་སང་སྟོང་པ་བྱང་ཆུབ་སེམས་ཀྱི་རང་བཞིན་ཅན་གྱི་རྩེ་མོ་ཟུར་གསུམ་ཤིན་དུ་རྣོ་བའི་ཕུར་པ་འདི་ཡུལ་དགྲ་བགེགས་ལ་བཏབ་པའི་དགྲ་བགེགས་མ་ལུས་པ་ཐམས་ཅད་བརླག་པར་འགྱུར་ཞིང་། སྔར་གྱི་དགྲ་བགེགས་སུ་གནས་པ་བརླག་པར་མ་གྱུར་བ་གང་ཡང་མེད་པས། དྲག་པོའི་ལྷ་ཞེ་སྡང་རྡོ་རྗེའམ་བཛྲ་ཧེ་རུ་ཀ་ཁྱེད་ལ་བཀའ་དྲིན་དྲན་པས་སླར་ཡང་ཕྱག་འཚལ་ལོ། ། ཨོཾ་དཱིཔྟ་ཀརྨ་ཀཱི་ལི་ཀཱི་ལ་ཡ་སརྦ་བིགྷྣན་བནྡྷ་སརྦ་ཤ་ཏྲུན་མཱ་ར་ཡ་ཧཱུྃ་ཕཊ྄། ཅེས་པ་སྟེ་སྔགས་དོན་ནི་ཕྱག་འཚལ་ལོ་འབར་བ་ལས་ཀྱི་ཕུར་བུ་ལ་བགེགས་ཐམས་ཅད་འཆིང་། དགྲ་ཐམས་ཅད་གསོད་ཅེས་པའི་དོན་ནོ། ། དེ་རྣམས་ཀྱིས་ལས་བཞིའི་བྲོ་རྡུང་པའི་རྣམ་པར་གཞག་པ་བསྟན་ཟིན་ནས། བཞི་པ་དངོས་གྲུབ་བླངས་བ་ནི། སྒྲུབ་ཐབས་ཀྱི་གཞུང་ལས།
ཡེ་ཤེས་ལྔ་ལྡན་་་་་་འདིའི་དབྱངས་ལ་དངོས་གྲུབ་ཀུན་འདུས་ཀྱི་དབྱངས་ཞེས་བྱ་ཞིང་། དབྱངས་ཡིག་སྔ་ཕྱི་ཀུན་ཏུ་གསལ་བར་མི་བཞུགས་ཀྱང་། བླ་མ་གོང་མ་རྣམས་ཀྱི་གསུང་རྒྱུན་མ་ཉམས་ལས་འབྱུང་བ་བཞིན་དེང་སང་དཀྱིལ་འཁོར་གྱི་སྒྲུབ་མཆོད་ཆེན་མོ་དང་འགྲེལ་བ་འདི་ཉིད་ལེགས་སོ། ཞེས་སོགས་ཏེ། དེ་ཡང་ཆོས་ཀྱི་དབྱིངས་ཀྱི་ཡེ་ཤེས། མེ་ལོང་ལྟ་བུའི་ཡེ་ཤེས། མཉམ་པ་ཉིད་ཀྱི་ཡེ་ཤེས། སོ་སོར་རྟོག་པའི་ཡེ་ཤེས། བྱ་བ་གྲུབ་པའི་ཡེ་ཤེས་ཏེ་ཡེ་ཤེས་ལྔ་དང་ལྡན་ཞིང་། ལམ་བདེ་བ་ནས་འབྲས་བུ་བདེ་བར་གཤེགས་པ།
མི་སྐྱོད་པ། རྣམ་པར་སྣང་མཛད། རིན་ཆེན་འབྱུང་ལྡན། འོད་དཔག་མེད། དོན་ཡོད་གྲུབ་པ་སྟེ། ཀུན་བཟང་རིགས་ལྔའི་བདག་ཉིད་ཅན་ཁྱེད་རྣམས་ཀྱི་སྐུ་དང་གསུང་དང་ཐུགས་དང་ཡོན་ཏན་དང་འཕྲིན་ལས་ཀྱི་སྒོ་ནས་ཆོས་ཀྱི་འཁོར་ལོ་རབ་ཏུ་བསྐོར་ཞིང་ཞི་བ་དང་ཁྲོ་བོའི་སྒོ་ནས་སྐུ་མཐའ་ཡས་པར་སྟོན་པ་ཁྱེད་རྣམས་ཐུགས་དམ་ཞལ་གྱིས་བཞེས་པ་བཞིན་དུ། བདག་དང་མཐའ་ཡས་པའི་སེམས་ཅན་ལ་ཐུགས་བརྩེ་བ་ཆེན་པོས་ཉེ་བར་དགོང་ནས་དྲག་པོའི་མཐུ་སྟོབས་ཀྱིས་གདུག་པ་ཅན་དགྲ་བགེགས་ཀྱི་ཚོགས་རྣམས་བསྒྲལ་བར་ནུས་པའི་དངོས་གྲུབ་དང་། ཁྱད་པར་དུ་ཕྱག་རྒྱ་ཆེན་པོ་མཆོག་གི་དངོས་གྲུབ་བཅོམ་ལྡན་འདས་རྡོ་རྗེ་གཞོན་ནུའི་གོ་འཕང་མྱུར་བ་ཉིད་དུ་སྩོལ་བ་དང་། དེ་མངོན་དུ་མ་གྱུར་གྱི་བར་དུ་ཡང་ས་ལམ་གྱི་བར་ཆད་ཐམས་ཅད་ཞི་བ་དང་། ཚེ་དཔལ་ཐམས་ཅད་རྒྱས་པ་དང་།
འགྲོ་ཀུན་དབང་དུ་འདུ་བ་ལ་སོགས་པ་ཐུན་མོང་གི་དངོས་གྲུབ་མ་ལུས་པ་བསྩལ་དུ་གསོལ་ཞེས་པ་སྟེ་དེ་ལྟར་ཞེ་ཐག་པ་ནས་བརྗོད་ཅིང་དངོས་གྲུབ་བླང་བའི་ཚུལ་གྱི་གསོལ་བ་བཏབ་པས། ཡེ་ཤེས་ཀྱི་དཀྱིལ་འཁོར་གྱི་ལྷ་ཚོགས་རྣམས་ཀྱིས་ཐུགས་དགེས་བཞིན་པ་དང་བཅས་པས་མཆོག་དང་ཐུན་མོང་གི་དངོས་གྲུབ་ཐམས་ཅད་མྱུར་བ་ཉིད་དུ་མ་ལུས་ཤིང་ལུས་པ་མེད་པའི་ཚུལ་གྱིས་བསྩལ་བར་བསམས་པ་ཡིན་ནོ། ། དེ་དག་གིས་ནི་དངོས་གྲུབ་བླང་བའི་ཚུལ་བསྟན་ཟིན་ནས། ལྔ་པ་བཟོད་པར་གསོལ་བ་ནི། ཧེ་རུ་ཀའི་ཡི་གེ་བརྒྱ་པའི་མཐར། སྒྲུབ་ཐབས་ཀྱི་གཞུང་ལས། མ་འབྱོར་བ་དང་ཉམས་པ་དང་། ། ཞེས་སོགས་གསུངས་ཏེ། དེ་ཡང་མཆོད་པའི་ཡོ་བྱད་མ་འབྱོར་བ་དང་། ཆོ་གའི་ཚིག་དོན་ཉམས་པ་དང་།
གཞན་གང་ཡང་བདག་བྱིས་པ་སོ་སོ་སྐྱེ་བོ་མི་ཤེས་པ་རྨོངས་པའི་བློ་ཡིས་འགལ་ཆད་ནོངས་འཕྲུལ་འཇིགས་པའི་ཚོགས་ཇི་སྙེད་བགྱིས་པ་དང་། གཞན་བགྱིད་དུ་སྩལ་བ་དེ་དག་ཐམས་ཅད་ཀུན་འགྲོ་བའི་མགོན་པོ་ཐུགས་རྗེ་ཆེན་པོ་དང་ལྡན་པ་ཁྱེད་རྣམས་ཀྱིས་བཟོད་པར་མཛོད། ཁྱེད་རྣམས་ཀྱིས་རིགས་དྲུག་གི་སེམས་ཅན་གྱི་ཁམས་ལ་ཐུགས་རྗེས་སུ་བརྩེ་བས་བཀའ་སྩལ་ཞིང་བྲིས་པའི་དཀྱིལ་འཁོར་བྱིན་གྱིས་བརླབས་ཏེ་སེམས་ཅན་གྱི་དོན་དཔག་ཏུ་མེད་པ་མཛད་ན། བདག་ཅག་སོ་སོ་སྐྱེ་བོ་རིམ་གཉིས་ཀྱི་རྣལ་འབྱོར་རམ་ཏིང་ངེ་འཛིན་ལ་དབང་མ་ཐོབ་པ་རྣམས་རྒྱུད་ངན་པའམ་མཆོད་པའི་ཡོ་བྱད་མ་ཚང་པ་ལ་སོགས་པའི་ཉེས་པ་གང་ཅུང་ཟད་ཅི་མཆིས་པ་དེ་དག་ཐམས་ཅད་བཟོད་པར་མཛད་དུ་གསོལ། ཞེས་པ་སྟེ་ཚིག་བརྗོད་ཅིང་དོན་དྲན་པར་བྱ་བ་ནི་བཟོད་པར་གསོལ་བ་ཡིན་ལ། དྲུག་པ་དཀྱིལ་འཁོར་བསྡུ་བ་ནི། སྒྲུབ་ཐབས་ཀྱི་གཞུང་ལས། ཁྱེད་ཀྱི་སེམས་ཅན་དོན་ཀུན་མཛོད། ། ཅེས་སོགས་ཏེ། དེ་ཡང་ཡེ་ཤེས་ཀྱི་རང་བཞིན་ཅན་ཁྱེད་རྣམས་ཀྱི་རྟེན་དང་བརྟེན་པར་བཅས་པའི་དཀྱིལ་འཁོར་གྱི་རྣམ་པར་བསྟན་ཏེ།
བདག་སོགས་སེམས་ཅན་ཐམས་ཅད་ཀྱི་དོན་ཀུན་བསྒྲུབས་པར་མཛད་དེ། དེ་དང་རྗེས་སུ་མཐུན་པའི་མཆོག་ཐུན་མོང་གི་དངོས་གྲུབ་སྩོལ་ལ། རེ་ཞིག་ཆོས་ཐམས་ཅད་སྤྲོས་པའི་མཐའ་དང་བྲལ་བའི་དབྱིངས་སུ་རོ་ཅིག་པ་སངས་རྒྱས་ཀྱི་ཡུལ་དུ་གཤེགས་ནས་ཀྱང་། སླར་ཡང་འགྲོ་བའི་དོན་དུ་བསྐུལ་བའི་ཚེ། མྱུར་དུ་འབྱོན་པར་མཛད་དུ་གསོལ། ཨོཾ་བཛྲ་མུཿཞེས་བརྗོད་པས་མདུན་གྱི་འཇིག་རྟེན་ལས་འདས་པའི་དཀྱིལ་འཁོར་གྱི་ཡེ་ཤེས་པ་རྣམས་རང་བཞིན་གྱི་གནས་སུ་གཤེགས་པར་བསམ་ཞིང་། སརྦ་ས་མ་ཡ། ས་པ་རི་ཝཱ་ར་གཙྪཿ ཞེས་པའི་སྔགས་བརྗོད་ཅིང་། དེའི་སྔགས་དོན་ནི།
དམ་ཚིག་པ་འཁོར་དང་བཅས་པ་ཐམས་ཅད་སོངས་ཞེས་པའི་དོན་དྲན་བཞིན་པས། ལག་པ་རྒྱབ་སྦྱར་བའི་མཐེབ་སྲིན་གྱིས་སེ་གོལ་ཕྱིར་གཏོགས་པས། དམ་ཅན་རྣམས་རང་རང་གི་གནས་སུ་གཤེགས་སུ་གསོལ། དེ་ནས་རང་རྡོ་རྗེ་གཞོན་ནུར་གསལ་བའི་ཐུགས་ཀའི་ཧཱུྃ་ལས་འོད་འཕྲོས་སྣོད་ཀྱི་འཇིག་རྟེན་དང་བཅུད་ཀྱི་སེམས་ཅན་ཐམས་ཅད་ལ་ཕོག་པས། དེ་དག་འོད་ཟེར་གྱི་རྣམ་པར་བསྡུས་ཏེ་སྲུང་འཁོར་དུར་ཁྲོད་གཞལ་ཡས་ཁང་དང་བཅས་པ་ལ་ཐིམ། དེ་དག་ཀྱང་དཀྱིལ་འཁོར་གྱི་འཁོར་གྱི་ལྷ་རྣམས་ལ་ཐིམ། ལྷ་དེ་ཐམས་ཅད་གཙོ་བོ་ཡབ་ཡུམ་ལ་ཐིམ། གཙོ་མོ་ཡུམ་ཡང་ཡབ་ལ་བསྡུས་ཏེ། རང་ཉིད་གཙོ་བོ་རྡོ་རྗེ་གཞོན་ནུའི་ང་རྒྱལ་གྱིས་འོག་ནས་བཤད་པ་ལྟར་གྱི་སྤྱོད་ལམ་གྱི་རྣལ་འབྱོར་ཐམས་ཅད་དང་མ་བྲལ་བའི་ངང་ནས་བསྟན་པ་དང་སེམས་ཅན་གྱི་དོན་རྒྱ་ཆེན་པོ་རྗེས་སུ་བཅད་པར་བྱ་བ་ཡིན་ནོ། ། དེ་དག་གིས་ནི་དཀྱིལ་འཁོར་བསྡུ་བ་བསྟན་ཟིན་ནས།
བདུན་པ་བདག་ཉིད་བསྲུང་བ་ནི། སྒྲུབ་ཐབས་ཀྱི་གཞུང་ལས། ཨོཾ་ཤྲཱི་བཛྲ་ཀུ་མཱ་ར་ཀྲོ་དྷཱ་རཀྵ་ཧཱུྃ་ཕཊ྄། ཅེས་སོགས་ཏེ། དེ་ཡང་ཨོཾ་ནི་དམ་བཅའ་བ། ཤྲཱི་དཔལ། བཛྲ་རྡོ་རྗེ། ཀུ་མཱ་ར་གཞོན་ནུ། ཀྲོ་དྷ་ཁྲོ་བོ། རཀྵ་བསྲུང་བ་སྟེ་རང་གི་བ་སྤུའི་བུ་ག་ཐམས་ཅད་དཔལ་ཆེན་རྡོ་རྗེ་གཞོན་ནུའི་གོ་མཚམས་མེད་པར་བལྟམས་པས།
རང་ཉིད་གཟི་བརྗིད་དང་ནུས་མཐུ་ཕུན་སུམ་ཚོགས་པ་དང་ལྡན་པར་གྱུར་པར་བསྒོམས་པ་ཡིན་ལ། དེ་ནས་གོ་བསྒོ་བ་ནི། ཨོཾ་བཛྲ་ཀཝ་ཙི་ཧཱུྃ་ཕཊ྄། ཅེས་པ་སྟེ་དེའི་སྔགས་དོན་ནི། རྡོ་རྗེའི་ལུས་ལ་གོ་གྱོན་པ་ཞེས་པ་སྟེ། རང་གི་ལུས་ལ་རྡོ་རྗེའི་གོ་ཆ་གྱོན་པས་བར་ཆད་ཀྱི་རྣམ་པ་ཐམས་ཅད་ཀྱི་མི་ཚུགས་པར་བསམ་པ་ཡིན་ཞིང་། དེ་ནས་ཟབ་མོའི་ཡང་རྩེ་རྫོགས་པ་ཆེན་པོའི་ལྟ་བ་ལ་མཉམ་པར་བཞག་པའི་སྒོ་ནས་བརྟག་དཔྱད་ཀྱི་མཐའ་གསལ་བ་ནི། སྒྲུབ་ཐབས་ཀྱི་གཞུང་ལས། རང་བཞིན་སེམས་ཀྱི་ཆོས་ཉིད་འདི། ། ཞེས་སོགས་ཏེ།
དེ་ཡང་རང་བཞིན་གང་དུ་ཡང་མ་གྲུབ་པ་སེམས་ཀྱི་ཆོས་ཉིད་སྤྲོས་པའི་མཐའ་ཐམས་ཅད་དང་བྲལ་བ་འདི་རྐྱེན་གྱིས་གསར་དུ་མ་བཅོས་ཤིང་གདོད་མ་ནས་གཞི་མེད་རྩ་བྲལ་དུ་ལྷུག་པར་གནས་པའི་གནས་ལུགས་ཀྱི་དོན་ཡོད་པ་རྟག་པའི་མཐའ་དང་། མེད་པ་ཆད་པའི་མཐའ་སྟེ་ངོ་བོའི་མཐའ་ཐམས་ཅད་སྤངས་ཤིང་ཚིག་གི་ལམ་དུ་བརྗོད་པ་དང་བྲལ་བ། ཡོད་མིན་མེད་མིན་གྱི་མུ་བཞིའི་སྤྲོས་པ་ལས་འདས་པ་འབད་རྩོལ་སོགས་ལ་མ་བལྟོས་པ་རྩོལ་མེད་ཉིད་དུ་རང་བབས་གཤིས་ལུགས་སུ་གནས་པའི་སེམས་ཀྱི་ཆོས་ཉིད་དེ་ནི། འཁོར་འདས་ཀྱིས་བསྡུས་པའི་ཆོས་ཐམས་ཅད་ཀྱི་ངོ་བོ་སྟོང་པ་ཉིད་ཀྱི་དོན་ནམ་རང་བཞིན་གནས་ལུགས་ཀྱི་དོན་མཚོན་པའོ། ། ཞེས་པ་སྟེ་འདི་ནི་ཚིག་གི་སྒོ་ནས་ལྟ་བ་གསལ་བཏབ་པ་ཡིན་ལ། དེ་ཉིད་ཀྱི་དོན་ལ་མཉམ་པར་འཇོག་པ་ནི། ཨོཾ་ཨ་ཀ་རུ་མོ་ཁཾ་སརྦ་དྷརྨ་ཎ་ཨཱ་དྱེ་ནུཏྤནྣཱ་ཏྭ་ཏ། ཞེས་པའི་སྔགས་བརྗོད་ཅིང་། ཆོས་ཐམས་ཅད་གདོད་མ་ནས་མ་སྐྱེས་པའི་དེ་ཁོ་ན་ཉིད་བདག་མེད་རྟོགས་པའི་བལྟ་བ་ཟབ་མོ་ལ་བློ་ཅི་གནས་སུ་འཇོག་ཅིང་། ལྟ་བ་དེ་ཉིད་ཀྱིས་ཆོས་ཐམས་ཅད་ལ་རྒྱས་གདབ་པར་བྱའོ། །
དེ་དག་གིས་ནི་བདག་ཉིད་བསྲུང་ཞིང་གོ་བསྒོ་བ་རྟག་ཆད་ཀྱི་མཐའ་གསལ་བ་རྣམས་བསྟན་ཟིན་ནས། བརྒྱད་པ་ལས་རྗེས་བསྡུ་བ་ནི། དེ་ལྟར་དཀྱིལ་འཁོར་སྒྲུབ་མཆོད་སོགས་དང་འབྲེལ་བ་དང་མ་འབྲེལ་བ། གང་ལྟར་ཡང་རྣལ་འབྱོར་པ་རང་ཉིད་དཔོན་སློབ་རྣམས་ཀྱི་བྱ་བ་རྣམས་མཐར་ཕྱིན་པ་ལེགས་པར་བཤད་ཟིན་ནས། གཞན་གསང་སྔགས་སྒྲུབ་པའི་སྐལ་བ་དང་མི་ལྡན་པས། མིག་གི་ཡུལ་དུ་མཐོང་དུ་མི་རུང་བའི་གསང་བའི་རྫས་དང་། ཡོ་བྱད་ཐམས་ཅད་ལེགས་པར་བསྡུས་ལ་དཀྱིལ་འཁོར་སྒྲུབ་པ་སོགས་ཀྱི་ལས་བྱས་པའི་རྗེས་མི་མངོན་པར་བྱའོ། ། དགུ་པ་བསྔོ་བ་སྨོན་ལམ་ནི། སྒྲུབ་ཐབས་ཀྱི་གཞུང་ལས། དགེ་བ་འདི་ཡིས་མཐའ་ཡས་སེམས་ཅན་ཀུན། །
ཞེས་སོགས་ཏེ། དེ་ཡང་བདག་གིས་རྡོ་རྗེ་གཞོན་ནུའི་དཀྱིལ་འཁོར་ཆེན་པོ་བྲིས་བསྒྲུབས། རིམ་གཉིས་ཀྱི་སྒོམ་བཟླས་བགྱིས་པ་ལ་སོགས་པའི་དགེ་བ་འདི་དང་། གཞན་ཡང་བདག་གཞན་རྣམས་ཀྱིས་དུས་གསུམ་དུ་བསགས་པའི་དགེ་བ་དཔག་ཏུ་མེད་པ་འདིའི་མཐུ་དང་ནུས་པ་ལ་བརྟེན་ནས་མཐའ་ཡས་པའི་རིགས་དྲུག་གི་སེམས་ཅན་མ་ལུས་པ་ཀུན། ཕྱི་ནང་གི་ཉེ་འཚེའི་བདུད་ཐམས་ཅད་ལས་རྣམ་པར་རྒྱལ་ཏེ་ས་ལམ་གྱི་བར་ཆད་ཀུན་ཉེ་བར་བཅོམ་ནས་བཅོམ་ལྡན་འདས་རྡོ་རྗེ་གཞོན་ནུའི་ལམ་ལ་བརྟེན་ཞིང་། མྱ་ངན་ལས་འདས་པ་ཡི་བླ་ན་མེད་པའི་འབྲས་བུ་བྱང་ཆུབ་ཆེན་པོ་རྫོགས་པའི་སངས་རྒྱས་ཀྱི་གོ་འཕང་ངེས་པར་མྱུར་དུ་འགྲུབ་པར་གྱུར་ཅིག ཅེས་པའི་དོན་ཡིན་ལ། བཅུ་པ་ཤིས་པ་བརྗོད་པ་ལ། ཐོག་མར་གཙོ་བོ་ཡབ་ཀྱི་བཀྲ་ཤིས་ནི། སྒྲུབ་ཐབས་ཀྱི་གཞུང་ལས།
ཧཱུྃ་སྐྱེ་མེད་ཆོས་སྐུའི་རང་བཞིན་རྣམ་དག་ལས། ། ཞེས་སོགས་ཏེ། དེ་ཡང་སྐྱེ་འགག་གནས་སུ་མེད་པ་ཆོས་ཀྱི་སྐུ་རང་བཞིན་རྣམ་དག་གི་དབྱིངས་ལས་མ་གཡོས་བཞིན་དུ་འགྲོ་བའི་དོན་མཛད་པར་ཐུགས་དམ་ཞལ་གྱིས་བཞེས་པའི་དབང་གིས་གཟུགས་ཀྱི་སྐུར་རྣམ་པར་སྤྲུལ་པ་བཅོམ་ལྡན་འདས་དཔལ་ཆེན་རྡོ་རྗེ་གཞོན་ནུའི་སྐུ་ཅན་གྱིས་བདག་དང་མཐའ་ཡས་པའི་སེམས་ཅན་རྣམས་ལས་ཉོན་གྱི་སྐྱེ་ཤི་མེད་པ་སྐྱེ་མེད་ཀྱི་དོན་མངོན་སུམ་དུ་རྟོགས་པའི་ཡོན་ཏན་གྱིས་ཕྱུག་པའི་བཀྲ་ཤིས་སྩོལ་བར་ཤོག ཅེས་པའི་དོན་ཡིན་ལ། དེའི་རྗེས་སུ་གཙོ་མོ་ཡུམ་གྱི་བཀྲ་ཤིས་ནི། སྒྲུབ་ཐབས་ལས་མ་སྐྱེས་མི་དམིགས་ཞེས་སོགས་ཏེ། དེ་ཡང་། དང་པོར་མ་སྐྱེས། བར་དུ་མི་དམིགས། ཐ་མར་ཆོས་ཀྱི་དབྱིངས་ཉིད་ལས་མ་གཡོས་པའི་ཆོ་འཕྲུལ་གྱི་དངོས་པོ་བདག་མེད་རྟོགས་པའི་ཤེས་རབ་ཉིད་ཡུམ་གྱི་སྐུར་སྟོན་པ།
དབང་ཕྱུག་གི་ཡོན་ཏན་བརྒྱད་ལྡན་སངས་རྒྱས་ཀུན་གྱི་ཡུམ་ཆེན་འཁོར་ལོ་རྒྱས་འདེབས་ཀྱིས་བདག་དང་མཐའ་ཡས་པའི་སེམས་ཅན་རྣམས་ལ་དོན་གྱི་ཡོན་ཏན་སྤངས་རྟོགས་མཐར་ཐུག་པ་མྱུར་དུ་འབྱུང་བའི་བཀྲ་ཤིས་སྩོལ་བར་ཤོག ཅེས་པའི་དོན་ཡིན་ཞིང་། དེ་ནས་སྤྲུལ་པའི་ཁྲོ་བཅུའི་བཀྲ་ཤིས་ནི། སྒྲུབ་ཐབས་ལས། ཡེ་ཤེས་ཐུགས་ཀྱི་ཞེས་སོགས་ཏེ། དེ་ཡང་དཔལ་ཆེན་རྡོ་རྗེ་གཞོན་ནུ་ཡབ་ཡུམ་གྱི་ཐུགས་གཉིས་སུ་མེད་པའི་ཡེ་ཤེས་ལས་ཁྲོ་བོ་བཅུར་སྐུ་སྤྲུལ་ནས། བགེགས་ཀྱི་བདག་པོ་ཤར་ཕྱོགས་ལ་སོགས་པའི་ཕྱོགས་བཅུ་སྐྱོང་བ་བརྒྱ་བྱིན་ལ་སོགས་པ་རྣམས་ཞབས་ཀྱི་གདན་དུ་བཏིང་ནས་བསྟན་པ་བསྟན་འཛིན་དང་བཅས་པ་ལ་གནོད་པར་བྱེད་པའི་དགྲ་བགེགས་རྣམས་ཆོས་དབྱིངས་རང་གནས་སུ་སྒྲོལ་བའི་སྤྲུལ་པའི་ཁྲོ་རྒྱལ་ཆེན་པོ་ཧཱུྃ་མཛད་ཡབ་ཡུམ་ལ་སོགས་པ་བཅུས་བདག་དང་མཐའ་ཡས་པའི་སེམས་ཅན་རྣམས་ལ་བཀྲ་ཤིས་སྩོལ་བར་ཤོག ཅེས་པའི་དོན་ཡིན་ལ། དེ་ནས་ཡང་སྤྲུལ་ཕྱག་བརྙན་སྒོ་མ་སྲས་མཆོག་ཕོ་ཉ་དང་བཅས་པའི་བཀྲ་ཤིས་ནི། སྒྲུབ་ཐབས་ལས།
ཡང་སྤྲུལ་ཕྱག་བརྙན་ཉི་ཤུའི་ཞེས་སོགས་ཏེ། དེ་ཡང་ཁྲོ་བཅུ་ཡབ་ཡུམ་བཅུ་ལས་ཀྱང་། ཡང་སྤྲུལ་དུ་གྱུར་པའི་ཕྱག་བརྙན་ཕག་གི་མགོ་ཅན་ལ་སོགས་པ་ཉི་ཤུས་བདག་དང་མཐའ་ཡས་པའི་སེམས་ཅན་རྣམས་ལ་བཀྲ་ཤིས་སྩོལ་བར་ཤོག

ཡེ་ཤེས་ཚད་མེད་པ་བཞིའི་རང་བཞིན་སྒོ་མ་བཞིས་བདག་དང་མཐའ་ཡས་པའི་སེམས་ཅན་རྣམས་ལ་བཀྲ་ཤིས་སྩོལ་བར་ཤོག དཔལ་ཆེན་རྡོ་རྗེ་གཞོན་ནུའི་སྲས་མཆོག་ཕུར་བུ་རིགས་ལྔའི་མཐུ་དཔལ་གྱིས་བཀྲ་ཤིས་བདག་དང་མཐའ་ཡས་པའི་སེམས་ཅན་རྣམས་ལ་སྩོལ་བར་ཤོག སྤྲུལ་པའི་ཕོ་ཉ་སུམ་བརྒྱ་དྲུག་ཅུས་བདག་དང་མཐའ་ཡས་པའི་སེམས་ཅན་རྣམས་ལ་ཕན་བདེའི་འབྲས་བུ་འབྱུང་བའི་བཀྲ་ཤིས་སྩོལ་བར་ཤོག ཅེས་པའི་དོན་ཡིན་ཞིང་། དེ་ལྟར་གོང་དུ་བརྗོད་པའི་ལྷ་ཚོགས་རྣམས་ཀྱི་ཐུགས་རྗེ་དང་བྱིན་རླབས་ལ་བརྟེན། སྒྲུབ་པ་པོ་རྣམས་མཆོག་དང་ཐུན་མོང་གི་དངོས་གྲུབ་རྣམ་པ་གཉིས་མཆོག་ཏུ་འཕེལ་བའི་ཤིས་པ་བརྗོད་པ་ནི། གསང་སྔགས་རྣལ་འབྱོར་ཞེས་སོགས་ཏེ། དེ་ཡང་གསང་སྔགས་སྒྲུབ་པའི་རྣལ་འབྱོར་པ་གྲུབ་པའི་ས་ཆོས་དབྱིངས་མངོན་སུམ་དུ་རྟོགས་པའི་ཤེས་རབ་ཅན། རིག་འཛིན་བླ་མ་རྣམས་ཀྱི་ཇི་ལྟར་ཉམས་སུ་བཞེས་པ་བཞིན་དུ། ལྟ་སྤྱོད་ཡལ་བར་མ་གྱུར་པ་སྟེ་ཟུང་དུ་འབྲེལ་བའི་དགོངས་པའི་སྒོ་ནས། དུས་གསུམ་གྱི་རྒྱལ་བ་ཐམས་ཅད་ཀྱི་དགོངས་པ་ཚུལ་བཞིན་དུ་སྤྱོད་ཅིང་གཞུང་ཇི་ལྟ་བ་བཞིན་དུ་བསྒྲུབ་པས་བདག་ཅག་སྔགས་འཆང་རྡོ་རྗེ་འཛིན་པ་དཔོན་སློབ་རྣམས་ལ་མཆོག་དང་ཐུན་མོང་གི་དངོས་གྲུབ་རྣམ་པ་གཉིས་གོང་ནས་གོང་དུ་འཕེལ་བའི་བཀྲ་ཤིས་ཤོག
ཅེས་པ་སྟེ་དེ་དག་གི་དོན་དྲན་བཞིན་པའི་སྒོ་ནས་ཤིས་པ་བརྗོད་ལ་མེ་ཏོག་གི་ཆར་ཆེན་པོ་དབབ་ཅིང་རོལ་མོའི་སྒྲ་རྒྱ་ཆེར་བསྒྲགས་ཏེ། རང་གཞན་ཐམས་ཅད་བཀྲ་ཤིས་དང་བདེ་ལེགས་ཀྱི་དཔལ་ལ་འགོད་པར་བྱའོ། ། དེ་དག་གིས་ནི་རྗེ་ས་ཆེན་གྱིས་སྒྲུབ་ཐབས་ལས། དེ་ནས་གཏོར་མ་བཏང་། བསྟན་མ་སྐྱང་། ཡར་ལྡོག་ལ་རུ་ལུ་བཟླས། འབྲེང་རྒྱས་ཀྱི་བཀྲ་ཤིས་བྱ། ཡེ་ནས་མཉམ་ཉིད་ཀྱི་ལྷག་ཆད་བཤགས། བཟོད་པར་གསོལ། སྨོན་ལམ་བཏབ།
དཀྱིལ་འཁོར་བསྡུས་ལ་ཅི་བདེར་གནས་སོ། ། ཞེས་གསུངས་པ་དང་། རྗེ་བཙུན་རིན་པོ་ཆེ་གྲགས་པ་རྒྱལ་མཚན་གྱི་ཐོ་ཡིག་ལས། ལས་འཇུག་ནི་མནན་པ་དང་། སྦྱིན་སྲེག་བྱ། གཏོར་མ་ཟོར་དུ་འཕང་པའོ། ། ཞེས་པ་ནས། གཏོར་མ་བསྐྱངས་ནས་ཡར་ལོག་པ་དང་ཆོས་བདག་མེད་པར་བསྒོམས། སྔགས་བཟླས་པས་བསྲུང་། ནང་དུ་ཆང་ལ་སོགས་པ་ལོངས་སྤྱད།
ལས་བཞིའི་བྲོ་དང་གླུ་གར་དང་བཀྲ་ཤིས་ཀྱི་ཚིག་མང་དུ་བརྗོད། ཅེས་པའི་བར་གསུངས་པ་རྣམས་ཀྱིས་དགོངས་དོན་རྣམས་ཞིབ་ཏུ་ཕྱེ་བའི་སྒོ་ནས་ལས་འཇུག་བསྟན་པའི་རྣམ་པར་བཤད་པ་བསྟན་ཟིན་ཏོ། ། འདིར་སྨྲས་པ། བསྟན་སྐྱོང་མ་མོ་བཅུ་གཉིས་མཉེས་བྱེད་ཅིང་། ། བསྟན་ལ་གནོད་བྱེད་ཟོར་གྱིས་བསྒྲལ་བ་དང་། ། བསྟན་པ་རྒྱས་ཕྱིར་ལས་བཞིའི་བྲོ་བརྡུང་རྣམས། ། བསྟན་འཛིན་སྔགས་འཆང་རྣམས་ཀྱིས་ཉམས་ལེན་ཆོས། ༡ ། ཡེ་ཤེས་ལྷ་ལ་དངོས་གྲུབ་བཅུད་བླངས་ཤིང་། ། རང་གི་ནོངས་པའི་ཚོགས་རྣམས་བཟོད་གསོལ་ཏེ། །
དཀྱིལ་འཁོར་བསྡུས་ནས་རང་ཉིད་བསྲུང་བ་དང་། ། རྫོགས་ཆེན་ལྟ་བས་རྟག་ཆད་མཐའ་གསལ་ནས། ༢ ། ལས་རྗེས་བསྡུ་དང་བསྔོ་བ་སྨོན་ལམ་གྱིས། ། རྒྱས་བཏབ་ཤིས་པ་བརྗོད་པས་རང་གཞན་ཀུན། ། ཕྱོགས་དུས་ཀུན་ཏུ་བཀྲ་ཤིས་དཔལ་འབར་བའི། ། ཉམས་ལེན་ཚུལ་འདི་ལམ་འདིའི་འཇུག་ཆོས་ཡིན། ༣ ། བར་སྐབས་ཀྱི་ཚིགས་སུ་བཅད་པའོ། ། དེ་ལྟར་གོང་དུ་བཤད་པའི་མཉམ་གཞག་དང་རྗེས་སྤྱོད་ཀྱི་ཉམས་ལེན་དེ་ཐམས་ཅད་བསྐྱེད་རྫོགས་ཟུང་འཇུག་གི་ཏིང་ངེ་འཛིན་གྱི་རྒྱུན་བཟང་པོ་དང་མ་བྲལ་བའི་ངང་ནས་ཉམས་སུ་ལེན་པ་ཅིས་ཀྱང་གལ་ཆེ་ཞིང་།
དེ་ནས་སྤྱོད་ལམ་ལ་འཇུག་པའི་ཚེ་ཡང་། ཕྱོགས་དུས་གནས་སྐབས་ཀུན་ཏུ་རང་ཉིད་ལྷག་པའི་ལྷ་རྡོ་རྗེ་གཞོན་ནུའི་ང་རྒྱལ་དང་མི་བྲལ་བ་དང་། ངག་ཀཱི་ལ་ཡའི་སྒྲ་དང་མི་འབྲལ་བ་དང་། ཡིད་ཆོས་ཉིད་བྱང་ཆུབ་སེམས་ཀྱི་ཕུར་བུ་རྩེ་གཅིག་པ་གསལ་སྟོང་དབྱེར་མེད་པ་དང་མི་འབྲལ་བ་སྟེ། མི་འབྲལ་བ་རྣམ་པ་གསུམ་ལ་དྲན་འདུན་རྒྱུན་ཆད་མེད་པར་བྱ་བ་དང་། གཞན་ཡང་རྒྱུད་ལས། བདག་མཆོད་ཀུན་མཉེས་ཐམས་ཅད་འབྲངས། ། ཀུན་ལ་ཕན་པའི་སྨན་ཡིན་ཏེ། ། རྣལ་འབྱོར་དབང་ཕྱུག་ཆེན་པོ་ཡིས། ། ཐམས་ཅད་ཟ་ཞིང་བརྒྱན་པར་བྱ། །
ཞེས་གསུངས་ཤིང་། དེ་བཞིན་དུ་བསྟན་བཅོས་ཚད་ལྡན་ལས་ཀྱང་། ཟ་བ་བདུད་བརྩིའི་རང་ལུས་ཡི་དམ་མཆོད། ། མནལ་ཚེ་འོད་གསལ་སྟོང་པའི་ངང་ལ་འཇོག ། ལྡང་ཚེ་ཟུང་འཇུག་གཟུགས་ཀྱི་སྐུར་བཞེངས་ནས། ། སྣོད་བཅུད་དག་པའི་སྣང་བར་བལྟས་ལ་འདུད། ། ཅེས་པ་ལྟར། ཉལ་ལྡང་འགྲོ་ཆགས་བཟའ་བཏུང་བྱ་བ་སོགས་སྤྱོད་ལམ་ཐམས་ཅད་ལྷག་པའི་ལྷའི་རྣལ་འབྱོར་དང་ལྡན་པར་བྱ་བའི་ཚུལ་ནི། འདི་ཉིད་ཀྱི་ཡི་གེ་རྙིང་མ་རྣམས་ལས་འདི་ལྟར་འབྱུང་སྟེ། དགོངས་མོ་ཉལ་བའི་ཚེ།
ཨོཾ་བཛྲ་ཀཱི་ལི་ཀཱི་ལ་ཡ་ཤུ་ནྱ་ཏ་ཧཱུྃ། ཞེས་བརྗོད་ལ་རང་རྡོ་རྗེ་གཞོན་ནུར་གསལ་བའི་ངང་ནས་སེངྒེའི་ཉལ་སྟབས་ཀྱིས་ཆོས་དབྱིངས་ཀྱི་ངང་དུ་ཉལ། སྔ་དྲོ་ལྡང་བའི་དུས་སུ། ཨོཾ་བཛྲ་ཀཱི་ལི་ཀཱི་ལ་ཡ་ཀ་ཡ་ཝཀྐ་ཙིཏྟ་ས་མ་ཡ་ཧཱུྃ། ཞེས་བརྗོད་པས་ཆོས་ཉིད་སྐྱེ་བ་མེད་པ་ལས་ལངས་ཏེ། འགག་པ་མེད་པ་དཔལ་རྡོ་རྗེ་གཞོན་ནུའི་སྐུར་བཞེངས་པར་བསམ་ཞིང་། འགྲོ་བའི་དུས་སུ། ཨོཾ་བཛྲ་ཀཱི་ལི་ཀཱི་ལ་ཡ་ཨེ་ཝཾ་མ་ཡ་དྷརྨ་ཀ་ཡ་ཧཱུྃ། ཞེས་བརྗོད་ཅིང་འགྲོ་བ་འདྲེན་པའི་དོན་དུ་འགྲོ་བར་བསམས་ལ། འདུག་པའི་དུས་སུ་རང་ཉིད་ལྷའི་ང་རྒྱལ་དུ་གསལ་བའི་ངང་ནས།
གང་དུ་གནས་པ་དེ་ཡེ་ཤེས་ཀྱི་གཞལ་ཡས་ཁང་དུ་བསྒོམ་ཞིང་། འཁོར་དང་ཉེར་གནས་ཐམས་ཅད་སྤྲུལ་པའི་འཁོར་དུ་བསམས་ལ། ཨོཾ་བཛྲ་ཀཱི་ལི་ཀཱི་ལ་ཡ་མཎྜ་ལ་ཧཱུྃ་ཧཱུྃ་ཞེས་བརྗོད། བཟའ་བཏུང་བྱ་བའི་ཚེ། ཟས་ལ་རྒྱས་པར་ན། གོང་ཚོགས་ཀྱི་སྐབས་སུ་བཤད་པ་ལྟར་བྱིན་རླབས་བྱས་པའི་ཟས་དེ་ཐོག་མར་མཆོད་ཡུལ་རྣམས་ལ་ཕུལ་ནས། དེ་ནས་རང་ཉིད་ཡི་དམ་གྱི་ལྷར་གསལ་བ་དེ་མཆོད་པའི་བསམ་པས་ལོངས་སྤྱད་ཅིང་ལྷག་མ་བསྡུས་པ་བཏང་བར་བྱ་ལ། ཟས་ཀྱི་རྣལ་འབྱོར་བསྡུས་པ་ནི། ཁ་ཟས་ཟ་བའི་དུས་སུ་ཨོཾ་ཨཱཿཧཱུྃ་གིས་ཁ་ཟས་བདུད་རྩིར་བྱིན་གྱིས་བརླབས་ནས་ལྷ་མཆོད་པའི་ཚུལ་དུ་རོལ་ཞིང་། མཁའ་འགྲོ་མ་རྣམས་ལ་ལྷག་མའི་གཏོར་མ་སྔགས་ཙམ་གྱིས་སྦྱིན་ནོ། །
བཏུང་བ་ལ་སྤྱི་དང་བྱེ་བྲག་ཛ་གད་བཏུང་བ་ལ། ཛ་གད་དེ་ཉིད་ཏྲཾ་ལས་ཡེ་ཤེས་ཀྱི་བདུད་རྩིར་བསམ། ཨོཾ་ན་མོ་གུ་རུ་བཛྲ་ཀཱི་ལི་ཀཱི་ཡ་དྷ་ཏི་མ་མ་ཀརྨ་ཛ་གད་པྲ་བ་ཡ་ཁ་རཾ་ཁཱ་ཧི། ཞེས་ལྷ་དང་བླ་མ་མཁའ་འགྲོའི་ཚོགས་ལ་གཡོན་པའི་མཐེབ་སྲིན་གྱིས་དབུལ་ལ། ཨོཾ་ཨཱཿཧཱུྃ་གིས་དངོས་གྲུབ་བསྡུས་ནས། ལྷ་ལ་ལྷའི་མཆོད་པའི་ཚུལ་དུ་རོལ་བར་བཤད་དོ། ། དེ་ལྟར་དུས་དང་གནས་སྐབས་ཐམས་ཅད་དུ་ལྷག་པའི་ལྷ་འདིའི་རྣལ་འབྱོར་ཟབ་མོ་དང་སྐད་ཅིག་ཀྱང་མི་འབྲལ་བའི་སྒོ་ནས་ཉམས་ལེན་ལ་རྟག་འགྲུས་སུ་བགྱིས་ན། ཡི་དམ་འདི་ཉིད་འཕྲིན་ལས་ཀྱི་ལྷ་ཡིན་པས་སྒྲུབ་ཐག་ཤིན་ཏུ་ཉེ་བར་གསུངས་པས་ན། གང་ཟག་དབང་པོ་ཡང་རབ་ལ་ཡི་དམ་གྱི་ལྷ་ཉིད་ཀྱིས་ཞལ་དངོས་སུ་བསྟན་ནས་བྱིན་གྱིས་བརློབ་པར་འགྱུར་ལ། འབྲིང་དང་ཐ་མ་སོགས་ལ།
ཉམས་དང་རྨི་ལམ་དུ་ཞལ་བསྟན་པ་སོགས་ཀྱི་སྒོ་ནས་བྱིན་གྱིས་བརླབས་པའི་མཚན་མ་ཡིད་ཆེས་ཅན་འབྱུང་བ་ནི་མྱོང་བས་གྲུབ་པ་ཡིན་ཞིང་། བླ་མ་གོང་མ་རྣམས་ཀྱི་གསུང་ལས་འབྱུང་བ་ལྟར། ཁོ་བོ་ཅག་གིས་ཀྱང་ཡི་དམ་གྱི་ལྷ་འདི་སྒྲུབ་ཅིང་མཆོད་པ་སོགས་ལ་འབད་རྩོལ་དུ་བགྱིས་པས་འཕྲིན་ལས་དབྱར་མཚོ་ལྟར་རྒྱས་ཤིང་དོན་གཉིས་ལྷུན་གྲུབ་ཏུ་བྱུང་བ་ལེགས་པས་སྐལ་བཟང་དང་ལྡན་རྣམས་ཀྱི་དགོངས་པར་མཛོད་ལ། ཡིད་ཡུལ་དུ་བཅངས་ནས་ཉམས་ལེན་ལ་འབད་པར་བྱའོ། ། གལ་ཏེ་གང་ཟག་འགའ་ཞིག་ལ་ཚེ་འདིར་རྟགས་མཚན་མངོན་གྱུར་པ་མ་བྱུང་ཡང་། ཉམས་ལེན་ལ་འབད་པས་ལྷའི་རྣལ་འབྱོར་དང་མ་བྲལ་བའི་བྱིན་རླབས་ཀྱིས་འཆི་ཁར་ལྷར་གསལ་ཞིང་། དེ་གསལ་བས་བར་དོར་རྡོ་རྗེ་གཞོན་ནུའི་ངང་དུ་སངས་རྒྱས་ནས་སེམས་ཅན་གྱི་དོན་བྱེད་པར་འགྱུར་པ་ནི་ངེས་པ་ཡིན་པར་ཡི་གེ་རྙིང་མ་རྣམས་ལས་བཤད་དེ། དེ་ནི་བསྐྱེད་རིམ་ལ་བརྟེན་ནས་བར་དོར་འབྲས་བུ་འགྲུབ་པའི་ཚུལ་ཡིན་ལ། རྫོགས་རིམ་ཟབ་མོ་ལྟ་བ་ལ་བརྟེན་ནས་བར་དོར་འབྲས་བུ་འགྲུབ་པའི་ཚུལ་ནི་སློབ་དཔོན་པདྨས་མཛད་པའི་རྡོ་རྗེ་ཕུར་པའི་མན་ངག་འདའ་ཁ་འཆི་བྲོད་ཀྱི་གདམས་པ་ལས་འདི་ལྟར་འབྱུང་སྟེ། དེ་ཡང་དུས་རྒྱུན་དུ་རྡོ་རྗེ་ཕུར་པའི་ལམ་ཟབ་མོ་བསྒོམ་པ་ལ།
འབད་རྩོལ་དུ་བགྱིས་པས། དེ་ལྟ་བུའི་རྣལ་འབྱོར་པ་དེ་འཆི་བའི་དུས་སུ། འདའ་ཁ་འཆི་བྲོད་ཀྱི་དགོངས་པ་ལ་གནས་པར་བྱ་སྟེ། འཆི་བའི་དུས་ཙམ་ན། སའི་རླུང་ཆུ་ལ་ཐིམ་པའི་དུས་སུ་ལུས་ལྕི་བ་སྙམ་བྱེད་ཅིང་། ཕུང་པོ་མི་ཐེག་པ་སྙམ་བྱེད་ཅིང་། ཕྱི་ནང་གི་གཟུང་འཛིན་རགས་པ་འགག ཆུའི་རླུང་མེ་ལ་ཐིམ་པའི་དུས་སུ། ཁ་སྣ་སྐམ་ཞིང་། བརླན་གཤེར་ཉུང་།
མིག་གཏིང་དུ་བྲོས། ལུས་ཀྱི་ཟོན་བག་མི་བདེ། ཕྱི་ནང་གི་གཟུང་འཛིན་འབྲི་དཀའོ། ། མེའི་རླུང་རླུང་ལ་ཐིམ་པའི་རྟགས་སུ། དྲོད་འཆོར། ཁྱད་པར་རྐང་པ་གྲང་། ཕྱི་ནང་གི་གཟུང་འཛིན་ཕྲ་བ་འགག རླུང་གི་རླུང་ནམ་མཁའ་ལ་ཐིམ་པས། དབུགས་ཐུང་རྔམ་པ་བརྩེག ཕྱི་ནང་གི་གཟུང་འཛིན་ཕྲ་བའི་ཕྲ་བ་འགག
དེ་ནས་ནམ་མཁའི་རླུང་ཆོས་ཉིད་ལ་ཐིམ་པས། ཚོགས་དྲུག་གི་ཡུལ་འགགས་ནས། ལུས་སེམས་བྲལ་ཏེ་བར་མ་དོར་ཡེ་ཤེས་ངོས་ཟིན་པར་བྱའོ། ། དེ་ཡང་ཡེ་ཤེས་ངོས་འཛིན་པ་ལ་བཞི་སྟེ། འགག་པ་མེད་པའི་ཚེ། ཆད་པ་མེད་པའི་སྲོག དམིགས་པ་མེད་པའི་ཡུལ། སྐྱེ་བ་མེད་པའི་སེམས། དེའི་དོན་བཤད་པ་ནི། སྐྱེ་བ་མེད་པའི་སེམས་ནི།
འཆི་བའི་དུས་དེར་རང་གི་སེམས་སྐྱེ་མེད་སྟོང་གསལ་ཕུར་པའི་ངང་ལ་གཏད་པའོ། ། དེ་ལ་གཏད་ཙམ་ན། དེའི་ངང་དུ་དབུགས་ཆད་པ་དང་། དེའི་རྒྱན་འཁྲིག་ཟིན་ནས། གནས་པ་ཆོས་སྐུའི་དེ་ཁོ་ན་ཉིད་ལ་འགག་པ་མེད་པའི་ཚེ་ཞེས་བྱ། དེ་ལ་གནས་པས་སྲོག་ཆད་དུ་མེད་དེ། རྒྱུད་འཐུང་ནས་སྟོང་གསལ་དེའི་ངང་དུ་སངས་རྒྱ་བ་དེ་ལ་ཆད་པ་མེད་པའི་སྲོག་ཅེས་བྱའོ། ། དེ་ལྟར་ན་འབྲས་བུ་རང་འབྱུང་གི་ཡེ་ཤེས། ཕུར་བུ་བྱང་ཆུབ་སེམས་ཀྱི་ངང་དེ་ལས། སངས་རྒྱས་ཞེས་བྱ་བ་གཞན་ན་ཡོད་པ་མ་ཡིན་ཏེ།
བདེ་བ་ཆེན་པོ་ལ་འདས་པས་དམིགས་པ་མེད་པའི་ཡུལ་ཏེ། སངས་རྒྱས་ཐམས་ཅད་ཀྱི་དཀྱིལ་འཁོར་དུ་གྱུར་པའོ། ། དེ་ཙམ་ན་ཡེ་ཤེས་ལྔའི་རང་བཞིན་དུ་གསལ་ཏེ། རང་གི་སེམས་སྐྱེ་མེད་དུ་ཤེས་པ་དེ་ཆོས་དབྱིངས་ཡེ་ཤེས། དེའི་རོལ་པར་ཤར་བ་མེ་ལོང་ལྟ་བུ། དེ་གཉིས་དབྱེར་མེད་པ་མཉམ་ཉིད་ཡེ་ཤེས། དེ་ལྟར་རྟོགས་པ་དེ་སོ་སོར་རྟོག་པའི་ཡེ་ཤེས། དེའི་དོན་མཐར་ཕྱིན་པ་བྱ་བ་གྲུབ་པའོ། ། དེ་ཙམ་ན་མངོན་པར་ཤེས་པ་དྲུག་ཀྱང་འཆར་ཏེ། དེའི་ཚེ་འགྲོ་བའི་དོན་དུ།
ས་བཅུ་ལ་གནས་པའི་བྱང་ཆུབ་སེམས་དཔའ་རྣམས་ལ། མཚན་དང་དཔེ་བྱད་ཀྱིས་མཚན་པའི་རྡོ་རྗེ་འཆང་དུ་སྣང་ལ། འགྲོ་བ་རིགས་དྲུག་ལ་རང་རང་གི་སྐལ་བ་དང་འཚམས་པའི་སྤྲུལ་པའི་སྐུར་སྣང་ནས་ཆོས་སྟོན་པར་བྱེད་པས། དེ་ལྟར་ན་འདའ་ཁ་འཆི་བྲོད་ཀྱི་དགོངས་པ་ཞེས་བྱའོ། ། ཞེས་ཨུ་རྒྱན་གྱི་སློབ་དཔོན་ཆེན་པོ་པདྨ་འབྱུང་གནས་ཀྱི་གསུང་ལས་ཇི་ལྟར་འབྱུང་བ་བཞིན་བཀོད་པ་སྟེ། དེ་དག་གིས་ནི་སྤྱོད་ལམ་གྱི་རྣལ་འབྱོར་ཉམས་སུ་ལེན་ཚུལ་འཕྲོས་དོན་ཅུང་ཟད་དང་བཅས་པ་བཤད་ཟིན་ཏོ། ། འདིར་སྨྲས་པ། ཉལ་སྡང་ལ་སོགས་འཕྲལ་གྱི་སྤྱོད་ལམ་ཀུན། ། ཀུན་ཀྱང་འཁོར་ལོའི་རོལ་བར་གསལ་འདེབས་གང་། ། གང་འདི་རྗེས་སྤྱོད་རྣལ་འབྱོར་ཞེས་སུ་གྲགས། །
གྲགས་པ་འདི་དོན་ཚུལ་བཞིན་ཉམས་སུ་ལོངས། ༡ ། དེ་ལྟར་ས་སྐྱའི་རྗེ་བཙུན་ཡབ་ཆོས་མཆོག ། དཔལ་ལྡན་རྡོ་རྗེ་ཕུར་པའི་ལམ་བཟང་འདི། ། བརྩོན་པས་བསྒྲུབ་ན་གང་ཟག་དབང་པོ་རབ། ། ཚེ་འདི་ཉིད་ལ་གྲོལ་བ་མཆོག་ཐོབ་ཅིང་། ༢ ། འབྲིང་དང་ཐ་མ་འཆི་ཁའམ་བར་དོ་རུ། ། འབྲས་བུ་སྨིན་ཞིང་ཤིན་ཏུ་ཐ་ཤལ་ཀྱང་། ། སྐྱེ་བ་བདུན་ནམ་བཅུ་དྲུག་ཚུན་ཆད་དུ། །
ངེས་པར་རྡོ་རྗེ་འཛིན་པའི་ས་ཐོབ་འགྱུར། ༣ ། བར་སྐབས་ཀྱི་ཚིགས་སུ་བཅད་པའོ། ། དེ་རྣམས་ཀྱི་སྒོ་ནས་བཅོམ་ལྡན་འདས་རྡོ་རྗེ་གཞོན་ནུའི་སྟོད་ལས་བྱང་ཆུབ་སྒྲུབ་པའི་ལམ་ཐམས་ཅད་ཆུ་བོ་བཞིར་བསྡུས་ནས་ཉམས་སུ་ལེན་པར་གསུངས་པ་ལྟར་གྱི། ཐོག་མར་སྨིན་བྱེད་དབང་གི་ཆུ་བོས་རྒྱུད་སྨིན་པར་བྱས་པའི་གང་ཟག་དེས། གདམས་པ་ཉམས་ལེན་གྱི་ཆུ་བོ་ཉིད་ཉམས་སུ་ལེན་པའི་ཚུལ་རྣམས། རྒྱུད་གྱི་ཁོག་དོན་དྲུག་དང་སྦྱར་ཏེ་སྟོད་ལས་གཙོ་བོ་དང་། སྨད་ལས་ཞར་བྱུང་དུ་བསྟན་པའི་སྒོ་ནས་སྒྲུབ་ཐབས་བཀླགས་པས་དོན་གྲུབ་ཀྱི་དོན་འགྲེལ་རྒྱས་བཤད་ཀྱི་ཚུལ་གྱིས་ལེགས་པར་བཤད་ཟིན་ནས། ད་ནི་དཀྱུས་བཤད་གཞུང་གི་ཆུ་བོ་དང་མན་ངག་གནད་ཀྱི་ཆུ་བོ་གཉིས་ཀྱི་རྣམ་པར་གཞག་པ་ཅུང་ཟད་བརྗོད་པར་བྱ་སྟེ། དེ་ཡང་དཀྱུས་བཤད་གཞུང་གི་ཆུ་བོ་འགྲེལ་ཊཱིཀ་སྟོང་ཐུན་དང་བཅས་པ།
ཞེས་གསུངས་པའི་དཀྱུས་བཤད་ཅེས་པ་ནི་རྒྱུད་ཀྱི་བཤད་པ་ཡིན་ལ། གཞུང་གི་ཆུ་བོ་ནི་ཕུར་པ་རྩ་དུམ་ཉིད་ཡིན་ཞིང་། འགྲེལ་ཊཱིཀ་སྟོང་ཐུན་དང་བཅས་པ་ནི་རྣམ་པ་མང་ཡང་། འདིར་རྩ་དུམ་མན་ངག་ལུགས་སུ་བཤད་པ་རང་ལུགས་ཐུན་མོང་མ་ཡིན་པའི་དབང་དུ་བྱས་ན། སློབ་དཔོན་པདྨ་འབྱུང་གནས་སོགས་ཀྱིས་མཛད་པའི་སྒྲུབ་ཐབས་ཀྱི་ཡི་གེ་རྙིང་མ་རྣམས་དང་། དཀྱིལ་ཆོག་རྡོ་རྗེ་ལས་རིམ་རྩ་བ། དེའི་འགྲེལ་པ་རྗེ་ས་སྐྱ་པ་ཆེན་པོས་མཛད་པའི་སྒྲུབ་ཐབས་དང་ལས་བྱང་། རྗེ་བཙུན་རིན་པོ་ཆེའི་ཐོ་ཡིག དཔལ་ལྡན་བླ་མ་དམ་པས་མཛད་པའི་སྒྲུབ་ཐབས་རྒྱས་འབྲིང་བསྡུས་གསུམ། དཀྱིལ་ཆོག་རྟོགས་པར་སླ་བ།
དེའི་དངོས་ཀྱི་སློབ་མ་རྣམས་ཀྱིས་ཟིན་བྲིས་སུ་མཛད་པའི་ཕྱོགས་འདི་ལ་མཁོ་བའི་ཡིག་ཆ་མང་དུ་འབྱུང་བ་དེ་རྣམས་དང་། གཞན་ཡང་བདག་ཆེན་རྒྱ་གར་ཤེས་རབ་རྒྱལ་མཚན་གྱིས་མཛད་པའི་སྒྲུབ་ཐབས་དང་། ས་ལོ་འཇམ་པའི་རྡོ་རྗེས་མཛད་པའི་སྒྲུབ་ཐབས་བསྙེན་སྒྲུབ་གསལ་བྱེད་ལ་སྔགས་འཆང་ཆོས་ཀྱི་རྒྱལ་པོས་མཆན་བུ་གནང་བ། ས་ལོ་ཉིད་དང་སྔགས་འཆང་བསྟན་པའི་གསལ་བྱེད་ཆེན་པོས་མཛད་པའི་དཀྱིལ་ཆོག དབང་ཆོག་སོགས་དང་། བདག་གི་བླ་མ་འཇམ་དབྱངས་སྐུ་མཆེད་ཀྱིས་མཛད་པའི་སྒྲུབ་ཐབས་འབྲིང་བསྡུས་གཉིས་སོགས་གསུང་རབ་ཚད་ལྡན་དེ་རྣམས་ལ་རྩ་དུམ་མན་ངག་ལུགས་སུ་བཤད་པའི་འགྲེལ་ཊཱིཀ་སྟོང་ཐུན་དུ་འཇོག་པ་ཡིན་ཏེ། ས་ལོ་འཇམ་པའི་རྡོ་རྗེས་རིན་ཆེན་རྩེ་པའི་དྲིས་ལན་སྤྲིངས་ཡིག་ལས། རྡོ་རྗེ་ཕུར་པའི་རྒྱུད་ཀྱི་དུམ་བུ་ལ། ས་ལུགས་ཀྱི་འགྲེལ་པར་མིང་བཏགས་པ་ནི་མ་མཐོང་། དོན་ལ་རྗེ་བཙུན་གྱི་ཐོ་ཡིག་དང་།
བླ་མ་དམ་པའི་མངོན་རྟོགས་ཆེ་ཆུང་གཉིས་ཀ་འགྲེལ་པ་ཡིན་མོད། ཅེས་གསུངས་པས་སོ། ། དེ་རྣམས་ཀྱི་དཀྱུས་བཤད་གཞུང་གི་ཆུ་བོའི་རྣམ་པར་གཞག་པ་མདོ་ཙམ་བསྟན་ཟིན་ནས། ད་ནི་མན་ངག་གནད་ཀྱི་ཆུ་བོ་དྲིས་ལན་གེགས་སེལ་དང་བཅས་པ། ཞེས་གསུངས་པའི་དོན་ཅུང་ཟད་བཤད་ན། དེ་ཡང་མན་ངག་ཅེས་པ་ནི་ཉེ་བར་ཕན་འདོགས་པའི་དོན་གྱིས་ན་དེ་སྐད་ཅེས་བྱ་ལ། གནད་ཀྱི་ཆུ་བོ་ནི་བསྐྱེད་རྫོགས་ཀྱིས་བསྡུས་པའི་ཏིང་ངེ་འཛིན་བསྒོམ་པའི་ཟབ་མོའི་ལམ་རྣམས་ཡིན་ཞིང་། དྲིས་ལན་གེགས་སེལ་དང་བཅས་པ་ནི། དེ་ལྟར་ལམ་ཉམས་སུ་བླངས་པའི་ཚེ། གནས་ལུགས་ཟབ་མོའི་དེ་ཁོ་ན་ཉིད་མངོན་དུ་མ་གྱུར་གྱི་བར་དུ།
ཕྱི་ནང་གི་བདུད་དང་ལོག་པར་འདྲེན་པའི་ཚོགས་རྣམས་ཀྱིས་གཟུགས་སྟོན་པ་དང་། སྒྲ་བརྗོད་པ་དང་། ལྟ་གྲུབ་བསྒྱུར་བ་ལ་སོགས་པའི་གེགས་སམ་བར་དུ་གཅོད་པ་རྩོམ་པར་འགྱུར་བས་ན། དེ་དག་བཟློག་པའི་ཕྱིར་དུ་ཉམས་མྱོང་ཅན་གྱི་བླ་མ་རྡོ་རྗེ་སློབ་དཔོན་ལས་གེགས་སེལ་གྱི་གདམས་པ་རྣམས། དྲི་བ་དང་དྲིས་ལན་གྱི་སྒོ་ནས་ཁོངས་སུ་ཆུད་པར་བྱས་ལ། རང་གཞན་གྱི་དོན་རྒྱ་ཆེན་པོ་བསྒྲུབ་པ་ནི། མེད་ཐབས་མེད་པའི་མན་ངག་དམ་པ་ཡིན་ནོ། ། ཞེས་པའི་དོན་ཡིན་ཏེ། དེ་ལྟར་ན་ཆུ་བོ་བཞི་ལས་ཕྱེ་བའི་ཁོག་དོན་དྲུག་གི་སྒོ་ནས་བཅོམ་ལྡན་འདས་རྡོ་རྗེ་གཞོན་ནུའི་གདམས་པ་ཉམས་ལེན་གྱི་ཆུ་བོ་ཆེན་པོ་བསྒྲུབ་པའི་ཐབས་ཀྱི་རྣམ་པར་བཤད་པ་འཕྲིན་ལས་ཀྱི་པདྨོ་རབ་ཏུ་རྒྱས་པའི་ཉིན་བྱེད་ཅེས་བྱ་བ་ཡོངས་སུ་རྫོགས་པ་བསྟན་ཟིན་ཏོ།། ༈ །།སྭསྟི་པྲ་ཛཱ་བྷྱཿ་་་་་སྐྱེ་དགུ་རྣམས་བདེ་ལེགས་སུ་གྱུར་ཅིག
འཇམ་དབྱངས་འོད་གསལ་ལྷར་་་་་་སྤྱི་རིང་གཡུ་རིང་གཡུ་སེ་གསུམ་དུ་སྤྲུལ་ཐིག་ལེའི་རྒྱུན། ། ཉེ་བར་འཛིན་པའི་་་་་་འཁོན་བར་སྐྱེས་ནས་བཟུང་འཁོན་རིགས་་་་་་བླ་ཆེན་ཀུན་དགའ་སྙིང་པོ་ནས་བརྩམས་ཏེ་ས་སྐྱ་པ། ། ཞེས་་་་་་མཚན་མཆོག་གསུམ་ལྡན་དུ་གྲགས་་་་་་པའི་མཁས་དང་གྲུབ་པའི་སྐྱེས་བུའི་ཚོགས། ། རིམ་་་་་་གདུང་བརྒྱུད་རིན་པོ་ཆེ་དྲི་མ་མེད་པ་པར་བྱོན་པ་རྣམས་ཀྱིས་བདག་སྲུངས་ཤིག ༡ ། གང་གི་རིགས་ལས་འཁྲུང་པའི་་་་་་འགྲན་ཟླ་དང་བྲལ་བའི་སྐྱེས་བུའི་མཆོག ། དཔའ་མཛངས་་་་་་ཡོན་ཏན་གྱི་ཚོགས་ཡོན་ཏན་ཀུན་ལྡན་དཔའ་བོ་ཞིག ། འཇམ་དབྱངས་འཁོར་ལོ་བསྒྱུར་བའི་བློན་པོར་་་་་་ཆོས་རྒྱལ་ཁྲི་སྲོང་ལྡེའུ་བཙན་གྱི་ནང་བློན་འཁོན་དཔལ་པོ་ཆེ་ཞེས་བྱ་བར་གྱུར། ། དེ་ཡི་རིགས་འཁྲུངས་འཁོན་སྟོན་མཆེད་་་་་་འཁོན་ཀླུའི་དབང་པོ་དང་རྡོ་རྗེ་རིན་ཆེན་བཅས་ཀྱིས། ༢ །
བརྟུལ་ཤུགས་གྲུབ་པ་པདྨ་་་་་་ཨུ་རྒྱན་གྱི་སློབ་དཔོན་ཆེན་པོ་འབྱུང་གནས་ཞབས། ། ལེགས་བསྟེན་གསུང་གི་བདུད་་་་་་ཡང་ཕུར་གཉིས་ལ་སོགས་པའི་ཆོས་ཀྱི་རྩིས་ཐུགས་རྒྱུད་བལྟམས། ། གྲུབ་དབང་་་་་་འཁོན་སྟོན་བལ་པོའི་མཚན་དང་འཁོན་རོག་་་་་་ཤེས་རབ་ཚུལ་ཁྲིམས་སོགས། ། འོད་གསལ་་་་་་ལྷ་རིགས་་་་་་འཁོན་གྱི་གདུང་རྒྱུད་དུ་འཁྲུངས་་་་་་པའི་སྐྱེས་ཆེན་ཕལ་ཆེར་གྱིས། ༣ ། ཡང་ཕུར་་་་་་གཉིས་ཡི་དམ་གྱི་གཙོ་བོར་མཛད་པས་ཞལ་གཟིགས་་་་་་ཤིང་གྲུབ་པའི་མཚན་མ་བརྙེས། ། དེ་དག་ཀུན་གྱི་་་་་་ཆོས་སྐྱོང་དཀར་བདུད་ལྕམ་དྲལ་དང་། ། ཕུར་སྲུང་་་་་་དམ་ཅན་བཅུ་གཉིས་ལ་སོགས་བྲན་འཁོལ་ཞིང་། ། བོད་ཡུལ་གངས་རིའི་ཁྲོད་འདིར་་་་་་གསང་སྔགས་སྔ་འགྱུར་་་་་་གྱི་བསྟན་པའི་རྒྱལ་མཚན་བཟུང་། ༤ །
དེ་ནས་འཁོན་སྟོན་་་་་་ཆེན་པོ་དཀོན་མཆོག་རྒྱལ་པོ་དེས།་་་་་ ཞེས་གྲགས་པ། ། སྔགས་གཞུང་་་་་་ཡང་ཕུར་སོགས་རྙིང་མ་དང་ཀྱཻ་རྡོར་གྱི་རྒྱུད་མན་ངག་སོགས་གསར་རྙིང་ཀུན་གྱི་མཛོད་བཟུང་ནས། ། གངས་ཅན་བོད་ཀྱི་ལྟེ་བ་་་་་་འམ་ཡུལ་དབུས་སུ་གྱུར་པ་རྡོ་རྗེ་གདན། ། དཔལ་ལྡན་ས་སྐྱའི་་་་་་ཞེས་ཀུན་ཏུ་གྲགས་པའི་དགོན་གནས་ཆེན་པོ་་་་་་འཁོན་དཀོན་མཆོག་རྒྱལ་པོ་དགུང་ལོ་བཞི་བཅུ་བཞེས་པ་ཆུ་མོ་གླང་གི་ལོ་ལ་བཏབ། ༥ ། གནས་མཆོག་གང་དེར་་་་་་ངེས་པའི་དོན་དུ་རིགས་གསུམ་་་་་་འཇམ་དབྱངས་ཕྱག་ན་རྡོ་རྗེ་སྤྱན་རས་གཟིགས་མགོན་པོ་ཉིད། ། གདུལ་བྱ་་་་་་གཞན་་་་་་གྱི་ངོར་ལ་ལ་ངུར་སྨྲྀག་གོས་འཆང་་་་་་བ་སྟེ་རབ་བྱུང་དགེ་སློང་གི་ཚུལ་འཛིན་ཞིང་། ། ལ་ལ་གོས་དཀར་ལྕང་ལོས་མཛེས་་་་་་བ་སྟེ་དགེ་བསྙེན་ཁྱིམ་པ་རྡོ་རྗེ་འཛིན་པའི་སྐུར། ། སྤྲུལ་ནས་སངས་རྒྱས་་་་་་ཀྱི་བསྟན་པ་་་་་་རིན་པོ་ཆེ་དང་གདུལ་བྱར་གྱུར་པའི་འགྲོ་བ་རྣམས་སྐྱོང་པ་ལ།
༦ ། ས་སྐྱ་པ་་་་་་འི་གདུང་བརྒྱུད་ཞེས་གྲགས་པའི་་་་་་སྙན་པའི་རྔ་སྒྲ་ནི། ། ཕྱོགས་གཅིག་མ་ཡིན་འཛམ་་་་་་བུ་གླིང་་་་་་གི་ཕྱོགས་ཀུན་ཏུ་གསལ། ། དགྲ་བཅོམ་་་་་་ཆུང་ངུ་རྒྱ་མཚོའི་དབུས་ན་་་་་་དགྲ་བཅོམ་ཆེན་པོ་རྒྱལ་བ་ལྟར། ། བྱང་ཕྱོགས་་་་་་ཀྱི་རྒྱུད་འདིར་་་་་་མཁས་གྲུབ་ཀྱི་སྐྱེས་བུ་ཀུན་གྱི་འགྲན་ཟླའི་དབེན་པར་གྱུར། ༧ ། གང་དེའི་་་་་་གདུང་རིགས་འཁྲུངས་་་་་་པ། དཔལ་ལྡན་་་་་་ཆོས་རྒྱལ་འཕགས་པའི་ཞབས། ། སེ་ཆེན་རྒྱལ་པོའི་་་་་་གོ་བེ་ལ་གཙུག་ཏུ་ལེགས་བཀོད་དེ། ། བོད་་་་་་ཀྱཻ་རྡོ་རྗེའི་དབང་བསྐུར་ལན་གསུམ་ཞུས་པའི་དང་པོ་ལ་བོད་ཁྲི་བསྐོར་བཅུ་གསུམཡུལ་ཤིང་སྒོ་འཛིན་པའི་་་་་་བར་པ་ལ་དབུས་གཙང་དམ་པ་ཆོས་ཀྱི་ཆོལ་ཁ།
མདོ་སྟོད་ཀོ་ལེ་མིའི་ཆོལ་ཁ། མདོ་སྨད་གྱེར་གླིང་རྟའི་ཆོལ་ཁ་སྟེ་ཆོལ་ཁ་གསུམ།་་་་་ ཕྱི་མ་རྒྱའི་མ་ཡུལ་ཆེན་མོ་རྣམས། ། དམ་་་་་་པ་ཆོས་་་་་་ཀྱི་ཡོན་དུ་ཕུལ་བ་ནས་བཟུང་སྟེ། ༨ ། ས་་་་་་དིང་སང་དབུས་གཙང་ཁམས་གསུམ་ན་ཆེན་པོར་རློམ་པ་མང་ཡང་སྐྱ་པ་ཡི་འབངས་སུ་མ་གྱུར་་་་་་པའི་གང་ཟག་སུ།་་་་་ ཞིག་ཡོད། ། དེ་རྗེས་འཕགས་་་་་་མ་སྒྲོལ་མས་ལུང་བསྟན་་་་་་པ་བཞིན་བདག་ཉིད་་་་་་བཟང་པོ་དཔལ་བས་ཆེས། ། རྩོད་བྲལ་་་་་་ལྷ་རིགས་འཁོན་ས་སྐྱ་པའི་གདུང་རིགས་་་་་་ཏཱི་ཤྲཱི་ཀུན་བློ་སོགས་ཡབ་གཅིག་ཡུམ་མི་གཅིག་པའི་སྲས་དགུ་ལ་སོགས་ཏེ་མང་དུ་བསྐྲུན་པ་ལས། ། རྨད་བྱུང་བསྟན་པའི་་་་་་རིན་པོ་ཆེ་འཛིན་སྐྱོང་སྤེལ་གསུམ་གྱི་བྱ་བས་དུས་འདའ་བའི།
༩ ། གཞན་ལས་ཕུལ་བྱུང་བླ་བྲང་གོ་བཞིར་་་་་་བཞི་ཐོག་པ། རིན་ཆེན་སྒང་པ། ལྷ་ཁང་པ། དུས་མཆོད་པ་སྟེ། འཕེལ། ། དེ་ཡང་་་་་་དཔེར་ན་རྒྱུ་སྐར་ཁྲོད་ན་་་་་་འོད་ཆེན་པོ་དང་ལྡན་པ་མང་དུ་ཡོད་ཀྱང་ཟླ་བ་་་་་ས་མུན་པ་སེལ་བ་ལ་འགྲན་མི་ནུས་པལྟར། ། བླ་བྲང་གཞན་གསུམ་གྱི་གདུང་བརྒྱུད་དིང་སང་ཆད་ནས་མི་བཞུགས་ཀྱང་། བསྟན་པ་ཇི་སྲིད་གནས་ཀྱི་བར་དུ་སེམས་ཅན་གྱི་དོན་དུ་གདུང་རིགས་རྒྱུན་མི་ཆད་པ་བྱོན་པའི་སྒོ་ནས།་་་་་ འགྲན་གྱི་དོ་མེད་དུས་མཆོད་བླ་བྲང་པ། །
ཞེས་་་་་་མཚན་ཡོངས་སུ་གྲགས་་་་་་པའི་སྤྲུལ་པའི་གདུང་བརྒྱུད་མཁས་་་་་་པ་དང་གྲུབ་་་་་་པའི་ཚོགས། ༡༠ ། དུས་དིང་སང་གི་བར་ནས་བཟུང་སྟེ།་་་་་ སྲིད་མཐར་རྒྱུན་ཆད་མེད་་་་་་པར་འབྱོན་པར་འགྱུར་བ་འདི་ངོ་མཚར་གནས། ། དེ་ལྟར་་་་་་མཁས་བཙུན་བཟང་གསུམ་འཛོམ་པའི་རིམ་་་་་་པར་བྱོན་་་་་་པའི་སྐྱེས་ཆེན་ཐམས་ཅད་ཀྱིས། ། བདེ་སྐྱིད་ཀྱི་རྩ་བ་་་་་་སངས་རྒྱས་བསྟན་པ་ཡར་ངོའི་ཟླ་་་་་་བ་ལྟར་་་་་་ཏེ་གོང་འཕེལ་དུ་སྤེལ། ། ཁྱད་པར་འགྲོ་་་་་་བའི་མགོན་་་་་་པོ་དཔལ་ལྡན་བླ་མ་དམ་པ་བསོད་ནམས་རྒྱལ་མཚན་གྱིས། ༡༡ ། བསྟན་པ་སྤྱི་དང་བྱེ་བྲག་་་་་་རྗེ་བཙུན་ས་སྐྱ་པའི། ། ཡབ་ཆོས་རྡོ་རྗེ་ཕུར་པའི་ལམ་སྲོལ་་་་་་དྲི་མ་མེད་པ་རྣམས་གྱིས།་་་་་
རྒྱུན་བསྟན་པའི་མེ་རོ་་་་་་ཏེ་བཀའ་ཆད་ལ་ཐུག་པ་རྨངས་་་་་་ཏེ་རྩ་བ་ནས་སློངས་་་་་་བར་མཛད་དེ། ། བཤད་དང་སྒྲུབ་པའི་་་་་་སྒོ་ནས་ཆོས་ཀྱི་སྒྲོན་མེ་ཆེར་གསལ་བ་་་་་ར་མཛད་པ་ས། ༡༢ ། བརྒྱུད་འཛིན་གྱི་སློབ་མའི་ཚོགས་ཀྱི་་་་་་དབུས་གཙང་ལྗོངས་འདིར་ཁྱབ་པས་དེང་་་་་་སང་སྙིགས་མའི་དུས་ཀྱང་། ། རྒྱུན་ཆད་མེད་་་་་་བ་བྱུང་བ་འདི་་་་་་འགྲོ་མགོན་་་་་་ཆོས་རྗེ་བླ་མ་དམ་པ་དེའི་དྲིན་ལས་བྱུང་། ། གཞན་ཡང་ཐེག་ཆེན་ཆོས་ཀྱི་རྒྱལ་པོ་་་་་་ཀུན་དགའ་བཀྲ་ཤིས་དང་། ། གྲུབ་པའི་དབང་ཕྱུག་་་་་་སྔགས་འཆང་རྒྱ་གར་ཤེས་བཟང་མཚན། ༡༣ ། ས་སྐྱ་ལོ་ཙཱ་འཇམ་པའི་རྡོ་རྗེ་་་་་་ཀུན་དགའ་བསོད་ནམས་རྣམས། ། རྡོ་རྗེ་ཕུར་པའི་་་་་་ལམ་སྲོལ་འདི་ལ་བཀའ་དྲིན་ཆེ་ཞེས་་་་་་རྒྱུ་མཚན་མང་དུ་ཐོས།་་་་་
ཤིང་མཐོང་ལ། ། འོན་ཀྱང་ཡིད་་་་་་དེའི་རྗེས་སོགས་སུ་བསྲུབ་་་་་་ཏེ་བདུད་རིགས་སྟོབས་ལྡན་འགའ་ཡིས་རྒྱུས། ། བར་སྐབས་ཞིག་ཏུ་་་་་་བོད་ཡུལ་བསྟན་པའི་མངའ་བདག་དཔལ་ལྡན་ས་སྐྱ་པའི། ༡༤ ། བསྟན་དང་བསྟན་་་་་་གདུང་བརྒྱུད་འཛིན་དགོན་་་་་་སྡེ་དང་གཙུག་ལག་ཁང་རྣམས་གནས་བཅས་པ་ཡང་། ། དུས་ངན་མཚན་གྱི་ལྷག་མར་་་་་་སྟེ་མེད་པ་ཉེ་བར་གྱུར། ། དེ་ཚེ་་་་་་དུས་ཕྱིས་སྔགས་འཆང་བླ་མ་སྤྲུལ་པའི་སྐུ། ། ངག་དབང་ཀུན་དགའ་རིན་ཆེན་ཞེས་བྱ་བའི།་་་་་ འདིའི་སྐུའི་སྐྱེ་བ་སྔ་མ་རྣམས་སུ་བྱང་ཆུབ་སེམས་དཔའ་ཀུན་ཏུ་བཟང་པོ། གནས་བརྟན་ཀུན་དགའ་བོ།
གསང་བའི་བདག་པོ་ཕྱག་ན་རྡོ་རྗེ། ལོ་ཙཱ་བ་བཻ་རོ་ཙ་ན། ཆོས་རྗེ་ས་སྐྱ་པཎྜི་ཏ་རྣམས་ཡིན་པར་དྲི་མ་མེད་པའི་ལུང་གིས་གྲུབ་ཅིང་། སྐུའི་སྐྱེ་བ་འདིར་ཡང་། ༡༥ ། མཐུ་སྟོབས་་་་་་དང་རྫུ་འཕྲུལ་བསམ་ཡས་་་་་་ཏེ་སོ་སོ་སྐྱེ་བོས་བློས་གཞལ་བར་མི་ནུས་པ་དེ་བྱོན་ནས། ། འཕྲིན་ལས་རྣམ་བཞིས་་་་་་ཞི་རྒྱས་དབང་དྲག་བདུད་་་་་་ལྷ་གནས་སོགས་དཔུང་ཚར་བཅད་དེ། ། ས་སྐྱ་པའི།་་་་་ བསྟན་དང་བསྟན་འཛིན་་་་་་གདུང་རིགས་བསྐྲུན་པ་སོགས་དང་དགོན་གནས་་་་་་ས་སྐྱ་སོགས་གཙུག་ལག་ཁང་། ། དགེ་འདུན་འདུ་བའི་་་་་་ཐུབ་བསྟན་ལྷ་ཆེན།
བདེ་ཆེན་གླིང་། བསམ་ཡས་རབ་བྱུང་གི་སྡེ་སོགས་མདོ་སྔགས་བཤད་གྲྭ་སོགས། ༡༦ ། ཉམས་གསོ་གསར་དུ་བཙུགས་པའི་་་་་་བསྟན་པའི་བྱ་བ་བརླབ་པོ་ཆེའི་མཛད་འཕྲིན་གྱིས། ། ཀུན་་་་་་བསྟན་པ་རིན་པོ་ཆེའི་རྒྱུན་རྣམས་ཀྱང་དབྱར་མཚོ་བཞིན་་་་་་ཏེ་གོང་ནས་གོང་འཕེལ་དུ་རྒྱས་་་་་་བར། མཛད་ནས། ། རྒྱལ་་་་་་རྒྱུ་བའི་བསྟན་་་་་་པ་རིན་པོ་ཆེ་རྒྱས་པ་དང་་་་་་འབྲས་བུ། འགྲོ་་་་་་བ་རྣམས་ལ་བདེ་སྐྱིད་་་་་་འབྱུང་བ་གཉིས། ། ཕན་ཚུན་འགྲན་པ་བཞིན་་་་་་ཀུན་ཀྱང་ཡར་ལྡན་དུ་འཕེལ་པའི་ཚུལ། ༡༧ །
འདི་འདྲ་བསམ་བཞིན་སྔགས་འཆང་བླ་མ་་་་་་ངག་དབང་ཀུན་དགའ་རིན་ཆེན་དེའི། ། བཀའ་དྲིན་་་་་་ལ་གང་ནས་བསམས་ཀྱང་གཞལ་དུ་མེད་དོ་རྗེས་་་་་་དང་། འཇུག་རྣམས།་་་་་ ངེད་ཀྱི་དེའི་ཚུལ་གོ་བར་གྱིས་ཤིག ། སྤྲུལ་པའི་སྐྱེས་མཆོག་་་་་་སྔགས་འཆང་བླ་མ་གང་དེའི་བསྟན་པའི་རྒྱུན། ། ས་སྐྱ་པའི་ཡབ་ཆོས་ཡང་ཕུར་སོགས་རྙིང་མ་དང་བདེ་ཀྱཻ་གསང་གསུམ་སོགས་གསར་མའི་ཚོགས།་་་་་ སྤེལ་བར་མཛད་པ་ཀུན་གྱི་ནང་ནས་ཀྱང་། ༡༨ ། ཡབ་ཆོས་ལྷད་མེད་རྡོ་རྗེ་ཕུར་པ་་་་་་འི་ལམ་སྲོལ་འདི། ། སྨིན་གྲོལ་གྱིས་བསྡུས་པའི་ལམ་སྟོན་པ་དང་།
དེའི་ཆ་ལག་དབྱངས་རོལ་གར་འཆམ་སོགས་ཀྱི་ཕྱག་ལེན་ལ་གཞན་ལས་ནན་ཏན་དུ་མཛད་པ་སོགས།་་་་་ ཐབས་ཚུལ་དུ་མའི་སྒོ་ནས་འཕེལ་བར་མཛད། ། དེ་ལྟའི་་་་་་བུ་བསྟན་པའི་་་་་་རིན་པོ་ཆེ་རྒྱུན་བཟང་་་་་་མི་ནུབ་བར་སྐྱོང་བ་ལ། ། འགྲན་གྱི་དོ་མེད་མཁས་་་་་་པ་དང་གྲུབ་པའི་ཕུལ།་་་་་ དུ་ཕྱིན་པ་སྟེ་གྲུབ་མཆོག་བསོད་ནམས་དབང་པོ་དང་། ༡༩ ། བདག་གི་བླ་མ་འཇམ་དབྱངས་སྐུ་མཆེད་་་་་་ཁྱད་པར་བཀའ་དྲིན་ཅན་གྱི་རྩ་བའི་བླ་མ་སྔགས་འཆང་གྲགས་པ་བློ་གྲོས་ལ། ། ཁོ་བོ་ཅག་རང་ཉིད་ལ་རྒྱུ་མཚན་དུ་མའི་སྒོ་ནས་་་་་་བཀའ་དྲིན་་་་་་ཆེ་བའི་ཚུལ་དྲན་པས་སླར་ཡང་་་་་་ཡིད་གུས་པས་ཕྱག་བགྱིའོ། ། དེ་ལྟར་རྩ་་་་་་བ་དང་བརྒྱུད་་་་་་པའི་བླ་མའི་ཚོགས་་་་་་མ་ལུས་པ་རྣམས་དང་། ། ཡི་དམ་་་་་་དཀྱིལ་འཁོར་གྱི་ལྷ་ཚོགས་ཞི་ཁྲོ་་་་་་རྣམས་དང་ཆོས་སྐྱོང་་་་་་སྲུང་མ་ནོར་ལྷར་་་་་་འི་ཚོགས་དང་བཅས།་་་་་
པ། ༢༠ ། ཀུན་གྱི་སྤྲོ་་་་་་བ་དང་བསྡུ་་་་་ད་པའི་བྱེད་་་་་་པ་པོ་ཡོངས་འཛིན་་་་་་དམ་པ་མཁས་གྲུབ་ཀུན་གྱི་རྗེ་་་་་འོ། ། སྐྱབས་གནས་བསླུ་མེད་་་་་་རྒྱལ་བ་རྡོ་རྗེ་འཆང་ཆེན་པོ་བུདྡྷའི་མཚན་ཅན་གང་དེའི་བདག་་་་་་བྱང་ཆུབ་བར་དུ་སྐྱོངས་ཤིག ། དེ་སོགས་མཚན་་་་་་ཉིད་དང་ལྡན་་་་་་པའི་བླ་མའི་ཚོགས་རྣམས་ལས། ། སོ་ཐར་བྱང་སེམས་གསང་སྔགས་ཀྱི།་་་་་ སྡོམ་པ་གསུམ་དང་ཆོས་ཚུལ་་་་་་མདོ་དང་སྔགས་གསར་རྙིང་སོགས་རྒྱ་མཚོ་ཡི། ༢༡ ། བཀའ་དྲིན་ཐོབ་པའི་་་་་་ཤཱཀྱའི་དགེ་བསྙེན་ཐེག་པ་མཆོག་གི་རྣལ་འབྱོར་སྔགས་འཆང་ས་སྐྱ་པ། ། ཆོས་ཚུལ་ཟབ་མོ།་་་་་
མང་དུ་ཐོས་པ་་་་་་ཅན་གང་དེས་་་་་་རྣམ་པར་བཤད་པའི་ཚུལ་འདི་སྦྱར། ། སྔོན་ཚེ་སྐལ་བཟང་དུས་ཀྱི་བློ་གསལ་་་་་་གཞོན་ནུ་རྣམ་དཔྱོད་དང་ལྡན་པ་རྣམས། ། ཆོས་དང་བླ་མ་་་་་་བཟང་པོ་གང་ན་བཞུགས་ཀྱང་འབད་པ་ཆེན་པོས་འཚོལ་བས་རྟག་ཏུ་བྲེལ། ༢༢ ། དེང་སང་་་་་་བླ་མ་དག་གི་ཟབ་ཡངས་ཆོས་ཚུལ་འདི་ལོངས་ཞེས། ། ལན་བརྒྱར་སྨྲས་་་་་་སློབ་མ་རྣམས་ཀྱི་ཁྲོད་ནས་ཀྱང་དོན་གཉེར་རེ་རེ་ཙམ། ། དེ་ཕྱིར་ལེགས་་་་་་པར་བཤད་་་་་་པའི་བསྟན་བཅོས་འདི་ཉིད་ཀྱང་། ། བསྟན་་་་་་པ་དང་འགྲོ་་་་་་བ་ལ་ཕན་་་་་་པའི་ཕྱིར་་་་་་དུ་བརྩམས་་་་་་པ་ཡིན་མོད་ཀྱི། ༢༣ ། འོན་ཀྱང་་་་་་དེང་སང་གི་དུས་ཀྱི་སྐྱེ་བོ་ཕལ་ཆེར་འདིར་སྣང་གི་བྱ་བ་ལ་རྐང་བཙུགས་དང་།
ཆོས་ལ་གཞོར་ལས་སུ་བྱས་ནས། དོན་གཉེར་བྱེད་པ་ཉུང་བས་ན་རང་ཉིད་་་་་་ལུས་སེམས་ངལ་བ་ཙམ་ཞིག་ལས། ། སྐལ་ངན་རྣམས་་་་་་བསོད་ནམས་མ་ཡིན་པ་བསོག་པ་ལ་བརྩོན་པ་ལ་ཕན་པར་མ་གྱུར་དོགས། ། དེ་ལྟ་ན་ཡང་རང་ཉིད་་་་་་བླ་མ་གོང་མའི་གསུང་རབ་་་་་་རྒྱ་མཚོའི་ཚོགས་རྣམས་ལ། ། གོམས་པ་ལྷུར་ལེན་་་་་་པའི་ཕྱིར་དང་་་་་་རང་ཉིད་ཀྱི་རྗེས་འཇུག་གི ༢༤ ། བློ་གསལ་རྒྱ་མཚོའི་ཚོགས་་་་་་རྣམས་ལ་ཕན་པའི་ཕྱིར། ། རྡོ་རྗེ་ཕུར་པའི་སྒྲུབ་ཐབས་ཀྱི་་་་་་རྣམ་བཤད་ཉིན་མོར་བྱེད་་་་་་པའི་མིང་དོན་དང་ལྡན་པ་འདི་ཁོ་བོས་བཤད། ། འདི་ནི་་་་་་ལྷག་པའི་ལྷ་མཆོག་དཔལ་ལྡན་རྡོ་རྗེ་ཕུར་པ་ཡི། ། སྒྲུབ་ཐབས་་་་་་རྒྱས་པ་བཀླགས་པས་དོན་གྲུབ་ཀྱི་ཚིག་དོན་རྣམས་རྣམ་པར་ཕྱེ་བའི་རྒྱས་འགྲེལ་་་་་་རྣམ་བཤད་ཏེ།
༢༥ ། ལེགས་པར་བརྟགས་ན་་་་་་དཔལ་ཡང་དག་་་་་་མར་མེ་དགུ་པ་ཧེ་རུ་ཀའི། ། སྒྲུབ་ཐབས་་་་་་ཀྱི་ཆོ་ག་དོན་་་་་་རྣམས་ཡང་ཕལ་ཆེར་རྟོགས་པར་འགྱུར། ། དེ་ཕྱིར་སྔ་འགྱུར་་་་་་རྗེ་བཙུན་ས་སྐྱའི་་་་་་པ་ཡབ་ཆོས་་་་་་ཡང་ཕུར་རྣམས། ། དོན་་་་་་དུ་གཉེར་་་་་་བའི་སྐལ་བཟང་་་་་་དཔྱོད་ལྡན་རྣམས་ཀྱི་འདི་་་་་་རྣམ་བཤད་ལོངས་ཤིག ༡༦ ། དེང་སང་་་་་་གི་དུས་འདི་ན་ཆོས་དང་གང་ཟག་་་་་་འདི་བཟང་་་་་་པོ་འདི་ངན་་་་་་པ་ཞེས་དང་། ། འདི་་་་་་མཁས་་་་་་པ་དང་འདི་་་་་་རྨོངས་་་་་་པ་ཞེས་་་་་་སྨྲ་ཤེས་པ་རྟགས་སུ་བཀོད་ནས་རྣམ་དབྱེ་བྱེད་་་་་་པ་མང་ཡང་། ། ཕལ་ཆེར་རང་དང་་་་་་ཟས་ནོར་སོགས་ཀྱི་འབྲེལ་བའི་སྡིག་པའི་གྲོགས་པོ་ཕྱོགས་མཐུན་བསྟོད་པ་ལས། ། གཟུར་་་་་་བོར་གནས་་་་་་པའི་བློས་་་་་་ཆོས་དང་གང་ཟག་ལ་བཟང་ངན་མཁས་རྨོངས་ཞེས་གནས་ལུགས་ཀྱི་སྨྲ་བ་བརྒྱ་ལ་སྲིད་པ་ཙམ།
༢༧ ། དེ་ཕྱིར་མང་དུ་ཐོས་་་་་་པའི་ནོར་དང་ལྡན་ཤིང་རྣམ་དཔྱོད་ལྡན། ། གཟུར་གནས་་་་་་ཀྱི་བློ་ཅན་རྣམས་ཀྱིས་་་་་་བསྟན་བཅོས་འདི་ལ་བརྟགས་བྱ་ཡི། ། ཕྱོགས་འཛིན་་་་་་ཅན་དང་ང་རྒྱལ་ཅན་དང་ན་ཚོད་རྒན་པས་བཟང་པོར་རློམ་པ་སོགས་ཆགས་སྡང་རྨོངས་གསུམ་ལ་ཨ་འཐས་ཅན་གྱིས་དུག་ཆུས་བསླད་པའི་བླུན་པོ་རྣམས།་་་་་ ཁོ་བོ་ལ་ཞེ་སྡང་བའི་སྒོ་ནས་བསྟན་བཅོས་འདི་ལ། ། ལན་བརྒྱར་དམོད་ཀྱང་་་་་་ཁོ་རང་ཚོར་སྙིང་རྗེའི་ཡུལ་དུ་་་་་་གྱུར་པ་ཡིན་ཏེ། སྔོན་ཀྱང་སྐྱེས་བུ་དམ་པ་རྣམས་ལ་སྐྱེས་ངན་རྣམས་ཀྱིས་དེ་ལྟར་བྱུང་བའི་ཚུལ་མང་དུ་བཤད་པས་སོ། ཟད། ༢༨ ། རིངས་ནས་གོམས་པའི་་་་་་སྟེ་སྐྱེ་བ་མང་པོར་སྤྱད་པ་སྐལ་བཟང་ལས་འཕྲོ་ཅན།་་་་་
གྱི་གང་ཟག ། ལེགས་བཤད་འདི་་་་་་ཉིད་ཀྱི་དོན་རྟོགས་པ་ལ་་་་་་དད་ཅིང་གུས་པའི་སྒོ་ནས་གཅིག་ཏུ་འདུན་པ་ཡི། ། བློ་གསལ་་་་་་གྱི་གདུལ་བྱ་རྣམས་ལ་བསྲུང་ཞིང་སྐྱོང་བ་དང་། ། རྣམ་པར་བཤད་པའི།་་་་་ ཆོས་འདི་སྤེལ་བ་ཕུར་སྲུང་རྒྱ་མཚོའི་་་་་་དཔལ་ལྡན་དཀར་མོ་ཉི་ཟླ་དང་བདུད་རྒྱལ་ཐོད་པའི་འཕྲེང་བ་ཅན་དམ་ཅན་བཅུ་གཉིས་རྣམས་ཀྱིས་མཛོད། ༢༩ ། རྡོ་རྗེ་ཕུར་པའི་་་་་་རྣམ་བཤད་འདི་ནི་སྔོན་བྱོན་གོང་མ་ཡི། ། ཟབ་པ་དང་རྒྱ་ཆེ་བའི་་་་་་གསུང་རབ་ཚད་ལྡན་རྣམས་ཀྱི་དགོངས་པ་བཞིན། ། རིང་པོའི་དུས་་་་་་སྟེ་ལོ་མང་པོ་ཞིག་ནས་ཤིན་ཏུ་ཞིབ་མོའི་་་་་་རྣམ་དཔྱོད་ཀྱི་བློས།་་་་་ གྲོས་ཀྱིས། །
ལེགས་པར་བཏུས་་་་་་ནས་བསྒྲིགས་ཤིང་བརྩམས་པ་ཡིན་པའི་ཕྱིར་ཉེས་པ་མེད་སྙམ་སེམས།་་་་་ མོད། ༣༠ ། འོན་ཀྱང་་་་་་བདག་ལྟ་བུ་སོ་་་་་་སོ་སྐྱེ་་་་་བོའི་བློ་གྲོས་མཐུ་ཆུང་ཞིང་། ། རྗེ་བཙུན་་་་་་གོང་མའི་གསུང་རབ་རྣམས་ཀྱང་་་་་་ཚིག་དོན་རྒྱ་ཆེ་ཞིང་ཟབ་པས་ན་རྟོགས་་་་་་པར་དཀའ་བས། ། གལ་ཏེ་་་་་་རྣམ་བཤད་བསྟན་བཅོས་འདི་ལ་་་་་་མ་རྟོགས་ལོག་རྟོགས་སོགས་ནོངས་པའི་ཆ་མཆིས་ན། ། བླ་མ་་་་་་དང་ཡི་དམ་་་་་་ཆོས་སྐྱོང་སྲུང་མར་བཅས་རྣམས་ལ། ༣༡ ། བདག་དང་བདག་གི་གདུལ་བྱར་་་་་་སློབ་བུ་གྱུར་པ་ཡིས། ། ཚེ་རབས་་་་་་ཐོག་མེད་འཁོར་བའི་་་་་་དུས་ནས་བསགས་པའི་སྡིག་་་་་་པ་དང་ལྷན་ཅིག་ཏུ། །
སྙིང་ནས་འགྱོད་པ་ཆེན་པོས་་་་་་ནོངས་བཞིན་པས་བཤགས་ལགས་ན། ། སྡིག་པའི་འབྲས་བུ་ཞི་བར་་་་་་སྟེ་འཕྲལ་དང་ཡུན་དུ་སྡུག་བསྔལ་མི་འབྱུང་བ་མཛད་དུ་གསོལ། ༣༢ ། འདི་བགྱིས་པ་ལས་ལུས་་་་་་དུབ་ཅིང་སེམས་ངལ་གྱུར་པའི། ། དགེ་བ་འདིས་མཚོན་་་་་་འདས་མ་འོངས་ད་ལྟ་གསུམ་སྟེ་དུས་གསུམ་དགེ་བའི་་་་་་ཚོགས་བསགས་པ་གང་དེའི་མཐུས། ། བདག་ཅག་དཔོན་སློབ་་་་་་རྣམས་ཀྱི་གཙོ་བྱས་སེམས་ཅན་ཐམས་ཅད་དུས་འདིར་ཚེ་རིང་ཤིང་།་་་་་ ནད་མེད་པ་དང་། ། བསམ་དོན་ཀུན་འགྲུབ་་་་་་སྟེ་བསྟན་པ་་་་་་སྤྱི་དང་བྱེ་བྲག་རབ་ཏུ་རྒྱས་པ་་་་་་འདི་འབྱུང་དང་ལྡན་པ་པ་དང་། ༣༣ ། རང་་་་་་དང་གཞན་་་་་་གྱི་དོན་གཉིས་མ་ལུས་་་་་་པ་བསམ་པ་བཞིན་དུ་མཐར་ཕྱིན་ཏེ། །
ཚེ་ལ་བར་ཆད་མེད་པའི་སྒོ་ནས།་་་་་ ནམ་ཞིག་ཚེ་འདིའི་སྣང་བ་ནུབ་་་་་་པའི་དེ་མ་ཐག་་་་་་བར་དོའི་འཁྲུལ་སྣང་མེད་པར། ། དཔོན་སློབ་ཀུན་ཀྱང་་་་་་དུས་ད་ནས་བྱང་ཆུབ་བར་དུ་ཕན་ཚུན་འབྲལ་་་་་་བ་མེད་་་་་་པར་ལྷན་ཅིག་ཏུ།་་་་་ ཐོགས་པ་མེད་པའི་ཚུལ་གྱི་དག་པའི། ། ཞིང་་་་་་གི་མཆོག་བདེ་བ་ཅན་དུ་་་་་་པདྨོ་ལས་བརྫུས་ཏེ་སྐྱེ་བར་ཤོག ༣༤ ། གནས་དེར་རྒྱལ་བ་་་་་་འོད་དཔག་མེད་འཁོར་་་་་་དང་བཅས་་་་་་པ་མཉེས་་་་་་པར་བྱེད་ཅིང་། ། རྒྱལ་དབང་འོད་དཔག་མེད་ཀྱི་མཁྱེན་བརྩེ་ནུས་གསུམ་གྱི་བྱིན་རླབས་ཀྱི་བདག་ཅག་དཔོན་སློབ་རྣམས་ཀྱིས།་་་་་ ས་ལམ་ཐམས་ཅད་སྐད་ཅིག་གིས་བསྒྲོད་་་་་་པའི་སྤང་རྟོགས་ཀྱི་ཡོན་ཏན་མྱུར་དུ་མཐར་ཕྱིན་པར་གྱུར་ནས། སྣ་ཚོགས་པའི་ཡིད་དུ་གང་ལ་གང་འདུལ་གྱི་སྐུར་སྤྲུལ་ནས་ཐོག་མ་མེད་པ་ནས་་་་་།
ཕ་མར་གྱུར་པའི་་་་་་རིགས་དྲུག་གི་སེམས་ཅན་ཐམས་ཅད་ཀྱང་། ། ཀུན་ཀྱང་་་་་་མ་ལུས་ཤིང་ལུས་པ་མེད་པའི་ཚུལ་གྱིས་རྣམ་་་་་་པར་གྲོལ་་་་་་བའི་ལམ་ལ་འགོད་་་་་་པར་ནུས་པའི་མཐུ་དང་ལྡན་པར་གྱུར་ཅིག ༣༥ ། ཅེས་བཅོམ་ལྡན་འདས་རྡོ་རྗེ་གཞོན་ནུའི་གདམས་པ་ཉམས་ལེན་གྱི་ཆུ་བོ་ཆེན་པོས་བསྒྲུབ་པའི་ཐབས་ཀྱི་རྣམ་པ་བཤད་པ་འཕྲིན་ལས་ཀྱི་པདྨོ་རབ་ཏུ་རྒྱས་པའི་ཉིན་བྱེད་ཅེས་བྱ་བ་འདི་ནི། ཁམས་གསུམ་ཆོས་ཀྱི་རྒྱལ་པོ་དཔལ་ས་སྐྱ་པ་ཆེན་པོ་འཇམ་མགོན་གྲུབ་པའི་དབང་ཕྱུག་པདྨའི་རྣམ་སྤྲུལ་བསོད་ནམས་དབང་པོ་དང་། བྱང་ཆུབ་སེམས་དཔའ་ཞི་བ་མཚོ་དང་། འགྲོ་བའི་མགོན་པོ་དཔལ་ལྡན་བླ་མ་དམ་པ་བསོད་ནམས་རྒྱལ་མཚན་གྱི་རྣམ་པར་སྤྲུལ་པ་རྒྱལ་སྲས་སྦས་པའི་རྣལ་འབྱོར་ཆེན་པོ་བཀའ་དྲིན་ཅན་གྱི་རྩ་བའི་བླ་མ་དམ་པ་སྔགས་འཆང་གྲགས་པ་བློ་གྲོས་རྒྱལ་མཚན་དཔལ་བཟང་པོ་དང་། རྟེན་གཡོ་ཀུན་ཁྱབ་སྲིད་ཞིའི་བདག་པོ་ཆོས་སྐུ་ཀུན་ཏུ་བཟང་པོ་ཉིད་གཞན་ངོར་ངུར་སྨྲྀག་གི་བླ་གོས་འཆང་བ་རྒྱལ་བ་མུས་པ་ཆེན་པོ་སངས་རྒྱས་རྒྱལ་མཚན། སྤྲུལ་པའི་སྐུ་སྤྱན་མངའ་རིན་པོ་ཆེ་ཀུན་དགའ་དོན་གྲུབ། རྗེ་ནགས་དགོན་པ་ཆེན་པོ་སྦྱིན་པ་གྲགས་པ།
གྲུབ་མཆོག་ཆོས་རྗེ་དབང་ཕྱུག་རབ་བརྟན་ལ་སོགས་ཏེ་ཡོངས་འཛིན་ཆོས་བཞིན་དུ་སྤྱོད་པ་དུ་མ་ལ་གདམས་པ་རྒྱ་མཚོའི་བཀའ་དྲིན་མནོས་ཤིང་། ཁྱད་པར་རིགས་ལྡན་འཇམ་པའི་དབྱངས་སྐུ་མཆེད་དང་། སྤྱན་མངའ་ཆོས་ཀྱི་སྤྱན་ལྡན། ཆོས་ཀྱི་རྗེ་དབང་ཕྱུག་རབ་བརྟན་རྣམས་ལས། ལུགས་འདིའི་སྨིན་གྲོལ་གྱི་ལམ་ཡོངས་སུ་རྫོགས་པ་ཐོབ་པའི་སྐལ་བ་བཟང་པོ་ཅན། ཤྲཱི་ས་སྐྱ་པ་ཤཱཀྱའི་དགེ་བསྙེན་ཐེག་པ་མཆོག་གི་རྣལ་འབྱོར་པ་སྔགས་འཆང་ངག་དབང་ཀུན་དགའ་བསོད་ནམས་གྲགས་པ་རྒྱལ་མཚན་དཔལ་བཟང་པོས། རིགས་དང་ཆོས་ཀྱི་བུ་ལ་སོགས་ཏེ་རང་དང་སྐལ་བ་མཉམ་པའི་སློབ་མའི་ཚོགས་རྣམས་ལ་ཕན་པའི་ཕྱིར་དང་། ལྷག་པར་ངེད་རང་ས་སྐྱ་པའི་ཕ་ཆོས་ལྷད་མེད་རྡོ་རྗེ་ཕུར་པའི་བསྟན་པ་ལ་ཕན་པ་རྒྱ་ཆེན་པོ་ཞིག་བྱུང་ན་ཅི་མ་རུང་སྙམ་པའི་ལྷག་བསམ་རྣམ་པར་དག་པའི་ཀུན་ནས་བླངས་ཏེ། ཐོག་མར་སློབ་དཔོན་པདྨ་སོགས་ཀྱིས་མཛད་པའི་རྡོ་རྗེ་ཕུར་པའི་སྒྲུབ་ཐབས་འཕྲིན་གཞུང་ཁུངས་ཐུག་དུ་མ་རྣམས་དང་། དཀྱིལ་ཆོག་རྡོ་རྗེ་ལས་རིམ།
དེའི་འགྲེལ་པ། ལྷག་པར་རྗེ་བཙུན་ས་སྐྱ་པ་ཆེན་པོས་མཛད་པའི་ཡང་ཕུར་ཐུན་མོང་བའི་སྒྲུབ་ཐབས། ཡང་དེས་མཛད་པའི་ལས་བྱང་གི་གཞུང་། རྗེ་བཙུན་རིན་པོ་ཆེའི་ཕུར་པའི་ཐོ་ཡིག བདག་ཉིད་ཆེན་པོ་ས་སྐྱ་པཎྜི་ཏས་ཕུར་པ་རང་བསྒྱུར་དུ་མཛད་པའི་རྒྱུད་དང་། འགྲོ་བའི་མགོན་པོ་ཆོས་ཀྱི་རྗེ་དཔལ་ལྡན་བླ་མ་དམ་པ་བསོད་ནམས་རྒྱལ་མཚན་གྱིས་མཛད་པའི་སྒྲུབ་ཐབས་རྒྱས་འབྲིང་བསྡུས་གསུམ། དཀྱིལ་འཁོར་གྱི་ཆོ་ག་རྟོགས་པར་སླ་བ་སོགས་དང་། བདག་ཆེན་རྒྱ་གར་བ་ཤེས་རབ་རྒྱལ་མཚན་གྱིས་མཛད་པའི་སྒྲུབ་ཐབས་དང་། ཡང་དེ་ཉིད་ཀྱི་ཕུར་པ་ལུགས་སྲོལ་མང་པོའི་མན་ངག་ཟབ་བསྡུས་ཉེར་མཁོ་རྣམས་ཕྱོགས་གཅིག་ཏུ་བསྒྲིག་པར་མཛད་པའི་ཡིག་ཆ་ངོ་མཚར་ཅན། ས་ལོ་ཙཱ་བ་ཆེན་པོ་འཇམ་པའི་དབྱངས་ཀུན་དགའ་བསོད་ནམས་ཀྱིས་མཛད་པའི་སྒྲུབ་ཐབས་བསྙེན་སྒྲུབ་གསལ་བྱེད་དང་།
དཀྱིལ་ཆོག་རིན་ཆེན་དོ་ཤལ། རིན་ཆེན་རྩེའི་གཉེར་པའི་དྲིས་ལན་སོགས་དང་། སྙིགས་དུས་ཀྱི་བསྟན་པའི་གསལ་བྱེད་ཆེན་པོ་སྔགས་འཆང་ངག་གི་དབང་པོ་ཀུན་དགའ་རིན་ཆེན་གྱིས་མཛད་པའི་སྒྲུབ་ཐབས་བསྙེན་སྒྲུབ་གསལ་བྱེད་ཀྱི་མཆན་བུ་ཡིད་བཞིན་གྱི་ནོར་བུ། དཀྱིལ་འཁོར་གྱི་ཆོ་ག་ཡིད་འོང་བློ་གྲོས་ཁ་འབྱེད། སྟོད་ལས་དང་སྨད་ལས་ཀྱི་དབང་དང་རྗེས་གནང་གི་ཡིག་ཆ། སྟོང་ར་ཆོས་རྗེ་ཀུན་དགའ་ལེགས་གྲུབ་ཀྱི་དྲིས་ལན་སོགས་དང་། འཇམ་པའི་དབྱངས་བསོད་ནམས་དབང་པོས་མཛད་པའི་སྒྲུབ་ཐབས་ཀྱི་ཡི་གེ་ཆུང་ངུ་དང་། སྔགས་འཆང་གྲགས་པ་བློ་གྲོས་ཀྱིས་མཛད་པའི་སྒྲུབ་ཐབས་འབྲིང་པོ་གཞན་ཕན་བདུད་རྩིའི་ཆུ་རྒྱུན་ལ་སོགས་ཏེ་རང་ལུགས་ཐུན་མོང་མ་ཡིན་པའི་གསུང་རབ་ཁྱད་པར་ཅན་ངོ་མཚར་རྨད་དུ་བྱུང་བ་དེ་རྣམས་ཀྱི་དགོངས་པ་གཞིར་བཞག་ཅིང་། དེ་དག་ཏུ་ཅུང་ཟད་མི་གསལ་བ་རྣམས་སློབ་དཔོན་རྣམ་གསུམ་གྱི་དགོངས་པ་ཕྱོགས་གཅིག་ཏུ་བསྡུས་པར་གྲགས་པའི་འགྲེལ་ཆེན་འབུམ་ནག་དང་། དེའི་སྙིང་པོ་བསྡུས་པའི་འགྲེལ་པ་འབུམ་ཆུང་བཅུད་བསྡུས་ཞེས་བྱ་བ་དང་།
གསང་སྔགས་འཛིན་པ་དཔལ་ལྡན་རྡོ་རྗེ་རྒྱལ་མཚན་གྱིས་མཛད་པའི་ཕུར་པ་སྣ་ནམ་ལུགས་སུ་གྲགས་པའི་རྨད་དུ་བྱུང་བའི་བཤད་འབུམ་རྡོ་རྗེ་དོན་གསལ། སློབ་དཔོན་ལང་ལྷག་སྟོན་པས་མཛད་པའི་རྡོ་རྗེ་ཕུར་པའི་བསྟོད་འབུམ་དུ་གྲགས་པའི་རྣམ་བཤད་ངོ་མཚར་ཅན་དང་། མི་ཉག་བསྟན་པ་དབང་ཕྱུག་གིས་མཛད་པའི་རྩ་དུམ་མན་ངག་ལུགས་སུ་བཤད་པའི་རྣམ་བཤད་སྙིང་པོ་དོན་གསལ་ཞེས་བྱ་བའི་ཡིག་ཆ་ཁྱད་པར་ཅན་དེ་ཉིད་སོགས་མདོར་ན་ལུགས་འདི་ལ་མཁོ་བའི་གསུང་རབ་ཆེ་ཕྲན་མང་པོ་ཞིག་ནས་ལེགས་བཤད་ཀྱི་ཆ་བླངས་ཤིང་། ཡང་དག་པའི་ལུང་དང་། ཆོས་ཉིད་ཟབ་མོའི་རིག་པ་དང་། ། བླ་མ་མཁས་གྲུབ་རྣམས་ཀྱི་གསུང་བགྲོས་ཀྱིས་ཀྱང་ཅུང་ཟད་གསལ་བར་བྱས་ཏེ། ཆུ་བོ་རྣམ་པ་བཞིའི་ནང་ནས་གདམས་པ་ཉམས་ལེན་གྱི་ཆུ་བོ་ཉིད་ཁོག་དོན་དྲུག་གི་སྒོ་ནས་ཞིབ་ཏུ་ཕྱེ་སྟེ། སྒྲུབ་ཐབས་བཀླགས་པས་དོན་གྲུབ་ཀྱི་དོན་འགྲེལ་རྒྱས་བཤད་ཀྱི་ཚུལ་དུ་བཀོད་པ་འདི་ནི་རྩ་བརྒྱུད་ཀྱི་བླ་མ་འཁོན་སྟོན་རིམ་པར་བྱོན་པ་རྣམས་ལ་རྡོ་རྗེ་ཕུར་པའི་བསྟན་པའི་རྒྱུན་ལ་ཕན་པའི་གསོལ་བ་བཏབ་ཅིང་། དཀར་མོ་ལྕམ་དྲལ་སོགས་ཕུར་སྲུང་དམ་ཅན་རྒྱ་མཚོ་ལ་འཁུ་ཟློག་མི་འབྱུང་ཞིང་། སྔ་འགྱུར་བསྟན་པ་རྒྱས་པའི་འཕྲིན་ལས་བཅོལ་ནས།
འཕགས་པའི་ཡུལ་ན་ཀྵ་ཡཿཞེས་གྲགས་ཤིང་། རྒྱ་ནག་ལུགས་ལ་མེ་ཕོ་སྟག་གི་ལོ། བྱེ་པཱ་ཥ་ཞེས་པ་ས་ག་ཟླ་བའི་དཀར་པོའི་ཕྱོགས་ཀྱི་ཚེས་བཅུ་མཁའ་འགྲོ་འདུ་བའི་དུས་ཀྱི་གཟའ་སྐར་བཟང་པོ་འཛོམས་པའི་རྫོགས་པ་གཉིས་པའི་ཚེས་ལ། ཡོན་ཏན་རིན་པོ་ཆེ་དུ་མའི་འབྱུང་གནས་བོད་ཀྱི་རྡོ་རྗེ་གདན་དཔལ་ས་སྐྱའི་ཆོས་གྲྭ་ཆེན་པོའི་བཞི་ཐོག་བླ་བྲང་གི་ཤར་ཕྱོགས་རྗེ་བཙུན་གོང་མ་ན་རིམ་བཞིན་གྱིས་བྱིན་གྱིས་བརླབས་ཤིང་། ལྷག་པར་སྔགས་འཆང་རྒྱ་གར་ཤེས་རབ་རྒྱལ་མཚན་སྐུ་མཆེད་དང་། ས་ལོ་འཇམ་པའི་རྡོ་རྗེ་རྣམས་ཀྱིས་རྒྱུན་རིང་མོའི་བར་དུ་གཟིམ་ཆུང་མཛད་པའི་བསྟི་གནས་དམ་པར་གྱུར་བ་དང་། ཁྱད་པར་སྔགས་འཆང་ཆོས་ཀྱི་རྒྱལ་པོ་ངག་དབང་ཀུན་དགའ་རིན་ཆེན་གྱིས་རྡོ་རྗེ་ཕུར་པའི་གསུང་བསྙེན་ལན་མང་དུ་མཛད་ཅིང་བྱིན་གྱིས་བརླབས་པའི་གནས་མཆོག་ཁྱད་པར་ཅན་མཁའ་སྤྱོད་དཔལ་གྱི་ཕོ་བྲང་དུ་ལེགས་པར་སྦྱར་བའི་ཡི་གེ་པ་ནི་བློ་གྲོས་གསལ་ཞིང་ཡི་གེའི་འདུ་བྱེད་ལ་གཅིག་ཏུ་ཡིད་གཞུངས་པ་ཤབ་སྟོད་པ་བཀྲ་ཤིས་དོན་གྲུབ་དང་། ཡི་གེའི་བརྡ་དག་ཀུན་ལ་རྣམ་དཔྱོད་ཕུལ་དུ་ཕྱིན་པ་སྨོན་འགྲོ་བ་ངག་དབང་ཆོས་འཕེལ། གསོ་རིག་དང་ཡི་གེ་ལ་མཁས་པ་གདོང་དགའ་བ་བསམ་པ་དོན་ཆེན་རྣམས་ཀྱིས་དད་གུས་དང་བརྩོན་འགྲུས་ཆེན་པོའི་སྒོ་ནས་བགྱིས་པ་འདིས། བསྟན་པ་སྤྱི་དང་བྱེ་བྲག་རྗེ་བཙུན་ས་སྐྱ་པའི་ཡབ་ཆོས་ལྷད་མེད་རྡོ་རྗེ་ཕུར་པའི་བསྟན་པ་ཡུན་རིང་དུ་མི་ནུབ་ཅིང་གནས་པའི་གྱུར་གྱུར་ཅིག །
འདིར་སྨྲས་པ། ལྷག་པའི་ལྷ་མཆོག་རྡོ་རྗེ་གཞོན་ནུ་ཡི། ། སྒྲུབ་པའི་ཐབས་ཀྱི་རྣམ་བཤད་བསྟན་བཅོས་འདི། ། དཔལ་ལྡན་དཀར་མོ་ཉི་ཟླ་ལྕམ་དྲལ་དང་། ། དམ་ཅན་བཅུ་གཉིས་རྣམས་ལ་གཉེར་དུ་གཏད། ། ཅེས་རྡོ་རྗེ་ཕུར་པའི་བཀའ་སྲུང་ཁྱད་པར་ཅན་རྣམས་ལ་བསྟན་བཅོས་འདིའི་གཉེར་དུ་གསོལ་བ་ལ་བརྟེན་ནས། བསྟན་སྲུང་དབང་པོ་རྣམས་ཀྱིས་བསམ་གྱིས་མི་ཁྱབ་པའི་མཐུ་རྩལ་གྱིས་འཕྲིན་ལས་རྣམ་པ་བཞིའི་སྒོ་ནས་ཕྱོགས་དུས་གནས་སྐབས་ཐམས་ཅད་དུ་དྷརྨ་ཨུ་ད་ཡ་མསྟུ།་་་་་ ཆོས་འདི་དར་བར་གྱུར་ཅིག ཨི་དཾ་ཤ་ས་་་་་་དི་བསྟན་པ་དང་ན་ཙ་ས་ཏྭ་ཧི་་་་་་སེམས་ཅན་ལ་ཕན་པར་གྱུར་ཅིག སྭསྟི་པྲ་ཛཱ་བྷྱཿ
མངྒ་ལཾ་་་་་བཀྲ་ཤིས། ཀརྨ་བིསྟཱ་ར་བྷ་ཝ་་་་་་ཕྲིན་ལས་རྒྱས་པར་གྱུར་ཅིག་ཏུ།། །། ༈ མཁན་ཆེན་ཨ་པད་རིན་པོ་ཆེའི་དགོངས་བཞེད་ལྟར་གུ་རུས་ཞབས་ཞུ་བགྱིས་པའོ།། PAGE * MERGEFORMAT 244 ཨ་མྱེས་ཞབས། རྡོ་རྗེ་གཞོན་ནུའི་སྒྲུབ་ཐབས་ཀྱི་རྣམ་བཤད་པདྨོ་རྒྱས་བྱེད། PAGE * MERGEFORMAT 1
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
