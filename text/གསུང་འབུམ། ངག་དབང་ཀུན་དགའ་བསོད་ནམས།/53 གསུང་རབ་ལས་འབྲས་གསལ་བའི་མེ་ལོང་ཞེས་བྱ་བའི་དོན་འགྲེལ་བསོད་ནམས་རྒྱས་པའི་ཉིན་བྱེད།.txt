གསུང་འབུམ། ངག་དབང་ཀུན་དགའ་བསོད་ནམས།
པོད ༥༣
གསུང་རབ་ལས་འབྲས་གསལ་བའི་མེ་ལོང་ཞེས་བྱ་བའི་དོན་འགྲེལ་བསོད་ནམས་རྒྱས་པའི་ཉིན་བྱེད།
༄༅། །སྲིད་པ་གསུམ་གྱི་བླ་མ་ཆོས་ཀྱི་རྒྱལ་པོ་འཕགས་པ་རིན་པོ་ཆེའི་གསུང་རབ་ལས་འབྲས་གསལ་བའི་མེ་ལོང་ཞེས་བྱ་བའི་དོན་འགྲེལ་བསོད་ནམས་རྒྱས་པའི་ཉིན་བྱེད་ཅེས་བྱ་བ་བཞུགས་སོ།། ༄༅། །ན་མོ་གུ་རུ་བུདྡྷ་དྷྭ་ཛ་ཡེ། འཛམ་གླིང་བསྟན་པའི་མངའ་བདག་ས་སྐྱ་པའི། ། རྣམ་དཀར་འཕྲིན་ལས་ཕྱོགས་བརྒྱར་སྤེལ་བ་ལ། ། གཞན་དང་མཚུངས་པ་མེད་པའི་མཛད་པ་ཅན། ། དཔལ་ལྡན་འཕགས་པའི་ཞབས་ལ་ཕྱག་བཙལ་ནས། ། ས་གསུམ་བླ་མ་གང་དེའི་གསུང་རབ་མཆོག ། ལས་འབྲས་གསལ་བའི་མེ་ལོང་ཞེས་བྱ་བའི། ། དོན་འགྲེལ་བསོད་ནམས་རྒྱས་པའི་ཉིན་བྱེད་འདི། ། བློ་གསལ་སྤྲོ་བ་བསྐྱེད་ཕྱིར་འདིར་སྤེལ་ལོ། །
དེ་ལ་འདིར་སྲིད་པ་གསུམ་གྱི་བླ་མ་འགྲོ་བའི་མགོན་པོ་ཆོས་ཀྱི་རྒྱལ་པོ་འཕགས་པ་རིན་པོ་ཆེའི་གསུང་རབ་དྲི་མ་མེད་པ་ལས་འབྲས་གསལ་བའི་མེ་ལོང་ཞེས་བྱ་བའི་དོན་འགྲེལ་བསོད་ནམས་རྒྱས་པའི་ཉིན་བྱེད་ཅེས་བྱ་བ་འདི་འཆད་པ་ལ། སྤྱི་དོན་གསུམ་སྟེ། རྩོམ་པ་ལ་འཇུག་པ་ཀླད་ཀྱི་དོན། བརྩམ་པར་བྱ་བ་གཞུང་གི་དོན། རྩོམ་པ་མཐར་ཕྱིན་པ་མཇུག་གི་དོན་དང་གསུམ་དུ་ཡོད་པ་ལས། དང་པོ་རྩོམ་པ་ལ་འཇུག་པ་ཀླད་ཀྱི་དོན་ལ་ཡང་། མཆོད་པར་བརྗོད་པ་དང་། རྩོམ་པར་དམ་བཅའ་པ་གཉིས་ཡོད་པའི་དང་པོ་དེ་ཉིད་སྟོན་པར་བྱེད་པ་ལ། ལས་འབྲས་གསལ་བའི་མེ་ལོང་ཞེས་བྱ་བ། བླ་མ་དང་འཇམ་པའི་དབྱངས་ལ་ཕྱག་འཚལ་ལོ། །
གང་གི་ལས་འབྲས་རྟེན་འབྱུང་ཀུན། ། ཉིད་ཀྱིས་ཇི་བཞིན་གཟིགས་གྱུར་ནས། ། བརྩེ་བས་འགྲོ་ལ་ཇི་བཞིན་དུ། ། སྟོན་མཛད་དེ་ལ་ཕྱག་འཚལ་ལོ། ། ཞེས་པ་འདི་བྱུང་། གཉིས་པ་རྩོམ་པར་དམ་བཅའ་བ་དེ་ཉིད་སྟོན་པར་བྱེད་པ་ལ། གང་གིས་ལས་དང་འབྲས་བུ་ཡི། ། རྣམ་གཞག་ཇི་བཞིན་མི་ཤེས་ན། ། བླང་དོར་དོན་ལ་རྨོངས་འགྱུར་བས། ། དེ་གསལ་བྱ་ཕྱིར་འདིར་བཤད་བྱ། །
ཞེས་པ་འདི་བྱུང་། དེ་ཡན་གྱིས་བསྟན་བཅོས་རྩོམ་པ་ལ་འཇུག་པ་ཀླད་ཀྱི་དོན་ལ་གཉིས་ཡོད་པ་དེ་སོང་ནས། གཉིས་པ་རྩམ་པར་བྱ་བ་ལ་གཞུང་གི་དོན་ལ། དོན་ཚན་ཉེར་གཅིག་ཏུ་གནས་པ་ཡིན་ཏེ། དེ་ཡང་། ལས་འབྲས་ཀྱི་རྣམ་གཞག་ངོས་བཟུང་ཞིང་ལས་དགེ་སྡིག་བར་མ་གསུམ་ལས་འབྲས་བུ་བདེ་སྡུག་བར་མ་གསུམ་བསྐྱེད་ཚུལ་བསྟན་པ། མི་དགེ་བཅུ་ངོས་བཟུང་བ་བསྟན་པ། དེའི་འབྲས་བུ་བཤད་པ་བསྟན་པ། མི་དགེ་བ་དེ་དག་ཀྱང་དུག་གསུམ་པོ་གང་གི་དབང་བྱས་པ་ལས་ངན་སོང་གསུམ་དུ་འཕེན་ཚུལ་བསྟན་པ། ཐེག་པ་ཆེན་པོའི་ལམ་དུ་ཞུགས་པའི་གང་ཟག་གི་བསམ་པས་ཀུན་སློང་རྣམ་པར་དག་ན་འཕྲལ་མི་དགེ་བ་ལྟར་སྣང་ཡང་དགེ་བར་འགྱུར་ཚུལ་བསྟན་པ།
དགེ་བ་བཅུ་ངོས་བཟུང་བ་བསྟན་པ། དེའི་འབྲས་བུ་བཤད་པ་བསྟན་པ། དགེ་བ་བཅུ་པོ་དེ་དག་ཀྱང་ཀུན་སློང་དུག་གསུམ་དང་ཅུང་ཟད་འདྲེས་ཀྱང་མཐོ་རིས་གསུམ་གྱི་ལུས་རྟེན་བསྐྱེད་ཅིང་། གསང་སྔགས་པ་སོགས་ཀྱི་དུག་གསུམ་པོ་དེ་ཡང་ཐབས་ལ་མཁས་པས་ཟིན་ན་སངས་རྒྱས་ཀྱི་རྒྱུར་འགྱུར་ཚུལ་བསྟན་པ། ཀུན་ནས་དགེ་བའི་སྤྱོད་ཚུལ་བསྟན་པ། དེའི་ཐུན་མོང་བའི་འབྲས་བུ་འབྱུང་ཚུལ་བསྟན་པ། ཀུན་ནས་དགེ་བའི་ཐུན་མོང་མ་ཡིན་པའི་འབྲས་བུ་འབྱུང་ཚུལ་བསྟན་པ། མ་དག་པའི་སྦྱིན་སོགས་ངོས་བཟུང་བ་བསྟན་པ། འཆི་ཁ་མའི་མཚམས་སྦྱོར་གྱི་བསམ་པ་དགེ་མི་དགེའི་དབང་གིས་འཕེན་བྱེད་དང་རྫོགས་བྱེད་ཀྱི་ལས་ཀྱི་འབྲས་བུ་སྣ་ཚོགས་སུ་འགྱུར་ཚུལ་བསྟན་པ། འཕེན་རྫོགས་གཉིས་ཀ་སྡིག་པས་འབྲས་བུ་སྡུག་བསྔལ་དང་།
གཉིས་ཀ་དགེ་བས་འབྲས་བུ་བདེ་བ་དང་། འཕེན་རྫོགས་དགེ་སྡིག་འདྲེས་མ་ལས་འབྲས་བུ་འདྲེས་མ་བསྐྱེད་པ་དང་། འཕེན་བྱེད་ཀྱི་ལས་མཆོག་དམན་གྱི་བྱེ་བྲག་གིས་འབྲས་བུ་སྨིན་པ་ཉེ་རིང་དུ་འགྱུར་ཚུལ་བསྟན་པ། དགེ་སྡིག་གང་ཡིན་ཡང་རྒྱུའི་ནུས་པ་སྟོབས་ཆེན་བསགས་པས་འབྲས་བུ་ངེས་པར་མྱོང་དགོས་ཀྱང་། རྐྱེན་གྱི་ནུས་པས་མྱུར་བུལ་སོགས་མ་ངེས་པར་འབྱུང་ཚུལ་བསྟན་པ། བསམ་སྦྱོར་དག་པའི་དགེ་བ་ལས་འབྲས་བུ་བདེ་བ་བསྐྱེད་པ་དང་། བསམ་སྦྱོར་ངན་པའི་སྡིག་པ་ལས་འབྲས་བུ་སྡུག་བསྔལ་བསྐྱེད་པ་ནི་ཆོས་ཉིད་ཡིན་ནོ། ། ཞེས་ཤེས་པའི་ཕྱིར་དུ་དེ་ཉིད་དཔེ་དང་བཅས་པ་བསྟན་པ། ཡུལ་དང་དངོས་པོ་དང་བསམ་པའི་སྟོབས་ཤིན་ཏུ་མཐུ་ཆེ་བའི་ལས་སུས་ཀྱང་མི་བཟློག་པར་བསྟན་པ་དང་། དེའི་གཉེན་པོའི་ལས་ལ་འབད་པ་བྱ་དགོས་པའི་ཚུལ་བསྟན་པ།
ལས་འབྲས་ཀྱི་རྣམ་གཞག་ཤེས་པའི་ཕན་ཡོན་དེ་ཉིད་དཔེ་དང་བཅས་ནས་བསྟནཔ། སྡིག་པས་ཅུང་ཟད་གོས་ཀྱང་དེ་མ་ཐག་བཤགས་པ་བྱ་བ་དང་། དགེ་བ་ཅུང་ཟད་ཙམ་ལ་ཡང་བསྔོ་བ་དང་སྨོན་ལམ་གྱིས་རྒྱས་འདེབས་པ་སོགས་ཐབས་ལ་མཁས་པའི་ཁྱད་པར་གྱིས་ཟིན་ན་མཆོག་གི་དངོས་གྲུབ་བདེ་བླག་ཏུ་འགྲུབ་ཚུལ་བསྟན་པ། ཀུན་རྫོབ་ཏུ་ལས་རྒྱུ་འབྲས་རྣམས་རྟེན་འབྲེལ་དུ་ཤེས་པ་ཆོས་ཉིད་སྤྲོས་བྲལ་གྱི་རྟོགས་པ་བསྐྱེད་ཚུལ་བསྟན་པ། རྒྱུ་འབྲས་ཀྱི་རྟེན་འབྲེལ་ལེགས་པར་ཤེས་པ་ནི་ལྟ་བ་དང་སྤྱོད་པ་རྣམ་པར་དག་པའི་གཞི་ཡིན་པས་ཐར་འདོད་རྣམས་ཀྱི་བསླབ་བྱར་བསྟན་པའི་ཚུལ་དང་བཅས་པའི་དོན་ཚན་ཉི་ཤུ་རྩ་གཅིག་ཏུ་བསྡུས་ཏེ་བསྟན་པའི། དང་པོ་ལས་འབྲས་ཀྱི་རྣམ་གཞག་ངོས་བཟུང་ཞིང་། ལས་དགེ་སྡིག་བར་མ་གསུམ་ལས་འབྲས་བུ་བདེ་སྡུག་བར་མ་གསུམ་བསྐྱེད་ཚུལ་དེ་ཉིད་སྟོན་པར་བྱེད་པ་ལ། ཡིད་ཀྱིས་ཀུན་ནས་བསླངས་པ་ཡི། ། སྒོ་གསུམ་གྱི་ནི་བྱེད་པ་གང་། ། ལས་ཡིན་ཞེས་ནི་ཐུབ་པས་གསུངས། །
དེ་ལ་འབྲས་བུའི་དབྱེ་བ་གསུམ། ། ཀུན་ནས་ཡིད་དུ་འོང་བ་ཡི། ། འབྲས་བུ་བསྐྱེད་པ་དགེ་བ་སྟེ། ། བཟློག་པའི་འབྲས་བུ་འབྱིན་པ་ཡིན། ། ཡིད་དུ་འོང་དང་མི་འོང་པ། ། སྟོན་པའི་ཚོར་བ་བཏང་སྙོམས་ཏེ། ། དེ་བསྐྱེད་ལས་ནི་ལུང་མ་བསྟན། ། ཞེས་པ་འདི་བྱུང་། གཉིས་པ་མི་དགེ་བ་བཅུ་ངོས་བཟུང་བ་དེ་ཉིད་སྟོན་པར་བྱེད་པ་ལ། སྲོག་གཅོད་བརྐུ་བ་འདོད་ལོག་དང་། །
རྫུན་དང་ཕྲ་མ་ཚིག་རྩུབ་དང་། ། ངག་འཁྱལ་བརྣབ་སེམས་གནོད་པར་སེམས། ། ལོག་ལྟ་དང་ནི་མི་དགེ་བཅུ། ། ཞེས་པ་འདི་བྱུང་། གསུམ་པ་དེའི་འབྲས་བུ་དེ་ཉིད་སྟོན་པར་བྱེད་པ་ལ། མཐོང་བའི་ཆོས་དང་རྣམ་སྨིན་ལ། ། མྱོང་བའི་འབྲས་བུ་རྣམ་གཉིས་ཏེ། ། ཚེ་ཐུང་ནད་མང་ཟུག་རྔུའི་ཡིད། ། ལོངས་སྤྱོད་ཆུད་འཛའ་རྒུད་པ་དང་། ། གཞན་ཡིད་མི་ཕེབས་དགྲ་དང་བཅས། །
ངག་མི་བཙན་དང་གཞན་གྱིས་བསླུ། ། ཤེས་མེད་པ་དང་མི་སྙན་བརྗོད། ། རྟག་པར་ཡིད་ནི་གཡེངས་བཅས་དང་། ། རེ་བ་འབྲས་མེད་སྡང་བ་མང་། ། རྟག་པར་བདེ་དོན་མི་རྙེད་པར། ། འདི་ལ་ཆུང་ངུར་མྱོང་བ་སྟེ། ། ཕྱི་མ་ཆེན་པོར་མྱོང་བ་འོ། ། ཞེས་པ་འདི་བྱུང་། བཞི་པ་མི་དགེ་བ་དེ་དག་ཀྱང་དུག་གསུམ་པོ་གང་གི་དབང་དུ་བྱས་པ་ལས། ངན་སོང་གསུམ་དུ་འཕེན་ཚུལ་དེ་ཉིད་སྟོན་པར་བྱེད་པ་ལ།
ཞེ་སྡང་ལས་བྱུང་སྡིག་པ་ཡིས། ། དམྱལ་བར་འཕེན་ཅིང་འདོད་ཆགས་ལས། ། བྱུང་བའི་སྡིག་པས་ཡི་དྭགས་སུ། ། རྨོངས་པས་དུད་འགྲོར་འཕེན་པར་བྱེད། ། ཅེས་འདི་བྱུང་། ལྔ་པ་ཐེག་པ་ཆེན་པོའི་ལམ་དུ་ཞུགས་པའི་གང་ཟག་གི་བསམ་པའི་ཀུན་སློང་རྣམ་པར་དག་ན། འཕྲལ་མི་དགེ་བ་ལྟར་སྣང་ཡང་དགེ་བར་འགྱུར་ཚུལ་དེ་ཉིད་སྟོན་པར་བྱེད་པ་ལ། མང་པོའི་དོན་དུ་གཅིག་གསོད་པ། ། ཀུན་སློང་ཉོན་མོངས་མིན་ཕྱིར་དང་། ། ཕན་པའི་འབྲས་བུ་ཆེ་བའི་ཕྱིར། །
སྡིག་པའི་གཟུགས་ངན་ལྟ་བུ་སྟེ། ། འབྲས་བུ་ཡིད་འོང་བསྐྱེད་པ་ཡིན། ། ཞེས་པ་འདི་བྱུང་། དྲུག་པ་དགེ་བ་བཅུ་ངོས་བཟུང་བར་དེ་ཉིད་སྟོན་པར་བྱེད་པ་ལ། མི་དགེ་བཅུ་པོ་རྣམས་བཟློག་པ། ། འདི་དག་དཀར་པོའི་ལས་ལམ་བཅུ། ། ཞེས་པ་འདི་བྱུང་། བདུན་པ་དེའི་འབྲས་བུ་སྟོན་པར་བྱེད་པ་ལ། མཐོང་བའི་ཆོས་དང་རྣམ་སྨིན་ལ། ། མྱོང་བའི་འབྲས་བུ་རྣམ་གཉིས་ཏེ། །
ཚེ་རིང་ནད་མེད་ཡིད་བདེ་དང་། ། ལོངས་སྤྱོད་འཕེལ་ཞིང་འབྱོར་པ་དང་། ། གཞན་གྱི་ཡིད་ཕེབས་དགྲ་དང་བྲལ། ། ངག་བཙན་གཞན་གྱིས་བདག་དོན་བསྒྲུབ། ། ཤེས་བཟང་པོ་དང་གཞན་གྱིས་བསྟོད། ། རྟག་པར་ཡིད་ནི་རྣལ་དུ་ཕེབས། ། རེ་བ་འབྲས་བཅས་བྱིས་པ་མང་། ། རྟག་པར་བདེ་བའི་ལམ་རྙེད་པ། ། འདི་ལ་ཆུང་ངུར་མྱོང་བ་སྟེ། ། ཕྱི་མ་ཆེན་པོར་མྱོང་བ་འོ། །
ཞེས་པ་འདི་བྱུང་། བརྒྱད་པ་དགེ་བ་བཅུ་པོ་དེ་དག་ཀྱང་ཀུན་སློང་དུག་གསུམ་དང་ཅུང་ཟད་འདྲེས་ཀྱང་མཐོ་རིས་གསུམ་གྱི་ལུས་རྟེན་བསྐྱེད་ཅིང་། གསང་སྔགས་པ་སོགས་ཀྱི་དུག་གསུམ་པོ་དེ་ཡང་ཐབས་ལ་མཁས་པས་ཟིན་ན་སངས་རྒྱས་ཀྱི་རྒྱུར་འགྱུར་ཚུལ་དེ་ཉིད་སྟོན་པར་བྱེད་པ་ལ། གཏི་མུག་ཤས་ཆེའི་དགེ་བས་མི། ། ཞེ་སྡང་ཤས་ཆེ་ལྷ་མིན་ཏེ། ། ཆགས་པས་ལྷ་ཡི་གནས་སུ་འགྲོ། ། ཉོན་མོངས་ཟད་པས་མྱ་ངན་འདས། ། ཐབས་བཅས་བྱང་ཆུབ་ཆེན་པོའི་རྒྱུ། ། ཞེས་པ་འདི་བྱུང་། དགུ་པ་ཀུན་ནས་དགེ་བའི་སྤྱོད་ཚུལ་དེ་ཉིད་སྟོན་པར་བྱེད་པ་ལ།
འདོད་ཆགས་ཞེ་སྡང་གཏི་མུག་གིས། ། མ་བསླད་ཡིད་གང་དད་པ་དང་། ། བྱམས་དང་སྙིང་རྗེས་བྱང་སེམས་ཀྱིས། ། ཀུན་ནས་བསླངས་པའི་སྦྱིན་པ་དང་། ། ཚུལ་ཁྲིམས་བཟོད་དང་བརྩོན་འགྲུས་དང་། ། བསམ་གཏན་དང་ནི་ཤེས་རབ་རྣམས། ། སྒོ་གསུམ་པོ་ཡིས་ལེགས་བསྒྲུབས་པ། ། ཀུན་ནས་དགེ་བའི་སྤྱོད་པ་སྟེ། ། ཞེས་པ་འདི་བྱུང་། བཅུ་པ་ཀུན་ནས་དགེ་བའི་ལས་དེ་དག་གི་ཐུན་མོང་གི་འབྲས་བུ་འབྱུང་ཚུལ་དེ་ཉིད་སྟོན་པར་བྱེད་པ་ལ།
འབྱོར་དང་མཐོ་རིས་བདེ་བ་དང་། ། གཟུགས་བཟང་དོན་ཀུན་ལྷུན་གྲུབ་དང་། ། ཡིད་ཞི་བ་དང་མ་རྨོངས་པ། ། འཇིག་རྟེན་འདིར་སྨིན་འབྲས་བུ་སྟེ། ། ཞེས་པ་འདི་བྱུང་། བཅུ་གཅིག་པ་ཀུན་ནས་དགེ་བ་དེ་དག་གིས་ཐུན་མོང་མ་ཡིན་པའི་འབྲས་བུ་འབྱུང་ཚུལ་དེ་ཉིད་སྟོན་པར་བྱེད་པ་ལ། དཔལ་དང་གྲགས་དང་མཚན་དཔེ་དང་། ། རྨད་དུ་བྱུང་བའི་འཕྲིན་ལས་དང་། ། ཏིང་འཛིན་མངོན་ཤེས་རྫུ་འཕྲུལ་དང་། ། མི་འཇིགས་ཡང་དག་རིག་པ་ཡི། །
དབང་ཕྱུག་ཕུན་སུམ་ཚོགས་པ་རྣམས། ། མཐར་ཐུག་པ་ཡི་འབྲས་བུ་འོ། ། ཞེས་པ་འདི་བྱུང་། བཅུ་གཉིས་པ་མ་དག་པའི་སྦྱིན་སོགས་ངོས་བཟུང་བ་དེ་ཉིད་སྟོན་པར་བྱེད་པ་ལ། གསོད་སར་སེམས་ཅན་སྦྱིན་པ་སོགས། ། ཀུན་སློང་ལྷག་བསམ་མིན་ཕྱིར་དང་། ། སྲོག་ལ་ཉེ་བར་འཚེ་བའི་ཕྱིར། ། དགེ་བའི་གཟུགས་བརྙན་ལྟ་བུ་སྟེ། ། འབྲས་བུ་སྡུག་བསྔལ་སྐྱེད་བྱེད་ཡིན། ། ཞེས་པ་འདི་བྱུང་།
བཅུ་གསུམ་འཆི་ཁ་མའི་མཚམས་སྦྱོར་གྱི་བསམ་པ་དགེ་མི་དགེའི་དབང་གིས་འཕེན་བྱེད་དང་རྫོགས་བྱེད་ཀྱི་ལས་ཀྱི་འབྲས་བུ་སྣ་ཚོགས་སུ་འགྱུར་ཚུལ་དེ་ཉིད་སྟོན་པར་བྱེད་པ་ལ། རྟག་པར་སྡིག་པའི་ལས་བསགས་ཀྱང་། ། འཆི་ཚེ་དགེ་བས་མཚམས་སྦྱར་ན། ། འཕེན་བྱེད་དགེ་བས་འཕངས་པའི་ཕྱིར། ། བདེ་འགྲོར་སྐྱེས་ཀྱང་རྫོགས་བྱེད་ལས། ། སྡིག་པས་ནད་ཅན་དབུལ་པོ་སོགས། ། རྟག་པར་སྡུག་བསྔལ་གྱིས་གཟིར་འགྱུར། ། རྟག་ཏུ་དགེ་བས་ལས་བསགས་ཀྱང་། ། འཆི་ཚེ་སྡིག་པས་མཚམས་སྦྱར་ན། ། འཕེན་བྱེད་སྡིག་པས་འཕངས་པའི་ཕྱིར། །
ངན་འགྲོར་སྐྱེས་ཀྱང་རྫོགས་བྱེད་ལས། ། དགེ་བས་ཀླུ་ཡི་དབང་པོ་དང་། ། གནོད་སྦྱིན་མཆོག་སོགས་བདེ་ལྡན་འགྱུར། ། ཞེས་པ་འདི་བྱུང་། བཅུ་བཞི་པ་འཕེན་རྫོགས་གཉིས་ཀ་སྡིག་པས་འབྲས་བུ་སྡུག་བསྔལ་བསྐྱེད་པ་དང་། འཕེན་རྫོགས་གཉིས་ཀ་དགེ་བས་འབྲས་བུ་བདེ་བ་བསྐྱེད་པ་དང་། འཕེན་རྫོགས་དགེ་སྡིག་འདྲེས་མ་ལས་འབྲས་བུ་བདེ་སྡུག་འདྲེས་མ་བསྐྱེད་པ་དང་། འཕེན་བྱེད་ཀྱི་ལས་མཆོག་དམན་གྱི་བྱེ་བྲག་གིས་འབྲས་བུ་སྨིན་པ་ཉེ་རིང་དུ་འགྱུར་ཚུལ་རྣམས་སྟོན་པ་ལ། གཉིས་ཀ་སྡིག་པས་རྟག་ཏུ་སྡུག ། གཉིས་ཀ་དགེ་བས་རྟག་པར་བདེ། །
དགེ་སྡིག་མ་འདྲེས་སྤྱད་པའི་འབྲས། ། མ་འདྲེས་མྱོང་ཞིང་འདྲེས་མ་ཡིས། ། འདྲེས་མར་མྱོང་འགྱུར་འཕེན་པའི་མཐུ། ། མཆོག་དང་དམན་པའི་བྱེ་བྲག་གིས། ། སྐྱེས་དང་ལན་གྲངས་གཞན་དུ་མྱོང་། ། ཞེས་པ་འདི་བྱུང་། བཅོ་ལྔ་པ་དགེ་སྡིག་གང་ཡིན་ཀྱང་རྒྱུའི་ནུས་པ་སྟོབས་ཆེན་བསགས་པའི་འབྲས་བུ་ངེས་པར་མྱོང་དགོས་ཀྱང་། རྐྱེན་གྱི་ནུས་པས་མྱུར་བུལ་སོགས་མ་ངེས་པར་འགྱུར་ཚུལ་དེ་ཉིད་སྟོན་པར་བྱེད་པ་ལ། རྒྱུ་ཡི་ནུས་པས་སྟོབས་ཆེའི་ལས། ། འབྲས་བུ་ངེས་པར་མྱོང་འགྱུར་ཏེ། །
རྐྱེན་གྱི་ནུས་པས་མ་ངེས་འགྱུར། ། ཞེས་པ་འདི་བྱུང་། བཅུ་དྲུག་པ་མདོར་བསྡུ་ན་བསམ་སྦྱོར་དག་པའི་དགེ་བ་ལ་འབྲས་བུ་བདེ་བ་བསྐྱེད་པ་དང་། བསམ་སྦྱོར་ངན་པའི་སྡིག་པ་ལ་འབྲས་བུ་སྡུག་བསྔལ་བསྐྱེད་པ་ནི་ཆོས་ཉིད་ཡིན་ནོ། ། ཞེས་པའི་ཕྱིར་དུ་དེ་ཉིད་དཔེ་དང་བཅས་ནས་སྟོན་པར་བྱེད་པ་ལ། ཇི་ལྟར་ནས་དང་འབྲས་ཀྱི་ནི། ། ས་བོན་སོ་སོར་བཏབ་པ་ལས། ། མྱུ་གུའང་འཆོལ་པ་མེད་པ་ནི། ། སོ་སོར་སྨིན་པ་ཇི་བཞིན་དུ། ། དགེ་དང་སྡིག་པའི་ལས་ཀྱིས་ཀྱང་། །
བདེ་སྡུག་འབྲས་བུ་སོ་སོར་འབྱིན། ། ཞེས་པ་འདི་བྱུང་། བཅུ་བདུན་པ་ཡུལ་དང་དངོས་པོ་དང་བསམ་པའི་སྟོབས་ཤིན་ཏུ་མཐུ་ཆེ་བའི་ལས་སུས་ཀྱང་མི་བཟློག་པར་བསྟན་པ་དང་། དེའི་གཉེན་པོའི་ལས་ལ་འབད་པ་བྱ་དགོས་ཚུལ་དེ་ཉིད་སྟོན་པར་བྱེད་པ་ལ། ཡུལ་དང་དངོས་པོ་བསམ་པའི་སྟོབས། ། ཤིན་ཏུ་མཐུ་དང་ལྡན་པའི་འབྲས། ། རྒྱལ་བས་བཟློག་པར་མི་སྤྱོད་ན། ། གཞན་གྱིས་སྨོས་ཀྱང་ཅི་ཞིག་དགོས། ། འོན་ཀྱང་བྱང་ཆུབ་སེམས་སོགས་དང་། ། ཡང་དག་སྟོང་ཉིད་ཡེ་ཤེས་ཀྱིས། །
ལས་ཀྱི་སྒྲིབ་པ་ཀུན་སེལ་བ། ། རྩ་བའི་གཉེན་པོ་ཡིན་ཕྱིར་འབད། ། ཅེས་པ་འདི་བྱུང་། བཅོ་བརྒྱད་པ་དེ་ལྟར་ལས་འབྲས་ཀྱི་རྣམ་གཞག་ཤེས་པའི་ཕན་ཡོན་དེ་ཉིད་དཔེ་དང་བཅས་ནས་སྟོན་པར་བྱེད་པ་ལ། དེ་ལྟའི་རྒྱུ་འབྲས་རྟེན་འབྲེལ་ལ། ། ཡིད་ཆེས་གུས་པས་སྡིག་པའི་ལས། ། སྤོང་དང་དགེ་ལས་བསྒྲུབ་པ་ལ། ། འཇུག་པར་འགྱུར་བ་ཡིན་ཏེ་དཔེར། ། མིག་ལྡན་གཡང་སའི་ལམ་དོར་ནས། ། བདེ་བའི་ལམ་ལ་འཇུག་པ་བཞིན། །
འཇིག་རྟེན་པ་ཡི་ཡང་དག་བལྟ། ། ཆེན་པོ་སུ་ལ་ཡོད་གྱུར་པ། ། དེ་ནི་ཚེ་རབས་སྟོང་དུ་ཡང་། ། ངན་འགྲོར་འགྲོ་བ་མ་ཡིན་ནོ། ། ཞེས་པ་འདི་བྱུང་། བཅུ་དགུ་པ་སྡིག་པ་ཅུང་ཟད་གོས་ཀྱང་དེ་མ་ཐག་བཤག་པ་བྱ་བ་དང་། དགེ་བ་ཅུང་ཟད་ཙམ་ལ་ཡང་བསྔོ་བ་དང་སྨོན་ལམ་གྱིས་རྒྱས་འདེབས་པ་སོགས་ཐབས་ལ་མཁས་པའི་ཁྱད་པར་གྱིས་ཟིན་ན་འབྲས་བུ་མཆོག་གི་དངོས་གྲུབ་ཀྱང་བདེ་བླག་ཏུ་བསྒྲུབ་ཚུལ་དེ་ཉིད་སྟོན་པར་བྱེད་པ་ལ། སྡིག་ལ་འཛེམས་ཤིང་བཤགས་པ་དང་། དགེ་ལ་སྤྲོ་ཞིང་ཡོངས་བསྔོས་པས། ། སྔ་མའི་རྒྱུ་ལས་འབྲས་བུའི་ཆོས། །
ཤིན་ཏུ་འཕེལ་བར་འགྱུར་བས་ན། ། ཐམས་ཅད་མཁྱེན་པའི་གོ་འཕང་ནི། ། ཚེགས་མེད་པར་ཡང་འགྲུབ་པར་འགྱུར། ། ཞེས་པ་འདི་བྱུང་། ཉི་ཤུ་པ་ཀུན་རྫོབ་ཏུ་ལས་རྒྱུ་འབྲས་དེ་རྣམས་རྟེན་འབྲེལ་དུ་ཤེས་པར་བྱ་ཞིང་། དེ་ལ་བརྟེན་ནས་དེའི་ཆོས་ཉིད་སྤྲོས་བྲལ་ཡང་རྟོགས་པར་འགྱུར་བ་ཡིན་ནོ་ཞེས་པའི་ཚུལ་དེ་སྟོན་པར་བྱེད་པ་ལ། ཀུན་རྫོབ་རྒྱུ་འབྲས་རྟེན་འབྲེལ་དུ། ། ཤེས་པས་དེ་ཡི་ཆོས་ཉིད་ཀྱང་། ། སྤྲོས་བྲལ་ཉིད་དུ་རྟོགས་པར་འགྱུར། ། ཞེས་པ་འདི་བྱུང་།
ཉེར་གཅིག་པ་དེ་ལྟར་རྒྱུ་འབྲས་ཀྱི་རྟེན་འབྲེལ་ལེགས་པར་ཤེས་པ་ནི་ལྟ་བ་དང་སྤྱོད་པ་རྣམ་པར་དག་པའི་གཞི་ཡིན་པས་ཐར་འདོད་རྣམས་ཀྱིས་ཐོག་མ་ཉིད་ནས་ཅིས་ཀྱང་བསླབ་པར་བྱ་དགོས་པ་ཡིན་ནོ། ། ཞེས་པ་དེ་ཉིད་སྟོན་པར་བྱེད་པ་ལ། དེ་ལྟར་རྒྱུ་དང་འབྲས་བུ་ཡི། ། རྟེན་ཅིང་འབྲེལ་འབྱུང་ལེགས་ཤེས་པ། ། ལྟ་སྤྱོད་རྣམ་པར་དག་པའི་གཞི། ། ཡིན་ཕྱིར་དང་པོར་བསླབ་པར་བྱ། ། ཞེས་པ་འདི་བྱུང་། དེ་ཡན་གྱིས་བརྩམ་པར་བྱ་བ་གཞུང་གི་དོན་མ་ལུས་པ་བཤད་ཟིན་ནས། གསུམ་པ་རྩོམ་པ་མཐར་ཕྱིན་པ་མཇུག་གི་དོན་ལ་ལྔ་ཡོད་པ་ལས། དང་པོ་བསྟན་བཅོས་སྐུལ་བ་པོའི་གང་ཟག་དེ་ཉིད་སྟོན་པར་བྱེད་པ་ལ།
གཞོན་ཀྱང་རྒན་པའི་གཞི་ལ་གནས། ། འབྱོར་ཡང་ཡོན་ཏན་ཆེད་ཕྱིར་འཛིན། ། ཆེན་པོར་གྱུར་ཀྱང་ཁེངས་བྲལ་བ། ། ཇིམ་གྱིམ་ཞེས་བྱས་ལེགས་བསྐུལ་ནས། ། ཞེས་པ་འདི་བྱུང་། གཉིས་པ་བསྟན་བཅོས་རྩོམ་པ་པོའི་གང་ཟག་དེ་ཉིད་སྟོན་པར་བྱེད་པ་ལ། གསུང་རབ་རབ་ཏུ་རྣམ་འབྱེད་པའི། ། ཤེས་རབ་རབ་གསལ་བསྟན་བཅོས་ཀུན། ། མཁྱེན་རབ་རབ་མཆོག་གསུངས་པ་བཞིན། ། རབ་ཏུ་སྨྲ་བ་འཕགས་པས་སྦྱར། །
ཅེས་པ་འདི་བྱུང་། གསུམ་པ་བསྟན་བཅོས་བརྩམས་པའི་དགེ་བ་བསྔོ་བ་དེ་ཉིད་སྟོན་པར་བྱེད་པ་ལ། དགེ་བ་དེ་ཡིས་འགྲོ་བ་ཀུན། ། ཀུན་ཏུ་མི་དགེའི་སྤྱོད་པ་ཀུན། ། ཀུན་ནས་སྤངས་ཏེ་རྒྱལ་བ་ཀུན། ། ཀུན་ཏུ་མཉེས་པའི་ལམ་སྟོན་ཤོག ། ཅེས་པ་འདི་བྱུང་། བཞི་པ་བསྟན་བཅོས་འདི་ཉིད་མིང་དོན་དཔེ་དང་སྦྱར་ཏེ་གསུངས་པ་དེ་ཉིད་སྟོན་པར་བྱེད་པ་ལ། རྒྱལ་བའི་གསུང་རབ་རིན་ཆེན་ལས། ། རྣམ་དཔྱོད་མགར་བས་ལེགས་བསྒྲུབས་པའི། །
ལས་འབྲས་གསལ་བའི་མེ་ལོང་ལ། ། བློ་གསལ་རྣམས་ཀྱིས་བལྟ་བར་གྱིས། ། ཞེས་པ་འདི་བྱུང་། ལྔ་པ་བསྟན་བཅོས་འདི་ཉིད་ཀྱི་སྦྱར་བྱང་ཚིག་ལྷུག་གི་སྒོ་ནས་སྤེལ་བ་གཞུང་ཚད་དང་བཅས་ཏེ་བཤད་པ་གསུངས་པ་དེ་ཉིད་སྟོན་པར་བྱེད་པ་ལ། ལས་རྒྱུ་དང་འབྲས་བུའི་རྣམ་པར་གཞག་པ་གསལ་བར་སྟོན་པ། ལས་འབྲས་གསལ་བའི་མེ་ལོང་ཞེས་བྱ་བ་ལུང་དང་རིགས་པས་དེ་ཁོ་ན་ཉིད་ཕྱིན་ཅི་མ་ལོག་པར་སྨྲ་བ་འཕགས་པ་ཞེས་བྱ་བས་ས་ཕོ་རྟའི་ལོ་སྟོན་ཟླ་ར་བའི་ཚེས་བཅུ་དགུ་ལ་སྦྱར་བའོ། ། ཚིགས་སུ་བཅད་པ་བཞི་བཅུ་ཐམ་པ་བཞུགས་སོ། ། ཞེས་པ་འདི་བྱུང་། དེ་རྣམས་ཀྱིས་འགྲོ་བའི་མགོན་པོ་ཆོས་ཀྱི་རྒྱལ་པོ་འཕགས་པ་རིན་པོ་ཆེའི་གསུང་རབ་དྲི་མ་མེད་པ་ལས་འབྲས་གསལ་བའི་མེ་ལོང་ཞེས་བྱ་བའི་དོན་འགྲེལ་བསོད་ནམས་རྒྱས་པའི་ཉིན་བྱེད་ཅེས་བྱ་བ་མ་ལུས་པ་བཤད་ཟིན་ཏོ། ། འདིར་སྨྲས་པ།
ངོ་མཚར་འཇིག་རྟེན་པ་ཡི་ཡང་དག་ལྟ། ། རྒྱུད་ལ་སྐྱེས་པའི་བསོད་ནམས་པདྨའི་ཚལ། ། རྒྱས་པར་འདོད་པའི་དཔྱོད་ལྡན་འགའ་ཡོད་ན། ། བསྟན་བཅོས་ཉིན་མོར་བྱེད་འདི་གུས་པས་ལོངས། ། སྔོན་ཚེ་ཆོས་ཀྱི་རྒྱལ་པོ་ས་སྐྱ་པ། ། དཔལ་ལྡན་འཕགས་པའི་མཐུ་སྟོབས་གཟི་འོད་ཀྱིས། ། བོད་དང་བོད་ཆེན་འཕགས་པའི་ཡུལ་ཀུན་ཀྱང་། ། རྒྱས་པར་བཀང་སྟེ་ཀུན་གྱིས་ཞབས་ལ་བཏུགས། ། དུས་དེར་ས་བདག་རྒྱལ་པོས་ཆོས་ཡོན་དུ། ། གངས་ཅན་ལྗོངས་འདི་མ་ལུས་ཕུལ་བའི་ཚེ། །
ཀུན་ཀྱང་ཕྱོགས་རིགས་མེད་པ་རང་གནས་སུ། ། གང་དགའི་ཚུལ་གྱིས་བདེ་བར་བསྐྱངས་ཞེས་ཐོས། ། དེ་འདྲའི་བཀའ་དྲིན་ཀུན་གྱིས་དྲན་འོས་ཀྱང་། ། དེང་དུས་གློ་བུར་རྐྱེན་གྱི་ཆེར་རློམ་འགའ། ། རྩོད་བྲལ་ཆོས་དང་གང་ཟག་ཁུངས་ཐུབ་རྣམས། ། བོར་ནས་གསར་བྱུང་མཁས་རློམ་མཚར་དུ་འཛིན། ། འོན་ཀྱང་རང་ཉིད་བློ་མིག་རབ་གསལ་བས། ། ཆོས་ཀྱི་རྒྱལ་པོའི་ངོ་མཚར་རྣམ་ཐར་ལ། ། བྱས་ཤེས་དྲིན་གཟོ་སྐྱེས་ནས་འདི་སྦྱར་བའི། ། དགེ་བས་རང་གཞན་དོན་ཀུན་ལྷུན་གྲུབ་ཤོག །
ཅེས་སྲིད་པ་གསུམ་གྱི་བླ་མ་འགྲོ་བའི་མགོན་པོ་ཆོས་ཀྱི་རྒྱལ་པོ་འཕགས་པ་རིན་པོ་ཆེའི་གསུང་རབ་དྲི་མ་མེད་པ་ལས་འབྲས་གསལ་བའི་མེ་ལོང་ཞེས་བྱ་བའི་དོན་འགྲེལ་བསོད་ནམས་རྒྱས་པའི་ཉིན་བྱེད་ཅེས་བྱ་བ་འདི་ཡང་། འཇམ་དཔལ་གྲུབ་པའི་དཔའ་བོ་པདྨའི་རྣམ་སྤྲུལ་པུ་ཎྱ་ཨིནྟྲ་དང་། རྒྱལ་སྲས་ཞི་བ་འཚོའི་རྣམ་པར་སྤྲུལ་པ་སྦས་པའི་རྣལ་འབྱོར་སྔགས་འཆང་གྲགས་པ་བློ་གྲོས་རྒྱལ་མཚན། རིགས་ཀུན་གྱི་ཁྱབ་བདག་དྲུག་པ་རྡོ་རྗེ་སེམས་དཔའ་དང་གཉིས་སུ་མེད་པའི་མཁྱེན་བརྩེ་ནུས་གསུམ་གྱི་མངའ་བདག་རྒྱལ་བ་མུས་པ་ཆེན་པོ་རྡོ་རྗེ་འཆང་སངས་རྒྱས་རྒྱལ་མཚན། སྤྲུལ་པའི་སྐུ་སྤྱན་སྔ་རིན་པོ་ཆེ་ཨ་ནནྡའི་མཚན་ཅན་ལ་སོགས་ཏེ་ཡོངས་འཛིན་བསླུ་མེད་དམ་པ་དུ་མའི་ཞབས་རྡུལ་སྤྱི་བོས་བླངས་པའི་ས་སྐྱ་པ་སྔགས་འཆང་ངག་དབང་ཀུན་དགའ་བསོད་ནམས་གྲགས་པ་རྒྱལ་མཚན་དཔལ་བཟང་པོས་ཤིང་མོ་གླང་ལོ་དབོ་ཟླ་བའི་ཡར་ངོའི་ཚེས་ལ། དཔལ་ས་སྐྱའི་བཞི་ཐོག་བླ་བྲང་གི་ཆོས་ཀྱི་རྒྱལ་པོ་འཕགས་པ་རིན་པོ་ཆེ་དེ་ཉིད་ཀྱི་བཞུགས་ཁྲི་པདྨ་ཅན་གྱི་དྲུང་དུ་ལེགས་པར་སྦྱར་བའི་ཡི་གེ་པ་ཡང་རང་ཉིད་ཀྱིས་བགྱིས་པ་འདིས་འཕྲལ་དང་ཡུན་དུ་དགེ་ལེགས་སུ་གྱུར་ཅིག འདི་བརྩམས་དགེ་བའི་བསོད་ནམས་ཀྱིས། ། བདག་དང་སློབ་མར་བཅས་པ་རྣམས། ། དུས་འདིར་ཚེ་རིང་ནད་མེད་ཅིང་། ། ཕྱི་མ་བདེ་བ་ཅན་བགྲོད་ཤོག། །།
སརྦ་མངྒ་ལཾ།། །། ༈ མཁན་ཆེན་ཨ་པད་རིན་པོ་ཆེའི་དགོངས་བཞེད་ལྟར་གུ་རུས་ཞབས་ཞུ་བགྱིས་པའོ།། PAGE * MERGEFORMAT 8 ཨ་མྱེས་ཞབས། འཕགས་པ་རིན་པོ་ཆེའི་གསུང་རབ་ལས་འབྲས་གསལ་བའི་མེ་ལོང་ཞེས་བྱ་བའི་དོན་འགྲེལ། PAGE * MERGEFORMAT 1
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
