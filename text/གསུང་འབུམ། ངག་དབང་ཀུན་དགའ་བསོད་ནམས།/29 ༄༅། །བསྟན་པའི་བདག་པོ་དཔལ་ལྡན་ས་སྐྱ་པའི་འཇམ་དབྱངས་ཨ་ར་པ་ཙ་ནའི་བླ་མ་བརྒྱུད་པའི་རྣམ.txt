གསུང་འབུམ། ངག་དབང་ཀུན་དགའ་བསོད་ནམས།
པོད ༢༩
༄༅། །བསྟན་པའི་བདག་པོ་དཔལ་ལྡན་ས་སྐྱ་པའི་འཇམ་དབྱངས་ཨ་ར་པ་ཙ་ནའི་བླ་མ་བརྒྱུད་པའི་རྣམ་ཐར།
༄༅། །བསྟན་པའི་བདག་པོ་དཔལ་ལྡན་ས་སྐྱ་པའི་འཇམ་དབྱངས་ཨ་ར་པ་ཙ་ནའི་བླ་མ་བརྒྱུད་པའི་རྣམ་ཐར་སློབ་དཔོན་བསོད་ནམས་རྩེ་མོའི་གསུང་རབ་ལ་བར་སྐབས་ཀྱི་དཔེ་ལ་ཚིག་སྣ་རིང་ཐུང་ཅུང་ཟད་ཡོད་པ་རྣམས་ཡར་ལུང་པ་སེང་གེ་རྒྱལ་མཚན་གྱིས་ཞུས་དག་མཛད་པ་ལ་སླར་ཡང་དཔེ་མ་དག་པའི་ཞུ་དག་ས་སྐྱ་པ་སྔགས་འཆང་ངག་དབང་ཀུན་དགའ་བསོད་ནམས་ཀྱིས་བགྱིས་པ་བཞུགས་སོ།། ༄༅། །བླ་མ་དམ་པའི་ཞབས་ལ་ཕྱག་འཚལ་ལོ། ། རྒྱ་གར་གྱི་ཡུལ། ཨོཥྛ་ཀྵ་ན་ཅེས་བྱ་བ་ན་སྔགས་པའི་པཎྜི་ཏ་སུ་མ་ན་ཙནྟྲ་ཞེས་བྱ་བ་མཁས་པ་དང་སྒྲུབ་པ་ལ་ནན་ཏན་དུ་བྱེད་པ་ཞིག་ཡོད་པ་ལ། ཡུལ་དེའི་རྒྱལ་པོ་ཀ་ན་ཙ་ཞེས་བྱ་བས་སྦྱིན་བདག་བྱས་ཤིང་དབང་བསྐུར་བ་ཞུས་ཏེ། དེའི་བུ་མོ་ཤིན་ཏུ་མཛེས་པ་ཞིག་ཡོད་པ་ཡོན་དུ་ཕུལ་ལོ། ། དེ་ལ་བུ་ཞིག་བཙས་པ་ན་བློ་རྣོ་བའི་ཆོ་ག་བྱས། ལོ་ལྔ་པ་ལ་ཀློག་ཡིག་སློབ་ཏུ་བཏང་པས་དེའི་ས་ནས་ལོག་གྱིན་བྱུང་ངོ་། ། དེའི་རྒྱུ་མཚན་དྲིས་པས། ཁྱོད་སྔགས་པའི་བུ་ཤ་བཟའ།
ཆང་འཐུང་པ་རིགས་ངན་གྱི་སྤྱོད་པ་བ་ཡིན་པས་མ་འོངས་ཤིག་ཟེར་ཞེས་བྱས་པས། ཡབ་ཀྱི་ཞལ་ནས། ཁོང་རྣམས་དེ་ལྟ་བུའི་རྣམ་པར་རྟོག་པ་བྱེད་ན་ཐབས་བྱས་ལ། དེ་རྣམས་ཁྱད་དུ་གསད་དགོས་པས་ཁྱོད་རང་འཇམ་དཔལ་སྒྲུབས་ཤིག་ཅེས་རྗེས་སུ་གདམས་པ་ཐམས་ཅད་གནང་ནས། གྲོང་གི་སྡེ་འཁོར་ས་གཙང་བའི་གནས་སུ་རྩྭ་དང་ལོ་མའི་སྤྱིལ་བུ་བྱས་ནས་དེར་སྒྲུབ་པ་ཡུན་རིང་དུ་མཛད་པ་ན་གྲུབ་པའི་རྟགས་ཐམས་ཅད་ཀྱིས་མཐོང་བར་སྤྱིལ་བུ་ལ་མེ་འབར་བའི་སྣང་བ་བྱུང་བ་ན། མ་དེས་བུ་མེས་ཚིག་གོ་སྙམ་ནས་སྤྱིལ་བུ་ལ་གོས་ཐུ་བརྡབས་པས། ཁོང་གི་ཏིང་ངེ་འཛིན་སད་དེ་འདུག་སྟངས་ལམ་མེ། ཟིལ་པ་ཁྲོམ་མེ། འོད་འཁྱིལ་ལེ་འདུག་སྐད། ཡབ་ལ་མངོན་ཤེས་ཡོད་པས་ཤེས་ཏེ།
ཁྱོད་ཀྱིས་ཁོའི་སྒྲུབ་པའི་བར་ཆད་ཆེན་པོ་བྱས། དེ་ལྟ་མ་ཡིན་ན་ཁོ་ཚེ་འདི་ལ་འཕགས་པ་འཇམ་དཔལ་དངོས་དང་འདྲ་བར་འགྱུར་བ་ལ། ད་དེ་ལྟར་མ་གྱུར་ནའང་ཞལ་མཐོང་ཆོས་ཉན་པ་ཙམ་ཐོབ་པར་འགྱུར་རོ། ། ཞེས་ལུང་བསྟན། དེ་བཞིན་དུ་འཇམ་པའི་དཔལ་ལ་ཆོས་ཉན་པས། ཛེ་ཏ་རི་དགྲ་ལས་རྣམ་པར་རྒྱལ་བ་ཞེས་བྱ་བ་རིག་པའི་གནས་ལྔ་ལ་མཁས་པའི་པཎྜི་ཏ་ཆེན་པོར་གྱུར་ཏེ། དེའི་སློབ་མ་རྡོ་རྗེ་གདན་པ་ཆེན་པོ་སྟེ། ཡུལ་མ་ག་ཏ་པ། རིགས་རྒྱལ་རིགས། རྟེན་དགེ་བསྙེན།
ཡི་དམ་གྱི་ལྷའི་ཞལ་གཟིགས་ཤིང་། གནས་ལྔ་རིག་པའི་པཎྜི་ཏ་ཆེན་པོ། བསམ་ན་ཤེས་པའི་མངོན་ཤེས་དང་ལྡན་ཞིང་། ཡོན་ཏན་རིན་པོ་ཆེ་དུ་མས་ཕྱུག་པར་གྱུར་པའི་དེ་དུས་བཅོམ་ལྡན་འདས་གཉིས་པར་་་་་་བོད་དུ་དཔྱལ་ལོས་གདན་དྲངས་པའི་ནི་སྐ་ལམ་ཀ་དེ་བ་ཟེར་བ་དེ་ཡིན་ནམ་སེམས། དེ་དུས་བ་རི་བ་ནི་སྐུ་གཤེགས། གྲགས་པའོ། ། དེའི་སློབ་མ་ནི་བླ་མ་བ་རི་ལོ་ཙཱ་བ་ཡིན་ནོ། ། འདིའི་ལོ་རྒྱུས་ཅུང་ཟད་ཙམ་ཞིག་བརྗོད་ན་འཁྲུངས་ཡུལ་ནི་གཡེར་མོ་ཐང་པ། གདུང་ནི་བ་རི། མདོ་སྨད་ཚངས་བཞིའི་ནང་ནས་གླིང་ཀའོ། །
ཡུམ་གྱི་མཚན་མ་ངེས་ཤིང་། བྱིས་པ་ཤ་རེ་བ་ཞིག་གི་དུས་ནས་བྱིས་པའི་སྤྱོད་པ་མེད་ཅིང་། དད་པ་དང་སྙིང་རྗེ་དང་ལྡན་ཞིང་། ཡི་གེ་དྲུག་པ་ཁོ་ན་བཟླས་ཤིང་། རྨི་ལམ་དུ་མི་དཀར་པོ་ལག་པ་བཞི་པ་འོད་དཀར་པོ་དང་ལྡན་པ་ཞིག་གིས་སྤྱི་བོར་ཕྱག་བཞག་ནས་ཡིག་དྲུག་ཉེར་གཅིག་གསུངས་པ་རྨིས་པའི་སྐབས་སུ་རང་དབང་མེད་པར་དད་པའི་ཤུགས་སྐྱེས་པའི་འཕྲོ་ལ། མཉམ་བཞག་ལས་ཡུག་རེ་མི་ཕྱེད་པ་འདྲ་བ་བྱུང་། དུས་དེ་ཙམ་ན་རྨི་ལམ་དུ་བུད་མེད་སྔོན་མོ་རིན་པོ་ཆེའི་རྒྱན་དང་ལྡན་པ་ཞིག་ན་རེ། བུ་ཁྱོད་འདིར་མ་འདུག་པར་མྱུར་པོར་དབུས་གཙང་དུ་ཐེ་ཚོམ་མེད་པར་སོང་དང་དོན་ཆེན་པོ་དང་ལྡན་པར་འགྱུར་རོ། ། ཞེས་པ་རྨིས་པས་རེ་ཞིག་དངོས་པོའི་རྩོལ་བ་བྱས་ནས་ཡོ་བྱད་མང་པོ་ཁྱེར་ནས་དབུས་གཙང་དུ་དགུང་ལོ་བཅུ་དགུ་སོང་པ་ན་མགྱོགས་པར་བྱོན། འབོམ་དུ་ཞག་གཉིས་ལུས་པའི་ཉིན་གཅིག་འབྲེང་ལ་སྙེལ་ནས་མནལ་དུ་ཡུག་ཅིག་སོང་པ་ན།
གྲོགས་ཨ་སྐྱབས་ཀྱི་སྐད་འདྲ་བ་ཞིག་གིས་ཆོམ་པོས་མི་རྫི་ལྷ་ཡིས་བསྲུང་། ། འདོད་པའི་གནས་སུ་བདེ་བར་ཕྱིན། ། ཟེར་བ་ལྷང་བྱུང་པ་དང་མནལ་སད་པ་དང་། མདུན་ན་སྒྲོལ་མ་གཙོ་འཁོར་གསུམ་ཆེ་ཆུང་ཚོན་གང་པ་ཞལ་འཛུམ་བག་དང་ལྡན་པ། འོད་མཐའ་ཡས་པ་གཟིགས་པ་དང་། ཁྱེད་ཀྱིས་བདག་རྗེས་སུ་ཟུངས་ཤིག་ཅེས་གསོལ་བ་བཏབ། དེ་ནས་ཡུན་མི་རིང་པ་ན་ཆོམ་རྐུན་པ་མང་པ་འོ་དོད་འབོད་ཀྱིས་བྱུང་པ་ལ། བླ་མས་གྲོགས་རྣམས་ལ་མ་འབྲོ་ཞིག་ཅིའང་མི་ཉེས་གསུངས་པ་དང་། ཆོམ་རྐུན་པ་རྣམས་ཡ་ཚད་ན་ཧད་དེ་འདུག་ནས། དེ་རྣམས་གར་སོང་ངམ།
མི་མ་ཡིན་པ་ཡིན་ནམ་ཟེར་ནས་ལོག་སོང་། དེ་ནས་སྒྲོལ་མ་ལ་ཐུགས་དམ་དུ་མཛད་དོ། ། དེ་ནས་དབུ་རུ་སྟོད་དུ་མཁན་པོ་ཀུ་སུ་ལུ་པ་ཞང་ཡོན་ཏན་རིན་ཆེན། སློབ་དཔོན་སྟན་གཅིག་པ་བརྩོན་འགྲུས་གྲགས། མཚན་རིན་ཆེན་གྲགས་སུ་བཏགས། དེར་ཇོ་བོ་ནས་བརྒྱུད་པའི་མན་ངག་མང་དུ་གསན། སློབ་དཔོན་ལ་དབུ་མའི་ཁྲིད། ཕ་རོལ་ཏུ་ཕྱིན་པའི་བཤད་པ་ལ་སོགས་པ་དང་། དགེ་བཤེས་གཉའ་ར་པ་དོན་གྲུབ་ལ་མངོན་པ་ཀུན་ལས་བཏུས་དང་། བྱམས་ཆོས་ཅི་རིགས་དང་།
བཀའ་གདམས་པའི་ཆོས་ཐམས་ཅད་ཚང་པར་ཞུས། ཁོང་རྣམ་པའི་ཆོས་དེའང་། སྤྱོད་པ་རྣམ་པར་དག་པར་ཤེས་ནའང་། ལྟ་སྒོམ་སྤྱོད་འབྲས་ཀུན་ལ་འདི་བས་ལྷག་པ་ཡོད་དམ་བསམས་ནས་དབུས་གཙང་དུ་དེ་དུས་དགེ་བཤེས་གང་བཟང་པ་དང་མཁས་པ་ཕལ་ཆེ་ལ་གཏུགས་ནས་ཐོས་བསམ་རྒྱ་ཆེན་པོ་མཛད། ལན་ཅིག་ལྷ་སར་ཇོ་བོ་ལ་ཕྱག་དང་བསྐོར་བ་འབུམ་གཏེར་རེ་བཏང་། མཆོད་པའང་ཅི་འབྱོར་དུ་ཕུལ། གསོལ་བ་བཏབ་པས། ནུབ་ཅིག་གི་རྨི་ལམ་ན། ཇོ་བོའི་སྐུ་གཡས་ན་སྤྱན་རས་གཟིགས་བཅུ་གཅིག་ཞལ་མི་ཆེ་བ་ཞིག་འདུག་པའི་ཞལ་ནས། ཁྱོད་ཡོ་བྱད་མང་པོ་ཁྱེར་ལ་རྒྱ་གར་དུ་སོང་།
དོན་ཁྱད་པར་ཅན་མང་པོ་འགྲུབ་ཅིང་སེམས་ཅན་ལ་ཕན་པར་འགྱུར་རོ་ཞེས་གསུངས་པ་གཅིག་བྱུང་པས། དེ་ཕྱིན་ཆད་རྒྱ་གར་དུ་འབྱོན་པའི་བློ་གཏད་ནས་དབུས་གཙང་དུ་ལོ་བཅོ་ལྔ་སོང་པའི་སུམ་ཅུ་སོ་བཞི་པ་ལ་དབུས་པའི་དགེ་བཤེས་དར་མ་རྡོ་རྗེ་གདན་དུ་ཕྱག་འབུལ་བ་ལ་དཔོན་གཡོག་གསུམ་དང་། གློ་བ་ཇོ་བོ་བྱང་ཆུབ་གྲགས་རྒྱ་གར་གྱི་གནས་རྣམས་བསྐོར་བ་ལ་གྲོགས་མཆེད་གཉིས། ཀ་མ་རུ་པའི་ཛོ་ཀི་ཤྲམ་ཕ་ལ་མ་ཏི་བ་བཞི་བླ་མ་དཔོན་གཡོག་བཞི་སྟེ་བཅུ་གསུམ་གྱིས་སྐྱིད་གྲོང་ནས་བལ་ཡུལ་ལ་བྱས་ནས་ཕྱིན། བལ་པོར་པཎྜི་ཏ་ཨ་ནནྡ་ཡང་ཟེར། ཡེ་རང་པཎྜི་ཏ་ཡང་ཟེར་བ་ལ་དཔལ་བདེ་མཆོག་གི་དཀྱིལ་འཁོར་དུ་དབང་བསྐུར་བ་དང་། རྡོ་རྗེ་རྣལ་འབྱོར་མའི་བྱིན་རླབས་དང་། གདན་བཞིའི་དབང་། དེ་རྣམས་དང་འབྲེལ་བའི་སྒྲུབ་ཐབས། རྒྱུད།
རྫོགས་རིམ་ལ་སོགས་པ་མན་ངག་མང་དུ་ཞུས། སྒྲའི་གནས་ལ་ཐུགས་སྦྱངས་ཏེ་ཕལ་ཆེར་མཁྱེན་པ་བྱུང་། དེ་ནས་རྒྱ་གར་དུ་བྱོན་ནས་དང་པོར་བླ་མ་མཧཱ་ཡོ་གི་དང་མཇལ། རྡོ་རྗེ་ཕག་མོའི་བྱིན་རླབས་དང་གདམ་ངག་རྣམས་ཞུས་ཤིང་། ནུབ་ཅིག་ཚོགས་ཀྱི་འཁོར་ལོའི་དུས་སུ་བླ་མའི་གསུང་གིས། ནམ་མཁའ་ན་བཅོམ་ལྡན་འདས་རྡོ་རྗེ་ཕག་མོ་བཞུགས་པ་མཐོང་ངམ་གསུངས། དེར་བལྟས་པས་བཅོམ་ལྡན་འདས་མ་གཙོ་འཁོར་ལྔ་འདུག་པ་མངོན་སུམ་དུ་གཟིགས་པས་ཏིང་ངེ་འཛིན་གྱི་སྒོ་དུ་མ་རྒྱུད་ལ་སྐྱེས་སོ། ། དེ་ནས་དེ་དུས་རྒྱ་གར་ན་བླ་མ་རྡོ་རྗེ་གདན་པ་ཆུང་བར་གྲགས་པའི་རྩོད་པ་མེད་པའི་བླ་མར་ཡོད་པས་ཁོང་ཅན་དུ་བྱོན་ནས་གསང་སྔགས་ཀྱི་དབང་དང་། རྒྱུད། སྒྲུབ་ཐབས།
མན་ངག་མང་དུ་གསན་ཅིང་། ཕལ་ཆེན་དང་། དཀོན་བརྩེགས། ཏིང་ངེ་འཛིན་རྒྱལ་པོའི་བཤད་པའང་གསན། གཞན་ཡང་རྡོ་རྗེ་གདན་པ་དང་། པཎྜི་ཏ་དོན་ཡོད་རྡོ་རྗེ་ལ་སོགས་པ་ལ་སྒྲུབ་ཐབས་སྟོང་རྩ་བརྒྱད་གསན་ཅིང་། དེ་རྣམས་ཀྱི་ནང་ནས་གང་ལེགས་ལེགས་དང་། ཟབ་ཟབ་ཉེ་བར་མཁོ་བ་བརྒྱ་རྩ་བརྒྱད་ཕྱོགས་གཅིག་ཏུ་བསྡེབས་པ་ལོ་པཎ་གྱིས་བསྒྱུར་ནས། བླ་མས་དེ་རྣམས་ཀྱི་སྤྱིའི་མངོན་རྟོགས་གཅིག་དང་། སོ་སོའི་སྒྲུབ་ཐབས་རབ་ཏུ་གསལ་བ་རེ་དང་།
དེ་རྣམས་རེ་ལའང་བཤད་ལུང་རེ་དང་། བྱིན་གྱི་བརླབས་པའི་ལུང་རེ་རེ་དང་། རྗེས་སུ་བཟླས་པའི་ལུང་རེ་དང་། དམ་བཅའ་བའི་ལུང་རེ་དང་བཞི་བཞིའི་བཀའ་དང་ལག་ལེན་རྣམས་བསྣམས་ནས་བྱོན་ཏེ་དར་བར་མཛད། གཞན་ཡང་བླ་མ་རྡོ་རྗེ་གདན་པས་མུ་སྟེགས་ཀྱི་གནོད་པ་བཟློག་པའི་མན་ངག ཁ་འབར་མའི་གཏོར་ཆེན། བྷ་ཡ་ནའི་མན་ངག་དང་། མི་གཡོ་བའི་དྲག་པོའི་སྦྱིན་སྲེག་རྣམས་ཀྱང་གནང་གསུངས། དེ་ནས་ཚུར་འབྱོན་ཁར་བས་མཐའ་ཞིག་ཏུ་སྐྱོ་སངས་ལ་བྱོན་པ་ན། ཡི་དྭགས་མང་པོ་ངུ་ཡི་འདུག་པ་གཟིགས་པས།
ཁྱེད་རྣམས་ཅི་ལ་ངུ་དྲིས་པས། ཁྱེད་བཞུགས་ན་ངེད་རྣམས་ལ་གཏོར་མ་མང་པོ་བྱིན་པས་མི་བཀྲེས་པར་འདུག་པ་ལ། ཁྱེད་བཞུད་ནས་གཏོར་མ་སྟེར་བ་ཙམ་མེད་པས་བཀྲེས་སྐོམ་དུ་གྱུར་པས་ངུའོ་ཞེས་ཟེར་བས། དེ་དག་གི་ཆེད་དུ་འབྲས་མི་ཁུར་བཞི་བཅུ་ཉོས་ནས་ཡི་དྭགས་ཀྱི་གཏོར་མའི་རྒྱུན་ཆེན་པོ་བཙུགས་ཤིང་། དེའི་ཆས་ལ་གསེར་སྲང་དགུའི་རྟེན་བཞག་གོ ། དེ་ནས་བལ་ཡུལ་དུ་སླེབས་པ་དང་། བལ་པོ་ན་བོད་ནས་འོངས་བའི་མགྲོན་པོ་རྣམས་གང་ལ་བབས་པའི་གནས་པོས་ཟོང་ཕྱེད་ཁྱེར་ཞིང་ཕྱེད་ལ་ཇི་ལྟར་རི་བ་བསྐུར། འཕྲལ་སྤྱོད་ལམ་འདྲ་མ་ལེགས་པ་བྱུང་ནའང་རྒྱལ་པོའི་ཆད་པ་འོངས། ན་ཚ་བྱུང་ན་ཁང་པར་འཆི་ས་དང་ན་ས་མེད་པར་སྒོར་འདོན་པ་ལ་སོགས་ཉོན་མོངས་པ་རྣམས་ཀྱི་ཆེད་དུ། ཡམ་བུ་ཡ་འགལ་གྱི་ཕྱོགས་གཅིག་གི་ཐང་ཆེན་པོ་ལ་རིན་ཆེན་པོ་བཅལ་ནས།
དེར་ཁང་པ་ཆུང་ངུ་དང་། ས་ཕུག་ལ་སོགས་མང་པོ་བཅོས་ནས་བོད་རྣམས་དེར་བསྡད་ཆོག་པ་བྱས་པས། སྔར་གྱི་ཉེས་པ་རྣམས་མི་འབྱུང་ཞིང་། མགྲོན་པོའི་ཟོང་གིས་རང་འདོད་པའི་ཟོང་བསྒྲུབ་ཆོག་པར་མཛད་དོ། ། གཞན་ཡང་ཚ་པ་སྐྱོབས་པའི་ཆེད་དུ། ཅོ་པཱ་རི་ཞེས་པ། རྩིག་པ་མེད་པའི་ཤིང་གི་ཁང་པ་ཆེན་པོ་ཡང་དག་པ་གཅིག་མཛད། འདི་ཞིག་ན་གསོས་ཤིག་གསུངས་ནས་གནས་པོ་ལ་ནོར་མང་པོའང་བཞག་སྐད། དེ་ལྟར་ལྷོ་བལ་གྱི་ཕྱོགས་སུ་ལོ་དགུ་བཞུགས་ནས་བཞི་བཅུ་ཞེ་གསུམ་པ་ལ་བོད་དུ་བྱོན་ནས་ཐོག་མར་ལུང་སྟེང་པ་དག་གི་དཀོན་མཆོག་སྐྱབས་ཀྱིས་སྣ་ལེན་བཟང་པོ་དང་། ཡུན་རིང་པར་ཞབས་ཏོག་བགྱིས་ནས་གདུལ་བྱ་མང་པོ་ལ་དབང་།
རྒྱུད། མན་ངག སྒྲུབ་ཐབས་ལ་སོགས་ཆོས་ཀྱི་འཁོར་ལོ་རྒྱ་ཆེར་བསྐོར། དེ་ནས་ས་སྐྱར་བླ་མ་དཀོན་མཆོག་རྒྱལ་པོས་སྤྱན་དྲངས་ནས་ཆོས་མང་དུ་གསན་ཞབས་ཏོག་ཡུན་རིང་དུ་མཛད་ནས། མོས་གུས་ཅན་གྱི་སློབ་མ་རྣམས་ལ་ཆོས་ཀྱང་ཅི་རིགས་པར་གནང་ཞིང་དྲུག་བཅུ་རྩ་གསུམ་པ་ལ་བླ་མ་དཀོན་མཆོག་རྒྱལ་པོ་གཤེགས་པའི་ཤུལ། བླ་མ་ཆེན་པོ་སྐུ་གཞོན་པས་ས་སྐྱའི་གདན་སར་བཞུགས་པར་ཞུས་ནས་གདན་ས་ལོ་བརྒྱད་མཛད་ནས་གདུལ་བྱ་ལ་ཆོས་ཀྱི་རྣམ་གྲངས་མང་པོ་གསུངས་ཤིང་། རྣམ་རྒྱལ་མཆོད་རྟེན་ཐུགས་དམ་དུ་བཞེངས་ཤིང་། རྣམ་རྒྱལ་གྱི་གཟུངས་འབུམ་གཏེར་གསུམ་དང་། ཁྲི་ཚོ་བདུན་བཞུགས་པའི་རྣམ་རྒྱལ་གྱི་ཚ་ཚ། རྒྱ་བོད་ཀྱི་རྟེན་བྱིན་རླབས་ཅན་དུ་མ་ནང་དུ་བཞུགས།
གཞན་ཡང་བཀྲ་ཤིས་པའི་རྟེན་འབྲེལ་དུ་མ་མཛད་ཅིང་། རབ་གནས་ཀྱི་དོན་དུའང་རྣམ་རྒྱལ་གྱི་ཆོ་ག་སྟོང་ཕྲག་གཉིས་མཛད་པའི་ཚེས་བརྒྱད་ཀྱི་ཉིན་མོ་མེ་ཏོག་འཐོར་བ་ན་མཆོད་རྟེན་གྱི་བུམ་པ་ལས་འཕྲོས་པའི་འོད་སེར་པོ་ལ་ལ་ན་གསེར་བཙོ་མའི་འོད་འཁྱུག་པ་མིག་གིས་མཐོང་ཚད་ཀྱི་ས་གཞི་དང་ནམ་མཁའ་ཁེངས་ཤིང་། དྲིལ་བུའི་སྒྲ་ལྟ་བུ་ཁྲོལ་བ་དང་། ལེགས་སོ་ཞེས་པའི་སྒྲ་མི་ཆེ་བ་ལན་བཞིར་ཀུན་གྱིས་མཐོང་ཐོས་སུ་གྱུར་པས་ཐམས་ཅད་ཡ་མཚན་དུ་གྱུར་པས། དེ་ནས་བཟུང་སྟེ་ཕྱོགས་དུས་ཀུན་བཀྲ་ཤིས་པའི་ལྟས་བསམ་གྱིས་མི་ཁྱབ་པ་ནི་ད་ལྟའི་སྐྱེ་བོས་རྒྱུས་ཆེ་བར་མངའ་བ་ཡིན་ནོ། ། གཞན་ཡང་གཡུ་མཁར་མོ་བཞེངས་པ་ལ་སོགས་པའི་ལོ་རྒྱུས་ཁྱད་པར་ཅན་ནི་ཀུན་ལ་གྲགས་ཆེ་བས་འདིར་སྨོས་མི་འཚལ་བ་ཁོ་ན་ཡིན་ནོ། ། གཞན་ཡང་མཆོད་རྟེན་མང་པོ་བཞེངས་པ། ཟམ་པ་མང་པོ་བཙུགས། མགྲོན་ཁང་མང་པོ་བརྩིགས་ཏེ་འགྲོ་བ་སེམས་ཅན་གྱི་དོན་རྒྱ་ཆེན་པོ་མཛད་ནས། དགུང་ལོ་བདུན་ཅུ་དོན་གཅིག་པ་ལ་ས་སྐྱའི་གདན་ས་གཏད།
བར་ཕུག་རོང་དུ་ཐུགས་སོད་མཛད་ནས་ལོ་ངོ་གཉིས་ཀྱི་ཁར་སླེབས་པ་བདུན་ཅུ་དོན་གསུམ་པ། དབྱུག་པ་ཟླ་བའི་ཚེས་བཅུ་བཞི་ལ་བླ་མ་ཆེན་པོ་གམ་ན་བཞུགས་པ་ལ་ཞལ་ལྟ་གནང་པ། ང་ནི་བདེ་ནས་བདེ་བར་འགྲོ། ། ཡི་དམ་གྱི་ལྷ་འཇམ་དཔལ། རྣམ་འཇོམས། མི་གཡོ་བ། སྤྱན་རས་གཟིགས། སྒྲོལ་མ། རྣམ་རྒྱལ་རྣམས་ཉིན་རེ་བཞིན་ཡང་ཇི་ལྟར་འདོད་པ་ན་ཞལ་མཐོང་། ཁྱད་པར་ཐུགས་རྗེ་ཆེན་པོ་ས་སྐྱ་དང་།
ལ་སྟོད་བྱང་རྒྱབ། གཡས་རུ་ཁ་སྟོད་རྣམས་སུ་ཉིན་ཞག་བདུན་རེ་ཙམ་མི་འབྲལ་བར་མཐོང་པས་ལྷས་རྗེས་སུ་བཟུང་པ་ཡིན་ནོ། ། བདེ་བ་ཡིན། མི་འགྱོད། ཁྱོད་ཇོ་སྲས་ཀྱི་བུ་ཐེག་པ་ཆེན་པོའི་རིགས་ཅན་ཡིན་པས། སངས་རྒྱས་ཀྱི་བསྟན་པ་དང་། སེམས་ཅན་གྱི་དོན་ཁོ་ན་ཡིན་པ། རང་དོན་གྱི་འཁྲི་བ་སྤངས་ནས་ཅི་བྱེད་ཆོས་སུ་འགྲོ་བ་ཁོ་ན་མཛོད། ཅེས་པ་ལ་སོགས་པའི་ཞལ་བཀོད་མང་པོ་གསུངས་ནས་ལུས་གནད་ཀྱི་ངང་ནས་གཤེགས། དེའི་རྗེས་སུ་གསོལ་བ་འདེབས་པ།
སྐུའི་འདད། ཕྱི་རྟེན་ནང་རྟེན་བཞེངས་པ་དང་། དུས་ཀྱི་མཆོད་པ་ལ་སོགས་པ་བླ་ཆེན་ཉིད་ཀྱིས་མཛད་དོ། ། བླ་མ་ཆེན་པོས་སྤྱིར་མདོ་དང་། རྒྱུད་དང་མན་ངག་མང་པོ་དང་། སྒྲུབ་ཐབས་བརྒྱ་རྩ་ལ་སོགས་ཆོས་ཐམས་ཅད་རྫོགས་པར་ཞུས། ཁྱད་པར་དུ་འཇམ་དཔལ་དང་། ཇོ་བོ་མི་གཡོ་བ་དང་། བོད་དུ་འགྱུར་བའི་རིག་པ་ལ་ཟབ་པའི་དབང་སྡུད་སོགས་མང་དུ་ཞུས་ཤིང་། འཇམ་དཔལ་གྱི་སྒོར་ཞུགས་ནས་སྒྲུབ་པ་ལ་ཞུགས་པའི་ཚེ།
རེས་འགའ་དུང་གི་མི་ཆེན་པོ་གཅིག་ཡོང་། རེས་འགའ་སེང་གེ་ཆེན་པོ་གཅིག་བྱུང་པ། བླ་མ་ལ་ཞུས་པས། འབྱུང་པོ་དཔེ་དཀར་ཁོ་བར་ཆད་བྱ་འདོད་པས། བར་དེར་ཇོ་བོ་མི་གཡོ་བའི་བསྒོམ་བཟླས་གྱིས་གསུངས་ནས་དེའི་རྗེས་གནང་དང་། ཆུའི་སྲུང་བ། སྒྲུབ་ཐབས་ཡན་ལག་དང་བཅས་པ་རྫོགས་པར་གནང་སྟེ། དེ་ལྟར་མཛད་པས་བར་ཆད་ཞི་ནས་གྲུབ་པ་བརྙེས་ཏེ། འཕགས་པའི་ཞལ་མངོན་སུམ་དུ་གཟིགས་ནས་དངོས་སུ་ཆོས་གསན་ཏེ། བློ་གྲོས་ཆེན་པོ་དང་ལྡན་ཞིང་མཁྱེན་པའི་སྤྱན་རས་ཀྱིས་སྐལ་བ་དང་ལྡན་པའི་གདུལ་བྱ་དཔག་ཏུ་མེད་པའི་དོན་རྒྱ་ཆེན་པོ་མཛད་དེ་འདིའི་རྣམ་པར་ཐར་པ་ནི་གཞན་དུ་ཤེས་པར་བྱའོ། །
བླ་མའི་ཡོན་ཏན་རྗེས་སུ་དྲན་པ་ཡིས། ། མཐའ་ཡས་འགྲོ་བའི་བསོད་ནམས་རབ་རྒྱས་ནས། ། དོན་གཉིས་འབྱོར་པའི་རྩེ་མོ་རབ་མཐོང་སྟེ། རྟག་ཏུ་བླ་མ་དམ་པའི་བདེ་ལེགས་ཤོག ། བླ་མའི་རྣམ་པར་ཐར་པ་དཔལ་ལྡན་ས་སྐྱར་བྲིས། ས་མ་པ་ཏ་མི་ཐི། བླ་མ་ཆེན་པོ་གྲུབ་པ་བརྙེས་པའི་རྒྱུ་མཚན་གྱིས་རིགས་བརྒྱུད་རྣམས་ཀྱང་འཕགས་པའི་ཞལ་གཟིགས་ཤིང་ཤེས་རབ་ཆེན་པོ་ཞེ་ཐག་ཡོང་བ་ཡིན། རྗེ་བཙུན་སྐུ་མཆེད་དང་། བླ་མ་ལོ་ཙཱ་བ་སྐུ་མཆེད་ཀྱང་འཕགས་པའི་ཞལ་གཟིགས་ཤིང་བློ་གྲོས་གཞན་ལས་འདས་པ་ལགས་སོ། ། རྒྱལ་ཚ་ལུང་མང་པོའི་ཕྱག་དཔེ་ལས་ཡར་ལུང་པ་སེང་གེ་རྒྱལ་མཚན་གྱིས་དག་པར་བྲིས་ཤིང་སྤེལ་བར་བྱ་བའི་ཆོས་སོ། །
མངྒ་ལཾ། ། ཞེས་དཔལ་ལྡན་ས་སྐྱ་པ་ཆེན་པོའི་འཇམ་དབྱངས་ཨ་ར་པ་ཙ་ནའི་བླ་མ་བརྒྱུད་པའི་རྣམ་ཐར་སློབ་དཔོན་བསོད་ནམས་རྩེ་མོའི་གསུང་རབ་བར་སྐབས་ཀྱི་དཔེ་ལ་ཚིག་སྣ་རིང་ཐུང་ཅུང་ཟད་ཡོད་པ་རྣམས་ཡར་ལུང་པ་སེང་གེ་རྒྱལ་མཚན་གྱིས་ཞུས་དག་མཛད་པ་ལས། སླར་ཡང་ཡི་གེ་པས་མ་དག་པའི་དཔེ་འདྲ་མིན་དུ་མ་སྣང་བས། དཔེ་རྙིང་ཡིད་ཆེས་ཅན་རྣམས་གཞིར་བཞག་སྟེ་ཚིག་ཟུར་རྣམས་དག་པར་བཅོས་པ་འདི་ནི་དཔལ་ས་སྐྱ་པ་སྔགས་འཆང་ངག་དབང་ཀུན་དགའ་བསོད་ནམས་ཀྱིས་འབྲུག་ལོ་ཧོར་ཟླ་ལྔ་པའི་ཡར་ཚེས་ལ་དད་པའི་དབང་གིས་མགྱོགས་པར་བྲིས་པ་འདི་དགེ་བར་གྱུར་ཅིག། །། སརྦ་མངྒ་ལཾ།། ༈ མཁན་ཆེན་ཨ་པད་རིན་པོ་ཆེའི་དགོངས་བཞེད་ལྟར་གུ་རུས་ཞབས་ཞུ་བགྱིས་པའོ།། PAGE * MERGEFORMAT 2 ཨ་མྱེས་ཞབས། འཇམ་དབྱངས་ཨ་ར་པ་ཙ་ནའི་བླ་བརྒྱུད་རྣམ་ཐར་སློབ་དཔོན་བསོད་རྩེའི་གསུང་རབ་ལ་ཞུས་དག་པ། PAGE * MERGEFORMAT 1
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
