གསུང་འབུམ། ངག་དབང་ཀུན་དགའ་བསོད་ནམས།
པོད ༡༤༦
ཀྱཻ་རྡོ་རྗེའི་རྒྱུད་གསུམ་སྔོན་འགྲོ་ཚུལ་བཞི་དང་བཅས་པའི་དོན་འགྲེལ་ཟིན་བྲིས་རིན་པོ་ཆེའི་གཏེར་མཛོད།
༄༅། །གངས་ཅན་བསྟན་པའི་མངའ་བདག་རྗེ་བཙུན་ས་སྐྱ་པའི་ཡབ་ཆོས་ཀྱཻ་རྡོ་རྗེའི་རྒྱུད་གསུམ་སྔོན་འགྲོ་ཚུལ་བཞི་དང་བཅས་པའི་དོན་འགྲེལ་ཟིན་བྲིས་རིན་པོ་ཆེའི་གཏེར་མཛོད་ཅེས་བྱ་བ་བཞུགས་སོ།། ན་མོ་གུ་རུ་བཛྲ་དྷ་ར་ཡེ། བླ་མ་དང་གཉིས་སུ་མེད་པའི་དཔལ་དགེས་མཛད་རྡོ་རྗེ་ལ་ཕྱག་འཚལ་ལོ། ། མཁྱེན་པའི་དཀྱིལ་འཁོར་ཀུན་ནས་ཡོངས་རྫོགས་ཤིང་། ། བརྩེ་བའི་ཚ་ཟེར་འབུམ་ཕྲག་འཕྲོ་བ་ཅན། ། ནུས་པས་གདུལ་བྱའི་པད་ཚལ་རྒྱས་མཛད་པའི། ། ས་སྐྱའི་འཇམ་མགོན་བརྒྱུད་པར་བཅས་ལ་འདུད། ། གང་གི་བསྟན་པ་དུས་མཐར་སྤེལ་བའི་ཕྱིར། ། བསམ་བཞིན་སྐྱེ་བ་བཞེས་པའི་སྤྲུལ་པའི་སྐུ། ། སྔགས་འཆང་བླ་མ་ཀུན་དགའ་རིན་ཆེན་གྱི། །
རྣམ་ཐར་དྲན་པས་ཡང་ཡང་ཕྱག་བགྱི་འོ། ། དེ་སྲས་གྲངས་མེད་བསྐལ་པའི་སྔོན་རོལ་ནས། ། ཤེས་བྱའི་དཀྱིལ་འཁོར་མ་ལུས་ཐུགས་ཆུད་པའི། ། སྐྱེ་དགུའི་གཙུག་རྒྱན་རིགས་ལྡན་འཇམ་དབྱངས་མཆེད། ། ཞབས་ཟུང་ཚངས་པའི་ཡུལ་སར་བརྟན་བཞུགས་མཛོད། ། དུས་གསུམ་རྒྱལ་བ་རབ་འབྱམས་མ་ལུས་ཀུན། ། ཀུན་གྱི་སྤྲོ་དང་བསྡུ་པའི་བྱེད་པོ་གང་། ། གང་ཞིག་ཧེ་རུ་ཀ་དཔལ་མུས་པ་རྗེ། ། རྗེ་བཙུན་བསླུ་མེད་གང་དེས་བདག་སྐྱོངས་ཤིག ། ཟབ་ཡངས་རྒྱུད་སྡེ་བྱེ་བའི་གསང་མཛོད་དོན། །
སྤྱི་སྦས་མཐར་ཐུག་འདི་ཞེས་འདོམ་པ་ལ། ། དེང་སང་ལྗོངས་འདིར་ཀུན་གྱིས་འགྲན་བྲལ་བའི། ། རྒྱུད་སྡེའི་ཉི་མ་དྲིན་ཅན་ཁྱོད་བསྔགས་འོས། ། དེ་ལྟར་ཐུབ་པའི་བསྟན་ལ་ཐུབ་དབང་ལྟར། ། ཡོངས་སུ་གྲགས་ཤིང་གྲགས་པ་དོན་ལྡན་པའི། ། ཤེས་བྱ་ཀུན་གཟིགས་མཁན་ཆེན་ཐམས་ཅད་མཁྱེན། ། ངག་དབང་ཆོས་གྲགས་ཞབས་ལ་ཕྱག་བཙལ་ནས། ། དེ་གསུང་ལས་འོང་གངས་ཅན་བསྟན་པའི་བདག ། ས་སྐྱའི་ཡབ་ཆོས་དགེས་རྡོར་རྒྱུད་གསུམ་གྱི། ། སྔོན་འགྲོ་དངོས་གཞིའི་དོན་འགྲེལ་རིན་ཆེན་གཏེར། །
རང་གཞན་དོན་གཉིས་བསྒྲུབ་ཕྱིར་འདིར་སྤེལ་ལོ། ། ཞེས་མཆོད་པར་བརྗོད་ཅིང་བཤད་པར་དམ་བཅས་ནས། འདིར་གང་གཏན་ལ་དབབ་པར་བྱ་བའི་ཆོས་ནི། བོད་ཡུལ་བསྟན་པའི་མངའ་བདག་རྗེ་བཙུན་ས་སྐྱ་པ་ཡབ་སྲས་རྣམས་ལ་བཀའ་བབས་པའི་ཀྱཻ་རྡོ་རྗེ་རྒྱུད་གསུམ་མན་ངག་དང་བཅས་པ་ཞེས་ཉི་ཟླ་ལྟར་གྲགས་པའི་ནང་ནས། འདིར་རྒྱུད་གསུམ་འཆད་པར་བྱེད་པ་ལ་དོན་གཉིས་ཏེ། ཚུལ་བཞི་སྔོན་དུ་འགྲོ་བའི་སྒོ་ནས་རྒྱུད་ཀྱི་སྤྱི་དོན་བཤད་པ་དང་། གཞུང་གི་འབྲུ་གཉེར་བའི་སྒོ་ནས་རྒྱུད་དངོས་བཤད་པའོ། ། དང་པོ་ལ་གསུམ་སྟེ། རྒྱུད་འགྲེལ་བྱུང་ཚུལ། དེའི་བརྒྱུད་པ་རིམ་པ་སྨོས་པ།
སྤྱི་དོན་དངོས་བཤད་པའོ། ། དང་པོ་ལ་རྩ་རྒྱུད་ལ་འགྲེལ་པ་བྱུང་ཚུལ། ཐུན་མོང་མ་ཡིན་པའི་བཤད་རྒྱུད་རྡོ་རྗེ་གུར་ལ་འགྲེལ་པ་བྱུང་ཚུལ། ཐུན་མོང་པའི་བཤད་རྒྱུད་སམྦུ་ཊི་ལ་འགྲེལ་པ་བྱུང་ཚུལ་ལོ། ། དང་པོ་རྩ་རྒྱུད་ལ་འཕགས་ཡུལ་དུ་འགྲེལ་པ་བྱུང་ཚུལ་དང་། བོད་ཡུལ་དུ་འགྲེལ་པ་བྱུང་ཚུལ་ལོ། ། དང་པོ་ནི། རྒྱལ་བས་ལུང་བསྟན་བརྙེས་པ་རྡོ་རྗེ་འཆང་ཀུན་དགའ་བཟང་པོའི་རྒྱུད་འགྲེལ་དཀར་ཆག་ལས། དཔལ་ལྡན་བརྟག་པ་གཉིས་པ་ཡི། ། རྒྱུད་ཀྱི་ཚིག་དོན་འགྲེལ་བྱེད་པ། །
རྡོ་རྗེ་སྙིང་པོ་ནཱ་རོ་པ། ། ནག་པོ་སྤྱོད་པ་བྷ་ཝ་བྷ། ། ཌཾ་ཀ་ད་ཤ་པདྨ་དང་། ། མི་ཐུབ་ཟླ་བ་ཤཱནྟི་པ། ། དམ་ཚིག་རྡོ་རྗེ་པད་མྱུག་དང་། ། ཀ་མུ་བྷེ་ནུ་ཆོས་གྲགས་ཏེ། ། འཕགས་ཡུལ་འགྲེལ་བྱེད་བཅུ་གཅིག་མཐོང་། ། འོན་ཀྱང་ཆོས་གྲགས་འགྲེལ་པ་ནི། ། བོད་མར་མཁས་པ་འགའ་ཞིག་བཞེད། ། གངས་རིའི་རྡོ་རྗེས་མཛད་པ་ཡི། །
དཀའ་འགྲེལ་ཡོད་དེ་སྔོན་མ་འགྱུར། ། ཞེས་གསུངས་པ་ལྟར་རོ། ། གཉིས་པ་བོད་ཡུལ་དུ་བྱུང་བ་ལ་ལྔ་སྟེ། སྔ་རབས་པའི་འགྲེལ་པ་བྱུང་ཚུལ། ས་ཆེན་ཡབ་སྲས་རྗེས་འབྲངས་དང་བཅས་པའི་འགྲེལ་པ་བྱུང་ཚུལ། བླ་ཆེན་འཕགས་པ་རྗེས་འབྲངས་དང་བཅས་པའི་འགྲེལ་པ་བྱུང་ཚུལ། ཆོས་རྗེ་བླ་མ་རྗེས་འབྲངས་དང་བཅས་པའི་འགྲེལ་པ་བྱུང་ཚུལ། སྦྱར་བྱང་གསལ་བ་མེད་པའི་འགྲེལ་ཊཱིཀ་བྱུང་ཚུལ་ལོ། ། དང་པོ་ནི། བོད་ན་རྭ་རྔོག་དཔྱལ་སེ་སོགས། །
བཤད་པའི་བཀའ་སྲོལ་མང་ན་ཡང་། ། མཁས་པའི་གཙུག་རྒྱན་ས་སྐྱ་པའི། ། ལུགས་ལ་བླ་མ་མངའ་རིས་པ། ། གསལ་བའི་སྙིང་པོའི་དཀའ་འགྲེལ་དང་། ། སྒྱི་ཆུ་བ་ཡི་ཚིག་འགྲེལ་ཡོད། ། ཅེས་གསུངས་པ་ལྟར། རྭ་པ་དང་རྔོག་པ་སོགས་ལ་རྒྱུད་ཀྱི་བཤད་བཀའ་དང་། འགྲེལ་པ་བྱུང་ཡང་རང་ལུགས་སུ་མི་མཛད་པས་འདིར་མ་སྨོས་ལ། རང་ལུགས་མཛད་པ་ནི། མིང་གསལ་དངོས་སུ་མཛད་པ་དེ་གཉིས་ཡིན་ནོ། །
གཉིས་པ་ས་ཆེན་ཡབ་སྲས་རྗེས་འབྲངས་དང་བཅས་པའི་འགྲེལ་པ་བྱུང་ཚུལ་ནི། རྗེ་བཙུན་ས་ཆེན་ཡབ་སྲས་ཀྱི། ། དཀའ་འགྲེལ་ཉི་འོད་དག་ལྡན་གསུམ། ། སྤྱི་རྣམ་རྒྱུད་ཀྱི་མངོན་རྟོགས་སོགས། ། ཁྱད་པར་འཕགས་པའི་གཞུང་བདུན་སོགས། ། ཤཱཀྱ་གྲགས་དང་ཁང་སྟོན་ཏེ། ། གོང་མའི་རྗེས་འབྲངས་ཊཱིཀྐ་གཉིས། ། ཞེས་གསུངས་པ་ལྟར་རོ། ། དེ་ཡང་ས་ཆེན་ཡབ་སྲས་གསུམ་གྱི་འགྲེལ་པ་ནི། གདུལ་བྱ་རབ་འབྲིང་མཐའ་གསུམ་གྱི་དབང་དུ་བྱས་གསུངས་པ་ཡིན་ཏེ།
དག་ལྡན་ལས། བློ་གྲོས་མཆོག་རྣམས་བདག་གི་བླ་ཆེན་གྱིས། ། མཛད་པའི་མངོན་རྟོགས་དཀའ་འགྲེལ་བླང་བྱ་ཞིང་། ། བློ་གྲོས་འབྲིང་རྣམས་བླ་མ་རིན་ཆེན་གྱིས། ། མཛད་པའི་ཉི་མའི་འོད་ཟེར་བླང་བར་བྱ། ། བློ་གྲོས་ཐ་མས་ཁོ་བོས་བྱས་པ་ཡི། ། རྣམ་བཤད་དག་ལྡན་འདི་ནི་བླང་བར་བྱ། ། སྤྲོས་བཅས་ཡིད་ཆེས་སྟོན་པར་འདོད་རྣམས་ཀྱི། ། གསུམ་གར་བླངས་པས་ཤིན་ཏུ་གསལ་བར་འགྱུར། ། ཞེས་གསུངས་པ་ལྟར་རོ། །
གསུམ་པ་འཕགས་པ་རྗེས་འབྲངས་དང་བཅས་པའི་འགྲེལ་པ་བྱུང་ཚུལ་ནི། བླ་ཆེན་འཕགས་པས་མཛད་པ་ཡི། ། དག་ལྡན་ས་བཅད་མཆན་བུ་བཞི། ། ཡེ་དང་གཉན་སྟོན་གུང་པ་དང་། ། སྟོན་གཞོན་རྡོ་རྗེ་ཤེས་རབ་སྟེ། ། འཕགས་པའི་རྗེས་འབྲངས་ཟིན་བྲིས་ལྔ། ། རྡོ་རྗེ་བསོད་ནམས་དབང་ཕྱུག་གྲགས། ། ཆོས་ཀྱི་སེང་གེ་གཞོན་ནུ་འབུམ། ། ཀུན་དགའ་འོད་ཟེར་བཀྲིས་དཔལ། ། རྡོ་རྗེ་ཚུལ་ཁྲིམས་འདྲེ་སྟོན་ཏེ། །
འཕགས་པའི་རྗེས་འབྲངས་ཊཱིཀྐ་བརྒྱད། ། ཅེས་གསུངས་པ་ལྟར་རོ། ། འདིའི་ཚིག་རྐང་དང་པོ་གཉིས་རྡོ་རྗེ་འཆང་གི་དཀར་ཆག་ན་མེད་ཀྱང་བླ་མ་ཕྱི་མ་རྣམས་ཀྱིས་ཁ་བསྐངས་པ་ཡིན་གསུངས། བཞི་པ་ཆོས་རྗེ་བླ་མ་རྗེས་འབྲངས་དང་བཅས་པའི་འགྲེལ་པ་བྱུང་ཚུལ་ནི། ཆོས་རྗེ་བླ་མ་གནས་དྲུག་པ། ། འཇིགས་མེད་གྲགས་དང་བསོད་ནམས་གྲགས། ། རྒྱལ་པོ་དཔལ་དང་རྒྱ་སྟོན་དང་། ། དཀོན་གཞོན་ཀུན་དགའ་བཀྲ་ཤིས་ཏེ། ། སྣ་ཚོགས་བསྡུས་པའི་ཊཱིཀྐ་བརྒྱད། ། ཚུལ་ཁྲིམས་རྒྱལ་མཚན་གཟུངས་ཀྱི་དཔལ། །
གྲགས་རྒྱལ་བློ་གྲོས་སེང་གེ་སྟེ། ། མཆན་དང་དག་ཆུང་བསྲེས་པ་བཞི། ། ཞེས་གསུངས་པ་ལྟར་རོ། ། སྣ་ཚོགས་བསྡུས་པའི་ཊཱིཀྐ་ཞེས་པ་འདི་རྣམས་ཅུང་ཐུགས་རྩིས་ཆུང་བར་མཛད་པ་ཡིན་གསུངས། ལྔ་པ་མཛད་བྱང་གསལ་ཁ་མེད་པའི་འགྲེལ་ཊཱིཀ་བྱུང་ཚུལ་ནི། གཞན་ཡང་འདིས་བྱས་མེད་པ་ཡི། ། ཊཱིཀྐ་ཟིན་བྲིས་དཀའ་འགྲེལ་སོགས། ། སྔ་རབས་མཁས་པས་སྦྱར་བ་ཡི། ། ཡིག་ཆ་རབ་ཏུ་མང་པོ་མཐོང་། ། ཞེས་གསུངས་པ་ལྟར།
སྦྱར་བྱང་མེད་པའི་དཀའ་འགྲེལ་ཟིན་བྲིས་སོགས་ལྔ་བཅུ་ང་གྲངས་ཙམ་རྗེ་རྡོ་རྗེ་འཆང་གིས་གཟིགས་པ་ཡིན་གསུངས། དེ་རྣམས་ཀྱི་རྩ་རྒྱུད་ལ་རྒྱ་བོད་དུ་འགྲེལ་པ་བྱུང་ཚུལ་བཤད་ཟིན་ནས། གཉིས་པ་ཐུན་མོང་མ་ཡིན་པའི་བཤད་རྒྱུད་རྡོ་རྗེ་གུར་ལ་རྒྱ་འགྲེལ་ནི། བཤད་རྒྱུད་རྡོ་རྗེ་གུར་འདི་ལ། ། ལྷ་ཡི་རིགས་ཀྱི་བརྟུལ་ཞུགས་ཀྱི། ། དཀའ་འགྲེལ་དེ་ཉིད་རྒྱས་པ་ཡོད། ། ཨིནྡྲ་བྷུ་ཏི་ནག་པོ་པའི། ། དཀའ་འགྲེལ་ཡོད་མེད་འགྱུར་ཁྱད་ཡིན། ། ཞེས་གསུངས་པ་ལྟར་རོ། ། རྡོ་རྗེ་གུར་ལ་བོད་འགྲེལ་ནི།
མངའ་རིས་པ་གསལ་བའི་སྙིང་པོའི་དོན་བསྡུས། ས་ཆེན་གྱི་གུར་གྱི་ཆིངས་ངམ། ཐོ་བསྒྲིགས་སུ་གྲགས་པའི་ཉུང་ངུ་ཞིག རྗེ་བཙུན་རྩེ་མོའི་ལེའུ་བཞི་པ་ཡན་གྱི་འགྲེལ་པ། རྗེ་བཙུན་རིན་པོ་ཆེས་བསྡུས་དོན་དང་ཡོངས་རྫོགས་ཀྱི་ཊཱིཀྐ་གུར་རྒྱན་རྣམས་མཛད་དོ། ། དེ་རྣམས་ལ་རྡོ་རྗེ་གུར་ལ་རྒྱ་བོད་ཀྱི་འགྲེལ་པ་བཞུགས་ཚུལ་བཤད་ཟིན་ནས། གསུམ་པ་ཐུན་མོང་བའི་བཤད་རྒྱུད་སམྦུ་ཊི་ལ་རྒྱ་འགྲེལ་ནི། ཨིནྡྲ་བྷུ་ཏིས་ཡང་དག་པའི་ལྟ་བའི་དྲན་པའི་སྣང་བ། ཨ་བྷ་ཡ་ཀ་རས་མན་ངག་སྙེ་མ། སློབ་དཔོན་དཔའ་བོ་རྡོ་རྗེས་རིན་ཆེན་ཕྲེང་བ་ཞེས་བྱ་བ་མཛད་དོ། །
བོད་ཀྱི་འགྲེལ་པ་ནི་ས་ཆེན་གྱིས་དཀའ་འགྲེལ་ཉུང་ངུ་། རྒྱུད་ཕྱི་མའི་འགྲེལ་པ་ཚན་པ་གཉིས་མཛད། སློབ་དཔོན་རིན་པོ་ཆེས་བརྟག་པ་བཅུ་པ་ཡན་གྱི་རྒྱ་ཆེར་འགྲེལ་གནད་ཀྱི་གསལ་བྱེད་མཛད་ནས། རྒྱུད་ཕྱི་མ་ལ་འགྲེལ་པ་མི་མཛད་པའི་རྒྱུ་མཚན་ནི། གནད་ཀྱི་གསལ་བྱེད་ཀྱི་མཇུག་ཏུ་འདིའི་རྣམ་པར་བཤད་པ་ནི་རྗེ་བླ་མ་དམ་པ་ཐུགས་རྗེ་ཆེན་པོ་ཉིད་ཀྱིས་གཞུང་དུམ་བུ་གཉིས་ཀྱི་བདག་ཉིད་དུ་གནས་པ་ཞིག་མཛད་པས་ན་འདིར་ནི་རྣམ་པར་བཤད་པར་མི་བྱའོ་སྙམ་དུ་བསམ་པའོ། ། ཞེས་གསུངས་པས། རྗེ་ས་ཆེན་གྱིས་མཛད་པ་ཉིད་ཀྱི་དོན་ཚང་པ་ལ་དགོངས་སོ། ། འདིའི་རྗེས་འབྲངས་ཀྱི་ཊཱིཀྐ་ལ་རྗེ་བཙུན་གྱི་དངོས་སློབ་དབང་ཕྱུག་དཔལ་གྱིས་མཛད་པའི་འགྲེལ་པ་དང་། རྫོང་པ་ཀུན་དགའ་རྒྱལ་མཚན་གྱིས་མཛད་པའི་འགྲེལ་པ་སོགས་ཡོད་ཅིང་། འདི་ལ་བུ་སྟོན་གྱིས་མཛད་པའི་འགྲེལ་པ་ལེགས་ཆ་བསྡུས་པའི་ཆེན་པོ་ཞིག་ཡོད་ཀྱང་རང་ལུགས་མ་ཡིན་ནོ། །
དེ་རྣམས་ནི་བཤད་རྒྱུད་སམྦུ་ཊི་ལ་རྒྱ་བོད་ཀྱི་འགྲེལ་པ་ཡོད་ཚུལ་བརྗོད་པ་སྟེ། དེ་དག་གིས་ནི་རྒྱུད་གསུམ་གྱི་འགྲེལ་པ་བྱུང་ཚུལ་བཤད་ཟིན་ནས། གཉིས་པ་བརྒྱུད་པའི་རིམ་པ་ལ། རིང་བརྒྱུད་དང་། ཉེ་བརྒྱུད་གཉིས་ལས། དང་པོ་ནི་རྗེ་བཙུན་རིན་པོ་ཆེའི་ལྗོན་ཤིང་ལས། རྡོ་རྗེ་འཆང་དང་དཔལ་ལྡན་ཡེ་ཤེས་མཁའ་འགྲོ་མ། ། རྗེ་བཙུན་ཆོས་སྐྱོང་མཐུ་སྟོབས་དབང་ཕྱུག་བིརྺ་པ། ། ནག་པོ་ཌ་མ་པ་དང་ཨ་ཝ་དྷུ་ཏི་པ། ། རྗེ་བཙུན་གཱ་ཡ་དྷ་ར་ཤཱཀྱ་ཡེ་ཤེས་མཆོག །
ཅེས་པ་མན་ངག་ལུགས་ཀྱི་བརྒྱུད་པ་དང་། གཉིས་པ། ཌོམྦྷི་ཧེ་རུ་ཀ་དཔལ་དེ་རྗེས་སུ། ། ཨ་ལ་ལ་དང་དཔལ་ལྡན་ནགས་ཁྲོད་གརྦྷ་རི། ། རྒྱལ་བ་དཔལ་གྱི་ཡེ་ཤེས་སྦྱངས་དཀའ་ཟླ་བ་དང་། ། དཔའ་བོ་རྡོ་རྗེས་ཡེ་ཤེས་ཞབས་ལ་གདམས་པའོ། ། ཞེས་པ་ནི་འགྲེལ་པ་ལུགས་ཀྱི་བརྒྱུད་པ་དང་། དེ་བཞིན་དུ་འགྲེལ་པ་དག་ལྡན་ལས། རྗེ་བཙུན་མཐུན་སྟོབས་ནག་པོ་ཌ་མ་པ། ། ཨ་ཝ་དྷུ་ཏི་གཱ་ཡ་དྷ་ར་དཔལ། །
གཞན་ཡང་གཉིས་པ་ཌོམྦྷི་ཧེ་རུ་ཀ ། ཨ་ལ་ལ་དང་ནགས་ཁྲོད་གརྦྷ་རི། ། ཛ་ཡ་ཤྲཱི་དང་སྦྱངས་དཀའ་མཛེས་པའི་ཞབས། ། རྣམ་གཉིས་ཡེ་ཤེས་ཞབས་ལས་རྒྱལ་པོའི་ཞབས། ། སྙིང་པོ་རིག་དང་འབར་བ་འབར་བའི་ཞབས། ། བརྒྱུད་འཛིན་བླ་མ་རྣམས་ལ་ཕྱག་འཚལ་ལོ། ། ཞེས་གསུངས་སོ། ། དེ་ལྟར་བརྒྱུད་པའི་བཀའ་སྲོལ་གཉིས་ཀྱི་བདག་པོ་འབྲོག་མི་ཤཱཀྱ་ཡེ་ཤེས་ལས་སློབ་མ་ཇི་ལྟར་འཕེལ་ཞིང་། དེ་དག་ལས་བརྒྱུད་དེ་རྗེ་ས་སྐྱ་པ་ཆེན་པོས་ཇི་ལྟར་གསན་པའི་ཚུལ་ནི། ཡང་ལྗོན་ཤིང་ལས།
མ་དྲོས་ཡེ་ཤེས་ཞབས་ལས་རྒྱུན་བཞིའི་བླ་མ་ནི། ། རྒྱལ་པོ་རིག་དང་སྙིང་པོ་སྣང་བའི་མཐའ་ཅན་ཏེ། ། རིག་དང་སྙིང་པོ་ཞབས་ལས་འབར་བ་འབར་བའི་མཐའ། ། རྒྱུན་བཞི་འཛིན་པའི་བླ་ཆེན་དེ་ལ་བདག་ཕྱག་འཚལ། ། ཞེས་གསུངས་པ་ལྟར་རོ། ། དེའི་རྗེས་སུ་རྗེ་བཙུན་སྐུ་མཆེད་སོགས་ཀྱིས་ཇི་ལྟར་གསན་པའི་ཚུལ། འགྲེལ་པ་དག་ལྡན་ལས། མཐུ་སྟོབས་དབང་ཕྱུག་བླ་མ་ཐུགས་རྗེ་ཅན། ། བསོད་ནམས་མཐའ་ཡས་རྩེར་གྱུར་ཚུལ་ཁྲིམས་མཆོག ། རབ་གྲགས་གཙུག་ཏོར་བདེ་ལེགས་ཀུན་འབྱུང་བའི། །
ཞབས་ལ་ཕྱག་འཚལ་རྟག་ཏུ་སྐྱབས་སུ་མཆི། ། ཞེས་གསུངས་པ་ལྟར་རོ། ། དེས་ན་འགྲེལ་པ་ལ་མ་ལྟོས་པར་རྒྱུད་དོན་བླ་མའི་མན་ངག་གིས་བཤད་པ་ལ་མན་ངག་ལུགས་དང་རྒྱུད་རྐྱང་གི་བཤད་པ་ཞེས་བྱ། ཌོམྦྷི་ཧེ་རུ་ཀའི་རྒྱུད་འཛིན་སློབ་དཔོན་སྦྱངས་དཀའ་ཟླ་བས་འགྲེལ་པ་ཀུ་མུ་ཏི་མཛད་དེ། འགྲེལ་པ་དེ་ལ་བརྟེན་ནས་རྒྱུད་ཀྱི་དོན་བཤད་པ་ལ་འགྲེལ་པ་ལུགས་ཞེས་བྱ། འགྲེལ་པ་གཞན་ལ་བརྟེན་ནས་བཤད་པ་རྣམས་ཀྱང་སྤྱིར་འགྲེལ་པ་ལུགས་ཡིན་མོད། གཉིས་སུ་ཕྱེ་བའི་འགྲེལ་པ་ལུགས་ནི་སྦྱངས་དཀའ་ཟླ་བའི་འདི་ཁོ་ན་ལ་ངོས་འཛིན། ལུགས་གཉིས་ཀྱི་ཁྱད་པར་ནི་འཆད་ཐབས་གདམས་ངག་དྲུག་དང་། མངོན་པར་རྟོགས་པ་རྒྱུད་གསུམ་གྱི་སྒོ་ནས་སྟོན་པ་ནི་མན་ངག་ལུགས་ཡིན། འཆད་ཐབས་མཐའ་དྲུག་ཚུལ་བཞི་དང་།
འཇིག་རྟེན་གྱི་དཔེ་དང་བསྟུན་ནས་མངོན་པར་རྟོགས་པ་ཡན་ལག་ལྔའི་སྒོ་ནས་སྟོན་པ་འགྲེལ་པ་ལུགས་ཡིན་ཏེ། དེའི་རྣམ་གཞག་ནི་འགྲེལ་པ་ཀུ་མུ་ཏིར་གསལ། མན་ངག་ལུགས་ཀྱི་ཁྱད་ཆོས་དེ་རྣམས་ནི། གོང་མའི་ལྗོན་ཤིང་རྣམ་བཤད་ཉི་འོད། དག་ལྡན་རྣམས་ན་གསལ་བར་བཞུགས་ཏེ། དེ་སྐད་དུ་ལྗོན་ཤིང་ལས། རྗེ་བཙུན་མཐུ་སྟོབས་གསུང་གི་མན་ངག་ནི། ། གཱ་ཡ་དྷ་རས་གསུངས་པ་འདིར་གཙོ་སྟེ། ། ཌོམྦྷིའི་རྗེས་སུ་འབྲངས་པའི་གསུང་ངག་དོན། ། སྦྱངས་དཀའ་ཟླ་བས་གསུངས་པ་གཞན་དུ་གསལ། །
ཞེས་གསུངས་པའི་དོན་ཡང་དེ་ཡིན་ནོ། ། འོན་ཀྱང་རྣམ་བཤད་ཉི་འོད་དང་། དག་ལྡན་རྣམས་གཙོ་ཆེར་མན་ངག་ལུགས་ཡིན་ཞིང་། འགྲེལ་པ་ལུགས་ཀྱང་སིབ་ཚེགས་རྣམས་ལ་ཅུང་ཟད་སྨོས་པ་མང་དུ་ཡོད་ཅིང་། འགྲེལ་པ་ལུགས་ལ་ཡང་བིརྺ་པ་ནས་བརྒྱུད་པའི་འཆད་ཐབས་གདམས་ངག་དྲུག་དང་། མངོན་པར་རྟོགས་པ་རྒྱུད་གསུམ་གྱིས་བཅིངས་པ་མེད་པ་མ་ཡིན་ལ། གཙོ་བོར་འཆད་ཐབས་མཐའ་དྲུག་ཚུལ་བཞི་དང་། མངོན་པར་རྟོགས་པ་ཡན་ལག་ལྔའི་ཆིངས་ཀྱིས་སྟོན་པ་ཡིན་ནོ། ། མངོན་པར་རྟོགས་པ་རིན་པོ་ཆེའི་ལྗོན་ཤིང་ནི་རྩ་བཤད་ཕྱོགས་རེ་བའི་དོན་སྟོན་པ་མ་ཡིན་པར། ཀྱཻ་རྡོར་རྒྱུད་གསུམ་གྱི་བརྗོད་དོན་ཕྱོགས་གཅིག་ཏུ་བསྡེབས་ནས་གང་ཟག་གཅིག་འཚང་རྒྱ་བའི་ལམ་གྱི་རིམ་པ་བརྗོད་བྱ་དོན་གྱི་རྒྱུད་གསུམ་གྱི་མངོན་པར་རྟོགས་པའི་རིམས་པ་དང་སྦྱར་ནས་བཤད་པ་ཡིན་པས་རྒྱུད་གསུམ་གཅིག་ཏུ་བསྲེས་པའི་བཤད་པ་ཞེས་ཀྱང་བྱ།
སྟོང་ཐུན་ནམ་སྤྱི་དོན་གྱི་སྒོ་ནས་རྩ་བཤད་ཀྱི་རྒྱུད་གསུམ་ཀའི་བཤད་པ་ཡོངས་སུ་རྫོགས་པ་ཞིག་ཡིན་ཏེ། ལྗོན་ཤིང་ཉིད་ལས། རྗེ་བཙུན་འབྲོག་མི་ཤཱཀྱ་ཡེ་ཤེས་ལས་བརྒྱུད་པའི་ཧེ་བཛྲ་རྩ་བ་དང་བཤད་པའི་རྒྱུད་གསུམ་གཅིག་ཏུ་བསྲེས་པའི་མངོན་པར་རྟོགས་པའི་ཡི་གེ་ཞེས་དང་། རྒྱུད་གསུམ་པོ་གཅིག་ཏུ་བསྲེས་པའི་ས་གཞིར་ཡིད་ཀྱི་ས་བོན་བཏབ་སྟེ། བླ་མའི་གསུང་ལས་བྱུང་བའི་མངོན་པར་རྟོགས་པའི་ལྗོན་ཤིང་ཞེས་གསུངས་པས་སོ། ། དེ་རྣམས་ཀྱིས་རིང་བརྒྱུད་ཀྱི་རྣམ་གཞག་བསྟན་ཟིན་ནས། གཉིས་པ་ཉེ་བརྒྱུད་ནི། རྗེ་བཙུན་རིན་པོ་ཆེས་རྒྱུད་ཀྱི་སྤྱི་དོན་ནམ། སྟོང་ཐུན་ས་བཅད་དུ་གྲགས་པའི་མཇུག་ཏུ། བླ་མེད་ཕྱོགས་ནི་རིས་བསྒྱུར་མིག་བཅས་པ། །
རིག་བྱེད་ཀྱིས་གསལ་ལག་པས་མེ་ལ་བགོ དེ་འོད་ཀུན་གསལ་ཆུ་གཏེར་འབྱུང་བར་བབས། ། བློ་ལྡན་དོན་འདི་ཤེས་ན་སྨྲ་བར་བྱོས། ། ལེགས་འོངས་མིག་གིས་ཡོན་ཏན་གསལ་བར་བྱས། ། མེ་དང་ཆུ་བོས་འབྱུང་བ་རབ་ཏུ་བསྐྱེད། ། ཟླ་བས་ཀུན་ཀྱང་གསལ་བར་བྱེད་མོད་ཀྱི། ། མིག་གིས་ལེགས་པར་བལྟས་པས་བདག་བློ་དད། ། གཟུགས་གཉིས་ཡོན་ཏན་ཟུང་ནི་ཐོག་མ་སྟེ། ། གང་གིས་གང་སྟོན་ལོ་རྒྱུས་དང་བཅས་པ། ། གཞུང་འདིར་ལེགས་པར་བལྟས་པས་བློ་ལྡན་གྱིས། །
ལེགས་རྟོགས་གཞན་ལ་སྟོན་ན་བདག་བློ་སྤྲོ། ། ལེགས་འོངས་འཆད་པ་བཤད་གཞི་ལོ་རྒྱུས་བཅས། ། རྣམ་འགྲེལ་བཅས་པས་སྡིག་འཇོམས་གཞན་མི་ལྡན། ། མཁའ་མཚུངས་འཛིན་བཅས་དྲི་མ་ཀུན་སྤངས་ཏེ། ། ཡི་གེ་བཞི་ལྡན་ཉིད་དུ་འགྱུར་བར་ཤོག ། ཅེས་གསུངས་པ་ལྟར་ཡིན་ཏེ། འདིའི་དོན་འཆད་པ་ལ། བླ་མེད་སྤྱིའི་ཉེ་བརྒྱུད། བྱེ་བྲག་དགེས་པ་རྡོ་རྗེའི་རྒྱུད་གསུམ་གྱི་ཉེ་བརྒྱུད། ཞར་ལ་རྒྱུད་གསུམ་འཆད་ཚུལ།
དགེ་བའི་རྩ་བ་བསྔོ་བ་དང་བཞི་ལས། དང་པོ་ནི། བླ་མེད་ཅེས་པ་ནི་བླ་མེད་ཀྱི་རྒྱུད་སྡེ། ཕྱོགས་ནི་བཅུ། རི་ནི་བདུན་ཏེ་བཅུ་བདུན་གྱིས་བསྒྱུར་པས་བདུན་ཅུ། དེའི་སྟེང་དུ་མིག་སྟེ་གཉིས་བསྣན་པས་བླ་མེད་ཀྱི་རྒྱུད་སྡེ་བདུན་ཅུ་རྩ་གཉིས། རིག་བྱེད་དེ་ཚུལ་བཞིའི་སྒོ་ནས་གསལ་བར་རྡོ་རྗེ་འཆང་གིས་ལག་པའི་བརྡས་མཚོན་པའི་བརྒྱུད་པ་གཉིས་པ་བིརྺ་པ་ལ་གནང་། དེས་མེ་སྟེ་བརྒྱུད་པ་གསུམ་པ་ས་སྐྱ་པ་ཆེན་པོ་ལ་གནང་། དེས་ཆུ་གཏེར་ཏེ་བརྒྱུད་པ་བཞི་པ་སློབ་དཔོན་བསོད་ནམས་རྩེ་མོ་ལ་གནང་། དེས་འབྱུང་བ་སྟེ་བརྒྱུད་པ་ལྔ་པ་རྗེ་བཙུན་རིན་པོ་ཆེ་ལ་གནང་བ་ཡིན་པས།
བློ་དང་ལྡན་པ་རྣམས་ཀྱིས་བརྡ་འདིའི་དོན་ཤེས་པའམ། གོ་ན་སྨྲ་བར་བྱོས་ཞེས་སྟོན་པ་ལ་བླ་མེད་ཅེས་སོགས་ཚིགས་བཅད་གཅིག་བྱུང་། གཉིས་པ་བྱེ་བྲག་ཀྱཻ་རྡོ་རྗེའི་རྒྱུད་གསུམ་གྱི་ཉེ་བརྒྱུད་ནི། རྡོ་རྗེ་འཆང་ནས་ལེགས་པར་བརྒྱུད་དེ་འོངས་པའི་མིག་བིརྺ་པས། ཡོན་ཏན་ཏེ་དགེས་པ་རྡོ་རྗེའི་རྒྱུད་གསུམ་གསལ་བར་བྱས་པ་དེ་ཉིད་གོང་གི་མེ་ས་སྐྱ་པ་ཆེན་པོ་དང་། ཆུ་བོ་རྗེ་བཙུན་རྩེ་མོ། འབྱུང་བ་རྗེ་བཙུན་རིན་པོ་ཆེ་གྲགས་པ་རྒྱལ་མཚན་གྱི་བློས་རབ་ཏུ་བསྐྱེད་ཅེས་སྟོན་པ་ལ། ལེགས་འོངས་མིག་གི་ཞེས་སོགས་ཚིག་རྐང་གཉིས་བྱུང་། དེས་ན་ཟླ་བའི་བརྡས་མཚོན་པའི་བརྒྱུད་པ་དང་པོ་རྡོ་རྗེ་འཆང་གི་བརྒྱུད་ནས་རིང་བརྒྱུད་ཀུན་ཀྱང་གསལ་བར་བྱེད་མོད་ཀྱི་འདིར་ནི་མིག་རྗེ་བཙུན་བིརྺ་པས་ས་སྐྱ་པ་ཆེན་པོ་ལ་མངོན་སུམ་དུ་ལེགས་པར་བལྟས་པས། ཉེ་བརྒྱུད་ཀྱི་ངོ་མཚར་བའི་རྣམ་ཐར་འདི་ལ་བདག་གི་བློ་ཤིན་ཏུ་དད་ཅེས་སྟོན་པ་ལ།
ལེགས་འོངས་ཞེས་སོགས་ཚིག་རྐང་གཉིས་བྱུང་། གསུམ་པ་ཞར་ལ་རྒྱུད་གསུམ་འཆད་པའི་ཚུལ་ནི། གཟུགས་ནི་གཅིག་ལ་འཇུག་པས་དེ་གཉིས་ནི་ཚུལ་དང་པོ་གཉིས། ཡོན་ཏན་ནི་གསུམ་ལ་འཇུག་ཅིང་། ཟུང་ནི་གཉིས་ལ་འཇུག་པས་གསུམ་གཉིས་དྲུག་ནི་ཚུལ་གསུམ་པ་རྒྱུད་འཆད་ཐབས་ཀྱི་གདམས་ངག་དྲུག ཐོག་མ་ནི་སྔོན་དུ་བཏང་ནས། རྒྱུད་གང་གིས་མངོན་པར་རྟོགས་པ་གང་སྟོན། ལོ་རྒྱུས་བརྒྱུད་པའི་རིམ་པ་དང་བཅས་པ་རྒྱུད་གསུམ་གྱི་གཞུང་འདིར་ལེགས་པར་བལྟས་པས་བློ་དང་ལྡན་པས་ལེགས་པར་རྟོགས་པར་འགྱུར་བའི་གདུལ་བྱ་གཞན་ལ་སྟོན་ན་བདག་གི་བློ་སྤྲོ་ཞེས་སྟོན་པ་ལ་གཟུགས་གཉིས་ཡོན་ཏན་ཞེས་སོགས་ཚིགས་བཅད་གཅིག་བྱུང་། དེས་ན་ལེགས་འོངས་འཆད་པ་སློབ་དཔོན་རིན་པོ་ཆེས་མཛད་པའི་རྒྱུད་སྡེ་སྤྱི་རྣམ་དང་། བཤད་གཞི་བརྒྱུད་པའི་ལོ་རྒྱུས་དང་བཅས་སྟོན་པ་རྗེ་བཙུན་རིན་པོ་ཆེ་གྲགས་པ་རྒྱལ་མཚན་གྱིས་མཛད་པའི་མངོན་རྟོགས་ལྗོན་ཤིང་།
རྒྱུད་དངོས་འཆད་པ་ལ་རྣམ་འགྲེལ་སོ་སོ་བསྡུས་དོན་དང་བཅས་པས་མ་དག་པ་སྡིག་པའི་དྲི་མ་འཁྲུད་པར་བྱེད་པ་ནི་གཞན་དང་འདྲ་བར་ལྡན་པ་མ་ཡིན་ཏེ། གཞན་ལས་ཁྱད་པར་དུ་འཕགས་པས་སོ་ཞེས་སྟོན་པ་ལ་ལེགས་འོངས་འཆད་པ་ཞེས་སོགས་ཚིག་རྐང་གཉིས་བྱུང་། བཞི་པ་དགེ་བ་བསྔོ་བ་ནི། དེ་ལྟར་བརྡ་ཚིག་གི་སྒོ་ནས་ཉེ་བརྒྱུད་ཀྱི་རྣམ་པར་སྨོས་པའི་དགེ་བ་དེས། སེམས་ཅན་ཐམས་ཅད་ནམ་མཁའ་དང་མཚུངས་པའི་ཆོས་ཀྱི་སྐུ་བརྙེས་ཤིང་སྤང་བྱ་གཟུང་འཛིན་གྱི་དྲི་མ་ཀུན་སྤངས་ཏེ། ཐོབ་བྱ་ཤྲཱི་ཧེ་རུ་ཀ་ཉིད་དུ་འགྱུར་བར་ཤོག་ཅིག་ཅེས་བསྔོ་བ་སྟོན་པ་ལ། མཁའ་མཚུངས་ཞེས་སོགས་རྐང་པ་གཉིས་པོ་དེ་བྱུང་བ་ཡིན་ནོ། ། དེ་དག་གིས་ནི་བརྒྱུད་པའི་རིམ་པ་བསྟན་ཟིན་ནས། གསུམ་པ་སྤྱི་དོན་དངོས་བཤད་པ་ནི། རྗེ་བཙུན་དཀོན་མཆོག་ལྷུན་གྲུབ་ཀྱིས།
རྣམ་གཞག་མཚན་གྱི་དོན་དང་བཤད་ཐབས་དང་། ། མངོན་པར་རྟོགས་པ་ཞེས་བྱ་ཚུལ་བཞི་ཡིན། ། ཞེས་གསུངས་པ་ལྟར། རྒྱུད་སྡེ་སྤྱིའི་རྣམ་གཞག རྒྱུད་ཀྱི་མཚན་དོན། རྒྱུད་བཤད་ཐབས་ཀྱི་མན་ངག རྒྱུད་ཀྱི་ལམ་རིམ་མངོན་པར་རྟོགས་པ་དང་བཞི་ལས། དང་པོ་རྒྱུད་སྡེ་སྤྱིའི་རྣམ་གཞག་ལ་ཡང་བཞི་སྟེ། སྔགས་ཀྱི་ཐེག་པའི་མཚན་གྱི་རྣམ་གྲངས། ཕ་རོལ་ཏུ་ཕྱིན་པ་ལས་རྡོ་རྗེ་ཐེག་པ་ཁྱད་པར་དུ་འཕགས་ཚུལ།
ཁྱད་པར་དུ་འཕགས་པའི་རྒྱུད་སྡེའི་དབྱེ་བ། རྒྱུད་སྡེའི་འབྱུང་ཚུལ་ལོ། ། དང་པོ་ནི། སྔགས་ཀྱི་ཐེག་པ། གཞི་མི་སྤོང་བའི་ཐེག་པ། འབྲས་བུའི་ཐེག་པ། རྡོ་རྗེའི་ཐེག་པ་རྣམས་མིང་གི་རྣམ་གྲངས་ཡིན་ནོ། ། གཉིས་པ་ཕ་རོལ་ཏུ་ཕྱིན་པ་ལས་སྔགས་ཀྱི་ཐེག་པ་ཁྱད་པར་དུ་འཕགས་ཚུལ་ནི། སློབ་དཔོན་ཀྲྀ་པི་ཏ་ཀ་མས་ཚུལ་གསུམ་སྒྲོན་མར། དོན་གཅིག་ན་ཡང་མ་རྨོངས་དང་། །
ཐབས་མང་དཀའ་བ་མེད་པ་དང་། ། དབང་པོ་རྣོན་པོའི་དབང་བྱས་ནས། ། སྔགས་ཀྱི་ཐེག་པ་ཁྱད་པར་འཕགས། ། ཞེས་གསུངས་པ་ལྟར་རྟོགས་པར་བྱའོ། ། གསུམ་པ་ཁྱད་པར་དུ་འཕགས་པའི་རྒྱུད་སྡེའི་དབྱེ་བ་ལ་གཉིས་ཏེ། སྤྱིར་རྒྱུད་སྡེ་བཞིར་དབྱེ་བ། བླ་མེད་ཀྱི་རྒྱུད་བྱེ་བྲག་ཏུ་བཤད་པའོ། ། དང་པོ་ལ་གསུམ་སྟེ། བཞིར་དབྱེ་བའི་འཐད་པ། གྲངས་དང་གོ་རིམ་ངེས་པ།
མིང་དོན་བསྟན་པའོ། ། དང་པོ་ནི། ཕྱི་རོལ་མུ་སྟེགས་བྱེད་ལ་འདོད་ཆགས་ཅན་དབང་ཕྱུག་གི་རྗེས་སུ་འབྲངས་པ་ཆགས་པ་ཆོས་སུ་སྨྲ་བ་དང་། ཞེ་སྡང་ཅན་ཁྱབ་འཇུག་གི་རྗེས་སུ་འབྲངས་པ་འཚེ་བ་ཆོས་སུ་སྨྲ་བ་དང་། གཏི་མུག་ཅན་ཚངས་པའི་རྗེས་སུ་འབྲངས་པ་གཏི་མུག་ཆོས་སུ་སྨྲ་བ་དང་། གསུམ་ཀའི་རྗེས་སུ་འབྲངས་པ་གསུམ་ག་ཆོས་སུ་སྨྲ་བ་སྟེ་ལོག་པར་སྤྱོད་པ་བཞི་ཡོད་པ་དེ་རྣམས་རྗེས་སུ་བཟུང་བའི་དོན་དུ་རྒྱུད་སྡེ་བཞི་གསུངས་པར་སྔོན་གྱི་སློབ་དཔོན་རབ་འབྱོར་བསྐྱངས་དང་། ཀུན་དགའ་སྙིང་པོ་ལ་སོགས་པ་རྣམས་བཞེད། ཅེས་གྲག་གོ ། ཡང་རང་སྡེ་ནང་པ་སངས་རྒྱས་པ་ལ་ཡང་བརྗོད་དུ་མེད་པའི་གང་ཟག་གི་བདག་ཁས་ལེན་པ་དང་། རྡུལ་ཕྲན་ཕྱོགས་ཀྱི་ཆ་མེད་དང་།
ཤེས་པ་སྐད་ཅིག་ཆ་མེད་བདེན་པར་འདོད་པ་དང་། གཟུང་བ་བདེན་པར་མེད་ཀྱང་འཛིན་པ་བདེན་པར་འདོད་པ་དང་། གཟུང་འཛིན་གཉིས་ཀ་བདེན་པར་མི་འདོད་པ་དང་ལུགས་བཞི་ཡོད་པའི་དེ་དག་དང་སྒོ་བསྟུན་ནས་རྒྱུད་སྡེ་བཞིའི་བསྐྱེད་ཆོག་གསུངས་པ་ཡིན་པར་སློབ་དཔོན་ཀླུ་སྒྲུབ་ལ་སོགས་པ་བཞེད་ཅེས་བླ་མ་གོང་མ་འགའ་ཞིག་གསུངས་སོ། ། ཞེས་སློབ་དཔོན་རྩེ་མོས་བཤད་པ་ལ་བུ་སྟོན་རིན་པོ་ཆེས་ལུང་ཁུངས་བཙལ་དགོས་སོ་ཞེས་གསུངས་མོད་ཀྱང་། ལུང་ཁ་གསལ་མེད་པའི་རྒྱུ་མཚན་གྱིས་སློབ་དཔོན་བསོད་ནམས་རྩེ་མོས། སློབ་དཔོན་དེ་རྣམས་དེ་ལྟར་བཞེད་ཅིང་གྲག་གོ་ཞེས་གསུངས་པ་ཡིན་པས། བུ་སྟོན་རིན་པོ་ཆེས་འདི་ནི་ཤིན་ཏུ་མི་འཐད་པ་ཡིན་ཞེས་གསུངས་སོ། ། རང་ལུགས་ནི་འདོད་པ་ཁམས་པ་ལ་ཕོ་མོ་ཕན་ཚུན་བལྟ་བ་དང་། རྒོད་པ་ལ་སོགས་པ་ཆགས་རིགས་མི་འདྲ་བ་བཞི་ཡོད་པས་དེ་རྣམས་ལམ་དུ་བསྒྱུར་ནས་བྱང་ཆུབ་སྒྲུབ་པར་བྱེད་པས་རྒྱུད་སྡེ་བཞིར་གསུངས་པ་ཡིན་ཏེ། རྩ་རྒྱུད་ལས།
རྒོད་དང་བལྟ་བ་དག་གི་དང་། ། འཁྱུད་དང་དེ་བཞིན་གཉིས་གཉིས་ཀྱི། ། རྒྱུད་ཀྱང་རྣམ་པ་བཞི་རྣམས་ཀྱི། ། ཞེས་གསུངས་པའི་ཕྱིར། ཡོ་ག་བ་ཤཱཀྱ་བཤེས་གཉེན་ནི། བླ་མེད་ཀྱི་རྒྱུད་ཀྱང་ཡོ་གར་བསྡུས་ནས་རྒྱུད་སྡེ་གསུམ་དུ་བཞེད་དོ། ། གཉིས་པ་ལ་གྲངས་དང་གོ་རིམ་ངེས་པ་ནི། རྡོ་རྗེ་གུར་ལས། དམན་པ་རྣམས་ལ་བྱ་བའི་རྒྱུད། ། ཅེས་སོགས་གསུངས་པ་ལྟར།
གདུལ་བྱ་དམན་པ་ལ་བྱ་རྒྱུད། འབྲིང་ལ་སྤྱོད་རྒྱུད། མཆོག་ལ་རྣལ་འབྱོར་གྱི་རྒྱུད། ཆེས་མཆོག་ཏུ་གྱུར་པ་ལ་བླ་མེད་ཀྱི་རྒྱུད་གསུངས་པར་བཤད་པས། རྒྱུད་སྡེ་བཞིར་གྲངས་དང་གོ་རིམ་ངེས་པ་ཡིན་ཏེ། གདུལ་བྱ་འདུལ་བར་བྱེད་པ་ལ་རྒྱུད་སྡེ་བཞི་ལས་གྲངས་མང་མི་དགོས་ཤིང་། ཉུང་ན་མི་འདུ་བའི་ཕྱིར་དང་། གོ་རིམ་ཡང་དམན་མཆོག་གི་གོ་རིམ་ཡིན་པར་ལུང་དེ་ཉིད་ཀྱིས་འགྲུབ་པའི་ཕྱིར་རོ། ། གསུམ་པ་མིང་དོན་ནི། ཕྱི་ལུས་ངག་གི་བྱ་བ་ཁྲུས་དང་གཙང་སྦྲ་ལ་སོགས་པ་གཙོ་བོར་སྟོན་པས་བྱ་རྒྱུད་དང་།
དེ་དང་ནང་ཏིང་ངེ་འཛིན་ཆ་མཉམ་དུ་སྟོན་པས་སྤྱོད་རྒྱུད། ཏིང་ངེ་འཛིན་གཙོ་བོར་སྟོན་པས་རྣལ་འབྱོར་གྱི་རྒྱུད། ཏིང་ངེ་འཛིན་བླ་ན་མེད་པའམ། གོང་ན་མེད་པ་གཙོ་བོར་སྟོན་པས་བླ་མེད་ཀྱི་རྒྱུད་ཅེས་བྱའོ། ། གཉིས་པ་བྱེ་བྲག་ཏུ་བླ་མེད་ཀྱི་རྒྱུད་བཤད་པ་ལ་གསུམ་སྟེ། མ་རྒྱུད་སོགས་གསུམ་དུ་དབྱེ་བ། རྩ་བཤད་གཉིས་སུ་དབྱེ་བ། མདོ་རྒྱས་དང་བཞུགས་ཚུལ་བསྟན་པའོ། ། དང་པོ་ནི། བླ་མེད་ཀྱི་རྒྱུད་ལ་དབྱེ་ན།
ཕ་རྒྱུད། མ་རྒྱུད། གཉིས་མེད་རྒྱུད་དང་གསུམ་དུ་ཡོད་དོ། ། འདི་གསུམ་གྱི་ཁྱད་པར་ལ། གླེང་གཞིའི་ཡི་གེའི་ཁྱད་པར། བསྐྱེད་རིམ་གྱི་ལྷའི་ཁྱད་པར། རྫོགས་རིམ་གྱི་ཉམས་ལེན་གྱི་ཁྱད་པར། རྗེས་སྤྱོད་རྣམ་དག་གི་ཁྱད་པར། ཞུ་བ་པོ་གདུལ་བྱའི་ཁྱད་པར་དང་ལྔ་ལས། དང་པོ་གླེང་གཞི་ཡི་གེའི་ཁྱད་པར་ནི།
འདི་སྐད་བདག་གིས་ཐོས་པ་ལ་སོགས་པས་དབུ་དྲངས་ནས་གླེང་གཞི་ཡོད་པ་ནི་ཕ་རྒྱུད། གསང་བ་མཆོག་གིས་དགྱེས་པ་ན། ། ཞེས་སོགས་ཀྱིས་དབུ་དྲངས་ནས་གླེང་གཞི་ཡོད་པ་ནི་མ་རྒྱུད། གཉིས་ཀ་ཚང་བ་ནི་གཉིས་མེད་རྒྱུད་ཡིན་ཏེ། ཀྱཻ་རྡོ་རྗེའི་རྒྱུད་ལྟ་བུ་ལ་མཚོན་ན། རྩ་རྒྱུད་ལ་དང་པོ་ཚང་། རྡོ་རྗེ་གུར་ལ་གཉིས་པ་ཚང་། སམྦུ་ཊི་ལ་གཉིས་ཀ་ཚང་བ་ཡིན་ནོ། ། གཉིས་པ་བསྐྱེད་རིམ་གྱི་ལྷའི་ཁྱད་པར་ནི། ལྷ་ཡབ་ཀྱིས་གཙོ་བོ་བྱས་ཤིང་།
འཁོར་གྱི་ལྷ་གྲངས་ཕོ་མང་བ་ནི་ཕ་རྒྱུད། ལྷ་ཡུམ་གྱིས་གཙོ་བོ་བྱས་ཤིང་། འཁོར་གྱི་ལྷ་གྲངས་མོ་མང་བ་ནི་མ་རྒྱུད། གཉིས་ཀ་ཚང་བ་ནི་གཉིས་མེད་རྒྱུད་ཡིན་ནོ། ། གསུམ་པ་རྫོགས་རིམ་ཉམས་ལེན་གྱི་ཁྱད་པར་ནི། རང་བྱིན་རླབས་ཀྱི་དམིགས་པ་ཕྲ་ཐིག་ལ་སོགས་པ་ཐབས་ཀྱི་ཉམས་ལེན་གཙོ་བོར་སྟོན་པ་ཕ་རྒྱུད། དཀྱིལ་འཁོར་འཁོར་ལོ་ལ་སོགས་པ་ཤེས་རབ་ཀྱི་ཉམས་ལེན་གཙོ་བོར་སྟོན་པ་མ་རྒྱུད། གཉིས་ཀ་ཆ་མཉམ་དུ་སྟོན་པ་གཉིས་མེད་རྒྱུད་ཡིན་ནོ། ། བཞི་པ་རྗེས་སྤྱོད་རྣམ་དག་གི་ཁྱད་པར་ནི། རགས་པ་ཕུང་ཁམས་སྐྱེ་མཆེད་ཀྱི་རྣམ་དག་ཡོད་པ་ནི་ཕ་རྒྱུད།
ཕྲ་བ་རྩ་ཐིག་གི་རྣམ་དག་ཡོད་པ་ནི་མ་རྒྱུད། གཉིས་ཀ་ཚང་བ་ནི་གཉིས་མེད་རྒྱུད་ཡིན་ཏེ། ཀྱཻ་རྡོ་རྗེ་རྒྱུད་ལྟ་བུ་ལ། གཟུགས་ཕུང་རྡོ་རྗེ་མ་ཡིན་ཏེ། ། ཞེས་སོགས་ནི་དང་པོ། རྩ་ནི་གཉིས་གཉིས་རྣལ་འབྱོར་མ། ། ཞེས་སོགས་ནི་གཉིས་པ་ཡིན་པས་གཉིས་ཀ་ཚང་བ་ཡིན་ནོ། ། ལྔ་པ་ཞུ་བ་པོ་གདུལ་བྱའི་ཁྱད་པར་ནི། ཞུ་བ་པོ་སྐྱེས་པས་གཙོ་བོར་ཞུས་པ་ནི་ཕ་རྒྱུད། བུད་མེད་ཀྱིས་གཙོ་བོར་ཞུས་པ་ནི་མ་རྒྱུད།
གཉིས་ཀ་ཚང་བ་ནི་གཉིས་མེད་རྒྱུད་ཡིན་ཏེ། ཀྱཻ་རྡོ་རྗེ་རྩ་རྒྱུད་བརྟག་པ་དང་པོ་ནི། རྡོ་རྗེ་སྙིང་པོས་གཙོ་བོར་ཞུས། བརྟག་པ་ཕྱི་མ་ནི་བདག་མེད་མས་གཙོ་བོར་ཞུས་པ་ཡིན་པས་རྩ་རྒྱུད་འདི་ལ་གཉིས་ཀ་ཚང་བའི་ཕྱིར། དེ་སྐད་དུ་ཡང་རྡོ་རྗེ་གུར་ལས། ཀྱཻ་རྡོ་རྗེའི་རྣལ་འབྱོར་རྒྱུད། ། དང་པོ་རྒྱལ་བ་རྣམས་ཀྱིས་བཤད། ། ཕྱི་མ་རྣལ་འབྱོར་མ་རྒྱུད་ནི། ། དེ་ཉིད་བུད་མེད་བཟུང་ཕྱིར་རོ། ། ཞེས་གསུངས་སོ། །
དེས་ན་ཐབས་ཤེས་གཉིས་ཀྱི་ནང་ནས་ཐབས་གཙོ་བོར་སྟོན་པ་ཕ་རྒྱུད། ཤེས་རབ་གཙོ་བོར་སྟོན་པ་མ་རྒྱུད། གཉིས་ཀ་ཆ་མཉམ་དུ་སྟོན་པ་གཉིས་མེད་རྒྱུད་ཡིན་ཏེ། དེ་སྐད་དུ་འབུམ་ཕྲག་ལྔ་པའི་ལུང་རྡོ་རྗེ་སྙིང་འགྲེལ་དུ་དྲངས་པ་ལས། ཐབས་དང་ཤེས་རབ་སྙོམས་འཇུག་པས། ། ཀྱཻ་རྡོ་རྗེ་ཕྱོགས་གཅིག་མིན། ། དོན་གྱི་འདུས་པ་ལ་སོགས་པ། ། ཐབས་དང་ཤེས་རབ་བདག་ཉིད་དོ། ། ཞེས་དང་། བརྟག་གཉིས་ལས་ཀྱང་།
ཐབས་དང་ཤེས་རབ་བདག་ཉིད་རྒྱུད། ། དེ་ནི་ང་ཡི་བཤད་ཀྱིས་ཉོན། ། ཞེས་གསུངས་པ་ཡིན་ནོ། ། ཡང་བོ་དོང་ཕྱོགས་ལས་རྣམ་རྒྱལ་གྱིས་རྩ་རྒྱུད་བརྟག་པ་དང་པོ་ཕ་རྒྱུད། བརྟག་པ་ཕྱི་མ་མ་རྒྱུད། གཉིས་ཀ་སྡོམ་པ་གཉིས་མེད་རྒྱུད་ཡིན་ཞེས་གསུངས་ཀྱང་། འདི་ནི་ཤིན་ཏུ་མི་འཐད་པར་སྣང་གསུངས། གཉིས་པ་རྩ་བཤད་གཉིས་སུ་དབྱེ་བ་ནི། རྒྱུད་གང་ཞིག་སྔོན་ལ་བྱུང་བ་བཤད་གཞིར་གྱུར་པ་ནི་རྩ་རྒྱུད་དང་། རྒྱུད་གང་ཞིག་རྗེས་ལ་བྱུང་བ་འཆད་བྱེད་དུ་གྱུར་པ་ནི་བཤད་རྒྱུད་དུ་འཇོག་པ་ཡིན་ལ།
རྩ་རྒྱུད་ལ་དབྱེ་ན་རྒྱས་པ་དང་། བརྟག་པ་གཉིས་ལས། དང་པོ་ནི། འབུམ་ལྔར་གྲགས་པ་ཤླཽ་ཀ་འབུམ་ཕྲག་ལྔ། བརྟག་པ་སུམ་ཅུ་སོ་གཉིས། ལེའུ་སྟོང་ཕྲག་སུམ་ཅུ་ཡོད་པའི་རྒྱུད་དེ་ཉིད་ཡིན་ཞིང་། རྩ་རྒྱུད་བསྡུས་པ་ནི་ཤླཽ་ཀ་བདུན་བརྒྱ་དང་ལྔ་བཅུ། བརྟག་པ་གཉིས། ལེའུ་ཉི་ཤུ་རྩ་གསུམ་ཡོད་པའི་རྒྱུད་འདི་ཉིད་ཡིན་ནོ། ། འདི་ཉིད་དཔལ་ནཱ་རོ་པས་འབུམ་ཕྲག་ལྔ་པའི་བརྟག་པ་དང་པོ་གཉིས་ལོགས་སུ་ཕྱུང་བ་ཡིན།
ཞེས་གསུངས་པ་དང་། ཡང་ཕམ་ཐིང་པ་ཆེན་པོས་རྒྱུད་གང་ནས་ཀྱང་ཕྱུང་བ་མ་ཡིན་རང་སྐྱ་ཐུབ་པའི་རྒྱུད་ཡིན་ཞེས་གསུངས་པ་ནི་རང་ལུགས་འདིར་ཁས་མི་ལེན་ཏེ། རྒྱུད་འདི་ཉིད་ལས། གོང་དུ་བརྟག་པ་བཅུ་གཉིས་པར། ། རྒྱས་པར་གསུངས་པ་མདོ་རུ་བསྡུ། ། ཞེས་པས་དངོས་སུ་གནོད་པའི་ཕྱིར་དང་། བརྟག་པ་སུམ་ཅུ་རྩ་གཉིས་ལས་ཕྱུང་བ་ཞེས་པ་དང་ཡང་འགལ་བའི་ཕྱིར། དེས་ན་རང་ལུགས་རྩ་རྒྱུད་འདི་ནི་འབུམ་ཕྲག་ལྔ་པའི་བརྟག་པ་ཕྱི་མ་གཉིས་སུ་ལོགས་སུ་ཕྱུང་བ་ཡིན་པར་བཞེད་དེ། ཚུལ་གསུམ་མཛེས་རྒྱན་ལས། འབུམ་ལྔའི་མངོན་རྟོགས་བསྡུས་པ་ཕྱི་མ་གཉིས། །
ལོགས་སུ་ཕྱུང་བ་འཇིག་བྲལ་ཡབ་སྲས་བཞེད། ། ཅེས་གསུངས་པ་ལྟར་ཡིན་ནོ། ། རྩ་རྒྱུད་རྒྱས་པ་འབུམ་ཕྲག་ལྔ་པ་འདི་ལ་བརྟག་པ་སུམ་ཅུ་སོ་གཉིས་ཡོད་པའི། བརྟག་པ་རྣམས་ཀྱི་མཚན་དང་གོ་རིམ་ནི། རྡོ་རྗེ་གུར་གྱི་ལེའུ་བཞི་པ་ལས། རྡོ་རྗེ་སྙིང་པོ་མངོན་བྱང་ཆུབ། ། བརྟག་པའི་རྒྱལ་པོ་དང་པོ་ཉིད། ། སྒྱུ་མ་བརྟག་པ་གཉིས་པ་སྟེ། ། རྡོ་རྗེ་གར་ནི་གསུམ་པ་འོ། ། བཞི་པ་སྣ་ཚོགས་བརྟག་པ་ཞེས། །
རྡོ་རྗེའི་བརྟག་པ་ལྔ་པ་འོ། ། བརྟག་པ་དྲུག་པ་སྟོབས་པོ་ཆེ། ། བརྟག་པ་བདུན་པ་མི་གཡོ་མགོན། ། བརྒྱད་པ་གཟུངས་ཀྱི་བརྟག་པ་སྟེ། ། མཁའ་འགྲོ་ཀུ་རུ་ཀུལླེ་དགུ། ། བཅུ་པ་འདུལ་བའི་བརྟག་པ་སྟེ། ། རྣམ་པར་སྣང་མཛད་བཅུ་གཅིག་པ། ། དངོས་གྲུབ་བརྟག་པ་བཅུ་གཉིས་པ། ། སྒྲོལ་མའི་བརྟག་པ་བཅུ་གསུམ་པ། ། རྡོ་རྗེ་ཕག་མོ་བཅུ་བཞི་པ། །
བཅོ་ལྔ་པ་ནི་གཟི་བརྗིད་དེ། ། བདག་མེད་བརྟག་པ་བཅུ་དྲུག་པ། ། གཤིན་རྗེ་གཤེད་ཀྱི་བཅུ་བདུན་པ། ། ཧཱུྃ་མཛད་ལ་ནི་བཅོ་བརྒྱད་པ། ། དབྱངས་ཅན་གྱི་ནི་བཅུ་དགུ་པ། ། སྦྱིན་སྲེག་བརྟག་པ་ཉི་ཤུ་པ། ། རབ་གནས་ཉི་ཤུ་རྩ་གཅིག་པ། ། དཀྱིལ་འཁོར་ཆེན་པོའི་བརྟག་པ་ནི། ། ཉི་ཤུ་རྩ་ནི་གཉིས་སུ་བརྗོད། ། གཏོར་མའི་བརྟག་པ་ཉི་ཤུ་གསུམ། །
ཉི་ཤུ་བཞི་པ་སྟ་གོན་གནས། ། མངོན་པར་རྟོགས་པ་ཉི་ཤུ་ལྔ། ། དེ་བཞིན་ཕྱག་རྒྱ་ཉི་ཤུ་དྲུག ། བྱེད་པ་ཉི་ཤུ་རྩ་བདུན་པ། ། གླུ་ནི་ཉི་ཤུ་རྩ་བརྒྱད་པ། ། གར་གྱི་དབང་ཕྱུག་བརྟག་པ་ནི། ། སུམ་ཅུ་གཅིག་མེད་སུམ་ཅུ་པ། ། བརྟག་པ་སུམ་ཅུ་བར་ནི་བཤད། ། སྟོང་ཕྲག་སུམ་ཅུའི་གྲངས་ཀྱི་ནི། ། མཁའ་འགྲོ་མཁའ་འགྲོ་མ་རྣམས་ཀྱི། །
འབུམ་ཕྲག་ལྔ་ཡི་རྒྱ་མཚོ་ཆེ། ། ཀྱཻ་རྡོ་རྗེ་རྡོར་འཆང་གི ། རྒྱུད་ནི་ཨེ་མ་རྒྱས་བསྟན་པ། ། འབུམ་ཕྲག་ལྔ་བདག་ཀྱཻ་རྡོ་རྗེའི། ། དག་པའི་སྙིང་པོ་ཡོངས་བཟུང་བ། ། རྡོ་རྗེ་མཁའ་འགྲོས་གསུངས་པ་སྟེ། ། འདི་ནི་རྒྱུད་ཀྱི་ངེས་པ་འོ། ། ཞེས་གསུངས་པ་ལྟར་ཡིན་ནོ། ། ཡང་འདི་ལ་རྩ་རྒྱུད་ལས། གོང་དུ་བརྟག་པ་བཅུ་གཉིས་པར། །
ཞེས་ཀུ་རུ་ཀུལླེའི་བརྟག་པ་བཅུ་གཉིས་པར་བཤད་པ་དང་། གུར་ལས། མཁའ་འགྲོ་ཀུ་རུ་ཀུལླེ་དགུ། ཞེས་བརྟག་པ་དགུ་ལ་ཀུ་རུ་ཀུལླེའི་བརྟག་པར་བཤད་པ་དང་། དངོས་གྲུབ་བརྟག་པ་བཅུ་གཅིག་པ། ། ཞེས་བརྟག་པ་བཅུ་གཅིག་པ་དངོས་གྲུབ་ཀྱི་བརྟག་པར་བཤད་པ་རྣམས་འགལ་བ་ལྟར་སྣང་བས་འདི་ནི་དོགས་པའི་གནས་ཡིན་ཞེས་གསུངས་སོ། ། གཉིས་པ་བཤད་རྒྱུད་ལ། ཐུན་མོང་མ་ཡིན་པ་ནི། རྡོ་རྗེའི་གུར་ཤླཽ་ཀ་སྟོང་ཕྲག་གཅིག་དང་ཉེར་ལྔ། ལེའུ་བཅོ་ལྔ་ཡོད་པའི་རྒྱུད་འདི་ཉིད་ཡིན་ཏེ།
འདིས་ཀྱཻ་རྡོ་རྗེའི་རྒྱུད་རྒྱས་བསྡུས་གཉིས་ཁོ་ན་གསལ་བར་བྱེད་པའི་ཕྱིར། ཐུན་མོང་བ་ནི་ཡང་དག་སྦྱོར་བའི་རྒྱུད་དུ་གྲགས་པ་ཤླཽ་ཀ་ཉིས་སྟོང་དང་བརྒྱད་བརྒྱ་ཕྱེད་དང་བཞི། བརྟག་པ་བཅུ། རྒྱུད་ཕྱི་མ་དང་བཅས་པ་འདི་ཉིད་ཡིན་ཏེ། འདིས་རྒྱུད་སྡེ་འབུམ་ཕྲག་དྲུག་ཅུ་རྩ་དྲུག་གསལ་བར་བྱེད་ཅེས་རྒྱལ་པོ་ཨིནྡྲ་བྷུ་ཏིས་བཤད་པའི་ཕྱིར་རོ། ། ད་ལྟ་བོད་དུ་འགྱུར་བའི་རྒྱུད་གཞན་ལ་དངོས་སུ་ཕན་འདོགས་པ་ནི་བཅུ་བདུན་ཙམ་ཡོད་དེ། ཚུལ་གསུམ་མཛེས་རྒྱན་ལས། ད་ལྟ་དངོས་སུ་གཞན་ལ་ཕན་འདོགས་པ། ། བརྟག་གཉིས་གུར་དང་མཉམ་སྦྱོར་སྒྱུ་དྲ་དང་། ། རྡོ་རྗེ་གདན་བཞི་མནྡྲ་ཨྃ་པ་དང་། །
དགོངས་ལུང་མ་གཏོགས་འདུས་པའི་རྒྱུད་ཆེན་བཞི། ། རྣལ་འབྱོར་གསང་མཐའི་རྩ་བཤད་རྣམ་པ་ལྔ། ། དེ་ཉིད་འདུས་པ་རྡོ་རྗེ་རྩེ་མོ་སྟེ། ། ཟབ་དོན་གཅེས་པ་བསྡུས་པ་བཅུ་བདུན་ཡིན། ། ཞེས་གསུངས་པ་ལྟར་རོ། ། གཞན་ཡང་འཇིགས་བྱེད་རྟོག་བདུན། སྒྲོལ་མ་རྒྱ་མཚོ་ལ་སོགས་པའི་ལས་ཚོགས་རབ་འབྱམས་སྟོན་པའི་རྒྱུད་རྣམས་ཀྱང་རྒྱུད་འདིས་གསལ་བར་བྱེད་པ་ཡིན་ནོ། ། གཞན་ཡང་ཀྱཻ་རྡོ་རྗེའི་རྒྱུད་འབུམ་ཕྲག་བདུན་པ་ནི་རྟོག་པའི་རྒྱུད་དང་། འབུམ་ལྔ་ལས་འཕྲོས་པ་ཐིག་ལེ་སྐོར་ལྔ། ར་ལི་སྐོར་གསུམ་ལ་སོགས་པ་ནི་རྒྱུད་ཕྱི་མར་བཤད་པ་ཡིན་ནོ། །
གསུམ་པ་ལ་མདོ་རྒྱས་དང་བཞུགས་ཚུལ་བསྟན་པ་ནི། རྩ་རྒྱུད་ཀྱི་གླེང་གཞིས་མདོར་བསྟན། བརྟག་པ་དང་པོས་རྒྱས་པར་བཤད། བརྟག་པ་ཕྱི་མས་ཤིན་ཏུ་རྒྱས་པར་བཤད་ཅིང་། རྡོ་རྗེ་གུར་གྱི་ལེའུ་དང་པོས་མདོར་བསྟན། ལེའུ་ལྷག་མ་བཅུ་བཞིས་རྒྱས་པར་བཤད་ཅིང་། སམྦུ་ཊིའི་གླེང་གཞིས་མདོར་བསྟན། མཚན་དོན་གྱིས་ཅུང་ཟད་རྒྱས་པར་བཤད། བརྟག་པ་དང་པོས་རྒྱས་པར་བཤད། བརྟག་པ་ཕྱི་མ་དགུས་ཤིན་ཏུ་རྒྱས་པར་བཤད།
རྒྱུད་ཕྱི་མས་ཚིག་དོན་རྣམ་པར་ཕྱེ་སྟེ་བཤད་པ་ཡིན་ནོ། ། བཞུགས་ཚུལ་ནི། རྩ་རྒྱུད་ལས་དང་པོར་འབྲས་རྒྱུད་བསྟན། དེ་ནས་ཐབས་རྒྱུད་བསྟན། དེ་ནས་རྒྱུ་རྒྱུད་བསྟན་པ་ཡིན་ཞིང་། འདི་ནི་གང་ཟག་གཞུག་པའི་གོ་རིམ་ཡིན་ཏེ། དང་པོར་འབྲས་བུ་ལ་སྤྲོ་བ་བསྐྱེད་ནས། དེ་ནས་ལམ་ལ་སློབ་པ་ཡིན་པའི་ཕྱིར། རྡོ་རྗེ་གུར་ལས། གོ་རིམ་ངེས་པ་མེད་པ་བརྗོད་དོན་དཀྲུགས་ཏེ་བསྟན་པ་ནི།
རྟོག་གེ་པ་རང་དགར་འཇུག་པ་དགག་པའི་ཆེད་དུ་ཡིན་ལ། སམྦུ་ཊི་ལས། དང་པོར་རྒྱུ་རྒྱུད། དེ་ནས་ཐབས་རྒྱུད། དེ་ནས་འབྲས་རྒྱུད་བསྟན་ཏེ། འདི་ནི་རྒྱུ་འབྲས་དོན་གྱི་གོ་རིམ་ཡིན་ནོ། ། བཞི་པ་རྒྱུད་སྡེའི་བྱུང་ཚུལ་ནི་ཚུལ་གསུམ་མཛེས་རྒྱན་ལས། སྐྱོན་མེད་བཀའ་དང་བསྟན་བཅོས་དགོངས་པ་ནི། ། དེ་བཞིན་གཤེགས་པས་སྤྲུལ་པའི་དཀྱིལ་འཁོར་དུ། ། ཨོ་ཊི་ཡ་ནའི་རྒྱལ་པོ་འཁོར་བཅས་རྣམས། །
ལེགས་པར་བཅུག་ནས་ཡོངས་སུ་སྨིན་པར་མཛད། ། དེ་ཚེ་ཕྱག་ན་རྡོ་རྗེས་རྒྱུད་ཀུན་བསྡུས། ། ངེས་པའི་དོན་དུ་འཁོར་དང་བསྡུ་པ་པོ། ། ཐ་དད་མེད་ཀྱང་དམན་ལ་དེ་ལྟར་སྣང་། ། སླར་ཡང་གསང་པའི་བདག་པོས་རྒྱུད་སྡེ་ཀུན། ། གནས་དེར་རྒྱལ་པོ་འཁོར་དང་བཅས་ལ་བྱིན། ། དེ་ནས་འཇིགས་ཆགས་དབང་གིས་ཡུལ་ཕྱོགས་དེར། ། རྒྱ་མཚོར་གྱུར་པའི་ཀླུ་རྣམས་སྨིན་མཛད་དེ། ། རྒྱུད་ཀུན་ཡི་གེར་བྲིས་ནས་གླེགས་བམ་རྣམས། ། ལག་འགྲོའི་ཚོགས་ལ་བྱིན་ནས་རྒྱས་པར་མཛད། །
དེ་རྗེས་ཀླུ་ལས་གྱུར་པའི་དཔའ་བོ་དང་། ། མཁའ་འགྲོ་རྣམས་ལས་བི་སུ་ཀཔླ་སོགས། ། གྲུབ་པའི་སློབ་དཔོན་རྣམས་ཀྱིས་ལེགས་བླངས་ཏེ། ། འཕགས་པའི་ཡུལ་དང་གངས་རིའི་ཁྲོད་འདིར་ཡང་། ། སྐྱེས་མཆོག་རྣམས་ཀྱིས་ཡོངས་སུ་དར་བར་མཛད། ། ཅེས་གསུངས་པ་ལྟར་ཡིན་ནོ། ། དེ་རྣམས་ཀྱིས་ཚུལ་དང་པོ་རྒྱུད་སྡེ་སྤྱིའི་རྣམ་པར་གཞག་པ་བསྟན་ཟིན་ནས། ད་ནི་ཚུལ་གཉིས་པ་རྒྱུད་ཀྱི་མཚན་དོན་བཤད་པ་ནི། སེམས་ཅན་གྱི་དོན་ལ་དགེས་པའི་སྙིང་རྗེ་འབྲས་དུས་ཀྱི་ཡེ་ཤེས་སུ་གྱུར་པ་ནི་ཧེ། དམིགས་མེད་ཀྱི་ཤེས་རབ་འབྲས་དུས་ཀྱི་ཡེ་ཤེས་སུ་གྱུར་པ་བཛྲ།
དེ་གཉིས་ཟུང་དུ་འཇུག་པ་ནི་འབྲས་རྒྱུད་དང་ཀྱཻ་རྡོར་མཚན་ཉིད་པ་ཡིན་ཏེ། ཧེ་ནི་སྙིང་རྗེ་ཆེན་པོ་ཉིད། ། བཛྲའང་ཤེས་རབ་བརྗོད་པར་བྱ། ། ཞེས་གསུངས་པའི་ཕྱིར། དེས་མཚོན་ནས་ཤུགས་ལ་སེམས་ཅན་གྱི་རྒྱུད་ཀྱི་གསལ་སྟོང་ཟུང་འཇུག་ནི་རྒྱུ་རྒྱུད་ཀྱི་ཀྱེ་རྡོར་དང་། རྣལ་འབྱོར་པའི་རྒྱུད་ཀྱི་བསྐྱེད་རྫོགས་ཟུང་འཇུག་ནི་ཐབས་རྒྱུད་ཀྱི་ཀྱཻ་རྡོ་རྗེ་ཡིན་ལ། རྒྱུད་གསུམ་པོ་དེ་དག་བརྗོད་བྱར་སྟོན་པའི་ཀྱཻ་རྡོ་རྗེའི་རྒྱུད་ཚིག་ནི་གཞུང་ཀྱཻ་རྡོ་རྗེ་སྟེ། དེ་ལྟར་བཞི་ལས། དང་པོ་མཚན་ཉིད་པ་དང་། ཕྱི་མ་གསུམ་བཏགས་པ་བ་ཡིན་ཏེ།
རྗེ་བཙུན་སྐུ་མཆེད་གཉིས་ཆར་གྱིས་ཀྱཻ་རྡོ་རྗེ་དེ་གཉིས་མེད། ། ཡེ་ཤེས་དེ་ནི་ཀྱཻ་རྡོ་རྗེ། ། བསྒྲུབ་བྱ་དེ་དོན་ལྡན་པ་ཡི། ། གཞུང་ལམ་དག་ལའང་དེ་སྒྲ་ཡིན། ། ཞེས་གསུངས་པའི་ཕྱིར། དེ་དང་མཐུན་པར་ཡང་དག་སྦྱོར་བའི་རྒྱུད་ཅེས་པས་ཀྱང་། འབྲས་རྒྱུད་དངོས་སུ་བསྟན་ནས། གཞན་གཉིས་ཤུགས་ལ་བསྟན་པ་ཡིན་ཞིང་། དེ་བཞིན་དུ་འཕགས་པ་མཁའ་འགྲོ་མ་རྡོ་རྗེ་གུར་གྱི་རྒྱུད་ཀྱི་རྒྱལ་པོའི་བརྟག་པ་ཞེས་བྱ་བའི་མཚན་དོན་ཡང་། སྡིག་པ་མི་དགེ་བའི་ཆོས་ལས་རིང་དུ་འཕགས་པས་ན་འཕགས་པ།
ཆོས་སྐུ་ནམ་མཁའ་དང་མཉམ་དུ་འགྲོ་ཞིང་། གཟུགས་སྐུ་རྫུ་འཕྲུལ་གྱི་བཀོད་པས་ནམ་མཁའ་ལ་འགྲོ་བས་ན་མཁའ་འགྲོ་མ། རྡོ་རྗེ་ནི་དམིགས་མེད་ཀྱི་ཤེས་རབ། གར་ནི་དྲ་བའི་འགྲེལ་པ་སྟེ་ཕན་ཚུན་ཁྱབ་པའི་ཡེ་ཤེས། རྒྱུན་ཆགས་པས་ན་རྒྱུད། རྟོག་པས་བརྟགས་པས་དོན་བརྟག་པ་ཞེས་བྱ་སྟེ། འདིས་ནི་འབྲས་རྒྱུད་དང་ཐབས་རྒྱུད་དངོས་སུ་བསྟན་ནས་རྒྱུ་རྒྱུད་ཤུགས་ལ་བསྟན་པ་ཡིན་ནོ། ། དེ་གསུམ་ཀ་ལ་རྒྱལ་པོ་ཞེས་ཀྱང་བྱ་སྟེ། རྒྱུ་རྒྱུད་ཀྱིས་རང་བཞིན་གྱི་མཚན་རྟོག་སྤོང་བ་དང་། ཐབས་རྒྱུད་ཀྱིས་གློ་བུར་གྱི་མཚན་རྟོག་སྤོང་བར་བྱེད།
འབྲས་རྒྱུད་ནི་གློ་བུར་གྱི་མཚན་རྟོག་མ་ལུས་པ་སྤངས་པ་ཡིན་པའི་ཕྱིར། དེ་རྣམས་ཀྱིས་རྒྱུད་ཀྱི་མཚན་དོན་བསྟན་ཟིན་ནས། གསུམ་པ་རྒྱུད་འཆད་ཐབས་ཀྱི་མན་ངག་ནི། ཚུལ་གསུམ་མཛེས་རྒྱན་ལས། བཤད་བྱ་སྤྱི་དང་སྦས་པ་མཐར་ཐུག་གསུམ། ། འཆད་བྱེད་ཡན་ལག་ཡི་གེ་མན་ངག་གི ། གསལ་བར་བྱེད་འདི་གདམས་ངག་རྣམ་དྲུག་ཅེས། ། བཤད་ཐབས་ཀུན་གྱི་ནང་ནས་རྒྱལ་པོ་ཉིད། ། ཅེས་གསུངས་པ་ལྟར། བཤད་བྱ་སྤྱི་དོན་དུ་བཤད་པ།
སྦས་དོན་དུ་བཤད་པ། མཐར་ཐུག་ཏུ་བཤད་པ། འཆད་བྱེད་ཡན་ལག་གི་དོན་གྱི་བཤད་པ། ཡི་གེའི་དོན་གྱི་བཤད་པ། མན་ངག་གི་བཤད་པ་སྟེ་དྲུག་ཡོད་པ་ལས། དང་པོ་སྤྱི་ལ་གཉིས་ཏེ། ཕ་རོལ་ཏུ་ཕྱིན་པའི་ཐེག་པ་སྤྱི་དང་། བསྐྱེད་རིམ་སྤྱིའོ། ། དེ་ཡང་སྤྱི་ཞེས་བྱ་བ་ནི་ཐུན་མོང་བ་སྟེ། དང་པོ་ཕ་རོལ་ཏུ་ཕྱིན་པ་སྤྱི་ནི།
ཕ་རོལ་ཏུ་ཕྱིན་པ་ནས་བཤད་པའི་ཕར་ཕྱིན་དྲུག བྱང་ཕྱོགས་སོ་བདུན། ལམ་ལྔ། ས་བཅུ། སྐུ་གསུམ་ལ་སོགས་པ་རྣམས་ཡིན་ཏེ། དེ་རྣམས་ཕ་རོལ་ཏུ་ཕྱིན་པ་དང་། རྡོ་རྗེ་ཐེག་པ་གཉིས་ཀའི་ཐུན་མོང་བའི་ཆོས་ཡིན་པས་སོ། ། གཉིས་པ་བསྐྱེད་རིམ་སྤྱི་ནི་བུམ་དབང་གི་ལམ་བསྐྱེད་རིམ་ཡན་ལག་དང་བཅས་པ་རྣམས་ཡིན་ཏེ། དེ་རྣམས་མཆོག་དང་། ཐུན་མོང་གི་དངོས་གྲུབ་གཉིས་ཀ་བསྒྲུབ་པའི་ཆོས་ཡིན་པའི་ཕྱིར།
གཉིས་པ་སྦས་དོན་དུ་བཤད་པ་ལ་ཡང་། རང་བྱིན་རླབས་ཀྱི་སྦས་པ་དང་། དཀྱིལ་འཁོར་འཁོར་ལོའི་སྦས་པ་གཉིས་ལས། དང་པོ་ནི། གསང་དབང་གི་ལམ་ཡན་ལག་དང་བཅས་པ་རྣམས་ཀྱང་སྦས་པ་ཡིན་ཏེ། དེ་དག་བུམ་དབང་ཙམ་ཐོབ་པ་མན་ཆད་ལ་སྦས་ཤིང་མ་གྲགས་པས་སོ། ། གཉིས་པ་ནི། ཤེས་རབ་ཡེ་ཤེས་ཀྱི་དབང་གི་ལམ་ཡན་ལག་དང་བཅས་པ་རྣམས་ཡིན་ལ། དེས་མཚོན་ནས་དབང་བཞི་པའི་ཡན་ལག་དང་བཅས་པ་རྣམས་ཀྱང་སྦས་པ་ཡིན་ཏེ། དེ་དག་གསང་དབང་ཙམ་ཐོབ་པ་མན་ཆད་ལ་སྦས་ཤིང་མ་གྲགས་པས་སོ། །
གསུམ་པ་མཐར་ཐུག་ཏུ་བཤད་པ་ལ། སྤྱིའི་མཐར་ཐུག་དང་། སྦས་པའི་མཐར་ཐུག་གཉིས་ལས། དང་པོ་ནི། ཕ་རོལ་ཏུ་ཕྱིན་པ་དང་། རྡོ་རྗེ་ཐེག་པ་གཉིས་ཐུན་མོང་བའི་འབྲས་བུར་བཤད་པའི་བཅུ་གཅིག་ཀུན་ཏུ་འོད་ཀྱི་ས་དེ་ཡིན་ཏེ། དེ་མཐར་ཐུག་གི་འབྲས་བུ་དངོས་མ་ཡིན་ཡང་། དེ་དང་ཉེ་བའི་ཆ་ནས་དེས་མིང་གིས་བཏགས་པ་ཡིན་པས་སོ། ། དེ་སྐད་དུ་སམྦུ་ཊི་ལས། གང་དག་བསམ་གྱིས་མི་ཁྱབ་པའི་གནས་སྔོན་དུ་མ་བྱས་པ་ནི་བདེ་བར་གཤེགས་པ་སྟེ་སངས་རྒྱས་ཡིན་ལ་ཞེས་གསུངས་པ་ཡིན་ལ།
གཉིས་པ་སྦས་པའི་མཐར་ཐུག་ནི། རྡོ་རྗེ་ཐེག་པའི་ལམ་ལ་བརྟེན་ནས་ཐོབ་པའི་བཅུ་གསུམ་རྡོ་རྗེ་འཛིན་པའི་ས་དེ་ཉིད་ཡིན་ཏེ། འདི་ནི་སྐུ་བཞི་ཡེ་ཤེས་ལྔ་དང་ལྡན་ཞིང་། སངས་རྒྱས་རང་སྣང་གི་ཤེས་བྱ་ཐམས་ཅད་མཁྱེན་ཚུལ་སོགས་ཕ་རོལ་ཏུ་ཕྱིན་པ་ལས་ཁྱད་པར་དུ་འཕགས་པས་སོ། ། དེ་སྐད་དུ་སམྦུ་ཊི་ལས། མཚན་གཞི་མཚོན་པ་ནི་རྡོ་རྗེ་ཐེག་པ་ཡང་དག་པའོ། ། ཞེས་གསུངས་པ་ཡིན་ནོ། ། འཆད་བྱེད་ཡན་ལག་གི་དོན་གྱི་བཤད་པ་ནི། གཞུང་རྟོགས་དཀའ་བ་རྣམས་ཚིག་འབྱེད་བསྡུ་དང་། བྱེད་ཚིག་རྣམ་དབྱེ་ལ་སོགས་པས་སོ་སོར་ཕྱེ་སྟེ།
སེང་གེའི་ལྟ་སྟངས་ཀྱིས་ཁྱད་པར་གྱི་གཞི་བླངས། སྦལ་པའི་འཕར་གྱིས་སྐབས་དོན་སོ་སོར་ཕྱེ། རུས་སྦལ་འགྲོས་ཀྱིས་ཚིག་དོན་མ་ལུས་པ་བཤད། སྟག་མོའི་མཆོངས་སྟབས་དང་འདྲ་བས་བརྒལ་ལན་མཐའ་དཔྱད་པ་དང་བཞིས་འཆད་པར་བྱེད་པ་ཡིན་ཞིང་། ཡི་གེའི་དོན་གྱི་བཤད་པ་ནི། ཡན་ལག་གི་དོན་གྱིས་རྟོགས་མི་ནུས་པ་ན་དང་ག་ཧ་ཞེས་པའི་ནའི་སྒྲ་ལས་དྲངས་ཏེ། ན་ར་མི་དང་། ག་ཞེས་པའི་སྒྲ་ལས་དྲངས་ཏེ། ག་ཝི་བ་གླང་དང་། ཧའི་སྒྲ་ལས་དྲངས་ཏེ་ཧ་སྟི་གླང་པོ་ཆེ་ལ་བཤད་པ་ལྟ་བུ་སྒྲ་དྲངས་ཏེ་བཤད་པ་དང་།
གཟུང་འཛིན་གཉིས་བྲལ་སྟོན་པའི་ཧཱུྃ་ལྟ་བུ་ཡི་གེ་ཁ་ཕྲལ་ཏེ་བཤད་པ་དང་། ཨེ་ཝྃ་མ་ཡ་བཞི་ལ་འཁོར་ལོ་བཞི་དངོས་སུ་བཤད་པ་མེད་ཀྱང་དབྱིབས་མཐུན་པས་ཡི་གེ་དབྱིབས་མཐུན་གྱི་བཤད་པ་དང་གསུམ་ཡོད་པ་ཡིན་ལ། འཆད་བྱེད་མན་ངག་གི་བཤད་པ་ནི། ཡན་ལག་གི་དོན་དང་ཡིག་དོན་གྱིས་མི་རྟོགས་པའི། དཀར་མོ་རི་དྭགས་མཚན་མ་འཛིན། ། ཞེས་སོགས་དང་། མ་ད་ན་ཆང་། བ་ལ་ཤ་ཞེས་སོགས། དཔའ་བོ་དང་མཁའ་འགྲོ་མ་རྣམས་ཀྱི་བརྡ་མཛད་པའི་མན་ངག་གིས་འཆད་དགོས་པ་རྣམས་ཡིན་ནོ། ། དེས་ན་ཚུལ་གསུམ་མཛེས་རྒྱན་ལས།
མདོར་ན་བཤད་བྱའི་དབྱེ་བ་ལྔའམ་དྲུག ། འཆད་བྱེད་གསུམ་གྱིས་ཕྱེ་བས་འཆད་ཚུལ་གྱིས། ། མན་ངག་བཅོ་ལྔ་བཅོ་བརྒྱད་གང་འདོད་འབྱུང་། ། ཞེས་གསུངས་པ་ལྟར་མདོར་བསྡུ་ན། བཤད་བྱ་སྤྱི་དོན་གཅིག སྦས་དོན་གཉིས། མཐར་ཐུག་གི་དོན་གཉིས་ཏེ། བཤད་བྱ་ལྔ་ལ་འཆད་བྱེད་གསུམ་གསུམ་སྦྱར་བས་འཆད་ཐབས་ཀྱི་མན་ངག་བཅོ་ལྔ་འབྱུང་བའམ། ཡང་ན་བཤད་བྱ་སྤྱི་དོན་ལ་གཉིས་སུ་ཕྱེ་བས་བཤད་བྱ་དྲུག་ལ་འཆད་བྱེད་གསུམ་གསུམ་དུ་ཕྱེ་བས་འཆད་ཐབས་ཀྱི་མན་ངག་བཅོ་བརྒྱད་འབྱུང་བ་ཡིན་ལ། བཤད་བྱ་སྤྱི་སྦས་མཐར་ཐུག་གསུམ་པོ་སོ་སོར་སྟོན་པའི་རྒྱུད་ཚིག་དེ་དང་དེ་འཆད་བྱེད་ཡན་ལག་གི་དོན་སོགས་སྐབས་སུ་གང་བབས་དེ་དང་དེའི་འཆད་པ་ནི་ཁྲེའུར་བཤད་པ་དང་།
ཐབས་དང་ཤེས་རབ་བདག་ཉིད་རྒྱུད། ། ཅེས་པ་ལྟ་བུ་རྒྱུ་རྒྱུད་ཐབས་རྒྱུད་འབྲས་རྒྱུད་གསུམ་དང་སྦྱར་ནས་བཤད་པ་དང་། ལུས་ལ་ཡེ་ཤེས་ཆེན་པོ་གནས། ། ཞེས་སོགས་ལྟ་བུ། རང་བཞིན་ལྷན་སྐྱེས་དང་ཞུ་བདེ་ལྷན་སྐྱེས་གཉིས་དང་སྦྱར་ནས་འཆད་པ་ནི་ལྡན་པར་བཤད་པ་དང་། རྒྱུད་ཀྱི་གླེང་གཞི་དང་ཡབ་ཀྱི་རྩ་སྔགས་དང་རིགས་སུ་སྐྱེས་དང་ལ་སོགས་པ་ལ། བཤད་བྱ་སྤྱི་དོན། སྦས་དོན་གཉིས། མཐར་ཐུག་སྟེ་བཞི་དང་སྦྱར་ཏེ་བཤད་པ་མི་འདྲ་བ་བཞི་བྱེད་པ་ནི། རྒྱུད་དོན་ཡིད་བཞིན་གྱི་ནོར་བུ་ལྟར་བཤད་པ་ཡིན་ཞིང་།
དེ་དག་ཀྱང་བཤད་ཐབས་གདམས་ངག་དྲུག་པོ་དེ་དག་གི་ནང་སེལ་སིབ་ཚེགས་སུ་ཚང་བ་ཡིན་ནོ། ། གཞན་ཡང་སེམས་ཀྱི་རྒྱུད་རྒྱུན་ཆགས་གཅིག་གཏན་ལ་དབབ་པའི་ཕྱིར་རྒྱུད་གསུམ་དང་སྦྱར་ཏེ་བཤད་པ། དབང་བཞི་ལམ་དུ་བྱ་བའི་ཕྱིར་བདག་ཉིད་ཅན་གསུམ་དང་སྦྱར་ཏེ་བཤད་པ། སྐུ་བཞི་ལམ་དུ་བྱ་བའི་ཕྱིར་གནས་པ་བཞི་དང་སྦྱར་ཏེ་བཤད་པ། སྒྲིབ་པ་སྤོང་བའི་ཕྱིར་དག་པ་གསུམ་དང་སྦྱར་ཏེ་བཤད་པ་དང་། སྣོད་དང་མི་ལྡན་པ་ལ་གབ་ཅིང་གསང་བའི་ཕྱིར་སམྦུ་ཊིའི་རྒྱུད་ཕྱི་མ་ནས་བཤད་པ་ལྟར་གསང་བ་བདུན་གྱི་བཤད་པ། མན་ངག་ལུགས་ཀྱི་འཆད་ཐབས་ལྔ་པོ་དེ་དག་ཀྱང་གོང་གི་འཆད་ཐབས་དང་པོ་གདམས་ངག་དྲུག་གི་ནང་དུ་འདུས་པ་ཡིན་ནོ། ། དེ་ལྟར་དྲུག་ལས། དང་པོ་ནི། དཔལ་ནམ་མཁའ་དང་མཉམ་པའི་རྒྱུད་ལས་གསུངས་པ་ཡིན་ཏེ།
ཡི་གེ་དང་ནི་ཡན་ལག་དང་། ། བསྡུས་པའི་དོན་དང་སྤྱི་ཡི་དོན། ། སྦས་དང་དེ་བཞིན་མཐར་ཐུག་པ། ། མན་ངག་རྣམ་པ་དྲུག་གི་ནི། ། རྒྱུད་རྣམས་ངེས་པ་ཁོ་ན་ཡིན། ། ཞེས་གསུངས་པ་ལྟར་ཡིན་ནོ། ། ཡང་སྐར་རྒྱལ་ཟླ་བའི་རྒྱུད་འཆད་ཐབས་མཐའ་དྲུག་ཚུལ་བཞི་པོ་རྣམས་ཀྱང་འཆད་ཐབས་གདམས་ངག་དྲུག་པོ་དེ་ལ་ཚང་བ་ཡིན་ཏེ། འཆད་བྱེད་ཡན་ལག་གི་དོན་གྱི་བཤད་བྱ་སྤྱི་སྦས་མཐར་ཐུག་གསུམ་འཆད་པ་ནི། རིམ་པ་བཞིན་སྒྲ་ཇི་བཞིན་པ་དང་། ངེས་པའི་དོན་དང་།
དགོངས་པ་ཅན་མ་ཡིན་པའི་བཤད་པ་ཡིན་ཞིང་། འཆད་བྱེད་ཡི་གེའི་དོན་དང་མན་ངག་གི་དོན་གཉིས་ཀྱིས་བཤད་བྱ་སྤྱི་སྦས་མཐར་ཐུག་གསུམ་འཆད་པ་ནི། རིམ་པ་བཞིན་སྒྲ་ཇི་བཞིན་པ་མ་ཡིན་པ་དང་། དྲང་བའི་དོན་དང་། དགོངས་པ་ཅན་གྱི་བཤད་པ་ཡིན་པས་དྲུག་པོ་དེ་དག་ཀྱང་ཚང་ལ། ཚུལ་བཞི་ནི་འཆད་བྱེད་ཡི་གེའི་དོན་དང་། བཤད་བྱ་སྤྱི་སྦས་མཐར་ཐུག་བཞི་པོ་ཡིན་པས། དེ་དག་ནི་འཆད་ཐབས་གདམས་ངག་དྲུག་པོ་འདི་ལ་དངོས་སུ་ཚང་བ་ཡིན་ཞིང་། གཞན་ཡང་གསང་འདུས་ཡེ་ཤེས་ཞབས་ལུགས་པ་རྣམས་བསྙེན་སྒྲུབ་ཡན་ལག་བཞི་དང་སྦྱར་ཏེ་རྒྱུད་སྒྲུབ་ཐབས་ལྟར་བཤད་པ་དང་། གསང་འདུས་འཕགས་ལུགས་པ་རྣམས་གླེང་སློང་བ་ལྔ་ལ་སོགས་པ་རྒྱན་བདུན་གྱི་སྒོ་ནས་བཤད་པ་ལ་སོགས་པ་རྣམས་ཀྱང་འཆད་ཐབས་གདམས་ངག་དྲུག་པོ་འདི་ལ་མ་ལུས་པ་ཚང་བ་ཡིན་ནོ། །
དེ་ལྟ་བུའི་སྒོ་ནས་རྒྱུད་འཆད་པའི་སྐབས་འདིར་བཤད་པ་ལ་ཚོགས་སློབ་ཀྱི་བཤད་པ་གཉིས་སུ་ཡོད་པར་ཡང་གསུངས་ཏེ། སློབ་དཔོན་རིན་པོ་ཆེ་བསོད་ནམས་རྩེ་མོའི་རྒྱུད་སྡེ་སྤྱི་རྣམ་ལས། འོ་ན་བཤད་པ་གཉིས་གང་ཡིན་ན། སྤྱི་དོན་གཉིས་སུ་འཆད་ལུགས་ཀྱི་མན་ངག་གསུམ་གྱིས་རྒྱུད་མཐའ་དག་འཆད་པ་ནི་ཚོགས་པ་ལ་བཤད་པ་ཡིན་ལ། སློབ་མ་སློབ་དཔོན་དུ་གྱུར་པ་ཟབ་ཅིང་རྒྱ་ཆེ་བའི་བློ་དང་ལྡན་པ་ལ་བཤད་པ་མཐའ་དག་བྱེད་ཅེས་གསུངས་པ་ཡིན་པས། དེས་ན་ཀྱེ་རྡོར་གྱི་རྒྱུད་འཆད་པའི་སྐབས་འདིར་བུམ་དབང་བསྐྱེད་རིམ་དང་བཅས་པ་བཤད་པ་ནི་ཚོགས་བཤད་དང་། དབང་གོང་མ་རྫོགས་རིམ་དང་བཅས་པ་བཤད་པ་ནི་སློབ་བཤད་ཡིན་ནོ། ། ཞེས་གསུངས་སོ། ། དེ་རྣམས་ནི་ཚུལ་གསུམ་པ་རྒྱུད་འཆད་ཐབས་ཀྱི་མན་ངག་སྟེ། དེ་དག་གིས་ཚུལ་དང་པོ་གསུམ་བསྟན་ཟིན་ཏོ། །
ད་ནི་གསུམ་པ་རྒྱུད་ཀྱི་ལམ་རིམ་མངོན་པར་རྟོགས་པ་འཆད་པ་ལ་གཉིས་ཏེ། རྣམ་གྲངས་ཀྱི་སྒོ་ནས་མདོར་བསྟན། སོ་སོའི་སྒོ་ནས་རྒྱས་པར་བཤད་པའོ། ། དང་པོ་ནི། ལྗོན་ཤིང་མཛེས་རྒྱན་ལས། རྒྱུ་རིགས་སྤང་བྱ་རྐྱེན་ལ་ལྟོས་པ་བཞི། ། སྐྱབས་འགྲོ་གསོ་སྦྱོང་གཏན་ཁྲིམས་སེམས་བསྐྱེད་བཞི། ། བྱེ་མདོ་རྣལ་འབྱོར་སྤྱོད་དང་དབུ་མ་བཞི། ། བྱ་སྤྱོད་རྣལ་འབྱོར་རྒྱུད་དང་བླ་མེད་བཞི། ། བཞི་བཞི་བཅུ་དྲུག་རྒྱུད་དང་རིམ་འཇུག་ལམ། །
དེ་རྗེས་སྔགས་ལམ་ཐོག་མ་སྨིན་བྱེད་དབང་། ། ལམ་ལ་རྟོགས་པའི་ལྟ་བ་བསྐྱེད་རྫོགས་གཉིས། ། སྤྱོད་དང་ཉེ་རྒྱུ་མཆོག་གི་མངོན་རྟོགས་ལྔ། ། བཟླས་དང་གཏོར་མ་སྦྱིན་སྲེག་རབ་གནས་དང་། ། ལས་ཚོགས་རབ་འབྱམས་ཞེས་བྱ་ཡན་ལག་ལྔ། ། གཉིས་ཀའི་ཐུན་མོང་དམ་ཚིག་སྡོམ་པ་སྟེ། ། ཐབས་རྒྱུད་མངོན་པར་རྟོགས་པ་བཅུ་གཅིག་གོ ། གནས་སྐབས་འབྲས་བུ་སློབ་ལམ་ས་བཅུ་གཉིས། ། མཐར་ཐུག་གནས་ཡོངས་གྱུར་དང་ཡེ་ཤེས་སྐུ། ། མི་གནས་མྱ་ངན་འདས་དང་གཉིས་སུ་མེད། །
མཛད་པ་རྒྱུན་མ་ཆད་དང་རྣམ་ལྔ་འོ། ། དེ་ལྟར་མངོན་རྟོགས་བཞི་བཅུ་རྩ་ལྔ་ལས། ། གཏན་ཁྲིམས་བདུན་དང་དབང་གི་མངོན་རྟོགས་བདུན། ། སོ་སོར་ཕྱེ་བས་ལྔ་བཅུ་བདུན་དུ་འགྱུར། ། དེ་ཚེ་བཞི་དང་བཅུ་དང་བཞི་དང་བཞི། ། དེ་བཞིན་བདུན་དང་ལྔ་དང་ལྔ་དང་གཅིག ། བཅུ་གཉིས་ལྔ་སྟེ་ལྔ་བཅུ་རྩ་བདུན་ནི། ། བཤད་བྱ་མངོན་པར་རྟོགས་པའི་ལུས་ཡིན་ནོ། ། ཞེས་གསུངས་ལྟར་ཡིན་ལ། གཉིས་པ་སོ་སོའི་སྒོ་ནས་རྒྱས་པར་བཤད་པ་ལ།
རྒྱུ་རྒྱུད། ཐབས་རྒྱུད། འབྲས་རྒྱུད་གསུམ་ལས། དང་པོ་ནི། སློབ་དཔོན་གརྦྷ་རི་པས། རྒྱུ་རིགས་སྤང་བྱ་རྐྱེན་ལ་ལྟོས། ། གང་ཟག་རྣམ་པ་བཞིར་ནི་འདོད། ། ཅེས་གསུངས་པ་ལྟར། རྒྱུ་ལ་ལྟོས་པ། རིགས་ལ་ལྟོས་པ།
སྤང་བྱ་ལ་ལྟོས་པ། རྐྱེན་ལ་ལྟོས་པ་དང་བཞི་ལས། དང་པོ་རྒྱུ་ལ་ལྟོས་པ་ནི། སེམས་ཅན་ཐམས་ཅད་རྒྱུ་བདེ་གཤེགས་སྙིང་པོ་དང་ལྡན་པ་འདི་ཉིད་ཡིན་ནོ། ། རྩ་རྒྱུད་ལས་རང་དང་རང་གི་རྟོགས་པ་ལས། ། སངས་རྒྱས་མ་ཡིན་སེམས་ཅན་ནི། ། གཅིག་ཀྱང་ཡོད་པ་མ་ཡིན་ནོ། ། དམྱལ་བ་ཡི་དྭགས་བྱོལ་སོང་དང་། ། ལྷ་དང་ལྷ་མིན་མི་རྣམས་དང་། ། བཤང་བའི་སྲིན་བུ་ལ་སོགས་པ། །
ལྷ་དང་ལྷ་མ་ཡིན་གྱིས་ཀྱང་། ། བདེ་བ་གང་ཕྱིར་མི་ཤེས་པ། ། རྟག་ཏུ་རང་བཞིན་བདེ་བ་ཅན། ། འཇིག་རྟེན་ཁམས་ནི་གང་དུ་ཡང་། ། སངས་རྒྱས་གཞན་དུ་རྙེད་མི་འགྱུར། ། སེམས་ནི་རྫོགས་པའི་སངས་རྒྱས་ཉིད། ། སངས་རྒྱས་གཞན་དུ་བསྟན་པ་མེད། ། ཅེས་དང་། ཐེག་པ་ཆེན་པོ་རྒྱུད་བླ་མ་ལས། རྫོགས་སངས་སྐུ་ནི་འཕྲོ་ཕྱིར་དང་། །
དེ་བཞིན་ཉིད་དབྱེར་མེད་ཕྱིར་དང་། ། རིགས་ཡོད་ཕྱིར་ན་ལུས་ཅན་ཀུན། ། རྟག་ཏུ་སངས་རྒྱས་སྙིང་པོ་ཅན། ། ཞེས་གསུངས་པས་སོ། ། གཉིས་པ་རིགས་ལ་ལྟོས་པ་ནི། རྣལ་འབྱོར་པ་གང་གི་སྲིན་ལག་གི་རྩ་བ་ལ་རྡོ་རྗེ་རྩེ་དགུ་པ་དང་། ནོར་བུ་མིག་གསུམ་པ་ལ་སོགས་པའི་དབྱིབས་ཀྱི་རི་མོ་ཡོད་པ་དང་། རྣལ་འབྱོར་པ་གང་ཞིག་ཁ་དོག་ནག་པོ་ཤས་ཆེ་བ་ལ་སོགས་པ་ནི་མི་བསྐྱོད་པ་ལ་སོགས་པའི་རིགས་ཡིན་ཏེ། རྩ་རྒྱུད་ལས། གང་གི་སྲིན་ལག་རྩ་བ་ལ། །
རྡོ་རྗེ་རྩེ་དགུ་པར་གྱུར་པ། ། མི་བསྐྱོད་པ་ཡི་རིགས་མཆོག་ཉིད། ། རྣམ་སྣང་མཛད་ཀྱི་འཁོར་ལོས་འགྱུར། ། དཔག་མེད་མགོན་གྱི་འདམ་སྐྱེས་ཉིད། ། རིན་ཆེན་འབྱུང་གི་རིན་ཆེན་ཉིད། ། ལས་ཀྱི་རིགས་ཀྱི་རལ་གྲི་ཉིད། ། ཅེས་དང་། རྣལ་འབྱོར་པ་གང་ནག་པོ་ཆེ། ། དེ་ཡི་ལྷ་ནི་མི་བསྐྱོད་པ། ། རྣལ་འབྱོར་པ་གང་སེར་པོ་ཆེ། །
དེ་ཡི་ལྷ་ནི་རྣམ་སྣང་མཛད། ། རྣལ་འབྱོར་པ་གང་སྔོ་སང་ཆེ། ། དེ་ཡི་ལྷ་ནི་དོན་ཡོད་ཉིད། ། རྣལ་འབྱོར་པ་གང་སེར་པོ་ཆེ། ། རིན་ཆེན་བདག་པོ་རིགས་ཀྱི་ལྷ། ། རྣལ་འབྱོར་པ་གང་དཀར་དམར་ཉིད། ། འོད་དཔག་མེད་པ་རིགས་ཀྱི་ལྷ། ། རྣལ་འབྱོར་པ་གང་དཀར་དང་སེར། ། དེ་ནི་སེམས་དཔའི་རིགས་སུ་འགྱུར། ། ཞེས་གསུངས་པས་སོ། །
གསུམ་པ་སྤང་བྱ་ལ་ལྟོས་པ་ནི། སྦྱང་གཞི་ཞེ་སྡང་ཤས་ཆེ་བ་ནི་མི་བསྐྱོད་པའི་རིགས་དང་། གཏི་མུག་ཤས་ཆེ་བ་སོགས་ནི་རྣམ་སྣང་གི་རིགས་ལ་སོགས་པ་ཡིན་ཞིང་། བཞི་པ་རྐྱེན་ལ་ལྟོས་པ་ནི། མཚམས་མེད་ལྔ་བྱས་པ་ཡང་རྐྱེན་སྨིན་གྲོལ་གྱི་ལམ་ཟབ་མོ་ཉམས་སུ་བླངས་ན་གྲོལ་བར་འགྱུར་ཏེ། རྩ་རྒྱུད་ལས། མཚམས་མེད་ལྔ་ནི་བྱེད་པ་དང་། ། སྲོག་ཆགས་གསོད་ལ་དགའ་བ་དང་། ། གཞན་ཡང་སྐྱེ་བ་དམན་གང་དང་། ། རྨོངས་དང་མ་རུང་ལས་བྱེད་དང་། །
གཟུགས་ངན་ཡན་ལག་མ་ཚང་བ། ། བསམ་པས་དེ་རྣམས་འགྲུབ་པར་འགྱུར། ། ཞེས་གསུངས་ཕྱིར་རོ། ། གཉིས་པ་ཐབས་ཀྱི་རྒྱུད་ལ། སྐལ་དམན་རིམ་འཇུག་པ་དང་། སྐལ་ལྡན་ཅིག་ཅར་བ་གཉིས་ལས། དང་པོ་ལ་སྤྱོད་པ་རིམ་པ་ཅན་ལ་བསླབ་པ་དང་། ལྟ་བ་རིམ་པ་ཅན་ལ་བསླབ་པ་དང་། ཐུན་མོང་མ་ཡིན་པའི་ཐེག་པའི་རིམ་པ་ལ་བསླབ་པ་དང་གསུམ་གྱི། དང་པོ་ནི།
རྩ་རྒྱུད་ལས། སྐལ་དམན་སེམས་ཅན་གདུལ་དཀའ་བ། ། གང་གིས་འདུལ་བར་འགྱུར་བ་ལགས། ། ཞེས་པའི་ལན་དུ། བཅོམ་ལྡན་འདས་ཀྱིས་བཀའ་སྩལ་པ། དང་པོར་གསོ་སྦྱོང་སྦྱིན་པར་བྱ། ། དེ་རྗེས་བསླབ་པའི་གནས་བཅུ་སྦྱིན། ། ཞེས་གསུངས་པ་ལྟར། སྐྱབས་འགྲོ གསོ་སྦྱོང་། གཏན་ཁྲིམས།
དུས་ནམ་སྐྱེ་ངེས་པ་མེད་པའི་སེམས་བསྐྱེད་དང་བཞི་ཡོད་པ་ཡིན་ལ། གཉིས་པ་ལྟ་བ་རིམ་པ་ཅན་ལ་བསླབ་པ་ལ། ཡང་རྩ་རྒྱུད་ལས། དེ་ལ་བྱེ་བྲག་སྨྲ་བ་བསྟན། ། མདོ་སྡེ་པ་ཡང་དེ་བཞིན་ནོ། ། དེ་ནས་རྣལ་འབྱོར་སྤྱོད་པ་ཉིད། ། དེ་ཡི་རྗེས་སུ་དབུ་མ་བསྟན། ། ཞེས་གསུངས་པ་ལྟར། གྲུབ་མཐའ་བཞི་ལས། དང་པོ་བྱེ་བྲག་ཏུ་སྨྲ་བ་ལ་དམན་འབྲིང་མཆོག་གསུམ་ལས།
མཆོག་ཁ་ཆེ་བའི་ལུགས་ནི། མངོན་པ་མཛོད་ལ་བརྟེན་ནས་ཤེས་པར་བྱ་དགོས་ཏེ། དག་ལྡན་ལས། འདིའི་གཞུང་མཐའ་ཡས་མདོ། གངས་ཅན་འདི་ལ་མཛོད་ཀྱི་རབ་ཏུ་བྱེད་པ་ཙམ་སྣང་བས་དེར་བལྟ་བར་བྱའོ། ། ཞེས་གསུངས་པས་སོ། ། གཉིས་པ་མདོ་སྡེ་པའི་ལུགས་ནི། མཛོད་རང་འགྲེལ་དང་། མངོན་པ་ཀུན་ལས་བཏུས་གཉིས་ཀྱི་མདོ་སྡེ་པའི་སྐབས་ལ་བརྟེན་ཏེ་ཤེས་པར་བྱ་ཞིང་། གསུམ་པ་རྣལ་འབྱོར་སྤྱོད་པ་བའི་ལུགས་ནི།
བྱམས་ཆོས་ཕྱི་མ་གསུམ་དང་། ཐོགས་མེད་ཀྱི་ཐེག་བསྡུས་ལ་སོགས་པ་ལ་བརྟེན་ནས་ཤེས་པར་བྱ་དགོས་པ་ཡིན་ལ། བཞི་པ་དབུ་མ་པའི་ལུགས་ནི། སློབ་དཔོན་འཕགས་པ་ཡབ་སྲས་ཀྱི་གཞུང་ལ་བརྟེན་ཏེ་ཤེས་པར་བྱའོ། ། གསུམ་པ་ཐུན་མོང་མ་ཡིན་པའི་ཐེག་པའི་རིམ་པ་ལ་བསླབ་པ་ནི། རྩ་རྒྱུད་ལས། སྔགས་ཀྱི་རིམ་པ་ཀུན་ཤེས་ནས། ། དེ་རྗེས་ཀྱཻ་རྡོ་རྗེ་བསྟན། ། ཞེས་གསུངས་པ་ལྟར་རྒྱུད་སྡེ་བཞི་ལས། བྱ་རྒྱུད་ནི་སྨིན་བྱེད་དང་ཆུ་དང་ཅོད་པན་གྱི་དབང་ཐོབ་ནས།
བྱ་བ་སྤྱིའི་རྒྱུད་ཆེན་བཞི་ལ་བསླབས་ཏེ་མཚན་བཅས་དང་མཚན་མེད་ཀྱི་རྣལ་འབྱོར་སྒོམ་པར་བྱེད། སྤྱོད་རྒྱུད་ནི་སྨིན་བྱེད་ཆུ། ཅོད་པན། རྡོ་རྗེ། དྲིལ་བུ། མིང་གི་དབང་དང་ལྔ་ཐོབ་ནས་རྣམ་སྣང་མངོན་བྱང་ལ་སོགས་པའི་རྒྱུད་ལ་བསླབས་ཏེ་མཚན་བཅས་མཚན་མེད་ཀྱི་རྣལ་འབྱོར་སྒོམ་པར་བྱེད་ལ། རྣལ་འབྱོར་རྒྱུད་ནི་སྨིན་བྱེད་ཆུ་དབང་སོགས་ལྔའི་སྟེང་དུ། ཕྱིར་མི་ལྡོག་པ་འཁོར་ལོའི་དབང་ཐོབ་ནས། དེ་ཉིད་འདུས་པ་དང་། རྡོ་རྗེ་རྩེ་མོ་ལ་སོགས་པའི་རྒྱུད་ལ་བསླབས་ཏེ་མཚན་བཅས་མཚན་མེད་ཀྱི་རྣལ་འབྱོར་སྒོམ་པར་བྱེད་དོ། །
རྣལ་འབྱོར་བླ་མེད་ནི་སྨིན་བྱེད་དབང་བཞི་རྫོགས་པར་ཐོབ་ནས་ཕ་རྒྱུད་གསང་བ་འདུས་པ་དང་། མ་རྒྱུད་སངས་རྒྱས་མཉམ་སྦྱོར་ལ་སོགས་པ་ལ་བསླབས་ཏེ། བསྐྱེད་རྫོགས་ཟུང་འཇུག་སྒོམ་པར་བྱེད་ཅིང་། དེ་དག་གི་རྗེས་སུ་སླར་ཡང་གཉིས་མེད་ཀྱི་དཔལ་དགེས་པ་རྡོ་རྗེའི་དཀྱིལ་འཁོར་དུ་ཞུགས་ཏེ། ཟབ་ཅིང་རྒྱ་ཆེ་བའི་ལམ་སྒོམ་པར་བྱེད་པ་ཡིན་ནོ། ། གཉིས་པ་སྐལ་ལྡན་ཅིག་ཅར་བ་ནི། སྐལ་དམན་སེམས་ཅན་གདུལ་དཀའ་བ། ། ཞེས་སོགས་ཀྱི་ཤུགས་ལ། སྐལ་ལྡན་སེམས་ཅན་འདུལ་སླ་བ། ། གང་གིས་འདུལ་བར་འགྱུར་བ་ལགས། །
བཅོམ་ལྡན་འདས་ཀྱིས་བཀའ་སྩལ་པ། ། གསོ་སྦྱོང་སྦྱིན་སོགས་མི་ལྟོས་པར། ། དང་པོར་ཀྱཻ་རྡོ་རྗེ་བསྟན། ། ཞེས་པ་ཞིག་དོན་གྱིས་ཐོབ་པར་གསུངས་པ་ཡིན་པས། གང་ཟག་སྐལ་བ་རབ་དང་ལྡན་པ་སྐལ་བ་བཟང་པོ་ཅན་དང་པོ་ཉིད་ནས་དགེས་པ་རྡོ་རྗེའི་དཀྱིལ་འཁོར་དུ་ཞུགས་ཏེ་དབང་བཞི་རྫོགས་པར་མནོས་ནས་གྲོལ་ལམ་བསྐྱེད་རྫོགས་གཉིས་ལ་སོགས་པ་རྣམས་བསྒོམ་པས་ཆོག་གསུངས་པ་ཡིན་ལ། དེ་ལྟར་བསྒོམ་བྱའི་གྲོལ་ལམ་དེ་ལ་ཡང་གསུམ་སྟེ། མཆོག་གི་དངོས་གྲུབ་བསྒྲུབ་པའི་མངོན་རྟོགས། ཐུན་མོང་གི་དངོས་གྲུབ་བསྒྲུབ་པའི་མངོན་རྟོགས། གཉིས་ཀའི་གྲོགས་དམ་ཚིག་དང་སྡོམ་པའོ། ། དང་པོ་ལ་ལྟ་བ་སོགས་ལྔ་ལས།
དང་པོ་ལྟ་བ་ལ་གཉིས་ཏེ། ལྟ་བ་དང་པོར་སྟོན་པའི་རྒྱུ་མཚན། རྒྱུ་མཚན་ཅན་གྱི་ལྟ་བ་དངོས་སོ། ། དང་པོ་ནི། གྲོལ་ལམ་རྣམས་ཀྱི་ནང་ནས་ལྟ་བ་དང་པོར་སྟོན་པའི་རྒྱུ་མཚན་ཡོད་དེ། ལྟ་བས་རྒྱུད་སྦྱངས་ཏེ། དེའི་རྩིས་ཟིན་པའི་ལམ་ཐམས་ཅད་སངས་རྒྱ་བའི་ལམ་དུ་འགྱུར་བ་དང་། ལམ་གཞན་ལས་རྒྱ་ཆེ་བ་དང་། ལོག་ལྟས་འཕྲོག་པར་མི་ནུས་པའི་ཕྱིར། གཉིས་པ་ལ་ལྔ་སྟེ།
ཡེ་ཤེས་དེ་གནས་ལུགས་སུ་ངོ་སྤྲད་པ། ཡེ་ཤེས་དེ་ལ་གང་ཟག་གི་བདག་ཏུ་ལོག་པར་རྟོག་པ་དགག་པ། ཡེ་ཤེས་དེའི་ཡུལ་གནས་ལུགས་གཏན་ལ་དབབ་པ། གཏན་ལ་དབབ་པ་དེ་གསུང་རབ་ཐམས་ཅད་ལས་རྟོགས་བྱར་བསྟན་པ། གསང་སྔགས་ཀྱི་ཐབས་ཀྱིས་རྟོགས་པར་བསྟན་པའོ། ། དང་པོ་ཡེ་ཤེས་དེ་ལ་གནས་ལུགས་སུ་ངོ་སྤྲད་པ་ནི་དབང་གི་ཡེ་ཤེས་རྒྱུད་ལ་སྐྱེས་པའི་རྣལ་འབྱོར་པ་དེའི་སྣང་ངོ་ན། རྣམ་དག་ཡེ་ཤེས་གཟུགས་ཅན་ཏེ། སངས་རྒྱས་དང་། གཞི་འཁོར་བའི་ཆོས་ཐ་དད་དུ་དབྱེར་མེད་ཅིང་རོ་གཅིག་པས་འཁོར་འདས་ཀུན་རང་བཞིན་མེད་པར་མཉམ་ཉིད་དུ་རྟོགས་པ་ཡིན་ཏེ། རྩ་རྒྱུད་ལས།
ཕྱི་ནས་དེ་ཉིད་ཡང་དག་བཤད། ། རྣམ་དག་ཡེ་ཤེས་གཟུགས་ཅན་དང་། ། འཁོར་བ་རྣམ་པར་རྟོག་པ་ལ། ། ཁྱད་པར་ཅུང་ཟད་ཡོད་མ་ཡིན། ། ཞེས་གསུངས་པས་སོ། ། དབང་གི་ཡེ་ཤེས་དེ་ལ་ཡུལ་རྟོགས་ཚུལ་གྱི་སྒོ་ནས་རང་རིག་པའི་ཡེ་ཤེས། གཟུང་འཛིན་གཉིས་མེད་ཀྱི་ཡེ་ཤེས། མཁའ་མཉམ་གྱི་ཡེ་ཤེས། རྡུལ་བྲལ་ཡེ་ཤེས། སྟོང་པ་ཉིད་ཀྱི་ཡེ་ཤེས་ལ་སོགས་པ་མཚན་གྱི་རྣམ་གྲངས་དུ་མ་གསུངས་ཏེ།
རྩ་རྒྱུད་ལས། རང་རིག་ཡེ་ཤེས་ཉིད་དུ་འགྱུར། ། རང་གཞན་ཡང་དག་རིག་པ་སྤངས། ། མཁའ་མཉམ་རྡུལ་བྲལ་སྟོང་པ་ཉིད། ། དངོས་དང་དངོས་མེད་བདག་ཉིད་མཆོག ། ཐབས་དང་ཤེས་རབ་ཤིན་ཏུ་འདྲེས། ། ཆགས་དང་ཆགས་བྲལ་རྣམ་པར་འདྲེས། ། དེ་ཉིད་སྲོག་ཆགས་རྣམས་ཀྱི་སྲོག ། དེ་ཉིད་ཡི་གེ་དམ་པ་སྟེ། ། དེ་ཉིད་འགྲོ་བའི་བདག་ཉིད་དེ། །
དེ་ཉིད་ཐམས་ཅད་ཁྱབ་པ་པོ། ། དེ་ཉིད་སངས་རྒྱས་ཡེ་ཤེས་ཅན། ། ཞེས་གསུངས་པས་སོ། ། གཉིས་པ་ཡེ་ཤེས་དེ་ལ་གང་ཟག་གི་བདག་ཏུ་ལོག་པར་རྟོག་པ་དགག་པ་ནི། དབང་གི་ཡེ་ཤེས་སྐྱེས་པའི་རྣལ་འབྱོར་པ་དེས་ཡེ་ཤེས་དེ་ཉམས་སུ་མྱོང་ཞིང་བླ་མས་ངོ་སྤྲད་པའི་ཚེ། རྣལ་འབྱོར་པ་དེའི་རྗེས་སྤྱོད་ཀྱི་ཉམས་ལ་བདག་གི་མྱོང་བ་འདི་ནི་ཐམས་ཅད་ཀྱི་མྱོང་བ་པོ་དང་བྱེད་པ་པོར་འདུག་གོ་སྙམ་དུ་རྟོག་ན་གང་ཟག་གི་བདག་ཏུ་ལོག་པར་རྟོགས་པ་ཡིན་པས། དེ་དགག་པའི་ཕྱིར་དུ་ཡེ་ཤེས་དེ་ཀུན་རྫོབ་ཏུ་སྒྱུ་མ་ལྟ་བུ་དང་དོན་དམ་དུ་སྤྲོས་བྲལ་དུ་གཏན་ལ་འབེབས་དགོས་པ་ཡིན་ཏེ། རྩ་རྒྱུད་ལས། སྐྱེས་བུ་སྔོན་རབ་དབང་ཕྱུག་དང་། ། བདག་དང་གསོ་བ་སེམས་ཅན་དང་། །
དུས་དང་གང་ཟག་ཉིད་དང་ནི། ། དངོས་པོ་ཀུན་གྱི་རང་བཞིན་འདི། ། སྒྱུ་མའི་གཟུགས་ཀྱིས་ཡང་དག་གནས། ། ཞེས་གསུངས་པས་སོ། ། གསུམ་པ་ཡེ་ཤེས་དེའི་ཡུལ་གནས་ལུགས་གཏན་ལ་དབབ་པ་ནི། དབང་གི་ཡེ་ཤེས་དེའི་ཡུལ་ནི་བདེན་པ་གཉིས་ལས་མ་འདས་ཤིང་། དེ་དག་གི་རྣམ་གཞག་ནི། མདོ་རྒྱུད་དགོངས་འགྲེལ་དང་བཅས་པ་ལས་རྒྱས་པར་འབྱུང་བས། དེ་དག་ཤེས་པར་བྱས་ཏེ་རྟོགས་པར་བྱའོ། ། བཞི་པ་གཏན་ལ་དབབ་པའི་གནས་ལུགས་དེ་གསུང་རབ་ཐམས་ཅད་ལས་རྟོགས་བྱར་བསྟན་པ་ནི།
གསུང་རབ་རྣམས་ལས་གནས་ལུགས་དེ་རྟོགས་པར་དཀའ་ཞིང་། རྟོགས་ན་དོན་ཆེན་པོ་དང་ལྡན་པ་ཡིན་པར་གསུངས་ཤིང་། དེ་ལ་མིང་གི་རྣམ་གྲངས་ཀྱང་། གཞི་དུས་ཀྱི་རྡོ་རྗེ་སེམས་དཔའ་དང་། གཞི་དུས་ཀྱི་དཔལ་མཆོག་དང་པོ་དང་། གཞི་དུས་ཀྱི་འཇམ་དཔལ་དང་། བརྗོད་བྱ་དོན་ཀྱི་རྡོ་རྗེ་འཆང་དང་། རང་བཞིན་ལྷན་སྐྱེས་དང་། གཞན་ཡང་ཆོས་དབྱིངས་དང་། རྒྱུ་བདེ་གཤེགས་སྙིང་པོ་ལ་སོགས་པ་དུ་མའི་སྒོ་ནས་བསྔགས་ཤིང་རྟོགས་བྱ་མཆོག་ཏུ་བསྟན་པ་ཡིན་ཏེ།
ཀུན་མཁྱེན་ཆེན་པོས། ཟབ་མོའི་རྒྱུད་དུ་འཇམ་དཔལ་དང་། ། ཡེ་ཤེས་ཆེན་པོ་ལྷན་སྐྱེས་དང་། ། རྡོ་རྗེ་རྡོ་རྗེ་སེམས་དཔའ་དཔལ། ། ཀུན་བཟང་ལ་སོགས་བགྲངས་ཡས་གསུངས། ། ཞེས་དང་། ཐམས་ཅད་མཁྱེན་པ་དཀོན་མཆོག་ལྷུན་གྲུབ་ཀྱིས། དེ་ཉིད་རྟོགས་ན་ཤིན་ཏུ་དོན་ཆེ་བར། ། གཟིགས་ནས་ཐུབ་པའི་གསུང་རབ་ཐམས་ཅད་དུ། ། དངོས་དང་བརྒྱུད་པས་རྟོགས་བྱའི་དམ་པ་ཞེས། །
མཚན་གྱི་རྣམ་གྲངས་དུ་མས་བསྔགས་པར་མཛད། ། ཅེས་གསུངས་པའི་ཕྱིར། ལྔ་པ་གནས་ལུགས་གསང་སྔགས་ཀྱི་ཐབས་ཟབ་མོས་རྟོགས་པར་བསྟན་པ་ལ་བཞི་སྟེ། རྟོགས་ཚུལ་དངོས། ལྟ་བ་ལས་ཡེ་ཤེས་ཁྱད་པར་དུ་བསྟན་པ། ཡེ་ཤེས་དེ་མཚོན་བྱེད་དཔེའི་ཡེ་ཤེས་སུ་བསྟན་པ། ཡེ་ཤེས་སྐྱེ་བའི་རྟེན་རྡོ་རྗེ་ལུས་ཀྱི་གནས་ཚུལ་བསྟན་པའོ། ། དང་པོ་ནི། གནས་ལུགས་རང་བཞིན་ལྷན་སྐྱེས་འདི་ནི་ཕ་རོལ་ཏུ་ཕྱིན་པ་བའི་ལུགས་ལ། ལུང་དང་དཔེ་གཏན་ཚིགས་ལ་སོགས་པ་ཐབས་གང་གིས་ཀྱང་རྟོགས་པར་མི་ནུས་ལ།
འོ་ན་གང་གིས་རྟོགས་པ་ཡིན་ཞེ་ན། བླ་མ་མཉེས་པར་བྱས་པའི་བྱིན་རླབས་ཞུགས་པ་དང་། དབང་གསུམ་པའི་དུས་དང་། ཐབས་མཁས་སྦྱོར་བས་ཕྱག་རྒྱ་བསྟེན་པ་དང་། བདག་གི་བསོད་ནམས་བསགས་པ་ལས་རྟོགས་ནུས་ཏེ། རྩ་རྒྱུད་ལས། གཞན་གྱིས་བརྗོད་མིན་ལྷན་ཅིག་སྐྱེས། ། གང་དུ་ཡང་ནི་མི་རྙེད་དེ། ། བླ་མའི་དུས་ཐབས་བསྟན་པ་དང་། ། བདག་གི་བསོད་ནམས་ལས་ཤེས་བྱ། །
ཞེས་དང་། ཨརྻ་དེ་ཝས་བདག་བྱིན་རླབས་ལས། ཆོས་ཀུན་རྨི་ལམ་སྒྱུ་འདྲ་ཞེས། ། སངས་རྒྱས་པ་ཀུན་སྨྲ་མོད་ཀྱིས། ། བདག་བྱིན་རླབས་ལས་ཕྱིར་ཕྱོགས་པས། ། རྨི་ལམ་སྒྱུ་མར་རྟོགས་པ་མེད། ། ཅེས་གསུངས་པས་སོ། ། གཉིས་པ་ལྟ་བ་ལས་ཡེ་ཤེས་ཁྱད་པར་དུ་བསྟན་པ་ནི། རྩ་རྒྱུད་ལས། ལུས་ལ་ཡེ་ཤེས་ཆེན་པོ་གནས། །
རྟོག་པ་ཐམས་ཅད་ཡང་དག་སྤངས། ། དངོས་པོ་ཀུན་ལ་ཁྱབ་པ་པོ། ། ལུས་གནས་ལུས་ལས་མ་སྐྱེས་པའོ། ། ཞེས་གསུངས་པ་ལྟར་ཡིན་ལ། གསུམ་པ་ཡེ་ཤེས་དེ་དཔེའི་ཡེ་ཤེས་སུ་བསྟན་པ་ནི། སོ་སྐྱེའི་གནས་སྐབས་སུ་སྐྱེས་པའི་དབང་གི་ཡེ་ཤེས་ཐམས་ཅད་མཚོན་བྱེད་དཔེའི་ཡེ་ཤེས་ཡིན་ཏེ། དཔེར་ན་བྱད་བཞིན་བལྟ་བར་འདོད་པ་ལ་མེ་ལོང་ནང་གི་བྱད་ཀྱི་གཟུགས་བརྙན་མཐོང་བ་དང་མཚུངས་པས་སོ། ། བཞི་པ་ཡེ་ཤེས་དེ་སྐྱེ་བའི་རྟེན་རྡོ་རྗེ་ལུས་ཀྱི་གནས་ཚུལ་བསྟན་པ་ནི། དབང་གི་ཡེ་ཤེས་དེ་སྐྱེ་བའི་རྟེན་ནི་རྡོ་རྗེའི་ལུས་ཉིད་ཡིན་ཞིང་། འདི་ཉིད་གྲུབ་པའི་ཚུལ་ནི་རྒྱུད་དགོངས་འགྲེལ་དང་བཅས་པ་རྣམས་ལས་མཐུན་པར་གསུངས་པས་དེ་ཉིད་ཡིན་ལ།
ཁྱད་པར་དུ་རླུང་རྒྱུ་བའི་ཚུལ་ལ། རྡོ་རྗེ་མཁའ་འགྲོའི་དགོངས་པ། རྡོ་རྗེ་ཕྲེང་བའི་དགོངས་པ། ཀྱཻ་རྡོ་རྗེའི་དགོངས་པ་དང་གསུམ་ཡོད་པའི། ཕྱི་མ་ཀྱེ་རྡོར་གྱི་དགོངས་པ་ནི། ལྟེ་བའི་རྩ་འདབ་ཀྱི་གྲངས་དྲུག་ཅུ་རྩ་བཞི་ཡོད་པའི་དབང་གིས་ཕྱི་རོལ་ཏུ་དབྱུ་གུ་དྲུག་ཅུ་རྩ་བཞི་འབྱུང་། དབྱུག་གུ་རེ་རེ་ལ་རླུང་སུམ་བརྒྱ་སུམ་ཅུ་སོ་ཕྱེད་དང་བརྒྱད་རེ་འབྱུང་བས། དེ་ལྟ་བུ་དྲུག་ཅུ་རྩ་བཞིས་ཉིན་ཞག་རེ་འདའ། དབྱུག་གུ་གཉིས་ལ་ཆུ་ཚོད་གཅིག སྤྱི་བོའི་རྩ་འདབ་སུམ་ཅུ་རྩ་གཉིས་ཀྱི་དབང་གིས་ཕྱི་རོལ་ཏུ་ཆུ་ཚོད་སུམ་ཅུ་རྩ་གཉིས་འབྱུང་།
ཆུ་ཚོད་རེ་ལ་རླུང་དྲུག་བརྒྱ་བདུན་ཅུ་རྩ་ལྔ་རེ་རྒྱུ། ཆུ་ཚོད་གཉིས་ལ་འཕོ་བ་གཅིག མགྲིན་པའི་རྩ་འདབ་བཅུ་དྲུག་གི་དབང་གིས་ཕྱི་རོལ་ཏུ་འཕོ་བ་བཅུ་དྲུག་འབྱུང་། འཕོ་བ་རེ་ལ་རླུང་སྟོང་དང་སུམ་བརྒྱ་ལྔ་བཅུའི་ཚད། འཕོ་བ་གཉིས་ལ་ཐུན་ཕྱེད་པ་གཅིག སྙིང་ཁའི་ཕྱི་རོལ་གྱི་རྩ་འདབ་བརྒྱད་ཀྱི་དབང་གིས་ཕྱི་རོལ་ཏུ་ཐུན་ཕྱེད་པ་བརྒྱད། ཐུན་ཕྱེད་པ་རེ་རེ་ལ་རླུང་ཉིས་སྟོང་བདུན་བརྒྱ་པ་རེ་རྒྱུ། དེ་བརྒྱད་ཀྱིས་ཉིན་ཞག་གཅིག་འདའ། ཐུན་ཕྱེད་པ་གཉིས་ལ་ཐུན་གཅིག སྙིང་ཁའི་ནང་སྐོར་གྱི་རྩ་འདབ་བཞིའི་གྲངས་ཀྱིས་ཕྱི་རོལ་ཏུ་ཐུན་བཞི་འབྱུང་།
ཐུན་རེ་ལ་རླུང་ལྔ་སྟོང་བཞི་བརྒྱ་རེ་རྒྱུ། དེ་བཞིས་ཉིན་ཞག་གཅིག་འཛིན་ཏེ། གང་ལྟར་དངོས་ཀྱང་ཉིན་ཞག་གཅིག་གི་རླུང་ལ་ཉི་ཁྲི་ཆིག་སྟོང་དྲུག་བརྒྱ་ཚང་པ་ཡིན་ལ། དེ་ལྟ་བུའི་རླུང་ལམ་དུ་བྱས་པའི་ཕན་ཡོན་ནི། རླུང་ཡིད་ཀྱི་ཤིང་རྟ་ཡིན་པའི་ཕྱིར་རླུང་ཟིན་ན་སེམས་ཟིན། དེ་ལས་ཞི་གནས་དང་ལྷག་མཐོང་གི་ཏིང་ངེ་འཛིན་སྐྱེ་ཞིང་། སྲོག་རྩོལ་བགྲང་པས་འདས་པར་འགྱུར་བས་ན་དེས་སྒྲིབ་པ་འདག་པར་འགྱུར་ལ། གཞན་ཡང་ཆུ་རླུང་དཀར་པོ་རྒྱུ་བའི་དུས་སུ་ནད་གདོན་ལ་སོགས་པ་མི་མཐུན་པའི་ཕྱོགས་ཞི་བར་བསམ་པའམ་སྨོན་པ་ཙམ་གྱིས་ཞི་བའི་ལས་འགྲུབ། ས་རླུང་སེར་པོ་རྒྱུ་བའི་དུས་སུ་ཚེ་དང་བསོད་ནམས་རྒྱས་པར་བསམ་པའི་སྨོན་པ་ཙམ་གྱིས་རྒྱས་པའི་ལས་འགྲུབ་པ་སོགས་འཕྲིན་ལས་དེ་དང་དེ་འགྲུབ་པ་དང་། མཐར་ཐུག་ལས་རླུང་ཡེ་ཤེས་ཀྱི་རླུང་དུ་གནས་གྱུར་ནས་སངས་རྒྱ་བ་ཡིན་ཏེ།
ཕྱག་ཆེན་ཐིག་ལེ་ལས། རྣལ་འབྱོར་པ་ཡིས་རླུང་བསྒོམས་ན། ། དངོས་གྲུབ་མྱུར་དུ་ཐོབ་པར་འགྱུར། ། ཞེས་གསུངས་པའི་ཕྱིར། གཉིས་པ་བསྐྱེད་རིམ་ལ། ལྷའི་རྣམ་པ་དང་། མངོན་རྟོགས་ཀྱི་ཆིངས་གཉིས། དང་པོ་ལ་མཆོག་བསྒྲུབ་པའི་ལྷའི་དཀྱིལ་འཁོར་དང་། ལས་རྒྱས་པའི་ལྷའི་གྲངས་གཉིས། དང་པོ་ནི།
རྩ་རྒྱུད་ལས། སྐུ་གསུང་ཐུགས་ཀྱི་ཧེ་རུ་ཀ་གསུམ། སྙིང་པོ་ཀྱཻ་རྡོ་རྗེ། བདག་མེད་མ། རྒྱུ་རྡོ་རྗེ་འཆང་དང་དྲུག་གསུངས། རྡོ་རྗེ་གུར་ལས། རིགས་རྐྱང་རྒྱས་པ་ལ། རིགས་རྐྱང་པ་ལྔ་ལ་འཁོར་ལྷ་མོ་བརྒྱད་བརྒྱད་ཀྱིས་བསྐོར་བའི་ལྷ་དགུ་མ་ལྔ། རིགས་བསྡུས་རྒྱས་པ་ལ་དཀྱིལ་འཁོར་གཅིག་གི་ནང་དུ་གཙོ་བོའི་རིགས་ལྔ་སོ་སོ་ལ་འཁོར་ལྷ་མོ་བརྒྱད་བརྒྱད་ཀྱིས་བསྐོར་བའི་ལྷ་ཞེ་ལྔ་མའི་དཀྱིལ་འཁོར་གཅིག དེ་ལ་དབུས་ཀྱི་གཙོ་བོ་རིགས་ལྔ་སོ་སོ་གོ་འཕོ་བའི་གནད་ཀྱིས་རིགས་བསྡུས་རྒྱས་པའི་དཀྱིལ་འཁོར་ལྔ་ཡང་དཀྱིལ་འཁོར་གཅིག་གི་ནང་དུ་གཙོ་བོ་རིགས་ལྔ་སོ་སོ་ལ་འཁོར་ལྷ་མོ་བཞི་བཞིས་བསྐོར་བའི་ལྷ་ཉི་ཤུ་རྩ་ལྔ་མའི་དཀྱིལ་འཁོར་གཅིག
དེ་ལ་སྔར་བཞིན་དབུས་ཀྱི་གཙོ་བོ་རིགས་ལྔ་གོ་འཕོ་བའི་གནད་ཀྱིས་རིགས་བསྡུས་བསྡུས་པ་ལྷ་ཉེར་ལྔ་མའི་དཀྱིལ་འཁོར་ལྔ། དེ་རྣམས་ཀྱི་སྟེང་དུ་སྐུ་གསུང་ཐུགས་ཀྱི་ཧེ་རུ་ཀ་གསུམ། བདག་མེད་ལྷ་མོ་བཅུ་གསུམ་མ་དང་། བཅོ་ལྔ་མ་སྟེ་དངོས་བསྟན་ཉི་ཤུ་ཡོད་དེ། རྡོ་རྗེ་གུར་ལས། དཀྱིལ་འཁོར་རེ་རེ་བསྒོམ་པ་འམ། ། ཡང་ན་བསྡུས་པའི་དཀྱིལ་འཁོར་ཉིད། ། བརྒྱད་བརྒྱད་དབུས་སུ་གནས་པ་འམ། ། ཡང་ན་ཉི་ཤུ་རྩ་ལྔའི་བར། ། ཞེས་གསུངས་པའི་ཕྱིར།
ཡང་གུར་ལས། གང་ཚེ་དཀྱིལ་འཁོར་བསྡུས་པ་ཡིས། ། སྒོར་ནི་ལྕགས་ཀྱུ་ཞགས་པ་དང་། ། ལྕགས་སྒྲོག་དེ་བཞིན་དྲིལ་བུ་ཉིད། ། འཇུག་པའི་སྒོ་སྲུང་དགོད་པར་བྱ། ། ཞེས་གསུངས་པས། རིགས་བསྡུས་རྒྱས་བསྡུས་གང་ཡིན་ཀྱང་སྒོ་བ་བཞི་དགོད་པར་བཤད་པ་ཡིན་ཞིང་། དེས་ན་རིགས་བསྡུས་རྒྱས་པ་ལྷ་ཞེ་ལྔའི་སྟེང་དུ་སྒོ་བ་བཞི་བསྣན་པས་ལྷ་ཞེ་དགུ་དང་། བསྡུས་པ་ལ་ཡང་དེ་བཞིན་དུ་སྒོ་བ་བཞི་བསྣན་པས་ལྷ་ཉེར་དགུར་འགྱུར་བ་ཡིན་གསུངས་སོ། ། གུར་ནས་གསུངས་པའི་དཀྱིལ་འཁོར་ཉི་ཤུ་པོ་དེའི་ནང་ནས་སྔ་མ་བཅོ་ལྔ་ལ་བླ་མའི་མན་ངག་གི་སྐུ་གསུང་ཐུགས་སྙིང་པོ་ཀྱཻ་རྡོ་རྗེ་བཞི་བཞིར་གཙོ་བོ་གོ་འཕོ་ཚུལ་གྱི་སྒོ་ནས་དྲུག་ཅུ།
བདག་མེད་མའི་དཀྱིལ་འཁོར་གཉིས་བསྣན་པས་དྲུག་ཅུ་རྩ་གཉིས་འབྱུང་བ་ནི་མངོན་པར་རྟོགས་པ་རིན་པོ་ཆེ་ལྗོན་ཤིང་གི་དགོངས་པ་ཡིན་ལ། གུར་རྒྱན་ལས། དེའི་སྟེང་དུ་རིགས་བསྡུས་ལ་རྒྱས་བསྡུས་གཉིས་ཡོད་པ་ལྟར། རིགས་རྐྱང་ལ་ཡང་རྒྱས་བསྡུས་གཉིས་སུ་ཕྱེ་ནས་རིགས་རྐྱང་བསྡུས་པའི་དཀྱིལ་འཁོར་ལྔ་ལ་སྔར་བཞིན་སྐུ་གསུང་ཐུགས་སྙིང་པོ་ཀྱཻ་རྡོ་རྗེ་དང་བཞི་བཞིར་གཙོ་བོ་གོ་འཕོ་ཚུལ་གྱི་སྒོ་ནས་ཉི་ཤུ་འབྱུང་བ་བསྣན་པས་བརྒྱད་ཅུ་རྩ་གཉིས་འབྱུང་བར་བཤད་ཅིང་། སམྦུ་ཊི་ལས། སྐུ་གསུང་ཐུགས་ཀྱི་ཧེ་རུ་ཀ་གསུམ། སྙིང་པོ་ཀྱཻ་རྡོ་རྗེ། ཡེ་ཤེས་ཀྱི་མཁའ་འགྲོ་མ་ལྷ་བཅུ་གསུམ། བདག་མེད་མ། རྡོ་རྗེ་དབྱིངས།
དྲག་པོ་གདན་ཅན་ནམ་མཚོན་ཆ་ཅན་ལྷ་བཅུ་བདུན་ཏེ་ལྷ་བརྒྱད། རྡོ་རྗེ་དབྱིངས་ལ་གཙོ་བོ་གོ་འཕོ་བའི་གནད་ཀྱིས་ལྔར་འགྱུར་བས་བཅུ་གཉིས། རྩ་རྒྱུད་ཀྱི་དཀྱིལ་འཁོར་དྲུག་དང་བསྡོམས་པས་མཆོག་བསྒྲུབ་པའི་དཀྱིལ་འཁོར་བརྒྱ་ཐམ་པ་འབྱུང་བ་འདི་ནི་རྗེ་བཙུན་ས་སྐྱ་པ་ཡབ་སྲས་རྣམས་ཀྱི་བཞེད་པ་ཡིན་ལ། འདི་ཡང་མན་ངག་ལུགས་དང་། འགྲེལ་པ་ལུགས་གཉིས་ཀྱི་ནང་ནས་མན་ངག་ལུགས་ཁོ་ན་ཡིན་གསུངས་སོ། ། གཉིས་པ་ལས་རྒྱས་པའི་ལྷའི་གྲངས་ནི། རྩ་རྒྱུད་ལས། རྡོ་རྗེ་མ་དང་། དཀར་མོ་དང་། ཆུ་མ་དང་།
རྡོ་རྗེ་མཁའ་འགྲོ་མ་དང་། བདག་མེད་མ་དང་། ས་སྤྱོད་མ་དང་། མཁའ་སྤྱོད་མའི་རྣལ་འབྱོར་མས། རེངས་པར་བྱེད་པ་ལ་སོགས་པ་བརྟུལ་ཞུགས་ཅན་གྱིས་བྱེད་དོ་ཞེས་གསུངས་པ་ལྟར། རྡོ་རྗེ་མ་ནས་རིག་བྱེད་མའི་བར་བརྒྱད། གུར་ལས་འབྱུང་པོ་འདུལ་བྱེད་ནས། ནག་པོ་ཆེན་པོའི་བར་ཉེར་བརྒྱད། ཁ་སྦྱོར་ལས། སྒྲོལ་མ་ནས།
རྣལ་འབྱོར་ནམ་མཁའི་བར་སུམ་ཅུ་སྟེ་དྲུག་ཅུ་རྩ་དྲུག་ཡོད་དོ། ། གཉིས་པ་མངོན་རྟོགས་ཀྱི་ཆིངས་ནི། རྡོ་རྗེ་རྩེ་མོ་ལས། དང་པོ་སྦྱོར་བའི་ཏིང་འཛིན་གྱི། ། རྣལ་འབྱོར་པས་ནི་སྙོམས་འཇུག་བྱ། ། དེ་ནས་དཀྱིལ་འཁོར་རྒྱལ་པོ་མཆོག ། དེ་ནས་ཡང་ནི་ལས་རྒྱལ་མཆོག ། ཅེས་གསུངས་པ་ལྟར། གཙོ་བོ་ཡབ་ཡུམ་བསྐྱེད་པ་ཡན་སྦྱོར་བའི་ཏིང་ངེ་འཛིན། འཁོར་གྱི་ལྷ་བསྐྱེད་པ་ནས།
མཆོད་བསྟོད་བདུད་རྩི་མྱང་བའི་བར་དཀྱིལ་འཁོར་རྒྱལ་མཆོག ཕྲ་ཐིག་སོགས་བསྒོམ་པ་ལས་རྒྱལ་མཆོག་སྟེ། ཏིང་ངེ་འཛིན་གསུམ་གྱི་ཆིངས་བ་དང་། གུར་ལས། སངས་རྒྱས་གནས་ནི་རྫོགས་པ་དང་། ། ཀུན་ཏུ་བཟང་པོའི་རང་བཞིན་དང་། ། རང་གི་ལྷག་པའི་ལྷར་བསྒྲུབ་དང་། ། མཆོད་བསྟོད་བདུད་རྩི་མྱང་བ་སོགས། ། རྣལ་འབྱོར་ཡན་ལག་དྲུག་ཏུ་འདོད། ། ཅེས་གསུངས་པ་ལྟར་ཡན་ལག་དྲུག་གི་ཆིངས་བ་དང་།
རྩ་རྒྱུད་ལས། ཡང་ནི་སྟོང་པ་བྱང་ཆུབ་སྟེ། ། གཉིས་པ་ལ་ནི་ས་བོན་བསྡུ། ། གསུམ་པ་ལ་ནི་གཟུགས་བརྙན་རྫོགས། ། བཞི་པ་ལ་ནི་ཡིག་འབྲུ་དགོད། ། ཅེས་གསུངས་པ་ལྟར་བསྙེན་སྒྲུབ་ཡན་ལག་བཞིའི་ཆིངས་བ་སྟེ་གསུམ་གསུངས་ལ། དང་པོ་ནི། སྐུ་གསུམ་ལམ་དུ་བྱ་བ་དང་། གཉིས་པ་ནི། རྒྱལ་བ་རིགས་དྲུག་དང་།
གསུམ་པ་ནི། སྐུ་བཞི་ལམ་དུ་བྱེད་པའི་སྒྲུབ་ཐབས་ཡིན་ནོ། ། སྒྲུབ་ཐབས་གང་ལ་ཆིངས་གང་འཇུག་ནི། རིགས་བསྡུས་རྣམས་ལ་ཆིངས་གསུམ་གང་རུང་དང་། ། ཞེས་སོགས་གསུངས་པ་ལྟར་ཤེས་པར་བྱའོ། ། གཉིས་པ་རྫོགས་རིམ་ལ་སྒྲ་དོན། རྫོགས་རིམ་གཉིས་ཀྱི་སྤྱི་འགྲོའི་ཆོས། དེ་ཉམས་སུ་ལེན་པའི་ཚུལ་དང་གསུམ་ལས། དང་པོ་ནི། ལུས་ངག་ཡིད་གསུམ་བདེ་ཆེན་གྱི་ཡེ་ཤེས་སུ་རྫོགས་པར་བྱིན་གྱིས་བརླབས་པས་ན་རྫོགས་རིམ་ཞེས་བྱ་བ་ཡིན་ནོ། །
གང་ལ་གནད་དུ་བསྣུན་པའི་ལུས་སེམས་ལ། ། ཞེས་སོགས་གསུངས་པའི་ཕྱིར། གཉིས་པ་ལ་ཕྱིའི་སྤྲོས་པ་ཐམས་ཅད་ནང་དུ་སྤྱོད་པ། ནང་བྱང་ཆུབ་ཀྱི་སེམས་ཀྱི་ངོ་བོ། དེ་མི་སྤོང་ཞིང་བསྐྱེད་པར་བསྟན་པ་དང་གསུམ་ལས། དང་པོ་ནི། ཕྱིའི་སྤྲོས་པ་ཐམས་ཅད་ནང་དུ་འདུ་ཞིང་སྡོམ་པ་ཡིན་ཏེ། སྡེ་པ་བཞི་སོགས་བཞིན་གྱི་ཆོས་ཐམས་ཅད་འཁོར་ལོ་བཞིར་སྡོམ། སྐུ་གསུམ་སོགས་གསུམ་ཚན་གྱི་ཆོས་ཐམས་ཅད་རོ་རྐྱང་དབུ་གསུམ་དུ་སྡོམ། ཐབས་ཤེས་གཉིས་སོགས་གཉིས་ཚན་གྱི་ཆོས་ཐམས་ཅད་རོ་རྐྱང་གཉིས་སུ་སྡོམ་པའི་ཕྱིར་ཏེ།
རྩ་རྒྱུད་ལས། རྣལ་འབྱོར་མ་ལུས་དབུས་གནས་སུ། ། ཨ་ཡི་རྣམ་པ་སྡོམ་པའི་གནས། ། ཇི་ལྟར་ཕྱི་རོལ་དེ་བཞིན་ནང་། ། སྡོམ་པའི་དེ་ཉིད་རབ་ཏུ་དབྱེ། ། ཞེས་གསུངས་པའི་ཕྱིར། གཉིས་པ་ནི། རྩ་རྒྱུད་ལས། རྩ་ནི་གཉིས་གཉིས་རྣལ་འབྱོར་མ། ། ཞེས་པ་ནས།
རྣལ་འབྱོར་མ་རྣམས་དེ་ཡི་ཆ། ། ཞེས་པའི་བར་གསུངས་པ་ལྟར་སྦྱང་གཞི་བཅུ་དྲུག་པ་ཚན་པ་བདུན་འབྱུང་བ་ནི། ཡར་ངོ་མར་ངོའི་ཚེས་བཅུ་དྲུག་པ་གཉིས་ལུག་གླང་འཁྲིག་པ་ཀརྐ་ཊ་སོགས་ནས་ཉི་ཟླ་འཛིན་པ། ཐིག་ལེ་འགོག་པ། ནམ་མཁའ་འགོག་པ་སྟེ་འཕོ་བ་བཅུ་དྲུག རྩ་སོ་གཉིས་ལས་ཉིས་སྡེབས་པ་བཅུ་བཞི། རྩ་གཙོ་མོ་གསུམ་གཅིག་ཏུ་བྱས་བདུད་བྲལ་མ་དང་བཅུ་དྲུག སོ་དང་སེན་མོ་སོགས་བསྐྱེད་པའི་ནང་གི་ཁམས་བཅུ་དྲུག ཡི་གེ་ཨཱ་ལིའི་རྣམ་པ་བཅུ་དྲུག རང་བཞིན་གྱི་དགའ་བའི་དགའ་བ་སོགས་བཅུ་དྲུག
རྐང་པའི་མཐེ་བོང་ནས་སྤྱི་གཙུག་ཀུན་འདར་གྱི་བར་ཏེ་གནས་བཅུ་དྲུག སྔ་མ་བཅོ་ལྔ་པ་ཚན་པ་བདུན་ཐབས་སྤྲོས་པའི་རང་བཞིན་གཙོ་ཆེ་བས་སྦྱོང་བྱེད་ལྷ་མོས་སྦྱོང་།

ཕྱི་མ་བཅུ་དྲུག་པ་ཚན་པ་བདུན་ཤེས་རབ་སྟོང་པའི་རང་བཞིན་གཙོ་ཆེ་བས་སྦྱོང་བྱེད་ཧེ་རུ་ཀས་སྦྱངས་པས་ཐབས་ཤེས་ཟུང་འཇུག་ཏུ་འགྱུར་ཏེ། བདག་མེད་སྟོད་འགྲེལ་ལས། དེས་ན་རྡོ་རྗེ་ཐེག་པའི་ཟབ་དོན་ཀུན། ། ཐབས་དང་ཤེས་རབ་གཉིས་སུ་མེད་པ་ལ། ། ཁོ་བོའི་སེམས་ནི་མཆོག་ཏུ་དང་བ་ཡིས། ། རྡོ་རྗེ་ཐེག་ལ་གུས་པས་ཕྱག་འཚལ་ལོ། ། ཞེས་པའི་བར་གསུངས་པའི་ཕྱིར། དེ་ཡང་ཡར་ངོའི་ཚེས་གཅིག་ལ་སྐྱེས་པའི་རྐང་པའི་མཐེ་བོང་གཡས་དང་། བུད་མེད་ཀྱི་གཡོན་པའི་མཐེ་བོང་ནས་བརྩམས་ཏེ་ཚེས་བཅོ་ལྔའི་བར་ལ་རིམ་གྱིས་འཕོས་ནས་བཅོ་ལྔའི་ཉིན་སྐྱེས་པའི་ཁམས་སྤྱི་བོའི་སྟེང་གི་རོ་མའི་སྟེང་དང་། བུད་མེད་ཀྱི་ཁམས་སྤྱི་བོའི་ནང་གི་རྐྱང་མའི་ནང་དུ་གནས། བཅོ་ལྔའི་མཚན་མོ་ཨཱཿཚེག་དྲག་ཅན་གྱི་རྣམ་པས་དབུ་མའི་སྟེང་དུ་ཐིམ།
མར་ངོ་ལ་དེ་ལས་གོ་ལྡོག་སྟེ་བུད་མེད་ཀྱི་རྐང་པའི་མཐེ་བོང་གཡས་དང་། སྐྱེས་པའི་མཐེ་བོང་གཡོན་ནས་བརྩམས་ཏེ་གནམ་གང་གི་བར་ལ་གནས་སོ་སོར་རིམ་གྱིས་འཕོས་ནས་གནམ་གང་གི་ཉིན་བུད་མེད་ཀྱི་སྤྱི་བོའི་རོ་མའི་སྟེང་དང་། སྐྱེས་པའི་སྤྱི་བོའི་རྐྱང་མའི་སྟེང་དུ་གནས། དེའི་མཚན་མོ་ཨཱཿཚེག་དྲག་གི་རྣམ་པས་དབུ་མའི་སྟེང་དུ་ཐིམ་པས་དེ་གཉིས་འདྲེས་ཏེ་ཧེ་རུ་ཀའི་ས་བོན་ཧཱུྃ་གི་རྣམ་པར་གྲུབ་པ་ཡིན་ནོ། ། གསུམ་པ་ནི། རྩ་རྒྱུད་ལས། འགྲིབ་མེད་བཏུང་མཆོག་ནམ་མཁའ་ཉིད། ། ག་པུར་ཅི་ནས་ངེས་མི་སྤངས། ། ཞེས་པའི་ལན་དུ། བཅོམ་ལྡན་འདས་ཀྱིས་བཀའ་སྩལ་པ། །
ཇི་སྐད་སྨྲས་པ་དེ་བཞིན་ནོ། ། ཞེས་དང་། དཀྱིལ་འཁོར་འཁོར་ལོའི་ལམ་དང་ནི། ། རང་བྱིན་རླབས་པའི་རིམ་པས་ཀྱང་། ། ཀུན་རྫོབ་དོན་དམ་གཟུགས་ཅན་གྱི། ། བྱང་ཆུབ་སེམས་ནི་རབ་ཏུ་བསྐྱེད། ། ཅེས་གསུངས་པ་ལྟར། ཡོན་ཏན་ཀུན་གྱི་རྟེན་དུ་གྱུར་པའི་ཀུན་དྷ་བྱང་ཆུབ་ཀྱི་སེམས་མི་ཉམས་ཤིང་འཕེལ་བའི་ཐབས་ལ་འབད་པར་བྱ་བ་ཡིན་ནོ། ། གསུམ་པ་དེ་ཉམས་སུ་བླང་བ་ལ། རང་བྱིན་རླབས་དང་།
དཀྱིལ་འཁོར་འཁོར་ལོ་གཉིས། དང་པོ་ནི། རྩ་རྒྱུད་ལས། རྐྱང་མ་མི་བསྐྱོད་འབབ་མ་སྟེ། ། ཞེས་སོགས་ལྟར་རྩའི་རྣལ་འབྱོར་གཅིག ཨ་ཡི་རྣམ་པ་སྡོམ་པའི་གནས། ། ཞེས་གསུངས་པར། ཡི་གེ་བྷ་གའི་རྣལ་འབྱོར་གཅིག་སྟེ་གཉིས་གསུངས། གུར་ལས་ཐིག་ལེའི་རྣལ་འབྱོར་གཅིག ཁ་སྦྱོར་ལས་ཐིག་ལེའི་རྣལ་འབྱོར་བཞི།
རླུང་གི་རྣལ་འབྱོར་མང་དུ་བཤད། ཡང་རྩ་རྒྱུད་ལས་གཏུམ་མོ་འཁོར་ལོ་བཞི་ལྡན་གྱི་རྣལ་འབྱོར་གཅིག གུར་ལས། དཀྱིལ་འཁོར་བསྡུ་བའི་ཞར་ལ་གཏུམ་མོའི་རྣལ་འབྱོར་གཅིག སམྦུ་ཊི་ལས་གཏུམ་མོའི་རྣལ་འབྱོར་ཉི་ཤུ་རྩ་ལྔ། གུར་ལས་མི་ཟབ་པའི་རྫོགས་རིམ། ཕྲ་མོའི་རྣལ་འབྱོར་གཅིག་བཤད་པ་རྣམས་ལ་བསླབ་པར་བྱ་བ་ཡིན་ནོ། ། གཉིས་པ་དཀྱིལ་འཁོར་འཁོར་ལོའི་ལམ་ལ། དངོས་ཀྱི་ཕྱག་རྒྱ་དང་། ཡེ་ཤེས་ཀྱི་ཕྱག་རྒྱ་གཉིས།
དང་པོ་ལ་དབང་དུས་དང་། ལམ་དུས་དང་། འབྲས་དུས་ཀྱི་ཕྱག་རྒྱ་གསུམ་ལས། དང་པོ་ལ་ལང་ཚོ་གཙོ་ཆེ། གཉིས་པ་ལ་རིགས་གཙོ་ཆེ། གསུམ་པ་ལ་ཡོན་ཏན་གཙོ་ཆེ་སྟེ། རིམ་པ་བཞིན་རྩ་རྒྱུད་ལས། བཅུ་གཉིས་བརྒྱད་གཉིས་ལོན་པ་ཡིས། ། ཞེས་སོགས་དང་། གར་མ་ཚོས་མ་རྡོ་རྗེ་མ། །
ཞེས་སོགས་དང་། མཆོག་ཐོབ་པ་ཡི་བུད་མེད་གང་། ། ཞེས་སོགས་དང་། འདིར། དཀྱིལ་འཁོར་འཁོར་ལོའི་དམིགས་བཅས་སྐྱེ་བའི་རྟེན། ། དབང་ལམ་འབྲས་བུར་ལང་ཚོ་རིགས་ཡོན་ཏན། ། ཞེས་གསུངས་པའི་ཕྱིར། ཡང་དེ་ལ་ངོ་བོའི་སྒོ་ནས་དབྱེ་ན་སྒྲ་ཇི་བཞིན་པ་དང་། སྒྲ་ཇི་བཞིན་པ་མ་ཡིན་པ་དང་། དབང་དང་འབྲེལ་བ་དང་།
ཡོན་ཏན་དང་རྗེས་སུ་མཐུན་པའི་ཕྱག་རྒྱ་བཞི་ལས། དང་པོ་ལ་འཇིག་རྟེན་གྱི་མ་དང་སྲིང་མོ་སོགས་བརྒྱད། བྲམ་ཟེ་མོ་སོགས་བརྒྱད་དེ་བཅུ་དྲུག་ཏུ་ཡོད་པ་ཡིན་ཏེ། རྩ་རྒྱུད་ལས། མ་དང་སྲིང་མོ་ཉིད་དང་ཡང་། ། ཞེས་སོགས་ཀྱིས་བརྒྱད་ཚན་དང་པོ་བསྟན་ཅིང་། རྩ་རྒྱུད་བརྟག་པ་དང་པོ་ལས། གར་མ་ཚོས་མ་རྡོ་རྗེ་མ། ། ཞེས་སོགས་ཀྱི་དངོས་ཤུགས་ལས་བརྒྱད་ཚན་གཉིས་པ་བསྟན་པའི་ཕྱིར། གཉིས་པ་ནི་འཇིག་རྟེན་གྱི་མ་སོགས་སྒྲ་ཇི་བཞིན་པ་མ་ཡིན་པ་བྲམ་ཟེ་མོ་སོགས་བརྒྱད་ལ་མ་སོགས་བརྒྱད་ཀྱི་ཐ་སྙད་གསུངས་པ་ཡིན་ཏེ།
ཁ་སྦྱོར་ལས། མ་ནི་སྐྱེ་གཉིས་དེ་བཞིན་གཤེགས། ། ཞེས་སོགས་གསུངས་པའི་ཕྱིར། གསུམ་པ་ནི་ཕྱག་རྒྱ་གཅིག་ཉིད་ལ་ཡོན་ཏན་གྱི་ལྡོག་ཆ་བརྒྱད་ཚང་བ་ནི་མ་སོགས་བརྒྱད་དུ་འགྱུར་བ་ཡིན་ཏེ། ཕྱག་རྒྱ་གཅིག་ཉིད་རང་གི་གསང་དབང་གི་རྟེན་དུ་གྱུར་པ་ལ་མ་དང་། ཤེར་དབང་གི་རྟེན་དུ་གྱུར་པ་ལ་སྲིང་མོ་སོགས་ཀྱི་ཐ་སྙད་བྱེད་པའི་ཕྱིར་རོ། ། བཞི་པ་ནི་ཕྱག་རྒྱ་གཅིག་ཉིད་ལ་ཡོན་ཏན་གྱི་ལྡོག་ཆ་བཅུ་དྲུག་ཚང་བ་ནི་མ་སོགས་བཅུ་དྲུག་ཏུ་འགྱུར་ཏེ། རྩ་རྒྱུད་ལས། གང་ཕྱིར་སྐྱེ་འགྲོ་བསྐྱེད་པ་ཡི། ། ཤེས་རབ་མ་ཞེས་བརྗོད་པར་བྱ། །
ཞེས་སོགས་གསུངས་པའི་ཕྱིར། གཉིས་པ་ཡེ་ཤེས་ཀྱི་ཕྱག་རྒྱ་ནི། རླུང་ལ་བརྟན་པ་མ་ཐོབ་པ་དང་། ཐོབ་ཀྱང་བསླབ་པས་བཅིངས་པ་དང་། བསྟན་པ་ལ་སྨོད་པའི་ཉེས་པ་འགོག་པའི་ཕྱིར། ཕྱག་རྒྱ་ཡིད་ཀྱིས་བསམས་ནས་སྙོམས་འཇུག་གི་བདེ་བ་བསྒོམ་པ་སྟེ། སམྦུ་ཊི་ལས་བཤད་དོ། ། བསྟེན་ཐབས་འདུ་ཤེས་གསུམ་ལྡན་སོགས་ནི། བསྟེན་ཐབས་འདུ་ཤེས་གསུམ་ལྡན་དབབ་ཟློག་གཉིས། ། ཞེས་སོགས་གསུངས་པ་ལྟར་ཤེས་པར་བྱའོ། །
བཞི་པ་སྤྱོད་པ་ནི། དྲོད་ཐོབ་ནས་སྤྱོད་པ་བྱ་ཞིང་། དྲོད་ཀྱི་ངོ་བོ་ནི་རིམ་གཉིས་ཀྱི་ཏིང་ངེ་འཛིན་བསྒོམས་པ་ལས་བྱུང་བའི་ལུས་ངག་ཡིད་གསུམ་གྱི་ནུས་མཐུ་ཁྱད་པར་ཅན་ཞིག་ཡིན་ལ། དེ་ལ་དྲོད་ཆུང་འབྲིང་ཆེ་གསུམ་ལས། དང་པོ་ནི། མཉམ་བཞག་ཏུ་འཇིག་རྟེན་ཆོས་བརྒྱད་མགོ་སྙོམས་པ་སྙམ་བྱེད་པ་སོགས། དྲོད་ཆུང་ངུ་ཐོབ་ནས་ཀུན་འདར་གསང་ནས་སྤྱོད། ཚར་བཅད་རྗེས་བཟུང་གང་རུང་ནུས་པ་དྲོད་འབྲིང་ཐོབ་ནས་ཀུན་འདར་འཇིག་རྟེན་པའི་མངོན་དུ་སྤྱོད། ཀུན་འདར་མངོན་སྤྱོད་ཀྱི་དྲོད་ཆེན་པོ་མ་ཐོབ་ན་ལྷ་གནད་ལ་བོར་བ་ཞེས་བྱ་བ་དྲག་ཤུལ་གྱི་སྒྲུབ་པ་ཟླ་བ་བཅོ་བརྒྱད་བྱ། རྣམ་ཤེས་དང་ཡེ་ཤེས་ཆ་མཉམ་པས་ཚར་བཅད་དང་རྗེས་བཟུང་གཉིས་ཀ་ནུས་པ་དྲོད་ཆེན་པོ་ཐོབ་ནས་ཀུན་ཏུ་བཟང་པོའི་སྤྱོད་པ་བྱ།
འགྲུབ་སླ་བ་ཁ་ཅིག་ལ་ཀུན་བཟང་གི་སྤྱོད་པ་ཟླ་བ་གཅིག་གིས་ས་བརྒྱད་པ་ཐོབ་ནས། ཉེར་རྒྱུའི་སྤྱོད་པ་ཞག་བདུན་གྱིས་རྡོ་རྗེ་འཛིན་པ་ཐོབ་པའང་ཡོད། ཡང་ཁ་ཅིག་གིས། ཀུན་བཟང་གི་སྤྱོད་པ་ཟླ་བ་དུ་མ་དང་ལོ་ལ་སོགས་པས་ས་བཅུ་གཉིས་པ་ཐོབ་ནས་ཉེ་རྒྱུའི་སྤྱོད་པ་ཞག་གཅིག་གིས་འབྲས་བུ་མཆོག་རྡོ་རྗེ་འཛིན་པའི་ས་ཐོབ་པའང་ཡོད་དེ། རྡོ་རྗེ་གུར་ལས། ཉི་མ་གཅིག་གིས་འགྲུབ་པར་འགྱུར། ། ཉི་མ་གཉིས་ཀྱི་ཆོ་ག་དང་། ། ཉི་མ་གསུམ་གྱི་སྦྱོར་བ་དང་། ། ཞེས་པ་ནས། སྦྱོར་བ་ལ་ནི་ཡང་དག་བརྩམས། །
ཉི་མ་འཆར་ཀའི་དུས་སུ་ནི། ། འགྲུབ་འགྱུར་འདི་ལ་ཐེ་ཚོམ་མེད། ། ཅེས་པའི་བར་གསུངས་པའི་ཕྱིར། ལྔ་པ་ཉེ་རྒྱུ་ནི། ཐབས་སྒྲུབ་པ་པོས་རང་བྱིན་རླབས་ཀྱི་ཞུ་བདེ་གཉིས། དཀྱིལ་འཁོར་འཁོར་ལོའི་ཞུ་བ་གཉིས་ཏེ་བཞི། ཡུམ་ལའང་དེ་ལྟར་བཞི་སྟེ་བརྒྱད་དམ། ཡང་ན་ཡུམ་གྱིས་རང་བྱིན་རླབས་མ་བསྒོམས་ཀྱང་ཆོག་པས། དྲུག་གི་བདག་ཉིད་དེ་དབང་གི་གནས་མཆོག་གི་ཟེ་བར་འཛོམས་པས་ཐིག་ལེ་ཟླ་བ་མེ་ལོང་ལྟ་བུའི་ཡེ་ཤེས། རཀྟ་ཉི་མ་མཉམ་པ་ཉིད་ཀྱི་ཡེ་ཤེས།
རླུང་སེམས་མ་འདྲེས་པ་སོ་སོར་རྟོགས་པའི་ཡེ་ཤེས། ཐམས་ཅད་རོ་གཅིག་པ་བྱ་བ་གྲུབ་པའི་ཡེ་ཤེས། དེ་ནས་རླུང་འདྲེན་པ་ཞེས་བྱ་བ་ཐབས་ལ་མཁས་པས་གཡས་གཡོན་དབུས་གསུམ་ནས་དྲངས་ཏེ་ཐབས་དང་ཤེས་རབ་ཀྱི་རྒྱུད་སོ་སོར་དག་པ་བྱས་ནས་སྤྱི་གཙུག་ཏུ་ཐིམ་པས་གཙུག་ཏོར་མཆོག་འགྲུབ། སྐད་ཅིག་དེ་ལ་ཆོས་དབྱིངས་ཡེ་ཤེས་ཀྱི་ངོ་བོ་ལུས་ཟག་མེད་འཇའ་ལུས་རྡོ་རྗེའི་སྐུ་དང་། སེམས་རྟོག་མེད་ཡེ་ཤེས་སུ་གནས་གྱུར་ནས་རྡོ་རྗེ་འཛིན་པའི་ས་ཐོབ་སྟེ་འཁོར་བ་ཇི་སྲིད་པར་འཕྲིན་ལས་ཀྱི་འཁོར་ལོ་རྒྱུན་མི་འཆད་པར་འགྱུར་བ་ཡིན་ནོ། ། གཉིས་པ་ཐུན་མོང་གི་དངོས་གྲུབ་བསྒྲུབ་པའི་མངོན་རྟོགས་ལ། སངས་རྒྱས་ཐམས་ཅད་ཀྱི་ཐུགས་བསྐུལ་བ་བཟླས་ནས། འགལ་རྐྱེན་བར་ཆད་ཞི་བར་བྱེད་པ་གཏོར་མ། དངོས་གྲུབ་མྱུར་དུ་འགྲུབ་པ་སྦྱིན་སྲེག བྱིན་གྱིས་བརླབས་པས་ཀྱང་དངོས་གྲུབ་འགྲུབ་པ་རབ་གནས།
གདུལ་བྱ་དམན་པ་དངོས་གྲུབ་སྣ་ཚོགས་ལ་མོས་པ་རྗེས་སུ་འཛིན་པའི་སྤྱིར་ལས་ཀྱི་ཚོགས་རབ་འབྱམས་དང་ལྔ་ལས། དང་པོ་ནི། གནས་སྐབས་རང་གཞན་དོན་གཉིས་འགྲུབ་པའི་རྒྱུ། ། ཞེས་པ་ནས། བཟླས་པའི་མན་ངག་དག་དང་དགོས་པ་འོ། ། ཞེས་པའི་བར་གྱིས་བསྟན། གཉིས་པ་ནི་གཏོར་མ་དུས་དང་། ཞེས་པ་ནས། བཅུ་དྲུག་གོ་ཞེས་པའི་བར་གྱིས་བསྟན། གསུམ་པ་ནི།
སྦྱིན་སྲེག་ཐབ་དང་བུད་ཤིང་སྦར་བ་མེ། ། ཞེས་པ་ནས། དྲུག་གསུམ་བཅོ་བརྒྱད་དོ། ། ཞེས་པའི་བར་གྱིས་བསྟན། བཞི་པ་ནི། རབ་གནས་རྟེན་དང་སློབ་དཔོན་དུས་དང་གནས། ། ཞེས་པ་ནས། མཁའ་སྤྱོད་རིག་འཛིན་འཁོར་ལོས་བསྒྱུར་རྣམས་འགྲུབ། ། ཅེས་པའི་བར་གྱིས་བསྟན། ལྔ་པ་ནི།
ཞི་རྒྱས་ལ་སོགས་པའི་ལས་སྣ་ཚོགས་པས་བསྟན་པ་དང་སེམས་ཅན་ལ་ཕན་གདགས་པར་བྱ་བ་ཉིད་ཡིན་ནོ། ། བཅུ་གཅིག་པ་གཉིས་ཀའི་གྲོགས་དམ་ཚིག་དང་སྡོམ་པ་ནི། སློབ་དཔོན་སྨད་པར་མི་བྱ་ཞིང་། ། ཞེས་སོགས་དང་། ཇི་སྲིད་བྱང་ཆུབ་སྙིང་པོའི་བར། ། ཞེས་སོགས་ལྟར། ལས་དང་པོ་པའི་དམ་ཚིག་དང་། ཕྱག་རྒྱ་བཅིངས་པ་རྣམས་སྤངས་ཤིང་། ། ཞེས་སོགས་ལྟར། བརྟན་པ་ཆེར་ཐོབ་པའི་དམ་ཚིག་དང་།
རྟག་པར་རྒྱུན་དུ་སྔགས་བཟླ་ཞིང་། ། ཞེས་སོགས་ལྟར་བརྟན་པ་ཅུང་ཟད་ཐོབ་པའི་དམ་ཚིག་རྣམས་རང་གི་རྒྱུད་ཚོད་དང་སྦྱར་ཏེ་རིམ་པས་བསླབ་པར་བྱ་བ་ཡིན་ལ། དམ་ཚིག་དེ་དག་བསྡུ་ན། རྩ་བ་དང་ཡན་ལག་གི་དམ་ཚིག་གཉིས་སམ་སྐུ་གསུང་ཐུགས་ཀྱི་དམ་ཚིག་གསུམ་དུ་འདུ་སྟེ། སམྦུ་ཊི་ལས། བུད་མེད་དང་ནི་སྐྱེས་པའི་ལུས། ། ཞེས་སོགས་གསུངས་པའི་ཕྱིར། གསུམ་པ་དེས་འབྲས་བུ་འགྲུབ་པའི་ཚུལ་ལ། གནས་སྐབས་ཀྱི་འབྲས་བུ་དང་། མཐར་ཐུག་གི་འབྲས་བུ་གཉིས།
དང་པོ་ལ་གནས་ཀྱི་ས་དང་ཉེ་བའི་གནས་ཀྱི་ས་ལ་སོགས་པ་རྒྱུའི་སྒོ་ནས་མིང་བཏགས་པ་སློབ་ལམ་ས་བཅུ་གཉིས་སུ་ཡོད་དེ། རྩ་རྒྱུད་ལས། བཅོམ་ལྡན་འདས་ཀྱིས་བཀའ་སྩལ་པ། གནས་དང་ཉེ་བའི་གནས་དང་ནི། ། ཞིང་དང་ཉེ་བའི་ཞིང་ཉིད་དང་། ། ཚནྡྷོ་ཉེ་བའི་ཚནྡྷོ་དང་། ། དེ་བཞིན་འདུ་བ་ཉེ་འདུ་དང་། ། དུར་ཁྲོད་ཉེ་བའི་དུར་ཁྲོད་དང་། ། འཐུང་སྤྱོད་ཉེ་བའི་འཐུང་སྤྱོད་ཉིད། ། འདི་རྣམས་ས་ནི་བཅུ་གཉིས་ཏེ། །
ཞེས་གསུངས་པའི་ཕྱིར། ཇི་ལྟར་རྒྱུའི་སྒོ་ནས་མིང་བཏགས་ཤེ་ན། སྤྱི་བོ་པུ་ལི་ར་མ་ལ་ཡའམ། བརྟག་གཉིས་ལྟར་ན། ཀོ་ལ་གི་རི་སྟེ། འདི་ལ་ཀོ་ལ་གི་རི་ཞེས་པ་གང་བའི་རི་དང་། པུ་ལ་ར་མ་ལ་ཡ་ཞེས་པ་རྒྱས་པའི་རི་ཡིན་པས་དེ་གཉིས་གཅིག་པ་ཡིན་གསུངས་སོ། ། སྤྱི་གཙུག་ཛ་ལནྡྷ་ར། རྣ་བ་གཡས་པ་ཨོ་ཌི་ཡ་ན། ལྟག་པ་ཨརྦུ་ཏ་སྟེ་གནས་ཀྱིས་བསྡུས་པའི་ནང་གི་ཡུལ་ཆེན་བཞིའི་རླུང་སེམས་དབུ་མར་འདུས་པ་ལས་ས་དང་པོའི་རྟོགས་པ་སྐྱེ་ལ།
སྔ་མའི་རྟེན་འབྲེལ་གྱི་ཕྱིའི་ཡུལ་ཆེན་བཞིའི་དཔའ་བོ་མཁའ་འགྲོ་དབང་དུ་འདུ་ཞིང་། རྟོགས་པའི་ཁྱད་པར་ཆོས་དབྱིངས་ཀུན་འགྲོའི་ཚུལ་གྱིས་མཐོང་། ཡོན་ཏན་གྱི་ཁྱད་པར་བརྒྱ་ཕྲག་བཅུ་གཉིས་སམ་བཅུ་གསུམ་དུས་གཅིག་ལ་ཐོབ། དེ་བཞིན་དུ་རྣ་བ་གཡོན་པ་གོ་ཏ་ཝ་རིའམ། བའི་མཆོག་སྦྱིན། མིག་གཉིས་དེ་ཝི་ཀོ་ཊ། སྨིན་ཕྲག་རསྨི་ཤྭ་ར། ཕྲག་པ་མ་ལ་ཝ་སྟེ་ཉེ་བའི་གནས་ཀྱིས་བསྡུས་པའི་ནང་གི་ཡུལ་ཆེན་བཞིའི་རླུང་སེམས་དབུ་མར་འདུས་པ་ལས་ས་གཉིས་པའི་རྟོགས་པ་སྐྱེ། སྔ་མའི་རྟེན་འབྲེལ་གྱིས་ཕྱི་རོལ་གྱི་ཡུལ་ཆེན་བཞིའི་དཔའ་བོ་དང་མཁའ་འགྲོ་དབང་དུ་འདུ། རྟོགས་པའི་ཁྱད་པར་སྔ་མ་ལས་ཆེས་གསལ་བར་གྱུར་པ་ནི་ས་འོག་མ་ཀུན་ལ་བསྒྲེ།
ཡོན་ཏན་གྱི་ཁྱད་པར་སྔར་གྱི་དེ་སྟོང་འགྱུར་ཐོབ། མཆན་ཁུང་ཀ་མ་རུ་པ་དང་ནུ་མ་གཉིས་ཨོ་ཊེ་སྟེ་ཞིང་གིས་བསྡུས་པའི་ནང་གི་ཡུལ་ཆེན་གཉིས་ཀྱི་རླུང་སེམས་དབུ་མར་འདུས་པའི་རྟེན་འབྲེལ་གྱིས་ཕྱིའི་ཡུལ་ཆེན་གཉིས་ཀྱི་དཔའ་བོ་མཁའ་འགྲོ་དབང་དུ་འདུ་ཞིང་ས་གསུམ་པའི་རྟོགས་པ་སྐྱེ། ཡོན་ཏན་གྱི་ཁྱད་པར་སྔར་གྱི་དེ་འབུམ་འགྱུར་ཐོབ། ལྟེ་བ་ཏྲི་ཤ་ཀུ་ནི། སྣ་རྩེ་ཀོ་ས་ལ་སྟེ་ཉེ་ཞིང་གིས་བསྡུས་པའི་ནང་གི་ཡུལ་ཆེན་གཉིས་ཀྱི་རླུང་སེམས་དབུ་མར་འདུས་པའི་རྟེན་འབྲེལ་ལས་ཕྱིའི་ཡུལ་ཆེན་གཉིས་ཀྱི་དཔའ་བོ་མཁའ་འགྲོ་དབང་དུ་འདུ་ཞིང་ས་བཞི་པའི་རྟོགས་པ་སྐྱེ། ཡོན་ཏན་གྱི་ཁྱད་པར་སྔ་མ་དེ་བྱེ་བ་ཕྲག་བརྒྱ་ཐོབ། ཁ་ཀ་ལིངྐ་དང་མགྲིན་པ་ལམྤ་ཀ་སྟེ། ཚོནྡྷོས་བསྡུས་པའི་ནང་གི་ཡུལ་ཆེན་གཉིས་ཀྱི་རླུང་སེམས་དབུ་མར་འདུས་པའི་རྟེན་འབྲེལ་གྱིས་ཕྱིའི་ཡུལ་ཆེན་གཉིས་གྱི་དཔའ་བོ་མཁའ་འགྲོ་དབང་དུ་འདུ་ཞིང་ས་ལྔ་པའི་རྟོགས་པ་སྐྱེ། ཡོན་ཏན་གྱི་ཁྱད་པར་སྔ་མ་དེ་བྱེ་བ་ཕྲག་སྟོང་ཐོབ། སྙིང་ཀཉྩི་དང་འདོམས་ཧི་མ་ལ་ཡ་སྟེ་ཉེ་བའི་ཚནྡྷོས་བསྡུས་པའི་ནང་གི་ཡུལ་ཆེན་གཉིས་ཀྱི་རླུང་སེམས་དབུ་མར་འདུས་པའི་རྟེན་འབྲེལ་ལས་ཕྱིའི་ཡུལ་ཆེན་གཉིས་ཀྱི་དཔའ་བོ་མཁའ་འགྲོ་དབང་དུ་འདུ་ཞིང་ས་དྲུག་པའི་རྟོགས་པ་སྐྱེ།
ཡོན་ཏན་གྱི་ཁྱད་པར་སྔ་མ་དེ་བྱེ་བ་ཕྲག་འབུམ་ཐོབ། མཚན་མ་པྲེ་ཏ་པུ་རི། བཤང་ལམ་གྲྀ་ཧ་དེ་ཝ་སྟེ་འདུ་བས་བསྡུས་པའི་ནང་གི་ཡུལ་ཆེན་གཉིས་ཀྱི་རླུང་སེམས་དབུ་མར་འདུས་པའི་རྟེན་འབྲེལ་གྱིས་ཕྱིའི་ཡུལ་ཆེན་གཉིས་ཀྱི་དཔའ་བོ་མཁའ་འགྲོ་དབང་དུ་འདུ་ཞིང་ས་བདུན་པའི་རྟོགས་པ་སྐྱེ། ཡོན་ཏན་གྱི་ཁྱད་པར་སྔ་མ་དེ་བྱེ་བ་ཕྲག་ཁྲིག་འབུམ་ཐོབ། བརླ་གཉིས་སཽ་རཥྚ། བྱིན་པ་གཉིས་གསེར་གླིང་སྟེ་ཉེ་བའི་འདུ་བས་བསྡུས་པའི་ནང་གི་ཡུལ་ཆེན་གཉིས་ཀྱི་རླུང་སེམས་དབུ་མར་འདུས་པའི་རྟེན་འབྲེལ་གྱིས་ཕྱིའི་ཡུལ་ཆེན་གཉིས་ཀྱི་དཔའ་བོ་མཁའ་འགྲོ་དབང་དུ་འདུ་ཞིང་ས་བརྒྱད་པའི་རྟོགས་པ་སྐྱེ། ཡོན་ཏན་གྱི་ཁྱད་པར་འཇིག་རྟེན་གྱི་ཁམས་འབུམ་གྱི་རྡུལ་ཕྲ་རབ་ཀྱི་གྲངས་དང་མཉམ་པ་ཐོབ། སོར་མོ་བཅུ་དྲུག་ན་ག་ར་དང་། བོལ་གོང་སིནྡྷུ་ར་སྟེ་དུར་ཁྲོད་ཀྱིས་བསྡུས་པའི་ནང་གི་ཡུལ་ཆེན་གཉིས་ཀྱི་རླུང་སེམས་དབུ་མར་འདུས་པའི་རྟེན་འབྲེལ་གྱིས་ཕྱིའི་ཡུལ་ཆེན་གཉིས་ཀྱི་དཔའ་བོ་མཁའ་འགྲོ་དབང་དུ་འདུ་ས་དགུ་པའི་རྟོག་པ་སྐྱེ། ཡོན་ཏན་གྱི་ཁྱད་པར་འཇིག་རྟེན་གྱི་ཁམས་གྲངས་མེད་འབུམ་ཕྲག་བཅུའི་རྡུལ་གྱི་གྲངས་དང་མཉམ་པ་ཐོབ།
མཐེ་བོང་བཞི་མ་རུ། པུས་མོ་གཉིས་ཀུ་ལུ་ཏ་སྟེ་ཉེ་བའི་དུར་ཁྲོད་ཀྱིས་བསྡུས་པའི་ནང་གི་ཡུལ་ཆེན་གཉིས་ཀྱི་རླུང་སེམས་དབུ་མར་འདུས་པའི་རྟེན་འབྲེལ་གྱིས་ཕྱིའི་ཡུལ་ཆེན་གཉིས་ཀྱི་དཔའ་བོ་མཁའ་འགྲོ་དབང་དུ་འདུ་ཞིང་ས་བཅུ་པའི་རྟོགས་པ་སྐྱེ། ཡོན་ཏན་གྱི་ཁྱད་པར་སངས་རྒྱས་ཀྱི་ཞིང་ཁམས་འབྱམས་ཀླས་ཀྱི་རྡུལ་ཕྲ་རབ་ཀྱི་གྲངས་དང་མཉམ་པ་ཐོབ། ཡང་བདག་མེད་བསྟོད་པ་ལས། འདི་བཞི་སྙིང་གི་འདབ་བརྒྱད་ལྟེ་བ་ཡི། ། མཚམས་གནས་རླུང་དང་བདུད་རྩི་ལྔ་འདྲེས་འབབ། ། འདི་རྣམས་དབུ་མར་ཐིམ་པས་འཐུང་གཅོད་དེ། ། དཔེ་མེད་ཡེ་ཤེས་བཅུ་གཅིག་པར་ཕྱག་འཚལ། ། ཞེས་པའི་འདབ་མ་བརྒྱད་ཕྱི་སྐོར་དང་ལྟེ་བ་ནང་སྐོར་ཡིན་ལ། ནང་སྐོར་ལ་འདབ་མ་བཞི་ལས་མེད་ཀྱང་མཚམས་བཞིར་བདུད་རྩི་འབབ་པའི་རྩ་སེར་སྐྱ་རེ་ཡོད་པར་བཤད་པས་དེ་བཞིའི་རླུང་སེམས་དབུ་མར་འདུས་པའི་རྟེན་འབྲེལ་གྱིས་ཕྱི་རོལ་གྱི་འཐུང་གཅོད་ཀྱིས་བསྡུས་པའི་ལས་ཀྱི་བྲང་ཧ་རི་ཀེ་ལ།
ལཉྪའི་རྒྱ་མཚོའི་ནང་སྐྱེས་བིནྡྷ་སྟེ་ཡུལ་ཆེན་བཞིའི་དཔའ་བོ་མཁའ་འགྲོ་དབང་དུ་འདུ་ཞིང་ས་བཅུ་གཅིག་པའི་རྟོགས་པ་སྐྱེ། ཡོན་ཏན་གྱི་ཁྱད་པར་སྔ་མ་དེས་དཔེ་བྱ་བར་མི་ནུས་པའི་ཡོན་ཏན་ཐོབ། ཡང་བདག་མེད་བསྟོད་པ་ལས། དབུས་གནས་གཡས་གཡོན་རྒྱབ་ཀྱི་ཆ་ལ་ཞུགས། ། ཀུན་དྷ་རོ་རྐྱང་བདུད་དྲལ་ཆ་དང་བཅས། ། ཁུ་ཁྲག་དྲི་ཆེན་དྲི་ཆུ་མི་རྟོག་སྐྱེད། ། འཕགས་པའི་ལམ་གསུམ་བྱང་ཆུབ་ལ་ཕྱག་འཚལ། ། གནས་བཞི་དབུ་མར་སྟོང་ལས་བཅུ་གཉིས་པ། ། ཉེ་བའི་འཐུང་གཅོད་ཡེ་ཤེས་ཆེན་པོ་སྟེ། ། ཞེས་གསུངས་པ་ལྟར།
ལུས་ཀྱི་དབུས་ན་གནས་པའི་དབུ་མ་གཡས་གཡོན་གྱི་རོ་རྐྱང་གཉིས། དེ་དག་གི་རྒྱབ་ན་གནས་པའི་བདུད་དྲལ་མ་སྟེ་བཞིའི་རླུང་སེམས་དབུ་མར་འདུས་པའི་རྟེན་འབྲེལ་གྱིས་ཉེ་བའི་འཐུང་གཅོད་ཀྱིས་བསྡུས་པའི་གཞོན་ནུ་མའི་གྲོང་ཁྱེར། རབ་སོང་དགེ་འདུན་རྒྱ་མཚོའི་འགྲམ། སྐྱེད་ཚལ་ར་བའི་རྫིང་བུའི་འགྲམ་སྟེ་ཕྱིའི་ཡུལ་ཆེན་བཞིའི་དཔའ་བོ་མཁའ་འགྲོ་དབང་དུ་འདུ་ཞིང་ས་བཅུ་གཉིས་པའི་རྟོགས་པ་སྐྱེ། ཡོན་ཏན་གྱི་ཁྱད་པར་སྔ་མ་དེ་ལས་ཀྱང་གྱ་ནོམ་པའི་ཡོན་ཏན་ཐོབ་པ་ཡིན་ནོ་གསུངས། གཉིས་པ་མཐར་ཐུག་གི་འབྲས་བུ་ནི། བདག་མེད་བསྟོད་པ་ལས། སྦས་པའི་རྩ་ལྔ་བདུད་དྲལ་ཆ་དང་བཅས། ། སྙིང་གི་དབུས་གནས་གཙུག་ཏོར་མཆོག་ཏུ་ཐིམ། ། འཕགས་པའི་ལམ་ལྔ་དྲུག་པའི་ཆ་ཡི་དངོས། །
རྡོ་རྗེ་འཛིན་ས་བཅུ་གསུམ་པར་ཕྱག་འཚལ། ། ཞེས་དང་སམྦུ་ཊི་ལས། ལུས་ཅན་སྙིང་གི་དབུས་སུ་ནི། ། རྩ་རྣམས་ལྔ་ནི་ཡང་དག་གནས། ། ཞེས་པ་ལྟར། རྩ་ཐམས་ཅད་ཀྱི་ནུས་པ་འདུས་པ་སྙིང་གི་དབུས་སུ་དབུ་མ་ཉིད་ལ་བརྟེན་པའི་སྦས་པའི་རྩ་ལྔ། དེ་དག་ཀྱང་ཡི་གེ་ཐམས་ཅད་ཀྱི་ནུས་པ་འདུས་པ་དབུས་སུ་ཧཱུྃ་དང་། ཕྱོགས་བཞིར་བྷྲུྃ་ཨྃ་ཛྲིཾ་ཁྃ་གི་རྣམ་པར་གནས་ལ། དེ་དག་གི་ནང་ན་རླུང་སེམས་ཐམས་ཅད་ཀྱི་ནུས་པ་འདུས་པའི་རླུང་སེམས་གནས་པ་རྣམས་གཙུག་ཏོར་མཆོག་གི་དབུ་མར་ཐིམ་པ་ལས་ས་བཅུ་གསུམ་པའི་རྟོགས་པ་སྐྱེ་ལ། སྦས་པའི་རྩ་ལྔས་མཚོན་པའི་ཕྱིའི་ཡུལ་ཆེན་ལྷག་མ་ལྔ་ནི་ཕྱི་ལྟར་ན་རྡོ་རྗེ་གདན།
ནང་ལྟར་ན་འོག་མིན་སྟུག་པོ་བཀོད་པ། ངེས་པའི་དོན་དུ་ན་སྒྲུབ་པ་པོ་རང་ཉིད་གང་དུ་འཚང་རྒྱ་བའི་གནས་དང་དེའི་ཕྱོགས་བཞི་ལ་བྱ་དགོས་ཏེ། བདེ་མཆོག་རྩ་རྒྱུད་ལས། རྣལ་འབྱོར་ཆེ་མཆོག་ཧེ་རུ་ཀ ། ཡུལ་ཕྱོགས་གང་དུ་གནས་གྱུར་པ། ། ཡུལ་ངན་ཀླ་ཀློ་ཡིན་ན་ཡང་། ། ཡུལ་དེ་ཡོངས་སུ་བརྟག་པ་ཡིན། ། ཞེས་གསུངས་པའི་ཕྱིར། ས་བཅུ་གསུམ་པ་ཐོབ་པའི་སྔ་ལྟས་སུ་ཉེ་རྒྱུའི་སྐབས་བཤད་པའི་ལྷ་མོ་བསྟན་མ་དགའ་མགུ་ཡིད་རངས་ཏེ་ས་རྣམ་པ་དྲུག་ཏུ་གཡོས་པ་དང་། བདུད་ཀྱི་གནས་སུ་གནམ་རྡོ་ལྷུང་བ་དང་།
ཆ་ལང་ལྟ་བུའི་སྒྲ་གྲགས་པས་བདུད་ཀྱི་ཀླད་པ་འགེམས་པ་དང་། ལྷ་ཀླུ་གནོད་སྦྱིན་དྲི་ཟ་ལ་སོགས་པས་མཆོད་པའི་བཀོད་པ་གཞལ་དུ་མེད་པས་མཆོད་པ་བྱེད་པར་ཁ་སྦྱོར་ལས་བཤད་པའི་དོན་འདིར་འགྲེལ་པ་ནི། ཉེ་རྒྱུ་ལ་བརྟེན་འབྲས་བུའི་ངོ་མཚར་ལྟས། ། ས་ཆེན་གཡོ་དང་ཚར་བཅད་རྗེས་བཟུང་དང་། ། སྐུ་དང་ཡེ་ཤེས་མངོན་དུ་གྱུར་སོགས་འབྱུང་། ། ཞེས་གསུངས་པའི་ཕྱིར། དེ་ལྟ་བུའི་བཅུ་གསུམ་རྡོ་རྗེ་འཛིན་པའི་ས་ཐོབ་པ་ན་རྡོ་རྗེ་སེམས་དཔའ་སོགས་སྐུ་བཞི་དང་ཡེ་ཤེས་ལྔ་དང་ཁ་སྦྱོར་ཡན་ལག་བདུན་སོགས་ཡོན་ཏན་བསམ་གྱིས་མི་ཁྱབ་པ་དང་ལྡན་པར་འགྱུར་ཞིང་། ཡོན་ཏན་དེ་དག་གྲུབ་མཐའ་སོ་སོའི་འདོད་ཚུལ་མི་འདྲ་བའི་ཁྱད་པར་དང་བཅས་པ་ནི། དེ་ཡི་ངོ་བོ་རྣམ་གྲོལ་ཆོས་སྐུ་དང་། ། ཞེས་པ་ནས།
སྐུ་གསུང་ཐུགས་དང་སྙིང་པོ་རྡོ་རྗེ་དང་། ། ཞེས་པའི་བར་གྱིས་བསྟན། དེ་ཡང་འཆད་བྱེད་མངོན་རྟོགས་ཀྱི་སྒོ་ནས་ཆར་ཕྱེ་ན། མཐར་ཐུག་གནས་ཡོངས་གྱུར་དང་ཡེ་ཤེས་སྐུ། ། མི་གནས་མྱ་ངན་འདས་དང་གཉིས་སུ་མེད། ། མཛད་པ་རྒྱུན་མི་ཆད་དང་རྣམ་ལྔའོ། ། ཞེས་པ་ལྟར་ལྔ་ལས། དང་པོ་གནས་གྱུར་པ་ནི། གཟུགས་སོགས་ཕུང་པོ་གནས་གྱུར་རིགས་ལྔ་དང་། ། ཞེས་པ་ནས།
ལུས་གནས་གྱུར་པ་མཚན་དཔེས་བརྒྱན་པའི་སྐུ། ། ཞེས་པའི་བར་གྱིས་བསྟན། གཉིས་པ་ཡེ་ཤེས་ཀྱི་སྐུ་ནི། སངས་རྒྱས་ལ་སྐུ་མེད་པ་མ་ཡིན་ཞིང་། སྐུ་དེ་བེམ་པོ་ཡང་མ་ཡིན་ཞིང་། རྡོ་རྗེ་གུར་ལས། ཐམས་ཅད་མཁྱེན་པ་ཉིད་ཅི་ལགས། བཀའ་སྩལ་པ། ཡེ་ཤེས་ལྔའི་རང་བཞིན་ནོ། ། ཞེས་གསུངས་པའི་ཕྱིར།
ཞེས་པ་ནི་ལྗོན་ཤིང་མཛེས་རྒྱན་འདིར། བརྙེས་ནས་ཡོན་ཏན་འཕྲིན་ལས་བརྟན་གྱུར་ཕྱིར། ། ཞེས་པ་ནས། འཁོར་བའི་མཐའ་ཀུན་མནན་ཕྱིར་སྤྲོས་ལས་གྲོལ། ། ཞེས་པའི་བར་གྱིས་བསྟན། གསུམ་པ་ནི། ཤེས་རབ་ཆེན་པོས་འཁོར་བའི་མཐའ་ལ་མི་གནས། སྙིང་རྗེ་ཆེན་པོས་ཞི་བ་མྱང་འདས་ཀྱི་མཐའ་ལ་མི་གནས་པའི་མྱ་ངན་ལས་འདས་པ་ཡིན་ཏེ། རྩ་རྒྱུད་ཕྱི་མ་ལས། ཆགས་དང་འཇིག་པ་དག་གིས་ཀྱང་། །
ཐབས་དང་ཤེས་རབ་གནོན་མི་འགྱུར། ། གང་ཕྱིར་ཐབས་ནི་འབྱུང་བ་ཉིད། ། འཇིག་པ་ཤེས་རབ་སྲིད་མཐར་བྱེད། ། ཅེས་གསུངས་པའི་ཕྱིར། བཞི་པ་གཉིས་སུ་མེད་པ་ནི། སྲིད་ཞི་མཉམ་ཉིད་རྟོགས་པ་དེའང་རྟོགས་བྱ་རྟོགས་བྱེད་གཉིས་སུ་མེད་པར་རྟོགས་པ་ཡིན་ཏེ། སམྦུ་ཊི་ལས། རིག་མའི་སྐྱེས་བུ་གྲུབ་པ་ནི་གང་དུ་ཡང་མི་འགྲོ། གང་དུ་ཡང་མི་གནས་ཞེས་སོགས་ཆོས་སྐུའི་མཚན་ཉིད་ཉི་ཤུ་རྩ་དྲུག་གིས་བསྡུས་ནས་གསུངས་པའི་ཕྱིར། ཞེས་པ་ནི།
འདིར། དེ་ལྟར་སྲིད་ཞི་མཉམ་ཉིད་རྟོགས་པའི་ཕྱིར། ། ཞེས་པ་ནས། མཁའ་མཉམ་རྣམ་རྟོག་ལས་གྲོལ་རྟོག་མེད་དོ། ། ཞེས་པའི་བར་གྱིས་བསྟན། ལྔ་པ་ནི་ཆོས་སྐུ་མཛད་པའི་རྒྱུ་ཡིན་ཞིང་། ལོངས་སྤྱོད་རྫོགས་སྐུས་ས་བཅུ་པའི་བྱང་སེམས་ཀྱི་དོན་མཛད། སྤྲུལ་པ་མཆོག་གིས་གྲུབ་པའི་ས་ལ་གནས་པ་ཡན་ཆད་ཀྱི་དོན་མཛད། སྤྲུལ་པ་འབྲིང་གིས་རིགས་ཅན་གསུམ་གྱི་དོན་མཛད། སྤྲུལ་པ་ཐ་མས་རི་བོང་དང་།
སེང་གེ་དང་། སྟག་དང་། གླང་པོ་ཆེ་ལ་སོགས་པ་གང་ལ་གང་འདུལ་གྱི་གཟུགས་སུ་བསྟན་ནས་འགྲོ་བའི་དོན་མཛད་པ་ཡིན་ཏེ། རྡོ་རྗེ་གུར་ལས། འདི་ནི་རང་བྱུང་བཅོམ་ལྡན་འདས། ། ཆོས་ཀྱི་འཁོར་ལོ་བསྐོར་བ་དང་། ། ཞེས་པ་ནས། རི་བོང་སྟག་དང་སེང་གེ་དང་། ། གླང་པོ་རྣམས་ཀྱི་རིགས་སུ་ཡང་། ། སྙིང་རྗེས་ཕན་པའི་སེམས་ཀྱིས་ནི། །
ཕྱག་རྒྱ་གྲུབ་པ་སྐྱེ་བར་འགྱུར། ། ཞེས་གསུངས་པའི་ཕྱིར། དེས་ན་སྙིང་རྗེས་སེམས་ཅན་གྱི་དོན་ནམ་ཡང་མི་གཏོང་བས་མཛད་པ་པོ་ལ་སྐྱོ་དུབ་མི་མངའ། མཛད་ཡུལ་གྱི་སེམས་ཅན་ལ་མུ་མཐའ་མེད་པའི་ཕྱིར་ན་འཁོར་བ་ཇི་སྲིད་པར་མཛད་པ་འཕྲིན་ལས་ཀྱི་འཁོར་ལོ་རྒྱུན་མི་ཆད་པ་ཡིན་ནོ། ། ཞེས་པ་ནི། དེ་ལྟར་སྙིང་རྗེས་འཁོར་བ་མི་གཏོང་ཕྱིར། ། ཞེས་པ་ནས། རྟག་པར་འབྱུང་བ་རྒྱལ་བའི་ཕྲིན་ལས་སོ། ། ཞེས་པའི་བར་གྱིས་བསྟན་པ་ཡིན་ནོ། ། དེ་དག་ནི་ཚུལ་བཞི་པ་རྒྱུད་ཀྱི་ལམ་རིམ་མངོན་པར་རྟོགས་པའི་རྣམ་གཞག་མདོར་བསྡུས་པ་སྟེ་དེ་རྣམས་ཀྱི་སྒོ་ནས་རྒྱུད་ཀྱི་སྔོན་འགྲོ་ཚུལ་བཞི་ཞེས་བྱ་བ་བསྟན་ཟིན་ནས།།
༈ །།སྤྱི་དོན་གཉིས་པ་གཞུང་གི་འབྲུ་གཉེར་བའི་སྒོ་ནས་རྒྱུད་དངོས་བཤད་པ་ལ་གཉིས་ཏེ། རྒྱུད་ཀྱི་ཚིག་དོན་མཐའ་དག་ཞིབ་ཏུ་བཤད་པའི་སྒོ་ནས་རྒྱུད་མ་ལུས་པ་བཤད་པ་དང་། རྒྱུད་ཀྱི་ཁོག་ཕུག་པའི་སྒོ་ནས་གཞུང་དོན་མ་ལུས་པ་བཤད་པའོ། ། དང་པོ་ནི། སྐལ་བཟང་བློ་གྲོས་ཅན་རྣམས་ཀྱིས་རྗེ་ས་ཆེན་གྱི་དཀའ་འགྲེལ། སློབ་དཔོན་རིན་པོ་ཆེའི་རྣམ་བཤད་ཉི་འོད། རྗེ་བཙུན་གྱི་རྣམ་བཤད་དག་ལྡན་རྣམས་ལ་བརྟེན་ནས་རྟོགས་པར་བྱའོ། ། གཉིས་པ་ལ་རྩ་རྒྱུད་བཤད་པ། ཐུན་མོང་མ་ཡིན་པའི་བཤད་རྒྱུད་རྡོ་རྗེ་གུར་བཤད་པ། ཐུན་མོང་བའི་བཤད་རྒྱུད་སམྦུ་ཊི་བཤད་པ་དང་གསུམ་ལས།
དང་པོ་ལ་གཉིས་ཏེ། གླེང་གཞི་ཕུན་སུམ་ཚོགས་པའི་ཚུལ་གྱིས་རྒྱུད་ཀྱི་ལུས་རྣམ་པར་གཞག་པ་དང་། གང་བཤད་པའི་ཆོས་ཕུན་སུམ་ཚོགས་པའི་ཚུལ་གྱིས་རྒྱུད་ཀྱི་ཡན་ལག་རྒྱས་པར་བཤད་པ་གཉིས། དེ་ཡང་གླེང་གཞི་ལ་འཁོར་དང་སྟོན་པ་ཐ་དད་ཀྱི་དབང་དུ་བྱས་ནས་ཕ་རོལ་ཏུ་ཕྱིན་པ་སྤྱི་ལྟར་བཤད་པ་དང་། འཁོར་དང་སྟོན་པ་ཐ་མི་དད་ཀྱི་དབང་དུ་བྱས་ཏེ་གསང་སྔགས་ཀྱི་ཐེག་པའི་ལུགས་ལྟར་རྒྱུད་ཀྱི་ལུས་རྣམ་པར་གཞག་པ་དང་སྦྱར་ནས་འཆད་པ་དང་གཉིས་ཡོད་པ་ལས། དང་པོ་ནི། འདི་སྐད་ཅེས་པས་ཆོས་ཕུན་སུམ་ཚོགས་པ་བསྟན། བདག་གིས་ཞེས་པས་འཁོར་ཕུན་སུམ་ཚོགས་པ་བསྟན། དུས་གཅིག་ན་ཞེས་པས་དུས་ཕུན་སུམ་ཚོགས་པ་བསྟན། བཅོམ་ལྡན་ནས་སྙིང་པོའི་བར་གྱིས་སྟོན་པ་ཕུན་སུམ་ཚོགས་པ་བསྟན།
རྡོ་རྗེ་བཙུན་མོའི་བྷ་ག་ལ་བཞུགས་པས་ནི་གནས་ཕུན་སུམ་ཚོགས་པ་བསྟན་པ་ནི་བཤད་བྱ་སྤྱི་སྦས་གང་ལ་སྦྱར་ཡང་འདྲ་ཞིང་། ཐོས་ཞེས་པ་བཤད་པའི་གཞིར་བཞག་ནས། གང་ཐོས། གང་གིས་ཐོས། གང་གི་ཚེ་ཐོས། གང་ལས་ཐོས། གང་དུ་ཐོས་པ་དང་དོན་ཚན་ལྔ་འབྱུང་བ་ཡང་ཀུན་ལ་འདྲ་ལ། རེ་ཞིག་ཕར་ཕྱིན་སྤྱིའི་དབང་དུ་བྱས་ཏེ་དེ་དག་གི་ལན་རིམ་བཞིན་བརྗོད་ན། ཆོས་ཕུན་སུམ་ཚོགས་པ་འདི་ཁོ་ན་སྐད་ཐོས་ཏེ། འདི་ཁོ་ན་ལས་མང་ཉུང་གི་སྒྲོ་བསྐུར་དང་བྲལ་བར་ཐོས་ཞེས་པའོ། །
གང་གིས་ཐོས་ན་བསྡུ་པ་པོ་རྡོ་རྗེ་སྙིང་པོ་བདག་ཉིད་ཀྱིས་ཐོས་ཏེ། གཞན་ལས་མ་བརྒྱུད་པར་མངོན་སུམ་དུ་ཐོས་ཞེས་པའོ། ། གང་གི་ཚེ་ཐོས་ན་དུས་གཅིག་གི་ཚེ་ཐོས་ཏེ། སྟོན་པ་སྐུ་འཆག་པ་ལ་སོགས་པ་སྤྱོད་ལམ་གྱི་དུས་དང་། ནང་དུ་ཡང་དག་པར་འཇོག་པའི་དུས་ལ་སོགས་པ་བཞི་ཡོད་པ་ལས། ཆོས་འཆད་ཅིང་བཞུགས་པའི་དུས་སུ་སྟོན་པས་གློག་དང་འདྲ་བའི་ལྗགས་བསྐྱོད་ནས་ཤིན་ཏུ་མྱུར་བར་སྐད་ཅིག་མ་གཅིག་ལ་གསུངས་པ་ན་ཐོས་སོ། ། འདིས་ནི་ཉན་པ་པོ་ཤེས་རབ་ཆེ་བ་དང་ཐོས་པ་མང་བར་ཡང་བསྟན་ཏོ། ། གང་ལས་ཐོས་ན། བཅོམ་ལྡན་འདས་ལས་ཐོས་ཏེ། འདིའི་སྐད་དོད་ལ་བྷ་ག་ཝན་ཟེར་ལ།
དེ་ལ་བྷ་ག་བྷཉྫ་ན་ཞེས་སྒྲ་དྲངས་ན་བཅོམ་པ་ལ་འཇུག་སྟེ་བདུད་བཞི་བཅོམ་པ་དང་ལྡན་པས་ན་བཅོམ་ལྡན། ཡང་བྷ་ག་ཨྃ་ས་ཞེས་སྒྲ་དྲངས་ན་སྐལ་བ་དང་ལྡན་པ་ལ་འཇུག་སྟེ། རྒྱུད་ལས། དབང་ཕྱུག་དང་ནི་གཟུགས་བཟང་དང་། ། དཔལ་དང་གྲགས་དང་ཡེ་ཤེས་དང་། ། བརྩོན་འགྲུས་ཕུན་སུམ་ཚོགས་པ་སྟེ། ། དྲུག་པོ་རྣམས་ལ་སྐལ་ཞེས་བྱ། ། ཞེས་འབྱུང་བའི་སྐལ་བ་དྲུག་དང་ལྡན་པས་ན་བཅོམ་ལྡན་ཞེས་བྱ་བ་ལགས། འདས་ཞེས་བྱ་བ་རྒྱ་སྐད་ལ་མེད་ཀྱང་འཇིག་རྟེན་གྱི་ལག་ལྡན་སོགས་ལས་ཁྱད་པར་དུ་བྱ་བའི་ཕྱིར་དུ་བོད་ཀྱི་ལོ་ཙཱ་བས་བསྣན་པར་གདའ། དེ་ལྟ་བུའི་སྟོན་པ་བཅོམ་ལྡན་དེ་ཉིད་ཆོས་ཀྱི་སྐུ་དེ་བཞིན་ཉིད་དུ་གཤེགས་ཤིང་།
གཟུགས་ཀྱི་སྐུ་དེ་བཞིན་ཉིད་ལས་སླར་གཤེགས་པས་ན་དེ་བཞིན་གཤེགས་པ་ལགས་ཏེ། རྒྱུད་ལས། དཔལ་ལྡན་དེ་བཞིན་ཉིད་གཤེགས་ཤིང་། ། ཞེས་སོགས་གསུངས་པ་ལྟར་ཡིན། ཐམས་ཅད་སོགས་ཀྱི་དོན་ནི། དེ་ལྟ་བུའི་སངས་རྒྱས་ཕྱོགས་བཅུར་བཞུགས་པ་ཐམས་ཅད་ཀྱི་སྐུའི་གསང་བ་གཙུག་ཏོར་ལྟར་མི་མཐོང་བ། གསུང་གི་གསང་བ་གསུང་གི་མཐའ་སུས་ཀྱང་མི་རྟོགས་པ། ཐུགས་ཀྱི་གསང་བ་ཐུགས་ཀྱི་ཚུལ་སུས་ཀྱང་དཔག་པར་མི་ནུས་པའི་གསང་བ་གསུམ་མམ། ཡང་ན་སྐུ་མཚན་དང་དཔེ་བྱད་འབར་བ། གསུང་དབྱངས་ཀྱི་ཡན་ལག་དྲུག་ཅུ།
ཐུགས་ཤེས་བྱ་ཇི་ལྟ་བ་དང་ཇི་སྙེད་པ་མཁྱེན་པ་ལ་འཇོག སྙིང་པོ་ཞེས་བྱ་བ་དེ་རྣམས་དབྱེར་མེད་པ་ཡིན་ལ། དེ་ཉིད་སྙིང་པོ་ཀྱཻ་རྡོ་རྗེ་ཞལ་བརྒྱད་ཕྱག་བཅུ་དྲུག་པ་ཡུམ་དང་ཞལ་སྦྱོར་གྱི་རྣམ་པ་དེ་ཉིད་གང་ལས་ཐོས་ཡུལ་གྱི་སྟོན་པ་ཕུན་སུམ་ཚོགས་པ་ལགས། སྟོན་པ་དེ་གང་ན་བཞུགས་ཞེས་སམ་གོང་གི་ལྔ་པ་གནས་གང་དུ་ཐོས་པའི་ལན་ནི། རྡོ་རྗེ་ནི་སྟོང་པ་ཉིད་ཟག་པ་མེད་པའི་ཆོས་དབྱིངས་རྣམ་པར་ཐར་པའི་སྒོ་གསུམ་མཚོན་པས་གྲུ་གསུམ་གྱི་རྣམ་པ། བཙུན་མོའི་བྷ་ག་ནི། སམྦུ་ཊི་ལས། གང་ལ་གཙོ་བོར་སྤྱོད་གྱུར་པའི། ། ཁྱིམ་ནི་བྷ་ག་ཞེས་སུ་བཤད། ། ཅེས་གསུངས་པ་ལྟར།
སངས་རྒྱས་རྣམས་ཀྱིས་བསྟེན་པར་བྱ་བའི་གནས་བདེ་བའི་སྤྱོད་ཡུལ་དུ་གྱུར་པ་བཙུན་མོའི་བྷ་ག་སྟེ་ཆོས་འབྱུང་གི་ཁོངས་སུ་ཚུད་པའི་རིན་པོ་ཆེའི་གཞལ་ཡས་ཁང་གྲུ་བཞི་སྒོ་བཞི་པའི་ནང་ན་སྟོན་པ་བཞུགས་པ་ལས་ཐོས་སོ། ། ཞེས་འཆད་པ་ལ་འདི་སྐད་བདག་གིས་ཞེས་སོགས་གླེང་གཞིའི་ཚིག་འདི་བྱུང་། སྙིང་པོ་དྲིལ་ན་གནས་ཕུན་སུམ་ཚོགས་པ་རྡོ་རྗེ་བཙུན་མོའི་བྷ་ག་སྟེ་ཆོས་འབྱུང་གི་ཁོངས་སུ་ཆུད་པའི་གཞལ་ཡས་ཁང་གྲུ་བཞི་པར། སྟོན་པ་ཕུན་སུམ་ཚོགས་པ་བཅོམ་ལྡན་འདས་སྙིང་པོ་ཀྱཻ་རྡོ་རྗེ་རྒྱུ་རྡོ་རྗེ་འཛིན་པ་ཕྱག་བཅུ་དྲུག་པ་དེ་ལས། འཁོར་ཕུན་སུམ་ཚོགས་པ་རྡོ་རྗེ་སྙིང་པོ་ལ་སོགས་པ་རྣམས་ཀྱིས་བསྐོར་ནས། དུས་ཕུན་སུམ་ཚོགས་པ་ཆོས་གསུངས་ཤིང་བཞུགས་པའི་སྐད་ཅིག་ལ། ཆོས་ཕུན་སུམ་ཚོགས་པ་རྗོད་བྱེད་སྒྲའི་རྒྱུད་ཀྱི་རྒྱལ་པོ་འདི་བྱུང་། དེ་ལྟར་ན་འཁོར་སྟོན་ཐ་དད་ཀྱི་སྐབས་སུ་གླེང་གཞིའི་ཚིག་འདི་སྟོན་པའི་ཞལ་ནས་གསུངས་པ་མ་ཡིན་ཡང་། རྗེས་སུ་གནང་བའི་བཀའ་ཡིན་ཏེ། ལྷའི་དབང་པོ་ཉིད་ཀྱིས་ཞུས་པའི་ཆོས་ཡང་དག་པར་བསྡུད་པའི་མདོ་ལས།
མ་འོངས་པའི་དུས་སུ་ངའི་ཆོས་རྣམས་བསྡུ་པར་བྱེད་པའི་ཚེ་ཐོག་མར་འདི་སྐད་བདག་གིས་ཐོས་པ་ལ་སོགས་པའི་གླེང་སློང་། བར་དུ་མཚམས་སྦྱོར་གྱི་ཚིག་རྣམས་ཆུག མཇུག་ཏུ་བཅོམ་ལྡན་འདས་ཀྱིས་གསུངས་པ་ལ་མངོན་པར་བསྟོད་དོ། ། ཞེས་བྱ་བ་ཆུག་ཅིག་ཅེས་གསུངས་པའི་ཕྱིར། གླེང་གཞི་ཟེར་བའི་རྒྱུ་མཚན་ཡང་དོན་གྱི་གླེང་གཞི་ཕུན་སུམ་ཚོགས་པ་ལྔ་པོ་དེ་སྔོན་ཆོས་འབྱུང་བའི་རྒྱུར་ངེས་པས། སྔོན་བྱུང་བའི་དོན་ལ་འཇོག་པ་ཡིན་ཏེ། ཕུན་སུམ་ཚོགས་པ་ལྔ་ལས་གང་རུང་ཞིག་མེད་ཀྱང་ཆོས་མི་འབྱུང་ལ། ལྔ་ཀ་ཚང་བའི་ཚེ་ཆོས་འབྱུང་བ་ཡིན་ནོ། ། འཁོར་སྟོན་ཐ་དད་ཀྱི་གླེང་གཞི་འདིའི་བཤད་བྱ་ཕ་རོལ་ཏུ་ཕྱིན་པ་དང་ཐུན་མོང་བའི་ཆོས་འཆད་བྱེད་ཡན་ལག་གི་དོན་གཙོ་ཆེ། སྟོན་པའི་སྐབས་སུ་ཡིག་དོན་ཀྱང་ཅུང་ཟད་འཇུག
མངོན་པར་རྟོགས་པ་ཐབས་ཀྱི་རྒྱུད་ལས། ཐུན་མོང་གི་ཐེག་པ་ལ་རིམ་གྱིས་བསླབ་པ་དང་འབྲེལ། བཤད་པའི་རྒྱུད་སམྦུ་ཊིའི་བརྟག་པ་དང་པོའི་རབ་ཏུ་བྱེད་པ་དང་པོས་སྟོན། བསྐྱེད་རིམ་སྤྱི་དང་སྦས་དོན་སོགས་ལ་སྦྱར་ནས་བཤད་པའི་ཚེ་ཡང་བཤད་བྱ་འཆད་བྱེད་སོགས་སྐབས་སུ་གང་བབས་ཀྱི་འབྲེལ་རྩིས་ལ་ཤེས་པར་བྱའོ། ། གཉིས་པ་འཁོར་སྟོན་ཐ་མི་དད་ཀྱི་བཤད་པ་ནི། འཁོར་གྱི་གཙོ་བོ་སྡུད་པ་པོ་དང་སྟོན་པ་གཉིས་གདུལ་བྱའི་ངོར་ཐ་དད་དུ་སྣང་ཡང་། ངེས་དོན་ལ་སངས་རྒྱས་ཀྱི་ཡེ་ཤེས་གཅིག་ཉིད་ཀྱི་ཆོ་འཕྲུལ་རྒྱུད་གཅིག་ཡིན་ལ། དེའི་ཚེ་གླེང་གཞིའི་ཚིག་འདི་ཡང་ཞལ་ནས་གསུངས་པའི་བཀའ་ཡིན་ཏེ། དཔལ་གསང་བ་གྲུབ་པ་ལས། འདི་ཡི་སྡུད་པ་བྱེད་པ་པོ། །
གཞན་དག་ཡོད་པ་མ་ཡིན་ཞེས། ། བདག་ཉིད་འབའ་ཞིག་སྨྲ་བར་བྱེད། ། བསྡུ་མཛད་པ་ནི་ཐུགས་རྡོ་རྗེ། ། ཞེས་དང་། ཁ་སྦྱོར་ལས། འཆད་པ་པོ་ང་ཆོས་ཀྱང་ང་། ། རང་གི་ཚོགས་ལས་ཉན་པ་ང་། ། ཞེས་གསུངས་པ་ལགས། ཐ་མི་དད་ཀྱི་བཤད་པ་འདི་ལ་ཡང་བསྐྱེད་རིམ་སྤྱིའི་བཤད་པ། སྦས་དོན་གྱི་བཤད་པ།
མཐར་ཐུག་གི་དོན་དུ་བཤད་པ་དང་གསུམ་ཡོད། དེའི་དང་པོ་བསྐྱེད་རིམ་ནི། ཆོས་ཕུན་སུམ་ཚོགས་པ་བུམ་དབང་གི་ལམ་བསྐྱེད་རིམ་ཡན་ལག་དང་བཅས་པ་སྡུད་པ་པོ་བདག་གིས་དུས་ཡེ་ཤེས་ཀྱི་ཚོགས་ཀྱི་སྐད་ཅིག་མ་གཅིག་གི་ཚེ་ན་ཐོས་པ་སྟེ་ཐོབ། གང་ལས་ན་བཅོམ་ལྡན་སོགས་ཀྱི་དོན་སྔར་ཕར་ཕྱིན་སྤྱིར་བཤད་པ་བཞིན་གྱི་སྟོན་པ་དེ་ལས་ཐོས། གནས་གང་དུ་ན་རྡོ་རྗེ་ནི་རིགས་ལྔ། དེའི་བཙུན་མོ་སྤྱན་མ་ལ་སོགས་པ་ལྔ། དེའི་བྷ་ག་སྟེ་ཆོས་འབྱུང་གི་ནང་དུ་ཆུད་པའི་གཞལ་ཡས་ཁང་དུ་ཐོས་ཞེས་འཆད་པ་ལ་ཡང་། འདི་སྐད་ཅེས་སོགས་གླེང་གཞིའི་ཚིག་འདི་བྱུང་། བཙུན་མོའི་ཆོས་འབྱུང་དེས་བདེ་ཆེན་ལ་ལོངས་སྤྱོད་པའི་རྣམ་རྟོག་བཅོམ་པས་ན་བྷ་ག་ཞེས་པ་ལུང་ཚད་མས་བསྟན་པ་ལགས། བསྐྱེད་རིམ་སྤྱི་དོན་ལ་སྦྱར་བའི་ཆོས་ཕུན་སུམ་ཚོགས་པ་འདི་སྐད་ཅེས་པ་ནི་འོག་ནས་འབྱུང་བའི་སྨིན་བྱེད་བུམ་དབང་དང་།
གྲོལ་ལམ་བསྐྱེད་རིམ་ཡན་ལག་དང་བཅས་པའི་ལུས་རྣམ་པར་གཞག་པ་ཡིན་ནོ། ། གཉིས་པ་སྦས་དོན་ལ་ཡང་། རང་བྱིན་རླབས་དང་། དཀྱིལ་འཁོར་འཁོར་ལོ་གཉིས་ཡོད། དེའི་དང་པོ་ནི། ཆོས་ཕུན་སུམ་ཚོགས་པ་གསང་དབང་དང་། ལམ་རང་བྱིན་རླབས་འཁོར་དང་བཅས་པ་འདི་སྐད་ཐོས་པ་སྟེ་རྟོགས། འཁོར་གང་གི་ནང་ན་ཕུང་པོའི་དྭངས་མ་དེ་བཞིན་གཤེགས་པ། དབང་པོའི་དྭངས་མ་བྱང་ཆུབ་སེམས་དཔའ། འབྱུང་བའི་དྭངས་མ་ལྷ་མོའི་འཁོར་རྣམས་ཀྱིས་རྟོགས།
དུས་ནམ་གྱི་ཚེ་ན་སྲུ་ཏ་ཞེས་འབྱུང་བའི་སྲུའི་སྒྲ་ལས་སྲུ་བ་དྷ་རུ་ནི་བྱང་སེམས་འཛག་པ། ཏའི་སྒྲ་ལས་ཏ་པེ་ཏ་ར་ནི་རྒྱས་པ་སྟེ་འབར་འཛག་དབུ་མར་ཐིམ་པ་བསམ་གྱིས་མི་ཁྱབ་པའི་དུས་རྣམ་རྟོག་གི་ཟླ་བོ་མེད་པས་གཅིག་སྟེ་དེའི་དུས་ནའོ། ། སྟོན་པ་གང་ལས་ན། སྟོན་པ་རང་བྱུང་གི་ཡེ་ཤེས་མཚན་མ་དང་རྣམ་པར་རྟོག་པ་ཐམས་ཅད་བཅོམ་པའི་བདེ་བ་ཆེན་པོའི་ཡེ་ཤེས་ཀྱི་སྐལ་བ་དང་ལྡན་པས་ན་བཅོམ་ལྡན། ལྟེ་བའི་གནས་སུ་ཡང་ཡང་བྱོན་ཞིང་གཤེགས་པ་ན་དེ་བཞིན་གཤེགས་པ། ཐམས་ཅད་ནི་བདུད་རྩི་ལྔ་དང་། དབང་པོ་ལྔ་དང་། འབྱུང་བའི་དྭངས་མ། སྐུ་ནི་ཞུ་བ། གསུང་ནི་བདེ་བ།
ཐུགས་ནི་མི་རྟོག་པ། སྙིང་པོ་ནི་རང་རིག་པ་གསལ་བ་སྟེ་ཁྱད་ཆོས་དེ་རྣམས་དང་ལྡན་པའི་སྟོན་པ་ལས་སོ། ། དེ་གང་དུ་བཞུགས་པའི་གནས་ནི་རྟོག་པས་མི་ཕྱེད་པས་ན་རྡོ་རྗེ། བདེ་བ་ཆེན་པོའི་རང་བཞིན་ཡིན་པས་ན་བཙུན་མོ། རྣམ་རྟོག་འཇོམས་པས་ན་བྷ་ག་སྟེ་ཁྱད་ཆོས་གསུམ་ལྡན་གྱི་གནས་དེ་ཡིན་ནོ་ཞེས་འཆད་པ་ལ་འདི་སྐད་ཅེས་སོགས་གླེང་གཞིའི་ཚིག་རྣམས་བྱུང་། སྐབས་འདིའི་ཆོས་ཕུན་སུམ་ཚོགས་པ་ནི་འོག་ནས་འབྱུང་བའི་སྨིན་བྱེད་གསང་དབང་དང་། དེའི་ལམ་རང་བྱིན་རླབས་ཡན་ལག་དང་བཅས་པ་དང་། རྡོ་རྗེ་ལུས་ཀྱི་གནས་ལུས་གཏན་ལ་ཕབ་པ་མཐའ་དག་གི་ལུས་རྣམ་གཞག་ཡིན་པ་རྒྱུད་ཀྱི་དགོངས་པར་ཤེས་དགོས་པ་ལགས། གཉིས་པ་དཀྱིལ་འཁོར་འཁོར་ལོ་ནི། འདི་སྐད་བདག་གི་ལ་ཨེ་ཝཾ་མ་ཡ་འབྱུང་བའི་ཨེ་ནི་ཤེས་རབ་ལྷར་བསྐྱེད་པ་དང་།
དེའི་བྷ་ག་ཨ་ལས་པདྨར་བསྐྱེད་པ་ཡིན། ཝཾ་ནི་སྒྲུབ་པ་པོ་ལྷར་བསྐྱེད་པ་དང་། དེའི་གསང་གནས་ཧཱུྃ་ལས་རྡོ་རྗེར་བསྐྱེད་པ་ཡིན་པས་དཀྱིལ་འཁོར་འཁོར་ལོའི་ལམ་དངོས་ཡིན་ཏེ། ཁ་སྦྱོར་ལས། ཨེ་ནི་ཤེས་རབ་བརྗོད་པར་བྱ། ། ཝཾ་ནི་ཐབས་དང་ཡང་དག་ལྡན། ། ཞེས་སོགས་གསུངས་པ་ལགས། འདི་ནི་འོག་ནས་འབྱུང་བའི་ཤེར་དབང་དང་། དེའི་ལམ་ཡན་ལག་དང་བཅས་པའི་ལུས་རྣམ་པར་གཞག་པ་ལགས། མའི་སྒྲ་ལས་མཧཱ་ར་ག་ནི་འདོད་ཆགས་ཆེན་པོ།
ཡའི་སྒྲ་ལས་བྷ་ཡུ་རླུང་ཡིན་པས། དོན་ནི་ཆགས་པའི་དབང་གིས་བྱང་སེམས་འདུས་པ་དེད་ལ་རྒྱུའི་རླུང་གིས་དབང་གི་གནས་སུ་མངོན་དུ་བྱེད་པ་ཡིན། ཐོས་པ་ལ་སྲུ་ཏ་ཞེས་པའི་སྲུའི་སྒྲ་ལས་སྲུ་ཏ་དྷ་ཏུ་བྱང་སེམས་འཛག་པ། ཏའི་སྒྲ་ལས་ཏ་པི་ཏ་ར་ནི་རྒྱས་པ་སྟེ་དོན་ནི་བདེ་བ་ཆེན་པོ་རྒྱས་པ་ལ་འདིར་ཐོས་པའམ། རྟོགས་པ་ཞེས་འཆད་པ་ཡིན། དུས་ནི་སྣ་ཚོགས་པ་དང་། རྣམ་པར་སྨིན་པའི་སྐད་ཅིག་མ་བདེ་བའི་དུས། རྣམ་ཉེད་སྡུག་བསྔལ་གྱི་དུས། མཚན་ཉིད་དང་བྲལ་བ་བསམ་གྱིས་མི་ཁྱབ་པའི་དུས་ཡིན་པ་ལས་གསུམ་པ་དེའི་ཚེ་རྣམ་རྟོག་གི་ཟླ་བོ་མེད་པས་ན་གཅིག་ན་ཞེས་བྱ། དེ་ལྟ་བུའི་དུས་དེར་སྟོན་པ་ལྷན་སྐྱེས་ཀྱི་ཡེ་ཤེས་ཞུ་བདེ་སོགས་ཀྱི་ཁྱད་ཆོས་བཞི་ལྡན་མཚན་རྟོག་བཅོམ་པའམ་བདེ་ཆེན་ཡེ་ཤེས་ཀྱི་སྐལ་བ་དང་ལྡན་པས་ན་བཅོམ་ལྡན་འདས།
དེ་དབང་གི་གནས་སུ་ཡང་དང་ཡང་དུ་བྱོན་ཅིང་གཤེགས་པས་ན་དེ་བཞིན་གཤེགས་པ་ཐམས་ཅད་ནི་བདུད་རྩི་དང་། དབང་པོ་དང་། འབྱུང་བའི་དྭངས་མ། སྐུ་ནི་དགའ་བ། གསུང་ནི་མཆོག་དགའ། ཐུགས་ནི་དགའ་བྲལ་གྱི་དགའ་བ། སྙིང་པོ་ནི་ལྷན་སྐྱེས་ཏེ་དེ་ཀུན་ཀྱང་སྟོན་པའི་ཁྱད་ཆོས་སུ་སྦྱར་ནས་འཆད་པ་ཡིན། སྟོན་པ་དེ་བཞུགས་པའི་གནས་ནི་རྡོ་རྗེ་བཙུན་མོའི་བྷ་ག་ཡིན་ཏེ། དེ་ཡང་རིགས་ལྔའི་སྒྲུབ་པ་པོ་རྣམས་ནི་རྡོ་རྗེ་དང་། དེ་རྣམས་ཀྱིས་བསྟེན་པར་བྱ་བའི་བྲམ་ཟེ་མ་ལ་སོགས་པ་ནི་བཙུན་མོ།
དེའི་བྷ་ག་ནི་ཉེ་བར་བདེ་བ་ལ་ལོངས་སྤྱོད་པའི་གནས་ཡིན་པས་དེར་བཞུགས་སོ། ། ཞེས་འཆད་པ་ལ་འདི་སྐད་ཅེས་སོགས་གླེང་གཞིའི་ཚིག་རྣམས་བྱུང་། གསུམ་པ་མཐར་ཐུག་གི་དོན་ནི། བཞུགས་སོ་ཞེས་པ་བཤད་པའི་གཞིར་བཞག གང་བཞུགས་ན་ཆོས་ཀྱི་སྐུ་སྤྲོས་པའི་མཐའ་ཐམས་ཅད་དང་བྲལ་བ་དེ་བཞུགས། བཞུགས་པའི་གནས་ནི་འཁོར་འདས་ཀྱི་ཆོས་ཐམས་ཅད་ལ། བཞུགས་ཚུལ་ནི་འཁོར་འདས་དབྱེར་མི་ཕྱེད་པའི་ཚུལ་གྱིས་བཞུགས་སོ། ། ཡང་བཤད་གཞི་སྔར་ལྟར་ལ་གང་དུ་བཞུགས་ན་སྟོན་པ་ལོངས་སྤྱོད་རྫོགས་པ་ཟུང་འཇུག་བདེ་བ་ཆེན་པོའི་སྐུ་དེ་བཞུགས། བཞུགས་པའི་གནས་ནི་འོག་མིན་གྱི་གནས་ན་རྡོ་རྗེ་བཙུན་མོའི་ཆོས་འབྱུང་གི་ནང་དུ་ཆུད་པའི་གཞལ་ཡས་ཁང་དུ་བཞུགས། བཞུགས་པའི་ཚུལ་ནི་སྤྱན་མ་ལ་སོགས་པ་ལྷན་ཅིག་སྤྱོད་མ་དང་མཉམ་པར་སྦྱོར་ཞིང་གཟུགས་རྡོ་རྗེ་མ་ལ་སོགས་པ་རྗེས་སུ་འབྲངས་མའི་འཁོར་རྣམས་ཀྱིས་བསྐོར་ནས་ཟག་པ་མེད་པའི་བདེ་བ་ལ་ལོངས་སྤྱོད་ཅིང་བྱང་ཆུབ་སེམས་དཔའ་རྣམས་ལ་ཐེག་པ་ཆེན་པོའི་ཆོས་གསུངས་ཤིང་བཞུགས།
དེའང་སམྦུ་ཊི་ལས། ཨེ་མ་ཧོ་སངས་རྒྱས་ཐམས་ཅད་ཀྱི། ། ཀུན་མཁྱེན་ཡེ་ཤེས་བླ་ན་མེད། ། དེ་བཞིན་གཤེགས་པའི་བདེ་སྟོན་གང་། ། བཙུན་མོ་ཉེ་བར་མཛད་པ་པོ། ། ཞེས་གསུངས་པ་ལགས། ཡང་བཤད་གཞི་སྔར་ལྟར་ལ། གང་བཞུགས་ན་སྤྲུལ་པའི་སྐུ་ཐུགས་རྗེ་ཆེན་པོ་དང་ལྡན་ཞིང་། རྣམ་སྤྲུལ་བསམ་གྱིས་མི་ཁྱབ་པ་དང་ལྡན་པ་དེ་བཞུགས། བཞུགས་པའི་གནས་ནི་གདུལ་བྱ་རྣམས་ཀྱི་རྒྱུད་ལ་བཞུགས།
བཞུགས་ཚུལ་གང་ལ་ཅི་འདུལ་དེ་ལ་དེའི་རྣམ་པར་བསྟན་ནས་གདུལ་བྱའི་སྐྱེ་བོའི་ཡིད་འཕྲོག་ཅིང་བཞུགས་སོ་ཞེས་འཆད་པ་ལ། འདི་སྐད་ཅེས་སོགས་གླེང་གཞིའི་ཚིག་རྣམས་བྱུང་། འདི་ནི་འོག་ནས་འབྱུང་བའི་དབང་བཞི་པ་དང་། དེའི་ལམ་དང་། མཐར་ཐུག་གི་འབྲས་བུ་མཐའ་དག་གི་ལུས་རྣམ་པར་གཞག་པ་ཡིན་པར་རྟོགས་དགོས་པ་ལགས། གཉིས་པ་རྒྱུད་ཀྱི་ཡན་ལག་རྒྱས་པར་བཤད་པ་ལ་གཉིས། བརྟག་པ་དང་པོ་རྩ་རྒྱུད་ཀྱི་ཚུལ་དུ་འཆད་པ་དང་། བརྟག་པ་ཕྱི་མ་བཤད་རྒྱུད་ཀྱི་ཚུལ་དུ་འཆད་པ་ལགས། དེའང་བརྟག་པ་དང་པོ་ལ་བརྟག་པ་དངོས་དང་། མཚན་སྨོས་པ་གཉིས།
བརྟག་པ་དངོས་ལ་གང་ལ་དམིགས་ཏེ་བསྒྲུབ་པ་འབྲས་བུའི་རྒྱུད་དང་། དེ་ཐོབ་པར་བྱེད་པའི་ཐབས་ཀྱི་རྒྱུད་གཉིས་ཡོད། འབྲས་བུའི་རྒྱུད་སྟོན་པའི་གཞུང་ནི་དེ་བཞིན་གཤེགས་པ་ཐམས་ཅད་ཀྱི་སྐུ་དང་གསུང་དང་ཐུགས་ཀྱི་སྙིང་པོ་རྗེ་བཙུན་གསང་པ་ལས་ཆེས་ཤིན་ཏུ་གསང་བའང་ཞེས་པ་ནས། བཛྲའང་ཤེས་རབ་བརྗོད་པར་བྱ། ། ཞེས་པའི་བར་གྱི་གཞུང་ཚོགས་འདི་རྣམས་ཡིན། འདིའི་བརྗོད་བྱ་ནི་མཐར་ཐུག་གི་འབྲས་བུ་སྟོན། འཆད་བྱེད་ཡན་ལག་གི་དོན་གྱིས་འཆད། མངོན་པར་རྟོགས་པ་འབྲས་བུའི་རྒྱུད་དང་འབྲེལ་བས་བླ་མེད་རྡོ་རྗེ་ཐེག་པ་ལ་གྲགས་པའི་སྐུ་བཞི་ཡན་ལག་ལྔ་དང་ལྡན་པ་དེ་སྟོན་པ་ཡིན། བཤད་པའི་རྒྱུད་གུར་གྱི་ལེའུ་བཞི་པ་དང་། བརྒྱད་པ་དང་།
བཅུ་བཞི་པ་དང་། སམྦུ་ཊིའི་བརྟག་པ་བཅུ་པའི་རབ་ཏུ་བྱེད་པ་གཉིས་པ། གསུམ་པ། བཞི་པས་གསལ་བར་སྟོན་ཏེ་གཞུང་སོ་སོའི་ཐད་དུ་བལྟས་པས་གསལ། དེ་ཙམ་ནི་སྤྱིའི་རྣམ་གཞག་ཡིན། ཚིག་དོན་ཅུང་ཟད་བཤད་ན་འབྲས་བུ་སྐུ་བཞི་དངོས་གྲུབ་ལ་ཞུས་ཤིང་ཉན་པར་གདམས་པ་དང་། སོ་སོའི་མཚན་གྱི་ངེས་ཚིག་ལ་ཞུས་པ་དང་ལན་གཉིས། དེའང་དེ་ནས་བཅོམ་ལྡན་འདས་ཀྱིས་རྣལ་འབྱོར་གྱི་དབང་ཕྱུག་བྱེ་བ་ཕྲག་བརྒྱད་ཅུའི་ནང་ནས་རྡོ་རྗེ་སྙིང་པོ་ལ་གཟིགས་ཏེ་འཛུམ་པ་མཛད་དོ། ། འཛུམ་པ་མཛད་མ་ཐག་ཏུ་དེའི་ཚེ་རྡོ་རྗེ་སྙིང་པོས་སྟན་ལས་ལངས་ཏེ་བླ་གོས་ཕྲག་པ་གཅིག་ཏུ་གཟར་ནས་པུས་མོ་གཡས་པའི་ལྷ་ང་ས་ལ་བཙུགས་ཏེ་བཅོམ་ལྡན་འདས་ག་ལ་བ་དེར་ཐལ་མོ་སྦྱར་བས་བཏུད་ནས། བཅོམ་ལྡན་འདས་ལ་འདི་སྐད་ཅེས་གསོལ་ཏོ། །
ཡེ་ཤེས་ཀྱི་དབང་པོ་ཞེས་སྟོན་པ་ལ་བོད་པ་ཡིན་ལ། དེ་ཡན་འདིར་མེད་ཀྱང་རྒྱུད་རྒྱས་པ་ལས་འབྱུང་བ་རྡོ་རྗེ་སྙིང་འགྲེལ་དུ་དྲངས་པ་འདིར་ཁ་བསྐངས་ནས། ཞུ་བ་དངོས་ནི། དེ་བཞིན་གཤེགས་པ་ཐམས་ཅད་ཀྱི་སྐུ་དང་གསུང་དང་ཐུགས་ཀྱི་སྙིང་པོ་རྗེ་བཙུན་གསང་བ་ལས་ཀྱང་ཆེས་ཤིན་ཏུ་གསང་བའང་ཉན་པར་འཚལ་ན། དེ་བཞིན་གཤེགས་པ་ཐམས་ཅད་ཀྱི་སྐུ་ནི་གང་། གསུང་ནི་གང་། ཐུགས་ནི་གང་། སྙིང་པོ་རྗེ་བཙུན་གསང་བ་ལས་ཆེས་ཤིན་ཏུ་གསང་བ་གང་ལགས། བཤད་དུ་གསོལ་ཞེས་པའི་ཞུ་བ་སྟོན་པ་ལ། དེ་བཞིན་གཤེགས་པ་ནས་ཤིན་ཏུ་གསང་བའང་ཞེས་པའི་བར་བྱུང་།
དེ་ནས་དེའི་ལན་དུ་བཅོམ་ལྡན་འདས་ཀྱིས་ཨེ་མ་ཧོ་ཞེས་ངོ་མཚར་བའི་ཚིག་དང་། བྱང་ཆུབ་སེམས་དཔའ་ཆེན་པོ་ཞེས་སྤྱིའི་མིང་དང་། རྡོ་རྗེ་སྙིང་པོ་ཞེས་བྱེ་བྲག་ཏུ་ཞུ་བ་པོའི་མིང་དང་། སྙིང་རྗེ་ཆེན་པོ་ཞེས་ཡོན་ཏན་གྱི་མིང་ནས་བོས་ནས་ཁྱོད་སེམས་ཅན་ལ་ཕན་པའི་ཕྱིར་འབྲས་བུའི་རྒྱུད་ཞུ་བ་ལེགས་སོ་ལེགས་སོ་ཞེས་གཏང་རག་གནང་བ་ལགས། ལེགས་སོ་ཞེས་ལན་གཉིས་གསུངས་པ་དེའང་དགེས་ཤིང་ངོ་མཚར་བའི་བརྡ་ཡིན་ཏེ། ངོ་མཚར་དང་ནི་རྩོད་པ་དང་། ། ཁྲོ་དང་ཞུམ་དང་ངེས་བཟུང་དང་། ། དད་དང་དགའ་བ་དག་ལ་ནི། ། ཚིག་གཅིག་ལན་གཉིས་འབྱུང་བ་ཡིན། ། ཞེས་བཤད་པ་ཡིན་པར་གདའ།
དེ་ལྟར་གཏང་རག་སྦྱིན་ནས་རྡོ་རྗེ་སྙིང་པོ་ཁྱོད་ཀྱིས་ཞུས་པའི་དེ་བཞིན་གཤེགས་པ་ཐམས་ཅད་ཀྱི་སྐུ་གསུང་ཐུགས་གསུམ་པོ་དང་། སྙིང་པོ་རྣམས་རིམ་པ་བཞིན་རྡོ་རྗེ་སེམས་དཔའ་་་་་་བཞི་པོ་འདི་དང་འོག་ནས་འབྱུང་བའི་སྐུ་རྡོ་རྗེ་སོགས་ཀྱི་ཧེ་རུ་རྣམས་གཅིག་གམ་ཞེ་ན། དོན་གྱིས་གཅིག་པ་འཐད་མོད། འོན་ཀྱང་ཞིབ་ཆ་ཅུང་ཟད་ཕྱེ་བར་བྱ་སྟེ། འདིའི་དངོས་བསྟན་གྱི་རྡོ་རྗེ་སེམས་དཔའ་ནི། ཆོས་སྐུ་དང་། སྙིང་པོ་ཀྱཻ་རྡོ་རྗེ་ནི་སངས་རྒྱས་ཀྱི་ཡེ་ཤེས་ཡིན་པས་རྣམ་མཁྱེན་ཡིན་ལ། འོན་ཀྱང་གདུལ་བྱའི་ངོར་ལྷའི་རྣམ་པར་བཞེངས་པ་ན། དང་པོ་དེ་སྐུ་རྡོ་རྗེའི་ཧེ་རུ་ཀ་དང་། བཞི་པ་དེ་སྙིང་པོ་ཧེ་རུ་ཀ་ཡིན་པར་ཤེས་པར་བྱའོ། །
དེ་བཞིན་དུ་སེམས་དཔའ་ཆེན་པོ་ནི་ལོངས་སྐུ་དང་། དེ་དང་དོན་གྱི་ངོ་བོ་གཅིག་པའི་གསུང་རྡོ་རྗེའི་ཧེ་རུ་ཀ་ནི་སྤྲུལ་སྐུར་བཤད་ན་ལེགས། སོགས་དང་དེ་ཉོན་ཅིག་ཅེས་སྟོན་པ་ལ། དེ་ནས་བཅོམ་ལྡན་འདས་ཞེས་པ་ནས་ཉོན་ཅིག་ཅེས་པའི་བར་བྱུང་། ཉོན་ཅིག་ཅེས་པ་ལ་འཕྲོས་རྡོ་རྗེ་སྙིང་པོས་རྡོ་རྗེ་སེམས་དཔའ་སོགས་དང་གསུམ་གྱི་ངེས་ཚིག་ལ་ཞུ་བ་སྟོན་པ་ལ། རྡོ་རྗེ་སྙིང་པོས་ཞེས་པ་ནས། བདག་ལ་གསུངས་ཞེས་པའི་བར་བྱུང་། དེའི་ལན་ལ་རྡོ་རྗེ་ནི་ཆོས་ཐམས་ཅད་ཀྱི་རང་བཞིན་སྟོང་པ་ཉིད་ཡིན་ཞིང་། དེ་རྣམ་པར་རྟོག་པས་དབྱེར་མི་ནུས་པས་མི་ཕྱེད་པ་ཞེས་བྱ་བར་བརྗོད་ལ། སེམས་དཔའ་ཞེས་བྱ་བ་ལམ་གྱི་གནས་སྐབས་སུ་སྲིད་པ་གསུམ་གྱི་སེམས་དང་སེམས་ལས་བྱུང་བའི་བག་ཆགས་སྣ་ཚོགས་ཡོད་པ་དེ་ཉེ་རྒྱུས་སྦྱངས་པས་རང་བཞིན་དབྱིངས་ཀྱི་ངང་དུ་རོ་གཅིག་པར་གྱུར་པའི་ཤེས་རབ་དང་།
རིགས་པ་འདིས་རྡོ་རྗེ་སེམས་དཔའ་བརྗོད་ལ། དེ་ཉིད་དག་པ་གཉིས་ལྡན་གྱི་ཆོས་སྐུ་ཡིན་ཞིང་དེས་སངས་རྒྱས་ཐམས་ཅད་ཀྱི་ཡོན་ཏན་གྱི་གཞི་བྱེད་པས་སྐུ་ཞེས་བརྗོད་པ་ལགས། དེ་ལྟར་དག་པ་གཉིས་དང་ལྡན་པ་དེ་ཉིད་མེ་ལོང་ལྟ་བུ་ལ་སོགས་པ་ཡེ་ཤེས་ཆེན་པོ་ལྔའི་བདེ་བའི་རོ་དང་འདྲེས་པས་ཡོངས་སུ་གང་བས་རང་ཉིད་ཟག་མེད་ཀྱི་བདེ་བ་ལ་ལོངས་སྤྱོད་ཅིང་། ས་བཅུའི་བྱང་ཆུབ་སེམས་དཔའ་རྣམས་ཀྱི་ཆོས་ཀྱི་ལོངས་སྤྱོད་པའི་གཞི་མཛད་པས་སེམས་དཔའ་ཆེན་པོ་ཞེས་བརྗོད་དོ། ། དེ་ཉིད་ལོངས་སྤྱོད་རྫོགས་པའི་སྐུ་ཡིན་ཞིང་། དེའི་གསུང་གི་ས་བཅུ་པའི་བྱང་ཆུབ་སེམས་དཔའ་རྣམས་ཀྱི་དོན་མཛད་པས་གསུང་ཞེས་ཀྱང་བརྗོད་པ་ལགས། དེས་སྤྲུལ་གཞི་བྱས་ཏེ་ལམ་གྱི་དུས་རྟག་ཏུ་གསང་སྔགས་ཀྱི་དམ་ཚིག་ལས་མི་འདའ་བར་སྤྱོད་པའི་ཕྱིར། འབྲས་བུའི་དུས་སུ་ཟག་པ་མེད་པའི་དབྱིངས་ལས་མ་གཡོས་བཞིན་དུ་རྣམ་པར་འཕྲུལ་པ་སྣ་ཚོགས་པས་སེམས་ཅན་རྣམས་ཀྱི་དོན་མཛད་པ་ལ་དམ་ཚིག་སེམས་དཔའ་ཞེས་བརྗོད་ལ། དེ་ཉིད་སྤྲུལ་པའི་སྐུ་ཡིན་ཞིང་། དེས་ཐམས་ཅད་རྣམས་ཐུགས་ཀྱིས་བསྐྱངས་པས་ཐུགས་ཞེས་ཀྱང་བརྗོད་པ་ལགས།
སྐུ་གསུམ་པོ་དེ་ཕ་རོལ་ཏུ་ཕྱིན་པ་ལ་ཡང་གྲགས་པས་ཐུན་མོང་གི་ཧེ་རུ་ཀ་གསུམ་ཞེས་བརྗོད་པ་ཡིན་ནོ། ། ཞེས་སྟོན་པ་ལ། བཅོམ་ལྡན་འདས་ཀྱིས་བཀའ་སྩལ་པ། རྡོ་རྗེ་མི་ཕྱེད་ཅེས་པ་ནས། དམ་ཚིག་སེམས་དཔར་བརྗོད་པར་བྱ། ། ཞེས་པའི་བར་བྱུང་། ཐུན་མོང་མ་ཡིན་པ་ཧེ་རུ་ཀ་བཞི་པའི་ངེས་ཚིག་ལ་ཞུ་བ་ནི། རྡོ་རྗེ་སྙིང་པོས་ཞེས་པ་ནས། དེ་བཞིན་ཅི་ཞེས་པའི་བར་གྱིས་བསྟན། ལན་ནི་གོང་དུ་བསྟན་པའི་སྐུ་གསུམ་པོའི་ངོ་བོའམ་རྩ་བ་གང་ཡིན་ན་ཀྱཻ་རྡོ་རྗེ་ཡིན་ཏེ།
རྒྱ་སྐད་ཧེ་དང་། བོད་སྐད་དུ་ཀྱེ་ཞེས་བྱ་བ་ནི་སེམས་ཅན་གྱི་དོན་ལ་དགེས་པའི་དམིགས་མེད་ཀྱི་སྙིང་རྗེ་ཆེན་པོ་ཡིན་ལ། བཛྲ་སྟེ་རྡོ་རྗེ་ནི་གནས་ལུགས་རྟོགས་པའི་ཤེས་རབ་ཟབ་མོ་དེ་རྣམ་པར་རྟོག་པས་མི་ཕྱེད་པས་ན་རྡོ་རྗེར་བརྗོད་པ་ལ། དེ་ལྟ་བུའི་ཐབས་ཤེས་ཟུང་དུ་འཇུག་པ་ལ་འདིར་ཀྱཻ་རྡོ་རྗེར་བརྗོད་དོ་ཞེས་སྟོན་པ་ལ། བཅོམ་ལྡན་ཞེས་པ་ནས། ཤེས་རབ་བརྗོད་པར་བྱ་ཞེས་པའི་བར་བྱུང་། དེ་ཐོབ་བྱེད་ཀྱི་ཐབས་བསྐྱེད་རྫོགས་ཟུང་འཇུག་གི་ཉམས་ལེན་ལྟ་བུ་ལམ་ཀྱཻ་རྡོ་རྗེ་དང་། རྒྱུ་དུས་ཀྱི་ཀྱཻ་རྡོ་རྗེ་སེམས་ཅན་གྱི་རྒྱུད་ཀྱི་གསལ་སྟོང་ཟུང་འཇུག་ལྟ་བུ་དང་། རྒྱུ་ལམ་འབྲས་གསུམ་རྗོད་བྱར་སྟོན་པའི་བརྗོད་བྱེད་སྒྲའི་རྒྱུད་ལྟ་བུ་གཞུང་ཀྱཻ་རྡོ་རྗེ་རྣམས་ནི་སྔར་གྱི་དེའི་ཤུགས་ལས་བསྟན་ཅིང་ཀྱཻ་རྡོ་རྗེར་བཏགས་པ་བ་ཡིན་ཏེ། རྗེ་བཙུན་སྐུ་མཆེད་གཉིས་ཆར་གྱིས།
ཀྱཻ་རྡོ་རྗེ་དེ་གཉིས་མེད། ། ཡེ་ཤེས་དེ་ནི་ཀྱཻ་རྡོ་རྗེ། ། བསྒྲུབ་བྱ་དེ་དོན་སྦྱོར་བ་ཡིས། ། གཞུང་ལམ་དག་ལའང་དེ་སྒྲ་ཡིན། ། ཞེས་གསུངས་པ་ལགས། དེ་ཡན་གྱིས་འབྲས་རྒྱུད་བསྟན་ནས། གཉིས་པ་དེ་ཐོབ་བྱེད་ཐབས་རྒྱུད་ལ་གཉིས་ལས། བཤད་པར་དམ་བཅའ་བ་ནི། ཐབས་དང་སོགས་རྐང་པ་གཉིས་ཀྱིས་བསྟན། གཉིས་པ་དོན་དངོས་ལ་ལུས་རྣམ་པར་གཞག་པ་དང་།
ཡན་ལག་རྒྱས་པར་བཤད་པའོ། ། དང་པོ་ནི། ལྟ་དང་དགུག་དང་ཞེས་པ་ནས། དང་པོར་གཅིག་ནི་བསྒོམ་པར་བྱ། ། ཞེས་པའི་བར་གྱིས་བསྟན། ཕལ་ཆེར་ནི་འོག་རྒྱས་བཤད་ཀྱིས་རྟོགས་པར་ནུས། དོན་བྱེད་སྔར་གྱི་གཉིས་ལས་སྔ་མ་ནི་གདུལ་བྱ་དམན་པའི་དོན་བྱེད་པ་ཆར་དབབ་པ་ལ་སོགས་པ་ལེའུ་གཉིས་པར་འབྱུང་བ་ལགས། རྣམ་མང་བརྗོད་པ་ནི་སྤྱོད་པའི་རྣམ་འཕྲུལ་རྣམ་པ་མང་པོ་བརྗོད་པ་ཡིན་པས་སྤྱོད་པའི་ལེའུའི་ལུས་རྣམ་པར་གཞག་པ་ཡིན། དོན་བྱེད་ཕྱི་མ་ནི་སློབ་མ་དབང་བསྐུར་ཡིན་པས་ལེའུ་བཅུ་པའི་ལུས་མདོར་བསྟན། ཡེ་ཤེས་ནི་ལྟ་བ་དང་།
རྫོགས་རིམ་དང་། རྣམ་དག་རྣམས་ཀྱི་ལུས་རྣམ་གཞག་ཡིན། རྣམ་ཤེས་གསལ་བ་ནི་རྐུན་པོ་ངོས་བཟུང་བ་ཡིན་པས་སྔགས་ལེའུར་འབྱུང་། ཐབས་རྒྱུད་དེ་དག་ནི་འབྲས་བུ་ཧེ་རུ་ཀ་བསྐྱེད་པའི་རྒྱུ་ཡིན་པས་དང་པོར་བསྒོམ་པར་བྱའོ། ། ཞེས་པས་བསྟན། གཉིས་པ་རྒྱས་བཤད་ལ། དེས་མི་འཆིངས་ཤིང་གྲོལ་བའི་རྒྱུར་བསྟན་པ་དང་། རྒྱས་བཤད་དངོས་གཉིས་ཡོད་པའི། དང་པོ་ནི། རྡོ་རྗེ་སྙིང་པོ་ཞེས་པ་ནས།
ཧེ་རུ་ཀ་བསྒོམ་བྱ་ཞེས་པའི་བར་གྱིས་བསྟན། འདི་ལ་བཤད་ཚུལ་གཉིས་ཡོད་པའི་དང་པོ་བསྐྱེད་རིམ་ལ་སྦྱར་ན། རྡོ་རྗེ་སྙིང་པོ་ཞེས་མིང་དང་། སྙིང་རྗེ་ཆེན་པོ་ཞེས་ཡོན་ཏན་གྱི་སྒོ་ནས་བོས་ནས་ཐབས་ཀྱིས་ཟིན་ན། ཕྱི་ནང་གི་སྣང་བའི་དངོས་པོ་འདི་དག་ཉིད་ཀྱིས་གྲོལ་བར་འགྱུར་བའི་རྐྱེན་ཡང་བྱེད། ཐབས་ཀྱིས་མ་ཟིན་པར་དངོས་པོ་དེ་དག་ལ་ཐ་མལ་དུ་ཞེན་ཅིང་ཆགས་ན་འཆིང་བར་འགྱུར་བ་ཡིན། འོ་ན་ཇི་ལྟར་གྲོལ་ན་དངོས་པོ་རྣམས་ཀྱི་རང་བཞིན་སྤྲོས་པ་དང་བྲལ་ཞིང་། རྣམ་པ་ལྷ་སོ་སོར་ཡོངས་སུ་ཤེས་ཤིང་བསྒོམས་ན་གྲོལ་བར་འགྱུར་བ་ཡིན། འོ་ན་གཟུགས་ལ་སོགས་པའི་དངོས་པོ་དག་ལྷར་བསྒོམས་ན། དངོས་མེད་ཇི་ལྟར་བསྒོམ་ཞེ་ན།
དངོས་མེད་ནམ་མཁའ་ལྟ་བུ་ཡང་དབྱིངས་ཀྱི་དབང་ཕྱུག་མ་ལྟ་བུར་ཡོངས་སུ་ཤེས་པས་མེད་པར་ཞེན་པ་སེལ་བར་བྱེད་ལ། དེ་ལྟར་ན་དངོས་པོ་དང་དངོས་མེད་ཐམས་ཅད་ལྷའི་དངོས་པོར་བསྒོམ་རིགས་པར་འགྱུར་རོ། ། ཤེས་རབ་ཅན་ཞེས་རྡོ་རྗེ་སྙིང་པོ་ལ་བོས་པ་ལགས། ཚུལ་དེ་ལྟར་བསྐྱེད་པའི་རིམ་པ་ཧེ་རུ་ཀ་ལ་སོགས་པའི་ལྷ་བསྒོམ་པར་བྱ་ཞེས་གསུངས་པ་ལགས། ད་རྫོགས་པའི་རིམ་པ་ལ་སྦྱར་ན་ཕྱི་ནང་གི་དངོས་པོ་ཐམས་ཅད་ལྷའི་དངོས་པོར་བསྒོམ་པས་གྲོལ་བར་འགྱུར་ཞིང་། གལ་ཏེ་ལྷའི་དངོས་པོ་ཉིད་ལ་མཚན་མར་ཞེན་ན་འཆིང་བར་འགྱུར། འཆིང་བ་སེལ་བའི་ཐབས་ནི་ལྷའི་དངོས་པོར་བསྒོམ་པ་དེ་ཉིད་རྫོགས་པའི་རིམ་པས་སྤྲོས་བྲལ་དུ་ཤེས་ན་གྲོལ་པར་འགྱུར་བ་ལགས། ཁ་དོག་དང་དབྱིབས་ཀྱི་དངོས་པོ་མེད་པ་རྫོགས་པའི་རིམ་པའི་ཡེ་ཤེས་རང་ཡང་རང་བཞིན་མེད་པར་ཤེས་པས་གྲོལ་བར་འགྱུར། དེ་ལྟ་བུའི་ལམ་གྱི་དངོས་པོ་རྣམས་ཡེ་ཤེས་དང་སྤྲོས་བྲལ་དུ་བསྒོམ་རིགས་པར་འགྱུར་རོ། ། ཞེས་ཤེས་རབ་ཅན་ཡོན་ཏན་གྱི་མིང་ནས་བོས་ཏེ་རྡོ་རྗེ་སྙིང་པོ་ལ་གདམས་པ་ལགས།
དངོས་པོ་དང་དངོས་པོ་མེད་པ་གཉིས་ཀའི་ཡེ་ཤེས་དང་སྤྲོས་བྲལ་དུ་ཉམས་སུ་ལེན་ཤེས་པས་ཚུལ་དེ་ལྟར་རྫོགས་རིམ་གྱི་ཡེ་ཤེས་དེ་ཤྲཱི་ཧེ་རུ་ཀ་ཞེས་པའི་ཡི་གེ་བཞིའི་དོན་དང་ལྡན་པར་བསྒོམ་པར་བྱའོ་ཞེས་བསྟན། གཉིས་པ་རྒྱས་བཤད་དངོས་ལ་ལེའུ་བཅུ་གཅིག་ལས། དང་པོ་ཇི་ལྟར་མོས་པར་བྱ་བ་ལྷན་ཅིག་སྐྱེས་པའི་ཡེ་ཤེས་རྟོགས་པའི་ལྟ་བ་ནི་ལེའུ་དང་པོ་འདིས་སྟོན། འདི་འཆད་པ་ལ་ཕྱིའི་ངག་ནི། བཤད་བྱ་སྤྱི་དང་སྦས་པ་གཉིས་སྟོན། འཆད་བྱེད་ཡན་ལག་དང་དབྱིབས་མཐུན་གྱི་ཡི་གེའི་དོན་ཅུང་ཟད་ཀྱིས་འཆད། མངོན་པར་རྟོགས་པ་ལྟ་བ་དང་། རྫོགས་རིམ་དང་འབྲེལ། བཤད་པའི་རྒྱུད་རྡོ་རྗེ་གུར་གྱི་ལེའུ་དྲུག་པ། བརྒྱད་པ།
བཅུ་བཞི་པ། སམྦུ་ཊིའི་བརྟག་པ་དང་པོའི་རབ་བྱེད་བཞི་པ། གཉིས་པའི་གཉིས་པ། ལྔ་པའི་གཉིས་པ། དྲུག་པའི་རབ་བྱེད་བཞི་ཀས་གསལ་བར་འཆད། ལུས་རྣམ་པར་གཞག་པ་ཡེ་ཤེས་ཀྱི་ཡན་ལག་རྒྱས་པར་བཤད་པ་ལགས། གཞུང་གི་དོན་ལ་ལྷན་ཅིག་སྐྱེས་པའི་ཡེ་ཤེས་ཀྱི་མཚན་ཉིད། རྡོ་རྗེ་ལུས་ཀྱི་གནས་ཚུལ་བསྟན་པ། ཡེ་ཤེས་དེ་མངོན་དུ་བྱེད་པའི་ཐབས་བསྟན་པ་དང་གསུམ་ལས། དང་པོ་ནི།
ལུས་ལ་ཡེ་ཤེས་་་་་་ཡུལ་ཆོས་ཉིད་ལ་ཡུལ་ཅན་ཡེ་ཤེས་ཀྱི་མིང་བཏགས་པ་ཡིན། ཆེན་པོ་གནས་ལ་སོགས་པ་ཚིག་རྐང་བཞིས་བསྟན། འདི་ལ་བཤད་ཚུལ་གཉིས་ལས། རང་བཞིན་ལྷན་སྐྱེས་ལ་སྦྱར་ན་རྟེན། ངོ་བོ། མཚན་ཉིད་ཐམས་ཅད་ལ་ཁྱབ་པ། རྟེན་དང་བརྟེན་པའི་ཚུལ་ཏེ་ཆོས་ལྔ་བདོག་པའི་ལུས་ལ་ཞེས་བྱ་བས་རྟེན་བསྟན་ཏེ། ལུས་ཀྱི་སྒྲས་བསྟན་པ་འཁོར་འདས་ཀྱི་ཆོས་སམ་དངོས་པོ་ཐམས་ཅད་ལ་གནས་ཞེས་བསྟན། ངོ་བོ་གང་གནས་པ་ནི་ཡེ་ཤེས་ཆེན་པོ་གནས་ཞེས་པས་བསྟན་ཏེ། ཡེ་ཤེས་ཆེན་པོ་སངས་རྒྱས་ཀྱི་ཇི་ལྟ་བ་མཁྱེན་པའི་ཡེ་ཤེས་ཀྱི་ཡུལ་ཆོས་ཉིད་བསྟན།
མཚན་ཉིད་ནི་ཆོས་ཉིད་དེ་རང་བཞིན་གྱིས་གྲུབ་པའི་རྟོག་པ་ཐམས་ཅད་དང་བྲལ་བ་ཡིན་པར་ནི། རྟོག་པ་ཐམས་ཅད་ཡང་དག་སྤངས། ། ཞེས་པས་བསྟན། ཐམས་ཅད་ལ་ཁྱབ་པ་ནི། རང་བཞིན་སྤྲོས་བྲལ་དེས་འཁོར་འདས་ཀྱི་ཆོས་ཐམས་ཅད་ལ་ཁྱབ་པ་ཡིན་ཏེ། ཆོས་ཅན་གྱི་ཆོས་ཐམས་ཅད་ལ་ཆོས་ཉིད་ཀྱིས་མ་ཁྱབ་པ་མེད་པའི་ཕྱིར་ཞེས་པ་ནི། དངོས་པོ་ཀུན་ལ་ཁྱབ་པ་པོ། ། ཞེས་པས་བསྟན། རྟེན་དང་བརྟེན་པའི་ཚུལ་ནི་ཆོས་ཉིད་དེ་ཆོས་ཉིད་ལ་ཁྱབ་པའི་ཚུལ་གྱིས་གནས་ཀྱང་། ཆོས་ཅན་ལས་ཆོས་ཉིད་སྐྱེས་པ་མ་ཡིན་ཏེ།
ཆོས་ཉིད་དེ་རྒྱུ་རྐྱེན་གྱིས་འདུས་མ་བྱས་པས་སོ་ཞེས་པ་ནི། ལུས་གནས་ལུས་ལས་སྐྱེས་པའོ། ། ཞེས་པས་བསྟན། དེ་ནི་རྟོགས་བྱའི་ལྟ་བ་ཤེས་པར་བྱ་བའི་ཕྱིར་ཕ་རོལ་ཏུ་ཕྱིན་པ་སྤྱི་ལྟར་བཤད་པ་ཡིན་ལ། གཞུང་གི་སྐབས་དོན་ནི་ཞུ་བདེ་ལྷན་སྐྱེས་ཡིན་པས་དེ་ལ་སྦྱར་ནས་བཤད་ན། རྟེན་སྒྲུབ་པ་པོའི་རྡོ་རྗེའི་ལུས་ལ་སྨིན་བྱེད་ཤེས་རབ་ཡེ་ཤེས་དང་ལམ་དཀྱིལ་འཁོར་འཁོར་ལོའི་ཐབས་ལས་བྱུང་བའི་ཞུ་བདེ་ལྷན་ཅིག་སྐྱེས་པའི་ཡེ་ཤེས་གནས། དེས་སངས་རྒྱས་ཀྱི་ཡེ་ཤེས་མཚོན་ནུས་པས་ཆེན་པོ་ཞེས་མིང་དུ་བཏགས། དེའི་མཚན་ཉིད་གློ་བུར་གྱི་རྟོག་པ་ཐམས་ཅད་སྤངས་པ་ཡིན་ཏེ། རྟོག་བྲལ་རང་རིག་གི་ཡེ་ཤེས་ཡིན་པས་སོ། ། ཞུ་བདེའི་ཡེ་ཤེས་དེས་རྡོ་རྗེ་ལུས་ཀྱི་རྩ་ལ་སོགས་པ་ལུས་ཀྱི་དངོས་པོ་ཐམས་ཅད་ལ་ཁྱབ་པས་ན།
དངོས་པོ་ཀུན་ལ་ཁྱབ་པ་པོ། ། ཞེས་གསུངས། དེ་ལྟར་རྡོ་རྗེ་ལུས་ལ་གནས་ཀྱང་ལུས་ལས་དངོས་སུ་སྐྱེས་པ་མ་ཡིན་་་་་་ཞུ་བདེ་ལྷན་སྐྱེས་ཀྱི་ཡེ་ཤེས་དེ་རྡོ་རྗེའི་ལུས་ལས་བརྒྱུད་ནས་སྐྱེས་པར་ལྗོན་ཤིང་དང་དག་ལྡན་ལས་བཤད། ཏེ། ཡེ་ཤེས་དེ་དབང་ཤེས་མིན་པའི་རྒྱུ་མཚན་གྱིས། ལུས་གནས་ལུས་ལས་མ་སྐྱེས་པའོ་ཞེས་གསུངས་པ་ཡིན། རྡོ་རྗེ་ལུས་ཀྱི་གནས་ཚུལ་བསྟན་པ་ནི། ཀྱེ་བཅོམ་ལྡན་འདས་ཞེས་པ་ནས། དངོས་པོའི་མཚན་ཉིད་དུ་ནི་བརྟག ། ཅེས་པའི་བར་གྱིས་རྩའི་དཀྱིལ་འཁོར་བསྟན།
སྡོམ་པའི་དབྱེ་བའང་ཞེས་པ་ནས། ཐབས་སོར་ཞེས་པས་ཡི་གེ་བྷ་གའི་དཀྱིལ་འཁོར་བསྟན། ཆོས་དང་ཞེས་པ་ནས། ཨཱ་ལི་དང་ཀཱ་ལི་དང་ཞེས་པས་ཁམས་བདུད་རྩིའི་དཀྱིལ་འཁོར་བསྟན། འཕོ་བ་བཅུ་དྲུག་དང་ཞེས་པ་ནས། དེ་ལྟར་ཐམས་ཅད་ཞིའོ་ཞེས་པས་སྙིང་པོ་རླུང་བསྟན། གསུམ་པ་ཡེ་ཤེས་ནི་མངོན་དུ་བྱེད་པའི་ཐབས་ནི། ལྟེ་བར་ཞེས་སོགས་ཚིག་རྐང་བཞིས་བསྟན། འདི་ལ་བཤད་ཚུལ་གཉིས་ཀྱིས་རང་བྱིན་རླབས་ལ་སྦྱར་ན་འཁོར་ལོ་བཞི་གསལ་བཏབ་ནས་འོག་གི་རླུང་གིས་ལྟེ་བའི་གཏུམ་མོ་བསྐུལ་བས་ཆེར་འབར་བ་ནི། ལྟེ་བ་གཏུམ་མོ་སྦར་བ་ཡི། །
ཞེས་པའི་དོན་ལགས། མེའི་ནུས་པ་དེ་གཡས་རོ་མའི་མེ་དང་བསྡོངས་ནས་གྱེན་དུ་མཆེད་ཅིང་འབར་བས་དེ་བཞིན་གཤེགས་པ་ལྔའི་ངོ་བོ་བྷྲུྃ་ཨྃ་ཛྲིཾ་ཁྃ་ཧཱུྃ་གནས་པ་སྙིང་ཁ་ཆོས་ཀྱི་འཁོར་ལོ་བསྲེགས་པ་ནི། དེ་བཞིན་གཤེགས་པ་ལྔ་བསྲེགས་ཤིང་ཞེས་པས་བསྟན། ཡང་ཡར་འབར་བས་ལྷ་མོ་བཞིའི་ངོ་བོ་ཡ་ར་ལ་ཝ་གནས་པ་མགྲིན་པ་ལོངས་སྤྱོད་ཀྱི་འཁོར་ལོ་བསྲེགས་པ་ནི། སྤྱན་ལ་སོགས་པ་ཡང་བསྲེགས་ཏེ་ཞེས་པས་བསྟན། སླར་ཡང་གྱེན་དུ་འབར་བས་སྤྱི་བོ་བདེ་ཆེན་གྱི་ཧྃ་ལ་བསྣུན་པས་ཟླ་བ་ལྟར་དཀར་བའི་ཐིག་ལེའི་རྒྱུན་གཡོན་རྐྱང་མའི་ཐིག་ལེ་དང་བསྡོངས་ནས་བབས་པས་འཁོར་ལོ་རྣམས་གསལ་བཏབ། མཐར་རྩ་དབུ་མའི་ནང་སྦར་བ་དང་འཛག་པ་ཟུང་དུ་ཆུད་པས་དྲོད་དང་བདེ་བ་དང་མི་རྟོག་པའི་ཡེ་ཤེས་བསྐྱེད་པ་ནི། བསྲེགས་པས་རི་བོང་ཅན་ཧྃ་འཛག ། ཅེས་པས་བསྟན། དེ་ཉིད་དཀྱིལ་འཁོར་འཁོར་ལོ་ལ་སྦྱར་ན་ལྟེ་བ་ནི་ཐབས་ཀྱི་རིགས་ཀྱི་བདག་པོའི་ཁ་དང་།
ཤེས་རབ་ཀྱི་རྩ་མཛེས་པའི་སྤྱི་བོ་ལ་ཟེར། གཏུམ་མོ་སྦར་བ་ནི་སྲུབ་པ་དང་སྲུབ་པའི་སྦྱོར་བས་བདེ་བས་དྲོད་སྐྱེས་པར་བསྒོམ། དེ་བཞིན་གཤེགས་པ་ལྔ་ནི་བདུད་རྩི་ལྔ། སྤྱན་མ་ལ་སོགས་པ་ནི་འབྱུང་བ་བཞིའི་དྭངས་མ། དེ་རྣམས་ཞུ་ཞིང་བསྐྱོད་ནས་དབང་གི་གནས་སུ་མངོན་དུ་བྱས་པའི་དོན་ལགས། བསྲེགས་པས་རི་བོང་ཅན་ཧྃ་འཛག ཅེས་པ་ནི་དེའི་ཚེ་སྤྱི་བོའི་ཧྃ་ལས་ཐིག་ལེའི་རྒྱུན་བབས་པས་ཡས་བབས་ཀྱི་དགའ་བ་བཞི་དང་། མས་བརྟན་གྱི་དགའ་བ་བཞི་མངོན་དུ་བྱས་པ་བསྟན། དེ་ལྟར་བཤད་ཚུལ་གཉིས་ལས། གཞུང་གི་དངོས་བསྟན་སྔ་མ་གཙོ་ཆེ།
འོན་ཀྱང་ཡེ་ཤེས་ཀྱི་ཉེ་བའི་རྒྱུ་དཀྱིལ་འཁོར་འཁོར་ལོ་ཡིན་པས་དེ་ལའང་སྦྱར་བ་ཡིན་ཚོད་དུ་གདའ། ལེའུའི་མིང་ནི་རྡོ་རྗེ་ཞེས་པ་ཞུ་བདེ་ལྷན་ཅིག་སྐྱེས་པའི་ཡེ་ཤེས་ལ་བྱ། རིགས་ནི་ཡེ་ཤེས་དེ་སྐྱེ་བའི་རྟེན་ལུས་དང་མངོན་དུ་བྱེད་པའི་ཐབས་ཡིན། དེ་དག་སྟོན་པའི་གཞུང་དུམ་བུ་དང་པོ་ཡིན་པས་རྡོ་རྗེ་རིགས་ཀྱི་ལེའུ་སྟེ་དང་པོའོ་ཞེས་གསུངས་པ་ལགས། ལེའུ་གཉིས་པ་གཙོ་བོར་ཐུན་མོང་གི་དངོས་གྲུབ་བསྒྲུབ་པའི་སྔགས་ཀྱི་ལེའུ་སྟོན་པར་བྱེད་པ་ལ་ལེའུའི་འབྲེལ་ནི། རྡོ་རྗེ་རིགས་ཀྱི་ལེའུའི་འོག་ཏུ་སྔགས་ལེ་འཆད་པའི་རྒྱུ་མཚན་ཡོད་དེ། གོང་དུ་འབྲས་བུ་སྐུ་བཞིའི་དངོས་གྲུབ་དང་ཐོབ་བྱེད་ཀྱི་ཐབས་ལྷན་ཅིག་སྐྱེས་པའི་ཡེ་ཤེས་བསྟན་པ་ལ་འཕྲོས་ནས་ཐོབ་བྱེད་ཀྱི་ཐབས་དེ་ཙམ་དུ་ངེས་སམ་ཞེ་ན། དེར་མ་ཟད་སྔགས་བཟླས་པས་ཀྱང་འགྲུབ་བོ་ཞེས་བསྟན་པའི་ཕྱིར་དང་། སྦས་དོན་ནི་སྔར་བསྟན་པའི་རྩ་སོ་གཉིས་དང་། འདིའི་སྔགས་ཚན་སོ་གཉིས་གྲངས་མཐུན་པ་དང་རྩ་ནང་ན་གནས་པའི་ཁམས་བྱང་སེམས་དེས་ཡིད་མཚན་རྟོག་ལས་སྐྱོབ་པས་ན་དོན་གྱི་སྔགས་ཡིན་ནོ་ཞེས་བསྟན་པའི་ཕྱིར་རོ་ཞེས་པ་ནི།
སྔགས་ཀྱི་ལེའུ་བཤད་པར་བྱའོ་ཞེས་པས་བསྟན། དེ་ལྟར་འབྲེལ་བ་ཅན་གྱི་ལེའུ་འདི་འཆད་པར་བྱེད་པ་ལ་སྤྱིའི་ངག་ནི་བཤད་བྱ། བསྐྱེད་པའི་རིམ་པ་སྤྱི་ཤས་ཆེ་ཞིང་། བཟླས་པ་ཡང་ཅུང་ཟད་སྟོན་ནོ། ། འཆད་བྱེད་ཡན་ལག་ཡིག་དོན་བསྡུས་དོན་གསུམ་ཆར་གྱིས་འཆད། མངོན་པར་རྟོགས་པ་ཐུན་མོང་གི་དངོས་གྲུབ་བསྒྲུབ་པ་ལྔ་དང་འབྲེལ། བཤད་པའི་རྒྱུད་གུར་ལེའུ་གཉིས་པ། གསུམ་པ། བཞི་པ། དྲུག་པ།
བདུན་པ། བརྒྱད་པ། དགུ་པ། བཅུ་གཅིག་པ། བཅུ་བཞི་པ། བཅོ་ལྔ་པ་སྟེ་ལེའུ་བཅུ་དང་། སམྦུ་ཊིའི་བརྟག་པ་དང་པོའི་རབ་བྱེད་བཞི་པ་དང་། བརྒྱད་པའི་དང་པོ་དང་། གཉིས་པ་དང་། བཞི་པ་རྣམས་ཀྱིས་འཆད།
ལུས་རྣམ་པར་གཞག་པ་དགུག་པ་དང་། དོན་བྱེད་དང་། རེངས་པར་བྱེད་དང་བསྐྲོད་པ་ཉིད། སྡེ་རེངས་བྱེད་དང་མངོན་བརྗོད་རྣམས་ཀྱིས་ཡན་ལག་རྒྱས་པར་བཤད་པ་ལགས། གཞུང་གི་དོན་ལ་རྒྱས་པར་ནི་ལེའུ་སྔ་ཕྱི་ཀུན་གྱི་ཚིག་དོན་དཀའ་འགྲེལ་ཉི་འོད་དག་ལྡན་རྣམས་སུ་ཤེས་པར་བྱས་ལ། འདིར་ནི་གཞུང་གི་ཚོམ་རགས་པ་ཙམ་སོ་སོར་ཕྱེ་ནས་གཞུང་འདིས་བརྗོད་འདིས་སྟོན་ཞེས་གོ་བདེ་མདོར་བསྡུས་པའི་ཚུལ་གྱིས་འཆད་པ་ལགས། དེ་ལྟར་ན་སྔགས་ལེ་འདི་ལ་གཞུང་ཚོམ་བུ་གསུམ་དུ་གནས་པར་མཐོང་སྟེ། འབྱུང་པོ་སྤྱིའི་གཏོར་མའི་སྔགས་བསྟན་པ། ལྷའི་ས་བོན་དང་སྔགས་གཙོ་བོར་བསྟན་པ། ལས་ཚོགས་དང་དེའི་སྔགས་ཞར་བྱུང་ལས་ཀྱི་ལྷའི་རྣལ་འབྱོར་དང་བཅས་པའོ། །
དང་པོ་ནི། ཨོཾ་ཨ་ཀ་རོ་སོགས་ཀྱིས་བསྟན། གཉིས་པ་ནི་བྷྲུྃ་ཨྃ་ཛྲིཾ་་་་་་སྔགས་ཐམས་ཅད་ཀྱི་རྐང་པ་དང་པོ་ནི་སོགས་ཀྱིས་ཨ་ཨཱ་ཨི་སོགས་རྣལ་འབྱོར་མ་རྣམས་ཀྱི་ས་བོན་ལ་དེ་ཉིད་ལྔས་སྤེལ་དགོས་པར་བསྟན། སྔགས་གཞན་ལ་དེ་ལྟར་སྦྱོར་རྒྱུ་མིན། ནས། ཀུ་རུ་ཀུལླེའི་སྔགས་སོ་ཞེས་པས་བསྟན། གསུམ་པ་ལས་སོ་སོ་དང་དེའི་སྔགས་ནི་ཨ་ཕུཿའི་རྣམ་པས་མཐའ་ཡས་མནན་པའི་ཀྱེ་རྡོར་ནི་ལས་སྦྱོར་གྱི་ལྷར་ནི་དངོས་སུ་གསལ། དེ་ལྟར་ན་རྩ་རྒྱུད་ལས། ལས་རྒྱས་པའི་ལྷ་དགུ་བསྟན་པར་འགྱུར་རོ་ཞེ་ན་སྐྱོན་མེད་དེ། ཆར་དབབ་པའི་ལས་སྦྱོར་གྱི་ཚེ་བདག་བསྐྱེད་ལ་མཆོག་བསྒྲུབ་པའི་ཀྱེ་རྡོར་ལྷ་དགུའི་དཀྱིལ་འཁོར་བསྐྱེད་ཅིང་མཐའ་ཡས་མནན་པའི་ཀྱེ་རྡོར་གཙོ་རྐྱང་མི་བསྐྱེད་ལ།
ལས་རྒྱས་པ་བརྒྱད་ལ་ནི་བདག་བསྐྱེད་ལ་ལས་རྒྱས་པའི་ལྷ་རྡོ་རྗེ་མ་སོགས་དེ་དང་དེ་བསྐྱེད་པས་ལས་རྒྱས་པར་འགྱུར་རོ། ། ཞེས་པ་ནས། ཁྱི་འབྲོས་པར་འགྱུར་རོ། ། ཞེས་པའི་བར་གྱིས་བསྟན། ཞར་བྱུང་རེངས་པར་བྱེད་པ་ལ་སོགས་པའི་ལས་ཀྱི་ལྷའི་རྣལ་འབྱོར་ནི། རྡོ་རྗེ་མ་དང་ཞེས་པ་ནས། བརྟུལ་ཞུགས་ཅན་གྱིས་བྱེད་དོ་ཞེས་པས་བསྟན། ལེའུའི་མིང་ནི་སྔགས་ཀྱི་ལེའུ་སྟེ་གཉིས་པའོ་ཞེས་པས་བསྟན། ལས་ཚོགས་དེ་རྣམས་ལས་རེངས་པར་བྱེད་པ་སོགས་དང་། ཆར་དབབ་པ་དང་།
སྤྲིན་བྲལ་བ་ནི་བསྙེན་པ་ཚད་དུ་འཁྱོལ་བའི་རྣལ་འབྱོར་པ་ལས་དང་པོས་ཀྱང་འགྲུབ་སླ། ལྷ་རྟེན་འགས་པ་དང་། ཉི་མ་དང་ཟླ་བ་འཛིན་པ་ནི་གྲུབ་པ་ཐོབ་ནས་བྱ་བ་ཡིན་པས་བིརྺ་པས་མཛད། མྱོས་མ་དབང་དུ་བྱ་བ་པདྨ་བཛྲ་གྱིས་མཛད་གསུངས། ལེའུ་གསུམ་པ་ལྷའི་ལེའུ་ལ་འབྲེལ་ནི། སྔགས་ལེའི་འོག་ཏུ་ལྷའི་ལེའུ་འཆད་པའི་རྒྱུ་མཚན་ཡོད་དེ། ཕྱི་ནི་སྔགས་བཟླས་པས་འགྲུབ་པ་ལ་ལུས་ལྷར་བསྐྱེད་དགོས་སོ་ཞེས་བསྟན་པའི་ཕྱིར་དང་། ནང་སྦས་དོན་ནི་རྩ་ནང་གི་བྱང་སེམས་དེ་ལུས་ལས་བྱུང་ཞིང་བདེ་བ་ལ་རོལ་བས་དོན་གྱི་ལྷ་ཡིན་ནོ་ཞེས་པའི་ཕྱིར་རོ། ། ཞེས་འཆད་པ་ལ། དེ་ནས་ལྷའི་ལེའུ་བཤད་པར་བྱེད་དོ་ཞེས་པ་འདི་བྱུང་།
འདི་འཆད་པར་བྱེད་པ་ལ་སྤྱི་ངག་ནི་བཤད་བྱ་བསྐྱེད་པའི་རིམ་པ་སྤྱི། འཆད་བྱེད་ཡན་ལག་དང་ཡིག་དོན་གཉིས་ཀྱིས་འཆད། མངོན་པར་རྟོགས་པ་རྫོགས་རིམ་གྱི་རྟེན་དུ་གྱུར་པའི་བསྐྱེད་རིམ་སྟོན་པས་མཆོག་གི་དངོས་གྲུབ་བསྒྲུབ་པ་དང་འབྲེལ། བཤད་པའི་རྒྱུད་གུར་ལེའུ་བཅོ་ལྔ་པ་ལས། ཧེ་རུ་ཀ་འདི་གསུམ་གྱི་མངོན་པར་རྟོགས་པ་འབྱུང་བ་དང་། སམྦུ་ཊིའི་བརྟག་པ་གཉིས་པའི་རབ་བྱེད་གསུམ་པ་དང་། རྒྱུད་ཕྱི་མ་ནས་ཧེ་རུ་ཀ་གསུམ་གྱི་མངོན་རྟོགས་འབྱུང་བ་དང་། གཉིས་པའི་བཞི་པ་དང་། གསུམ་པའི་རབ་བྱེད་བཞི་རྣམས་ཀྱིས་འཆད། ལུས་རྣམ་པར་གཞག་པ་ལྷ་རྣམས་ཇི་ལྟར་འབྱུང་བའི་རྒྱས་བཤད་ལགས།
གཞུང་གི་དོན་ལ་ཧེ་རུ་ཀ་གསུམ་བསྐྱེད་པ་ཐུན་མོང་བའི་ཆོ་ག་དང་། སོ་སོའི་ཆོ་ག་སྟེ་གཞུང་དུམ་བུ་གཉིས་སུ་གནས་པ་ལགས། དེའི་དང་པོ་ལ་བསྡུས་འབྲིང་རྒྱས་གསུམ་ལས། བསྡུས་པ་ནི། དང་པོར་བྱམས་པ་ཞེས་པ་ནས། ཡིག་འབྲུ་འགོད་ཅེས་པས་བསྟན། འབྲིང་པོ་ནི། རེ་ཕས་ཉི་མ་ཞེས་པ་ནས། དད་པས་ངེས་པར་རྣམ་པར་བསྒོམ། ། ཞེས་པས་བསྟན།
རྒྱས་པ་ནི། ནམ་མཁར་རྗེ་བཙུན་ནས། ཡོ་གི་ཞེ་སྡང་བདག་ཉིད་འགྱུར། ། ཞེས་པས་བསྟན། གཉིས་པ་སོ་སོའི་ཆོ་ག་ལ་སྐུ་རྡོ་རྗེ་བསྐྱེད་པ་འཁོར་གྱི་ལྷ་མོ་དང་བཅས་པ་སོགས་གསུམ་ལས། དང་པོ་ནི། སྔོ་དང་ཉི་མ་ནས། དུར་ཁྲོད་ཅེས་ནི་མངོན་པར་བརྗོད། ། ཅེས་པས་བསྟན། གཉིས་པ་གསུང་རྡོ་རྗེ་བསྐྱེད་པ་ནི།
ཕྱག་བཞི་ནི་ནས། གཟུགས་ཅན་ནོ་ཞེས་པས་བསྟན། གསུམ་པ་ཐུགས་རྡོ་རྗེ་བསྐྱེད་པ་ནི། ཕྱག་དྲུག་པ་ཞེས་པ་ནས། རོ་མནན་པའོ་ཞེས་པས་བསྟན། ལེའུའི་མིང་ནི་ལྷའི་ལེའུ་སྟེ་གསུམ་པའོ། ། ཞེས་པས་བསྟན། དེའི་འོག་ཏུ་ལྷའི་དབང་བསྐུར་བའི་ལེའུ་འཆད་པའི་རྒྱུ་མཚན་ཡོད་དེ། དེ་ལྟར་ལྷར་བསྐྱེད་ཀྱང་དབང་བསྐུར་བ་མ་ཐོབ་ན་ཁམས་གསུམ་ཆོས་ཀྱི་རྒྱལ་པོ་མི་ཐོབ་པས་དེ་ཐོབ་པར་བྱ་བའི་ཕྱིར་དང་། ནང་དོན་ནི་རྣམ་རྟོག་གི་དྲི་མ་འཁྲུད་པར་བྱེད་པས་ལྷན་སྐྱེས་ཀྱི་ཡེ་ཤེས་དེ་དོན་གྱི་དབང་ཡིན་ནོ་ཞེས་བསྟན་པའི་ཕྱིར་རོ། །
ཞེས་པ་ལ་ལྷ་དབང་བསྐུར་བའི་ཆོ་ག་བཤད་པར་བྱའོ་ཞེས་པ་འདི་བྱུང་། འདི་འཆད་པ་ལ་སྤྱིའི་ངག་ནི་བཤད་བྱ་འཆད་བྱེད་སོགས་ཐམས་ཅད་ལེའུ་གསུམ་པ་དང་གཅིག་པར་གསུངས་པ་ལགས། གཞུང་དོན་ལ་དབང་ལྷ་སྤྱན་དྲངས་ལ་མཆོད་པ་གསོལ་བ། དབང་བསྐུར་ཞིང་རིགས་བདག་གི་རྒྱས་གདབ་པ། ཐུན་ཕྲེང་དང་སྤྱོད་ལམ་གྱི་རྣལ་འབྱོར་གྲངས་གཅིག་ཏུ་བྱས་ཏེ་གསུམ་དུ་གནས་པ་ལས། དང་པོ་ནི། རང་གི་སྙིང་ཁར་ཞེས་པ་ནས། སརྦ་ཏ་ཐཱ་ག་ཏ་ཞེས་པས་བསྟན། གཉིས་པ་ནི། སངས་རྒྱས་དེ་རྣམས་ནས།
ཧེ་རུ་ཀ་རྫོགས་པ་ཉིད་དོ་ཞེས་པས་བསྟན། གསུམ་པ་ནི་ཐུན་གསུམ་ནས། ལྷའི་གཟུགས་སུ་བཞག་གོ ། ཞེས་པས་བསྟན། ལེའུའི་མིང་ནི་དབང་གི་ལེའུ་སྟེ་བཞི་པའོ་ཞེས་པས་བསྟན། ལྔ་པ་དེ་ཁོ་ན་ཉིད་ཀྱི་ལེའུ་ལྷ་དང་ལྷ་དབང་བསྐུར་བའི་ལེའུའི་འོག་ཏུ་དེ་ཁོ་ན་ཉིད་ཀྱི་ལེའུ་འཆད་པའི་རྒྱུ་མཚན་ཡོད་དེ། ཕྱིའི་འབྲེལ་ནི། དེ་ལྟར་ལྷ་ཡན་ལག་བཞི་རྫོགས་སུ་བསྐྱེད་ཀྱང་དེ་ཁོ་ན་ཉིད་རྟོགས་པ་མེད་ན་མི་གྲོལ་བས་གྲོལ་བ་ཐོབ་པ་ལ་དེ་ཁོ་ན་ཉིད་རྟོགས་དགོས་སོ་ཞེས་ཤེས་པའི་ཕྱིར་དང་། ནང་དོན་ནི་རྩ་ནང་གི་བྱང་སེམས་མི་རྟོག་ཅིང་མི་གཡོ་བ་དེ་དོན་གྱི་དེ་ཁོ་ན་ཉིད་ཡིན་ནོ་ཞེས་བསྟན་པའི་དོན་དུ་ཡིན་པའི་ཕྱིར་ཞེས་པ་ལ། དེ་ནས་དེ་ཁོ་ན་ཉིད་ཀྱི་ལེའུ་བཤད་པར་བྱའོ་ཞེས་པ་འདི་བྱུང་།
འདི་འཆད་པར་བྱེད་པ་ལ་སྤྱིའི་ངག་ནི་བཤད་བྱ་ཆོས་ཅན་ལ་ཆོས་ཉིད་ཀྱི་དེ་ཁོ་ན་ཉིད་ནི་ཕ་རོལ་དུ་ཕྱིན་པ་དང་སྤྱི་ཡིན་ལ། གདབ་བྱ་ལ་འདེབས་བྱེད་ཀྱི་དེ་ཁོ་ན་ཉིད་སོགས་གཞན་རྣམས་ནི་སྦས་དོན་ཡིན། འཆད་བྱེད་ཡན་ལག་ཡིག་དོན་བསྡུས་དོན་མན་ངག་གསུམ་ཆར་གྱི་འཆད། མངོན་པར་རྟོགས་པ་ལྟ་བ་དང་། རྫོགས་རིམས་དཀྱིལ་འཁོར་འཁོར་ལོ་དང་འབྲེལ། བཤད་པའི་རྒྱུད་གུར་ལེའུ་གཉིས་པ་དང་། བཞི་པ། དྲུག་པ། བདུན་པ། བརྒྱད་པ།
བཅུ་བཞི་པ་སྟེ་དྲུག་དང་། སམྦུ་ཊིའི་བརྟག་པ་དང་པོའི་རབ་བྱེད་བཞི་དང་། གཉིས་པའི་གཉིས་པ་དང་། ལྔ་པའི་གཉིས་པ་རྣམས་ཀྱི་སྟོན། ལུས་རྣམ་གཞག་ཡེ་ཤེས་ཀྱི་རྒྱས་བཤད་ལགས། གཞུང་དོན་ལ་ཆོས་ཅན་ལ་ཆོས་ཉིད་ཀྱི་དེ་ཁོ་ན་ཉིད་སོགས་ལྔ་དང་། དེ་ཁོ་ན་ཉིད་རྟོགས་པའི་གནས་སྐབས་ཀྱི་ཕན་ཡོན་དང་བཅས་པའི་གཞུང་དུམ་བུ་དྲུག་དུ་གནས་པ་ལགས། དེ་ཡང་། ངོ་བོས་གཟུགས་མེད་མཐོང་བ་པོ། ། ཞེས་པ་ལ་སོགས་པས་ཆོས་ཅན་ལ་ཆོས་ཉིད་ཀྱི་དེ་ཁོ་ན་ཉིད་བསྟན།
བསྐྱེད་བྱེད་མ་དང་སྲིང་མོ་ཉིད། ། ཅེས་སོགས་ཀྱི་གདབ་བྱ་ལ་འདེབས་བྱེད་ཀྱི་དེ་ཁོ་ན་ཉིད་བསྟན། རིགས་ནི་རྣམ་པ་དྲུག་བརྗོད་ཅིང་། ། ཞེས་སོགས་ཀྱིས་སྦྱང་གཞི་དང་སྦྱོང་བྱེད་རིགས་དང་རིགས་བདག་ཏུ་འགྱུར་བའི་དེ་ཁོ་ན་ཉིད་བསྟན། བསྒོམ་པ་པོ་མེད་བསྒོམ་པའང་མེད། ། ཅེས་སོགས་ཀྱི་མཚོན་བྱ་ལ་མཚོན་བྱེད་ཀྱི་དེ་ཁོ་ན་ཉིད་བསྟན། གང་ཕྱིར་སྐྱེ་འགྲོ་བསྐྱེད་པ་ཡི། ། ཤེས་རབ་མ་ཞེས་བརྗོད་པར་བྱ། ། སོགས་ཀྱི་ཕྱག་རྒྱ་དང་ཡེ་ཤེས་བསྲེ་བའི་དེ་ཁོ་ན་ཉིད་བསྟན། ཨ་ལྀ་ཀ་ལྀ་རབ་བརྟགས་པས། །
ཞེས་པ་ནས། དེ་ཡི་བདེ་བ་བསམ་གཏན་བརྗོད། ། ཅེས་པས་དེ་ཁོ་ན་ཉིད་རྟོགས་པའི་གནས་སྐབས་ཀྱི་ཕན་ཡོན་བསྟན། དེ་ཁོ་ན་ཉིད་ཀྱི་ལེའུ་སྟེ་དང་པོའོ་ཞེས་པས་ལེའུའི་མཚན་བསྟན། ལེའུ་དྲུག་པ་ལ་འབྲེལ་ནི། དེ་ཁོ་ན་ཉིད་ཀྱི་ལེའུའི་འོག་སྤྱོད་པའི་ལེའུ་འཆད་པའི་རྒྱུ་མཚན་ཡོད་དེ། དེ་ཁོ་ན་ཉིད་རྟོགས་པའི་དྲོད་ཐོབ་ནས་སྤྱོད་པ་བྱ་དགོས་སོ་ཞེས་བསྟན་པའི་ཕྱིར་དང་། ནང་སྦས་དོན་ནི་རྩ་ནང་གི་བྱང་སེམས་གཡོ་ཞིང་རྒྱུ་བ་དེ་དོན་གྱི་སྤྱོད་པ་ཡིན་ནོ་ཞེས་བསྟན་པའི་ཕྱིར་རོ་ཞེས་པ་ལ། དེ་ནས་གཞན་ཡང་རབ་བཤད་བྱ། ། སྤྱོད་པ་ཕ་རོལ་ཕྱིན་མཆོག་ཉིད། །
ཅེས་པ་འདི་བྱུང་། འདི་འཆད་པར་བྱེད་པ་ལ་སྤྱིའི་ངག་ནི་བཤད་བྱ་རང་བྱིན་རླབས་ཀྱི་སྦས་དོན། འཆད་བྱེད་ཡན་ལག་ཡིག་དོན། བསྡུས་དོན་གསུམ་ཀས་འཆད། མངོན་པར་རྟོགས་པ་སྤྱོད་པའི་སྔོན་དུ་འགྲོ་བ་དྲོད་དང་། སྤྱོད་པ་དངོས་གཉིས་ཀ་དང་འབྲེལ། བཤད་པའི་རྒྱུད་གུར་ལེའུ་བཅུ་པ་དང་། སམྦུ་ཊིའི་བརྟག་པ་ལྔ་པས་གསལ་བར་བྱེད། ལུས་ཀྱི་རྣམ་གཞག་རྣམ་མང་བརྗོད་པ་དང་། ། ཞེས་པའི་རྒྱས་བཤད་ལགས།
གཞུང་དོན་ལ་དགོས་པ་སོགས་དོན་ལྔའི་སྒོ་ནས་སྤྱོད་པ་མདོར་བསྟན་པ། སྤྱོད་པའི་སྔོན་དུ་འགྲོ་བ་དྲོད་དང་། དྲོད་ཐོབ་ནས་སྤྱོད་པ་བྱ་ཚུལ་རྒྱས་པར་བསྟན་པ་དང་རིམ་པ་གསུམ་དུ་གནས། དེ་ཡང་། གང་གི་དངོས་གྲུབ་མཐར་འགྲོ་བ། ། ཞེས་པ་ནས། གང་ཕྱིར་དབྱེ་བ་མཚོན་མི་བྱ། ། ཞེས་པས་དགོས་པ། རྒྱན་གོས། ཁ་ཟས་སོགས་རིམ་བཞིན་བསྟན།
ཤིང་གཅིག་དང་ནི་ཞེས་སོགས་ཚིག་རྐང་བཞིས་སྤྱོད་པའི་སྔོན་དུ་འགྲོ་བ་དྲོད་བསྟན། ཅུང་ཟད་དྲོད་ནི་ཐོབ་པ་ན། ། ཞེས་པ་ནས། གཉན་གྱི་བཏུང་བས་བཟི་བ་མེད། ། ཞེས་པས་སྤྱོད་པ་བྱ་ཚུལ་རྒྱས་པར་བསྟན། སྤྱོད་པའི་ལེའུ་སྟེ་དྲུག་པའོ་ཞེས་པས་ལེའུའི་མཚན་བསྟན། ལེའུ་བདུན་པ་ལ་འབྲེལ་ནི། སྤྱོད་པའི་ལེའུའི་འོག་ཏུ་བརྡའི་ལེའུ་འཆད་པའི་རྒྱུ་མཚན་ཡོད་དེ། དེ་ལྟར་རིམ་གཉིས་བརྟན་པའི་རྣལ་འབྱོར་པས་སྤྱོད་པ་བྱེད་པའི་ཚེ་གྲོགས་རྣལ་འབྱོར་མ་ངོ་ཤེས་པར་བྱེད་པ་ལ་བརྡ་དང་བརྡའི་ལན་གྱི་རྣམ་གཞག་ཤེས་པར་བྱེད་པ་དང་། གང་དུ་རྒྱུ་བའི་གནས་ཀྱང་ཡུལ་སོ་གཉིས་པོ་འདི་དག་ཡིན་ནོ་ཞེས་བསྟན་པའི་དོན་བསྡུ་ཡིན་པའི་ཕྱིར་དང་།
སྦས་དོན་ནི་རྩ་ནང་གི་བྱང་སེམས་སྨྱུག་པའི་རང་བཞིན་དུ་མཚོན་པའི་ཕྱིར་རོ་ཞེས་པ་ལ། དེ་ནས་ཙྪོ་མའི་ལེའུ་བཤད་པར་བྱའོ་ཞེས་པ་འདི་བྱུང་། ལེའུའི་འབྲེལ་ལ་ཡང་ན། བདུན་པ་འདིའི་དབུར་ཉི་འོད་དང་། དག་ལྡན་གཉིས་ཀ་ལས། སློབ་དཔོན་སྦྱངས་དཀའ་ཟླ་བ་ནི་ལེའུ་ཀུན་གྱི་འབྲེལ་འཇིག་རྟེན་གྱི་རྒྱལ་ཚབ་ཀྱི་ལུགས་བཞིན་མཛད་དེ་ཞེས་སོགས་གསུངས་པས། བརྟག་པ་དང་པོའི་ལེའུ་ཀུན་གྱི་འབྲེལ་བསྟན་པར་གསུངས་པ་ལགས། དེ་ཡང་ཅུང་ཟད་བཤད་པ་ཉི་མ་དང་ཟླ་བ་ལ་སོགས་པའི་རིགས་སུ་སྐྱེས་པའི་རྒྱལ་པོའི་བརྒྱུད་པ་རྒྱུན་མ་ཆད་པའི་སྲས་སུ་གྱུར་པ། གུ་དིག་ལ་སོགས་པ་སྐྱོན་མེད་པའི་ལུས་སུ་གྲུབ། རིག་བྱེད་ནས་འབྱུང་བའི་ཆོ་གས་རྒྱལ་པོར་དབང་བསྐུར་བ་ཐོབ་པ་སྟེ་ཁྱད་ཆོས་གསུམ་དང་ལྡན་པ་དེས་རྒྱལ་པོ་གཞན་གྱི་ཡུལ་བདག་གིར་བྱ་བའམ།
གཞན་སྲིད་ཀྱི་གཡུལ་ངོ་ལས་རྒྱལ་བར་བྱེད་པ་ལ་ཡན་ལག་ལྔ་དགོས་ཏེ། ལྔ་ནི་རང་གི་ཡུལ་གཞན་གྱིས་འཕྲོགས་པ་དང་། བཅོམ་པ་སོགས་ཀྱི་ཉེས་པ་འགོག་པ་ལ་རང་གི་གནས་བསྲུང་བའི་བློ་ཁེལ་གྱི་མི་འཇོག་པ་སྲིད་ཀྱི་ཡན་ལག ཕ་རོལ་གྱི་ཡུལ་དུ་འགྲོ་བ་ལ་ངལ་དུབ་ལས་དབུགས་འབྱིན་པ་རྟ་དང་གླང་པོ་སོགས་བཞོན་པའི་ཡན་ལག དམག་དཔོན་བློ་དང་ལྡན་པ་སོགས་དཔུང་གི་ཚོགས་ཡན་ལག་བཞིའམ་ལྔ་གྲོགས་ཀྱི་ཡན་ལག གཡུལ་ལས་རྒྱལ་བའི་ཐབས་ཀྱི་བློ་གྲོས་ཀྱིས་ཡིད་བདེ་བར་བྱེད་པ་གྲོས་ཀྱི་ཡན་ལག གཟའ་སྐར་ལ་སོགས་པ་བདག་འཕེལ་ཞིང་གཞན་སྒྲིབ་པའི་དུས་རྩིས་ཀྱི་རྟེན་འབྲེལ་གྱི་གནད་ཤེས་པ་དུས་ཀྱི་ཡན་ལག་སྟེ་ལྔའི་སྒོ་ནས་གཞན་སྲིད་གཡུལ་ངོ་བཅོམ་ནས་རྒྱལ་པོ་ཕ་རོལ་པོའི་ས་ཡུལ་དང་གྲོགས་དང་ནོར་ཏེ་གཡུལ་གྱི་འབྲས་བུ་གསུམ་ལ་དབང་ཐོབ་པ་ནི་འདིའི་དཔེར་བྱས་པ་ཡིན་ཏེ། འགྲེལ་པ་ཀུ་མུ་ཏི་ལས། ས་དང་གྲོགས་དང་ནོར་དག་དང་། ། གཡུལ་གྱི་འབྲས་བུ་གསུམ་པ་ཉིད། །
གང་ཚེ་འདིར་ནི་འབྱུང་འགྱུར་བ། ། དེ་ཚེ་གཡུལ་དུ་འཇུག་པར་བྱ། ། ཞེས་གསུངས་པ་ཡིན། དཔེ་དེ་བཞིན་དུ་རྫོགས་རིམ་བསྒོམ་པའི་རིགས་སུ་སྐྱེས་པ། ལུས་བསྐྱེད་པའི་རིམ་པས་ལྷར་བསྒོམ་པས་སྐྱོན་མེད་པའི་ལུས་སུ་གྲུབ་པ། དྲོད་ཐོབ་པས་སྤྱོད་པ་ལ་རྒྱུ་བ་ལ་དབང་ཐོབ་པ་སྟེ་གསུམ་མམ། ཡང་ན་ཤེས་རབ་དང་སྙིང་རྗེ་ལ་སོགས་པའི་སྒོ་ནས་ཐེག་པ་ཆེན་པོའི་རིགས་སུ་སྐྱེས་པ། རྡོ་རྗེའི་ལུས་སྐྱོན་མེད་དུ་གྲུབ་པ། དབང་བཞི་རྫོགས་པར་ཐོབ་པས་ཁམས་གསུམ་ཆོས་ཀྱི་རྒྱལ་པོས་རྒྱལ་ཚབ་ཏུ་དབང་བསྐུར་བ་ཐོབ་པ་སྟེ་ཁྱད་ཆོས་གསུམ་དང་ལྡན་པའི་རྣལ་འབྱོར་པ་དེས་མི་མཐུན་ཕྱོགས་སྒྲིབ་གཉིས་བག་ཆགས་དང་བཅས་པའི་གཡུལ་ལས་རྒྱལ་བར་བྱེད་པ་ལ་མངོན་པར་ཞེན་པའི་དུག་གི་ཉིན་བྱེད་ཀྱི་ཡུལ་འཕྲོག་པ་འགོག་པ་རྫོགས་རིམ་དང་ལྟ་བ་སྲིད་ཀྱི་ཡན་ལག ཐ་མལ་གྱི་རྣམ་རྟོག་ལས་དབུགས་འབྱིན་པ་བསྐྱེད་རིམ་བཞོན་པའི་ཡན་ལག
རང་གི་རྟོགས་པ་བསྐྱེད་པའི་གྲོགས་བྱེད་པ་ལྷན་ཅིག་སྤྱོད་པའི་རྣལ་འབྱོར་མ་རྣམས་གྲོགས་ཀྱི་ཡན་ལག ཆོ་ག་བཞིན་དུ་སྔགས་བཟླ་བ་གྲོས་ཀྱི་ཡན་ལག རྩ་རླུང་ཐིག་ལེ་ཐམས་ཅད་དབུ་མར་འཇུག་པའི་དུས་ཀྱི་གནད་ཤེས་པ་དུས་ཀྱི་ཡན་ལག་སྟེ་ལྔའི་སྒོ་ནས་མི་མཐུན་ཕྱོགས་རིམ་གྱིས་བཅོམ་སྟེ། ས་ནང་གི་ཡུལ་གྲོགས་རྩ། ནོར་དགའ་བ་དབང་དུ་གྱུར་ནས་སློབ་ལམ་ས་བཅུ་གཉིས་རིམ་གྱིས་བགྲོད་ནས་ཁམས་གསུམ་ཆོས་ཀྱི་རྒྱལ་པོ་རྡོ་རྗེ་འཆང་ཆེན་པོའི་གོ་འཕང་ཐོབ་པར་འགྱུར་བ་ཡིན་ཏེ། ཀུ་མུ་ཏི་ལས། ལྷན་ཅིག་པ་དང་སྒྲུབ་ཐབས་དང་། ། ཡུལ་དང་དུས་ཀྱི་ཆ་དག་དང་། ། སྲིད་ལས་ཉམས་པ་བསྲུང་བ་སྟེ། ། སྔགས་ཀྱི་ཡན་ལག་ལྔ་རུ་འདོད། །
ཅེས་དང་། ཡུལ་དང་གྲོགས་དང་ནོར་དག་སྟེ། ། ཞེས་སོགས་གསུངས་པ་ཡིན། འདི་ནི་ཀུ་མུ་ཏི་ལས་འབྱུང་བའི་རྒྱུད་ཀྱི་ལམ་རིམ་མངོན་པར་རྟོགས་པ་ཡན་ལག་ལྔ་ལྡན་ཡིན་ལ། འཆད་ཐབས་ཀྱི་མཐའ་དྲུག་ཚུལ་བཞི་སྟེ་འཆད་ཐབས་དང་། མངོན་རྟོགས་ཡན་ལག་ལྔ་ཐ་དད་པར་ཤེས་པར་བྱ་བའོ། །

དེས་འབྲེལ་སོགས་ནས་ལེའུ་ཉིད་འཆད་པར་བྱེད་པ་ལ་གཉིས་ལས། སྤྱིའི་ངག་ནི་བཤད་བྱ་ཚོགས་ཀྱི་འཁོར་ལོ་ནི་བསྐྱེད་རིམ་སྤྱི། སྤྱོད་པ་རྒྱས་པ་བྱང་ཆུབ་སེམས་དཔའི་རྩ་གནས་སྐབས་ཀྱི་འབྲས་བུ་རྣམས་སྟོན། འཆད་བྱེད་ཡན་ལག་ཡི་གེ་བསྡུས་དོན་གསུམ་ཀས་འཆད། མངོན་པར་རྟོགས་པ་བཟའ་བའི་དམ་ཚིག་ཚོགས་ཀྱི་འཁོར་ལོ་དང་། རྫོགས་རིམ་བརྟན་པར་བྱེད་པ་སྤྱོད་པ་དང་། གནས་སྐབས་ཀྱི་འབྲས་བུ་བྱང་ཆུབ་སེམས་དཔའི་ས་བཅུ་གཉིས་དང་འབྲེལ། བཤད་པའི་རྒྱུད་གུར་ལེའུ་གཉིས་པ། བརྒྱད་པ། བཅུ་པ། བཅུ་བཞི་པ།
སམྦུ་ཊིའི་བརྟག་པ་དགུ་པ། ལྔ་པའི་ཆ་ཤས་ཀྱིས་འཆད། ལུས་རྣམ་གཞག་བརྡ་ཆེན་དང་རྣམ་མང་བརྗོད་པའི་རྒྱས་བཤད་ལགས། གཞུང་གི་དོན་ལ་ལུས་ཀྱི་བརྡའི་དགོས་པ་དང་བརྡ་ལན་སོགས་བསྟན་པ། འདུ་བའི་གནས་སྤྱིར་བསྟན་པ། གང་དུ་འདུ་བའི་གནས། ནམ་འདུ་བའི་དུས། འདུས་པའི་བྱ་བ་དང་ལྔར་གནས་པ་ལགས། དེའང་། གང་གི་སྤུན་དང་སྲིང་མོར་ཡང་། །
ཐེ་ཚོམ་མེད་པར་ཤེས་པར་བྱ། ། ཞེས་པ་ནས། དམ་ཚིག་ལ་གནས་བརྟུལ་ཞུགས་བཟང་། ། ཞེས་པས་དོན་ཚན་དང་པོ་བསྟན། དེ་ལ་ཕྱི་རོལ་ཞེས་འདུ་བ། ། ཞེས་སོགས་རྐང་པ་བཞིས་འདུ་གནས་སྤྱིར་བསྟན་པ་བཤད། ཀྱེ་བཅོམ་ལྡན་འདས་འདུ་བའི་གནས་དུ་ལགས། ཞེས་པ་ནས། ཉེ་བའི་དུར་ཁྲོད་བརྗོད་པར་བྱ། ། ཞེས་པས་གང་དུ་འདུ་བའི་གནས་རྒྱས་པར་བཤད།
སེམས་ཅན་ཀུན་གྱི་དོན་གྱི་ཕྱིར། ། ཞེས་པ་ནས། དེ་བཞིན་དུ་ཡང་བརྒྱད་པ་ཉིད། ། ཅེས་པས་ནམ་འདུ་བའི་དུས་བསྟན། རྒྱལ་མཚན་དང་ནི་མཚོན་བསྣུན་ཉིད། ། ཅེས་པ་ནས། སེམས་ཅན་དེ་དེ་དབང་དུ་འགྱུར། ། ཞེས་པས་འདུས་པའི་བྱ་བ་བསྟན། བརྡ་དང་གནས་གཏན་ལ་དབབ་པའི་ལེའུ་སྟེ་བདུན་པའོ། ། ཞེས་པས་ལེའུའི་མཚན་བསྟན།
ལེའུ་བརྒྱད་པ་ལ་འབྲེལ་ནི། བརྡ་དང་གནས་ཀྱི་ལེའུའི་འོག་ཏུ་རྣལ་འབྱོར་མའི་འཁོར་ལོའི་ལེའུ་འཆད་པའི་རྒྱུ་མཚན་ཡོད་དེ། དེ་ལྟར་བརྡས་ངོ་ཤེས་པར་བྱ་བའི་རྣལ་འབྱོར་མ་དེ་ཡང་ལྷ་མོ་བཅོ་ལྔ་པོ་ཡིན་ནོ་ཞེས་བསྟན་པའི་ཕྱིར་དང་། སྦས་དོན་ནི་ལྷན་ཅིག་སྐྱེས་པའི་ཡེ་ཤེས་ཀྱི་ཉེ་བའི་རྒྱུ་ནང་གི་རྩ་རྣམས་ལྷ་མོ་རྣམས་སུ་བསྒོམ་པ་ཡིན་པའི་ཕྱིར། ཞེས་པ་ལ། དེ་ནས་རྣལ་འབྱོར་མའི་འཁོར་ལོ་བཤད་པར་བྱའོ་ཞེས་པ་འདི་འབྱུང་། འདི་འཆད་པར་བྱེད་པ་ལ་གཞུང་དུམ་བུ་གསུམ་དུ་གནས་པ་ལས། བསྐྱེད་རིམ་སྟོན་པའི་དུམ་བུ་འདིའི་བཤད་བྱ་བསྐྱེད་རིམ་སྤྱི། འཆད་བྱེད་ཡན་ལག་ཡིག་དོན་བསྡུས་དོན་གསུམ་ཀས་འཆད། མངོན་པར་རྟོགས་པ་མཆོག་བསྒྲུབ་པའི་བསྐྱེད་རིམ་དང་འབྲེལ།
བཤད་པའི་རྒྱུད་རྡོ་རྗེ་གུར་གྱི་ལེའུ་བཞི་པ་དང་། བཅུ་གཉིས་པའི་ཆ་འགའ་ཞིག་དང་། སམྦུ་ཊིའི་བརྟག་པ་གསུམ་པའི་རབ་ཏུ་བྱེད་པ་གསུམ་པས་བསྟན། ལུས་རྣམ་གཞག ཇི་ལྟར་རིགས་པ་རྣལ་འབྱོར་མའམ། ། བསྐྱེད་དང་གནས་དང་བྱེད་རྒྱུ་དང་། ། ཞེས་པའི་རྒྱས་བཤད་ལགས། བསྐྱེད་པ་རིམས་པ་ཉིད་དང་ནི། ། ཞེས་སོགས་རིམ་གཉིས་སྤྱི་སྟོན་པའི་བར་གྱི་ཚིག་རྐང་ལྔའི་བཤད་བྱ་ནི་སྤྱི་དང་སྦས་པ། འཆད་བྱེད་ཡན་ལག་གི་དོན་གྱིས་འཆད།
མངོན་པར་རྟོགས་པ་ཐབས་ཀྱི་རྒྱུད་ལས་གཙོ་བོར་མཆོག་བསྒྲུབ་པའི་མངོན་པར་རྟོགས་པ་ཡིན། ནམ་མཁའི་ཁམས་ནི་པདྨ་ལགས། ། ཞེས་སོགས་གཞུང་དུམ་བུ་གསུམ་པ་རྫོགས་རིམ་སྟོན་པའི་སྐབས་རྣམས་ཀྱི་བཤད་བྱ། སྦས་དོན། འཆད་བྱེད་ཡན་ལག་གི་དོན་གྱིས་འཆད། མངོན་པར་རྟོགས་པ་མཆོག་བསྒྲུབ་པའི་མངོན་རྟོགས་རང་བྱིན་རླབས་དང་དཀྱིལ་འཁོར་འཁོར་ལོ་གཉིས་ཀ་དང་འབྲེལ། བཤད་པའི་རྒྱུད་གུར་ལེའུ་གཉིས་པ། བཞི་པ། བརྒྱད་པ། བཅུ་གཉིས་པ།
སམྦུ་ཊིའི་བརྟག་པ་དང་པོའི་རབ་བྱེད་བཞི་པ་དང་། གཉིས་པའི་རབ་བྱེད་གཉིས་པ་རྣམས་ཀྱིས་འཆད། ལུས་རྣམ་གཞག་ཡེ་ཤེས་ཀྱི་རྒྱས་བཤད་ལགས། གཞུང་དོན་ལ་དུམ་བུ་གསུམ་དུ་གནས་པའི་བསྐྱེད་རིམ་ལ། ནམ་མཁའི་ཁམས་ཞེས་པ་ནས། རྣམ་པ་ལྔ་པོ་བསྒོམ་པ་ཉིད། ། ཅེས་པས་རྟེན་གཞལ་ཡས་ཁང་དང་། བརྟེན་པ་ལྷ་མོ་བཅོ་ལྔ་བསྐྱེད་པ་བསྟན། ཨ་ལྀ་ཀ་ལྀ་མཉམ་སྦྱོར་བ། ། ཞེས་པ་ནས།
སོ་སོ་ཡིན་ཞེས་པས་རྒྱུ་རྡོ་རྗེ་འཛིན་པ་འཁོར་བཅས་བསྐྱེད་པ་བསྟན། རེ་ཞིག་ནང་གི་འཕར་མ་ལ། ། ཞེས་སོགས་དང་། ལྷ་མོ་ཐམས་ཅད་ཁ་དོག་གནག ། ཅེས་སོགས་ཀྱིས་ཕྱོགས་གང་དུ་འགོད་པ་དང་ལྷ་མོ་རྣམས་ཀྱི་རྣམ་པ་བསྟན། ང་རྒྱལ་སོགས་ཞེས་པ་ནས། དགའ་བྲལ་མཐའ་ཡང་དེ་བཞིན་ནོ། ། ཞེས་པས་ཕྱག་མཚན་དང་གདན་གྱི་རྣམ་གཞག་བསྒོམ་པའི་ཕན་ཡོན་དང་བཅས་པ་བསྟན། དུམ་བུ་གཉིས་པ་བསྐྱེད་པའི་རིམ་པ་ཞེས་སོགས་ཚིག་རྐང་ལྔས་རིམ་པ་གཉིས་ཀའི་རྣམ་གཞག་བསྟན། འདིར་བླ་ཆེན་འཕགས་པའི་གསུང་ལས།
འོག་ན་ཡོད་པའི་འཆད་དོ་ཞེས་བྱ་བ་དེ་བཤད་པའི་གཞིར་བཞག་ནས། གང་བཤད། གང་གིས་བཤད། ཇི་ལྟར་བཤད་ཅེས་དྲི་བ་གསུམ་སྦྱར་ནས། གང་འཆད་ན་རྣལ་འབྱོར་བླ་ན་མེད་པ་གསང་སྔགས་ཀྱི་ཆོས་འཆད་དོ། ། གང་གིས་འཆད་ན་སྐུ་གསུང་ཐུགས་རྡོ་རྗེའི་དངོས་གྲུབ་དང་ལྡན་པའི་རྡོ་རྗེ་ཅན་གྱིས་འཆད་དོ། ། ཇི་ལྟར་འཆད་ན་རྟེན་བསྐྱེད་པའི་རིམ་པ་ཉིད་དང་ནི། བརྟེན་པ་རྫོགས་པའི་རིམ་པ་གཉིས་མཉམ་པའི་ཚུལ་གྱིས་འཆད་དོ། ། གསང་བ་འདུས་པ་ལས། སངས་རྒྱས་རྣམས་ཀྱིས་ཆོས་བསྟན་པ། །
རིམ་པ་གཉིས་ལ་ཡང་དག་བརྟེན། ། བསྐྱེད་པ་ཡི་ནི་རིམ་པ་དང་། ། དེ་བཞིན་རྫོགས་པའི་རིམ་པ་འོ། ། ཞེས་གསུངས་པ་ལྟར་ལགས་གསུངས། དུམ་བུ་གསུམ་པ་རྫོགས་རིམ་སྟོན་པའི་སྐབས་ལ། རྫོགས་རིམ་བསྒོམ་ཚུལ་མདོར་བསྟན་པ། ཇི་ལྟར་བསྒོམ་ཚུལ་རྒྱས་པར་བཤད་པ། དེ་གདོན་མི་ཟ་བར་བསྒོམ་པར་གདམས་པ་དང་གསུམ་དུ་གནས། དེ་ཡང་ནམ་མཁའི་ཁམས་ནི་ཞེས་པ་ནས། ཇི་ལྟར་འབྱུང་བ་ཁུ་བ་ཡིན། །
ཞེས་པས་མདོར་བསྟན། ལྷན་ཅིག་སྐྱེས་དགའ་རྣམ་པ་གཉིས། ། ཞེས་པ་ནས། རང་རིག་རྒྱལ་པོ་རང་གཙོ་བོ། ། ཞེས་པས་ཇི་ལྟར་བསྒོམ་ཚུལ་རྒྱས་པར་བཤད་པ་བསྟན། འདོད་ཆགས་ཞེ་སྡང་ཕྲག་དོག ། ཅེས་པ་ནས། ཉིན་དང་མཚན་དུ་རྣམ་པར་གཞག ། ཅེས་པས་ལྷན་སྐྱེས་དེ་གདོན་མི་ཟ་བར་བསྒོམ་པར་གདམས་པ་བསྟན། རྣལ་འབྱོར་མའི་འཁོར་ལོ་ཞེས་བྱ་བ་འདུ་བའི་ལེའུ་སྟེ་བརྒྱད་པའོ་ཞེས་པས་ལེའུའི་མཚན་བསྟན།
ལེའུ་དགུ་པ་ལ་འབྲེལ་ནི། རྣལ་འབྱོར་མའི་ལེའུའི་འོག་ཏུ་རྣམ་གཞག་གི་ལེའུ་འཆད་པའི་རྒྱུ་མཚན་ཡོད་དེ། རྣལ་འབྱོར་མའི་འཁོར་ལོ་རྒྱུ་རྡོ་རྗེ་འཆང་དང་བཅས་པ་བསྟན་ཚར་ནས། དེ་དག་གི་རྣམ་གཞག་གང་ཞེ་ན་དེ་བསྟན་པའི་ཕྱིར་དང་། སྦས་དོན་ནི་ལྷན་ཅིག་སྐྱེས་པའི་ཡེ་ཤེས་དེས་མི་མཐུན་པའི་ཕྱོགས་ཐམས་ཅད་དག་པར་བྱེད་པའི་ཕྱིར་རོ། ། ཞེས་འཆད་པ་ལ། དེ་ནས་མཆོག་ཏུ་རྣམ་པར་དག་པའི་ལེའུ་བཤད་པར་བྱའོ་ཞེས་པ་འདི་བྱུང་། འདི་འཆད་པར་བྱེད་པ་ལ་སྤྱིའི་ངག་ནི། བཤད་བྱ་སྤྱི་དང་སྦས་པ། འཆད་བྱེད་ཡན་ལག་གི་དོན་གྱིས་འཆད།
མངོན་པར་རྟོགས་པ་ལྟ་བ་དང་བསྐྱེད་རིམ་དང་རྫོགས་རིམ་གསུམ་ཀ་དང་འབྲེལ། བཤད་པའི་རྒྱུད་གུར་ལེའུ་དྲུག་པ་དང་། བཅུ་བཞི་པ་དང་། སམྦུ་ཊིའི་བརྟག་པ་དང་པོའི་རབ་བྱེད་དང་པོ་དང་། གཉིས་པའི་གཉིས་པ་དང་། ལྔ་པའི་གཉིས་པ་རྣམས་ཀྱིས་འཆད། ལུས་རྣམ་གཞག་ཡེ་ཤེས་དང་ཞེས་པའི་རྒྱས་བཤད་ལ་གཞུང་གི་དོན་ལ། ངེས་པར་དངོས་པོ་ཐམས་ཅད་ཀྱི། ། ཞེས་པ་ནས། རང་གི་རིག་པའི་བདེ་བ་མཆོག །
ཅེས་པས་དག་པ་གསུམ་སོ་སོར་མདོར་བསྟན། གཟུགས་ལ་སོགས་པའི་ཡུལ་རྣམས་དང་། ། ཞེས་པ་ནས། བརྟེན་བྱ་འདི་དག་བརྟེན་པ་ཉིད། ། ཅེས་པས་དེ་བཞིན་ཉིད་ཀྱི་དག་པ་རྒྱས་པར་བཤད། གཟུངས་ཕུང་རྡོ་རྗེ་མ་ཡིན་ཏེ། ། ཞེས་པ་ནས། འདིས་ནི་ཕུང་པོ་སྦྱང་བར་བྱ། ། ཞེས་པས་ལྷ་སོ་སོའི་དག་པ་རྒྱས་པར་བསྟན། གང་དང་གང་གི་ཞེས་པ་ནས།
རང་བཞིན་དག་པའི་འགྲོ་ལ་འགྲོ་བར་ཤེས། ། ཞེས་པས་རང་རིག་པའི་དག་པ་རྒྱས་པར་བསྟན། རྣམ་པར་གཞག་པ་ཞེས་བྱ་བའི་ལེའུ་སྟེ་དགུ་པའོ་ཞེས་པས་ལེའུའི་མཚན་བསྟན། ལེའུ་བཅུ་པ་ལ་འབྲེལ་ནི། རྣམ་གཞག་གི་ལེའུའི་འོག་ཏུ་དབང་གི་ལེའུ་འཆད་པའི་རྒྱུ་མཚན་ཡོད་དེ། སྔར་བཤད་པའི་རིམ་གཉིས་རྣམ་གཞག་དང་བཅས་པ་བསྒོམ་པ་ལ་སྨིན་བྱེད་ཀྱི་དབང་བསྐུར་བ་ཐོབ་དགོས་སོ་ཞེས་པའི་ཕྱིར་དང་། སྦས་དོན་ནི། ལྷན་སྐྱེས་པའི་ཡེ་ཤེས་དེ་རྣམ་རྟོག་གི་དྲི་མ་འཁྲུད་པར་བྱེད་པའི་དོན་གྱི་དབང་ཡིན་ནོ་ཞེས་བསྟན་པའི་ཕྱིར་ཞེས་པ་ལ། དེ་ནས་ཇི་ལྟར་དཀྱིལ་འཁོར་གྱི། ། རིམ་པ་ཡང་དག་རབ་ཏུ་བཤད། །
གང་གི་སློབ་མ་དབང་བསྐུར་བའི། ། ཆོ་གའང་རབ་ཏུ་བཤད་པར་བྱ། ། ཞེས་པ་འདི་བྱུང་། འདི་འཆད་པར་བྱེད་པ་ལ་སྤྱིའི་དོན་ནི་བཤད་བྱ་སྤྱི་དང་སྦས་པ་གཉིས། འཆད་བྱེད་ཡན་ལག་ཡི་གེ་བསྡུས་དོན་གསུམ་ཀས་འཆད། མངོན་པར་རྟོགས་པ་ཐབས་རྒྱུད་ཀྱི་དང་པོ་སྨིན་བྱེད་ཀྱི་དབང་བསྐུར་བ་དང་འབྲེལ། བཤད་པའི་རྒྱུད་གུར་གྱི་གཞུང་དབང་སྟོན་པ་རྣམས་དང་། སམྦུ་ཊིའི་བརྟག་པ་གཉིས་པའི་རབ་བྱེད་དང་པོ་དང་། གསུམ་པའི་བཞི་པ་དང་། རྒྱུད་ཕྱི་མ་རྣམས་ཀྱིས་འཆད།
ལུས་རྣམ་གཞག་དོན་བྱེད་ཕྱི་མའི་རྒྱས་བཤད་ལགས། གཞུང་དོན་ལ་དཀྱིལ་འཁོར་བྲི་ཞིང་དབང་བསྐུར་བའི་ཚུལ་མདོར་བསྟན་པ་དང་། དེ་ཉིད་རྒྱས་པར་བཤད་པ་དང་གཉིས་ཡོད། དེ་ཡང་། དང་པོར་ལྷ་ཡི་བདག་ཉིད་ཀྱི། ། ཞེས་པ་ནས། མཐེ་བོང་གསུམ་ནི་ལྷག་པར་བྱ། ། ཞེས་པས་དཀྱིལ་འཁོར་བྲི་ཚུལ་བསྟན། དེར་ནི་རིགས་ལྔ་ལས་བྱུང་བའི། ། རིག་མ་བཟང་པོ་རྣམ་པར་གཞུག །
ཅེས་པ་ནས། ཕྱག་རྒྱའི་རྣལ་འབྱོར་པ་ཡིས་འགྲུབ། ། ཅེས་པས་བྲིས་པའི་དཀྱིལ་འཁོར་དེར་དབང་བསྐུར་ཚུལ་བསྟན། གཉིས་པ་དེ་ཉིད་རྒྱས་པར་བཤད་པ་ལ་དཀྱིལ་འཁོར་གྱི་བྱ་བ། སློབ་དཔོན་རང་འཇུག་ཅིང་དབང་བླང་བ། སློབ་མ་གཞུག་ཅིང་དབང་བསྐུར་བ་དང་གསུམ། དང་པོ་དཀྱིལ་འཁོར་གྱི་བྱ་བ་ལ་བདུན་ཡོད་པ་གཞུང་དང་སྦྱར་ན། སྟོན་པས་དཀྱིལ་འཁོར་འདི་སྐད་གསུངས། ། ཞེས་པ་ནས། བདུག་པ་མར་མེ་དེ་བཞིན་དྲི། །
ཞེས་པས་དང་པོ་དཀྱིལ་འཁོར་བྲི་ཞིང་རྒྱན་དགྲམ་པ་བསྟན། བུམ་པ་བརྒྱད་ལ་སོགས་པ་ལྡན། ། ཞེས་སོགས་ཚིག་རྐང་ལྔས་གཉིས་པ་བུམ་པ་བཤམ་པ་བསྟན། རང་འདོད་ལྷ་ཡི་ཞེས་སོགས་ཚིག་རྐང་བཞིས་ཐིག་གདབ་པ་བསྟན། འཁོར་ལོའི་སོགས་རྐང་པ་གཉིས་ཀྱིས་སྔོན་དུ་བསྙེན་པ་བསྟན། གོང་དུ་གསུངས་པའི་ཞེས་སོགས་རྐང་པ་དྲུག་གིས་སའི་ཆོ་ག་བསྟན། གང་ཞིག་དབང་ནི་ཞེས་རྐང་པ་བཞིས་དབང་གི་རྣམ་གཞག་སྤྱིར་བསྟན། འཕར་མ་གཉིས་བཟང་ཞེས་པ་ནས། དེ་ལྟ་དེ་ལྟ་འོག་དང་སྟེང་། ། ཞེས་པས་མཚན་མ་འགོད་པ་བསྟན།
རྡོ་རྗེ་སེམས་དཔའ་ཞེས་པ་ནས། ཧི་ཧིའི་རྣམ་པས་འཇིགས་བྱེད་བདག ། ཅེས་པས་གོང་གི་གཉིས་པ་བདག་ཉིད་འཇུག་ཅིང་དབང་བླང་བ་བསྟན། ཕྱི་ནས་དེ་ཉིད་ཅེས་སོགས་རྐང་པ་བཞིས་གསུམ་པའི་ཡེ་ཤེས་ལ་ཚིག་གི་བཞི་པས་ངོ་སྤྲོད་པ་བསྟན། དེ་ལ་འཕྲོས། ངོ་སྤྲད་པ་དེའི་ངོ་བོ་ལྷན་སྐྱེས་ཀྱི་ཡེ་ཤེས་གཏན་ལ་འབེབས་པ་ནི། མཆོག་དགར་བསྒོམ་པ་མེད་ཅིང་བསྒོམ་པ་པོ་འང་མེད། ། ཅེས་པ་ནས། སེམས་ནི་འདུས་པའི་གཟུགས་ཅན་ཞེས་པས་བསྟན། དབང་གི་ལེའུ་ཞེས་བྱ་བ་སྟེ་བཅུ་པའོ་ཞེས་པས་ལེའུའི་མཚན་བསྟན།
ལེའུ་བཅུ་གཅིག་པ་ལ་འབྲེལ་ནི། དབང་གི་ལེའུའི་འོག་ཏུ་ལྟ་སྟངས་ཀྱི་ལེའུ་འཆད་པའི་རྒྱུ་མཚན་ཡོད་དེ། དབང་བཞི་རྫོགས་པར་ཐོབ་པའི་རྡོ་རྗེ་སློབ་དཔོན་དེས་སེམས་ཅན་གྱི་དོན་བྱེད་པ་ལ་ལྟ་སྟངས་འདི་དག་དགོས་སོ་ཞེས་བསྟན་པའི་ཕྱིར་དང་། སྦས་དོན་ནི་ནང་དུ་ལྷན་སྐྱེས་ཀྱི་ཡེ་ཤེས་སྐྱེས་པ་དེས་མིག་གི་ལྟ་སྟངས་ཀྱི་སེམས་ཅན་གཞུག་པ་ལ་སོགས་པའི་ལས་བསྒྲུབ་ནུས་པའི་ཕྱིར། འདི་འཆད་པ་ལ་སྤྱི་དོན་ནི་བཤད་བྱ་སྤྱི་དང་སྦས་པ། འཆད་བྱེད་ཡན་ལག་དང་ཡིག་དོན་གྱིས་འཆད། མངོན་པར་རྟོགས་པ་སྤྱོད་པའི་སྐབས་སུ་ལྟ་སྟངས་བྱ་བ་ནི་མཆོག་གི་མངོན་རྟོགས་དང་། སེམས་ཅན་དམན་པ་རྗེས་སུ་འཛིན་པའི་ལྟ་སྟངས་ནི་ལས་ཀྱི་ཚོགས་དང་། སྐབས་དེའི་བསྲུང་བ་དང་བཟའ་བའི་དམ་ཚིག་ནི་གཉིས་ཀ་ལ་དགོས་པའི་དམ་ཚིག་དང་སྡོམ་པའི་ཚོགས་དང་འབྲེལ། ལུས་རྣམ་གཞག་ལྟ་སྟངས་ཀྱི་རྒྱས་བཤད་ལགས།
འདི་ལ་གང་གིས་བྱེད་པའི་གང་ཟག ཇི་ལྟར་བྱ་བའི་ལྟ་སྟངས། དེ་ལྟར་བྱས་པའི་དགོས་པ་དང་གསུམ་ཡོད། དེ་ལ་གང་ཟག་ནི་བསྐྱེད་པའི་རིམ་པ་མཐར་ཕྱིན་པ་ཞིག་གིས་བྱེད་པ་ཡིན། མཐར་ཕྱིན་པའི་ཚད་རྡུལ་ཕྲན་གཅིག་གི་ནང་དུ་འཇིག་རྟེན་གྱི་ཁམས་དང་མཉམ་པའི་དཀྱིལ་འཁོར་བསྒོམ་པ་དང་། དཀྱིལ་འཁོར་ཆུང་ངུ་ཞིག་གིས་ཀྱང་འཇིག་རྟེན་གྱི་ཁམས་རྒྱས་པར་འགེངས་པ་ལ་སོགས་པ་ཇི་ལྟར་འདོད་པའི་དམིགས་པ་གསལ་ཞིང་མཉམ་པར་འཇོག་པ་དང་། མཉམ་པར་གཞག་པ་ལས་ལྡང་བ་ལ་སོགས་པ་རང་དབང་ཐོབ་པ་ལ་ཟེར། ཇི་ལྟར་བྱ་བའི་ལྟ་སྟངས་ནི་སྤྱོད་པ་བྱེད་པའི་ཚེ་རང་གི་ཏིང་ངེ་འཛིན་གྱི་རྩལ་སྦྱངས་པའི་ལྟ་སྟངས་བྱ། གཞན་རྗེས་སུ་གཟུང་བའི་ཕྱིར་ལྷའི་ང་རྒྱལ་དང་ལྡན་པས་མིག་འབྲས་ཧཱུྃ་དུ་བྱིན་གྱིས་བརླབས་ཏེ་བསྒྲུབ་བྱའི་གཟུགས་མིག་འབྲས་གཉིས་ལ་ཤར་བར་བྱས་ནས་དབང་དུ་བྱ་བ་ལ་སོགས་པ་འདོད་པའི་བསམ་པས་མིག་གིས་བལྟ་བའི་ལྟ་སྟངས་སོ་སོར་བྱས་པ་ལས་དབང་ལ་སོགས་པ་སོ་སོར་འགྲུབ་པར་འགྱུར་ཏེ། དེ་ཡང་འདི་ཉིད་ལས་གསུངས་པའི་རྩ་བའི་ལྟ་སྟངས་ལ་ལྟུང་བ་དང་།
དབང་དུ་བྱ་བ་དང་། རེངས་པ་དང་། དགུག་པ་དང་བཞི་ནི་གཞུང་དང་སྦྱར་ན། མཉམ་པར་མ་རུང་བཀྲལ་བ་ཅན། ། ཞེས་པ་ནས། སངས་རྒྱས་རྫུ་འཕྲུལ་བསམ་མི་ཁྱབ། ། ཅེས་པས་བསྟན། ལྟ་སྟངས་བཞི་པོ་བསྒྲུབས་ནས་ནི། ། མཁས་པས་སེམས་ཅན་གཞུག་པར་བྱ། ། ཞེས་པས་ལྟ་སྟངས་ཀྱི་དགོས་པ་བསྟན།
བསད་པ་འདི་ལ་བྱ་མ་ཡིན། ། ཞེས་པ་ནས། སྐད་ཅིག་ལ་ནི་མཁའ་སྤྱོད་འགྱུར། ། ཞེས་པས་ལྟ་སྟངས་ཀྱི་དུས་ཀྱི་བསྲུང་བ་དང་བཟའ་བའི་དམ་ཚིག་བསྟན། དབང་གི་ལྟ་སྟངས་ལ་འཕྲོས་ནས་ཀུ་རུ་ཀུལླེའི་སྒྲུབ་ཐབས་བཤད་པར་བྱ་སྟེ། ཞེས་པ་ནས། བརྒྱ་ཕྲག་གཅིག་གིས་བསྔགས་པ་ཉིད། ། ཅེས་པས་ཞར་ལས་བྱུང་བ་དབང་གི་ལྷའི་རྣལ་འབྱོར་བསྟན། ཀྱཻ་རྡོ་རྗེ་མཁའ་འགྲོ་མའི་དྲ་བའི་སྡོམ་པ་ལས། རྡོ་རྗེ་སྙིང་པོ་མངོན་པར་བྱང་ཆུབ་པ་བརྟག་པའི་རྒྱལ་པོ་ཞེས་པས་བརྟག་པའི་མཚན་བསྟན།
རྫོགས་སོ་ཞེས་པས་རྒྱུད་འདི་ལ་གཞུང་དུམ་བུ་གཉིས་སུ་གནས་པའི་དང་པོ་བཤད་ཚར་ཞེས་བསྟན་པ་ལགས། དེ་ཡང་སྟོང་པ་དང་སྙིང་རྗེ་གཉིས་སུ་མེད་པ་ནི་ཀྱཻ་རྡོ་རྗེ་ཆོས་སྐུ་སྤྲོས་པའི་མཐའ་དང་བྲལ་བའི་ནམ་མཁའ་ལ་གཟུགས་སྐུ་གཉིས་འགྲོ་ཞིང་། སེམས་ཅན་གྱི་དོན་མཛད་པའི་སྐུ་གསུམ་དང་ལྡན་པ་ནི་མཁའ་འགྲོ་མ། སྐུ་གསུམ་པོ་དེ་འབྲེལ་ཞིང་སེམས་ཅན་གྱི་ཁམས་ཐམས་ཅད་ལ་འཇུག་རུང་གི་ཚུལ་གྱིས་ཁྱབ་པ་ནི་དྲ་བ། བདེ་བའི་མཆོག་བརྙེས་པ་དང་། མི་མཐུན་པའི་ཕྱོགས་སྡོམ་པས་ན་སྡོམ་པ། ཞུ་བ་པོ་རྡོ་རྗེ་སྙིང་པོས་སྐྱེས་པ་འདུལ་བའི་དོན་དུ་ཞུས་པའམ། ཡང་ན་རྡོ་རྗེ་ནི་སྟོང་པ་ཉིད། སྙིང་པོ་ནི་དེ་མངོན་དུ་གྱུར་པ་སངས་རྒྱས་ཉིད་དེ་དེ་མངོན་དུ་གྱུར་པའི་ཐབས་ལ་མངོན་པར་བྱང་ཆུབ་པ་ཟེར། བརྟག་པ་ནི་ཡང་དག་པར་ནི་ཆོས་ཐམས་ཅད་སྤྲོས་པའི་མཐའ་དང་བྲལ་བས་མིང་དུ་བཏགས་པ་དང་།
བསྟན་པར་བྱ་བའི་ཆོས་མ་གྲུབ་ཀྱང་སངས་རྒྱས་ཀྱི་ཐབས་ལ་མཁས་པས་གདུལ་བྱ་ལ་མིང་དང་ཐ་སྙད་དུ་བཏགས་ཤིང་བརྟགས་ནས་བསྟན་ནས་བརྟགས་པ་དང་བརྟག་པ་དང་རྟོག་པ་ཞེས་ཀྱང་བྱ་བ་ལགས། དེ་ཡང་རྡོ་རྗེ་རྩེ་མོ་ལས། ཆོས་ཀུན་གཟུགས་ཅན་མ་ཡིན་ཡང་། ། གཟུགས་སུ་ཡང་ནི་འདི་རུ་བརྟགས། ། ཆོས་ཀུན་ཚིག་གི་སྤྱོད་ཡུལ་མིན། ། སྒྲ་རུ་ཡང་ནི་འདི་རུ་བརྟགས། ། དེ་བས་ངོ་མཚར་ཆོས་འདི་ལ། ། རྟོག་པས་བཏགས་པ་ཡིན་པར་བཤད། ། ཅེས་གསུངས་པ་ཡིན་ནོ། ། བརྟག་པ་ཕྱི་མ་ལ་ལེའུ་བཅུ་གཉིས་སུ་གནས་པ་ལས།
དང་པོའི་འབྲེལ་ནི། ལྟ་སྟངས་ཀྱི་ལེའུའི་འོག་ཏུ་རབ་གནས་ཀྱི་ལེའུ་འཆད་པའི་རྒྱུ་མཚན་ཡོད་དེ། དབང་བཞི་ཐོབ་པའི་རྡོ་རྗེ་སློབ་དཔོན་གྱི་གོ་འཕང་ལ་གནས་པ་དེས་གདུལ་བྱ་དམན་པ་རྗེས་སུ་འཛིན་པའི་ཕྱིར་ལྟ་སྟངས་བཞི་དགོས་པར་མ་ཟད་རབ་གནས་དང་སྦྱིན་སྲེག་ཀྱང་དགོས་སོ་ཞེས་བསྟན་པའི་དོན་དུ་རྡོ་རྗེ་སྙིང་པོས་རབ་གནས་ཀྱི་ལེའུ་འདི་ཞུས་པ་ཡིན་ནོ་ཞེས་པ་ལ། རྡོ་རྗེ་སྙིང་པོས་གསོལ་པ་ཞེས་པ་ནས། བཤད་དུ་གསོལ་ཞེས་པ་འདི་བྱུང་། འདི་འཆད་པར་བྱེད་པ་ལ་གཉིས་ལས། སྤྱི་དོན་ནི་བཤད་བྱ་བསྐྱེད་རིམ་སྤྱི། འཆད་བྱེད་ཡན་ལག་དང་ཡི་གེ་འཆད། མངོན་པར་རྟོགས་པ་ཐུན་མོང་བསྒྲུབ་པའི་རབ་གནས་དང་སྦྱིན་སྲེག་དང་འབྲེལ། བཤད་པའི་རྒྱུད་གུར་ལེའུ་བརྒྱད་པ་དང་།
དགུ་པ་དང་། བཅུ་བཞི་པ་དང་། སམྦུ་ཊིའི་བརྟག་པ་བདུན་པའི་རབ་བྱེད་བདུན་པ་དང་། བཞི་པས་གསལ་བར་འཆད། གཞུང་དོན་ལ་རབ་གནས་དང་སྦྱིན་སྲེག་སྟེ་བརྗོད་དོན་སྙིང་པོ་གནས་པ་ལས། དང་པོ་ལ་ཆོ་ག སློབ་དཔོན། མཆོད་པ་བྱ་བ་དང་གསུམ་ཡོད། དེ་ཡང་། བཅོམ་ལྡན་འདས་ཀྱིས་བཀའ་སྩལ་པ།
ཞེས་པ་ནས། སྐུ་གཟུགས་སྙིང་ཁར་རབ་ཏུ་གཞུག ། ཅེས་པས་རབ་གནས་ཀྱི་ཆོ་ག་བསྟན། རང་འདོད་ལྷ་མཉམ་སོགས་རྐང་པ་གཉིས་ཀྱིས་གང་གིས་རབ་ཏུ་གནས་པར་བྱེད་པའི་སློབ་དཔོན་བསྟན། ཨོཾ་བཛྲ་པུཥྤེ་ཞེས་པ་ནས། མཆོད་ཡོན་ཞབས་བསིལ་གོང་མ་བཞིན། ། ཞེས་པས་རབ་གནས་ཀྱི་ལྷ་ལ་མཆོད་པ་བྱེད་པ་བསྟན། སྦྱིན་སྲེག་ལ་ཐབ་ཀྱི་དབྱིབས་དང་ཁ་དོག་བསྟན་པ་སོགས་ལྔ་ཡོད། དེ་ཡང་གཞུང་དང་སྦྱར་ན། ཞི་བར་ཐབ་ཁུང་ཟླུམ་པོ་ཉིད། །
ཅེས་པ་ནས། བསད་ལ་ཇི་ལྟར་ཞེ་སྡང་སོགས། ། ཞེས་པས་ཐབ་ཀྱི་དབྱིབས་དང་ཁ་དོག་བསྟན། ཞི་ལ་ཏིལ་དང་རྒྱས་ལ་ཞོ། ། ཞེས་སོགས་རྐང་པ་བཞིས་བསྲེག་རྫས་བསྟན། ཨོཾ་ཨགྣེ་ཡེ་ཞེས་པ་ནས། མེ་ལྷ་དགུག་པའོ་ཞེས་པས་མེ་ལྷ་སྤྱན་དྲངས་བསྟན། མ་མ་རིན་ཆེན་སོགས་རྐང་པ་བཞིས་སའི་ལྷ་མོ་མཁྱེན་གསོལ་བསྟན། སྭ་ཨརྠན་ཞེས་པ་ནས། དེ་དགའ་བའི་སྔགས་སོ་ཞེས་པས་མེ་ལྷ་གཤེགས་གསོལ་བསྟན།
ཨོཾ་ཛཿཧཱུྃ་བཾ་ཧོཿཞེས་པ་ནས། ལྷ་བཤོས་ཀྱི་སྔགས་སོ་ཞེས་པས་མཆོད་པའི་སྔགས་བསྟན། ཀྱཻ་རྡོ་རྗེ་ཞེས་པ་ནས། རབ་གནས་ཀྱི་ལེའུ་སྟེ་དང་པོའོ་ཞེས་པས་ལེའུའི་མཚན་བསྟན། རབ་གནས་ཀྱི་ལེའུའི་འོག་ཏུ་དངོས་གྲུབ་གཏན་ལ་དབབ་པའི་ལེའུ་འཆད་པའི་རྒྱུ་མཚན་ཡོད་དེ། དེ་ལྟར་རྡོ་རྗེ་སློབ་དཔོན་ཀྱི་གོ་འཕང་ལ་གནས་པ་དེས་གདུལ་བྱ་རྗེས་སུ་འཛིན་པ་ལ་ཐུན་མོང་གི་དངོས་གྲུབ་བསྒྲུབ་པའི་ཐབས་ཙམ་གྱིས་མི་ཆོག་གི གདུལ་བྱ་མཆོག་རྗེས་སུ་འཛིན་པའི་ཕྱིར་མཆོག་གི་དངོས་གྲུབ་བསྒྲུབ་པའི་ཐབས་རྣམས་ཀྱང་ཤེས་ཤིང་བསྟན་པར་བྱ་དགོས་ཞེས་ཤེས་པའི་ཆེད་ཡིན་པར། འདི་འཆད་པ་ལ་སྤྱིའི་དོན་ནི་བཤད་བྱ་སྤྱི་སྦས་མཐར་ཐུག་གསུམ་ཀ་སྟོན། འཆད་བྱེད་ཡན་ལག་ཡིག་དོན་གསུམ་ཀས་འཆད། མངོན་པར་རྟོགས་པ་ཐབས་ཀྱི་རྒྱུད་ལས་མཆོག་བསྒྲུབ་པ་ཕལ་ཆེར་སྟོན།
འབྲས་བུའི་རྒྱུད་ལས་མཐར་ཐུག་གི་འབྲས་བུ་དང་ཡང་ཅུང་ཟད་འབྲེལ། བཤད་པའི་རྒྱུད་གུར་ཕལ་ཆེ་བ་དང་། སམྦུ་ཊིའི་བརྟག་པ་གཉིས་པ་དང་། ལྔ་པ་དང་། བཅུ་པ་དང་། དགུ་པ་རྣམས་ཀྱིས་གསལ་བར་འཆད། རྩ་རྒྱུད་དང་པོར། དངོས་པོ་ཉིད་ཀྱིས་རྣམ་གྲོལ་ཞིང་། ། ཞེས་སོགས་སྐབས་དང་། ལེའུ་དྲུག་པར་སྤྱོད་པ་དང་།
ལེའུ་བརྒྱད་པར་ཉེ་རྒྱུད་དང་། རིམ་པ་གཉིས་ཀྱི་སྤྱིའི་དོན་རྣམས་ཁ་སྐོང་ཞིང་གསལ་བར་འཆད་པ་ལགས། གཞུང་དོན་ལ་བསྐྱེད་རིམ། སྤྱོད་པ་ཉེ་རྒྱུད་རིམ་པ་གཉིས་ཀྱི་རྣམ་གཞག་སྟེ་བརྗོད་བྱ་རིམ་པ་བཞིར་གནས། དེ་ཡང་གཞུང་དང་སྦྱར་ན། རྡོ་རྗེ་སྙིང་པོས་གསོལ་པ། ནམ་མཁའ་ལྟ་བུའི་ཆོས་ཀུན་ལ། ། ཞེས་པ་ནས། མཁས་པས་འབད་པས་མི་གནས་སོ། ། ཞེས་པས་མཆོག་བསྒྲུབ་པའི་ཡབ་བཀའ་ཡུམ་བཀའི་དཀྱིལ་འཁོར་བསྒོམ་པའི་བསྐྱེད་རིམ་སྤྱོད་ལམ་གྱི་རྣལ་འབྱོར་དང་བཅས་པ་བསྟན།
བསམ་གཏན་ཉོན་མོངས་འཇིག་བྱེད་པ། ། ཞེས་པ་ནས། ཡིད་ནི་བརྟན་ནམ་གཡོ་བའམ་ཅི། ། ཞེས་པས་སྤྱོད་པ་བྱ་ཚུལ་རྒྱས་པར་བསྟན། རྡོ་རྗེ་སྙིང་པོས་གསོལ་པ། བདག་མེད་རྣལ་འབྱོར་ལྡན་པ་ཡི། ། ཞེས་པ་ནས། འཇིག་པའི་དངོས་མེད་ཟད་པ་མེད། ། ཅེས་པས་སྒྲུབ་པ་པོ་ལྷ་མོའི་རྣམ་པ་ཅན་གྱི་ཉེ་རྒྱུ་ཇི་ལྟར་བྱ་ཚུལ་གྱི་ངོར་སྤྱོད་པ། ཐབས་ཤེས་རབ་གཉིས་ཀྱིས་སྲིད་ཞིའི་མཐའ་ལ་མི་གནས་ཚུལ་བསྟན།
བསྐྱེད་པའི་རིམ་པའི་རྣལ་འབྱོར་གྱི། ། ཞེས་པ་ནས། མཆོག་ཏུ་དགའ་བའི་རིགས་ལས་བྱུང་བ་རྣམས། ། ཞེས་པས་རིམ་པ་གཉིས་ཀྱི་རྣམ་གཞག་ཐུན་མོང་དུ་རྒྱས་པར་བསྟན། ཀྱཻ་རྡོ་རྗེ་ཞེས་པ་ནས། དངོས་གྲུབ་གཏན་ལ་དབབ་པའི་ལེའུ་སྟེ་གཉིས་པའོ་ཞེས་པས་ལེའུའི་མཚན་བསྟན། ལེའུ་གསུམ་པ་ལ་འབྲེལ་ནི། ལེའུ་སྔ་མ་དེའི་འོག་ཏུ་ཐམས་ཅད་ཀྱི་གླེང་གཞི་དང་གསང་བའི་སྐད་ཀྱི་ལེའུ་འཆད་པའི་རྒྱུ་མཚན་ཡོད་དེ། ལེའུ་ལྔ་པར། ཕྱག་རྒྱ་ཆེན་པོའི་དབང་བསྐུར་བ། །
ཇི་ལྟར་ཤེས་པའི་བདེ་ཆེན་པོ། ། ཞེས་གསུངས་པའི་དབང་གི་ཡེ་ཤེས་དེ་ལ་རྒྱུ་དབང་དང་། རྫོགས་རིམ་དང་། དགའ་བ་དང་། སྐད་ཅིག་མ་ལ་སོགས་པའི་དགོས་པ་དེ་དག་འདིར་བསྟན་པའི་ཕྱིར། ཞེས་པ་ལ། དེ་ལས་རྡོ་རྗེ་ཅན་གྱི་ཞེས་པ་ནས། གཞན་ཡང་ཟ་བ་ལ་སོགས་པ། ། ཞེས་པའི་བར་བྱུང་། འདི་འཆད་པ་ལ་གཉིས་ལས།
སྤྱི་དོན་ནི་བཤད་བྱ་སྤྱི་དང་སྦས་པ། འཆད་བྱེད་ཡན་ལག་ཡིག་དོན་བསྡུས་དོན་གསུམ་ཀས་འཆད། མངོན་པར་རྟོགས་པ་ཐབས་རྒྱུད་ཀྱི་དང་པོ་སྨིན་བྱེད་ཀྱི་དབང་དང་། གྲོལ་ལམ་མཆོག་བསྒྲུབ་པའི་མངོན་པར་རྟོགས་པ་ལྔ་ཀ་དང་འབྲེལ། བཤད་རྒྱུད་གུར་ཕལ་ཆེ་བ་དང་། སྃ་ཊིའི་བརྟག་པ་དང་པོ། གཉིས་པ། བཞི་པ། ལྔ་པ་བདུན་པ་རྣམས་ཀྱིས་གསལ་བར་འཆད་དེ། བརྟག་པ་དང་པོའི་ལེའུ་དང་པོ་དང་།
བཅུ་པ་དང་། དྲུག་པ་དང་། དགུ་པ་དང་། བདུན་པ་རྣམས་ཀྱི་ཁ་སྐོང་དང་གསལ་བྱེད་ལགས། གཞུང་དོན་ལ་སྡོམ་པའི་རབ་ཏུ་དབྱེ་བ་སོགས་བརྗོད་དོན་རིམ་པ་ལྔར་གནས་པ་ཡིན། དེ་ཡང་གཞུང་དང་སྦྱར་ན། དེ་ལ་སྡོམ་པ་བཀའ་སྩལ་པ། ། ཞེས་པ་ནས། གཉིས་གཉིས་འཁྱུད་ལ་དེ་ཡང་ཉིད། ། ཅེས་པས་རྫོགས་རིམ་གྱི་སྡོམ་པའི་རབ་ཏུ་དབྱེ་བ་བསྟན།
སེམས་ཅན་རྣམས་ཀྱི་དངོས་གྲུབ་ཕྱིར། ། དབང་ནི་རྣམ་པ་བཞི་རུ་བཤད། ། ཅེས་པ་ནས། དེ་ལྟར་ཆོས་ཐམས་ཅད་རྣལ་འབྱོར་མའི་ཡིད་ལ་གྱིས་ཤིག ཅེས་པས་གཉིས་པ་དབང་གི་དོན་བསྟན། དེ་ནས་རྣལ་འབྱོར་མ་བདག་མེད་མ་ལ་སོགས་པ་ཞེས་པ་ནས། མགོ་སྐྱེས་ལེགས་པར་བཅིང་བར་བྱ། ། ཞེས་པས་སྤྱོད་པའི་རྣམ་གཞག་བསྟན། རྡོ་རྗེ་སྙིང་པོས་གསོལ་པ། ཐམས་ཅད་ཡུལ་གྱི་རྣམ་གཞག་པ། །
ཞེས་པ་ནས། འདིས་ནི་གོ་ཆེ་སེམས་དཔའ་ཆེ། ། ཞེས་པས་དབང་པོའི་རྣམ་གཞག་བསྟན། རྡོ་རྗེ་སྙིང་པོས་གསོལ་པ། དགོངས་པའི་སྐད་ནི་ཅི་ཞིག་བགྱི། ། ཞེས་པ་ནས། གནས་བཞི་ལས་སྐྱེས་རྣལ་འབྱོར་མ། ། དེ་ཡི་ཚེ་ན་ཁྲོ་བར་བྱེད། ། ཅེས་པས་ལྔ་པ་ངག་གི་བརྡ་བསྟན། ཀྱཻ་རྡོ་རྗེ་ཞེས་པ་ནས།
ལེའུ་སྟེ་གསུམ་པའོ་ཞེས་པས་ལེའུའི་མཚན་བསྟན། ལེའུ་བཞི་པ་ལ་འབྲེལ་ནི། ལེའུ་སྔ་མ་དེའི་འོག་ཏུ་རྒྱུད་ཐམས་ཅད་ཀྱི་ཕྱག་རྒྱ་བསྡུས་པའི་དོན་ཞེས་བྱ་བའི་ལེའུ་འཆད་པའི་རྒྱུ་མཚན་ཡོད་དེ། ལེའུ་སྔ་མ་དེར་དབང་གི་དོན་ལ་སོགས་པའི་ཁྱད་པར་བསྟན་ཀྱང་གླུ་གར་ལ་སོགས་པའི་ཁྱད་པར་མ་བསྟན་པས་དེ་དག་འདིར་གསལ་བར་བསྟན་པའི་ཕྱིར་རོ། ། འདི་འཆད་པ་ལ་གཉིས་ལས། སྤྱི་དོན་ནི་བཤད་བྱ་སྤྱི་དང་སྦས་པ་གཉིས་སྟོན། འཆད་བྱེད་ཡན་ལག་ཡིག་དོན་བསྡུས་དོན་གསུམ་ཀས་འཆད། མངོན་པར་རྟོགས་པ་རྒྱུ་རྒྱུད་དང་། ཐབས་ཀྱི་རྒྱུད་ལས་ཉེ་རྒྱུ་མ་གཏོགས་པ་གཙོ་བོར་མཆོག་བསྒྲུབ་པའི་མངོན་པར་རྟོགས་པ་རྣམས་དང་འབྲེལ། བཤད་པའི་རྒྱུད་གུར་ལེའུ་གཉིས་པ་དང་།
བཅུ་བཞི་པ་ལ་སོགས་པ་ཕལ་ཆེ་བ་དང་། སྦུཾ་ཊིའི་བརྟག་པ་དང་པོའི་བཞི་པ། དྲུག་པ། དགུ་པ་རྣམས་ཀྱིས་གསལ་བར་བྱེད། རྩ་རྒྱུད་འདིའི་བརྟག་པ་དང་པོའི་ལེའུ་དྲུག་པ། བརྒྱད་པ། གཉིས་པ། དང་པོ་རྣམས་སུ་ཁ་སྐོང་ཞིང་གསལ་བར་འཆད། གཞུང་དོན་ལ་ཐེ་ཚོམ་ཞུ་བ་དང་། དེའི་ལན་གཉིས་སུ་གནས།
གཞུང་དང་སྦྱར་ན། དེ་ནས་རྡོ་རྗེ་སྙིང་པོ་ལ་སོགས་པ་མཁའ་འགྲོ་མ་ཐམས་ཅད་ཐེ་ཚོམ་དུ་གྱུར། ཡིད་གཉིས་སུ་གྱུར་ཏེ། ཞེས་པ་ནས། དེ་རྣམས་རྣམ་དག་བཤད་དུ་གསོལ་ཞེས་པའི་བར་གྱི་ཞུ་བ་བསྟན། ལན་ལ་གླུ་གར་ཇི་ལྟར་བྱ་བ། ཕྱག་རྒྱའི་དོན། ལྷ་མོ་རྣམས་ཀྱི་ས་བོན། རྩ་བའི་རྣམ་དག་སྟེ་ལན་དངོས་ཀྱི་རིམ་པ་བཞི་དང་། རྫོགས་རིམ་གཉིས་བསྟན་ལ།
བརྟག་པ་དང་པོ་དང་བཤད་མ་ཐག་པ་ཐུན་མོང་གི་གསལ་བྱེད་བཅས་པས་དོན་ཚན་དྲུག་འབྱུང་བ་ལགས། དེ་ཡང་གཞུང་དང་སྦྱར་ན། བཅོམ་ལྡན་འདས་ཀྱི་བཀའ་སྩལ་པ། ཞེས་པ་ནས། གླུ་ཡི་བྱིན་རླབས་མཛད་དེ། ཞེས་པས་གླུ་གར་བསྟན། ཕྱག་རྒྱ་རྟགས་དང་མཚན་མ་སྟེ། ། ཞེས་པ་ནས། འདོད་པས་ཕྱག་རྒྱར་ཤེས་པར་བྱ། ། ཞེས་པས་རྒྱས་འདེབས་ཀྱི་ཕྱག་རྒྱ་བསྟན།
ཨ་ལྀ་དང་པོ་བདག་མེད་མ། ། ཞེས་པ་ནས། རྣལ་འབྱོར་མ་ཡི་ས་བོན་ཉིད། ། ཅེས་པས་ལྷ་མོ་རྣམས་ཀྱི་ས་བོན་བསྟན། རིགས་ཀྱི་ལེའུ་ལས་རྩ་རྣམས་གང་ཞེས་པ་ནས། རྣལ་འབྱོར་མ་ནི་དེ་ཡི་ཆ། ། ཞེས་པས་རྩའི་རྣམ་གཞག་བསྟན། རྫོགས་རིམ་གཉིས་བསྟན་པ་ལ་ཐུན་མོང་དུ་བསྟན་པ། སོ་སོར་བཤད་པ། སྡོམ་པའི་དབྱེ་བ་ཤིན་ཏུ་རྒྱས་བཤད་གསུམ་དུ་ཡོད།
དེ་ཡང་རྡོ་རྗེ་སྙིང་པོས་གསོལ་བ་རྣལ་འབྱོར་མ་ཀུན་ལས་བྱུང་བ་ཞེས་པ་ནས། དོན་དམ་བདེ་བའི་གཟུགས་ཅན་ནོ། ། ཞེས་པས་དེ་གཉིས་ཐུན་མོང་དུ་བསྟན། སོ་སོར་བཤད་པ་ལ་གཉིས་ཕྱེ་ནས། བུད་མེད་ཀ་ཀོལ་བདེ་བ་ཅན། ། ཞེས་པ་ནས། བདེ་བ་བདག་མེད་ཚུལ་ཅན་ཉིད། ། ཅེས་པས་དཀྱིལ་འཁོར་འཁོར་ལོ་བསྟན། དེ་ཡི་བདེ་བ་ཕྱག་རྒྱ་ཆེ། ། ཞེས་པ་ནས།
ཆོས་ཀྱི་དབྱིངས་ཀྱི་རང་བཞིན་ཅན། ། ཞེས་པས་རང་བྱིན་རླབས་བསྟན། གསུམ་པ་ཤིན་ཏུ་རྒྱས་བཤད་ལ་ཞུས་ལན་གྱི་མདོར་བསྟན་པ། འཁོར་ལོ་རྣམས་ལ་སྐུ་གསུམ་དུ་བཞག་པ་སོགས་དོན་ཚན་ལྔར་ཡོད་པ་ཡིན། དེའང་རྡོ་རྗེ་སྙིང་པོས་གསོལ་པ། འཁོར་ལོ་བསྒོམ་པའི་ལམ་དང་ནི། ། ཞེས་པ་ནས། འདིས་ནི་གསང་བའི་སྙོམས་འཇུག་པས། ། ཕྱི་རོལ་གཉིས་གཉིས་བསྟན་པ་མེད། ། ཅེས་པས་ཞུས་ལན་ཀྱི་སྒོ་ནས་སྙོམས་འཇུག་གི་ཐབས་ནང་དུ་བཞག་པ་བསྟན།
སྐུ་གསུམ་ལུས་ཀྱི་ནང་དུ་ནི། ། ཞེས་པ་ནས། སྐྱེ་གནས་སྙིང་མགྲིན་མགོ་བོར་ཡང་། ། སྤྱི་བོར་བདེ་བ་ཆེན་པོ་གནས། ། ཞེས་པས་འཁོར་ལོ་རྣམས་ལ་སྐུ་གསུམ་དུ་བཞག་པ་བསྟན། ཨེ་ཝཾ་རྣམ་པ་རྒྱུན་མཐུན་ཉིད། ། ཅེས་པ་ནས། བསྐྱེད་པ་སྐྱེས་བུས་བྱེད་པ་ཉིད། ། ཅེས་པས་འབྲས་བུ་བཞིར་བཞག་པ་བསྟན། གང་ཕྱིར་སྤྲུལ་པ་གནས་བརྟན་ཕྱིར། །
ཞེས་པ་ནས། བདེ་བའི་འཁོར་ལོ་དགེ་འདུན་ཆེ། ། ཞེས་པས་བདེ་བ་བཞིར་བཞག་པ་བསྟན། བདེ་བ་ཞེས་བྱ་སྐུ་རུ་བརྗོད། ། ཅེས་པ་ནས། དེས་ནི་བླ་མེད་རྙེད་པར་འགྱུར། ། ཞེས་པས་དོན་ཚན་ལྔ་པ་སེམས་ཅན་རང་བཞིན་གྱི་སངས་རྒྱས་ཡིན་པ་བསྟན། དྲུག་པ་ཐུན་མོང་གི་གསལ་བྱེད་ལ་དོན་ཚན་བཞིར་གནས་པ་ལགས། དེ་ཡང་རྡོ་རྗེ་སྙིང་པོས་གསོལ་པ། ས་ནི་པུཀྐ་སིར་བཤད་པ། །
ཞེས་པ་ནས། མ་ལོག་པ་ལས་ཕྱག་རྒྱ་འོ། ། ཞེས་པས་ལྷ་མོ་བརྒྱད་ཀྱི་རིགས་བདག་ལ་ཐེ་ཚོམ་བསལ་བ་བསྟན། ཀྱཻ་རྡོ་རྗེ་རྡོ་རྗེ་འཛིན། ། ཞེས་པ་ནས། ཞི་བ་དང་རྒྱས་པར་འགྱུར་རོ་ཞེས་པས་གཏོར་མའི་ཆོ་ག་བསྟན། རྡོ་རྗེ་སྙིང་པོས་གསོལ་པ། ཕྱག་རྒྱ་གང་གི་མཁའ་སྤྱོད་མ། ། ཞེས་པ་ནས། དེས་ན་བདག་མེད་མ་དབུས་སྐྱེས། །
ཞེས་པས་ལྷ་མོ་གསུམ་གྱི་རིགས་བདག་བསྟན། རྒྱས་པར་རབ་ཏུ་ཕྱེ་བ་ལས། ། ཞེས་པ་ནས། རིགས་ནི་དྲུག་དང་ལྔ་རུ་བརྗོད། ། ཅེས་པས་འདེབས་བྱེད་རིགས་བདག་གི་དབྱེ་བསྡུ་བསྟན། ཀྱཻ་རྡོ་རྗེ་ཞེས་པ་ནས། ལེའུ་སྟེ་བཞི་པའོ་ཞེས་པས་ལེའུའི་མཚན་བསྟན། ལེའུ་ལྔ་པ་ལ་འབྲེལ་ནི། ལེའུ་སྔ་མ་དེའི་འོག་ཏུ་ཀྱཻ་རྡོ་རྗེ་མངོན་པར་འབྱུང་བའི་ལེའུ་འཆད་པའི་རྒྱུ་མཚན་ཡོད་དེ། སྔ་མ་དེར་བརྗོད་བྱའི་ཁྱད་པར་དུ་མ་བསྟན་ཀྱང་།
རྒྱུད་གསུང་བ་པོའི་སྟོན་པའི་སྐུ་གསུང་ཐུགས་ཀྱི་རྣམ་གཞག་མ་བསྟན་པས། དེ་འདིར་གསལ་བར་བསྟན་པའི་ཕྱིར་རོ། ། འདི་འཆད་པ་ལ་གཉིས་ལས། སྤྱི་དོན་ནི་བཤད་བྱ་སྤྱི་དང་སྦས་པ། འཆད་བྱེད་ཡན་ལག་ཡིག་དོན་བསྡུས་དོན་གསུམ་ཀས་འཆད། མངོན་པར་རྟོགས་པ་བསྐྱེད་རིམ་དང་། བཟླས་པ་དང་། མཆོག་བསྒྲུབ་པའི་མངོན་རྟོགས་ལྟ་བ་དང་འབྲེལ། བཤད་པའི་རྒྱུད་གུར་ཕལ་ཆེ་བ་དང་། སཾ་ཊིའི་བརྟག་པ་གསུམ་པ་དང་།
བརྒྱད་པ་དང་། གཉིས་པ་དང་། རྒྱུད་ཕྱི་མ་རྣམས་ཀྱིས་གསལ་བར་འཆད། བརྟག་པ་དང་པོའི་ལེའུ་གསུམ་པ་དང་། གཉིས་པ་དང་། བརྒྱད་པ་དང་། བཅུ་པ་རྣམས་སུ་ཁ་སྐོང་ཞིང་ཕན་འདོགས་པར་བྱེད་པ་ཡིན་གསུངས། གཞུང་དོན་ལ་དོན་གསུམ་དུ་གནས་པ་དེའང་གཞུང་དང་སྦྱར་ན། ཕྱག་ནི་བཅུ་དྲུག་ཞལ་བརྒྱད་པ། ། ཞེས་པ་ནས།
བདེན་བྲལ་དང་ནི་ཐགས་བཟང་རིས། ། གཽ་རཱི་ལ་སོགས་པ་ཡི་གདན། ། ཞེས་པས་སྐུ་མངོན་འབྱུང་ཡབ་ཀྱི་བསྐྱེད་རིམ་བསྟན། བཱོ་ལ་ཞིབ་པར་མཛད་ནས་ནི། ། ཞེས་པ་ནས། ཕཊ྄་སྭཱ་ཧཱ་ཞེས་པས་གསུང་མངོན་འབྱུང་རྩ་སྔགས་བསྟན། གསུམ་པ་ཐུགས་མངོན་འབྱུང་དབང་གི་ཡེ་ཤེས་ལ་དཀྱིལ་འཁོར་དང་། དེ་དང་འབྲེལ་བའི་བྱ་བ་སོགས་དོན་ཚན་གསུམ་དུ་གནས། དེ་ཡང་། དེ་ནས་ལྷ་མོ་དེ་དགྱེས་ནས། །
ཞེས་པ་ན། དེ་ལ་རྩེད་མོ་རྩེ་བར་བྱ། ། ཞེས་པས་དཀྱིལ་འཁོར་དང་དེའི་བྱ་བ་བསྟན། དེ་ནས་ཐུན་ཚོད་གཉིས་པ་ལ། ། ཞེས་སོགས་རྐང་པ་བཞིས་དེར་སློབ་མ་གཞུག་པ་བསྟན། མཚན་མོ་སྐྱེ་བོ་མེད་ཁྱིམ་དུ། ། ཞེས་པ་ནས། སྟེང་དང་སྟེང་མིན་ཧེ་རུ་ཀ ། ཞེས་པས་དབང་བསྐུར་བ་བསྟན། ཀྱཻ་རྡོ་རྗེ་ལས་ཞེས་པ་ནས།
ལེའུ་སྟེ་ལྔ་པའོ་ཞེས་པས་ལེའུའི་མཚན་བསྟན། ལེའུ་དྲུག་པ་ལ་འབྲེལ་ནི། ལེའུ་ལྔ་པ་དེའི་འོག་ཏུ་བྲིས་སྐུའི་ཆོ་གའི་ལེའུ་འཆད་པའི་རྒྱུ་མཚན་ཡོད་དེ། ལེའུ་སྔ་མ་དེར་བསྐྱེད་རིམ་གྱི་ལྷ་དང་རྒྱན་དྲུག་གསུངས་ཀྱང་། རྒྱན་དྲུག་གི་དགོས་པ་དང་། ཕྱག་རྒྱའི་རྒྱན་གྱི་དགོས་པ་མ་གསུངས་པས། དེ་དག་འདིར་གསལ་བར་སྟོན་པའི་ཕྱིར། འདི་འཆད་པ་ལ་གཉིས་ལས། སྤྱི་དོན་ནི་བཤད་བྱ་འཆད་བྱེད་རྣམས་ནི་གཞུང་འདི་ཉིད་ཀྱི་སྐབས་ལ་བལྟས་པས་ཕལ་ཆེར་ཤེས་སླ། མངོན་པར་རྟོགས་པ་གཉིས་ཀ་ལ་དགོས་པའི་མི་འབྲལ་བ་དང་།
བཟའ་བའི་དམ་ཚིག་དང་འབྲེལ། བཤད་པའི་རྒྱུད་སྃ་ཊིའི་བརྟག་པ་དགུ་པའི་རབ་བྱེད་གསུམ་པ་དང་། བཞི་པས་འཆད། རྩ་རྒྱུད་ཀྱི་གང་དུ་ཕན་ན་བརྟག་པ་དང་པོའི་ལེའུ་དྲུག་པ་དང་། གསུམ་པ་དང་། བརྒྱད་པར་ཕན་འདོགས་པ་ལགས། གཞུང་གི་དོན་ལ་བརྗོད་དོན་རིམ་པ་གསུམ་དུ་གནས་པ་ཡིན། དེ་ཡང་། ལྷ་མོ་ལ་ནི་དམ་འཁྱུད་ཅིང་། ། ཞེས་པ་ནས།
ཕྱག་རྒྱ་ལྔ་ནི་རྣམ་ཕྱེ་བ། ། ཞེས་པས་རིགས་ལྔའི་ཕྱག་རྒྱའི་དགོས་པ་གསུང་བར་མངོན་དུ་ཕྱོགས་པར་བསྟན། བླ་མ་རྡོ་རྗེ་འཛིན་པ་ལ། ། ཞེས་པ་ནས། རྟག་ཏུ་ལུས་ལ་ཕྱག་རྒྱས་གདབ། ། ཅེས་པས་དགོས་པ་དངོས་བསྟན། དེ་ནས་རབ་ཏུ་བཞད་མཛད་ནས། ། ཞེས་པ་ནས། རང་གི་ཕྱག་རྒྱ་གཡོན་དུ་བཞག ། ཅེས་པས་བྲིས་སྐུའི་ཆོ་ག་བསྟན།
ཀྱཻ་རྡོ་རྗེ་ལས་བྲིས་སྐུའི་ཆོ་གའི་ལེའུ་སྟེ་དྲུག་པའོ་ཞེས་པས་ལེའུའི་མཚན་བསྟན། ལེའུ་བདུན་པ་ལ་འབྲེལ་ནི། སྔ་མ་དེར་བྲིས་སྐུ་དང་བཟའ་བའི་དམ་ཚིག་གསུངས་ཀྱང་། གླེགས་བམ་འབྲི་བ་དང་། བཟའ་བའི་དམ་ཚིག་ཇི་ལྟར་བྱ་བའི་ཚོགས་འཁོར་མ་གསུངས་པ་ལས། དེ་དག་འདིར་བསྟན་ནོ། ། འདི་འཆད་པ་ལ་སྤྱི་དོན་ནི་མངོན་པར་རྟོགས་པ་དམ་ཚིག་དང་འབྲེལ། བཤད་པའི་རྒྱུད་གུར་ལེའུ་གཉིས་པ་དང་། བཅུ་བཞི་དང་། སཾ་ཊིའི་བརྟག་པ་དགུ་པས་གསལ་བར་འཆད།
རྩ་རྒྱུད་དང་པོའི་ལེའུ་གཉིས་པ་དང་། གསུམ་པ་དང་། བརྒྱད་པ་ལ་ཕན་འདོག གཞུང་གི་དོན་ལ་རིམ་པར་གནས་ཏེ། དེ་ནས་དེ་ལ་ལྷ་མོས་ཞུས། ། ཞེས་པ་ནས། སྐྲ་དང་མཆན་ཁུང་ཉིད་དུ་སྦ། ། ཞེས་པས་མི་འབྲལ་བའི་དམ་ཚིག་གླེགས་བམ་བསྟན། བྷ་གར་ལིངྒ་རབ་སྦྱར་ནས། ། ཞེས་པ་ནས།
དེར་ནི་སྒྲུབ་པ་པོར་མི་བྱ། ། ཞེས་པས་བཟའ་བའི་དམ་ཚིག་གི་ཚོགས་འཁོར་བསྟན། ཀྱཻ་རྡོ་རྗེ་ལས་བཟའ་བའི་ལེའུ་སྟེ་བདུན་པའོ་ཞེས་པས་ལེའུའི་མཚན་བསྟན། ལེའུ་བརྒྱད་པ་ལ་འབྲེལ་ནི། ལེའུ་སྔ་མ་དེར། དེར་ནི་མ་མོ་མཆོད་པར་བྱ། ། ཞེས་པས་ཕྱག་རྒྱ་བསྟེན་པར་གསུངས་ཀྱང་། ཕྱག་རྒྱའི་མཚན་མ་མ་གསུངས་པས་དེ་འདིར་བསྟན་ནོ། ། འདི་ལ་སྤྱིའི་དོན་ནི་མངོན་པར་རྟོགས་པ་རྫོགས་པའི་རིམ་པ་དང་། བསྐྱེད་རིམ་གྱི་ཡན་ལག་སྨོན་ལམ་དང་།
སྐལ་བ་དམན་པ་རིམ་གྱིས་འཇུག་པ་དང་འབྲེལ་བཤད་པའི་རྒྱུད་སཾ་ཊིའི་བརྟག་པ་གཉིས་པའི་རབ་བྱེད་གཉིས་པ་དང་། དགུ་པའི་གཉིས་པ་ལས་གསལ་བར་འཆད། རྩ་རྒྱུད་བརྟག་པ་དང་པོའི་ལེའུ་ལྔ་པ་དང་། བདུན་པ་དང་། བཅུ་གཅིག་པར་ཕན་འདོགས། གཞུང་དོན་ལ་རིམ་པ་གསུམ་དུ་གནས་ཏེ། དེ་ཡང་། དེ་ནས་རྣལ་འབྱོར་མས་ཞུས་པ། ། ཞེས་པ་ནས། ཕལ་པས་པདྨ་ཅན་དུ་བརྗོད། །
ཅེས་པས་པདྨ་ཅན་གྱི་མིང་བསྟན། རིགས་སུ་སྐྱེ་དང་ཞེས་སོགས་རྐང་པ་བརྒྱད་ཀྱིས་སྨོན་ལམ་བསྟན། དེ་ནས་ལྷ་མོ་དེ་མཉེས་ནས། ། ཞེས་པ་ནས། འགྲུབ་འགྱུར་འདི་ལ་ཐེ་ཚོམ་མེད། ། ཅེས་པས་སྐལ་བ་དམན་པའི་རིམ་གྱིས་འཇུག་པ་བསྟན། ཀྱཻ་རྡོ་རྗེ་ལས་འདུལ་བའི་ལེའུ་ཞེས་བྱ་བ་སྟེ་བརྒྱད་པའོ་ཞེས་པས་ལེའུའི་མཚན་བསྟན། ལེའུ་དགུ་པ་ལ་འབྲེལ་ནི། སྔ་མ་དེར་བསླབ་པས་འདུལ་བ་གསུངས་ཀྱང་། མངོན་སྤྱོད་ཀྱི་ལས་ཀྱིས་འདུལ་བ་མ་གསུངས་པས་དེ་འདིར་བསྟན་ནོ། །
འདི་དང་ལེའུ་བཅུ་པ་གཉིས་ཀ་མངོན་པར་རྟོགས་པ་བསྐྱེད་རིམ་དང་ཐུན་མོང་གི་དངོས་གྲུབ་བསྒྲུབ་པ་ལྔ་ཀ་དང་འབྲེལ། བཤད་པའི་རྒྱུད་ལེའུ་དྲུག་པ་དང་། བདུན་པ་དང་། སཾ་ཊིའི་བརྟག་པ་ལྔ་པའི་རབ་བྱེད་གཉིས་པ་དང་། བརྟག་པ་བདུན་པས་གསལ་བར་འཆད། རྩ་རྒྱུད་དང་པོའི་ལེའུ་བདུན་པ་དང་། དགུ་པ་དང་། གཉིས་པ་རྣམས་སུ་ཕན་འདོགས་པ་ལགས། གཞུང་དོན་ལ་རིམ་པ་གསུམ་དུ་གནས་ཏེ། དེ་ཡང་དེ་ནས་ཁ་སྦྱོར་འབྱེད་པ་ཡི། །
ཞེས་པ་ནས། བསམ་གཏན་ཙམ་གྱིས་འགྲུབ་པར་འགྱུར། ། ཞེས་པས་མངོན་སྤྱོད་ཀྱི་འཕྲིན་ལས་བསྟན། རྟོག་མེད་དངོས་གྲུབ་སྦྱིན་པ་པོ། ། ཞེས་པ་ནས། རུས་པ་བདེན་པ་བཞི་པོ་ཉིད། ། ཞེས་པས་ལྷའི་རྣམ་དག་བསྟན། བདག་མེད་མས་གསོལ་བ། སྔགས་བཏུ་བ་ནི་ཇི་ལྟར་འགྱུར། ། ཞེས་པ་ནས།
འབྱུང་པོ་ཐམས་ཅད་ཀྱི་གཏོར་མའི་སྔགས་སོ། ། ཞེས་པས་སྔགས་བཏུ་བསྟན། ཀྱཻ་རྡོ་རྗེ་ལས་སྔགས་བཏུ་བ་ཞེས་བྱ་བའི་ལེའུ་སྟེ་དགུ་པའོ་ཞེས་པས་ལེའུའི་མཚན་བསྟན། ལེའུ་བཅུ་པ་ལ་འབྲེལ་ནི། སྔ་མ་དེར་ལས་ཀྱི་སྔགས་གསུངས་ནས་བཟླས་པའི་ཡུལ་གྱི་ཕྲེང་བ་དང་། དེའི་དུས་ཀྱི་བཟའ་བ་ལ་གསུངས་པ་དེ་འདིར་བསྟན་ནོ། ། འདིའི་གཞུང་དོན་ལ་རིམ་པ་གཉིས་སུ་གནས་ཏེ། དེ་ནས་ཆོས་ཀུན་འདོམ་བྱེད་པའི། ། ཞེས་པ་ནས། མ་ཧེ་ཡིས་ཀྱང་བསད་པ་ལ། །
ཞེས་པས་ཕྲེང་བའི་རྒྱུ་བསྟན། རེངས་པར་འོ་མའི་བཏུང་བ་ཉིད། ། ཅེས་པ་ནས། ཧ་དང་པོ་ཉིད་ཀྱང་དེ་བཞིན་ནོ། ། ཞེས་པས་བཟླས་པའི་དུས་བསྟན། ཀྱཻ་རྡོ་རྗེ་ལས་བཟླས་པའི་ལེའུ་ཞེས་བྱ་བ་སྟེ་བཅུ་པའོ་ཞེས་པས་ལེའུའི་མཚན་བསྟན། ལེའུ་བཅུ་གཅིག་པ་ལ་འབྲེལ་ནི། ལེའུ་དགུ་པར་ཕྱག་རྒྱ་པདྨ་ཅན་གྱི་མཚན་བསྟན་པ་ལ་འཕྲོས། དེ་བསྟེན་པའི་ཚུལ་ཇི་ལྟར་ཞེ་ན་དེ་འདིར་བསྟན་པ་ཡིན་ནོ། ། འདི་ལ་སྤྱི་དོན་ནི་མངོན་པར་རྟོགས་པའི་རྒྱུའི་རྒྱུད་རིགས་ལ་ལྟོས་པ་དང་།
མཆོག་བསྒྲུབ་པའི་དཀྱིལ་འཁོར་དང་འབྲེལ་བཤད་པའི་རྒྱུད་གུར་ལེའུ་གཉིས་པ་དང་། བདུན་པ་དང་། བཅུ་བཞི་པ་དང་། སཾ་ཊིའི་བརྟག་པ་བཅུ་པ་དང་། བརྟག་པ་གཉིས་པའི་རབ་བྱེད་གཉིས་པས་འཆད། རྩ་རྒྱུད་དང་པོའི་ལེའུ་ལྔ་པ་དང་། བཅུ་པར་ཕན་འདོགས་པ་ལགས། གཞུང་དོན་ལ་རིམ་པ་གཉིས་སུ་གནས་ཏེ། དེ་ཡང་། ཀྱཻ་རྡོ་རྗེ་ལ་དམ་འཁྱུད་ཅིང་། །
ཞེས་པ་ནས། དེ་ཡི་རིགས་སུའང་དེ་འགྱུར་རོ། ། ཞེས་པས་རྒྱུའི་རྒྱུད་རིགས་ལ་ལྟོས་པ་བསྟན། བྷ་གར་ལིང་གས་ཙུམ་མཛད་ནས། ། ཞེས་པ་ནས། ཁྱད་པར་དུ་ཡང་ཆང་ཉིད་དོ། ། ཞེས་པས་ཕྱག་རྒྱ་བསྟེན་པའི་ཚུལ་བསྟན། ཀྱཻ་རྡོ་རྗེ་ལས་ལྷན་ཅིག་སྐྱེས་པའི་དོན་གྱི་ལེའུ་ཞེས་བྱ་བ་སྟེ་བཅུ་གཅིག་པའོ། ། ཞེས་པས་ལེའུའི་མཚན་བསྟན། ལྷན་ཅིག་སྐྱེས་པ་ནི་ཡེ་ཤེས་དང་།
དོན་ནི་དེའི་རྒྱུ་ཕྱག་རྒྱ་བསྟེན་པ་ལ་བྱས་ན་ལེགས། ལེའུ་བཅུ་གཉིས་པ་ལ་འབྲེལ་ནི། ལེའུ་སྔ་མ་རྣམས་སུ་གྲོལ་བྱེད་ཀྱི་ལམ་རྒྱས་པར་གསུངས་ཀྱང་། སྨིན་བྱེད་ཀྱི་དབང་བཞི་རྫོགས་པར་མ་བསྟན་པས་དེ་འདིར་གསལ་བར་བསྟན་ནོ། ། འདི་ལ་སྤྱི་དོན་ནི་མངོན་པར་རྟོགས་པ་སྨིན་བྱེད་དབང་བཞི་དང་། གྲོལ་ལམ་བསྐྱེད་རྫོགས་གཉིས་ཀ་དང་འབྲེལ། བཤད་པའི་རྒྱུད་གུར་ལེའུ་བཞི་པ་དང་། བདུན་པ་དང་། བཅུ་བཞི་པ་དང་། བཅོ་ལྔ་པ་རྣམས་དང་།
སཾ་ཊིའི་བརྟག་པ་གཉིས་པའི་རབ་བྱེད་དང་པོ་དང་། རྒྱུད་ཕྱི་མས་གསལ་བར་འཆད། རྩ་རྒྱུད་དང་པོའི་ལེའུ་བཅུ་པ་དང་། ལྔ་པ་དང་། གཉིས་པར་ཕན་འདོགས་ཤིང་གསལ་བར་བྱེད་པ་ལགས། གཞུང་དོན་ལ་རིམ་པ་གསུམ་དུ་གནས་ཏེ། དེ་ནས་རྡོ་རྗེ་ཅན་གྱི་དབང་། ། ཞེས་པ་ནས། ཁྱོད་རང་ཡང་ནི་དེ་ཡི་ཕ། ། ཞེས་པས་སྨིན་བྱེད་དབང་བཞི་བསྟན།
རྡོ་རྗེ་དང་ཞེས་པ་ནས། ཀུ་རུ་ཥ་མེ་ཞེས་པས་རྡོ་རྗེ་དང་པདྨ་བྱིན་རླབས་པའི་སྔགས་བསྟན། རྒྱུད་ཀྱི་རྒྱལ་པོ་ཆེན་པོ་སྒྱུ་མའི་བརྟག་པ་ཞེས་བྱ་བ་ཞེས་པས་བརྟག་པའི་མཚན་བསྟན། དེ་ཡང་བུད་མེད་སྒྱུ་མས་ཞུས་ཤིང་དེ་འདུལ་བའི་དོན་དུ་གསུངས་པས་སྒྱུ་མའི་བརྟག་པ་ཞེས་བྱ་སྟེ། མཉམ་སྦྱོར་ལས། སྒྱུ་མ་དག་ནི་ཐམས་ཅད་ལས། ། བུད་མེད་སྒྱུ་མ་ཁྱད་པར་འཕགས། ། ཞེས་གསུངས་པས་བུད་མེད་ལ་སྒྱུ་མའི་མིང་གིས་བསྟན་ཏོ། ། བརྟག་པ་སུམ་ཅུ་རྩ་གཉིས་ལས། ཞེས་པ་ནས།
རྫོགས་སོ་ཞེས་པའི་བར་གྱི་མཇུག་གི་དོན་ནོ། ། འབུམ་ལྔའི་བརྟག་པ་གཉིས་པོ་འདིའི་མཇུག་ན་རྫས་སྦྱོར་སོགས་སྟོན་པའི་ཚིགས་བཅད་ཉེར་བདུན་ཡོད་པར་རྗེ་བཙུན་གྱི་གུར་རྒྱན་ལས་གསུངས། དེ་ལྟར་ན་བརྟག་པ་གཉིས་ལ་ཤླཽ་ཀ་བདུན་བརྒྱ་དང་ལྔ་བཅུ་པ་དེའི་སྟེང་དུ་མཇུག་གི་ཚིག་ཉེར་བདུན་བསྣན་པས་བདུན་བརྒྱ་དང་བདུན་ཅུ་རྩ་བདུན་འབྱུང་ངོ་། ། དེ་ཡན་གྱིས་གཞུང་སྔ་ཕྱིའི་འབྲེལ་དང་བསྟན་ཚུལ་ཁོག་ཕུག་པའི་སྒོ་ནས་རྩ་རྒྱུད་ཀྱི་བཤད་པ་ཆ་ཚང་བར་བཤད་པ་ཡིན་ནོ། ། དེ་ལྟར་བཤད་འདི་བླ་ཆེན་འཕགས་པ་ཡི། ། དག་ལྡན་བསྡུས་དོན་ས་བཅད་གཞིར་བཞག་ནས། ། གཞུང་འགྲེལ་ཁོག་ཕུག་སྙིང་པོར་འདོམ་པ་ཡིས། ། རྩ་རྒྱུད་བཤད་པའི་སྐབས་ཏེ་དང་པོ་འོ། ། གཉིས་པ་ཐུན་མོང་མ་ཡིན་པའི་བཤད་རྒྱུད་གུར་བཤད་པ་ལ་དོན་གསུམ་སྟེ། ལེའུ་དང་པོ་གླེང་གཞི་ཕུན་སུམ་ཚོགས་པའི་ཚུལ་གྱིས་རྒྱུད་ཀྱི་ལུས་མདོར་བསྟན་པ་དང་།
རྒྱུད་ཀྱི་ལུས་དངོས་དང་། འཁོར་གྱི་རྗེས་སུ་ཡིད་རངས་པའི་མདོའོ། ། དང་པོ་ལ་གནས་དང་། སྟོན་པ་དང་། དུས་དང་། འཁོར་དང་། དེའི་འཕྲིན་ལས་ཆོས་ཕུན་སུམ་ཚོགས་པ་དང་ལྔར་གསུངས་པ་ཡིན། དེ་ཡང་། ནམ་མཁའ་བེམ་བཅས་དང་བ་དང་། ། ཞེས་པ་ནས།
གསང་བ་མཆོག་དང་དགྱེས་པ་ལ། ། ཞེས་པས་གནས་ཕུན་སུམ་ཚོགས་པ་བསྟན། སངས་རྒྱས་ཀུན་ཁྱབ་ཅེས་པ་ནས། ཐམས་ཅད་བདག་ཉིད་ཅེས་པས་སྟོན་པ་ཕུན་སུམ་ཚོགས་པ་བསྟན། རྟག་ཏུ་བཞུགས་ཞེས་པས་དུས་ཕུན་སུམ་ཚོགས་པ་བསྟན། འབུམ་ཕྲག་ལྔ་ཕྲག་ཀྱཻ་རྡོ་རྗེ། ། ཞེས་པ་ནས། ཁ་དོག་སྣ་ཚོགས་ཆེར་འབར་བའོ། ། ཞེས་པས་དེ་བཞིན་གཤེགས་པ་དང་ལྷ་མོའི་འཁོར་ཕུན་སུམ་ཚོགས་པ་བསྟན། ཤིན་ཏུ་ཞེ་སྡང་ཆེ། །
གཽ་རི་ལ་སོགས་རབ་ཏུ་གྲགས། ། ཞེས་པ་ནས། ཉོན་མོངས་དུག་ནི་ཐམས་ཅད་འཕྲོག ། ཅེས་པས་འཁོར་གྱི་འཕྲིན་ལས་ཆོས་ཕུན་སུམ་ཚོགས་པ་བསྟན། གལ་ཏེ་སྟོང་པ་ཐབས་ཡིན་ན། ། ཞེས་པ་ནས། དེ་ནི་ཐབས་ཀྱི་གཟུགས་ཅན་ནོ། ། ཞེས་པས་འཕྲིན་ལས་ལ་རྩོད་པ་སྤོང་བའི་སྒོ་ནས་ལམ་ཆ་ཚང་བ་ལ་ཐབས་ཤེས་ཟུང་འབྲེལ་དགོས་པ་བསྟན། ཐམས་ཅད་ཀྱི་རྣམ་པ་མཆོག་ཏུ་ཞི་བའི་སེམས་ཅན་འཇུག་པའི་ལེའུ་སྟེ་དང་པོའོ་ཞེས་པས་ལེའུའི་མཚན་བསྟན། དོན་ནི་རིགས་ལྔ་པོ་ཐམས་ཅད་ཀྱི་དངོས་གྲུབ་རྒྱ་ཆེན་པོ་ལ་མོས་པའི་སེམས་ཅན་མཆོག་རྗེས་སུ་འཛིན་པ་ལ་རིགས་ལྔ་ཆར་བསྡུས་པའི་དཀྱིལ་འཁོར་སྟོན་ཞེས་པའི་དོན་ནོ། །
རྩ་བའི་རྒྱུད་གང་དུ་ཕན་འདོགས་ཤེ་ན། ལེའུ་དང་པོ་འདིའི་རྒྱུད་རྒྱས་པའི་གླེང་གཞིའི་ཕུན་སུམ་ཚོགས་པ་ལྔ་དོན་བསྡུས་པའི་ཚུལ་གྱིས་འཆད་ལ། རྩ་རྒྱུད་བསྡུས་པ་འདིའི་ཚིག་དོན་རྣམ་པར་ཕྱེ་བའི་ཚུལ་གྱིས་ཕན་འདོགས་སོ། ། གཉིས་པ་རྒྱུད་ཀྱི་ལུས་དངོས་ནི་ལེའུ་ལྷག་མ་བཅུས་སྟོན། དེ་ལ་ལེའུ་གཉིས་པ་འདི་ལ་གཞུང་དུམ་བུ་ལྔར་གནས་ཏེ། མཆོད་པ་ལ་སོགས་པ་མི་འདྲ་བའི་ཁྱད་པར་རིགས་ལྔས་ཕྱེ་བ་དང་། ལས་རྒྱས་པའི་ལྷའི་རྣལ་འབྱོར་དང་། སངས་རྒྱས་ཀྱི་དེ་ཁོ་ན་ཉིད་དང་། རྒྱུད་འབུམ་ཕྲག་ལྔའི་གྲངས་དང་། སངས་རྒྱས་ཀྱི་གར་བསྟན་པ་དང་ལྔར་གསུངས།
དེ་ཡང་། དེ་ནས་རྡོ་རྗེ་སོགས་རྐང་བ་བཞིས་འཆད་པར་དམ་བཅས་ནས། གླུ་ནི་རྡོ་རྗེ་ཅན་ལ་དབུལ། ། གར་ནི་སངས་རྒྱས་རྣམས་ལ་དབུལ། ། ཞེས་པ་ནས། རྟ་མཆོག་རྡོ་རྗེ་ཅན་ལ་ཀུན། ། ཞེས་པས་མཆོད་པ་མི་འདྲ་བའི་ཁྱད་པར་དང་། རྡོ་རྗེ་ཅན་གྱི་ཁྲུ་གསུམ་སྟེ། ། ཞེས་སོགས་རྐང་པ་ལྔས་དཀྱིལ་འཁོར་གྱི་ཚད་མི་འདྲ་བ་དང་། གཟའ་ལ་རྡོ་རྗེ་ཉི་མ་ཡིས། །
ལམ་དུ་ལྕགས་ཀྱི་མཆོག་གི་དང་། ། ཞེས་པ་ལ་སོགས་པས་སྤྱོད་ལམ་གྱི་ལྷའི་རྣལ་འབྱོར་མི་འདྲ་བ་དང་། རྡོ་རྗེའི་དབང་པོ་སྔོན་པོ་སྟེ། ། ཞེས་པ་ནས། རིན་ཆེན་ལྔ་ཡི་རྡུལ་ཚོན་མཆོག ། ཅེས་པས་རྡུལ་ཚོན་གྱི་ཁ་དོག་མི་འདྲ་བའི་ཁྱད་པར་རིགས་ལྔས་ཕྱེ་བ་བསྟན། ལས་རྒྱས་པའི་ལྷ་ལ་འདིར་འབྱུང་འདུལ་དང་སྟོབས་པོ་ཆེ་གཉིས་གསུངས་ཏེ། དེ་ན་བཅོམ་ལྡན་འདས་རྡོ་རྗེ་ཅན་ཆེན་པོ་མཁའ་འགྲོ་མ་རྡོ་རྗེའི་གུར་འབྱུང་པོ་འདུལ་བའི་ཏིང་ངེ་འཛིན་ལ་བཞུགས་སོ། ། ཞེས་པ་ནས། ས་དྷ་ཡ་ཧཱུྃ་ཕཊ྄་ཞེས་པས་འབྱུང་འདུལ་སྔགས་དང་བཅས་པ་བསྟན།
དེ་ནས་རྡོ་རྗེ་ཆེན་པོ་རྡོ་རྗེ་མཁའ་འགྲོ་མའི་རྡོ་རྗེའི་གུར་སྟོབས་པོ་ཆེའི་ཏིང་ངེ་འཛིན་ལ་བཞུགས་སོ་ཞེས་པ་ནས། སྟོབས་པོ་ཆེ་ནི་རབ་བསྒྲུབ་བྱ། ། ཞེས་པས་སྟོབས་པོ་ཆེ་ཞལ་བཞི་ཕྱག་བརྒྱད་པ་སྔགས་དང་བཅས་པ་བསྟན། སངས་རྒྱས་ཀྱི་དེ་ཁོ་ན་ཉིད་ལ་དཀྱིལ་འཁོར་འཁོར་ལོ་དང་རང་བྱིན་རླབས་ཀྱི་རྫོགས་རིམ་དང་། སྟོབས་ཀྱི་དྲག་ཤུལ་བསྒྲུབ་པ་གཉིས་གསུངས་ཏེ། དེ་ནས་རྡོ་རྗེ་འཛིན་པའི་རྒྱལ་པོ་ཞེས་པ་ནས། དེ་ཁོ་ནར་དབྱེ་བར་བྱའོ། ། ཞེས་མཚམས་སྦྱར་ནས། རྡོ་རྗེ་པདྨ་འོ་བྱས་དང་། ། ཞེས་སོགས་ཀྱིས་རྫོགས་རིམ་གཉིས་བསྟན།
ཕན་པའི་གྲོང་ཁྱེར་ཡིད་འོང་བར། ། མཁའ་འགྲོ་རྡོ་རྗེ་ལུ་གུ་རྒྱུད། ། ཅེས་པ་ནས། སངས་རྒྱས་རྣམས་ནི་དྲག་ཤུལ་བསྒྲུབ། ། ཅེས་པས་སྟོབས་ཀྱི་བསྒྲུབ་པ་བསྟན། དེ་ནས་རྡོ་རྗེ་འཛིན་པའི་རྒྱལ་པོ་སོགས་ཀྱིས་མཚམས་སྦྱར་ནས། སངས་རྒྱས་ཀྱི་ནི་དཀྱིལ་འཁོར་འབུམ། ། ཞེས་པ་ནས། འབུམ་ཕྲག་ལྔ་ནི་བྲིས་པ་འོ། ། ཞེས་པས་རྒྱུད་འབུམ་ཕྲག་ལྔ་པའི་གྲངས་ཚད་བསྟན།
ལྔ་པ་གར་ལ། དེ་ནས་རྡོ་རྗེ་འཛིན་པ་སོགས་ཀྱིས་མཚམས་སྦྱར་ནས། གར་དང་གླུ་ལ་རབ་ཞེན་པའི། ། ཞེས་པ་ནས། འདོད་ཆགས་ཅན་གྱིས་བྱང་ཆུབ་བསྒྲུབ། ། ཅེས་པས་གར་གྱི་དགོས་པ་དང་། དེ་ནས་རྡོ་རྗེ་ཅན་བྱུང་སྟེ། ། ཞེས་པ་ནས། རྡོ་རྗེ་སེམས་དཔའི་བཀའ་ཇི་བཞིན། ། རབ་ཏུ་འབད་པས་བསྲུང་བར་བྱ། །
ཞེས་པས་གླུ་གར་རྒྱས་པར་བསྟན། གླུ་སྣ་ཚོགས་དང་ཞེས་པ་ནས། མི་གཡོ་བའི་བདག་ཉིད་ཆེ་བའི་ལེའུ་སྟེ་གཉིས་པའོ། ། ཞེས་པས་ལེའུའི་མཚན་བསྟན། ལེའུ་འདི་བརྟག་གཉིས་ཀྱི་གང་དུ་ཕན་ན་མཆོད་པ་དང་སྤྱོད་ལམ་ནི་ལེའུ་གསུམ་པ་དང་། བརྒྱད་པ་དང་། ཕྱི་མའི་ལྔ་པར་ཁ་སྐོང་ཞིང་། དཀྱིལ་འཁོར་གྱི་ཚད་དང་རྡུལ་ཚོན་ནི་བཅུ་པར་ཁ་སྐོང་ལ། འབྱུང་པོ་འདུལ་བ་དང་སྟོབས་པོ་ཆེ་ནི་ལེའུ་གཉིས་པར་ཁ་སྐོང་ཞིང་། རྫོགས་པའི་རིམ་པ་གཉིས་ནི་ལེའུ་དང་པོ་དང་།
ལྔ་པ་དང་། བརྒྱད་པ་རྣམས་སུ་མདོར་བསྡུས་པའི་ཚུལ་གྱིས་གསལ་བར་བྱེད་ལ། སྟོབས་ཀྱི་བསྒྲུབ་པ་ནི་ལེའུ་དྲུག་པ་དང་། ཕྱི་མའི་གཉིས་པའི་མ་ཚང་བ་ཁ་སྐོང་ཞིང་། སངས་རྒྱས་ཀྱི་གར་ནས་ཆར་དབབ་པ་ལ་སོགས་པའི་ལས་ཚོགས་ཀྱི་དུས་སུ་བྱེད་ན་ལེའུ་གཉིས་པར་ཁ་སྐོང་ལ། ཚོགས་ཀྱི་འཁོར་ལོའི་དུས་སུ་བྱེད་ན་བརྟག་པ་གོང་འོག་གི་ལེའུ་བདུན་པ་གཉིས་སུ་གསལ་བར་བྱེད། ལེའུ་གསུམ་པ་འཆད་པ་ལ་གཏོར་མའི་ཆོ་ག་དང་མིང་གི་དབང་བསྟན་པ་གཉིས་སུ་ཡོད། དེ་ཡང་གཞུང་དང་སྦྱར་ན། དེ་ནས་རྡོ་རྗེ་འཛིན་པའི་རྒྱལ་པོ་ཞེས་པ་ནས། འབྱུང་པོ་ཆེན་པོའི་གཏོར་མ་གསུངས་པ་ཞེས་པས་སྔོན་དུ་མཚམས་སྦྱར་ནས།
ནམ་མཁའི་ཁམས་ཀྱི་དབུས་གནས་པར། ། པདྨ་འདབ་བརྒྱད་བསྒོམ་པར་བྱ། ། ཞེས་པ་ནས། གྷསྨ་རིས་ནི་དྲིལ་བུའི་དབང་། ། ཞེས་པས་གཏོར་མགྲོན་གྱི་འབྱུང་པོ་རྣམས་ཡན་ལག་བཞི་རྫོགས་སུ་བསྐྱེད་པ་དང་། དེ་ནས་མཆོད་ཡོན་སོགས་ཀྱིས་ཆུ་གཉིས་འབུལ་བ་དང་། སྔགས་འདི་ཡིས་ནི་གཤེགས་སུ་གསོལ། ། ཞེས་པ་ནས། མུཿཞེས་པས་གཏོར་མགྲོན་གཤེགས་གསོལ་བསྟན། དེ་ནས་རྡོ་རྗེ་འཛིན་པའི་རྒྱལ་པོ་ཞེས་པ་ནས།
རྡོ་རྗེའི་མིང་ཕྱེ་བའི་ཞེས་པས་མཚམས་སྦྱར་ནས། མིང་གི་དབང་གི་དུས་སུ་ནི། ། སློབ་མ་བདག་ཉིད་དབང་བསྐུར་བྱ། ། ཞེས་པ་ནས། འདོད་པའི་ཐར་པ་རབ་བསྒྲུབ་པའོ། ། ཞེས་པས་མིང་གི་དབང་བསྐུར་རྒྱས་པར་བསྟན་ཏེ། དེ་ཡང་མི་བསྐྱོད་པ་ལ་བཅུ་གཅིག རྣམ་པར་སྣང་མཛད་ལ་བཅུ་བཞི། རིན་འབྱུང་དང་འོད་དཔག་མེད་ལ་བདུན་བདུན། རྡོ་རྗེ་སེམས་དཔའ་ལ་དགུ།
རིགས་བསྡུས་པ་ལ་དྲུག་ཡོད་གསུངས། དེ་བཞིན་གཤེགས་པ་ཐམས་ཅད་ཀྱི་མཚན་ཀྱི་ལེའུ་སྟེ་གསུམ་ཞེས་པས་ལེའུའི་མཚན་བསྟན། རྩ་རྒྱུད་ཀྱི་གང་དུ་ཕན་འདོགས་ན་གཏོར་མ་ནི་ལེའུ་གཉིས་པ་དང་། ཕྱི་མའི་བཞི་པའི་གཏོར་མ་གསལ་བར་བྱེད་ལ། མིང་ནི་ལེའུ་བཅུ་པ་དང་། ཕྱི་མའི་གསུམ་པ་དང་། ལྔ་པ་དང་། བཅུ་གཉིས་པར་ཕན་འདོགས་སོ། ། ལེའུ་བཞི་པ་ལ་རྒྱུད་གྲངས་རྒྱས་བསྡུས་དགོས་པ་དང་བཅས་པ་སོགས་སྟོན་པའི་གཞུང་དུམ་བུ་བདུན་དུ་གནས་པ་ཡིན་ཏེ། དེ་ཡང་།
རྡོ་རྗེ་སྙིང་པོ་མངོན་བྱང་ཆུབ། ། བརྟག་པའི་རྒྱལ་པོ་དང་པོ་ཉིད། ། ཅེས་པ་ནས། དེ་ཉིད་བུད་མེད་བཟུང་ཕྱིར་རོ། ། ཞེས་པས་རྩ་རྒྱུད་རྒྱས་བསྡུས་གཉིས་ཀྱི་བརྟག་པའི་གྲངས་དང་། བཅོམ་ལྡན་འདས་སྤྲོས་པ་ལས་བསྡུས་པ་ལགས་ཞེས་པ་ནས། དེའི་ཕྱིར་ན་རྒྱུད་ཐམས་ཅད་ཀྱི་བསྟན་པ་རྒྱས་པ་མ་ཡིན་ནོ། ། ཞེས་པས་རྒྱུད་བསྡུས་པ་གསུངས་པའི་དགོས་པ་བསྟན། དེ་ནས་བཅོམ་ལྡན་འདས་ཞེས་པ་ནས། ཚིག་འདི་གསུངས་པ་ཞེས་པས་མཚམས་སྦྱར་ནས།
སྙིང་རྗེ་ཆེན་པོ་ཀྱཻ་རྡོ་རྗེ། ། ང་ནི་དུར་ཁྲོད་ཆུ་འགྲམ་དང་། ། ཞེས་པ་ནས། དངོས་གྲུབ་རྡོ་རྗེ་རྣམས་སྟེར་རོ། ། ཞེས་པས་རིགས་ལྔ་སོ་སོའི་བསྒོམ་པའི་གནས་བསྟན། གསུམ་པ་ཕྱག་རྒྱ་རྣམ་པར་རྒྱལ་པ་ལ་ཕྱག་རྒྱའི་དེ་ཁོ་ན་ཉིད་བསྟན་པ་སོགས་དོན་ཚན་ལྔར་གནས་པ་གཞུང་དང་སྦྱར་ན། དེ་ནས་བཅོམ་ལྡན་འདས་ཞེས་པ་ནས། ཕྱག་རྒྱ་དང་ཕྱག་མཚན་ཡང་དག་པར་བཤད་པ་ཞེས་པས་མཚམས་སྦྱར་ནས། སྐུ་གསུང་ཐུགས་ཀྱི་བརྟག་པ་ལས། ། ཕྱག་རྒྱ་རྣམ་གསུམ་ཤེས་པར་བྱ། །
ཞེས་སོགས་ཀྱིས་སྐུ་གསུང་ཐུགས་ཀྱི་ཕྱག་རྒྱ་དང་། ལག་པ་གཡས་ན་སྐམ་པ་སྟེ། ། ཞེས་པ་ནས། རྡོ་རྗེ་ཡོལ་བ་མར་ནི་བརྗོད། ། ཅེས་པས་ལྷ་མོ་རྣམས་ཀྱི་ཕྱག་མཚན་སྐུའི་ཕྱག་རྒྱ་བསྟན། དེ་འདིའི་སངས་རྒྱས་ཐམས་ཅད་ཀྱི། ། ཞེས་སོགས་རྐང་པ་བཞིས་རྒྱུད་འདིའི་མཁའ་འགྲོ་མའི་རྒྱུད་དུ་གསུངས་པ་བསྟན། དེ་ནས་བྱང་ཆུབ་སེམས་དཔའ་དེ་རྣམས་ཐམས་ཅད་ཅེས་པ་ནས། འདི་ནི་དེའི་ཡིན་ཏེ་ཞེས་པས་མཚམས་སྦྱར་ནས། ཌཻ་བཻ་ཧཱ་ཡ་ས་ག་མ་ནེའི་སྐད་ཀྱི་དབྱིངས་འདིས་རྣམ་པར་བརྟགས་པ་སྟེ་ཐམས་ཅད་ཀུན་ཏུ་ནམ་མཁར་སྤྱོད་པ་གྲུབ་པས་འདི་ནི་མཁའ་འགྲོ་མར་རབ་ཏུ་གྲགས་སོ། །
ཞེས་པས་མཁའ་འགྲོ་མའི་ངེས་ཚིག་དང་། དེ་ནས་བྱང་ཆུབ་སེམས་དཔའ་ཞེས་པ་ནས། རིག་དང་མ་རིག་པ་ཉིད་དོ། ། ཞེས་པས་ངེས་ཚིག་གསུངས་པ་ལ་ཆེད་དུ་བརྗོད་པ་བསྟན། དེ་ནས་དེ་བཞིན་གཤེགས་པ་མི་བསྐྱོད་པ་ལ་སོགས་པ་ཞེས་པ་ནས། བཙུན་མོ་རྣམས་ནི་བསྡུ་བའི་ཕྱིར། ། མཁའ་འགྲོ་ལྔ་ཡི་རྒྱུད་བཤད་དོ། ། ཞེས་པས་མཁའ་འགྲོ་མའི་རྒྱུད་གསུངས་པའི་དགོས་པ་དང་། བདེ་བའི་ཐབས་ནི་ཞེས་པ་ནས། རྒྱུད་ཀུན་གྱི་ནི་སྙིང་པོར་ངེས། །
ཞེས་པ་ལ་སོགས་པས་རྒྱུད་དེ་ཐམས་ཅད་ཀྱི་སྙིང་པོར་བསྟན། འདི་ནི་བཤད་པ་ཙམ་གྱི་ནི། ། བདག་མེད་རྣལ་འབྱོར་མ་ཉིད་ཀྱི། ། ཞེས་པ་ནས། གཡོན་ན་ཁ་ཊྭཱཾ་ག་འཛིན་པ་ལའོ། ། ཞེས་པས་བདག་མེད་ལྷ་མོ་བཅུ་གསུམ་མའི་སྒྲུབ་ཐབས་སྔགས་དང་བཅས་པ་བསྟན། བཞི་པ་རིག་པའི་དབང་བསྟན་པ་ནི། དེ་ནས་བཅོམ་ལྡན་འདས་ཞེས་པ་ནས། རིག་མའི་དབང་ཡང་དག་པར་བཤད་པ་ཞེས་པས་མཚམས་སྦྱར་ནས། རང་གི་རིག་མ་སྐྱེས་བུའི་ཆུས། །
བུམ་པ་བརྒྱད་པོ་ཐམས་ཅད་ཀྱི། ། ཞེས་པ་ནས། རིག་མ་ཆེན་མོའི་དབང་གི་དམ་ཚིག་བཀའ་སྩལ་ཏེ་ཞེས་པས་དབང་གི་དངོས་གཞི་རིག་པའི་དབང་ལྔ་ཐུན་མོང་གི་བརྟུལ་ཞུགས་ཏེ་སློབ་མའི་དབང་དྲུག་དང་། སློབ་དཔོན་གྱི་རྡོ་རྗེ་ཐུགས་དང་དྲིལ་བུ་གསུང་སྦྱིན་པ་རྣམས་དང་། དབང་གི་མཐའ་རྟེན་ལུང་བསྟན་རྣམས་རིམ་བཞིན་བསྟན། དེ་ནས་བཅོམ་ལྡན་ཞེས་པ་ནས། ཚིག་འདི་བཀའ་སྩལ་པ་ཞེས་པས་མཚམས་སྦྱར་ནས། ལམ་དངོས་སྟོན་པ་ནི། བླ་མ་རྡོ་རྗེ་རྣམས་མཆོད་ཅིང་། ། ཞེས་པ་ནས།
ཆོ་གའི་སྒོ་ནས་ཉེས་པ་ཡི། ། ཞེས་པས་རིམ་པ་གཉིས་ཀྱི་དོན་བསྒོམ་པ་དང་། མཚན་མ་ཡང་དག་མཚོན་པར་བྱ། ། དང་པོ་སྤྲིན་གྱི་རྣམ་པ་སྟེ། ། ཞེས་པ་ནས། འཕྲལ་དུ་མངོན་སུམ་བྱེད་པ་པོ། ། ཞེས་པས་གྲུབ་པའི་རྟགས་བསྟན། དེ་ནས་རྡོ་རྗེ་འཛིན་པའི་རྒྱལ་པོ་ཞེས་པ་ནས། ཚིག་འདི་གསུངས་སོ་ཞེས་པས་མཚམས་སྦྱར་ནས་མ་མོའི་དཀྱིལ་འཁོར་ལ་བཞུགས་པ། ། ཞལ་བརྒྱད་པ་ལ་སྟོབས་པོ་ཆེ། །
ཞེས་པ་ནས། ཆོས་ཅན་ལ་ནི་རིགས་གསུམ་བྱུང་། ། ཞེས་པས་གཙོ་བོ་མི་བསྐྱོད་པའི་མངོན་རྟོགས་དང་། ཉི་མའི་དཀྱིལ་འཁོར་དབུས་གནས་པ། ། དཀར་མོའི་གཟུགས་ཅན་བསྒོམ་པར་བྱ། ། ཞེས་པ་ནས། འབྱུང་བ་བཞིའི་རྡོ་རྗེ་ཞེས་བྱ་བའི་ཏིང་ངེ་འཛིན་ནོ་ཞེས་པས་འཁོར་གྱི་ལྷ་མོ་བསྟན། བདུན་པ་ཁྲོ་བཅུའི་སྔགས་དང་ལས་ཚོགས་བསྟན་པ་ནི། དེ་ནས་རྡོ་རྗེ་འཛིན་པའི་ཞེས་པ་ནས། དབྱངས་འདི་གསུངས་པས་མཚམས་སྦྱར་ནས། །
ཧཱུྃ་ལས་བྱུང་བའི་ཁྲོ་བོ་ནི། ། ཞེས་པ་ནས། དམ་ཚིག་ལྕགས་ཀྱུ་རྡོ་རྗེ་ཞེས་བྱ་བའི་ཏིང་ངེ་འཛིན་ནོ་ཞེས་པས་ཁྲོ་བཅུ་སོ་སོའི་སྔགས་དང་དཀྱིལ་འཁོར་བསྟན། བསམ་གཏན་སྔགས་དང་ཏིང་འཛིན་གནས། ། རང་གི་རིག་མ་སྐྱེས་བུ་བདག ། དགུག་པའི་གནས་སུ་གཟུང་བར་བྱ། ། ཐུབ་པ་གཞན་དུ་མི་འགྱུར་རོ། ། ན་མཿས་མནྟ་བུདྡྷ་ནཾ་ཞེས་པ་ནས། ཁྲོ་བོ་ཆེན་པོའི་འཁོར་ལོ་རྡོ་རྗེ་ཞེས་བྱ་བའི་ཏིང་ངེ་འཛིན་ནོ་ཞེས་པས་གཙུག་ཏོར་འཁོར་ལོས་བསྒྱུར་བ་ལ་གཞི་བཅས་པ་ནས་ཁྲོ་བཅུ་སྤྱིའི་མངོན་པར་རྟོགས་པ་དང་། དབེན་པའི་ནགས་ཚལ་ཉིད་དུའང་། །
ཞེས་སོགས་རྐང་པ་བཞིས་དེ་དག་གི་གནས་དང་བསྒོམ་ཚུལ་ཕན་ཡོན་དང་བཅས་པ་བསྟན། ཁྲོ་བོ་ཆེན་པོའི་འཁོར་ལོའི་སྙིང་པོའི་སྔགས་ལ་འཇུག་པའི་རྡོ་རྗེ་ཞེས་བྱ་བའི་ལེའུ་སྟེ་བཞི་པའོ་ཞེས་པས་ལེའུའི་མཚན་བསྟན། ལེའུ་འདིས་རྩ་རྒྱུད་ཀྱི་གང་དུ་ཕན་འདོགས་ཤེ་ན། རྒྱུད་གྲངས་རྒྱས་བསྡུས་དགོས་པ་དང་བཅས་པས་རྩ་རྒྱུད་སྤྱིར་ཕན་འདོགས། དབང་གི་ལེའུ་བཅུ་པ་དང་། ཕྱི་མའི་གསུམ་པ་དང་། ལྔ་པ་དང་། བཅུ་གཉིས་པ་གསལ་བར་བྱེད། ཁྲོ་བོ་བཅུས་ནི་ལེའུ་གཉིས་པའི་མ་ཚང་བ་ཁ་སྐོང་། ལྷག་མ་རྣམས་ཀྱིས་ནི་ལེའུ་གསུམ་པ་དང་།
བཞི་པ་དང་། བརྒྱད་པ་དང་། ཕྱི་མའི་ལེའུ་ལྔ་པ་ལ་སོགས་པ་བསྐྱེད་པའི་རིམ་པའི་ཕྱོགས་རྣམས་ཤིན་ཏུ་གསལ་བར་བྱེད་གསུངས། ལེའུ་ལྔ་པ་འཆད་པ་ལ་རིགས་ལྔ་སེམས་དཔའ་གསུམ་བརྩེགས་བསྒོམ་པ་དང་། རིགས་དང་རྗེས་སུ་མཐུན་པའི་མཆོད་པ་དང་། རིགས་ལྔ་རྒྱས་བསྡུས་གཉིས་སུ་དབྱེ་བ་དང་། རིགས་བསྡུས་པའི་རྣམ་གཞག་དང་། གཙོ་བོ་རྣམས་ཀྱི་ཕྱག་མཚན་དག་པ་དང་བཅས་པ་སྟེ་རིམ་པ་ལྔར་གནས་པ་ཡིན། དེའང་གཞུང་དང་སྦྱར་ན། དེ་ནས་བཅོམ་ལྡན་རྡོ་རྗེ་ཅན། །
སེམས་ཅན་ཀུན་གྱི་སྙིང་ལ་ཞུགས། ། ཞེས་པ་ནས། དཀྱིལ་འཁོར་རྣམས་ཀྱི་འབྱུང་གནས་ཉིད། ། ཅེས་པས་རིགས་ལྔ་སེམས་དཔའ་གསུམ་བརྩེགས་བསྒོམ་པ་བསྟན། སེམས་དཔའ་ཕྱི་མ་གཉིས་ནི་གཞུང་དེའི་ནང་ན། སྙིང་ཁར་ཡེ་ཤེས་གནས་སུ་འགོད། ། ཅེས་དང་། རང་སྔགས་ཡི་གེ་རྫོགས་པ་དང་། ། ཞེས་པས་བསྟན། སྒྲ་ལ་རྣམ་གསུམ་ཤེས་བྱས་ནས། །
ཞེས་པ་ནས། འདོད་ཡོན་འབྲས་བུ་སྟེར་བ་པོ། ། ཞེས་པས་རྡོ་རྗེ་ཅན་ལ་སྒྲའི་མཆོད་པ་དང་། རྣམ་སྣང་ལ་གཟུགས་ཀྱི་མཆོད་པ་ནས། རྟ་མཆོག་ལ་རེག་བྱའི་མཆོད་པ་འབུལ་བ་བསྟན། བསྲུང་བའི་དམ་ཚིག་དབུས་གནས་པའི། ། དཀྱིལ་འཁོར་ལྔ་ནི་བསྒོམ་པར་བྱ། ། ཞེས་པ་ནས། དཀྱིལ་འཁོར་རེ་རེ་བསྒོམ་པ་འམ། ། ཡང་ན་བསྡུས་པའི་དཀྱིལ་འཁོར་རེ། །
ཞེས་པས་རིགས་བསྡུས་གཙོ་བོར་བསྟན་ནས་ཞར་ལ་རིགས་རྐྱང་བསྟན། གཞུང་དེའི་ནང་ན། སངས་རྒྱས་མགོན་པོ་གང་ཉིད་ཀྱི། ། དཀྱིལ་འཁོར་དབུས་སུ་གྱུར་པ་ནི། ། དེ་ཉིད་ཀྱི་ནི་དཀྱིལ་འཁོར་བརྗོད། ། ཅེས་གསུངས་པས་དབུས་ཀྱི་གཙོ་བོ་རིགས་ལྔ་སོ་སོར་གོ་འཕོ་བ་བསྟན། བརྒྱད་བརྒྱད་དབུས་སུ་གནས་པ་འམ། ། ཡང་ན་ཉི་ཤུ་རྩ་ལྔ་འོ། ། ཞེས་པ་ནས། བསྡུས་པ་ཆེན་པོའི་དམ་ཚིག་དེ་སྐད་ཅེས་བཀའ་སྩལ་ཏོ་ཞེས་པས་རིགས་བསྡུས་ཀྱི་རྣམ་གཞག་རྒྱས་བསྡུས་གཉིས་བསྟན།
དོམ་དང་བྱ་རྒོད་དེ་བཞིན་སེ། ། ཞེས་པ་ནས། སྟོབས་ལྡན་ཞེས་བྱ་གཡོན་ན་འོ། ། ཞེས་པས་གཙོ་བོ་རྣམས་ཀྱི་ཕྱག་མཚན་དང་། གློ་དང་དབུགས་དང་དེ་བཞིན་འབོག ། ཅེས་པ་ནས། གང་གིས་ཀྱང་ནི་ནད་མེད་མིན། ། ཞེས་པས་ཕྱག་མཚན་གྱི་དག་པ་བསྟན། ནད་ཐམས་ཅད་རབ་ཏུ་ཞི་བར་དབུགས་དབྱུང་བ་རྡོ་རྗེ་ཞེས་བྱ་བའི་ལེའུ་སྟེ་ལྔ་པའོ་ཞེས་པས་ལེའུའི་མཚན་བསྟན། ལེའུ་འདི་ནི་འདི་རང་གི་གོང་ལེའུ་བཞི་པ་དང་།
གཉིས་པའི་གསལ་བྱེད་ཡིན་གསུངས། རྩ་རྒྱུད་ཀྱི་གང་དུ་ཕན་འདོགས་ཀྱི་གསལ་ཁ་མི་སྣང་། ལེའུ་དྲུག་པ་འཆད་པ་ལ་གཙོ་བོ་རྣམས་ལ་ཕྱག་རྒྱ་བཞིའི་རྒྱས་གདབ་པ་དང་། སེམས་དཔའ་སུམ་བརྩེགས་སྤྲོ་བསྡུ་དང་བཅས་པ་དང་། བསམ་གཏན་གྱི་དཀྱིལ་འཁོར་གྱི་རྒྱ་ཁྱོན་དང་། ཡེ་ཤེས་ཀྱི་འཁོར་ལོ་སྤྱན་དྲངས་ནས་གཞུག་པ་དང་། བཟླས་པའི་ཡུལ། ཕན་ཡོན་དང་བཅས་པའི་དོན་ཚན་རྣམ་པ་དྲུག་ཏུ་འཆད། རིམ་བཞིན་གཞུང་དང་སྦྱར་ན། དེ་ནས་རྡོ་རྗེ་འཛིན་པའི་རྒྱལ་པོ་ལ་སོགས་པས་མཚམས་སྦྱར།
སེམས་ཀྱི་རྗེས་དྲན་དམིགས་ནས་ནི། ། སངས་རྒྱས་རྗེས་སུ་དྲན་པ་བསྒོམ། ། ཞེས་པ་ནས། ལས་ཀྱི་རྡོ་རྗེ་ཕྱག་རྒྱས་གདབ། ། ཅེས་པས་ལུས་དྲིན་གྱི་དམ་ཚིག་པ་ལ་ཕྱག་རྒྱ་བཞིས་རྒྱས་འདེབས་བསྟན། ཞེ་སྡང་རྒྱལ་པོ་རྒྱལ་པོ་ཆེ། ། སྐྱོན་རྣམས་ཐམས་ཅད་ཟད་པར་མཛད། ། སྤྲོ་ཞིང་སྦྱོར་བས་བསྒོམ་པར་བྱ། ། ཞེས་པ་ནས། ཕྱག་རྒྱ་ཆེན་པོར་ལྡན་པར་འགྱུར། །
ཞེས་པས་སེམས་དཔའ་སུམ་བརྩེགས་སྤྲོ་བསྡུ་དང་བཅས་པ་བསྟན། འདིར་ཡང་སེམས་དཔའ་ཕྱི་མ་གཉིས་ནི་ཉི་མའི་དཀྱིལ་འཁོར་དབུས་གནས་པར། ། སེམས་ཀྱི་རྣམ་པར་བསྒོམ་པར་བྱ། ། རྙོག་མེད་དཀྱིལ་འཁོར་དབུས་གནས་པར། ། སྐུ་ཡི་ཡི་གེ་རྣམ་པར་བསྒོམ། ། ཞེས་པ་ལ་སོགས་པས་བསྟན། དཔག་མེད་བྱེ་བ་རྒྱས་པར་ནི། ། ཞེས་སོགས་ཚིག་རྐང་བརྒྱད་ཀྱིས་བསམ་གཏན་གྱི་དཀྱིལ་འཁོར་གྱི་རྒྱ་ཁྱོན་བསྟན། ནམ་མཁའི་ཁམས་ཀྱི་དབུས་གནས་པར། ། ཡེ་ཤེས་དཀྱིལ་འཁོར་བསྒོམ་པར་བྱ། །
ཞེས་པ་ནས། སྐད་གཅིག་ལ་ནི་གཉིས་མེད་འགྱུར། ། ཞེས་པས་ཡེ་ཤེས་པ་སྤྱན་དྲངས་ནས་དམ་ཚིག་པ་ལ་གཞུག་པ་བསྟན། རུ་རཨཀྵ་དང་རལ་གྲི་དང་། ། ཞེས་པ་ནས། དེ་ནས་སངས་རྒྱས་རྣམ་པར་བརྗོད། ། ཅེས་པས་ཕྲེང་བ་དང་བཟླས་པའི་ཕན་ཡོན་བསྟན། སངས་རྒྱས་ང་རྒྱལ་དམིགས་ནས་ནི། ། ཆོས་ཀྱི་དབྱིངས་ནི་འོད་གསལ་བ། ། ཞེས་པ་ནས།
ཟབ་མོའི་རྣམ་པ་རྙེད་ལྡན་པའི། ། ཕྱེད་པར་དཀའ་བའི་དངོས་གྲུབ་སྟེར། ། ཞེས་པས་རིམ་གཉིས་ཕན་ཡོན་དང་བཅས་པ་བསྟན། རྡོ་རྗེ་སེམས་དཔའི་སྙིང་པོ་སྣང་བའི་ལེའུའི་མཚན་བསྟན། འདི་དག་གིས་རྩ་རྒྱུད་ཀྱི་གང་དུ་ཕན་འདོགས་ཤེ་ན། བསྐྱེད་པའི་རིམ་པ་རྣམས་ནི་ལེའུ་གསུམ་པ་དང་། བརྒྱད་པ་དང་། ཕྱི་མའི་ལྔ་པར་མ་ཚང་བ་ཁ་སྐོང་བའི་ཚུལ་གྱིས་ཕན་འདོགས་ལ། སྔགས་ཀྱི་བཟླས་པ་ནི་ལེའུ་གཉིས་པ་དང་། ཕྱི་མའི་ལེའུ་དགུ་པ་དང་།
བཅུ་པར་ཕྲེང་བ་ཚུལ་མི་འདྲ་ཞིང་། ཕན་ཡོན་ནི་མ་ཚང་བ་ཁ་སྐོང་བ་ཡིན། འབྲས་བུས་ནི་ལེའུ་དང་པོའི་དང་པོ་དང་། ཕྱི་མའི་གཉིས་པར་མདོར་བསྡུས་པའི་ཚུལ་གྱིས་ཕན་འདོགས་ལ། དེ་ཉིད་ཕྱིར་ན་སྔགས་རྒྱལ་གྱི། ། ཞེས་སོགས་ཀྱིས་རང་བྱིན་རླབས་ཀྱི་རིམ་པ་ལས་དངོས་གྲུབ་འབྱུང་བའི་འཐད་པ་བསྟན་པ་ནི་ལྟ་བ་ཡིན་པས་ལེའུ་དང་པོ་དང་། ལྔ་པའི་སྟོད་དང་། བརྒྱད་པ་དང་། དགུ་པ་དང་། ཕྱི་མའི་ལེའུ་བཞི་པའི་ཕྱོགས་རེ་གསལ་བར་བྱེད་དོ། །
ལེའུ་བདུན་པ་འཆད་པ་ལ་བསྐྱེད་རིམ་ཡན་ལག་དྲུག་ཏུ་བསྒོམ་པ་དང་། གཞལ་ཡས་ཁང་བསྐྱེད་ཅིང་ལྷ་འགོད་པ་དང་། ཐུན་མོང་མ་ཡིན་པའི་དབང་བཞི་བསྟན་པ་དང་། བཟའ་བའི་དམ་ཚིག་བཅུད་ལེན་དང་བཅས་པ་དང་། རྣལ་འབྱོར་པའི་ཁམས་ཀྱི་དག་པ་བསྟན་པ་སྟེ་དོན་ཚན་རྣམ་ལྔའི་སྒོ་ནས་འཆད། དེ་ཡང་གཞུང་དང་སྦྱར་ན། དེ་ནས་རྡོ་རྗེ་ཅན་སོགས་ཀྱིས་མཚམས་སྦྱར་ནས། སངས་རྒྱས་རྣམས་ནི་རྣམ་རྫོགས་དང་། ། ཞེས་པ་ལ་སོགས་པས་ཡན་ལག་དྲུག་གི་ཆིངས་དང་། ཨོཾ་སརྦ་ཏ་ཐཱ་ག་ཏ་ཨ་བྷི་ཥེ་ཀ་ཏ་ཞེས་པ་ནས།
རྣམ་པར་སྣང་མཛད་རྡོ་རྗེ་ཞེས་བྱ་བའི་ཏིང་ངེ་འཛིན་ནོ་ཞེས་པས་རིགས་སོ་སོའི་ང་རྒྱལ་འཛིན་པའི་སྔགས་དྲུག་བསྟན། ནམ་མཁའི་ཁམས་ཀྱི་དབུས་གནས་པར། ། འབྱུང་བཞིའི་བདག་ཉིད་དཀྱིལ་འཁོར་ཉིད། ། ཅེས་པ་ནས། རིག་མ་མཛེས་པ་རྡོ་རྗེ་ཞེས་བྱ་བའི་ཏིང་ངེ་འཛིན་ནོ་ཞེས་པས་གཞལ་ཡས་ཁང་བསྐྱེད་པ་དང་། དེའི་ནང་དུ་མི་བསྐྱོད་པ་སོགས་རིགས་ལྔ་བསྒོམ་པ་བསྟན། བུམ་པའི་དབང་ནི་དང་པོ་སྟེ། ། ཞེས་པ་ནས། སྒྲིབ་པ་མེད་པའི་རྡོ་རྗེ་ཞེས་བྱ་བའི་ཏིང་ངེ་འཛིན་ནོ་ཞེས་པས་ཐུན་མོང་མ་ཡིན་པའི་དབང་བཞི་བསྟན། ག་དང་ཧ་ཞེས་བྱ་བ་དང་། །
ཞེས་པ་ནས། རིགས་ཀྱི་དབང་ཕྱུག་གིས་འདི་གསུངས། ། ཞེས་པས་ཤ་ལྔ་ལ་སོགས་པ་བཟའ་བའི་དམ་ཚིག་དང་། བདུད་རྩི་ལྔའི་བཅུད་ལེན་ལས་ཚེ་བསྲིངས་པ་བསྟན། སེན་མོ་བ་སྤུའི་དེ་བཞིན་ཁམས། ། ཞེས་པ་ནས། གུར་གྱི་དེ་རྣམས་བཀའ་སྩལ་ཏོ། ། ཞེས་པས་རྣལ་འབྱོར་བའི་ཁམས་རྣམས་རིགས་ལྔ་དང་ཡུམ་བཞིའི་ངོ་བོར་དག་པ་བསྟན། སྔགས་ཐམས་ཅད་རྣམ་པར་དག་པ་བདུད་རྩི་ལྔ་མཆོག་ཏུ་བྱུང་བ་རྡོ་རྗེ་ཞེས་བྱ་བའི་ཏིང་ངེ་འཛིན་ཏེ་ལེའུ་བདུན་པའོ་ཞེས་པས་ལེའུའི་མཚན་བསྟན། འདི་དག་གིས་རྩ་རྒྱུད་ཀྱི་གང་དུ་ཕན་འདོགས་ན་ཡན་ལག་དྲུག་ནི་ལེའུ་གསུམ་པ་དང་།
བརྒྱད་པ་དང་། ཕྱི་མའི་ལེའུ་ལྔ་པར་མི་གསལ་བ་གསལ་བར་བྱེད་པ་དང་། མ་ཚང་བ་ཁ་སྐོང་བའི་ཚུལ་གྱིས་ཕན་འདོགས་ལ། དབང་ནི་ལེའུ་བཅུ་པ་དང་། ཕྱི་མའི་ལེའུ་གསུམ་པ་དང་། ལྔ་པ་དང་། བཅུ་གཉིས་པའི་དོན་གསལ་བར་བྱེད། བཟའ་བའི་དམ་ཚིག་ནི་ལེའུ་བཅུ་གཅིག་པ་དང་། ཕྱི་མའི་ལེའུ་བཅུ་པའི་དོན་ཕན་ཡོན་དང་བཅས་པའི་ཚུལ་གྱིས་མི་གསལ་བ་གསལ་བ་དང་། མ་ཚང་བ་ཁ་སྐོང་བའི་ཚུལ་གྱིས་ཕན་འདོགས་ལ།
ཁམས་ཀྱི་དག་པ་ནི་བརྟག་པ་དང་པོའི་དགུ་པ་དང་། ཕྱི་མའི་ལེའུ་དགུ་པ་གཉིས་གསལ་བར་བྱེད་པ་ཡིན་གསུངས། ལེའུ་བརྒྱད་པ་འཆད་པ་ལ་འབྲས་བུ་རྡོ་རྗེ་འཛིན་པ་བཞེངས་པའི་ཕྱིར་གླུས་བསྐུལ་བ་དང་། སྐྱེ་མཆེད་དྲུག་དང་སྐུ་གསུང་ཐུགས་བྱིན་གྱིས་རླབས་པ་ཕན་ཡོན་དང་བཅས་པ་བསྟན་པ་དང་། དོན་དམ་པར་སྦྱང་དུ་མེད་ཀྱང་ཀུན་རྫོབ་ཏུ་སྦྱོང་བའི་ཐབས་ཁྱད་པར་ཅན་བསྟན་པ། ལས་རྒྱས་པའི་ལྷའི་རྣལ་འབྱོར་གཉིས་བསྟན་པ། མཚན་ཉིད་དང་ལྡན་པའི་སློབ་དཔོན་ལ་བརྙས་པའི་ཉེས་དམིགས་དང་། བསྙེན་བཀུར་བྱས་པའི་ཕན་ཡོན་བསྟན་པ། ནང་གི་སྦྱིན་སྲེག་གཙོ་བོར་བསྟན་ཅིང་ཞར་ལ་ཕྱིའི་སྦྱིན་སྲེག་ཀྱང་ཅུང་ཟད་བསྟན་པ། མཆོག་ཐུན་མོང་གི་འབྲས་བུའི་རྒྱུད་བསྟན།
ཕྱག་རྒྱ་དང་སྒྲུབ་པ་པོའི་མཚན་ཉིད་བསྟན་པ། རིགས་ལྔའི་བསྟོད་པ་བསྡུས་པ། དཀྱིལ་འཁོར་གྱི་བྱ་བ་རྡུལ་ཚོན་དང་ས་ཆོག་བསྟན་པ། སྦྱིན་སྲེག་གི་བྱ་བའི་ཡན་ལག་བསྟན་པ་དང་རྣམ་གྲངས་བཅུ་གཅིག་གི་སྒོ་ནས་འཆད། རིམ་བཞིན་གཞུང་དང་སྦྱར་ན། ཁྱོད་ནི་ཞེ་སྡང་རྡོ་རྗེ་ཡོངས་སྐྱོང་བ། ། ཞེས་པ་ནས། དཀྱིལ་འཁོར་བདག་པོས་དེ་སྐད་གསུངས། ། ཞེས་པས་ཞུ་བ་གླུས་བསྐུལ་ནས་འབྲས་བུས་རྡོ་རྗེར་འཛིན་བཞེངས་པ་བསྟན། ཨོཾ་སརྦ་ཏ་ཐཱ་ག་ཏ་ཥེ་ཙ་རི་ཞེས་པ་ནས།
འདི་རྣམས་ཀྱིས་ནི་ཐམས་ཅད་སྦྱངས། ། ཞེས་པས་སྐུ་གསུང་ཐུགས་དང་སྐྱེ་མཆེད་དྲུག་གི་བྱིན་གྱིས་རླབས་པ་བསྟན་པ། གལ་ཏེ་འགལ་བ་ཡོད་པ་མ་ཡིན་ཡང་། ། དེ་ཚེ་རྒྱལ་བའི་དངོས་པོས་སྦྱངས་པ་ཡོད། ། ཅེས་པ་ནས། འདོད་ཆགས་མཐར་ཕྱིན་རྣམ་མི་འདོད། ། ཅེས་པས་ཀུན་རྫོབ་ཏུ་སྦྱངས་པའི་ཐབས་ཁྱད་པར་ཅན་བསྣན་པ་གཉེན་པོར་ཆེ་བ་དང་། རིགས་འདྲ་གཉེན་པོར་ཆེ་བ་ལ་སོགས་པ་བསྟན། དེ་ནས་རྡོ་རྗེ་སྒྲོལ་མ་ཡི། ། སྒྲུབ་ཐབས་སྦྱིན་སྲེག་ལས་ཀྱི་ནི། །
ཞེས་པ་ནས། རྡོ་རྗེ་གུར་གྱི་བཤད་པ་འོ། ། ཞེས་པས་སྒྲོལ་མའི་གཟུངས་སྔགས་དང་། རྡོ་རྗེ་སྒྲོལ་མ་ཞལ་བཞི་ཕྱག་བརྒྱད་མ་ལྷ་བཅུ་གཅིག་མངོན་རྟོགས་ཡི་གེ་བཅུ་པའི་སྔགས་དང་བཅས་པ་དང་། སྔགས་འདི་གོས་ཀྱི་ཐུ་བར་བདུན་མངོན་པར་བསྔགས་པར་བྱ་སྟེ་ཞེས་པ་ནས། ནེའུ་ལེའུ་ཁོང་བུར་སྦས་ན་བཅིང་བ་ལས་གྲོལ་བར་འགྱུར་རོ། ། ཞེས་པས་སྒྲོལ་མའི་ལས་ཚོགས་བཅུ་བཞི་བསྟན། དེ་ནས་ཤེས་རབ་ཀྱི་ཕ་རོལ་ཏུ་ཕྱིན་པའི་འབྱུང་གནས་ཡང་དག་པར་རབ་ཏུ་བཤད་པར་བྱའོ། ། ཞེས་པ་ནས། ཟླ་བ་དྲུག་ཏུ་གང་འཐུང་བ་དེ་ཤེས་རབ་ཆེན་པོར་འགྱུར་རོ། །
ཞེས་པས་ཤེར་ཕྱིན་མ་དཀར་མོ་ཕྱག་གཉིས་མ་གཡས་པར་པདྨ་དཀར་པོ་དང་། གཡོན་ན་ཤེར་ཕྱིན་གྱི་གླེགས་བམ་འཛིན་པ། རྡོ་རྗེ་སྐྱིལ་གྲུང་དུ་བཞུགས་པ། ཤེས་རབ་འཕེལ་བའི་སྔགས་བསྙེན་ཚད་ལས་སྦྱོར་དང་བཅས་པ་བསྟན། དེ་ནས་རྡོ་རྗེ་སློབ་དཔོན་གྱི། ། མཚན་ཉིད་ཡང་དག་བཤད་པར་བྱ། ། ཞེས་པ་ནས། དམྱལ་བ་ལ་སོགས་སྐྱེ་བར་འགྱུར། ། ཞེས་པས་སློབ་དཔོན་གྱི་མཚན་ཉིད་རྣམས་ངོས་བཟུང་ནས་མཚན་ཉིད་དེ་ལྡན་གྱི་བླ་མ་ལ་བརྙས་པའི་ཉེས་དམིགས་དང་། དེ་ལྟར་ཤེས་པའི་སློབ་མ་ཡིས། །
ཞེས་པ་ནས། དངོས་གྲུབ་རྒྱས་པ་ཐོབ་པར་འགྱུར། ། ཞེས་པས་བླ་མ་ལ་གུས་པ་ཚུལ་བཞིན་དུ་བྱ་བའི་ཕན་ཡོན་བསྟན། ཚོགས་ཀྱི་ཟས་ནི་རྟག་ཏུ་བྱ། ། ཞེས་པ་ནས། འདིར་ནི་རིགས་སུ་སྐྱེ་བ་མེད། ། ཅེས་པས་ནང་གི་སྦྱིན་སྲེག་གཙོ་བོར་བསྟན་པའི་ཞར་ལ་ཕྱིའི་སྦྱིན་སྲེག་ཅུང་ཟད་དང་། དཀྱིལ་འཁོར་དུ་མ་ཞུགས་པ་དང་། རབ་གནས་ཀྱི་ལག་ལེན་མ་མཐོང་བ་དང་། སྦྱིན་སྲེག་མ་བྱས་པ་སོགས་ཀྱི་ཉེས་དམིགས་བསྟན།
སངས་རྒྱས་ཐམས་ཅད་བསྒོམ་པར་བྱ། ། གང་གིས་བྱང་ཆུབ་མ་ཐོབ་ན། ། འཁོར་ལོས་བསྒྱུར་བའི་གནས་སུ་དེས། ། སྐྱེ་ཞིང་སྐྱེ་བར་འགྱུར། ཞེས་པ་ནས། དེ་རྣམས་འཁོར་འགྱུར་ཐེ་ཚོམ་མེད། ། ཅེས་པས་ཐུན་མོང་གི་འབྲས་བུ་དང་། འདི་ནི་རང་བྱུང་བཅོམ་ལྡན་འདས། ། ཆོས་ཀྱི་འཁོར་ལོ་བསྐོར་བ་དང་། ། ཞེས་པ་ནས།
བུད་མེད་སྒྱུ་མའི་སྤྲོས་པ་ཡིས། ། འདོད་ཆགས་ཅན་ལ་ཆོས་གསུངས་སོ། ། ཞེས་པས་མཆོག་གི་འབྲས་བུ་བསྟན། བུད་མེད་སྒྱུ་མ་སངས་རྒྱས་ཉིད། ། སྒྱུ་མ་ཐམས་ཅད་སེལ་བར་བྱེད། ། ཅེས་པ་ནས། རང་གིས་བདེ་བ་མྱང་བར་ལྡན། ། ཞེས་པས་ཕྱག་རྒྱའི་མཚན་ཉིད་དང་། སྐྱེས་བུ་ཚུལ་ཁྲིམས་ལྡན་པ་དང་། ། བདེ་གཤེགས་བཀའ་ལས་མི་འདའ་ཞིང་། །
ཞེས་སོགས་ཚིག་རྐང་བཞིས་ཐབས་སྒྲུབ་པ་པོའི་མཚན་ཉིད་བསྟན། དེ་ནས་རྣལ་འབྱོར་མ་བདག་མེད་མ་གཙོ་མོ་དང་། ཞེས་པ་ནས། རྡོ་རྗེ་ཅན་ཀུན་བདག་དགྱེས་མཛོད། ། ཅེས་པས་རིགས་ལྔའི་བསྟོད་པ་བསྟན། དེ་ནས་བཅོམ་ལྡན་ཞེས་པ་ནས། དབྱངས་འདི་གསུངས་པ་ཞེས་པས་མཚམས་སྦྱར་ནས། ཐིག་སྐུད་གསར་པ་མཛེས་པར་ལྡན། ། ཞེས་པ་ནས། སྣ་ཚོགས་རྡོ་རྗེས་མཚན་པ་བྲི། །
ཞེས་པས་དཀྱིལ་འཁོར་གྱི་བྱ་བ་ཐིག་གདབ་པ་དང་རྡུལ་ཚོན་བྲི་བ་བསྟན། དེ་ནས་རྡོ་རྗེ་འཛིན་པའི་རྒྱལ་པོས་སྦྱིན་སྲེག་གི་གྲོང་ཁྱེར་རབ་ཏུ་ཕྱེ་བ་ཞེས་པ་ནས། སུ་ན་ར་ག་མ་ན་ཡ་མུ་ཞེས་པས་སྦྱིན་སྲེག་གི་བྱ་བ་བསྟན། བཞེངས་པ་དང་ལས་སྣ་ཚོགས་ཀྱི་སྦྱོར་བ་དང་། སྦྱིན་སྲེག་གི་ལེའུ་སྟེ་བརྒྱད་པའོ་ཞེས་པས་ལེའུའི་མཚན་བསྟན། འདི་དག་གིས་རྩ་རྒྱུད་ཀྱི་གང་དུ་ཕན་འདོགས་ཤེ་ན། བསྐྱེད་པའི་རིམ་པ་རྣམས་ནི་ལེའུ་གསུམ་པ་དང་། བརྒྱད་པ་དང་། ཕྱི་མའི་ལྔ་པར་ཕན་འདོགས་ཏེ། དེ་ཡང་གླུས་བསྐུལ་བ་ནི་ཚུལ་མི་འདྲ་བའི་ཚུལ་གྱིས་ཕན་འདོགས་ལ།
སྐུ་གསུང་ཐུགས་བྱིན་གྱིས་རླབས་པ་དང་། བསྟོད་པ་བསྡུས་པ་ནི་མ་ཚང་བ་ཁ་སྐོང་བའི་ཚུལ་གྱིས་ཕན་འདོགས། ཕྱག་རྒྱ་དང་སྒྲུབ་པ་པོའི་མཚན་ཉིད་ནི་ལེའུ་ལྔ་པར་ཅུང་ཟད་གསལ་བར་བྱེད་ལ། རིམ་གཉིས་སྤྱིའི་ངག་གི་དོན་ནི་ལེའུ་བརྒྱད་པ་དང་ཕྱི་མའི་གཉིས་པར་དོན་མདོར་བསྡུས་པའི་ཚུལ་གྱིས་ཕན་འདོགས། ལས་རྒྱས་པའི་ལྷའི་རྣལ་འབྱོར་གཉིས་དང་སྦྱིན་སྲེག་ནི་ལེའུ་གཉིས་པ་དང་། ཕྱི་མའི་ལེའུ་དང་པོ་དང་། དགུ་པ་དང་། བཅུ་པར་མ་ཚང་བ་ཁ་སྐོང་བ་དང་། ཅུང་ཟད་མི་གསལ་བ་གསལ་བར་བྱེད་པའི་ཚུལ་གྱིས་ཕན་འདོགས། རྡོ་རྗེ་སློབ་དཔོན་གྱི་མཚན་ཉིད་དང་མཉེས་པར་བྱེད་པ་དང་བཅས་པ་ནི་དམ་ཚིག་གི་ཚོགས་ཡིན་པས་ཐུན་མོང་དུ་མ་ཚང་བ་ཁ་སྐོང་ལ།
ནང་གི་སྦྱིན་སྲེག་ཚོགས་འཁོར་ནི་བརྟག་པ་གོང་འོག་གི་ལེའུ་བདུན་པ་གཉིས་སུ་ཅུང་ཟད་གསལ་བར་བྱེད་གསུངས། ལེའུ་དགུ་པ་འཆད་པ་ལ་རབ་གནས་བཤད་པ། སྟོབས་ཀྱི་བསྒྲུབ་པ་དྲག་ཤུགས་ཀྱི་ལས་དང་། གཙོ་བོ་རིགས་བཞི་སོ་སོའི་མཚན་ཉིད་དང་སྐུ་མདོག་ལ་སོགས་པ་དང་། སློབ་དཔོན་ལ་རིགས་དང་རྗེས་སུ་མཐུན་པའི་ཡོན་དབུལ་བ་དང་། རིགས་ལྔ་སོ་སོའི་གསང་སྔགས་ཕན་ཡོན་དང་བཅས་པ་དང་། དཀྱིལ་འཁོར་ནང་གི་དབྱིབས་བསྟན་པ་དང་། གཙོ་བོ་རྣམས་ཀྱི་རྒྱན་བསྟན་པའི་ཞར་ལ་ཕྱག་རྒྱ་བསྟན་པའི་ཚུལ་དང་བརྗོད་དོན་རིམ་པ་བདུན་དུ་གནས། གཞུང་དང་སྦྱར་ན། དེ་ནས་རྡོ་རྗེ་འཛིན་རྒྱལ་གྱི། །
རྡོ་རྗེ་སེམས་དཔའི་རབ་གནས་ནི། ། འཇིག་རྟེན་ཐ་སྙད་ལ་གནས་ཏེ། ། མདོར་བསྡུས་གནས་ནི་བསྟན་པར་བྱ། ། ཞེས་པ་ནས། ། རྡོ་རྗེ་བདུད་རྩིའི་རོ་མྱང་བའི་རྡོ་རྗེ་དེ་སྐད་ཅེས་བཀའ་སྩལ་ཏོ། ། ཞེས་པས་རབ་གནས་བསྟན། ནམ་མཁའི་ཁམས་ཀྱི་དབུས་གནས་པར། ། རྩེ་མོ་ལྔ་པ་བྲིས་པ་ཡིས། ། ཞེས་པ་ནས། ཕུར་བུའི་གདབ་པ་ཆེན་པོ་རྡོ་རྗེ་དེ་སྐད་ཅེས་བཀའ་སྩལ་ཏོ་ཞེས་པས་དྲག་ཤུགས་ཀྱི་ལས་བསྟན།
མ་མོའི་དཀྱིལ་འཁོར་དབུས་གནས་པར། ། རྟ་མགྲིན་རྣམ་པར་བསྒོམ་པར་བྱ། ། ཞེས་པ་ནས། ལྷ་མོ་རྣམས་ནི་ཕྱག་གཉིས་བརྗོད། ། གྲི་གུག་དང་ནི་ཐོད་པ་ཉིད། ། ཅེས་པས་རིགས་བཞི་སོ་སོའི་མཚན་ཉིད་དང་སྐུ་མདོག་ལ་སོགས་པ་བསྟན། ཀྱཻ་རྡོ་རྗེ་དཀྱིལ་འཁོར་མཆོག ། ཕན་པར་མི་རུང་དེ་བཞིན་ནོ། ། ཞེས་པ་ནས། སྐལ་བཟང་ཉི་མ་བདུན་རྒྱལ་པོ། །
ཞེས་པས་རིགས་དང་རྗེས་སུ་མཐུན་པའི་ཡོན་ཏན་བསྟན། དེ་ནས་རྡོ་རྗེ་འཛིན་པའི་རྒྱལ་པོ་ཞེས་པ་ལ་སོགས་པས་མཚམས་སྦྱར་ནས། ཨོཾ་དྷ་ར་དྷ་ར་ཞེས་སོགས་གཙོ་བོའི་སྔགས་ནས། དེ་རྣམས་དོན་ཡོད་དངོས་གྲུབ་སྩོལ། ། ཞེས་པས་རིགས་ལྔའི་སྔགས་ཕན་ཡོན་དང་བཅས་པ་བསྟན། སངས་རྒྱས་དཀྱིལ་འཁོར་དཀྱིལ་ཉིད་དང་། ། ཞེས་པ་ནས། ཐམས་ཅད་དུ་ནི་གྲུ་གསུམ་མོ། ། ཞེས་པས་རྡོ་རྗེ་ཅན་ལ་སོགས་པའི་དཀྱིལ་འཁོར་སོ་སོའི་ནང་གི་དབྱིབས་བསྟན། རྡོ་རྗེ་སེམས་དཔའ་ཕྱག་རྒྱ་ཆེ། །
ཞེས་པ་ནས། ཆགས་པའི་སྦྱོར་བས་བསྒོམ་པར་བྱ། ། ཞེས་པས་རིགས་ལྔའི་རྒྱན་དང་ཕྱག་རྒྱ་བསྟེན་ཚུལ་བསྟན། ལས་སྣ་ཚོགས་བསྒྲུབ་པའི་ལེའུ་སྟེ་དགུ་པའོ་ཞེས་པས་ལེའུའི་མཚན་བསྟན། འདི་དག་གིས་རྩ་རྒྱུད་ཀྱི་གང་དུ་ཕན་འདོགས་ཤེ་ན། རབ་གནས་ནི་ཕྱི་མའི་ལེའུ་དང་པོར་ཤིན་ཏུ་ཕན་འདོགས་ལ། རབ་གནས་ཀྱི་ཞར་ལ་བྱུང་བའི་བསྟོད་པ་དང་། བདུད་རྩི་མྱང་བ་ནི་བསྐྱེད་རིམ་དང་སྨིན་བྱེད་ཀྱི་སྐབས་ཀུན་ཏུ་ཁ་སྐོང་། ཧེ་རུ་ཀ་བཞིའི་སྐུ་མདོག་དང་རྒྱན་ནི་ལེའུ་གསུམ་པ་ལ་སོགས་པ་བསྐྱེད་པའི་རིམ་པའི་ཆ་རྣམས་སུ་གཙོ་བོར་ཁ་སྐོང་ལ། དྲག་ཤུལ་གྱི་ལས་ནི་དྲོད་ཆེན་པོ་ཐོབ་པར་བྱེད་པའི་ཐབས་ཡིན་པས་ལེའུ་དྲུག་པར་ཁ་སྐོང་།
སྔགས་ཀྱི་བཟླས་པ་ནི་ལེའུ་གཉིས་པར་ཁ་སྐོང་། སློབ་དཔོན་གྱི་ཡོན་དང་ནང་གི་དཀྱིལ་འཁོར་གྱི་དབྱིབས་ནི་ལེའུ་བཅུ་པ་ལ་སོགས་པ་སྨིན་བྱེད་སྟོན་པ་རྣམས་སུ་མ་ཚང་བ་ཁ་སྐོང་གསུངས། ལེའུ་བཅུ་པ་འཆད་པ་ལ་ཀུན་འདར་དང་ཀུན་བཟང་གི་སྤྱོད་པ་དང་། སྐྱེ་མཆེད་བྱེད་བྱིན་གྱིས་རླབས་པའི་དགོས་པ། མངོན་པར་ཤེས་པ་དྲུག་བསྟན་པ་དང་གསུམ་དུ་ཡོད། གཞུང་དང་སྦྱར་ན། དེ་ནས་རྡོ་རྗེ་འཛིན་རྒྱལ་གྱི། ། སྤྱོད་པའི་མཚན་ཉིད་བཤད་པར་བྱ། ། ཞེས་པ་ནས། དེ་རྣམས་འཇིགས་ཤིང་སྐྲག་ནས་སྟེར། །
ཞེས་པས་སྤྱོད་པ་དང་པོ་བསྟན། ནགས་ཚལ་བདག་པོའི་རིགས་ཀུན་ནི། ། རྡོ་རྗེ་ཅན་དེའི་འཁོར་དུ་འགྱུར། ། ཞེས་པས་ཀུན་བཟང་གི་སྤྱོད་པ་བསྟན། སྐྱེས་པ་དང་ནི་སྐྱེ་བ་ཀུན། ། ཞེས་པ་ནས། མངོན་ཤེས་ལྔ་ཡི་སྦྱོར་བ་ཡིས། ། སངས་རྒྱས་མངོན་ཤེས་ཐོབ་པར་འགྱུར། ། ཞེས་པས་མངོན་ཤེས་དྲུག་བསྟན། རྡོ་རྗེ་སྐྱེ་མཆེད་རྣམ་པར་དག་པའི་ལེའུ་སྟེ་བཅུ་པའོ་ཞེས་པས་ལེའུའི་མཚན་བསྟན།
རྩ་རྒྱུད་ཀྱི་གང་དུ་ཕན་འདོགས་ན་ལེའུ་དྲུག་པ་དང་། ཕྱི་མའི་ལེའུ་གཉིས་པ་དང་། གསུམ་པ་ཅུང་ཟད་ཙམ་ཕན་འདོགས་ལ། སྐྱེ་མཆེད་བྱིན་གྱིས་རླབས་པ་ནི་ཕྱི་མའི་ལེའུ་གསུམ་པར་ཕན་འདོགས་གསུངས། ལེའུ་བཅུ་གཅིག་པ་འཆད་པ་ལ་ལས་བཞིའི་ལྷའི་རྣལ་འབྱོར་དང་། ལས་བཞིའི་བསམ་པའི་ཁྱད་པར་དང་། གང་ལས་གང་དབང་དུ་བྱ་བ་ཕྱག་རྒྱ་བསྟེན་པའི་ཐབས་དང་བཅས་པ་དང་། ལས་ཀྱི་སྔགས་ཀྱི་མཐའ་རྟེན་བསྟན་པ་དང་བཞི་ཡོད། གཞུང་དང་སྦྱར་ན། ཕན་པ་ཉིད་ཀྱི་ཞི་བ་སྟེ། །
ཞེས་སོགས་རྐང་པ་བཞིས་ལྷའི་རྣལ་འབྱོར་དང་། ཞི་བའི་སེམས་ཀྱིས་ཞི་བ་སྟེ། ། ཞེས་པ་ནས། གདུག་པའི་སེམས་ཀྱིས་བསད་པར་བྱ། ། ཞེས་པས་བསམ་པའི་ཁྱད་པར་བསྟན། འཕྲོག་པ་ལས་ནི་དཀར་མོ་སྟེ། ། ཞེས་པ་ནས། འདོད་པས་གོས་པར་མི་འགྱུར་རོ། ། ཞེས་པས་ཕྱག་རྒྱ་བསྟེན་ཚུལ་བསྟན། མཐར་ནི་སྭཱཧཱས་ཞི་བ་སྟེ། །
ཞེས་པ་ནས། དབང་དང་དགུག་ལ་ཛཿདང་ཧྲིཿ ། ཞེས་པས་ལས་སྔགས་ཀྱི་མཐར་རྟེན་བསྟན། ལས་ཐམས་ཅད་པའི་ལེའུ་སྟེ་བཅུ་གཅིག་པའོ་ཞེས་པས་ལེའུའི་མཚན་བསྟན། རྩ་རྒྱུད་ཀྱི་གང་ལ་ཕན་འདོགས་ན་ལེའུ་གཉིས་པ་དང་། ཕྱི་མའི་ལེའུ་དགུ་པ་དང་། བཅུ་པར་ལས་ཀྱི་ཚོགས་གསུངས་ཀྱང་། ལས་བཞིར་ཕྱེ་བའི་ལྷའི་རྣལ་འབྱོར་དང་། སྔགས་ཀྱི་མཐའ་རྟེན་མ་གསུངས་པ་ཁ་སྐོང་བ་དང་། མི་གསལ་བ་གསལ་བར་བྱེད་པ་ཡིན་གསུངས།
ལེའུ་བཅུ་གཉིས་པ་འཆད་པ་ལ། དེ་ནས་རྡོ་རྗེ་འཛིན་རྒྱལ་གྱི། ། ཞེས་སོགས་རྐང་པ་བཞིས་བཤད་པར་དམ་བཅའ་བ་དང་། མེ་ཏོག་འབྲས་བུས་བརྒྱན་པ་དང་། ། རི་ཁྲོད་དང་ནི་སྨན་ལྗོངས་སུ། ། ཞེས་པས་བསྒོམ་པའི་གནས་བསྟན། བསྒོམ་བྱ་མངོན་རྟོགས་ཀྱི་རིམ་པ་ལ་སྔོན་འགྲོ་ཚོགས་གཉིས་བསགས་པ། དངོས་གཞི་རྣམ་སྣང་གི་ཡན་ལག་གཞལ་ཡས་ཁང་བསྐྱེད་པ། རྗེས་སུ་ཆགས་པ་རྡོ་རྗེ་སེམས་དཔའ་ཡན་ལག་རྒྱུ་དང་འབྲས་བུས་རྡོ་རྗེ་འཛིན་བསྐྱེད་པ། ཞར་བྱུང་བདག་མེད་ལྷ་མོ་བཅོ་ལྔའི་དཀྱིལ་འཁོར་བསྟན་པ།
དབང་བསྐུར་བ་མི་བསྐྱོད་པ་ལ་སོགས་ཀྱི་ཡན་ལག་ལྷག་མ་བཞི་བསྟན་པ། བཟླས་པའི་མན་ངག་བསྟན་པ་དང་དྲུག་ཏུ་ཡོད། གཞུང་དང་སྦྱར་ན། རྡོ་རྗེ་སྐྱིལ་ཀྲུང་བཅས་ནས་ནི། །

བླ་མ་སངས་རྒྱས་མཆོད་པར་བྱ། ། ཞེས་པ་ནས། ཨཏྨ་ཀོ྅ཧཾ་ཞེས་པས་ཚོགས་གཉིས་བསགས་པ་བསྟན། ནམ་མཁའི་ཁམས་ཀྱི་དབུས་གནས་པར། ། སྣ་ཚོགས་རྡོ་རྗེ་བསྒོམ་པར་བྱ། ། ཞེས་པ་ནས། བསམ་ནས་བགེགས་ནི་བསྐྲད་པར་བྱ། ། ཞེས་པས་ཕྱིའི་སྲུང་འཁོར་དང་། ནམ་མཁའི་ཁམས་ཀྱི་དབུས་གནས་པར། ། རྡོ་རྗེ་དཀྱིལ་འཁོར་བསྒོམ་པར་བྱ། ། ཞེས་པ་ནས།
བྷྲུྃ་ལས་གནས་ནི་བསམ་ནས་སུ། ། ཞེས་པས་གཞལ་ཡས་ཁང་བསྐྱེད་པ་བསྟན། རྣམ་པ་ལྔ་ནི་རབ་བརྟག་བྱ། ། ཞེས་པ་ནས། ཧཱུྃ་ཨཱཿཨོཾ་ལས་བྱུང་བ་འོ། ། ཞེས་པས་རྒྱུ་རྡོར་འཛིན་བསྐྱེད་ཅིང་འབྲས་བུ་རྡོར་འཛིན་བཞེངས་པ་དང་། དེས་མིག་སོགས་སྐྱེ་མཆེད་དང་། གནས་གསུམ་བྱིན་གྱིས་རླབས་པ་བསྟན། རྡོ་རྗེ་དཀར་མོ་ཆུ་བདག་མ། ། ཞེས་པ་ནས།
མཁའ་འགྲོའི་དཀྱིལ་འཁོར་ཉིད་དུ་བསྒོམ། ། ཞེས་པས་ཞར་བྱུང་བདག་མེད་མའི་དཀྱིལ་འཁོར་བསྟན། བྱང་ཆུབ་རྡོ་རྗེ་སངས་རྒྱས་ལ། ། ཞེས་པ་ནས། ལྕེ་ཡིས་རྡོ་རྗེ་བདུད་རྩི་མྱང་། ། ཞེས་པས་ཡན་ལག་ལྷག་མ་བཞི་བསྟན། ནང་དུ་བརྗོད་པའི་སྦྱོར་བ་ལས། ། བརྟུལ་ཞུགས་ཅན་གྱིས་སྔགས་བཟླས་བྱ། ། ཞེས་པས་བཟླས་པའི་མན་ངག་བསྟན། རྣལ་འབྱོར་མ་ཞེས་བྱ་བའི་ལེའུ་སྟེ་བཅུ་གཉིས་པའོ་ཞེས་པས་ལེའུའི་མཚན་བསྟན།
རྩ་རྒྱུད་ཀྱི་གང་དུ་ཕན་འདོགས་ན་ལེའུ་གསུམ་པ་དང་། བརྒྱད་པ་དང་། ཕྱི་མའི་ལེའུ་ལྔ་པ་རྣམས་སུ་ཤིན་ཏུ་ཕན་འདོགས། ལེའུ་བཅུ་གཅིག་པའི་ཀུ་རུ་ཀུལླེའི་ལམ་ཞར་ལས་བྱུང་བའི་ཚུལ་གྱིས་ཕན་འདོགས། བཟླས་པའི་མན་ངག་ནི་ལེའུ་བཅུ་པ་དང་། ཕྱི་མའི་ལྔ་པ་དང་། དགུ་པ་དང་། བཅུ་པར་ཚུལ་མི་འདྲ་བའི་ཚུལ་གྱིས་ཕན་འདོགས་གསུངས། ལེའུ་བཅུ་གསུམ་པ་ལ་རྗོད་བྱེད་ཀྱི་ཚོགས་བསྟན་པ་དང་། བརྗོད་བྱའི་ཚོགས་བསྟན་པ་དང་།
དེ་ལ་འཁོར་རྣམས་ཀྱིས་རྗེས་སུ་ཡི་རང་བསྟན་པ་དང་། སྤྱོད་པ་དང་དམ་ཚིག་བསྟན་པ་དང་བཞིའི་སྒོ་ནས་འཆད་པ་བསྡུས་དོན་ས་བཅད་ལས་གསུངས། གུར་རྒྱན་ལས། ཐབས་དང་ཤེས་རབ་ཀྱི་རྒྱུད་ཀྱི་གྲངས་ལ་སོགས་པ་དོན་ཚན་དྲུག་ཏུ་གསུངས་པས་དེ་བཞིན་དུ་བརྗོད་ན། དེ་ནས་བྱམས་པ་ལ་སོགས་པས་ཞེས་པ་ནས། རྣལ་འབྱོར་མ་ཡི་རྒྱུད་བཤད་དོ། ། ཞེས་པས་རྣལ་འབྱོར་མའི་རྒྱུད་ཀྱི་དོན་དང་། ཕ་རྒྱུད་སྡེ་བརྒྱད། མ་རྒྱུད་དྲུག་སྟེ་བཅུ་བཞིར་ཕྱེ་བ་བསྟན། དམན་པ་རྣམས་ལ་བྱ་བའི་རྒྱུད། །
ཅེས་སོགས་རྐང་པ་བཞིས་རྒྱུད་སྡེ་བཞི་གསུངས་པའི་དགོས་པ་བསྟན། དེ་ནས་བྱང་ཆུབ་སེམས་དཔའ་རྣམས་ཀྱིས་བཅོམ་ལྡན་འདས་ལ་གསོལ་པ། ཞེས་པ་ནས། དེས་ནི་སངས་རྒྱས་བསྟན་པའོ། ། ཞེས་པས་བརྗོད་བྱའི་དོན་ཐབས་ཤེས་དབྱེར་མེད་ཀྱི་བྱང་ཆུབ་ཀྱི་སེམས་བསྟན། དེ་ནས་བཅོམ་ལྡན་འདས་རྣམས་དང་། ། ཞེས་པ་ནས། ཡེ་ཤེས་རྒྱ་མཚོ་ཉན་པར་འགྱུར། ། ཞེས་པས་འཁོར་རྣམས་ཀྱི་རྗེས་སུ་ཡི་རང་བསྟན། དེ་ནས་རྡོ་རྗེ་འཛིན་རྒྱལ་ནི། །
བདེ་བ་ཆེན་པོ་རྣམ་འཕེལ་བས། ། དམ་ཚིག་ཐམས་ཅད་བཤགས་པར་བྱ། ། ཞེས་པ་ནས། ནམ་ཡང་སྨད་པར་མི་བྱ་འོ། ། ཞེས་པས་དམ་ཚིག་དང་སྤྱོད་པ་བསྟན། སྤྱོད་པ་ཇི་ལྟར་བསྟན་ན་གཞུང་དེའི་ནང་ཚན། ཇི་ལྟར་བདེ་བ་བདེ་གཟུགས་ན། ། ཇི་ལྟར་འདོད་པར་སྤྱད་པར་བྱ། ། ཞེས་པ་ནས། དམ་པའི་དེ་ཉིད་འགྲུབ་པར་འགྱུར། །
ཞེས་པས་སྤྱོད་པ་བསྟན། རྡོ་རྗེ་སྡོམ་པའི་ལེའུ་བཅུ་གསུམ་པའོ་ཞེས་པས་ལེའུའི་མཚན་བསྟན། རྩ་རྒྱུད་ཀྱི་གང་དུ་ཕན་འདོགས་ན་ལྟ་བ་ནི་ལེའུ་དང་པོ་དང་། ལྔ་པ་དང་། དགུ་པ་དང་། ཕྱི་མའི་ལེའུ་གསུམ་པ་དང་བཞི་པར་ཕན་འདོགས། དམ་ཚིག་དང་སྡོམ་པ་སྤྱོད་ལམ་དང་བཅས་པ་ནི་ལེའུ་གཉིས་པ་དང་། གསུམ་པ་དང་། ཕྱི་མའི་ལེའུ་གསུམ་པར་ཕན་འདོགས་གསུངས། ལེའུ་བཅུ་བཞི་པ་འཆད་པ་ལ་འབྲིང་གི་དངོས་གྲུབ་བསྒྲུབ་པ་དང་།
ཀུན་རྫོབ་ཏུ་དངོས་གྲུབ་ཐམས་ཅད་འབྱུང་བའི་འཐད་པ། གསང་དབང་ཤེར་དབང་གཉིས་ཀྱི་གསལ་བྱེད་དང་། གདུག་པ་ཅན་བསྒྲལ་བའི་ཆོ་ག་དང་། ཁྲོ་བོ་བཅུའི་སྲུང་འཁོར་དང་། རྫོགས་རིམ་བསྒོམ་པ་དང་། འབྲས་སུ་སངས་རྒྱས་ཀྱི་མཚན་ཉིད་དང་། རིམ་གཉིས་བསྒོམ་པའི་འཐད་པ། བསྒོམ་དགོས་པའི་འཐད་པ། སངས་རྒྱས་ཀྱི་མཚན་ཉིད་དང་བཅས་པ་དང་། རྡོ་རྗེ་ཡན་ལག་མེད་པའི་སྒྲུབ་ཐབས་དང་།
རིགས་ཐམས་ཅད་ཀྱི་བདག་པོ་བྱང་ཆུབ་ཀྱི་སེམས་རྒྱས་པར་བསྟན་པ་དང་། དཀྱིལ་འཁོར་དང་འབྲེལ་བའི་བྱ་བ་སྣ་ཚོགས་བསྟན་པ་དང་། ཕྱི་ནང་གི་སྦྱིན་སྲེག་དང་། རྫོགས་རིམ་དཀྱིལ་འཁོར་ཉེ་རྒྱུ་དང་ཐུན་མོང་དུ་བསྟན་པ་དང་། དཀྱིལ་འཁོར་གྱི་ས་བཟུང་བའི་བྱ་བ་དང་། མཆོད་པའི་བྱ་བ་སྟེ་དོན་ཚན་བཅོ་ལྔ་བྱུང་། རིམ་བཞིན་གཞུང་དང་སྦྱར་ན། དེ་ནས་བཅོམ་ལྡན་འདས་རྡོ་རྗེ་ཆེན་པོ་རྡོ་རྗེ་གསོར་བར་བྱེད་པ་ཞེས་པ་ནས། རབ་ཏུ་བྱུག་པ་དང་མིག་སྨན་རྡོ་རྗེ་ཞེས་བྱ་བའི་ཏིང་ངེ་འཛིན་ནོ་ཞེས་པས་རིག་འཛིན་འཁོར་ལོས་བསྒྱུར་བ་དང་རི་ལུའི་རིག་པ་འཛིན་པ་དང་། ཉི་མའི་རིག་པ་འཛིན་པ་ལ་སོགས་པ་དངོས་གྲུབ་འབྲིང་གི་ཚོགས་རྣམས་བསྟན།
དེ་ནས་དེ་བཞིན་གཤེགས་པ་ཞེས་སོགས་ཀྱིས་མཚམས་སྦྱར་ནས། ཨེ་མ་ཧོ་རྡོ་རྗེ་ཨེ་རྡོ་རྗེ། ། ཨེ་མ་རྡོ་རྗེའི་བསྟན་པ་ནི། ། ཆོས་རྣམས་ཐམས་ཅད་སྟོང་པ་ལགས། ། གང་ཕྱིར་དངོས་གྲུབ་རབ་གནས་པ། ། ཞེས་པ་ནས། སེམས་ཉིད་དུ་ནི་འདོད་པར་བྱ། ། ཞེས་སོགས་ཀྱིས་ཆོས་ཐམས་ཅད་ངོ་བོས་སྟོང་ཞིང་སེམས་ཀྱི་ཆོ་འཕྲུལ་མིན་པའི་གནད་ཀྱི་ཇི་ལྟར་མོས་པའི་ཉམས་ལེན་བྱས་པ་ལས་དངོས་གྲུབ་གང་འདོད་འབྱུང་བ་བསྟན། ཤིན་ཏུ་བཞིན་མཛེས་མིག་ཡངས་མ། ། ཞེས་སོགས་དང་།
ཕྱི་ནས་དེ་ཡི་བདེ་ཅན་དུ། ། རྡོ་རྗེ་སེམས་དཔའ་གཞུག་པར་བྱ། ། ཞེས་པ་ནས། འཇིག་རྟེན་འདི་ནི་དབང་དུ་བྱེད། ། ཅེས་པས་གསང་དབང་དང་ཤེར་དབང་གི་གསལ་བྱེད་བསྟན། གང་གི་དཀོན་མཆོག་གསུམ་བསད་དང་། ། གང་གི་སེམས་ཅན་ཟད་བྱས་དང་། ། ཞེས་པ་ནས། རྣམ་པར་རྟོག་པ་ཆེན་པོ་གསོད་པ་རྡོ་རྗེ་ཞེས་བྱ་བའི་ཏིང་ངེ་འཛིན་ནོ་ཞེས་པས་གདུག་པ་ཅན་བསྒྲལ་བའི་ཆོ་ག་བསྟན། དེ་ནས་རྡོ་རྗེ་འཛིན་རྒྱལ་ནི། །
ཞེས་སོགས་རྐང་པ་བཞིས་མཚམས་སྦྱར་ནས། རྡོ་རྗེ་ཁྲོ་བོ་སྐྱེས་བུ་ཆེ། ། ཐམས་ཅད་ཞལ་གཅིག་ཕྱག་གཉིས་པ། ། སྙིང་ཁར་མནན་པའི་ཁུ་ཚུར་མཛུབ། ། གཡས་ན་རང་གི་མཚོན་ཆ་བརྒྱད། ། ཅེས་པ་ནས། བསྲུང་བའི་དམ་ཚིག་སྟོབས་ཀྱི་རྣམ་པར་རྒྱལ་བ་རྡོ་རྗེ་ཞེས་བྱ་བའི་ཏིང་ངེ་འཛིན་ནོ་ཞེས་པས་ཁྲོ་བཅུའི་སྲུང་འཁོར་བསྟན། དེ་ནས་བཅོམ་ལྡན་དཔའ་ཆེན་པོ། ། རང་གི་བྱིན་རླབས་རིམ་གནས་ཏེ། ། ཞེས་པ་ནས།
ཀྱཻ་རྡོ་རྗེའི་རྣམ་པར་གསལ། ། ཞེས་པས་རྫོགས་རིམ་ཕྲ་མོའི་རྣལ་འབྱོར་དང་ཕྱག་རྒྱའི་རྣལ་འབྱོར་བསྟན། བེམ་མིན་རྣམ་པ་ཧེ་རུ་ཀ ། ཞེས་པ་ནས། སངས་རྒྱས་ལྔ་དང་དུ་མ་ནི། ། བདེ་བར་ཕྱིན་ཞིང་རྣམ་པར་སད། ། ཅེས་པས་ཡིད་དང་ལུས་གནས་གྱུར་སོགས་དང་སངས་རྒྱས་དེའི་མིང་ཀྱཻ་རྡོ་རྗེ་བསྟན། དེ་ནས་བྱང་ཆུབ་སེམས་དཔའ་ཆེན་པོ་ཞེས་པ་ནས། ཚིག་འདི་དག་སྨྲས་པ་ཞེས་པས་མཚམས་སྦྱར། འཕགས་པའི་རྣམ་པ་གཞལ་བའི་ཕྱིར། །
བསྒོམ་པ་ཡང་དག་རབ་ཏུ་གྲགས། ། ཞེས་སོགས་དང་། ཕྱག་ན་རྡོ་རྗེས་གསོལ་པ་ཞེས་པ་ནས། སངས་རྒྱས་ཉིད་དོ་ཞེས་པས་སྦྱང་གཞི་གཉིས་དང་འབྲས་བུ་གཉིས་ལ་དམིགས་ནས་རིམ་གཉིས་བསྒོམ་པའི་འཐད་པ་དང་། སངས་རྒྱས་ཉིད་དོ་ཅི་ལགས་ཞེས་པ་ནས། དམ་པའི་བདེ་བ་ཆེན་པོའི་གནས་རྡོ་རྗེ་ཞེས་བྱ་བའི་ཏིང་ངེ་འཛིན་ནོ་ཞེས་པས་སངས་རྒྱས་ཀྱི་མཚན་ཉིད་བསྟན། དེ་ནས་བཅོམ་ལྡན་འདས་དཔའ་བོ་ཆེན་པོ་རྡོ་རྗེ་འདོད་པ་བདེ་བ་ཆེན་པོ་རྡོ་རྗེ་ཡན་ལག་མེད་པ་ཞེས་པ་ནས། རྡོ་རྗེ་ཡན་ལག་མེད་པ་བསྒྲུབ་ཅེས་པས་ལས་རྒྱས་པའི་ལྷའི་རྣལ་འབྱོར་གཅིག་བསྟན། མ་བཅོམ་མཆོག་གི་ས་བོན་ནི། ། ཞེས་པ་ནས།
ལུས་ཀྱི་རང་བཞིན་རྙོག་པ་མེད། ། འཁོར་ཐམས་ཅད་ཀྱིས་དེ་སྐད་ཅེས་བཀའ་སྩལ་ཏོ་ཞེས་པས་རིགས་ཐམས་ཅད་ཀྱི་བྱང་ཆུབ་ཀྱི་སེམས་ཡི་གེ་ཧཱུྃ་གི་ཆེ་བ་དང་། རིགས་ལྔ་དང་། ཡབ་ལྔ་དང་། ཡུམ་ལྔ་དང་། འཁོར་ཐམས་ཅད་ཀྱི་བྱང་ཆུབ་སེམས་བསྟན། དེ་ནས་བཅོམ་ལྡན་འདས་སྣ་ཚོགས་བྱེད་པ་ཞེས་པ་ནས། སྒེག་པས་བྱང་ཆུབ་བསྒྲུབ་པའི་ཐབས། ། ཞེས་པས་གར་ལ་སོགས་པ་མཆོད་པའི་བྱ་བ་སྣ་ཚོགས་བསྟན། དེ་ནས་བཅོམ་ལྡན་དམ་ཚིག་རྡོ་རྗེ་མཉེས་པར་བྱེད་པ་ཞེས་པ་ནས།
བསོད་ནམས་དང་ཡེ་ཤེས་ཀྱི་ཚོགས་རྒྱ་ཆེན་པོ་རྒྱ་མཚོ་རྡོ་རྗེ་ཞེས་པའི་ཏིང་ངེ་འཛིན་ནོ་ཞེས་པས་ཕྱི་ནང་གི་སྦྱིན་སྲེག་བསྟན། དེ་ནས་བཅོམ་ལྡན་འདས་དེ་བཞིན་གཤེགས་པ་ཐམས་ཅད་ཀྱི་རྗེས་སུ་ཆགས་པ་ཞེས་པ་ནས། སྒྲོལ་མའི་དངོས་གྲུབ་རབ་བསྒྲུབ་བྱ། ། ཞེས་པས་དཀྱིལ་འཁོར་ཉེ་རྒྱུ་དང་ཐུན་མོང་བ་བསྟན། དེ་ནས་བཅོམ་ལྡན་རྡོ་རྗེ་གར། ། ཞེས་པ་ནས། འདི་ནི་དམ་ཚིག་རིམ་པའི་མཆོག ། ཅེས་པས་དཀྱིལ་འཁོར་གྱི་ས་བཟུང་བ་བསྟན། མེ་ཏོག་འདི་རྣམས་བཟང་ཞིང་དགེ ། ཞེས་པ་ནས།
རྡོ་རྗེ་བཟུང་བའི་སྔགས་སོ་ཞེས་པས་མཆོད་པའི་བྱ་བ་བསྟན། དངོས་པོ་སྣ་ཚོགས་རྣམ་པར་ཕྱེ་བའི་ལེའུ་སྟེ་བཅུ་བཞི་པའོ་ཞེས་པས་ལེའུའི་མཚན་བསྟན། རྩ་རྒྱུད་ཀྱི་གང་དུ་ཕན་འདོགས་ན་སྨིན་བྱེད་རྣམས་ནི་ལེའུ་བཅུ་པ་དང་། ཕྱི་མའི་ལེའུ་གསུམ་པ་དང་ལྔ་པར་ཕན་འདོགས། ལྟ་བ་ནི་དང་པོ་དང་། ལྔ་པ་དང་། དགུ་པ་དང་ཕྱི་མའི་ལེའུ་གསུམ་པ་དང་། བཞི་པར་ཕན་འདོགས། རིམ་པ་གཉིས་ཀྱི་སྤྱིའི་ངག་ནི་ལེའུ་བརྒྱད་པ་དང་། ཕྱི་མའི་ལེའུ་གཉིས་པར་ཕན་འདོགས།
རྫོགས་པའི་རིམ་པ་ཕྲ་མོའི་རྣལ་འབྱོར་ནི་ལེའུ་དང་པོ་དང་། བརྒྱད་པར་མ་ཚང་བ་ཁ་སྐོང་། ཕྱག་རྒྱའི་རྣལ་འབྱོར་ནི་ལེའུ་ལྔ་པ་དང་། བརྒྱད་པར་མི་གསལ་བ་གསལ་བར་བྱེད་པའི་ཚུལ་གྱིས་ཕན་འདོགས། ལས་ཀྱི་ཚོགས་རྣམས་ནི་ལེའུ་གཉིས་པ་དང་། ཕྱི་མའི་ལེའུ་དགུ་པ་དང་། བཅུ་པར་གྲུབ་ཆེན་བརྒྱད་ནི་མ་ཚང་བ་ཁ་སྐོང་ལ། མངོན་སྤྱོད་ཀྱི་ལས་ནི་མི་གསལ་བ་གསལ་བར་བྱེད་ཅིང་། ཁྲོ་བཅུའི་སྲུང་འཁོར་ནི་དེ་དག་ཏུའང་མ་ཚང་བ་ཁ་སྐོང་ལ། ལེའུ་གསུམ་པ་ལ་སོགས་པ་བསྐྱེད་པའི་རིམ་པ་ཀུན་ཏུ་ཡང་མ་ཚང་བ་ཁ་སྐོང་།
ནང་གི་སྦྱིན་སྲེག་ནི་བརྟག་པ་གོང་འོག་གི་བདུན་པ་གཉིས་སུ་གསལ་བར་བྱེད། ཕྱིའི་སྦྱིན་སྲེག་ནི་ཕྱི་མའི་ལེའུ་དང་པོར་གསལ་བར་བྱེད། འབྲས་བུ་ནི་ལེའུ་དང་པོ་དང་ཕྱི་མའི་ལེའུ་གཉིས་པར་མ་ཚང་བ་ཁ་སྐོང་བར་བྱེད་གསུངས། ལེའུ་བཅོ་ལྔ་པ་འཆད་པར་བྱེད་པ་ལ་ཧེ་རུ་ཀ་གསུམ་ཀྱི་རྣལ་འབྱོར་དང་། ཀུ་རུ་ཀུལླེ་དང་། རྣལ་འབྱོར་རྒྱུད་ཀྱི་གླེང་གཞི་དང་། ལས་རྒྱས་པའི་ལྷའི་རྣལ་འབྱོར་དང་། ཉེ་རྒྱུ་བསྟན་པ་དང་། དབང་གི་རྐང་གྲངས་དང་། དམ་ཚིག་ཚོགས་བསྟན་པ་དང་།
དངོས་གྲུབ་ཐམས་ཅད་འབྱུང་བའི་རྩ་བའི་བླ་མ་ལ་གུས་པར་བྱས་པ་དང་། རིགས་ལྔ་བདག་མེད་མ་དང་བཅས་པའི་བསྟོད་པ་དང་དོན་ཚན་དགུ་གསུངས་པ་ལགས། རིམ་བཞིན་གཞུང་དང་སྦྱར་ན། དེ་ནས་རྡོ་རྗེ་འཛིན་རྒྱལ་པོ། ། ཞེས་པ་ནས། ཞལ་གསུམ་ཉིད་དུ་སྦྱོར་བ་བྱ། ། ཞེས་པས་སྐུ་རྡོ་རྗེ་ཞལ་གཅིག་ཕྱག་གཉིས་པ་དང་། གསུང་རྡོ་རྗེ་ཞལ་གསུམ་ཕྱག་བཞི་པ་དང་། ཐུགས་རྡོ་རྗེ་ཞལ་གསུམ་ཕྱག་དྲུག་པ་རྣམས་བསྟན། མདོག་དམར་ཕྱག་ནི་བཞི་པ་དང་། །
ཞེས་སོགས་རྐང་པ་ལྔས་ཀུ་རུ་ཀུལླེ་བསྟན། བཙུན་མོའི་ཆོས་ལ་གནས་པ་ནི། ། ཞེས་པ་ནས། དོན་བྱེད་ནུས་དང་འཆར་སོགས་སོ། ། ཞེས་པས་བླ་མེད་ཕ་རྒྱུད་ཀྱི་གླེང་གཞི་བསྟན། ལམ་གྱི་དེ་ཉིད་ལས་སྐྱེས་པ། ། ཐུབ་པ་ཆེན་པོ་འཇིག་རྟེན་མགོན། ། ཞེས་པ་ནས། སྙིང་གི་བདེ་བ་བསྐུལ་བ་ཞེས་བྱ་བའི་ཏིང་ངེ་འཛིན་ནོ་ཞེས་པས་འཇིག་རྟེན་དབང་ཕྱུག་ལ་སོགས་པ་རྒྱས་པའི་ལྷ་བཅུ་དང་། དེ་དག་གི་སྔགས་བཅུ་དང་།
ཕན་ཡོན་བཅུ་ལ་སོགས་པ་བསྟན། དེ་ནས་བཅོམ་ལྡན་འདས་ཀྱིས་རྡོ་རྗེ་ནག་པོ་ཆེན་པོའི་སྒྲུབ་ཐབས་འདི་ཞེས་པ་ནས། དེ་ནས་མེ་ལ་གདུང་བར་བྱ། དེ་ཡི་དུས་ན་མི་སྣང་འགྱུར། ། ཞེས་པས་རྡོ་རྗེ་ནག་པོ་ཆེན་པོའི་སྒྲུབ་ཐབས་འཕྲིན་ལས་དང་བཅས་པ་བྱེ་བྲག་ཏུ་བསྟན། དེ་ནས་གཞན་ཡང་རབ་བཤད་པ། ། ཕྱག་རྒྱའི་དངོས་གྲུབ་བསྒོམ་པ་ཉིད། ། ཅེས་པ་ནས། ཐམས་ཅད་འདྲེན་པར་འགྲུབ་པར་འགྱུར། ། ཞེས་པས་ཉེ་རྒྱུའི་ཉམས་ལེན་དང་།
ཞག་གྲངས་དང་། མིའི་ཕྱག་རྒྱ་དགོས་པ་ལ་སོགས་པ་བསྟན། ཆུ་ཡི་དབང་ནི་དང་པོ་སྟེ། ། ཞེས་པ་ནས། དེ་འདིར་དབང་གི་ཆོ་ག་འོ། ། ཞེས་པས་དབང་གི་རྐང་གྲངས་བསྟན། སློབ་དཔོན་སྨད་པར་མི་བྱ་སྟེ། ། ཞེས་པ་ནས། མཁས་པས་ཆོ་ག་བཞིན་དུ་བྱ། ། ཞེས་པས་དམ་ཚིག་ཚོགས་བསྟན།
དེ་ནས་བཅོམ་ལྡན་འདས་བྱང་ཆུབ་སེམས་དཔའ་ཐམས་ཅད་དང་ཞེས་པ་ནས། ཐམས་ཅད་གཟིར་ལ་ཕྱག་འཚལ་བསྟོད། ། ཅེས་པས་རིགས་ལྔ་དང་བདག་མེད་མའི་བསྟོད་པ་བསྟན། དེ་ནས་བཅོམ་ལྡན་འདས་བྱང་ཆུབ་སེམས་དཔའ་ཐམས་ཅད་ཀྱི་ཞེས་པ་ལ་སོགས་པས་མཚམས་སྦྱར་ནས། སློབ་དཔོན་སྟོན་པར་གྱུར་པ་ནི། ། སངས་རྒྱས་ཀུན་གྱིས་ཕྱག་མཛད་པ། ། བདག་ཅག་རྣམས་ཀྱི་ཕ་དང་མ། ། འདི་ཉིད་ཡིད་ལ་བསམ་པར་བྱ། ། ཞེས་པ་ལ་སོགས་པས་རྩ་བའི་བླ་མ་ལ་གུས་པར་བྱ་བའི་ཚུལ་བསྟན། རྩ་རྒྱུད་ཀྱི་གང་དུ་ཕན་འདོགས་ན་ཧེ་རུ་ཀ་གསུམ་ནི་ལེའུ་གསུམ་པར་ཕྱག་བཞི་པའི་ཞལ་གསལ་བར་བྱེད་ལ།
གཞན་རྣམས་མདོར་བསྡུས་པའི་ཚུལ་གྱིས་ཕན་འདོགས། དངོས་གྲུབ་མཐའ་དག་བསྒྲུབ་པའི་ལྷའི་རྣལ་འབྱོར་རྣམས་ལེའུ་གཉིས་པ་དང་། བཅུ་གཅིག་པ་དང་། ཕྱི་མའི་དགུ་པ་དང་། བཅུ་པ་ཀུ་རུ་ཀུལླེའི་དོན་བསྡུས་པའི་ཚུལ་གྱིས་གསལ་བར་བྱེད། གཞན་རྣམས་མ་ཚང་བ་ཁ་སྐོང་བའི་ཚུལ་གྱིས་གསལ་བར་བྱེད། ཉེ་རྒྱུ་ནི་ལེའུ་བརྒྱད་པ་དང་། ཕྱི་མའི་གཉིས་པར་གསལ་བར་བྱེད་པ་དང་། ཁ་སྐོང་བའི་ཚུལ་གྱིས་ཤིན་ཏུ་ཕན་འདོགས། དབང་གི་རྐང་གྲངས་ནི་ལེའུ་བཅུ་པ་དང་།
ཕྱི་མའི་ལེའུ་གསུམ་པ་དང་། ལྔ་པ་དང་། བཅུ་གཉིས་པར་དོན་བསྡུས་པའི་ཚུལ་གྱིས་ཕན་འདོགས། དམ་ཚིག་ཚོགས་བླ་མ་མཉེས་པར་བྱེད་པ་དང་བཅས་པ་ནི་ལེའུ་གཉིས་པ་དང་། ཕྱི་མའི་གསུམ་པར་ཁ་སྐོང་། བསྟོད་པ་ནི་དཀྱིལ་འཁོར་དང་། བསྐྱེད་པའི་རིམ་པ་འབྱུང་བའི་ཕྱོགས་ཀུན་ཏུ་ཁ་སྐོང་། གླེང་གཞིའི་ཚིག་བསྡུས་པ་ནི་བརྗོད་བྱ་དང་རྗོད་བྱེད་མངོན་པར་རྟོགས་པ་དང་། རྩ་བའི་རྒྱུད་ཀྱི་གསལ་བྱེད་ཐམས་ཅད་ཚང་བ་ཡིན་པས་འདི་ལ་ཀུན་འཇུག་གོ་གསུངས་སོ། ། གུར་རྒྱན་ལས།
བླ་མ་ལ་བསྙེན་བཀུར་བྱ་བའི་ཐད་དེ་སྔོན་ལ་བརྗོད་ནས། རིགས་ལྔ་ཡུམ་དང་བཅས་པའི་བསྟོད་པ་རྗེས་ལ་བཤད་འདུག་པས་འདི་བཞིན་དུ་བྱས་ན་མཇུག་གི་ཚིག་བཀྲ་ལེགས་པར་ཡོང་། ཚེ་མདོ་དང་བཤད་པའི་ལུང་ཡང་འདིར་སྒྲོག་པ་ཕྱག་ལེན་ཡིན། གསུམ་པ་འཁོར་གྱི་རྗེས་སུ་ཡི་རང་བསྟན་པ་ནི། བཅོམ་ལྡན་ཞེས་པ་ནས། བཅོམ་ལྡན་འདས་ཀྱིས་གསུངས་པ་ལ་མངོན་པར་དགའ་འོ་ཞེས་པས་བསྟན་ཏོ། ། འཕགས་པ་མཁའ་འགྲོ་མའི་དྲ་བ་ཞེས་པ་ནས་རྫོགས་སོ་ཞེས་པས་རྒྱུད་ཀྱི་མཚན་བསྟན་ཅིང་དེ་ལ་བརྟག་པར་ཡང་གསུངས་སོ། ། དེ་ལྟར་བཤད་འདི་རྗེ་བཙུན་ཆེན་པོ་ཡི། ། གུར་རྒྱན་ཉིད་དང་བསྡུས་དོན་གཞིར་བཞག་ནས། ། གཞུང་དོན་ཁོག་ཕུབ་མདོ་ཙམ་བསྟན་པ་ཡི། །
གུར་གྱི་རྒྱུད་བཤད་སྐབས་ཏེ་གཉིས་པའོ། ། ད་ནི་རྩ་བའི་ས་བཅད་གསུམ་པ་དཔལ་ཡང་དག་པ་སྦྱོར་བའི་རྒྱུད་འཆད་པར་བྱེད་པ་ལ་དོན་གཉིས་ཏེ། རྩ་བའི་རྒྱུད་དང་། དེ་གསལ་བར་བྱེད་པ་རྒྱུད་ཕྱི་མའོ། ། དང་པོ་ལ་གསུམ་སྟེ། གླེང་གཞི་ཕུན་ཚོགས་ཀྱིས་ལུས་རྣམ་པར་གཞག་པ་དང་། གང་བཤད་པའི་ཆོས་ཕུན་སུམ་ཚོགས་པའི་ཚུལ་གྱིས་ཡན་ལག་རྒྱས་པར་དབྱེ་བ། དེ་ལ་འཁོར་རྣམས་ཀྱིས་རྗེས་སུ་ཡི་རང་བའོ། ། དང་པོ་ནི། འདི་སྐད་བདག་གིས་ཞེས་པ་ནས།
བཞུགས་སོ་ཞེས་པས་བསྟན། འདིའི་ཚིག་དོན་ནི་རྩ་རྒྱུད་ཀྱི་གླེང་གཞིར་བཤད་པ་ལྟར་ཤེས་པར་བྱའོ། ། གཉིས་པ་ཡན་ལག་རྒྱས་པར་དབྱེ་བ་ལ་གསུམ། རྒྱུད་ཀྱི་མཚན་གྱི་དོན་བསྟན་པ་དང་། བཤད་པར་དམ་བཅའ་བ་དང་། དོན་དངོས་སོ། ། དང་པོ་ནི། དེ་ནས་སྤངས་ཞེས་པ་ནས། འཛུམ་པ་མཛད་དོ་ཞེས་པས་རྒྱུད་ཞུ་བ་ལ་བསྐུལ་བའི་ཕྱིར་སྟོན་པས་གླེང་བ་བསྟན། འཛུམ་པ་མཛད་མ་ཐག་ཏུ་ཞེས་པ་ནས།
ཉན་པར་འཚལ་ལོ་ཞེས་པས་མཚན་དོན་བསྡུས་ཏེ་ཞུ་བ་དང་། ཨེ་མ་ཧོ་རྡོ་རྗེ་སྙིང་པོ་ཞེས་པ་ནས། ཞུས་ཤིག་ཅེས་པས་ཞུས་པ་དེ་ལ་གཏང་རག་སྦྱིན་པ་བསྟན། དེ་ནས་རྡོ་རྗེ་སྙིང་པོ་ཞེས་པ་ནས། དེ་ལ་མཚན་ཉིད་ཇི་ལྟར་ལགས། ཞེས་པས་མཚན་དོན་རྒྱས་པར་ཞུས་པ་དང་། བཅོམ་ལྡན་འདས་ཀྱིས་བཀའ་སྩལ་པ། ཞེས་པ་ནས། ལྷ་ལ་སོགས་པའི་མཚན་ཉིད་དོ། ། ཞེས་པས་ཞུས་ལན་བསྟན།
ཐབས་དང་སོགས་རྐང་པ་གཉིས་ཀྱིས་རྒྱུད་སྤྱིའི་བཤད་པར་དམ་བཅའ་བ་བསྟན། གསུམ་པ་དོན་དངོས་ལ་གཉིས་ཏེ། བརྟག་པ་དང་པོས་བསྟན་པ་དང་། གཉིས་པ་ནས་བརྩམས་ཏེ་རྒྱས་པར་བཤད་པའོ། ། དང་པོ་ལ་རྗོད་བྱེད་ཀྱི་སྐབས་རབ་བྱེད་བཞིར་ཡོད་པ་ལས། དང་པོས་བརྗོད་བྱ་གང་སྟོན་ན། གནད་ཀྱི་གསལ་བྱེད་ལས། དེ་ལ་བརྟག་པ་དང་པོའི་རབ་ཏུ་བྱེད་པ་དང་པོས་བྱང་ཆུབ་ཀྱི་སེམས་བསྐྱེད་པ་སྟོན། ཞེས་གསུངས་པས་བརྗོད་བྱ་ནི་བྱང་ཆུབ་ཀྱི་སེམས་ཡིན་ལ། དེ་འཆད་པ་ལ་གཉིས་ཏེ།
སྤྱི་དོན་དེ་བཞིན་ཉིད་ཀྱི་དག་པའི་བྱང་ཆུབ་ཀྱི་སེམས་བསྐྱེད་པ་དང་། སྦས་དོན་རང་རིག་པའི་བྱང་ཆུབ་ཀྱི་སེམས་བསྐྱེད་པའོ། ། དང་པོ་ནི། དང་པོར་སྟོང་ཉིད་བསམ་པས་ནི། ། ལུས་ཅན་རྣམས་ཀྱི་དྲི་མ་བཀྲུ ། ཞེས་པ་ནས། སྟོང་ཕྲག་ཏུ་མ་དག་ཏུ་འགྲོ ། ཞེས་པས་བསྟན། དེ་ཡང་དང་པོར་དེ་བཞིན་ཉིད་སྟོན་པ་ནི་ཀུན་རྫོབ་བྱང་ཆུབ་ཀྱི་སེམས་བསྐྱེད་པ་ལ་རྟོགས་བྱ་ཡུལ་གྱི་གནས་ལུགས་ངོ་ཤེས་པར་བྱ་བའི་ཕྱིར་ཡིན་ལ། སྐབས་དོན་གྱི་སེམས་བསྐྱེད་དངོས་ནི།
འཁོར་བའི་རྒྱ་མཚོ་འཇིགས་པ་ལས། ། བརྒལ་བར་འགྲོ་བའི་སེམས་ཀྱིས་ནི། ། ཞེས་སོགས་རྐང་པ་བཞིས་བསྟན། སྔར་གནས་ལུགས་བསྟན་པ་དེ་དང་ཟུང་འབྲེལ་དུ་བྱས་ནས་བསྒོམ་དགོས་པ་དང་། བསྒོམས་པའི་ཕན་ཡོན་དང་། མ་བསྒོམས་པའི་ཉེས་དམིགས་ནི་རྣམ་པར་ཤེས་ཡེ་ཤེས་ཞེས་སོགས་རྐང་པ་བཞི་དང་། འགྲོ་བ་བརྟག་པའི་སེམས་ཀྱིས་ནི། ། ཇི་ལྟར་རང་འདོད་ལ་སོགས་འགྲོ ། ཞེས་དང་། འགྲོ་བར་སྔོན་གྱི་སྐྱེ་བ་ནི། །
སྟོང་ཕྲག་དུ་མ་དག་ཏུ་འགྲོ ། ཞེས་པས་བསྟན། གཉིས་པ་རང་རིག་པའི་དག་པའི་བྱང་ཆུབ་ཀྱི་སེམས་བསྐྱེད་པ་ནི། ཡོ་གས་སྔར་གསུངས་མཚན་ཉིད་ཀྱི། ། མཉམ་ཉིད་སྟོང་པར་བསམས་ནས་ནི། ། ཞེས་པ་ནས། དེ་ཡི་བདེ་བ་བསམ་གཏན་བརྗོད། ། ཅེས་པས་བསྟན། དེ་ཡང་དེ་ཁོ་ན་ཉིད་ཀྱི་དོན་སྦས་དོན་རང་རིག་པས་ཉམས་སུ་མ་མྱོང་ན་ཐོས་བསམ་གྱིས་ཇི་ཙམ་གཏན་ལ་ཕབ་ཀྱང་དོན་སྤྱིའི་རྣམ་པ་ཙམ་ལས་ཡུལ་དུ་མི་བྱེད་ལ། སྦས་དོན་ཕྱག་རྒྱ་ལ་བརྟེན་ནས་སོ་སྐྱེའི་གནས་སྐབས་སུ་ཡང་གནས་ལུགས་དེ་ཁོ་ན་ཉིད་རྟོགས་པའི་རྟོག་མེད་ཀྱི་ཡེ་ཤེས་སྐྱེ་བས་ན་འདིར་སྦས་དོན་རང་རིག་པའི་དག་པ་བསྟན་པ་ཡིན་ཏེ།
མ་དང་སྲིང་མོ་ཉིད་དང་ནི། ། ཞེས་པ་ནས། དེ་ཕྱིར་གཡུང་མོར་བརྗོད་པར་བྱ། ། ཞེས་པའི་བར་གྱིས་ཕྱག་རྒྱ་ལ་བརྟེན་ནས་ཡེ་ཤེས་བསྐྱེད་ཚུལ་གསུངས་པ་ལགས། རབ་བྱེད་དང་པོ་འདི་རྒྱུད་སྡེ་གང་གི་བཤད་རྒྱུད་ཡིན་ན། རྡོ་རྗེ་གདན་བཞིའི་བདག་གི་གདན་གྱི་རབ་བྱེད་གསུམ་པ་དང་། ལྷ་མོ་བཞིས་ཞུས་ཀྱི་སྤྱན་མས་ཞུས་པའི་སྐབས་དང་། བརྟག་གཉིས་ཀྱི་དེ་ཁོ་ན་ཉིད་ཀྱི་ལེའུ་སྟེ་རྒྱུད་གསུམ་པོ་དེའི་བཤད་པའི་རྒྱུད་ཡིན་གསུངས། བཤད་བྱ་འཆད་བྱེད་མངོན་པར་རྟོགས་པ་རྣམས་ནི་གོང་དུ་ངེས་པར་བྱས་ཚར་བས་འདིར་གཞུང་ཉིད་ལ་བལྟས་པས་ཕལ་ཆེར་རྟོགས་པར་འགྱུར་བས་མ་བཤད། འོག་མ་རྣམས་ལ་ཡང་འགྲེའོ། །
བརྗོད་པར་བྱ་བ་དང་། རྗོད་པར་བྱེད་པའི་བྱང་ཆུབ་ཀྱི་སེམས་བསྐྱེད་པ་ལ་སོགས་པའི་བསྒོམ་པའི་དེ་ཁོ་ནའི་རབ་ཏུ་བྱེད་པ་སྟེ་དང་པོའོ་ཞེས་པ་ནི་རབ་བྱེད་ཀྱི་མཚན་ཡིན། འདིའི་དོན་ནི་ཀུན་རྫོབ་བྱང་ཆུབ་སེམས་དང་། གནས་ལུགས་དེ་ཁོ་ན་ཉིད་ནི་བརྗོད་པར་བྱ་བ་དང་། དེའི་རྟོགས་པ་རྒྱུད་ལ་བསྐྱེད་པའི་ཐབས་སྦས་དོན་གྱི་ཉམས་ལེན་ནི་རྗོད་པར་བྱེད་པའི་བྱང་ཆུབ་ཀྱི་སེམས་དང་། རྟོགས་པ་དེ་རྒྱུད་ལ་སྐྱེས་པའི་ཕན་ཡོན་ནི་སོགས་ཀྱི་སྒྲས་བསྟན་པ་ཡིན་ཏེ། དེ་ལྟར་བྱང་ཆུབ་ཀྱི་སེམས་བསྐྱེད་ནས་དེའི་འོག་ཏུ་བྱང་ཆུབ་ཀྱི་ལམ་ལ་འཇུག་དགོས་པས་དེའི་ཚུལ་ནི་རབ་བྱེད་གཉིས་པ་འདིར་འཆད་པ་ལགས། འདི་འཆད་པ་ལ་དོན་གཉིས་ལས། ཕ་རོལ་ཏུ་ཕྱིན་པའི་ཐེག་པ་དང་མཐུན་པར་ཐོས་བསམ་གྱི་སྒོ་ནས་ལམ་གྱི་སྒྲོ་འདོགས་གཅོད་པར་བྱ་བའི་ཕྱིར་དེ་བཞིན་ཉིད་ཀྱི་དག་པའི་བདག་ཉིད་ཅན་གྱི་བྱང་ཆུབ་ཀྱི་སེམས་ལ་འཇུག་པ་ནི། དེ་ནས་བྱང་ཆུབ་ཀྱི་ཕྱོགས་ཆོས་སུམ་ཅུ་རྩ་བདུན་བཤད་པར་བྱའོ། །
ནང་གི་ལུས་དང་ཕྱི་ཡི་དང་། ། ཞེས་པ་ནས། འདི་ནི་ཡང་དག་པའི་ཏིང་ངེ་འཛིན་དུ་གསུངས་སོ། ། ཞེས་པས་བསྟན། དེ་ལྟར་ཐོས་བསམ་སྔོན་དུ་སོང་ནས་བསྒོམ་བྱུང་གི་ལམ་དང་། རང་རིག་པའི་དག་པའི་ལམ་ལ་འཇུག་པ་ནི། དེ་ཉིད་ཡང་དག་བཤད་པ་ནི། ། དགའ་བ་ལ་སོགས་པ་རྣམས་ཏེ། ། ཞེས་པ་ནས། གཟུང་བ་དང་འཛིན་པ་ཐམས་ཅད་ཡོངས་སུ་སྤངས་པའོ་ཞེས་པས་བསྟན།
དྲན་པ་ཉེ་བར་བཞག་པ་བཞི་དང་ཞེས་པ་ནས། བྱང་ཆུབ་ཀྱི་སེམས་ལ་འཇུག་པ་ཞེས་བྱ་བ་སྟེ་རབ་ཏུ་བྱེད་པ་གཉིས་པའོ་ཞེས་པས་རབ་བྱེད་ཀྱི་མཚན་བསྟན། རྒྱུད་སྡེ་གཞན་གང་གི་བཤད་རྒྱུད་ཡིན་ན། རྣལ་འབྱོར་མ་ཀུན་སྤྱོད་ཀྱི་ལེའུ་གཉིས་པ་དང་། གསུམ་པ་དང་། མངོན་བརྗོད་བླ་མ་ལ་སོགས་པར་བསྐྱེད་རིམ་དང་སྤྱི་དོན་དུ་བཤད་པས་མ་ཚང་བ་ཁ་སྐོང་། བརྟག་གཉིས་ཀྱི་ལེའུ་དང་པོར་ས་ལམ་གྱི་རྣམ་པར་གཞག་པ་དང་། ལུས་རང་བཞིན་གྱི་སངས་རྒྱས་སུ་བཤད་པ་ནི་མ་ཚང་བ་ཁ་སྐོང་ལ། ལྷག་མ་རྣམས་ནི་མི་གསལ་བ་གསལ་བར་བྱེད་པའི་བཤད་པའི་རྒྱུད་ཡིན་གསུངས། དེ་ལྟར་བརྗོད་བྱའི་དོན་གྱི་གཙོ་བོ་བྱང་ཆུབ་ཀྱི་སེམས་བསྐྱེད་པ་དང་།
སེམས་བསྐྱེད་པའི་ལམ་ལ་འཇུག་པ་གཉིས་བསྟན་ནས། ད་ནི་ཕ་རྒྱུད་དང་མ་རྒྱུད་མ་ལུས་པའི་གླེང་གཞི་རྣམ་པར་ཕྱེ་བའི་སྒོ་ནས་རྒྱུད་ཀྱི་དོན་མཐའ་དག་མདོར་བསྟན་པ་ནི་རབ་བྱེད་འོག་མ་གཉིས་ཀྱིས་འཆད་པར་བྱེད་ལ། ཇི་ལྟར་ན་རབ་བྱེད་གསུམ་པས་རྣལ་འབྱོར་མའི་རྒྱུད་ཀྱི་གླེང་གཞི་འཆད་དེ། དེ་ནས་བཅོམ་ལྡན་ཞེས་པ་ནས། བདག་རྟག་ཏུ་ཕྱག་འཚལ་ལོ་ཞེས་པས་འབྲས་བུའི་རྒྱུད་གཙོ་བོར་སྟོན། ཡང་མཆོད་པ་བྱས་ནས་ཞེས་པ་ནས། བླ་མའི་ཞལ་ལས་རྙེད་པར་འགྱུར། ། ཞེས་པས་ཐབས་རྒྱུད་རང་བྱིན་རླབས་བསྒོམ་ཚུལ་ཞར་ལ་བསྟན་པའི་སྒོ་ནས་མ་རྒྱུད་ཀྱི་གླེང་གཞི་བསྟན་པ་ལགས། རྒྱུད་སྡེ་གཞན་གང་གི་བཤད་རྒྱུད་ཡིན་ན། སངས་རྒྱས་མཉམ་སྦྱོར་གྱི་རྟོག་པ་དང་པོ་དང་།
བཞི་པ་དང་། རྟོག་པ་ལྔ་པ་རྣམས་གསལ་བར་བྱེད། གདན་བཞི་པའི་གདན་གསུམ་པ་ཚུལ་མི་འདྲ་བའི་སྒོ་ནས་བཤད། གཞུང་གི་ཆ་ཕྱི་མས་ཐབས་ཞར་ལ་སྟོན་པས་མཉམ་སྦྱོར་དེ་ཉིད་དུ་མ་ཚང་བ་ཁ་སྐོང་བ་དང་ཆ་མཐུན་པས་ངེས་པར་བསྐྱེད་གསུངས། དེ་ཁོ་ན་ཉིད་མདོར་བསྟན་པ་སྟེ་རབ་ཏུ་བྱེད་པ་གསུམ་པའོ་ཞེས་པས་རབ་བྱེད་ཀྱི་མཚན་བསྟན། རབ་བྱེད་བཞི་པས་ནི་ཐབས་དང་འབྲས་བུའི་རྒྱུད་གཙོ་བོར་བསྟན་པའི་སྒོ་ནས་ཕ་རྒྱུད་ཀྱི་གླེང་གཞི་འཆད་པར་བྱེད་པ་ཡིན། འབྲེལ་ནི་རབ་བྱེད་གསུམ་པར་མ་རྒྱུད་ཀྱི་གླེང་བཞི་བསྟན་ནས། ཕ་རྒྱུད་ཀྱི་གླེང་གཞི་གང་གིས་སྟོན་ཞེ་ན། རབ་བྱེད་བཞི་པ་འདིས་སྟོན་ཞེས་སྦྲེལ་ལོ། ། ཚུལ་ཇི་ལྟར་ན།
གནས་གང་ལ་བརྟེན་ནས་འགྲུབ་པ་དང་། ཐབས་གང་གིས་འགྲུབ་པ་དང་། དུས་ནམ་གྱི་ཚེ་འགྲུབ་པ་དང་། འབྲས་བུ་གང་ཞིག་འགྲུབ་པ་ཞེས་བྱ་བ་བཞིས་བསྡུས་ཏེ་སྟོན་པར་བྱེད། གཞུང་དང་སྦྱར་ན། དེ་ནས་རྒྱུད་རྣམས་ཐམས་ཅད་དུ། ། གཏན་ལ་ཕབ་པ་རབ་བཤད་བྱ། ། ཡིག་འབྲུ་འདི་རྣམས་ཀྱི་ཞེས་པ་ནས། སེམས་ཀྱི་ཞེས་པས་ཐབས་བསྟན། སྐྱེ་བ་འདིར་ཞེས་པས་དུས་བསྟན།
སངས་རྒྱས་ཉིད་དམ་ཞེས་པ་ནས། དངོས་གྲུབ་ཐམས་ཅད་ཀྱི་མཆོག་གོ་ཞེས་པས་འབྲས་བུ་བསྟན། རྒྱུད་ཐམས་ཅད་ཀྱི་ཞེས་པ་ནས་བརྟག་པའི་རྒྱལ་པོ་དང་པོ་རྫོགས་སོ་ཞེས་པས་བརྟག་པའི་མཚན་བསྟན། རབ་བྱེད་བཞི་པ་ཚིག་ཟིན་ལ་མ་བྱུང་ཡང་དོན་གྱིས་བསྟན་ཏེ། འོག་མ་རྣམས་སུའང་ཤེས་པར་བྱའོ། ། རྒྱུད་སྡེ་གཞན་གང་གི་བཤད་རྒྱུད་ཡིན་ན། བླ་མེད་ཕ་རྒྱུད་མཐའ་དག་གི་གླེང་གཞིའི་རྣམ་པར་འགྲེལ་པ་ཡིན་ཕ་རྒྱུད་མཐའ་དག་གི་བཤད་རྒྱུད་ཡིན་གསུངས། དེ་ལྟར་བརྟག་པ་དང་པོས་རྒྱུད་ཀྱི་དོན་མདོར་བསྟན་ནས། གཉིས་པ་ནས་བརྩམས་ཏེ་བརྟག་པ་བཅུ་པའི་བར་གྱིས་ནི་མངོན་པར་རྟོགས་པ་སྐྱེ་བའི་རིམ་པ་བཞིན་རྒྱས་པར་འཆད་ལ། དེ་བས་ན་ཐོག་མར་སྨིན་བྱེད་ཀྱི་དབང་བསྐུར་བ་ནི་གཉིས་པའི་རབ་བྱེད་དང་པོ་འདིས་སྟོན་པ་ཡིན་ཏེ།
དེ་ནས་ཡང་དག་རབ་བཤད་བྱ། ། བསྒྲུབ་པ་པོ་ལ་ཕན་དོན་དུ། ། གང་གི་སློབ་མ་དབང་བསྐུར་བའི། ། ཆོ་ག་ཡང་ནི་བཤད་པར་བྱ། ། ཞེས་གསུངས་པ་ལགས། འདི་འཆད་པ་ལ་གནད་ཀྱི་གསལ་བྱེད་དུ་དོན་ཚན་བདུན་དུ་གསུངས་ཏེ། དང་པོར་དབང་བསྐུར་བའི་རྟེན་དཀྱིལ་འཁོར་དང་། སློབ་དཔོན་བདག་ཉིད་འཇུག་པ་དང་། ཆོ་གའི་གོ་རིམ་དང་དབང་རྟེན་རིག་མ་འབུལ་བ་མཚན་ཉིད་དང་བཅས་པ་དང་། སློབ་མས་མཆོད་ཅིང་གསོལ་བ་གདབ་པ་དང་།
དཀྱིལ་འཁོར་མཆོད་པའི་ཚུལ་དང་། དབང་གོང་མ་གསུམ་བསྐུར་བའི་ཚུལ་དམ་ཚིག་དང་བཅས་པ་སྟེ་དོན་ཚན་བདུན་ཡོད་པའི་གཞུང་དང་སྦྱར་ན། དང་པོར་ལྷ་མི་བདག་ཉིད་ཀྱི། ། ཞེས་པ་ནས། རིག་མ་བཟང་པོ་གཞུག་པར་བྱ། ། ཞེས་པས་དཀྱིལ་འཁོར་བསྟན། སྔགས་ཀྱི་ལམ་གྱི་རྗེས་རྩལ་བས། ། ཞེས་པ་ནས། དམ་ཚིག་ཉམས་པས་འཇིག་པ་ཡི། ། ཞེས་པས་བདག་འཇུག་བསྟན།
རྫོགས་སངས་རྒྱས་ཀྱི་དོན་དམ་ལས། ། ཞེས་པ་ནས། ཇི་བཞིན་སྦྱོར་བས་གསོལ་བ་གདབ། ། ཅེས་པས་དབང་གི་ཆོ་ག་རིམ་པ་ངེས་པའི་འཐད་པ་བསྟན། ཡང་ན་མ་དང་སྲིང་ཐུ་མོ། ། ཞེས་པ་ནས། རྣམ་པར་བརྒྱན་ནས་དབུལ་བར་བྱ། ། ཞེས་པས་རིག་མ་མཚན་ཉིད་དང་ལྡན་པ་བླ་མ་ལ་འབུལ་བ་བསྟན། དྲི་དང་ཕྲེང་སོགས་རིམ་གྲོ་ཡིས། ། འོ་མའི་མཆོད་སོགས་རྒྱས་པ་ཡིས། །
ཞེས་པ་ནས། དེ་ཕྱིར་མགོན་པོས་ཐུགས་རྗེས་མཛོད། ། ཅེས་པས་མཆོད་བསྟོད་གསོལ་བ་གདབ་པ་བསྟན། དེ་ནས་རྡོ་རྗེ་སློབ་དཔོན་དཔལ། ། ཞེས་པ་ནས། དཀྱིལ་འཁོར་མཆོག་ཏུ་ངོ་མཚར་བ། ། ཞེས་པས་དཀྱིལ་འཁོར་བསྒྲུབ་ཅིང་མཆོད་པ་བསྟན། སློབ་དཔོན་སྐལ་བ་བཟང་པོ་མཆོག ། དེ་ནས་ཕྱག་རྒྱ་སྦྱོར་བཅས་ནས། ། ཞེས་པ་ནས།
དེ་ཉིད་རྣལ་འབྱོར་པས་ནི་དྲི་མ་མེད་པར་སྤྱོད། ། ཅེས་པས་དབང་གོང་མ་གསུམ་བསྐུར་བའི་ཚུལ་དམ་ཚིག་དང་བཅས་པ་བསྟན། བྱང་ཆུབ་ཀྱི་སེམས་ཀྱི་དབང་གཉིས་པ་ལས་རབ་ཏུ་བྱེད་པ་དང་པོའོ། ། ཞེས་པས་རབ་བྱེད་ཀྱི་མཚན་བསྟན། རྒྱུད་སྡེ་གང་གི་བཤད་རྒྱུད་ཡིན་ན་རྩ་རྒྱུད་དང་པོའི་ལེའུ་བཅུ་པ་དང་། ཕྱི་མའི་གསུམ་པ་དང་། ལྔ་པ་དང་། བཅུ་གཉིས་པའི་དབང་གི་སྐབས་རྣམས་སུ་ཕལ་ཆེར་ཆ་མཐུན་པས་ངེས་པ་བསྐྱེད། བླ་མ་ལ་ཕྱག་རྒྱ་འབུལ་ཞིང་གསོལ་བ་གདབ་པ་དང་། ཡེ་ཤེས་ཀྱི་རིག་མ་ལ་བརྟེན་པའི་ཕྱོགས་མ་ཚང་བ་ཁ་སྐོང་།
སློབ་དཔོན་བདག་ཉིད་འཇུག་པ་དང་། རྡོ་རྗེ་སློབ་དཔོན་གྱི་བུམ་པའི་དབང་བསྐུར་བ་དམ་ཚིག་དང་བཅས་པའང་གསལ་བར་བཤད། ཕན་ཡོན་དང་རྗེས་སུ་གནང་བ་དང་། སློབ་མའི་བྱ་བ་མ་ཚང་བ་ཁ་སྐོང་། དབང་བཞི་པ་མི་གསལ་བ་གསལ་བར་བྱས་ཏེ་བརྟག་གཉིས་ཀྱི་བཤད་རྒྱུད་ཡིན། གཞན་ཡང་རྡོ་རྗེ་གུར་ལ་སོགས་པ་རྒྱུད་དུ་མ་དང་ཡང་འབྲེལ། དེ་ལྟར་བྱང་ཆུབ་ཀྱི་སེམས་ཀྱི་དབང་ཐོབ་པས་དབང་དེ་བརྟན་པར་བྱ་བའི་ཕྱིར་ཐབས་དང་ཤེས་རབ་ཀྱི་དོན་བསྒོམ་པ་སྟོན་པ་ལ་རབ་བྱེད་གཉིས་པ་འདི་བྱུང་སྟེ། དེ་ནས་ཐབས་དང་ཤེས་རབ་དོན། ། བསྒོམ་པ་ཡང་དག་རབ་བཤད་བྱ། ། ཞེས་སོགས་ཚིག་རྐང་བཞིས་བཤད་པར་དམ་བཅའ་བ་བསྟན།
དོན་དངོས་ལ་ཤེས་རབ་བསམ་གྱིས་མི་ཁྱབ་པའི་དོན་བསྒོམ་པ་དང་། ཐབས་དཀྱིལ་འཁོར་འཁོར་ལོ་བསྒོམ་པ་གཉིས་ལས། དང་པོ་ནི། འཁོར་བའི་རྒྱ་མཚོ་འཇིགས་པ་ལས། ། ཞེས་པ་ནས། རང་རིག་པ་ཙམ་ལ་སྤྲོས་པས་ཉིན་མཚན་དུ་གོམས་པར་བྱའོ་ཞེས་པས་བསྟན། གཉིས་པ་ནི། རིའི་རྩེ་མོ་དང་། ཞི་བཞི་གནས་དང་ཞེས་པ་ནས། རྩེ་གཅིག་པའི་ཚུལ་གྱིས་བསྒོམ་པར་བྱའོ་ཞེས་པས་བསྟན།
ཐབས་དང་ཤེས་རབ་ཀྱི་དོན་བསྒོམ་པ་ཞེས་བྱ་བ་གཉིས་པ་ལས་རབ་ཏུ་བྱེད་པ་གཉིས་པའོ་ཞེས་པས་རབ་བྱེད་ཀྱི་མཚན་བསྟན། རབ་བྱེད་གཉིས་པ་འདི་ནས་བརྩམས་ཏེ་བརྟག་པ་དྲུག་པ་རྫོགས་ཀྱི་བར་ཀྱིས་ནི་ཕལ་ཆེར་དུ་ཕྱག་རྒྱ་ཆེན་པོ་མཆོག་གི་དངོས་གྲུབ་ཀྱི་མངོན་པར་རྟོགས་པ་སྟོན། བདུན་པ་དང་། བརྒྱད་པས་དངོས་གྲུབ་མཐའ་དག་གི་ཐབས་དང་། དགུ་པའི་དང་པོས་མཆོག་གི་དངོས་གྲུབ་ཉེ་བའི་རྒྱུ་དང་། དགུ་པའི་ཕྱི་མ་གསུམ་གྱིས་དངོས་གྲུབ་མཐའ་དག་གི་ཐབས་ཀྱི་ཁྱད་པར་གཞན་སྟོན་པས་གོང་གི་བདུན་པ་དང་བརྒྱད་པ་གཉིས་དང་འབྲེལ་གསུངས། གཉིས་པ་འདིས་གཙོ་ཆེར་བརྟག་པ་གཉིས་པའི་དེ་ཁོ་ན་ཉིད་ཀྱི་ལེའུ་སྟེ། རྣལ་འབྱོར་མའི་འཁོར་ལོ་འདུ་བའི་ལེའུར་བསམ་མི་ཁྱབ་ཀྱི་དོན་བསྒོམ་པ་དང་། དཀྱིལ་འཁོར་འཁོར་ལོའི་དོན་བསྒོམ་པའི་ཚུལ་གསལ་བར་བྱེད་པ་ཡིན་ལ། རྡོ་རྗེ་མཁའ་འགྲོ་དང་།
གསང་བ་འདུས་པ་དང་། རྡོ་རྗེ་གུར་ལ་སོགས་པ་རྣམས་སུ་ཡང་ཕན་འདོགས་གསུངས། དེ་ལྟར་རབ་བྱེད་དང་པོས་དབང་དང་། གཉིས་པས་དེ་ཁོ་ན་ཉིད་རྟོགས་པའི་ལྟ་བ་སོགས་བསྟན་པའི་རྗེས་ལ་ལམ་གཞན་བསྒོམ་པའི་ཚུལ་ལ་ཐོག་མར་རྫོགས་པའི་རིམ་པའི་རྟེན་བསྐྱེད་པའི་རིམ་པ་སྟོན་པ་ལ་རབ་ཏུ་བྱེད་པ་གསུམ་པ་ལ་སོགས་པ་དྲུག་བྱུང་བར་གསུངས། འདི་འཆད་པ་ལ་བསྐྱེད་པའི་རིམ་པ་མཐའ་དག་གི་རྣམ་པར་གཞག་པ་དང་། ཧེ་རུ་ཀ་གསུམ་གྱི་སྒྲུབ་ཐབས་དང་གཉིས་སུ་ཡོད། གཞུང་དང་སྦྱར་ན། དེ་ནས་འཁོར་ལོ་ཐམས་ཅད་ཀྱི། ། རྣམ་པར་སྤྲུལ་པ་ཡང་དག་བཤད། ། ཅེས་པ་ནས།
སྟོང་ཉིད་གཅིག་ལས་རྡོ་རྗེ་ཅན། ། རིགས་ནི་རྣམ་པ་ལྔ་རུ་གསུངས། ། ཞེས་པས་བསྐྱེད་རིམ་སྤྱིའི་རྣམ་གཞག་བསྟན། རྡོ་རྗེ་སྙིང་པོས་གསོལ་པ། བསྐྱེད་པ་ཡིག་འབྲུའི་གཟུགས་དང་ནི། ། ཞེས་པ་ནས། དེ་བཞིན་བརྒྱད་པ་རྡོ་རྗེ་ས། ། ཞེས་པས་ཧེ་རུ་ཀ་གསུམ་འཁོར་ལོ་དང་བཅས་པ་བསྟན། རྩ་རྒྱུད་ཀྱི་ཧེ་རུ་ཀ་རྣམས་དང་འཁོར་གྱི་གྲངས་མང་ཉུང་མི་འདྲ་སྟེ འདིར་རྡོ་རྗེ་དྲག་མོ་ལ་སོགས་པ་བརྒྱད། མེ་ཏོག་མ་ལ་སོགས་པ་མཆོད་པའི་ལྷ་མོ་བཞི།
ལྕགས་ཀྱུ་མ་ལ་སོགས་པ་སྒོ་མ་བཞི་དང་བཅས་པ་གཙོ་འཁོར་བཅུ་བདུན་བསྟན། གཉིས་པ་ལས་རབ་ཏུ་བྱེད་པ་གསུམ་པའོ་ཞེས་པས་རབ་བྱེད་ཀྱི་མཚན་བསྟན། རྒྱུད་སྡེ་གང་གི་བཤད་རྒྱུད་ཡིན་ན་བསྐྱེད་རིམ་སྤྱིའི་རྣམ་པར་གཞག་པ་ནི་བླ་མེད་སྤྱི་ཙམ་གྱི་བསྐྱེད་རིམ་སྤྱིའི་རྣམ་གཞག་ཏུ་འགྱུར་བས་བསྐྱེད་རིམ་སྟོན་པའི་སྐབས་ཀུན་ཏུ་ཕན་འདོགས། ཧེ་རུ་ཀ་གསུམ་གྱི་སྐབས་སུ་བསྟན་པའི་བསྙེན་བསྒྲུབ་ཡན་ལག་བཞི་པོ་འདི་ཡང་གསང་བ་འདུས་པའི་རྒྱུད་ཕྱི་མ་དང་བརྟག་པ་གཉིས་པར་ཆ་མཐུན་ཞིང་། འདུས་པའི་ལེའུ་བཅུ་གཉིས་པར་མདོར་བསྡུས་ནས་བཤད་པའི་ཚུལ་གྱིས་ཕན་འདོགས་གསུངས། རབ་བྱེད་གསུམ་པར་བསྐྱེད་རིམ་སྤྱིའི་རྣམ་གཞག་དང་། ཧེ་རུ་ཀ་གསུམ་གྱི་སྒོ་ནས་མཆོག་བསྒྲུབ་པའི་ཐབས་བསྟན་ནས། ཐུན་མོང་གི་ལས་རྒྱས་པའི་ལྷ་མོ་བསྟན་པས་དེ་སྟོན་པ་ལ་རབ་བྱེད་བཞི་པ་འདི་བྱུང་སྟེ། འཁོར་ལོའི་བསྒྲུབ་པའི་ཁྱད་པར་གྱི། ། རིམ་པ་ཇི་བཞིན་རྡོ་རྗེ་ཉོན། །
ཅེས་པས་བཤད་པ་དམ་བཅའ་བསྟན། ཞི་དང་རྒྱས་པ་དབང་རྣམས་དང་། ། ཞེས་པ་ལ་སོགས་པས་སྒྲོལ་མའི་སྒྲུབ་ཐབས་དང་། ཀུ་རུ་ཀུལླེ་ཧྲིཿསྭཱ་ཧཱ། ཞེས་པ་ལ་སོགས་པས་ཀུ་རུ་ཀུལླེ་དང་། འཁོར་ལོ་འདབ་མ་བརྒྱད་པ་འདི། ། ཞེས་པ་ནས། ཤེས་རབ་འཕེལ་བའི་རྣལ་འབྱོར་རོ། ། ཞེས་པས་ཤེར་ཕྱིན་མ་དཀར་མོ་ལ་བརྟེན་ནས་བློ་འཕེལ་བ་བསྟན། ཟླ་བའི་དཀྱིལ་འཁོར་དབུས་གནས་པར། །
ཞེས་པ་ནས། རྒྱན་རྣམས་ཀུན་གྱིས་རྣམ་པར་བརྒྱན། ། དེ་ལྟར་རྣལ་འབྱོར་པས་བསྒོམས་པས། ། རྡོ་རྗེ་སེམས་དཔའ་མཉམ་པར་འགྱུར། ། ཞེས་པས་རྣམ་སྣང་ལ་སོགས་པའི་རིགས་རྐྱང་བ་བཞི་དང་། སྤྱན་མ་ལ་སོགས་པ་ཡུམ་རྐྱང་བཞི་སྟེ་བརྒྱད་ཀྱི་སྒོ་ནས་རིག་པ་འཛིན་པའི་དངོས་གྲུབ་བསྒྲུབ་པའི་ལྷའི་རྣལ་འབྱོར་བསྟན། རྒྱུད་ཐམས་ཅད་ཀྱི་གླེང་གཞི་ཞེས་པ་ནས། བརྟག་པའི་རྒྱལ་པོ་གཉིས་པའོ་ཞེས་པས་རབ་བྱེད་བཞི་པ་དོན་གྱིས་སྨོས་ནས་བརྟག་པའི་མཚན་དངོས་བསྟན། རྒྱུད་སྡེ་གཞན་གང་གི་བཤད་རྒྱུད་ཡིན་ན་སྒྲོལ་མ་ནི་རྡོ་རྗེ་གདན་བཞིའི་སྦྱོར་བའི་གདན་གྱི་རབ་བྱེད་གཉིས་པ་དང་མཐུན། ཤེར་ཕྱིན་མ་ནི་གདན་བཞི་དང་།
གུར་ལེའུ་བརྒྱད་པར་ཆ་མཐུན། འཁོར་ལོ་ལ་བརྟེན་ཏེ་བསྒྲུབ་པ་ཁ་བསྐངས། ཀུ་རུ་ཀུལླེ་ནི་བརྟག་པ་གཉིས་པའི་ལེའུ་བཅུ་གཅིག་པར་མི་གསལ་བ་གསལ་བར་བྱེད། རིག་འཛིན་བསྒྲུབ་པའི་ལྷའི་རྣལ་འབྱོར་བརྒྱད་ནི་གསང་བ་འདུས་པའི་ལེའུ་བཅུ་གཅིག་པ་དང་། བཅུ་བདུན་པར་རིག་པ་འཛིན་པའི་དངོས་གྲུབ་གསུངས་པ་ལ་ལྷའི་ཞལ་ཕྱག་ཚུལ་མི་འདྲ་བ་དང་། ཆོ་ག་མདོར་བསྡུས་པས་བཤད་པའི་རྣམ་སྣང་སྒྱུ་འཕྲུལ་དྲ་བའི་ཚུལ་མི་འདྲ་བ་དང་། རྡོ་རྗེ་མཁའ་འགྲོའི་ལེའུ་དང་པོ་དང་། བཅུ་གཉིས་པར་ལྷའི་སྐུ་མདོག་ལ་སོགས་པ་གསལ་བར་བྱེད་པས་དེ་དག་གི་བཤད་པའི་རྒྱུད་ཡིན་གསུངས། ད་ནི་བརྟག་པ་གསུམ་པ་འཆད་པར་བྱེད་དེ། གཉིས་པའི་རབ་བྱེད་གཉིས་པར་སྐུ་གསུང་ཐུགས་ཀྱི་ཧེ་རུ་ཀ་གསུམ་གྱི་དཀྱིལ་འཁོར་བསྟན་ནས་སྙིང་པོ་ཀྱཻ་རྡོ་རྗེ་ཕྱག་བཅུ་དྲུག་པ་ལ་སོགས་པའི་དཀྱིལ་འཁོར་གཞན་རྣམས་མ་བསྟན་པས་དེ་དག་སྟོན་པར་བྱེད་པ་ལ་གསུམ་པ་འདི་བྱུང་བ་ཡིན་ཏེ།
ཧེ་རུ་ཀ་དང་བདག་མེད་མའི། ། བསྐྱེད་པའི་བསྒྲུབ་དང་དེ་ཉིད་ཉོན། ། གང་གི་གདུག་པ་དྲག་པོ་ཀུན། ། སེམས་ཅན་འདུལ་བར་གང་གྱུར་པའི། ། མཁའ་འགྲོ་མཁའ་འགྲོ་མ་མཛད་པའི། ། དེ་དག་ཐམས་ཅད་ཁྱོད་ལ་བཤད། ། ཅེས་པས་ཕྱག་བཅུ་དྲུག་པ་ལ་སོགས་པའི་དཀྱིལ་འཁོར་བཞི་བཤད་པར་དམ་བཅའ་བསྟན། དོན་དངོས་ལ་རབ་བྱེད་བཞི་ལས། དང་པོའི་གཞུང་ཚོགས། རྡོ་རྗེ་སེམས་དཔར་གྱུར་ནས་ཀྱང་། །
ཞེས་པ་ནས། སྤྱན་གསུམ་ཁྲོ་ཞིང་སྒེག་པ་དང་། ། རྒོད་པའི་བཞིན་ནི་བསྒོམ་པར་བྱ། ། ཞེས་པས་ཀྱཻ་རྡོ་རྗེ་མཚོན་ཆ་ཅན་ལྷ་བཅུ་བདུན་གྱི་དཀྱིལ་འཁོར་བསྟན། ཧེ་རུ་ཀ་བསྐྱེད་པ་གསུམ་པ་ལས་རབ་ཏུ་བྱེད་པ་དང་པོའོ་ཞེས་པས་རབ་བྱེད་ཀྱི་མཚན་བསྟན། རྒྱུད་གཞན་ལ་ཕན་འདོགས་ཚུལ་ནི་རྩ་རྒྱུད་ཕྱི་མའི་ལེའུ་ལྔ་པར་ཚུལ་མི་འདྲ་བས་དང་། མཉམ་སྦྱོར་གྱི་རྟོག་པ་ལྔ་པར་མི་བསྐྱོད་པ་དབུགས་དབྱུང་གི་དཀྱིལ་འཁོར་དུ་མི་གསལ་བ་གསལ་བར་བྱེད་པས་དེ་དག་གི་བཤད་པའི་རྒྱུད་ཡིན་གསུངས། ཡེ་ཤེས་མཁའ་འགྲོའི་སྒྲུབ་ཐབས་ནི། རྡོ་རྗེ་གཙོ་བོ་རྒྱལ་པོ་ཉོན། ། ཞེས་པ་ནས།
རྒྱུན་གྱི་ཆར་ནི་ཞེས་བྱར་གསུངས། ། ཞེས་པས་ཡེ་ཤེས་མཁའ་འགྲོ་ལྷ་བཅུ་གསུམ་གྱི་དཀྱིལ་འཁོར་བསྟན། འདི་བསྐྱེད་པ་ན་དབུགས་ཀྱི་སྤྲོ་བསྡུ་ལས་བསྐྱེད་པར་གསུངས་ཏེ། བདག་གི་དབུགས་ཀྱི་ཕྱུང་ནས་ནི། ། ཞེས་པས་བཤད་པས་སོ། ། གསུམ་པ་ལས་རབ་ཏུ་བྱེད་པ་གཉིས་པའོ་ཞེས་པས་རབ་བྱེད་ཀྱི་མཚན་བསྟན། རབ་བྱེད་དང་པོ་ལ་ཧེ་རུ་ཀ་བསྐྱེད་པ་ཞེས་སྨོས་པས་འདི་ལ་ཡང་ཡེ་ཤེས་མཁའ་འགྲོ་བསྐྱེད་པ་ཞེས་པ་དོན་གྱིས་ཐོབ་བོ། ། རྒྱུད་གང་གི་བཤད་རྒྱུད་ཡིན་ན། རྡོ་རྗེ་གདན་བཞིའི་གདན་གྱི་རབ་ཏུ་བྱེད་པ་གསུམ་པར་ཕལ་ཆེར་ནི་ཆ་མཐུན་ཞིང་། དམ་ཚིག་བསྟན་པ་ལ་སོགས་པ་འགའ་ཞིག་བསྡུས་ཏེ་གསལ་བར་བྱེད་པས་དེའི་བཤད་རྒྱུད་དུ་འགྲོ་གསུངས།
དེ་ནས་བདག་མེད་བསྒྲུབ་པ་ནི། ། ཅི་གསུངས་མདོ་རུ་བསྡུས་ནས་བཤད། ། ཅེས་པ་ནས། དེ་ཉིད་གསུམ་གྱི་རང་བཞིན་བདག ། མཁས་པས་དབུས་སུ་བསྒོམ་པར་བྱ། ། ཞེས་པས་བདག་མེད་མ་ཕྱག་བཞི་མ་ལྷ་བཅོ་ལྔའི་དཀྱིལ་འཁོར་བསྟན། གསུམ་པ་ལས་རབ་ཏུ་བྱེད་པ་གསུམ་པའོ་ཞེས་པས་རབ་བྱེད་ཀྱི་མཚན་བསྟན། འདིར་བཤད་པའི་གཙོ་མོ་ནི་ཕྱག་བཞི་མ་དང་། འཁོར་རྣམས་ནི་ཕྱག་གཉིས་མ་ཡིན་ཏེ། ཞལ་གཅིག་མ་ལ་ཕྱག་བཞི་མ། །
ཞེས་པ་ལ་སོགས་པས་གཙོ་མོ་དང་། ཕྱག་གཉིས་མ་ལ་ཞལ་གཅིག་མ། ། ཞེས་པ་ལ་སོགས་པས་འཁོར་རྣམས་ཀྱི་བསྐྱེད་ཆོག་བསྟན་པ་ལགས། རྒྱུད་གཞན་གང་གི་བཤད་རྒྱུད་ཡིན་ན། རྩ་རྒྱུད་དང་པོའི་ལེའུ་བརྒྱད་པར་ཕལ་ཆེར་ཆ་མཐུན་ཞིང་། དེར་གཙོ་མོ་ཕྱག་བཞི་མ་དང་། ལྷ་མོ་ཐམས་ཅད་ཁ་དོག་ནག་མོར་གསུངས་པ་ལས། འདི་གཙོ་མོ་ཕྱག་བཞི་མ་དང་། འཁོར་གྱི་ལྷ་མོ་ཁ་དོག་ཐ་དད་པར་གསུངས་པས་ཚུལ་མི་འདྲ་བས་བཤད་པའི་རྒྱུད་ཡིན་གསུངས། དེ་སྐད་དུ།
ལྷ་མོ་ཐམས་ཅད་སྣ་ཚོགས་མདོག ། ཅེས་དང་། གཡས་ན་དཀར་དང་སྔོ་མ་སྟེ། ། གཡོན་ན་མརྒད་སྔོ་དང་མཚུངས། ། ཞེས་གསུངས་པ་ལགས། རབ་བྱེད་བཞི་བའི་བསྟན་དོན་ལ་རྡོ་རྗེ་དབྱིངས་ཀྱི་དཀྱིལ་འཁོར་དང་། དྲག་པོ་གདན་ཅན་གྱི་དཀྱིལ་འཁོར་གཉིས། དང་པོ་ལ་ཕྱིའི་དཀྱིལ་འཁོར་བྲི་བ། བདག་གི་དཀྱིལ་འཁོར་བསྒོམ་པ། ལུགས་མ་ལ་སོགས་པའི་དཀྱིལ་འཁོར་གཞན་ཡང་རུང་བར་བསྟན་པ་དང་གསུམ།
དེ་ཡང་རྒྱུད་ཉིད་ལས། དེ་ནས་དཀྱིལ་འཁོར་ཆེན་པོ་མཆོག ། ཡང་དག་རབ་ཏུ་བཤད་པར་བྱ། ། རྡོ་རྗེ་དབྱིངས་དང་མཉམ་པའི་དབྱིབས། ། རྡོ་རྗེ་དབྱིངས་ཞེས་བྱ་བར་གསུངས། ། ཞེས་པ་ནས། སངས་རྒྱས་གཟུགས་བརྙན་རྣམ་པར་འགོད། ། ཅེས་པས་ཕྱིའི་དཀྱིལ་འཁོར་བྲི་ཚུལ་བསྟན། གསུངས་པའི་དཀྱིལ་འཁོར་ཆོ་ག་ཡིའང་། ། བསྒྲུབ་པ་ཁྱོད་ལ་བཤད་པར་བྱ། །
ཞེས་པ་ནས། འདི་རྣམས་ཀྱི་སྙིང་པོ་བསྟན་པ་སྟེ་ཐེ་ཚོམ་མི་ཟའོ། ། ཞེས་པས་བདག་གི་དཀྱིལ་འཁོར་བསྒོམ་པ་དང་། མདུན་བསྐྱེད་ཀྱི་དཀྱིལ་འཁོར་བསྒྲུབ་པ་ཕྱོགས་གཅིག་ཏུ་བསྟན། དེ་ལྟར་བཀོད་པ་དང་བྱས་པ་ལ་སོགས་པའི་ཚུལ་གྱིས་ཀྱང་མཚན་མ་དང་། ཕྱག་དང་པོའི་དཔལ་རྡོ་རྗེ་སེམས་དཔའི་དཀྱིལ་འཁོར་རོ་ཞེས་པས་ལུགས་མ་སོགས་ཀྱི་དཀྱིལ་འཁོར་ཡང་རུང་བར་བསྟན། འདིས་ནི་ལུགས་མ་དང་བློས་བསླངས་ཀྱི་དཀྱིལ་འཁོར་དུ་བསྒྲུབ་ཅིང་མཆོད་པ་རུང་བར་བསྟན་པས་དེར་བདག་ཉིད་འཇུག་པ་དང་། སློབ་མ་དབང་བསྐུར་བ་ཡང་བསྟན་པ་འདྲ་སྙམ་དུ་སེམས་སོ། ། གོང་མ་ལྟ་བུ་དེའི་ཕྱེད་ཀྱི་ཞེས་པ་ནས། དེ་ལྟར་རྣལ་འབྱོར་པས་བསྒོམ་ན། །
དངོས་གྲུབ་མྱུར་དུ་ཐོབ་པར་འགྱུར། ། ཞེས་པས་དྲག་པོ་གདན་ཅན་ལྷ་བཅུ་བདུན་གྱི་དཀྱིལ་འཁོར་དུར་ཁྲོད་བརྒྱད་དང་བཅས་པ་བསྟན། དྲག་པོ་གདན་ཅན་གྱི་ངེས་ཚིག་ནི་གདན་གྱི་ཆ་ནས་བཏགས་པ་ཡིན་ཏེ། འདིའི་གདན་འཆད་པ་ན་རྒྱུད་ལས། དྲག་བཅས་དབང་བཅས་ཉེ་དབང་བཅས། ། ཟླ་བཅས་ཉི་མ་གཤིན་རྗེའི་ཆ། ཞེས་གདན་དྲུག་གསུངས་པའི་དང་པོ་དེ་དྲག་པོ་འཁོར་བཅས་ཡིན་པས་སོ། ། དཔལ་ཡང་དག་པ་སྦྱོར་བ་ལས་བྱུང་བ་སྟེ་བརྟག་པའི་རྒྱལ་པོ་གསུམ་པའོ་ཞེས་པས་མཚན་བསྟན། རྒྱུད་སྡེ་གཞན་གང་གི་བཤད་རྒྱུད་ཡིན་སྙམ་ན། རྡོ་རྗེ་དབྱིངས་ཀྱི་སྐབས་ནི་དེ་ཉིད་འདུས་པའི་རྒྱུད་དུ་ཡོ་ག་རྡོར་དབྱིངས་སྟོན་པའི་སྐབས་རྣམས་ཀྱི་བཤད་རྒྱུད་དུ་འགྲོ བརྟག་པ་གསུམ་པ་འདིར་དངོས་བསྟན་ཚིག་ཟིན་ལ་ལྷ་གྲངས་ཉི་ཤུ་རྩ་དགུ་ལས་མེད་ཀྱང་།
རྒྱུད་ཕྱི་མ་ནས་བྱང་ཆུབ་སེམས་དཔའ་བརྒྱད་ཁ་བསྐངས་ཏེ་ལྷ་སོ་བདུན་དུ་མཛད་པ་དང་། གཞལ་ཡས་ཁང་གཅིག་གི་ནང་དུ་ལྷ་བཞུགས་པའི་གནས་ལ་འཕར་མ་བཞི་རིམ་ཙམ་ལས་གཞན་ཚིག་ཟིན་ལ་མ་གསུངས་ཀྱང་། ད་ལྟར་གཞལ་ཡས་ཁང་གསུམ་རིམ་མཛད་པ་རྣམས་ནི་དཔལ་ལྡན་རྩེ་མོའི་ཞབས་ཀྱི་འགྲེལ་ཆེན་གནད་ཀྱི་གསལ་བྱེད་ལས་གསུངས་པ་བཞིན་ངོར་ཆེན་རྡོ་རྗེ་འཆང་གིས་མཛད་པའི་སྒྲུབ་ཐབས་སུ་གསུངས་ཤིང་ཕྱག་ལེན་ལ་གནང་བ་ནི་ངོ་མཚར་རྨད་དུ་བྱུང་བའི་བཞེད་སྲོལ་དུ་ཤེས་པར་བྱའོ། ། དྲག་པོ་གདན་ཅན་གྱི་སྐབས་རྣམས་ནི་མཉམ་སྦྱོར་གྱི་རྟོག་པ་ལྔ་པར། དྲག་བཅས་དབང་བཅས་ཞེས་བྱ་བ་ལ་སོགས་པ་གསུངས་ཀྱང་། དེའི་དཀྱིལ་འཁོར་དང་ལྷའི་ས་བོན་ལ་སོགས་པ་མ་གསུངས་པ་དང་། དུར་ཁྲོད་བརྒྱད་ཀྱང་མ་ཚང་བས་དེ་དག་ཁ་སྐོང་། རྩ་རྒྱུད་དང་པོའི་ལེའུ་གསུམ་པར་ཕྱག་གཉིས་པའི་སྒྲུབ་ཐབས་གསུངས་པ་དང་། དུར་ཁྲོད་བརྒྱད་གསལ་བར་བཤད་པས་དེ་དག་གི་བཤད་རྒྱུད་ཡིན་གསུངས། དེ་ལྟར་བརྟག་པ་གཉིས་པ་དང་གསུམ་པར་དབང་དང་རིམ་གཉིས་བསྟན་པས།
དེ་ལྟ་བུའི་རིམ་པ་གཉིས་ཉམས་སུ་བླངས་པས་དྲོད་ཐོབ་པ་ན་སྤྱོད་པ་བྱ་བ་ཡིན་པས། དེའི་གྲོགས་ངོ་ཤེས་པར་བྱ་བའི་དོན་དུ་བརྟག་པ་བཞི་པ་འདི་གསུངས་པ་ཡིན་ལ། འདི་འཆད་པ་ལ་དོན་ལྔ་སྟེ། མཁའ་འགྲོ་མའི་དམ་ཚིག་ཕྱག་རྒྱ་དང་། ཡི་གེའི་བརྡ་དང་། ངག་གི་བརྡ་དང་། རྣལ་འབྱོར་མའི་མཚན་ཉིད་དངོས་དང་། ཡན་ལག་གི་བརྡ་བསྟན་པ་དང་ལྔར་གསུངས། གཞུང་དང་སྦྱར་ན། བཅོམ་ལྡན་རྣལ་འབྱོར་རྣལ་འབྱོར་མའི། །
ངག་གི་ཕྱག་རྒྱའི་མཚན་ཉིད་ཀྱི། ། ཞེས་པ་ནས། འདི་རྣམས་ལྟས་ནས་རྣལ་འབྱོར་པས། ། མཚན་མ་གསུངས་པ་ཞེས་བྱ་བ་ལ་སྤྲོ་བར་བྱའོ་ཞེས་པས་རྡོ་རྗེའི་གླུ་དང་དམ་ཚིག་གི་ཕྱག་རྒྱ་དངོས་བསྟན། ཌ་ཌི་སུ་སུ་ཞེས་པ་ལ་སོགས་པས་ཡི་གེའི་བརྡ་དང་། དེ་ནས་ངག་གི་ཙྪོ་མ་ཡི། ། ཆོ་གའི་རིམ་པས་རབ་བཤད་བྱ། ། ཞེས་པ་ནས། ཕྱག་རྒྱ་དང་ཕྱག་རྒྱའི་ལན་དུ་གསུངས་པའོ་ཞེས་པས་ངག་གི་བརྡ་བསྟན། ཡི་གེ་དང་ངག་གི་ཙྪོ་མ་སྟེ་བཞི་པ་ལས་རབ་ཏུ་བྱེད་པ་དང་པོའོ་ཞེས་པས་རབ་བྱེད་ཀྱི་མཚན་བསྟན།
ཙྪོ་མ་ནི་བརྡ་དང་གཅིག་གོ ། རབ་བྱེད་དང་པོ་འདིས་ནི་རྩ་རྒྱུད་ཕྱི་མའི་ལེའུ་བཞི་པར་རྡོ་རྗེའི་གླུས་གསུངས་པ་དང་ཆ་མཐུན་པས་ངེས་པ་བསྐྱེད། མཁའ་འགྲོ་མ་ལྔའི་དམ་ཚིག་གི་ཕྱག་རྒྱ་ནི་གདན་བཞིའི་གཞན་གྱི་རབ་ཏུ་བྱེད་པ་བཞི་པར་མདོར་བསྡུས་པས་བཤད། རྡོ་རྗེ་མཁའ་འགྲོ་ལེའུ་བཅུ་བཞི་པར་ཆ་མཐུན་པས་བཤད། ཌ་ལ་སོགས་པའི་ཡི་གེ་རེ་རེའི་བརྡ་རྣམས་ནི་བདེ་མཆོག་ཉུང་ངུའི་ལེའུ་ཉི་ཤུ་རྩ་བཞི་པ་དང་། མངོན་བརྗོད་བླ་མའི་སུམ་ཅུ་རྩ་བརྒྱད་པ་དང་། རྡོ་རྗེ་མཁའ་འགྲོའི་ལེའུ་བརྒྱད་པར་མདོར་བསྡུས་པས་བཤད། པུ་ལ་སོགས་པའི་ཉི་ཤུ་རྩ་བཞི་ནི་ཨ་བྷི་དྷ་ནའི་ལེའུ་གསུམ་པར་ཆ་མཐུན་ལ། ཡི་གེ་འདུས་པའི་ངག་གི་བརྡ་ནི་བདེ་མཆོག་ཉུང་ངུའི་ལེའུ་ཉི་ཤུ་རྩ་བཞི་པ་དང་། ཨ་བྷི་དྷ་ནའི་ལེའུ་བཞི་བཅུ་ཞེ་ལྔ་པར་ཆ་མཐུན།
མདོར་ན་བླ་མེད་ཀྱི་རྒྱུད་སྡེ་ཐམས་ཅད་དུ་བརྡ་རྣམས་དགོས་པས་གང་དུ་བརྡ་འདི་རྣམས་མ་གསུངས་པ་དང་མ་ཚང་བ་རྣམས་སུ་ཁ་སྐོང་ཞིང་མི་གསལ་བ་གསལ་བར་བྱེད་པའི་བཤད་རྒྱུད་ཡིན་གསུངས། བཞི་པ་རྣལ་འབྱོར་མའི་མཚན་ཉིད་བསྟན་པ་ལ་གསུམ་ལས། དང་པོ་མཁའ་འགྲོ་མ་བདུན་གྱི་མཚན་ཉིད་བསྟན་པ་ནི། རྡོ་རྗེ་སྙིང་པོ་སྙིང་རྗེ་ཆེ། ། ཡིད་ནི་གཅིག་ཏུ་གྱུར་པས་ཉོན། ། གཟུགས་ཅན་མ་དང་འོ་བྱེད་མ། ། ལ་མ་ཡོངས་གྱུར་བྱིས་བཅས་མོ། ། མི་བཟློག་མ་དང་འདོད་པ་མོ། ། འདི་དག་མཁའ་འགྲོ་བདུན་དུ་གསུངས། ། ཞེས་པ་ནས།
རྣལ་འབྱོར་རིག་པས་རྟག་ཏུ་མཆོད། ། ཅེས་པས་བསྟན། ལུས་ཧྲུལ་མོའི་ཕྱག་རྒྱ་དང་མཚན་མ་སྟེ་བཞི་པ་ལས་རབ་ཏུ་བྱེད་པ་གཉིས་པའོ་ཞེས་པས་རབ་བྱེད་ཀྱི་མཚན་བསྟན། ལུས་ཧྲུལ་མོ་ནི་མཁའ་འགྲོ་མའི་མིང་གི་རྣམ་གྲངས་ཡིན། རྒྱུད་སྡེ་གཞན་གང་གི་བཤད་རྒྱུད་ཡིན་ན་མཁའ་འགྲོ་མའི་མཚན་ཉིད་རྣམས་ནི་བདེ་མཆོག་ཉུང་ངུའི་ལེའུ་བཅུ་བདུན་པར་ཆ་མཐུན་པས་ངེས་པ་བསྐྱེད། མིང་གི་རྣམ་གྲངས་ལ་རྒྱུད་དེར་ཡ་མི་ནི་དང་། སྐྲག་བྱེད་མ་ལ་སོགས་པ་འཇིག་རྟེན་ལས་འདས་པའི་མིང་དང་། གཟུགས་ཅན་མ་ལ་སོགས་པ་འཇིག་རྟེན་པའི་མིང་དང་གཉིས་གསུངས་པ་ལས། འདིར་འཇིག་རྟེན་པའི་མིང་ཙམ་གསུངས་པས་མདོར་བསྡུས་པས་བཤད་པའི་རྒྱུད་ཡིན་གསུངས། དེ་ནས་ལཱ་མའི་མཚན་ཉིད་ནི། །
ཡང་དག་རབ་ཏུ་བཤད་པར་བྱ། ། ཞེས་པ་ནས། མཆེ་བ་འདྲི་ཞིང་རྟག་ཏུ་མཆོད། ། ཅེས་པས་གཉིས་པ་མཁའ་འགྲོ་མའི་མཚན་ཉིད་བསྟན་ཏེ་རིགས་དྲུག་ཏུ་བསྡུ་བ་བསྟན། མཚན་མའི་ཕྱག་རྒྱ་བཞི་པ་ལས་རབ་ཏུ་བྱེད་པ་གསུམ་པའོ་ཞེས་པས་རབ་བྱེད་ཀྱི་མཚན་བསྟན། རྒྱུད་སྡེ་གཞན་གང་གི་བཤད་རྒྱུད་ཡིན་ན་མཁའ་འགྲོ་མའི་མཚན་ཉིད་བཤད་པ་རྣམས་ནི་བདེ་མཆོག་ཉུང་ངུའི་ལེའུ་བཅོ་བརྒྱད་པ་དང་། བཅུ་དགུ་པར་ཆ་མཐུན་པས་ངེས་པ་བསྐྱེད། འདིར་ཐམས་ཅད་ལཱ་མའི་མཚན་ཉིད་དུ་བཤད་པ་ནི་ཚུལ་མི་འདྲ་བས་མི་གསལ་བ་གསལ་བར་བྱེད། ཡང་འདི་དག་མངོན་བརྗོད་བླ་མའི་ལེའུ་སུམ་ཅུ་རྩ་དགུ་པར་ཙུ་པི་ཀས་བསྡུས་པ་དང་། བཞི་བཅུ་པ་དང་།
ཞེ་གཅིག་པར་ལཱ་མས་བསྡུས་པ་ཞེས་བྱ་བ་བཤད་པ་དང་ཆ་མཐུན། མདོར་ན་རབ་བྱེད་གསུམ་པ་འདིས་མཁའ་འགྲོ་མའི་རྒྱུད་གང་དང་གང་དུ་མཁའ་འགྲོ་མའི་མཚན་ཉིད་མ་གསུངས་པ་རྣམས་སུ་ཁ་སྐོང་ཞིང་གསུངས་པ་རྣམས་གསལ་བར་བྱེད་པས་བཤད་པའི་རྒྱུད་ཡིན་གསུངས། དེ་ནས་ཡན་ལག་ཕྱག་རྒྱ་ཡིས། ། མཚན་ཉིད་ཡང་དག་རབ་བཤད་བྱ། ། ཞེས་པ་ནས། སློབ་དཔོན་གཉིས་དང་འདུ་བ་སྟོན། ། ཞེས་པས་ལྔ་པ་ཡན་ལག་གི་བརྡ་བསྟན། བརྡ་འདི་དག་མཁའ་འགྲོ་མ་མཚན་ཉིད་དང་ལྡན་པ་ལ་བྱས་པས་ཐུགས་མཉེས་ནས་རང་རང་གི་གཟུགས་སྟོན་པར་འགྱུར་ཏེ་བྱིན་གྱིས་རློབ་པ་ཡིན་ནོ། ། རྒྱུད་ཐམས་ཅད་ཀྱི་ཞེས་པ་ནས། རྡོ་རྗེ་མཁའ་འགྲོ་མའི་བརྡ་སྟེ་བརྟག་པའི་རྒྱལ་པོ་བཞི་པའོ་ཞེས་པས་རབ་བྱེད་དང་བརྟག་པའི་མཚན་བསྟན།
རྒྱུད་སྡེ་གཞན་གང་གི་བཤད་རྒྱུད་ཡིན་ན་བདེ་མཆོག་ཉུང་ངུའི་ལེའུ་ཉི་ཤུ་པ་དང་། ཉི་ཤུ་རྩ་གཉིས་པར་བརྡ་གསུངས་པ་རྣམས་འདིར་བསྡུས་ཏེ་གསལ་བར་བྱེད་ལ། ཡང་རྡོ་རྗེ་མཁའ་འགྲོའི་ལེའུ་བརྒྱད་པ་དང་། ཨ་བྷི་དྷ་ནའི་ལེའུ་ཞེ་གཉིས་པ་དང་། ཞེ་གསུམ་པ། ཞེ་བཞི་པ་རྣམས་ཕྱོགས་གཅིག་ཏུ་བསྡེབས་ཏེ་གསལ་བར་བྱེད། ཀྱཻ་རྡོ་རྗེའི་དང་པོའི་ལེའུ་བདུན་པར་ཚུལ་མི་འདྲ་བའི་བཤད་རྒྱུད་ཡིན་གསུངས། དེ་ལྟར་བརྟག་པ་བཞི་པས་གྲོགས་རྣལ་འབྱོར་མ་ངོ་ཤེས་པར་བྱས་ནས་དེ་དང་གང་དུ་འདུ་བའི་གནས་ལ་སོགས་པ་བསྟན་པའི་ཕྱིར། དེ་ནས་སྐྱེ་བོ་དམ་པ་ཀུན། ། འདུ་བ་ཡང་དག་རབ་བཤད་བྱ། །
ཞེས་བྱ་བ་ལ་སོགས་པ་ལྔ་པའི་རབ་བྱེད་དང་པོ་འདི་གསུངས་སོ། ། འདི་འཆད་པ་ལ་དོན་བཞི་ལས། དང་པོ་འདུས་ནས་ཟས་བཟའ་བའི་ཚུལ་ནི། དེ་ལ་ཟས་ཤིག་བཟའ་བར་བྱ། ། སྣོད་གཉིས་དུ་ནི་མ་ལུས་བརྩོན། ། ཞེས་པས་བསྟན། གཉིས་པ་གང་དུ་འདུ་བའི་གནས་ནི། ཀྱཻ་བཅོམ་ལྡན་འདས་འདུ་བའི་གནས་གང་ལགས། ཞེས་པ་ནས། པུ་ལ་སོགས་པ་ཅི་གསུངས་པ། །
ཕྱི་དང་ནང་དུ་བསམ་པར་བྱ། ། ཞེས་པས་བསྟན། འདིས་ནི་ཕྱི་རོལ་དང་ནང་སྒྲུབ་པ་པོའི་ལུས་གཉིས་ཀ་ལ་ཡུལ་ཆེན་སུམ་ཅུ་སོ་གཉིས་རེ་ཡོད་པར་བསྟན་ཏོ། ། གསུམ་པ་འདུ་བའི་དུས་ནི། རྣལ་འབྱོར་མ་རྣམས་ལེགས་འདུ་བའི། ། ཞེས་སོགས་རྐང་པ་བཞིས་བསྟན། བཞི་པ་འདུས་པའི་བྱ་བ་ནི། རྒྱལ་མཚན་དང་ནི་མཚོན་བསྣུན་ཉིད། ། ཅེས་པ་ནས། དངོས་གྲུབ་མྱུར་དུ་ཐོབ་པར་འགྱུར།
ཞེས་པས་བསྟན། འདུ་བའི་གནས་ལྔ་པ་ལས་རབ་ཏུ་བྱེད་པ་དང་པོའོ་ཞེས་པས་རབ་བྱེད་ཀྱི་མཚན་བསྟན། རྒྱུད་སྡེ་གཞན་གང་གི་བཤད་རྒྱུད་ཡིན་ན། རྩ་རྒྱུད་དང་པོའི་ལེའུ་བདུན་པར་ཆ་མཐུན་པས་ངེས་པར་བསྐྱེད་ལ། མདོར་བསྟན་གྱི་ས་བཅུ་གཉིས་ཡུལ་སུམ་ཅུ་རྩ་གཉིས་ལ་རྒྱས་པར་སྦྱར་བའི་ངེས་པ་དང་། གནས་ལ་སོགས་པ་ས་དང་སྦྱར་བ་མི་གསལ་བ་གསལ་བར་བྱེད་པ་དང་། དུར་ཁྲོད་བརྒྱད་མ་ཚང་བ་ཁ་སྐོང་བ་དང་། འདུ་བའི་དུས་དང་འདུལ་བའི་བྱ་བ་རྩ་རྒྱུད་དུ་ཆ་མཐུན་ལ། རྒྱུད་གཞན་དུ་མ་ཚང་བ་ཁ་སྐོང་། ཡང་རྡོ་རྗེ་མཁའ་འགྲོའི་ལེའུ་བཅོ་བརྒྱད་པར་ཡུལ་ཉི་ཤུ་རྩ་བཞི་རྒྱས་པར་བཤད་པ་དེ་འདིར་དུར་ཁྲོད་བརྒྱད་དུ་བསྡུས་ཏེ་བཤད་པ་དང་།
གནས་ལ་སོགས་པའི་ས་དང་སྦྱར་བ་ནི་མངོན་བརྗོད་བླ་མའི་ལེའུ་ལྔ་བཅུ་རྩ་དྲུག་པ་དང་ཆ་མཐུན་པས་དེ་དག་གི་བཤད་པའི་རྒྱུད་ཡིན་གསུངས། དེ་ལྟར་ཕྱི་དང་ནང་གི་བདག་ཉིད་ཅན་གྱི་འདུ་བའི་གནས་དང་དུས་ལ་སོགས་པ་བསྟན་ནས། ནང་གི་འདུ་བ་དེ་དག་ཐོབ་པར་བྱེད་པ་ལ་རྫོགས་པའི་རིམ་པ་ཡིན་ནོ་ཞེས་བསྟན་པའི་ཕྱིར་རབ་བྱེད་གཉིས་པ་གསུངས་པ་ལགས། འདི་འཆད་པ་ལ་མཉམ་གཞག་གི་དུས་ཀྱི་དག་པ་གསུམ་དང་། རྗེས་སྤྱོད་ཀྱི་དུས་ཀྱི་དག་པ་གསུམ་སྟེ་དོན་ཚན་གཉིས་ཀྱི་སྒོ་ནས་འཆད། གཞུང་དང་སྦྱར་ན། གསང་བའི་པདྨའི་མཚན་ཉིད་ནི། ། ཡེ་ཤེས་དབང་པོ་ཉན་པར་འཚལ། ། ཞེས་པ་ནས། སངས་རྒྱས་རྣམས་ཀྱི་འབྲས་བུའི་དོན། །
ཞེས་པས་མཉམ་གཞག་གི་དག་པ་བསྟན། རྡོ་རྗེ་སེམས་དཔའ་སྙིང་རྗེ་ཆེ། ། ཡིད་ནི་གཅིག་ཏུ་གྱུར་པས་ཉོན། ། ངེས་པར་དངོས་པོ་ཐམས་ཅད་ཀྱི། ། ཞེས་པ་ནས། སྲིད་དང་མྱ་ངན་འདས་པ་ཐོབ། ། ཅེས་པས་རྗེས་སྤྱོད་ཀྱི་དག་པ་བསྟན། ཕུང་པོ་དང་སྐྱེ་མཆེད་རྣམ་པར་དག་པ་སྟེ་ལྔ་པ་ལས་རབ་ཏུ་བྱེད་པ་གཉིས་པའོ་ཞེས་པས་རབ་བྱེད་ཀྱི་མཚན་བསྟན། རྒྱུད་སྡེ་གཞན་ལ་ཕན་འདོགས་པ་ནི་རྡོ་རྗེ་གདན་བཞི་པའི་གསང་བའི་རྒྱུད་ཀྱི་རབ་བྱེད་བཞི་བར་ཞུས་པ་ཆ་མཐུན་པར་དང་། ལམ་མདོར་བསྟན་པ་མི་གསལ་བ་གསལ་བར་བྱེད་པ་སོགས་ཀྱི་ཕན་འདོགས།
ངེས་བརྗོད་བླ་མར་མཚན་ཉིད་ཆ་མཐུན་པ་དང་ཚུལ་མི་འདྲ་བ་ཅི་རིགས་པས་བཤད་པའི་རྒྱུད་ཡིན་ཞིང་། རྗེས་ཀྱི་དག་པ་གསུམ་ནི་རྩ་རྒྱུད་དང་པོའི་དགུ་པ་དང་ཆ་མཐུན། ལྷའི་དག་པ་ཙམ་རྣལ་འབྱོར་མ་ཀུན་སྤྱོད་དང་། རྡོ་རྗེ་མཁའ་འགྲོའི་ལེའུ་དང་པོ་ཡང་བསྡུས་ཏེ་གསལ་བར་བྱེད་གསུངས། དེ་ལྟར་རྫོགས་པའི་རིམ་པ་ལམ་བྱིན་རླབས་ལ་སོགས་པ་བསྟན་ནས། དེ་བསྒོམས་པས་དྲོད་ཐོབ་པའི་རྣལ་འབྱོར་པས་མི་རྟོག་པའི་ཏིང་ངེ་འཛིན་གོང་ནས་གོང་དུ་བསྐྱེད་པའི་ཕྱིར་སྤྱོད་པ་སྤྱད་པའི་ཚུལ་བསྟན་པ་ལ་རབ་བྱེད་དང་། བཞི་པ་གསུངས་པ་མིན། དེ་ཡང་རྒྱུད་ཉིད་ལས། དེ་ནས་སྤྱོད་པས་རྟོག་པ་རྣམས། ། གཅིག་པར་བྱེད་པ་བཤད་པར་བྱ། །
ཞེས་པ་ནས། ཁམས་གསུམ་གྱི་རྒྱལ་པོ་བསྒྲུབ་པར་བྱའོ་ཞེས་པས་གསང་སྤྱོད་གཙོ་བོར་གྱུར་པའི་མཚན་ཉིད་བསྟན། སྤྱོད་པའི་འཁྱུད་པ་སྟེ་ལྔ་པ་ལས་རབ་ཏུ་བྱེད་པ་གསུམ་པའོ་ཞེས་པས་རབ་བྱེད་ཀྱི་མཚན་བསྟན། དེ་ནས་ཡང་དག་རབ་བཤད་བྱ། ། སྤྱོད་པ་ཕ་རོལ་ཕྱིན་མཚན་ཉིད། ། ཅེས་པ་ནས། ཐེ་ཚོམ་མེད་པར་སྤྱོད་པ་བྱ། ། ཞེས་པས་སྤྱོད་པ་གཉིས་སུ་རབ་ཏུ་བྱེད་པ་བསྒྲུབ་པའི་རིམ་པ་དང་བཅས་པ་བསྟན། དཔལ་ཡང་དག་པར་སྦྱོར་བ་ལས་སྤྱོད་པའི་བརྟག་པ་སྟེ་ལྔ་པའོ་ཞེས་པས་རབ་བྱེད་དང་བརྟག་པའི་མཚན་བསྟན། རབ་བྱེད་འདི་གཉིས་རྒྱུད་སྡེ་གཞན་གང་གི་བཤད་རྒྱུད་ཡིན་སྙམ་ན་རྩ་རྒྱུད་དང་པོའི་ལེའུ་དྲུག་པ་དང་།
ཕྱི་མའི་གཉིས་པ་དང་། གསུམ་པ་ལས་སྤྱོད་པ་གསུངས་པ་དེ་དག་མི་གསལ་བ་གསལ་བར་བྱེད། མ་ཚང་བ་ཁ་སྐོང་བར་བྱེད། ཀྱཻ་རྡོར་དུ་མ་ཟད་འདུས་པ་ལ་སོགས་པའི་བླ་མེད་ཀྱི་རྒྱུད་མཐའ་དག་གི་སྤྱོད་པ་འདིས་སྟོན་པར་བྱེད་དེ། བླ་མེད་ཀྱི་རྒྱུད་གང་དུ་སྤྱོད་པ་དགོས་པ་དེ་ལ་འདི་ལས་གསལ་བའི་རྒྱུད་གཞན་མི་བཞུགས་སོ་གསུངས། དེ་ལྟར་བརྟག་པ་ལྔ་པས་སྤྱོད་པ་བསྟན་ཏེ་སྤྱོད་པ་ལ་གནས་པ་དེས་མཆོག་གི་དངོས་གྲུབ་ཀྱི་དོན་དུ་ཨ་ལྀའི་བདག་ཉིད་ཀྱི་བྱང་ཆུབ་ཀྱི་སེམས་བསྐྱེད་པར་བསྟན་པ་ལ་བརྟག་པ་དྲུག་པ་གསུངས་པར་བཞེད། འདི་ལ་རབ་བྱེད་བཞི་ལས། དང་པོ་འཆད་པ་ལ་བརྟག་པ་དྲུག་པ་མཐའ་དག་གི་དོན་བསྟན་པ། ལུས་འགྲུབ་པ་དང་གནས་པའི་རྒྱུན་ཁམས་བྱང་ཆུབ་ཀྱི་སེམས་བསྟན་པ། ཁམས་པ་འདི་དག་རྩའི་སྒོ་གཉིས་ལ་བརྟེན་ཏེ་མ་ལུས་པར་བསྟན་པ།
ཁམས་དང་རྩ་དེ་དག་ལ་སྔོན་དུ་བྱེད་པ་རླུང་གི་རྣམ་གཞག་བསྟན་པ། རྡོ་རྗེ་ལུས་ཀྱི་གནས་ལུགས་དང་དེ་ལས་ཡེ་ཤེས་མངོན་དུ་བྱེད་པའི་ཐབས་དཔྱིད་ཐིག་བསྟན་པ་དང་ལྔ། གཞུང་དང་སྦྱར་ན། ལྷ་ལེགས་ཉན་པར་འཚལ་ལགས་ན། ། ཞེས་པ་ནས། ཁམས་དང་སེམས་ཀྱི་བརྟག་འགྲོ་བའོ། ། ཞེས་པས་དང་པོ་མདོར་བསྟན་པ་ཡིན། ཁམས་ཞེས་བྱ་བའི་སྒྲ་དུ་ལགས་ཞེས་པ་ནས། ཇི་ལྟ་བ་ནི་དེ་བཞིན་ནོ། ། ཞེས་པས་ཁམས་བྱང་ཆུབ་ཀྱི་སེམས་བསྟན།
སྔགས་བཟླས་བསམ་གཏན་ལ་སོགས་ལྡན། ། རྒྱུད་ལས་གང་གསུངས་ཉན་པར་བགྱི། ། ཞེས་པ་ནས། ལྷ་ཡི་དམིགས་པར་འགྱུར་བ་ཡིན། ། ཞེས་པས་ཁམས་ལ་བརྟེན་ཏེ་ལས་འགྲུབ་ཚུལ་བསྟན། སྟེང་གི་སྒོ་དང་འོག་ཉིད་དེ། ། ཞེས་པ་ནས། བཅོམ་ལྡན་རྡོ་རྗེ་ཅན་གྱིས་གསུངས། ཞེས་པས་རླུང་གི་རྣམ་གཞག་བསྟན། དེ་ནས་བཅོམ་ལྡན་ལྷ་མོས་ནི། །
བྷོ་ལ་ཀྐོ་ལར་བཅུག་ནས། ། འདི་དག་གནས་གསུམ་མཁའ་འགྲོ་མ། ། རྩ་ཡི་གཟུགས་ཀྱིས་ཡང་དག་གནས། ། ཞེས་པས་རྡོ་རྗེ་ལུས་ཀྱི་གནས་ལུགས་དང་དཔྱིད་ཐིག་བསྟན། དྲུག་པ་ལས་རབ་ཏུ་བྱེད་པ་དང་པོའོ་ཞེས་པས་རབ་བྱེད་ཀྱི་མཚན་བསྟན། ཁམས་ཀྱི་དོན་བཤད་པ་ལས་ཡི་གེ་བཅུ་དྲུག་གི་བཤད་པ་རྣམས་ནི་བདེ་མཆོག་རྩ་བཤད་གཉིས་ཀའི་གླེང་གཞི་མཐའ་དག་དང་འབྲེལ། སྒྲ་ཡི་ཚུལ་ལས་བྱུང་སྟོན་ཞིང་། ། ཞེས་པ་ལ་བདེ་མཆོག་ཉུང་ངུའི་ལེའུ་དང་པོར་ཚིག་ཆ་མཐུན་ལ། དོན་སྦས་དོན་དུ་བཤད་པ་ཡང་གསལ་བར་བྱེད། སྔགས་བཟླས་བསམ་གཏན་ལ་སོགས་ལྡན། །
ཞེས་པ་ལ་སོགས་པས་ནང་གི་རིགས་ལྡན་མ་མཆོད་པ་དང་། རྩ་ལྔའི་སྐྱེ་གནས་ཞེས་བྱ་བ་ལ་སོགས་པས་ལྷ་མོ་བཞིས་ཞུས་པའི་ནང་ཚན་གོས་དཀར་མོས་ཞུས་པ་དང་ཆ་མཐུན་ཞིང་། བྱང་ཆུབ་ཀྱི་སེམས་ཉིད་རྩ་གཉིས་ལ་བརྟེན་ཏེ་ལུས་འགྲུབ་ཚུལ་སྟོན་པས་མ་རྒྱུད་ཀྱི་གླེང་གཞི་རྣམས་ཀྱང་གསལ་བར་བྱེད། སྟེང་གི་སྒོ་དང་ཞེས་བྱ་བ་ལ་སོགས་པས་ཡེ་ཤེས་རྡོ་རྗེ་ཀུན་ལས་བཏུས་པ་དང་། རྡོ་རྗེ་ཕྲེང་བ་དང་། རྡོ་རྗེ་མཁའ་འགྲོའི་ལེའུ་བཅུ་པ་ལ་སོགས་པར་རླུང་གསུངས་པ་དེ་ལ་འདིར་འགྲོ་འོང་གི་སྒོ་ནས་གསལ་བར་བཤད། མིང་དང་གྲངས་དང་རང་གི་ངོ་བོ་ལ་སོགས་པ་མདོར་བསྡུས་ཏེ་བཤད། དེ་ནས་བཅོམ་ལྡན་ལྷ་མོས་ཞེས་བྱ་བ་ལ་སོགས་པ་དཔྱིད་ཐིག་སྟོན་པའི་སྐབས་རབ་བྱེད་བཞི་པ་ཡན་གྱི་བདེ་ཀྱེ་གཉིས་ཀའི་རྒྱུད་མཐའ་དག་དང་། མདོར་ན་རྣལ་འབྱོར་མའི་རྒྱུད་གང་དུ་ནང་ལུས་དང་བྷ་ག་དང་། བྱང་ཆུབ་སེམས་དང་།
རླུང་གི་གནས་ལུགས་སྟོན་པ་མཐའ་དག་དང་། གསང་བ་འདུས་པ་ལ་སོགས་པ་རྒྱུད་གང་དུ་རང་གི་ལུས་འགྲུབ་པར་བྱེད་པའི་རྒྱུད་བྱང་ཆུབ་ཀྱི་སེམས་ལ་སོགས་པ་སྟོན་པ་མཐའ་དག་གི་བཤད་པའི་རྒྱུད་དུ་འགྱུར་བ་ཡིན་གསུངས། དེ་ལྟར་རབ་བྱེད་དང་པོས་རྩའི་འཁོར་ལོ་གཉིས་དཔྱིད་ཐིག་དང་ཐིག་ལེའི་རང་བཞིན་དུ་བསྟན་ནས། གཞན་ཡང་ཡུལ་གྱི་འགོད་པ་ལས་དཔྱིད་ཀྱི་དུས་སུ་ཁ་འཕོ་བ་སྟོན་པར་བྱེད་པ་རབ་བྱེད་གཉིས་པ་འདི་གསུངས་པ་ཡིན། འདི་འཆད་པ་ལ་དོན་གསུམ་སྟེ། རྩ་གཉིས་དཔྱིད་དང་ཐིག་ལེར་བསྟན་པ། སྒོ་རྣམ་པ་གསུམ་ལ་བརྟེན་པ་རླུང་ལ་བརྟེན་པ། འཁོར་ལོ་བཞིའི་གནས་ལུགས་དང་ལུས་དང་རྩ་སུམ་ཅུ་རྩ་བདུན་གྱི་གནས་དང་ལས་ལ་སོགས་པ་བསྟན་པའོ། ། གཞུང་དང་སྦྱར་ན། དེ་ནས་གཞན་ཡང་དམ་པའི་ཞེས་པ་ནས།
རྒྱུ་དང་མི་རྒྱུ་བཅས་པར་གནས། ། ཞེས་པས་རྩ་གཉིས་དཔྱིད་དང་ཐིག་ལེར་བསྟན། སྐུ་གསུང་ཐུགས་ཀྱི་བྱ་བ་ཡིས། ། སྒོ་ནི་རྣམ་གསུམ་བྱུང་བ་ལས། ། ཞེས་པ་ནས། སྒྲ་དང་ཐིག་ལེ་མི་ཤེས་པ། ། ཞེས་པས་སྒོ་རྣམ་པ་གསུམ་ལ་བརྟེན་པའི་རླུང་བསྟན། འཁོར་ལོ་བཞི་ཡི་རབ་དབྱེ་བས། ། ཞེས་པ་ནས། འདིར་ནི་ཇི་ལྟར་བདེ་བར་རོལ། །
ཞེས་པས་འཁོར་ལོ་བཞིའི་གནས་ཚུལ་བསྟན། འདབ་མ་རྣམས་ཀྱི་བཞི་ལ་ཡང་། ། འབྱུང་བ་བཞི་ཡི་རྩ་རྣམས་ནི། ། ཞེས་པ་ནས། ཀུ་མུ་ཏ་ནི་ཡིད་བཟང་མ། ། བྱིས་པའི་སྣབས་ནི་འབབ་མ་འོ། ། ཞེས་པས་ལུས་ལ་རྩ་སུམ་ཅུ་སོ་བདུན་གྱི་གནས་དང་། སོ་དང་སེན་མོ་བསྐྱེད་པའི་ཁམས་འབབ་ཚུལ་ལ་སོགས་པ་བསྟན། དྲུག་པ་ལས་ཡུལ་གྱི་འགོད་པ་ལས་འགོད་པ་སྟེ་རབ་ཏུ་བྱེད་པ་གཉིས་པའོ་ཞེས་པས་རབ་བྱེད་ཀྱི་མཚན་བསྟན། དེ་ལྟར་རབ་བྱེད་དང་པོ་གཉིས་ཀྱིས་ལུས་ལ་གནས་དང་ས་ལ་སོགས་པ་གཏན་ལ་ཕབ་ནས་དེ་ལས་གཞན་པ་དཀྱིལ་འཁོར་དང་སྦྱིན་སྲེག་ལ་སོགས་པ་ཕྱི་རོལ་ན་ཇི་སྙེད་ཡོད་པའི་ཆོས་ཐམས་ཅད་ལུས་ཀྱི་ནང་དུ་ཇི་ལྟ་བ་བཞིན་འདུས་པ་ཡིན་ནོ་ཞེས་སྟོན་པར་བྱེད་པ་ལ་རབ་བྱེད་གསུམ་པ་འདི་གསུངས་པ་ཡིན།
འདི་འཆད་པ་ལ་དོན་གསུམ་སྟེ། ལུས་ལ་ནང་གི་དཀྱིལ་འཁོར་ལ་སོགས་པ་བཞག་པ་དང་། ལུས་ལ་སྐུ་གསུམ་གཏན་པ་དབབ་པ་དང་། དེ་དག་རྒྱུད་ཀྱི་རང་བཞིན་དུ་བསྟན་པའོ། ། གཞུང་དང་སྦྱར་ན། ལྷ་ལེགས་ཉན་པར་འཚལ་ལགས་ན། ། ནང་གི་དཀྱིལ་འཁོར་མཆོད་པ་ལས། ། སོགས་པའི་ལས་ནི་ཇི་ལྟར་ལགས། ། སྦྱིན་སྲེག་ལས་ནི་མི་འཚལ་བས། ། བདེ་བ་ཆེན་པོ་བཤད་དུ་གསོལ། །
བཅོམ་ལྡན་འདས་ཀྱིས་བཀའ་སྩལ་པ། ། ཧེ་རུ་ཀ་ལ་སོགས་པའི་ལྷ། ། རྩ་གཟུགས་མཛེས་པར་ཡང་དག་བྱུང་། ། ལུས་ནི་དཀྱིལ་འཁོར་ཉམས་དགའ་བར། ། སྒོ་བཞིར་ཇི་སྐད་གསུངས་པའོ། ། ཞེས་པ་ནས། རྒྱུད་ནི་ཐམས་ཅད་རྟོགས་པར་བྱ། ། ཞེས་པས་ལུས་ལ་ནང་གི་དཀྱིལ་འཁོར་དང་སྦྱིན་སྲེག་ལ་སོགས་པ་བསྟན། ད་དུང་བདག་ལ་ཐེ་ཚོམ་མཆིས། ། ཆོས་དང་ལོངས་སྤྱོད་སྤྲུལ་པ་དང་། །
ཞེས་པ་ནས། ཤྲཱི་ནི་ཧེ་རུ་ཀ་ཞེས་བཤད། ། ཅེས་པས་ལུས་ལ་སྐུ་གསུང་གཏན་ལ་དབབ་པ་བསྟན། རྒྱུད་ནི་སྲིན་པོའི་གཟུགས་ཅན་ཉིད། ། ཅེས་པ་ལ་སོགས་པས་སྔར་བཤད་པ་དེ་དག་རྒྱུད་ཀྱི་རང་བཞིན་ཡིན་པ་བསྟན། རྩ་ཐམས་ཅད་ཀྱི་ཞེས་པ་ནས། དྲུག་པ་ལས་རབ་ཏུ་བྱེད་པ་གསུམ་པའོ་ཞེས་པས་རབ་བྱེད་ཀྱི་མཚན་བསྟན། དེ་ལྟར་རབ་བྱེད་གསུམ་པས་ཕྱི་རོལ་ན་ཇི་སྙེད་ཡོད་པའི་ཆོས་ཐམས་ཅད་རང་གི་ལུས་ལ་འདུས་པར་བསྟན་པ་དེ་ལ་སླར་ཐེ་ཚོམ་གྱི་གནས་བསལ་ཞིང་དེ་ཉིད་ལམ་དུ་བསྒྲུབ་པ་འཐད་པ་དང་བཅས་པ་སྟོན་པ་རབ་བྱེད་བཞི་པ་འདི་གསུངས་པ་ཡིན། འདི་འཆད་པ་ལ་ཞུས་ལན་གཉིས་ལས། ཞུས་པ་ནི།
དེ་ནས་བྱང་ཆུབ་སེམས་དཔའ་ཆེན་པོ་ཞེས་པ་ནས། སྡོམ་པའང་བདག་ལ་བཤད་དུ་གསོལ། ། ཞེས་པས་བསྟན། གཉིས་པ་ལན་ལ་གསུམ་སྟེ། རང་བཞིན་གྱི་གནས་ཀྱང་གློ་བུར་དུ་མི་ཤེས་པའི་འཐད་པ་བསྟན་པ། གློ་བུར་གྱི་དྲི་མ་སེལ་བའི་ཐབས་འཐད་པ་དང་བཅས་པ་བསྟན་པ། དཔྱིད་ཀྱི་ཐིག་ལེ་མངོན་དུ་བྱེད་ཐབས་བསྟན་པའོ། ། གཞུང་དང་སྦྱར་ན། བཅོམ་ལྡན་འདས་ཀྱིས་བཀའ་སྩལ་པ། ། རྣལ་འབྱོར་མ་ནི་དབུས་གནས་པར། །
ཞེས་པ་ནས། སེམས་ཅན་རྣམས་ནི་སངས་རྒྱས་ཉིད། ། འོན་ཀྱང་གློ་བུར་དྲི་མས་བསྒྲིབས། ། དེ་བསལ་བས་ནི་སངས་རྒྱས་ཉིད། ། བཅོམ་ལྡན་འདས་ཀྱི་དེ་བཞིན་ནོ། ། ཞེས་པས་ལུས་ལ་རྣལ་འབྱོར་མ་དང་སྐུ་གསུམ་ལ་སོགས་པ་རང་བཞིན་གྱིས་གནས་པ་དང་། དེ་ལྟར་གནས་ཀྱང་གློ་བུར་གྱི་དྲི་མ་སེལ་དགོས་པའི་འཐད་པ་རྣམས་བསྟན། རིགས་ཀྱི་བུ་གང་ཞིག་མིས་འཇིག་རྟེན་པ། ། བཙན་དུག་ཟོས་པས་བརྒྱལ་བར་འགྱུར། ། ཞེས་པ་ནས།
རྫུ་འཕྲུལ་སྟོབས་ཀྱིས་རིགས་ཀྱི་བུ། ། ཞེས་པས་གློ་བུར་གྱི་དྲི་མ་སེལ་བའི་ཐབས་འཐད་པ་དང་བཅས་པ་རྒྱས་པར་བསྟན། ཡང་དག་པར་བྱུང་བཀའ་སྩལ་པ། ། ཞེས་པ་ནས། ལྟེ་བའི་དཀྱིལ་འཁོར་ཕྱི་ནས་ནི། ། སྔ་མ་བཞིནདུ་གནས་པར་འགྱུར། ། ཞེས་པས་དཔྱིད་ཐིག་བསྒོམས་པས་རང་བྱུང་གི་ཡེ་ཤེས་མངོན་དུ་བྱེད་པ་བསྟན། ཡང་དག་པར་འབྱུང་བའི་རྒྱུད་ཆེན་པོ་ལས་བྱུང་བ་དཔྱིད་ཀྱི་ཐིག་ལེ་ཞེས་བྱ་བའི་བརྟག་པའི་རྒྱལ་པོ་སྟེ་དྲུག་པའོ། ། ཞེས་པས་བརྟག་པའི་མཚན་བསྟན། དེ་ལྟར་བརྟག་པ་དྲུག་པ་ཡན་གྱི་གཙོ་བོར་མཆོག་གི་དངོས་གྲུབ་བསྒྲུབ་པའི་ཐབས་བསྟན་ནས།
ད་ནི་དངོས་གྲུབ་མཐའ་དག་བསྒྲུབ་པའི་ཐབས་སྟོན་པ་ལ་གཙོ་བོར་ལས་ཀྱི་ཚོགས་བསྟན་པ་བརྟག་པ་བདུན་པ་དང་། བྱ་བ་ཐམས་ཅད་འབྱུང་བ་བརྟག་པ་བརྒྱད་པ་གསུངས་པར་བཤད་ལ། དེ་ལ་དང་པོ་བདུན་པ་འཆད་པ་ལ་ཆོས་ཐམས་ཅད་འབྱུང་བའི་རབ་ཏུ་བྱེད་པ་སོགས་བཞི་ལས། དང་པོ་ལ་བདུན་ལས། ངག་གི་ཕྱག་རྒྱའི་ཡེ་ཤེས་དང་། ལྟ་སྟངས་ཀྱི་ཡེ་ཤེས་དང་། རྣམ་ཤེས་ཀྱི་ལས་ཀྱི་ཡེ་ཤེས་ཉི་ཤུ་རྩ་བཞི་དང་། དབང་གི་ལས་ཀྱི་ཡེ་ཤེས་དང་། མི་སྣང་བའི་ལས་ཀྱི་ཡེ་ཤེས་བཅུ་གཉིས་དང་། གྲུབ་པའི་མིག་སྨན་གྱི་ཡེ་ཤེས་དང་།
ཚེའི་བཅུད་ལེན་གྱི་ཡེ་ཤེས་སོ། ། གཞུང་དང་སྦྱར་ན། ངག་གི་ཕྱག་རྒྱའི་མཚན་ཉིད་ནི། ། ཞེས་པ་ནས། ངག་གི་བརྡ་ཡི་ཡེ་ཤེས་སོ། ། ཞེས་པས་ངག་གི་ཕྱག་རྒྱའི་ཡེ་ཤེས་བསྟན། ཆང་ལ་སོགས་པའི་བརྡ་ཡན་ཆད་ནི་རྩ་རྒྱུད་ཕྱི་མའི་ལེའུ་གསུམ་པ་དང་ཆ་མཐུན། མཁའ་འགྲོ་མ་ལྔའི་ལུས་བརྡའ་དང་ངག་བརྡ་ནི་གདན་བཞི་པའི་གཞན་གྱི་རབ་ཏུ་བྱེད་པར་ཆ་མཐུན། ཡི་གེ་རེའི་བརྡ་དང་། ཡི་གེ་འདུས་པའི་བརྡ་ལས་བདེ་མཆོག་ཉུང་ངུའི་ལེའུ་བཅོ་ལྔ་པ་དང་རྩ་བཞི་པ་དང་།
རྡོ་རྗེ་མཁའ་འགྲོའི་ལེའུ་བརྒྱད་པ་དང་། མངོན་བརྗོད་བླ་མའི་ལེའུ་སུམ་ཅུ་རྩ་བརྒྱད་པར་ཆ་མཐུན་གསུངས། མཉམ་པར་དྲག་ཤུལ་དཔྲལ་བ་ཅན། ། ཞེས་པ་ནས། སངས་རྒྱས་རྫུ་འཕྲུལ་བསམ་མི་ཁྱབ། ། ཅེས་པས་རྩ་རྒྱུད་ནས་གསུངས་པའི་ལྟ་སྟངས་བཞི་བསྟན། སློབ་དཔོན་གཉིས་ལ་ཕྱག་འཚལ་དང་། ། ཞེས་པ་ནས། ལྟ་སྟངས་ཀྱི་ཕྱག་རྒྱའི་ཡེ་ཤེས་སོ་ཞེས་པས་བསད་པ་དང་། ནམ་མཁའ་ལ་འགྲོ་བ་དང་།
བདེ་ལས་མཆོག་ཏུ་རྒྱལ་བ་དང་། བདུད་ཀྱི་དཔུང་གཞོམ་པའི་ལྟ་སྟངས་བསྟན། བཞི་པོ་འདི་ནི་རྩ་རྒྱུད་དུ་མ་ཚང་བ་ཁ་སྐོང་བར་བྱེད་དོ། ། དཔལ་ལྡན་རྡོ་རྗེ་སེམས་སྦྱོར་ཞིང་། ། ཞེས་པ་ནས། རྣམ་པར་ཤེས་པ་དང་ཡེ་ཤེས་སོ་ཞེས་པས་རྣམ་ཤེས་དང་ཡེ་ཤེས་ཀྱི་ལས་ཉི་ཤུ་རྩ་བཞི་བསྟན། ཡང་ན་དབང་དུ་བྱ་བར་འདོད་ན་ཞེས་པ་ནས། ཐིག་ལེ་འབྱུང་བར་བྱེད་པའི་ཡེ་ཤེས་སོ་ཞེས་པས་རེག་པའི་དབང་དུ་བྱེད་པ་བརྒྱད་དང་། ཐིག་ལེས་དབང་དུ་བྱ་བ་བརྒྱད་བསྟན། ཡང་ན་རིལ་བུ་བྱ་བར་འདོད་པས་ཞེས་པ་ནས།
མི་སྣང་བའི་ཡེ་ཤེས་སོ་ཞེས་པས་མི་སྣང་བའི་ལས་ཀྱི་ཡེ་ཤེས་བསྟན། དེ་ནས་མིག་སྨན་གྱི་སྦྱོར་བ་བཤད་པར་བྱ་སྟེ་ཞེས་པ་ནས། བཅུད་ཀྱི་ཡེ་ཤེས་སོ་ཞེས་པས་གྲུབ་པའི་མིག་སྨན་གྱི་ལས་ཀྱི་ཡེ་ཤེས་བསྟན། དེ་ནས་བཅུད་ལེན་བཤད་པར་བྱ། ། ཞེས་པ་ནས། དེ་ལྟར་ཆོ་ག་ང་ཡིས་བསྔགས། ། ཞེས་པས་གཙོ་བོར་ཚེའི་བཅུད་ལེན་དང་། བཅུད་ལེན་ཕྲ་མོ་གཞན་ཡང་བསྟན། ཡེ་ཤེས་ཐམས་ཅད་འབྱུང་བ་ཞེས་བྱ་བ་ཚེ་རིང་བའི་རིག་པ་སྟེ་བདུན་པ་ལས་རབ་ཏུ་བྱེད་པ་དང་པོའོ་ཞེས་པས་རབ་བྱེད་ཀྱི་མཚན་བསྟན། འདིར་ཡེ་ཤེས་ཞེས་བཤད་པ་རྣམས་ནི་ངག་གི་ཕྱག་རྒྱ་སོགས་དེ་དང་དེའི་རིག་པ་ལ་ཡེ་ཤེས་ཀྱི་མིང་བཏགས་པ་ཡིན་བྱས་ན་ལེགས།
རབ་བྱེད་འདི་ལས་དོན་ཚན་བདུན་བསྟན་ཀྱང་ཚེ་རིང་བའི་རིག་པ་སྟེ་ཞེས་གསུངས་པ་ནི་ལས་ཚོགས་དེ་རྣམས་ཀྱི་ནང་ནས་བཅུད་ལེན་གྱི་ཚེ་རིང་བར་བྱེད་པ་འདི་མཆོག་ཏུ་གྱུར་པ་ཡིན་པ་ལ་དགོངས་སམ་སྙམ། བརྟག་པའི་མཚན་འགའ་ཞིག་དང་། རབ་བྱེད་ཀྱི་མཚན་རྣམས་ལ་འདི་འདྲའི་རིགས་ཅན་མང་དུ་ཡོད་དོ། ། རྣམ་ཤེས་དང་ཡེ་ཤེས་ཀྱི་ལས་ལ་སོགས་པ་འདི་རྣམས་རྒྱུད་སྡེ་གང་དང་འབྲེལ་ན་སྤྱིར་བླ་མེད་ཀྱི་རྒྱུད་མཐའ་དག་ཏུ་ལས་འདི་དག་མ་ལུས་གསུངས་པ་གང་ཡིན་པ་ཁ་སྐོང་། ཡང་དགོས་སུ་དཔལ་རྡོ་རྗེ་མཁའ་འགྲོའི་ལེའུ་གསུམ་པ་དང་། བཞི་པ་སོགས་རྩ་སྦྱོར་ལ་བརྟེན་པའི་ལས་སྦྱོར་སྟོན་པ་རྣམས་སུ་ཁ་ཅིག་མཐུན། ཁ་ཅིག་མདོར་བསྡུས། ཁ་ཅིག་གསལ་བར་བྱེད། གྲུབ་པའི་མིག་སྨན་ནི་གསང་བ་འདུས་པར་བཤད་པ་རྣམས་སླར་ཡང་གསལ་བར་བྱ། བཅུད་ཀྱི་ལས་ནི་རྡོ་རྗེ་མཁའ་འགྲོའི་ལེའུ་བཅུ་བདུན་པ་དང་།
ཞེ་བདུན་དང་། ཞེ་དགུ་པ་ལས་རྒྱས་པར་བཤད་པ་དེ་འདིར་མདོར་བསྟན་ཏེ་བཤད་པའི་རྒྱུད་ཡིན་གསུངས། གཉིས་པ་སྦྱིན་སྲེག་གི་རབ་བྱེད་འཆད་པ་ལ་ལྔ་སྟེ། སྔོན་དུ་བསྙེན་པ་དང་། ས་བྱིན་གྱིས་བརླབ་པ་དང་། རིག་མ་གཞུག་པ་དང་། སྦྱིན་སྲེག་གི་ཆོ་ག་དངོས་དང་། ལས་བྱ་བའི་དུས་བསྟན་པའོ། ། གཞུང་དང་སྦྱར་ན། བཅོམ་ལྡན་བདག་ནི་ཉན་པར་འཚལ། །
བཟླས་སོགས་སྦྱིན་སྲེག་ཇི་ལྟར་ལགས། ། ཞེས་པ་ནས། དང་པོར་སྔགས་པས་བུམ་བཟླས་བྱ། ། ཕྱི་ནས་ལས་ནི་ཡང་དག་བརྩམ། ། ཞེས་པས་ཞུ་བ་དང་ཉན་པར་གདམས་པ་དང་བསྙེན་པ་བསྟན། གཡས་བརྐྱང་བ་དང་གཡོན་བརྐྱང་ཉིད། ། ཅེས་སོགས་རྐང་པ་གསུམ་གྱིས་ས་བྱིན་གྱིས་རློབས་པ་བསྟན། ཡང་ནི་ཕྱི་ནས་རིག་མ་གཞུག ། ཅེས་སོགས་རྐང་པ་ལྔས་རིག་མ་གཞུག་པ་བསྟན། ཞི་བ་ཐབ་ཁུང་ཟླུམ་པོ་ཉིད། །
ཅེས་པ་ནས། དེ་རྣམས་མེ་ལ་བསྲེག་བླུག་བྱས་ན་སོས་པར་འགྱུར་རོ། ། ཞེས་པས་སྦྱིན་སྲེག་གི་ཆོ་ག་དངོས་བསྟན། དེ་ལྟར་ལས་རྣམས་བྱས་པ་ནི། ། ཞེས་པ་ནས། དེ་ཚེ་སྔགས་པས་ལས་ཀུན་འགྲུབ། ། ཅེས་པས་ལས་བྱ་བའི་དུས་བསྟན། བདུན་པ་ལས་སྦྱིན་སྲེག་གི་ཆོ་ག་སྟེ་རབ་ཏུ་བྱེད་པ་གཉིས་པའོ་ཞེས་པས་རབ་བྱེད་ཀྱི་མཚན་བསྟན། རྒྱུད་སྡེ་གང་གི་བཤད་རྒྱུད་དུ་འགྱུར་ན། སྤྱིར་བླ་མེད་ཀྱི་རྒྱུད་མཐའ་དག་གི་སྦྱིན་སྲེག་གསུངས་པ་རྣམས་སུ་མི་གསལ་བ་གསལ་བར་བྱེད།
མ་གསུངས་པ་རྣམས་སུ་མ་ཚང་བ་ཁ་སྐོང་། ཁྱད་པར་དུ་རྩ་རྒྱུད་ཕྱི་མའི་ལེའུ་དང་པོར་སྦྱིན་སྲེག་མདོར་བསྡུས་པ་ཙམ་གསུངས་ཀྱང་། བསྙེན་པ་དང་ས་ཆོག་མ་གསུངས་པས་ཁ་སྐོང་། ལས་མཐའ་དག་བསྒྲུབ་པའི་ཐབས་མི་གསལ་བ་གསལ་བར་བྱེད། གུར་ལེའུ་བརྒྱད་པ་དང་། བཅུ་བཞི་པ་དང་། བཅུ་གཅིག་པར་ལས་རྒྱས་པ་སྣ་ཚོགས་ཀྱི་ཐབས་ལ་སོགས་པ་གསལ་བར་བྱེད། རྡོ་རྗེ་མཁའ་འགྲོ་ཞེ་གསུམ་པ་དང་ཞེ་བཞི་པ་ཁ་ཅིག་ཏུ་ཆ་མཐུན། ཁ་ཅིག་ཏུ་མདོར་བསྡུས་པའི་ཡམ་ཤིང་ལ་སོགས་པ་ཚུལ་མི་འདྲ་བ་བཤད། གཞན་ཡང་སྦྱིན་སྲེག་གི་སྐབས་སུ་རྐང་སྟབས་གསུམ་པོ་རྒྱུད་ཕྱི་མ་དང་དགོངས་པ་ཕྱོགས་གཅིག་ཏུ་བྱས་ཏེ་རྣམ་སྣང་སྒྱུ་དྲར་གསུངས་པ་རྣམས་མདོར་བསྡུས་ཏེ་བཤད་པའི་རྒྱུད་ཡིན་གསུངས།
གསུམ་པ་སྔགས་དང་འཁྲུལ་འཁོར་གྱི་རབ་བྱེད་ལ་གཉིས་ཏེ། སྔགས་བཏུ་དང་འཁྲུལ་འཁོར་གཞུང་དང་སྦྱར་ན། ལྷ་ལེགས་ཉན་པར་འཚལ་ལགས་ན། ། སྔགས་བཏུའི་ཆོ་ག་ཇི་ལྟར་ལགས། ། ཞེས་པ་ནས། དེ་ལྟར་ཆོ་ག་སྣ་ཚོགས་ཀྱི། ། ཚོགས་ཀྱི་དཀྱིལ་འཁོར་བརྟག་པར་བྱ། ། ཞེས་པས་སྔགས་བཏུ་བ་བསྟན། དེ་ནས་ལས་རྣམས་ཀུན་བྱེད་པའི། ། སྒྲོལ་མའི་འབྱུང་བ་བཤད་པར་བྱ། །
ཞེས་པ་ནས། སྔགས་ཀྱི་རྒྱལ་པོ་བསྐུལ་བས་བརྩེ་བར་འགྱུར་རོ་ཞེས་པས་འཁྲུལ་འཁོར་ལ་བརྟེན་པའི་ལས་ཚོགས་བཞི་བཅུ་ཞེ་གཉིས་བསྟན། བདུན་པ་ལས་རྒྱས་པའི་འཁོར་ལོ་འབྱུང་བ་ཞེས་བྱ་བ་སྟེ་རབ་བྱེད་གསུམ་པའོ་ཞེས་པས་རབ་བྱེད་ཀྱི་མཚན་བསྟན། རྒྱུད་སྡེ་གཞན་གང་གི་བཤད་རྒྱུད་ཡིན་ན། རིགས་བཞི་དང་ཡུམ་བཞིའི་སྔགས་བཏུ་བསྟན་པ་ནི་གསང་འདུས་ལེའུ་དང་པོ་དང་། བཅུ་བཞི་པ་དང་། རྣམ་སྣང་སྒྱུ་དྲའི་རྟོག་པ་ལྔ་པར་རིགས་བཞི་ཡུམ་བཞིའི་སྔགས་ཀྱང་བཏུ་བ་ལ་གསུངས་པས་མ་ཚང་བ་ཁ་སྐོང་། དོན་ཡོད་གྲུབ་པའི་སྔགས་ནི་ཚུལ་མི་འདྲ་བས་བཤད། བདེ་མཆོག་ཉུང་ངུར་དཔའ་བོ་ཉི་ཤུ་རྩ་བཞིའི་སྔགས་སུ་གསུངས་པ་དེ་དང་ཆ་མཐུན། ཡང་རིགས་བཞི་ཡུམ་བཞིའི་སྔགས་བཏུ་བ་འདི་དང་།
འོག་ཏུ་བརྒྱད་ཀྱི་གཉིས་ཞེས་བྱ་བ་ལ་སོགས་པ་ཕྱོགས་གཅིག་ཏུ་བྱས་ཏེ་རྡོ་རྗེ་མཁའ་འགྲོའི་ལེའུ་སུམ་ཅུ་རྩ་བཞི་པ་གསལ་བར་བྱེད། ལེའུ་དང་པོ་གཉིས་པར་བསྡུས་པའི་དཀྱིལ་འཁོར་གྱི་སྔགས་མ་ཚང་བ་ཁ་སྐོང་། དྲག་པོའི་སྔགས་བདུན་ནི་རྩ་རྒྱུད་ཕྱི་མའི་ལེའུ་དགུ་པ་དང་ཆ་མཐུན་པ་ངེས་པ་བསྐྱེད། སངས་རྒྱས་རྣམས་ནི་ཞི་བ་བསྐྱེད། ། ཅེས་བྱ་བ་ལ་སོགས་པ་ལས་བསྒྲུབ་པ་ཙམ་ནི་ཆ་མཐུན་ལ། འདིར་རྒྱུད་ཀྱི་མ་དང་དགོངས་པ་ཕྱོགས་གཅིག་ཏུ་བྱས་ཏེ་ཡབ་ཀྱི་སྔགས་ཀྱིས་མ་འགྲུབ་པ་ཡུམ་གྱི་སྔགས་ཀྱིས་སྤོགས་པའི་བསྒྲུབ་པ་བྱ་བ་དང་། སྒྲུབ་པ་པོ་རྣལ་འབྱོར་གང་ཡིན་ཡང་ཡུམ་བཞི་ནི་ལས་བསྒྲུབ་པ་ལ་ཤིས་པའི་ལྷ་ཡིན་པས་ཐམས་ཅད་ལ་བྱའོ། ། ཞེས་མི་གསལ་བ་གསལ་བར་བྱེད། སྒྲོལ་མ་དང་འབྲེལ་བའི་འཁྲུལ་འཁོར་རྣམས་ནི་རྣལ་འབྱོར་རྒྱུད་ཀྱི་ནང་ཚན་སྒྲོལ་མ་རྒྱ་མཚོ་རྒྱུད་ཆུང་དང་ཆ་མཐུན། རྟ་མགྲིན་གྱི་འཁྲུལ་འཁོར་ནི་རྟོག་པ་ཆུང་ངུ་དང་ཆ་མཐུན།
སྟོབས་པོ་ཆེའི་འཁྲུལ་འཁོར་ནི་སྟོབས་པོ་ཆེའི་རྟོག་པར་ཁ་སྐོང་། འདི་གཉིས་ནི་སྤྱོད་རྒྱུད་དུ་བྱེད། འོད་ཟེར་ཅན་གྱི་འཁྲུལ་འཁོར་ནི་བྱ་རྒྱུད་ཀྱི་ནང་ཚན་འོད་ཟེར་ཅན་གྱི་རྟོག་པ་དང་ཆ་མཐུན། སྐྱེས་བུ་ཕྱོགས་ཀྱི་གོས་ཅན་དང་། ཚོགས་བདག་གི་འཁྲུལ་འཁོར་ནི་རྒྱུད་སྡེ་ཀུན་ཏུ་མ་གསུངས་པས་ཁ་སྐོང་། ངེས་པར་གནོད་མཛེས་ཀྱི་འཁྲུལ་འཁོར་དང་། གོ་ཆའི་འཁྲུལ་འཁོར་ནི་རྡོ་རྗེ་མཁའ་འགྲོ་ལེའུ་བཅུ་དྲུག་པར་ཁ་སྐོང་། དེ་དང་འབྲེལ་བའི་ལྷའི་རྣལ་འབྱོར་ནི་བདེ་མཆོག་ཉུང་ངུར་ཆ་མཐུན། ལྷ་དེ་ལ་གོ་ཆ་འགོད་པ་སོགས་ནི་ཀུན་སྤྱོད་ལེའུ་བདུན་པར་ཆ་མཐུན། ཨ་བྷི་དྷ་ནའི་ལེའུ་ལྔ་བཅུ་རྩ་བརྒྱད་པར་མདོར་བསྡུས་པའི་ཚུལ་གྱིས་བཤད།
སྒྲོལ་མའི་འཁྲུལ་འཁོར་ཕྱི་མ་འདི་གཉིས་ནི་འདུས་པ་དང་། སྒྱུ་དྲ་དང་། གདན་བཞི་དང་། རྡོ་རྗེ་མཁའ་འགྲོར་སྒྲོལ་མའི་རྣལ་འབྱོར་གསུངས་ཀྱང་འཁྲུལ་འཁོར་ལ་བརྟེན་པའི་ལས་འདི་མ་གསུངས་པས་མ་ཚང་བ་ཁ་སྐོང་། ཡང་རྡོ་རྗེ་གུར་དང་། བརྟག་གཉིས་དང་། གདན་བཞི་དང་། རྡོ་རྗེ་མཁའ་འགྲོ་དང་། གསང་བ་འདུས་པ་དང་། བདེ་མཆོག་ཉུང་ངུ་ལ་སོགས་པ་དང་།
རྣམ་སྣང་སྒྱུ་དྲ་ལ་སོགས་པ་རྣམས་སུ་སྒྲོལ་མ་དང་འོད་ཟེར་ཅན་ལ་སོགས་པའི་ལྷའི་རྣལ་འབྱོར་གསུངས་ཀྱང་དེ་དང་རྗེས་སུ་འབྲེལ་བའི་ལས་བསྒྲུབ་པ་ལ་འཁོར་ལོ་མ་གསུངས་པས་དེ་དག་ཐམས་ཅད་དུ་འཁོར་ལོ་འདིས་མ་ཚང་བ་ཁ་སྐོང་། ཕྱོགས་ཀྱི་གོས་ཅན་ལ་སོགས་པ་ཐུན་མོང་གི་འཁོར་ལོ་རྣམས་ནི་རྒྱུད་འདིར་གསུངས་པའི་འཁོར་ལོ་གཞན་རྣམས་ལ་ཡང་ཕན་ཞིང་། དགྲ་ནག་དང་རྡོ་རྗེ་མཁའ་འགྲོ་ལ་སོགས་པ་འཁོར་ལོ་ལ་བརྟེན་ཏེ་ལས་བསྒྲུབ་པ་རྣམས་སུ་མ་ཚང་བ་ཁ་སྐོང་བའི་བཤད་རྒྱུད་དུ་འགྲོ་བ་ཡིན་གསུངས། བཞི་པ་རབ་གནས་དང་བསམ་གཏན་ལ་བརྟེན་པའི་ལས་ཚོགས་ཀྱི་རབ་ཏུ་བྱེད་པ་འཆད་པ་ལ་གཉིས་ཏེ། རབ་གནས་དང་བསམ་གཏན་གྱི་ལས་གཞུང་དང་སྦྱར་ན། རབ་གནས་མཚན་ཉིད་བཟང་པོ་ནི། ། རིམ་པ་ཇི་ལྟར་བཤད་དུ་གསོལ། ། ཞེས་པ་ནས། ཐམས་ཅད་ལས་ནི་ཁ་བསྐངས་ཡིན། ། ཞེས་པས་ཐོག་མར་ས་ཡོངས་སུ་བཟུང་བ་དང་།
དེ་ནས་ས་བླང་བ་དང་དེ་ནས་དཀྱིལ་འཁོར་བསྒྲུབ་པ་དང་། སྦྱིན་སྲེག་གི་ལས་སྔོན་དུ་སོང་བས་རབ་ཏུ་གནས་པར་བྱའོ། ། ཞེས་བསྟན་པའི་ཕྱིར་སྦྱིན་སྲེག་གི་ཆོ་ག་རྒྱས་པར་བསྟན། རབ་གནས་ཀྱི་དངོས་གཞིའི་ཆོ་ག་མ་གསུངས་ཀྱང་སྦྱོར་བའི་ཆོ་ག་བསྟན་པ་ཡིན་ནོ། ། དེ་ནས་བཅོམ་ལྡན་འདས་རྣམ་པར་སྣང་མཛད་ཆེན་པོ་ཞེས་པ་ནས། ཨོཾ་ཏར་ཙ་མ་ཞེས་སོགས་སྤྲིན་བྲལ་བའི་སྔགས་གསུངས་པ་ཡན་གྱིས་ལྷའི་རྣལ་འབྱོར་ཉི་ཤུ་རྩ་གཅིག་ལ་བརྟེན་ཏེ་བསམ་གཏན་གྱི་ལས་ཉི་ཤུ་རྩ་དྲུག་བསྒྲུབ་པ་བསྟན། དཔལ་ཡང་དག་པ་སྦྱོར་བ་ལས་བྱུང་བའི་རྒྱུད་ཀྱི་རྒྱལ་པོ་ལས་ལས་ཐམས་ཅད་ཀྱི་བསྟན་འབྱུང་བ་ཞེས་བྱ་བ་སྟེ་བརྟག་པའི་རྒྱལ་པོ་སྟེ་བདུན་པ་རྫོགས་སོ་ཞེས་པས་བརྟག་པའི་མཚན་བསྟན། རྒྱུད་སྡེ་གང་གི་བཤད་རྒྱུད་ཡིན་ན་སྦྱིན་སྲེག་ནི་རྒྱུད་སྡེ་བཞི་ཀའི་སྦྱིན་སྲེག་གི་སྐབས་གསལ་བར་སྟོན་ཡང་། ཁྱད་པར་དུ་བླ་ན་མེད་པའི་རྒྱུད་གང་དང་གང་དུ་སྦྱིན་སྲེག་དང་ས་ཆོག་མ་གསུངས་པ་རྣམས་སུ་མ་ཚང་བ་ཁ་སྐོང་གསུངས་པ་རྣམས་གསལ་བར་བྱེད། བསམ་གཏན་གྱི་ལས་ཚོགས་རྣམས་ལས་དང་པོར་སྒྲོལ་མའི་རྣལ་འབྱོར་གྱི་མཆོག་བསྒྲུབ་པ་འདི་ནི་གསང་འདུས་དང་།
སྒྱུ་དྲ་དང་། རྡོ་རྗེ་མཁའ་འགྲོ་དང་། རྡོ་རྗེ་གུར་ལ་སོགས་པ་སྒྲོལ་མའི་སྒྲུབ་ཐབས་གསུངས་ཀྱང་། དེ་ལ་བརྟེན་པའི་མཆོག་བསྒྲུབ་པ་མ་གསུངས་པས་མ་ཚང་བ་ཁ་སྐོང་ཞིང་ཚུལ་མི་འདྲ་བའང་བཤད། དེ་བཞིན་དུ་རྡོ་རྗེ་འཇིགས་བྱེད་ཀྱི་དྲག་ཤུལ་གྱི་ལས་བསྒྲུབ་པ་དང་འོད་ཟེར་ཅན་གྱི་ཆོམ་རྐུན་བཅིངས་པ་ནས་བཟུང་ཀྱཻ་རྡོ་རྗེ་ལ་བརྟེན་ནས་ཆར་དབབ་བྱེད་ཀྱི་ལས་གསུངས་པ་རྣམས་རྒྱུད་སྡེ་གཞན་གང་གི་བཤད་རྒྱུད་དུ་འགྲོ་ཚུལ་འགྲེལ་ཆེན་གནད་ཀྱི་གསལ་བྱེད་ལས་གསུངས་པ་བལྟ་བར་བྱའོ། ། དེ་ལྟར་བརྟག་པ་བདུན་པའི་འོག་ཏུ་བརྒྱད་པ་འཆད་པའི་རྒྱུ་མཚན་ཡོད་དེ། བདུན་པས་ལས་ཀྱི་ཚོགས་གཙོ་བོར་གྱུར་པ་བསྟན་ནས། དེ་ལས་གཞན་པའི་དངོས་གྲུབ་མཐའ་དག་གི་ཐབས་བྱ་བ་ཐམས་ཅད་འབྱུང་བ་བསྟན་པའི་ཕྱིར་བརྟག་པ་བརྒྱད་པ་གསུངས་པའོ། ། འདི་ལ་རབ་བྱེད་བཞི་ཡོད་པ་ལས། དང་པོ་འཆད་པ་ལ་དོན་གསུམ་སྟེ།

དེ་ཁོ་ན་ཉིད་ཞུས་པ་དང་། ཉན་པར་གདམས་པ། རྡོ་རྗེ་དྲིལ་བུའི་མཚན་ཉིད་བསྟན་པ། དེ་ཁོ་ན་ཉིད་བཟུང་བའི་ཐབས་དང་བཅས་པ་བསྟན་པའོ། ། གཞུང་དང་སྦྱར་ན། གཞན་དུ་མཚན་ཉིད་མཚོན་པ་ནི། ། ཞེས་པ་ནས། བཞི་པར་ཡེ་ཤེས་མཚན་ཉིད་དོ། ། ཞེས་པས་ཞུས་པ་དང་ཉན་པར་གདམས་པ་བསྟན། རྡོ་རྗེ་དྲིལ་བུའི་མཚན་ཉིད་ནི། ། ཞེས་པ་ནས།
ཐམས་ཅད་སྡུད་ཅིང་འབྱིན་པར་བྱེད། ། ཅེས་པས་རྡོ་རྗེ་དང་དྲིལ་བུའི་མཚན་ཉིད་བསྟན། ཨ་ལྀ་ཀ་ལྀའི་དགོས་པ་ནི། ། ཞེས་པ་ནས། རང་གི་དངོས་གྲུབ་རིང་དུ་བརྟག ། ཅེས་པས་དེ་ཁོ་ན་ཉིད་བཟུང་བའི་ཐབས་དང་བཅས་པ་བསྟན། བརྒྱད་པ་ལ་དྲིལ་བུའི་དེ་ཁོ་ན་སྟེ་རབ་ཏུ་བྱེད་པ་དང་པོའོ་ཞེས་པས་རབ་བྱེད་ཀྱི་མཚན་བསྟན། དྲིལ་བུའི་དེ་ཁོ་ན་ཞེས་དངོས་སུ་སྨོས་ཀྱང་རྡོ་རྗེ་དང་དྲིལ་བུ་གཉིས་ཀའི་དེ་ཁོ་ན་སྟོན་པའི་རབ་བྱེད་ཡིན་པར་ཤེས་པར་བྱའོ། ། འདི་ནི་གདན་བཞི་པའི་སྦྱོར་བའི་གདན་གྱི་རབ་ཏུ་བྱེད་པ་སོ་གཅིག་པར་རྡོ་རྗེ་དྲིལ་བུའི་དེ་ཁོ་ཉིད་གསུངས་པ་གསལ་བར་བྱེད་པའི་བཤད་རྒྱུད་ཡིན་ནོ། ། རབ་བྱེད་གཉིས་པ་འཆད་པ་ལ།
ཕྲེང་བ་ལ་སོགས་མཚན་ཉིད་ནི། ། ཞེས་སོགས་རྐང་པ་བཞིས་ཉན་པར་གདམས་པ་བསྟན། དོན་དངོས་ལ་བརྒྱད་ཡོད་པ་གཞུང་དང་སྦྱར་ན། ཤེལ་དང་ཉ་ཕྱིས་མུ་ཏིག་དང་། ། ཞེས་པ་ནས། ཕྲེང་བ་ལ་སོགས་བྱ་བ་འོ། ། ཞེས་པས་དང་པོ་ཕྲེང་བའི་རྒྱུ་དང་གྲངས་བསྟན། ཕྱོགས་དང་མཚམས་ནི་བརྒྱད་རྣམས་ཀྱི། ། ཞེས་པ་ནས། ཕྲེང་བ་བྱིན་གྱིས་བརླབ་པར་བྱ། །
ཞེས་པས་གཉིས་པ་ཕྲེང་བའི་དེ་ཁོ་ན་ཉིད་བྱིན་རླབས་པ་དང་བཅས་པ་བསྟན། སོར་མོ་ལ་སོགས་བྱེ་བྲག་ལས། ། ཞེས་པ་ནས། འགྲུབ་འགྱུར་འདི་ལ་ཐེ་ཚོམ་མེད། ། ཅེས་པས་གསུམ་པ་ཕྲེང་བ་བགྲང་བའི་ཚུལ་བསྟན། དེ་ཉིད་མེད་པའི་རྣལ་འབྱོར་པས། ། ཞེས་པ་ནས། བརྫུན་པས་རྣལ་འབྱོར་མ་སྙིང་འགྲུབ། ། ཅེས་པས་བཞི་པ་དེ་ཁོ་ན་ཉིད་མ་ཤེས་པའི་སྐྱོན་དང་ཤེས་པའི་ཕན་ཡོན་བསྟན། ཨོཾ་པ་དེ་པ་དེ་ཞེས་པ་ནས།
ཀུན་ཏུ་གསལ་བ་མེད་ན་རིང་། ། ཞེས་པས་ལྔ་པ་ཕྲེང་བ་བྱིན་གྱིས་བརླབ་པའི་སྔགས་བསྟན། ཡེ་ཤེས་དེ་ཉིད་ཁྱད་པར་དུ། ། ཞེས་པ་ནས། སངས་རྒྱས་དམ་ཚིག་སྤྲིན་གྱིས་སྤྲོས། ། ཞེས་པས་དྲུག་པ་ཕྲེང་བ་བྱིན་གྱིས་བརླབ་པའི་ལྷའི་རྣལ་འབྱོར་བསྟན། གཟུངས་ལྟར་རིམ་པའི་ཆོ་ག་ཡི། ། ཞེས་སོགས་རྐང་པ་བཞིས། བདུན་པ་བགྲངས་བའི་ཚུལ་སྤྱིར་བསྟན། ཨ་ལྀ་ཀ་ལྀའི་ས་བོན་ནི། །
ཧཱུྃ་གི་སྲད་བུ་རྒྱུ་བ་ཉིད། ། ཅེས་སོགས་རྐང་བ་བཞིས་བརྒྱད་པ་རྒྱུ་བའི་ཚུལ་ཕན་ཡོན་དང་བཅས་པ་བསྟན། བརྒྱད་པ་ལ་ལས་སྔགས་ཀྱི་བཟླས་པ་དང་བསྒོམ་པ་སྟེ་རབ་ཏུ་བྱེད་པ་གཉིས་པའོ་ཞེས་པས་རབ་བྱེད་ཀྱི་མཚན་བསྟན། འདི་ནི་རྡོ་རྗེ་མཁའ་འགྲོའི་ལེའུ་ཞེ་ལྔ་པར་ཕྲེང་བའི་དེ་ཁོ་ན་ཉིད་གསུངས་པ་དེ་གསལ་བར་བྱེད་པ་ཡིན་གསུངས། རབ་བྱེད་གསུམ་པ་འཆད་པ་ལ་དོན་གསུམ་པ་སྟེ། འཕོ་བའི་རྣལ་འབྱོར་དང་། གྲོང་གཞན་དུ་འཇུག་པའི་རྣལ་འབྱོར་དང་། ཡེ་ཤེས་ཀྱི་དེ་ཁོ་ན་ཉིད་དངོས་བསྟན་པའོ། ། གཞུང་དང་སྦྱར་ན། འཕོ་བའི་རྣལ་འབྱོར་མཚན་ཉིད་ཀྱི། །
དེ་ཉིད་ཇི་ལྟར་རྡོ་རྗེ་ཉོན། ། ཅེས་པ་ནས། གཡོ་བ་མེད་ཅིང་འཚེ་བ་མེད། ། ཅེས་པས་འཕོ་བའི་རྣལ་འབྱོར་རྒྱས་པར་བཤད། དེ་ནས་ཕྱི་རོལ་རྣལ་འབྱོར་རྣམས། ། རྣམ་པར་མཁས་པས་གཟུང་བར་བྱ། ། ཞེས་པ་ནས། འགྲུབ་འགྱུར་འདི་ལ་ཐེ་ཚོམ་མེད། ། ཅེས་པས་གྲོང་གཞན་དུ་འཇུག་པའི་རྣལ་འབྱོར་བསྟན། དེ་ནས་ཡེ་ཤེས་གཟུགས་གྱུར་དང་། །
ཞེས་པ་ནས། སྙིང་པོ་ལས་ནི་སྙིང་པོ་མཆོག ། རྣལ་འབྱོར་ཞལ་མཆོག་ཁྱོད་ལ་བཤད། ། ཅེས་པས་ཡེ་ཤེས་ཀྱི་དེ་ཁོ་ན་ཉིད་དངོས་སུ་བསྟན། བརྒྱད་པ་ལས་མུ་སྟེགས་ཀྱི་ཡེ་ཤེས་འཇིག་པ་ཞེས་བྱ་བ་སྟེ་རབ་ཏུ་བྱེད་པ་གསུམ་པའོ་ཞེས་པས་རབ་བྱེད་ཀྱི་མཚན་བསྟན། འདི་ནི་གདན་བཞི་པའི་གསང་བའི་གདན་གྱི་རབ་བྱེད་བཞི་པའི་གསུམ་པར་འཕོ་བ་གསུངས་པ་དང་རྡོ་རྗེ་མཁའ་འགྲོའི་ལེའུ་ཉི་ཤུ་པར་ཡེ་ཤེས་ཀྱི་འཕོ་བ་དང་། སུམ་ཅུ་པར་ཡེ་ཤེས་ཀྱི་དེ་ཁོ་ན་ཉིད་གསུངས་པ་རྣམས་གསལ་བར་བྱེད་པའི་བཤད་རྒྱུད་ཡིན་གསུངས། དེ་ལྟར་དེ་ཁོ་ན་ཉིད་བཞི་བསྟན་ནས་སྔགས་ཀྱི་བཟླས་པ་བསྟན་པའི་ཕྱིར་རབ་བྱེད་བཞི་པ་གསུངས་ལ། དེ་ཡང་བརྗོད་དོན་སོ་སོར་ཕྱེ་ནས་གཞུང་དང་སྦྱར་ན། སྔགས་རྣམས་ཀྱི་ནི་མཚན་ཉིད་ནི། །
རྡོ་རྗེ་གཙོ་བོ་རྒྱལ་པོ་ཉོན། ། ཅེས་པས་ཉན་པར་གདམས་པ་བསྟན། ཨོཾ་བཛྲ་ཨ་མྲྀ་ཏ་ཞེས་པ་ནས། ཡན་ལག་དྲུག་ལ་འགོད་པའི་སྔགས་སོ་ཞེས་པས་བཏུས་པའི་དཀྱིལ་འཁོར་གྱི་སྔགས་དང་། ཧེ་རུ་ཀ་བཅུ་བདུན་གྱི་སྔགས་དང་། བདག་མེད་ལྷ་མོ་བཅོ་ལྔའི་སྔགས་ལ་སོགས་པ་སྔགས་ཚན་བཅུ་བཞི་བསྟན། དཔལ་ཡང་དག་པ་སྦྱོར་བ་ལས་བྱུང་བ་བྱ་བ་ཐམས་ཅད་ཡང་དག་པར་འབྱུང་བའི་བརྟག་པའི་རྒྱལ་པོ་སྟེ་བརྒྱད་པ་རྫོགས་སོ་ཞེས་པས་བརྟག་པའི་མཚན་བསྟན། བྱ་བ་ཐམས་ཅད་ཅེས་པས་འདི་ཁོ་ན་ཉིད་བཞི་སྔགས་དང་བཅས་པ་ལ་འཇོག་དགོས་སོ། ། འདི་རྒྱུད་སྡེ་གཞན་གང་གི་བཤད་རྒྱུད་ཡིན་ན། ཧེ་རུ་ཀ་བཅུ་བདུན་གྱི་སྔགས་ནི་བརྟག་པ་གཉིས་པའི་ཕྱི་མའི་ལྔ་པར་ལྷ་ཚུལ་མི་འདྲ་བ་བཞིན་སྔགས་ཀྱང་ཚུལ་མི་འདྲ་བར་བསྟན་པ་ནས་བཟུང་།
བར་ཆད་བསྲུང་བའི་ཕྱིར་གོ་ཆ་འགོད་པ་འཁོར་ལོ་སྡོམ་པའི་རྒྱུད་དྲུག་ཏུ་རྒྱས་པར་གསུངས་པ་འདིར་མདོར་བསྡུས་ཏེ་སྟོན་པས་བཤད་པའི་རྒྱུད་ཡིན་པར་གསུངས་པ་རྣམས་གནད་ཀྱི་གསལ་བྱེད་བལྟས་ནས་ཤེས་པར་བྱ་དགོས་སོ། ། དེ་ལྟར་དངོས་གྲུབ་མཐའ་དག་གི་ཐབས་བསྟན་ནས་སྤྱོད་པའི་མཐར་འབྲས་བུ་མངོན་དུ་བྱེད་པའི་ཐབས་ཉེ་རྒྱུ་བསྟན་པའི་ཕྱིར་དགུ་པའི་རབ་བྱེད་དང་པོ་གསུངས་པ་ཡིན་ལ། འདི་འཆད་པ་ལ་དོན་གསུམ་སྟེ། ཉེ་རྒྱུ་སྔོན་དུ་བྱ་བའི་གནས་བསྟན་པ། མངོན་དུ་བྱས་པ་ལས་འབྲས་བུ་གང་ཞིག་བསྟན་པ། ཐབས་གང་གིས་མངོན་དུ་བྱེད་ཚུལ་བསྟན་པའོ། ། གཞུང་དང་སྦྱར་ན། དེ་ནས་བྱང་ཆུབ་སེམས་དཔའ་ཆེན་པོ་ཞེས་པ་ནས། ལྟེ་བའི་དབུས་སུ་པད་ཆེན་པོར། ། ཀུན་མཁྱེན་ཡེ་ཤེས་མངོན་པར་གྲགས། །
ཞེས་པས་ཉེ་རྒྱུ་གང་དུ་བྱ་བའི་ནང་གི་གནས་བསྟན། གནས་དེར་གནས་པའི་དཔའ་བོ་ནི། ། དྲི་མེད་དྲི་མ་རྣམ་པར་སྤངས། ། ཞེས་པ་ནས། དེ་ཕྱིར་གཏི་མུག་ཡོངས་སུ་སྤངས། ། ཞེས་པས་འབྲས་བུ་ཆོས་སྐུའི་མཚན་ཉིད་དང་། སྤྲུལ་པས་མཛད་པ་སྣ་ཚོགས་ཀྱིས་སེམས་ཅན་གྱི་དོན་མཛད་ཚུལ་བསྟན། ཨ་ལྀ་བུང་བ་ཞེས་བྱར་བརྗོད། ། ཅེས་པ་ནས། གླུ་འདི་རྒྱལ་བ་རྣམས་ཀྱི་བདག་ཉིད་ལས་སྐྱེ་བར་འགྱུར་བ་འདི་བཀའ་སྩལ་ཏོ། །
ཞེས་པས་ནང་གི་མངོན་བྱང་ལྔ་ལ་བརྟེན་ནས་ཉེ་རྒྱུ་བྱ་ཚུལ་གྱི་ཉམས་ལེན་དངོས་བསྟན། དགུ་པ་ལས་དེ་བཞིན་གཤེགས་པ་ཐམས་ཅད་ཀྱི་བསྐྱེད་པ་ཞེས་བྱ་བ་སྟེ་རབ་ཏུ་བྱེད་པ་དང་པོའོ་ཞེས་པས་རབ་བྱེད་ཀྱི་མཚན་བསྟན། རྒྱུད་སྡེ་གཞན་གང་གི་བཤད་རྒྱུད་དུ་ཡིན་སྙམ་ན། གནས་གང་དུ་འགྲུབ་པ་དང་། འབྲས་བུ་གང་ཞིག་འགྲུབ་པ་གཉིས་ནི་མངོན་བརྗོད་བླ་མའི་ལེའུ་ལྔ་བཅུ་རྩ་དྲུག་པ་དང་། ཧེ་རུ་ཀ་འབྱུང་བའི་ལེའུ་བཞི་བཅུ་པར་ཆ་མཐུན་པས་ངེས་པ་བསྐྱེད། ཐབས་གང་གིས་མངོན་དུ་བྱེད་པ་ནི་གདན་བཞི་པའི་གཞན་གྱི་གདན་གྱི་རབ་བྱེད་གཉིས་པར་ཆ་མཐུན་པས་དེ་དག་གི་བཤད་པའི་རྒྱུད་ཡིན་གསུངས། དེ་ལྟར་རབ་བྱེད་དང་པོས་ཉེ་བའི་རྒྱུ་བསྟན་ནས། ད་ནི་གོང་དུ་བརྟག་པ་བདུན་པ་དང་བརྒྱད་པ་ལས་མ་གསུངས་པའི་དངོས་གྲུབ་མཐའ་དག་གི་ཐབས་ཀྱི་ཁྱད་པར་གཞན་སྟོན་པར་བྱེད་པ་ལ་རབ་བྱེད་ཕྱི་མ་གསུམ་པོ་འདི་གསུངས་པ་ཡིན། དེ་ལ་རབ་བྱེད་གཉིས་པོ་འཆད་པ་ལ་ཕྱི་དཀྱིལ་འཁོར་གྱི་བྱ་བ་སོགས་དོན་ཚན་བཅུར་གསུངས་པ་གཞུང་དང་སྦྱར་ན།
གཏོར་མའི་ལས་ཆོག་ཇི་ལྟ་བར། ། ཞེས་པ་ནས། བདུད་རྩི་ལྔ་ཡིས་སྦྱང་བར་བྱ། ། ཞེས་པས་གཏོར་མ་གང་དུ་བྱ་བའི་གནས་ཀྱི་དཀྱིལ་འཁོར་དང་ཡོ་བྱད་བསྟན། རྡོ་རྗེ་སེམས་དཔའི་ཏིང་ངེ་འཛིན། ། ཞེས་སོགས་རྐང་པ་དྲུག་གིས་བདག་གི་རྣལ་འབྱོར་བསྟན། ཨོཾ་གྱིས་མཚན་པའི་པདྨའི་སྣོད། ། ཅེས་པ་ནས། སྤྱི་བོར་ཕཊ྄་ཀྱི་རྣམ་པ་འབྱུང་། ། ཞེས་པས་གསུམ་པ་ཡོ་བྱད་བྱིན་གྱིས་བརླབ་པ་སོགས་བསྟན།
ཟླ་བ་མར་ངོའི་བཅུ་བཞི་དང་། ། ཞེས་སོགས་རྐང་པ་བཞིས་བཞི་པ་གཏོར་མ་འབུལ་བའི་དུས་བསྟན། ཨོཾ་ཤིང་གཅིག་དང་ནི་དུར་ཁྲོད་དང་། ། ཞེས་པ་ནས། ཐམས་ཅད་ནས་ནི་ཐམས་ཅད་དགུག ། ཅེས་པས་ལྔ་པ་མགྲོན་སྤྱན་དྲང་བ་བསྟན། ཨོཾ་ཀ་ཀ་ཀ་དྷ་ན་ཞེས་པ་ནས། ལས་རྣམས་ཐམས་ཅད་འགྲུབ་པར་འགྱུར། ། ཞེས་པས་དྲུག་པ་གཏོར་མ་འབུལ་ཚུལ་བསྟན། ཧ་ཡི་ཁ་མདོག་འཕྲོག་པར་བྱེད། །
ཅེས་པ་ནས། རྣམ་པ་གསུམ་དུ་ཤེས་པར་བྱ། ། ཞེས་པས་བྱིན་གྱིས་བརླབ་པའི་སྔགས་བསྟན། འདིར་ནི་ཆོས་རྣམས་བཟང་པོར་ལྟོས། ། ཞེས་པ་ནས། ཇི་ལྟར་བདེ་བ་ཞེས་བྱ་བརྗོད། ། ཅེས་པས་བརྒྱད་པ་རྟོག་པ་མེད་པར་བཀའ་བསྒོ་བ་དང་ལན་བྱ་བ་བསྟན། ཡན་ལག་ཡན་ལག་བདེ་གསོལ་འདེབས། ། ཞེས་པ་ནས། ད་ལྟ་རུ་ནི་ཡང་དག་བརྟགས། །
ཞེས་པས་དགུ་པ་བཀྲ་ཤིས་དང་སྨོན་ལམ་གདབ་པ་བསྟན། རྡོ་རྗེ་ཁུ་ཚུར་དམ་བཅིངས་ནས། ། ཞེས་པ་ནས། གཤེགས་སུ་གསོལ་བར་བྱའོ་ཞེས་པས་བཅུ་པ་གཏོར་མགྲོན་གཤེགས་གསོལ་བསྟན། དགུ་པ་ལས་གཏོར་མའི་མཆོད་པ་སྟེ་རབ་ཏུ་བྱེད་པ་གཉིས་པའོ་ཞེས་པས་རབ་བྱེད་ཀྱི་མཚན་བསྟན། རབ་བྱེད་གཉིས་པ་འདི་ནི་རྡོ་རྗེ་གདན་བཞིའི་གཞན་གྱི་གདན་གྱི་རབ་བྱེད་གསུམ་པ་དང་ཆ་མཐུན། རྡོ་རྗེ་མཁའ་འགྲོའི་ལེའུ་བཅོ་བརྒྱད་པར་གཏོར་མའི་ཆོ་ག་ཙམ་གསུངས་པ་དེ་འདིས་མི་གསལ་བ་གསལ་བར་བྱེད་པས་བཤད་པའི་རྒྱུད་ཡིན་གསུངས། རབ་བྱེད་གསུམ་པ་འཆད་པ་ལ་དོན་གསུམ་སྟེ། ཞུ་བ་བསྟན་པ། བྲིས་སྐུའི་ཆོ་ག་བསྟན་པ།
གླེགས་ལམ་གྱི་ཆོ་ག་བསྟན་པའོ། ། གཞུང་དང་སྦྱར་ན། གསང་བའི་པདྨོ་བདེ་བ་ཅན། ། ཞེས་པ་ནས། བདེ་བ་ཆེན་པོས་བཤད་དུ་གསོལ། ། ཞེས་པས་དང་པོ་ཞུ་བ་བསྟན། བཅོམ་ལྡན་འདས་ཀྱིས་བཀའ་སྩལ་པ། ། ཞེས་པ་ནས། རི་མོ་མཁན་དང་སྒྲུབ་པོས་བལྟ། ། ཞེས་པས་གཉིས་པ་བྲིས་སྐུའི་ཆོ་ག་བསྟན།
གླེགས་བམ་ཁྱོད་ལ་བཤད་བྱ་ཡི། ། དམ་ཚིག་སེམས་དཔར་སྦྱིན་པར་བྱ། ། ཞེས་པས་གསུམ་པ་གླེགས་བམ་གྱི་ཆོ་ག་བསྟན། དགུ་པ་ལས་བྲིས་སྐུ་དང་གླེགས་བམ་གཏན་ལ་དབབ་པ་ཞེས་བྱ་བ་སྟེ་རབ་ཏུ་བྱེད་པ་གསུམ་པའོ་ཞེས་པས་རབ་བྱེད་ཀྱི་མཚན་བསྟན། འདི་ནི་རྩ་རྒྱུད་ཕྱི་མའི་ལེའུ་དྲུག་པར་བྲིས་སྐུ་དང་། ལེའུ་བདུན་པར་གླེགས་བམ་གསུངས་པ་དང་ཕལ་ཆེར་ཆ་མཐུན། བདེ་མཆོག་ཉུང་ངུའི་ལེའུ་ཉི་ཤུ་རྩ་དགུ་པ་དང་། སུམ་ཅུ་པ། སོ་གསུམ་པ་ཕྱོགས་གཅིག་ཏུ་བྱས་ཏེ་ཐ་མལ་གྱི་རྟོག་པ་དང་བྲལ་ན་གཙང་སྦྲ་ཡིན་ནོ་ཞེས་རྒྱུད་དེ་དག་དང་ཆ་མཐུན། ཡང་མངོན་བརྗོད་བླ་མའི་ལེའུ་ཞེ་དྲུག་པར་དམ་ཚིག་ཆ་མཐུན།
ཞེ་བརྒྱད་པ་ལས་བྲིས་སྐུ་སྟོན་པ་འདིར་བསྡུས་ཏེ་གསལ་བར་བྱེད་པས་བཤད་པའི་རྒྱུད་ཡིན་གསུངས། དགུ་པའི་རབ་བྱེད་གཉིས་པར་ཚོགས་ཀྱི་འཁོར་ལོ་གསུངས་པ་དེ་ལ་གང་ཉེ་བར་མཁོ་བ་མ་གསུངས་པ་དེ་ཁ་སྐོང་བར་བྱེད་པའི་ཕྱིར་བྱ་བ་བཞིའི་དེ་ཁོ་ན་ཉིད་སྟོན་པའི་རབ་བྱེད་བཞི་པ་འདི་གསུངས་པ་ཡིན། འདི་འཆད་པ་ལ་དོན་ལྔ་སྟེ། སིལ་སྙན་གྱི་བྱ་བ་དང་། ཚོགས་ཀྱི་འདུ་བར་འདུས་ཏེ་བཟའ་བའི་བྱ་བ་དང་། གླུ་གར་གྱི་བྱ་བ་དང་། ཀུན་དྷུ་རུའི་བྱ་བ་དང་། བཟའ་བའི་ཐོག་མར་དམ་ཚིག་སྦྱིན་པའི་ཆོ་གའོ། ། གཞུང་དང་སྦྱར་ན། སིལ་སྙན་ཡང་དག་སྦྱོར་མཚན་ཉིད། །
བཤད་པར་བྱ་ཡི་ལྷ་མོ་ཉོན། ། ཅེས་པ་ལ་སོགས་པས་ལྷ་སོ་སོའི་རོལ་མོའི་སྒྲ་ཐ་དད་པ་དང་། དེ་ནས་ཅང་ཏེའུའི་མཚན་ཉིད་བཤད། ། ཅེས་པ་ནས། ཅང་ཏེའུ་བརྡུང་བར་བྱེད་པ་དང་། ། དེ་ཚེ་མཆི་མ་འཛག་ཅིང་ངུ་། ། ཞེས་པས་སིལ་སྙན་གྱི་ནང་ཚན་ཅང་ཏེའི་མཚན་ཉིད་དང་བརྡུང་བའི་ཚུལ་སོགས་བསྟན། ཁྱོད་ནི་དམ་ཚིག་ལ་ནི་ཁྲོ་བོ་སྔོན་པོ་འཛིན། ། ཞེས་པ་ནས། དེ་ལྟར་ཀླ་ཀློས་ཀུན་དྷ་ཉིད། །
ཅེས་པས་འདུས་ཏེ་བཟའ་བའི་བྱ་བ་བསྟན། ཧེ་རུ་ཀ་ཡི་སྦྱོར་བས་གར། ། ཞེས་སོགས་རྐང་པ་དྲུག་གིས་གླུ་གར་གྱི་བྱ་བ་བསྟན། སྲིང་མོའི་བུ་མོ་སྒྱུག་མོ་དང་། ། ཞེས་སོགས་རྐང་པ་བཞིས་ཀུན་དྷུ་རུའི་བྱ་བ་བསྟན། སྐྱེས་པའི་ཐོད་ཆེན་ཆ་གཅིག་པར། ། ཞེས་པ་ནས། དེ་ལ་སྒྲུབ་པ་པོ་ཡིས་བྱ། ། ཞེས་པས་དམ་ཚིག་སྦྱིན་པ་བསྟན། དཔལ་ཡང་དག་པར་སྦྱོར་བ་ལས་བྱུང་བ་བྱ་བ་བཞིའི་དེ་ཁོ་ནའི་རྒྱལ་པོ་སྟེ་བརྟག་པ་དགུ་པའོ་ཞེས་པས་རབ་བྱེད་དང་བརྟག་པའི་མཚན་བསྟན།
རྒྱུད་སྡེ་གཞན་ལ་ཇི་ལྟར་ཕན་འདོགས་པའི་སིལ་སྙན་གྱི་བྱ་བ་སངས་རྒྱས་མཉམ་སྦྱོར་གྱི་རྟོག་པ་དགུ་པར་ཁ་ཅིག་ཆ་མཐུན། ཁ་ཅིག་མདོར་བསྡུས། ཁ་ཅིག་མ་ཚང་བ་ཁ་བསྐངས་ཏེ་བཤད། རྣམ་སྣང་སྒྱུ་དྲའི་ལེའུ་དགུ་པར་ཆ་མཐུན་པས་ངེས་པ་བསྐྱེད། ཚོགས་ཀྱི་ནང་དུ་འཇུག་པས་གསོལ་བ་གདབ་པ་གདན་བཞིའི་གཞན་གྱི་གདན་གྱི་རབ་ཏུ་བྱེད་པ་དང་ཆ་མཐུན། ཚོགས་ཀྱི་དུས་སུ་མེ་ཏོག་ལ་སོགས་པས་མཆོད་པ་དང་། ཆང་གི་བརྡ་བརྒྱད་མཉམ་སྦྱོར་དུ་ཆ་མཐུན། གླུ་མཉམ་སྦྱོར་དུ་གསལ་བར་བཤད། ཀུན་དྷུ་རུའི་བྱ་བ་དང་། དམ་ཚིག་སྦྱིན་པ་བརྟག་གཉིས་དང་ཆ་མཐུན།
གླུ་གར་དང་རོལ་མོ་གུར་ལེའུ་བཅུ་བཞི་པ་དང་། བཅོ་ལྔ་པར་ཚུལ་མི་འདྲ་བས་བཤད་པའི་རྒྱུད་ཡིན་གསུངས། བརྟག་པ་དགུའི་འོག་ཏུ་བཅུ་པ་འཆད་པའི་རྒྱུ་མཚན་ཡོད་དེ། དེ་ལྟར་བརྟག་པ་དགུ་པ་ཡན་གྱིས་སྨིན་པར་བྱེད་པའི་དབང་དང་། གྲོལ་བྱེད་ཀྱི་ལམ་རིམ་པ་གཉིས་ཀྱི་སྒོ་ནས་ཐབས་རྒྱུད་རྒྱས་པར་བསྟན་ནས་ཐབས་དེ་ཉམས་སུ་བླངས་པ་ལས་བྱུང་བའི་འབྲས་བུ་བསྟན་པའི་ཕྱིར་བཅུ་པའི་རབ་བྱེད་དང་པོ་གསུམ་གསུངས་པ་ཡིན་ཏེ། རབ་བྱེད་དང་པོས་འབྲས་བུའི་རྒྱུའི་སྒོ་ནས་བསྟན། གཉིས་པ་དང་གསུམ་པས་འབྲས་བུ་དངོས་ཀྱི་སྒོ་ནས་བསྟན་པས་སོ། ། དེ་ལ་རབ་བྱེད་དང་པོ་འཆད་པ་ལ། རྡོ་རྗེ་སློབ་དཔོན་དམ་ཚིག་གི ། གྲུབ་རྟགས་ལག་ན་རྡོ་རྗེ་ཉོན། །
ཅེས་པས་ཉན་པར་གདམས་པ་བསྟན། དོན་དངོས་ལ་རིང་བའི་རྒྱུའི་སྒོ་ནས་འགྲུབ་པར་བསྟན་པ་དང་། རྒྱུའི་རྒྱུད་རང་བཞིན་དུ་གནས་པའི་སྒོ་ནས་འགྲུབ་པར་བསྟན་པ་དང་། ཉེ་བའི་རྒྱུའི་སྒོ་ནས་འགྲུབ་པར་བསྟན་པ་དང་། མཆོག་ཏུ་གྱུར་པའི་ཐབས་དེ་བསྟེན་པར་རྗེས་སུ་གདམས་པ་དང་། ཐབས་ཇི་སྲིད་བསྟེན་པའི་དུས་བསྟན་པ་དང་ལྔར་གསུངས་པ་རིམ་བཞིན་གཞུང་དང་སྦྱར་ན། དང་པོར་འཁོར་ལོ་ཆེན་པོ་ནི། ། ཞེས་པ་ནས། གསུམ་དུ་བཟླས་པས་རབ་ཏུ་འགྲུབ། ། ཅེས་པས་རིང་བའི་རྒྱུ་དབང་བསྐུར་བ་དང་ལམ་རིམ་གཉིས་ཀྱི་དོན་ལ་ཐོས་བསམ་སྒོམ་གསུམ་བྱས་པས་འགྲུབ་པ་བསྟན།
བསྐལ་པ་ཀུན་གྱི་སྔོན་གྲུབ་པས། ། སློབ་དཔོན་ཆེན་པོ་གདོད་ནས་གྲུབ། ། ཅེས་སོགས་རྐང་པ་བཞིས་རྒྱུ་རྒྱུད་རང་བཞིན་གྱིས་གནས་པའི་སྒོ་ནས་འགྲུབ་པར་བསྟན། གཉིས་མེད་སྤྲོ་བར་བཅས་པ་རྣམས། ། དེ་ཉིད་གནས་ཤིང་གོ་ཆ་བགོས། ། ཞེས་པ་ནས། ང་རྒྱལ་ལྡན་པས་འགྲུབ་པར་འགྱུར། ། ཞེས་པས་ཉེ་རྒྱུའི་སྒོ་ནས་འགྲུབ་པ་བསྟན། དེ་ལྟར་དཀའ་བ་མེད་པའི་ཐབས། ། ཀུན་མཁྱེན་ཐུགས་རྗེ་བཅས་པས་བསྔགས། །
ཞེས་པ་ནས། སྐྱེ་བ་དམ་པས་མཐོང་བ་ཉིད། ། ཅེས་པས་མཆོག་ཏུ་གྱུར་པའི་ཐབས་དེ་ཉིད་བརྟེན་པར་གདམས་པ་བསྟན། ལས་ཀུན་རྨི་ལམ་སྒྱུ་མ་ལྟར། ། ཞེས་པ་ནས། འཁོར་བའི་རྒྱ་མཚོའི་ཕ་རོལ་ཏུ། ། ཇི་སྲིད་མ་ཕྱིན་བར་དུ་བྱ། ། ཞེས་པས་ཐབས་དེ་ཇི་སྲིད་བརྟེན་པའི་དུས་བསྟན། བཅུ་པ་ལས་སློབ་དཔོན་དང་ཕྱག་རྒྱ་བྱིན་གྱིས་བརླབ་པ་སྟེ་རབ་ཏུ་བྱེད་པ་དང་པོའོ་ཞེས་པས་རབ་བྱེད་ཀྱི་མཚན་བསྟན། དེ་ལྟར་རབ་བྱེད་དང་པོས་འབྲས་བུ་འགྲུབ་པའི་ཉེ་རྒྱུའི་གཙོ་བོར་བསྟན་ནས་འབྲས་བུ་འགྲུབ་པའི་དུས་ཀྱི་ངོ་མཚར་གྱི་ལྟས་སྟོན་པར་བྱེད་པ་ལ་རབ་བྱེད་གཉིས་པ་འདི་གསུངས་པ་ཡིན།
འདི་འཆད་པ་ལ་རྒྱས་པར་བཤད་པ་དང་། བསྡུས་ཏེ་བསྟན་པ་གཉིས་ཏེ། དང་པོ་ལ་ཡང་གཉིས་ཡོད་པར་གཞུང་དང་སྦྱར་ན། དེ་ནས་གང་དུ་ཞེས་པ་ནས། ཕུན་སུམ་ཚོགས་པ་འབྱུང་སྟེ་ཞེས་པས་དངོས་གྲུབ་འགྲུབ་པའི་ལྟས་ངེས་པར་འབྱུང་བ་བསྟན། གཉིས་པ་ངོ་མཚར་གྱི་ལྟས་དངོས་ལ་གསུམ་སྟེ། བདུད་དཔའ་བཀོང་བའི་ཆོ་འཕྲུལ་ལྔ་བསྟན་པ། རང་གི་ཐམས་ཅད་མཁྱེན་པ་གྲུབ་པའི་ལྟས་བསྟན་པ། དེ་འཇིག་རྟེན་པ་ཆེན་པོ་རྣམས་ཀྱིས་མཆོད་པ་ཡིན་པའི་ལྟས་བསྟན་པའོ། ། གཞུང་དང་སྦྱར་ན།
ས་འདི་དག་དགའ་ཞིང་མགུ་ལ་ཞེས་པ་ནས། གནམ་རྡོ་ལྟུང་བ་དང་ཞེས་པས་བདུད་དཔའ་བཀོང་བའི་ཆོ་འཕྲུལ་བསྟན། དེ་ཉིད་དུ་བསྐལ་པའི་མེའི་ཞེས་པ་ནས། ཐམས་ཅད་སྣང་བ་དང་ཞེས་པས་ཐམས་ཅད་མཁྱེན་པ་གྲུབ་པའི་ལྟས་བསྟན། ཚངས་པ་དང་ཁྱབ་འཇུག་དང་ཞེས་པ་ནས། གུས་པའི་ཚུལ་གྱིས་མཆོད་པར་བྱེད་དོ་ཞེས་པས་འཇིག་རྟེན་གྱི་ཆེན་པོ་རྣམས་ཀྱིས་མཆོད་པ་བྱེད་ཚུལ་བསྟན། གཞན་ཡང་ཁྱོད་ལ་ཞེས་པ་ནས། དེ་རྣམས་ཀྱིས་མཆོད་པར་བྱེད་དོ་ཞེས་པས་གཉིས་པ་མདོར་བསྡུས་པ་བསྟན། བཅུ་པ་ལ་བདེ་བ་ཆེན་པོའི་དངོས་གྲུབ་ཀྱི་མཆོད་པ་དང་། རིམ་གྲོ་ཞེས་བྱ་བ་སྟེ་རབ་ཏུ་བྱེད་པ་གཉིས་པའོ་ཞེས་པས་རབ་བྱེད་ཀྱི་མཚན་བསྟན།
དེ་ལྟར་རབ་བྱེད་གཉིས་པས་འབྲས་བུ་འགྲུབ་དུས་ཀྱི་ངོ་མཚར་བའི་ལྟས་རྣམས་འབྲས་བུ་དངོས་སྟོན་པར་བྱེད་པ་ལ་རབ་བྱེད་གསུམ་པ་འདི་གསུངས་པ་ཡིན། འདི་འཆད་པ་ལ་ཞུས་པ་ནི། རིག་མའི་སྐྱེས་བུ་གྲུབ་པ་ནི། ། ཞེས་སོགས་རྐང་པ་བཞིས་བསྟན། ལན་ལ་གཉིས་ཏེ། མཚན་ཉིད་ཉི་ཤུ་རྩ་དྲུག་གི་སྒོ་ནས་ཆོས་སྐུའི་མཚན་ཉིད་བསྟན་པ་དང་། དེའི་མཛད་པ་བསྟན་པའོ། ། གཞུང་དང་སྦྱར་ན། བཅོམ་ལྡན་འདས་ཀྱིས་བཀའ་སྩལ་པ། ། རིག་མའི་སྐྱེས་བུ་གྲུབ་པ་ནི།
གང་དུའང་མི་འགྲོ་གང་དུ་ཡང་མི་གནས། ཞེས་པ་ནས། རྣལ་འབྱོར་པ་རྣམས་ཀྱི་དཔེར་བྱའོ། ། ཞེས་པས་མཚན་ཉིད་ཉི་ཤུ་རྩ་དྲུག་བསྟན། དེ་ཉིད་གཅིག་པོས་སེམས་ཅན་རྣམས་ཀྱི་དོན་བྱེད་པ་དང་ཞེས་པ་ནས། འགྲོ་བ་ཐམས་ཅད་ཀྱི་དོན་མཛད་དོ་ཞེས་པས་གཞན་དོན་འཕྲིན་ལས་མཛད་ཚུལ་རྒྱས་པར་བསྟན། བཅུ་པ་ལས་སངས་རྒྱས་ཀྱི་སྒྱུ་མ་རྣམ་པར་མཛད་པ་ཞེས་བྱ་བ་སྟེ་རབ་ཏུ་བྱེད་པ་གསུམ་པའོ། ། ཞེས་པས་རབ་བྱེད་ཀྱི་མཚན་བསྟན། རབ་བྱེད་གསུམ་པ་འདི་ནི་རྩ་རྒྱུད་དང་པོའི་ལེའུ་བཅུ་པ་ལས། དངོས་གྲུབ་མཚན་ཉིད་མི་བྱེད་པར། །
ཕྱག་རྒྱའི་རྣལ་འབྱོར་པ་ཡིས་འགྲུབ། ། ཅེས་བྱ་བ་དང་། ཕྱི་མའི་གཉིས་པར། ཆགས་དང་འཇིག་པ་དག་གིས་ཀྱང་། ། ཐབས་དང་ཤེས་རབ་གནོན་མི་འགྱུར། ། ཞེས་བྱ་བ་ལ་སོགས་པ་འབྲས་བུའི་མཚན་ཉིད་སྟོན་པ་རྣམས་དང་། གུར་ལེའུ་བཅོ་ལྔ་པ་རྣམས་དང་། བརྒྱད་པ་དང་། མངོན་བརྗོད་བླ་མའི་ལེའུ་ལྔ་བཅུ་རྩ་དྲུག་པ་དང་། ཧེ་རུ་ཀ་འབྱུང་བའི་ལེའུ་བཞི་བཅུ་ཞེ་གཉིས་པ་རྣམས་ཁྱད་པར་དུ་གསལ་བར་བྱེད།
སྤྱིར་དུ་ན་གསང་བ་འདུས་པ་ལ་སོགས་པ་ཕ་རྒྱུད་དང་། བདེ་མཆོག་ལ་སོགས་མ་རྒྱུད་མཐའ་དག་གི་འབྲས་བུ་ཕྱག་རྒྱ་ཆེན་པོ་མཆོག་གི་དངོས་གྲུབ་ཆོས་ཀྱི་སྐུ་དང་དེའི་མཛད་པ་འཕྲིན་ལས་དང་བཅས་པ་གསལ་བར་བྱེད་པས་དེ་དག་གི་བཤད་རྒྱུད་ཡིན་གསུངས། དེ་ལྟར་རབ་བྱེད་དང་པོ་གསུམ་གྱིས་འབྲས་བུ་གཙོ་བོར་བསྟན་ནས། ད་ནི་ཐབས་ཀྱི་རྒྱུད་ཀྱི་སྦྱིན་སྲེག་ལ་རྩོད་པའི་སྐྱོན་སྤོང་ཞིང་། ཞར་ལ་བསྒྲུབ་པའི་དམ་ཚིག་དང་སྡོམ་པ་བསྟན་པའི་ཕྱིར་རབ་བྱེད་བཞི་པ་འདི་གསུངས་པ་ཡིན། དེ་འཆད་པ་ལ་དོན་གསུམ་སྟེ། སྦྱིན་སྲེག་ལ་རྩོད་པའི་སྐྱོན་སྤངས་པའི་སྒོ་ནས་ལམ་མཆོག་ཏུ་གྱུར་པ་མི་རྟོག་པ་ཡིན་པ་བསྟན་པ་དང་། མི་རྟོག་པ་དང་རྗེས་སུ་འབྲེལ་བའི་དམ་ཚིག་དང་། མི་རྟོག་ན་ཐབས་སྣ་ཚོགས་བསྟན་ཡང་མི་འཆིངས་ཤིང་གྲོལ་བའི་རྒྱུར་བསྟན་པའོ། ། གཞུང་དང་སྦྱར་ན།
གོང་དུ་བཤང་གཅི་ཁྲག་དང་ནི། ཉ་དང་ཤ་ཡི་སྦྱིན་སྲེག་ནི། ། ཞེས་པ་ནས། མི་རྟོག་ཏིང་འཛིན་ལ་གནས་པ། ། མཁའ་བཞིན་དྲི་མ་མེད་པར་འགྱུར། ། ཞེས་པས་སྦྱིན་སྲེག་ལ་རྩོད་པ་དང་། དེའི་སྐྱོན་སྤོང་བ་དང་། མི་རྟོག་པ་ལམ་གྱི་མཆོག་ཡིན་པར་བསྟན། དབང་པོ་གཉིས་ནི་མཉམ་སྦྱོར་བས། ། ཞེས་པ་ནས།
གང་ཟག་དག་གིས་བསྟེན་པར་བྱ། ། ཐམས་ཅད་དུ་ནི་ཟོས་པས་འབྱུང་། ། ཞེས་པས་དམ་ཚིག་བསྟན། དཔེར་ན་བུད་མེད་བྱིས་པ་ཡི། ། ཞེས་པ་ནས། ལེགས་པའི་ལམ་ནི་བསྟན་པའོ། ། ཞེས་པས་མི་རྟོག་ན་ཐབས་གང་གིས་ཀྱང་མི་འཆིང་བ་དཔེ་དང་སྦྱར་ཏེ་བསྟན། དེ་ནས་རྣལ་འབྱོར་པ་དང་། རྣལ་འབྱོར་མ་དང་ཞེས་པ་ནས། བརྟག་པའི་རྒྱལ་པོ་ཆེན་པོ་སྟེ་བཅུ་པ་རྫོགས་སོ་ཞེས་པས་རྩ་བའི་གསུམ་པ་དེ་ལ་འཁོར་རྣམས་ཀྱིས་རྗེས་སུ་ཡི་རང་བ་བསྟན།
རབ་བྱེད་བཞི་པ་འདི་ནི་རྣམ་སྣང་སྒྱུ་འཕྲུལ་དྲ་བའི་ལེའུ་དགུ་པར་སྦྱིན་སྲེག་གི་རྫས་ལ་རྩོད་པའི་སྐྱོན་སྤངས་པའི་སྒོ་ནས་བཟའ་བ་དང་བསྲུང་བའི་དམ་ཚིག་གསུངས་པ་དང་ཆ་མཐུན་པས་ངེས་པ་བསྐྱེད། ཐབས་དེས་མི་འཆིངས་ཤིང་གྲོལ་བའི་རྒྱུ་ནི་མངོན་བརྗོད་ལེའུ་ལྔ་བཅུ་རྩ་བདུན་པར་ཡང་ཆ་མཐུན། ཡང་རྣལ་འབྱོར་ཆེན་པོ་མཐའ་དག་ཏུ་གང་དམ་ཚིག་མི་གསལ་བ་རྣམས་གསལ་བར་བྱེད་པས་ན་བཤད་པའི་རྒྱུད་ཡིན་གསུངས། ད་ནི་རྩ་བའི་གཉིས་པ་ཚིག་དོན་རྣམ་པར་ཕྱེ་ནས་སྟོན་པའི་རྒྱུ་ཕྱི་མ་འཆད་པ་ལ་གཉིས་ཏེ། ཐིག་ལེ་དང་རང་བྱུང་གི་ཡེ་ཤེས་ཀྱི་དོན་རྣལ་འབྱོར་མའི་རྒྱུད་ཀྱི་གླེང་བཞིའི་སྒོ་ནས་བསྟན་པ་དང་། ཞུས་པ་དང་ལན་གྱི་སྒོ་ནས་རྒྱུད་ཀྱི་དོན་རྒྱས་པར་བཤད་པའོ། ། དང་པོ་ལ་ཞུས་ལན་གྱི་མདོར་བསྟན་པ་དང་། རྒྱས་པར་བཤད་པ་དང་། བཞུགས་པའི་དོན་ལ་ཀླན་ཀ་སྤངས་པ་དང་གསུམ་གསུངས་པ་གཞུང་དང་སྦྱར་ན། དེ་ནས་བྱང་ཆུབ་སེམས་དཔའ་སེམས་དཔའ་ཆེན་པོ་ཞེས་པ་ནས།
དེ་ནས་རང་བྱུང་བརྗོད་པར་བྱ། ། ཅེས་པས་ཞུས་ལན་མདོར་བསྡུས་བསྟན། རང་བྱུང་ཞེས་བྱ་འབྱུང་ཆེན་གྱི། ། ཞེས་པ་ནས། རྗེས་དཔག་ཡོན་ཏན་ཅན་གྱི་སྒྲས། ། ཞེས་པ་དང་ལན་རྒྱས་པར་བཤད་པ་བསྟན། གང་ཚེ་སེམས་ནི་མི་མཐོང་སྟེ། ། ཞེས་པ་ནས། ཕྱིན་པ་ཡི་ནི་ཡེ་ཤེས་ཉིད། ། ཅེས་པས་བཞུགས་པའི་དོན་ལ་ཀླན་ཀ་སྤངས་པ་བསྟན།
གཉིས་པ་ཞུས་པ་དང་། ལན་གྱི་སྒོ་ནས་རྒྱུད་ཀྱི་དོན་རྒྱས་པར་བཤད་པ་ལ་གཉིས་ཏེ། སྔར་གསུངས་པའི་བརྟག་པ་བཅུའི་དཀའ་བའི་གནས་རྣམས་ལ་ཞུ་བ་འགོད་པ་དང་། དེ་དག་གི་ལན་གདབ་པའོ། ། དེ་ཡང་རྒྱུད་ཉིད་ལས། གཞན་དུ་བཅོམ་ལྡན་སྒྲ་ཇི་ལྟར། ། ལྷ་ཞེས་བྱ་བ་ཇི་ལྟར་ལགས། ། ཞེས་པ་ནས། ཐམས་ཅད་ཡང་དག་རྣམ་པར་ཤོད། ། ཅེས་པས་སྔར་གྱི་དཀའ་གནས་རྣམས་ལ་ཞུ་བ་འགོད་པ་བསྟན།
ཞུ་བ་འདི་ལ་དྲི་བ་ཚིག་དྲུག་ཅུ་རྩ་བཞི་ཡོད་པར་བཞེད་དོ། ། གཉིས་པ་དེའི་ལན་བསྟན་པ་ལ་བརྟག་པ་དང་པོའི་རབ་ཏུ་བྱེད་པ་གསུམ་པའི་དོན་བཤད་པ་ནས། བཅུ་པའི་བཞི་པ་ལས་འབྱུང་པོ་འདོད་ཆགས་ལམ་དུ་བྱེད་པའི་ཁྱད་པར་བཤད་ཀྱི་བར་ལ་དོན་ཚན་ཉི་ཤུ་རྩ་གསུམ་པ་རིམ་བཞིན་གཞུང་དང་སྦྱར་ན། བཅོམ་ལྡན་འདས་ཀྱིས་བཀའ་སྩལ་པ། འདི་སྐད་བདག་གིས་ཞེས་བྱ་བ་ལ་སོགས་པ་ནས་བཟུང་སྟེ་ཞེས་པ་ནས་ནམ་མཁའ་ལྔ་ཡིས་བརྒྱན་པར་བྱས་པའོ་ཞེས་པས་དང་པོའི་རབ་བྱེད་གསུམ་པའི་དོན་བཤད། གསང་བའི་པདྨ་གསང་བའི་གནས། ། ཞེས་པ་ནས། བསྡུས་གནས་ཞེས་ནི་རྣམ་པར་བརྗོད། ། ཅེས་པས་གཉིས་པ་དེ་ཉིད་དང་འབྲེལ་བ་ལྔ་པའི་གཉིས་པའི་དོན་བཤད་པ་བསྟན། རུས་པ་རྐང་དང་ཁུ་བ་ནི། །
ཕ་ལས་སྐྱེས་པ་གསུམ་དུ་གསུངས། ། ཞེས་པ་ནས། གར་ནི་མཉམ་པར་སྦྱོར་བ་ཉིད། ། ཅེས་པས་གསུམ་པ་དྲུག་པའི་དང་པོའི་དོན་བཤད་པ་བསྟན། རོ་ནི་ཤི་བར་བརྗོད་པ་ཉིད། ། ཅེས་པ་ནས། དེའི་ཡོངས་སུ་སྨིན་པའི་འབྲས་བུའོ། ། ཞེས་པས་བཞི་པ་བདུན་པའི་དང་པོ་ལས་འབྱུང་བ་བཤད་པ་བསྟན། དཀྱིལ་འཁོར་ལ་སོགས་པས་བསྒྲུབ་པ་དང་ཞེས་པ་ནས། མཚོན་ཆ་ཐམས་ཅད་ཀྱི་ཕྱག་རྒྱའོ་ཞེས་པས་ལྔ་པ་བདུན་པའི་གཉིས་པ་ལས་འབྱུང་བ་བཤད་པ་བསྟན།
སངས་རྒྱས་རྡོ་རྗེ་ཞེས་བྱ་བ་ནི་རྣམ་པར་སྣང་མཛད་དེ་ཞེས་པ་ནས། ཡེ་ཤེས་སྣ་ཚོགས་ནི་འཇིག་རྟེན་ལས་འདས་པའི་ཡེ་ཤེས་སྣ་ཚོགས་ཏེ་ཞེས་པས་དྲུག་པ་བདུན་པའི་གསུམ་པ་ལས་འབྱུང་བ་བསྟན། རྡོ་རྗེ་གཤིན་རྗེ་མཐར་བྱེད་ལ་སོགས་པའི་ཁྲོ་བོ་རྣམས་ཞེས་པ་ནས། ལྷའི་ཞལ་གྱི་པདྨར་སྦྱིན་སྲེག་བྱའོ་ཞེས་པས་བདུན་པ་བདུན་པ་དངོས་ལས་འབྱུང་བ་བསྟན། བཤང་གཅི་ལ་སོགས་པས་བསྲེག་བླུགས་ལ་སྡིག་པ་ལ་སོགས་པས་དོགས་པ་མི་བྱ་སྟེ་ཞེས་པ་ནས། བརྟགས་པ་དང་བྲལ་བའི་བློ་གྲོས་ཀྱིས་སོ་ཞེས་པས་བརྒྱད་པ་བཅུ་པ་དངོས་ལས་འབྱུང་བ་བསྟན།་་་་་ དངོས་ཟེར་བ་རྣམས་རབ་བྱེད་བཞི་པ་ཡིན། དེ་ནས་མཆོག་ཏུ་རབ་བཤད་བྱ། ། ཞེས་པ་ནས། ཡང་དག་པར་ལྡན་པའོ་ཞེས་པས་དགུ་པ་གཉིས་པའི་གསུམ་པ་ལས་འབྱུང་བ་བསྟན།
ཚོགས་ཀྱི་དཀྱིལ་འཁོར་བརྟག་པ་བྱ། ། ཞེས་པ་ནས། ལྷ་མོ་རྣམས་དང་ལྡན་པའོ། ། ཞེས་པས་བཅུ་པ་ཡང་བདུན་པའི་གསུམ་པ་ལས་འབྱུང་བ་བསྟན། ཀུན་ལས་སྣ་ཚོགས་འཁོར་ལོ་ཅན་ཞེས་བྱ་བ་ནི་ཞེས་པ་ནས། སྤྱིའི་ཆོ་གས་ཐམས་ཅད་བྱའོ་ཞེས་པས་བཅུ་གཅིག་པ་ཡང་གཉིས་པའི་གསུམ་པ་ནས་འབྱུང་བ་བསྟན། དཔལ་རྡོ་རྗེ་སེམས་དཔའི་རྣལ་འབྱོར་པས་ཞེས་པ་ནས། ཆུའི་ནང་དུ་གཞུག་པར་བྱའོ་ཞེས་པས་བཅུ་གཉིས་པ་གསུམ་པའི་དངོས་ལས་འབྱུང་བ་བསྟན། ཁྲོ་བོ་ཁྲོ་བས་འཛིན་པའི་ཕྱིར། ། ཞེས་པ་ནས།
དེ་རྣམས་དང་མཉམ་པར་སྦྱར་བར་བྱའོ་ཞེས་པས་བཅུ་གསུམ་པ་གཉིས་པའི་གསུམ་པ་ལས་འབྱུང་བ་བསྟན། ཡང་ན་ཞལ་གྱི་ཕྱག་རྒྱ་སྦྲགས་པར་བྱ་སྟེ་ཞེས་པ་ནས། དངོས་གྲུབ་ཀྱི་དབང་ཕྱུག་ཡིན་ནོ་ཞེས་པས་བཅུ་བཞི་པ་གསུམ་པའི་དང་པོ་ལས་འབྱུང་བ་བསྟན། ཁྲོ་བོའི་རྒྱལ་པོ་རྡོ་རྗེ་འཇིགས་བྱེད་ཅེས་བྱ་བ་ཞེས་པ་ནས། ཨེ་ཝཾ་ལྟ་བུར་དབང་དུ་གྱུར་པས་འཛག་པའོ་ཞེས་པས་བཅོ་ལྔ་པ་བདུན་པ་དངོས་ལས་འབྱུང་བ་བསྟན། འདི་སྐད་ལ་སོགས་ཞེས་པ་ནས། བཀའ་སྩལ་ཏོ་ཞེས་པས་བཅུ་དྲུག་པ་དང་པོའི་དང་པོ་ལས་འབྱུང་བ་བསྟན། དེ་ནས་བཅོམ་ལྡན་འདས་རྣམས་དང་ཞེས་པ་ནས། བསྐྱེད་དོ་ཞེས་བྱའི་དོན་ཏོ་ཞེས་པས་བཅུ་བདུན་པ་དགུ་པའི་དང་པོ་ལས་འབྱུང་བ་བསྟན། པདྨའི་སྣོད་ཅེས་བྱ་བ་འདི་ནི་ཞེས་པ་ནས།
དེ་བཞིན་གཤེགས་པ་ཐམས་ཅད་ཀྱི་རྟོགས་པར་བྱའོ་ཞེས་པས་བཅོ་བརྒྱད་པ་གཉིས་པའི་དང་པོ་ལ་འབྱུང་བ་བསྟན། རང་གི་སྙིང་ཁའི་ཟླ་བར་ཧཱུྃ་བློས་བྲིས་ནས་ཞེས་པ་ནས། རྒྱས་པར་འབྱུང་བའི་ཆོ་གའོ་ཞེས་པས་བཅུ་དགུ་པ་གསུམ་པ་དངོས་ཀྱི་དོན་བསྟན། དངོས་ཞེས་པ་རྣམས་ནི་དེ་དང་དེའི་རབ་བྱེད་བཞི་པ་ཡིན་ཏེ། ལ་ལ་ཞེས་བྱ་བ་ནི་མ་མཐོང་བའོ་ཞེས་པ་ནས། སྒྲོལ་མའི་དཀྱིལ་འཁོར་བཀའ་སྩལ་ཏོ་ཞེས་པས་ཉི་ཤུ་པ་དགུ་པའི་དང་པོའི་དོན་བསྟན། ད་ནི་མི་མཐུན་པའི་ཕྱོགས་ཀྱི་བསྒོམ་པ་དང་ཞེས་པ་ནས། དད་པ་ལ་སོགས་པའི་དབང་པོ་ལྔ་རྣམས་རིག་པར་བྱའོ་ཞེས་པས་ཉེར་གཅིག་པ་དང་པོའི་གཉིས་པའི་དོན་བྱང་ཕྱོགས་པ་བདུན་བཤད་པ་བསྟན། དེ་ལ་བཟའ་བ་པོ་དང་། བཟའ་བར་བྱ་བ་སྟོང་པ་བཀའ་སྩལ་པ་ཞེས་པ་ནས།
དེ་ལ་སྟོང་པ་ཉིད་ཀྱི་མདོར་བསྡུས་པའི་དོན་བསྒྲུབ་པ་ཡིན་ནོ་ཞེས་པས་ཉེར་གཉིས་པ་དང་པོའི་དང་པོ་ལས་འབྱུང་བ་སྟོང་ཉིད་བཅོ་བརྒྱད་ཀྱི་དོན་བཤད་པ་བསྟན། ཡང་གསུངས་པ། འདོད་ཆགས་ཀྱི་གཉེན་པོར་མི་སྡུག་པ་ལ་སོགས་པ་དང་ཞེས་པ་ནས། འདོད་ཆགས་ལ་སོགས་པའི་རང་བཞིན་རྣམ་པར་དག་པའོ་ཞེས་པས་ཉེར་གསུམ་པ་བཅུ་པའི་བཞི་པ་ནས་འབྱུང་བ་འདོད་ཆགས་ལམ་དུ་བྱེད་པའི་ཁྱད་པར་བསྟན། ལན་གྱི་སྐབས་འདི་ལ་རྗེ་བཙུན་རྩེ་མོའི་བསྡུས་དོན་ས་བཅད་ཟུར་ན་ཡོད་པ་དེར་ཉི་ཤུ་རྩ་དྲུག་ཅེས་པ་ཡོད་ཀྱང་། རིམ་པ་བཞིན་བརྩིས་པས་ཉི་ཤུ་གཉིས་ལས་མེད། ཉེར་གསུམ་པ་འདི་འཕགས་པའི་ས་བཅད་ནས་ཁ་བསྐངས་པ་ཡིན། ཉེར་གསུམ་པ་འདིའི་དོན་ཀུན་ཚང་བར་གདའ། རྒྱུད་ཀྱི་རྒྱལ་པོ་ཆེན་པོ་ཞེས་པ་ནས། རྫོགས་སོ་ཞེས་པས་རྒྱུད་ཀྱི་ཚིག་དོན་ཀུན་ཡོངས་སུ་རྫོགས་པར་བཤད་ཅེས་བསྟན་ཏོ། །
དེ་ལྟར་བཤད་འདི་གནད་ཀྱི་གསལ་བྱེད་ཀྱི། ། འགྲེལ་དང་ཁོག་ཕུབ་རྩ་བཤད་སྦྱོར་ཚུལ་དང་། ། བསྡུས་དོན་ས་བཅད་ཆེ་རགས་མདོར་བསྡུས་ནས། ། ཁ་སྦྱོར་རྒྱུད་བཤད་སྐབས་ཏེ་གསུམ་པའོ། ། གནད་ཀྱི་གསལ་བྱེད་ཀྱི་བཤད་པ་འདི་དག་མན་ངག་ལུགས་དང་འགྲེལ་པ་ལུགས་གང་ཡིན་སྙམ་ན་གཉིས་ཀ་ཆ་མཉམ་པར་ཚང་བ་ཞིག་ཡིན་ནོ། ། བཤད་ཐབས་མན་ངག་དྲུག་དང་མངོན་པར་རྟོགས་པ་རྒྱུད་གསུམ་གྱིས་བཅིངས་ཏེ་བཤད་པས་ན་མན་ངག་ལུགས་ཚང་བ་གཞིར་བཞག་ལ། དབུ་ཞབས་ཀུན་ཏུ་བསྡུས་དོན་ས་བཅད་དང་ལྡན་ཞིང་ཚིག་འབྲུ་རྟོགས་དཀའ་བ་རྣམས་དངོས་སུ་འཇེབས་པར་བཤད། བརྟག་པ་སོ་སོའི་རབ་བྱེད་སྔ་ཕྱིའི་མཚམས་སྦྱོར་གྱི་འབྲེལ་རྣམས་ཀྱང་བསྒྲིགས་ཏེ་བཤད་པས་ན་འགྲེལ་པ་ལུགས་ཀྱང་དབུ་ཞབས་གོང་འོག་ཀུན་ཏུ་ཚང་བ་ཡིན་ཏེ། དེ་སྐད་དུ་མངོན་རྟོགས་ལྗོན་ཤིང་དུ། རྗེ་བཙུན་བིརྺ་པའི་རྗེས་སུ་འབྲངས་ནས་ག་ཡ་དྷ་རས་གསུངས་པ་འདི་ནི་བཤད་ཐབས་མན་ངག་དྲུག་དང་།
མངོན་པར་རྟོགས་པ་རྒྱུད་གསུམ་གྱིས་བཅིངས་པ་འདི་ཡིན་ནོ་ཞེས་དང་། འགྲེལ་ཆེན་འདི་ཉིད་ལས། དེ་བས་དེ་ལ་བརྩེ་བས་བསྡུས་པའི་དོན་ལྡན་ཞིང་། ། ཚིག་གི་འབྲུ་འཇེབས་མཚམས་སྦྱོར་འབྲེལ་ལྡན་ཌོམྦྷིའི་གཞུང་། ། རྗེ་བཙུན་ལས་རྙེད་བཤད་སྦྱར་བྱེད་པ་འདི་མཆོག་སྟེ། ། མང་ལ་གྲགས་ན་དགེ་ཞེས་འཇིག་རྟེན་དག་ན་བསྔགས། ། ཞེས་གསུངས་སོ། ། དེ་བས་ན་སྔོན་དུས་གངས་ལྗོངས་འདི་ན་བླ་མའི་མན་ངག་དང་མི་ལྡན་པར་རྒྱ་འགྲེལ་གྱི་གླེགས་བམ་གྱི་སྟེང་ནས་འཆད་ཉན་བྱེད་པ་རྣམས་ལས། མན་ངག་ལུགས་ཀྱི་ཁྱད་པར་དང་ལྡན་པའི་བཤད་པའི་ལུགས་མཆོག་འདི་ནི་ཆེས་ཁྱད་པར་དུ་འཕགས་པ་ཡིན་ཏེ། འགྲེལ་ཆེན་འདི་ཉིད་ལས།
གླེགས་བམ་ཙམ་འཛིན་མན་ངག་དང་བྲལ་བའི། ། འཆད་པར་བྱེད་པས་གངས་ཅན་གང་བ་མཐོང་། ། འདི་ནི་ཤེས་རབ་མིག་ལྡན་སྐྱེ་བོ་ཡིས། ། བླ་མའི་མན་ངག་ཡེ་ཤེས་སྒྲོན་བཟུང་ནས། ། ཐར་མཆོག་རྒྱུད་ཀྱི་ལམ་འདི་ལེགས་བསྟན་གྱི། ། རྡོ་རྗེ་འཆང་གི་གནས་སུ་འགྲོ་བར་གྱིས། ། ཞེས་གསུངས་པས་ཤེས་སོ། ། ཤེས་བྱེད་འདིས་མཚོན་ནས་རྗེ་བཙུན་རྩེ་མོའི་རྣམ་བཤད་ཉི་འོད་དང་། རྗེ་བཙུན་ཆེན་པོའི་འགྲེལ་པ་དག་ལྡན་གཉིས་ཀྱང་ལུགས་སྲོལ་གཉིས་ཀ་ལ་མཉམ་པར་ཚང་བ་ཞིག་ཡིན་ཏེ། རྒྱུད་དོན་སྙིང་པོ་མན་ངག་གི་བཤད་པ་དང་ལྡན་ཞིང་།
འགྲེལ་པ་ལུགས་ཀྱི་བཤད་པའི་སྤྲོས་པ་ལེའུ་སྔ་ཕྱིའི་འབྲེལ་དང་། དབུ་ཞབས་ཀུན་ལ་བསྡུས་དོན་ས་བཅད་དང་། གཞུང་གོ་སླ་བ་རྣམས་མ་གཏོགས་ཚིག་གི་འབྲུ་རྣམས་ཀྱང་འཇེབས་པར་བཤད་པས་སོ། ། ཁ་ཅིག་ལམ་འབྲས་གླེགས་བམ་གྱི་ནང་གི་ལུང་འདི་ཉིད་དང་ཞིབ་ཏུ་སྦྱར་བ་དེ་རྒྱུད་བཤད་མན་ངག་ལུགས་ཡིན་ཟེར་བ་ནི། མན་ངག་ལུགས་དང་འགྲེལ་པ་ལུགས་ཀྱི་རྣམ་དབྱེ་གང་ཡང་མི་ཤེས་བཞིན་དུ་ཚོད་གཏམ་སྨྲ་བར་ཟད་དོ། ། ལུང་སྦྱར་དེ་ནི་རྒྱུད་ལམ་འབྲས་ཀྱི་རྒྱབ་རྟེན་དུ་སྦྱར་བ་ཙམ་ལས། འཆད་ཐབས་གདམས་ངག་དྲུག་ལ་སོགས་པའི་སྒོ་ནས་རྒྱུད་འཆད་པ་སོགས་ཀྱི་མན་ངག་ལུགས་ཀྱི་ཁྱད་ཆོས་གང་ཡང་མི་འདུག་པས་སོ། ། རྗེ་བཙུན་ཆེན་པོའི་གུར་རྒྱན་འདི་ནི་རྒྱུད་དོན་མན་ངག་གི་བཤད་པ་དང་ལྡན་ཞིང་། གཞན་ལེའུ་སྔ་ཕྱིའི་འབྲེལ་ཡང་མི་སྣང་། ལེའུ་གཉིས་པ་མན་ལ་ས་བཅད་ཀྱི་རིམ་པ་ཡང་ཆེར་མི་སྣང་བས་འགྲེལ་པ་ལ་མ་ལྟོས་པའི་རྒྱུད་ཀྱང་མན་ངག་གི་བཤད་པ་ཡིན་ཏེ།
གླེང་གཞིའི་ཐད་ཀྱི་གུར་རྒྱན་ལས། བླ་མའི་མན་ངག་མེད་པ་ཡི། ། ནེ་ཙོའི་འདོན་པ་འདྲ་བ་ཡི། ། སྐྱེ་བོ་རྣམས་ལ་བརྩེ་བ་ཡིས། ། ཚིག་དོན་སྦྱར་ལ་བཟོད་པར་མཛོད། ། ཅེས་དང་། ཡང་གླེང་གཞིའི་སྐབས་ཀྱི་གུར་རྒྱན་ལས། བདག་མེད་ཅེས་བྱ་བ་ལ་སོགས་པ་འགྲེལ་ཆུང་ལས། ཉན་ཐོས་ཀྱི་ལམ་ལ་མར་སྦྱར་བ་ཞིག་ཀྱང་ཡོད་ན་རྒྱུད་རྐྱང་གི་བཤད་པ་མ་ཡིན་པས་འགྲེལ་པ་ཉིད་ཀྱི་སྟེང་དུ་བལྟ་བར་བྱའོ་ཞེས་གསུངས་པས་རྒྱུད་རྐྱང་དང་འབྲེལ་པའི་ལུགས་སོ་སོར་ཕྱེ་ནས་རང་ལུགས་ཀྱི་གུར་གྱི་བཤད་པའི་རྒྱུད་རྐྱང་གི་བཤད་པ་ཡིན་པར་བཞེད་པ་ཡིན་ནོ། ། དེས་ན་འགྲེལ་པ་ལུགས་ནི་སྔ་ཕྱིའི་འབྲེལ་དང་བསྡུས་དོན་སོགས་བཤད་པའི་སྤྲོས་པ་ཆེ་ཞིང་ཉམས་ལེན་མངོན་རྟོགས་ཀྱི་རིམ་པ་བསྡུས་པ་ཞིག་འབྱུང་ལ།
མན་ངག་ལུགས་ལ་ནི་བཤད་པའི་སྤྲོས་པ་ཆུང་ཞིང་རྒྱུད་དོན་མཐའ་དག་ལམ་རིམ་མངོན་པར་རྟོགས་པའི་སྟེང་དུ་འབབ་ཅིང་གཞོལ་བས་ཉམས་ལེན་གྱི་རིམ་པ་རྒྱས་པར་འབྱུང་བ་ཡིན་ནོ། ། ངོར་ཆེན་རྡོ་རྗེ་འཆང་ཀུན་དགའ་བཟང་པོའི་ཞལ་སྔ་ནས་ཀྱང་བསྐྱེད་རིམ་གནད་ཀྱི་ཟླ་ཟེར་གྱི་དབུར་ཡང་དོན་དེ་བཞིན་དུ་གསུངས་པ་བློ་གྲོས་ཀྱི་མིག་བུ་དང་ལྡན་པས་ཤེས་པར་བྱས་ལ་ཟབ་ཅིང་རྒྱ་ཆེ་བའི་རྣམ་དཔྱོད་ཀྱིས་ཀུན་ཏུ་ཁྱབ་ཅིང་སྤྲོ་བར་བྱའོ། ། འདིར་སྨྲས་པ། དེ་ལྟར་ཚུལ་བཞི་སྔོན་འགྲོ་དང་བཅས་པའི། ། དགྱེས་རྡོར་རྒྱུད་གསུམ་དོན་འགྲེལ་ཁོག་ཕུབ་འདི། ། མཁན་ཆེན་འཇམ་པའི་དབྱངས་ཀྱི་གསུང་རྒྱུན་དང་། ། གསུང་རབ་དགོངས་པ་བཞིན་དུ་ལེགས་པར་བསྡེབས། ། འདི་སྦྱར་དགེ་བས་བདག་ཅག་དཔོན་སློབ་རྣམས། ། དུས་འདིར་ཚེ་རིང་ནད་མེད་བསམ་དོན་འགྲུབ། ། ཕྱི་མ་ལྷན་ཅིག་བདེ་བ་ཅན་སྐྱེས་ནས། །
འགྲོ་ཀུན་དག་པའི་ཞིང་དེར་འདྲེན་གྱུར་ཅིག ། ཅེས་གངས་ཅན་བསྟན་པའི་མངའ་བདག་རྗེ་བཙུན་ས་སྐྱ་པའི་ཡབ་ཆོས་ཀྱཻ་རྡོ་རྗེའི་རྒྱུད་གསུམ་སྔོན་འགྲོ་ཚུལ་བཞི་དང་བཅས་པའི་དོན་འགྲེལ་ཟིན་བྲིས་རིན་པོ་ཆེའི་གཏེར་མཛོད་ཅེས་བྱ་བ་འདི་ཡང་། ཁམས་གསུམ་ཆོས་ཀྱི་རྒྱལ་པོ་རིགས་ལྡན་འཇམ་པའི་དབྱངས་དབང་པོའི་མཚན་ཅན་སྐུ་མཆེད་དང་། རྗེ་བཙུན་མུས་པ་ཆེན་པོ་རྒྱལ་བ་སངས་རྒྱས་རྒྱལ་མཚན་རྣམས་གཙོ་བོར་སྨོས་པའི་ཡོངས་འཛིན་ཆོས་བཞིན་དུ་སྤྱོད་པ་དུ་མའི་ཞབས་རྡུལ་སྤྱི་བོས་ལེན་པ་ས་སྐྱ་པ་ཤཱཀྱའི་དགེ་བསྙེན་སྔགས་འཆང་ངག་དབང་ཀུན་དགའ་བསོད་ནམས་གྲགས་པ་རྒྱལ་མཚན་དཔལ་བཟང་པོས། མཁན་ཆེན་ཐམས་ཅད་མཁྱེན་པ་ངག་དབང་ཆོས་ཀྱི་གྲགས་པའི་ཞལ་སྔ་ནས་ལས་ཚུལ་བཞི་སྔོན་དུ་འགྲོ་བ་དང་བཅས་པའི་ཀྱཻ་རྡོར་རྒྱུད་གསུམ་གྱི་བཤད་བཀའ་རྒྱས་པར་ཐོབ་པའི་དུས་སུ་རང་དང་སྐལ་བ་མཉམ་པའི་སློབ་མའི་ཚོགས་རྣམས་ལ་ཕན་པར་བསམ་སྟེ། མཁན་ཆེན་འཇམ་པའི་དབྱངས་ཉིད་ཀྱི་གསུང་རྒྱུན་དང་གསུང་རབ་ལ་བརྟེན་ནས་ལེགས་པར་སྦྱར་བའི་ཡི་གེ་པ་ནི་རྣམ་དཔྱོད་ཀྱི་བློ་མིག་གསལ་བ་ས་སྐྱར་སྐྱེས་པའི་བསམ་འགྲུབ་ལྷས་སྦྱིན་གྱིས་བགྱིས་སོ། ། འདིས་བདག་ཅག་དཔོན་སློབ་ཐམས་ཅད་ཀྱི་འདི་ཕྱིའི་དོན་ཐམས་ཅད་ཡིད་བཞིན་དུ་འགྲུབ་པའི་རྒྱུར་གྱུར་ཅིག། །། སརྦ་མངྒ་ལཾ།། །། ༈ མཁན་ཆེན་ཨ་པད་རིན་པོ་ཆེའི་དགོངས་བཞེད་ལྟར་གུ་རུས་ཞབས་ཞུ་བགྱིས་པའོ།། PAGE * MERGEFORMAT 2 ཨ་མྱེས་ཞབས།
རྗེ་བཙུན་ས་སྐྱ་པའི་ཡབ་ཆོས་ཀྱེ་རྡོ་རྗེའི་རྒྱུད་གསུམ་སྔོན་འགྲོ་ཚུལ་བཞི་དང་བཅས་པའི་དོན་འགྲེལ་ཟིན་བྲིས། PAGE * MERGEFORMAT 1
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
