གསུང་འབུམ། ངག་དབང་ཀུན་དགའ་བསོད་ནམས།
པོད ༩༤
རབ་ཏུ་གནས་པ་དོན་གསལ་གྱི་དགོངས་དོན་རྣམས་ཞིབ་ཏུ་ཕྱེ་སྟེ་ལེགས་པར་བཤད་པ་རིན་པོ་ཆེའི་གཏེར་མཛོད།
༄༅། །རབ་ཏུ་གནས་པ་དོན་གསལ་གྱི་དགོངས་དོན་རྣམས་ཞིབ་ཏུ་ཕྱེ་སྟེ་ལེགས་པར་བཤད་པ་རིན་པོ་ཆེའི་གཏེར་མཛོད་བཞུགས།། ན་མོ་གུ་རུ་བཛྲ་དྷ་ར་བུདྡྷ་དྷྭ་ཛ་ཡེ། དོན་གཉིས་མཐར་ཕྱིན་སྟོན་པ་རྫོགས་སངས་རྒྱས། ། དེས་གསུང་ལུང་རྟོགས་བདག་ཉིད་དམ་པའི་ཆོས། ། རྒྱལ་སྲས་བསྟན་འཛིན་འཕགས་པའི་དགེ་འདུན་ལ། ། དེང་ནས་བྱང་ཆུབ་བར་དུ་སྐྱབས་སུ་མཆི། ། འཕགས་ཡུལ་བསྟན་པ་རྒྱས་མཛད་མཁས་གྲུབ་དང་། ། གངས་ཅན་མུན་པ་སེལ་མཛད་ལོ་པཎ་ཚོགས། ། ཁྱད་པར་ས་སྐྱའི་རྗེ་བཙུན་ཡབ་སྲས་ལ། ། ཤེས་ནས་དད་པས་ཀུན་ཏུ་ཕྱག་བགྱིའོ། །
གང་དེའི་བསྟན་པ་རིན་ཆེན་སྤེལ་བའི་ཕྱིར། ། བསམ་བཞིན་སྐྱེ་བ་བཞེས་པའི་སྤྲུལ་པའི་སྐུ། ། སྔགས་འཆང་བསྟན་པའི་ཉི་མ་ཡབ་སྲས་དང་། ། འགྲན་གྱི་དོ་མེད་རྗེ་བཙུན་མུས་པར་འདུད། ། དེ་ལྟར་མཆོད་པར་བརྗོད་ནས་སངས་རྒྱས་ཀྱི། ། བསྟན་པ་འཕེལ་ཞིང་ཡུན་རིང་གནས་པ་དང་། ། འཇིག་རྟེན་ཁམས་འདིར་བདེ་སྐྱིད་འབྱུང་བའི་གཞི། ། རབ་གནས་དོན་གསལ་དགོངས་དོན་རྒྱས་པར་སྤེལ། དེ་ལ་འདིར་རྗེ་བཙུན་ས་སྐྱ་པ་ལུགས་ཀྱི་རྡོ་རྗེ་ཐེག་པའི་ལམ་དྲི་མ་མེད་པའི་སྒོར་ཞུགས་པའི་གང་ཟག་རྣམས་ལ་མེད་ཐབས་མེད་པའི་ཐུན་མོང་གི་དངོས་གྲུབ་བསྒྲུབ་པའི་མངོན་པར་རྟོགས་པའི་ནང་ཚན། རབ་ཏུ་གནས་པའི་ཆོ་ག་རྒྱུད་ནས་གསུང་པ་འཕགས་ཡུལ་གྱི་གྲུབ་ཆེན་རྣམས་ཀྱིས་བཀྲལ་བའི་དགོངས་དོན་ཕྱིན་ཅི་མ་ལོག་པ་འགྲེལ་བར་མཛད་པའི་བསྟན་བཅོས་ཆེན་པོ་རབ་ཏུ་གནས་པའི་དོན་གསལ་ཞེས་ཡོངས་ལ་གྲགས་པ་རྡོ་རྗེ་འཛིན་པའི་གཙུག་རྒྱན་གྲགས་པ་རྒྱལ་མཚན་གྱི་མཛད་པ་དེ་ཉིད་དགོངས་དོན་རྣམས་ཚད་ལྡན་གྱི་རྗེས་འཇུག་མཁས་པ་རྣམས་ཀྱིས་ཞིབ་ཏུ་ཕྱེ་བའི་ལེགས་བཤད་ཀྱི་ཚོགས་ཐོར་བུ་གནས་པ་རྣམས་ཕྱོགས་གཅིག་ཏུ་བསྡུས་ཏེ་རབ་ཏུ་གནས་དོན་གསལ་གྱི་དགོངས་དོན་རྒྱས་བཤད་ཀྱི་ཚུལ་དུ་འདིར་སྤེལ་བར་བྱ་བ་ལས།
དེ་ཡང་རྟེན་གྱི་བྱ་བའི་སྐབས་སུ་ཉེ་བར་མཁོ་བའི་ལེགས་བཤད་ལ་སྙིགས་དུས་ཀྱི་རྒྱལ་བ་གཉིས་པ་རྡོ་རྗེ་འཆང་ཀུན་དགའ་བཟང་པོས་རྒྱ་མཚོ་བ་ལ་གནང་བའི་གསེར་སྐུ་རྡོ་རྗེ་འཆང་བཞེངས་ཚུལ་ལས་འདི་ལྟར་འབྱུང་སྟེ། ༈ ན་མོ་བུདྡྷ་ཡེ། གསེར་སྐུ་རྡོ་རྗེ་འཆང་དུ་མཛད་ནས། མཐའ་སྐོར་ལ་རིགས་ལྔ། ཡུམ་བཞི། བྱང་སེམས་བརྒྱད། ལྷ་མོ་དྲུག ཁྲོ་བོ་བཅུ་རྣམས་བླ་མ་གདན་གསུམ་ཚང་བའི་དཀྱིལ་འཁོར་ཡིན་པས་མཛད་ན་ལེགས། དཔུང་པ་གཡས་གཡོན་གྱི་ཐད་ཀར་ཀྱཻ་རྡོ་རྗེ། བདེ་མཆོག
ཁྱུང་གི་འོག་དབུའི་སྟེང་ཐད་དུ་ཆོས་རྗེ་སེངྒེ་བ་སོགས་ཁོང་པ་རང་གི་ཆོས་ཐོབ་པའི་བླ་མ་གང་ཤོང་། ལྡེམ་གཉིས་སུ་སྤྱན་རས་གཟིགས་དང་འཇམ་དབྱངས་སུ་མཛད་ན་དོན་གྱི་རིགས་གསུམ་མགོན་པོ་ཚང་བར་འགྱུར། གདན་ཁྲི་ལ་རྡོ་རྗེ། གཡས་གཡོན་དུ་གུར་མགོན་ལྕམ་དྲལ། དེའི་འོག་བསྟར་ལ་ཕྱོགས་སྐྱོང་བཅུ་དང་། རྒྱལ་པོ་བཞི། དེའི་འོག་བསྟར་མཆོད་པའི་གཞི་ལ་དབུས་སུ་ཛམྦྷ་ལ་ནག་པོ། གཡས་སུ་ཛམ་སེར། གཡོན་དུ་ནོར་རྒྱུན་མ། རིན་ཆེན་སྣ་བདུན།
འདོད་འཇོའི་བ་དང་བརྒྱད། བཀྲ་ཤིས་རྟགས་བརྒྱད་རྣམས་གང་ཤོང་བྱ། ཁྲིའི་གདོང་ལ་ཡོན་བདག་དང་། ལྷ་བཟོ་བ་འདི་ཞེས་བྱ་བས་དགོས་པ་འདིའི་ཆེད་དུ་ལོ་ཟླ་ཚེས་གྲངས་འདི་ལ་རབ་གནས་གྲུབ་པར་བྱས་ཞེས་སོགས་ཀྱི་དཀར་ཆག་གཟོང་གིས་བརྐོས། ཐུབ་དབང་དུ་མཛད་ན། མཐའ་བསྐོར་ལ་སངས་རྒྱས་སུམ་ཅུ་སོ་ལྔ། སྤྲུལ་སྐུ་རིགས་ལྔ་ཕྱག་རྒྱ་ཅན་སྤེལ་མར་བྱ། ཕྲག་གོང་གཡས་གཡོན་དུ་མར་མེ་མཛད་དང་བྱམས་པ་གཉིས། ཁྱུང་གི་འོག་ཏུ་བླ་མ་སྔར་དང་འདྲ། གཡས་གཡོན་གྱི་ལྡེམ་གཉིས་ལ་ཤཱ་རིའི་བུ་དང་མཽའུ་འགལ་གྱི་བུ་གཉིས།
ཁྲིའི་འཕུལ་དང་དཀར་ཆག་སྔར་དང་འདྲ། ཕྱག་ཚད་འདི་བཞིན་བྱས་ན་ཆེན་པོ་གཅིག་ཡོང་བར་གདའ་བས། ཁྲི་གསུམ་ཆ། སྐུ་གསུམ་ཆ། སྐུའི་སྟེང་གི་རྒྱབ་ཡོལ་ལ་གསུམ་ཆ་བྱེད་པར་གདའ་ནའང་། ད་ལན་ཁྲི་མཐོ་བ་ལ་རྟེན་འབྲེལ་བྱེད་པས་གསུམ་ཆ་བྱེད། རྒྱབ་ཡོལ་གྱི་གསུམ་ཆ་ནས་མཐོ་དོ་སྐུ་ལ་བསྣན་ན་ལེགས་པ་གཅིག་མཆིས། རྒྱུད་སྡེ་བཞིའི་ལྷ་ཚོགས་བྲིས་སྐུར་མཛད་ན་དཀྱིལ་འཁོར་ཐོབ་ཐང་ཡིན་པས་བསོད་ནམས་ཆེ། གྱང་རིས་སུ་མཛད་ན་རྒྱུན་དུ་ལྷ་འགའ་ཞིག་དབུ་ཞབས་བསྒྱུར་ནས་བཞུགས་དགོས་པ་དེ་མི་འཐད་དེ་ཟེར་བས། རང་རང་གི་འཁོར་གྱིས་བསྐོར་བའི་ཞིང་ཁམས་རེ་མཛོད།
རས་བྲིས་ཀྱི་གྲྭ་ཟུར་དུ་སྒྲུབ་ཐབས་རྒྱ་མཚོའི་ལྷ་གང་ཤོང་། སྟེང་བསྟར་ལ་སོ་སོའི་དབང་བཀའ་བླ་མ་བརྒྱུད་པ། འོག་བསྟར་ལ་ཆོས་སྐྱོང་། ཕྱོགས་སྐྱོང་། རིགས་མ་བཅུ་དྲུག ཁྲོ་བོ་བཅུ་སོགས་སྐབས་སུ་གང་བབས་རེ་བྲིས་པས་ཁྱབ་ལགས། གསེར་སྐུའི་ནང་དུ་ནང་རྫོང་གཞན་པས་གཟུངས་རྣམས་ཤོག་དྲིལ་དུ་འཇུག་པ་བསོད་ནམས་ཆེ་ལ། གཟུངས་རྣམས་ཆོས་སྐུའི་རིང་བསྲེལ་ཡིན་པར་གསུངས་གདའ། གོས་དར་རྣམས་གཟུངས་ཀྱི་ན་བཟའ་མཛད་ནས་སྟོད་སྨད་ཐམས་ཅད་དུ་བཅུག་པས་ཁྱབ། ཡང་གོས་དར་གང་འཛོམས།
རིན་པོ་ཆེའི་རིགས། འབྲུ་སྣ། ཟས་སྣ་བཟང་པོ་དར་རམ། རས་ཀྱི་ཁུད་དུ་གྲིལ་བ་རྣམས། གནོད་སྦྱིན་གྱི་འཁོར་ལོ། ནོར་ལྷའི་གཟུངས། བཀྲ་ཤིས་ཀྱི་ཚིགས་བཅད་པད་གདན་གྱི་དབུས་སུ་གཞུག པད་གདན་གྱི་ནང་གི་གཡས་གཡོན་གཉིས་སུ་ཆོས་སྐྱོང་། ཕྱོགས་སྐྱོང་། གཟའ་དང་རྒྱུ་སྐར།
རྒྱལ་ཆེན་སྡེ་བཞི་སོགས་དཔལ་མགོན་བདུན་ཅུ་རྩ་ལྔའི་གཟུངས་དར་གྱི་དྲིལ་ནས་དྲི་བཟང་དང་ལྷན་ཅིག་བཞག བླ་མ་བཟང་པོའི་གདུང་རུས་དང་། བདེ་བར་གཤེགས་པ་རང་གི་གདུང་རུས་ལ་ཐུབ་དབང་ངམ། མི་འཁྲུགས་པའམ། ཚེ་དཔག་མེད་ཀྱི་སྤར་སྐུའམ། ཡང་ན་ཚ་ཚ་ཆུང་ངུ་ལ་གསེར་ཚོན་བཏང་པ་མང་རབ་བྱས་ལ། གཙུག་ཏོར་ནས་ཐུགས་ཀའི་བར་དུ་བཞུགས་པས་ཆོག ཐུགས་ཀའི་ཐད་རང་དུ་རང་གི་རྩ་བའི་ཡི་དམ་གང་ཡིན་གྱི་གསེར་སྐུའམ་ལྡེར་སྐུ། ཤིང་བརྐོས་སོགས་ཆུང་དུ་ཅིག་བྱས་ལ། མུ་ཏིག་དང་།
གསེར་ལ་སོགས་པའི་ཕྲེང་བས་བརྒྱན། དྲི་བཟང་མང་པོ་དང་ལྷན་ཅིག་ཏུ་སྐུ་མདོག་དང་མཐུན་པའི་དར་གྱིས་གྲིལ། དེའི་ཕྱི་ནས་ཤོག་བུ་སྔོན་པོ་ལ་གསེར་ཡིག་གི་བཅོམ་ལྡན་འདས་ཆེ་གེ་མོ་ཞེས་བགྱི་བས་བདག་སྦྱིན་པའི་བདག་པོ་ཆེ་གེ་མོ་ཞེས་བགྱི་བ་ལ་བྱིན་གྱིས་བརླབས་དུ་གསོལ། ཚེ་འདིར་ཚེ་རིང་བ་དང་། ལོངས་སྤྱོད་རྒྱས་པར་མཛད་དུ་གསོལ། ། ཞེས་སོགས་ཚེ་འདི་ཕྱི་གཉིས་ཀ་ལ་དམིགས་པའི་འདོད་དོན་གང་ཡོད་པ་བྲིས་ལ། དེ་གོས་དར་དམར་པོས་དཀྲིས་ལ་ཐུགས་ཀར་གཞུག གཟུངས་ཀྱི་ནང་ནས་གཙུག་ཏོར་རྣམ་རྒྱལ། ཚེ་དཔག་མེད། སྦྱོང་རྒྱུད་ཀྱི་གཟུངས་ལྔ་བརྒྱ་རེ་ཙམ་མང་བར་བྲིས་ལ།
མཇུག་ཏུ་མ་མ་ཨ་ཡུར་པུཥྚིཾ་ཀུ་རུ་ཨོཾ་ཞེས་པ་བྲིས་ལ་བཅུག ན་བཟའ་ཐེར་མ་འམ། དར་གྱི་ཆོས་གོས་ལྟ་བུ་འདུག་ན། གཟུངས་ཀྱི་ཕྱི་གཡོགས་ན་བཟའི་ཚུལ་དུ་དཔུང་པ་མན་ཆད། སྐྱིལ་ཀྲུང་ཡན་ཆད་ལ་མདུན་རྒྱབ་ཁྱབ་པར་མཛད་པས་རུང་། གཞན་ཞབས་ལྷམ་སོགས་འཇུག་ཏུ་མི་བཏུབ། གདུང་རུས་ལ་ཚ་ཚའི་ལྷ་སྐུ་བྱས་ན་མ་གཏོགས་རུས་པ་དངོས་སུ་བཅུག་ན་ཡུལ་དེ་ལ་གནོད་པར། འདུལ་བ་ལུང་དང་། རབ་གནས་དོན་གསལ་དུ་བཤད་གདའ། གལ་ཏེ་གཟུངས་ཀྱི་མ་ཁེངས་ན་ལྟེ་བ་མན་ཆད་ལ་སྤང་སྤོས་དང་ཤུགས་པ་ཞིབ་མོར་བརྡུངས་པ་སོགས་སྤོས་སྣ་མང་པོར་རས་སམ།
དར་གྱི་ཁུག་མར་བཅུག་པ་མང་པོས་འགེངས། ལྟེ་བ་མན་ཆད་སྐྱིལ་ཀྲུང་ཡན་ཆད་ལ་འཇམ་དཔལ་དང་། བསྡུད་པ་སོགས་མདོ་ཕྲན་གྱི་པོ་སྟིའི་བར་དུ་གུར་གུམ་སོགས་དྲི་བཟང་སྐམ་པོའི་ཕྱེ་མ་གཏོར་བ་གླེགས་ཤིང་མེད་པར་བྱས་པ་གོས་དར་དང་རྟེན་ཁེབས་མང་པོས་གྲིལ་ནས་སྔ་ལོགས་ཡར་བསྟན། ཕྱི་ལོགས་མར་བསྟན་ལ། སྔ་ལོགས་ཀྱི་གུག་སྐྱེད་གསེར་སྐུའི་རྒྱབ་ཕྱོགས་དང་། ཞབས་ཀྱུ་མདུན་དུ་བསྟན་ལ་གཞུག པད་གདན་མན་ཆད་མ་ཁེངས་ན། འབྲུ་སྣ་དང་ཟས་སྣ་མང་པོ་ཐུམ་བུར་བྱས་ལ་བཅུག གནོད་སྦྱིན་གྱི་འཁོར་ལོ་མ་དཔེ་རྗེ་བཙུན་ཆེན་པོའི་ཕྱག་དཔེ་ལྟར་དག་པར་བྲིས། སྔགས་རྣམས་ཀྱི་རིང་ཆ་དང་།
ཐུང་ཆ་སོགས་ཤིན་ཏུ་དག་པར་བྱས་ནས་ཕུལ་ཡོད་པ། འདི་ལ་མ་དཔེ་མ་མཛད་ནས་དེར་བྲི་བའི་བྱང་བུ་འབྱོར་ན་གསེར་དངུལ་ལེབ་བརྡུངས། མ་འབྱོར་ན་ཟངས་ལེབ་བརྡུངས་སྲབ་འཇམ་གྲུ་བཞིར་བྱས་པ་ལ། ཟངས་དང་དངུལ་ལ་གསེར། གསེར་ལ་མཚལ་གྱི་བྲིས། འཁོར་ལོ་བཀོད་པའི་སྔགས་ཀྱི་བཟླས་པ་དང་། དཀར་གསུམ་གྱི་གཏོར་མ་འབུལ་བའི་བསྒྲུབ་པ་དགེ་སློང་བཞིས་ཞག་བདུན་བྱ། དེ་ནས་འཁོར་ལོའི་ཐ་མ་ལ་སྦྲང་། ཀ་ར་ཕྱེ་མ་བཏབ་པས་བྱུགས་ལ་སྟེང་འོག་མ་ནོར་བ་ཁ་སྦྱར། དར་རམ་རས་སྐུད་སེར་པོ་མདུད་པ་མེད་པས་རྒྱ་གྲམ་དུ་འཁོར་ལོ་ནུབ་ནུབ་དཀྲི།
དེ་གོས་དར་སེར་པོ་མང་པོས་དཀྲིས་ལ་བཞག མོ་འཁོར་འོག ཕོ་འཁོར་སྟེང་། མ་ཎི་བྷ་ཊ་དང་། ཙཎྜ་ཀཱན་ཏྱེ་གཉིས་ཤར་དུ་ཡོང་བ་བྱེད་དགོས། པད་གཟུངས་མ་གཏོགས་པ་གཞན་རྣམས་གདུང་རུས་ཀྱི་བྲིས་ཀྱང་ཆོག་ཅིང་བསོད་ནམས་ཆེ། པད་གཟུངས་རྣམས་ལ་ནོར་ལྷའི་སྔགས་རྣམས་ངེས་པར་གསེར་དངུལ་གྱིས་བྲིས། ཆོས་སྐྱོང་། ཕྱོགས་སྐྱོང་སོགས་གསེར་དངུལ་གྱི་མ་འབྱོར་ན་མཚལ་དང་སྣག་ཚས་བྲིས་ཀྱང་རུང་། སྤྱིར་པད་གཟུངས་གདུང་རུས་ལ་བྲི་ཡེ་མི་ཉན།
གཟུངས་གཞུག་བྱེད་པའི་སྔོན་དུ་གཟུངས་རྣམས་ལ་རབ་གནས་རེ་བྱེད། གསེར་སྐུ་དང་ནང་རྫོངས་རྣམས་ལ་སྦྱང་བ་གསུམ་སྔོན་དུ་འགྲོ་བས་བགེགས་སྐྲོད་བྱ། ནང་དུ་འཇུག་མཁན་གྱི་མི་དགེ་སློང་སྡོམ་བརྩོན་དང་། གྲོགས་བྱེད་ཀྱི་མི་དགེ་ཚུལ་དགེ་བསྙེན་སོགས་གཙང་མས་བྱེད། ཐམས་ཅད་ཀྱི་ཁྲུས་བྱ། གོས་བཟང་པོ་གྱོན། བཀྲ་ཤིས་ཀྱི་ཚིགས་བཅད་འདོན་བཞིན་དུ་ལས་བྱེད། ཇ་བུར། མར་ཐུད། ཞོ་འབྲས་སོགས་དཀར་གསུམ་གྱི་ཐམས་ཅད་ཚིམ་པར་བྱེད་པ་ཕྱིས་ཀྱི་ལོངས་སྤྱོད་ཀྱི་རྟེན་འབྲེལ་དུ་གདའ།
འདི་བཞིན་མཛད་པས་ཡོན་མཆོད་སྐུ་ཚེ་བརྟན་ཞིང་འབྱོར་པ་རྒྱས་པ་དང་། ཤིན་ཏུ་བཀྲ་ཤིས་པར་འགྱུར་རོ་ཞེས་པ་དེ་རྣམས་ཀྱི་རྡོ་རྗེ་འཆང་ཀུན་དགའ་བཟང་པོའི་གསུང་རབ་ལས་འབྱུང་ཚུལ་བཤད་ཟིན་ནས། ༈ ཡང་རྟེན་གྱི་བྱ་བའི་སྐབས་ཀྱི་གཟུངས་གཞུག་འབུལ་བ་ལ་ཉེ་བར་མཁོ་བའི་ཕྱག་ལེན་གྱི་རིམ་པ་སྙིགས་དུས་བསྟན་པའི་ཉི་མ་སྔགས་འཆང་མཚུངས་མེད་ངག་དབང་ཀུན་དགའ་རིན་ཆེན་གྱིས་མཛད་པའི་རབ་གནས་དངོས་གྲུབ་འབྱུང་བ་ལས་འདི་ལྟར་འབྱུང་སྟེ། གཉིས་པ་ལེགས་པར་བྱས་པའི་ཕན་ཡོན་ནི། ཆོ་ག་བདག་ཉིད་ནུས་པ་ཡི། ། རྟོག་པ་ལེགས་གསུངས་ཚུལ་ལེགས་པས། ། དེ་བྱས་བསོད་ནམས་ཆེ་བ་ནི། ། མཐོང་དང་མ་མཐོང་འབྲས་བུ་སྐྱེ། ། སྐུ་གཟུགས་ཀྱི་ནི་མཚན་ཉིད་ཀྱི། ། དེ་ལ་བྱིན་རླབས་འཇུག་མི་འགྱུར། །
ཞེས་དང་། དེ་བཞིན་དུ་ཡང་སྔགས་གནས་པས། མཆོད་ལྡན་མཆོད་པ་བྱེད་པ་དང་། ། དེ་ཡི་ལས་ཀྱི་རྣམ་སྨིན་གྱི། ། སྐྱེ་བ་རུ་ནི་མཆོད་པར་འགྱུར། ། ཞེས་གསུངས་སོ། ། དེས་ན་རབ་གནས་ལེགས་པར་བྱས་པས་འཇིག་རྟེན་འདི་དང་། ཕ་རོལ་དང་། སངས་རྒྱས་ཀྱི་འབྲས་བུའི་བར་དུ་ཇི་ལྟར་སྨོན་ལམ་བཏབ་པ་ལྟར་འགྲུབ་པ་ཡིན་ནོ། ། རབ་ཏུ་གནས་པའི་ཕན་ཡོན་བསྟན་ཟིན་ཏོ། །
ཞེས་པ་དོན་གསལ་ལས་གསུངས་པ་ལྟར་བཀོད་པའོ། ། ཇི་ལྟར་གསུང་པ་བཞིན་རྟེན་ལ་གཟུངས་གཞུག་དང་། རབ་གནས་གཙོ་ཆེ་བ་ཡིན་ཀྱང་། དིང་སང་དབུས་གཙང་ཁམས་གསུམ་ན་ཡོན་བདག་དད་པ་དང་འབྱོར་པ་ཆེ་ཞིང་། སྐུ་གསུང་ཐུགས་ཀྱི་རྟེན་ཤི་གསོན་ཐམས་ཅད་ཀྱི་ཆེད་དུ་བཞེངས་པ་ཞིག་འདུག་པ་རྗེས་སུ་ཡི་རང་སྟེ། ངེད་རང་མཆོད་གནས་རྣམས་གལ་ཆུང་ཆོས་ཀྱི་བྱ་བ་ལ་མཛད་པའི་སྟོབས་ཀྱིས་གཟུངས་གཞུག་དང་། རབ་གནས་ཀྱི་རྣམ་གཞག་སངས་རྒྱས་དང་། བླ་མ་གོང་མའི་གསུང་རབ་ནས་བཤད་པ་དང་མི་མཐུན་ཅིང་། ཆོས་ཀྱི་ཐ་སྙད་མི་ཤེས་པ་རྣམས་ཟོག་ཆོས་ཀྱིས་མགོ་བོ་བསྐོར་བ་དང་། བཟོ་རིག་པ་རྣམས་ཀྱིས་ཀྱང་རྒྱ་ལུགས་ཡིན་ཞེས་སངས་རྒྱས་ཀྱི་གསུང་པའི་ཕྱག་ཚད་གཡས་སུ་བཞག
ཆུ་བྲག་ཤིང་གསུམ་བཟོ་རྩེད་ལ་གང་སྤྲོ་བྱེད་པས་རྒྱས་བཀབ། སངས་རྒྱས་ཀྱི་སྐུ་སོགས་ལ་མིའི་རྣམ་འགྱུར་གྱ་མ་དོ་བྱེད། ཕྱག་ཚད་དང་ལྡན་པ་རྣམས་ལ་སྤར་བཀབ་ཀྱི་མིང་འདོགས། དོན་བདུད་ཀྱི་བྱིན་བརླབས་ཞུགས་པའི་སྐྱོན་གྱིས་བསྟན་པ་དང་། བསོད་ནམས་ལ་གནོད་ཅིང་གོང་གི་ཉེས་པ་དེ་དག་འབྱུང་བ་ཡིན་པས། དེ་བས་རྟེན་བཞེངས་བཞག རྟེན་བཞེང་པའི་རྒྱུ་དངོས་རྣམས་དགེ་འདུན་གྱི་ཚོགས་ལ་བསྙེན་བཀུར་འབུལ་འགྱེད་བྱས་པ་བསོད་ནམས་དང་ཁེ་ཆེ་ཞིང་ཉེས་པ་མི་འབྱུང་བ་ལགས། ཡང་རྟེན་བཞེངས་ཀྱི་ཕན་ཡོན་ལ་དགོངས་བཞེངས་པར་སྤྲོ་ན། ཡོན་མཆོད་ཐམས་ཅད་ཐལ་མོ་སྦྱར་ཏེ་སྙིང་ཐག་པ་ནས་གསོལ་བ་ནི། བཤེས་གཉེན་དམ་པ་བརྟན་ཞིང་དུལ་བ།
ཟོལ་ཟོག་ཆུང་ཞིང་གསུང་རབ་མཐའ་དག་དང་། ཕྱག་ཚད་ལ་ཐུག་ཐོག་ཆུག་པ། ཁྱད་པར་རབ་གནས་དང་། རྟེན་གྱི་བྱ་བ་མཁས་པ་ཞིག་གིས་སྦྱིན་བདག་གི་བློ་དང་མཐུན་པར་བཟོ་རིག་པ་ལ་སྐུའི་རྣམ་གཞག་རྣམས་ཕྱག་ཚད་མ་འཆུགས་པའི་ཞལ་བཀོད་དང་། བྲིས་སྐུ་ཡིན་ན་བར་གཟུངས། རྒྱབ་གཟུངས་རྣམས་ཇི་ལྟར་བཤད་པ་བཞིན་སོ་སོའི་བྲི་རྫས་དང་བཅས་དག་པར་བྲིས། ཡང་མ་བྲིས་ཀྱང་ཉེས་པ་ཆེར་མེད། འབུར་སྐུ་རྣམས་རྟེན་གྱི་བྱ་བ་རྫོགས་ནས་གཟུངས་གཞུག་བྱེད་དུས། གོང་བཞིན་སྦྱང་བ་གསུམ་གྱི་བགེགས་བསྐྲད། དེ་ནས་རྟེན་གྱི་ནང་ལ་དྲི་བཟང་སྣ་ཚོགས་བསྲེས་པའི་ལྡེ་གུ་ཕྱེ་མ་མ་ལུས་པར་བྱུག
ཡང་སྨན་སྐུ་ཡིན་ན་ཚོད་ལྟ་ཡིན་བྱེད། མ་སྐམ་ན་ཞིག་པའི་སྐྱོན་ཡོང་ངོ་། ། གཟུངས་གཞུག་འབུལ་མཁན་ཡང་དགེ་སློང་། དགེ་ཚུལ། དགེ་བསྙེན། ཁྱིམ་པ་རྡོ་རྗེ་འཛིན་པ་སོགས་སྡོམ་བརྩོན་དམ་ཚིག་དང་ལྡན་པས་བྱེད། དེ་དག་ཀྱང་ཁྲུས་བྱས། གོས་བཟང་པོ་གྱོན། བཀྲ་ཤིས་ཀྱི་ཚིགས་བཅད་འདོན་བཞིན་དུ་ལས་བྱེད། དེ་དག་ལ་ཇ་བུར།
མར་ཐུད། ཞོ་འབྲས། དཀར་གསུམ་གྱིས་ཐམས་ཅད་ཚིམ་པར་བྱེད་ཅིང་། ཁར་བུ་རམ་སོགས་ཅུང་ཟད་རེ་ཙམ་བཅུག་ལ། ཁ་སྟོང་པར་མི་བྱེད་པ་སོགས་ཕྱིས་ལོངས་སྤྱོད་ཀྱི་རྟེན་འབྲེལ་དུ་དགོངས་ཏེ་ཕྱག་ལེན་ལ་མཛད། ནང་བཞུགས་ལ་མཆོད་རྟེན་གྱི་བྲེ་ཡན་དང་། སྐུའི་གཙུག་ཏོར་ཡོད་ན་གཙུག་ཏོར་དང་། དབུའི་ཐུགས་ཀའི་སྟོད་རྣམས་ལ་བླ་གཟུངས་རྣམས་གཞུག དེ་ཡང་འབྲུ་གསུམ་དང་སྤེལ་ན། ཨོཾ་ཨཱཿན་མོ་བཛྲ་དྷ་ར་ཧཱུྃ།
ཞེས་པའམ། ཨོཾ་ཨཱཿན་མོ་མཉྫུ་གྷོ་ཥ་ཨ་ནནྡ་པུ་ཎྱ་ཀིརྟི་དྷྭ་ཛ་ཤྲཱི་བྷ་དྲ་ཡ་ཧཱུྃ། ཞེས་པ་ལྟ་བུ། ཡང་ཕྱག་འཚལ་སྐྱབས་འགྲོ་དང་སྤེལ་ན། རྗེ་བཙུན་སངས་རྒྱས་རྡོ་རྗེ་འཆང་ཆེན་པོ་ལ་ཕྱག་འཚལ་ཞིང་སྐྱབས་སུ་མཆིའོ་ཞེས་དང་། རྗེ་བཙུན་རྩ་བའི་བླ་མ་དམ་པ་ས་ལོ་ཙཱ་བ་འཇམ་པའི་དབྱངས་ཀུན་དགའ་བསོད་ནམས་གྲགས་པ་རྒྱལ་མཚན་དཔལ་བཟང་པོ་ལ་ཕྱག་འཚལ་ཞིང་སྐྱབས་སུ་མཆིའོ་ཞེས་པ་ལྟ་བུ་སྟེ། མདོར་ན་རང་གང་མོས་པའི་བརྒྱུད་པའི་བླ་མ་རྡོ་རྗེ་འཆང་ལྟ་བུ་ཐོག་མར་གང་ཡོད་ནས་རང་རང་གི་རྩ་བའི་བླ་མའི་བར་གྱི་མཚན་བྲིས་པའོ། ། འོན་ཀྱང་འབྲུ་གསུམ་དང་སྤེལ་བའི་སྐབས། བླ་མའི་མཚན་སངས་རྒྱས་ཇོ་ཧཱུྃ་ཟེར་བ་ལྟ་བུ་བྱུང་ན། དེ་རང་གི་ཐད་དུ་ཕྱག་འཚལ་དང་སྤེལ་བ་ལེགས་སོ། །
དེ་ནས་ཡི་དམ་རྒྱུད་སྡེ་བཞིའི་ལྷ་ཚོགས་ཀྱི་སྔགས་དང་། མདོ་སྡེ་ནས་འབྱུང་བའི་སྔགས་དང་། གཟུངས་སྔགས་བྱིན་རླབས་ཅན་མཐའ་དག་བྲིས་པ་མཆོད་རྟེན་གྱི་བུམ་པ་དང་། སྐུ་གཟུགས་ཀྱི་ཐུགས་ཀ་ནས་ལྟེ་བ་ཡན་ལ་རྒྱུད་སྡེའི་གོ་རིམ་དང་བསྟུན་ནས་གཞུག ཡང་སྐུ་ཆུང་བ་དང་མ་འབྱོར་ན། བླ་གཟུངས་ཀྱཻ་རྡོར་མན་ངག་ལུགས་ལྟ་བུ་གཅིག་དང་། ཡི་དམ་ལ་ཨཥྚ་ལྟ་བུ་ཀྱཻ་རྡོར་ལྷ་དགུའི་སྔགས་ཙམ་ཞིག་གི་ཆོག་གོ ། ཨོཾ་བཛྲ་ཨ་ཡུ་ཥེ་སྭཱཧཱ། ཞེས་པ་སྲོག་ཤིང་བརྟེན་པའི་སྔགས་ཡིན་ཏེ། མཆོད་རྟེན་ཡིན་ན་སྲོག་ཤིང་གི་ཕྱོགས་བཞི་དང་།
སྐུ་གཟུགས་ཀྱི་ཐུགས་ཀར་གཞུག ཨོཾ་སརྦ་བིདྱ་སྭཱཧཱ། ཞེས་པ་རིག་པ་ཆེན་མོའི་སྔགས་ཡིན་ཏེ་མཆོད་རྟེན་གྱི་བྲེ་དང་སྐུ་གཟུགས་ཀྱི་དབུར་གཞུག གཙུག་ཏོར་རྣམ་རྒྱལ། གཙུག་ཏོར་དྲི་མེད། གསང་བ་རིང་བསྲེལ། བྱང་ཆུབ་རྒྱན་འབུམ། རྟེན་འབྲེལ་སྙིང་པོ་སྟེ་གཟུངས་ཆེན་ལྔ་པོ་འདི་སྐུ་གཟུགས་ཀྱི་པད་གདན་དང་ཁྲི། མཆོད་རྟེན་གྱི་སེང་ཁྲི་མ་གཏོགས་སྟོད་སྨད་ཐམས་ཅད་ལ་ཁྱབ་པར་བཅུག སྐུའི་པད་གདན་ནམ་ཁྲི།
མཆོད་རྟེན་གྱི་སེང་ཁྲིའི་དབུས་སུ་གནོད་སྦྱིན་འཁོར་ལོ་རང་གི་ཕྱག་ལེན་བཞིན་མ་འཆུགས་པ་རྟོག་པ་ཞིབ་ལེན་གྱི་གྲུབ་པ་དང་། ཞག་བདུན་བསྒྲུབ་པ་ཚུལ་བཞིན་བྱས་པའི་གནོད་སྦྱིན་འཁོར་ལོ་སྟེང་འོག་ཕྱོགས་མ་ནོར་བར་ཤར་རྟེན་གྱི་མདུན་ཕྱོགས་ལ་འོང་བ་བྱས། གནོད་སྦྱིན་འཁོར་ལོ་དར་རམ། རས་སེར་པོས་གྲིལ། གཞན་གོས་དར་གྱི་སྣ་གང་འཛོམས། རིན་པོ་ཆེའི་རིགས། འབྲུ་སྣ། ཟས་སྣ་བཟང་པོ་རྣམས་དར་རམ། རས་སེར་པོས་བསྟུམས་ལ་ཚོགས་ཀྱི་བདག་པོ་དང་། ཛམྦྷ་ལ་སོགས་ནོར་ལྷའི་གཟུངས།
བཀྲ་ཤིས་ཀྱི་ཚིགས་བཅད་རྣམས་གནོད་སྦྱིན་འཁོར་ལོའི་མཐའ་སྐོར་དུ་བཅུག སྐུའི་པད་གདན་ནམ་ཁྲི། མཆོད་རྟེན་གྱི་སེང་ཁྲིའི་གཡས་གཡོན་དུ་ཆོས་སྐྱོང་སྲུང་མའི་སྔགས་དང་། ཕྱོགས་སྐྱོང་དང་། གཟའ་དང་། རྒྱུ་སྐར། རྒྱལ་ཆེན་བཞི་སོགས་དང་། དཔལ་མགོན་བདུན་ཅུ་རྩ་ལྔའི་གཟུངས་རྣམས་དར་གྱི་གྲིལ་ནས་དྲི་བཟང་དང་ལྷན་ཅིག་གཞུག པད་གཟུངས་གཞན་མ་འབྱོར་ན་གནོད་སྦྱིན་འཁོར་ལོ་དང་། ཆོས་སྐྱོང་ནོར་ལྷའི་བཀྲ་ཤིས་ཀྱི་ཚིག་དང་།
ཡང་སྐུ་ཆུང་ཞིང་གནོད་སྦྱིན་འཁོར་ལོ་ཡེ་མ་འབྱོར་ན། ཆོས་སྐྱོང་ནོར་ལྷའི་བཀྲ་ཤིས་ཙམ་བཅུག་ཀྱང་རུང་། རིག་པ་ཕུག་རོན་གྱི་གཟུངས་གཉིས་གསུམ་གང་འབྱོར་བྱས་བཅུག་ན། སྟོད་སྨད་ཀྱི་གཟུངས་འཁྲུགས་པ་དེས་སེལ་ནུས་པས་ཕན་ཡོན་ཆེ་ཞེས་བདག་གི་བླ་མ་ཡོངས་འཛིན་དཀོན་མཆོག་ལྷུན་གྲུབ་གསུང་། གཞན་སངས་རྒྱས་ཀྱི་རིང་བསྲེལ། བླ་མ་གོང་མའི་རིང་བསྲེལ། དབུ་སྐྲ་ཕྱག་སོར། གདུང་ཚ། ན་བཟའ་ཇི་ལྟར་རིགས་པ་སྐུ་གཟུགས་ཀྱི་སྐུ་དང་། མཆོད་རྟེན་གྱི་བྲེའི་ནང་དུ་གཞུག
བདུད་རྩི་རིལ་བུ་བྱུང་ན་སྐུའི་མགྲིན་པ་དང་། མཆོད་རྟེན་གྱི་གང་བདེར་གཞུག བླ་མའི་སྐུ་འདྲ་བྱུང་ན་ཐུགས་ཀ་ཡན་ལ་དར་ཟབ་དྲི་བཟང་དང་བཅས་པས་གཞུག རང་གི་ཡི་དམ་གྱི་ལྷའི་སྐུ་ཡིན་ན་མུ་ཏིག བྱུ་རུ་སོགས་རིན་པོ་ཆེའི་ཕྲེང་བ་གང་འབྱོར་གྱིས་བརྒྱན། དྲི་བཟང་དང་ལྷན་ཅིག་ཏུ་ཡི་དམ་གྱི་སྐུ་མདོག་དང་མཐུན་པའི་དར་ཟབ་ཀྱིས་དྲིལ། དེའི་ཕྱི་ནས་ཤོག་བུ་སྔོན་པོའམ། གང་འབྱོར་གྱི་གཞི་ལ་གསེར་དངུལ། མཚལ། སྣག་ཚ་གང་རིགས་ཀྱིས་ཡི་གེ་དབུ་ཅན་བྲིས་ལ།
བཅོམ་ལྡན་འདས་ཆེ་གེ་མོ་འདི་ཞེས་བགྱི་བས་བདག་སྦྱིན་པའི་བདག་པོ་ཆེ་གེ་མོ་འདི་ཞེས་བགྱི་བ་ལ་བྱིན་གྱིས་བརླབས་དུ་གསོལ། ཚེ་རིང་བ། ནད་མེད་པ། ལོངས་སྤྱོད་འཕེལ་བ། མྱུར་དུ་སངས་རྒྱས་ཀྱི་གོ་འཕངས་ཐོབ་པར་བྱིན་གྱིས་བརླབས་དུ་གསོལ། ཞེས་བྲིས་པ་མགོ་མཇུག་མ་ལོག་པར་གཟུངས་ནང་ལ་བསྟན་ནས་དཀྲིས། དེ་གོས་དར་མང་པོས་བསྟུམས་ལ་བཞུགས་སུ་གསོལ། གཞན་ཡི་དམ་སངས་རྒྱས་སོགས་ཀྱི་སྐུ་བྱུང་ན་ཐུགས་ཁ་ནས་ལྟེ་བ་ཡན་གྱི་བར་ལ་གཞུག མཆོད་རྟེན་ཡིན་ན་བླ་མའི་སྐུ་བྲེ་དང་། ཡི་དམ་སོགས་བུམ་པར་གཞུག
བླ་མའི་གདུང་ཚ་ཤིན་ཏུ་མང་ན་སྐུའི་པད་གདན་ཡན་དང་། མཆོད་རྟེན་གྱི་སེང་ཁྲི་ཡན་ལ་བཅུག་པས་ཆོག ན་བཟའ་དང་གོས་དར་མང་ན་དྲི་བཟང་དང་ལྷན་དུ་གདུང་ཚ་དང་གཟུངས་ཀྱི་ན་བཟའ་བྱ། བླ་མ་ཞལ་བཞུགས་པའི་བྱིན་རླབས་རྟེན་དང་། གཞན་ཞབས་ལྷམ་གྱི་རིགས་གཞུག་ཏུ་མ་རུང་བར་བྱེད་དོ། ། བླ་མ་དང་གང་ཟག་མཆོག་མ་གཏོགས་པའི་རུས་པ་མཆོད་རྟེན་གྱི་ནང་དུ་གཞུག་པར་མི་བྱ་སྟེ། སེམས་ཅན་ལ་གནོད་པར་འགྱུར་རོ། ། ཞེས་འདུལ་བ་ལུང་ལས་འབྱུང་ངོ་། ། ཅིས་ཀྱང་གཞུག་ན་ཡང་། རུས་བུ་ཞིབ་པར་བཏགས་ལ་འཇིམ་པ་དང་བསྲེས་ཏེ་གཟུངས་ཀྱི་རིང་བསྲེལ་གྱི་སྙིང་པོ་ཅན་དུ་བྱས་ལ་ཚ་ཚར་བཏབ་སྟེ་བཞུགས་སུ་གཞུག་གོ །
གང་ཟག་མཆོག་རྣམས་ལ་ཡང་དེ་ལྟར་བྱས་ན་ལེགས་སྙམ་དུ་སེམས་སོ། ། ཞེས་དོན་གསལ་ལས་འབྱུང་པ་ལྟར། གལ་ཏེ་སྐུ་དང་མཆོད་རྟེན་ཆེ་ཞིང་མ་ཁེངས་ན། སྐུའི་ལྟེ་བ་མན་ཆད་ནས་སྐྱིལ་ཀྲུང་ཡན་དང་། མཆོད་རྟེན་གྱི་བུམ་པ་དང་སེང་ཁྲི་ཡན་ལ་རྒྱུད་སྡེ་དང་། སྡེ་སྣོད་ཀྱི་པོ་སྟི་མདོ་ཕྲན་སོགས་གླེགས་ཤིང་མེད་པར་བྱས་ལ། དྲི་བཟང་གི་ཕྱེ་མ་དང་ལྷན་ཅིག་ཏུ་དར་ཟབ། རྟེན་ཁེབས་སོགས་ན་བཟའ་བཟང་པོས་གྲིལ། དབུ་ཤོག་ཡར་བསྟན། ཞབས་ཤོག་མར་བསྟན།
སྔ་ལོགས་ཀྱི་གུག་སྐྱེད་སྐུའི་རྒྱབ་ཕྱོགས་དང་། ཞབས་ཀྱུ་མདུན་ཕྱོགས་ལ་བསྟན་ཏེ་གཞུག དེ་ཡང་ཆོས་རྣམས་གཟུངས་ཀྱི་འོག་ཏུ་འོང་བར་བྱེད། མཆོད་རྟེན་ཡིན་ན་མདུན་བུམ་པའི་སྒོ་ཕྱོགས་ཡིན་པས་ཤེས་པར་བྱའོ། ། དེ་དག་གི་བར་མཚམས་རྣམས་སྨན་སྣ། འབྲུ་སྣ། དྲི་བཟང་། རིན་པོ་ཆེ་སོགས་གང་འབྱོར། དར་རམ། རས་སེར་པོས་བསྟུམས་ལ་བཅུག
མདོར་ན་སྟོད་མར་ཚང་མར་ཟིང་ངུ་ཁོ་ནས་ཚས་བྱས་ན་བརྟན་ཞིང་། ཁྱད་པར་དུ་འཕགས་པ་མྱོང་བས་གྲུབ་པ་ལགས། མ་འབྱོར་ན་དྲི་བཟང་གང་རྙེད་དང་། སྤང་སྤོས། ཤུག་པའི་ཕྱེ་མ་སོགས་དར་རམ་རས་སེར་པོའི་ཁུག་མར་བླུག་ལ་འགེངས། གཟུངས་རྣམས་རྒྱ་ཤོག་སྔོན་པོ་ལ་སོགས་པའི་གཞི་བཟང་པོ་གང་འབྱོར་ལ་པད་གཟུངས་མ་གཏོགས་བླ་མའི་གདུང་རུས་བཏུལ་མས་བྲིས། པད་གཟུངས་རྣམས་གསེར་དངུལ་གང་འབྱོར་གྱིས་བྲི། དེ་མ་འབྱོར་ན་ཐམས་ཅད་སྣག་ཚ་ལ་སོགས་པས་དཔེ་ཆ་ལྟར་ཡིག་འཕྲེང་གོང་འོག་གི་ཚུལ་དུ་མི་འབྲི། གཟུངས་རྣམས་གཅིག་གི་རྗེས་ལ་གཅིག་སྟེ་འཕྲེང་ཅིག་ཏུ་བྲི། དེ་བཞིན་མ་བྱས་ན་ལོ་བཏུབ་ཀྱི་སྐྱོན་ཡོང་ངོ་། །
དེ་ལྟར་བྲིས་ལ་དྲི་བཟང་གི་ཆུས་བྱུག གཟུངས་རྣམས་མགོ་ནས་བསྒྲིལ་ནས། མགོ་མཇུག་དང་སྟོད་སྨད་མི་ནོར་བའི་རྟགས་དང་། ཁ་ཡིག་འབྱར་བ་བྱས། གདུང་ཚ་སོགས་གཟུངས་གཞུག་རྣམས་དང་ལྷན་ཅིག་བཞག ནང་དུ་མི་འཇུག་གོང་དུ་ཐམས་ཅད་ལ་རབ་གནས་བསྡུས་པ་བྱས་ཏེ་གཞུག་པར་བྱའོ། ། དེ་ནས་རྟེན་སོགས་ཀྱི་སྡོམ་ར་ཤིང་དང་། འཇིམ་པ། ཟངས་གསེར་ལ་སོགས་པས་ལེགས་པར་བསྡམས། བྲིས་སྐུ་རྣམས་ལ་གོང་བཤམ་ཞལ་ཁེབས་སོགས་མ་ཚང་བ་མེད་པ་སྟེ་རྟེན་གྱི་བྱ་བ་ཡོངས་སུ་རྫོགས་ནས་ཞག་མ་འགྱངས་པར་རབ་ཏུ་གནས་པ་ཚུལ་བཞིན་ལེགས་པར་བྱས་ན་བསྟན་པ་དང་སེམས་ཅན་ལ་ཕན་ཞིང་།
ཡོན་བདག་རྣམས་ལ་གོང་དུ་བཤད་པའི་ཕན་ཡོན་དེ་དག་འབྱུང་ངེས་ཡིན་པས་ཐམས་ཅད་ཀྱི་དེ་ལྟར་ཐུགས་ལ་བཞག་ནས་མཛད་པ་གལ་ཆེ། གཟུངས་གཞུག་དང་རབ་གནས་ཀྱི་མཐའ་སྤྱོད་རྒྱས་པ་སོགས་རྡོ་རྗེ་འཆང་དངོས་རྗེ་བཙུན་རིན་པོ་ཆེ་གྲགས་པ་རྒྱལ་མཚན་གྱིས་མཛད་པའི་དོན་གསལ་དང་། རྒྱལ་བ་གཉིས་པ་རྡོ་རྗེ་འཆང་ཀུན་དགའ་བཟང་པོས་མཛད་པའི་བཀྲ་ཤིས་རྒྱ་མཚོ་ལས། གསེར་སྐུའི་རྡོ་རྗེ་འཆང་བཞེངས་ཚུལ་སོགས་སུ་རྟོགས་པར་བྱའོ། ། ཞེས་པ་དེ་རྣམས་ནི་སྔགས་འཆང་ཆོས་ཀྱི་རྒྱལ་པོའི་རབ་གནས་དངོས་གྲུབ་འབྱུང་བ་ནས་གསུང་ཚུལ་བསྟན་ཟིན་པ་ཡིན་ལ། ཡང་སྔགས་འཆང་ཆེན་པོས་ཆོས་རྗེ་གདན་ས་པ་ལ་གནང་བའི་བཅུ་གཅིག་ཞལ་གཙོ་འཁོར་རྣམས་ལ་གཟུངས་འབུལ་ཚུལ་གྱི་གསུང་ཤོག་ལས་འདི་ལྟར་འབྱུང་སྟེ། ད་ལན་གྱི་རྟེན་གྱི་ནང་དུ་བཞུགས་པའི་བྱིན་རླབས་རྟེན་བླ་མ་གོང་མའི་དབུ་ལོ་གང་འཛོམས་ཀྱི་ཐུམ་བུ་བཅུ་གཅིག ན་བཟའ་སྣ་གང་འཛོམས་ཀྱི་ཐུམ་བུ་བཅུ་གཅིག རྟེན་འདམ་དཔེ་གྲགས་མ་སོགས་ཀུན་འདུས་ཀྱི་གདུང་ཚ་བཅུ་གཅིག་རྣམས་ཕུལ་བ། བཅུ་གཅིག་ཞལ་གཙོ་འཁོར་དགུའི་དབུའི་ནང་དང་།
མཆོད་རྟེན་གཉིས་བྲེར་བཞུགས་པ་གནང་དགོས་ཤིང་། བཅུ་གཅིག་ཞལ་འཐོན་དུ་ཡང་དག་པ་རྫོགས་པའི་སངས་རྒྱས་ཀྱི་རིང་བསྲེལ་གཅིག་དང་། ཀུན་མཁྱེན་བསོད་ནམས་སེང་གེའི་རིང་བསྲེལ་གཅིག ཆོས་རྒྱལ་འཕགས་པའི་གདུང་ཚ་གཅིག བླ་མ་གོང་མའི་གདུང་ཚ་བཞིའི་ཐུམ་ཡོད་པས་དབུར་བཞུགས་པ་ཞུ་ཞིང་། སྟོད་སྨད་བར་གསུམ་གྱི་གཟུངས་ཚན་པ་བཅུ་གཅིག་ཡོད་པ། སྟོད་གཟུངས་སྐུའི་དབུ་དང་། མཆོད་རྟེན་གྱི་བྲེར་བཞུགས། བར་གཟུངས་རྣམས་སྐུའི་ཐུགས་ཀ་དང་། མཆོད་རྟེན་གྱི་བུམ་པར་བཞུགས།
སྨད་གཟུངས་རྣམས་སྐུའི་པད་གདན་དང་། མཆོད་རྟེན་གྱི་སེང་ཁྲིར་བཞུགས། གནོད་སྦྱིན་འཁོར་ལོ་དགུ་ཕུལ་བ་འདི། ན་ནིང་ལམ་འབྲས་བརྒྱུད་པའི་གཟུངས་ཞུགས་དུས་བསྒྲུབ་པ་ཚུལ་བཞིན་བྱས་པས་རྟགས་རྟེན་འབྲེལ་ཤིན་ཏུ་བཟང་བ་བྱུང་བའི་ཡིད་ཆེས་ཡོད་པས་འདི་སྟེང་འོག་ཤར་ནུབ་མ་ནོར་བར་བཅུ་གཅིག་ཞལ་གཙོ་འཁོར་དགུའི་པད་གདན་གྱི་དཀྱིལ་དུ་གོས་དར་རྒྱས་པའི་མདོག་ཅན་གཏིང་བའི་དབུས་སུ་འཁོར་ལོ་གོང་བཞིན་བཞག་པའི་མཐར་པད་གཟུངས་རྣམས་ཀྱིས་བསྐོར། དེའི་སྟེང་འོག་ཕྱོགས་མཚམས་ཀུན་དུ་གསེར་དངུལ་སོགས་རིན་པོ་ཆེ་སྣ་ཚང་ཚད། ནས་འབྲས་སོགས་འབྲུ་སྣ་བཟང་བ་སྣ་ཚོགས། ཇ་རྒུན་སོགས་རོ་བཅུད་གང་འཛོམས། དཀར་གསུམ། མངར་གསུམ། ལ་དུ།
ལ་ཕུག ཤིང་ཐོག་གང་འཛོམས། རོ་བཅུད་ལྡན་པའི་ཟས་སྣ་གང་འཛོམས། ཟ་འོག་གོས་དར་སོགས་འཇིག་རྟེན་གྱི་དངོས་པོ་མ་ཚང་བ་མེད་པས་གང་བར་བྱས་ལ་གཞུག་གོ ། ད་ལྟ་ལྷ་ཆེན་རྩེ་ནས་བྲིས། ། ཞེས་འབྱུང་ངོ་། ། དེ་རྣམས་ཀྱི་སྔགས་འཆང་ཆེན་པོའི་གསུང་རབ་ལས་འབྱུང་ཚུལ་བཤད་ཟིན་ཏོ།། ༈ །།ཡང་ངོར་ཨེ་ཝྃ་ཆོས་ལྡན་གྱི་མཁན་ཆེན་ཆོས་རྗེ་དཀོན་མཆོག་དཔལ་ལྡན་པས་མཛད་པའི་རབ་གནས་དཔལ་འབྱོར་རྒྱ་མཚོ་ལས། རྟེན་གྱི་བྱ་བའི་སྐབས་སུ་འདི་ལྟར་འབྱུང་བ་ཡིན་ཏེ། འདི་ལ་རྟེན་དང་སློབ་དཔོན་དུས་དང་གནས། །
ཡོ་བྱད་ཆོ་ག་བཟང་པོ་རྣམ་དྲུག་ལས། ། ཞེས་པ་ལྟར་ལས། དང་པོ་ལ། བཟོ་དང་གཟུངས་བཞུགས་བྱ་བ་གཉིས། བཟོ་ལ་སྐུ་གསུང་ཐུགས་ཀྱི་རྟེན། ། སྐུ་ལ་བྲིས་འབུར་རྣམ་གཉིས་ལས། ། སྐྱ་བྲིས་བར་གཟུངས་མཚོན་རྫོགས་པ། ། རྒྱབ་གཟུངས་ལ་སོགས་བྱ་བ་འོ། ། འབུར་ལ་ནང་དུ་གཟུངས་ཞུགས་དང་། ། ཞབས་བསྡོམས་དབུ་མཐིང་སྤྱན་འབྱེད་བྱེད། །
གསུང་ལ་གླེགས་བམ་བྲིས་པ་དང་། ། ཐུགས་ལ་མཆོད་རྟེན་ཚད་ལྡན་དང་། ། ཕྱག་མཚན་གཞན་ཡང་ཁང་བཟང་དང་། ། ཁྲོན་པ་ཆུ་མིག་རྡོ་རང་དང་། ། རྟ་བབས་རྣམས་ནི་རབ་གནས་རྒྱུ། ། ཞེས་པ་ལྟར་ལས། སྐུ་བྲིས་སྐུ་ལ་སྐྱ་བྲིས་གྲུབ་རྗེས། གནས་གསུམ་དུ་ཡི་གེ་གསུམ། ཡེ་དྷརྨཱ། སརྦ་བིདྱ།
བཛྲ་ཨ་ཡུ་ཥེ་སོགས་བླ་མ་ཞིང་བརྗེས་རྣམས་ཀྱི་ཤངས་མཚལ་སོགས་གུར་གུམ་ལ་སྦྱར་ནས་བྲིས། དེ་ནས་ཚོན་འཇུག་བྱེད། ཡང་ན་རྒྱབ་གཟུངས་བྲིའོ། ། འབུར་སྐུ་དང་མཆོད་རྟེན་ལ་བཟོ་གསོ་ལས་ཡོངས་རྫོགས་གྲུབ་རྗེས་སྦྱང་བ་མདོར་བསྡུས་བྱ། གུར་གུམ་སོགས་དྲི་བཟང་ཅི་འབྱོར་གྱི་ཆུས་རྟེན་གྱི་ནང་བྱུགས་ནས་སྐམ་ཐག་བཅད། གཟུངས་རྣམས་ལ་ཡང་བྱུག་ཅིང་སྐམ་ཐག་བཅད། གཟུངས་རྣམས་སྦྱོར་རྫས་བག་ཕྱེའམ། འབྲས་ཀྱི་ཁུ་བས་བྱ། སྤྱིན་ནི་མི་གཙང་བས་མི་རུང་། རང་གི་ལག་པ་སོགས་ཀྱི་དྲི་མའང་མ་ཤོར་བར་བྱ།
གཟུངས་རྣམས་དབུ་ནས་བསྒྲིལ། མགོ་མཇུག་མི་ནོར་བའི་ཕྱིར་དབུ་ཕྱོགས་ལ་དྲི་བཟང་བྱུག དབུ་གཟུངས་སོགས་གང་ཡིན་གྱི་མཚན་མ་ནོར་བར་བྱ། གདུང་ཚ་རྣམས་ལ་གསེར་དངུལ་སོགས་གསོལ་ནས་གོས་དར་སེར་པོས་གྲིལ། སངས་རྒྱས་དང་བླ་མ་གོང་མའི་རིང་བསྲེལ་སོགས་བྱིན་རླབས་རྟེན་གང་བཟང་བསགས། བླ་མ་ཞལ་བཞུགས་ཀྱི་བྱིན་རླབས་རྟེན་བཅུག་ན་མནན་པར་འགྲོ་བས་མི་བྱའོ། ། གདུང་ཚ་དང་གཟུངས་རྣམས་ལ་རབ་གནས་མདོར་བསྡུས་རེ་བྱེད། གཞན་ཡང་སྨན་བཟང་དྲུག་དང་། དྲི་ཞིམ་པོའི་སྤོས་སོགས་རས་སེར་པོའི་སྣོད་དུ་གྲིལ་བ་མང་དུ་བསགས། གཟུངས་གཞུག་པ་ནི།
རང་གི་ལག་པ་བཀྲུས་ལ་དྲི་མས་མ་གོས་པར་བྱ། ཐོག་མར་དབུ་ལ་དེ་བཞིན་གཤེགས་པའི་རིང་བསྲེལ། བླ་མ་བརྒྱུད་པའི་རིང་བསྲེལ། དབུ་ལོ། ཕྱག་སེན། ཤངས་མཚལ། ན་བཟའ་སོགས་བྱིན་རླབས་རྟེན་རྣམས་ལ་ན་བཟའ་སེར་པོས་བྱ། བླ་གཟུངས་ལམ་ཟབ་བླ་མ་བརྒྱུད་པའི་མཚན་གཟུངས། ཀྱཻ་རྡོར་བཀའ་བབས་བཞི། བདག་མེད་མའི་བླ་མ་བརྒྱུད་པའི་མཚན་གཟུངས།
གུར་སམ་གཉིས་སོགས་གཉིས་མེད་རྒྱུད་ཀྱི་བླ་མ་བརྒྱུད་པའི་མཚན་གཟུངས། བདེ་མཆོག་ལཱུ་ནག་དྲིལ་གསུམ། རྣལ་འབྱོར་མ། བདེ་མཆོག་བོང་ཞལ་ཅན། མཧཱ་མ་ཡ། སངས་རྒྱས་ཐོད་པ། རྡོ་རྗེ་མཁའ་འགྲོ། མཁའ་འགྲོ་རྒྱ་མཚོ། སྡོམ་འབྱུང་། དུས་འཁོར།
སྒྲོལ་མ། བླ་མེད། སྒྲོལ་མ་ལུས་དཀྱིལ་སོགས་མ་རྒྱུད་དུ་གཏོགས་པའི་མཚན་གཟུངས། ཕུར་པ་ས་ལུགས་ཀྱི་བརྒྱུད་པ། གསང་འདུས་རིགས་གསུམ། གཤིན་རྗེ་དམར་ནག་འཇིགས་གསུམ་སོགས་ཕ་རྒྱུད་དུ་གཏོགས་པའི་བརྒྱུད་པའི་མཚན་གཟུངས། ཀུན་རིག་ས་ལུགས་ཀྱི་དབང་གི་བརྒྱུད་པ། ཨ་ར་པ་ཙ་ན་ལྷ་ལྔའི་དབང་གི་བརྒྱུད་པ། ཚེ་དཔག་མེད་ཛེ་ཏ་རཱི། འོད་ཟེར་ཅན་ལྷ་ལྔ།
རིགས་གསུམ་སྤྱི་དབང་སོགས་ཀྱི་བླ་མའི་མཚན་གཟུངས། སོ་ཐར་བརྒྱུད་པ། དབུ་མ་ལུགས་ཀྱི་སེམས་བསྐྱེད་དང་། སེམས་ཙམ་ལུགས་ཀྱི་སེམས་བསྐྱེད་བརྒྱུད་པའི་བླ་ གཟུངས། གུར་མགོན་ལྷ་བརྒྱད། ཞལ་བཞི་པ། དུར་ཁྲོད་བདག་པོ་སོགས་ཆོས་སྐྱོང་གི་རྗེས་གནང་གི་བརྒྱུད་པའི་མཚན་གཟུངས་སྐུའི་དབུ་དང་། མཆོད་རྟེན་གྱི་བཅུ་གསུམ་འཁོར་ཡན་ལ་གཞུག་ཅིང་། གསེབ་ཚགས་རྣམས་སུ་བྱིན་རླབས་རྟེན་རྣམས་ཀྱང་འཇུག མཚམས་སྤྱོད་དར་རམ་རས་སེར་པོས་བཅད།
ཀྱཻ་རྡོར་བཀའ་བབས་བཞིའི་ལྷ་ཚོགས་ཀྱི་སྔགས། བདག་མེད་ལྷ་མོ་བཅོ་ལྔའི་སྔགས། གུར་སམ་གཉིས་ཀྱི་སྔགས། ཨ་བྷི་དྷ་ནར་གསུངས་པའི་ཡི་གེ་བརྒྱ་པ། དུས་འཁོར། བདེ་མཆོག་ལཱུ་ནག་དྲིལ་གསུམ་གྱི་སྔགས། ནཱ་རོ་མཁའ་སྤྱོད་ཀྱི་སྔགས། འཁོར་ལོ་བསྒྱུར་དྲུག་གི་སྔགས། སངས་རྒྱས་ཐོད་པ་མཧཱ་མ་ཡ། མཁའ་འགྲོ་རྒྱ་མཚོ།
ལ་བ་པ་བཅུ་གསུམ། སེང་གེ་ཞལ་ཅན། སྒྲོལ་མ་བླ་མེད་སོགས་མ་རྒྱུད་ཀྱི་ཕྱོགས་གཏོགས་ཀྱི་སྔགས། ཕུར་པ་རྩ་དུམ་གྱི་སྔགས། གསང་འདུས་རིགས་གསུམ་གྱི་སྔགས། གཤིན་རྗེ་སྒྲ་གདོང་། དམར་འཇིགས། རྣམ་སྣང་སྒྱུ་དྲ། ཕྱག་རྡོར་འཁོར་ཆེན། ཕྱག་རྡོར་གཏུམ་པོ་རྣམས་ཀྱི་སྔགས།
ཡོ་ག་དྷོར་དབྱིངས། ཀུན་རིག་རྩ་དཀྱིལ། སྦྱོང་དཀྱིལ་ཕྱི་མ་བཅུ་གཅིག་རྣམས་ཀྱི་སྔགས། ཆོས་དབྱིངས་གསུང་དབང་། ཁམས་གསུམ་རྣམ་རྒྱལ། དཔལ་མཆོག གཙུག་ཏོར་གདུགས་དཀར། རྣམ་སྣང་མངོན་བྱང་། ཨ་ར་པ་ཙ་ན་ལྷ་ལྔ། དཔའ་བོ་གཅིག་གྲུབ།
བཅུ་གཅིག་ཞལ་གྱི་གཟུངས་རིང་། སེང་གེ་སྒྲ་ས་བཅུ་པའི་གཟུངས། བྱང་སེམས་གཟི་བརྗིད་ཆེན་པོའི་གཟུངས། འོད་ཟེར་ཅན་མ། སྨན་བླ། མི་བསྐྱོད་པ། སྟོབས་པོ་ཆེ། ཕྱག་རྡོར། མི་གཡོ་བ། རྣམ་འཇོམས་རྣམས་ཀྱི་གཟུངས།
གཙུག་ཏོར་རྣམ་རྒྱལ། གཙུག་གཏོར་དྲི་མེད། བྱང་ཆུབ་རྒྱན་འབུམ། གསང་བ་རིང་བསྲེལ། རྟེན་འབྲེལ་སྙིང་པོ་སྟེ་འདི་ལྔ་གཟུངས་ཀྱི་གཙོ་བོ་སྟེ་ལྔར་གྲགས་པ་ཡིན། གང་དུ་བཅུག་ཀྱང་རུང་ངོ་། ། རྡོ་རྗེ་དབྱིངས་ཀྱི་སྙིང་པོ། ཆོས་དབྱིངས་སྙིང་པོ། སྔགས་དབྱིངས་སྙིང་པོ། སྐལ་བཟང་སངས་རྒྱས་སྟོང་གི་སྙིང་པོ།
མཛོད་སྤུ་ནོར་བུ། དེ་བཞིན་གཤེགས་པའི་ཡིག་བརྒྱ། མཚམས་མེད་པའི་སྒྲིབ་སྦྱོང་གི་གཟུངས། དོན་ཡོད་གྲུབ་པའི་གཟུངས། ཤེས་རབ་ཀྱི་ཕ་རོལ་ཏུ་ཕྱིན་པའི་སྙིང་པོ། ནམ་མཁའ་མཛོད་ཀྱི་གཟུངས་ཏེ་དེ་རྣམས་སྐུའི་མགྲིན་པ་ནས་སྐྱིལ་ཀྲུང་གི་བར། མཆོད་རྟེན་གྱི་བྲེ་ནས་བང་རིམ་ཡན་ལ་གཞུག་མཚམས་བཅད་རས་སམ། དར་གང་རུང་སེར་པོས་བྱ་ཞིང་། འདི་མན་ལ་བྱིན་རླབས་རྟེན་མི་འཇུག གུར་མགོན་ལྕམ་དྲལ་འཁོར་བཅས།
གདོང་བཞི་པ་སོགས་ཡེ་ཤེས་ཀྱི་མགོན་པོ་རྣམས་ཀྱི་སྔགས་རིང་ཐུང་འདོད་དོན་སྤེལ་ཚིག་དང་བཅས་པ། རྣམ་སྲས་འཁོར་བཅས་ཀྱི་སྔགས། ནོར་བུ་བཟང་པོའི་སྔགས་འདོད་དོན་སྤེལ་ཚིག་དང་བཅས་པ། གནོད་སྦྱིན་ཕོ་མོ་དགུའི་སྔགས་འདོད་དོན་སྤེལ་ཚིག་དང་བཅས་པ། ཛམྦྷ་ལ་ནག་པོའི་སྔགས། ཚོགས་བདག་གི་ཉེ་སྙིང་། སྙིང་པོ། མིང་གི་སྙིང་པོ། ཚངས་པ། བརྒྱ་བྱིན།
དབང་ཕྱུག་ཆེན་པོ། ཁྱབ་འཇུག ལྷ་མོ་བརྒྱད་རྣམས་ཀྱི་སྔགས། མཆོད་པ་སྤྲིན་གྱི་གཟུངས། དཔལ་མགོན་བདུན་ཅུ་རྩ་ལྔའི་སྔགས། མཆོག་ཐོབ་པ། ལས་གྲུབ་པ། དོན་ཐམས་ཅད་གྲུབ་པའི་སྔགས་སྤེལ་ཚིག་དང་བཅས་པ། མཛད་པ་བཅུ་གཉིས་ཀྱི་བཀྲ་ཤིས། དཀོན་མཆོག་གསུམ་གྱི་བཀྲ་ཤིས་སོགས་བཀྲ་ཤིས་ཀྱི་རིགས་ཐམས་ཅད་དང་།
སྤེལ་ཚིག་གང་ཤིས་རྣམས་སྐུའི་པད་གཟུངས། མཆོད་རྟེན་གྱི་ཁྲི་ལ་འཇུག གཟུངས་ཆེན་སྡེ་ལྔ། རིག་པ་ཕུག་རོང་སྟོད་སྨད་ཀུན་ལ་འཇུག གཟུངས་ཀྱི་བར་རྣམས་རིན་པོ་ཆེའི་སྨན་སྤོས། འབྲས་ཐུམ་བུ་རྣམས་ཀྱི་འཐས་པར་བྱས་ལ་དར་རམ། རས་གང་རུང་སེར་པོས་མཚམས་བཅད། དེ་ནས་གནོད་སྦྱིན་འཁོར་ལོ་འཇུག་པར་བྱ་སྟེ། དེ་ལ་བདག་བསྐྱེད་བྱ་བ། འཁོར་ལོ་བྲིས་ཏེ་རབ་གནས་བྱ་བ།
མདུན་བསྐྱེད་བྱས་ཏེ་འཇུག་པ་སོགས་བྱའོ། ། བདག་བསྐྱེད་ནི། ནོར་རྒྱུན་མའི་དཀྱིལ་འཁོར་དུ་དབང་བསྐུར་བ་ཐོབ་པའམ། ཡང་ན་འདི་ཕ་རྒྱུད་དང་མཐུན་པས་གསང་འདུས་རིགས་གསུམ་གང་རུང་གི་དཀྱིལ་འཁོར་དུ་དབང་ཐོབ་ལ་མ་ཉམས་པའི་རྣལ་འབྱོར་པས་གནས་དབེན་པར། མཆོད་ཡོན་སྔོན་འགྲོའི་ཉེར་སྤྱོད་ལྔ། གཏོར་མ་གཅིག་བཤམ། རང་གི་མདུན་དུ་རྡོ་རྗེ་དྲིལ་བུ་བཞག་ལ། སྟན་བདེ་བ་ལ་བྱང་དུ་ཕྱོགས་པས་འདུག སྐྱབས་འགྲོ་སེམས་བསྐྱེད་སྔོན་དུ་འགྲོ་བས། རང་སྐད་ཅིག་གིས་ནོར་རྒྱུན་མར་གསལ་བའི་ཐུགས་ཀར་པདྨ་དང་ཟླ་བ་ལ་གནས་པའི་བྃ་ཡིག་སེར་པོ་དེ་ལས་འོད་ཟེར་འཕྲོས་པས།
རང་བཞིན་གྱི་གནས་ནས་བླ་མ་དང་ནོར་རྒྱུན་མ་གཉིས་སུ་མེད་པའི་ནོར་ལྷའི་དཀྱིལ་འཁོར་ཨོཾ་བཛྲ་ས་མཱ་ཛཿ ཞེས་པས་སྤྱན་དྲངས། ཐལ་མོ་སྦྱར་ནས། ན་མོཿགུ་རུ་བྷྱཿ བླ་མ་དང་། ན་མཿཤྲཱི་བ་སུ་དྷ་ར་ནི་མཎྜ་ལ་བྷྱཿ ཞེས་པས་ནམ་མཁར་གནས་པའི་དཀྱིལ་འཁོར་ལ་ཕྱག་བྱ། ཨོཾ་ཤྲཱི་ད་ནྃ་དེ་ཧི་མཎྜ་ལ་ས་པ་རི་ཝ་ར་ཞེས་པ་སོ་སོའི་མགོར་སྦྱར་བའི། ཨོཾ་བཛྲ་ཨརྒྷྃ་པྲ་ཏིཙྪ། དེ་བཞིན་དུ་བཛྲ་པུཥྤེ།
བཛྲ་དྷུ་པེ། བཛྲ་ཨ་ལོ་ཀེ བཛྲ་གནྡྷེ། བཛྲ་ནཻ་ཝི་དྱེ། བཛྲ་ཤཔྟ་རྣམས་ཀྱི་མཇུག་ཏུ། པུ་ཛ་མེ་གྷ་ས་མུ་ཏྲ་སྥ་ར་ཎ་ས་མ་ཡ་ཨཱཿཧཱུྃ་སྦྱར་ལ་མཆོད་པ་དང་དོན་ཡིད་ལ་དྲན་བཞིན་པས། དཀོན་མཆོག་གསུམ་ལ་བདག་སྐྱབས་མཆི། ། ཞེས་སོགས་ལན་གསུམ་གྱི་མདུན་རྣམ་དག་བྱ། སེམས་ཅན་ཐམས་ཅད་སོགས་ཚད་མེད་བཞི་བསྒོམ་པ་ནི་བསོད་ནམས་ཀྱི་ཚོགས་བསགས་པའོ། ། དེ་ནས་ཡེ་ཤེས་ཀྱི་ཚོགས་བསགས་པ་ནི།
ཆོས་ཐམས་ཅད་རང་བཞིན་གྱི་མ་གྲུབ་པ་སྟོང་པ་ཉིད་དུ་བསམ་ལ། ཨོཾ་ཤུ་ནྱ་ཏ་ཛྙ་ན་བཛྲ་སྭ་བྷ་ཝ་ཨཏྨ་ཀོ྅ཧཾ། ཞེས་བརྗོད་པ་ནི་སྔོན་འགྲོའོ། ། དངོས་གཞི་ལ་རྟེན་བསྐྱེད་པ་དང་། བརྟེན་པ་བསྐྱེད་པ་གཉིས་ལས། དང་པོ་ནི། སྟོང་པའི་ངང་ལས་པཾ་ལས་པདྨ། རཾ་ལས་ཉི་མའི་སྟེང་དུ་ཧཱུྃ་ལས་རྡོ་རྗེ་སྔོན་པོ་རྩེ་ལྔ་པ་ཞུ་བ་ལས་བྱུང་བའི་རྡོ་རྗེའི་ས་གཞི། རྭ་བ། གུར་མེ་རི་དང་བཅས་པའི་དབུས་སུ་བྷྲུྃ་ལས་སྣ་ཚོགས་རྡོ་རྗེའི་ལྟེ་བར་རིན་པོ་ཆེ་སྣ་ཚོགས་ལས་གྲུབ་པའི་གཞལ་ཡས་ཁང་གྲུ་བཞི་པ།
སྒོ་བཞི་པ། ཕྱི་ནས་དཀར། སྔོ། དམར། ལྗང་། སེར་བའི་རྩིག་པ་ལྔ་དང་ལྡན་པའི་སྟེང་དུ་ཕ་གུ་སེར་པོ། དེའི་སྟེང་དུ་བྲེ་འཕུལ་ལ་རྟེན་པའི་གསེར་གྱི་སྐ་རགས་བཞིའི་ཕྱི་ངོས་སུ་ཆུ་སྲིན་གྱི་ཁ་ནས། དྲྭ་བ་དང་། དྲྭ་བ་ཕྱེད་པ་འཕྱང་བ། དེའི་སྟེང་གི་བྱ་འདབས་ལ་མདའ་ཡབ་དང་པུ་ཤུས་བསྐོར་བ།
ནང་ཀ་བ་བརྒྱད་དང་ལྡན་པའི་སྟེང་རྡོ་རྗེའི་གདུང་བཞིས་མིག་མང་རིས་སུ་བྲེས་ཤིང་མཛེས་པར་ཕུབ་པ། དབུས་ཕྱུར་བུར་ཕུབ་པའི་སྟེང་དུ་རྡོ་རྗེ་དང་རིན་པོ་ཆེའི་ཏོག་གིས་སྤྲས་པ། རྩིག་པའི་ཕྱི་རོལ་ན་འདོད་སྣམ་ལ་མཆོད་པའི་ལྷ་མོ་རྣམས་ཀྱིས་བསྐོར་བ། སྒོ་བཞིའི་ཐད་སོར་ཀ་བ་བཞི་བཞིས་བཏེག་པའི་རྟ་བབས་བང་རིམ་བཞིའི་སྟེང་དུ་ཆོས་ཀྱི་འཁོར་ལོ་དང་། གདུགས་དང་། རི་དྭགས་དང་། གཞན་ཡང་གོས་དང་། འཕན་ལ་སོགས་པའི་རྒྱན་དུ་མས་བརྒྱན་པའི་ནང་གི་ལྷ་སྣམ་ཤར་དཀར། ལྷོ་སྔོ། ནུབ་དམར།
བྱང་ལྗང་། དབུས་སེར་བའི་ལྟེ་བར་པདྨ་འདབ་མ་བརྒྱད་པའི་ལྟེ་བ་དང་འདབ་མ་རྣམས་ལ་ཟླ་བའི་དཀྱིལ་འཁོར་རེ་རེ་བསམ་པ་ནི་རྟེན་ནོ། ། བརྟེན་པ་ལྷ་ལ་བཞི་ལས། དམ་ཚིག་པ་བསྐྱེད་པ་ནི། དབུས་ཀྱི་གདན་གྱི་སྟེང་དུ་བྃ་དང་འབྲས་ཀྱི་སྙེ་མ་ལས་བདག་ཉིད་ནོར་རྒྱུན་མར་གསལ་བའི་བརླ་གཡོན་པའི་སྟེང་དུ། ཛྃ་དང་བི་ཛ་པཱུ་ར་ལས་ཛམྦྷ་ལ་དང་འཁོར་རྣམས་སྐད་ཅིག་གི་ཤར་དུ་ཟླ་འོད་མ་དང་ནོར་བུ་བཟང་པོ། ལྷོར་སྦྱིན་མ་དང་གང་བ་བཟང་པོ། ནུབ་ཏུ་རབ་སྦྱིན་མ་དང་ནོར་སྦྱིན། བྱང་དུ་འཕགས་མ་དང་རྣམ་ཐོས་སྲས། ཤར་ལྷོར་རབ་ཏུ་བཟང་མོ་དང་རོལ་པའི་ཕྲེང་བ།
ལྷོ་ནུབ་ཏུ་སྦས་མ་དང་འཛམ་བུ་འཁྱིལ་བ། ནུབ་བྱང་དུ་མཛེས་མ་དང་གདོང་གི་དབང་པོ། བྱང་ཤར་དུ་དབྱངས་ཅན་མ་དང་སྤྱོད་པའི་དབང་པོ། ཐམས་ཅད་ཀྱང་སྐུ་མདོག་སེར་པོ་ཞལ་གཅིག་ཕྱག་གཉིས་པ། རིན་པོ་ཆེའི་རྒྱན་ཐམས་ཅད་ཀྱིས་བརྒྱན་པ། དར་གྱི་ན་བཟའ་ཅན། མོ་རྣམས་ཀྱི་ཕྱག་གཡས་པས་ཤིང་ཐོག་བི་ཛ་པུ་ར་ཀ་དང་བཅས་པའི་མཆོག་སྦྱིན་གྱི་ཕྱག་རྒྱ་ཅན། གཡོན་པ་རྣམས་ཀྱི་འབྲས་ཀྱི་སྙེ་མ་ཐུགས་ཀར་འཛིན་པ། བུད་མེད་སྒྱུ་མའི་ང་རྒྱལ་གྱིས་འགྱིང་པ། རིན་པོ་ཆེ་འབར་བ་སྐྱུག་པར་གྱུར་པའི་པདྨའི་གཏེར་ལ་སོགས་པའི་སྟེང་དུ་སྐྱིལ་ཀྲུང་ཕྱེད་པས་བཞུགས་པའི་བརླ་གཡོན་པ་རྣམས་ཀྱི་སྟེང་དུ།
ཕོ་རྣམས་རོལ་པའི་སྟབས་ཀྱིས་བཞུགས་པའི་ཕྱག་གཡས་པ་རྣམས་ཤིང་ཐོག་བི་ཛ་པུ་ར་ཀ་འཛིན་པས། མོ་རྣམས་ཀྱི་གཡོན་ནས་མགུལ་པར་འཁྱུད་པ། གཡོན་པ་རྣམས་ཀྱི་ནེའུ་ལེ་འཛིན་པའོ། ། ཉེར་བསྒྲུབ་ནི། ལྷ་ཐམས་ཅད་ཀྱི་དཔྲལ་བར་ཨོཾ། མགྲིན་པར་ཨཱཿ ཐུགས་ཀར་ཧཱུྃ། བསྒྲུབ་པ་ནི། རང་གི་སྙིང་ཁའི་བྃ་ལས་འོད་ཟེར་འཕྲོས་པས། རང་བཞིན་གྱི་གནས་ནས་དཔལ་ནོར་ལྷའི་ཚོགས་ཀྱིས་བསྐོར་བ་ཨོཾ་བཛྲ་ས་མཱ་ཛཿ
ཞེས་པས་སྤྱན་དྲངས། ཚོགས་ཞིང་ལྟར་མཆོད། ཛཿཧཱུྃ་བྃ་ཧོཿས་ཡེ་ཤེས་པ་བསྟིམ་མོ། ། སྒྲུབ་ཆེན་ནི། རང་གི་སྙིང་ཁའི་ས་བོན་ལས་འོད་ཟེར་འཕྲོས་པས་དབང་གི་ལྷ་རིགས་ལྔ་འཁོར་དང་བཅས་པ་ཨོཾ་བཛྲ་ས་མཱ་ཛཿ ཞེས་པས་སྤྱན་དྲངས་ལ། ཨོཾ་སརྦ་ཏ་ཐཱ་ག་ཏ་པཉྩ་ཀུ་ལ་ས་པ་རི་ཝ་ར་སྦྱར་བའི་ཨརྒྷྃ་སོགས་ཆུ་བཞི་སྔོན་འགྲོའི་མཆོད་པས་མཆོད། དེ་བཞིན་གཤེགས་པ་ཐམས་ཅད་ཀྱིས་བདག་ལ་དབང་བསྐུར་དུ་གསོལ། ཞེས་གསོལ་བ་བཏབ་པས། ཇི་ལྟར་སོགས་ནས་དབང་བསྐུར།
སྐུ་གང་། དྲི་མ་དག ཆུ་ལྷག་མ་ཡར་ལུད་པ་ལས་ཐམས་ཅད་ལ་རིན་ཆེན་འབྱུང་ལྡན་གྱིས་དབུར་བརྒྱན་པར་བསམ། དེ་ནས་མཆོད་པ། ཨོཾ་ཨཱཿབིགྷྣན་ཏ་ཀྲིཏ་ཧཱུྃ་ཧཱུྃ་གིས་བསངས། སྭཱ་བྷཱ་ཝས་སྦྱངས། སྟོང་པའི་ངང་ལས་རིན་པོ་ཆེ་ལས་གྲུབ་པའི་སྣོད་རྣམས་ཀྱི་ནང་དུ་ལྷ་རྫས་ལས་བྱུང་བའི་མཆོད་ཡོན། མེ་ཏོག བདུག་སྤོས། མར་མེ།
དྲི། ཞལ་ཟས། རོལ་མོ་རྣམས་དྭངས་ཤིང་ཐོགས་པ་མེད་པ་ནམ་མཁའི་མཐའ་ཀླས་པར་གྱུར་པར་བསམ། ཨོཾ་བཛྲ་ཨརྒྷཾ་ཨཱཿཧཱུྃ་སོགས་སོ་སོའི་སྔགས་རྒྱས་བྱིན་གྱིས་རླབས། ཨོཾ་བཛྲ་སྥ་ར་ཎ་ཁཾ་གི་སྤེལ་ལ། མཚན་སྔགས་རེ་རེ་སྦྱར་བས་མཆོད། གཎྜེ་ར་ཎིས་རོལ་མོ་དབུལ། ཕུན་ཚོགས་དགེ་ལེགས་ཀུན་འབྱུང་བཅོམ་ལྡན་མ། ། དཔལ་དང་འབྱོར་པའི་དབང་ཕྱུག་ནོར་རྒྱུན་མ། ། ཡིད་ལ་རེ་བའི་བཀྲ་ཤིས་སྩོལ་མཛད་མ། །
བསམ་འཕེལ་དཀྱིལ་འཁོར་དབང་ཕྱུག་མ་ལ་འདུད། ། ཅེས་པས་བསྟོད། དེ་ནས་བཟླས་པ་ནི། རང་ནོར་རྒྱུན་མར་གསལ་བའི་ཐུགས་ཀར་ཟླ་བའི་དཀྱིལ་འཁོར་གྱི་དབུས་སུ་བྃ་སེར་པོའི་མཐར། ཨོཾ་བ་སུ་དྷ་ར་ཎྱཻ་སྭཱཧཱས་གཡས་སུ་བསྐོར་བ་ལས་འོད་ཟེར་འཕྲོས་པས། སངས་རྒྱས་ཐམས་ཅད་ཀྱི་ཐུགས་ཀ་ནས་འདོད་དགུ་འབྱུང་བའི་བདུད་རྩི་དཔག་ཏུ་མེད་པ་སྤྱན་དྲངས་ནས་རང་གི་སྙིང་ཁར་ཐིམ་པས་དཔལ་དང་འབྱོར་པའི་དངོས་གྲུབ་ཐོབ་པར་བསམ་ལ། ཨོཾ་བ་སུ་དྷ་ར་ཎྱཻ་སྭཱཧཱ། ཞེས་པ་འབུམ་ཕྲག་བཅུ་བཟླས་ལ། ཐུན་མཚམས་རྣམས་སུ་འཁོར་རྣམས་ལ། ཨོཾ་ཙནྟྲ་ཀན་ཏྱེ་སྭཱཧཱ།
དཏ་ཏཱ་ཡེ། སུ་ཏ་ཡེ། ཨཱརྻ་ཡེ། སུ་བྷཱ་ཏྲ་ཡེ། གུཔྟཱ་ཡེ། དེ་ནྱེ། པ་ར་པ་དྱེ། ཞེས་པས་ཡུམ་རྣམས་དང་། ཛམྦྷ་ལ་ཛ་ལེནྡྲ་ཡེ། མ་ཎི་བྷ་དྲ་ཡེ།
པུརྞ་བྷ་དྲ་ཡཻ། དྷ་ན་དཱ་ཡེ། བཻ་ཤྲ་ཝ་ཎ་ཡེ། ཧེ་ལི་མཱ་ལི་ནི་ཡེ། པི་ཙུ་ཀུཎྜ་མ་ནི་ཡེ། མུ་ཁེན་ཏྲ་ཡེ། ཨོཾ་ཙ་རེནྟྲ་ཡེ་སྭཱཧཱ། ཞེས་པ་ཁྲི་ཕྲག་བཅུ་རེ་བཟླས་ཤིང་ཐུན་བཞིར་བྱས་ལ། ཐུན་གྱི་རྗེས་སུ་ཐལ་མོ་སྦྱར་ལ། བཅོམ་ལྡན་འདས་མས་བདག་དང་སེམས་ཅན་ཐམས་ཅད་ལ་ནོར་གྱི་དངོས་གྲུབ་སྩལ་དུ་གསོལ།
ཞེས་སོགས་འདོད་དོན་ལ་གསོལ་བ་བཏབ། རང་གི་ཐུགས་ཀ་ནས་འོད་ཟེར་འཕྲོས་པས་སྣོད་བཅུད་ཐམས་ཅད་སྲུང་འཁོར་ལ། དེ་གཞལ་ཡས་ཁང་ལ། དེ་འཁོར་རྣམས་ལ། དེ་གཙོ་བོ་ཡབ་ཡུམ་ལ། ཡབ་ཀྱང་ཡུམ་ལ་བསྡུས་ལ་སྨོན་ལམ་བཏབ། ཐུན་མཚམས་སུ་གཏོར་མ་གཏོང་ན། གཏོར་མ་ཆུ་གཙང་མས་སྦྱངས་ལ། ཨོཾ་ཨཱཿཧཱུྃ། ལན་གསུམ་གྱིས་བྱིན་གྱིས་བརླབས་ལ།
རང་གི་ཐུགས་ཀ་ནས་འོད་ཟེར་འཕྲོས་པས་རང་བཞིན་གྱི་གནས་ནས་དཔལ་མོ་ནོར་རྒྱུན་མའི་དཀྱིལ་འཁོར་ལ་ནོར་ལྷའི་འཁོར་གྱིས་བསྐོར་བ་སྤྱན་དྲངས་ལ། རྡོ་རྗེ་ཐལ་མོ་ཁ་ཕྱེ་བས་གོང་གི་སྔགས་ཕྲེང་གི་མཐར། ཨི་དཾ་བ་ལིཾ་ཁ་ཁ་ཁཱ་ཧི་ཁཱ་ཧི་སརྦ་སིདྡྷི་མྨེ་པྲ་ཡ་ཙྪནྟུ་ཧཱུྃ་ཕཊ྄། ཅེས་པ་ལན་གསུམ་ལ་སོགས་པས་དབུལ་ལ། མཆོད་བསྟོད་གོང་བཞིན་བྱས་ལ། འདོད་དོན་ལ་གསོལ་བ་གདབ། གནས་གསུམ་བསྲུངས་ལ་བཛྲ་མུཿཡིས་གཏོར་མགྲོན་རང་གནས་སུ་གཤེགས་པར་བསམ་ལ་སྨོན་ལམ་གང་ཤེས་བྱའོ། ། འཁོར་ལོ་བྲིས་ཏེ་རབ་གནས་བྱ་བ་ནི། སྐར་མ་རྒྱལ་ལ་བབས་དུས་བྲིས་གཞི་གསེར་དངུལ་ཟངས་མ་གང་རུང་ལ་པདྨ་འདབ་བརྒྱད་བྲིས་པའི་དབུས་སུ་ལྷའི་སྐུའམ་སྔགས་བྲིས་པའམ། མ་འབྱོར་ན་ཤོག་བུ་གསེར་ཤོག་སྦྱར་བའམ།
གུར་གུམ་དང་གི་ཧང་སོགས་བྱུགས་པ་ལ་གསེར་གྱི་པདྨ་འདབ་བརྒྱད་ཚད་མཉམ་པ་གཅིག་བྲིས་པའི་མོ་འཁོར་འོག་དང་། ཕོ་འཁོར་སྟེང་དུ་འོང་བར་བྱའོ། ། འཁོར་ལོའི་དཔེ་བྲིས་འོག་ཏུ་བྲིས་པ་བཞིན་ནོར་འཁྲུལ་མེད་པས་འདི་ལྟར་བྲིས་ཤིག དེ་ནས་འཁོར་ལོ་ཟངས་གཞོང་སོགས་སྣོད་གཙང་མའི་སྟེང་དུ་རིན་པོ་ཆེ་སོགས་བཀྲམ་པའི་དབུས་སུ་འཁོར་ལོ་གཉིས་ཞལ་ཕྱེ་ནས་རང་ལ་ཕྱོགས་པར་བཤམ་པའི་མདུན་དུ་མཆོད་ཡོན་སྔོན་འགྲོའི་མཆོད་པ་བཤམ། སྦྱངས་ཆས་ཐེབ་ཀྱུ། ཏིང་ལོ། ཟན་ཆངས། གུ་གུལ། ཡུང་ཀར། འཐོར་ནས་རྣམས་སྟ་གོན་བྱ།
རྡོ་རྗེ་དྲིལ་བུའང་བཤམས་ལ། རྣལ་འབྱོར་པ་ཞལ་བྱང་དུ་ཕྱོགས་པས་གོང་བཞིན་བདག་བསྐྱེད་བཟླས་པ། དཀྱིལ་འཁོར་བསྡུ་བའི་བར་བྱ། ཐེབ་ཀྱུ་ཆབ་ཀྱིས་བྲན། ཏིང་ལོ་སྦར་ལ། ཐེབ་ཀྱུས་འཁོར་ལོ་ལ་བསྐོར་ལ། སརྦ་བིགྷྣན་སོགས་གསུམ། ཏིང་ལོ་དང་ཟན་ཆངས་ཀྱི་སུམྦྷ་ནི་སོགས་གསུམ་བརྗོད་ལ། འདིར་གནོད་སྦྱིན་འཁོར་ལོ་བསྒྲུབ་པ་ལ་བར་ཆད་བྱེད་པའི་གདོན་བགེགས་གང་ཡིན་པ་ཐམས་ཅད་འདིར་མ་གནས་པར་གཞན་དུ་སོང་ཤིག ཅེས་དང་།
ཁམས་གསུམ་རྣམ་རྒྱལ་གྱི་ཕྱག་རྒྱ་དང་། རྗེ་བཙུན་རྩ་བ་དང་སོགས་ཀྱིས་བདེན་པ་བརྡར། བདེན་པ་ཆེན་པོས་བྱིན་རླབས་ཀྱི་འདིར་གནོད་སྦྱིན་འཁོར་ལོ་རབ་ཏུ་བསྒྲུབ་པར་བྱེད་པ་ལ་བར་དུ་གཅོད་པར་བྱེད་པའི་གདོན་བགེགས་ཐམས་ཅད་ལ་རྒྱུད་སྡེ་དང་མཐུན་པའི་སྦྱང་བ་བྱས་ཟིན་པས་འདིར་མ་གནས་པར་གཞན་དུ་སོངས་ཤིག གལ་ཏེ་མི་འགྲོ་ན་ཡེ་ཤེས་ཀྱི་མེ་འབར་བའི་རྡོ་རྗེས་མགོ་བོ་ཚལ་པར་འགས་པར་འགྱུར་རོ་ཞེས་དང་། གུ་གུལ་གྱིས་བདུག ཡུངས་ཀར་གྱིས་བྲབ། སུམྦྷ་ནི་སོགས་དང་། ཨོཾ་ཨཱཿསརྦ་བིགྷྣན་ཏ་ཀྲིཏ་ཧཱུྃ་ཧཱུྃ་གིས་བགེགས་དྲག་པོས་སྦྱངས། ཇི་ལྟར་བལྟམས་པ་སོགས་དང་། ཨོཾ་སརྦ་ཏ་ཐཱ་ག་ཏ་སོགས་ཀྱིས་ཁྲུས་བྱས་པར་བསམ།
ཨོཾ་སྭ་བྷཱ་ཝ་སོགས་ཀྱིས་འཁོར་ལོ་མི་དམིགས་ཏེ་སྟོང་པའི་ངང་ལས། རྨ་བྱས་བཏེག་པའི་རིན་པོ་ཆེའི་ཁྲི་པདྨ་དང་ཟླ་བའི་སྟེང་དུ་ཧྲིཿདང་པདྨ་ལས་འོད་དཔག་མེད་སྐུ་མདོག་དམར་པོ་མཉམ་བཞག་གི་ཕྱག་རྒྱ་ཅན། དར་གྱི་སྟོད་གཡོགས་དང་ཤམ་ཐབས་ཅན། རིན་པོ་ཆེའི་རྒྱན་གྱིས་བརྒྱན་པ། རྡོ་རྗེའི་སྐྱིལ་ཀྲུང་གི་བཞུགས་པའི་དཔྲལ་བར་ཨོཾ། མགྲིན་པར་ཨཱཿ ཐུགས་ཀར་ཧཱུྃ། ཧཱུྃ་ལས་འོད་འཕྲོས་པས་འོག་མིན་དང་རང་བཞིན་གྱི་གནས་ནས་སངས་རྒྱས་ཐམས་ཅད་འོད་དཔག་མེད་ཀྱི་རྣམ་པར་སྤྱན་དྲངས་ལ་ཛཿཧཱུྃ་བཾ་ཧོཿས་བསྟིམ། སླར་ཡང་འོད་ཟེར་འཕྲོས་པས་དབང་ལྷ་སྤྱན་དྲངས་ལ་དེ་བཞིན་གཤེགས་པ་ཐམས་ཅད་ཀྱི་འདི་ལ་དབང་བསྐུར་དུ་གསོལ། ཞེས་གསོལ་བ་བཏབ་པས་ཇི་ལྟར་བལྟམས་པ་སོགས་ཀྱི་དབང་བསྐུར།
སྐུ་གང་། དྲི་མ་དག ཆུ་ལྷག་མ་ཡར་ལུད་པ་ལས་རང་འདྲའི་རིགས་བདག་གིས་དབུར་བརྒྱན་པར་བསམ། དེ་ནས་མཆོད་པ་རྣམས་ཨོཾ་ཨཱཿབིགྷྣན་ཏ་ཀྲྀ་ཏ་ཧཱུྃ་ཧཱུྃ་ཞེས་པས་སྦྱངས། བྱིན་གྱིས་བརླབས་ལ། ཨོཾ་ཨ་མྲྀ་བྷཱ་ཝཱ་ཧྲཱིཿ ས་པ་རི་ཝ་ར་སོ་སོར་སྦྱར་བའི་ཨརྒྷཾ་ནས་ཤཔྡའི་བར་གྱིས་མཆོད། གཎྜེ་ར་ཎིས་རོལ་མོ་དབུལ། དྲིལ་བུ་འཛིན་པས། འདོད་ཆགས་རྡོ་རྗེ་སེམས་ཀྱི་སྐུ། །
ཀུན་རྟོག་ཡེ་ཤེས་ངོ་བོ་ཉིད། ། ཏིང་འཛིན་ཆེན་པོའི་ཕྱག་རྒྱ་ཅན། ། ཕྱག་འཚལ་སྣང་བ་མཐའ་ཡས་ལ། ། ཞེས་པས་བསྟོད། འོད་དཔག་མེད་ཞུ་བ་ལས་བྱུང་བའི་འཁོར་ལོའི་ཡིག་འབྲུར་གྱུར་པར་བསམ་ལ། འཁོར་ལོ་ལ་བཀོད་པའི་སྔགས་རྣམས་བརྒྱ་རྩ་རེ་དང་། ཡེ་དྷརྨཱ་བརྒྱ་རྩ་རེ་བཟླས་པས་བརྟན་པར་བྱ། མེ་ཏོག་དོར་ཞིང་ཨོཾ་སུ་པྲ་ཏིཥྛ་བཛྲ་ཡེ་སྭཱཧཱ། ཡང་ཡང་བརྗོད། སྦྱིན་བདག་གི་འབྱོར་པ་རྒྱས་པའི་འདོད་དོན་གསོལ་ལོ། །
དེ་ནས་འཁོར་ལོ་གཉིས་ལ་གསེར་སོགས་རིན་པོ་ཆེ་སྣ་ཚོགས་ཀྱི་ཕྱེ་མ། གུར་གུམ་སོགས་དྲི་ཞིམ་པོ་རྣམས་མར་དང་། སྦྲང་རྩི་དང་ཀ་ར་ལ་སྦྱར་ཞིང་བྱུགས་ལ་ཁ་སྦྱར། ཕོ་འཁོར་སྟེང་དང་མོ་འཁོར་འོག་ཏུ་བྱ། ཞལ་སྦྱོར་ཡོང་བ་བྱས་དར་རམ། རས་སྐུད་སེར་པོས་ནུབ་ནུབ་བར་དཀྲིས། སྐུད་པའི་ལྷག་ཕོ་འཁོར་གྱི་སྟེང་དུ་མདུད་པའི་ཁུག་པོ་བྱས་ལ་སྟེང་འོག་མི་ནོར་བའི་རྟགས་བྱའོ། ། མདུན་བསྐྱེད་བསྒྲུབ་པ་ནི། གནས་དབེན་པར་ཕྱག་དར་བྱ། སྟེགས་བུ་གྲུ་བཞི་པ་དར་རམ།
རས་སེར་པོས་བཀབ་པའི་སྟེང་དུ་ཟངས་གཞོང་ལ་སོགས་པར་འབྲུ་སྣ་དང་རིན་པོ་ཆེ་སྣ་ཚོགས། གོས་དར་སྣ་ཚོགས། ཟས་སྣ་ཚང་ཚད། སྨན་སྣ་སོགས་བཙལ་དུ་བཀྲམ་པའི་དབུས་སུ་དར་སེར་པོའི་སྟེང་དུ་འཁོར་ལོ་ཞལ་ལྷོ་རུ་ཕྱོགས་པར་བསམ་པའི་སྟེང་དུ་དར་སེར་པོས་གུར་ཕུབ། འཁོར་ལོའི་སྟེང་གི་སྐུད་པའི་ཁུག་པོ་གཟུངས་ཐག་སེར་པོ་བཏགས། མཆོད་ཡོན་སྔོན་འགྲོའི་ཉེར་སྤྱོད་ལྔ་བཤམ། དཀར་གསུམ་མངར་གསུམ་གྱི་གཏོར་མ་གཅིག་བཤམ། བསྒྲུབ་པ་པོ་གྲངས་དུ་ཡོད་ཀྱི་མདུན་དུ་རྡོ་རྗེ་དྲིལ་བུ་མེ་ཏོག་སེར་པོ་རྣམས་བཞག བསྙེན་སོང་གི་བསྒྲུབ་པ་པོ་ཞལ་འཁོར་ལོ་ལ་ཕྱོགས་པར་འདུག བདག་བསྐྱེད་བཟླས་པ།
དཀྱིལ་འཁོར་བསྡུ་བའི་བར་གོང་བཞིན་བྱ། འཁོར་ལོ་བསང་སྦྱངས། སྟོང་པའི་ངང་ལས་སྲུང་འཁོར་ནས་བརྩམས་ཏེ་ཡན་ལག་བཞི་རྫོགས་བདག་བསྐྱེད་ལྟར་རིགས་བདག་གིས་རྒྱས་བཏབ་པའི་བར་བྱ། མཆོད་པ་བྱིན་རླབས་ནས་བསྟོད་པའི་བར་གོང་བཞིན་བྱས་རྗེས། གཟུངས་ཐག་ནས་བཟུང་ལ། རང་གི་ཐུགས་ཀ་ནས་སྔགས་ཕྲེང་སེར་པོ་གཟུངས་ཐག་ལ་བརྟེན་ཏེ་སོང་འཁོར་ལོའི་ལྷའི་ཐུགས་ཀར་ཕོག་པས་རྒྱུད་བསྐུལ། ཐུགས་ཀ་ནས་འོད་ཟེར་སེར་པོ་འཕྲོས་པས་སྦྱིན་བདག་གི་གཙོ་བྱས་སེམས་ཅན་ཐམས་ཅད་ལ་ཕོག་པས། ཚེ་དང་བསོད་ནམས་འཁོར་དང་ལོངས་སྤྱོད་ཐམས་ཅད་རྒྱས་པར་བསམ། སླར་ཡང་འོད་ཟེར་འཕྲོས་པས་སངས་རྒྱས་ཐམས་ཅད་ཀྱི་ཐུགས་ཀ་ནས་འདོད་དགུ་འབྱུང་བའི་བདུད་རྩི་དཔག་ཏུ་མེད་པ་སྤྱན་དྲངས། འཁོར་ལོ་ཡོན་བདག་དང་བཅས་པ་ལ་ཐིམ་པར་བསམ་ལ།
འཁོར་ལོ་ལ་བཀོད་པའི་སྔགས་རྣམས་བརྒྱ་རྩ་ལ་སོགས་པ་བཟླས་ཐུན་འཇོག་དུས། བཅོམ་ལྡན་འདས་མ་སྦྱིན་པའི་བདག་པོས་གཙོ་བྱས་སེམས་ཅན་ཐམས་ཅད་ཀྱི་ཟས་ནོར་ལོངས་སྤྱོད་རྒྱས་པར་མཛད་དུ་གསོལ། ཞེས་བརྗོད་ལ་མེ་ཏོག་གཏོར། གོང་ལྟར་མཆོད་བསྟོད་བྱའོ། ། གཏོར་མ་བྱིན་རླབས་བདག་བསྐྱེད་ཀྱི་སྐབས་བཞིན་དབུལ། ལྷ་ཞུ་བ་ལས་བྱུང་བའི་འཁོར་ལོ་བསམ། རྣལ་འབྱོར་པ་མང་པོ་ཡོད་ན་གསུང་མི་ཆག་གི་ཚུལ་དུ་བྱ་སྟེ། ཐུན་ལེན་རན་ན་ཐུན་ལེན་པས་བདག་བསྐྱེད་དཀྱིལ་འཁོར་བསྡུ་བའི་བར་བྱ། མཆོད་པ་བྱིན་རླབས་ནས་བཟུང་མདུན་བསྐྱེད་གོང་བཞིན་བྱ། ཐུན་ལེན་ལ་གཏད་ལ།
རང་གི་མཆོད་བསྟོད་གཏོར་མ་ཕུལ་ལ་ལྷ་འོད་དུ་ཞུ་བ་སོགས་ཀུན་གྱིས་ཤེས་པ་བྱས་ལ། སྦྱིན་བདག་དང་རྣལ་འབྱོར་པ་ལ་རྨི་ལྟས་བཟང་པོ་མ་བྱུང་བར་ལ་བསྒྲུབ། གྲུབ་ནས་རྟེན་གྱི་ཞབས་དང་། གཞན་ཡང་བང་མཛོད་དུ་བཀུར་བསྟི་དང་བཅས་བཞག་ལ། གསང་ཞིང་ཟས་ནོར་གང་འབྱོར་གྱི་ཕུད་ཕུལ་ན་ལོངས་སྤྱོད་འཕེལ་ངེས་སོ། གང་ལྟར་འཁོར་ལོའི་སྟེང་འོག་ཕྱོགས་མཚམས་རྣམས་སུ་འབྲུ་སྣ། སྨན་སྣ། དར་སྣ། རིན་པོ་ཆེའི་རིགས་གང་འབྱོར་དར་སེར་པོས་དྲིལ་ལ་གཞུག་གོ ། འདི་རྗེ་བླ་མའི་གསུང་དང་ཕྱག་ལེན་འཁྲུལ་མེད་ཡིན་པས་འདི་ཁོ་ན་བྱོས་ཤིག
དེ་ལྟར་རྟེན་གྱི་བྱ་བ་གྲུབ་ནས་ཞེས་པ་དེ་རྣམས་ཀྱིས་ཆོས་རྗེ་དཀོན་མཆོག་དཔལ་ལྡན་པའི་གསུང་རབ་ལས་འབྱུང་ཚུལ་བཤད་ཟིན་ཏོ།། ༈ །།ཡང་རྟེན་གྱི་བྱ་བའི་སྐབས་སུ་ཉེ་བར་མཁོ་བ་ལ། ཞ་ལུ་ལོ་ཙཱ་བ་ཆེན་པོ་སོགས་ལ་མི་ཕྱེད་པའི་དད་པ་དང་ལྡན་པའི་མཁྱེན་ཡངས་དཔོན་དྲུང་། ཨ་བཞི་དཔོན་སློབ་རྣམས་ཀྱིས་ཞལ་བཀོད་མཛད་དེ། སྨུག་རི་ལྷ་རྩེའི་ཕོ་བྲང་དུ་བསྒྲུབ་པའི་གཟུངས་སྤར་ཆེན་མོའི་མགོར་འབྱུང་བའི་གཟུངས་གཞུག་པའི་ལག་ལེན་གྱི་ཡི་གེ་ངོ་མཚར་ཅན་ཞིག་འདུག་པ་འདི། རྗེ་བཙུན་ས་སྐྱ་པའི་ཕྱག་ལེན་གྱི་བབས་དང་མཆོག་ཏུ་མཐུན་ཞིང་ལེགས་པའི་ཆ་དུ་མ་དང་ལྡན་པ་ཞིག་འདུག་པ་ནས་དེ་ཉིད་འདིར་བཤད་པར་བྱའོ། ། དེ་ཡང་ཡི་གེ་དེ་ཉིད་ལས་འདི་ལྟར་འབྱུང་སྟེ། འདིར་ཐེག་པ་ཆེན་པོ་ནས་གསུངས་པའི་དགེ་བའི་བཤེས་གཉེན་གྱི་མཚན་ཉིད་དང་རྗེས་སུ་མཐུན་པའི་བླ་མ་དམ་པ་རྣམས་དང་སངས་རྒྱས་བྱང་ཆུབ་སེམས་དཔའ་རྣམས་ཀྱི་སྐུ་ལ་ནང་གཞུག་འབུལ་བའི་ལག་ལེན་གྱི་ཚུལ་ཀླག་པས་གྲུབ་པ་འདི་ལའང་། ཁུངས་སྨོས་པས་ཡིད་ཆེས་པར་བྱ་བ་དང་། ཁྲིགས་སུ་བཀོད་པས་ལག་ཏུ་བླང་བའི་ཚུལ་གཉིས་ཀྱིས་ཤེས་དགོས་པ་ལས།
དང་པོ་ནི། འཕགས་པ་དཔུང་བཟང་གི་ཞུས་པའི་རྒྱུད་ལས། གཙང་ཞིང་དབེན་པའི་ས་ཡི་ཕྱོགས་སུ་ནི། ། འཇིམ་པ་འམ་ནི་བྱེ་མ་ལས་བྱས་པའི། ། བདེ་གཤེགས་མཆོད་རྟེན་རྟེན་འབྲེལ་སྙིང་པོ་ཅན། ། སྡིག་པ་སྦྱང་བའི་ཕྱིར་ནི་རྟག་ཏུ་གདབ། ། རིང་བསྲེལ་ཅན་གྱི་གཟུགས་སམ་མཆོད་རྟེན་ལ། ། བསྟོད་ཅིང་ཕྲེང་བ་དྲི་དང་མར་མེ་དབུལ། ། གདུགས་དང་རྒྱལ་མཚན་བ་དན་རོལ་མོ་དང་། ། མཆོག་ཏུ་དད་པ་ཡིས་ནི་མཆོད་པར་བྱ། །
ཞེས་གསུངས་ཏེ། ནང་ཞུགས་ཀྱི་དབང་གི་རྟེན་དེ་མཆོད་ཡུལ་ཁྱད་པར་ཅན་དུ་འགྱུར་བའི་དོན་ཡིན་ལ། དེ་ལ་རྟེན་འབྲེལ་སྙིང་པོ་ནི་ཡེ་དྷརྨཱ། གཟུགས་སམ་ཞེས་པ་ལུགས་མ་སོགས་སྐུ་གཟུགས་དང་། རིང་བསྲེལ་ཞེས་པ་བྱང་ཆུབ་སྙིང་པོ་རྒྱན་གྱི་གཟུངས་ཀྱི་ཆོ་ག་ཞིབ་མོ་ལས། ཆོས་ཀྱི་སྐུའི་རིང་བསྲེལ་དང་། དེ་བཞིན་གཤེགས་པའི་སྐུ་གདུང་གི་རིང་བསྲེལ་དང་། སྐུ་བལ་གྱི་རིང་བསྲེལ་དང་། ཆོས་ཀྱི་རིང་བསྲེལ་དང་། ཡུངས་འབྲུ་ཙམ་གྱི་རིང་བསྲེལ་ཅེས་གསུངས་པ་དང་།
དཀྱིལ་ཆོག་རྡོ་རྗེ་ཕྲེང་བའི་གཞུང་ལས་ཀྱང་། གང་གི་ཚེ་དེ་བཞིན་གཤེགས་པའི་སྐུ་གདུང་ལ་བཀུར་བསྟིའི་ཁྱད་པར་བྱ་བར་འདོད་ན། དེའི་ཚེ་སྒྲུབ་པའི་དུས་ཉིད་དུ་སྐུ་གཟུགས་ཀྱི་དབུའམ་རྒྱབ་དང་། མཆོད་རྟེན་གྱི་དབུས་སྟོང་པར་བྱའོ། ། གྲུབ་པ་ན་གྲོ་ཁ་ལ་གུར་གུམ་དང་གི་ཝཾ་དག་གིས། ན་མོ་བྷ་ག་ཝ་ཏེ་ཤཱཀྱ་མུ་ནེ་སོགས་དང་། ཡེ་དྷརྨཱ་དང་། གཟུངས་ཀྱི་ཁྱད་པར་ཡང་བྲིས། དེས་ཁྲུས་བྱས་པའི་གདུང་ལ་དཀྲིས་ཏེ། ཨོཾ་མནྟྲ་དྷ་ར་གརྦྷཱ་ཡ་སྭཱཧཱ།
ཞེས་བརྗོད་ཅིང་སྟོང་པར་གཞུག་གོ ། དེ་ནས་ཨོཾ་དྷ་རུ་གརྦྷཱ་ཡ་སྭཱཧཱ། ཞེས་བརྗོད་ཅིང་རྡོ་རྗེའི་འདག་པས་སྟོང་པའི་སྒོ་བཀག་ནས་སྔ་མ་བཞིན་དུ་དེ་རབ་ཏུ་གནས་པར་བྱའོ། ། ཞེས་གསུངས་སོ། ། གཉིས་པ་ལ་གཟུངས་བཞུགས་ཀྱི་ཆས་རྣམས་ཇི་ལྟར་བསག་པ། རྟེན་ལ་འབུལ་ཚུལ་གྱི་ལག་ལེན་དང་། ཞར་བྱུང་དུ་དགོས་པའི་གནས་ལ་མཐའ་དཔྱད་པ་དང་གསུམ་ལས། དང་པོ་ནི། གཟུངས་རྣམས་གསེར་དངུལ་གྱི་འབྲི་བའམ། སྤར་འདི་ཉིད་སྐུ་གཟུགས་འགེངས་ནུས་པའི་བར་ལེགས་པར་བཏབ།
འཕྲེང་གཉིས་རེ་དང་འཕྲེང་རེ་མ་སོ་སོར་གྲས། ཁ་ཅིག་ནི་གྲ་མི་དགོས་པ་དཀྱུས་གཅིག་ལའང་ཡོད་པ་རྣམས་ཀ་ཐོ་དང་གྲངས་ཡིག་བསྟུན་ནས་མཐུད་སྦྱོར་འདྲོངས་པར་བྱ་ཞིང་། ཙནྡན། ག་པུར། གུར་གུམ། ཛ་ཏི། ལི་ཤི སིཧྱ། གུ་གུལ། གླ་རྩི་སོགས་དྲི་བཟང་པོ་སྦྱར་བའི་ཆུས་གཟུངས་དང་བྱིན་རླབས་རྟེན་རྣམས་ཀྱི་ན་བཟའ་ལ་འོས་པའི་གོས་དར་རམ།
རས། དར་རས་ཀྱི་སྐུད་པ་ཁ་དོག་སྣ་ཚོགས་པ། གཟུངས་སྦྱར་བའི་བག་ཆུ། དྲི་བཟང་སྦྱར་པོའི་ཕྱེ་མ་སྐམ་པོ། འབྲས། སོ་བ། མོན་སྲན། གྲའུ། ནས། གྲོ།
ཏིལ་རྣམས་ཏེ་འབྲུ་ལྔ་དང་། འབྲས་སོ་བ་མ་རྙེད་ན་འབྲས་གཞུང་མ་དང་། མོན་སྲན་མ་འབྱོར་ན་བོད་སྲན་ཉིད་དང་། ཀཎྚ་ཀ་རི། སླེ་ཏྲེས། གེ་གསར་གསུམ་པ། ཤུ་དག་དཀར་པོ། རྒྱ་མཚོའི་ལྦུ་བ་སྟེ་སྨན་ལྔ། འདི་རྣམས་ལའང་ངོས་འཛིན་དང་མིང་མི་འདྲ་བ་མང་དུ་སྣང་ཡང་སྐབས་འདིར་ཅི་ལྟར་འབྱོར་པས་ཐུས་པ་དང་། གཞན་ཡང་འབྲས་བུ་གསུམ།
གི་ཝཾ་སོགས་དུག་རིགས་དང་ཤའི་རིགས་མིན་པའི་སྨན་ཅི་འབྱོར། བུ་རམ། སྦྲང་། འོ་མ། མར། ཚྭ་སྟེ་བཅུད་ལྡན་གྲགས་པ་དང་། གཞན་ཡང་ཀ་ར། ཤིང་ཐོག་བཟང་པོ་གང་རྙེད་དང་། གསེར། དངུལ།
བྱུ་རུ། མུ་ཏིག མུ་མེན་སྟེ་རིན་པོ་ཆེ་ལྔ་དང་། ཨིནྟྲ་ནཱི་ལ། མ་ར་ག་ཏ། པདྨ་རཱ་ག གཡུ། སྤོས་ཤེལ། ཟངས། ལྕགས།
དུང་ལ་སོགས་པ་ཇི་ཙམ་འབྱོར་པ་དང་། བླ་མ་མཆོག་རྣམས་ཀྱི་ཕྱག་ནས། ས་སྦུ་མེད་པ། ཇ་དང་གོས་དར་གྱི་དུམ་བུ་སྣ་ཚང་བ་དྲི་མས་མ་གོས་པ། ཤའི་རིགས་མ་གཏོགས་པའི་ཟས་སྣ་ཚང་བའམ་གང་འབྱོར་དང་། དྲི་བཟང་ཕྱེ་མ་སྦྱར་ཆུ་རྣམས་བསགས། དེ་དག་ཀྱང་ཁྲོལ་བུར་བླུག་ན་མི་ལེགས་པས་རེ་རེ་བཞིན་དར་རས་ཅི་ལྟར་འབྱོར་པས་ཐུམ་བུ་བྱས་ཏེ། དམ་དུ་འཁྱིག་པའམ་བཙེམས་ཀྱང་ལེགས་ཤིང་། སྣལ་མའི་རིགས་ལ་སྲིན་བུ་སྐྱེ་སྲིད་པས་མི་གཞུག གཞན་ཡང་ནང་ཞུགས་ལ་འབུལ་རྒྱུའི་བྱིན་རླབས་རྟེན་ཐེ་ཚོམ་གྱི་གནས་མེད་པ་རྣམས་ཀྱང་བསགས།
སྲོག་ཤིང་ནི། རྟེན་ཁྲུ་གང་ཙམ་ཡན་ལ་སྐྱིལ་ཀྲུང་ནས་དབུའི་ནང་དང་མཚམས་པའི་ཤིང་དུག་ཤིང་དང་། ཚེར་མ་ཅན་དང་། ཆུ་ཤིང་དང་། སྨྱུག་མ་མན་པ། སྟར་ཁ་ལ་སོགས་པའི་འབྲས་བུ་ཅན་ལ་མགོ་ཞབས་མ་ནོར་བར་གྲུ་བཞི་པ། དཀྱིལ་དུ་ཁོང་སང་བྲུས་ཤིང་། སྐེད་པར་འཁོར་ལོའམ་འཕང་ལོའི་རྣམ་པ་ཡོད་པ་འཇམ་ཞིང་མཛེས་པར་བྱ། རྩེར་མཆོད་རྟེན་དང་། རྩ་བར་རྡོ་རྗེ་ཕྱེད་པ་བྱས་ཀྱང་རུང་མོད།
བཤད་ཁུངས་མ་མཐོང་བས་མེད་ཀྱང་ཆད་པར་མི་འགྱུར། རྟེན་ཆེན་པོ་ལ་ནི་སྲོག་ཤིང་ནས་སྐུ་དཔུང་གི་འཚོ་འཛིན་སྐྱེས་པའང་དགོས་མོད་ཀྱང་ཤེས་པར་སླ་ཞིང་། འདི་ལ་ནི་གནོད་སྦྱིན་འཁོར་ལོའང་དངུལ་ལམ་ཟངས་ལ་བྱས་པའི་གླེགས་བུ་ལ་གནོད་སྦྱིན་ཡབ་ཡུམ་གྱི་གཟོང་རིས་ཀྱི་བྲིས་ཏེ། སྔགས་རྣམས་སོ་སོའི་ཐུགས་ཁར་གསེར་གྱིས་བྲིས་ནས་སྤྲ་རྩིས་མནན་པས་ཤིན་ཏུ་ལེགས་པར་འགྱུར་ཞིང་། དེ་ལྟར་ཡོ་བྱད་རྣམས་སྔ་གྲོམ་ཆུག་པ་བསོག་པ་འདི་ཉིད་ཤིན་ཏུ་བཤམས་པའི་ཐབས་ཡིན་པས། རྟེན་གྱི་སྐུ་ཚད་དང་བསྟུན་པའི་ཁྲོལ་ཡོད་དུ་བསོག དེ་ནས་གཟུངས་རྣམས་ལ་ཐོག་མར་དྲི་བཟང་གི་ཆུས་ཡི་གེ་མ་སུབ་པ་ཐམས་ཅད་དུ་བྱུགས་ཏེ་སྐམ་ལ། ལོང་མེད་ན་དྲི་བཟང་ཕྱེ་མ་ཞིབ་ཏུ་བཏགས་པ་སྐམ་པོས་ཁྱབ་པར་བྱས་ཏེ་དྲིལ། འདི་ལའང་དབུ་ཞབས་ཀྱི་སྒྲིལ་ཚུལ་བཞེད་པ་མི་མཐུན་པ་སྣང་མོད་ཀྱང་། སྤྱོད་རྒྱུད་དུ་རྩ་བའི་རིག་པ་སྦྲུལ་འཁྱིལ་པ་ལྟ་བུར་གསུངས་པའི་རིག་པས་དབུ་ནས་འདྲིལ་བ་ཕྱག་ལེན་དང་།
ཡང་རྣམ་དཔྱོད་ཞུགས་པ་དག འདྲིལ་ཚུལ་འདི་ལྟར་ན། ཕྱི་ནང་སློག་ཏེ་དྲིལ་བས་ཨོཾ་ནས་བརྩམས་ཏེ་གཡས་བསྐོར་དུ་འབྱུང་ཟེར་བའང་དོན་ལ་མི་འགལ་ཞིང་། དབུ་ཕྱོགས་ལ་མི་ནོར་བའི་མཚན་མར་ཁ་ཆེའམ། མཚལ་གྱིས་བྱུག་ཅིང་། བག་ཆུའི་སྤྲིན་གྱི་ཡི་གེ་ལ་མི་གནོད་པ་སྦྱར་ལ། ན་བཟའི་ཁ་དོག་ནི་གཟུངས་སོ་སོའི་ལྷའི་སྐུ་མདོག་གམ། སྔགས་དོན་ལས་ཇི་ལྟར་འབྱུང་བའི་འཕྲིན་ལས་བཞི་དང་མཐུན་པ་བྱས་ན་ལེགས་མོད་ཀྱང་། དར་རམ་རས་ཀྱི་སྲད་བུ་ཁ་དོག་སྣ་ཚོགས་པས་མཛེས་པར་དཀྲིས་པས་ཐམས་ཅད་དང་མཐུན་པར་འགྱུར་ཞིང་། རྒྱུད་སྡེའི་རིམ་པ་སོ་སོར་ཁ་བྱང་བཏབ་ལ་མ་འཛིངས་པར་བཞག
དེ་ནས་སྲོག་ཤིང་གི་རྩེ་མོ་ནས་དབུས། ཕྱོགས་བཞི། འཕང་ལོ། རྩ་བ་རྣམས་ཀྱི་གཟུངས་ཁ་བྱང་བཞིན་རིམ་པས་གཞུག་ཅིང་དཀྲིས་ལ། བག་ཆུས་ཅུང་ཟད་སྦྱར་ཏེ་སྐམ་མོ། ། རྟེན་འབྲེལ་ལེགས་སུ་རེ་བའི་འདོད་པས་ཟས་སྣའི་རིགས་སྐམ་རློན་མང་དུ་འཇུག་པ་སྣང་ཡང་། ཡུན་རིང་པོ་ན་བརྫུས་ཏེ་སྐྱེས་པའི་སྲིན་འབུ་འབྱུང་བ་མཐོང་བས་ཉུང་ངུ་ལས་གཞུག་མི་འཚལ། བྱིན་རླབས་ཀྱི་རྟེན་ཞུགས་པར་འོས་པ་རྣམས་ཀྱང་ཕྱོགས་གཅིག་ཏུ་མི་བསྲེ་བར་སོ་སོར་ན་བཟའ་བཟང་པོ་དང་བཅས་ཏེ་བཞག་ཅིང་། དྲི་བཟང་གི་ཕྱེ་མའི་ཐུམ་བུ་ཆུང་ངུའང་མང་དུ་བཅོས། སྐུ་དངོས་ཀྱི་གཟུངས་ཡན་ལ་འགེབས་པའི་མཚམས་དར་ཁ་དོག་ནག་པོ་ལས་གཞན་པ་གང་ཡང་རུང་བ་དང་།
པད་གཟུངས་ཀྱི་སྟེང་དུ་འགེབས་པ་གནོད་སྦྱིན་འཁོར་ལོའི་ན་བཟའ་སེར་པོ་རྣམས་ཀྱང་བསགས། ཐམས་ཅད་མ་འབྱོར་ཀྱང་གནོད་སྦྱིན་འཁོར་ལོའི་ན་བཟའ་དང་མཚམས་དར་ཕྱི་མ་ངེས་པར་དགོས་སོ། ། གཉིས་པ་ལག་ལེན་དངོས་ནི། དེ་ལྟར་གཟུངས་དྲིལ་བ་དང་དགོས་ཆ་རྣམས་བཤམས་པ་ལྷག་ཆིལ་གྱི་ཡོད་པ་ཤིན་དུ་གལ་ཆེ་བ་གྲུབ་ནས། རབ་གནས་དངོས་གཞིའི་ཉིན་གཟུངས་འབུལ་བ་ད་ལྟའི་ལག་ལེན་ལ་སྣང་བ། སྟ་གོན་ནས་གཟུངས་ཕུལ་ན། ཁྲུས་གསོལ་གྱི་ཚེ་གཟུངས་ཚུད་འཛའ་བའི་ཉེས་པ་ལ་མཛངས་པ་ཙམ་དུ་ཟད་གསུང་བ། གཟུགས་བརྙན་ལ་ཁྲུས་བས་དོགས་པ་དེ་མི་འཚལ་ན་སྟ་གོན་གྱི་ཉིན་ཉིད་གཟུངས་འབུལ་ཏེ། དེ་ལ་རབ་ཏུ་གནས་པ་དངོས་གཞིའི་རྡོ་རྗེ་སློབ་དཔོན་གྱི་གཟུངས་དེ་དག་ལ་རབ་གནས་མདོར་བསྡུས་པ་དང་། ཁྱད་པར་གནོད་སྦྱིན་འཁོར་ལོ་ལ་མཆོད་གཏོར་བསྒོམ་བཟླས་རབ་གནས་དང་བཅས་པ་བྱིན་རླབས་ཀྱི་མཚན་མ་ཅན་བྱས་ནས།
འཁོར་ལོའི་ནང་ལ་མར་དང་། ཀ་ར་དང་། བྲང་རྩིའི་ཆུས་ཁྱབ་པ་བྱུགས་པ་གསུང་བ་ནི། གསེར་སོགས་ཀྱི་བྱང་བུ་ལ་དགོངས་པ་ཡིན་ལ། ཤོག་བུ་ཡིན་ན་ཡི་གེ་ཉམས་པའི་རྐྱེན་དུ་འགྱུར་བས་མཐའ་རྣམས་སུ་ཅུང་ཟད་བྱུགས་ནས་སྲད་བུ་སེར་པོས་བཅིངས་ཏེ་བཞག དེ་ནས་རྟེན་གྱི་ནང་བཀྲུ་བར་འོས་ནའང་བཀྲུས་ཏེ་བྱི་དོར་ལེགས་པར་བྱེད། དྲི་བཟང་པོའི་ཆུས་བྱུག གུ་གུལ་གྱིས་བདུག་ཅིང་། མ་འོངས་པ་ན་རྟེན་དངོས་ལ་ཁྲུས་གསོལ་ལྟ་བུའི་ཚེ། གཟུངས་རྣམས་ཆུད་འཛའ་བར་འགྱུར་བའི་ཉེས་པ་ཤིན་ཏུ་ལྕི་བས་ལེགས་པར་བརྟགས་ཏེ་བུག་པ་ཕྲ་མོ་ཡན་ཆད་ལ་ཐར་གཟོང་གིས་གནོན་པའམ།
འབེར་རམ་འཇིམ་པས་ཀྱང་དགག་པ་ལ་ནན་ཏན་དུ་བྱ་དགོས་སོ། ། དེ་ནས་རྡོ་རྗེ་སློབ་དཔོན་ཁྲུས་དང་གཙང་སྦྲ་ལ་གནས་ཤིང་། ལྷག་པའི་ལྷའི་ང་རྒྱལ་དང་ལྡན་པས། རྟེན་གྱི་ཞབས་སྟེང་དུ་ཕྱོགས་པར་བྱས་ནས། དྲི་མེད་འོད་ཀྱི་སྲོག་ཤིང་འབུལ་བའི་སྔགས་བཟླ་བཞིན་པས་དང་པོར་གཙུག་ཏོར་གྱི་གཟུངས་དང་། སྲོག་ཤིང་ཕུལ། སྐྱེ་མཆེད་བྱིན་རླབས་རྣམས་སོ་སོའི་ཐད་དུ་སྦྱར་བའམ་དྲིལ་ཏེ་འཇུག་པ་རྟེན་ཆེ་ཆུང་དང་བསྟུན། རྟེན་ཆེན་པོ་ལ་དབུ་དང་ཕྱག་སོགས་ཀྱི་གཟུངས་ཁྲིགས་ཁའི་གོང་ནས་གཞུག དེ་ནས་བྱིན་རླབས་རྟེན་རྣམས་བླ་མ་དམ་པ་སྔ་རིམ་གྱི་འབུལ། མཚན་སྔགས་ཀྱི་གོ་རིམ་ལ་འགལ་བ་ཆེར་མི་འབྱུང་ཡང་།
སངས་རྒྱས་བྱང་སེམས་རྣམས་དང་པོར་འབུལ། དེར་རྗེས་བླ་མ་བརྒྱུད་པའི་མཚན་སྔགས་ཀྱང་རང་རང་གི་དད་མོས་དང་བསྟུན་པ་འབུལ། མགྲིན་པའི་ཐད་དུ་དབྱངས་གསལ་མང་དུ་འབུལ་བ་ལ་ཁུངས་ཆེན་མ་འཚལ་ཡང་། དབྱངས་གསལ་གསང་སྔགས་ཐམས་ཅད་ཀྱི་གཞི་ཡིན་པས་འགལ་བ་མེད་པས་ཚར་ཇི་ལྟར་རིགས་པ་ཡངས་དོག་དང་བསྟུན་པ་འབུམ། དེ་ནས་རྒྱུད་སྡེ་བཞིའི་བླ་མེད་རྣམས་སྐུའི་སྟོད་ལ་གཞུག ཐུགས་ཀར་པཉྩ་འམ་སྐུ་གཟུགས་བྱིན་རླབས་ཅན་གཞུག་པར་འདོད་ཀྱང་རིགས་མི་མཐུན་དུ་འགྱུར་མི་འགྱུར་བ། ན་བཟའ་ཀླུབས་ཏེ། རྟེན་དེ་ཉིད་ཀྱི་ཞལ་ཕྱོགས་དང་མཐུན་པར་གཞུག དེ་ནས་རྣལ་འབྱོར་རྒྱུད། སྤྱོད་རྒྱུད།
བྱ་རྒྱུད་རྣམས་དང་། མདོ་གཟུངས་ཀ་ཐོ་ཁ་བྱང་གི་རིམ་པ་མ་འཁྲུགས་པའི་དབུ་རྣམས་ཡར་བསྟན། གཟུངས་ཞེང་ཆེ་བ་རྣམས་དབུ་གཡས་སུ་བསྟན་པའི་ཕྲད་གཟུངས་བྱས་ཏེ་སྐྱིལ་ཀྲུང་གི་སྐུ་ངོ་བོའི་ཆ་ལ་རྫོགས་པར་བཞུགས་ཤིང་། དེ་ནས་པད་གཟུངས་ལ་ཆོས་སྐྱོང་གཙོ་འཁོར། ནོར་ལྷ། ཕྱོགས་སྐྱོང་། རྒྱལ་ཆེན། ལྷ་ཆེན། ཀླུ་ཆེན། འཇིགས་བྱེད།
གཟའ། རྒྱུ་སྐར་སོགས་ཀྱི་སྔགས་སྨོན་ལམ་ཤིས་བརྗོད་དང་བཅས་པ་སོ་སོར་ཁ་བྱང་དང་མཐུན་པར་གཞུག གཟུངས་འཁྲུགས་པ་སོགས་ཀྱི་ཉེས་པ་སེལ་བར་གྲགས་པའི་རིག་པ་ཕུག་རོན་གྱི་གཟུངས་དང་། གསེར་འོད་ནས་གསུངས་པའི་ཐོག་སྲུང་ཡང་འདིར་འཇུག་གོ ། དེ་མཚམས་དར་གྱིས་བཅད་པའི་ཁར་རིན་པོ་ཆེ་ལྔ་ལ་སོགས་པ་ཁ་བསྐོང་སྙོམས་པ་ཞིག་བཀྲམ་ནས། དེའི་ཁར་གནོད་སྦྱིན་འཁོར་ལོ་ན་བཟའ་སེར་པོ་དང་བཅས་པ་ཕོ་འཁོར་སྟེང་། མོ་འཁོར་འོག གཙོ་བོའི་སྔགས་ཀྱི་དབུ་མདུན་ཕྱོགས་སུ་འོང་བར་བྱས། དེའི་ཁར་སྐྱེ་མཆེད་བྱིན་རླབས་སུ་ཡོད་པའི་གདན་བྱིན་རླབས་ཀྱི་སྔགས་བཞུགས་པའི་སྟེང་དུ་འབྲུ་སྨན། གོས་དར།
ཟས་སྣ་ཚོགས་ཀྱི་ཐུམ་བུ་སྔར་སྟ་གོན་བྱས་པ་རྣམས་དམ་དུ་གཅེར། སྟོད་སྨད་བྱིན་གྱི་བར་བར་དུ་སྤོས་ཀྱི་ཐུམ་བུ་ཆུང་ངུས་ཀྱང་ཞིབ་ཏུ་གཅེར་ནས་ཅུང་ཟད་མི་ཁྲོལ་བའི་ཚགས་དམ་དུ་བྱེད་པ་ནི་ཤིན་ཏུ་གལ་ཆེ་ཞིང་། དེའི་ཁར་ཡང་འོག་གཞི་བྱིན་རླབས་ཀྱི་སྔགས་གཞུག དེ་ནས་མཚམས་དར་ཁ་དོག་བཟང་པོས་གཡོགས་ཏེ། ཨོཾ་དྷ་ཏུ་གརྦྷ་ཡ་སྭཱཧཱ། ཞེས་པ་བརྗོད་བཞིན་པས་སྡོམ་ར་བསྒྲིགས་པར་བྱའོ། ། ཡང་རྟེན་སྐུ་ཚད་ཕྲ་མོ་ལ་གཟུངས་ཐམས་ཅད་མ་ཆུག་ན་མདོར་བསྡུས་པའི་ལག་ལེན་ཀྱང་འདི་ལྟར་བྱ་སྟེ། སྲོག་ཤིང་ལ་ཁོང་སེང་མི་ཐུབ་པས་གྲུ་བཞིར་བྱས་པའི་རྩེར་རྣམ་རྒྱལ་གྱི་སྙིང་པོ་ཨོཾ་བྷྲུྃ་སྭཱཧཱ། ཨོཾ་ཨ་མྲྀ་ཏ་ཨ་ཡུརྟ་དེ་སྭཱཧཱ། ཞེས་པ་ཙམ་དང་།
དབུས་སུ་ཨོཾ་སརྦ་བིདྱ་སྭཱཧཱ་དང་། རྩ་བར་ཨོཾ་སུ་པྲ་ཏྲིཥྛ་བཛྲ་ཡེ་སྭཱཧཱ། ཞེས་པ་ཤོག་བུའམ་སྲོག་ཤིང་ཉིད་ལ་ཡི་གེ་ཕྲ་མོར་བྲིས་པས་ཀྱང་རུང་། སྐྱེ་མཆེད་བྱིན་རླབས་ཀྱང་རྣམ་གྲངས་གང་ཡང་རུང་བ་རེ་རེ་སྲོག་ཤིང་ལ་དཀྲིས་པ་ཞལ་རས་ཀྱི་ཐད་དུ་འོང་བ་བྱ། བྱིན་རླབས་རྟེན་ཀྱང་གཙོ་ཆེ་བ་གཞུག་ཅིང་། བླ་མའི་སྐུ་ཡིན་ན་རང་རང་གི་ཐུགས་དམ་གྱི་གཙོ་བོ་གང་ཡིན་གྱི་བརྒྱུད་པའི་མཚན་སྔགས། ཡི་དམ་ཆོས་སྐྱོང་རྟེན་འབྲེལ་སྙིང་པོ་རྣམས་སྣ་རེ་གཞུག གང་ལ་དམིགས་པ་དེ་ཉིད་ཀྱི་སྨོན་ལམ་དང་ཤིས་བརྗོད་ཀྱི་བརྒྱན་པ་བྱ། གནོད་སྦྱིན་འཁོར་ལོའང་མ་ཤོང་ན་གསར་དུ་འབྲི་བའམ། སྤར་མ་འདི་ཉིད་ཀྱི་མཐའ་ནས་ཅུང་ཟད་བཏབ་པས་ཀྱང་མི་འགལ།
ཡང་ཇོ་བོ་རྗེའི་དབུ་ཞྭའི་ནང་ནས་རྙེད་པའི་འཁོར་ལོ་ལ་ཛྃ་དགུ་དང་བྃ་དགུ་བྲིས་པ་སྣང་གསུངས་བས་བསྡུས་པ་དེ་ཙམ་ཡང་རུང་བའོ། ། ཟས་སྣ་ཚོགས་སོགས་སྣ་ཚིམ་གྱིས་དམ་དུ་གཅེར། མཚམས་དར་དང་སྡོམ་ར་སྔར་བཞིན་ནོ། ། ཡང་ཡི་དམ་གྱི་སྐུ་ལ་སྲོག་ཤིང་སྔར་བཞིན་ལ། སྐྱེ་མཆེད་བྱིན་རླབས་ཀྱི་སྔགས་ཀྱང་རྒྱུད་སྡེ་གང་ཡིན་དང་མཐུན་པ་བྱེད། ཡི་དམ་དེ་རང་གི་དབང་བཤད་བཀའི་བརྒྱུད་པ་དང་མཐུན་པའི་བླ་མའི་མཚན་སྔགས་དང་། ཡི་དམ་དེ་རང་གི་སྙིང་པོ་སོགས་སྔགས་རྒྱས་བསྡུས་ཇི་ལྟར་རིགས་པ་དང་། གནོད་སྦྱིན་འཁོར་ལོ་སྔར་བཞིན་གཞུག ཡང་ཐུབ་པའི་སྐུ་ཡིན་ན། སྲོག་ཤིང་སྔགས་བཅས་དང་སྐྱེ་མཆེད་བྱིན་རླབས་སྔར་བཞིན་ལས།
ཤཱཀྱ་ཐུབ་པ་ཉིད་ཀྱི་མཚན་བརྒྱ། སྟོང་ཕྲག་བརྒྱ་པ་གཟུངས་བར་འགྱུར་བ། བརྒྱད་སྟོང་པ་གཟུངས་པར་འགྱུར་བ་སོགས་ནས་ཇི་ལྟར་མཚམས་པར་གཞུག་ཅིང་། བཟོད་པ་དཀའ་ཐུབ་དམ་པ་སོགས། རྣམ་གཟིགས་ཀྱི་གསོ་སྦྱོང་ཤླཽ་ཀ་གཅིག སྡིག་པ་ཅི་ཡང་མི་བྱ་སོགས་ཐུབ་པ་ཉིད་ཀྱི་གསོ་སྦྱོངས་ཤླཽ་ཀ་གཅིག ཡེ་དྷརྨཱ་གནོད་སྦྱིན་འཁོར་ལོ་དང་བཅས་པ་སྔར་བཞིན་དང་། དེ་བཞིན་དུ་ཆོས་སྐྱོང་གི་སྐུ་ཡིན་ན་སྲོག་ཤིང་སྔགས་བཅས་ཀྱི་ཁར་ཆོས་སྐྱོང་དེ་རང་ལ་མངའ་བསྒྱུར་བའི་བླ་མའི་མཚན་སྔགས། ཆོས་སྐྱོང་རང་གི་རིགས་བདག་ཡི་དམ་གང་ཡིན་དེའི་སྙིང་པོ། ཆོས་སྐྱོང་ཉིད་ཀྱི་སྙིང་པོ།
མགོན་པོ་སྤྱིའི་སྔགས། རྡོ་རྗེ་གུར་གྱི་རྒྱུད་ནས་གསུངས་པ་ཆོས་སྐྱོང་གི་དམ་བརྡར་བའི་སྔགས་སུའང་གྲགས་པ་ཤཱ་ས་ན། སྤེལ་ཚིག་ཇི་ལྟར་འདོད་པ། གནོད་སྦྱིན་འཁོར་ལོ། རིན་པོ་ཆེ། འབྲུ་ཟས་སྣ་ཚོགས་ཅི་ལྟར་འཚམས་པ་སྔར་བཞིན་གཞུག ཡང་ནོར་ལྷའི་རིགས་ལའང་སྲོག་ཤིང་སྔགས་བཅས། ནོར་ལྷ་དེ་རང་དང་འབྲེལ་བའི་བརྒྱུད་པའི་མཚན་སྔགས། ཡི་དམ་གྱི་སྙིང་པོ། ནོར་ལྷ་དེ་རང་གི་སྙིང་པོ་ཚར་མང་བ།
གནོད་སྦྱིན་འཁོར་ལོ་སོགས་སྔར་བཞིན་བྱ་སྟེ། སྐུ་ཚད་འབྲིང་པོ་ལ་བྱ་བའི་ཚུལ་ནི། གོང་གི་རིག་པས་རྗེས་སུ་དཔག་པར་སླའོ། ཡང་མཆོད་རྟེན་ལ་ནི་སྲོག་ཤིང་གི་བསྒྲུབ་ཚུལ་སྔགས་དང་བཅས་པ་སྔར་དང་འདྲ་བ་ལས། སྲོག་ཤིང་གི་དཀྱུས་ནི་མཆོད་རྟེན་དང་མཉམ་པར་བྱེད་པ་ཕྱག་ལེན་ཡིན་མོད། འོན་ཀྱང་མཆོད་རྟེན་དངོས་ནི། རྨང་དགེ་ས་ནས་བྲེ་ཕྱིན་ཡིན་པས་གཟུངས་ཀྱང་དེའི་ཁོངས་སུ་ཆུག་པ་དགོས་ཤིང་། འདི་ལ་གཙོ་བོར་སྲོག་ཤིང་གི་སྔགས་རྣམས་རྒྱས་པ་དང་། གཞན་ཡང་གསང་བ་རིང་བསྲེལ། བྱང་ཆུབ་རྒྱན་འབུམ།
གཙུག་ཏོར་དྲི་མེད། རྟེན་འབྲེལ་སྙིང་པོ་རྣམས་རྒྱས་པར་བྱེད་ཅིང་། མཚན་སྔགས། རྒྱུད་སྡེ་བཞི། ཆོས་སྐྱོང་བསྐོར། གནོད་སྦྱིན་འཁོར་ལོ་དང་དབང་བཅས་པ་གོ་རིམ་སྔར་བཞིན་བཞུགས་ཀྱང་ལེགས་ཏེ། ཆེ་ཆུང་ལ་ཇི་ལྟར་འོས་པ་དང་རང་རང་གི་བཞེད་པ་དང་བསྟུན་པས་ནོངས་པའི་གནས་ནི་འགའ་ཡང་མེད་དོ། ། ཡང་ཞར་བྱུང་དུ་བྲིས་སྐུའི་གཟུངས་ཀྱང་འདི་ལྟར་བྱས་ན་ལེགས་ཏེ། དེ་ལ་གླེགས་བམ་དང་བྲིས་སྐུ་ལ་ནི། དེ་ཉིད་ཀྱི་ཐ་མར་རོ་ཞེས་གསུངས་པས་བྲིས་སྐུའི་མཐའ་མར་འབྲི་བར་བཤད་པ་ཡིན།
ཇོ་བོ་རྗེའི་ཐུགས་དམ་མི་འཁྲུགས་པའི་ཐང་ཀ་ལ་དེ་ཉིད་ཀྱི་སྐུའི་མཐའ་བསྐོར་དུ་མི་འཁྲུགས་པའི་གཟུངས་བྲིས་པ་མཐོང་མོད་ཀྱང་། ད་ལྟར་གྱི་རྣམས་ལ་ནི་དེ་ལྟར་བྱེད་པ་མི་བདེ་བར་སྣང་བས། སྐུ་གཟུགས་ཀྱི་དཔྲལ་བ། མགྲིན་པ། ཐུགས་ཀ་རྣམས་སུ་ཨོཾ་ཨཱཿཧཱུྃ་དང་། ལྷ་གང་ཡིན་དེའི་མཚན་སྔགས། སརྦ་བིདྱ་བཛྲ་ཨ་ཡུ་ཥེ། ཡེ་དྷརྨཱ། བཟོད་པ་དཀའ་ཐུབ་ཀྱི་ཚིགས་སུ་བཅད་པ་རྣམས་སྐུའི་ཆ་ལ་བཞུགས་པ་དང་། སྨོན་ལམ་ཤིས་བརྗོད་དང་བཅས་པས་ལེགས་པར་འགྲུབ་མོད།
རྒྱས་པར་ན། མཆོད་རྟེན་དང་གཟུངས་མང་དུ་བྲི་བའང་སྣང་བ་ལ་བཤད་པའི་ཁུངས་མ་མཐོང་ཡང་འགལ་བའང་མ་མཆིའོ། དེ་དག་གི་ནང་གཞུག་འབུལ་བའི་རིམ་པ་རྒྱས་བསྡུས་ལག་ལེན་བཀླགས་པས་གྲུབ་པ་ཞིབ་ཅིང་གསལ་བར་བསྟན་ནས། ད་ནི་གསུམ་པ་འཕྲོས་དོན་དོག་པའི་མཐའ་སྤྱད་པ་ནི། རྟེན་རྣམས་ཀྱི་ནང་བཞུགས་ཀྱི་ཚུལ་ལ་གོང་དུ་སྨོས་པ་ལས་ཧ་ཅང་གི་རྒྱས་པ་རབ་གནས་ཀྱི་རྒྱ་གཞུང་རྣམས་སུ་མི་འབྱུང་བ་དང་། རྟེན་ལི་མ་རྣམས་ལ་ནང་ཞུགས་མེད་པ་ཤས་ཆེ་བས་ན། འདི་དག་ལ་ཆེ་ཆེར་དགོས་པ་ཡང་མི་མངོན་མོད་ཅེ་ན། རྒྱུད་དུ་གསུངས་པ་འདི་ནི། ནང་ཞུགས་ཀྱི་ཁུངས་ཆེན་པོར་འགྱུར་བ་དང་། དཔལ་འཇིགས་མེད་ཞབས་ཀྱི་གཞུང་དུའང་གསལ་བར་འབྱུང་བ་དང་།
མདོ་སྡེ་མང་པོར། དེ་བཞིན་གཤེགས་པའི་སྐུ་དང་རིང་བསྲེལ་གྱི་སྙིང་པོ་ཅན་ལ་མཆོད་པའི་བསྔགས་པ་ཡང་ཡང་གསུངས་པ་དང་། རིང་བསྲེལ་ཡང་སྒྲ་ཡངས་པར་ན་རྣམ་པ་ལྔར་གསུངས་པ་གྲངས་མ་ཐག་པ་རྣམས་ཀྱི་ནང་ཞུགས་ཀྱི་རིམ་པ་དགོས་པར་གྲུབ་མོད། འོ་ན་རྒྱ་གར་གྱི་ལི་མ་རྣམས་ལ་མེད་པ་ཤས་ཆེ་བ་ཅི་སྙམ་ན། བདེན་མོད་ཀྱི། ལི་མ་མཆོག་འགའ་ཟུང་ལ་ནི་ནང་ཞུགས་སྡོམ་ར་དང་བཅས་པ་རྒྱ་གར་གྱི་བཟོ་མ་ཉམས་པ་འབྱུང་བ་དང་། ཁ་ཆེའི་ལི་མ་ལ་སོགས་པ་ལའང་ནང་ཞུགས་རྣམས་སྐུའི་རྒྱབ་ནས་ཕུལ་ཏེ་པད་གདན་བཏང་སྙོམས་སུ་བྱས་པ་འབྱུང་ལ། ལ་ལ་ཡུན་རིང་པས་ཆུད་ཟོས་པ་དང་། ཁ་ཅིག་ནི་གར་བུ་ལུགས་སུ་བླུག་པས་སྐུ་ལ་ཁོང་སང་མེད་པ་དང་། ཕལ་ཆེར་ནི་དེ་བཞིན་གཤེགས་པའི་སྐུ་བརྙན་ནི་ཆེ་ཆུང་དང་།
རྒྱུ་ཅི་ལས་རིགས་ཀྱང་རུང་སྟེ་ཕྱག་ཚད་དང་ལྡན་པ་ཞིག་ཡིན་པ་གཞིར་བཞག་ལ། ཡེ་ཤེས་པ་བཞུགས་པར་འོས་པ་ནི་ནང་ཞུགས་ཀྱི་རིམ་པ་ལ་མ་ལྟོས་པ་ཉིད་ཀྱི་དབང་དུ་མཛད་ཀྱི། ངེས་པར་ནང་ཞུགས་མི་དགོས་པའི་དབང་གིས་ནི་མ་ཡིན་ལ། འདིར་ནི་ནང་ཞུགས་ཀྱི་རིམ་པ་མེད་མི་རུང་ཡིན་ཏེ། བོད་ཀྱི་འབུར་སྐུ་བསྒྲུབ་ཚུལ་ལྟར་ན། ནང་ཤིན་ཏུ་ཡངས་པར་ཡོད་པས་ནང་དུ་རྟེན་གྱི་རྣམ་པ་ཇི་ལྟར་བཞུགས་པ་མང་བ་དེ་ལྟར་རྟེན་བྱིན་ཆེ་ལ། དེར་མ་ཟད་འདི་ལྟ་བུའང་རྟེན་དེ་མཆོད་པའི་གནས་སུ་བསྒྲུབ་བྱེད་དུ་འགྱུར་བས། རབ་གནས་ཞེས་བྱ་བའི་རྣམ་པ་གཅིག་ཏུ་འོང་ངེས་གསུང་བ་ནི་མེད་དེ། གོང་དུ་སྨོས་པའི་དཔུང་བཟང་གི་རྒྱུད་ཚིག་གི་ནི། ནང་ཞུགས་ཁོ་ནས་ཀྱང་རྟེན་དེ་མཆོད་ཡུལ་ཁྱད་པར་ཅན་དུ་འགྱུར་བ་བསྟན་པས་སོ། །
ཡང་ཁ་ཅིག་སྲོག་ཤིང་འབུལ་བ་ནི་མཆོད་རྟེན་ལས་གཞན་པའི་སྐུ་གཟུགས་ལ་མི་དགོས་སོ་ཞེ་ན། སྲོག་ཤིང་གཙོ་ཆེར་མཆོད་རྟེན་ལ་གསུངས་པར་མ་ཟད། རིང་བསྲེལ་རྣམ་པ་ལྔའང་གཙོ་ཆེར་མཆོད་རྟེན་ལ་གསུངས་མོད་ཀྱང་། དཔུང་བཟང་གི་རྒྱུད་ཚིག་གི་ཟུར། གཟུགས་སམ་ཞེས་པ་ལུགས་མ་སོགས་ཀྱི་སྐུ་གཟུགས་ལ་མཁས་པས་བཀྲལ་བ་དོན་ལ་ཞུགས་པ་དང་། མཆོད་རྟེན་ལ་སྲོག་ཤིང་དང་རིང་བསྲེལ་གྱི་རྣམ་པ་ཇི་སྙེད་མང་བ་དེ་སྙེད་དུ་མཆོད་ཡུལ་ཁྱད་པར་ཅན་དུ་འགྱུར་བ་ཉིད་སྐུ་གཟུགས་ལའང་མཚུངས་པས། སྐུ་གཟུགས་ལ་ངེས་པར་མཛད་པ་ནི་མཁས་པའི་ཕྱག་ལེན་ནོ། ། ཡང་ལ་ལ་དག་སྲོག་ཤིང་གི་རྩ་དབུ་མ་མཚོན་པས་གཡས་གཡོན་དུའང་རོ་རྐྱང་མཚོན་པའི་དུར་བ་དང་། ཀུ་ཤ་གཞུག་ཅེས་པ་ལ་ནི་ཁུངས་ཅི་ཡང་མི་སྣང་ངོ་། ། ཡང་བྱིན་རླབས་ཀྱི་རྟེན་གཞུག་པའི་ཚུལ་ལའང་དོགས་པའི་གནས་འདི་སྙེད་གཅིག་དཔྱོད་དགོས་ཏེ།
དེ་བཞིན་གཤེགས་པའི་སྐུ་གདུང་རིང་བསྲེལ་དང་ཞེས་སོགས་ལྔ་ཀ་ལ་དེ་བཞིན་གཤེགས་པའི་སྒྲ་སྦྱོར་དགོས་པས། སྐུ་བལ་གྱི་རིང་བསྲེལ་ཀྱང་སངས་རྒྱས་ཀྱི་དབུ་སྐྲ་དང་ཕྱག་སེན་སོགས་ལྟ་བུ་ལ་དགོངས་པ་དང་། དེ་ལ་བརྟེན་ནས་སྔོན་གྱི་བླ་མ་དག་གི་ས་མ་ཐོབ་པའི་གང་ཟག་གི་རུས་པ་སཙྪ་ཆོ་ག་བཞིན་བཏབ་ནས་འཇུག དེ་ལྟར་མིན་ན་གང་ཟག་དེ་ཉིད་ལའང་གནོད་པར་གསུངས་པ་དང་། བཀའ་གདམས་པའི་ཡི་གེ་རྙིང་པ་ཇོ་བོའི་གསུང་བྲིས་པར། གང་ཟག་མཆོག་མ་ཡིན་པའི་རུས་པ་སྐུའི་སྟོད་དུ་བཅུག་ན་དུར་ཁྲོད་ལྟ་བུར་འགྱུར་བས་སྐུའི་སྨད་དུ་འཇུག་ཅེས་འབྱུང་བ་དང་། རྡོར་ཕྲེང་དུ་དེས་ཁྲུས་བྱས་པའི་གདུང་ལ་དཀྲིས་ནས་ཞེས་པའང་དོན་གྱི་གཅིག་ཏུ་འདྲེས་རུང་བས། བླ་མ་དམ་པ་དངོས་གྲུབ་མཆོག་བརྙེས་པའི་གདུང་། དབུ་ལོ། ཕྱག་སེན་སོགས་ཁྲུས་གསོལ་ལེགས་པར་བྱས་ནས་བརྒྱུད་རིམ་མམ་སྔ་རིམ་ཀྱི་བཞུགས།
ཡང་དམ་ཚིག་གི་སེལ་དང་། ཐུགས་མི་མཐུན་པ་ལྟར་སྣང་བའི་རིགས་རྣམས་ལྷན་ཅིག་ཏུ་མི་གཞུག་ཅིང་། ཕྱི་ལྷམ་དང་། ན་བཟའ་དྲི་མ་ཅན་དང་། གསང་ཆབ་རིལ་བུའི་རིགས་སོགས་ཀྱང་མ་བཅུག་པ་ལེགས་གསུངས། ཡང་གང་ཟག་མཆོག་མ་ཡིན་པ་དང་། རང་གི་ཕ་མ་ལ་སོགས་པའི་རུས་བུ་སྐུའི་སྨད་ཀྱི་ཆ་ལ་ཞུགས་ཀྱང་མི་འགལ་བ་ལྟ་བུ་ཞིག་སྔར་དྲངས་པའི་ལུང་ཁ་ཅིག་ཏུ་བྱུང་ཡང་། སྤྱོད་རྒྱུད་ནས་འབྱུང་བའི་རུས་ཆོག་ཚུལ་བཞིན་དུ་བྱས་སཱཙྪ་བཏབ། རབ་ཏུ་གནས་པ་བྱས་ཏེ་བཞུགས་པ་ནི་ཤིན་ཏུ་ལེགས་སོ། ། འདི་ལའང་སྐྱེ་བོ་ཐ་མལ་པའི་རུས་པ་ཡིན་ན་སཱཙྪ་བཏབ་རབ་གནས་བྱས་ཀྱང་མཆོད་པའི་གནས་སུ་མི་འགྱུར་རམ་སྙམ་དུ་དོགས་པར་མི་བྱ་སྟེ།

རབ་ཏུ་གནས་པའི་དོན་ནི། ནག་པོ་པས། མཆོག་ཏུ་རབ་ཏུ་གནས་པས་རབ་གནས་ཞེས་བཤད་པའི་མཆོག་ནི་ཡེ་ཤེས་སེམས་དཔའ་བདག་ཉིད་དུ་བསྒྲུབ་པ་དང་། གནས་པ་ནི་འཁོར་བ་ཇི་སྲིད་དུ་བཞུགས་པའི་དོན་ཡིན་ལ། དེས་ན་ཡེ་ཤེས་སེམས་དཔའ་ཇི་སྲིད་བཞུགས་པ་དེ་སྲིད་དུ་མཆོད་པའི་གནས་ཟླ་མེད་པ་སྟེ། དེ་ལྟ་མ་ཡིན་ན་ནི་རབ་ཏུ་གནས་པའི་དགོས་པ་ཡང་མེད་ཅིང་། ཡེ་ཤེས་སེམས་དཔའ་ཉིད་ཀྱང་མཆོད་པའི་ཡུལ་མ་ཡིན་པར་འགྱུར་རོ། ། ཡང་དབང་བརྟུལ་གྱི་དད་པ་ལ་ཡིད་བརྟན་ནས་གང་ཟག་སུ་མཐོང་ཐོད་ཀྱི་རུས་པ་སོགས་བཅུག་པས་ནི་མཆོད་ཡུལ་དུ་མི་འགྱུར་བ་ལྟ་ཞོག དུར་ཁྲོད་ལྟ་བུར་འགྱུར་བ་དག་གང་ཟག་དེ་ཉིད་ལའང་གནོད་པར་འགྱུར་བ་ནི་སྔར་ཡང་བརྗོད་པ་བཞིན་ནོ། ། ཡང་བླ་མ་ལ་སོགས་པའི་མཚན་སྔགས་སྦྱོར་ཚུལ་ལ། ཡི་གེ་གསུམ་དང་སྤེལ་མར་མ་ཟད་ཕྱག་འཚལ་ལམ།
སྐྱབས་སུ་མཆི་ཞེས་པ་སྦྱོར་བར་བཤད་པའང་ཡོད། རྣམ་དབྱེ་གཉིས་པ་དང་བཞི་པའི་སྒྲ་མི་སྦྱོར་བར་ངོ་བོ་ཙམ་གྱི་སྒྲ་དང་། རྡོ་རྗེ་གསུམ་སྤེལ་བ་རྒྱུད་སྡེའི་དགོངས་པར་འཆད་པའང་ཡོད་པ་ལས། འདིར་འདོད་པ་ཕྱི་མ་འདི་དང་མཐུན་པར་བྱས་པའོ། ། ཡང་རྒྱུད་སྡེ་བཞིའི་བཞུགས་ཚུལ་ལའང་སངས་རྒྱས་ཀྱི་གསུང་ལ་བཟང་ངན་མེད་པ་གཏན་ཚིགས་སུ་བྱས་ནས་ཐམས་ཅད་ཅི་བདེ་བར་འབུལ་བའང་སྣང་མོད་ཀྱང་། རྒྱལ་བ་ཉིད་ཀྱི་རྒྱུད་སྡེ་མཆོག་དམན་གྱི་རིམ་པས་གསུངས་པས། རྒྱུད་སྡེའི་རིམ་པ་མ་འཁྲུགས་པ་ཞུགས་པ་ལེགས་པའི་འཐད་པ་མཐའ་ཡས་ཀྱང་འདིར་ཡི་གེས་འཇིགས་པས་མི་སྤྲོའོ། ། ལ་ལ་དག་རྣལ་འབྱོར་ཕོ་མོའི་དབྱེ་བ་ལས་གཡས་གཡོན་གྱི་རིམ་པས་བཞུགས་པར་འདོད་པའང་གསུངས་པའི་སྐབས་ཡོད་པས་འགྲུབ་ན་ལེགས་ཤིང་། ཡང་གནོད་སྦྱིན་འཁོར་ལོ་ལའང་མཁས་པ་དག་རྟེན་གྱི་ནང་དུ་ཞུགས་པ་ལ་ཁུངས་མེད་ཅེས་འདོར་དགོས་པའང་མ་ཡིན་ལ། བྲི་ཐབས་ལ་སོམ་ཉི་ཟ་བཞིན་དུ་གཞུག་དགོས་པའང་མ་ཡིན་གསུང་བ་ལྟར།
རྒྱུད་ཀྱི་དངོས་བསྟན་ལ། གསེར་རམ་དངུལ་ལམ་ཟངས་ཀྱི་བྱང་བུ་ལ་པདྨ་འདབ་མ་བརྒྱད་པའི་དབུས་སུ་ཞེས་སོགས་གསུངས་ནས་ཟ་མ་ཏོག་ཆེན་པོའི་ནང་དུ་བཞག་ལ་ཞེས་པ་ཙམ་ལས་མི་འབྱུང་ཞིང་། གཟུངས་གཞུག་དང་རབ་གནས་ཀྱི་ཆར་མི་གཏོགས་པའི་མེད་དུ་མི་རུང་བའང་མ་ཡིན་ནོ། ། འོན་ཀྱང་ཇོ་བོ་ཨ་ཏི་ཤའི་གསུང་ལས། རྟེན་གྱི་ནང་དུ་གནོད་སྦྱིན་འཁོར་ལོ་བཞུགས་པས་རྟེན་དེ་ཉིད་ལ་མཆོད་པ་བཟང་པོ་འབྱུང་བའི་རྟེན་འབྲེལ་དང་། སྦྱིན་བདག་དེ་ཉིད་ཀྱིའང་ལོངས་སྤྱོད་འཕེལ་བའི་རྟེན་འབྲེལ་དུ་འགྱུར། ཞེས་འབྱུང་བ་བཞིན་བླ་མ་རྣམས་ཀྱི་ཕྱག་ལེན་དུའང་མཛད་པ་ལེགས་སོ། ། འདི་ལའང་བྲི་བྱ་དང་བསྒོམ་བྱའི་རྣམ་དབྱེ་ཕལ་ཆེར་འཁྲུལ་ཅིང་། བླ་མེད་ཀྱི་བྲིས་སྐུ་དཀྱིལ་འཁོར་མའི་རིག་པ་ལྟར་སྣང་གིས་བསླད་པའི་མི་མཐུན་པ་སྣ་ཚོགས་པ་དང་། རྒྱུད་དུ་རྡོ་ར་མེ་རི་དབྱངས་གསལ་ཡེ་དྷརྨཱ་རྣམས་མ་བཤད་པ་ལྟར་མཛད་པ་དང་།
རྡོ་ར་མེ་རི་སྲུང་འཁོར་ཐུན་མོང་མ་ཡིན་པ་དང་། དབྱངས་གསལ་སྔགས་ཀྱི་གཞི་ཡིན་པ་དང་། རྟེན་འབྲེལ་སྙིང་པོ་ཆོས་ཀྱི་རྒྱས་གདབ་ཆེན་པོ་ཡིན་པས་ཡོད་ཀྱང་མི་འགལ་གསུངས་པ་དང་། རྒྱུད་དུ་མོ་འཁོར་སྔོན་ལ་གསུངས་པའི་ཤེས་བྱེད་དུ་བཀོད་ནས་མོ་འཁོར་སྟེང་དང་། གཙོ་བོའི་དབུ་རྒྱབ་ཏུ་བཏོན་པ་སོགས་སྣང་རུང་། འདིར་ཐེག་པ་ཐམས་ཅད་ལ་ཟླ་མེད་པའི་སྨྲ་བ་པོ་ཚད་མར་གྱུར་པ་དཔལ་ཞྭ་ལུ་ལོ་ཆེན་གྱི་རྣམ་བཤད་དང་ཕྱག་ལེན་དུ་འབྱུང་བའི་འཁོར་ལོ་འདི་ཉིད་དཔང་དུ་བྱས་པས་འཁྲུལ་པ་དང་བྲལ་བར་འགྱུར་རོ། ། ཡང་ཁ་ཅིག འདིར་སྟེང་འོག་ཞལ་ཕྱོགས་སོགས་ལ་མི་མཐུན་པས། རྟེན་ཆེན་པོའི་ནང་དུ་འབུར་དོད་ཀྱི་བཞུགས་ཞེས་སྨྲ་བ་རྒྱུད་དུ་འཁོར་ལོའི་རྣམ་པར་གསུངས་པ་ཉིད་མ་གོ་བས་སྨྲ་བ་ལ་དགའ་བ་ཙམ་མོ། ། ཡང་གནོད་སྦྱིན་ཕོ་མོའི་སྐུ་བྲིས་ཏེ་དེའི་ཐུགས་ཀར་སྔར་བཞིན་གཟུངས་བྲི་བ་ནི་མི་འགལ་ཏེ།
འཁོར་ལོའི་ཚུལ་ཉིད་ལའང་སྐུ་གཟུགས་བྲི་བ་ཡོད་པས་སོ། ། དེ་ལྟར་འདིར་རྟེན་གཟུངས་གཞུག་གི་ཚུལ་འདི་བཀླགས་པས་གོ་བ། སློབ་དཔོན་ལ་ལྟོས་མི་དགོས་པའི་ལག་ལེན་དམར་ཁྲིད་དུ་བཀོད་ནས་སྡེ་ཚན་བདུན་དུ་བྱས་ཏེ། དང་པོ་ལ་གཟུངས་གཞུག་གི་ལག་ལེན་ཡི་གེ་འདི། གཉིས་པ་ལ་སངས་རྒྱས་བྱང་སེམས། བླ་མ་བརྒྱུད་པའི་མཚན་སྔགས། བླ་མེད་ཀྱི་གཟུངས་གཙོ་བསྡུས་ལ་ཤོག་བུ་ལྔ་ཚར་གསུམ། གསུམ་པ་ལ་རྣལ་འབྱོར་རྒྱུད་ཀྱི་གཙོ་བསྡུས་ལྔ་ཚར་གཅིག བཞི་པ་ལ་སྤྱོད་རྒྱུད་ཀྱི་སྔགས་གཙོ་བསྡུས་ལ་ཚར་གཅིག ལྔ་པ་ལ་བྱ་རྒྱུད་ཀྱི་སྔགས་གཙོ་བསྡུས་ལྔ་ཚར་གསུམ།
དྲུག་པ་ལ་མདོ་གཟུངས་རྣམས་བྱ་རྒྱུད་ཀྱི་ཕྱོགས་སུ་བསྡུས་ཀྱང་མི་འགལ་ནའང་། འདིར་ཟུར་དུ་བཀོད་པའི་གཙོ་བསྡུས་ལ་ལྔ་ཚར་གཉིས། བདུན་པ་ལ་པད་གཟུངས་ཆོས་སྐྱོང་ནོར་ལྷའི་སྔགས་དང་། སྨོན་ལམ་འདོད་གསོལ། ཤིས་བརྗོད་དང་བཅས་པ་ལ་ལྔ་ཚར་གཉིས་རྣམས་དང་། སྲོག་ཤིང་། གནས་ཡིག གནོད་སྦྱིན་འཁོར་ལོ་དང་བཅས་པ་ཤོག་བུ་ཟུར་དུ་བཀོད་པ་ཡིན་ནོ། ། དེ་ལྟར་རྟེན་ནང་བཞུགས་ཀྱི་རིམ་པ་ལ་མཆོག་ཏུ་མཁོ་བའི་ལག་ལེན་གྱི་ཡི་གེ་རྒྱུད་སྡེའི་རིམ་པ་མ་འཁྲུགས་ཤིང་། ཅི་ལྟར་འབུལ་བའི་ཚུལ་འཕྲོས་དང་བཅས་པ་རྟོགས་སླ་བ་འདི་ནི་སྐུ་གཟུགས་འབུར་དུ་དོད་པ་བཞེངས་སོ་ཅོག་ལ་འཁྲུལ་པ་མེད་པའི་ཆོས་ཀྱི་སྦྱིན་པ་རླབས་པོ་ཆེར་འགྱུར་བ་ལ་དགོངས་ནས་དཔལ་ཕྱོགས་ལས་རྣམ་པར་རྒྱལ་བའི་དགེ་ལེགས་ཀྱི་འདུན་ས་ཆེན་པོ་སྙུག་རི་ལྷ་རྩེའི་ཕོ་བྲང་དུ་བསྒྲུབས་པའོ། །
ཞེས་པ་དེ་རྣམས་ཀྱི་ཆོས་རྗེ་ཞྭ་ལུ་ལོ་ཙཱ་བ་ཆེན་པོའི་དགོངས་དོན་དྲི་མ་མེད་པའི་གསུང་རབ་ལས་འབྱུང་ཚུལ་བཤད་ཟིན་ཏོ།། །། ཡང་རྟེན་གྱི་བྱ་བའི་སྐབས་སུ་ཉེ་བར་མཁོ་བ་ལ་གཙུག་གཏོར་ལ་སོགས་པའི་གཟུགས་རྣམས་མ་ཚང་བ་མེད་པ་བསྟན་པའི་གསུང་རབ་ཁྱད་པར་ཅན་སྐུ་གདུང་གི་རྒྱུད་ལ་བརྟེན་ནས་འཕགས་པ་ཀླུ་སྒྲུབ་ཀྱིས་མཛད་པའི་གཟུངས་ཀྱི་རྩ་བ་མདོར་བསྡུས་པ་ཤིང་རྟའི་སྲོལ་ཞེས་བྱ་བ་ལས་འདི་ལྟར་འབྱུང་སྟེ། བླ་མ་དང་འཇམ་པའི་དབྱངས་ལ་ཕྱག་འཚལ་ལོ། ། མེད་ཐབས་མེད་པའི་གཟུངས་བསྡུས་པ་ལ། ན་མཿ སརྦ་བུདྡྷ་བྷྱ། ཨོཾ་ན་མཿས་མནྟ་བུདྡྷ་ནཾ་ཧཱུྃ་ཧཱུྃ། གཙུག་ཏོར་ལའོ། ། བཛྲ་ཧེ་ཧཱུྃ་ཕཊ྄་སྭཱཧཱ། དབུའི་སྐྲ་ལའོ། །
ཨོཾ་སཏྲཻ་ཡ་དྷི་སརྦ་ཏ་ཐཱ་ག་ཏ་ཧྲི་ད་ཡ་གརྦྷེ་ཛྭ་ལ་དྷརྨཱ་དྷ་ཏུ་གརྦེ་ས་ཧ་ར་ཨ་ཡུ་སཾ་ཤྭ་དྷ་ཡ་པ་པཾ་སརྦ་ཏ་ཐཱ་ག་ཏ་ཧྲི་ད་ཡ་མནྟ་ཏ་ཐཱ་ག་ཏཱོ་ཎི་ཥ་བི་མ་ལེ་བི་ཤུདྷེ་སྭཱཧཱ། ། ཀླད་པ་དུང་ཁང་ལའོ། ཨོཾ་རུ་རུ་ཕུ་རུ་ཏིཥྛ་སིདྡྷེ་ལོ་ཙ་ན་སརྦ་ཨ་དྷ་ས་ནི་སྭཱཧཱ། སྤྱན་གཉིས་ལའོ། ། བཛྲ་ཧོ་ཧཱུྃ་ཕཊ྄་སྭཱཧཱ། མཛོད་སྤུ་ལའོ། ། བཛྲ་ཧོ་ཧི་སྭཱཧཱ། སྨིན་མ་ལའོ། ། བཛྲ་ཧོ་ཧ་སྭཱཧཱ། རྣ་བ་ལའོ། །
ཨོཾ་བཛྲ་དེ་བྱ་ག་ན་ཡེ་སྭཱཧཱ། སྣ་ལའོ། ། བཛྲ་ལོ་ཧཾ་སྭཱཧཱ། མཆུ་ལའོ། ། བཛྲ་ཧོ་ཏ་སྭཱཧཱ། ལྕེ་ལའོ། ། བཛྲ་ཧ་ར་སྭཱཧཱ། མཇིང་པ་ལའོ། ། བཛྲ་ཧོ་རི་སྭཱཧཱ། མགྲིན་པ་ལའོ། །
བཛྲ་ཧོ་བཾ་སྭཱཧཱ། རྩིབས་ལོགས་གཡས་པ་ལའོ། ། བཛྲ་ཧོ་བི་བི་སྭཱཧཱ། རྩིབས་ལོགས་གཡོན་པ་ལའོ། ། བཛྲ་ཧོ་ཤུ་ཤུ་སྭཱཧཱ། སྐེད་པ་ལའོ། ། བཛྲ་ཧོ་བ་སྭཱཧཱ། རྐང་པ་གཉིས་ལའོ། ། བཛྲ་ཧོ་ཨ་བ་སྭཱཧཱ། ལྟེ་བ་ལའོ། །
བཛྲ་ཧོ་བཾ་བཾ་སྭཱཧཱ། གསང་གནས་ལའོ། ། གསུང་གི་རྟེན་གླེགས་བམ་ལ་ནི་རྒྱབ་ཡིག་ཏུ་སྐུ་གསུང་ཐུགས་དང་ཐུགས་རྟེན་འབྲེལ་སྙིང་པོ་བཀོད། ཐུགས་ཀྱི་རྟེན་ལ་སྐུ་གསུང་ཐུགས་དང་སྐུ་ཡི་གེ་བརྒྱ་པ། རྟེན་འབྲེལ་སྙིང་པོའོ། ། ཐུགས་རྣམ་དག་གི་སྙིང་པོ་ནི། ཨོཾ་ཙིཏྟ་སཾ་བྷ་ཝ་སརྦ་དྷརྨཱ་བི་ཤུད་དྷ་སྭཱཧཱ། མེད་ཐབས་མེད་པའོ། ། འགྲོ་རྣམས་བུ་ལྟར་སྐྱོང་མཛད་པའི། ། བླ་མའི་སྐུ་གདུང་དེ་ལ་འདུད། །
སྐུ་དང་མཆོད་རྟེན་རྣམ་གཉིས་ལས། ། སྐུ་ཡི་དབྱེ་བ་ཅུང་ཟད་བཤད། ། བླ་མ་ལ་གུས་གཏོང་ཕོད་ཆེ། ། གཡོ་སྤངས་གདུལ་བྱ་དཀའ་བ་བཟོད། ། སྐྱོ་དུབ་མེད་ཅིང་དོན་དུ་གཉེར། ། དགེ་བ་སྤེལ་བའི་ཐབས་ལ་མཁས། ། དེ་བདུན་ལྡན་པས་སྐུ་རྟེན་བཞེངས། ། སེམས་བསྐྱེད་སྡོམ་ལྡན་དམ་ཚིག་གཙང་། ། དད་ལྡན་དབང་ཐོབ་ཤེས་རྒྱུད་སྦྱོངས། ། ལག་གི་འདུ་བྱེད་མཁས་པ་སྟེ། །
དེ་བདུན་ལྡན་པས་རྟེན་གཟུངས་བཞེངས། ། དེ་ལ་གཟུངས་ཀྱི་བྱ་བ་ནི། ། མཐིང་ཤོག་གྲོ་ཁ་དར་ཤོག་ལ། ། གསེར་དངུལ་སྨན་དང་གླ་བའི་ཆུས། ། བྲི་དང་བྱུག་དང་སྣག་ཚར་བླུག ། དུས་དང་ཚེས་གྲངས་བཟང་གཏད་ལ། ། འབྲི་ལུགས་བདུན་དང་བཀླགས་ལུགས་བརྒྱད། ། ཞི་ཁྲི་སྤྲུལ་སྐུ་འབག་ལ་སོགས། ། རིགས་བྱེད་དགོས་པའི་གཟུགས་རྣམས་ལ། ། རིགས་མཐུན་སྡེབས་དང་འབྱུང་བའི་སྡེབས་ལ་གཅེས་པར་རྩི།
ཕོ་མོའི་གཟུངས་ལ་རྐྱང་ལོག་རྩི། ། གཟུངས་སྔས་པ་ལ་ཉེས་པ་མེད། ། གཟུངས་མེད་ལོ་ཟླ་བཟླས་གྱུར་ན། ། མཁར་ཤོར་བ་ལ་དམག་འདྲེན་འདྲ། ། སྣུམ་ཞེན་པ་ལ་རྩི་སྐུད་འདྲ། ། མཆོད་རྟེན་གཟུངས་རྣམས་མས་ཡར་བཞུགས། ། སྐུ་ཡི་གཟུངས་རྣམས་ཡས་མར་བཞུགས། ། གཟུངས་ལ་རྐྱལ་རྫོངས་བྱས་ན་ནི། ། རྗེ་དཔོན་དམངས་སུ་འབབ་པར་འགྱུར། ། ལོ་བཏུབ་བྱས་ན་བར་ཆད་འབྱུང་། །
འགྲིམས་ནི་གནས་ནི་འཕོ་བར་འགྱུར། ། གཟུངས་མ་ཚང་ན་དབུལ་པོར་འགྱུར། ། དབུའི་གཟུངས་རྣམས་མ་ཚང་ན། ། དབང་པོ་མི་གསལ་ཆེ་ས་འཆོར། ། མགུལ་གྱི་གཟུངས་རྣམས་མ་ཚང་ན། ། སྨྲས་པ་མི་བཙན་བཀའ་མི་ཉན། ། ཐུགས་ཀའི་གཟུངས་རྣམས་མ་ཚང་ན། ། ཏིང་འཛིན་དམིགས་པ་མི་གསལ་འགྱུར། ། སྐུ་སྟོད་གཟུངས་རྣམས་མ་ཚང་ན། ། ལོ་ཉེས་འཁོར་དུ་རང་ངན་ཞིང་། །
བཤེས་གཉེན་མེད་པར་གདུང་ཆད་འགྱུར། ། སྐུ་སྨད་གཟུངས་རྣམས་མ་ཚང་ན། ། སྡོམ་བྲལ་དམ་ཚིག་མི་གནས་ཤིང་། ། ཆོས་སྐྱོང་མི་མགུ་མཐུ་མི་འབྱིན། ། གནོད་སྦྱིན་གཟུངས་རྣམས་མ་ཚང་ན། ། སྲས་མི་འཕེལ་ཞིང་ཆུད་ཟོས་འགྱུར། ། གནོད་སྦྱིན་ཕོ་མོ་འཆོལ་པ་ན། ། གདུང་བརྒྱུད་མི་འཕེལ་རིགས་བརྒྱུད་འཆད། ། བྱས་པ་དྲིན་མེད་མི་ཁ་སྡང་། ། ཕྱག་མཚན་རྒྱན་དང་ཆ་ལུགས་ཀྱི། །
གཟུངས་རྣམས་ལེགས་པར་མ་ཚང་ན། ། ཕྱི་ནང་དོན་རྟགས་མི་ལྡན་ཞིང་། ། ཡོན་ཏན་དེ་ལས་ལོག་པའོ། ། སྟོད་གཟུངས་སྨད་གཟུངས་བཞུགས་པ་དང་། ། སྨད་གཟུངས་སྟོད་དུ་བཞུགས་པ་ནི། ། ཆེ་ཆུང་གཉིས་ཀྱི་བྱེ་བྲག་ཡིན། ། རྒྱས་བསྡུས་རྟེན་གྱི་ཚད་དང་སྦྱར། ། གཙང་ཞིང་དག་པ་ཤིན་ཏུ་གཅེས། ། གཟུངས་ཀྱི་རྩ་བ་མདོར་བསྡུས་པ། ། སྐུ་གདུང་རྒྱུད་ལ་རབ་བརྟེན་ནས། །
འཕགས་པ་ཀླུ་སྒྲུབ་ཉིད་ཀྱིས་མཛད། ། གཟུངས་ཀྱི་རྩ་བ་མདོར་བསྡུས་པ། ། དྲི་མ་མེད་པ་ཤིང་རྟའི་སྲོལ་ཞེས་བྱ་བ་རྫོགས་སོ། ། འདི་ཡི་འབྲི་ལུགས་བདུན་ནི། ཁ་ཚངས། རྐྱང་པ། ཁུགས་པ། མུ་མངས། ཐོད་བསྐོར། མུ་ཏིག་འཁྲིགས་སོ། །
ན་མཿས་མནྟ་བུདྷ་ནཾ་མཧཱ་ཙི་ན་ཏྱདཱ། བུདྷ་རུ་བ་ནཾ་ཨོཾ་རེ་སྭཱཧཱ། རིག་པ་ཕུག་རོན་གྱི་གཟུངས་སོ། ། འདི་གསེར་གྱིས་བྲིས་ནས་རྟེན་གྱི་ལྟེ་བར་བཅུག་པས་གཟུངས་མ་དག་པ་དང་མགོ་མཇུག་ལོག་པ་དང་། གོང་འོག་ནོར་བ་དང་། ཉེས་པ་ཐམས་ཅད་སེལ་བར་བྱེད་དོ། ། ཞེས་པ་དེ་རྣམས་ཀྱིས་འཕགས་པ་ཀླུ་སྒྲུབ་ཀྱིས་མཛད་པའི་གཟུངས་ཀྱི་རྩ་བ་མདོར་བསྡུས་པ་ཤིང་རྟའི་སྲོལ་ཞེས་བྱ་བ་ལས་འབྱུང་ཚུལ་བསྟན་ཟིན་ཏོ།། ༈ །།ཡང་རྟེན་གྱི་བྱ་བའི་སྐབས་སུ་ཉེ་བར་མཁོ་བ་དཔའ་བོ་གྲུབ་པའི་རྒྱུད་ནས་གསུངས་པའི་གནོད་སྦྱིན་འཁོར་ལོ་ལ། བྲི་བའི་ཚུལ་དང་བསྒྲུབ་པའི་ཚུལ་གཉིས་ལས། དེ་ཡང་དང་པོ་བྲི་བ་ལ་མི་མཐུན་པ་མང་དུ་སྣང་ཡང་།
སྔ་རབས་ཀྱི་མཁས་པ་ཆེན་པོ་ཤར་ཆེན་ཡེ་ཤེས་རྒྱལ་མཚན་གྱིས་མཛད་པའི་གནོད་སྦྱིན་འཁོར་ལོ་བྲི་ཚུལ་ལས་འདི་ལྟར་འབྱུང་སྟེ། དཔའ་བོ་གྲུབ་པའི་རྒྱུད་ཀྱི་ལེའུ་གཉིས་པ་ནས་གསུངས་པའི་གནོད་སྦྱིན་ཕོ་མོའི་འཁོར་ལོ་འབྲི་བའི་ཐབས་འདི་ལ། དེང་སང་བོད་ཀྱི་དགེ་བའི་བཤེས་གཉེན་རྣམས་ཀྱི་ཡི་གེ་དང་། ཤོག་ཁྲ་མི་འདྲ་བ་མང་པོ་མཛད་འདུག་ནའང་། ཇི་ལྟ་བ་བཞིན་གཏན་ལ་ཕེབས་པ་མ་མཐོང་ནས། ཁོ་བོ་ཅག་གི་བླ་མ་གོང་མ་ཆོས་ཀྱི་སྤྱན་དང་ལྡན་པའི་རྗེ་བཙུན་ཆེན་པོ་རྒྱལ་མཚན་གྱི་མཐའ་ཅན་གྱི་དགོངས་པ་འདི་ལེགས་པར་རྟོགས་ཏེ་དེ་ཤིན་ཏུ་གསལ་བར་བྱ་བའི་ཕྱིར་གཞན་ལ་ཕན་པའི་བསམ་པས་བདག་གིས་ལེགས་པར་བྲི་བར་བྱའོ། ། དེ་ལ་འདིར་དཔའ་བོ་གྲུབ་པའི་བརྒྱུད་པའི་དགོངས་པ། ནོར་མ་གནོད་སྦྱིན་མོ་བརྒྱད་ཀྱིས་བསྐོར་བའི་མོ་འཁོར་དང་། ཛམྦྷ་ལ་གནོད་སྦྱིན་བརྒྱད་ཀྱིས་བསྐོར་བའི་ཕོ་འཁོར་དང་། ཡབ་ཡུམ་གཉིས་སུ་མེད་པའི་འཁོར་ལོ་ལ་བརྟེན་ནས་དངོས་གྲུབ་བསྒྲུབ་པའི་ཚུལ་གསུམ་གསུངས་པ་ལས།
འདི་ནི་ཕྱི་མའོ། ། དེ་ལ་བསྙེན་པ་དང་བཅས་ཏེ་བསྒྲུབ་པ་དང་། བསྙེན་པ་མ་གྲུབ་ཀྱང་འཁོར་ལོ་བཅས་ཏེ་མཉེས་པར་བྱ་བའི་ཆོ་གས་དངོས་གྲུབ་བསྒྲུབ་པའི་ཚུལ་གཉིས་ལས། འདིར་ཕྱི་མའི་དབང་དུ་བྱས་བརྗོད་ན། དེའང་འཁོར་ལོ་བྲི་བའི་གཞི་ནི་གསེར་རམ། དངུལ་ལམ། ཟངས་མའི་བྱང་བུའམ། ཤོག་བུ་ལ་སོགས་པ་ཇི་ལྟར་འོས་པའི་ཚད་དུ་བྱས་པ་གཉིས་ལ་པདྨ་འདབ་བརྒྱད་མཉམ་པ་གཉིས་བྲིས། འདིར་ཡབ་ཡུམ་གཉིས་སུ་མེད་པའི་འཁོར་ལོ་ཡིན་པས། མོ་གཙོ་བོར་གྱུར་པའི་ཚུལ་གྱི་གནས་ཡིན་པས་ཐོག་མར་མོའི་འཁོར་ལོ་བྲི་སྟེ།
དེའང་འབུས་སུ་ནོར་རྒྱུན་མ་དབུ་ནུབ་ཏུ་བསྟན་པའི་ཐུགས་ཀར་ཨོཾ་བ་སུ་དྷ་རི་ཎྱ་སྭཱཧཱ། ཤར་གྱི་འདབ་མ་ལ་དབུ་ཕྱིར་བསྟན་པའི་ཟླ་འོད་མའི་ཐུགས་ཀར། ཨོཾ་ཙཎྜྲ་ཀཎྱེ་སྭཱཧཱ། དེ་བཞིན་དུ་ལྷོར་སྦྱིན་མའི་ཐུགས་ཀར། ཨོཾ་དཏྟ་ཡེ་སྭཱཧཱ། ནུབ་ཏུ་རབ་ཏུ་སྦྱིན་མའི་ཐུགས་ཀར། ཨོཾ་སུ་དཏྟ་ཡེ་སྭཱཧཱ། བྱང་དུ་འཕགས་མའི་ཐུགས་ཀར། ཨོཾ་ཨཱརྻ་ཡེ་སྭཱཧཱ། ཤར་ལྷོར་རབ་ཏུ་བཟང་མོའི་ཐུགས་ཀར།
ཨོཾ་སུ་བྷ་དྲ་ཡེ་སྭཱཧཱ། ལྷོ་ནུབ་ཏུ་སྦས་མའི་ཐུགས་ཀར། ཨོཾ་གུཔྟ་ཡེ་སྭཱཧཱ། ནུབ་བྱང་དུ་མཛེས་མའི་ཐུགས་ཀར། ཨོཾ་དེ་ཝྱེ་སྭཱཧཱ། བྱང་ཤར་དུ་དབྱངས་ཅན་མའི་ཐུགས་ཀར། ཨོཾ་ས་ར་སྭ་ཏྱེ་སྭཱཧཱ། ཞེས་པ་བྲི། དེ་ནི་ཕྱོགས་དང་ལྷ་མ་འཛོལ་བཀོད་པ་གཞི་མི་འགྱུར་བའི་མོ་འཁོར་ཡིན་ལ། དེ་ནས་བྱང་བུ་གཉིས་པའི་ལྟེ་བར།
དབུ་ནུབ་ཏུ་བསྟན་པའི་ཛམྦྷ་ལའི་ཐུགས་ཀར། ཨོཾ་ཛམྦྷ་ལ་ཛ་ལེནྟྲ་ཡ་སྭཱཧཱ། ཤར་གྱི་འདབ་མ་ལ་དབུ་ཕྱིར་བསྟན་པའི་ནོར་བུ་བཟང་པོའི་ཐུགས་ཀར། ཨོཾ་མ་ནི་བྷ་ཏྲ་ཡ་སྭཱཧཱ། དེ་བཞིན་དུ་གཡོན་བསྐོར་གྱི་བྱང་དུ་གང་བ་བཟང་པོའི་ཐུགས་ཀར། ཨོཾ་པུརྞ་བྷ་དྲ་ཡ་སྭཱཧཱ། ནུབ་ཏུ་ནོར་སྦྱིན་གྱི་ཐུགས་ཀར། ཨོཾ་དྷ་ན་ད་ཡ་སྭཱཧཱ། ལྷོར་རྣམ་ཐོས་སྲས་ཀྱི་ཐུགས་ཀར། ཨོཾ་བཻ་ཤྲ་མ་ཎ་ཡ་སྭཱཧཱ།
བྱང་ཤར་དུ་རོལ་པའི་འཕྲེང་བའི་ཐུགས་ཀར། ཨོཾ་ཀཱི་ལི་མཱ་ལེ་ནེ་སྭཱཧཱ། ནུབ་བྱང་དུ་ཛམྦུ་འཁྱིལ་པའི་ཐུགས་ཀར། ཨོཾ་ཙི་པི་ཀུཎྜ་ལི་ནེ་སྭཱཧཱ། ལྷོ་ནུབ་ཏུ་གདོང་གི་དབང་པོའི་ཐུགས་ཀར། ཨོཾ་མུ་ཁེན་དྲ་ཡ་སྭཱཧཱ། ཤར་ལྷོར་སྤྱོད་པའི་དབང་པོའི་ཐུགས་ཀར། ཨོཾ་ཙ་རེན་དྲ་ཡ་སྭཱཧཱ། ཞེས་པ་བྲི། འདི་ནི་ཕྱོགས་མ་འཛོལ་བར་བཀོད་ན་ཕོ་འཁོར་སྟེང་དུ་འཇོག་དུས་ཡབ་ཡུམ་མི་འགྲིག་ཅིང་འཆོལ་ནས་འགྲོ་བས་གཡོན་བསྐོར་དུ་བཀོད་པ་ཡིན་གྱི།
ཕོ་འཁོར་རྐྱང་པ་ལ་འགོད་ལུགས་འདི་མི་བཏུབ་བོ། ། འདི་རྣམས་ཀྱི་སྐུ་མདོག་ལ་སོགས་པ་ནི། ནོར་རྒྱུན་མ་ནི་སྣ་ཚོགས་པདྨ་དང་ཟླ་བའི་གདན་ལ་སྐྱིལ་ཀྲུང་ཕྱེད་པས་བཞུགས་པ། གསེར་བཙོ་མའི་མདོག་ལྟ་བུ། ཕྱག་གཡས་ན་ཤིང་ཐོག་བི་ཛ་པུ་ར་ཀ་དང་བཅས་པའི་མཆོག་སྦྱིན་གྱི་ཕྱག་རྒྱ་ཅན། ཕྱག་གཡོན་པ་ན་འབྲས་ཀྱི་སྙེ་མ་བསྣམས་པ། རིན་པོ་ཆེའི་ཅོད་པན་ཅན། རྒྱན་ཀུན་གྱིས་ཡང་དག་པར་བརྒྱན་ཅིང་། བུད་མེད་ཀྱི་སྒྱུ་མའི་ང་རྒྱལ་གྱིས་འགྱིངས་པ། རིན་པོ་ཆེ་འབར་བ་སྐྱུག་པར་གྱུར་པའི་པདྨའི་གཏེར་ལ་སོགས་པ་ཞབས་ཀྱིས་མནན་པ།
འཁོར་གནོད་སྦྱིན་མོ་རྣམས་ཀྱང་དེ་དང་མཚུངས་པའོ། ། ཛམྦྷ་ལ་ལས་སོགས་པའི་གནོད་སྦྱིན་རྣམས་ནི་གཡོན་པ་རྣམས་ནེའུ་ལེ་འཛིན་ཅིང་། ཕོ་མོའི་ཁྱད་མ་གཏོགས་གདན་དང་སྐུ་མདོག་རྣམས་གནོད་སྦྱིན་མོ་རྣམས་དང་མཚུངས་པར་བྲིའོ། ། ཡང་སྔགས་རྐྱང་པ་འབྲི་ནའང་། གོང་དུ་བཤད་པའི་སྔགས་རྣམས་ཀྱི་གཙོ་མོ་དང་། གཙོ་བོའི་སྔགས་ཡིག་མགོ་ནུབ་དུ་བསྟན་པ་དང་། འཁོར་རྣམས་ཀྱི་ཡིག་མགོ་ཕྱིར་བསྟན་པ་ལ་ཐམས་ཅད་ཀྱི་སྭཱཧཱའི་གོང་དུ། མ་མ་དྷ་ནཾ་དེ་ཧི་དེ་ཧི། ཞེས་པའམ། ཆེ་གེའི་ནོར་དང་།
འབྲུ་དང་། དཔལ་དང་འབྱོར་པ་ལ་སོགས་པ་རྒྱས་པར་མཛོད་ཅིག ཅེས་པ་ལ་སོགས་པའི་སྤེལ་ཚིག་གང་འདོད་པ་བྲིས། ཁ་ཅིག་པད་འདབ་ཀྱི་ཕྱི་རོལ་དུ་མུ་འཁྱུད་རིམ་པ་གསུམ་བྱས་པའི་ནང་མ་ལ་རྟེན་འབྲེལ་སྙིང་པོ་སྤེལ་ཚིག་དང་བཅས་པ་དང་། བར་མ་དང་ཕྱི་མ་ལ་ཨཱ་ལྀ་དང་ཀཱ་ལྀ། དེའི་ཕྱིར་རྡོ་ར་མེ་རི་བྱེད་པ་སྣང་ཡང་། བསྒོམ་དོན་ལ་གཞལ་ཡས་ཁང་གི་དབུས་སུ་པད་མ་འདབ་བརྒྱད་བསྒོམ་པར་རྗེ་བཙུན་ཆེན་པོས་གསུངས་པའི་རྟེན་འབྲེལ་སྙིང་པོ་དང་། ཨཱ་ལྀ་ཀཱ་ལྀ་མེད་ཀྱང་ཆོག་ཅིང་། རྡོ་ར་མེ་རི་ནི་སྲུང་འཁོར་ཡིན་པས་འབྲི་དགོས་པ་འདྲའོ། ། དེ་ལྟ་བུའི་འཁོར་ལོ་རྣམས་ཀྱི་པད་འདབ་དང་ཡིག་འབྲུ་རྣམས་ཁ་སྦྱར་དུ་ཐད་ཀར་འགྲིག་པ་མི་འཆུགས་པར་བྱས་ལ།
འགྲེལ་པར། སྐར་མ་རྒྱལ་ལ་བྲི་ཞིང་དེ་ཉིད་ཀྱི་ཉིན་བར་རབ་གནས་བྱ་བར་གསུངས་པ་ལྟར། འཁོར་ལོ་རྣམས་སྣོད་ཀྱི་སྟེང་དུ་རང་གི་མདུན་དུ་བཞག་ལ། མཆོད་པ་དང་གཏོར་མ་རྒྱ་ཆེན་པོ་བཤམས། བདག་ཡི་དམ་གྱི་ལྷར་བསྒོམ་ལ་བཟླས་པ་ཅུང་ཟད་བྱ། དེའི་ངང་ནས་འཁོར་ལོ་རྣམས་གུ་གུལ་གྱིས་བདུག་ཅིང་། ཡུངས་ཀར་གྱིས་བྲབ། ལས་ཐམས་ཅད་ཀྱི་སྔགས་ཀྱིས་བསངས། སྭཱ་བྷཱ་ཝས་སྟོང་པར་སྦྱངས། སྟོང་པའི་ངང་ལས་བྷྲུྃ་ལས་བྱུང་བའི་གཞལ་ཡས་ཁང་པའི་ནང་དུ་པད་མ་འདབ་བརྒྱད་གཉིས་པོའི་ལྟེ་བ་དང་།
འདབ་མ་རྣམས་ལ་ལྷ་བཅོ་བརྒྱད་པོ་སོ་སོ་རང་རང་གི་གནས་སུ་རང་རང་གི་སྔགས་བརྗོད་པ་ལས་རིམ་པ་བཞིན་དུ་བསྐྱེད་པའམ། ཡང་ན་མོ་འཁོར་གྱི་དབུས་སུ་བྃ་དང་འབྲས་ཀྱི་སྙེ་མ་ལས་ནོར་རྒྱུན་མ་བསྐྱེད་ཅིང་། དེའི་ཚེ་འཁོར་རྣམས་སྐད་ཅིག་གི་བསྐྱེད་པ་དང་། ཕོ་འཁོར་གྱི་དབུས་སུ་ཛྃ་དང་བི་ཛ་པུ་ར་ཀ་ལས་ཛམྦྷ་ལ་བསྐྱེད་ཅིང་། དེའི་ཚེ་འཁོར་རྣམས་ཀྱང་སྐད་ཅིག་གི་བསྐྱེད་པ་གང་རུང་བྱ། སྐུ་མདོག་ལ་སོགས་པ་ནི་གོང་དུ་བཤད་པ་བཞིན་ནོ། ། དེ་ལྟར་དམ་ཚིག་པ་བསྐྱེད་ནས་དེ་དག་གི་གནས་གསུམ་བྱིན་གྱིས་བརླབས། རང་དང་འདྲ་བའི་ཡེ་ཤེས་པ་བཀུག་ལ་བསྟིམ། མཆོད་པ་དང་གཏོར་མ་རྒྱ་ཆེན་དབུལ། བཟླས་པ་ཡང་ཅི་ནུས་བྱ།
མར་དང་སྦྲང་རྩི་དང་ཤ་ཀ་ར་སྦྱར་བའི་ལྡེ་གུས་འཁོར་ལོ་གཉིས་ཁེབས་པར་བསྐུད། དེ་ནས་ཐབས་ཤེས་རབ་གཉིས་སུ་མེད་པ་རྗེས་སུ་ཆགས་པའི་མཆོད་པ་བྱས་པར་བསམས་ཤིང་། རང་རང་གི་ཡབ་ཡུམ་མ་འཁྲུགས་པར་ཡི་གེ་དང་ཞལ་རྣམས་ཐད་ཀར་སྦྱར་ལ་མོའི་འཁོར་ལོ་འོག ཕོའི་འཁོར་ལོ་སྟེང་དུ་དབྱུང་ཞིང་། ཕྱོགས་ཀྱང་མ་འཁྲུལ་བ་ཡོང་བར་བྱས་ལ། སྐུད་པ་སེར་པོས་རྒྱ་གྲམ་དུ་དཀྲིས་ལ། ནང་དུ་འཇོག་པ་ཡིན་ན་ཟ་མ་ཏོག་ཆེན་པོའི་ནང་དུ་མར་དང་། སྦྲང་རྩི་དང་། ཤ་ཀ་རའི་ནང་དུ་ནུབ་པར་བྱས་ཏེ་བཞག བསྒོམ་དོན་ལ་འཁོར་ལོའི་དབུས་ན་གཙོ་མོ་དབུ་ནུབ་ཏུ་བསྟན་པ་དེ་བཞེངས་པར་བསྒོམས་པས།
ཞལ་ཤར་བསྟན་དུ་ཡོང་བ་དེ་ལ་ཛམྦྷ་ལས་གཡོན་ངོས་ནས་འཁྲིལ་བ་དང་། འཁོར་གནོད་སྦྱིན་མོ་རྣམས་དབུ་ཕྱིར་བསྟན་པ་དེ་བཞེངས་པར་བསྒོམས་པས་ཐམས་ཅད་གཙོ་མོ་ལ་ཞལ་ཕྱོགས་ནས་ཡོད་པ་རྣམས་ལ་རང་རང་གི་ཡབ་ཀྱིས་གཡོན་ཕྱོགས་ནས་འཁྲིལ་བས། ཡབ་ཡུམ་གཉིས་སུ་མེད་པར་བསྒོམས་ལ་དུས་རྟག་ཏུ་མེ་ཏོག་དང་གཏོར་མ་ལ་སོགས་པས་མཆོད་ན་དངོས་གྲུབ་གང་འདོད་པ་འབྱུང་སྟེ། རྒྱུད་ལས་འཇིག་རྟེན་གསུམ་གྱི་རྒྱལ་སྲིད་སྩོལ་བར་མཛད་དོ་ཞེས་བྱ་བ་དང་། དེའི་གཏེར་མི་ཟད་ཅིང་འཕེལ་བར་འགྱུར་རོ། ། ཞེས་བྱ་བ་དང་། དངོས་གྲུབ་ཆེན་པོ་བརྒྱད་ཀྱང་སྩོལ་བར་མཛད་ན། གྲུབ་པ་གཞན་ལྟ་སྨོས་ཀྱང་ཅི་དགོས་ཞེས་གསུངས་སོ། ། ཡང་རྟེན་གྱི་ནང་དུ་འཇུག་ན། རྟེན་གྱི་མདུན་དང་འཁོར་ལོའི་ཞལ་ཐད་ཀར་ཡོང་བ་བྱས་ཏེ་ཞབས་བསྡམ་མོ། །
འདི་ལ་ཁ་ཅིག་ཛམྦྷ་ལ་དང་གནོད་སྦྱིན་གཙོ་ཆེ་བའི་དབང་དུ་བྱས་ནས་ཕོ་འཁོར་མོ་འཁོར་ལ་གཙོ་བོ་ཡབ་ཡུམ་གྱི་དབུ་དང་། ཡིག་མགོ་ནུབ་དུ་བསྟན། འཁོར་གྱི་དབུ་དང་ཡིག་མགོ་ཕྱིར་བསྟན་དུ་བྲི། འགོད་ལུགས་ཀྱང་དང་པོ་འབྲི་དུས་ཕོ་འཁོར་ལ་ལྷ་དང་སྔགས་ཤར་ནས་བརྩམས་ཏེ་གཡས་སྐོར། མོ་འཁོར་ལ་ལྷ་དང་སྔགས་རྣམས་ཤར་ནས་གཡོན་བསྐོར་དུ་བྲིས་ནས། ཕོ་འཁོར་སྟེང་དུ་བྱས་ནས་ཁ་སྦྱར་བཞེད་པ་ནི། དང་པོ་འཁོར་ལོ་གཉིས་ཀ་ཁ་གྱེན་དུ་བསྟན་ཡོད་པའི་དུས་སུ་དེ་བཞིན་བཀོད་པས་ཕོ་འཁོར་ཕྱོགས་མ་ལོག་པ་ཡོད་ཅིང་། མོ་འཁོར་གཡོན་བསྐོར་དུ་བྲིས་པས་ཞལ་སྦྱར་བའི་དུས་སུ་ཡབ་ཡུམ་མ་འཛོལ་བར་འགྲིག་ཀྱང་། དེའི་ཚེ་ཤར་ནུབ་མ་གཏོགས་ལྷོར་ཡོང་རྒྱུའི་ལྷ་བྱང་དུ་སོང་བ་སོགས་ལྷ་ཡབ་ཡུམ་བཅུ་གཉིས་ཀྱི་གོ་ས་འཆུགས། བསྒོམ་དོན་ལ་གཙོ་བོ་ཁ་ནུབ་བསྟན་དང་།
འཁོར་ཕོ་ཐམས་ཅད་གཙོ་བོ་ལ་རྒྱབ་བསྟན་པར་སོང་། ཡང་རྟེན་གྱི་ནང་དུ་འཇུག་དུས་རྟེན་གྱི་མདུན་ངོས་ལ་འཁོར་ལོའི་གཙོ་བོའི་དབུ་བསྟན་ནས་བཞེངས་པར་བསྒོམས་པས། རྟེན་གྱི་ཞལ་སྟོན་ཕྱོགས་དང་། འཁོར་ལོའི་གཙོ་བོའི་ཞལ་ལྟ་ཕྱོགས་འགྲིག་ཀྱང་གཙོ་བོ་གང་ཡིན་པའི་མདུན་དེ་དེ་ལུགས་ཀྱི་ཤར་ཡིན་དགོས་ཤིང་། དེ་མདུན་དུ་ཤར་ཕྱོགས་ཀྱི་ལྷ་ཡོང་དགོས་པ་ཡིན་པ་ནུབ་ཕྱོགས་ཀྱི་ལྷ་བྱུང་བས་ཕྱོགས་རྣམས་འཁྲུལ་པ་མངོན་སུམ་གྱི་གསལ་ལོ། ། དེས་ན་བཞེད་ཚུལ་འདི་བློ་ཡུལ་དུ་འཆར་དཀའ་བས། ཤར་ནས་ཀྱང་མངོན་སུམ་གྱི་གནོད་པ་བབས་པས་དཀའ་ལ་ཕན་ཡོན་ཆུང་བ་ཞིག་སྟེ། སྔོན་གྱི་དཔེ་བྲིས་སྙིང་པོ་རྣམས་ལ་མོ་འཁོར་གཡོན་བསྐོར་དང་། ཕོ་འཁོར་གཡས་བསྐོར་དུ་བཀོད་པའི་གནད་འཆུགས་པ་ཡིན་ནམ་སྙམ། ཡང་ཁ་ཅིག་ཕོ་གཙོ་ཆེ་བའི་དབང་དུ་བྱས་ནས།
འཁོར་ལོ་འབྲི་དུས་གཙོ་བོ་ཡབ་ཡུམ་གྱི་དབུ་དང་ཡིག་མགོ་ཤར་བསྟན། འཁོར་རྣམས་ཀྱི་དབུ་དང་ཡིག་མགོ་ནང་བསྟན་དུ་བྱས་འགོད་ལུགས་ལ་མོ་འཁོར་ཤར་ནས་བརྩམས་ཏེ། ལུགས་འབྱུང་དང་། ཕོ་འཁོར་ཤར་ནས་བརྩམས་ཏེ་ལུགས་བཟློག་ཏུ་བཀོད་པས། ཡབ་ཡུམ་མ་འཛོལ་བར་འགྲིག་ཅིང་འདི་ལ་ཁ་སྦྱར་ནས་བཞེངས་པར་བསྒོམ་དུས་ཕྱོགས་ཀྱང་མི་འཁྲུག གཙོ་བོ་ཞལ་ཤར་བསྟན་དང་། ཕོ་འཁོར་རྣམས་གཙོ་བོ་ལ་མདུན་བསྟན་པས་བླུན་པོ་རྣམས་ཀྱིའང་བློ་ངོར་ཤིན་ཏུ་གོ་བདེ་ཞིང་། རྟེན་ཀྱི་ནང་དུ་འཇུག་དུས་བསྒྱུར་ཡང་མི་དགོས་མོད་ཀྱི། སྔགས་དང་ལྷའི་འབྲི་ལུགས་འདི་ལྟ་བུ་སྤྱིའི་རྣམ་གཞག་ཐམས་ཅད་འགལ་ཞིང་གང་ནས་ཀྱང་མ་བཤད་པས། རྟེན་འབྲེལ་འཆུགས་སུ་འཇུག་པའི་སྙད་ཡིན་ཞིང་།
འདི་རྗེ་བཙུན་ཆེན་པོ་བཞེད་ཟེར་བ་ནི་ཆ་མེད་ཀྱི་རྒྱུས་གཏམ་ཡིན་ནོ། ། ཡང་ཁ་ཅིག་ཕོ་གཙོ་ཆེ་བ་ལ་འབྲི་དུས་གཙོ་བོ་གཙོ་མོའི་ཡིག་མགོ་ནུབ་བསྟན། འཁོར་རྣམས་ཕྱིར་བསྟན། ཕོ་འཁོར་གཡས་དང་། མོ་འཁོར་གཡོན་བསྐོར་དུ་བསྐོར་ནས་མོ་འཁོར་སྟེང་དུ་འདོན་པ་ཡོད་དེ། འདིའང་འཁོར་ལོ་རྟག་ཏུ་གནས་དུས། མོ་རྣམས་སྟེང་དུ་ཡོད་དུས་ཐབས་ཤེས་ཀྱི་གནས་ཚུལ་འཆུགས་པས་རྟེན་འབྲེལ་ལ་མི་ཤིས་སོ། ། འདི་ནི་འགའ་ཞིག་གི་རས་བྲིས་ཀྱི་རིག་པ་བཀབ་པ་འདྲ་སྟེ་ཅུང་མི་འདྲའོ། ། ཡང་ཁ་ཅིག་པཎྜི་ཏ་མི་དབང་བཟང་པོ་བཞེད་ཟེར་ནས། ཤིང་པདྨའི་དབྱིབས་ཅན་དགུ་ཕྱེ་མར་བཀས་པའི་ནང་གི་ངོས་རྣམས་ལ་ཡབ་ཡུམ་གྱི་སྔགས་རྣམས་བྲིས་ཏེ།
ཞལ་སྦྱར་བ་སྐུད་པས་བཅིངས་པ་རྣམས། པདྨ་འདབ་བརྒྱད་ལྟེ་བ་དང་བཅས་པ་ལ་འཛུགས་པར་འདོད་དེ། ལུགས་འདི་དཔའ་བོ་གྲུབ་པའི་རྒྱུད་ལ་རྟེན་པར་འདོད་ན། རྒྱུད་ནས་དེ་ལྟ་བུ་མ་གསུངས་པས་མི་འཐད་དམ་བསམ་མོ། ། འོ་ན་ཁྱེད་ཀྱི་ལུགས་ལ་མོ་གཙོ་བོར་བྱས་པས་ཕྱོགས་སྔ་མ་རྣམས་ལ་བཀོད་པའི་སྐྱོན་དེ་དག་མེད་མོད་ཀྱིས། མོ་གཙོ་བོར་གྱུར་པ་འདི་ནི་མི་འཐད་དོ་སྙམ་ན། དེ་ལ་འགལ་བ་མེད་དེ། ། འདིའི་རྒྱུད་ལས། ཡང་ན་གསེར་ལ་སོགས་པའི་བྱང་བུ་ལ། བ་སུ་དྷ་ར་གནོད་སྦྱིན་མོ་དང་བཅས་པ་དང་།
བྱང་བུ་གཉིས་པ་ལ་ཛམྦྷ་ལ་གནོད་སྦྱིན་གྱིས་བསྐོར་བ་ཡང་དག་པ་བྲིས་ལ་ཁ་སྦྱར་དུ་བྱས་ཏེ། ཞེས་གསུངས་ལ། འདིས་ཡབ་ཡུམ་གཉིས་སུ་མེད་པའི་འཁོར་ལོ་ལ་མོ་གཙོ་བོར་གྱུར་བ་བསྟན་ཅིང་། སྒྲུབ་ཐབས་རྒྱ་མཚོ་དང་བརྒྱ་རྩའི་ཛམྦྷ་ལའི་སྒྲུབ་ཐབས་རྒྱས་པ་ལས་ཀྱང་དཔལ་ལྡན་མགོན་པོ་ཛམྦྷ་ལ་ནོར་རྒྱུན་མ་ལ་འཁྱུད་པ་དང་ཅེས་དང་། དེའི་འཁོར་གྱི་སྐབས་ནས་ཀྱང་། ཛམྦྷ་ལ་བཞིན་བསྒོམ་པར་བྱའོ་ཞེས་གསུངས་ཤིང་། འདི་དག་ཀྱང་ཡབ་ཡུམ་གཉིས་མེད་ཀྱི་སྒྲུབ་ཐབས་ཡིན་ལ། ལྷ་གྲངས་མང་ཉུང་མ་གཏོགས་དོན་ལ་ཁྱད་པར་མེད་དོ། ། དེས་ན་རང་གི་ལུགས་ལ་གཙོ་བོ་གཙོ་མོའི་ཡིག་མགོ་ནུབ་ཏུ་བསྟན་པ་དང་། འཁོར་གྱི་ཡིག་མགོ་ཕྱིར་བསྟན་པའི་ཤོག་ཁྲ།
རྡོ་རྗེ་འཆང་ནས་རྗེ་བཙུན་ཆེན་པོའི་བར་དུ་མཐོང་བ་བརྒྱུད་པ་བར་མ་ཆད་དུ་ཡོད་པ་ལ། མོ་གཙོ་བོར་གྱུར་པའི་གནད་མ་ཤེས་པར་འགལ་བར་མཐོང་སྟེ་རང་ལུགས་བཞི་མདོའི་རྩྭ་ལྟར་དོར་ནས། གཞན་གྱི་ལུགས་རྟོགས་པས་བརྟགས་པ་རྣམས་ཚོལ་བ་དང་རྟོགས་དཔྱོད་བྱེད་པ་ནི་རང་ཉིད་ངལ་བ་ཙམ་དུ་ཟད་པས། ཕྱིན་ཆད་འདི་བཞིན་ཉམས་སུ་ལོང་ཅིག ཚུལ་འདི་སྔོན་གྱི་གནོད་སྦྱིན་ཕོ་འཁོར་མོ་འཁོར་གྱི་དཔེ། རྗེ་བཙུན་ཆེན་པོའི་དངོས་སློབ་ཎ་རོ་བནྡྷེ་གཤིན་རྗེའི་ཁུང་མ་མཐོང་བ་ལ་བརྟེན་ནས། རྗེ་བཙུན་ཆེན་པོའི་དགོངས་པ་ཕྱིན་ཅི་མ་ལོག་པར་རྟོགས་ཏེ། ངེས་ཤེས་རྙེད་པའི་བཙུན་པ་ཡེ་ཤེས་རྒྱལ་མཚན་དཔལ་བཟང་པོས་དཔལ་ས་སྐྱའི་གཙུག་ལག་ཁང་དུ་བཀོད་པའི་བསྐུལ་བ་པོ་དང་ཡི་གེ་པ་ནི་སྡོམ་བརྩོན་ཀུན་དགའ་ལེགས་པའོ། ། ཞེས་པ་དེ་རྣམས་ཀྱི་ཆོས་རྗེ་ཡེ་ཤེས་རྒྱལ་མཚན་པའི་གསུང་རབ་ལས་འབྱུང་ཚུལ་བཤད་ཟིན་ནས།། ༈ །།ཡང་རྗེ་རྡོ་རྗེ་འཆང་གི་དངོས་སློབ་དཔལ་གྱི་རྒྱལ་མཚན་གྱི་མཛད་པའི་གནོད་སྦྱིན་འཁོར་ལོའི་མཐའ་དཔྱད་བསྙེན་སྒྲུབ་ཀྱི་ཡིག་སྣ་ལས་འདི་ལྟར་འབྱུང་སྟེ།
དཔའ་བོ་གྲུབ་པའི་རྒྱུད་ནས་གསུངས་པའི་རྟེན་ལ་གཟུངས་རྫོངས། གནོད་སྦྱིན་ཕོ་མོའི་འཁོར་ལོ་འཛུད་པའི་ཚུལ་ལ། པདྨ་འདབ་བརྒྱད་གཉིས་ཀྱི་དང་པོ་ལ་ལྟེ་བར་ཨོཾ་བ་སུ་དྷ་རི་ཡིག་མགོ་ནུབ་བསྟན་གྱི་ཤར་དུ། ཨོཾ་ཙཎྜ་ཀནྡྷེ་སྭཱཧཱ། ཞེས་པ་ཡིག་མགོ་ཕྱིར་བསྟན་དུ། དེ་བཞིན་དུ་པད་འདབ་བདུན་པོ་ལ་རང་རང་གི་སྔགས་མགོ་ཕྱིར་བསྟན་བྲིས། གཉིས་པའི་ལྟེ་བར། ཨོཾ་ཛམྦྷ་ལ་ཛ་ལེནྟྲ་ཡེ་སྭཱཧཱ། ཞེས་པ་ཡིག་མགོ་ནུབ་བསྟན། དེའི་མདུན་ནམ་ཤར་དུ།
ཨོཾ་པུརྞ་བྷ་དྲ་ཡེ་སྭཱཧཱ། མགོ་ཕྱིར་བསྟན། དེ་བཞིན་དུ་འདབ་མ་བདུན་པོ་ལ་རང་རང་གི་སྔགས་བྲི། ཁ་སྦྱོར་དུ་བྱས་ལ་མོ་འཁོར་འོག་དང་། ཕོ་འཁོར་སྟེང་དུ་བྱས་ལ། འཇོག་དུས་ཟླ་བ་ཆུ་ཤེས་མ་དང་རྟེན་གྱི་ཞལ་ཕྱོགས་གཅིག་ཡོང་བ་བྱས་ལ་འཇོག་པ་ནི། རྗེ་བཙུན་ཆེན་པོ་སོགས་སྔ་རབས་ཀྱི་མཁས་པ་རྣམས་ཀྱི་ལུགས་ཡིན་ཅིང་། ཇོ་བོ་བཀའ་གདམས་པ་རྣམས་ཀྱིས་ཀྱང་། ཇོ་བོ་རྗེའི་ལུགས་ཡིན་ཞེས་དེ་ལྟར་ཕྱོགས་གཅིག་ཏུ་བྱེད་པ་ལ། བུ་སྟོན་རིན་པོ་ཆེ་ན་རེ།
འཇོག་ལུགས་དེ་ལ་འཁོར་ལོའི་གཙོ་བོ་ཛམྦྷ་ལ་དང་། རྟེན་གཉིས་རྒྱབ་སྤྲོད་དུ་ཡོང་བས་ཕྱི་ནང་གི་རྟེན་འབྲེལ་མི་འགྲིག་པ་ཡིན་ཞེས་དགག་པ་བྱས་ནས། རང་ལུགས་ལ་འབྲི་ལུགས་སྔ་རབས་པའི་དེ་ཡིན་ལ། འཇོག་པའི་ཚེ་ཟླ་བ་ཆུ་ཤེལ་མ་ནུབ་ཏུ་བཞག་པས་ཕྱི་ནང་གི་གཙོ་བོ་གཉིས་ཞལ་ཕྱོགས་གཅིག་ཏུ་བསྟན་ཡོང་ཟེར་ནས། དེའི་ཡིག་ཆ་ཤོག་གཅིག་མ་བྱས། བླ་མ་དམ་པས་སྐྱོན་དེ་ལྟ་བུ་ཡོང་བར་དགོངས་ནས་བསམ་ཡས་ཀྱི་ཞིག་གསོས་མཛད་དུས་འཁོར་ལོའི་ཡིག་མགོ་རྣམས་ནང་བསྟན་བྱས། དེའི་རྗེས་སུ་འབྲངས་ནས་ཆོས་རྗེ་བྱང་སེང་པས། དབུས་སུ་བ་སུ་དྷ་རི་ཡིག་མགོ་ཤར་བསྟན། དེའི་ཤར་གྱི་ལུགས་སུ་བྱས་ཏེ་ཡིག་མགོ་ངོས་སུ། ཙཎྜ་ཀནྡྷེ་ཡིག་མགོ་ནང་བསྟན།
ཨོཾ་གཉིས་བར་དུ་བྱས་ཏེ་སྔ་མ་དང་ངོ་སྤྲོད་དུ་བྲི། ཕོ་འཁོར་ལ་མགོན་པོ་ཛམྦྷ་ལ་དང་། གང་བ་བཟང་པོའི་གཟུངས་ཀྱང་དེ་བཞིན་དུ་བྱས་ཏེ་ཡིག་མགོ་ཐམས་ཅད་ནང་བསྟན་དུ་བྲི་བའི་ཡིག་ཆ་བྱས། དེའི་རྗེས་འབྲངས་ཐེག་ཆེན་པས། སྤོས་ཁང་པ་རིན་རྒྱལ་སོགས། དེ་ལ་བརྒྱུད་ནས་མཚལ་མིན་པ། ཆོས་ལུང་པ་རྣམས་ཀྱིས་དེ་ལྟར་བྱས་སོ། ། ལོ་ཙཱ་བ་རྡོ་རྗེ་དཔལ་གྱི་མོ་འཁོར་སྟེང་དུ་བསྟན་ཏེ་འཇོག་པ་བྱས་པས། གཙོ་བོ་གཉིས་རྒྱབ་སྤྲོད་ཀྱི་སྐྱོན་ལས་གྲོལ་བ་ཡིན། དེ་ཉིད་འཐད་པའི་དཔེར།
ཀྱཻ་རྡོ་རྗེའི་རས་བྲིས་ཀྱི་དཀྱིལ་འཁོར་ས་ལ་བཀྲམ་ན། བདག་མེད་མ་སྟེང་དུ་ཡོང་བ་ཡིན་ནོ་ཟེར། ས་བཟང་པཎ་ཆེན་པ་དཔོན་སློབ་ཀྱིས། གྲུབ་ན་ལྷ་སྐུར་བཞེངས་ལ་ཞལ་སྦྱོར་བྱས་ལ་གཞུག མ་འབྱོར་ན་ཤིང་ལ་པདྨ་འདབ་བརྒྱད་བྲིས་པའི་འདབ་མ་རྣམས་ཀྱི་སྟེང་དུ། ཤིང་ལྟ་བུ་ལ་པད་འདབ་ཀྱི་གཟུགས་བྱས་པ་གྱེན་དུ་བསླངས་པའི་ལྟེ་བ་ལ་གནོད་སྦྱིན་རྣམས་ཀྱི་གཟུགས་སམ་གཟུངས་བྲིས། ཤོག་བུ་ལ་གནོད་སྦྱིན་མོ་རྣམས་ཀྱི་གཟུགས་སམ་གཟུངས་བྲིས་ཏེ་ཞལ་སྦྱོར་དུ་བྱས་ཏེ་བཞག བར་དུ་རིན་པོ་ཆེ་འབྲུ་ལ་སོགས་པས་བཀང་སྟེ་འཇོག་པ་ཡིན་ཟེར་གསུངས་སོ། ། དེ་རྣམས་རིམ་པ་བཞིན་དུ་མི་འཐད་དེ། བུ་སྟོན་གྱིས།
དེ་ལ་བྲིས་པ་དང་། བསྒོམ་བྱ་གཉིས་ཀ་འགལ་སྟེ། ཟླ་བ་ཆུ་ཤེལ་མའི་གཟུངས་བྲི་བའི་ཚེ་ན་ཡང་ཤར་དུ་བྲིས་ཤིང་། བསྒོམ་བྱ་ཡང་དབུས་སུ་ནོར་རྒྱུན་མ། ཤར་དུ་ཟླ་བ་ཆུ་ཤེལ་མ་ཡོང་རྒྱུ་ཡིན་ལ། ཁྱོད་ཀྱི་ཟླ་བ་ཆུ་ཤེལ་མ་ནུབ་ཏུ་བཞག་པས། ལྷ་བརྒྱད་ཀྱི་ཞལ་ལྷ་ཕྱོགས་འཆུགས་པའི་ཕྱིར་རོ། ། ལྷ་གཉིས་ཀྱི་ཁ་བལྟ་ལུགས་མ་མཐུན་པས་ཕྱི་ནང་གི་རྟེན་འབྲེལ་མི་འགྲིག་ན། ཡབ་ཡུམ་བརྒྱད་ཀྱི་ཞལ་བལྟ་ལུགས་ནོར་བས་ཕྱི་ནང་གི་རྟེན་འབྲེལ་མི་འགྲིག་པ་ཆེན་པོར་ཡང་འགྱུར་བའི་ཕྱིར་རོ། ། ཆོས་རྗེ་བྱང་སེང་པའི་ལུགས་དེ་ནི་འབྲི་ལུགས་དང་འགལ་ཏེ།
ཙཎྜ་ཀནྡྷེ། བ་སུ་དྷ་ར་ཤར་དུ་བྲིས་པར་མ་སོང་གི རྒྱབ་ནུབ་ཏུ་བྲིས་པར་སོང་བ་དང་། དཔའ་བོ་གྲུབ་པའི་རྒྱུད་དུ། གསེར་རམ་དངུལ་ལམ་ཟངས་ཀྱི་བྱང་བུ་ལ་ནོར་རྒྱུན་མ་གནོད་སྦྱིན་མོ་དང་བཅས་པ་དང་། མགོན་པོ་ཛམྦྷ་ལ་གནོད་སྦྱིན་ཕོ་དང་བཅས་པ་བྲིས་ལ་ཞེས་བཤད་པས། གྲུབ་ན་ལྷ་རུ་འབྲི་དགོས་ལ། དེ་ལྟར་དུ་འབྲི་བའི་ཚེ་ན། ལྷ་འབྲི་ན་ཡང་པདྨའི་རྩ་བ་ཕྱོགས་ལ་དབུ་བསྟན་ཏེ་འབྲི་དགོས་པར་འགྱུར་བའི་ཕྱིར་རོ། ། གལ་ཏེ་དེ་ལྟར་དུ་ཁས་ལེན་ནོ་ཞེ་ན།
དེ་ལྟ་བུའི་རས་བྲིས་རྒྱུད་རྒྱ་གཞུང་གང་ནས་ཀྱང་མ་བཤད་པའི་ཕྱིར་དང་། ལུགས་དེ་ལ་པདྨ་ཡང་མགོ་མཇུག་བསྒྱུར་ནས་འབྲི་དགོས་པར་འགྱུར་བའི་ཕྱིར་དང་། དཀྱིལ་འཁོར་ཀྱི་རྟ་བབས་ཀྱང་རྩེ་ནང་དུ་བསྟན་ཏེ་འབྲི་དགོས་པར་འགྱུར་བའི་ཕྱིར་རོ། ། བསྒོམ་བྱ་དང་ཡང་འགལ་ཏེ། ཟླ་བ་ཆུ་ཤེལ་མ་ནོར་རྒྱུན་མའི་རྒྱབ་ཏུ་བསྒོམ་པ་མ་ཡིན་གྱིས། མདུན་དུ་བསྒོམ་པ་ཡིན་པའི་ཕྱིར་རོ། ། སྲུང་འཁོར་སྤྱིའི་ལུགས་དང་ཡང་འགལ་ཏེ། ཞི་རྒྱས་དབང་གསུམ་ལ་ཡིག་མགོ་ཕྱིར་བསྟན། དྲག་པོ་ལ་ནང་བསྟན་བྱེད་པ་སྲུང་འཁོར་སྤྱིའི་ལུགས་ཡིན་པ་ལ། ཁྱོད་ཀྱི་འདིར་ཡིག་མགོ་ནང་བསྟན་བྱས་པས་དྲག་པོའི་སྲུང་འཁོར་དུ་སོང་བའི་ཕྱིར་རོ། །
ལོ་ཙཱ་བ་རྡོ་རྗེ་དཔལ་གྱིས། དེ་ཡང་ལས་མ་གྲུབ་ན། སྤོགས་ཆོག་བྱེད་པར་བཤད་པའི་འཁོར་ལོའི་སྤོགས་ཆོག་ལ་སྟེང་འོག་བརྗེ་བ་ཡིན་ཞིང་། དེ་ཡང་དྲག་ལས་ཡིན་པས་འདིར་མི་འཐད་དོ། ། ཆོས་རྗེ་ས་བཟང་པ་དཔོན་སློབ་ཀྱི་ལུགས་དེ་ཡང་། འཕྲལ་ཁང་རྣམ་པ་འཆར་པོར་སྣང་ན་ཡང་། རྒྱུད་ལས། གསེར་རམ་དངུལ་ལམ་ཟངས་ཀྱིས་བྱང་བུ་ལ་ནོར་རྒྱུན་མ་གནོད་སྦྱིན་མོ་དང་བཅས་པ་དང་། ཛམྦྷ་ལ་གནོད་སྦྱིན་ཕོ་དང་བཅས་པ་བྲིས་ལ་ཡང་དག་པར་ཁ་སྦྱོར། ཞེས་ལས་མྱུར་འགྲུབ་པར་བྱེད་པའི་ཕྱིར་དུ་འཁོར་ལོ་ཁ་སྦྱོར་བྱེད་པར་བཤད་པས།
འཁོར་ལོ་ཁ་སྦྱོར་དུ་མ་སོང་པའི་ཕྱིར། ལས་ལ་ཕན་གནོད་ཀྱི་ནུས་པ་མེད་པས་མི་འཐད་དོ། ། དེས་ན་རྗེ་བཙུན་ཆེན་པོ་སོགས་སྔ་རབས་པའི་ལུགས་དེ་འཁྲུལ་མེད་ཡིན་ནོ། ། འོ་ན་བུ་སྟོན་གྱི་བརྗོད་པའི་སྐྱོན་དེ་གནས་སོ་སྙམ་ན། ཛམྦྷ་ལ་དེའི་དཀྱིལ་འཁོར་གྱི་གཙོ་བོ་ཡིན་ན་སྐྱོན་དེ་ཡོང་དུ་ཆུག་ན་ཡང་། ཛམྦྷ་ལ་དཀྱིལ་འཁོར་གྱི་གཙོ་བོ་ཡིན་པ་ལ་སྒྲུབ་བྱེད་མེད་དོ། ། དེས་ན་ནོར་རྒྱུན་མ་དཀྱིལ་འཁོར་དེའི་གཙོ་བོ་ཡིན་ཏེ། དཔའ་བོ་གྲུབ་པའི་རྒྱུད་ལས། བྱང་བུ་དང་པོ་ལ་ནོར་རྒྱུན་མ་གནོད་སྦྱིན་མོ་དང་བཅས་པ་དང་། བྱང་བུ་གཉིས་པ་ལ་ཛམྦྷ་ལ་གནོད་སྦྱིན་ཕོ་དང་བཅས་པ་འབྲི་བར་བཤད་པས་ཀྱང་འགྲུབ་པ་དང་།
ཀྲི་ཡ་ས་མུཉྩར། ནོར་རྒྱུན་མ་ལ་གནོད་སྦྱིན་ཕོ་བརྒྱད་དང་མོ་བརྒྱད་ཀྱིས་བསྐོར་བའི་དཀྱིལ་འཁོར་བཤད་པ་དང་། སྤྱིར་བོད་དུ་འགྱུར་བ་ལ། ནོར་རྒྱུན་མ་ལ་དེ་རྣམས་ཀྱིས་བསྐོར་བའི་དཀྱིལ་འཁོར་བཤད་ཀྱི། མགོན་པོ་ཛམྦྷ་ལ་ལ་དཀྱིལ་འཁོར་གྱི་གཙོ་བོར་བྱས་པའི་བཤད་པ་མེད་པའི་ཕྱིར་དང་། བྱེ་བྲག་ཏུ་སློབ་དཔོན་ཨ་བྷ་ཡས་སྒྲུབ་ཐབས་རྒྱ་མཚོར་འདིའི་དཀྱིལ་འཁོར་གྱི་འཁོར་དུ་མགོན་པོ་ཛམྦྷ་ལ་ནི་ནོར་རྒྱུན་མ་ལ་འཁྱུད་པའོ་ཞེས་བཤད་པའི་ཕྱིར་རོ། ། ཡབ་ཀྱིས་ཡུམ་ལ་འཁྱུད་པ་མི་འཐད་དོ་སྙམ་ན། སྒྲོལ་མ་ལྷ་བཅུ་བདུན་མའི་དཀྱིལ་འཁོར་གྱི་གཙོ་བོ་ལ་བཅོམ་ལྡན་འདས་དོན་ཡོད་གྲུབ་པས་འཁྱུད་པར་བཤད་པ་དང་། བདེ་མཆོག་མཁའ་འགྲོ་རྒྱ་མཚོར་ཡུམ་རྣམས་དཀྱིལ་འཁོར་གྱི་དབང་ཕྱུག་ཏུ་བྱས་པ་ལ། ཡབ་དཔའ་བོ་རྣམས་ཀྱིས་འཁྱུད་པར་བཤད་པས་མཐོང་རྒྱ་ཆེ་བར་མཛོད་ཅིག
རང་ལུགས་ལ་བསྙེན་པ་དང་། དཀྱིལ་འཁོར་བྲི་ཞིང་བསྒྲུབ་པ་གཉིས་ལས། དང་པོ་ནི། དཀྱིལ་འཁོར་འདིར་དབང་བསྐུར་བ་ཐོབ་བམ། འདིར་དབང་མ་ཐོབ་ན་རབ་མ་རྒྱུད། དེ་མིན་ན་ཕ་རྒྱུད་ཀྱི་དཀྱིལ་འཁོར་གཅིག་ཏུ་དབང་བསྐུར་བ་ཐོབ་པས་ཆོག་ཅིང་། དམ་ཚིག་དང་སྡོམ་པར་ལྡན་པ། ལས་ཀྱི་ཚོགས་རབ་འབྱམས་ལ་མཁས་པའི་སློབ་དཔོན་གཅིག་གིས་ཡིད་དུ་འོང་བའི་གནས་སུ་འདིའི་རྣལ་འབྱོར་བསྒོམ་པ་ནི། རང་བཅོམ་ལྡན་འདས་མ་ནོར་རྒྱུན་མར་གསལ་བའི་ཐུགས་ཁར་ཟླ་བ་ལ་གནས་པའི་བྃ་ལས་འོད་འཕྲོས། ནོར་རྒྱུན་མ་ལྷ་དགུའི་དཀྱིལ་འཁོར་སྤྱན་དྲངས་པ་ལ།
ཕྱག་མཆོད་རྒྱུན་བཤགས་ཡེ་ཤེས་ཀྱི་ཚོགས་བསག་བྱ། སྟོང་པའི་ངང་ལས་པཾ་ལས་པདྨ་དང་ཉི་མའི་དཀྱིལ་འཁོར་གྱི་སྟེང་དུ་ཧཱུྃ་ལས་བྱུང་བའི་ཁྲོ་བོའི་རྡོ་རྗེ་སྔོན་པོ་རྩེ་ལྔ་པ་ཁ་གདེངས་ལྟེ་བར་ཧཱུྃ་གིས་མཚན་པ་ལས་འོད་འཕྲོས་པས་རྡོ་རྗེའི་རྭ་བ་གུར་སོགས་ཐུན་མོང་གི་སྲུང་འཁོར་བརྟན་པ་བསྒོམ། དེའི་ནང་དུ་བྷྲཱུྃ་ལས་རིན་པོ་ཆེ་ལས་གྲུབ་པའི་གཞལ་ཡས་ཁང་མཚན་ཉིད་ཡོངས་སུ་རྫོགས་པ་རྩིག་པ་ཕྱི་ནས་དཀར། སྔོ། དམར། ལྗང་། སེར། ལྷ་སྣམ་ཤར་དཀར། ལྷོ་སེར། ནུབ་དམར།
བྱང་ལྗང་། དབུས་སེར་བ་དང་བཅས་པ་བསྒོམ། དེའི་ནང་དུ་སྣ་ཚོགས་པདྨ་འདབ་མ་བརྒྱད་པའི་ལྟེ་བར་ཟླ་བའི་དཀྱིལ་འཁོར། དེའི་སྟེང་དུ་བྃ་ལས་རིན་པོ་ཆེའི་སྙེ་མ་བྃ་གྱིས་མཚན་པ་ལས། བདག་ཉིད་ལྷ་མོ་ནོར་རྒྱུན་མ་སྐུ་མདོག་སེར་མོ་རིན་པོ་ཆེའི་སྙེ་མ། དེའི་བརླ་གཡས་པའི་སྟེང་དུ་མགོན་པོ་ཛམྦྷ་ལ་གཡས་བི་ཛ་པུ་ཀའི་ཤིང་ཐོག་ཛྃ་གྱིས་མཚན་པ། གཡོན་ནེའུ་ལེ་འཛིན་པ་སོགས་ལྷ་དགུ་རྫོགས་པར་བསྐྱེད། སྐུ་གསུང་ཐུགས་བྱིན་གྱིས་རླབས། ཡེ་ཤེས་པ་གཞུག དབང་བསྐུར་ལ་ཐམས་ཅད་ལ་རིན་ཆེན་འབྱུང་ལྡན་གྱིས་དབུར་བརྒྱན་པར་བསམ་ལ་མཆོད་བསྟོད་བྱ།
དེ་ནས་རང་གི་ཐུགས་ཀར་ཟླ་བའི་དཀྱིལ་འཁོར་གྱི་སྟེང་དུ། བདག་ཉིད་ཇི་ལྟ་བའི་ནོར་རྒྱུན་མ། དེའི་ཐུགས་ཀར་ཟླ་བའི་དཀྱིལ་འཁོར་གྱི་སྟེང་དུ་བྃ་གྱི་མཐར་སྔགས་ཀྱིས་བསྐོར་བར་དམིགས་ལ། ཨོཾ་བ་སུ་དྷ་རི་སོགས་དང་། རང་རང་གི་སྔགས་རྣམས་འབུམ་ཕྲག་བཞི་བཟླས། གཞན་རྣམས་ལ་མ་གྲུབ་ན། གཙོ་མོ་ལ་འབུམ་ཕྲག་བཞི་བཟླས། ཐུན་འཇོག་ཁར་མཆོད་བསྟོད་བྱ། དཀྱིལ་འཁོར་བསྡུས་ལ་གཏོར་མ་བསང་སྦྱང་བྱིན་གྱིས་བརླབ་སྟེ། ལྷ་དགུའི་དཀྱིལ་འཁོར་མདུན་དུ་སྤྱན་དྲངས་པ་ལ་རང་རང་གི་སྔགས་ཀྱི་མཐར་ཨ་ཀ་རོ་བཏགས་པ་གསུམ་གྱིས་དབུལ།
མཆོད་བསྟོད་བྱ། དངོས་གྲུབ་བླང་ངོ་། ། གཉིས་པ་ནི། དེ་ལྟ་བུའི་བསྙེན་པ་སོང་བའི་སློབ་དཔོན་གྱིས། རྒྱལ་ཕུར་འཛོམ་པའམ། མིན་ན་ཡང་སྐར་མ་རྒྱལ་གྱི་ཉིན། གསེར་དངུལ་ལམ། དེ་མིན་ན་ཟངས་ལེབ་བརྡུངས་བྱས་པའི་བྱང་བུ་ལ་གསེར་ཤོག་སོགས་གསེར་གྱིས་ཕྱོགས་གཉིས་ཀ་བྱུགས་པ་ལ་མཚལ་གྱིས་བྲིས། དེའང་མ་འབྱོར་ན་ཤོག་བུ་ལ་སོགས་པའི་གཞི་ཁ་ཆེ་གུར་གུམ་གྱིས་བསྒྱུར། དེ་མ་འབྱོར་ན་བལ་པོ་གུར་རམ།
དེའང་མ་འབྱོར་ན་གི་ཝཾ་བསྲེས། གླ་བ་དང་ཡུངས་བ་སྐྱེར་པ་སོགས་ནི་དྲག་པོའི་རྫས་ཡིན་པས་མི་རུང་སྟེ། འདི་སྦྱིན་བདག་གི་སྟོན་པའི་སྐུ་གསེར་སོགས་ཀྱི་སྐུ་དང་། མཆོད་རྟེན་བཞེངས་ནས་དེའི་ཕྱོགས་སུ་དཔལ་འབྱོར་ཕལ་ཆེར་སོང་ནས་ཕྱིས་སུ་ནོར་མེད་པར་གྱུར་པ་ན་བསྟན་པ་ལ་སྨོད་ཅིང་ལས་རྒྱུ་འབྲས་ལ་སྐུར་པ་འདེབས་པའི་ཉེས་དམིགས་ཡོད་པས་དེ་སེལ་བའི་ཕྱིར་དུ་དེའི་ནོར་རྒྱས་པའི་སྲུང་འཁོར་ཡིན་པས་སོ། ། དེས་ན་སྤེལ་ཚིག་ལའང་། དེ་ལྟ་བུའི་གསེར་གྱི་འཁོར་ལོ་བཤད་པ་ལྟར་བྲིས། གྲུབ་ན་ལྷ་རྣམས་བྲིས། མ་གྲུབ་ནའང་སྲུང་འཁོར་ཀྱི་སྐབས་སུ་སྔགས་ནུས་པ་ཆེ་བར་བཤད་པས། སྔགས་རྣམས་གོང་དུ་བཤད་པ་ལྟར་བྲིས་ལ། རབ་གནས་འཁོར་ལོ་སྤྱི་དང་མཐུན་པར་ཟངས་གཞོང་སོགས་སུ་འབྲས་དཀར་པོའི་སྟེང་དུ་དར་ཟབ་སོགས་དང་ལྷན་ཅིག་ཏུ་བཞག
མཆོད་གཏོར་བཤམས། འཁོར་ལོ་བསང་སྦྱངས། སྟོང་པའི་ངང་ལས་པད་ཟླའི་སྟེང་དུ་འོད་དཔག་ཏུ་མེད་པར་བསྐྱེད་ལ། སྐུ་གསུང་ཐུགས་བྱིན་གྱིས་བརླབ། ཡེ་ཤེས་པ་གཞུག དབང་བསྐུར། རིགས་བདག་གིས་རྒྱས་གདབ། མཆོད་གཏོར་ཞུ་བ་ལས་བྱུང་བའི་འཁོར་ལོར་གྱུར་པར་བསམ་ལ། སྔགས་ཀྱི་ཡིག་འབྲུ་རྣམས་བརྒྱ་རྩ་བརྒྱད་བཟླས། རྟེན་འབྲེལ་སྙིང་པོ་བརྒྱ་རྩ་བརྒྱད་བཟླས་ལ་མེ་ཏོག་དོར།
དེའི་དུས་སུ་ཡོན་བདག་དང་། ལྷ་བཟོ་བ་རྣམས་རྒྱན་དང་གོས་བཟང་པོ་གྱོན་ཞིང་། དཔོན་སློབ་རྣམས་ཁ་ན་མ་ཐོ་བ་མེད་པའི་བསྙེན་བཀུར་གྱིས་ཚིམ་པར་བྱའོ། ། དེ་ནས་གནས་དབེན་པར་ས་གཞི་ཆག་ཆག་བཏབ་པ་སོགས་གད་བདར་བྱ་ཞིང་དྲི་བཟང་བྱུགས། རྒྱས་པའི་ཐབ་ཀྱི་རྣམ་པ་ལྟ་བུ་ཁྲུ་དོས་བསྐོར་བའི་མཎྜལ་གྲུ་བཞི་པ། རེ་ཁ་གཉིས་ཀྱིས་བསྐོར་བ་ཁ་དང་བཅས་པ་ཁ་ཆེས་བསྒྱུར་བའི་རྡུལ་ཚོན་སེར་པོས་བྱ། མ་འབྱོར་ན་ས་སེར་པོ་རང་དགའ་བས་རུང་ངོ་། ། དེའི་དབུས་སུ་མན་ཛི་སོགས་ཀྱི་སྟེང་དུ་རིན་པོ་ཆེའི་སྣོད་ཀྱི་སྟེང་དུ་འབྲུ་དཀར་པོ་དང་། གོས་དར་སོགས་ཀྱིས་བཀང་ལ། འཁོར་ལོ་གཉིས་མར།
སྦྲང་རྩི། ཀ་ར། བུར་དཀར་རྣམས་བསྲེས་ལ་པད་འདབ་རྣམས་ཀྱི་བར་བར་དུ་བྱུགས་ལ། ཕྱོགས་སོགས་མ་ནོར་བར་སྦྱར་ལ། དར་རམ་རས་སེར་པོའི་སྐུད་པས་འཁོར་ལོ་མི་མངོན་པར་དཀྲིས། ཕྱོགས་རྣམས་སུ་མི་ནོར་བའི་མཚན་མ་དང་། སྐུད་སྣེ་རེ་ཡོང་བ་བྱས། སྐུད་སྣེ་རྣམས་ལ་སོ་སོ་ནས་གདགས། རིན་པོ་ཆེས་བཀང་བའི་སྣོད་ཀྱི་ནང་དུ་བཞག སྟེང་ནས་གདུགས་སེར་པོ་ཕུབ།
ཡོལ་བ་དང་བླ་བྲེ་སེར་པོ་ཕུབ། མཐར་ཆུ་གཉིས་སྔོན་འགྲོའི་མཆོད་པ་ལྔ་དང་། འབྲས་དཀར་པོ་ལ་བྱས་པའི་གཏོར་མ། འཁུར་བ། ཤིང་ཐོག་སྣ་ཚོགས། ཀ་ར་སོགས་ཟས་བཟང་དགུ་སྣ་ཚོགས་ཀྱིས་བརྒྱན། དཔོན་སློབ་དགེ་སློང་གཙང་མ་ལྔ་སོགས་དཔོན་སློབ་རྣམས་ཁྲུས་བྱས། འཁོར་ལོའི་མཐར་ཐད་ཐད་དུ་གདན་བཟང་པོའི་སྟེང་དུ་འཁོད་ལ་བསྙེན་པའི་སྐབས་བཞིན་བདག་བསྐྱེད་བསྒོམ། བདག་ཉིད་ཀྱི་དཀྱིལ་འཁོར་བསྡུས་ལ་འཁོར་ལོ་བསང་སྦྱངས། སྟོང་པའི་ངང་ལས་སྲུང་འཁོར་གཞལ་ཡས་ཁང་དང་བཅས་པ་བསྒོམ་པའི་ནང་དུ་འཁོར་ལོའི་པད་འདབ་རྣམས་སྣ་ཚོགས་པད་མ་འདབ་བརྒྱད་དུ་བསམ་པའི་ལྟེ་བ་དང་འདབ་མར་ལྷ་དགུ་རྫོགས་པར་བསྐྱེད།
ཐམས་ཅད་ཀྱི་སྐུ་གསུང་ཐུགས་བྱིན་གྱི་བརླབས། ཡེ་ཤེས་པ་གཞུག རིགས་བདག་གིས་རྒྱས་བཏབ་ལ་མཆོད་བསྟོད་བྱ། རང་གི་སྙིང་ཁ་ནས་སྔགས་ཀྱི་འོད་ཟེར་སེར་པོ་འཕྲོས་པས། འོད་ཟེར་གྱིས་ལྷ་ཐམས་ཅད་ཀྱི་ཐུགས་རྒྱུད་བསྐུལ། མདུན་བསྐྱེད་ཀྱི་ལྷ་ཐམས་ཅད་ཀྱི་ཐུགས་ཀ་ནས་འོད་ཟེར་འཕྲོས། སངས་རྒྱས་བྱང་སེམས་ཐམས་ཅད་ལ་ཕོག་པས་དེ་རྣམས་ཀྱི་ཐུགས་གཉིས་སུ་མེད་པའི་ཡེ་ཤེས་ཕྲིན་ལས་སངས་རྒྱས་ཀྱི་དངོས་གྲུབ་ཐམས་ཅད་སྤྱན་དྲངས། མདུན་བསྐྱེད་ཀྱི་ལྷ་དང་ཡོན་བདག་རྣམས་ལ་ཐིམ་པས་ཡོན་བདག་རྣམས་ཀྱི་ཚེ་དང་། བསོད་ནམས་ཐམས་ཅད་རྒྱས་པར་བསམ་ཞིང་གཟུངས་ཐག་ལ་བརྟེན་ནས་བཟླས་པ་ཅི་ནུས་བྱ། ཐུན་འཇོག་ཁར་མཆོད་བསྟོད་བྱ།
ཞུ་བ་ལས་བྱུང་བའི་འཁོར་ལོ་བསམ་ལ་ཐུན་འཇོག་གོ ། དེ་ཡང་ཞག་བདུན་གྱི་བར་དུ་ཐུན་མ་ཆད་པར་དེ་ལྟར་བསྒོམ་བཟླས་བྱས་པས་ལྟས་བཟང་པོ་རྣམས་འབྱུང་ངོ་། ། གང་ལྟར་ཡང་ཞག་བདུན་བསྒྲུབས་ནས་འཁོར་ལོ་པདྨའི་ནང་དུ་དབུས་སུ་འཁོར་ལོ། ། གཡོན་དུ་སྒོས་ཀྱི་ཆོས་སྐྱོང་དང་། རྟེན་སྲུང་མ་གང་ལ་གཏད་པའི་སྲུང་མའི་སྙིང་པོ་དང་། ཕྱོགས་མཚམས་ལ་ཕྱོགས་སྐྱོང་བཅུའི་སྙིང་པོ་སོགས་པད་གཟུངས་རྣམས་གཅིག་འོག་ཏུ་གཅིག་མ་སོང་པར་བྱས་ལ་ཐ་དད་དུ་བཞག སྟོད་གཟུངས་དང་བར་དུ་དར་གྱི་བཅད་ལ། ཞབས་བསྡོམས་ཏེ་རབ་ཏུ་གནས་པར་བྱའོ། ། ཞེས་པ་དེ་རྣམས་ཀྱི་ཆོས་རྗེ་དཔལ་གྱི་རྒྱལ་མཚན་པའི་གསུང་རབ་ལས་འབྱུང་ཚུལ་བཤད་ཟིན་ཏོ།། ༈ །།ཡང་ཆོས་རྗེ་ཉག་བྲེ་ཡོན་ཏན་འོད་ཟེར་པས་མཛད་པའི་གནོད་སྦྱིན་འཁོར་ལོའི་བྲི་བསྒྲུབ་ཀྱི་ཡི་གེ་ལས་འདི་ལྟར་འབྱུང་སྟེ།
དཔའ་བོ་གཅིག་གྲུབ་ནས་གསུངས་པའི་གནོད་སྦྱིན་ཕོ་འཁོར་མོ་འཁོར་བྲི་ཞིང་བསྒྲུབ་པའི་ཆོ་ག་ལ་གཉིས། སྤྱི་དོན། བསྒྲུབ་ཆོག་གོ ། དང་པོ་རྗེ་བཙུན་གྱི་རབ་གནས་དོན་གསལ་དུ། རྟེན་གྱི་ནང་རྫོངས་བཤད་པའི་མཇུག་ཏུ། དེ་ནས་གནོད་སྦྱིན་མཉེས་པར་བྱེད་པའི་འཁོར་ལོ་ཞབས་བསྡམས་པར་བྱའོ། ། ཞེས་གསུངས་པ་ལ་བརྟེན་ནས་ས་སྐྱ་པའི་བླ་མ་སྔ་རབས་པ་རྣམས་ཀྱིས་གནོད་སྦྱིན་ཕོ་མོའི་དཔེ་བྲིས་རྙིང་པ་དང་། རྟེན་གྱི་ཞབས་བསྡོམས་སུ་བཅུག་པའི་འཁོར་ལོ་རྙིང་པ་རྣམས་ཀྱི་འཁོར་ལོའི་ལྟེ་བར་ལྷ་དང་། སྔགས་ཀྱི་དབུ་ནུབ་བསྟན་དང་། མཇུག་ཤར་བསྟན་དང་།
འདབ་མའི་ལྷ་དང་སྔགས་ཀྱི་དབུ་ཕྱིར་བསྟན། མཇུག་ནང་བསྟན་དང་། མོ་འཁོར་གྱི་པད་འདབ་ཀྱི་ལྷ་སྔགས་གཡས་བསྐོར། ཕོ་འཁོར་གྱི་འདབ་མའི་ལྷ་སྔགས་གཡོན་བསྐོར་དུ་བཀོད་ནས་ཕོ་འཁོར་སྟེང་དང་། མོ་འཁོར་འོག་ཏུ་ཡོད་པར་ཁ་སྦྱར་ནས་རྟེན་གྱི་ནང་དུ་བཅུག་གོ ། དེ་བཞིན་བཀའ་གདམས་པ་རྣམས་ཀྱིས་ཀྱང་འདོད་ཅིང་། ཇོ་བོ་རྗེའི་གདམ་ངག་ཡིན་ཟེར་ཡང་། ས་སྐྱ་པའི་གདམ་ངག་ཕར་བླངས་པ་ཡིན་གྱི། ཇོ་བོའི་གདམ་ངག་མིན་ཏེ། དཔེར་ན་བཀའ་གདམས་པ་རྣམས་ཀྱིས་རྒྱ་ནག་གི་རྩིས་ཀྱི་ནང་ནས་ས་དཔྱད་ཀྱི་རྩིས་དེ་ཚུར་བཀོལ་བ་དང་།
ཇོ་བོ་ནས་བརྒྱུད་པའི་གདམ་ངག་ཡིན་ཟེར་བ་དང་འདྲའོ། ། དེ་དག་ནི་ལོ་དགུ་བཅུ་ཡན་གྱིས་འདོད་པའོ། ། ལོ་དགུ་བཅུ་ཡན་ཆད་ཀྱི་མན་ངག་རྣམས་ཀྱི་འདོད་པ་བརྗོད་པ་ལ། བུ་སྟོན་གྱི་ནང་གཟུངས་རྣམས་ལ་ཞུ་དག་བྱས། གཟུངས་མང་ན་ཕན་ཡོན་ཆེ་གསུངས་ནས་མང་དུ་བཏང་བའི་དུས་སུ་གནོད་སྦྱིན་ཕོ་མོའི་འཁོར་ལོ་ཡང་བརྟག་དཔྱད་མཛད་དེ། སྔ་རབས་པ་རྣམས་ཀྱིས་ཕོ་འཁོར་སྟེང་། མོ་འཁོར་འོག་ཏུ་ཡོད་པ་སྦྱར་ནས། རྟེན་གྱི་ནང་དུ་དབུས་ཀྱི་གཙོ་བོ་ཡབ་ཡུམ་གྱི་མགོ་ནུབ་དང་། མཇུག་མ་ཤར་དུ་བསྟན་ནས་འཇུག་པ་མི་འཐད་དེ། འཁོར་ལོ་ཁ་སྦྱར་ནས་བཞག་པའི་དུས་སུ་དེ་ལྟར་འོང་ཀྱང་།
ལྷར་བསྐྱེད་པའི་དུས་སུ་རྟེན་གང་ཡིན་པ་དེ་ཞལ་ཤར་དུ་སྟོན་པའི་དུས་སུ་ནང་རྫོངས་ཀྱི་གནོད་སྦྱིན་ཛམྦྷ་ལ་གཙོ་བོ་ཡིན་པས་ཞལ་ནུབ་བསྟན་དུ་འགྲོ་བས་རྟེན་འབྲེལ་འཆུགས་པའི་ཕྱིར་གསུངས་ནས། ཁོང་རང་གི་ལུགས་ལ་དབུས་ཀྱི་ལྷ་སྔགས་དབུ་ནུབ་བསྟན་དང་། མཇུག་ཤར་བསྟན། འཁོར་གྱི་ལྷ་སྔགས་ཀྱི་དབུ་ཕྱིར་བསྟན། མཇུག་ནང་དུ་བསྟན། མོ་འཁོར་གཡོན་འཁོར། ཕོ་འཁོར་གཡས་བསྐོར་དུ་བྲིས་ནས་སྟེང་འོག་དུ་ཡོད་པར་ཁ་སྦྱར་ནས། རྟེན་གྱི་ནང་དུ་བཅུག་དུས་དབུས་ཀྱི་ལྷ་སྔགས་ཀྱི་དབུ་ཤར་དང་། མཇུག་ནུབ་ཏུ་བསྟན་པ་བཅུག་པས། རྟེན་གྱི་ཞལ་སྟོན་ཕྱོགས་དང་།
ནང་རྫོངས་ཀྱི་ཞལ་སྟོན་ཕྱོགས་འགྲིག་པ་ཞིག་འོང་བས་ལེགས་གསུང་ཡང་མི་འཐད་དེ། ཤར་གྱི་ལྷ་ནུབ་ཏུ་སོང་བ་སོགས་མཚམས་བརྒྱད་ཀྱི་ལྷ་སྔགས་ཀྱི་སྡོད་ས་ཐམས་ཅད་འཁྲུགས་པས་རྟེན་འབྲེལ་འཆུགས་ཚབས་དེ་ལས་ཆེ་བ་མེད་པའི་ཕྱིར། དཔལ་ལྡན་བླ་མ་དམ་པ་བསོད་ནམས་རྒྱལ་མཚན་པས། གནོད་སྦྱིན་འཁོར་ལོའི་དཔེ་བྲིས་རྙིང་པ་གཅིག་ཏུ། དབུས་ཀྱི་ལྷ་སྔགས་ཀྱི་དབུ་ཤར་དུ་དང་། མཇུག་ནུབ་ཏུ་བསྟན་པར་བྲིས་པའི་དབུ་ཡི་ཕྱོགས་ཀྱི་འདབ་མ་ལ་ཤར་བྱས་པ་ནས་བརྩམས་ཏེ། འདབ་མའི་ལྷ་སྔགས་ཀྱི་དབུ་ནང་དུ་བསྟན། མཇུག་ཕྱིར་བསྟན་དུ་བྲིས་ཤིང་ཕོ་འཁོར་སྟེང་དང་། མོ་འཁོར་འོག་ཏུ་ཡོང་བ་ཁ་སྦྱར་བ་གཅིག་གཟིགས་པ་བཞིན་བྱས། འདིའི་རྗེས་སུ་ཇོ་བོ་ནང་པ་བྱང་སེང་བས་འབྲངས་ནས་དེ་བཞིན་དུ་ཡིག་ཆར་བཀོད་ཅིང་།
འཁོར་ལོ་གཉིས་ཀྱི་ལྷ་སྔགས་ཀྱི་མགོ་བོའི་ཕྱོགས་དང་གཡས་གཡོན་གཉིས་དང་། ཕྱོགས་གསུམ་པོ་གྲིས་སོ་སོར་གྲས་ནས་ཕོ་འཁོར་སྟེང་དང་། མོ་འཁོར་འོག་ཏུ་ཡོད་པར་ཁ་སྦྱར་ནས་ལྟེ་བའི་ལྷ་སྔགས་གྲས་པ་ཤར་ནས་ནུབ་ལ་གྱེན་དུ་བསླངས་པས། ཛམྦྷ་ལ་བཞེངས་པ་ཤར་དུ་གཟིགས་པ་ལ་ནོར་རྒྱུན་མ་མདུན་ནས་འཁྱུད་པ། འདབ་བརྒྱད་མདུན་ནས་སོ་སོར་རྒྱབ་ལ་ཕྱིར་གྱེན་དུ་བསླངས་པས། ཕོ་བརྒྱད་ཁ་ནང་བསྟན་དུ་བཞུགས་པ་ལ། མོ་བརྒྱད་མདུན་ནས་འཁྱུད་པ་རེ་འབྱུང་བས་གདམས་ངག་ཁྱད་པར་ཅན་དུ་འདོད་པ་མི་འཐད་པ་ལ་གསུམ། བྲི་དུས་ཕྱོགས་ནོར་བས་མི་འཐད། ཞི་དྲག་གི་འཁོར་ལོ་མ་ཕྱེད་པས་མི་འཐད། འཁོར་ལོ་གྲིས་གྲས་པ་རྒྱུད་དང་འགལ་བས་མི་འཐད་དོ།
དང་པོ་ནི། བྲིས་སྐུ། འཁོར་ལོ་བྲི་བ་སོགས་གང་གིས་ཀྱང་དབུས་ཀྱི་ལྷ་སྔགས་གང་ཡིན་པའི་མདུན་ལ་ཤར་བྱེད་པ་དང་། ཁྱོད་ཀྱི་རྒྱབ་ལ་ཤར་བྱེད་པ་མི་འཐད། གཉིས་པ་ནི། འདི་ནོར་རྒྱས་པའི་འཁོར་ལོ་ཡིན་པས་འདབ་མའི་ལྷ་སྔགས་རྣམས་ཀྱི་དབུ་ནང་བསྟན། མཇུག་ཕྱིར་བསྟན་དུ་སོང་། བྲིས་པ་དྲག་པོའི་འཁོར་ལོར་སོང་བའི་ཕྱིར་མི་འཐད་དེ། དཔེར་ན་གཤིན་རྗེ་གཤེད་དང་། རྣམ་འཇོམས་ཀྱི་འཕྲུལ་འཁོར་འབྲི་བའི་སྐབས་སུ།
ཞི་བའི་འཁོར་ལོའི་འདབ་མའི་ལྷ་སྔགས་གང་ཡིན་པའི་དབུ་ཕྱིར་བསྟན། མཇུག་ནང་བསྟན་དང་། དྲག་པོའི་འདབ་མའི་ལྷ་སྔགས་གང་ཡིན་པའི་དབུ་ནང་བསྟན་དང་། མཇུག་ཕྱིར་བསྟན་དུ་བྲི་བར་བཤད་པ་དང་མཚུངས་པའི་ཕྱིར་དང་། གསུམ་པ་ནི། འདིའི་རྒྱུད་དུ་གསེར་ལ་སོགས་པའི་འཁོར་ལོ་གཉིས་བྲིས་པ་ཁ་སྦྱར་ནས་རྟེན་གྱི་ནང་རྫོངས་སུ་བཅུག་པར་བཤད་ཀྱི། གྲིས་གྲས་ནས་བསླངས་བར་མ་བཤད་པའི་ཕྱིར་མི་འཐད་དེ། ལོ་ཙཱ་བ་རྡོ་རྗེ་དཔལ་གྱི་འདོད་པ་ནི། བྲི་ལུགས་བུ་སྟོན་བཞིན་ལ་ཕོ་འཁོར་འོག་དང་། མོ་འཁོར་སྟེང་དུ་ཡོད་པ་ཁ་སྦྱར་ནས་རྟེན་གྱི་ནང་དུ་དབུས་ཀྱི་ལྷ་སྔགས་ཀྱི་དབུ་ནུབ་བསྟན།
མཇུག་ཤར་དུ་བསྟན་པས་མི་འཆུགས་པ་གཅིག་ཡོང་སྟེ། དཔེར་ན་ཀྱཻ་རྡོར་ལྟ་བུའི་ཐང་ཀ་མདུན་དུ་བཀྲམ་པ་བཞིན་གསུངས། འདི་ཡང་མི་འཐད་དེ། འདི་ནོར་རྒྱས་པའི་འཁོར་ལོ་མོ་གཙོ་བོར་གྱུར་པ་ཡིན་པས། ལས་གང་ཡིན་པ་དེ་མ་གྲུབ་ན་སྤོགས་ཆོག་ཏུ་འཁོར་ལོ་གོང་འོག་ཏུ་བརྗེ་བ་ཡིན་ཏེ། གཤིན་རྗེ་གཤེད་ཀྱི་འཁྲུལ་འཁོར་གྱི་སྐབས་སུ་དེ་ལྟར་བཤད་པ་དང་འདྲ་བའི་ཕྱིར། མ་ཏི་པཎ་ཆེན་དཔོན་སློབ་ཀྱི་བཞེད་པ་ནི། དེ་ལྟར་རྒྱ་འདྲེ་མང་པོ་བྱེད་དོན་མེད། འབྱོར་པ་ཅན་གྱི་གནོད་སྦྱིན་ཕོ་མོའི་གསེར་སྐུ་རེ་བཞེངས་ལ་རྟེན་ཀྱི་ཞབས་སུ་བཅུག དེ་ཙམ་གྱི་འབྱོར་པ་མེད་ན་འཇིམ་པ་ལས་བཞེངས་པའི་ལྷ་སྐུ་བཅུག
དེ་ཡང་མ་འབྱོར་ན་ཤིང་ལེབ་དགུ་ལ་ཕོ་དགུའི་ལྷ་སྔགས་གཉིས་ཀའམ། སྔགས་རྐྱང་པ་བྲིས་པ་ཤིང་གི་པདྨ་འདབ་བརྒྱད་ཀྱི་ལྟེ་བར་ཛམྦྷ་ལའི་ལྷ་སྔགས་བྲིས་པ་ཤར་བསྟན་དང་། འདབ་མ་བརྒྱད་ལ་འཁོར་གྱི་ལྷ་སྔགས་བྲིས་པའི་ཤིང་ལེབ་བརྒྱད་ཁ་ནང་བསྟན་དུ་བཅུག མོ་དགུའི་ལྷ་སྔགས་གཉིས་ཀའམ། སྔགས་ཀྱང་ཤོག་བུ་དུམ་བུ་དགུ་ལ་བྲིས་པ་ཕོ་དགུའི་མདུན་ངོས་ནས་ཕྱིར་སྦྱར་བ་སྐུད་པས་སོ་སོར་དཀྲིས་ནས་བཞག ལྷ་ཡབ་ཡུམ་དགུ་གྱེན་དུ་ལངས་པའི་བར་མཚམས་སྟོང་པ་རྣམས་སུ་སྨན་དང་འབྲུ་སྣ་ཚོགས་དང་། དར་སྣ་ཚོགས་ཀྱི་བཀང་ནས་རྟེན་ཞབས་སུ་བཅུག་པར་འདོད་པ་ནི་མི་འཐད་དེ། འདིའི་རྒྱུད་དུ། གསེར་ལ་སོགས་པའི་བྱང་བུ་ལ་འཁོར་ལོ་གཉིས་བྲིས་ནས་རྟེན་གྱི་ཞབས་བསྡོམ་པར་བཤད་པ་དང་འགལ་བའི་ཕྱིར། དེས་ན་རང་ལུགས་ནི།
སྔ་རབ་པའི་ལུགས་ཁོ་ན་ལེགས་པས་དེ་བཞིན་དུ་འདོད་དོ། ། འོ་ན་ལུས་སྐྱོན་བཏང་པ་དེ་ཁོ་ན་གནས་སོ་སྙམ་ན་མ་ཡིན་ཏེ། བུ་སྟོན་པས་ཕོ་གཙོ་བོར་བཞེད་པ་ལ་སྒྲུབ་བྱེད་ནི་མི་སྣང་ལ། འདིར་མོ་གཙོ་བོར་བྱེད་པ་ལ་སྒྲུབ་བྱེད་ནི་ཡོད་དེ། འདིའི་རྒྱུད་དུ། གསེར་ལ་སོགས་པའི་བྱང་བུ་ལ། བ་སུ་དྷ་ར་གནོད་སྦྱིན་དང་བཅས་པ་དང་། བྱང་བུ་གཉིས་པ་ལ་བཅོམ་ལྡན་འདས་ཛམྦྷ་ལ་གནོད་སྦྱིན་གྱིས་བསྐོར་བ་ཡང་དག་པར་བྲིས་ལ་ཁ་སྦྱར་དུ་བྱས་ཏེ། ཞེས་གསུངས་པ་འདིས་ཀྱང་མོ་གཙོ་བོར་གྱུར་པའི་ཡབ་ཡུམ་གཉིས་མེད་ཀྱི་འཁོར་ལོ་ཡིན་པར་བསྟན་ཅིང་། ཀྲྀ་ཡ་ས་མུ་རྩའི་ནོར་རྒྱུན་མའི་དཀྱིལ་འཁོར་གྱི་འཁོར་དུ་ཛམྦྷ་ལ་བཀོད་ཡོད་པ་འདིས་ཀྱང་མོ་གཙོ་བོར་གྱུར་པ་སྟོན་པ་དང་།
སྒྲུབ་ཐབས་རྒྱ་མཚོ་དང་། བརྒྱ་རྩའི་ཛམྦྷ་ལའི་སྒྲུབ་ཐབས་རྒྱས་པ་ལས་ཀྱང་། དཔལ་ལྡན་མགོན་པོ་ཛམྦྷ་ལ་ནོར་རྒྱུན་མ་ལ་འཁྱུད་པ་དང་། ཞེས་དང་། དེའི་འཁོར་གྱི་སྐབས་ནས་ཀྱང་ཛམྦྷ་ལ་བཞིན་བསྒོམ་པར་བྱའོ། ། ཞེས་གསུངས་པ་འདིས་ཀྱང་མོ་གཙོ་བོར་གྱུར་པའི་ཡབ་ཡུམ་གཉིས་མེད་ཀྱི་སྒྲུབ་ཐབས་བསྟན་པ་ཡིན་ལ། ལྷ་གྲངས་མང་ཉུང་མིན་པ་དོན་ལ་ཁྱད་པར་མེད་པར་སྟོན། རིག་པས་ཀྱང་གྲུབ་སྟེ། མོ་དགུའི་བརླ་གཡོན་པའི་སྟེང་ནས་ཕོ་དགུ་རོལ་སྟབས་ཀྱིས་བཞུགས་པ་ཡིན་ཏེ། དཔེར་ན་སྒྲོལ་མའི་པང་དུ་དོན་ཡོད་གྲུབ་པ་བཞུགས་པ་བཞིན་ནོ། །
དེས་མི་འགྲུབ་སྟེ། སྒྲོལ་མ་བོད་དུ་སླེབ་ནས་ཁྱོ་པོ་རྙེད། ཅེས་མ་དག་པར་བཤད་དོ་སྙམ་ན། དེ་ལྟར་དུ་ཡིན་དུ་ཆུག་ཀྱང་། བདེ་མཆོག་མཁའ་འགྲོ་རྒྱ་མཚོར་ཡང་དཔའ་མོ་རྣམས་ལ་དཔའ་བོ་རྣམས་ཀྱིས་འཁྱུད་པར་བཤད་པ་དང་། མཧཱ་མ་ཡའི་སྒྲུབ་ཐབས་ཀྱི་གཙོ་མོ་ལ་བཅོམ་ལྡན་འདས་འཁྱུད་པ་བཞིན་ནོ། ། དེ་ནས་གཉིས་པ་སྒྲུབ་ཐབས་ལ་གཉིས། བསྙེན་པ་དང་། བསྒྲུབ་པའོ། དང་པོ་བསྒྲུབ་པ་པོ་ནི་ནོར་རྒྱུན་མའི་དཀྱིལ་འཁོར་དུ་དབང་ཐོབ་ཅིང་།
དམ་ཚིག་དང་སྡོམ་པ་ལ་གནས་པའམ། འདིའི་ཆོ་ག་ཕ་རྒྱུད་དང་མཐུན་པས། གསང་འདུས་མི་བསྐྱོད་པའམ། འཇམ་དཔའི་རྡོ་རྗེའི་དཀྱིལ་འཁོར་དུ་དབང་བསྐུར་ཐོབ་ཅིང་། དམ་ཚིག་དང་སྡོམ་པ་ལ་གནས་པས། གནས་དབེན་མཆོད་ཡོན་སྔོན་འགྲོའི་མཆོད་པ་ལྔ་གཏོར་མ་དང་བཅས་པ་བཤམ། རང་གི་མདུན་དུ་རྡོ་རྗེ་དྲིལ་བུ་བཞག་ནས་སྟན་བདེ་བ་ལ་འདུག་ནས། སྒྲུབ་ཐབས་རྣམས་བསྒོམ་པ་ལ་གསུམ། སྔོན་འགྲོ། དངོས་གཞི།
རྗེས་སོ། དང་པོ་ལ་གཉིས་ཀྱི། དང་པོ་བསོད་ནམས་ཀྱི་ཚོགས་བསགས་པ་ནི། སྐྱབས་འགྲོ་སེམས་བསྐྱེད་སྔོན་དུ་སོང་ནས། རང་སྐད་ཅིག་གི་ནོར་རྒྱུན་མར་གསལ་བའི་ཐུགས་ཀར་ཟླ་བ་ལ་གནས་པའི་བྃ་ཡིག་སེར་པོ་ལས་འོད་ཟེར་འཕྲོས་པས། རང་བཞིན་གྱི་གནས་ནས་བླ་མ་དང་ནོར་རྒྱུན་མ་གཉིས་སུ་མེད་པའི་ནོར་ལྷའི་དཀྱིལ་འཁོར་ཨོཾ་བཛྲ་ས་མཱ་ཛཿ སྤྱན་དྲངས། ན་མོ་གུ་རུ་བྷྱཿབླ་མ་དང་། ཤྲཱི་བ་སུ་དྷ་ར་ཎི་མཎྜ་ལ་བྷྱཿ དཀྱིལ་འཁོར་ལ་ཕྱག་བྱ།
ཨོཾ་ཤྲཱི་དྷ་ནཾ་དེ་ཝི་མཎྜལ་ས་པ་རི་ཝ་ར་སོ་སོའི་མགོར་སྦྱར་བའི་བཛྲ་ཨརྒྷཾ་པྲ་ཏིཙྪ་ཡེ། བཛྲ་པུཥྤེ། བཛྲ་དྷུ་པེ། བཛྲ་ཨ་ལོ་ཀེ བཛྲ་གཎྜེ། བཛྲ་ནཻ་ཝི་ཏི། བཛྲ་ཤཔྡ་རྣམས་ཀྱི་མཇུག་ཏུ། པུ་ཛ་མེ་གྷ་ས་མུཏྟྲ་སྥ་ར་ཎ་ས་མ་ཡེ་ཨཱཿཧཱུྃ་སྦྱར་ལ་མཆོད། དོན་ཡིད་ལ་དྲན་བཞིན་པས། དཀོན་མཆོག་གསུམ་ལ་བདག་སྐྱབས་མཆི།
སོགས་ལན་གསུམ་གྱིས་མདུན་རྣམ་དག་བྱ། ཚད་མེད་བཞི་བསྒོམ་མོ། ། གཉིས་པ་ཡེ་ཤེས་ཀྱི་ཚོགས་བསག་པ་ནི། ཆོས་ཐམས་ཅད་སྟོང་པ་ཉིད་དུ་བསམ་ལ། ཨོཾ་ཤུ་ནྱཱ་ཏ་ཛྙཱ་ན་བཛྲ་སྭཱ་བྷཱ་ཨཏྨ་ཀོ྅ཧཾ་གིས་བརྟན་པར་བྱ། གཉིས་པ་དངོས་གཞི་ལ་གཉིས། རྟེན་བསྐྱེད་པ་དང་། བརྟེན་པ་བསྐྱེད་པའོ། ། དང་པོ་ནི། སྟོང་པའི་ངང་ལས་པཾ་ལས་པདྨ་རཾ་ལས་ཉི་མའི་སྟེང་དུ།
ཧཱུྃ་ལས་རྡོ་རྗེ་སྔོན་པོ་རྩེ་ལྔ་པ་ཞུ་བ་ལས་བྱུང་བའི་རྡོ་རྗེའི་ས་གཞི། ར་བ། གུར། མེ་རི་དང་བཅས་པའི་དབུས་སུ་བྷྲུྃ་ལས་སྣ་ཚོགས་རྡོ་རྗེའི་ལྟེ་བར་རིན་པོ་ཆེ་སྣ་ཚོགས་ལས་གྲུབ་པའི་གཞལ་ཡས་ཁང་གྲུ་བཞི། སྒོ་བཞི་ཕྱི་ནས་དཀར། སྔོ། དམར། ལྗང་། སེར་བའི་རྩིགས་པ་ལྔ་དང་ལྡན་པའི་སྟེང་དུ་ཕ་གུ་སེར་པོ། དེའི་སྟེང་དུ་བྲེ་ཕུལ་ལ་བརྟེན་པའི་གསེར་གྱི་སྐེ་རགས་བཞིའི་ཕྱི་ངོས་སུ་ཆུ་སྲིན་གྱི་ཁ་ནས་དྲ་བ་དྲ་ཕྱེད་འཕྱང་བ།
དེའི་སྟེང་གི་བྱ་འདབ་ལ་མདའ་ཡབ་དང་པུ་ཤུས་བསྐོར་བ། ནང་ཀ་བ་བརྒྱད་དང་ལྡན་པའི་སྟེང་རྡོ་རྗེའི་གདུང་བཞིས་མིག་མངས་རིས་སུ་བྲིས་ཤིང་མཛེས་པར་ཕུབ་པ། དབུས་ཕྱུར་བུར་གྱུར་པའི་སྟེང་དུ་རྡོ་རྗེ་རིན་པོ་ཆེའི་ཏོག་གིས་སྤྲས་པ། རྩིགས་པའི་ཕྱི་རོལ་གྱི་འདོད་སྣམ་ལ་མཆོད་པའི་ལྷ་མོ་རྣམས་ཀྱིས་བསྐོར་བ། སྒོའི་ཐད་སོར་ཀ་བ་བཞི་བཞིས་བཏེག་པའི་རྟ་བབས་བང་རིམ་བཞིའི་སྟེང་དུ་ཆོས་ཀྱི་འཁོར་ལོ་དང་། གདུགས་དང་། རི་དྭགས་དང་། གཞན་ཡང་གོས་དང་། འཕན་ལ་སོགས་པའི་རྒྱན་དུ་མས་བརྒྱན་པའི་ནང་གི་ལྷ་སྣམ་ཤར་ཀར། ལྷོ་སེར།
ནུབ་དམར། བྱང་ལྗང་། དབུས་སེར་བར་པད་མ་འདབ་མ་བརྒྱད་པའི་ལྟེ་བ་དང་འདབ་མ་རྣམས་སུ་ཟླ་བའི་དཀྱིལ་འཁོར་རེ་རེའོ། ། གཉིས་པ་བརྟེན་པ་ལྷ་བསྐྱེད་པ་ལ་བཞིའི། དང་པོ་དམ་ཚིག་པ་བསྐྱེད་པ་བསྙེན་པའི་ཡན་ལག་ནི། དབུས་ཀྱི་གདན་གྱི་སྟེང་དུ་བྃ་དང་འབྲས་ཀྱི་སྙེ་མ་ལས་བདག་ཉིད་ནོར་རྒྱུན་མའི་བརླ་གཡོན་པའི་སྟེང་དུ་ཛྃ་དང་བི་ཛ་པུ་ར་ཀ་ལས་ཛམྦྷ་ལ། དེ་གཉིས་དང་མཉམ་དུ་སྐད་ཅིག་གིས་ཤར་དུ་ཟླ་འོད་མ་དང་ནོར་བུ་བཟང་པོ། ལྷོར་སྦྱིན་མ་དང་གང་བ་བཟང་པོ། ནུབ་ཏུ་རབ་ཏུ་སྦྱིན་མ་དང་ནོར་སྦྱིན། བྱང་དུ་འཕགས་མ་དང་རྣམ་ཐོབ་སྲས།
ཤར་ལྷོར་རབ་ཏུ་བཟང་མོ་དང་རོལ་པའི་ཕྲེང་བ། ལྷོ་ནུབ་ཏུ་སྦས་མ་དང་འཛམ་བུ་འཁྱིལ་བ། ནུབ་བྱང་དུ་མཛེས་མ་དང་། གདོང་གི་དབང་པོ། བྱང་ཤར་དུ་དབྱངས་ཅན་མ་དང་སྤྱོད་པའི་དབང་པོ། ཐམས་ཅད་ཀྱང་སྐུ་མདོག་སེར་པོ་ཞལ་གཅིག་ཕྱག་གཉིས་པ། རིན་པོ་ཆེའི་ཅོད་པན་དང་རྒྱན་ཐམས་ཅད་ཀྱིས་བརྒྱན་པ། མོ་རྣམས་ཀྱི་ཕྱག་གཡས་པས་ཤིང་ཐོག་བི་ཛ་པུ་ར་ཀ་དང་བཅས་པས་མཆོག་སྦྱིན་གྱི་ཕྱག་རྒྱ་ཅན། ཕྱག་གཡོན་ན་འབྲས་ཀྱི་སྙེ་མ་ཐུགས་ཀར་འཛིན་པ། བུ་མེད་སྒྱུ་མའི་ང་རྒྱལ་གྱིས་འགྱིངས་པ།
རིན་པོ་ཆེ་འབར་བ་སྐྱུག་པར་གྱུར་པའི་པདྨའི་གཏེར་ལ་སོགས་པའི་སྟེང་ན་སྐྱིལ་ཀྲུང་ཕྱེད་པས་བཞུགས་པའི་བརླ་གཡོན་པ་རྣམས་ཀྱི་སྟེང་དུ་ཕོ་རྣམས་རོལ་པའི་སྟབས་ཀྱིས་འདུག་པའི་ཕྱག་གཡས་པ་རྣམས་ཤིང་ཐོག་བི་ཛ་པུ་ར་ཀ་དང་བཅས་པའི་མོ་རྣམས་ཀྱི་གཡོན་པའི་མགུལ་པར་འཁྱུད་པ། གཡོན་པ་རྣམས་ཀྱི་ནེའུ་ལེ་འཛིན་པའོ། ། གཉིས་པ་ཉེར་བསྒྲུབ་ནི། ལྷ་ཐམས་ཅད་ཀྱི་དཔྲལ་བར་ཨོཾ། མགྲིན་པར་ཨཱཿ ཐུགས་ཀར་ཧཱུྃ་བསམ་མོ། ། གསུམ་པ་བསྒྲུབ་པ་ནི། རང་གི་སྙིང་གའི་བྃ་ལས་འོད་ཟེར་འཕྲོས་པས། རང་བཞིན་གྱི་གནས་ནས་ནོར་ལྷའི་དཀྱིལ་འཁོར་གྱི་འཁོར་ལོ་ཨོཾ་བཛྲ་ས་མཱ་ཛཿ སྤྱན་དྲངས་ལ་སྔར་བཞིན་མཆོད།
ཛཿཧཱུྃ་བཾ་ཧོཿས་བསྟིམ། བཞི་པ་བསྒྲུབ་པ་ཆེན་པོ་ནི། རང་གི་སྙིང་ཁའི་ས་བོན་ལས་འོད་ཟེར་འཕྲོས་པས་དབང་གི་ལྷ་རིགས་ལྔ་འཁོར་བཅས་ཨོཾ་བཛྲ་ས་མཱ་ཛཿ སྤྱན་དྲངས། ཨོཾ་སརྦ་ཏ་ཐཱ་ག་ཏ་པཉྩ་ཀུ་ལ་ས་པ་རི་ཝ་ར་སོ་སོ་ལ་སྦྱར་བའི་ཨརྒྷྃ་སོགས་ཀྱིས་མཆོད། ཨོཾ་སརྦ་ཏ་ཐཱ་ག་ཏ་ཨ་བྷི་ཥེ་ཀ་ཏ་ས་མ་ཡ་ཤྲཱི་ཡེ་ཧཱུྃ། སྐུ་གང་། དྲི་མ་དག ཆུ་ལྷག་མ་ཡར་ལུད་པ་ལས། ཐམས་ཅད་ལ་རིན་ཆེན་འབྱུང་ལྡན་གྱིས་དབུར་བརྒྱན་པར་བསམས།
དེ་ནས་མཆོད་པ། ཨོཾ་ཨ་བིགྷྣན་དྷ་ཀྲྀཏ་ཧཱུྃ་ཧཱུྃ་གིས་བསང་། སྭ་བྷཱ་ཝས་སྦྱངས། སྟོང་པའི་ངང་ལས་རིན་པོ་ཆེའི་སྣོད་རྣམས་ཀྱི་ནང་དུ་ལྷ་རྫས་ལས་གྲུབ་པའི་མཆོད་ཡོན། མེ་ཏོག བདུག་སྤོས། མར་མེ། དྲི། ཞལ་ཟས། རོལ་མོ་རྣམས་དྭངས་ཤིང་ཐོགས་པ་མེད་པ་ནམ་མཁའི་མཐའ་ཀླས་པ།
ཨོཾ་བཛྲ་ཨརྒྷྃ་ཨཱཿཧཱུྃ་སོགས་སོ་སོའི་སྔགས་རྒྱས་བྱིན་གྱིས་བརླབས། ཨོཾ་བཛྲ་སྥ་ར་ཎ་ཁྃ་གིས་སྤེལ་ལ། སོ་སོའི་སྔགས་རྒྱས་སྔར་བཞིན་མཆོད། གཎྜེ་ར་ནས་རོལ་མོ་ཕུལ། དེ་ནས་རང་ནོར་རྒྱུན་མའི་ཐུགས་ཀར་ཟླ་བའི་དཀྱིལ་འཁོར་གྱི་དབུས་སུ་བྃ་སེར་པོའི་མཐར། ཨོཾ་བ་སུ་དྷ་རི་ཎྱེ་སྭཱཧཱ། གཡས་སུ་བསྐོར་བ་ལས་འོད་ཟེར་འཕྲོས་པས་སངས་རྒྱས་ཐམས་ཅད་ཀྱི་ཐུགས་ཀ་ནས་འདོད་དགུ་འབྱུང་བའི་བདུད་རྩི་སྤྱན་དྲངས་ནས་རང་གི་ལུས་ལ་ཞུགས་ཤིང་ནོར་གྱི་དངོས་གྲུབ་ཐོབ་པར་བསམས་ལ། ཨོཾ་བ་སུ་དྷ་རི་ཎྱེ་སྭཱཧཱ། འབུམ་ཕྲག་བཞིའི་བར་དུ་བཟླས་པ་བྱའོ། ། ཐུན་མཚམས་རྣམས་སུ་ཡབ་དང་འཁོར་རྣམས་ཀྱི་སྔགས་ཡང་ཁྲི་ཕྲག་རེ་བཟླས་སོ། །
དེ་ཡང་ཐུན་བཞིར་བཅད་ཅིང་བཟླས་པའི་ཐུན་རེའི་མཇུག་ཏུ། བཅོམ་ལྡན་འདས་མ་བདག་དང་སེམས་ཅན་ཐམས་ཅད་ལ་ནོར་གྱི་དངོས་གྲུབ་སྩོལ་གྱི་གསོལ་བ་བཏབ། རང་གི་ཐུགས་ཀ་ནས་འོད་ཟེར་འཕྲོས་པས་སྣོད་བཅུད་ཐམས་ཅད་སྲུང་འཁོར་ལ། དེ་གཞལ་ཡས་ཁང་ལ། དེ་གཙོ་བོ་ཡབ་ཡུམ་ལ། ཡབ་ཡུམ་ལ་བསྡུས་ལ་སྨོན་ལམ་གདབ་ལ། གཏོར་མ་མི་གཏོང་ན་གནས་གསུམ་དུ་ཡི་གེ་གསུམ་བཀོད་ལ་སྤྱོད་ལམ་ལ་འཇུག་གོ ། གསུམ་པ་རྗེས་ཀྱི་ཆོ་ག་རྣམས་ནི། ཐུན་བཞིའམ། ཐུན་ཐ་མ་ལ་གཏོར་མ་ངེས་པར་འབུལ་ཏེ།
གཏོར་མ་ཆུ་གཙང་གིས་སྦྱངས་ལ། ཨོཾ་ཨཱཿཧཱུྃ་ལན་གསུམ་བརྗོད་པས་བྱིན་གྱི་རླབས། རང་གི་ཐུགས་ཀ་ནས་འོད་ཟེར་འཕྲོས་པས། རང་བཞིན་གྱི་གནས་ནས་ནོར་ལྷའི་དཀྱིལ་འཁོར་མདུན་གྱི་ནམ་མཁར་ཨོཾ་བཛྲ་ས་མཱ་ཛཿསྤྱན་དྲངས། རྡོ་རྗེ་བསྡམས་པ་ཁ་ཕྱེ་བའི་ཕྱག་རྒྱ་བཅས་ལ། ཨོཾ་བ་སུ་དྷ་རི་ཎྱཻ་ཀཎྜ་ཀནྟྱཻ། དདྱཻ། སུ་དདྱཻ། ཨཱདྱ་ཡེ། སུ་བྷ་ཏྲ་ཡེ།
དེ་ཝྱེ། ས་ར་སྭ་ཏྱཻ། ཛམྦྷ་ལ་ཛ་ལེནྟྲ་ཡ། མ་ཎི་བྷ་དྲ་ཡ། པུཎྜ་དྲཱ་ཡ། དྷ་ན་ད་ཡ། བཻ་ཤྲཱ་མ་ནཱ་ཡ། ཀེ་ལི་མཱ་ལི་ནི། ཙི་བི་ཀུཎྜ་ལི་ནེ། མུ་ཁེནྟྲ་ཡ།
ཙ་རིནྟྲ་ཡ། ཨི་དཾ་བ་ལིཾ་ཁ་ཁ། ཁཱ་ཧི་ཁཱ་ཧི་སརྦ་སིདྡྷི་མཻ་པྲ་ཡཙྪན་ཏུ་ཧཱུྃ་སྭཱཧཱ། ཞེས་ལན་གསུམ་གྱིས་ཕུལ། མཆོད། བསྟོད་ལ། བདག་དང་སེམས་ཅན་ཐམས་ཅད་ལ་ནོར་གྱི་དངོས་གྲུབ་སྩལ་དུ་གསོལ་གྱི་འདོད་དོན་ལ་གསོལ་བ་བཏབ། ཨོཾ་བཛྲ་མུཿ གཏོར་མགྲོན་རང་ལ་བསྡུ། གནས་གསུམ་དུ་ཡི་གེ་གསུམ་བཀོད་ལ་སྤྱོད་ལམ་བྱའོ། །
གཉིས་པ་བསྒྲུབ་པ་ལ་གཉིས་ཏེ། འཁོར་ལོ་བྲི་ཞིང་རབ་གནས་བྱ་བ་དང་། བསྒྲུབ་པ་དངོས་སོ། ། དང་པོ་སྐར་མ་རྒྱལ་ལ་བབས་པའི་དུས་སུ། བྲི་གཞི་གསེར་རམ། དངུལ་ལམ། ཟངས་མའི་འཁོར་ལོ་ལ་གཟོང་གི་པདྨ་འདབ་བརྒྱད་ལྷ་སྔགས་དང་བཅས་པ་བྲིའམ། ཟངས་མ་ལ་པདྨ་འདབ་བརྒྱད་བྲིས་པ་ལ་གསེར་ཤོག་བསླན་པའི་སྟེང་དུ་ཕྱོགས་མཚམས་ཀྱི་ལྷ་དང་སྔགས་རྣམས་བྲིས་ཀྱང་ཡོང་ངོ་། ། དེ་དག་མ་འབྱོར་ན་ཤོག་བུ་ལ་གུར་གུམ་མམ། གི་ཝང་གིས་བསྒྱུར་ལ་སེར་པོ་བྱས་པ་ལ་ཇི་ལྟར་འོས་པའི་འཁོར་ལོ་ཚད་མཉམ་པ་གཉིས་བྱས་པ་ལ་པདྨ་འདབ་མ་བརྒྱད་མཉམ་པ་གཉིས་བྲིས་པའི་མོ་འཁོར་གྱི་དབུས་སུ་ནོར་རྒྱུན་མའི་དབུ་ནུབ་ཏུ་བསྟན་པ་བྲིས་པའི་ཐུགས་ཀར།
ཨོཾ་བ་སུ་དྷ་རི་ཎྱཻ་སྭཱཧཱ། ཤར་གྱི་འདབ་མ་ལ་ཟླ་འོད་མའི་ཐུགས་ཀར། ཨོཾ་ཙཎྜ་ཀནྟྱཻ་སྭཱཧཱ། ལྷོར་ནོར་སྦྱིན་མའི་ཐུགས་ཀར། ཨོཾ་དནྟྱེ་སྭཱཧཱ། ནུབ་ཏུ་རབ་སྦྱིན་མའི་ཐུགས་ཀར། ཨོཾ་སུ་དནྟྱེ་སྭཱཧཱ། བྱང་དུ་འཕགས་མའི་ཐུགས་ཀར། ཨོཾ་ཨཱརྻ་ཡེ་སྭཱཧཱ། ཤར་ལྷོར་རབ་ཏུ་བཟང་མོའི་ཐུགས་ཀར།
ཨོཾ་སུ་བྷ་དྲ་ཡེ་སྭཱཧཱ། ལྷོ་ནུབ་ཏུ་སྦས་མའི་ཐུགས་ཀར། ཨོཾ་གུཔྟ་ཡཻ་སྭཱཧཱ། ནུབ་བྱང་དུ་མཛེས་མའི་ཐུགས་ཀར། ཨོཾ་དེ་ཝྱཻ་སྭཱཧཱ། བྱང་ཤར་དུ་དབྱངས་ཅན་མའི་ཐུགས་ཀར། ཨོཾ་ས་ར་སྭ་ཏྱཻ་སྭཱཧཱ། ཞེས་པ་རྣམས་བྲིས་པའི་ལྷ་དང་སྔགས་ཀྱི་དབུ་ཕྱིར་བསྟན་དུ་ཕྱོགས་དང་ལྷ་སྔགས་མ་འཛོལ་བར་བཀོད་པའོ། ། འཁོར་ལོ་གཉིས་པ་ཕོ་འཁོར་གྱི་དབུས་སུ་ཛམྦྷ་ལ་མགོ་ནུབ་བསྟན་གྱི་ཐུགས་ཀར། ཨོཾ་ཛམྦྷ་ལ་ཛ་ལེནྟྲ་སྭཱཧཱ།
ཤར་གྱི་འདབ་མར་ནོར་བུ་བཟང་པོའི་ཐུགས་ཀར། ཨོཾ་མ་ཎི་བྷ་ཏྲ་ཡ་སྭཱཧཱ། བྱང་དུ་གང་བ་བཟང་པོའི་ཐུགས་ཀར། ཨོཾ་པུརྞ་བྷ་ཏྲ་ཡ་སྭཱཧཱ། ནུབ་ཏུ་གནོད་སྦྱིན་གྱི་ཐུགས་ཀར། ཨོཾ་དྷ་ན་དཱ་ཡ་སྭཱཧཱ། ལྷོར་རྣམ་ཐོས་སྲས་ཀྱི་ཐུགས་ཀར། ཨོཾ་བཻ་ཤྲཱ་མ་ནཱ་ཡ་སྭཱཧཱ། བྱང་ཤར་དུ་རོལ་པའི་ཕྲེང་བའི་ཐུགས་ཀར། ཨོཾ་ཀ་ལི་མཱ་ལི་ནེ་སྭཱཧཱ།
ནུབ་བྱང་དུ་འཛམ་བུ་འཁྱིལ་པའི་ཐུགས་ཀར། ཨོཾ་ཙི་པི་ཀུཎྜ་ལི་ནེ་སྭཱཧཱ། ལྷོ་ནུབ་ཏུ་གདོང་གི་དབང་པོའི་ཐུགས་ཀར། ཨོཾ་མུ་ཁེནྟྲ་ཡ་སྭཱཧཱ། ཤར་ལྷོར་སྤྱོད་པའི་དབང་པོའི་ཐུགས་ཀར། ཨོཾ་ཙ་རེནྟྲ་ཡ་སྭཱཧཱ། ཞེས་པའི་ལྷ་སྔགས་དབུ་ཕྱིར་བསྟན་དུ་གཡོན་བསྐོར་དུ་བཀོད་པ་ནི་ཕོ་འཁོར་སྟེང་དུ་ཡོད་པའི་ཡབ་ཡུམ་གཉིས་མེད་ཀྱི་དབང་དུ་བྱས་པ་ཡིན་གྱི། ཕོ་འཁོར་རྐྱང་པ་ལ་བཀོད་ལུགས་འདི་མི་བྱ། ལྷའི་སྐུ་མདོག་ཕྱག་མཚན་བཞུགས་ཚུལ་གོང་དུ་གསལ། ལྷ་མེད་པར་སྔགས་བྲིས་ཀྱང་རུང་ངོ་། །
གང་ལྟར་ཡང་སྔགས་རྣམས་ཀྱི་སྭཱཧཱའི་གོང་དུ། མཱ་མ་དྷ་ན་དེ་ཧི་དེ་ཧི་ཞེས་པའི་སྤེལ་ཚིག་བྲིས་ཏེ། མཱ་མ་བདག དྷ་ན་ནོར། དེ་ཧི་སྦྱིན་པའམ་སྟེར་བ་སྟེ། བདག་ལ་ནོར་སྟེར་ཞེས་པའོ། ། སྤེལ་ཚིག་འདི་ཁོ་ནས་ཆོག་སྟེ། སྦྱིན་བདག་གི་འབྱོར་པ་ཐམས་ཅད་རྟེན་གྱི་ཕྱོགས་སུ་བཏང་ནས་དབུལ་དུ་སོང་བའི་ནོར་སྦྱིན་སྔར་ལས་སྟོང་འགྱུར་དུ་འགྲོ་བའི་དོན་དུ་འཁོར་ལོ་རྟེན་གྱི་ཞབས་བསྡོམས་སུ་བཅུག་པ་ཡིན་པས་སོ། ། ཁ་ཅིག་གིས་སྔར་གྱི་སྤེལ་ཚིག་མིན་པའི་སྤེལ་ཚིག་མང་པོ་བྲིས་འདུག་པ་ནི་འདྲི་མི་དགོས་གསུང་། ཁ་ཅིག་གིས་འཁོར་ལོའི་ཕྱི་རོལ་དུ་མུ་ཁྱུད་གསུམ་རིམ་ལ་རིམ་པ་བཞིན་རྟེན་འབྲེལ་སྙིང་པོ་སྤེལ་ཚིག་ཅན་དང་།
ཨ་ལི་ཀ་ལི་དང་། རྡོ་ར། མེ་རིས་བྲིས་འདུག་ཀྱང་མི་དགོས་སོ། ། དེ་ནས་ཟངས་གཞོང་ལ་སོགས་པར་འབྲུ་དང་། སྨན་དང་། དར་སྣས་བཀང་བའི་སྟེང་དུ་འཁོར་ལོ་གཉིས་ཕན་ཚུན་ཁ་གྱེན་དུ་ཕྱེ་ལ་བཞག་པ་མདུན་དུ་བཀོད་པའི་མདུན་ངོས་སུ་མཆོད་ཡོན་སྔོན་འགྲོའི་མཆོད་པ་ལྔ་བཤམ། གཏོར་མ། ཏིང་ལོ། ཆང་བུ། གུ་གུལ།
ཡུངས་ཀར། མེ་ཏོག་རྣམས་ཀྱང་འདུས་བྱས། རང་གི་མདུན་དུ་རྡོ་རྗེ་དྲིལ་བུ་བཞག་ལ། འཁོར་ལོ་ལ་ཕྱོགས་པར་བསྒྲུབ་པ་པོ་བསྡད་ལ། བདག་བསྐྱེད་སྔོན་དུ་སོང་ནས་ཏིང་ཕོར་གསུམ་དུ་འཐེབ་ཀྱུ་གཉིས་བཅུག་ལ་ཆུས་བྲན་ལ། འཁོར་ལོ་ལ་རེ་རེས་ཀྱང་གཡས་སུ་ལན་གསུམ་བསྐོར་ལ། ཨོཾ་བཛྲ་བིགྷ་ནན། ན་མཿསརྦ་ཏ་ཐཱ་ག་ཏེ་བྷྱོཿབི་ཤྭ་མུ་ཁེ་བྷྱཿ སརྦ་ཐ་ཁཾ་ཨུཏྒ་ཏེ་སྥ་ར་ཎ་ཨི་མཾ་ག་ག་ན་ཁཾ་གྲྀཧྞེ་དཾ་བ་ལིཾ་ཏ་སྭཱཧཱ། ཞེས་བརྗོད་ལ།
རྔན་པ་བྱིན་ལ་བགེགས་བསྐྲད་དོ། ། དེ་ནས་སྒྲོན་མེ་ཆང་བུ་དང་བཅས་པས་རྟེན་ལ་གཡས་སུ་ལན་གསུམ་བསྐོར་ཞིང་སུམྦྷ་ནི་བརྗོད་ལ། ཞི་དྲག་ཕྱེད་མས་སྦྱང་བ་ཕྱིར་དོར། ཡུངས་ཀར་གྱིས་བྲབ་ལ། ཨོཾ་སརྦ་བིགྷྣན་ཏ་ཀྲྀཏ་ཧཱུྃ་ཧཱུྃ་གིས་བགེགས་དྲག་པོས་སྦྱངས། ཨོཾ་སརྦ་ཏ་ཐཱ་ག་ཏ་ཨ་བྷི་ཥེ་ཀ་ཏ་ས་མ་ཡ་ཤྲཱི་ཡེ་ཧཱུྃ་གིས་ཁྲུས་བྱས་ལ། ཨོཾ་སྭ་བྷ་ཝ་ཤུདྷ་སརྦ་དྷརྨཱ་སྭ་བྷཱ་ཝ་ཤུདྷོ྅་ཧཾ། འཁོར་ལོ་མི་དམིགས་ཏེ་སྟོང་པའི་ངང་ལས་རྨ་བྱས་བཏེག་པའི་རིན་པོ་ཆེའི་ཁྲི་པདྨ་དང་ཟླ་བའི་སྟེང་དུ་ཧྲཱིཿལས་འོད་དཔག་མེད་དམར་པོ་ཕྱག་གཉིས་མཉམ་གཞག་གི་ཕྱག་རྒྱ་ཅན། དར་གྱི་སྟོད་གཡོགས་དང་ཤམ་ཐབས་ཅན། རིན་པོ་ཆེའི་རྒྱན་དང་རྡོ་རྗེའི་སྐྱིལ་ཀྲུང་གིས་བཞུགས་པའི་དཔྲལ་བར་ཨོཾ།
མགྲིན་པར་ཨཱཿ ཐུགས་ཀར་ཧཱུྃ། ཧཱུྃ་ལས་འོད་འཕྲོས་པས་རང་བཞིན་གྱི་གནས་ནས་སངས་རྒྱས་འོད་དཔག་མེད་པའི་རྣམ་པར་ཨོཾ་བཛྲ་ས་མཱ་ཛཿ ཛཿཧཱུྃ་བྃ་ཧོཿ ཡང་ཐུགས་ཀ་ནས་འོད་ཟེར་འཕྲོས་པས་འོག་མིན་ནས་སངས་རྒྱས་ཐམས་ཅད་ཨོཾ་བཛྲ་ས་མཱ་ཛཿ ཛཿཧཱུྃ་བྃ་ཧོཿ དེའི་དཔྲལ་བར་ཨོཾ་ལས་འོད་དཀར་པོ་ཨོཾ་གྱིས་མཚན་པ། མགྲིན་པར་ཨཱཿལས་པདྨ་ཨཱཿས་མཚན་པ། སྙིང་ཁར་ཧཱུྃ་ལས་རྡོ་རྗེ་སྔོན་པོ་ཧཱུྃ་གིས་མཚན་པའོ། ། ཡང་ཐུགས་ཀ་ནས་འོད་ཟེར་འཕྲོས་པས་དབང་གི་ལྷ་རིགས་ལྔ་འཁོར་བཅས་ཨོཾ་བཛྲ་ས་མཱ་ཛཿ
ཨོཾ་སརྦ་ཏ་ཐཱ་ག་ཏ་ཨ་བྷི་ཥེ་ཀ་ཏ་ས་མ་ཡ་ཤྲཱི་ཡེ་ཧཱུྃ། དབང་བསྐུར། སྐུ་གང་། དྲི་མ་དག ཆུ་ལྷག་མ་ཡར་མ་ལུད་པ་ལས་རང་འདྲའི་རིགས་བདག་གིས་དབུར་བརྒྱན། དེ་ནས་མཆོད་པ་བསང་སྦྱངས་བྱིན་གྱིས་བརླབས་ལ། ཨོཾ་ཨ་མྲྀ་ཏ་བྷ་ཝ་ཧྲཱི་མནྟྲ་ལ་སོ་སོར་སྦྱར་བའི་ཨརྒྷཾ་ནས་ཤཔྡའི་བར་གྱིས་མཆོད་ནས། གཎྜེ་ར་ཎས་རོལ་མོ་ཕུལ། འདོད་ཆགས་རྡོ་རྗེ་ཆོས་ཀྱི་སྐུ། ། ཀུན་རྟོག་ཡེ་ཤེས་རྡོ་རྗེའི་སྐུ། །
ཏིང་འཛིན་ཆེན་པོའི་ཕྱག་རྒྱ་ཅན། ། ཕྱག་འཚལ་སྣང་བ་མཐའ་ཡས་ལ། ། མཆོད་བསྟོད། ཞུ་བ་ལས་བྱུང་བའི་འཁོར་ལོར་གྱུར་བར་བསམ་ལ། འཁོར་ལོ་ལ་བཀོད་པའི་སྔགས་རེ་རེ་ལ་ཡང་བརྒྱ་རྩ་རེ། ཡེ་དྷརྨཱ་བརྒྱ་རྩ་བརྒྱད་བཟླས་ལ་བརྟན་པར་བྱའོ། ། མེ་ཏོག་གཏོར་ཞིང་། ཨོཾ་སུ་པྲ་ཏིཥྛ་བཛྲ་ཡེ་སྭཱཧཱ། ཡང་ཡང་བརྗོད། དེ་ནས་འཁོར་ལོ་གཉིས་ཀྱི་པད་འདབ་ཀྱི་མཚམས་རྣམས་སུ་མར་དང་།
སྦྲང་རྩི་དང་། ཤ་ཀ་ར་བསྲེས་པས་བྱུགས་ལ། ཕོ་འཁོར་སྟེང་དང་མོ་འཁོར་འོག་ཏུ་བྱས་ལ་ཡབ་ཡུམ་སོ་སོར་འགྲིག་པར་ཁ་སྦྱར་ལ། རས་སམ་བལ་སྐུད་སེར་པོས་འཁོར་ལོ་མི་མངོན་པར་དཀྲིས་ལ། སྐུད་པའི་ལྷག་མས་ཕོ་འཁོར་གྱི་སྟེང་གི་དབུས་སུ་མདུད་རྩོག་ཁུག་པ་ཅན་བྱས་ལ་བཞག མཆོད་རྫས་དམན་པ་རྣམས་བསྡུའོ། ། གཉིས་པ་བསྒྲུབ་པ་དངོས་ནི། གནས་དབེན་པར་ཕྱག་དར་བྱས་ལ། ཁྲུ་དོ་བའི་མཎྜལ་གྲུ་བཞི་པའི་ཕྱི་རོལ་དུ་སོར་བརྒྱད་པའི་ཆ་ཀ་གྲུ་བཞིར་བཅད། རེ་ཁ་དཀར་པོ་གཉིས་རིམ་གྱི་བཅད་ལ་གྲུ་བཞི་ཕྱི་ནང་གཉིས་པོ་སེར་པོས་བཀང་བའི་དབུས་སུ་སྟེགས་བཞག་པའི་སྟེང་དུ་ཟངས་གཞོང་ལ་སོགས་པར་འབྲུ་སྣ་དང་།
དར་སྣ་དང་། སྨན་སྣས་བཀང་བའི་ཕྱི་རོལ་གྱི་མཚམས་བརྒྱད་དུ་དར་ཁ་སེར་པོ་བརྒྱད་ཀྱིས་བརྒྱན། སྟེང་དུ་དར་སེར་གྱི་གུར་ཕུབ་པ་འཁོར་ལོའི་ཕོ་འཁོར་སྟེང་དུ་ཡོང་པར་ཟངས་གཞོང་གི་མེ་ཏོག་གི་སྟེང་དུ་བཞག་པའི་ཤར་འཇིག་རྟེན་པའི་ལྷོར་བསྟན། འཁོར་ལོའི་སྟེང་གི་མདུད་པ་ཁུག་པ་ཅན་ལ་གཟུངས་ཐག་བཏགས་སོ། ། མཎྜལ་གྱི་མཐར་མཆོད་ཡོན་སྔོན་འགྲོའི་མཆོད་པ་ལྔས་གཡས་སུ་བསྐོར། དཀར་གསུམ་མངར་གསུམ་གྱི་གཏོར་མ་བཟང་བ་གཅིག་བཤམ། བསྒྲུབ་པོ་དུ་ཡོད་ཀྱི་མདུན་དུ་རྡོ་རྗེ་དྲིལ་བུ་མེ་ཏོག་སེར་པོ་བཞག དེ་ནས་བསྙེན་པ་སྔོན་དུ་སོང་བའི་བསྒྲུབ་པ་པོ་རྣམས་ཀྱིས་རྒྱུན་བྱས་ནས་བསྒྲུབས་ན་མཎྜལ་གྱི་ལྷོ་ནས་བྱང་དུ་ཕྱོགས་ལ་གདན་ལ་བསྡད་དེ། བདག་བསྐྱེད་སྔོན་དུ་སོང་ནས། མཆོད་པ་བསང་སྦྱངས་བྱིན་གྱིས་བརླབས།
དེ་ནས་འཁོར་ལོ་བསང་སྦྱངས། སྟོང་པའི་ངང་ལས། སྲུང་འཁོར་ནས་བརྩམས་ཏེ་ཡན་ལག་བཞི་རྫོགས་སུ་བདག་བསྐྱེད་བཞིན་བསྐྱེད་ལ། མཆོད་བསྟོད་བྱས་ལ་གཟུངས་ཐག་བཟུང་། སྔགས་བཟླས་པའི་དམིགས་པ་ནི། རང་གི་ཐུགས་ཀ་ནས་སྔགས་ཕྲེང་སེར་པོ་གཟུངས་ཐག་ལ་བརྟེན་ནས་སོང་འཁོར་ལོའི་ལྷའི་ཐུགས་ཀར་ཕོག་པས་རྒྱུད་བསྐུལ། དེའི་ཐུགས་ཀ་ནས་འོད་ཟེར་སེར་པོ་འཕྲོས་པས་སྦྱིན་བདག་གང་ཡིན་པ་དེ་མཎྜལ་གྱི་མདུན་ཕྱོགས་ཀྱི་སྟེང་ནས་འཁོར་ལོ་ལ་ཕྱོགས་ཅིང་། ཐལ་མོ་སྦྱར་ནས་འདུག་པ་ལ་ཕོག་པས་ནོར་ཐམས་ཅད་རྒྱས་པར་བསམ། དེ་དང་དུས་མཉམ་དུ་མདུན་གྱི་ལྷའི་ཐུགས་ཀ་ནས་འོད་ཟེར་འཕྲོས་པས་སངས་རྒྱས་ཐམས་ཅད་ཀྱི་ཐུགས་ཀ་ནས་འདོད་དགུ་འབྱུང་བའི་བདུད་རྩི་དཔག་ཏུ་མེད་པ་སྤྱན་དྲངས་པ་འཁོར་ལོ་དང་ཡོན་བདག་ལ་ཐིམ་ཞིང་ནོར་རྒྱས་པར་བསམ་ལ། འཁོར་ལོ་ལ་བཀོད་པའི་སྔགས་རྣམས་ཐུན་རེ་ལ་ཅི་ནུས་སུ་བཟླས་ལ།
ཐུན་འཇོག་པའི་དུས་སུ། ། བཅོམ་ལྡན་འདས་མ་སྦྱིན་བདག་གི་ནོར་རྒྱས་པར་མཛད་དུ་གསོལ། ཞེས་བརྗོད་ལ་མེ་ཏོག་དོར། གཏོར་མ་བྱིན་གྱིས་བརླབ་ལ་སྔར་བཞིན་ཕུལ་ལ། ལྷ་ཞུ་བ་ལས་བྱུང་བའི་འཁོར་ལོར་བསམ་མོ། ། དེ་ཡང་ཐུན་ལེན་རན་ཙ་ན་ཐུན་ལེན་མཁན་གྱིས་བདག་བསྐྱེད་བསྒོམ་ལ་བཟླས་པ་ཅུང་ཟད་བྱས་ལ། དཀྱིལ་འཁོར་བསྡུས་ལ་མཆོད་པ་བྱིན་གྱིས་རླབས་ནས། མདུན་གྱི་འཁོར་ལོ་ཡན་ལག་བཞི་རྫོགས་སུ་བསྐྱེད་ལ། མཆོད་བསྟོད་བྱས་ལ་ཐུན་བླངས། ཐུན་འདོན་མཁན་གྱིས་ཐུན་གཏད་ལ་མཆོད་བསྟོད་གཏོར་མ་ཕུལ།
མདུན་གྱི་ལྷ་ཞུ་བ། ཐུན་གཏད་ལེན་ཀུན་ལ་ཤེས་པར་བྱ། རྒྱུན་བྱེད་མཁན་མེད་ན་ཐུན་བཞིའི་རིམ་པར་བཅད་ལ་བཟླས་ཏེ། ཐུན་རེ་ལ་བདག་བསྐྱེད་མདུན་བསྐྱེད་གོང་བཞིན་བསྒྲུབས་ནས་མཆོད་བསྟོད་བཟླས་པ་བྱ། ཐུན་མཚམས་ལ་ཐུག་པ་ན་སླར་ཡང་མཆོད་བསྟོད་གཏོར་མ་ཕུལ་ལ་ལྷ་ཞུ་བ་རྣམས་གོང་བཞིན་བྱའོ། ། གང་ལྟར་ཡང་རྨི་ལམ་དུ་ནོར་མང་པོ་སྦྱིན་བྱུང་པ་དང་། གདན་ཁྲི་བཟང་པོ་ལ་བསྡད་པ་དང་། བསྒྲུབ་པ་པོ་ཡོན་བདག་རྒྱན་བཟང་པོས་བརྒྱན་པ་སོགས་རྨིས་ལྟས་བཟང་པོ་མ་བྱུང་བར་བསྒྲུབ་བོ། ། གྲུབ་པ་དང་འཁོར་ལོ་རྟེན་གྱི་ནང་དུ་བཅུག་པའམ། ཁམ་ཕོར་སེར་པོ་ཁ་སྦྱར་བའི་ནང་དུ་ཕོ་འཁོར་སྟེང་དུ་ཡོད་པར་བཅུག་ལ།
འཁོར་ལོའི་སྟེང་འོག་དུ་འབྲུ་སྣ་དང་། སྨན་སྣ། དར་སྣ། རིན་པོ་ཆེ་ཡང་བླུག་ལ་དར་སེར་པོས་དཀྲིས་ལ། བཀུར་བསྟི་བཟང་པོ་བྱས་པས་ཀྱང་འབྱོར་པ་རྒྱས་པར་འགྱུར་རོ། ། ལྷ་རྣམས་ཀྱི་རྒྱས་བཏབ་ཀྱི་ལྷ་རང་ཆས་སུ་བསྒོམས་ཀྱང་རུང་བས། དེ་ལྟར་ན་དབང་བསྐུར་རྒྱས་གདབ་མི་དགོས་སོ་ཞེས་པ་དེ་རྣམས་ཀྱི་ཆོས་རྗེ་ཉག་བྲེ་ཡོན་ཏན་འོད་ཟེར་བའི་གསུང་རབ་ལས་འབྱུང་ཚུལ་བཤད་ཟིན་ཏོ།། ༈ །།ཡང་གནོད་སྦྱིན་འཁོར་ལོ་བྲི་བ་དང་། བསྒྲུབ་ཚུལ་གྱི་ཡི་གེ་རྗེ་ཀུན་དགའ་བཟང་པོའི་གསུང་རྒྱུན་ཆོས་རྗེ་ནམ་དགེ་བས་བྲིས་པ་ལས་འདི་ལྟར་འབྱུང་སྟེ། རྡོ་རྗེ་འཆང་གཉིས་པ་ཀུན་མཁྱེན་ཀུན་དགའ་བཟང་པོ་བའི་ཞལ་སྔ་ནས་གསུངས་པའི་ལེགས་པར་བཤད་པ་ལས་རང་གིས་ཟིན་པ་འདི་ལྟ་སྟེ།
རང་ལུགས་རྣམ་པར་དག་པ་བཤད་པ་དང་། གཞན་གྱི་མུན་སྤྲུལ་མཐའ་དག་དགག་པ་དང་གཉིས་སོ། ། དང་པོ་ལ་སྔོན་དུ་བསྙེན་པ་དང་། འཁོར་ལོ་བྲི་ཞིང་བསྒྲུབ་པ་གཉིས་ཀྱི། དང་པོ་ནི། གནོད་སྦྱིན་ཕོ་མོའི་དཀྱིལ་འཁོར་དུ་དབང་ཐོབ་པའམ། དཔའ་གྲུབ་རྒྱུད་ཀྱི་རྩ་བའི་དཀྱིལ་འཁོར་དུ་དབང་ཐོབ་ཅིང་འདིའི་རྗེས་གནང་ཐོབ་པས་ཀྱང་རུང་ལ། དེ་ལྟ་མིན་ནའང་བླ་མེད་ཀྱི་དཀྱིལ་འཁོར་གང་ཡང་རུང་བར་དབང་ཐོབ་ཅིང་དམ་ཚིག་དང་སྡོམ་པར་ལྡན་པའི་གང་ཟག་ལས་ཀྱི་ཚོགས་རབ་འབྱམས་ལ་མཁས་པ་གཅིག་གིས། གནས་ཁང་བཀྲ་ཤིས་ཤིང་ཡིད་དགའ་བར་སྟན་ནང་ཚངས་ཅན་སེར་པོ་ལ་འདུག་ཅིང་། ཁྲུས་དང་གསོ་སྦྱོང་སྔོན་དུ་སོང་བའམ།
མ་སོང་ཡང་ཁ་དག་པར་བྱས་ལ། སྐྱབས་འགྲོ་སེམས་བསྐྱེད་ཀྱི་རྗེས་སུ། རང་བཅོམ་ལྡན་འདས་མ་ནོར་རྒྱུན་མར་གསལ་བའི་ཐུགས་ཀར་ཟླ་བ་ལ་གནས་པའི་བྃ་སེར་པོ་ལས་འོད་འཕྲོས། བླ་མ་དང་གཉིས་སུ་མེད་པའི་ནོར་རྒྱུན་མ་ལྷ་དགུའི་དཀྱིལ་འཁོར་ཨོཾ་བཛྲ་ས་མཱ་ཛཿས་སྤྱན་དྲངས་ལ། ན་མོ་གུ་རུ་ཤྲཱི་བ་སུ་དྷ་རི་ཎི་མཎྜལ་བྷྱཿ ཞེས་པས་ཕྱག་བྱས་ལ། ཨརྒྷྃ་ནས་ཤཔྡའི་བར་གྱིས་མཆོད། དཀོན་མཆོག་གསུམ་ལ་བདག་སྐྱབས་མཆི། ། རྒྱུན་བཤགས་བྱ། ཚད་མེད་པ་བཞི་བསྒོམ།
ཨོཾ་སྭ་བྷཱ་ཝ་ཤུདྡྷོ་འམ། ཤུ་ནྱ་ཏས་སྟོང་པའི་ངང་ལས་པདྨ་དང་ཉི་མའི་སྟེང་དུ།

ཧཱུྃ་ལས་བྱུང་བའི་རྡོ་རྗེ་སྔོན་པོ་ཁ་གདེངས་པའི་རྩེ་མོ་ལྔ་པའི་ལྟེ་བར་ཉི་མ་ལ་ཧཱུྃ་ཡིག་སྔོན་པོས་མཚན་པ། དེ་ལས་འོད་འཕྲོས། རྡོ་རྗེའི་ས་གཞི། ར་བ། གུར། ཡེ་ཤེས་ཀྱི་མེ་འབར་བའི་དབུས་སུ་པད་ཉི་དང་སྣ་ཚོགས་རྡོ་རྗེའི་སྟེགས་བུ་ལ་གནས་པའི་བྷྲུྃ་ཡིག་དེ་ཡོངས་སུ་གྱུར་པ་ལས་རིན་པོ་ཆེའི་གཞལ་ཡས་ཁང་གྲུ་བཞི་སྒོ་བཞི་རྟ་བབས་བཞིས་བརྒྱན་པའི་རྩིག་པ་ཕྱི་ནས་དཀར། སྔོ། དམར། ལྗང་། སེར་བ། རྒྱན་ཐམས་ཅད་ཀྱིས་སྤྲས་ཤིང་།
རྡོ་རྗེའི་ར་བར་མི་རོ་ལ་སོགས་པའི་མཚན་ཉིད་མ་ལུས་པ་ཡོངས་སུ་རྫོགས་པའི་ནང་གི་ལྷ་སྣམ་ཤར་དཀར། ལྷོ་སྔོ། ནུབ་དམར། བྱང་ལྗང་། དབུས་སེར་བའི་ནང་དུ་སྣ་ཚོགས་པདྨ་འདབ་མ་བརྒྱད་པའི་ལྟེ་བ་དང་། འདབ་མ་རྣམས་ལ་ཟླ་བའི་དཀྱིལ་འཁོར་རེ་རེ། དབུས་ཀྱི་ཟླ་བར་བྃ་ལས་རིན་པོ་ཆེའི་སྙེ་མ་བྃ་གྱིས་མཚན་པ་ལས། བདག་ཉིད་ལྷ་མོ་ནོར་རྒྱུན་མར་གྱུར་པའི་བརླ་གཡས་ཀྱི་སྟེང་ཛྃ་ལས་བི་ཛ་པུ་ར་ཀ་ཛྃ་གྱིས་མཚན་པ་ལས་མགོན་པོ་ཛམྦྷ་ལ། དེ་དང་དུས་མཉམ་དུ་ཤར་གྱི་ཟླ་བ་ལ་ཟླ་བ་ཆུ་ཤེལ་མ་དང་། ནོར་བུ་བཟང་པོ།
ལྷོར་སྦྱིན་མ་དང་གང་བ་བཟང་པོ། ནུབ་ཏུ་རབ་སྦྱིན་མ་དང་ནོར་སྦྱིན། བྱང་དུ་འཕགས་མ་དང་རྣམ་ཐོས་སྲས། ཤར་ལྷོར་རབ་ཏུ་བཟང་མོ་དང་རོལ་པའི་ཕྲེང་བ། ལྷོ་ནུབ་ཏུ་སྦས་མ་དང་འཛམ་བུ་འཁྱིལ་པ། ནུབ་བྱང་དུ་མཛེས་མ་དང་གདོང་གི་དབང་པོ། བྱང་ཤར་དུ་འཕགས་མ་དང་སྤྱོད་པའི་དབང་པོ། ཐམས་ཅད་ཀྱང་གསེར་བཙོ་མོའི་མདོག་ལྟ་བུ་ཞལ་གཅིག་ཕྱག་གཉིས་པ། ཡུམ་རྣམས་ཀྱི་ཕྱག་གཡས་པ་ཤིང་ཐོག་བི་ཛ་པུ་ར་ཀ་དང་བཅས་པའི་མཆོག་སྦྱིན་གྱི་ཕྱག་རྒྱ་ཅན། གཡོན་པས་རིན་པོ་ཆེའམ།
འབྲས་ཀྱི་སྙེ་མ་བསྣམས་པ། རིན་པོ་ཆེའི་ཅོད་པན་དང་། དར་གྱི་ན་བཟའ་ལ་སོགས་པ་རྒྱན་ཀུན་གྱིས་ལེགས་པ་བརྒྱན་ཅིང་། བུད་མེད་ཀྱི་སྒྱུ་མའི་ང་རྒྱལ་གྱིས་འགྱིང་པ། རིན་པོ་ཆེ་འབར་བ་སྐྱུག་པར་གྱུར་པའི་པདྨའི་གཏེར་ལ་སོགས་མནན་པའི་ཞབས་སྐྱིལ་ཀྲུང་ཕྱེད་པས་བཞུགས་པ། ཡབ་རྣམས་ཀྱི་གཡས་པའི་ཕྱག་ན་ས་བོན་གྱི་གང་བའི་ཤིང་ཐོག་བི་ཛ་པུ་ར་ཀ་དང་། གཡོན་པ་རིན་པོ་ཆེ་ཁ་ནས་སྐྱུག་པའི་ནེའུ་ལེ་བསྣམས་པ། ཨུཏྤ་ལ་སྔོན་པོའི་ཕྲེང་བ་དང་། དར་སྣ་ཚོགས་པའི་རིན་པོ་ཆེའི་རྒྱན་རྣམས་ཀྱིས་བརྒྱན་ཅིང་། རྒྱལ་བ་ལྔའི་དབུ་རྒྱན་ལས་ནོར་གྱི་ཆར་འབེབས་པ།
ཞབས་གཉིས་དུང་དང་པདྨའི་གདོང་གི་རིན་པོ་ཆེ་ལ་སོགས་པའི་གཏེར་མནན་ནས་རོལ་པའི་སྟབས་ཀྱིས་ཡུམ་རྣམས་ཀྱི་བརླ་གཡས་པའི་སྟེང་དུ་བཞུགས་ནས་འཁྱུད་པའི་ཚུལ་དུ་མཛད་པའམ། ཡང་ན་རང་རང་གི་སྔགས་བརྗོད་པའི་སྐད་ཅིག་ལས་བསྐྱེད་ཀྱང་རུང་སྟེ། ཐམས་ཅད་ཀྱི་དཔྲལ་བར་ཨོཾ། མགྲིན་པར་ཨཱཿ ཐུགས་ཀར་ཧཱུྃ། དེ་ལས་འོད་འཕྲོས་པར་རང་བཞིན་གྱི་གནས་ནས་ནོར་རྒྱུན་མ་གནོད་སྦྱིན་ཕོ་མོས་བསྐོར་བའི་དཀྱིལ་འཁོར་ཨོཾ་བཛྲ་ས་མཱ་ཛཿ སྤྱན་དྲངས་མཆོད་ནས། ཛཿཧཱུྃ་བྃ་ཧོཿདམ་ཚིག་པ་ལ་གཉིས་སུ་མེད་པར་ཐིམ། སླར་ཡང་འོད་འཕྲོས་པས་དབང་གི་ལྷ་རིགས་ལྔ་འཁོར་དང་བཅས་པ་ཨོཾ་བཛྲ་ས་མཱ་ཛཿ སྤྱན་དྲངས་མཆོད་ནས།
ཨ་བྷི་ཥིཉྩ་ཏུ་མྃ་སརྦ་ཏ་ཐཱ་ག་ཏ། ཞེས་གསོལ་བ་བཏབ་པས། རིགས་ལྔས། ཨོཾ་སརྦ་ཏ་ཐཱ་ག་ཏ་ཨ་བྷི་ཥེ་ཀ་ཏ་ས་མ་ཡ་ཤྲཱི་ཡེ་ཧཱུྃ། ཞེས་གསུངས་ཤིང་དབང་བསྐུར། སྐུ་གང་། དྲི་མ་དག ཆུ་ལྷག་མ་ཡར་ལུད་པ་ལས། ཐམས་ཅད་ལ་རིན་ཆེན་འབྱུང་ལྡན་གྱིས་དབུར་བརྒྱན་པར་གྱུར་པར་བསམས་ལ་མཆོད། གང་སྔོན་སྦྱིན་པ་རྒྱ་ཆེན་དགེ་བསགས་པས། །
ཚེ་དང་ནོར་དང་མཐུ་ཡི་དཔལ་བརྙེས་ནས། ། བསྒྲུབ་པ་པོ་ལ་དབྱིག་གི་ཆར་འབེབས་པའི། ། ནོར་སྦྱིན་རྣམས་ལ་བསྟོད་ཅིང་ཕྱག་འཚལ་ལོ། ། ཞེས་པས་བསྟོད་ནས། རང་གི་ཐུགས་ཀར་ཟླ་བའི་དཀྱིལ་འཁོར་གྱི་སྟེང་དུ་རང་འདྲའི་ནོར་རྒྱུན་མ། དེའི་ཐུགས་ཀར་ཟླ་བའི་སྟེང་དུ་བྃ་སེར་པོའི་མཐར། ཨོཾ་བ་སུ་དྷ་རི་ཎི་ཡེ་སྭཱཧཱ། ཞེས་པ་གསེར་གྱི་ཁ་དོག་ལྟ་བུས་བསྐོར་བ། དེ་ལས་འོད་འཕྲོས་འཕགས་པ་རྣམས་མཉེས་པའི་མཆོད་པ་ཕུལ། འགྲོ་བ་རྣམས་ཀྱི་ཚེ་དང་བསོད་ནམས་རྒྱས་པར་བསམ་ཞིང་འབུམ་ཕྲག་བཞི་བཟླ་ཞིང་།
གྲུབ་ན་འཁོར་རྣམས་ལའང་བཟླ་བར་བྱ་ལ། མ་གྲུབ་ན་བཅུ་ཆ་ཙམ་སོ་སོ་ནས་སྔགས་བཟླས་པའི་མཐར། བསྙེན་པ་ཁ་བསྐོང་གི་སྦྱིན་སྲེག་ཚུལ་བཞིན་དུ་བྱ་ཞིང་། ཐུན་འཇོག་ཁ་རྣམས་སུ་སྔར་ལྟར་མཆོད་བསྟོད་བྱས་ལ། དཀྱིལ་འཁོར་ལྷ་དང་བཅས་པ་རང་ལ་བསྡུས་ནས་བཙུན་མོའི་ང་རྒྱལ་གྱིས་གཏོར་མ་ཨ་མྲྀ་ཏས་བསང་། སྭཱ་བྷཱ་ཝས་སྦྱངས། ཨོཾ་ཨཱཿཧཱུྃ། གསུམ་གྱིས་བདུད་རྩིར་བྱིན་གྱིས་རླབས་ལ། རང་གི་སྙིང་ཁའི་ས་བོན་ལས་འོད་འཕྲོས་ནོར་རྒྱུན་མ་གནོད་སྦྱིན་ཕོ་མོའི་དཀྱིལ་འཁོར་ཨོཾ་བཛྲ་ས་མཱ་ཛཿསྤྱན་དྲངས་ལ་གཏོར་མ་གསོལ་བར་མོས་ཏེ། ཨོཾ་བ་སུ་དྷ་རི་ཎི་ས་པ་རི་ཝ་རའམ།
རང་རང་གི་སྔགས་རྫོགས་པ་ལས་ཨ་ཀ་རོ་བཏགས་པ་གསུམ་གྱིས་ཕུལ། མཆོད་བསྟོད། བདག་དང་སེམས་ཅན་ཐམས་ཅད་ཀྱི་ཚེ་དང་བསོད་ནམས་དང་དཔལ་འབྱོར་ཐམས་ཅད་རྒྱས་པ་དང་། ལོངས་སྤྱོད་གཏུགས་པ་མེད་པའི་དངོས་གྲུབ་མ་ལུས་པ་སྩལ་དུ་གསོལ། ཞེས་པས་དངོས་གྲུབ་ཞུ། ཡིག་བརྒྱ་ལན་གསུམ་དང་། མ་འབྱོར་བ་སོགས་ཀྱིས་བཟོད་པར་གསོལ། བཛྲ་མུཿགཏོར་མགྲོན་གཤེགས་ནས། དགེ་བ་བསྔོ། གནས་གསུམ་དུ་ཡི་གེ་གསུམ་གྱིས་བསྲུངས་ལ་སྤྱོད་ལམ་བྱ་ཞིང་།
དེ་ལྟ་བུ་ཐུན་བཞི་ལ་སོགས་པའི་ཚུལ་གྱིས་བསྙེན་པ་ཡོངས་སུ་རྫོགས་པར་བྱ་བ་ནི་སྔོན་དུ་བསྙེན་པ་བྱ་བའི་ཚུལ་ལོ། ། གཉིས་པ་ནི། དེ་ལྟ་བུའི་བསྙེན་པ་སྔོན་དུ་སོང་པའི་བསྒྲུབ་པ་པོས། རྒྱལ་ཕུར་འཛོམ་པའམ། མ་འགྲིག་ན་སྐར་མ་རྒྱལ་གྱི་ཉིན་གསེར་རམ། དངུལ་ལམ། མ་འབྱོར་ན་ཟངས་ལས་བརྡུངས་པའི་བྱང་བུ་ལ་གསེར་ཤོག་གམ། དངུལ་གྱིས་ཕྱོགས་གཉིས་ཀ་བྱུགས་པ་ལ་མཚལ་གྱིས་བྲི། དེའང་མ་འབྱོར་ན་ཤོག་བུ་ལ་སོགས་པའི་གཞི་གུར་གུམ་གྱིས་བྱུགས། ཁ་ཆེ་མ་འབྱོར་ན་བལ་པོ་གུར་གུམ་མམ།
གི་ཝཾ་ལ་སོགས་པ་དྲག་པོའི་རྫས་མ་ཡིན་པས་ཁ་དོག་སེར་པོར་བསྒྱུར། ཡུངས་བ། བབ་ལ། སྐྱེར་པ་སོགས་དྲག་པོའི་རྫས་ཀྱིས་ནི་མི་བྱའོ། ། དེ་ལྟ་བུའི་གཞི་ལ། གསེར་དངུལ། མཚལ། སྣག་ཚ་ལ་དྲི་བཟང་པོ་སྦྱར་བ་སོགས་གང་འབྱོར་གྱིས་ལྟེ་བ་མུ་ཁྱུད་དང་བཅས་པའི་པདྨ་འདབ་མ་བརྒྱད་པ་གཉིས་བྲིས་ལ་མོ་འཁོར་གྱི་ལྟེ་བ་ལ། ཨོཾ་བ་སུ་དྷ་རི་ཎི་ཡེ་མ་མཱ་དྷ་ནཾ་དེ་ཧི་དེ་ཧི་སྭཱཧཱ། དེའི་མདུན་ངོས་ཤར་གྱི་འདབ་མ་ལ།
ཨོཾ་ཙནྟྲ་ཀནྟྱཻ་མཱ་མ་དྷ་ནཾ་དེ་ཧི་དེ་ཧི་སྭཱཧཱ། ཤར་ལྷོར། ཨོཾ་སུ་བྷ་དྲ་ཡེ་མཱ་མ་དྷ་ནཾ་དེ་ཧི་དེ་ཧི་སྭཱཧཱ། ལྷོར། ཨོཾ་དཱད་ཡེ་མཱ་མ་དྷ་ནཾ་དེ་ཧི་དེ་ཧི་སྭཱཧཱ། ལྷོ་ནུབ་ཏུ་ཨོྃ་གུཔྟ་ཡེ་མཱ་མ་དྷ་ནཾ་དེ་ཧི་དེ་ཧི་སྭཱཧཱ། ནུབ་ཏུ། ཨོཾ་སུ་དརྡྷ་ཡེ་མཱ་མ་དྷ་ནཾ་དེ་ཧི་དེ་ཧི་སྭཱཧཱ། ནུབ་བྱང་དུ། ཨོཾ་དཻནྱ་མཱ་མ་དྷ་ནཾ་དེ་ཧི་དེ་ཧི་སྭཱཧཱ།
བྱང་དུ། ཨོཾ་ཨཱརྻ་ཡེ་མཱ་མ་དྷ་ནཾ་དེ་ཧི་དེ་ཧི་སྭཱཧཱ། བྱང་ཤར་དུ། ཨོཾ་ས་ར་སྭཏྱཻ་མཱ་མ་དྷ་ནཾ་དེ་ཧི་དེ་ཧི་སྭཱཧཱ། ཞེས་པ་མོ་འཁོར་འོག་ཏུ་ཡོང་རྒྱུ་ཡིན་ལ། ཕོ་འཁོར་གྱི་ལྟེ་བར་ཨོཾ་ཛམྦྷ་ལ་ཛ་ལེནྟྲ་ཡེ་མཱ་མ་དྷ་ནཾ་དེ་ཧི་དེ་ཧི་སྭཱཧཱ། དེ་མདུན་ངོས་ཤར་གྱི་འདབ་མ་ལ། ཨོཾ་མ་ཎི་བྷ་ཏྲ་ཡེ་མཱ་མ་དྷ་ནཾ་དེ་ཧི་དེ་ཧི་སྭཱཧཱ། ཤར་ལྷོར། ཨོཾ་ཙ་རནྟྲི་ཡེ་མཱ་མ་དྷ་ནཾ་དེ་ཧི་དེ་ཧི་སྭཱཧཱ།
ལྷོར། ཨོཾ་བྷཻ་ཤྲ་མ་ཎ་ཡེ་མཱ་མ་དྷ་ནཾ་དེ་ཧི་དེ་ཧི་སྭཱཧཱ། ལྷོ་ནུབ་ཏུ། ཨོཾ་མུ་ཁེནྟྲ་ཡེ་མཱ་མ་དྷ་ནཾ་དེ་ཧི་དེ་ཧི་སྭཱཧཱ། ནུབ་ཏུ། ཨ་དརྡྷ་ཡེ་མཱ་མ་དྷ་ནཾ་དེ་ཧི་དེ་ཧི་སྭཱཧཱ། ནུབ་བྱང་དུ། ཨོཾ་ཙི་བི་ཀུཎྜ་ལི་ཡེ་མཱ་མ་དྷ་ནཾ་དེ་ཧི་དེ་ཧི་སྭཱཧཱ། བྱང་ཤར་དུ། ཨོཾ་ཀི་ལི་མཱ་ལི་ནི་ཡེ་མཱ་མ་དྷ་ནཾ་ད་ཧི་དེ་ཧི་སྭཱཧཱ།
ཞེས་པ་ནི་ཕོ་འཁོར་གྱི་སྟེང་དུ་ཡོང་རྒྱུ་ཡིན་ཏེ། འཁོར་ལོ་སོ་སོའི་རྒྱབ་ཏུ་སྟེང་འོག་ཅེས་པ་དང་། ཤར་ནུབ་ཀྱི་མིང་ངམ། མི་ནོར་བའི་བརྡའམ། མཚན་མའང་བྲི་ཞིང་། འཁོར་ལོ་ཆེན་པོ་མིན་ན། ཐོག་མར་ལྟེ་བ་དང་འདབ་མ་སོ་སོ་ལ་སྐུ་བྲིས། དེའི་ཐུགས་ཀར་རང་རང་གི་སྔགས་སྤེལ་ཚིག་ཅན་བྲི་ཞིང་། དེ་ལྟར་མ་གྲུབ་ན་འཁོར་ལོའི་སྐབས་སུ་སྔགས་ནུབ་པ་ཆེ་བར་བཤད་པས། སྔགས་ཚེགས་མེད་པས་དབུ་ཅན་མ་ནོར་ཞིང་དག་པར་བྲི་བར་བྱའོ། །
དེ་ནས་རབ་གནས་བྱ་བ་ནི། གསེར་དངུལ་ལམ། ཟངས་གཞོང་འབྲས་སམ། ནས་དཀར་མོ་དྲི་བཟང་གིས་སེར་པོར་བྱས་པའམ། མེ་ཏོག་སེར་པོས་བཀང་བའི་སྟེང་དུ་དར་ཟབ་སེར་པོ་བསྟིང་བའི་ཁར་བཀྲམ་ལ། དེ་ཡི་མཐར་མཆོད་གཏོར་བཤམས་ནས་སྟན་བཟང་པོ་འདུག་སྟེ། འཁོར་ལོ་བསང་སྦྱངས་སྟོང་པའི་ངང་ལས་པད་ཟླའི་སྟེང་དུ་འོད་དཔག་ཏུ་མེད་པ་བསྐྱེད་ལ། སྐུ་གསུང་ཐུགས་བྱིན་གྱིས་རླབས། ཡེ་ཤེས་པ་གཞུག དབང་བསྐུར་རྒྱས་གདབ།
མཆོད་བསྟོད། ཞུ་བ་ལས་བྱུང་བའི་འཁོར་ལོར་གྱུར་པར་བསམ། སྔགས་རྣམས་བརྒྱ་རྩ་རེ་དང་། རྟེན་འབྲེལ་སྙིང་པོ་བརྒྱ་རྩ་བརྒྱད་བཟླས་པས་མེ་ཏོག་དོར། བཀྲ་ཤིས་བརྗོད། སློབ་དཔོན་ཡོན་བདག་ལྷ་བཟོ་གྲོགས་མཆེད་དང་བཅས་པ་ལ་ཁ་ན་མ་ཐོ་བ་མེད་པའི་དཀར་གསུམ་མངར་གསུམ་གྱི་སྟོན་མོས་ཚིམ་པར་བྱའོ། ། དེ་ནས་འཁོར་ལོ་གཉིས་མར་དང་། སྦྲང་རྩི་དང་། ཀ་ར་དང་། བུ་རམ་དང་།
ཞོ་དང་། འོ་མ་ལ་སོགས་པ་སྦྱར་བའི་ལྡེ་གུས། པདྨ་རྣམས་ཀྱི་བར་དང་ཐ་མར་བྱུགས་ལ། མདུན་རྒྱབ་དང་ཕྱོགས་མ་ནོར་བར་སྦྱར། དར་རམ་རས་ལ་སོགས་པའི་སྐུད་པ་སེར་པོས་འཁོར་ལོ་མི་མངོན་གྱི་བར་དུ་དཀྲིས། སྟེང་འོག་དང་ཕྱོགས་མི་ནོར་བའི་མཚན་མར་སྐུད་སྣ་རེ་ཡོང་བར་བྱའོ། ། དེ་ནས་བསྒྲུབ་པ་བྱ་བ་ནི། གནས་དབེན་ཞིང་བཀྲ་ཤིས་པར་ས་གཞི་གད་བདར་དང་རྐྱང་ནུལ་བྱ། དྲི་བཟང་སེར་པོའི་ཆག་ཆག་གདབ་ཅིང་བྱུགས་པའི་སྟེང་དུ། མཎྜལ་ཁྲུ་དོ་གྲུ་བཞི་པ་རེ་ཁ་ཕྱི་ནང་གཉིས་རིམ་གྱི་མུ་ཁྱུད་དང་བཅས་པ་ཁ་ཆེས་བསྒྱུར་བའི་རྡུལ་ཚོན་སེར་པོའམ།
མ་འབྱོར་ན་ས་སེར་པོས་བྲིས། དེའི་དབུས་སུ་མན་ཛི་སེར་པོའམ། སེར་པོར་བྱུགས་པའི་སྟེང་དུ་རིན་པོ་ཆེའི་སྣོད་འབྲུ་འམ་མེ་ཏོག་གིས་གོང་ལྟར་བཀང་། གོས་དར་སེར་པོ་སོགས་ཀྱིས་བཀབ་པའི་སྟེང་དུ་འཁོར་ལོ་སྟེང་འོག་དང་ཕྱོགས་མ་ནོར་བར་བཞག་པའི་སྟེང་གི་དཀྱིལ་དང་ཕྱོགས་སོ་སོའི་སྐུད་སྣེ་ལ་གཟུངས་ཐག་སེར་པོ་བཏགས། སྟེང་ནས་གུར་སེར་པོ་ཕུབ། བླ་བྲེ་དང་ཡོལ་བ། ལྡ་ལྡི། འཕན་རྔ་ཡབ་ལ་སོགས་པའི་རྒྱན་སེར་པོར་བཀྲམ། འབྲས་དཀར་པོ་སོགས་ལས་བྱས་པའི་གཏོར་མ་དྲི་བཟང་གི་ཆུས་སེར་པོར་བྱས་ལ། ཤིང་ཐོག་སྣ་ཚོགས་པ་དཀར་གསུམ་མངར་གསུམ་ལ་སོགས་པ་ཟས་བཟང་དགུ་མདོག་སེར་པོར་བྱས་པས་བརྒྱན་ལ།
སྒྲུབ་པ་པོ་རྣམས་ཀྱང་གོས་དང་རྒྱན་སེར་པོས་སྤྲས་ལ་ཁྲུས་བྱ། འཁོར་ལོའི་མཐར་གདན་སེར་པོ་བཟང་པོ་རྣམས་ཀྱི་སྟེང་དུ་འཁོད་ལ། བསྙེན་པའི་སྐབས་བཞིན་བདག་བསྐྱེད་བསྒོམ་པ་དཀྱིལ་འཁོར་བསྡུ་བའི་བར་བྱས་ལ། མདུན་གྱི་མཆོད་པ་རྣམས་བསང་སྦྱངས་བྱིན་གྱིས་རླབས་ལ། འཁོར་ལོ་བསང་སྦྱངས། སྟོང་པའི་ངང་ལས་མདུན་དུ་སྲུང་འཁོར་གཞལ་ཡས་ཁང་དང་བཅས་པའི་ནང་དུ། འཁོར་ལོ་རིན་པོ་ཆེ་གསེར་ལས་གྲུབ་པའི་པདྨ་འདབ་བརྒྱད་སེར་པོའི་ལྟེ་བར་དང་འདབ་མ་ལ་སྔགས་ལས་ལྷ་དགུ་ཡབ་ཡུམ་བསྐྱེད་པ་ནས། མཆོད་བསྟོད་ཀྱི་བར་བདག་བསྐྱེད་ལྟར་བྱས་ལ། རང་གི་སྙིང་ཁ་ནས་སྔགས་ཀྱི་ཕྲེང་བ་སེར་པོ་འོད་ཟེར་དང་བཅས་པ་གཟུངས་ཐག་ལ་ཞོན་ཏེ་སོང་པ་མདུན་གྱི་ལྷ་རྣམས་ལ་ཕོག་པས་ཐུགས་རྒྱུད་བསྐུལ་ཏེ་དེ་དག་གི་ཐུགས་ཀ་ནས་འོད་འཕྲོས་སངས་རྒྱས་བྱང་སེམས་ཐམས་ཅད་ལ་ཕོག་པས་ཐུགས་རྒྱུད་བསྐུལ། སེམས་ཅན་ཐམས་ཅད་ལ་ཕོག་པས་ཚེ་དང་དཔལ་འབྱོར་རྒྱས་པར་བྱས།
འཕགས་པ་རྣམས་ཀྱི་ཐུགས་གཉིས་སུ་མེད་པའི་ཡེ་ཤེས་དང་། སྐུ་གསུང་ཐུགས་ཡོན་ཏན་ཕྲིན་ལས་ཀྱི་དངོས་གྲུབ་དང་། སྣོད་བཅུད་ཀྱི་དཔལ་དང་བསོད་ནམས་ཐམས་ཅད་བཀུག་ནས་མདུན་གྱི་འཁོར་ལོའི་ལྷ་དང་སྦྱིན་བདག་སོགས་ལ་ཐིམ་པས་ཚེ་དཔལ་བསོད་ནམས་འབྱོར་པ་ཐམས་ཅད་རྒྱས་པར་བསམ་ཞིང་། གཟུངས་ཐག་སོ་སོ་ནས་བཟུང་ལ་བཟླས་པ་ཅི་ནུས་པ་བྱ། ཐུན་འཇོག་ཁར་མཆོད་པ་བྱིན་གྱིས་རླབས་ལ་མཆོད་དོ། ། རང་དང་སྦྱིན་བདག་ཚེ་དཔལ་བསོད་ནམས་དབང་ཕྱུག་རྒྱས་པར་གསོལ་བ་གདབ། ཡིག་བརྒྱས་ལྷག་ཆད་ཁ་བསྐངས་ལ་ནོངས་པ་བཟོད་པར་གསོལ། ལྷ་རྣམས་ཞུ་བ་ལས་འཁོར་ལོའི་རྣམ་པར་གྱུར་པར་བསམས་ལ་དགེ་བ་བསྔོ། བཀྲ་ཤིས་བྱ། དེ་ལྟ་བུ་ཐུན་བཞིར་བྱ་སྟེ།
ཞག་བདུན་ལ་སོགས་པ་བསྒྲུབས་པས་བལྟས་བཟང་པོ་རྣམས་འབྱུང་ངོ་། ། དེ་ལྟར་བྱུང་པ་དང་རྟེན་གང་ཡིན་པའི་གཟུངས་བཞུགས་ཀྱི་ཆོ་ག་མ་ནོར་བར་བྱས་པའི་པད་གདན་གྱི་དབུས་སུ་འཁོར་ལོའི་ཤར་རྟེན་གྱི་མདུན་དུ་ཡོང་བ་བྱས་ལ་སྟེང་འོག་མ་ནོར་བར་བཅུག་པའི་གཡས་གཡོན་དུ་སྒོས་གྱི་ཆོས་སྐྱོང་དང་། རྟེན་དེ་སྲུང་མ་གང་ལ་གཏད་པའི་སྲུང་མའི་སྔགས་དང་སྙིང་པོ་དང་། ཕྱོགས་མཚམས་སུ་ཕྱོགས་སྐྱོང་བཅུའི་སྙིང་པོ་ལ་སོགས་པའི་པད་གཟུངས་རྣམས་གཅིག་འོག་ཏུ་གཅིག་མ་སོང་བ་བྱས་ལ་གཤིབས་ཏེ་དེ་རིན་པོ་ཆེ་དར་ཟབ་འབྲུ་སྨན་སོགས་དང་བཅས་པས་ཁེངས་པར་བཀང་ལ་ཞབས་བསྡམས་པར་བྱ་ཞིང་། སྟོད་གཟུངས། བར་གཟུངས། སྨད་གཟུངས་རྣམས་ཀྱི་བར་དུ་དར་སེར་པོས་མཚམས་བཅད་དེ་མ་འདྲེས་པར་བྱའོ། ། འདི་ཡི་དགོས་པ་ནི་སྦྱིན་བདག་གི་རྟེན་གསུམ་བཞེངས་ནས་དེ་ཡི་ཕྱོགས་སུ་དངོས་པོ་ཕལ་ཆེར་བཏང་བས་ཕྱིས་ནོར་མེད་པར་སོང་ན་རྟེན་གསུམ་དང་བསྟན་པ་ལ་སྨོད་ཅིང་ལས་རྒྱུ་འབྲས་ལ་སྐུར་བ་འདེབས་པ་འབྱུང་བས་དེ་སྤང་བའི་ཕྱིར། དཔལ་འབྱོར་རྒྱས་པའི་འཕྲུལ་འཁོར་འདི་བྱས་པས་དཔལ་དགུར་འགྱུར་ཞེས་བྱ་སྟེ། ལོ་གཅིག་གི་ནང་དུ་གང་སོང་དགུ་འགྱུར་འབྱུང་བའི་ཕན་ཡོན་གསུངས་པས་དེ་ཡི་དགོས་པ་ཡོད་ཅིང་།
རྟེན་དེ་ལ་ཡང་མཆོད་པ་རྒྱུན་མི་འཆད་པ་དང་། ཚུལ་བཞིན་བསྒྲུབ་པའི་འཁོར་ལོ་གང་དུ་ཡོད་ཀྱང་ཕྱོགས་དེར་དགོས་འདོད་ཆར་ལྟར་འབབ་པའི་ཕན་ཡོན་དཔག་ཏུ་མེད་པ་འབྱུང་བ་ཡིན་ནོ། ། གཉིས་པ་གཞན་ལུགས་དགག་པ་ནི། རྗེ་བཙུན་ཆེན་པོ་ལ་སོགས་པ་སྔ་རབས་ཀྱི་མཁས་པ་རྣམས་ཀྱིས། མོ་འཁོར་གྱི་ལྟེ་བར་བ་སུ་དྷ་རི་ཡིག་མགོ་ནུབ་བསྟན་གྱི་འདབ་མ་རྣམས་ལ་ཤར་དུ་ཙནྟྲ་ཀནྱཻ་ནས་བཟུང་སྟེ་ཡིག་མགོ་ཕྱིར་བསྟན་བྲིས་པ་དང་། ཕོ་འཁོར་གྱི་ལྟེ་བར་ཛམྦྷ་ལ་ཡིག་མགོ་ནུབ་བསྟན་གྱི་འདབ་མ་བརྒྱད་ལ། ཤར་དུ་པུརྞ་བྷ་ཏྲ་ནས་བཟུང་སྟེ་གོང་ལྟར་བྲིས་པ་གཉིས་ཁ་སྦྱར་ནས་ཕོ་འཁོར་འོག་ཏུ་བཅུག་སྟེ་ལྟེ་བའི་ཡིག་མགོ་རྟེན་གྱི་རྒྱབ་ངོས་སུ་བསྟན། ཙནྡྲ་ཀནྱཻ་ཡ་མདུན་དུ་ཡོང་བ་བྱས། དེ་དང་རྟེན་གཉིས་ཞལ་སྤྲོད་དུ་འབྱུང་བར་མཛད་ཅིང་། བཀའ་གདམས་པ་རྣམས་ཀྱང་ཇོ་བོའི་བཞེད་པ་ཡིན་ཟེར་ནས་དེ་ལྟར་དུ་བྱེད་པ་ལ།
བུ་སྟོན་ཐམས་ཅད་མཁྱེན་པ་ན་རེ། འཇུག་ལུགས་དེ་ལྟར་བྱས་ན་འཁོར་ལོའི་གཙོ་བོ་ཛམྦྷ་ལ་དང་རྟེན་གཉིས་རྒྱབ་སྤྲོད་དུ་ཡོང་བས། ཕྱི་ནང་གི་རྟེན་འབྲེལ་མི་འགྲིག་པ་ཡིན། ཞེས་དགག་པ་ཡང་མཛད་ནས་ཁོང་རང་ལུགས་ལ་སྔ་རབས་པའི་དེ་བཞིན་ལ་འཇོག་པའི་ཚེ། ཙནྟྲ་ཀནྟྱཻ་ནུབ་ཏུ་ཡོང་བར་བྱས་ནས་བཞག་པས་རྟེན་དང་འཁོར་ལོའི་གཙོ་བོ་ཛམྦྷ་ལ་གཉིས་ཀ་ཞལ་ཤར་ཕྱོགས་ལ་གཟིགས་པ་ཡོང་གསུངས་ནས། དེ་ཡི་ཡིག་ཆ་ཆུང་ཆུང་གཅིག་ཀྱང་མཛད་དོ། ། ཆོས་རྗེ་བླ་མ་དམ་པས་ཀྱང་། བུ་གསུང་བའི་སྐྱོན་དེ་ཡོང་བར་དགོངས་ནས། བསམ་ཡས་ཀྱི་ཞིག་གསོས་མཛད་དུས། འཁོར་ལོའི་པད་འདབ་ཀྱི་ཡིག་མགོ་རྣམས་ནང་བསྟན་དུ་བྲིས་ལ་གཞུག
དེའི་རྗེས་སུ་འབྲངས་ནས་ཆོས་རྗེ་བྱང་སེང་པས། དབུས་སུ་བ་སུ་དྷ་རི་ཡིག་མགོ་ཤར་བསྟན་བྲིས། དེ་ཡི་ཡིག་མགོ་ངོས་ལ་ཤར་དུ་བྱ་སྟེ། འདབ་མ་ལ་ཙནྟྲ་ཀནྟྱཻ་ཡིག་མགོ་ནང་བསྟན་དུ་བྲིས་པས་ཨོཾ་གཉིས་མགོ་སྤྲོད་དུ་ཡོང་བ་དང་། ཕོ་འཁོར་ལ་ཛམྦྷ་ལ་དང་། པུརྞ་བྷ་ཏྲའི་ཨོཾ་མགོ་སྤྲོད་དུ་ཡོང་བ་བྱས་པའི་ཡིག་ཆ་བྱས་ལ། ཐེག་ཆེན་པོ། ཇོ་གདན་རིན་རྒྱལ། མཚལ་མིན་པ། ཆོས་ལུང་པ་སོགས་ཀྱི་དེ་ལྟར་དུ་བྱས་ཤིང་།
ལོ་ཙཱ་བ་རྡོ་རྗེ་དཔལ་གྱི་མོ་འཁོར་སྟེང་དུ་བཞག་པས་གཙོ་བོ་གཉིས་རྒྱབ་སྤྲོད་དུ་སོང་གསུངས་པས། བུས་བརྗོད་པའི་སྐྱོན་ལས་གྲོལ་ཞིང་འཐད་པའི་སྒྲུབ་བྱེད་དུ། ཀྱཻ་རྡོར་རས་བྲིས་གན་རྐྱལ་དུ་བཀྲམ་ན་བདག་མེད་མ་སོགས་ཡུམ་རྣམས་སྟེང་དུ་ཡོང་བ་འདིས་ཤེས་གསུངས་སོ། ། ས་བཟང་པཎ་ཆེན་དཔོན་སློབ་ཀྱིས། གྲུབ་ན་ལྷ་བཞེངས་ལ་ཞལ་སྦྱོར་བྱས་ལ་གཞུག དེ་མ་གྲུབ་ན་ཤིང་ལེབ་ལ་འཁོར་ལོ་གཅིག་བྲིས་པའི་པད་འདབ་རྣམས་ཀྱི་སྟེང་ཤིང་ངམ་ཤོག་བུ་ཐུག་པོ་ལ་པད་འདབ་ཀྱི་གཟུགས་བྱས་པ་ལ་གནོད་སྦྱིན་ཕོ་མོའི་སྐུའམ། སྔགས་བྲིས་ཞལ་སྦྱོར་བྱས་པ་རེ་རེ་བླངས་ནས་བཞག་པའི་བར་སྐབས་ཐམས་ཅད་དར་ཟབ་འབྲུ་སྨན་སོགས་ཀྱིས་བཀང་ནས་འཇུག་པ། པཎྜི་ཏ་མ་ཏི་བཟང་པོའི་ཕྱག་ལེན་ཡིན་ཞེས་གསུངས་སོ། ། དེ་རྣམས་ལ་རིམ་པ་བཞིན་དཔྱད་ན། བུ་སྟོན་གྱི་རྗེ་བཙུན་ལ་དགག་པ་མཛད་ནས།
ཁོང་རང་གི་ལུགས་རྣམ་དག་དུ་མཛད་མོད། དེ་ནི་བྲིས་པ་དང་བསྒོམ་པ་གཉིས་ཀ་དང་འགལ་བ་ཡིན་ཏེ། བྲིས་པའི་ཚེ་ནའང་ཙནྟྲ་ཀནྟྱཻ་ཤར་གྱི་འདབ་མ་ལ་བྲི་བར་བཤད་ཅིང་། བསྒོམ་དུས་ཀྱང་། དབུས་སུ་ནོར་རྒྱུན་མ། ཤར་དུ་ཟླ་བ་ཆུ་ཤེལ་མ་བསྒོམ་པར་བཤད་པ་ལ། ཁོང་པས་ཟླ་བ་ཆུ་ཤེལ་མ་ནུབ་ཏུ་བཞག་པས་ལྷ་བརྒྱད་ཀའི་ཞལ་བལྟ་ཕྱོགས་དང་བཞུགས་ས་འཛོལ་བའི་ཕྱིར། དེ་ལ་སྐྱོན་ཡོད་དེ། ངེད་ལ་ལྷ་གཙོ་བོ་གཉིས་ཀྱི་ཞལ་ཕྱོགས་མ་མཐུན་པ་ཡིན་པས་ཕྱི་ནང་གི་རྟེན་འབྲེལ་མི་འགྲིག་པའི་སྐྱོན་ཡོད་ཟེར་ན། ཁོང་པའི་ལྷ་ཡབ་ཡུམ་བརྒྱད་ཀྱི་བཞུགས་ས་དང་ཞལ་བལྟ་ཕྱོགས་ནོར་བས་ཕྱི་ནང་གི་རྟེན་འབྲེལ་མི་འགྲིག་པ་ཆེན་པོར་འགྱུར་བའི་སྐྱོན་ཅིའི་ཕྱིར་མི་ཡོང་།
ཆོས་རྗེ་བྱང་སེང་བའི་དེའང་འབྲི་ལུགས་དང་འགལ་ཏེ། ཙནྟྲ་ཀནྟྱཻ་བ་སུ་དྷ་རའི་ཤར་དུ་བྲིས་པར་མ་སོང་གི ། ཡིག་མགོ་ངོས་དེ་བློས་བསླངས་དུས་རྒྱབ་ངོས་སུ་འགྲོ་བ་དང་། དཔའ་བོ་གྲུབ་པའི་རྒྱུད་དུའང་། གསེར་རམ། དངུལ་ལམ། ཟངས་ཀྱི་བྱང་བུ་ལ། པདྨ་འདབ་བརྒྱད་པ་བྱས་ཏེ། དེའི་དབུས་སུ་ལྷ་མོ་ནོར་རྒྱུན་མ་བྲིས་ལ་ཤར་ལ་སོགས་པའི་འདབ་མ་ལ་ཟླ་བའི་གཟུགས་ཅན་མ་ལ་སོགས་པ་བརྒྱད་བྲི་སྟེ། ཞེས་གྲུབ་ན་ལྷའི་གཟུགས་སུ་འབྲི་བར་གསུངས་ལ།
ཁོང་པའི་ཡིག་མགོ་ནང་བསྟན་ལྟར་ན། ལྷ་འབྲི་བའི་དུས་ནའང་དབུ་པདྨའི་རྩ་བ་ལ་བསྟན་ནས་འབྲི་དགོས་པར་འགྱུར་རོ། ། གལ་ཏེ་དེ་བཞིན་ཁས་ལེན་ནོ་ཟེར་ན། དེ་ལྟ་བུའི་རས་བྲིས་ཀྱི་དཀྱིལ་འཁོར་འབྲི་ལུགས། རྒྱུད་རྒྱ་གཞུང་། བོད་སྔ་རབས་ཀྱི་མཁས་པ་སུས་ཀྱང་མ་བཤད་པའི་ཕྱིར་དང་། ཡང་ན་པདྨའི་འདབ་མ་ལ་མགོ་གཤམ་ལོག་པར་འབྲི་དགོས་སོ། ། དེ་འདོད་ན་དཀྱིལ་འཁོར་གྱི་རྟ་བབས་ཀྱང་ཆོས་འཁོར་ཕྱོགས་ནང་དུ་བསྟན་དགོས་ཏེ། དེ་འདྲ་སུས་ཀྱང་མ་བཤད་དོ། ། བསྒོམ་བྱ་དང་ཡང་འགལ་ཏེ།
ཙཎྜ་ཀནྟྱཻ་ནོར་རྒྱུན་མ་ཞལ་ཤར་གྱི་འདབ་མ་ལ་བསྟན་པའི་མདུན་དུ་བསྒོམ་པར་བཤད་ཀྱིས། རྒྱབ་ཏུ་ནུབ་ཀྱི་འདབ་མ་ལ་བསྒོམ་པར་གང་ནས་མ་བཤད་དོ། ། སྲུང་འཁོར་སྤྱིའི་འབྲི་ལུགས་དང་ཡང་འགལ་ཏེ། ཞི་རྒྱས་དབང་གསུམ་ལ་ཡིག་མགོ་ཕྱིར་བསྟན་འདྲ་ཞིང་། དྲག་པོ་ལ་ནང་དུ་སྟོན་པར་བཤད་པས། ཁྱོད་ཀྱི་ལུགས་འདི་དྲག་པོའི་འཁོར་ལོར་སོང་གིས་རྒྱས་པའི་འཁོར་ལོར་མ་སོང་པས་མི་འཐད་དོ། ། ལོ་ཙཱ་བ་རྡོ་རྗེ་དཔལ་གྱི་དེ་ཡང་གལ་ཏེ་ལས་མ་གྲུབ་པར་སྤོ་དགོས་པ་བྱུང་ན། འཁོར་ལོ་སྟེང་འོག་བསྒྱུར་བར་བཤད་མོད། དེ་ཡང་ལས་དྲག་པོ་ཡིན་པས་འདིར་མི་འཐད་དོ། ། ཆོས་རྗེ་ས་བཟང་པ་དཔོན་སློབ་ཀྱི་དེ་ཡང་འཕྲལ་རྣམ་པ་འཆར་པོ་ལྟ་བུར་འདུག་ཀྱང་།
རྒྱུད་ལས་གླེགས་བྱང་གཉིས་ཁ་སྦྱར་ནས་ཞེས་འཁོར་ལོ་གཉིས་ཁ་སྦྱོར་བར་བཤད་པས། ཁོང་དཔོན་སློབ་ཀྱི་དེ་ལ་འཁོར་ལོ་ཁ་སྦྱར་གྱི་དོན་མི་འདུག་པས། ལས་གྲུབ་མི་འགྲུབ་གཉིས་ཀ་མི་བསྐྱེད་པས་ལེགས་པར་མ་མཐོང་ངོ་། ། དེས་ན་མ་ནོར་བ་ནི་རྗེ་བཙུན་སོགས་སྔ་རབས་ཀྱི་བཞེད་པ་དེ་ཡིན་ཞིང་། རྒྱུད་ཀྱི་དགོངས་པ་མཐར་ཐུག་པ་ཡིན་ནོ། ། འོ་ན་བུ་སྟོན་རིན་པོ་ཆེས་བཏང་པའི་སྐྱོན་དེ་མིན་ནམ་སྙམ་ན། ཁོང་པ་འདོད་པ་ལྟར། སྔ་རབས་པས་ཛམྦྷ་ལ་དཀྱིལ་འཁོར་གྱི་གཙོ་བོར་འདོད་ན་སྐྱོན་དེ་འགྲོ་ཡང་། ཛམྦྷ་ལ་དཀྱིལ་འཁོར་གྱི་གཙོ་བོར་ནི་མི་སྔ་རབས་མི་འདོད་པས་སྒྲུབ་བྱེད་ཀྱང་མེད་ཅིང་། ནོར་རྒྱུན་མ་སྔ་རབས་པས་གཙོ་བོར་འདོད་ཅིང་།
དེ་ལ་བསྒྲུབ་བྱེད་ཀྱང་ཡོད་ཅིང་། རྒྱུད་ལས། བྱང་བུ་དང་པོ་ལ་གནོད་སྦྱིན་མོ་བརྒྱད་དང་། གཉིས་པ་ལ་ཕོ་བརྒྱད་འབྲི་བར་གསུངས་པའི་རིག་པས་ཀྱང་འགྲུབ་ལ་ཀྲི་ཡ་ས་མུཉྫར། འདིའི་དཀྱིལ་འཁོར་ཡོད་པ་ལའང་ནོར་རྒྱུན་མ་གཙོ་བོར་བཤད་ཅིང་། སྒྲུབ་ཐབས་རྒྱ་མཚོ་དང་བརྒྱ་རྩར་ཡོད་པའི་སྒྲུབ་ཐབས་སུ་ཡང་། སྔོན་དུ་ནོར་རྒྱུན་མ་གནོད་སྦྱིན་མོ་བརྒྱད་ཀྱིས་བསྐོར་བ་བསྐྱེད་ནས། དེ་རྗེས་དཔལ་མགོན་པོ་གནོད་སྦྱིན་ནོར་རྒྱུན་མ་ལ་འཁྱུད་པ། ཞེས་སོགས་ཕོ་བརྒྱད་རྗེས་མ་བསྐྱེད་པའི་ཕྱིར་དང་། གཞན་ཡང་བོད་དུ་འགྱུར་བའི་གཞུང་རྣམས་ན་ནོར་རྒྱུན་མ་གཙོ་བོར་བཤད་ཀྱིས།
ཛམྦྷ་ལ་གཙོ་བོར་བྱས་པ་མེད་པས་མི་འཐད་དོ། ། འོ་ན་ཡུམ་གཙོ་བོར་བྱས་ཏེ་ཡབ་ཀྱིས་འཁྱུད་པ་མི་འཐད་དོ་སྙམ་ན་མི་འགལ་ཏེ། སྒྲོལ་མ་བླ་མེད་ཀྱི་དཀྱིལ་འཁོར་ལ་ཡང་གཙོ་མོ་ལ་དོན་ཡོད་གྲུབ་ཀྱིས་ཕར་འཁྱུད་པར་བཤད་པ་དང་། མཁའ་འགྲོ་རྒྱ་མཚོར། ཡབ་ཡུམ་རྣམས་དཀྱིལ་འཁོར་གྱི་དབང་ཕྱུག་ཏུ་བྱས་པ་ལ། ཡབ་རྣམས་ཀྱིས་ཕར་འཁྱུད་པར་བཤད་པས། རང་གི་མ་མཐོང་བ་རྒྱུ་མཚན་དུ་བྱས་ཏེ་གཞན་ལུགས་རྣམ་དག་དགག་པ་དག་ལ་དགོས་པ་ཅི་ཡོད། དེས་ན་འཁྲུལ་པ་ཟད་པའི་རྗེ་བཙུན་ཆེན་པོས་དཔའ་བོ་གཅིག་གྲུབ་ཀྱི་རྒྱུད་ཀྱི་འགྲེལ་པར་བཤད་པ་ལྟར། སྔ་རབས་པ་རྣམས་ཀྱི་བཞེད་པས་འདི་ཉིད་རྣམ་པར་དག་པ་ཡིན་ནོ། ། ཞེས་པ་དེ་རྣམས་ཀྱི་ཆོས་རྗེ་ནམ་དགེ་བའི་གསུང་རབ་ལས་འབྱུང་ཚུལ་བཤད་ཟིན་ཏོ།། །།
ཡང་དཔལ་ལྡན་ས་སྐྱ་པའི་བསྟན་འཛིན་རྫོང་པ་ཕྱོགས་ཀྱི་རྗེས་འབྲངས་ཆོས་རྗེ་ལོ་ཕུ་བ་ནམ་མཁའ་སྨོན་ལམ་གྱིས་མཛད་པའི་གནོད་སྦྱིན་འཁོར་ལོ་བྲི་བ་དང་བསྒྲུབ་ཚུལ་གྱི་ཡི་གེ་བསམ་འཕེལ་ཞེས་བྱ་བ་ལས་འདི་ལྟར་འབྱུང་སྟེ། བདེ་བར་གཤེགས་པའི་རྟེན་གྱི་ཞབས་བསྡོམས་ལ་ཉེ་བར་མཁོ་བ་གནོད་སྦྱིན་ཕོ་མོའི་འཁོར་ལོ་བྲི་བར་བྱའོ། ། དེའང་འཇམ་དཔལ་དཔའ་བོ་གཅིག་གྲུབ་ཀྱི་རྒྱུད་ལེའུ་གཉིས་པར། གནོད་སྦྱིན་མོ་དགུའི་འཁོར་ལོ། ཕོ་དགུའི་འཁོར་ལོ། ཡབ་ཡུམ་གཉིས་མེད་ཀྱི་འཁོར་ལོ་དང་གསུམ་གསུངས་པ་ལས། འདིར་ཡབ་ཡུམ་གཉིས་མེད་ཀྱི་འཁོར་ལོ་འཆད་པ་ལ་གཉིས་ཏེ། འཁོར་ལོ་བྲི་བ་དང་། བྲིས་ཏེ་མཉེས་པའི་ཆོ་གའོ། ། དང་པོ་ལ།
དུས། གང་ཟག བྲི་གཞི། ཚུལ་ཇི་ལྟར་བྲི་བ་དང་བཞིའོ། ། དང་པོ་ནི། དཔའ་བོ་གྲུབ་པའི་རྒྱུད་ཀྱི་འགྲེལ་པ་སློབ་དཔོན་སུ་བྷ་ཀ་རས་མཛད་པ་ལས། སྐར་མ་རྒྱལ་གྱི་ཉི་མ་ལ། ཞེས་གསུངས་པས་རབ་རྒྱལ་ཕུར་འཛོམ་པའི་འགྲུབ་སྦྱོར་བཟང་པོ་ལ་བྱ། དེ་མ་བྱུང་ན་སྐར་མ་རྒྱལ་ཡོད་པའི་ཉིན་བྲིའོ། ། གཉིས་པ་ནི།
སུ་བྷ་ཀ་རས། ཁྲུས་བྱས་གོས་གཙང་མ་གྱོན་བསྙེན་གནས་ལ་གནས་པས། ཞེས་གསུངས་པས། རབ་དགེ་སློང་། འབྲིང་དགེ་ཚུལ། ཐ་མ་དགེ་བསྙེན་གནས་ལ་གནས་པ། གནོད་སྦྱིན་ཕོ་མོའི་དབང་ཐོབ་པའམ། མ་ཐོབ་ཀྱང་སྔགས་གཞན་གྱི་དབང་གིས་སྨིན་པ། གནོད་སྦྱིན་ཡབ་ཡུམ་གྱི་བསྙེན་པ་སོང་བ། མ་སོང་ཀྱང་རུང་སྟེ་སྡོམ་པ་ལ་གནས་པའི་གང་ཟག་གིས་བྲིའོ། །
གསུམ་པ་ནི། དཔའ་བོ་གཅིག་གྲུབ་ཀྱི་རྒྱུད་ལས། གསེར་གྱི་འདབ་མ་འམ། དངུལ་གྱི་འདབ་མ་འམ། ཟངས་ཀྱི་འདབ་མ་ཡང་རུང་སྟེ་འདབ་མ་བརྒྱད་པའི་དབུས་སུ་ཞེས་དང་། གསེར་ལ་སོགས་པའི་བྱང་བུ་ལ། ། ཞེས་སོགས་དང་། རྗེ་བཙུན་རིན་པོ་ཆེ་གྲགས་པ་རྒྱལ་མཚན་གྱིས་མཛད་པའི་དཔའ་བོ་གྲུབ་པའི་རྒྱུད་ཀྱི་མན་ངག་ལས། གསེར་རམ་དངུལ་ལམ་ཟངས་སམ་ཤོག་བུ་ལ་པདྨ་འདབ་བརྒྱད་གཉིས་བྱ། གཅིག་ལ་གནོད་སྦྱིན་ཕོ་དགུ གཅིག་ལ་གནོད་སྦྱིན་མོ་དགུ་བྲི།
ཞེས་གསུངས་པས། གསེར་དངུལ་ཟངས་གསུམ་གང་རུང་ངམ། དེ་དག་མ་རྙེད་ན་ཤོག་བུ་ལ་ཇི་ལྟར་འོས་པའི་ཚད་དུ་བྱས་ལ། སློབ་དཔོན་སུ་བྷ་ཀ་རས། གསེར་གྱི་སྨྱུག་གུས་མངོན་པར་བྲི། ། ཞེས་གསུངས་པས། གསེར་གྱི་སྨྱུག་གུའམ། མ་འབྱོར་ན་སྨྱུག་གུ་རྩི་སེར་པོ་ཡོད་པས་བྲིའོ། ། བཞི་པ་ནི། དཔའ་བོ་གྲུབ་པའི་རྒྱུད་ལས།
གསེར་ལ་སོགས་པའི་བྱང་བུ་ལ་བ་སུ་དྷ་ར་གནོད་སྦྱིན་མོ་དང་བཅས་པ་དང་། བྱང་བུ་གཉིས་པ་ལ་བཅོམ་ལྡན་འདས་ཛམྦྷ་ལ་གནོད་སྦྱིན་གྱིས་བསྐོར་བ་བྲིས་ལ་ཁ་སྦྱར་ཏེ། ཞེས་དང་། འདབ་མ་བརྒྱད་པའི་དབུས་སུ་ནོར་འཛིན་མ་དང་། ཤར་ལ་སོགས་པའི་འདབ་མ་རྣམས་ལ་ཞེས་སོགས་རྒྱས་པར་གསུངས་ཤིང་། རྗེ་བཙུན་ཆེན་པོས་རབ་གནས་དོན་གསལ་ལས། དེ་ཡང་དཔའ་བོ་གྲུབ་པའི་རྒྱུད་ལས་འབྱུང་བ་བཞིན་གནོད་སྦྱིན་ཕོ་དགུ་མོ་དགུའི་འཁོར་ལོ་བྲིས་ལ། ཞེས་དང་། རྗེ་བཙུན་གྱིས་དཔའ་བོ་གྲུབ་པའི་མན་ངག་ལས། གཅིག་ལ་གནོད་སྦྱིན་ཕོ་དགུ གཅིག་ལ་གནོད་སྦྱིན་མོ་དགུ་བྲི་སྟེ།
དེ་ཡང་གཟུགས་ཀྱི་སྙིང་གར་སྔགས་བྲི་བའམ། གཟུགས་མེད་ན་སྔགས་རང་བྲི་བ་གང་རུང་ངོ་། ། ཞེས་གསུངས་པས། འཁོར་ལོ་འབྲི་བ་ལྷ་འབྲི་བ་དང་། སྔགས་འབྲི་བ་དང་། ལྷ་སྔགས་བསྒྲགས་ནས་འབྲི་བ་དང་ལུགས་གསུམ་རྒྱུད་དང་། རྗེ་བཙུན་ཆེན་པོའི་གསུང་ལས། ཇི་ལྟར་འབྲི་བའི་ཚུལ་ལ། སྔ་རབས་ཀྱི་མཁས་པ་རྣམས་ཀྱིས་དབུ་རུབ་དང་། ཞབས་རུབ་གཉིས་བཤད་པ་ལས།
དང་པོ་རྒྱུད་དང་རྗེ་བཙུན་གྱི་དགོངས་པར། བླ་མ་དམ་པ་བསོད་ནམས་རྒྱལ་མཚན། མཁན་ཆེན་བྱང་ཆུབ་སེང་གེ རྡོ་རྗེ་འཆང་ཨ་ནནྡ་མ་ཏི་ལ་སོགས་པའི་བླ་མ་གོང་མ་རྣམས་བཞེད། ཎ་རོ་བནྡྷེ་གཤིན་རྗེ་གྲགས་དང་། བུ་སྟོན་རིན་པོ་ཆེ་དང་། ལྷོ་པ་རྡོ་རྗེ་དཔལ་དང་། ཤར་པ་ཡེ་ཤེས་རྒྱལ་མཚན་དང་། རྗེ་ཀུན་དགའ་བཟང་པོ་ལ་སོགས་པའི་བླ་མ་གོང་མ་རྣམས་བཞེད། འདིར་ལུགས་དང་པོའི་དབང་དུ་བྱས་ཏེ།
ཇི་ལྟར་འཚམས་པའི་བྲི་གཞི་ལ་ལྟེ་བ་དང་བཅས་པའི་པདྨ་འདབ་མ་བརྒྱད་པ་གཉིས་བྱ། འདབ་བརྒྱད་གཅིག་ལ་ཕོ་དགུ་བྲི། གཅིག་ལ་མོ་དགུ་བྲི། ཁ་ཅིག་མོ་གཙོ་བོར་གྱུར་པ་ཡིན་པས་མོ་དགུ་སྔོན་ལ་བྲི་ཟེར་ཀྱང་། རྗེ་བཙུན་ཆེན་པོས་ཕོ་དགུ་སྔོན་ལ་བྲི་བར་གསུངས་པ་དང་མི་མཐུན་པས། ཕོ་གཙོ་བོར་གྱུར་པས་ཕོ་འཁོར་ཐོག་མར་བྲི་སྟེ། དེ་ཡང་ཕོ་དགུའི་ལྟེ་བའི་ལྷ་སྔགས་དབུ་ཤར་དང་། ཞབས་ནུབ་ཏུ་བསྟན་པ་བྲི། དེ་ནས་འཁོར་ཕོ་བརྒྱད་འཁོར་ལོ་རྐྱང་པར་འབྲི་བའི་ཚེ་གཡས་བསྐོར་དུ་འབྲི་དགོས་ཀྱང་། འདིར་འཁོར་ལོ་ཁ་སྦྱར་དུ་བྱེད་པས་གཙོ་བོའི་དབུའི་ཕྱོགས་ལ་ཤར་དུ་བྱས་ཏེ།
གཡོན་བསྐོར་དུ་ཤར། ཤར་ལྷོ། ལྷོ། ལྷོ་ནུབ། ནུབ། ནུབ་བྱང་། བྱང་། བྱང་ཤར་རྣམས་ཀྱི་ལྷ་སྔགས་རྣམས་དབུ་ནང་དུ་བསྟན་ཞིང་། མཇུག་ཕྱིར་བསྟན་དུ་བྲི། མོ་དགུའི་ལྟེ་བའི་ལྷ་སྔགས་དབུ་ཤར་དང་།
ཞབས་ནུབ་དུ་བསྟན་པ་བྲི་ཞིང་། འཁོར་བརྒྱད་གཙོ་མོའི་དབུའི་ཕྱོགས་ལ་ཤར་དུ་བྱས་ཏེ། དེ་ནས་བརྩམས་ལ་གཡས་བསྐོར་དུ། ཤར་གྱི་ལྷ་སྔགས་ནས་བྱང་ཤར་གྱི་ལྷ་སྔགས་ཀྱི་བར་དུ་བྲི། དེ་ཡང་དབུ་ནང་དང་མཇུག་ཕྱིར་བསྟན་པ་བྲིའོ། ། ཁ་ཅིག་འདི་ལ་གཙོ་བོ་ཡབ་ཡུམ་གྱི་དབུའི་ཕྱོགས་ལ་ཤར་དུ་བྱེད་པ་གསང་སྔགས་སྤྱིའི་ལུགས་དང་མི་མཐུན་པས་མི་འཐད་དོ་ཟེར་བ་མ་བརྟགས་པ་སྟེ། དཀྱིལ་འཁོར་གྱི་ལྷ་གཞན་ལ་དེ་ལྟར་བྱེད་པ་ནི་བསྒྱེལ་བའི་ཚེ་གཙོ་འཁོར་གྱི་ཡུམ་རྣམས་སྟེང་དུ་ཡོང་ལ། བསློང་བའི་ཚེ་རྒྱབ་ནས་མདུན་དུ་ལྡང་བའི་དབང་དུ་བྱས་ལ། འདིར་ནི་རྗེ་བཙུན་ཆེན་པོས་ཕོ་འཁོར་སྟེང་དང་། མོ་འཁོར་འོག་ཏུ་འོང་བར་གསུངས་པས་དེའི་དབང་དུ་བྱས་ནས་མདུན་དུ་བཞག་པའི་ཚེ་གཙོ་བོ་ཡབ་ཡུམ་གྱི་དབུ་ཤར་དུ་བསྟན་ཀྱང་།
བསློང་བའི་ཚེ་མདུན་ནས་རྒྱབ་ཏུ་ལྡང་དགོས་པའི་ཕྱིར་དེ་ལྟར་བྱས་པ་ཡིན་ལ། གཞན་དུ་ན་གནོད་སྦྱིན་ཛམྦྷ་ལ་ཕྱིའི་རྟེན་ལ་རྒྱབ་སྟོན་པའམ། མགོ་མཇུག་ཕྱིན་ཅི་ལོག་ཏུ་ལྡང་དགོས་པའི་སྐྱོན་ཡོད་དོ། ། ཡང་ཁ་ཅིག་འདི་ལ་ལྷ་སྔགས་མགོ་ནང་དུ་བསྟན་པས་དྲག་པོའི་འཁོར་ལོར་སོང་པས། ནོར་རྒྱས་པའི་འཁོར་ལོར་མ་སོང་པས་མི་འཐད་དོ་ཟེར་མོད། དེ་ལྟར་ན་རྗེ་ས་ཆེན་གྱིས་རྟོག་བདུན་འགྲེལ་པ་དང་། རྩ་རྒྱུད་ཀྱི་འགྲེལ་པ་དང་གཉིས་སུ་ཞི་རྒྱས་དབང་དགུག་པ་བཞི་ལ་ཡིག་མགོ་ནང་དང་། བསད་བསྐྲད་དབྱེ་མནན་བཞི་ལ་ཡིག་མགོ་ཕྱིར་བསྟན་པར་གསུངས་པ་ཡང་མི་འཐད་པར་འགྱུར་བས་སྤོངས་ཤིག དེ་ལ་གནོད་སྦྱིན་ཕོ་མོའི་འཁོར་ལོ་ལྷོར་འབྲི་ན། སྐུ་མདོག་དང་ཕྱག་མཚན་སོགས།
དཔའ་བོ་གྲུབ་པའི་རྒྱུད་ལས། བཅོམ་ལྡན་འདས་གསེར་གྱི་མདོག་ཅན་ནེའུ་ལེ་དང་། བི་ཛ་པུ་ར་ཀ་འཛིན་པ། གསུས་པ་འཕྱང་བ། རྒྱན་ཐམས་ཅད་ཀྱིས་བརྒྱན་པ་ཞེས་དང་། གཡས་ཀྱི་མཆོག་སྦྱིན་པ། གཡོན་འབྲས་ཀྱི་སྙེ་མ་འཛིན་པ། ཞེས་དང་། སློབ་དཔོན་སུ་བྷ་ཀ་རས། པདྨ་དང་ཟླ་བའི་སྟེང་དུ་ཕྱེད་ཀྲུང་གི་བཞུགས་པ།
ཞེས་པ་ནས། རིན་པོ་ཆེ་འབར་བ་སྐྱུག་པར་གྱུར་པའི་པདྨའི་གཏེར་ཞབས་ཀྱིས་མནན་པ། ཞེས་པའི་བར་གསུངས་པ་ལྟར་བྲིས། ཡང་སྔགས་རྐྱང་པ་བྲི་ན་དཔའ་བོ་གྲུབ་པའི་རྒྱུད་ལས་གསུངས་པ་བཞིན་ཕོ་དགུ་མོ་དགུའི་སྔགས་རྣམས་བྲིས་སོ། ། དེའི་སྔགས་ལ་སྤེལ་ཚིག་ཡོད་པའམ་མེད་པ་གང་རུང་བྱ། སྤེལ་ཚིག་བྱེད་ན། རྗེ་བཙུན་ཆེན་པོས་དཔའ་བོ་གྲུབ་པའི་མན་ངག་ལས། སྔགས་ལ་སྤེལ་ཚིག་ཡོད་པའམ་མེད་པ་གང་རུང་བྲིས་ཏེ། སྤེལ་ཚིག་དང་བཅས་པ་ནི། ཨོཾ་ཛམྦྷ་ལ་ཛ་ལེནྟྲ་ཡེ་མཱ་མ་དྷ་ནཾ་དེ་ཧི་དེ་ཧི་སྭཱཧཱ།
ཞེས་བྱ་བ་དེ་གཞན་རྣམས་ལ་ཡང་དེ་བཞིན་དུ་སྦྱར་བར་བྱའོ་ཞེས་གསུངས་པ་ལྟར་བྱ། ཡང་ན། ཨོཾ་ཛམྦྷ་ལ་ཛ་ལེནྟྲ་ཡེ་སརྦ་སིདྡྷི་མེ་པྲ་ཡ་ཙྪནྟུ་སྭཱཧཱ། ཞེས་པ་དང་། ཨོཾ་བ་སུ་དྷ་རི་ཎི་སརྦ་བྃ་སིདྡྷི་མེ་པྲ་ཡཙྪནྟུ་སྭཱཧཱ། ཞེས་པའི་སྤེལ་ཚིག་རྡོ་རྗེ་འཆང་ཨ་ནནྡའི་གསུང་གི་དཔེ་བྲིས་ལས་འབྱུང་བ་བཞིན་གང་བདེ་བྱའོ། ། ལྷ་སྔགས་གཉིས་ཀ་འབྲི་ན། རྗེ་བཙུན་ཆེན་པོས་གཟུགས་ཀྱི་སྙིང་ཁར་སྔགས་བྲི་བའམ། ཞེས་གསུངས་པས། སྔགས་རྣམས་རང་རང་གི་ཐུགས་ཀར་བྲིའོ། །
དེ་ནས་ཕོ་འཁོར་མོ་འཁོར་གཉིས་ཀའི་པདྨའི་ཕྱི་རོལ་དུ་མུ་ཁྱུད་གཅིག་བསྐོར་ལ་རྟེན་འབྲེལ་སྙིང་པོ་སྤེལ་ཚིག་དང་བཅས་པ་བྲི། དེ་ཡང་ཕོ་འཁོར་ལ་གཡོན་བསྐོར་དུ་བྲི། མོ་འཁོར་ལ་གཡས་བསྐོར་དུ་བྲིའོ། ། ཁ་ཅིག་ཕྱི་རོལ་དུ་མུ་ཁྱུད་གསུམ་བྲིས་ནས་རྟེན་འབྲེལ་སྙིང་པོ་དང་། རྡོ་ར་དང་། མེ་རི་འབྲི་མོད། རྒྱུད་འགྲེལ་མན་ངག་གི་བཞེད་པ་མ་ཡིན་ནོ། ། ཡང་འགའ་ཞིག་གིས་མུ་ཁྱུད་གསུམ་ལ་རྟེན་འབྲེལ་སྙིང་པོ། ཨ་ལི་ཀ་ལི་དང་། ཕྱི་རོལ་དུ་རྡོ་ར་མེ་རི་བྱེད་པ་ཡང་།
རྒྱུད་འགྲེལ་མན་ངག་ལས་མ་བཤད་པས་མི་འཐད་དོ། ། ཡང་ལ་ལས་རྟེན་འབྲེལ་སྙིང་པོའི་ཕྱི་རོལ་དུ་རྡོ་ར་མེ་རི་འབྲི་བ་འདོད་པ་ཡང་། རྗེ་བཙུན་ཆེན་པོས་མ་གསུངས་ཤིང་། རྒྱུད་འགྲེལ་ལས་མ་བཤད་པས་མི་འཐད་དོ། ། གཉིས་པ་མཉེས་པའི་ཆོ་ག་ལ་གཉིས། མཉེས་པའི་ཆོ་ག་དངོས་དང་། དེའི་ཕན་ཡོན་ནོ། ། དང་པོ་ནི། རྗེ་བཙུན་ཆེན་པོས་མན་ངག་ལས། གཙོ་བོ་ཡབ་ཡུམ་གྱི་སྔགས་འབུམ་ཕྲག་བཞི་སྔོན་དུ་བསྙེན་པ་བྱས་ལ་ལས་རྣམས་བསྒྲུབ་པར་བྱ་བ་ཡིན་ནོ། །
དེ་ལྟ་བུའི་བསྙེན་པ་གྲུབ་ཀྱང་རུང་། མ་གྲུབ་ཀྱང་རུང་མཉེས་པར་བྱ་བའི་ཆོ་ག་ནི། ཞེས་སོགས་གསུངས་པས། མཉེས་པའི་ཆོ་ག་བྱེད་པ་སྔོན་དུ་བསྙེན་པ་མ་བྱས་ཀྱང་རུང་བར་གསུངས་ལ། རྒྱུད་ལས་ཀྱང་། ཁ་སྦྱར་དུ་བྱས་དུས་མཉེས་པར་བྱས་ན། ཞེས་དང་། རབ་གནས་དོན་གསལ་ལས་ཀྱང་། བསྐྱེད་ལ་མཉེས་པའི་ཆོ་ག་བྱའོ་ཞེས་དང་། དེ་ནས་གནོད་སྦྱིན་མཉེས་པར་བྱས་པའི་འཁོར་ལོས་ཞབས་བསྡམ་མོ་ཞེས་གསུངས་སོ། །
དེ་ལ་གནས་དབེན་ཞིང་ཡིད་དང་མཐུན་པའམ། རྟེན་གྱི་དྲུང་གང་བདེར། སློབ་དཔོན་སུ་བྷ་ཀ་རས། བསྒྲུབ་པ་པོ་དེའི་ཉིན་པར་ཁོ་ནར་རབ་གནས་བྱས་ཏེ། ཞེས་གསུངས་པས། སྐར་མ་རྒྱལ་གྱི་ཉི་མ་དེ་ཉིད་ལ་སྔར་བཤད་པ་ལྟར་གྱི་འཁོར་ལོ་བྲིས་པ་དེ་ཉིད་ཀྱི་བར་ཐམས་ཅད་མར། སྦྲང་རྩི། ཀ་ར་གསུམ་གྱིས་བྱུགས་ལ་ཁ་སྦྱར་ཏེ་སྐུད་པ་སེར་པོས་རྒྱ་གྲམ་དུ་དཀྲིས་ལ་མི་འཆུགས་པར་བྱས་ཏེ། དཔའ་བོ་གྲུབ་པའི་རྒྱུད་ལས། མར་དང་སྦྲང་རྩི་དང་ཀ་ར་རྣམས་ནང་དུ་བཅུག་ནས།
ཞེས་དང་། དོན་གསལ་ལས། མར་དང་སྦྲང་རྩི་ཀ་རས་བར་བསྡམས་ལ། ། ཞེས་དང་། དཔའ་བོ་གྲུབ་པའི་མན་ངག་ལས། མར་སྦྲང་རྩི་དང་ཀ་རའི་ཆུས་ཁྱབ་པར་བསྐུ། ཞེས་དང་། སྐུད་པ་སེར་པོས་རྒྱ་གྲམ་དུ་དཀྲིས་ལ། ཞེས་གསུངས་སོ། ། དེ་ནས་ཕོ་འཁོར་སྟེང་དང་མོ་འཁོར་འོག་དུ་ཡོང་བ་བྱས་ལ།
གོང་འོག་ཕྱོགས་མཚམས་མི་འཁྲུག་པའི་མཚན་མ་བྱས་ཏེ། མན་ཛིའི་སྟེང་དུ་རིན་པོ་ཆེའི་སྣོད་ཀྱི་ནང་མངར་གསུམ་མམ། མེ་ཏོག་གིས་བཀང་བའི་སྟེང་དུ། དེ་དག་གིས་ནུབ་པར་བྱས་ལ་བཞག་གོ ། དེ་ཡང་སློབ་དཔོན་སུ་བྷ་ཀ་རས། མངར་གསུམ་གྱིས་ཡོངས་སུ་གང་བའི་སྣོད་ཀྱི་དབུས་སུ་བཞག་ནས། ཞེས་དང་། རྗེ་བཙུན་གྱིས་མོའི་ཙཀྲ་འོག ཕོའི་ཙཀྲ་སྟེང་དུ་འབྱུང་ཞིང་། ཕྱོགས་རྣམས་ཀྱང་མ་འཁྲུགས་པར་བྱས་ལ་ཞེས་དང་།
དེ་ཡང་ཟ་མ་ཏོག་ཆེན་པོའི་ནང་དུ་བཞག་ལ། མར་དང་སྦྲང་རྩི་དང་ཀ་རས་ནུབ་པར་བྱས་ཏེ་ཞེས་གསུངས་སོ། ། དེ་ལྟར་བཞག་པའི་དེའི་མདུན་དུ་ཆུ་གཉིས་སྔོན་དུ་འགྲོ་བའི་ཉེར་སྤྱོད་ལྔ་དང་། དཀར་གཏོར་གཅིག་རྣམས་བཤམས་ཏེ། སློབ་དཔོན་སུ་བྷ་ཀ་རས། དེའི་མདུན་དུ་མཆོད་པ་དང་། ། ཞེས་དང་། རྗེ་བཙུན་གྱིས། དེ་ལྟ་བུ་སྣོད་ཀྱི་ནང་དུ་བཞག་ལ། པུ་ཛ་དང་གཏོར་མ་རྒྱ་ཆེན་པོ་བཤམ་ཞེས་གསུངས་པའི་དགོས་པའོ། །
དེ་ནས་ཆོ་ག་ལ་འཇུག་པ་ནི། རྗེ་བཙུན་གྱིས་བདག་ཡི་དམ་གྱི་ལྷར་བསྒོམ་ཞེས་གསུངས་པ་ལ། རང་ཉིད་ཡི་དམ་གྱི་ལྷའི་རྣལ་འབྱོར་གང་རུང་བ་བསྒོམ་ལ་བཟླས་པ་ཅུང་ཟད་བྱ། དེ་ནས་མཆོད་པ་བྱིན་གྱིས་བརླབས་ཏེ། མདུན་གྱི་འཁོར་ལོ་བསང་སྦྱངས་བྱས་ལ། སྟོང་པའི་ངང་ལས་བྷྲུྃ་ལས་རིན་པོ་ཆེ་ལས་གྲུབ་པའི་གཞལ་ཡས་ཁང་གི་དབུས་སུ་པྃ་ལས་པདྨ་འདབ་མ་བརྒྱད་པའི་ལྟེ་བར་ཨཱཿལས་ཟླ་བའི་དཀྱིལ་འཁོར་གྱི་སྟེང་དུ། དབུས་སུ་ཛྃ་ལས་བི་ཛ་པུ་ར་ཀ་ཛྃ་གྱིས་མཚན་པ་ལས་བཅོམ་ལྡན་འདས་མགོན་པོ་ཛམྦྷ་ལ་འདབ་མ་བརྒྱད་ལ་ཤར་དུ་ནོར་བུ་བཟང་པོ། ལྷོར་གང་བ་བཟང་པོ། ནུབ་ཏུ་ནོར་སྦྱིན། བྱང་དུ་རྣམ་ཐོས་སྲས།
ཤར་ལྷོར་རོལ་པའི་ཕྲེང་བ། ལྷོ་ནུབ་ཏུ་གདོང་གི་དབང་པོ། ནུབ་བྱང་དུ་འཛམ་བུ་འཁྱིལ་པ། བྱང་ཤར་དུ་སྤྱོད་པའི་དབང་པོ། ཐམས་ཅད་སྐུ་མདོག་གསེར་བཙོ་མ་ལྟ་བུ། གཡས་མཆོག་སྦྱིན་གྱི་ཕྱག་རྒྱ་དང་བཅས་པའི་ཤིང་ཏོག་བི་ཛ་པུ་ར་ཀ་བསྣམས་པ། གཡོན་རྣམས་ནེའུ་ལེ་འཛིན་པ། གསུས་པ་འཕྱང་བ། རྒྱན་ཐམས་ཅད་ཀྱིས་བརྒྱན་པ། རིན་པོ་ཆེ་འབར་བ་སྐྱུག་པར་གྱུར་པའི་པདྨའི་གཏེར་མནན་པ།
སེམས་དཔའི་སྐྱིལ་ཀྲུང་གིས་བཞུགས་པའོ། ། དབུས་སུ་བྃ་ལས་འབྲས་ཀྱི་སྙེ་མ་བྃ་གྱིས་མཚན་པ་ལས་ནོར་རྒྱུན་མ། ཤར་དུ་ཟླ་འོད་མ། ལྷོར་སྦྱིན་མ། ནུབ་ཏུ་རབ་ཏུ་སྦྱིན་མ། བྱང་དུ་འཕགས་མ། ཤར་ལྷོར་རབ་ཏུ་བཟང་མོ། ལྷོ་ནུབ་ཏུ་སྦས་པ་མོ། ནུབ་བྱང་དུ་མཛེས་པ་མོ། བྱང་ཤར་དུ་དབྱངས་ཅན་མོ།
ཐམས་ཅད་གསེར་བཙོ་མའི་མདོག་ཅན། ཞལ་གཅིག་ཕྱག་གཉིས་མ། གཡས་མཆོག་སྦྱིན་གྱི་ཕྱག་རྒྱ་དང་བཅས་པའི་ཤིང་ཏོག་བི་ཛ་པུ་ར་ཀ་བསྣམས་པ། གཡོན་འབྲས་ཀྱི་སྙེ་མ་འཛིན་པ། རྒྱན་ཐམས་ཅད་ཀྱིས་བརྒྱན་པ། བུད་མེད་ཀྱི་སྒྱུ་མའི་ང་རྒྱལ་གྱིས་འགྱིང་པ། ཐམས་ཅད་ཀྱང་རང་རང་གི་ཡབ་ལ་འཁྱུད་ཅིང་མཉམ་པར་སྦྱོར་བའི་ཚུལ་གྱིས་བཞུགས་པ། ཡང་ན་རང་རང་གི་སྔགས་བརྗོད་པ་ལས་བསྐྱེད་ཀྱང་རུང་བར་གསུངས་སོ། ། ཁ་ཅིག་ཡུམ་གཙོ་བོར་གྱུར་པ་ཡིན་པས་ཡབ་ཐམས་ཅད་ཡུམ་ལ་འཁྱུད་པར་བསྒོམ་སྟེ། སྒྲུབ་ཐབས་རྒྱ་མཚོ་དང་།
བརྒྱ་རྩའི་ཛམྦྷ་ལའི་སྐབས་ནས། དཔལ་ལྡན་མགོན་པོ་ཛམྦྷ་ལ་ནོར་རྒྱུན་མ་ལ་འཁྱུད་པ་དང་། ཞེས་དང་། འཁོར་གྱི་སྐབས་སུ། ཛམྦྷ་ལ་བཞིན་བསྒོམ་པར་བྱ། ། ཞེས་གསུངས་པའི་ཕྱིར་རོ་ཞེས་ཟེར་རོ། ། དེ་ཡང་བརྟག་པར་བྱ་སྟེ། ཞབས་བསྡོམས་ཀྱི་གནོད་སྦྱིན་ཕོ་མོའི་འཁོར་ལོ་འདི་སྒྲུབ་ཐབས་རྒྱ་མཚོ་དང་། བརྒྱ་རྩ་ནས་འབྱུང་བའི་ཛམྦྷ་ལའི་སྒྲུབ་ཐབས་ཡིན་པར་མ་གསུངས་ཤིང་། རབ་གནས་དོན་གསལ་ལས།
དེ་ཡང་དཔའ་བོ་གྲུབ་པའི་རྒྱུད་ལས་འབྱུང་བ་བཞིན། གནོད་སྦྱིན་ཕོ་དགུ་མོ་དགུའི་འཁོར་ལོ་བྲིས་ལ། ཞེས་གསུངས་པས། དཔའ་བོ་གྲུབ་པའི་རྒྱུད་ལ་བརྟེན་པ་ཡིན་ལ། དེ་ཡང་རྒྱུད་ལས། གནོད་སྦྱིན་གྱི་རྒྱལ་པོ་བརྒྱད་རྣམས་ཀྱིས་ཡོངས་སུ་བསྐོར་བ། བ་སུ་དྷ་ར་དང་བཅས་པའི་བཅོམ་ལྡན་འདས་གསེར་གྱི་མདོག་ཅན་ཞེས་གསུངས་པས། ཡུམ་ཡབ་རྣམས་ལ་འཁྱུད་པར་བསྟན་ལ། དེའི་འགྲེལ་པ་སློབ་དཔོན་སུ་བྷ་ཀ་རས་མཛད་པ་ལས། བཅས་པ་ཞེས་པ་ནི་བྱིན་པ་གཡོན་པའི་སྟེང་ནས་ལྷ་མོས་འཁྱུད་པའི་དོན་ཏོ། །
ཞེས་ཡུམ་རྣམས་ཡབ་ལ་འཁྱུད་པར་གསལ་བར་གསུངས་པའི་ཕྱིར་རོ། ། རྗེ་བཙུན་ཆེན་པོས་མོའི་ཙཀྲ་འོག ཕོའི་ཙཀྲ་སྟེང་དུ་འབྱུང་ཞིང་། ཞེས་གསུངས་པ་ཡིན་ཀྱང་ཡུམ་རྣམས་ཡབ་ལ་འཁྱུད་པར་བསྟན་ཏེ། གཙོ་བོ་ཡབ་ཡུམ་གཉིས་ཀྱི་ལྷ་སྔགས་དབུ་ཤར་དང་། འཁོར་ཡབ་ཡུམ་རྣམས་དབུ་ནང་དུ་བསྟན་པའི་ཕོ་འཁོར་སྟེང་དུ་བྱས་ཏེ་ཁ་སྦྱར་ནས་ལྡང་བའི་ཚེ་གཙོ་འཁོར་ཐམས་ཅད་མདུན་ནས་རྒྱབ་ཏུ་ལྡང་བས། ཡུམ་ཐམས་ཅད་རང་རང་གི་ཡབ་ལ་འཁྱུད་ཅིང་། འཁོར་ཕོ་མོ་ཐམས་ཅད་གཙོ་བོ་ཛམྦྷ་ལ་ཞལ་ཕྱོགས་པ་ཅིག་ཡོང་བའི་ཕྱིར་རོ། ། རྟེན་རྣམས་ཀྱི་དཔྲལ་བར་ཨོཾ། མགྲིན་པར་ཨཱཿ
ཐུགས་ཀར་ཧཱུྃ། རང་གི་ཐུགས་ཀའི་ཧཱུྃ་ལས་འོད་ཟེར་འཕྲོས་པས་རང་བཞིན་གྱི་གནས་ནས་གནོད་སྦྱིན་ཡབ་ཡུམ་རྣམས་ལ་སངས་རྒྱས་བྱང་ཆུབ་སེམས་དཔའི་ཚོགས་ཀྱིས་བསྐོར་བ་བཛྲ་ས་མཱ་ཛཿ ཨརྒྷྃ་སོགས་ཀྱིས་མཆོད། ཛཿཧཱུྃ་བཾ་ཧོཿ སླར་ཡང་ཧཱུྃ་ལས་འོད་ཟེར་འཕྲོས་པས། དབང་གི་ལྷ་རིགས་ལྔ་འཁོར་བཅས་སྤྱན་དྲངས། མཆོད། གསོལ་བ་གདབ། ཇི་ལྟར་བལྟམས་པ་སོགས་ཀྱིས་དབང་བསྐུར། སྐུ་གང་།
དྲི་མ་དག ཆུ་ལྷག་མ་ཡར་ལུད་པ་ལས། ཐམས་ཅད་ལ་རིན་ཆེན་འབྱུང་ལྡན་གྱིས་དབུར་བརྒྱན། དབང་བསྐུར་བ་ནི་རྗེ་བཙུན་གྱི་གསུང་ལས་མི་གསལ་ཡང་། སློབ་དཔོན་སུ་བྷ་ཀ་རས། དབང་བསྐུར་ནས། ཞེས་གསུངས་པའི་དོན་དང་། བརྒྱུད་པའི་ལག་ལེན་ཡིན་ནོ། ། དེ་ནས། དྲི་མེད་ཡིད་དུ་འོང་བ་ཡི། །
ལྷ་རྫས་དམ་པའི་མཆོད་ཡོན་འདི། ། གནོད་སྦྱིན་འཁོར་དང་བཅས་ལ་འབུལ། ། བཞེས་ནས་བདག་ལ་དགེས་པར་མཛོད། ། ཨོཾ་ཛམྦྷ་ལ་ས་པ་རི་ཝ་ར་ཨརྒྷྃ་པྲ་ཏིཙྪ་ཡེ་པུ་ཛ་མེ་ག་ས་མུ་དྲ་སྥ་ར་ཎ་ས་མ་ཡ་ཧཱུྃ། དེ་བཞིན་དུ་མེ་ཏོག བདུག་སྤོས། སྣང་གསལ། དྲི་མཆོག ཞལ་ཟས། རོལ་མོའི་བར་དུ་སྦྱར་ལ་དབུལ་ལོ། །
ནོར་གྱི་དབང་ཕྱུག་རིན་ཆེན་གཏེར་མངའ་ཞིང་། ། གནོད་སྦྱིན་ནོར་འཆང་མང་པོ་ཀུན་གྱི་རྗེ། ། བྱང་ཕྱོགས་སྐྱོང་བའི་མགོན་པོ་ཛམྦྷ་ལ། ། དངོས་གྲུབ་མཆོག་སྩོལ་མཛད་ལ་ཕྱག་འཚལ་ལོ། ། ཞེས་སོགས་ཀྱིས་བསྟོད། གཏོར་མ་བྱིན་གྱིས་བརླབས་ལ། རང་རང་གི་སྔགས་ཀྱི་མཐར། ན་མཿསརྦ་ཏ་ཐཱ་ག་ཏ་བྷྱོཿ ནས་བ་ལིཾ་ཏ་ཡེ་སྭཱཧཱའི་བར་སྦྱར་ལ་དབུལ་ལོ། ། དེ་ལྟར་སློབ་དཔོན་སུ་བྷ་ཀ་རས།
དེའི་མཆོད་པ་ཞེས་དང་། རྗེ་བཙུན་ཆེན་པོས་པུ་ཙ་དང་གཏོར་མ་ཆེན་པོ་དབུལ། ཞེས་གསུངས་པའི་དོན་ཏོ། ། དེ་ནས་སྔགས་བཟླ་བར་བྱ་སྟེ། དེ་ལ་ཐོག་མར་ཕོ་དགུའི་སྔགས་བཟླས་སོ། ། སྔགས་ནི། ཨོཾ་ཛམྦྷ་ཛ་ལནྟྲ་ཡེ་སྭཱཧཱ། ཨོཾ་མ་ཎི་བྷ་དྲ་ཡ་སྭཱཧཱ། ཨོཾ་པུརྞ་བྷ་དྲ་ཡ་སྭཱཧཱ། ཨོཾ་དྷན་ད་ཡ་སྭཱཧཱ།
ཨོཾ་བཻ་ཤྲ་བ་ཎ་ཡ་སྭཱཧཱ། ཨོཾ་ཀི་ལི་མ་ལི་ཚེ་སྭཱཧཱ། ཨོཾ་པི་ཙི་ཀུཎྜ་ལི་ནཾ་སྭཱཧཱ། ཨོཾ་མུ་ཁེཎྜ་ཡ་སྭཱཧཱ། ཨོཾ་ཙ་རེན་དཱ་སྭཱཧཱ། ཕོ་དགུའི་སྔགས་སོ། ། ཨོཾ་བ་སུ་དྷ་ར་ཎི་སྭཱཧཱ། ཨོཾ་ཙཎྜ་ཀནྟྱཻ་སྭཱཧཱ། ཨོཾ་དད་དཱ་ཡེ་སྭཱཧཱ། ཨོཾ་པུར་དྷ་ཡེ་སྭཱཧཱ།
ཨོཾ་ཨརྻ་ཡཾ་སྭཱཧཱ། ཨོཾ་སུ་བྷ་དྲ་ཡེ་སྭཱཧཱ། ཨོཾ་སུ་གུ་བྷཱ་ཡ་སྭཱཧཱ། ཨོཾ་དེ་བྱཻ་ཡེ་སྭཱཧཱ། ཨོཾ་ས་ར་སྭ་ཏི་ཡེ་སྭཱཧཱ། མོ་དགུའི་སྔགས་སོ། ། དེ་ལ་འཁོར་ལོ་སྤེལ་ཚིག་དང་བཅས་པ་འབྲི་ན། སྤེལ་ཚིག་དང་བཅས་པ་བཟླས་དགོས་ལ། འཁོར་ལོ་ལ་སྤེལ་ཚིག་མ་བྲིས་ན་བཟླས་མི་དགོས་སོ། ། སྔགས་རྣམས་ཅི་མང་དུ་བཟླས་ལ།
སླར་ཡང་མཆོད་བསྟོད་ཇི་ལྟར་རིགས་པ་བྱས་ནས། སྦྱིན་བདག་གི་དོན་དུ་གསོལ་བ་ཅི་རིགས་པ་བཏབ། བཟོད་པར་གསོལ་དེ་ནས་བརྟན་བཞུགས་དང་རབ་གནས་མདོར་བསྡུས་ཤིག་བྱས་ལ། མཆོད་རྟེན་ནམ་སྐུ་གཟུགས་གང་ཡིན་པ་དེའི་ཞབས་སུ་བཅུག་གོ ། དེ་ཡང་སྔར་མཉེས་པའི་ཆོ་གའི་སྐབས་སུ་བཤད་པ་བཞིན། ཕྱིའི་རྟེན་གང་ཡིན་པ་དེའི་མདུན་ལ་ཤར་དུ་བྱས་ལ། འཁོར་ལོའི་གཙོ་བོ་ཡབ་ཡུམ་གྱི་དབུ་ཤར་དུ་བསྟན་ཅིང་། ཕོ་འཁོར་སྟེང་དུ་ཡོང་བ་བྱས་ལ་བཞག་པས། བཅོམ་ལྡན་འདས་ཛམྦྷ་ལ་མདུན་ནས་རྒྱབ་ཏུ་བཞེངས་ཏེ་བཞུགས་པའི་ཚེ་ཕྱིའི་རྟེན་དང་ཞལ་སྟོན་ཕྱོགས་གཅིག་ཏུ་འབྱུང་བས་ཆེས་ལེགས་སོ། ། འདི་ནི་གོང་དུ་བཤད་པ་ལྟར།
རྗེ་བཙུན་ཆེན་པོ་གྲགས་པ་རྒྱལ་མཚན་གྱིས་དགོངས་པ་མཐར་ཐུག་པར། བླ་མ་བརྒྱུད་པ་དག་བཞེད་དོ། ། ཁ་ཅིག་ཕྱི་རྟེན་དང་ནོར་རྒྱུན་མ་ཞལ་སྟོན་ཕྱོགས་གཅིག་ཏུ་བཞེད་པ་ཡང་སྔར་བཀག་ཟིན་ནོ། ། འགའ་ཞིག པཎྜི་ཏ་མི་དབང་བཟང་པོས་བཞེད་ཟེར་ནས་ཤིང་པདྨའི་དབྱིབས་ཅན་དགུ་ཕྱེད་མར་བཀས་པའི་ནང་གི་ངོས་རྣམས་ལ་ལྷ་སྔགས་རྣམས་བྲིས་ཏེ་ཁ་སྦྱར་ནས་འཇུག་པའམ། ཡང་ན་གསེར་སྐུའམ། ལྡེར་སྐུའམ། བརྐོས་མ་གང་རུང་རེ་བཅུག་པས་ཆོག་གོ་ཟེར་བ་ནི་མི་འཐད་དོ། ། དཔའ་བོ་གྲུབ་པའི་རྒྱུད་ལས། གསེར་ལ་སོགས་པའི་བྱང་བུ་ལ། །
ཞེས་སོགས་གསུངས་ཤིང་། དེ་ལྟ་བུ་བྱེད་པར་མ་བཤད་པས་སོ། ། ཡང་ཁ་ཅིག་ཕོ་འཁོར་འོག་དང་། མོ་འཁོར་སྟེང་དུ་བྱེད་པ་ཡང་མི་འཐད་དེ། རྗེ་བཙུན་གྱིས་མོ་འཁོར་འོག་དང་ཕོ་འཁོར་སྟེང་དུ་བྱེད་པ་གསུངས་པ་དང་འགལ་བའི་ཕྱིར་རོ། ། གང་གཞན་དག་ཕོ་འཁོར་གཡས་བསྐོར། མོ་འཁོར་གཡོན་བསྐོར། དབུས་ཀྱི་གཙོ་བོ་ཡབ་ཡུམ་དབུ་ནུབ་དང་། འཁོར་རྣམས་དབུ་ཕྱིར་བསྟན་དུ་བྲིས་ཏེ་ཕོ་འཁོར་སྟེང་དུ་བྱས་ནས། རྟེན་གྱི་ནང་དུ་འཇུག་པའི་ཚེ།
གཙོ་བོ་ཡབ་ཡུམ་གྱི་དབུ་ཤར་དུ་བསྟན་པ་འཇུག་པ་ནི་མི་འཐད་དེ། ཤར་གྱི་ལྷོ་ནུབ་དང་། ནུབ་ཀྱི་ལྷོ་ཤར་དུ་ཡོང་བ་སོགས་ཕྱོགས་མཚམས་ཀྱི་ལྷ་ཐམས་ཅད་འཁྲུགས་ནས་ཕྱིན་ཅི་ལོག་ཏུ་འགྱུར་བའི་ཕྱིར་རོ། ། གཉིས་པ། དེ་ལྟར་བྱས་པའི་ཕན་ཡོན་ནི། དཔའ་བོ་གྲུབ་པའི་རྒྱུད་ལས། དངོས་གྲུབ་ཆེན་པོ་བརྒྱད་སྟེར་བར་མཛད་ན། དངོས་གྲུབ་གཞན་ལྷ་སྨོས་ཀྱང་ཅི་དགོས། ཞེས་དང་། འཇིག་རྟེན་གསུམ་གྱི་རྒྱལ་སྲིད་སྩོལ་བར་མཛོད་དོ། །
ཞེས་དང་། དེའི་གཏེར་མི་ཟད་ཅིང་འཕེལ་བར་འགྱུར་རོ། ། ཞེས་དང་། ཡིད་ལ་རེ་བ་ཡོངས་སུ་རྫོགས་པར་བྱེད་དོ། ། ཞེས་གསུངས་སོ། ། ཞེས་པ་དེ་རྣམས་ཀྱིས་ཆོས་རྗེ་ལོ་ཕུ་བ་ནམ་མཁའ་སྨོན་ལམ་གྱི་གསུང་རབ་ལས་བྱུང་ཚུལ་བཤད་ཟིན་ཏོ།། ༈ །།ཡང་གནོད་སྦྱིན་འཁོར་ལོ་བྲི་བ་ལ། མཆོག་ཏུ་མཁོ་བ་འཁོར་ལོའི་སྔགས་ཀྱི་སྒྲ་བསྒྲུབ་པ་པཎ་ཆེན་མི་ཉག་གྲགས་རྡོར་གྱིས་མཛད་པ་ལས་འདི་ལྟར་འབྱུང་སྟེ། སྤྱོད་པའི་རྒྱུད་དཔའ་བོ་གཅིག་ཏུ་གྲུབ་པ་ལས་གསུངས་པའི་གནོད་སྦྱིན་གྱི་འཁོར་ལོ་འདི་ལ་འབྲི་ཚུལ་བོད་རྣམས་ཀྱི་རྟོག་པས་བརྟགས་པ་སྣ་ཚོགས་གཅིག་སྣང་ནའང་། ཚུལ་འདི་རྗེ་བཙུན་རིན་པོ་ཆེ་གྲགས་པ་རྒྱལ་མཚན་གྱི་ཞལ་སྔ་ནས་བཞེད་པ།
དེ་ཉིད་ཀྱི་དངོས་སློབ་ཎ་རོ་བནྡྷེ་གཤིན་རྗེ་གྲགས་ཀྱི་ཕྱག་བྲིས་དཔལ་ཨེ་ཝྃ་ཆོས་ལྡན་གྱི་གཟིམ་ཁང་ན་བཞུགས་པ་ལྟར་གོ་རིམ་ཇི་ལྟ་བ་ཡིན་ལ། སྔགས་འདི་རྣམས་ལ་སྔ་རབས་པ་རྣམས་ཀྱིས་བྲིས་པ་ཕལ་ཆེར་ལ་ནོར་པའི་རང་བཞིན་དུ་འདུག་པས། ཚུལ་འདི་རྣམ་པར་དག་པའི་བསྒྲུབ་བྱེད་བརྗོད་པར་བྱ་སྟེ། ཨོཾ་དང་སྭཱཧཱའི་བཤད་པ་བཀྲ་ཤིས་པའི་གཞི་ཚུགས་པ་སྟེ་གཞན་མཐུན་ནོ། ། མོ་འཁོར་གྱི་དབུས་སུ་བ་སུ་དྷ་རི་ཎེ། ནོར་རྒྱུན་མ། ཤར་དུ་ཙནྟྲ་ཀནྟི། ཟླ་བ་ཆུ་ཤེས་མ། ཤར་ལྷོར་སུ་བྷ་ཏྲ། ཤིན་ཏུ་བཟང་མོ།
ལྷོར་དཏྟ། སྦྱིན་མ། ལྷོ་ནུབ་ཀྱི་གུཔྟ། སྦས་མ། ནུབ་ཀྱི་སུ་དཏྟ། རབ་སྦྱིན་མའམ་བཟང་སྦྱིན་མ། ནུབ་བྱང་གི་དེ་ཝ་ལྷ་མོ། བྱང་གི་ཨཱརྻ། འཕགས་མ། བྱང་ཤར་གྱི་ས་ར་སྭ་ཏི།
དབྱངས་ཅན་མའམ་མཚོ་ལྡན་མ་ཞེས་པ་སྟེ། བ་སུ་དྷ་རི་ཎི་སོགས་སོ། ། ཨི་ཡིག་རིང་པོའི་མཐའ་ཅན་རྣམས་བརྡ་སྤྲོད་པའི་ཐ་སྙད་ཀྱི་ན་དཱི་ཞེས་བྱ་ལ། དེ་རྣམས་ཀྱི་མཐར་བཞི་པའི་ངེ་སྦྱར་ན་ན་དཱི་ལས་ཨཻ་སོགས་ཀྱི་ངེ་ཨེ་རུ་སོང་། མཚམས་སྦྱོར་ལས། ཨིའི་ཡི་གེ་འདྲ་བའི་ཡི་གེ་མ་ཡིན་པ་ལ་ཡ་སྟེ་ཞེས་པས། ཨཱ་རིང་པོ་རྣམས་ཡ་རུ་བསྒྱུར་གསལ་བྱེད་དབྱངས་མེད་དྲངས་པས། ཎྱཻ་ཏྱཻ་ཝྱཻ་ཏྱཻ་རྣམས་སུ་འགྱུར་བ་ཡིན་ནོ། ། སུ་བྷ་ཏྲ་སོགས་ཨཱ་རིང་པོའི་མཐའ་ཅན་རྣམས་ནི་ཤྲཱརྡྷའི་མཐའ་ཅན་ཡིན་པས། རྣམ་དབྱེ་བཞི་པའི་ངེ་རྣམས་ང་ལྡན་རྣམས་ཡཻ་སོགས་ཀྱི་ཡཻ་རུ་བསྒྱུར་བས།
སུ་བྷ་ཏྲ་ཡཻ་ཞེས་འབྱུང་བ་ཡིན་ནོ། ། འདི་རྣམས་ཀྱིའང་བྷ་ཏྲ་དང་ཙནྟྲ་ལ་ཏ་ལ་ར་བཏགས་པ་ན་མ་དག་པ་སྟེ། བྷ་དི་དགེ་ལེགས་ལའོ། ཙ་དི་ཚིམ་པ་ལའོ་ཞེས་པའི་སྒྲའི་ཁམས་ལས་བསྒྲུབ་པའི་ཕྱིར་རོ། ། དབྱངས་ཅན་མའི་སྔགས་ལ་སྭ་ར་སྭ་ཏི་ཞེས་པ་སྔ་མ་ལ་ཝ་བཏགས་པ་སྣང་སྟེ། དེ་ཡང་ས་རས་ཞེས་པ་མཚོ། ཝ་ཏི་ལྡན་པ། གསལ་བྱེད་དབྱངས་མེད་ཕ་རོལ་གྱི་ཡི་གེར་དྲངས་པས། ས་ར་སྭ་ཏི་མཚོ་ལྡན་མའམ། འདི་སྔོན་རྒྱ་མཚོ་སྲུབས་པ་ལས་བྱུང་ངོ་། །
ཞེས་འཇིག་རྟེན་གྱི་གྲགས་པ་ལས་སོ། ། ཕོ་འཁོར་གྱི་དབུས་ཀྱི་ཛམྦྷ་ལ་ཞེས་པ་ལ། ཛམྦྷ་ལ་གནོད་པའམ་རྨུགས་པ། ལ་ནི་འཛིན་པའམ་གནས་པ། དེས་ན་ལོ་ཙཱ་བ་རྣམས་ཀྱིས་ཀྱང་གནོད་འཛིན་ནམ་རྨུགས་འཛིན། གནོད་གནོས་ཞེས་པ་རྣམས་སུ་བསྒྱུར་ལ། འགའ་ཞིག་གིས་སྐད་སོར་བཞག་བྱས་པའོ། ། གང་དག་ཛམྦྷ་ལ་ཞེས་པ་ནོར་ལྷ་ཡིན་ཟེར་བ་གོ་བློ་ཕྱོགས་ཙམ་སྟེ་བླུན་པོའི་མུན་སྤྲུལ་ལོ། ། ཛ་ལ་ཆུ་ཨིནྡྲ་དབང་པོ། མཚམས་སྦྱར་བས་ཛ་ལནྟྲ་ནི་ལ་ཛ་ལནྟྲ་ཞེས་ཏ་ལ་ར་བཏགས་པ་ནི་ནོར་ཏེ།
ཨ་དི་མཆོག་གི་དབང་ཕྱུག་ལའོ་ཞེས་པའི་སྒྲའི་ཁམས་ལ་ད་ཡིག་ཏུ་གྲུབ་པའོ། ། མ་ཎ་བྷཱ་དྲ་ནོར་བུ་བཟང་པོ། ཀེ་ལི་རོལ་པ། འདི་ལ་ཀི་ལི་ཞེས་པ་ནི་ཅ་ཅོ་ལ་འཇུག ཀཱི་ལི་ཞེས་ཀཱི་རིང་པོ་བྱས་པ་ཕུར་བུ་ལ་འཇུག་པས་དེ་གཉིས་མ་དག་པར་སྣང་། དེས་ན་ཀི་ལི་ཞེས་པ་འདི་ཉིད་དོ། མཱ་ལཱ་ཕྲེང་བའོ། ། པུརྞ་གང་བའམ་ཟླ་བ་ཉ་གང་བ་རྣམས་ལ་འཇུག་པས་འདིར་གང་བ། བྷ་དྲ་བཟང་པོ། འདི་ལ་བོད་སྐད་གང་བཟང་ཞེས་པ་མཐར་སྦྱར་བ་དོན་གཞན་དུ་གོ་སྲིད་ཅིང་།
གང་བའི་སྒྲ་འཇུག་པས་མ་དག་གོ ། ཙི་པི་ནི་མེ་ཏོག་གཅིག་གི་མིང་སྟེ། དཔེ་ཁ་ཅིག་ན། ཀརྐོ་ཟེར། ཀུཎྜ་ལ་རྣ་རྒྱན། འདི་ལ་པི་ཙི་ཀུཎྜ་ལི་འཇམ་པོ་འཁྱིལ་པ་ཞེས་རྒྱ་དཔེ་དང་མི་མཐུན་ཞིང་། ཅུང་ཟད་མུན་སྤྲུལ་ཏེ། རྒྱ་དཔེ་ཐམས་ཅད་ལ་ཙི་པི་འདུག་པའི་ཕྱིར་རོ། ། དེས་ན་མེ་ཏོག་ཀརྐོ་རྣ་རྒྱན་ཅན་ཟེར་རོ། ། རྡྷ་ན་ནོར།
ད་སྦྱིན་པ་སྟེ་ནོར་སྦྱིན་ནོ། ། མུ་ཁ་སྒའམ་གདོང་། ཨིནྡྲ་དབང་པོ། མཚམས་སྦྱར་བས་མུ་ཁེནྡྲ་སྒོའི་དབང་པོ། བཻ་ཤྲ་ཝ་ཎ་རྣམ་ཐོས་བུ་སྟེ། དེ་ཡང་བི་རྣམ་པ། ཤྲ་ཝ་ཎ་ཐོས་པ། བུ་བརྒྱུད་ཀྱི་རྐྱེན་ཨཎ་བྱིན་ཎའི་ནུས་པས་བིའི་འཕེལ་བ། བཻ་རུ་སོང་སྟེ་ཕན་གྱི་རྐྱེན་ལྷག་མ་བྱས་པས། བཻ་ཤྲ་ཝ་ཎ་རྣམ་ཐོས་སྲས།
བཻ་ཤྲ་མ་ཎ་ངལ་བསོས་སོ། ། འདི་གཉིས་མིང་གི་རྣམ་གྲངས་ཡིན་པས་གཅིག་ཁོ་ནར་མི་བཟུང་ངོ་། ། ཙ་ར་སྤྱོད་པ། ཨིནྡྲ་དབང་པོ། མཚམས་སྦྱར་བས། ཙ་རེནྟྲ་སྤྱོད་པའི་དབང་པོ། མིང་དེ་རྣམས་ལ་ཀཱ་ལ་པ་ལས། ན་མཿསྭསྟི་སྭཱཧཱ། སོགས་སྦྱོར་བ་རྣམ་དབྱེ་བཞི་པ་སྦྱོར་བར་བཤད་པས། བཞི་པའི་ངེ་བྱིན།
ཀེ་ལི་མཱ་ལ། པི་ཙི་ཀུཎྜ་ལ་མ་གཏོགས་ཐམས་ཅད་ལ་ངེས་པ་འོ་ཞེས་པས་ངེས་ཡ་རུ་བསྒྱུར། ཨ་ཡིག་སྒྲ་ལྡན་ལ་རིང་པོའོ་ཞེས་པས། ཡའི་གང་གི་ཡི་གེ་ཨཱ་རིང་པོ་ཅན་དུ་སོང་བས། ཛ་ལེནྟྲ་ཡ་ཞེས་སོགས་འབྱུང་བ་ཡིན་ནོ། ། དེས་ན་ཛ་ལེནྡྲ་ཡེ་ཞེས་སོགས་བྱས་པ་ཐམས་ཅད་རྣམ་དབྱེ་མི་ཤེས་པར་རང་བཟོ་བྱས་པར་ནོར་པ་འབའ་ཞིག་གོ ། ཀེ་ལི་མཱ་ལ་དང་། ཙི་པི་ཀུཎྜ་ལ་གཉིས་ལ་དེ་ཕན་ཨིན་བྱིན། ཨིའི་ཡི་གེ་དང་། ཨའི་ཡི་གེ་དག་དབྱངས་དང་ཨའི་དེ་ཕན་ལ་དབྱིའོ། །
ཞེས་པའི་རྟགས་མཐའ་ཨཱ་རིང་ཐུང་དབྱེ། མཚམས་སྦྱར་བས་ངེའི་ང་ཕྱིས། ཨེ་ནའི་སྲོག་ཏུ་དྲངས་པས། ཀེ་ལི་མཱ་ལི་ནེ་རོལ་པའི་ཕྲེང་བ་ཅན་ལ། ཀརྐོའི་རྣ་རྒྱན་ཅན་ལ་ཞེས་པའོ། ། སྔགས་རྣམས་ཀྱི་རྣམ་དབྱེའི་རྗེས་སྭཱཧཱའི་སྔོན་དུ་མཱ་མ་དྷ་ནཾ་དེ་ཧི་དེ་ཧི་ཞེས་པ། མཱ་མ་བདག དེ་ཧི་དེ་ཧི་དྷ་ནཾ་ནོར་སྩོལ་ཞིག་ཅེས་པའོ། ། སྔགས་འདི་རྣམས་ཎ་རོ་བནྡྷེ་གཤིན་རྗེ་གྲགས་ཀྱི་ཕྱག་བྲིས་དངོས་ཡིན་པ། དཔལ་ཨེ་ཝྃ་ཆོས་ལྡན་གྱི་གཟིམ་ཁང་ན་འདུག་པ་ལའང་སྔགས་དག་པོ་མི་འདུག་པས་ཁོ་བོས་རྒྱ་དཔེ་དང་།
བརྡ་སྤྲོད་པའི་གཞུང་དང་དོན་སྦྱར་ཏེ་ཤིན་ཏུ་དག་པར་གཏན་ལ་ཕབ་པ་ཡིན་པས། རྣམ་པར་དག་པར་མཁས་པ་རྣམས་ཀྱི་རིག་པར་བྱ་བ་ཉིད་དོ། ། ཞེས་པ་འདི་ཤར་མི་ཉག་གི་པཎྜི་ཏ་གྲགས་པ་རྡོ་རྗེས་ཨེ་ཝྃ་ཆོས་ལྡན་དུ་བྲིས་པའོ། ། ཞེས་པ་དེ་རྣམས་ཀྱིས་པཎ་ཆེན་མི་ཉག་གྲགས་རྡོར་གྱི་གསུང་རབ་ལས་འབྱུང་ཚུལ་བཤད་ཟིན་ཏོ། ། དེ་ལྟ་བུའི་གནོད་སྦྱིན་འཁོར་ལོ་བྲི་བསྒྲུབ་ཀྱི་ཡིག་ཆ་མཐའ་ཡས་ཀྱང་ཚད་ལྡན་གྱི་སྐྱེས་བུ་དག་གི་རྗེས་འབྲངས་ནས། སྔགས་འཆང་བསྟན་པའི་ཉི་མ་ངག་དབང་ཀུན་དགའ་རིན་ཆེན་གྱིས་མཛད་པའི་རབ་གནས་དངོས་གྲུབ་འབྱུང་བའི་ཞབས་འདེགས་སུ་དམིགས་ཏེ་ཁོ་བོས་བྱས་པའི་གནོད་སྦྱིན་འཁོར་ལོ་བསྒྲུབ་ཚུལ་གྱི་ཡི་གེ་ཞིག་ཡོད་པ་ལོགས་སུ་རྟོགས་པར་བྱའོ། ། གཞན་ཡང་རྟེན་གྱི་བྱ་བའི་སྐབས་འདིར་ཉེ་བར་མཁོ་བའི་གསུང་རབ་ལ་ཆོས་རྒྱལ་འཕགས་པའི་དངོས་སློབ་འཇམ་དབྱངས་བསོད་ནམས་འོད་ཟེར་གྱིས་མཛད་པའི་རྟེན་གསུམ་བཞུགས་གནས་དང་བཅས་པ་བཞེངས་པའི་ཚུལ་ཡོན་ཏན་འབྱུང་གནས་ཞེས་བྱ་བ་དང་། སྟག་ཚང་ལོ་ཙཱ་བ་ཤེས་རབ་རིན་ཆེན་གྱིས་མཛད་པའི་རྟེན་གསུམ་བཞེངས་ཚུལ་དཔལ་འབྱོར་རྒྱ་མཚོ་ཞེས་བྱ་བ་སོགས་མང་དུ་འབྱུང་ཡང་འདིར་ཡི་གེས་འཇིགས་ནས་མ་བྲིས་ལ། རྒྱས་པར་ཤེས་པར་འདོད་ན་དོན་གཉེར་རྣམ་དཔྱོད་དང་ལྡན་པ་རྣམས་ཀྱིས་གསུང་རབ་སོ་སོ་ལས་རྟོགས་པར་བྱའོ། ། འདིར་སྨྲས་པ།
ངོ་མཚར་རྗེ་བཙུན་གསུང་རབ་དོན་གསལ་གྱི། ། ངོ་མཚར་རྟེན་གྱི་བྱ་བའི་རྒྱས་བཤད་འདི། ། ངོ་མཚར་ལེགས་བཤད་མགྲིན་པ་མཛེས་འདོད་རྣམས། ། ངོ་མཚར་བརྩོན་པས་འབད་དེ་བླང་བར་རིགས། ། བར་སྐབས་ཀྱི་ཚིགས་སུ་བཅད་པའོ། ། དེ་ཡན་གྱི་རྟེན་གྱི་བྱ་བའི་སྐབས་སུ་ཉེ་བར་མཁོ་བའི་ལེགས་བཤད་རྣམས་བསྟན་ཟིན་ནས། ད་ནི་རབ་ཏུ་གནས་པ་དངོས་གཞིའི་ཆོ་ག་གཙོ་བོར་གྱུར་པའི་སྦྱོར་དངོས་རྗེས་གསུམ་དུ་ཉེ་བར་མཁོ་བའི་ལེགས་བཤད་རྣམས་སྟོན་པ་ལ། ཐོག་མར་སྙིགས་དུས་ཀྱི་རྒྱལ་བ་གཉིས་པ་རྡོ་རྗེ་འཆང་ཀུན་དགའ་བཟང་པོའི་རབ་གནས་ཀྱི་རྣམ་གཞག་རྣམས་གསུངས་ཤིང་ཕྱག་ལེན་མཛད་པའི་ཟིན་བྲིས་ཆོས་རྗེ་རིན་པོ་ཆེ་ཤེས་རབ་རྒྱ་མཚོས་མཛད་པའི་གསུང་རབ་མཐོང་བ་རྣམ་གྲོལ་ལས་འབྱུང་ཚུལ་བཤད་པར་བྱ་སྟེ། དེ་ཡང་གསུང་རབ་དེ་ཉིད་ལས་འདི་ལྟར་འབྱུང་བ་ཡིན་ཏེ། དེ་ལ་སྤྱིར་འཕགས་པའི་སློབ་མ་འཇམ་དབྱངས་བསོད་ནམས་འོད་ཟེར་གྱིས་མཛད་པའི་ཡིག་ཆ་ན།
རྟེན་བཞེངས་ཚུལ། མཆོད་རྟེན་གྱི་ཐིག་སོགས་རྒྱས་པར་ཡོད་པས་དེ་ལྟ་བུ་ཤེས་པར་བྱ། འདིར་རབ་གནས་བྱེད་ཚུལ་དེ་ལ་མདོ་དང་ལུང་ལས་བཤད་པ་ལས། ཉན་ཐོས་རང་རྐང་བའི་ལུགས་སུ་བྱེད་ན། རྟེན་དེ་ལྷ་གང་ཡིན་དེར་མོས་ནས། མཆོད་བསྟོད་བཀྲ་ཤིས་མེ་ཏོག་འཐོར་བ་སོགས་མངའ་དབུལ་ཙམ་ཞིག་བྱེད་པ་ཡིན། བྱ་རྒྱུད་ལྟར་ན། རྟེན་དེ་སྔར་ལྟར་མོས་ནས། རྟེན་དེའི་ཐུགས་ཀར་ཨོཾ་མུ་ནེ་སོགས་ལྷ་གང་ཡིན་གྱི་སྙིང་པོ་ཡིག་འཕྲེང་གི་ཚུལ་དུ་བཀོད། དེ་ལས་འོད་ཟེར་འཕྲོས།
སངས་རྒྱས་བྱང་སེམས་དཔག་མེད་སྤྱན་དྲངས་ནས་དེ་ལ་བསྟིམ། འོན་ཀྱང་དམ་དབྱེའི་ཐ་སྙད་མི་བྱེད་དེ། དེ་ནས་མཆོད་བསྟོད་ནས་བཀྲ་ཤིས་བར་གྱི་མངའ་དབུལ་བསྡུས་པ་ཙམ་བྱེད་པར། སུ་མ་ཏི་ཀིརྟིའི་བྱ་རྒྱུད་ཀྱི་རབ་གནས་ཀྱི་ཆོ་གར་བཤད་པས་དེ་ལྟར་བྱ། སྤྱོད་རྒྱུད་རང་རྐང་གི་རབ་གནས་བྱེད་ཚུལ་གྱི་རྒྱུད་རྒྱ་གཞུང་མ་མཐོང་། འོན་ཀྱང་སྔར་ལྟར་ལ། ཁྱད་པར་སླར་ཡང་སངས་རྒྱས་བྱང་སེམས་དཔག་མེད་ནམ་མཁར་སྤྱན་དྲངས་ལ། རྟེན་བྱིན་གྱིས་རློབས་བཞིན་པར་མོས་ལ། མངའ་དབུལ་བྱ་རྒྱུད་ལྟར་བྱས་ན་རུང་ངམ་སྙམ་གསུང་། གང་ལྟར་ཡང་རབ་གནས་མཚན་ཉིད་པར་རྣལ་འབྱོར་རྒྱུད་མན་ཆད་ཀྱི་ལུགས་ལ་བཤད་ཅིང་།
དེ་ལ་ཡང་བླ་མེད་ཀྱི་རྒྱུད་རྒྱ་གཞུང་ནས་བཤད་པ་བཟང་པོ་དྲུག་པ་ལྟ་བུ་ནི་ཤིན་ཏུ་བསྡུས་པ། འདིར་དེ་ཉིད་འདུས་པའི་འཕྲོས་རྒྱུད། བླ་མེད་དང་ཐུན་མོང་གི་རྒྱུད། རབ་གནས་ཀྱི་རྒྱུད་ཀྱི་དགོངས་པ། ཀུན་དགའ་སྙིང་པོའི་རབ་གནས་ཀྱི་ཆོ་ག་ཆུང་བ་པྲཛྙཱ་ཝ་ལི་ཏིའི་སྤྱན་དབྱེའི་ཆོ་ག ཞི་བ་སྙིང་པོའི་མཆོད་རྟེན་བསྒྲུབ་པའི་ཆོ་ག དགེ་མཚན་བཤེས་གཉེན་གྱི་ཁྲུས་ཀྱི་ཆོ་ག་སྟེ་རབ་གནས་ཀྱི་རྒྱུད་གཞུང་བཞིས་བཀྲལ་བ། སློབ་དཔོན་ཤརྡྷས་སྡོམ་ཚིག་ཏུ་བྱས་པའི་རྗེས་སུ་འབྲངས་ནས། ཡོ་ག་ནས་བཤད་པའི་རབ་གནས་བྱེད་ཚུལ་རྒྱས་པ། རྒྱུད་སྡེ་བཞིའི་ལྷ་གང་ཡང་རུང་བའི་རྣལ་འབྱོར་ལ་བརྟེན་ནས་བྱེད་དུ་རུང་བའི་ཚུལ།
རྗེ་བཙུན་ཆེན་པོས་རབ་གནས་དོན་གསལ་དུ་གསུངས་པ་ལྟར་བརྗོད་པར་བྱའོ། ། དེ་ལ་ཡང་རྟེན་གསར་པའི་ཨརྒ་ཅེས་པ་རྟེན་གྱི་རྒྱུ་ཚོགས་པ་ནས། རྟེན་ཡོངས་སུ་རྫོགས་པའི་བར་སྔོན་དུ་འགྲོ་དགོས་པས། དེའི་བྱེད་ཚུལ་ཡང་སློབ་དཔོན་སྣང་བྱེད་ཟླ་བའི་ཨརྒའི་ཆོ་ག་ལྟར་བྱ། ཨ་བྷ་ཡས་དེ་ལས་གཞན་པའི་ཨརྒ་བྱེད་ཚུལ། བཟོ་བ་སོགས་ལྷར་མོས་ནས། དེ་རྣམས་ཀྱི་སྟེང་དུ་ཡེ་ཤེས་པ་སྤྱན་དྲངས་བ། སླར་གཤེགས་སུ་གསོལ་བ་ལྟ་བུ་དང་། རབ་གནས་དངོས་གཞིའི་ཚེ་ཡང་སློབ་མ་དབང་བསྐུར་ལྟར་རྟེན་ལ་དབང་རྫོགས་པར་བསྐུར་བ་སོགས་ཀྱི་རྣམ་གཞག་ནི་ལུགས་གཞན་ནོ། ། དེ་ནས་རབ་གནས་ལ་འཇུག་པ་ལ།
ནུབ་དང་པོ་དང་གཉིས་པ་ལ་ས་ཆོག་དང་། སྟ་གོན་དཀྱིལ་འཁོར་གང་ལ་བརྟེན་ནས་རབ་གནས་བྱེད་པའི་དཀྱིལ་འཁོར་དེ་ཉིད་ཀྱི་དཀྱིལ་ཆོག་ལྟར་བྱས་ལ། གསུམ་པ་ལ་བྲི་ཐིག་ནས་ཕྱི་རོལ་པ་བྱས། སྒོ་དབྱེ་སོགས་ཀྱི་བར་དཀྱིལ་ཆོག་ལྟར་བྱས་ནས། བདག་འཇུག་ལེན་པའམ། མ་བླངས་ཀྱང་རུང་བས། ནུབ་གསུམ་པའི་ཕྱི་མ་རེད་ཀྱི་ཚེ། རབ་གནས་ཀྱི་སྟ་གོན་བྱ། དེ་ཡང་རྟེན་དེ་ཞལ་ལྷོར་ཕྱོགས་ཏེ་བཞུགས་པ་ཡིན་ན་རྟེན་གྱི་མདུན་གྱི་ཐད་ཀར་ཁྲུས་སྟེགས་བྱ་སྟེ། དེ་ཡང་ས་གཞི་དེ་ས་སེར་གྱི་ཁུ་བས་གྲུ་བཞིར་བྱུགས། །
དེ་ལ་ལོགས་ཐིག་བཞི་གྲུ་བཞིར་བཏབ། ནང་དུ་ཡང་ཆ་ཕྲན་གཅིག་གྲུ་བཞིར་བཏབ། དེ་ལ་རིན་པོ་ཆེ་བྲི། དེའི་ནང་དུ་སྣ་ཚོགས་པདྨ་འདབ་བརྒྱད་བྲིས་ཏེ། ལྟེ་བ་ལ་རིན་པོ་ཆེ་དང་། འདབ་མ་བརྒྱད་ལ་ཉ་ལ་སོགས་པའི་བཀྲ་ཤིས་ཀྱི་རྟགས་བརྒྱད་བྲིས་ཏེ། ལྟེ་བའི་སྟེང་དུ་མན་ཛིའི་སྟེང་དུ་ཟངས་གཞོང་གི་ལྟེ་བ་ལ་སྐུའི་རྟེན་དུ་རྟེན་རྙིང་པ་གཅིག རྟེན་གཞན་མེད་ན་ལྷ་ཁྲུས་འདི་ལ་དངོས་སུ་བྱ། ཐུགས་ཀྱི་རྟེན་རྡོ་རྗེ། གསུང་གི་རྟེན་གྲོ་ཁ་ལ་གི་ཝཾ་གིས་རྟེན་འབྲེལ་སྙིང་པོ་བྲིས་པ་རྡོ་རྗེ་དེ་ལ་བསླན་ཏེ་བཞག
ཐམས་ཅད་ཁྲུས་གཞོང་ནང་དུ་བཞག འདབ་མ་བརྒྱད་ལ་ཤར་ནས་གཡས་བསྐོར་དུ་རིམ་པ་བཞིན། གུར་གུམ་སོགས་དྲི་ལྔས་གང་བའི་བུམ་པ་དང་། བུ་རམ་སྦྲང་རྩི་ཀ་ར་སྟེ་མངར་གསུམ་གྱིས་གང་བ་དང་། རྒུན་འབྲུ་དང་ལི་ཁ་ར་སོགས་ཤིང་ཐོག་སྣ་ཚོགས་ཀྱིས་གང་བ་དང་། ནས་གྲོ་སྲན་མ་སོགས་འབྲུ་སྣ་ཚོགས་ཀྱིས་གང་བ་དང་། འབྲས་བརྔོས་པའི་ཡོས། འབྲས་ལེབ་མོར་བྱ་བས་གང་བ་དང་། སླེ་ཏྲེ་གི་ཝཾ་སོགས་སྨན་སྣ་ཚོགས་ཀྱིས་གང་བ་དང་། གསེར་དངུལ་སོགས་རིན་ཆེན་ལྔས་གང་བའི་བུམ་པ་བཞག་ལ།
བརྒྱད་ཀ་ཁ་རྒྱན་མགུལ་བཅིང་དང་ལྡན་པར་བྱ། ལྷ་ཞུ་རྒྱུ་མེད་པས་དུང་ཆོས་མི་དགོས། གཟུངས་ཐག་གཅིག་གིས་ཀྱང་ཆོག ཁྲུས་སྟེགས་དེའི་གཡས་སུ་མངའ་དབུལ་གྱི་ཆས་རི་རབ་བྲི་་་་་་ཐུབ་ཆེན་ཚེ་འདི་དབུས་ན་བྲིས་འདུག་སྟེ། དེ་ལ་ལོགས་ཟུར་གྱི་ཐིག་གྲུ་བཞིར་བཏབ་པའི་ལོགས་ཐིག་ནས་ལོགས་ཐིག་གི་བར་ཆ་བཅུར་བགོས་པའི་དབུས་ཀྱི་ཆ་གཉིས་ཟླུམ་པོར་བསྐོར་ཏེ། པདྨ་འདབ་བརྒྱད་བྲི། ཕྱིའི་ཆ་བཞི་བང་རིམ་བཞི་རི་རབ་ཀྱི་ཕྱོགས་ཀྱི་མདོག་དང་མཐུན་པ་བྲི། དེ་ཡང་ཟུར་ཐིག་བཞི་ཕྱིས་ཏེ་དེའི་ས་སྔོན་པོར་བྱས་ལ། བང་རིམ་བཞི་ཕྱི་ནས་ནང་དུ་རིམ་བཞིན་ཇེ་ཕྲར་ཡོང་བ་བྱ། ཟུར་ཐིག་རྩེ་ནས་ཐིག་ཟླུམ་པོར་བསྐོར་ལ།
དེའི་ཕྱི་རོལ་དུ་གླིང་བཞི་གླིང་ཕྲན་དང་བཅས་པ་བྲིས་ལ། གླིང་ཕྲན་གྱི་ཁྱམས་ལ་དཔའ་བོ་སོགས་བྲི། དབུས་ཀྱི་པདྨ་ལ་ལྟེ་བ་དང་ཕྱོགས་བཞིའི་འདབ་མ་དང་། ཤར་ནུབ་ཀྱི་སྲག་ཏུ་རིན་ཆེན་སྣ་བདུན། མཎྜལ་ཚོམ་བུ་བདུན་པ་ལྟར་བཀོད། མེད་ན་རིན་པོ་ཆེ་གཞན་བཀོད་ཀྱང་ཆོག དེའི་མདུན་དུ་བགེགས་སྦྱང་བའི་ཆས། གཏོར་ཏེབ་གསུམ་དུ་འཐེབ་ཀྱུ་རེ། ཕྱེད་མས་སྦྱང་བ་ལ་གཏོར་ཏེབ་ཀྱི་སྲག་རྣམས་སུ་ཨུང་ངུ་ཆང་བུ་དང་བཅས་པ་གསུམ། དྲག་པོས་སྦྱང་བ་ལ་ཡུངས་ཀར།
གུ་གུལ། སྡིག་པ་སྦྱང་བ་ལ་མེ། ཆུ། ཏིལ། དྲི་མ་བཀྲུ་བ་ལ་དྲི་ལྔ་མར་ནག་ལ་བཏབ་པ་དང་། སྲན་དཀར་གྱེ་ཕྱེ་ཆུ་ལ་སྦྱར་བ་འདི་གཉིས་ཀྱི་ནང་དུ་དུར་བ་སྟེ་རན་པའི་འཆུན་པོ་རེ་རེ་དང་། གཞན་ཡང་མངའ་དབུལ་གྱི་རྫས་རྣམས་སྟ་གོན་བྱ། གཞན་ཡང་དཀྱིལ་ཆོག་བཞིན་དུ་དཀྱིལ་འཁོར་གྱི་གཏོར་མ་དང་། རབ་གནས་ལ་སྒོས་སུ་ཆ་གསུམ་གྱི་གཏོར་མ་བཤམ་པ་ནི་ལེགས་པར་བཤམ་མོ། ། དེ་ནས་ཁྲུས་སྟེགས་ཀྱི་གཡོན་དུ་དཀྱིལ་འཁོར་གྱི་ས་འདུས་བྱས་པར་ཐིག་གདབ་པ་ནས།
སྔོན་འགྲོ་གཏོར་མ་སོགས་ལྷག་ཆད་ཁ་བསྐང་བའི་བདག་འཇུག་ལེན་པའི་བར་ནི་བདག་བསྐྱེད་དོ། ། དེ་ནས་དཀྱིལ་འཁོར་གྱི་བུམ་བཟླས་སྔར་ཟིན་པས་འདིར་མི་དགོས། ཁྲུས་བུམ་བརྒྱད་ལ་གཟུངས་ཐག་བཏགས་ཏེ་བཟླས་པ་གསང་འདུས་རབ་གནས་བཞིན་བྱ་བ་ནི་བུམ་བཟླས་སོ། ། དེ་ནས་ཐམས་ཅད་ཀྱི་རབ་གནས་གང་བྱེད་པའི་གཙོ་བོའི་སྔགས་ཟློས་བཞིན་པས་ལང་ལ། ལས་ཀྱི་རྡོ་རྗེས་རྟེན་ལ་རས་ལྟ་བུ་སེར་པོས་གཡོགས་པ་དེ་བསལ་ལ། སྔར་སྟ་གོན་བྱས་པའི་གཏོར་མ་གསུམ་པོ་རྟེན་ལ་རེ་རེ་ནས་བསྐོར་ལ། འཇིམ་པ་ལས་བྱས་པའི་སྟེགས་ཟུར་གསུམ་པའི་སྟེང་ན་གཏོར་སྣོད་ཡོད་པའི་ནང་དུ་བླུག་ལ་གཏོར་ཏེབ་རྣམས་སྔར་ཤུལ་དུ་ཁ་ཕུབ། དེའི་ཚེ་ཆོ་ག་བ་རྣམས་ཀྱིས་གཡས་མཆོག་སྦྱིན་དུ་བྱས་ལ། ཨོཾ་སརྦ་བིགྷྣན་ན་མཿསརྦ་ཏ་ཐཱ་ག་ཏེ་བྷྱོ་སོགས་བཟླས་སོ། ། དེ་ལས་གཞན་པའི་བྱིན་རླབས་མི་དགོས་ཀྱིས།
ཨ་ཀ་རོས་བྱིན་གྱིས་རློབས་པ་ནོར་ཞི་དྲག་ཕྱེད་མའི་ཚེ། ཐམས་ཅད་ཀྱི་རྡོ་རྗེ་སྨིན་མཚམས་མན་དུ་གསོར་ལ་སུམྦྷ་ནི་བཟླ། དྲག་རོལ་རྒྱུན་མི་འཆད་པ་བྱེད་ཀྱིས། ཡེ་ཤེས་དབབ་པ་ལྟར་དུ་དཀྲོལ་ཚུལ་མི་འདྲ་བ་གཞན་མི་བྱེད། ཨུང་ངུ་ཆང་བུ་ཡང་བསྐོར་ལ་སྔར་གྱི་གཏོར་ཏེབ་ཏུ་བླུག ཁྲོ་བོ་སྤྱན་དྲངས་ནས་མཆོད་ཚེ། རབ་གནས་ཆེན་པོའི་དུས་ཡིན་ན་རོལ་མོ་ཆེན་པོ་བྱེད། ཁྲོ་བོའི་བསྟོད་པའི་རྗེས་ལ། དཀྱིལ་འཁོར་ཆེན་པོའི་ས་གཞི་ལ་གནས་པའི། ། སོགས་ཀྱི་ཤླཽ་ཀ་འདོན་པ་མ་དག
དེས་ན་བགེགས་ཀྱི་དགྲ་ལ་ཕྱག་འཚལ་བསྟོད་ཟིན་མ་ཐག ཧཱུྃ་ཞེས་བརྗོད་དེ་རང་ཉིད་ཧཱུྃ་མཛད་ཀྱི་ང་རྒྱལ་དུ་འཕོས་ལ། ཧཱུྃ་མཛད་ཀྱི་ཕྱག་རྒྱ་བཅས་ཏེ། ན་མོ་རྗེ་བཙུན་རྩ་བ་དང་སོགས་ལ་འཇུག སློབ་དཔོན་གྱི་སྔར་སྲུང་འཁོར་གྱི་བཟླས་པ་སོགས་ཀྱི་སྔགས་བསྡུས་པའི་ཡུངས་ཀར་གྱི་རྟེན་ཐམས་ཅད་ལ་བྲབ། སྣ་ཚོགས་རོལ་མོ་དྲག་ཏུ་བྱ་བ་ནི་རྟེན་གྱི་སྡིག་པ་དང་བགེགས་སྦྱངས་པའོ། ། དེ་ནས་ཡོན་བདག་སོགས་ཀྱི་སྡིག་པ་སྦྱངས་བའི་ཕྱིར། ལས་རྡོར་གྱིས་སྔར་སྟ་གོན་བྱས་པའི་ཏིལ་འཐེབ་མཛུབ་སྦྱར་བའི་ལག་པ་གཉིས་ཀྱིས་བཟུང་ལ། ཡོན་བདག་སོགས་ལ་དངོས་སུ་བསྐོར་བར་མོས་ཏེ་བསྐོར། འདི་ནི་བདེ་མཆོག་སྐབས་ཀྱི་སྦྱང་བའི་ཕྱག་རྒྱ་ཡིན་གྱི།
ཁུ་ཚུར་གཉིས་ཀྱིས་བཟུང་ནས་བསྐོར་བ་ནི་ལུགས་གཞན་ནོ། ། གཞན་ཡང་ཡབ་ཡུམ་མེད་ལ་བསྐྱེད་ཆོག་བྱེད་པ་དང་། དུས་འཁོར་དང་། ཡོ་ག་སྟེ་རབ་གནས་ཀྱི་ཡིག་ཆ་རྣམས་སུ་བཀྲ་མི་ཤིས་པ་བསལ་བ་ཞེས་པའི་དྲུག་བཞི་ལྡན་གྱི་སྦྱོར་བ་སྔར་གྱི་སྟེང་དུ་བསྣོན་པ་ནི་རབ་གནས་ཀྱི་རྒྱུད་ལ་རྟེན་པ་ཤྲརྡྷ་ནས་རིན་ཆེན་བཟང་པོ་ལས་བརྒྱུད་པའི་ཕྱག་ལེན་ལ། ཨ་བྷ་ཡའི་ལུགས་་་་་་ཨ་བྷ་བའི་ལུགས་ལ་དྲུག་བཞི་ལྡན་ཁོ་ན་བྱེད་དོ། བསྲེས་པས་མ་དག་པ་ཁོ་ནའོ།་་་་་ ཨ་བྷ་ཡའི་ལུགས་ལ་དྲུག་བཞི་ལྡན་གྱི་སྦྱང་བ་བྱས་ནས། སྟ་གོན་དུས་སུ་དམ་ཚིག་པ་མི་བསྐྱེད་པར་ཡེ་ཤེས་པ་ནམ་མཁར་སྤྱན་དྲངས་ནས་སྙན་གསན་དབབ་སྟེ་རང་བཞིན་གྱི་གནས་སུ་གཤེགས་སུ་གསོལ། དངོས་གཞིའི་ཚེ་སྦྱང་བའི་ཆོ་ག་མི་བྱེད། དེ་ནས་བཟོ་བོ་དང་རྒྱུ་མི་གཙང་བ་སོགས་ཀྱི་དྲི་མ་བཀྲུ་ཞིང་ཕྱི་བའི་ཕྱིར་རྟེན་རྙིང་པ་ལ་འཁྲུད་པ་དང་སྒོ་བསྟུན་ནས།
ཐོག་མར་དཀྱིལ་འཁོར་གྱི་ལས་བུམ་གྱི་ཆུས་རྟེན་རྙིང་པ་ལ་ལྷ་ཁྲུས་བྱས་པའི་ཆུ་ཁྲུས་བུམ་བརྒྱད་དུ་བླུག་ལ། ཐོག་མར་སྔར་སྟ་གོན་བྱས་པའི་དྲི་ལྔ་མར་ནག་ལ་བླུག་པས་རྟེན་གསར་པ་བཀྲུ། དེ་ནས་སྲན་ཆལ་བ་གྱི་བཀྲུ། དེ་ནས་དུར་བའི་ཆུན་པོས་་་་་་དུར་བ་ཉིད་ཀྱི་མར་ནག་བསྐུས་ནས་སྲན་ཆལ་དང་དྲུད། སྐུ་ཕྱི། དུར་་་་་་དུར་བས་ཟུར་དུ་མའི་འཁྲུད་མདུན་བས་དྲུད་པ། དེ་དག་གི་བར་ལ་ཐམས་ཅད་ཀྱི། ཨོཾ་སརྦ་ཏ་ཐཱ་ག་ཏ་ཀ་ཡ་བི་ཤྭ་དྷ་ནི་ཡེ་སྭཱཧཱ་བརྗོད། དེ་ནས་དྲིའི་བུམ་པས་བཀྲུ། དེ་ནས་སྐུ་ཕྱི།
ན་བཟའ་འབུལ། ཡང་མར་ནག སྲན་ཆལ། དུར་བས་དྲུད་ལ་མངར་གསུམ་གྱི་བུམ་པས་བཀྲུ། དེས་འགྲེ་སྟེ། སྦྱིན་སོགས་དྲུག་དང་། ཆུ་བོ་དྲུག་གིས་ཁྲུས་བྱས་པས། སོགས་ཚིགས་བཅད་གསུམ་པོ་རེ་རེའི་རྗེས་ལ། དྲི་བཟང་གི་བུམ་ཆུས་ལན་རེ་བཀྲུ། དེ་ནས་ལས་རྡོར་གྱིས་དྲི་བཟང་གི་བུམ་ཆུ་བཟུང་།
གཞན་རྣམས་ཀྱིས་རྡོ་དྲིལ་དང་མེ་ཏོག་ཐོགས་ནས། གང་ལ་སེར་སྣ་རྣམ་ཆགས་སོགས་དགེ་ལེགས་ཀྱི་ཚིགས་བཅད་བརྗོད། དེའི་ཚེ་ལས་རྡོར་གྱིས་ཀུ་ཤའི་རྩེས་དྲིའི་བུམ་པ་ནས་རྟེན་རྣམས་ལ་ཐོར་ཙམ་གཏོར། རྗེས་སུ་ལས་རྡོར་གྱི་རྟེན་གསར་པ་རྣམས་ལ་ཁྲུས་བྱ། གཞན་གྱིས་ཇི་ལྟར་བལྟམས་པ་སོགས་བརྗོད། སྣ་ཚོགས་རོལ་མོ་བྱས་ལ། སྔར་གྱི་ཚིགས་བཅད་དང་སྔགས་ཀྱིས་སྐུ་ཕྱི། ན་བཟའ་འབུལ་བ་ནི་བཀྲུ་ཞིང་ཕྱི་བའོ། ། དེ་ནས་རྟེན་གདན་ལ་འཁོད། རྟེན་རྣམས་ཆོ་ག་གསུམ་བསྐྱེད་དམ།
ས་བོན་གང་རུང་ལས་བསྐྱེད། སྐད་ཅིག་གིས་བསྐྱེད་པ་འདིར་མི་རུང་། དེ་ཡང་བིརྺ་པ་སོགས་བླ་མའི་སྐུ་འདྲ་ལྔ་ལྟ་བུ་ཡོད་ན། ཧཱུྃ་ལས་རྡོ་རྗེ་ཧཱུྃ་གིས་མཚན་པའམ། ཧཱུྃ་རྐྱང་ལས་རྡོ་རྗེ་འཆང་སྔོན་པོ་ཞལ་གཅིག་ཕྱག་གཉིས་པ་ཡུམ་མེད་པ་ལྔར་གྱུར། ཅེས་པ་ལྟ་བུ་དང་། གཙུག་ལག་ཁང་ཡིན་ན། སྟོང་པའི་ངང་ལས་སེང་གེའི་ཁྲིའི་སྟེང་དུ་པཾ་ལས་པདྨ། ཨ་ལས་ཟླ་བའི་སྟེང་དུ་བྷྲུྃ་ལས་འཁོར་ལོ་བྷྲུྃ་གྱི་མཚན་པའམ། བྷྲུྃ་ལས་རྣམ་པར་སྣང་མཛད་ཞལ་གཅིག་ཕྱག་གཉིས་པ་བྱང་ཆུབ་མཆོག་གི་ཕྱག་རྒྱ་ཅན་ནམ།
ཀྱཻ་རྡོར་ལྟ་བུས་བྱེད་པར་ནུས་ན། གུར་གྱི་རྣམ་སྣང་ཞལ་བརྒྱད་ཕྱག་བཅུ་དྲུག་པར་བསྐྱེད། དེ་ཞུ་བ་ལས་བྱུང་པའི་གཙུག་ལག་ཁང་མཚན་ཉིད་ཐམས་ཅད་ཡོངས་སུ་རྫོགས་པར་གྱུར་པའི་དབུས་སུ། སེང་གེའི་ཁྲི་ནས་བྱང་དུ་ཤང་ཤང་གི་ཁྲི། དབུས་ཀྱི་ཁྲིའི་སྟེང་དུ་པད་ཟླའི་སྟེང་དུ་བྷྲུྃ་སོགས་ལས་རྣམ་སྣང་སྔར་བཞིན་བསྐྱེད་པ་ནས་བྱང་གི་ཁྲིའི་སྟེང་དུ། པད་ཟླའི་སྟེང་དུ་ཨ་ལས་དོན་ཡོད་གྲུབ་པར་བསྐྱེད་པའི་རྗེས་སུ་གཙུག་ལག་ཁང་གི་བྱང་ཤར་དུ་མགོན་པོ་དང་། ལྷོ་ཤར་དུ་ནོར་ལྷ་གང་རུང་གཅིག་བསྐྱེད། དེ་བཞིན་གནས་ཁང་མཆོད་རྟེན་ཡང་བསྐྱེད་ཆོག་དེ་བཞིན་བྱེད། འོན་ཀྱང་མགོན་པོ་དང་ནོར་ལྷ་མི་དགོས། མཆོད་རྟེན་གྱི་བུམ་ནང་དུ་རིགས་ལྔ་སྔར་བཞིན་བསྐྱེད།
འདི་དག་ལ་རྗེས་སུ་ལྷ་དེ་དང་དེ་ཞུ་བ་ལས་བྱུང་བའི་གཙུག་ལག་ཁང་དང་མཆོད་རྟེན་དུ་གྱུར། ཅེས་པ་ལྟ་བུའི་གཞན་གྱི་རིགས་འགྲོས་ཀུན་བྱས་པ་ནི་མི་རུང་གསུངས། རྟེན་ངོ་མི་ཤེས་པ་རྣམས་སྐུའི་རིགས་རྣམས། སྐུ་གང་གི་རབ་གནས་བྱེད་པ་དེའི་རྣམ་སྣང་དུ་བསྐྱེད་པའམ། སྔར་བཞིན་རྣལ་འབྱོར་རྒྱུད་བཞིན་གྱི་རྣམ་སྣང་དུ་བསྐྱེད་ཀྱང་རུང་། དེས་གསུང་གི་རིགས་སོགས་ཀྱང་རིགས་འགྲེ། གཙུག་ལག་ཁང་གི་ལོགས་བྲིས་ལྟ་བུ་ཡིན་ན། གཙོ་བོ་ཇི་ཙམ་ཡོད་པ་གྲངས་བྱས་ལ། རྣམ་སྣང་བརྒྱ་རུ་གྱུར། སྟོང་དུ་གྱུར་ལྟ་བུ་བྱ།
གསུང་རབ་ལ་ཡང་དུམ་པ་བཅུ་དྲུག་ཡོད་ན། འོད་དཔག་མེད་བཅུ་དྲུག་ཏུ་གྱུར་སོགས་འགྲེ། གཙུག་ལག་ཁང་ལྟ་བུའི་འཁོར་ན་ཡོད་པའི་རྡོ་རིང་དང་། ཐེམ་བསྐས་སོགས་ཀྱང་གྲངས་སུ་བྱས་ལ་བསྐྱེད་ཆོག་བྱ། གལ་ཏེ་གཞི་བདག་ལྟ་བུའི་རི་མོ་ཡོད་ན། ལྷར་མི་བསྐྱེད་པ་གཞི་བདག་དེ་དང་དེར་མོས་པ་ཙམ། རྡོ་རིང་ཁྲོན་པ་གནས་ཁང་ལྟ་བུ་རྟེན་ཁྱད་པར་ཅན་དང་མ་འབྲེལ་བ་རྣམས་ལ་ནི་འདི་ལྟ་བུའི་རྒྱས་པ་མི་དགོས་ཀྱི། ཀྲི་ཡ་ནས་བཤད་པ་ལྟ་བུའི་རབ་གནས་བསྡུས་པ་ཙམ་གྱིས་ཆོག་གསུང་། དཀྱིལ་འཁོར་རྣམས་ལ་དུར་ཁྲོད་ཡོད་པ་རྣམས་གཞལ་ཡས་ཁང་བསྐྱེད་ཆོག་ཕྱོགས་གཅིག་དང་། མེད་པ་རྣམ་སྣང་གཞལ་ཡས་ཁང་བསྐྱེད་ཆོག་ཕྱོགས་གཅིག་བྱས་ལ།
བརྟེན་པ་བསྐྱེད་ཚེ་གཞལ་ཡས་ཁང་དང་པོའི་ནང་དུ། ཞེས་རིམ་བཞིན་རང་རང་གི་ལྷ་རྣམས་ཆོ་ག་གསུམ་མམ། ས་བོན་ལས་གཙོ་བོར་ཐམས་ཅད་བསྐྱེད་ཀྱི། མངོན་བྱང་ལྔས་བསྐྱེད་པ་སོགས་མི་དགོས་གསུངས། ཐུབ་པ་ཐམས་ཅད་ཧཱུྃ་ལས་རྡོ་རྗེ་ཧཱུྃ་གིས་མཚན་པའམ། ཧཱུྃ་རྐྱང་ལས་བསྐྱེད་པར་ངེས་པ་ཡིན། རིགས་བདག་མི་བསྐྱོད་པས་བྱེད། གཞན་ཡང་ངོ་མི་ཤེས་པ་རྣམས་རྡོ་རྗེ་སེམས་དཔའ་ཞལ་གཅིག་ཕྱག་གཉིས་པ་ཡུམ་མེད་པར་བསྐྱེད་པས་རུང་། དེ་ཐམས་ཅད་ཀྱི་དཔྲལ་བར་ཨོཾ་དཀར་པོ་སོགས་སྒོ་གསུམ་བྱིན་གྱིས་བརླབས་པ་ནི་བརྟེན་བསྐྱེད་པའོ། ། དེ་ནས་ཐམས་ཅད་ཀྱིས་ལངས་ལ།
བཛྲ་ས་མཱ་ཛཿསེ་གོལ་དང་བཅས་པ་དང་། ཚིགས་བཅད་ཀྱིས་ཡེ་ཤེས་པ་སྤྱན་དྲངས་ཏེ། ཕྱིས་འབྲངས་ཀྱི་བགེགས་བསྐྲོད་པའི་ཚེ་སློབ་དཔོན་གྱིས་ཡེ་ཤེས་པའི་ཕྱོགས་སུ་ཡུངས་ཀར་བྲབ། ཡེ་ཤེས་པའི་ཕྱིར་འབྲངས་ཀྱི་བགེགས་ཐམས་ཅད་འདིར་མ་གནས་པར་གཞན་དུ་དེངས་ཤིག ཨོཾ་སུམྦྷ་ནི་སོགས་བརྗོད་གུ་གུལ་བདུག རོལ་མོ་དྲག་ཏུ་བྱས་ལ་ཁྲུས་ཀྱི་ཚེ་ཡང་དེའི་ཕྱོགས་སུ་དྲི་བཟང་གི་བུམ་པ་ནས་ཀུ་ཤས་ཅུང་ཟད་གཏོར། དགུག་གཞུག་ཚེ་གཙུག་ལག་ཁང་ལྟ་བུའི་ལོགས་བྲིས་ལ་ཡིན་ན། ཤར་ནས་གཡས་བསྐོར་གྱིས་ལོགས་རེ་རེ་ལ། ཨོཾ་བཛྲ་ཨཾ་གུ་ཤ་ཛ་སོགས་ཀྱི་སྔགས་རྒྱས་རང་འདྲའི་ཡེ་ཤེས་པ་དགུག་གཞུག་རྫོགས་པ་རེ་རེ་བྱས་ལ། སླར་ཡང་གཡས་བསྐོར་གྱིས་སངས་རྒྱས་བྱང་སེམས་སྤྱིའི་དགུག་གཞུག་རྫོགས་པ་རེ་རེ་བྱའོ། །
འདིར་ཨ་བྷ་ཡས་ཡེ་ཤེས་པ་ནམ་མཁར་བཞུགས་ནས་རྟེན་ལ་མི་བསྟིམ་ཡང་རབ་གནས་རྒྱུད་ཀྱི་རྗེས་འབྲངས་འདི་པའི་ལུགས་ཀྱི་རྟེན་ལ་བསྟིམ་པར་རབ་འབྱོར་བརྐྱང་གི་ཡིག་ཆ་ནས་བཤད་གསུངས། ཡེ་ཤེས་འཇུག་པ་ཡང་ངོ་མི་ཤེས་པ་རྡོ་རྗེ་སེམས་དཔའ་བསྐྱེད་པ་ལྟ་བུ་ཡིན་ན། རྡོ་རྗེ་སེམས་དཔའ་འཇུག་པ་ཡིན་གྱི། རྟེན་སྒྲོལ་མའི་སྐུ་ལྟ་བུ་ཡིན་ཡང་སྒྲོལ་མ་འཇུག་པ་མ་ཡིན་ནོ། ། བསྟོད་པ་ཡང་གང་དུ་བསྐྱེད་པ་དེ་དང་དེའི་བསྟོད་པ་བྱེད། མཆོད་པ་ཡང་ཨོཾ་ཨརྒྷཾ་སོགས་ཆུ་གཉིས་སྔོན་འགྲོའི་ཉེར་སྤྱོད་ལྔའོ། ། རྒྱས་གདབ་ཀྱི་ཚེ་བྱ་སྤྱོད་ཀྱི་དཀྱིལ་འཁོར་གཟུངས་གྲྭ་ལྔ་དང་། རྣམ་འཇོམས་ལྟ་བུ་ལ་བརྟེན་ནས་རབ་གནས་བྱེད་ན་རིགས་གསུམ་སོ་སོའི་རིགས་ལ། རིགས་གསུམ་སོ་སོའི་སྔགས་རྒྱས་རྒྱས་འདེབས་པ་དོན་གསལ་དུ་བཤད་པ་ལྟར་བྱས། དེ་བཞིན་དུ་ཡོ་གའི་དཀྱིལ་འཁོར་ལ་བརྟེན་ནས་བྱེད་ན།
ཤེས་ན་སོ་སོ་ལ་སོ་སོའི་ཕྱག་རྒྱ་བཞིས་རྒྱས་གདབ། གང་དུ་བསྐྱེད་པ་དེའི་ཕྱག་རྒྱ་བཞིས་རྒྱས་འདེབས་བྱ་སྟེ། དཔེར་ན་ངོ་མི་ཤེས་པ་རྣམས་རྡོར་སེམས་སུ་བསྐྱེད་པ་ཐམས་ཅད་ལ་རྡོར་སེམས་ཀྱི་ཕྱག་རྒྱ་བཞིས་རྒྱས་འདེབས་པ་བཞིན། དེ་བཞིན་དུ་ཡོ་གའི་དཀྱིལ་འཁོར་ལ་བརྟེན་ནས་གཤེད་དམར་ལྷ་ལྔ་ལྟ་བུའི་དཀྱིལ་འཁོར་ལ་རབ་གནས་ཚེ་ཡང་ཤེས་ན་དེའི་སྒྲུབ་ཐབས་བཞིན་བསྐྱེད་ཆོག་དང་རྒྱས་འདེབས་བྱེད་ལ། མ་ཤེས་ན་ལྷ་ལྔ་ཀར་རྡོ་རྗེ་སེམས་དཔར་བསྐྱེད་ལ། རྡོར་སེམས་ཀྱི་ཕྱག་རྒྱ་བཞིས་རྒྱས་གདབ། གལ་ཏེ་བླ་མེད་ཀྱི་དཀྱིལ་འཁོར་ལ་བརྟེན་ནས་རབ་གནས་བྱེད་ན། ཐམས་ཅད་ཀྱི་དཔྲལ་བར་ཨོཾ་དཀར་པོ་ལས་འཁོར་ལོ་དཀར་པོ་ཨོཾ་གྱིས་མཚན་པ་སོགས་ཀྱིས་རྒྱས་གདབ། ཤེས་ན་རྟེན་དེ་རྒྱུད་སྡེ་བཞི་གང་གི་ལྷར་བསྐྱེད་པ་དེའི་ལུགས་ཀྱིས་རྒྱས་འདེབས་བྱ། གལ་ཏེ་དེ་ཐམས་ཅད་ཀྱང་མི་ཤེས་ན།
རྒྱུད་སྡེ་བཞིའི་དཀྱིལ་འཁོར་གང་ལ་བརྟེན་ནས་རབ་གནས་བྱེད་ཀྱང་། དཔྲལ་བར་ཨོཾ་ལས་འཁོར་ལོ་ཨོཾ་གྱིས་མཚན་པ་སོགས་ཀྱིས་རུང་ངོ་། ། འདིར་སྟ་གོན་གྱི་སྐབས་ཡིན་པས་ཆོ་ག་མ་ལུས་པར་རྫོགས་པར་མི་བྱེད་པའི་ཕྱིར། དབང་བསྐུར་རྒྱས་འདེབས་བྱེད་པ་མ་དག་མོད། གསང་འདུས་རབ་གནས་སུ་བྱས་པ་ནི། འཕགས་པ་མན་གྱི་ཕྱག་ལེན་པ་ཐམས་ཅད་བྱེད་པའི་དབང་དུ་བྱས་གསུང་། གལ་ཏེ་བྱེད་ན་རྟེན་ལྷ་གང་དང་གང་དུ་བསྐྱེད་པ་དེའི་རིགས་བདག་གིས་རྒྱས་གདབ། མི་ཤེས་ན་ཐམས་ཅད་ལ་རྡོ་རྗེ་སེམས་དཔས་རྒྱས་བཏབ་ན་རུང་གསུངས། མཆོད་བསྟོད་ལ་རྟེན་གྱི་མདུན་གྱི་མཆོད་པ་རྣམས་བསང་སྦྱངས་ལ་མཆོད་ཅིང་བསྟོད། མདུན་བསྐྱེད་དང་འབྲེལ་མའི་གཏོར་མ་རྣམས་སྔར་ཟིན་ན་མི་དགོས།
འདིར་རབ་གནས་ཀྱི་ཆ་གསུམ་རྐྱང་པས་ཆོག སྔར་མ་བཏང་ན་འདས་གཏོར། ཆོས་སྐྱོང་གི་གཏོར་མ་སོགས་ཀྱི་རྗེས་ལ་ཆ་གསུམ་བཏང་ངོ་། ། དེ་ནས། རྣམ་པར་སྣང་མཛད་བཅོམ་ལྡན་འདས། ། སོགས་ཀྱིས་སྙན་གསན་དབབ་ཅིང་མཆོད་བསྟོད་བྱས་ལ། དཀྱིལ་འཁོར་འདེགས་པའི་ཕྱག་རྒྱས་ཡེ་ཤེས་པ་མདུན་གྱི་ནམ་མཁར་བཏེག་ལ་བཞུགས་སུ་གསོལ་གྱི། ལུས་རང་བཞིན་གྱི་གནས་སུ་གཤེགས་སུ་གསོལ་བ་མ་དག་ལ། གལ་ཏེ་རྙིང་པ་ལ་རབ་གནས་བསྐྱར་མ་ལྟ་བུ་བྱེད་ན། ཡེ་ཤེས་པ་མི་འདེགས་པར་སྟ་གོན་གྱི་ཚེ་ཡང་བརྟན་བཞུགས་བྱེད།
ཡེ་ཤེས་པ་བཏེག་ནས་རྟེན་ལ་བཛྲ་ཝསཏྲས་རས་སེར་པོ་ལྟ་བུས་ཞལ་གདབ། ཨོཾ་བཛྲ་རཀྵ་སོགས་སྲུང་འཁོར་གྱི་སྔགས་བཟླས་ཏེ་བསྲུང་ལ། བདག་སྲུང་བ་སོགས་བྱེད་པ་སྟོན་ནོ། ། དངོས་གཞི་ནི། བཤམས་པ་སྔར་བཞིན་ལས་ཁྱད་པར་དཀྱིལ་འཁོར་ལ་མི་ཐེ་བའི་རབ་གནས་ལ་ཡང་ཆོས་སྐྱོང་གི་གཏོར་མ་དར་སྣ་ཚོགས་ཀྱིས་བརྒྱན་པ་བཤམས། འདིར་ཁྲུས་ཀྱི་བུམ་པ་བརྒྱད་ལ་བཟླས་པ་མི་དགོས་སྔར་གྱི་དེས་ཆོག ལྷ་ཁྲུས་གསོལ་བ་ཡང་འདིར་མི་བྱེད་གཞན་ཐོ་རངས་སྔ་མོ་ནས་སྔོན་འགྲོ་གཏོར་མ་ནས་བཟུང་སྟེ། ལྷག་ཆད་ཁ་སྐོང་བ་སྔར་བཞིན་འདིར་བདག་འཇུག་ངེས་པར་བླང་ངོ་། ། དེ་ནས་དཀྱིལ་འཁོར་གྱི་གཏོར་མ་རྣམས་འབུལ། དེའི་ཆོས་སྐྱོང་གི་གཏོར་མའི་བར་ལ་ལས་རྡོར་གྱིས་རབ་གནས་ཀྱི་ཡོ་བྱད་ཚོགས་པར་བྱས་ལ།
རྟེན་གྱི་ཞལ་བཀབ་པ་བསལ་བ་སོགས་བྱེད། དེ་ནས་སྦྱང་བཀྲུ་ཕྱི་བ་སྟ་གོན་བཞིན་ཏེ། དེ་ནས་དབུ་རྒྱབ་ན་རིང་བསྲེལ་འཇུག་པ་ཡོད་ན། སྐུ་གདུང་རིང་བསྲེལ་དང་། ཐུགས་ཀྱི་རྟེན་དུ་ཨོཾ་བིརྺ་བིདྱི་སྭཱཧཱ།

གསུང་གི་རྟེན་དུ་ཨོཾ་ཨ་ཡུ་ཥེ་སྭཱཧཱ། ཨོཾ་སུ་པྲ་ཏིཥྛ་བཛྲ་ཡེ་སྭཱཧཱ། སྡིག་པ་ཅི་ཡང་མི་བྱ་སོགས་སྟོན་པའི་སོ་ཐར་དང་། བཟོད་པ་དཀའ་ཐུབ་སོགས་འོད་སྲུང་ཀྱི་སོ་ཐར་སོགས་བྲིས་ལ་གཞུག དེ་རྣམས་ངག་ཏུ་བརྗོད། འཇུག་པ་མེད་ན། ཆོ་ག་ཁ་ཚང་བའི་ཕྱིར་དེ་རྣམས་ངག་ཏུ་བརྗོད་པ་ཙམ་བྱ། གང་ལྟར་འདི་བཞིའི་གསོལ་གདབ་འདུག་པ་རིན་པོ་ཆེའི་མདོ་་་་་་སྡེ་རྟོག་གཟུངས་ཀྱི་རྟོག་ན་ཡོད་ལ། འདི་དག་གི་མཇུག་ལ་བདག་གིས་རབ་ཏུ་གནས་པ་བགྱིའོ། ། ཞེས་པ་དཔེ་མཐོང་བ་ཐམས་ཅད་ལ་འདུག་ཀྱང་། ལག་ལེན་ཚེ་འདི་རྣམས་ཀྱིས་རབ་ཏུ་གནས་པ་བགྱིའོ་ཞེས་བྱ་སྟེ།
ནམ་མཁའ་ན་གནས་པ་འདིར་སྟ་གོན་གྱི་ལྷ་ལ་མཆོད་ནས་རྟེན་ལ་གཞུག་ལ་ཕྱོགས་བཅུའི་སངས་རྒྱས་ཐམས་ཅད་སྤྱན་དྲངས་ནས་བཞུགས་པ་ལན་གསུམ། སངས་རྒྱས་རྣམས་ཀྱིས་རབ་ཏུ་གནས་པ་བྱེད་པར་གསོལ་བ་འདེབས་པ་ཡིན་ནོ། ། དེ་ནས་ཐལ་མོ་སྦྱར་ལ། ངོ་མཚར་ཆེན་པོ་སོགས་བརྗོད། ཕྱག་གཅིག་བྱས་ལ་ཐམས་ཅད་གྲལ་ལ་འཁོད་དེ་དགོངས་གསོལ་བྱས་ལ། བདག་གི་སོགས་སེམས་བསྐྱེད་ཉེར་གཉིས་ཙོག་པུར་ཐལ་མོ་སྦྱར་ལ་བརྗོད། རྟེན་བསྐྱེད་པ་སྟ་གོན་བཞིན། ཡེ་ཤེས་་་་་་ཇི་ལྟར་སངས་རྒྱས་ཐམས་ཅད་ནི། སོགས་ལན་གསུམ། པ་གཞུག་པ་གསང་འདུས་རབ་གནས་བཞིན།
རྒྱས་གདབ་ཡང་དེ་བཞིན་ནམ། མིག་ཏུ་གཏི་མུག་རྡོ་རྗེ་མ་སོགས་དང་། ཕྱག་རྒྱ་བཞིས་རྒྱས་བཏབ་པ་སོགས་རབ་གནས་གང་གིས་བྱེད་པ་དེའི་ལུགས་ཀྱི་རྒྱས་གདབ། དབང་བསྐུར་ལ་ཨ་བྷྱེས་ཆས་འཇུག་སོགས་འཇུག་པ་ནས་བརྩམས་ཏེ་དབང་ཐམས་ཅད་སློབ་མ་ལ་བསྐུར་བ་བཞིན་དུ་རབ་གནས་བྱེད་པའི་སློབ་དཔོན་གྱིས་རྟེན་གསར་པ་ལ་བསྐུར་བར་བྱེད་ཀྱང་། འདི་པའི་ལུགས་ཀྱིས་གདན་གསུམ་ཚང་བའི་དབང་ལྷ་སྤྱན་དྲངས་ནས། སློབ་དཔོན་གྱིས་མཆོག་གི་ཚུལ་བཟུང་ནས་དབང་བསྐུར་བས་རྟེན་གསར་པ་དབང་སྟེགས་ལ་འཇོག་པ་མི་དགོས། རང་ཉིད་ཀྱིས་བླ་མའི་ཚུལ་བཟུང་བ་ཨ་བྷྱའི་ལུགས་ལྟ་བུ་ཡིན་ན་དབང་སྟེགས་རུང་བ་ཡིན། དེས་ན་འདིའི་ལུགས་ལ་ལམ་བསྡུས་འབྲིང་པོ་བཞིན་དུ་དབང་བཞི་ཀ་བསྐུར་ལ། འོན་ཀྱང་དབང་རྫས་དང་། སློབ་མའི་བསྐྱེད་ཆོག
མཎྜལ་གསོལ་གདབ་རྣམས་མི་བྱེད་པས། རྡོ་རྗེ་བསྡུ་བའི་སྔགས་རྒྱས་གདན་གསུམ་ཚང་བའི་དབང་ལྷ་སྤྱན་དྲངས་ལ་མཆོད། ཤཔྟའི་ཚེ་རོལ་ཆེན་རུང་། བྱང་ཆུབ་རྡོ་རྗེ་སོགས་ཀྱིས་གསོལ་བ་བཏབ་ལ། ལས་རྡོར་ཀྱིས་བུམ་པ་ཡོ་བར་བཟུང་། སློབ་དཔོན་གྱིས་རྡོར་དྲིལ་མེ་ཏོག་བཟུང་ལ། ཕུན་སུམ་ཚོགས་པའི་ཚིགས་བཅད་དང་པོ་གསུམ་བརྗོད་ལ་སློབ་མ་ལ་མེ་ཏོག་གཏོར། དེ་ནས་དབང་རྣམས་བསྐུར་ཏེ། རྟེན་མང་པོ་ཡོད་ན་རྟེན་གྱི་གཙོ་བོའི་མདུན་དུ་མཆོད་ལྕོག་གཅིག་ཙམ་ལྟ་བུར། དང་པོར་སྟ་གོན་བྱས་ལ་སློབ་དཔོན་གྱིས་ཚིགས་བཅད་དང་སྔགས་བརྗོད་ལ།
བུམ་ཆུ་ནས་ཀུ་ཤས་རྟེན་ལ་གཏོར་ཟིན་མ་ཐག་ལས་རྡོར་གྱིས་བུམ་པ་མཆོད་ལྕོག་སྟེང་དུ་བཞག དེ་བཞིན་དུ་སློབ་དཔོན་གྱིས་དབང་ཚེ་ལྷ་ཐམས་ཅད་ཀྱི་ཆུ་དབང་རྒྱས་པར་བསྐུར། བུམ་ཆུ་གཏོར་མ་ཐག་བུམ་པ་སྔར་སྟ་གོན་བྱས་པའི་མཆོད་ལྕོག་སྟེང་དུ་འཇོག་པའི་བར་བྱ། རྡོ་རྗེའི་བརྟུལ་ཞུགས་ཀྱི་དབང་ཡང་བྱེད། སློབ་དཔོན་གྱིས་དབང་བསྐུར་ཟིན་མ་ཐག དབང་ཐམས་ཅད་བསྐུར། སྐུ་ཐམས་ཅད་གང་། དྲི་མ་ཐམས་ཅད་དག ཅེས་བརྗོད་ལ་དབང་གོང་མ་གསུམ་ཚིགས་བཅད་ཙམ་གྱིས་བསྐུར་རོ། ། གལ་ཏེ་རྣལ་འབྱོར་རྒྱུད་མན་ཆད་ཀྱི་ལྷའམ།
བླ་མ་རབ་བྱུང་ལྟ་བུའི་རྟེན་ཡིན་ན་རྡོ་རྗེ་འཆང་གི་ངོ་བོར་བྱེད་ཀྱང་། དེ་ལ་དབང་གོང་མ་གསུམ་མི་བསྐུར། དེ་ནས་དབང་ལྷ་རྟེན་ལ་བསྟིམ་ལ། རིགས་བདག་གིས་རྒྱས་འདེབས་སྔར་བཞིན་བྱ། དེ་ནས་མཆོད་བསྟོད་བྱས་ཏེ། བླ་མེད་ལྟ་བུ་ལ་རིགས་ལྔའི་བསྟོད་པ། མི་སྐྱོད་རྡོ་རྗེ་ཡེ་ཤེས་ཆེ། སོགས་ཀྱིས་རུང་། དེ་ནས་དྲི་བཟང་དཀྱིལ་འཁོར་གྱི་མཐའི་རྡུལ་བཏབ་པ་ལ་རྡོ་རྗེ་ལྟ་བུའི་རྩེས་རེག་པ། རྡོ་རྗེ་ཐལ་མོ་ལས་མཛུབ་མོ་གཉིས་གུང་མོ་གཉིས་ཀྱི་རྒྱབ་ལ་སྦྱར།
མཐེ་བོང་གཉིས་གཤིབས། གུང་མོ་གཉིས་ཀྱི་ལོགས་ལ་སྦྱར་བ། རྡོ་རྗེ་འཇིགས་བྱེད་ཅན་གྱི་ཕྱག་རྒྱས་བཟུང་ལ། རྟེན་གྱི་སྤྱན་གྱི་ཐད་ཀར་བྱུག་པའི་ཚུལ་བྱ་སྤྱན་དབྱེ། ཨ་བྷྱེས་སློབ་དཔོན་རང་ཉིད་ཀྱིས་རྟེན་གྱི་སྤྱན་དབྱེ་བའི་དབང་དུ་བྱས་ནས། ཇི་ལྟར་མིག་མཁན་རྒྱལ་པོ་ཡིས། ། སོགས་བྱེད་ཀྱང་། འདིར་རང་ཉིད་མཆོད་གཡོག་གི་ཚུལ་དུ་བྱེད་པས། ཀུན་མཁྱེན་ཡེ་ཤེས་སོགས། དེ་ནས་གསོལ་གདབ།
རྟེན་བསྒྱུར་བ། བརྟན་པར་བྱ་བ། རྟེན་ལ་མེ་ཏོག་འཐོར་བ་རྣམས་གསང་འདུས་རབ་གནས་བཞིན། བརྟན་པར་བྱེད་ཚེ་ཡི་དམ་གྱི་སྙིང་པོ་ཡང་བཟླའོ། ། བརྟན་བྱེད་ཀྱི་སྔགས་ནི། སུ་པྲ་སོགས་དང་། ཨོཾ་ཧཱུྃ་ཧྲི་སོགས་གཉིས་སུ་ངེས་གསུངས། མངའ་དབུལ་ལ་ཐུན་མོང་བ་ཡིན་པས་མཆོད་པ་བསང་སྦྱངས་ཡོ་ག་ལྟར་གྱིས་རུང་། བསྟོད་པ་བསྒྱུར་ཟིན་པ་ལྟར་བྱ་སྟེ། ཆོས་པོ་སྟི་ལ།
མ་རིག་མུན་སེལ་སོགས་ཀྱི་བསྟོད་པ་བཞིན། དབྱངས་ལ་སྤྲོ་ན་མདོ་དབྱངས་ཀྱིས་ཀྱང་རུང་། ཐུན་མོང་དུ་སངས་རྒྱས་མཉམ་སྦྱོར་དང་། ཡོ་ག་རྡོ་རྗེ་སྙིང་པོ་རྒྱན་གྱི་རྒྱུད་ནས་བཤད་པ། མཉམ་ཉིད་མི་གཡོ་སོགས་ཀྱིས་བསྟོད། དུས་འཁོར་ནས་གང་འདྲ་བ་ནི་ཕྱག་རྒྱ་ཡིན་ནོ། ། ཞེས་པ་ལྟ་བུ་གསུངས་ཀྱང་། གཞན་ནས་བཤད་པ་མེད་པས་མཎྜལ་ལ་ཕྱག་རྒྱ་ཟུར་པ་མི་དགོས། སྔར་གླིང་བཞི་རི་རབ་དང་བཅས་པ་བྲིས་པ་དེ་ཉིད་འབུལ་བ་ཡིན། སྦྱིན་སྲེག་གི་ཚེ་རབ་ཏུ་གནས་བྱའི་རྟེན་དེ་ཉིད་ཐབ་ནང་སྤྱན་དྲངས་ལ་སྲེག་རྫས་འབུལ་བ་གསང་འདུས་བཞིན།
འོ་ཐུག་བསྒྲུབ་པ་མ་གྲུབ་ན། ད་ལྟ་འབྲང་རྒྱས་སུ་གྲགས་པ་དེས་ཀྱང་རུང་གསུང་། སྔགས་ཀྱི་མངའ་དབུལ་ནི། མེ་ཏོག་ཚོམ་བུའི་སྟེང་དུ་དྲི་བཟང་སྟེང་དུ་མེ་ལོང་ལ་ཡེ་དྷརྨཱ་བྲིས་པ་བཞག་ལ། དེ་ལ་དམིགས་ཏེ་ཡེ་དྷརྨཱ་བཟླས་ཏེ་སངས་རྒྱས་བྱང་སེམས་ལས་བདུད་རྩིས་རྒྱུན་བབས་པས་ཡིག་འབྲུ་ལ་ཐིམ། ཡིག་འབྲུ་ལས་བདུད་རྩིའི་རྒྱུན་བབས་པ་དྲི་བཟང་ནང་དུ་ལྷུང་བས་འོག་གི་མེ་ཏོག་གིས་བཀྲུས་ཏེ། ཕུན་སུམ་ཚོགས་ལ་བརྗོད་དེ་རྟེན་ལ་མེ་ཏོག་འཐོར་བ་བཀའ་གདམས་པ་རྣམས་ཀྱིས་ཕྱག་ལེན་དུ་མཛད་གསུང་། འདིའི་ལོངས་སྐུ་སྤྲུལ་སྐུ་ནི་རྒྱན་ཡོད་མེད་དེ། སྤ་བཞར་བ་ནི་རྣ་འདྲུ། འཁོར་ལོ་ནི་འཁོར་ལོ་རིམ་པ་བཅུ་གསུམ།
གདན་ནི་མཆོད་རྟེན་གྱི་རྨངས་སོ། ། དེ་ཐམས་ཅད་སློབ་དཔོན་གྱིས་ཕུལ་མ་ཐག ལས་རྡོར་གྱིས་རབ་གནས་ཀྱི་རྟེན་གྱི་གཙོ་བོ་ལྟ་བུའི་མདུན་དུ་བཞག སྦྱིན་སྲེག་ཚེ་རབ་ཏུ་གནས་བྱའི་སྟོན་པའི་སྐུ་ལྟ་བུ་ཡིན་ན་ཐབ་ནང་དུ་ཐུབ་པའི་དམ་ཚིག་པ་བསྐྱེད་ལ་ཡེ་ཤེས་པ་འཇུག་ཚེ། རྟེན་གསར་པའི་འཕྲིས་ནས་མེ་ཏོག་ལྟ་བུ་བླངས་ནས་རྟེན་དེ་ཉིད་སྤྱན་འདྲེན་པ་བསྒྲུབ་མཆོད་དུས་དང་འདྲ། ལོགས་བྲིས་ལྟ་བུ་ཡིན་ན་རྟེན་གྱི་གཙོ་བོ་དེ་ཐབ་ནང་བསྐྱེད་ཅིང་སྤྱན་དྲངས། གསང་འདུས་ལྟ་བུ་དཀྱིལ་འཁོར་ཡིན་ན་ཡང་། དབུས་ཀྱི་གཙོ་བོ་རྐྱང་པ་བསྐྱེད་ཅིང་སྤྱན་དྲངས་སོ། ། མཆོད་རྟེན་ལྟ་བུ་ཡིན་ན་རིགས་ལྔ་བསྐྱེད་ཅིང་སྤྱན་དྲངས་ལ་ལྷ་སྔགས་ནི། བྷྲུྃ་ཨྃ་ཛྲི་སོགས་ས་བོན་ལྔ་རུང་གསུངས།
འདིར་འོ་ཐུག་བསྒྲུབ་ན་ཐབ་ནང་དུ་མན་ཛི་ས་དཀར་གྱིས་བྱུགས་པ་ལྟ་བུའི་ནང་དུ་འོ་མ་བླུག་ལ་སྐོལ། སྟེང་དུ་རྫ་གོ་ས་དཀར་གྱིས་བྱུགས་པ་ལྟ་བུའི་ནང་དུ་འོ་མ་བླུག་ལ་སྐོལ། དེ་བར་ཡི་དམ་གྱི་སྙིང་པོ་བཟླ། དེ་ནས་འོ་ཕུད་རྟེན་གསར་པ་ལ་འབུལ། ལྷག་ཆོ་ག་བ་རྣམས་ལ་ཡང་སྟེར། དེ་ཡང་མ་གྲུབ་ན། འབྲང་རྒྱས་ལྟ་བུ་ཡང་སྐབས་འདིར་མ་འཛོམ་ན་ཆོ་ག་མི་འཁྲུགས་པར་བྱ་བའི་ཕྱིར་ཟན་བཤོས་གཟུགས་ལྟ་བུ་བཅུད་སྣ་ཚོགས་ཀྱིས་བརྒྱན་ལ་ཡཀྵས་བསངས། ཛྭ་ལས་སྦྱངས། སྟོང་པའི་ངང་ལས་ཨོཾ་ལས་རིན་པོ་ཆེའི་སྣོད་ཡངས་ཤིང་རྒྱ་ཆེ་བའི་ནང་དུ་ཨོཾ་ལས་ལྷ་རྫས་ལས་གྲུབ་པའི་ཞལ་ཟས་རོ་བརྒྱ་དང་ལྡན་པར་གྱུར། ནམ་མཁའ་མཛོད་ཀྱི་སྔགས་རྒྱས་བྱིན་གྱིས་བརླབས་ལ་དབུལ།
དེ་ནས་སྔགས་ཀྱི་མངའ་དབུལ། དེ་ནས་སྔར་སྟ་གོན་བྱས་པའི་གཏོར་མ་རས་བཀབ་པ་བསལ་ལ། ཆོས་སྐྱོང་་་་་་རྡོ་རྗེ་གོ་ཆའི་ཕྱག་རྒྱ་ནི་རྡོ་རྗེ་ཐལ་མོ་ཁ་ཕྱེ་བ་རང་གི་མདུན་ལ་བསྟན། མཐེ་བོང་གཉིས་བསྒྲེངས། མཐེའུ་ཆུང་གཉིས་རྩེ་སྤྲད་དེ་འོག་དུ་བསྟན་པའོ། ། གི་གཏོར་ཆོག་ལྟར་འབུལ། ཆོས་སྐྱོང་བསྒོ། ཆ་གསུམ་བཏང་། འོན་ཀྱང་གཏོར་མ་འབུལ་བའི་གོང་གི་དམ་ཚིག་བཞག་ཚེ་ཐལ་མོ་མི་བརྡབ། དེ་ནས་རྡུལ་ཚོན་གྱི་དཀྱིལ་འཁོར་ལ་བཟོད་པར་གསོལ་ཞིང་གཤེགས་སུ་གསོལ་ལ།
ཡོན་བདག་བསྒོ་བ་གསང་འདུས་བཞིན། ཤིས་བརྗོད་ཀྱིས་བགེགས་བསལ་བའི་ཚེ། འདིར་མ་གནས་པར་གཞན་དུ་དེངས་ཤིག ཅེས་སོགས་ཀྱི་རྗེས་ལ་སུམྦྷ་ནི་བཟླ། རོལ་མོ་དྲག་ཏུ་བྱ། ཡོན་བདག་ལ་ཡུངས་ཀར་གྱིས་བྲབ། བཀྲ་ཤིས་རྫས་བརྒྱད་གཏོད་ཚེ་སློབ་དཔོན་གྱི་ཕྱག་ནས་ལས་རྡོར་གྱིས་བླངས་ལ་རྟེན་ལ་འབུལ་བའི་ཚུལ་བྱས་ལ། ཡོན་བདག་རྣམས་ཀྱིས་ལག་པ་ཅུང་ཟད་རེག་ཏུ་བཅུག་ལ་ཡོན་བདག་གཙོ་བོའི་མདུན་དུ་བཞག དེ་ནས་འབྲང་རྒྱས་མེད་ན། བཤོས་གཟུགས་ལྟ་བུའི་ཟས་མཆོག་དེ་ཡོན་བདག་རྣམས་དང་།
ཆོ་ག་བ་རྣམས་ལ་བྱིན་ལ། བདེ་གཤེགས་ལྷག་མ་འདི་དག་ནི། ། སོགས་གསང་འདུས་བཞིན་བརྗོད་དོ། ། དེ་ནས་གསར་པ་གང་ཡིན་གྱི་སྙིང་པོ་བརྟན་བྱེད་ཀྱི་སྔགས་ཀྱིས་ཡེ་དྷརྨཱ་རྣམས་མེ་ཏོག་ལ་བཟླས་ལ་སྦྱིན་བདག་ལ་འཐོར་ཞིང་བཀྲ་ཤིས་ཀྱི་ཚིགས་བཅད་བརྗོད། བླ་མེད་རྡོ་རྗེ་ཐེག་པའི་དོན་སྟོན་སོགས། དེ་ནས་བཀྲ་མི་ཤིས་པ་ཞི་བའི་ཕྱིར་དུ། གྲུབ་ན་མདུན་བསྐྱེད་དང་མ་འབྲེལ་བའི་ཞི་བའི་སྦྱིན་སྲེག་རྐྱང་པ་སྲོད་ལ་བྱའོ། ། འབྲིང་དུ་བྱེད་ན་ཕྱིམ་རེད་ཉེ་བར་མཁོ་བར་བཤམས་པ་རྣམས་སྔར་བཞིན། འོན་ཀྱང་མདུན་བསྐྱེད་ཀྱི་ས་འདུ་བྱ་མི་དགོས། སང་སྔ་བར་བདག་བསྐྱེད་བསྒོམ་པ་ཀྱཻ་རྡོར་ལམ་དུས་སམ།
རྡོར་དབྱིངས་ཀྱི་དང་པོ་སྦྱོར་བའི་སྙིང་ཁའི་བདག་འཇུག་དང་འབྲེལ་ན་ལེགས། ངན་སོང་སྦྱོང་རྒྱུད་ལ་བརྟེན་ནས། ཕྱག་ན་རྡོ་རྗེ་འཆི་བདག་འཇོམས་པ་ལ་བྱ། དེ་ཡང་ཀུན་རིག་གི་དཔའ་བོ་གཅིག་པ་དང་འདྲ། འོན་ཀྱང་སྔགས། ཨོཾ་པུཎྱཻ་སོགས་བཟླ། འདི་ནི་མདོག་དཀར་པོ་ཡིན་ལ། གསུང་གི་དཀྱིལ་འཁོར་གྱི་ཚེ་དཔག་མེད་ནི་དམར་པོའོ། ། འདིར་མདུན་བསྐྱེད་མཆོད་པའི་དོན་ནི། མདུན་གྱི་ནམ་མཁར་སངས་རྒྱས་བྱང་སེམས་དཔག་མེད་དམིགས་ལ་མཆོད་པ་འབུལ་བ་མོས་པ་ཙམ་བྱེད།
དེ་ནས་རྟེན་སྦྱོང་བ་མན་རྒྱས་པ་ཇི་ལྟ་བ་བཞིན་ནོ། ། བསྡུས་པ་བྱེད་ན་སྔ་བར་ཉེ་བར་མཁོ་བར་བཤམས་པ་སྔར་བཞིན། འོན་ཀྱང་བུམ་པ་རྣམ་རྒྱལ། ལས་བུམ། སྔར་གྱིས་ཁྲུས་བུམ་དང་པོ་སྟེ་གསུམ་མམ། རྣམ་རྒྱལ་ལས་བུམ་གཉིས་ཀྱི་ཆོག གསུམ་ཡོད་ན་བུམ་བཟླས་ཚེ་དྲིའི་བུམ་པ་ལ་གཟུངས་ཐག་བཏགས་ལ་ཁྲུས་བུམ་བརྒྱད་ཀྱི་སྔགས་བཟླ། གཉིས་ལས་མེད་ན་ལས་བུམ་གྱི་སྒོས་ཀྱི་བཟླས་པ་ཟིན་པ་དང་། ལས་བུམ་ལ་བརྒྱད་ཀ་བཟླས་ལ། སྦྱང་བ་ལས་བུམ་གྱི་བྱ།
དེ་ནས་བདག་བསྐྱེད། བུམ་བཟླས། རྟེན་སྦྱང་བ་རྣམས་འབྲིང་པོ་བཞིན་ནོ། ། འོན་ཀྱང་བུམ་བཟླས་མི་འདྲ། དབང་བསྐུར་དང་སྤྱན་དབྱེའི་བར་གྱི་མཆོད་བསྟོད་མི་དགོས། ཁ་ཅིག་སྤྱན་མ་ཕྱེ་བ་མཆོད་བསྟོད་ལ་མི་དབང་བས། འཕགས་པས་ཀྱང་དེ་བྲི་བར་དུ་མཆོད་བསྟོད་མི་མཛད་ཅེས་སྨྲ་བ་ནི་འཕགས་པས་བསྡུས་པའི་དབང་དུ་བྱས་པ་མ་གོ་བར་ཟད་དོ། ། མངའ་དབུལ་ལ་མཆོད་བསྟོད་རྩ་རུའི་བཟའ་བ་སྟེ། འོ་ཐུག་བསྒྲུབ་པའམ། འབྲང་རྒྱས།
སྔགས་ཀྱི་མངའ་དབུལ་སྟེ་གསུམ་གྱིས་ཆོག གཞན་ཐམས་ཅད་འབྲིང་པོ་བཞིན་ནོ། ། འབྲིང་བསྡུས་གཉིས་ཀ་ལ་མདུན་བསྐྱེད་མེད་པས། མཇུག་གི་སྐབས་སུ་འདས་གཏོར། ཆོས་སྐྱོང་གི་གཏོར་མ། ཆ་གསུམ་རྣམས་སྦྲེལ་ནས་བྱ། གཉིས་ཀ་ལ་སྙན་གསན་དབབ་པ། མདུན་བསྐྱེད་མཆོད་བསྟོད། དངོས་གྲུབ་བླང་བ། བཟོད་པར་གསོལ་ཞིང་གཤེགས་སུ་གསོལ་བ་རྣམས་མི་དགོས།
སྦྱིན་སྲེག་གཉིས་གྲུབ་ན་བྱ། གཉིས་ཀའི་ཚེ་གདན་གསུམ་ཚང་བའི་དབང་ལྷ་སྤྱན་དྲངས་ལ། དབང་བཞིའམ། རབ་གནས་གང་བྱེད་པ་ལྟར་གྱི་དབང་རྟེན་ལ་བསྐུར་ཏེ་རིགས་བདག་གིས་རྒྱས་གདབ་གསུངས་སོ། ། ཞེས་པ་དེ་རྣམས་ཀྱིས་ཆོས་རྗེ་ཤེས་རབ་རྒྱ་མཚོ་བའི་གསུང་རབ་མཐོང་བ་རྣམ་གྲོལ་ལས་འབྱུང་ཚུལ་བསྟན་ཟིན་ཏོ།། །། འདིར་སྨྲས་པ། འཁྲུལ་མེད་བརྒྱུད་ལྡན་བླ་མའི་གསུང་གི་རྒྱུན། ། རྒྱུན་དེ་ལེགས་པར་བཀོད་པའི་གསུང་རབ་འདི། ། འདི་དོན་རྟོགས་པར་འདོད་པའི་སྐྱེ་བུ་ཀུན། ། ཀུན་ཀྱང་དད་པའི་ཡིད་ཀྱིས་ལེགས་པར་ལྟོས། །
བར་སྐབས་ཀྱི་ཚིགས་སུ་བཅད་པའོ།། ༈ །།ཡང་རབ་གནས་ཀྱི་དངོས་གཞིའི་ཆོ་ག་གཙོ་བོར་གྱུར་པའི་ཐོག་མཐའ་བར་གསུམ་དུ་ཉེ་བར་མཁོ་བའི་ལེགས་བཤད་ལ་ཆོས་རྗེ་རྡོ་རྗེ་འཆང་ཆེན་པོས་རབ་གནས་དོན་གསལ་གྱི་བཤད་པ་ཤིན་ཏུ་རྒྱས་ཤིང་མཐའ་ཆོད་པར་གནང་བའི་དུས་སུ། སྡོམ་བརྩོན་དམ་པ་དཔལ་གྱི་ཡེ་ཤེས་ཀྱིས་ཟིན་བྲིས་སུ་མཛད་པའི་རབ་གནས་དོན་གསལ་གྱི་བཤད་པའི་ཟིན་བྲིས་མིག་ཐུར་གསལ་བྱེད་སྒྲོན་མེ་ཞེས་བྱ་བ་ལས་འདི་ལྟར་འབྱུང་སྟེ། དེ་ལ་འདིར་ཡུལ་དང་ས་ཕྱོགས་གང་ནས་སངས་རྒྱས་ཀྱི་བསྟན་པ་ཡུན་རིང་དུ་གནས་པ་དེ་བདེ་བར་གཤེགས་པའི་སྐུ་གསུང་ཐུགས་ཀྱི་རྟེན་རབ་གནས་ཅན་བཞུགས་པ་དེ་དང་དེའི་མཐུ་ཡིན་པས། རབ་གནས་བྱེད་པའི་སློབ་དཔོན་རྣམས་ཀྱིས་རབ་གནས་ཀྱི་ཆོ་ག་ལ་མཁས་པར་བྱས་པའི་སྒོ་ནས་ཆོ་ག་རྣམ་པར་དག་པ་བྱེད་དགོས་པ་ཡིན་ནོ། ། སངས་རྒྱས་ཀྱི་བསྟན་པ་ཡུན་རིང་དུ་གནས་པ་ནི་བཤད་སྒྲུབ་ཀྱི་སྒོ་ནས་གནས་པ་ཡིན་གྱི། སྐུ་གསུང་ཐུགས་ཀྱི་རྟེན་བཞུགས་པས་མ་ཡིན་ནོ་སྙམ་ན། ཡུལ་ཕྱོགས་དེར་བཤད་སྒྲུབ་དར་བ་ཡང་། སྐུ་གསུང་ཐུགས་ཀྱི་རྟེན་རབ་གནས་ཅན་བཞུགས་པའི་མཐུ་ཡིན་པར་ཤེས་པར་བྱའོ། ། རབ་གནས་ཀྱི་ཆོ་ག་བྱེད་ཚུལ་ལ།
མདོ་སྔགས་གཉིས་ལས། ཕ་རོལ་ཏུ་ཕྱིན་པའི་ཐེག་པར་རབ་གནས་བཤད་པར་མེད། ཉན་ཐོས་པ་རྣམས་ཀྱི་ལུགས་ལ་སྟོན་པའི་སྐུ་གཟུགས་ལ་སོགས་པ་བཞེངས་པ་དེ་དུས་སྟོན་གྱི་ཚེ་ཁྲིའི་སྟེང་དུ་བཞུགས་སུ་གསོལ་ལ། སྐྱེ་བོ་རྣམས་བསོད་ནམས་སྤེལ་བའི་ཕྱིར་མཆོད་པ་རྒྱ་ཆེན་པོ་བཤོམ་དུ་བཅུག་ལ་དེར་གསོ་སྦྱོང་བྱས་ཏེ་སོ་སོ་ཐར་པའི་མདོ་འདོན་པ་དང་། འདུལ་བ་ལུང་སོགས་ནས་འབྱུང་བའི་བཀྲ་ཤིས་ཀྱི་ཚིགས་བཅད་རྣམས་བརྗོད་པའི་སྲོལ་ནི་ཡོད་དོ། ། ཐེག་ཆེན་པ་རྣམས་ལ་ནི་ཐེག་པ་ཆེན་པོའི་སྡེ་སྣོད་གང་ཡོད་པར་གསང་སྔགས་འོང་པའང་རྟེན་འབྲེལ་གྱི་ཆོས་ཉིད་ཡིན་པས་སྐུ་གཟུགས་སོགས་རབ་ཏུ་གནས་པའི་ཚེ། གསང་སྔགས་ཀྱི་རྡོ་རྗེ་སློབ་དཔོན་གཅིག་སྤྱན་དྲངས་ནས་བྱེད་པ་ཡིན་ནོ། ། གསང་སྔགས་ཀྱི་ཐེག་པར་རྒྱུད་སྡེ་བཞི་ལས། བྱ་རྒྱུད་ལ་བརྟེན་ནས་རབ་གནས་བྱེད་ཚུལ་ནི། པཎྜི་ཏ་སུ་མ་ཏི་ཀིརྟིས་བྱས་པའི་བྱ་རྒྱུད་ཀྱི་རབ་གནས་ཀྱི་ཆོ་ག་ཞེས་པ་ཡོད་ལ།
དེའི་བྱེད་ཚུལ་ནི། རབ་ཏུ་གནས་བྱའི་རྟེན་དེའི་ཐུགས་ཁར་ཟླ་བའི་དཀྱིལ་འཁོར་གྱི་སྟེང་དུ་ལྷ་དེའི་སྙིང་པོ་མ་ཎི་བྲིས་པ་ལྟར་བསྒོམ་ལ། དེའི་འོད་ཟེར་གྱིས་སངས་རྒྱས་བྱང་ཆུབ་སེམས་དཔའ་རྣམས་སྤྱན་དྲངས་ལ་རྟེན་དེ་ལ་བསྟིམ་ནས། མཆོད་བསྟོད་མངའ་དབུལ་གྱི་ཆོ་ག་ཅུང་ཟད་བྱེད་པར་བཤད་དོ། ། སྤྱོད་རྒྱུད་དུ། རྣམ་སྣང་མངོན་བྱང་སོགས་སུ། ཕྱག་ན་རྡོ་རྗེའི་སྐུ་གཟུགས་རབ་གནས་ཅན་མདུན་དུ་བཞག་ལ་ཞེས། སངས་རྒྱས་ཀྱི་སྐུ་གཟུགས་རབ་གནས་ཅན་མདུན་དུ་འཇོག་པར་བཤད་ཀྱང་། རབ་གནས་ཀྱི་བྱེད་ཚུལ་ཆོ་ག་ནི་མ་བཤད་དོ། ། སུ་མ་ཏི་ཀིརྟིའི་གཞུང་དེའི་རིག་པས་བཀབ་ན་གོང་འོག་གི་ཆོ་ག་རྣམས་བྱ་རྒྱུད་དང་འདྲ་བར་བྱས་པ་ལ།
རབ་ཏུ་གནས་བྱའི་རྟེན་དེ་ལ་སངས་རྒྱས་བྱང་སེམས་ཐམས་ཅད་སྤྱན་དྲངས་ཏེ་བསྟིམ་པའི་སྒོ་ནས་རྟེན་དེ་དམ་ཚིག་པར་བསྐྱེད། སླར་ཡང་སངས་རྒྱས་བྱང་སེམས་གཉིས་པ་སྤྱན་དྲངས་ཏེ་རྟེན་དེའི་སྟེང་གི་ནམ་མཁའ་ལ་བཞུགས་པར་མོས་ནས། རྟེན་དེ་བྱིན་གྱིས་རླབས་ན་ཡོང་པར་རུང་ངོ་སྙམ་མོ། ། སྔར་བོད་དུ་བྱ་སྤྱོད་གཉིས་ལ་རབ་གནས་བྱས་ཚུལ་ནི་པཎྜི་ཏ་སུ་མ་ཏི་ཀིརྟས་མངའ་རིས་ཀྱི་བར་ཐང་དུ་བདེ་མཆོག་གི་ལྷ་ཁང་གཅིག་ལ་གཟུངས་གྲྭ་ལྔའི་སྒོ་ནས་རབ་གནས་བྱས། བོ་དོང་གི་ཕུ། སྤངས་ཁ་གསེར་མ་ཞེས་པར། སྤངས་ཁ་མདར་སྟོན་གྱིས་རྡོ་རྗེ་དབྱིངས་ཀྱི་ལྷ་ཁང་བཞེངས་པ་ལ། སྣུར་ཉི་མ་འོད་ཟེར་གྱིས་རྣམ་འཇོམས་ཀྱི་སྒོ་ནས་དེ་ཉིད་སྤྱོད་རྒྱུད་དུ་བཀྲལ་བ་ཡིན་ནོ། ། ཡོ་ག་རྣལ་འབྱོར་རྒྱུད་ལ་བརྟེན་པའི་རབ་གནས་ཀྱི་ཆོ་ག་ནི། སློབ་དཔོན་རབ་འབྱོར་རྐྱང་གི
སྐུ་གཟུགས་སྤྱན་དབྱེ་བའི་ཆོ་ག སློབ་དཔོན་ཀུན་སྙིང་གི་རབ་གནས་ཀྱི་ཆོ་ག་དང་། པྲཛྙཱ་ཝ་ལི་ཏའི་སྤྱན་དབྱེ་བའི་ཆོ་ག་དང་། སློབ་དཔོན་ཞི་བ་སྙིང་པོའི་མཆོད་རྟེན་བསྒྲུབ་པའི་ཆོ་ག་དང་། སློབ་དཔོན་དགེ་མཚན་བཤེས་གཉེན་གྱི་ཁྲུས་ཀྱི་ཆོ་ག་རྣམས་སོ། ། དེ་ལ་རབ་འབྱོར་རྐྱང་གི སྐུ་གཟུགས་སྤྱན་དབྱེ་བའི་ཆོ་ག་ནི། རབ་གནས་བསྡུས་པ་ཡིན་ལ། གྲུབ་ཆེན་ཀུན་སྙིང་གི་རབ་གནས་ཀྱི་ཆོ་གར། དེ་ཉིད་རྒྱས་སུ་བཏང་པ་དང་།
མཆོད་རྟེན་བསྒྲུབ་པའི་ཆོ་གས་ནི། རབ་ཏུ་གནས་བྱའི་མཆོད་རྟེན་བསྟན་ཀྱང་། དེ་ལས་མཆོད་རྟེན་གྱི་རབ་གནས་བྱེད་ཚུལ་བསྟན་པ་དང་། ཁྲུས་ཀྱི་ཆོ་གར་ཁྲུས་བུམ་བརྒྱད་ལ་སོགས་པའི་སྒོ་ནས་ཁྲུས་བྱེད་ཚུལ་རྣམས་བསྟན་པ་ཡིན་ནོ། ། རྣལ་འབྱོར་བླ་མེད་ལ་བརྟེན་པའི་རབ་གནས་ནི། བརྟག་པ་གཉིས་པར། རབ་གནས་མཚན་ཉིད་བཟང་པོ་ཉིད། ། ཅེས་པ་ལ་བརྟེན་ནས་གྲུབ་ཆེན་མི་ཐུབ་ཟླ་བས་རབ་གནས་བཟང་དྲུག་དང་། སློབ་དཔོན་ནག་པོ་ཤནྟ་བྷ་དྲས་དེ་དང་འདྲ་བའི་རབ་གནས་ཀྱི་ཆོ་ག་བྱས། གསང་འདུས་འཇམ་རྡོར་ལ་བརྟེན་ནས་པཎྜི་ཏས་སྟོང་ཉིད་ཏིང་ངེ་འཛིན་རྡོ་རྗེའི་རབ་གནས་ཀྱི་ཆོ་ག་དང་།
མི་སྐྱོད་རྡོ་རྗེ་ལ་བརྟེན་ནས་འགོས་ཀྱི་བླ་མ་ནག་པོ་དམ་ཚིག་རྡོ་རྗེའི་རབ་གནས་ཀྱི་ཆོ་ག་དང་། བདེ་མཆོག་སྡོམ་འབྱུང་ལ་བརྟེན་ནས་མངའ་བདག་མཻ་ཏྲི་པའི་རབ་གནས་ཀྱི་ཆོ་ག་དང་། གྲུབ་ཆེན་དཔལ་འཛིན་གྱིས་གཤིན་རྗེ་གཤེད་ལ་བརྟེན་པའི་ཆོ་ག་སོགས་མང་དུ་ཡོད་དོ། ། དེ་ཡང་ཡོ་ག་རྣལ་འབྱོར་གྱི་རྒྱུད་ཡན་ཆད་ཀྱི་ཆོ་ག་ལ་རབ་གནས་ཀྱི་ཆོ་གའི་དོན་ཚང་བ་ཡིན་ཏེ། རབ་གནས་ཀྱི་དོན་དེ་ནི། རྟེན་དེ་དམ་ཚིག་པར་བསྐྱེད་པ་ལ་སངས་རྒྱས་བྱང་སེམས་དཔག་ཏུ་མེད་པ་སྤྱན་དྲངས་ཏེ་བསྟིམ་ནས། ཏིལ་གྱི་གོང་བུ་ཏིལ་གྱིས་གང་བ་བཞིན་དུ་རྟེན་གྱི་ནང་དེ་ཉིད་སངས་རྒྱས་བྱང་སེམས་ཀྱིས་གང་བར་བྱ་སྟེ་བརྟན་བཞུགས་བྱེད་པ་ཡིན་ལ། རྣལ་འབྱོར་རྒྱུད་ཡན་ཆད་ཀྱི་ཆོ་ག་ལ་ཡང་དམ་ཚིག་པ་བསྐྱེད་པ་ལ་ཡང་ཡེ་ཤེས་པ་བཅུག་ནས་དེ་ཉིད་དབྱེར་མེད་དུ་བསྲེས་ཏེ་མི་འབྲལ་བ་བྱེད་པ་ཡོད་པས་སོ། ། ཆོ་གའི་བྱེད་ཚུལ་ལ་སྟ་གོན་དང་། དངོས་གཞི་གཉིས་སུ་བྱས་པའི།
དང་པོ་ལ་བགེགས་སྦྱང་བ་དང་། དྲི་མ་སྦྱང་བ་ལ་སོགས་པ་སྔོན་དུ་འགྲོ་བས་རྟེན་དེ་ཉིད་དམ་ཚིག་པར་བསྐྱེད། དེ་ལ་ཡེ་ཤེས་པ་སྤྱན་དྲངས་ཏེ་འཇུག་པ་གཞུང་ཁ་ཅིག་ཏུ་བཤད། ལ་ལར་མ་བཤད་པ་དང་ཅི་རིགས་པ་ཡོད་ཀྱང་། ཡེ་ཤེས་པ་དེ་ལ་སྙན་གསན་འབེབས་པ་དང་། དངོས་གཞིའི་སྐབས་སུ་སྦྱང་བ་སྔོན་དུ་འགྲོ་བས། དམ་ཚིག་པ་བསྐྱེད་ལ་དེ་ལ་རིགས་མཐུན་གྱི་ཡེ་ཤེས་པ་དང་། རིགས་མི་མཐུན་པའི་ཡེ་ཤེས་པ། སངས་རྒྱས་བྱང་སེམས་ཐམས་ཅད་སྤྱན་དྲངས་ཏེ་བསྟིམ། རྒྱས་བཏབ་པ།
མཆོད་བསྟོད་དང་། མངའ་དབུལ་སོགས་བྱེད་པ་ཡིན་ནོ། ། གཞན་ཡང་སློབ་དཔོན་ཨ་བྷྱེ་ཀ་རས་དཀྱིལ་ཆོག་རྡོར་འཕྲེང་དུ་རབ་གནས་ཀྱི་ཆོ་ག་བཤད་དེ། དེའི་ཚུལ་ནི། སློབ་མ་དབང་བསྐུར་བ་དང་། ལྷ་རབ་ཏུ་གནས་པ་གཉིས་དོན་གཅིག་པས་སློབ་མ་དབང་བསྐུར་གྱི་ཚེ། སྟ་གོན་སྔོན་དུ་སོང་ནས་དངོས་གཞིའི་དུས་སུ། དང་པོ་ཁྲུས་ལ་སོགས་པས་འབགས་བཙོག་སྦྱངས་ཏེ་མེ་ཏོག་གི་ཕྲེང་བ་གཏད་པ། གདོང་བཅིང་བ་སོགས་དང་། ཡེ་ཤེས་དབབ་པ་དང་།
དཀྱིལ་འཁོར་དུ་མེ་ཏོག་དོར་བ་དང་། དཀྱིལ་འཁོར་བསྟན་པ་སོགས་བྱས། དེ་ནས་དབང་སྟེགས་ཀྱི་སྟེང་དུ་བཞག་སྟེ། རིག་པའི་དབང་ལྔའི་སྒོ་ནས་རིམ་པ་བཞིན་ལྷར་བྱས། དེ་ནས་རྡོ་རྗེ་སློབ་དཔོན་གྱི་དབང་བསྐུར། སངས་རྒྱས་བྱང་སེམས་ཐམས་ཅད་བསྟིམ། སུ་པྲ་ཏིཥྛས་བརྟན་པར་བྱས་པའི་ཚེ་ན། དང་པོ་གང་ཟག་ཐ་མལ་པ་ཡིན་པ་དེ་གནས་གྱུར་ནས། ཕྱིས་རྡོ་རྗེ་སློབ་དཔོན་དུ་གྱུར་འོས་པའི་གང་ཟག་ཏུ་གྱུར་པ་དེ་བཞིན་དུ་རྟེན་རབ་ཏུ་གནས་པར་བྱས་པའི་ཚེ་ན་ཡང་། དང་པོར་འབགས་བཙོག་སྦྱངས་པ་ལ་སོགས་པའི་ཆོ་ག་རྣམས་བྱས།
དེ་ནས་གདོང་བཅིངས། མེ་ཏོག་ཕྲེང་བ་གཏད་པ་སོགས་སློབ་མ་དབང་བསྐུར་བ་སོགས་ཇི་ལྟ་བ་བཞིན་དུ་བྱས། ཡེ་ཤེས་དབབ་པའི་ཚེ་ནའང་། སློབ་དཔོན་ནུས་པ་ཆེན་པོ་ཡིན་ན་ཡེ་ཤེས་ཕབ་པའི་རྟེན་ལ་འཕར་གཡོ་ལ་སོགས་འབྱུང་བའང་ཡོད་ཟེར། དེ་ཁྲུས་སྟེགས་ཀྱི་སྟེང་དུ་བཞག་སྟེ། རིག་པའི་དབང་ལྔ་བསྐུར། ཕྱིས་རྡོ་རྗེ་སློབ་དཔོན་དུ་དབང་བསྐུར་ཏེ་སངས་རྒྱས་བྱང་སེམས་ཐམས་ཅད་བསྟིམ། དེ་ནས་མེ་ཏོག་ལ་སྔགས་བཟླས་ཏེ་གཏོར། སུ་པྲ་ཏིཥྛས་བརྟན་བཞུགས་བྱེད། དེ་ནས་རྣལ་འབྱོར་ཆེན་པོ་ཡིན་ན་དབང་གོང་མ་གསུམ་ཡང་བསྐུར་བ་ཡིན་ནོ། །
མདོར་ན་སློབ་མ་དབང་བསྐུར་རམ། རབ་གནས་བྱས་པས། དེ་གང་ཟག་བཟང་པོར་འགྱུར་བ་བཞིན་དུ་རྟེན་དེ་ལའང་དབང་བསྐུར་རམ་རབ་གནས་བྱས་པས་རྟེན་དེ་བྱིན་རླབས་ཅན་དུ་འགྲོ་བར་བཞེད་པ་ཡིན་ནོ། ། པཎྜི་ཏ་བྷི་པུ་ཏ་ཙནྟྲས། བདེ་མཆོག་དཀྱིལ་ཆོག་ཏུ་བཤད་པའི་རབ་གནས། རཏྣ་རཀྵི་ཏས་སྡོམ་འབྱུང་འགྲེལ་པ་དང་། དརྦན་ཨ་ཙརྻས་ཀྲྀ་ཡ་ས་མུཉྩ་དང་། སློབ་དཔོན་རིགས་ཀྱི་བྱིན་པས་ཀྲྀ་ཡ་སཾ་ཀྲ་ཧ་དང་། པཎྜི་ཏ་ས་མནྟ་ཤྲཱིས། མགོན་པོ་མངོན་འབྱུང་གི་རྒྱུད་ལ་བརྟེན་པའི་རབ་གནས་ཀྱི་ཆོ་ག་དང་།
ས་ཏུ་སུ་ཏྲས་དུས་ཀྱི་འཁོར་ལོ་ལ་བརྟེན་པའི་རབ་གནས་ཀྱི་ཆོ་ག་རྣམས་སློབ་དཔོན་ཨ་བྷྱའི་ལུགས་དེའི་རྗེས་སུ་འབྲངས་པ་ཁོ་ན་ཡིན་ནོ། ། དེ་དག་ནི་འཕགས་ཡུལ་དུ་ཇི་ལྟར་བཀྲལ་བའི་ཚུལ་ལོ། ། དེ་ཉིད་བོད་ཡུལ་དུ་ཇི་ལྟར་དར་བའི་ཚུལ་ལ། བསྟན་པ་སྔ་དར་གྱི་དུས་སུ། སློབ་དཔོན་ཞི་བ་འཚོས་བསམ་ཡས་ལ་རབ་ཏུ་གནས་པར་བྱས་པས་རབ་གནས་ལེགས་ཏེ་བསྟན་པ་ཡུན་རིང་དུ་གནས་པ་ཡིན་ནོ། ། སློབ་དཔོན་དེས་རབ་གནས་ཀྱི་གཞུང་གང་ལ་བརྟེན་མི་གསལ་ཡང་། སློབ་དཔོན་འདི་མདོ་སྔགས་གཉིས་ལ་མཁས་ཤིང་། བྱེ་བྲག་ཏུ་རྣལ་འབྱོར་བླ་མེད་ལ་གཙོ་བོར་ཐུགས་དམ་མཛད་པ་ཡིན་པར་སྣང་བས། བླ་མེད་ལ་བརྟེན་ནས་མཛད་པར་གསལ་ལོ། ། སློབ་དཔོན་དེས་མཛད་པའི་ཕར་ཕྱིན་ཐེག་པའི་བསྟན་བཅོས་ལ།
དབུ་མ་པའི་གྲུབ་མཐའ་ནས་བརྩམས་ཏེ། མུ་སྟེགས་ཀྱི་གྲུབ་པའི་མཐའ་སོགས་ཆུད་པའི་ཚད་མ་དེ་ཁོ་ན་ཉིད་གསུམ་པ་ཞེས་བྱ་བ་མཛད། གསང་སྔགས་ལ་རྒྱུད་སྡེ་བཞིའི་ལམ་གྱི་འགྲོས་དང་། རྣམ་གཞག་སྟོན་པར་བྱེད་པའི་ཁོ་ན་ཉིད་གྲུབ་པ་ཞེས་བྱ་བའི་བསྟན་བཅོས་དང་། བདེ་མཆོག་སངས་རྒྱས་མཉམ་སྦྱོར་དང་། ཡོ་ག་རྡོ་རྗེ་སྙིང་པོ་རྒྱན་གྱི་རྒྱུད་དུ་བཤད་པའི་མཉམ་མེད་མི་གཡོ་བའི་འགྲེལ་པ། རྡོ་རྗེ་འཛིན་གྱི་དབྱངས་ཀྱི་རྒྱ་ཆེར་བརྗོད་པ་ཞེས་པ་རྣམས་མཛད་དོ། ། བསྟན་པ་ཕྱི་དར་ལ། སློབ་དཔོན་ཤྲ་ཏས་རབ་གནས་ཀྱི་རྒྱུད་དང་། གཞུང་རྣམས་སྤྱན་དྲངས་ཏེ་བྱོན་ནས་ཐོ་ལིང་གསེར་ཁང་གི་གཙུག་ལག་ཁང་གི་རབ་གནས་མཛད་ལ།
དེའི་དཀྱིལ་འཁོར་སྒྲུབ་མཆོད་ནི་རྡོར་དབྱིངས་ཀྱི་ཆོ་ག་གྲུབ་ཆེན་ཀུན་སྙིང་གི་ལུགས་མཛད་ཀྱང་། ཐམས་ཅད་གསང་བའི་རྒྱུད་ཀྱི་དངོས་བསྟན་ལ་བརྟེན་ནས་སློབ་དཔོན་སངས་རྒྱས་གསང་བ་དང་། ཤཱཀྱ་བཤེས་གཉེན་གྱི་ལུགས་ལྟར་རྡོར་དབྱིངས་ཀྱི་དཀྱིལ་འཁོར་སྒོ་རྐྱང་མཛད་དོ། ། དེའི་སྟོབས་ཀྱིས་མངའ་རིས་ཀྱི་སྟོད་དུ་རྡོར་དབྱིངས་ཀྱི་དཀྱིལ་འཁོར་སྒོ་རྐྱང་གི་རས་བྲིས་མང་པོ་བྱུང་ཞིང་། སྒོ་རྐྱང་ནི་ཚོགས་ཆུང་ཞིང་ཆོ་ག་མྱུར་བའི་དབང་དུ་བྱས་སོ། ། རབ་གནས་བསྡུས་པ་བྱེད་པའི་ཚེ་དཀྱིལ་འཁོར་བསྒྲུབ་མཆོད་བསྡུས་པ་ནི། སེམས་དཔའ་འབྱུང་བ་ཆེ་བའམ། འབྱུང་བ་ཆུང་བ་གང་ཡང་རུང་བ་ལ་བརྟེན་ནས་མཛད་དོ། ། དེའི་དུས་ཀྱི་མངའ་རིས་ཀྱི་སྟོད་ཀྱི་དགེ་བའི་བཤེས་གཉེན་རྣམས་དང་། རྣལ་འབྱོར་གྱི་དབང་ཕྱུག་གྲགས་པ་རྒྱལ་མཚན་ཡན་གྱི་བར་རྣམས་རབ་གནས་ཀྱི་རྒྱུད་དང་།
གཞུང་བཞི་ལ་སློབ་གཉེར་བྱས་ཏེ། དེའི་སྟེང་ནས་རབ་གནས་ཀྱི་ཆོ་ག་མཛད་ཅིང་། ཆོ་ག་གོ་རིམ་མི་འཆོལ་བའི་ཕྱིར་ལོ་ཆེན་གྱི་བསྡོམ་ཚིག་མཛད། ཕྱིས་རྟིང་རྗེ་བཙུན་རིན་པོ་ཆེས་རབ་གནས་ཀྱི་ཆོ་ག་དེ་ཉིད་ཀྱི་ཕྱག་ལེན་ཁྲིགས་ཆགས་སུ་སྡེབས་པ་གཞུང་བཞི་དང་། རྒྱུད་ཀྱི་དོན་གསལ་བར་བྱེད་པའི་རབ་གནས་དོན་གསལ་འདི་མཛད་དོ། ། ཆོས་རྗེ་ས་པན་ཡན་གྱི་འདི་ཉིད་སྟེང་ནས་མཛད་དོ། ། བླ་ཆེན་འཕགས་པས་ཧོར་ཡུལ་དུ་བྱོན་དུས་རབ་གནས་མང་པོ་མཛད་དགོས་པ་བྱུང་ཞིང་། ཡོ་གུར་གྱི་བནྡྷེ་སམ་བྷ་མི་ཏྲས་བསྐུལ་ནས་རབ་གནས་ཀྱི་ཆོ་ག་ཉིན་གཅིག་མ་སཾ་གྷ་མ་ཞེས་བྱ་བ་མཛད་དོ། ། དེ་ཉིད་དོན་གསལ་གྱི་རབ་གནས་བསྡུས་པ་དེ་གཞིར་བཞག་ལ། མངའ་དབུལ་གྱི་ཆོ་ག་ཅུང་ཟད་དང་བཅས་པ་བཤད་དོ། །
བླ་མ་སྤྲོ་ལུང་ཀུན་སྨོན་གྱིས་དེ་ཉིད་ལེགས་པར་གཟིགས་ཏེ། དོན་གསལ་གྱི་གོང་འོག་རྣམས་ཅི་རིགས་པར་བསྣོལ་ནས་སཾ་གྷ་མ་གཞིར་བཞག་པའི་རབ་གནས་མཐོང་བ་དོན་ཡོད་ཅེས་པ་བྱས་སོ། ། ཕྱིས་རྟིང་གཟུངས་ཀྱི་དཔལ་བ་སོགས་བླ་མ་མང་པོས་རབ་གནས་ཀྱི་ཆོ་ག་མཛད་པ་མང་དུ་ཡོད་ཀྱང་། དོན་གསལ་གྱི་དགོངས་པ་ལོན་མ་ལོན་ཅི་རིགས་པ་ཡོད་དོ། ། ཡང་རྗེ་འགོས་ཀྱིས་མཛད་པའི་གཙུག་ལག་ཁང་གི་རབ་གནས་གསང་འདུས་ལ་རྟེན་པའི་ནག་པོ་དམ་ཚིག་རྡོ་རྗེའི་གཞུང་ལ་བརྟེན་ནས་མཛད་དོ། ། མཉོས་ལོ་ཙཱ་བས་བོད་ཀྱི་གཙུག་ལག་ཁང་མང་པོའི་རབ་གནས་མཛད་ཅིང་། དེ་ཉིད་གོང་དུ་སྨོས་པའི་འཇམ་རྡོར་གྱི་གཞུང་གི་སྟེང་དུ། བླ་མ་བ་ལེན་ཏ་པས་ཨ་ཙརྻའི་ཕྱག་ལེན་ལ་བརྟེན་ནས་མཛད་དོ། ། ཕྱིས་རྟིང་རིན་པོ་ཆེ་བུ་སྟོན་པས་ཡོ་ག་ལ་བརྟེན་པའི་རབ་གནས་བཀྲ་ཤིས་རབ་རྒྱས་དང་། དུས་འཁོར་གྱི་ས་དྷུ་སུ་ཏྲའི་གཞུང་ལ་བརྟེན་ནས་བཀྲ་ཤིས་དཔལ་འབར་གཉིས་མཛད།
དེའི་དོན་སྤྱི་ནི། ལོ་ཆེན་གྱི་སྡོམ་ཚིག་ལ་བརྟེན་པ་ལ་དབང་བསྐུར་བ་ལས་སོགས་པ་སློབ་དཔོན་ཨ་བྷ་ཡའི་ལུགས་དེ་གཞིར་བཞག་པས་སྡོམ་ཚིག་གི་གོ་རིམ་རྣམས་དཀྲུགས་པ་དང་། གང་ལ་སེར་སྣ་རྣམ་ཆགས་པ། ། སོགས་ཀྱི་བཀྲ་ཤིས་ཀྱི་ཚིགས་བཅད་ཀྱི་དོད་དུ། སྟོང་ཆེན་རབ་འཇོམས་དང་། རྨ་བྱ་ཆེན་མོ་ནས་འབྱུང་བའི་ཚིགས་བཅད་རྣམས་བཙུད་པ་དང་། ཨོཾ་བཛྲ་ཨ་ཡུ་ཥེ་སྭཱཧཱ། སེམས་ཅན་ཐམས་ཅད་ཤེས་པ་བཅུ་དང་ལྡན་པར་གྱུར་ཅིག ཅེས་པ་ལ། སློབ་དཔོན་པདྨ་ལྕགས་ཀྱུས།
དེ་ཉིད་ཚིགས་བཅད་དུ་བྱས་པ་དེ་བླངས་ཏེ། གཉིས་ཀ་བྱས་པ་སོགས་ཆོ་གའི་དངོས་གཞི་དང་། ཡན་ལག་ཐམས་ཅད་ཀྱི་སྐབས་སུ་མི་འདྲ་བ་དུ་མ་ཞིག་མཛད་པ་ཡོད་དོ། ། ཡང་ཕྱིས་བྲག་ནག་པ་དཔལ་ལྡན་ལེགས་དབང་གིས་རབ་གནས་དོན་གསལ་རྒྱས་སུ་བཏང་། རིན་པོ་ཆེ་པའི་དེ་གཉིས་བསྡུས་སུ་བཏང་བའི་རབ་གནས་ཀྱི་ཆོ་ག་ཚོགས་གཉིས་ཆུ་རྒྱུན་མ་ཞེས་བྱ་བ་བྱས་སོ། ། རྙིང་མ་བ་ལ་ཡང་། བསྟན་པ་སྔ་དར་ནུབ་ནས་ཕྱི་མ་ལ་དར་བའི་སྐབས་དེར། སྔར་གྱི་རབ་གནས་ཀྱི་ཆོ་ག་དེ་པའི་སྟེང་དུ་མང་པོ་བསྣན་ནས་ཡོད་དོ། ། ལུགས་དེ་རྣམས་ཀྱི་ནང་ནས་འདིར་རབ་གནས་ཀྱི་རྒྱུད་དང་། དེ་དག་གི་དགོངས་པ་འགྲེལ་བའི་གཞུང་རྣམས་དང་།
དེ་རྣམས་སྐྱོན་བསལ་བར་བྱེད་པའི་རབ་ཏུ་གནས་པ་དོན་གསལ་བ་འདི་འདིར་གཏན་ལ་དབབ་པའི་ཆོས་སོ། ། དེ་ལ་སྤྱིར་བརྟག་གཉིས་ལ་བརྟེན་པའི་རབ་གནས་བཟང་པོ་དྲུག་དང་། གསང་བ་འདུས་པ་ལ་བརྟེན་པའི་རབ་གནས་ཀྱི་ཆོ་ག་སོགས་བྱས་ཀྱང་ཆོ་ག་རྣམ་པར་དག་པར་འགྱུར་མོད་ཀྱི། ཡང་དག་པར་རྫོགས་པའི་སངས་རྒྱས་ཀྱི་ཟུར་དུ་རབ་གནས་ལ། རྒྱུད་ཅིག་བཀའ་སྩལ་པའི་རབ་གནས་ཀྱི་རྒྱུད་ལ་བརྟེན་པའི་ཆོ་ག་ནི་མ་ཡིན་ལ། དོན་གསལ་བ་འདི་ནི་རབ་གནས་ཀྱི་རྒྱུད་ལ་བརྟེན་པའི་ཆོ་གའོ། ། དེ་ཡང་བཟང་གཟུངས་ལས། དཀྱིལ་འཁོར་སྦྱིན་སྲེག་མ་གཏོགས་པ། ། རབ་གནས་གཞན་དུ་བསྟན་ཡོད་མིན། ། ཞེས་གསུངས་པས་དཀྱིལ་འཁོར་བསྒྲུབ་མཆོད་དང་མ་འབྲེལ་བའི་རབ་གནས་བྱེད་པ་ནི་མེད་དོ། །
རྒྱུད་འདི་ཉིད་ནས། སྐུ་གང་རབ་ཏུ་གནས་བྱ་བ། ། དེ་ལ་དེ་ཡི་དཀྱིལ་འཁོར་ཡིན། ། ཡང་ན་རང་གི་གང་ཡིན་པ། ། སློབ་དཔོན་རང་གི་ལྷག་པའི་ལྷ། ། ཞེས་གསུངས་པའི་རྐང་པ་གཉིས་ཀྱི་དོན་ནི། ། གསང་འདུས་ཀྱི་དཀྱིལ་འཁོར་ལ་རབ་གནས་བྱེད་ན་རྒྱུད་སྡེ་ནས་བཤད་པའི་ཆོ་ག་དང་། ཀྱཻ་རྡོར་ལ་རབ་གནས་བྱེད་ན། དེ་ཉིད་ནས་བཤད་པའི་ཆོ་ག་དགོས་ཞེས་སྟོན་པ་ནི་མ་ཡིན་གྱི། ཀྱཻ་རྡོ་རྗེའི་སྐུ་ལྟ་བུ་ལ་རབ་གནས་བྱེད་ན།
ཆོ་ག་རབ་གནས་ཀྱི་རྒྱུད་ལས་བཤད་པའི་ཆོ་ག་གཞིར་བཞག་ལ། དཀྱིལ་འཁོར་བསྒྲུབ་མཆོད་ནི་ཀྱཻ་རྡོ་རྗེའི་སྒྲུབ་མཆོད་བྱས་ཀྱང་རུང་ཞེས་སོགས་ཀྱི་དོན་ནོ། ། ཕྱི་མ་གཉིས་ཀྱི་དོན་ནི། རབ་ཏུ་གནས་བྱའི་རྟེན་གང་ཡིན་ཀྱང་རུང་། ཆོ་ག་དོན་གསལ་བ་གཞིར་བཞག་ལ། དཀྱིལ་འཁོར་སྒྲུབ་མཆོད་ནི་སློབ་དཔོན་རང་གི་ལྷག་པའི་ལྷ་ཀྱཻ་རྡོར་བདེ་མཆོག་གསང་འདུས་ལྟ་བུ་གཅིག་གི་སྒྲུབ་མཆོད་སྔོན་དུ་སོང་ནས་བྱེད་ཅེས་པའི་དོན་ནོ། ། དེ་ཡང་ཆོ་ག་འདི་ནི་རྒྱུད་སྡེ་བཞི་པོ་གང་དང་སྦྱར་ཀྱང་རུང་སྟེ། རབ་གནས་ཀྱི་རྒྱུད་འདི་ངོ་བོ་རྣལ་འབྱོར་གྱི་རྒྱུད་དང་། བླ་མེད་གཉིས་ཀྱི་ཐུན་མོང་བ་ཡིན་ཞིང་། ཆོ་ག་འདི་ནི་རྒྱུད་སྡེ་བཞི་ཀ་ལ་ཐུན་མོང་དུ་སྦྱོར་རྒྱུའི་ཆོ་ག་ཡིན་པའི་ཕྱིར་རོ། །
དེས་ན་འདིར་ནི་ཀྱཻ་རྡོ་རྗེ་ལ་སྦྱར་བའི་དབང་དུ་བྱས་ནས་བཤད་ན། དེ་ཡང་སྡོམ་ལས། རྟེན་གྱི་བྱ་བ་ཡོངས་རྫོགས་ནས། ། སློབ་དཔོན་མཚན་ཉིད་གནས་དང་དུས། ། ཡོ་བྱད་ཡོངས་སུ་ཚང་ནས་ནི། ། ཆོ་ག་དག་ལ་འཇུག་པར་བྱ། ། ཞེས་འབྱུང་བའི་རྟེན་གྱི་བྱ་བ་ལ། རྟེན་གསར་པ་ལ་བྱ་བ་དང་། རྙིང་པ་ལ་བྱ་བའི་ཨརྒའི་ཆོ་ག་གཉིས་སོ། ། གཉིས་པ་ནི།
གང་ཟག་དམ་པས་རབ་གནས་བྱས་པའི་རྟེན་ཡིན་ཀྱང་རུང་། ངན་པ་བཟང་པོར་བསྒྱུར་བ་དང་། མི་གཙང་བའི་འདམ་རྫབ་ལ་སོགས་པ་ཤིན་ཏུ་འོ་བརྒྱལ་བའི་གནས་ནས་འོ་མི་བརྒྱལ་བའི་གནས་སྤོ་བའི་ཆོ་གའོ། ། གསར་པ་ལ་བྱ་བའི་ཨརྒ་ལ། དང་པོའི་གཙུག་ལག་ཁང་གི་ཨརྒ་བྱེད་ཚུལ་ནི། གཙུག་ལག་ཁང་གང་དུ་བརྩིག་པའི་སར་གཏོར་མ་དང་། སའི་ཆོ་ག་དང་། སློབ་དཔོན་གྱི་དབང་ལྡན་ནས་བརྩིག་པ་འཐེན་པ་དང་། ཤིང་ཡོད་པའི་སར་ཕྱིན་ནས་ཤིང་ལྷ་ལ་གཏོར་མ་སྟེར་བ་དང་། དེར་རྨི་ལམ་བརྟག་པ་དང་།
མཚན་མ་ཤིས་ན་ཤིང་གཅོད་ཅིང་། ཕྱོགས་གང་དུ་འགྱེལ་གྱི་གནས་དང་རྟེན་འབྲེལ་བརྟག་པ་དང་། གཙུག་ལག་ཁང་ཕུབ་ཚར་རྟིང་རྒྱལ་མཚན་འཛུགས་པའི་ཆོ་ག་དང་། བསྟོད་པའི་ཆོ་ག་སོགས་གཙུག་ལག་ཁང་གི་མགོ་བརྩམས་པ་ནས་འཇུག་ཚར་བའི་བར་གྱི་བྱ་བ་རྣམས་སོ། ། རྟེན་གསར་པ་ལ་བྱ་བའི་ཨརྒའི་ཆོ་ག་རྣམས་ནི། རྒྱུའི་རབ་གནས་ཀྱི་ཆོ་ག རྒྱུ་བྱིན་གྱིས་བརླབས་པ་ནས་བཟུང་སྟེ། རྟེན་ལུགས་མ་ལྟ་བུ་བཞེངས་པ་དང་། བྲིས་སྐུ་ལའང་པིར་དང་ཚོན་བྱིན་གྱིས་བརླབས་པ་ལ་སོགས་པ་དང་། བར་ཆད་བསྲུང་བའི་ཕྱིར་སྲུང་འཁོར་བསྒོམ་པ་ལ་སོགས་པ་མདོར་ན་རྟེན་གྱི་བྱ་བ་མགོ་བརྩམས་པ་ནས་སྤྱན་དབྱེ་བའི་བར་དུའོ། །
ཨརྒའི་ཆོ་ག་འདི་དག་ལ་སློབ་དཔོན་ཨ་བྷྱས་རྡོ་རྗེ་འཕྲེང་བའི་དཀྱིལ་ཆོག་གི་མགོར་བཤད་པ་དང་། སློབ་དཔོན་སྣང་བྱེད་ཟླ་བས་གསང་འདུས་འཇམ་རྡོར་ལ་བརྟེན་པ་གཉིས་ལས། ལོ་ཆེན་ནས་བརྒྱུད་པ་ལ་ནི་ཕྱི་མ་ལ་བརྟེན་ནོ། ། བི་བྷུ་ཏ་ཙནྟྲ་དརྤན་ཨ་ཙརྻ་དང་། སློབ་དཔོན་རིགས་བྱིན་གཉིས་ཀྱི་ས་མུཉྩ་དང་། སཾ་ཀྲ་ཧ་གཉིས་སུ་བཤད་པ་རྣམས་ནི་ཨ་བྷྱའི་ལུགས་དེ་ཉིད་ཡིན་ནོ། ། ཨརྒ་ཞེས་པ་ཆག་ལོས་མཆོད་ཡོན་གྱི་ཆོ་གར་བསྒྱུར་བ་ཡོད་ཀྱང་། མཆོད་ཡོན་གྱི་ཆོ་གའི་དོན་མེད་དེ། མཆོད་ཡོན་ལ་ཨརྒྷཾ་དང་། འདིར་ཨརྒ་ཞེས་འབྱུང་བས་སོ། །
དེས་ན་འདི་སྒྲ་ཉེ་བར་བསྡུ་ཅིག་ཡིན་པར་གསལ་ལོ། ། སྤྱིར་སྒྲ་ཉེར་བསྡུ་ལ་གྲོལ་མ་ཐུབ་པ་མང་པོ་ཡོད་དེ། སྤྱོད་བསྡུས་སྒྲོན་མེའི་སྐད་དོད་ལ། ཏ་སུ་ཀ་མེ་ལ་ཞེས་པ་འབྱུང་ཞིང་། དེ་ལོ་ཙཱ་བ་ཁ་ཅིག་གིས་སྒྲ་ཉེར་བསྡུའི་དབང་དུ་བྱས་ཏེ། དེ་ཁོ་ན་ཉིད་ཀྱི་བདེ་བ་ཞེས་བསྒྱུར་བར་ཡོད་ཀྱང་། མདོ་རྒྱུད་རྟོག་པ་བསྲེ་བ་ཞེས་བྱ་བའི་སྐད་དོད་ལ་སྒྲ་ཉེར་བསྡུ་བྱས་པ་ཡིན་ཏེ། རན་ཏྲའི་ནང་ནས་ཏ། སུ་ཏྲའི་ནང་ནས་སུ། ཀལྤའི་ནང་ནས་ཀ་མོ་ལ་ནི་བསྲེ་བའི་སྐད་དོད་དོ། །
གཙུག་ལག་ཁང་དེའི་ནང་དུ་བཞུགས་པའི་རྟེན་ལ། ཆོས་སྐུ་དང་། ལོངས་སྐུ་དང་། སྤྲུལ་སྐུ་དང་། གསུང་དང་། ཐུགས་ཀྱི་རྟེན་ནོ། ། དང་པོ་ནི། མཆོད་རྟེན་ཏེ། བསྡུ་ན་ལྷུང་བཟེད་ཁ་ཕུབ་པ་ལྟར། ཁང་བུ་ལྟར།
རྒྱལ་མཚན་ལྟར་ཡོངས་སུ་གྲགས་པའི་མཆོད་རྟེན་ནོ། ། དང་པོ་ནི། སོ་སོ་སྐྱེ་བོ་ཕལ་པ་དང་། གཉིས་པ་ལ་ཁང་བུ་བརྩེགས་པ་དང་། རྐྱང་པ་གཉིས་ལས། དང་པོ་ནི་རབ་ཏུ་བྱུང་བ་རྣམས་ཀྱི་རྟེན་ནོ། ། གཉིས་པ་ནི་རྒྱལ་པོའི་འོ། ། གསུམ་པ་ནི་བྱང་ཆུབ་ཆེན་པོའི་མཆོད་རྟེན་ལ་སོགས་ཏེ་བརྒྱད་དོ། ། བདུད་བཏུལ་བའི་མཆོད་རྟེན་ཞེས་པ་ནི། མཆོད་རྟེན་བརྒྱད་པོའི་གདུགས་རིམ་པ་བཅུ་གསུམ་ལ་རྡོ་རྗེའི་ཕྲེང་བས་བསྐོར་བ་སྟེ།
འདི་ནི་བདུད་སོགས་འདུལ་བའི་རྟེན་འབྲེལ་དུ་འགྱུར་བའོ། ། རྡོ་རྗེ་ཕུར་བུའི་མཆོད་རྟེན་ཞེས་འབྱུང་བ་ནི་མཆོད་རྟེན་གྱི་ཕྱོགས་བཞི་ནས་ལྕགས་ཐག་ལ་སོགས་པས་བརྒྱངས་ཏེ། འདི་ནི་ཡུལ་དང་ཕྱོགས་གང་དུ་མགོན་པོ་ལ་སོགས་པ་ཡུན་རིང་དུ་གནས་པའི་རྟེན་འབྲེལ་དུ་འགྱུར་བའོ། ། ཕྱི་མ་འདི་གཉིས་ནི་མཆོད་རྟེན་བརྒྱད་པོ་ལ་བྱེད་ལས་ཀྱི་དགོས་པའི་དབང་དུ་བྱས་ནས་མིང་བཏགས་པའོ། ། བོད་ཁ་ཅིག་གིས། དཔལ་ལྡན་འབྲས་སྤུངས་ཀྱི་མཆོད་རྟེན་ལ་བུམ་པའི་ཐད་དུ་འབྲས་སྤུངས་པ་ལྟ་བུ་ནི་བྱེད་པ་མ་ཡིན་ཏེ། རྣལ་འབྱོར་པ་ཞིག་གིས་ཡུལ་དེར་འབྲས་ས་ལུའི་ཆར་ཕབ་ནས་འབྲས་ཀྱི་ཕུང་པོ་ཆེན་པོ་བྱས་པའི་སར་བརྩིགས་པ་ལ་འབྲས་སྤུངས་ཞེས་གནས་ཀྱི་མིང་བཞག་པའོ། འདི་དག་གི་ཚད་རྣམ་པར་དབྱེ་བ་ཞིབ་ཏུ་དཀྱུས་སུ་གསལ་ཞིང་། འདི་རྣམས་ཀྱང་ཞི་བ་སྙིང་པོས་མཆོད་རྟེན་སྒྲུབ་པའི་ཆོ་གར་འབྱུང་ངོ་། ། གཉིས་པ་ལོངས་སྐུའི་མཆོད་རྟེན་ནི།
བཟོ་བོ་རྣམས་ཀྱི་ལུགས་ལ་རུས་པ་དང་། རིན་པོ་ཆེའི་རྒྱན་ཅན་ལོངས་སྐུ་དང་། རྒྱན་མེད་པ་ལ་སྤྲུལ་སྐུར་འདོད་དོ། ། སྤྲུལ་སྐུ་ཐུབ་པའི་སྐུ་ལ་ཆོས་འཆད་མ། བདུད་འདུལ་མ། ཏིང་ངེ་འཛིན་གྱིས་བཞུགས་པ། ཆུ་ལོན་མ། གྲོང་གཤེགས་མའོ། ། དང་པོ་ནི། ཞབས་གཉིས་རྡོ་རྗེའི་སྐྱིལ་ཀྲུང་དང་།
ཕྱག་གཉིས་ཆོས་འཆད་ཀྱི་ཕྱག་རྒྱ་མཛད་པའོ། ། གཉིས་པ་ནི། ཞབས་གཉིས་རྡོ་རྗེ་སྐྱིལ་ཀྲུང་མ། གཡོན་མཉམ་གཞག་དང་གཡས་ས་གནོན་མཛད་པའོ། ། གཡོན་དུ་མཉམ་གཞག་གི་སྟེང་དུ་ལྷུང་བཟེད་འཛིན་པ་ནི་མ་དག་པའོ། ། འདི་ནི་སངས་རྒྱ་ཁར་ཏིང་ངེ་འཛིན་ལ་མཉམ་པར་བཞག་པའི་དུས་སུ་བདུད་ཀྱི་ཚོགས་ཀྱིས་བར་ཆད་བྱུང་པ་ལ། ཕྱག་གཡས་པ་ས་ལ་བསྡབས་པས་སའི་ལྷ་མོ་བསྟན་མ་དང་། དཀར་ཕྱོགས་ལ་དགའ་བའི་ལྷའི་ཚོགས་ཀྱིས་བདུད་འདུལ་བ་ལ་ཡོང་བ་དང་། སྨིན་མཚམས་ནས་འོད་ཟེར་བཀྱེ་སྟེ་བྱམས་པ་ཆེན་པོའི་ཏིང་ངེ་འཛིན་གྱིས་བདུད་བཏུལ་བ་ཡིན་པས་སོ། ། འོ་ན་ལྷ་སའི་ཇོ་བོའི་ཕྱག་ན་ལྷུང་བཟེད་འདུག་པས་སོ་སྙམ་ན།
དེ་ནི་བོད་རྣམས་ཀྱི་བསོད་ནམས་བསྐྱེད་པའི་ཕྱིར་དུ་ཕུལ་བ་ཡིན་གྱི། ཐོབ་ཐང་ལ་ཡོད་ནས་ཕུལ་བ་མ་ཡིན་ནོ། ། གཞན་དུ་ན་གསེར་གྱི་དབུ་རྒྱན་ཡང་ཡོད་པར་རིགས་པར་འགྱུར་རོ། ། བདུད་འདུལ་མ་དང་དེ་ནི་བདུད་ཀྱི་འཚེ་བ་ཞི་བའི་རྟེན་འབྲེལ་དུ་འགྱུར་བས། བོད་ཀྱི་དགེ་བའི་བཤེས་གཉེན་རྣམས་ཀྱིས་གཙུག་ལག་ཁང་ཕལ་ཆེ་བ་རྣམས་ཀྱི་རྟེན་གྱི་གཙོ་བོ་འདི་ལ་མཛད་པ་ཡིན་ནོ། ། ཆོས་འཆད་མ་འདི་རྡོ་རྗེ་གདན་གྱི་གནྡྷོ་ལའི་ནུབ་ཕྱོགས་ནས་ཞལ་ནུབ་ཏུ་དང་། ཕྱི་མ་ནི་ཞལ་ཤར་དུ་གཟིགས་ནས་ཡོད་པར་བཤད་དོ། ། མཉམ་གཞག་མ་ལ་མངོན་པར་རྫོགས་པར་སངས་རྒྱས་ཁར་མཉམ་གཞག་མཛད་པ་དང་། ནཱ་ར་ཛ་རའི་འགྲམ་དུ་ལོ་དྲུག་ཏུ་བསམ་གཏན་ལ་མཉམ་པར་གཞག་པའི་ཚུལ་གཉིས་སོ། དང་པོ་ནི།
ཆོས་གོས་རྣམ་གསུམ་དང་བཅས་པའོ། ། ཕྱི་མ་ནི་དྲང་སྲོང་གི་ཆ་བྱད་ཅན་ན་བཟའ་མེད་པ་ཤིན་ཏུ་རིད་པའི་རྣམ་པའོ། ། འདི་ཉིད་རྡོ་རྗེ་གདན་ནས་ཚ་ལམ་གཅིག་བགྲོད་པའི་སའི་ཆ་ནས་ཆུ་བོ་ནཱ་ར་ཛ་ར་ལྷོ་ཕྱོགས་ནས་བྱང་ཕྱོགས་སུ་འབབ་པ་ལ་སྐུ་རྒྱབ་བརྟེན་པའི་རྡོ་རྗེའི་སྐུ་ཕྱི་བལྟས་ནང་གསལ་གྱི་རྣམ་པ་ལ། རྒྱུ་མ་ལ་སོགས་པའི་ནང་ཁྲོལ་ཐམས་ཅད་དང་། སྙན་ན་རྡོ་རྗེའི་དབྱུག་པ་བཙུད་པའི་ཚུལ་སོགས་གསལ་པོར་ཡོད་པའོ། ། ཆུ་ལེན་མ་ནི། རྡོ་རྗེ་གདན་ལ་ཆུའི་གནོད་པ་བཟློག་པའི་ཕྱིར་དུ་སྟོན་པའི་སྐུ་གཟུགས་རྡོ་ལས་བྱས་པ་ཤིན་ཏུ་ཆེན་པོ་སྐུ་ཤ་ཆེན་པོའི་རྣམ་པ་དུ་མ་བསྒྲིགས་པའམ། རྡོ་རྗེ་གདན་གྱི་བྱང་ཆུབ་ཀྱི་ཤིང་ལོ་ལ་གླང་པོའི་གནོད་པ་བཟློག་པའི་ཕྱིར་དུ། གླང་པོ་ཆེ་བར་ལ་མི་ཤོང་པ་ཙམ་གྱིས་རྡོ་རིང་མང་པོ་བཙུགས། གླང་པོ་ཆེ་སྟོབས་ཆེན་ཁ་ཅིག་གིས་རྡོ་རིང་བསྒྱེལ་བ་ལ།
རྡོ་རིང་གྱི་མདུན་དུ་སྒྲོལ་མ་འཇིགས་པ་བརྒྱད་སྐྱོབ་དང་། རྒྱབ་ངོས་ལ་གུར་གྱི་མགོན་པོའི་སྐུ་བཞེངས་པས་ཡུན་རིང་དུ་ཐུབ། ཕྱིས་རྟིང་དེས་ཀྱང་མ་ཐུབ་པས་ལྕགས་རི་བཞེངས། དེའི་རྗེས་ལ་ཆུའི་གནོད་པ་བྱུང་ནས་ཡང་ལྕགས་རི་དང་། རྟ་ལ་བཞོན་པའི་མགོན་པོ་ཆུ་ལ་ཁ་གཏད་དེ་བཞག་པས་ཡུན་རིང་དུ་ཐུབ། ཕྱིས་དེས་ཀྱང་མ་ཐུབ་པས་ཐུབ་པ་ཆུ་ལེན་མ་མང་པོ་བསྒྲིགས་པའི་སྐུ་དག་བཞེངས་པ་ཡིན་གསུངས་སོ། ། གྲོང་གཤེགས་མ་ནི། ཆོས་གོས་རྣམ་གསུམ་གསོལ་བ་བཞེངས་པའི་སྐུ་ཅན་ལྷུང་བཟེད་མཁར་བསིལ་བསྣམས་པ་སྟེ། གྲོང་ཁྱེར་དུ་བསོད་སྙོམས་ལ་གཤེགས་པའི་ཚུལ་ལོ། ། ཐུབ་པའི་ཕྱག་ན་ལྷུང་བཟེད་བསྣམས་པ་ནི་འདི་ཉིད་ཡིན་ནོ། །
གསུང་གི་རྟེན་བཀའ་འགྱུར་དང་། འཛམ་གླིང་རྒྱན་དྲུག་ལ་སོགས་པ་འབྲེལ་བྱེད་ཚད་ལྡན་རྣམས་ཀྱིས་བརྩམས་པའི་བསྟན་བཅོས་དང་། ཐུགས་ཀྱི་རྟེན་ནི་རྡོ་རྗེ་དང་། གྲི་གུག་དང་། ཁ་ཊྭཾ་ཀ་ལ་སོགས་པ་རྣམས་སོ། ། དེ་བཞིན་དུ་སྐུའི་རྟེན་ལ་རས་བྲིས་ལ་སོགས་པ་རྣམས་སོ། ། དཀྱིལ་འཁོར་ལ་ལྷ་བཟོ་བ་དང་། པིར་དང་། ཚོན་བྱིན་གྱི་རླབས་པའི་ཆོ་ག་དང་། གསུང་རབ་བྲི་བ་ལ་ཡིག་མཁན་དང་།
ཤོག་བུ་དང་སྣག་ཚ་དང་། སྨྱུག་གུ་བྱིན་གྱིས་བརླབ་པའི་ཆོ་ག་རྣམས་ནི། དཔལ་མཆོག་གི་ལེའུ་གཅིག་ནས་བཤད་པའི་རྡོ་རྗེ་སེམས་དཔའ་གསང་བ་རས་བྲིས་ཀྱི་དཀྱིལ་འཁོར་གྱི་ཆོ་ག་ཞེས་པ་རྣམས་དང་། སློབ་དཔོན་འཇིག་རྟེན་སྣང་བྱེད་ཀྱི་གཞུང་ནས་བཤད་དོ། ། གཞན་ཡང་བྱ་རྒྱུད་ནས་རྒྱུ་མི་གཙང་བ་ལས་གྲུབ་པ་དང་། གཅིག་དང་འདྲེས་པ་མ་ཡིན་པ་ལས་བྱ་བར་བཤད་དོ། ། སྐུ་གཟུགས་ཀྱི་ཕྱག་ཚད་རྣམས་ནི། ཞི་བ་སྙིང་པོས་སྐུ་གཟུགས་ཀྱི་ཆ་རྣམས་རྣམ་པར་དབྱེ་བའི་གཞུང་དང་། འཕགས་པ་ཤཱ་རིའི་བུས་མཛད་པའི་སྐུ་གཟུགས་ཀྱི་ཕྱག་ཚད་དང་། གཤིན་རྗེ་དགྲ་ནག་རྩ་འགྲེལ་ནས་བཤད་པའི་ལྷའི་ཕྱག་ཚད་དང་།
བདེ་མཆོག་སྡོམ་འབྱུང་ནས་གཙོ་བོ་འཁོར་ལོ་བདེ་མཆོག་ལྟ་བུ་ལ་བྲིས་སྐུ་དང་ཞལ་ཚད་བཅུ་གཉིས། ཁྲོ་བོ་ལ་བཅུ། ལྷ་མོ་ལ་དགུར་བཤད་པའི་ཕྱག་ཚད་རྣམས་ལ་མཁས་པར་བསླབས་ཏེ་བྱའོ། ། བོད་ཀྱི་ཡིག་ཆ་བླ་ཆེན་འཕགས་པའི་དངོས་སློབ་བླ་མ་བསོད་ནམས་འོད་ཟེར་གྱིས་མཛད་པའི་ལྷའི་ཕྱག་ཚད་དང་། བྲིས་སྐུ་དང་། གསུང་རབ་འབྲི་བའི་ཚུལ་གྱི་རྣམ་པར་གཞག་པ་དེབ་གཅིག་ཙམ་ཡོད་པ་དེར་བལྟ་བར་བྱའོ། ། དེ་ལྟར་ན་རྟེན་གྱི་བྱ་བ་ཡོངས་སུ་རྫོགས་པ་སྟེ་ལྷ་བཟོ་བས་ཕྱིས་བྱ་མི་དགོས་པའོ། ། དིང་སང་ཁ་ཅིག་རྟེན་ལ་རབ་གནས་ཚར་ནས་དུམ་བུ་དུམ་བུ་བྱས་གཟུངས་རྫོངས་ལ་སོགས་པ་སོ་སོར་ཕྱེ་ནས་གནས་གཞན་དུ་ཁྱེར་བ་ནི་རབ་གནས་འཇིག་ཅིང་ཉེ་བའི་མཚམས་མེད་དུ་འགྲོ་བས་ཆེས་ཤིན་དུ་མི་འཐད་དོ། ། སྔོན་གྱི་ལོ་པཎ་རྣམས་ཀྱིས་རྒྱ་གར་ནས་བོད་དུ་གྲུབ་ཆེན་རྣམས་ཀྱིས་རབ་གནས་བཞུགས་པའི་རྟེན་དུ་མ་ཞིག་སྤྱན་དྲངས་ཏེ་དེ་ལྟར་དུ་བྱས་པའི་ལོ་རྒྱུས་མེད་ཅིང་། ཁྱད་པར་དུ་རྟེན་ཆེན་པོ་སྤྱན་འདྲེན་པའི་ཚེ།
བཞེངས་སྐུ་ཁོ་ན་གདན་འདྲེན་པ་དེ་ལ་གོ་རྒྱུ་ཤིན་ཏུ་ཆེའོ། ། ལྷ་སའི་ཇོ་བོ་རྒྱ་གར་ནས་བསྐོར་ཏེ་བོད་དུ་གདན་དྲངས་པ་ཡིན་ཀྱང་དུམ་བུར་འཕྲལ་བའི་བཤད་པ་མེད་དོ། ། སློབ་དཔོན་མཚན་ཉིད་གནས་དང་དུས། ། ཞེས་པ་ལ། གང་གི་རབ་ཏུ་གནས་པར་བྱེད་པའི་སློབ་དཔོན་ནི་བརྩེ་བ་སྙིང་རྗེ་ཆེན་པོས་རྒྱུད་བརླན་ཞིང་། བྱང་སེམས་ཀྱི་སྡོམ་པ་དང་ལྡན། དཀྱིལ་འཁོར་དུ་གཞུག་ཅིང་རྡོ་རྗེ་སློབ་དཔོན་མན་ཆད་ཀྱི་དབང་བསྐུར་བ་ཐོབ་ཅིང་དམ་ཚིག་དང་སྡོམ་པར་ལྡན་པ་རབ་གནས་ཀྱི་ཆོ་ག་ལ་མཁས་པ་དང་། རྟེན་གྱི་སྒོ་ནས། དུས་འཁོར་འགྲེལ་པར། ས་ཐོབ་མ་གཏོགས་ཁྱིམ་པ་ནི། །
རྒྱལ་པོས་བླ་མར་མི་བྱ་འོ། ། ཞེས་གསུངས་པ་ལྟར་རྟོགས་པའི་སྒོ་ནས་ཁྱད་པར་ཞུགས་པ་ཡིན་ན་མ་གཏོགས། ཁྱིམ་པའི་རྡོ་རྗེ་སློབ་དཔོན་གྱིས་རྒྱལ་པོའི་བླ་མ་དང་། གཙུག་ལག་ཁང་ཆེན་པོའི་རབ་གནས་བྱེད་པའི་རྡོ་རྗེ་སློབ་དཔོན་བྱེད་པར་མ་བཤད་ཅིང་། ཡང་དེ་ཉིད་ལས། དེ་ཉིད་བཅུ་ནི་ཡོངས་ཤེས་པའི། ། གསུམ་གྱི་ནང་ནས་དགེ་སློང་མཆོག ། དགེ་ཚུལ་ཉིད་ནི་འབྲིང་པ་སྟེ། ། ཁྱིམ་ན་གནས་པ་ཐ་མ་འོ། ། ཞེས་འབྱུང་བ་དང་།
དགེ་སློང་རྡོ་རྗེ་འཛིན་པ་དང་། དེ་ལྟར་མ་ཡིན་ན་དགེ་ཚུལ་ལོ། ། བོད་ཀྱི་རབ་གནས་པ་རྣམས་ཀྱི་ཕྱག་སྲོལ་ལ། ཤི་ཆོག་ལ་རྒྱུན་དུ་བརྒྱུག་པའི་བླ་མ་རབ་གནས་ལ་སྤྱན་མི་འདྲེན་པར་བྱེད་དེ། དེ་ཡང་ལེགས་པར་སྣང་ངོ་། ། གང་དུ་བྱ་བའི་གནས་ནི། མཆོད་རྟེན་ཆེན་པོ་ལྟ་བུ་ཡིན་ན། དེའི་མཐའ་བསྐོར་དུ་ཆ་ཐེར་སོགས་ཕུབ་པ་ལས་འོས་མེད་ཅིང་། གཞན་གཙུག་ལག་ཁང་ལ་སོགས་པ་ཤིན་ཏུ་ཡངས་ཤིང་བདེ་བ་ལེགས་པར་སྦྱངས་ཤིང་ག་དར་བྱས་པའོ། ། གསང་བ་སྤྱི་རྒྱུད་ལས།
ཤིན་ཏུ་དོག་པའི་གནས་སུ་ནི། ། དཀྱིལ་འཁོར་བྲི་བར་མི་བྱ་འོ། ། ཞེས་གསུངས་པས། དཀྱིལ་འཁོར་ལ་སོགས་མི་ཤོང་པ་ཤིན་དུ་དོག་པའི་གནས་སུ་ནི་མི་བྱ་སྟེ། དེར་ཁྲུས་ཀྱི་ཆོ་ག་སོགས་ཇི་སྐད་བཤད་པ་བཞིན་མི་འགྲུབ་པས་ཆོ་ག་ཉམས་པར་འགྱུར་བའི་ཕྱིར་རོ། ། དུས་ནི་ཉི་མ་ལྷོ་བགྲོད་དང་བྱང་བགྲོད་གཉིས་ཀྱི་ནང་ནས་ལྷོ་བགྲོད་ཀྱི་ཚེ་མི་བྱ་སྟེ། ལྷོ་ཕྱོགས་ན་ཚེ་སྲོག་མཐར་བྱེད་པའི་གཤིན་རྗེ་རྣམས་ཡོད་པས་རྒྱས་པའི་ལས་འགྲུབ་པའི་རྟེན་འབྲེལ་དུ་མི་འགྱུར་བས་སོ། ། བྱང་བགྲོད་ཀྱི་ཚེ། རབ་གནས་བྱ་བར་བཤད་དེ། བྱང་བགྲོད་ན་ཚེ་དང་བསོད་ནམས་དཔལ་འབྱོར་དབང་ཕྱུག་ལ་སོགས་པ་རྒྱས་པར་བྱེད་པའི་གནོད་སྦྱིན་སྟོབས་ཅན་རྣམས་ཡོད་པས་རྒྱས་པའི་ལས་གྲུབ་པའི་རྟེན་འབྲེལ་དུ་འགྱུར་བས་སོ། །
རབ་གནས་ཀྱི་རྒྱུད་ལས། དཀྱིལ་འཁོར་གྱི་ནི་རབ་གནས་པ། ། ཡར་གྱི་ངོ་ལ་བརྟག་པར་བྱ། ། དབང་བསྐུར་དང་ནི་རབ་གནས་དག ། ཡར་གྱི་ངོ་ལ་བརྩམས་པར་བྱ། ། གཟའ་དང་སྐར་མ་འཛོམ་གྱུར་ན། ། མར་གྱི་ངོ་ལའང་ཉེས་པ་མེད། ། ཞེས་གསུངས་པས་ཟླ་བ་ཡར་ངོ་མར་ངོ་གཉིས་ཀྱི་ནང་ནས་ཡར་ངོ་། ། གཟའ་དང་སྐར་མ་ལྷག་པར་འཛོམ་ན་མར་ངོ་ལའང་རུང་ངོ་། ། དུས་ཀྱི་བསྟུགས་པ་ཡིན་ན་ཉི་མ་ལྷོ་བགྲོད་ཀྱི་ཚེ་ཡང་རབ་གནས་ཅུང་ཟད་བྱས།
ཕྱིས་བྱང་བགྲོད་ཀྱི་ཚེ་བསྐྱར་ནས་རྒྱས་པར་བྱའོ། ། གཟའ་སྐར་རྣམས་ནི་རབ་གནས་ཀྱི་རྒྱུད་ནས་གསལ་པོར་བཤད་པ་ལྟར་དོན་གསལ་དུ་བཀོད་པས་དེར་བལྟ་བར་བྱའོ། ། གཟའ་སྐར་སོགས་ཤིན་ཏུ་ཞིབ་པར་རྩིས་མཁན་བསྟེན་ནས་ཤེས་དགོས་ཤིང་། ལོ་ཙཱ་བ་རྡོ་རྗེ་དཔལ་ན་རེ། གཟའ་འདས་པ་དང་ད་ལྟ་བ་གཉིས་ཀྱི་ནང་ནས་འདས་པ་ཡིན་ཏེ། རབ་གནས་ཀྱི་རྒྱུད་དུ་བཤད་པའི་སྐར་མ་བཟང་པོ་རྣམས་དང་། གཟའ་གཉིས་བསྒྲིགས་ནས་རྩིས་འབྲས་བསྟུན་པས། འདས་པ་ཁོ་ན་ལ་འབབ་པའི་ཕྱིར། ཞེས་ཟེར་བ་ནི་ལེགས་པར་སྣང་ངོ་། ། ཡོ་བྱད་ཡོངས་སུ་ཚངས་ནས་ནི། །
ཞེས་པ་ནི་དཀྱིལ་འཁོར་བསྒྲུབ་མཆོད་ལ་དགོས་པའི་ཡོ་བྱད་དང་། རབ་གནས་ལ་དགོས་པའི་ཡོ་བྱད་ཐམས་ཅད་ལེགས་པར་ཚང་ནས་སོ། ། ཆོ་ག་དག་ལ་འཇུག་པར་བྱ། ། ཞེས་པ་ནི་དཀྱིལ་འཁོར་སྒྲུབ་མཆོད་དང་། རབ་གནས་ཀྱི་ཆོ་ག་དག་ལ་འཇུག་པར་བྱའོ། ། ཞེས་པའོ། ། ཆོ་ག་དངོས་ལ་སྟ་གོན་དང་། དངོས་གཞི་གཉིས། དང་པོ་ལ། ལེགས་བཤམས་བདག་བསྐྱེད་བུམ་པ་བཟླས། །
ཞེས་སོགས་དོན་བཅུ་གསུམ་སྟེ། དེ་ཡང་ཚེས་བརྒྱད་ལྟ་བུ་གཅིག་ལ་རབ་གནས་བྱེད་ན། ཚེས་ལྔའི་ཉིན་མོ་ས་ཆོག དྲུག་ལ་དཀྱིལ་འཁོར་གནས་པའི་ཆོ་ག བདུན་ལ་དཀྱིལ་འཁོར་བྲིས་སྒྲུབ་ཀྱི་ཕྱི་རོལ་པའི་གཏོར་མ་གཏང་། ནོངས་པ་བཟོད་པར་གསོལ། ལྷག་ཆད་ཁ་བསྐང་། འདིར་བདག་འཇུག་བླངས་ཀྱང་བྱིན་རླབས་ཆེ་ཞིང་། ལོང་མེད་ན་མ་བླངས་ཀྱང་རུང་ངོ་། ། དེ་ནས་རབ་གནས་ཀྱི་ཆོ་གར་འཇུག་པར་བྱའོ། །
ཁ་ཅིག་རབ་གནས་ཀྱི་སྟ་གོན་དང་། དཀྱིལ་འཁོར་སྒྲུབ་མཆོད་ཀྱི་སྟ་གོན་ལྷན་ཅིག་ཏུ་བྱེད་པ་ནི་ཆོ་ག་དག་པོ་གཅིག་མི་ཡོང་པས་དཀྱིལ་འཁོར་སྒྲུབ་མཆོད་ཀྱི་དངོས་གཞི་དང་། རབ་གནས་ཀྱི་སྟ་གོན་གཉིས་བསྒྲགས་དགོས་སོ། ། དེ་ལ་ལེགས་བཤམས་ཞེས་པ་ནི་ཡོ་བྱད་བཤམ་པ་སྟེ། དཀྱིལ་འཁོར་སྒྲུབ་མཆོད་ལ་དགོས་པའི་ཡོ་བྱད་རྣམས་དཀྱིལ་ཆོག་ནས་འབྱུང་བ་བཞིན་ལེགས་པར་ཚང་བར་བཤམ་པའོ། ། རབ་གནས་ལ་དགོས་པའི་ཡོ་བྱད་བཤམས་ལ། རབ་ཏུ་གནས་བྱའི་རྟེན་དེ་སྟོན་པའི་སྐུ་ལྟ་བུ་ཤིན་ཏུ་ཆེ་བ་ཡིན་ན། ཞལ་གང་ལ་བསྟན་པའི་གཡས་ཕྱོགས་སུ་དཀྱིལ་འཁོར་བསྒྲུབ་མཆོད་ཀྱི་ཡོ་བྱད་དཀྱིལ་ཆོག་ནས་འབྱུང་བ་བཞིན་ལེགས་པར་ཚང་བར་བཤམ་ཞིང་དཀྱིལ་འཁོར་བཞེངས་པ་སོགས་བྱའོ། ། སྐུ་དེའི་མདུན་དུ་ཁྲུས་སྟེགས་ཀྱི་དཀྱིལ་འཁོར་རྒྱར་ཁྲུ་དོའམ། ཁྲུ་བཞི་ལ་དཔངས་སུ་ཁྲུ་གང་པ་བརྩིགས་པའི་སྟེང་དུ་རྒྱས་པའི་ལས་ཡིན་པས་སེར་ཞལ་གྱིས་བྱུགས་པའོ། །
དེའི་དབུས་སུ་སྣ་ཚོགས་པདྨ་འདབ་བརྒྱད་ལ་རིགས་ལྔ་ཡུམ་བཞིའི་མཚན་མ་བཀོད་པར་གྲུབ་ཆེན་ཀུན་སྙིང་གི་རབ་གནས་ཀྱི་གཞུང་དུ་བཤད། བཀྲ་ཤིས་རྟགས་བརྒྱད་བཀོད་པར་སློབ་དཔོན་ཤྱརྡྷ་དང་། ལོ་ཆེན་བླ་མ་རྣམས་ཀྱི་ཕྱག་ལེན་ལས་འབྱུང་ངོ་། ། བརྩིག་མ་གྲུབ་ན་རྒྱར་ཁྲུ་དོ་བཞི་དང་། ཕྱི་རོལ་དུ་མུ་ཁྱུད་ཆ་ཆེན་གཅིག་གི་ཐིག་བཏབ་པ་ལ། ས་སེར་གྱིས་བྱུགས་པའི་དབུས་སུ་རིན་པོ་ཆེ་ཟུར་བརྒྱད་པའམ། ནོར་བུ་རིན་པོ་ཆེ་དབང་གི་རྒྱལ་པོ་ཆ་གསུམ་པ་དང་། པདྨ་འདབ་བརྒྱད་ལ་བཀྲ་ཤིས་རྟགས་བརྒྱད། མུ་ཁྱུད་ལ་རིན་པོ་ཆེ་ཆ་གསུམ་པས་བསྐོར་བ་བྲིའོ། ། དེའི་སྟེང་དུ་ཁྲུས་གཞོང་བཀོད་པ་དང་།
ཁྲུས་བུམ་བཤམ་པ་སོགས་གསང་བ་འདུས་པའི་རབ་གནས་ཀྱི་ཆོ་ག་བཀྲ་ཤིས་རྒྱ་མཚོར་འབྱུང་བ་བཞིན་ནོ། ། རྟེན་གྱི་གཡོན་ཕྱོགས་ཁྲུས་སྟེགས་ཀྱི་ཤར་དུ་མངའ་དབུལ་གྱི་དཀྱིལ་འཁོར་བཤམ་མོ། ། རབ་ཏུ་གནས་བྱའི་རྟེན་གདན་དྲང་དུ་བཏུབ་པ་ཡིན་ན་སྟེགས་བུ་མཐོན་པོའི་སྟེང་དུ་ཞལ་ལྷོར་ཕྱོགས་པར་བཞུགས་པ་དང་། རས་བྲིས་ཀྱི་དཀྱིལ་འཁོར་ལྟ་བུ་ཡིན་ན། རས་བྲིས་ཀྱི་དཀྱིལ་འཁོར་ལ་སྒྲུབ་མཆོད་ཀྱི་དཀྱིལ་འཁོར་ལྷར་ཐང་ལ་བཀྲམ་ན་ལེགས་ཤིང་། ཞིང་ཁམས་མ་ལ་སོགས་པ་ཡིན་ན་ལོགས་ལ་བཀྲམ་པ་དང་། གསུང་རབ་ལྟ་བུ་ཡིན་ན་ཁྲིའི་སྟེང་དུ་བཞུགས་སུ་གསོལ། དེ་ཐམས་ཅད་ལ་དར་རམ་རས་སེར་པོ་གཡོགས་ཏེ་བཞག་གོ ། བདག་བསྐྱེད་ཅེས་པ་ནི། བདག་ཉིད་སངས་རྒྱས་སུ་བསྐྱེད་པ་མཚོན་ནས།
དཀྱིལ་འཁོར་སྒྲུབ་མཆོད་སྔོན་དུ་འགྲོ་དགོས་པར་བསྟན་ཏོ། ། བུམ་པ་བཟླས་ཞེས་པ་ནི། རབ་གནས་ཀྱི་ཁྲུས་བུམ་བརྒྱད་པོ་བཟླས་བསྟན་ཏེ། དཀྱིལ་འཁོར་སྒྲུབ་མཆོད་ཀྱི་བུམ་པ་ནི་གོང་དུ་བཟླས་ཟིན་པས་སོ། ། ཁྲུས་བུམ་རྣམས་ལ་དུང་ཆོས་སྟེང་དུ་བཞག་པ་ནི་མི་དགོས། གཟུངས་ཐག་བཏགས་པ་སྒྲུབ་མཆོད་པ་ཐམས་ཅད་ཀྱིས་གཟུངས་ལ། བུམ་པ་རྣམས་ལ་ནང་མཆོད་གཏོར་ཞིང་། ཨ་མྲྀ་ཏས་བསང་། སྭ་བྷཱ་ཝ་སྦྱངས། སྟོང་པའི་ངང་ལས་དཀྱིལ་ཆོག་ལས་འབྱུང་བ་བཞིན་དུ་བུམ་པ་བསྐྱེད་ཅིང་སོ་སོའི་རྫས་རྣམས་ཀྱིས་གང་བར་བསམས་ལ།
དོན་གསལ་ནས་འབྱུང་བ་བཞིན་དུ་སོ་སོའི་སྔགས་རྣམས་བཟླ། དོན་གསལ་དུ་བུམ་པ་དང་པོ་གཉིས་ལ་སྔགས་སོ་སོར་སྦྱར་བ་མེད་ཀྱང་འོག་མ་རྣམས་ཀྱི་རིག་པས་གནྡ་སྣ་དང་། ཏྲི་ཡ་དུ་སྣ་ཞེས་སྦྱར་བ་ལ་འགལ་བ་མེད་དོ། ། ཞོའི་བུམ་པ་ལ་དོན་གསལ་དུ་མ་ལ་སྣ་ན་ཞེས་བཤད་པ་ལ། བུ་རིན་པོ་ཆེ། ཇོ་ནང་ལོ་ཙཱ་བ་བློ་གྲོས་དཔལ། ས་བཟང་པཎ་ཆེན་དང་། ས་སྐྱ་པའི་ཕྱིས་ཀྱི་བླ་མ་ཁ་ཅིག་གིས། མ་ལ་ཞོའི་སྐད་དོད་མིན་པས། ཧ་ཏི་སྣ་ནར་བསྒྱུར་བ་དང་།
སྨན་གྱི་བུམ་པ་ལ། དོན་གསལ་དུ། ཤ་ཏ་ཞེས་འབྱུང་བ་ལ། དེ་རྣམས་ཀྱི་ཤེ་ཏ་བསིལ་མ་ལ་འཇུག་པ་ཡིན་པས། སྨན་ཀྱི་སྐད་དོད་ལ་ཨོ་ཤ་ཏིར་བསྒྱུར་བ་ཡོད་ཀྱང་། སྒྲ་བྱེ་བྲག་ཏུ་རྟོགས་བྱེད་དུ་མ་ལའང་ཞོའི་སྐད་དོད་ལ་བཤད་པ་དང་། སྨན་གྱི་སྐད་དོད་ལ་ཤ་ཏའང་བཤད་པས་བསྒྱུར་མི་དགོས་སོ། ། ཤེ་ཏ་ལི་བསིལ་བ་ལའང་མི་འཇུག་གིས། དེའི་སྐད་དོད་ལ་ཤེ་ཏ་ཞེས་པའོ། ། སྤྱིར་སྨན་གྱི་སྐད་དོད་ལ་ཨ་ཥར་ཏི།
བྷེ་ཥ་ཙེ་ཤ་ཏ་ཞེས་པ་རྣམས་སྒྲ་བྱེ་བྲག་ཏུ་རྟོགས་བྱེད་དུ་བཤད་དོ། ། དེ་ལ་གནྡ། ཏྲི་མ་དུ། མ་ལ། ཕ་ལ་ཞེས་སོགས་ནི་རྫས་དེ་དག་གི་སྐད་དོད་དོ། ། སྣ་ན་ནི་གང་བའོ། ། རྫས་རྣམས་ལ་ཡང་བུམ་པ་ཐམས་ཅད་ཀྱི་སུམ་གཉིས་དལ་འགྲོའི་ཆུ་དྲི་བཟང་པོ་དང་བཅས་པའི་གང་བའི་ནང་དུ། དྲིའི་བུམ་པ་ལ་དྲི་ལྔ་པོ་ལ་སོགས་དྲི་བཟང་སྣ་ཚོགས་དང་། མངར་གསུམ་ལ་སྦྲང་རྩི། བུ་རམ།
ཀ་ར་སྟེ། རྒྱལ་མོ་ཀ་ར་བཟང་པའོ། ཞོའི་བུམ་པ་ལ་ནི། ཞོ་བཟང་པོ་བླུག་པ་དང་། ཤིང་ཐོག་ནི། སྟར་ཁ་དང་། རྒུན་འབྲུམ་ལ་སོགས་པའི་ཤིང་ཐོག་བཟང་པོ་སྣ་ཚོགས་པའོ། ། འབྲུ་ནི། འབྲུ་ལྔ་ལ་སོགས་པ་སའི་འབྲུ་བཟང་པོ་སྣ་ཚོགས་པའོ། ། འབྲས་ཡོས་ནི།
བོད་ཀྱི་བླ་མ་རྣམས་ཀྱིས་འབྲས་ལྕགས་སྡེར་སོགས་སུ་བརྔོས་པ་ལ་བྱས་ཀྱང་། བལ་པོ་ན་འབྲས་ཀྱི་བསྲུས་གཏུན་ཤིང་སྲུབས་པ་ཞོ་ལ་སྦྱར་བ་ལ་བྱེད་ཅིང་། འདི་ལ་ཞོ་ཕལ་ཀྱེའང་ཟེར་རོ། ། སྨན་ནི། བཟང་དྲུག་སོགས་སྨན་དྲི་བཟང་པོ་སྣ་ཚོགས་པའོ། ། རིན་པོ་ཆེ་ནི། གསེར་ཐིག་ལ་སོགས་པ་ཆུ་ནང་དུ་བཅུག་པའོ། ། གཞན་མེད་ན་ཆབ་གཏོར་མཁན་གྱི་རིན་པོ་ཆེ་སྣ་ལྔ་བརྡར་ཀྱང་རུང་ངོ་། ། མངར་གསུམ་དང་ཤིང་ཐོག་རྣམས་ནི་ཧྲོབ་ཧྲོབ་པ་བརྡུང་ལ་བླུག་གོ ། སོ་སོའི་སྔགས་རྣམས་ཉི་ཤུ་རྩ་གཅིག་རེ་བཟླས་པའི་རྗེས་སུ།
ཨ་བྷི་ཥེ་ཀ་ཏ་དང་གྲུབ་ཆེན་ཀུན་སྙིང་གི་གཙུག་གཏོར་རྣམ་རྒྱལ་དང་། ཕྱིར་བཟློག་བློ་གྲོས་བཟང་མོའི་གཟུངས་དང་། ཡི་དམ་གྱི་སྙིང་པོ་ཉེར་གཅིག་རེ་བཟླས་པར་གསུངས་པས། དེ་ལྟར་བྱས་ལ། ནང་གི་རྫས་རྣམས་ཞུ་བ་ལས་བྱུང་བའི་ཆུས་གང་བའི་སོ་སོའི་བུམ་པ་རྟེན་གྱི་དྲི་མ་སྦྱོང་བའི་ནུས་པ་དང་ལྡན་པར་གྱུར་ཞེས་བརྗོད་དོ། ། རྟེན་སྦྱང་བཀྲུ་ཞིང་ཕྱི་བ་དང་། ཞེས་པའི་སྦྱང་བ་ལ། བགེགས་སྦྱང་བ། སྡིག་པ་སྦྱང་བ། དྲི་མ་སྦྱང་བའོ། །
དང་པོ་ལ་ཞི་བས་སྦྱང་བ། ཞི་དྲག་ཕྱེད་མས་སྦྱང་བ། དྲག་པོས་སྦྱང་བའོ། ། དང་པོ་ནི། དེ་ནས་རྟེན་རྣམས་ཀྱི་ཞལ་ཁེབས་བསལ་ཏེ། དཔོན་སློབ་རྣམས་ཀྱི་ཀྱཻ་རྡོ་རྗེའི་ང་རྒྱལ་གྱིས་རྩ་སྔགས་འདོན་བཞིན་པས་ལངས་ལ། ལས་ཀྱི་རྡོ་རྗེས་བགེགས་གཏོར་བཤམས་ལ། གཏོར་ཏེབ་ཀྱི་ནང་འཐེབ་ཀྱུས་བཀང་བ་གསུམ་ལ་ཆུས་སྦྱངས། གཏོར་མ་དང་པོ་བླངས་ཏེ་རྟེན་ལ་གཡས་སྐོར་དུ་བསྐོར། མང་པོ་ཡོད་ན་རྟེན་རེ་རེའམ།
རྟེན་ཐམས་ཅད་ལ་ཁྱབ་པར་བསྐོར། དཔོན་སློབ་རྣམས་ཀྱི་གཡས་མཆོག་སྦྱིན་གྱི་སེ་གོལ་གྱི་སྒྲ་དང་བཅས་ཏེ་སྔགས་བརྗོད། ལས་ཀྱི་རྡོ་རྗེས་གཏོར་མ་སྦྱངས་ཏེ་སྟེང་གྲུ་གསུམ་གྱིས་སྟེང་དུ་བཞག ཡང་གཏོར་མ་གཉིས་པ་བླངས་ཏེ་སྔར་བཞིན་བྱས་ཤིང་། གཏོར་མ་གཏོར་ཏེབ་སྔ་མའི་ནང་བླུག་ཅིང་གཏོར་སྣོད་སྔར་ཤུལ་དུ་སྦུབ། གསུམ་པའང་དེ་བཞིན་དུ་བྱའོ། ། སྔགས་གསུམ་པའི་མཐར་སློབ་དཔོན་གྱིས་བགེགས་གདུག་པ་ཅན་རྣམས་གཏོར་མ་འདིས་ཚིམས་པར་གྱིས་ཤིག་པར་བསྡུའོ། ། དེ་ལ་ཞི་བའི་སྦྱང་བ་ཞེས་བྱ་སྟེ། རྫས་དང་སྔགས་གཉིས་ཀ་ཞི་བ་ཡིན་པའི་ཕྱིར་རོ། ། གཉིས་པ་ནི།
དཔོན་སློབ་རྣམས་ཀྱི་གཡས་པ་རྡོ་རྗེ་སྨིན་མཚམས་ནས་མི་འདའ་བར་གསོར་ཞིང་། ཞལ་བཞི་པའི་སྔགས་བརྗོད། ལས་ཀྱི་རྡོ་རྗེས་ཏིང་ལོ་དང་། ལག་པ་གཡས་པའི་སོར་མོ་ལྔ་ཆར་གྱི་རྗེས་དོད་པའི་ཆང་བུ་གཉིས་སྦྲགས་ཏེ། སྔར་བཞིན་རྟེན་ལ་བསྐོར་ཞིང་གཏོར་ཏེབ་དུ་བླུག གཉིས་པ་དང་གསུམ་པའང་དེ་བཞིན་དུ་བྱ་ཞིང་། གསང་འདུས་ཀྱི་རབ་གནས་ལས་བྱུང་བའི་ཚིག་རྣམས་བརྗོད་ལ། གཏོར་མ་དང་ཏིང་ལོ་རྣམས་ཕྱི་རོལ་དུ་དོར་རོ། ། འདི་ལ་ཞི་དྲག་ཕྱེད་མ་ཞེས་བྱ་སྟེ། རྫས་ཞི་བ་དང་སྔགས་དྲག་པོ་ཡིན་པའི་ཕྱིར་རོ། །
གསུམ་པ་ནི། འདུས་པའི་རབ་གནས་ནས་འབྱུང་བ་ལྟར། ཨོཾ་བཛྲ་མཧཱ་ཀྲོ་དྷ་སོགས་ཀྱིས་ཁྲོ་བོ་བཅུ་ལ་རྡོ་རྗེའི་ཁྲོ་བོའི་ཚོགས་དཔག་ཏུ་མེད་པས་བསྐོར་བ་དང་། གཞན་ཡང་སངས་རྒྱས་བྱང་སེམས་ཀྱི་ཚོགས་དཔག་ཏུ་མེད་པ་ལ་ཁྲོ་བོའི་རྒྱལ་པོ་མཚོན་ཆ་སྣ་ཚོགས་པ་ཐོགས་པ་དཔག་ཏུ་མེད་པའི་རྣམ་པ་སྤྱན་དྲངས་པར་བསམ་ལ། ཡེ་ཤེས་བསྐལ་པ་མེ་སོགས་ཚིགས་བཅད་དང་། གདན་དབུལ་བ་སོགས་བྱའོ། ། ཀྲོ་དྷ་ར་ཛ་སོགས་སྦྱར་བའི་མཆོད་ཡོན་སྔོན་དུ་འགྲོ་བའི་ཉེར་སྤྱོད་རོལ་མོ་དང་བཅས་པས་དབུལ། རབ་གནས་ཆུང་ངུ་ཡིན་ན་དྲིལ་བུ་བསིལ་ཞིང་། ཆེན་པོ་ལ་དྷརྨཱ་ར་ཎི་དང་། སྣ་ཚོགས་རོལ་མོ་བྱའོ། །
དྲིལ་བུ་བཅད་བཏུབས་སུ་དཀྲོལ་ཞིང་། ཆོས་ཉིད་སྟོང་པ་སོགས་ཀྱིས་བསྟོད་པ་བྱ། འདིར་དཀྱིལ་འཁོར་ཆེན་པོའི་ས་གཞི་ལ་གནས་པའི། ཞེས་སོགས་ཡོ་གའི་སྲུང་འཁོར་གྱི་སྐབས་ཀྱི་ལས་ཁ་ཚར་བ་བརྗོད་པ་ནི། བླ་མ་རྣམས་ཀྱི་ཕྱག་ལེན་མེད་ཅིང་། ཚིག་རིག་ཤར་སྦྱངས་བྱེད་པ་ཙམ་དུ་ཟད་དོ། ། བླ་མ་རྣམས་ཀྱི་གསུང་བགྲོས་ལ། ཡེ་ཤེས་བསྐལ་པ་མེ་སོགས་ཀྱིས་ཚིགས་རྣམས་སློབ་དཔོན་སངས་རྒྱས་གསང་བས་མཛད་པའི་རྣམ་འཇོམས་ཀྱི་ཁྲོ་བོ་སྤྱན་འདྲེན་གྱི་སྐབས་ན་ཡོད་གསུང་ཡང་། དེ་ན་འདི་མི་སྣང་ངོ་། ། ཆོས་ཉིད་སྟོང་པ་གཉིས་མེད་ནས། །
བགེགས་ཀྱི་དགྲ་ལ་ཕྱག་འཚལ་བསྟོད། ། ཞེས་པའི་བར་ནི། སློབ་དཔོན་དེ་ཉིད་ཀྱིས་མཛད་པའི་རྣམ་འཇོམས་ཀྱི་ཁྲོ་བོའི་བསྟོད་པའི་སྐབས་ནས་སྣང་ངོ་། ། དེ་ནས་དཔོན་སློབ་རྣམས་ཧཱུྃ་མཛད་ཀྱི་ང་རྒྱལ་དུ་འཕོས་ལ། ཧཱུྃ་རིང་པོ་བརྗོད་ཅིང་། རྗེ་བཙུན་རྩ་བ་དང་ཞེས་པ་ནས། འགྱུར་རོའི་བར་བརྗོད་ཅིང་བགེགས་བསྐྲད་ཅིང་ལས་ཀྱི་རྡོ་རྗེས་རྟེན་རེ་རེ་ནས་གུ་གུལ་གྱིས་བདུག སློབ་དཔོན་དཔོན་སློབ་ཐམས་ཅད་ཀྱིས་ཡུངས་ཀར་གྱིས་བྲབ། རྩ་སྔགས་སོགས་ཁྲོ་བོའི་སྔགས་མང་དུ་བཟླས། སྣ་ཚོགས་རོལ་མོ་དྲག་པོ་མང་པོ་བྱའོ། །
སེམས་ཀྱི་ཡུངས་ཀར་གྱི་རྡོག་པོ་རེ་རེ་ཞིང་། གནམ་ལྕགས་ཀྱི་རྡོ་རྗེ་མེ་འབར་བར་གྱུར་ནས་བགེགས་ཀྱི་ལུས་ལ་བསྣུན་པས། བགེགས་ཀྱི་ལུས་ཐམས་ཅད་མེ་དབལ་དུ་གྱུར་ཅིང་ཕྱིར་བྲོས་པར་བསམ་མོ། ། འདི་ལ་དྲག་པོའི་སྦྱང་བ་ཞེས་བྱ་སྟེ། སྔགས་དྲག་པོ་དང་། རྫས་དྲག་པོ་གུ་གུལ་གྱིས་དུད་པ་དང་། ཡུངས་ཀར་ལ་དང་པོར་སྲུང་འཁོར་བསྒོམ་དུས་ཁྲོ་བོའི་སྔགས་མང་དུ་བཟླས་པས་སོ། ། ཡུངས་ཀར་ལ་གྲུབ་ན་འདེབས་དུས་སུ་ཐོད་པའི་ནང་དུ་ས་བོན་འདེབས་པ་དང་ཆུ་གཅུ་བ་ལ་སོགས་པ་ཡུམ་བཞིའི་རྩ་སྔགས་བཟླས་ཤིང་ས་བོན་བཏབ་པ་སོགས་བྱས་པས། ཁྲོ་བོའི་ཞལ་དང་གཉེར་མ་སོགས་དོད་པ་འབྱུང་ཞིང་། དེ་ལྟར་མ་གྲུབ་ནའང་།
ཁྲོ་བོའི་སྔགས་མང་དུ་བཟླས་ནས་བཏབ་པས། བགེགས་ཀྱི་མིག་ལམ་དུ་ཁྲོ་མོའི་ཞལ་དང་། མཚོན་ཆ་དང་། ལྕགས་ཀྱི་ཐོ་ལུམ་མེ་འབར་བ་ལ་སོགས་པར་མཐོང་བ་ཡིན་ནོ། ། དེ་ལ་བགེགས་ཕལ་ཆེ་བ་ནི་ཞི་བས་སྦྱངས་པས་འགྲོ་ལ། དེས་མ་སོང་པ་རྣམས་ནི་ཞི་དྲག་ཕྱེད་མས་སྦྱངས་པས་འགྲོ་ལ། ལོག་འདྲེན་གྱི་ཚོགས་རྣམས་ནི། རྣམ་པ་ཀུན་ཏུ་འཚེ་ཞིང་བར་ཆད་བྱེད་པས་དྲག་པོའི་སྦྱངས་བས་བསྐྲད་དགོས་པ་ཡིན་ནོ། ། ཏིང་ལོ་ནི་ཉིན་མོ་བགེགས་རྣམས་ཀྱི་མིག་ལོང་ནས་ལམ་ལ་སོགས་མི་མཐོང་བས་ན་དེ་མཐོང་བའི་རྟེན་འབྲེལ་ལོ། ། སྐབས་འདིའི་ཁྲོ་བོ་སྤྱན་འདྲེན་དང་ཁྲོ་བོའི་བསྟོད་པ་སོགས་ལ་དབྱངས་བྱས་ན་ཏིང་ངེ་འཛིན་ལ་གནོད་པས་དབྱངས་མི་བྱ།
དེས་ན་འདིར་བསྐྱེད་རིམ་བརྟན་པ་དང་། ཆོ་ག་དག་པ་གལ་ཆེའོ། ། བདེན་སྟོབས་བརྗོད་ཅིང་བགེགས་ལ་བཀའ་བགོ་བ་འདི་དཀྱིལ་འཁོར་སྒྲུབ་མཆོད་ཀྱི་ཆོ་གའི་སྐབས་སུ་ལན་གསུམ་བརྗོད་པ་ཡོད་ཀྱང་། འདིར་ལན་གཅིག་ལས་བརྗོད་པའི་སྲོལ་མེད་དོ། ། གཉིས་པ་སྡིག་པ་སྦྱང་བ་ནི་དཀྱུས་ན་གསལ་ཞིང་། དགོས་པ་ནི། གཙོ་བོར་ཡོན་བདག་དང་། ལྷ་བཟོ་བ་རྣམས་ཀྱི་ཆེད་དུ་ཡིན་ནོ། ། ལག་ལེན་པ་ཁ་ཅིག་ཏིལ་གྱིས་རྟེན་ལ་བསྐོར་བ་ནི་འབྲེལ་མེད་ཅིང་། ལྷ་བཟོ་བོ་ཡོད་ན།
དངོས་སུ་དེ་ཉིད་མ་བསྐོར་ཞིང་མེད་ན་བསམས་ལ་མཐེ་བོང་གུང་མོ་སྦྱར་བས་བཟུང་ལ་བསྣོལ་ཏེ་དོར་རོ། ། མཐར་མེ་ཆུའི་ནང་དུ་དོར་ཏེ་རྡོག་བརྫིས་མི་འགྲོ་བའི་སར་དོར་རོ། ། བུ་རིན་པོ་ཆེའི་རབ་གནས་ཀྱི་ཆོ་ག་གཉིས་སུ་སྦྱང་བ་ལ། བགེགས་སྦྱང་བ། མི་ཤེས་པ་སྦྱང་བ། སྡིག་པ་སྦྱང་བ། དྲི་མ་སྦྱང་བའི་ས་བཅད་བྱས། དང་པོ་ལ་ཞི་དྲག་གིས་སྦྱང་བའི་བརྡ་དཔྱད་མེད་པར། རིན་པོ་ཆེ་པ་རང་གི་ཡོ་གའི་སྲུང་འཁོར་གྱི་ལས་ཁ་ཚར་བའི་རིག་པ་བཀབ་སྟེ། དང་པོར་ཁྲོ་བོ་སྤྱན་དྲངས་མཆོད་བསྟོད་བྱས་ཏེ།
དེ་ནས་གཏོར་མ་ཡོ་གར་ཨ་ཀཱ་རོ་དང་། དུས་འཁོར་དུ་ཨོཾ་ཨཱཿཧཱུྃ་གིས་བྱིན་གྱིས་བརླབས། དེ་ནས་བགེགས་ལ་གཏོར་མ་བྱིན་ཏེ། བདེན་པ་བདར་བའི་ཚིགས་རྣམས་བརྗོད་དེ་བགེགས་བསྐྲད་དོ། ། གཉིས་པ་ལ་འཕྲེང་བ་ལ་འབྱུང་བའི་དྲུག་བཞི་ལྡན་གྱི་སྦྱངས་བ་རྣམས་བྱེད། གསུམ་པ་ཡོ་གར། མེར་རྡོ་རྗེ་གནོད་སྦྱིན་བསྐྱེད། ཡེ་ཤེས་པ་གཞུག དབང་བསྐུར། རྒྱས་གདབ་ཕྱག་རྒྱ་བཞིས།
དུས་འཁོར་དུ་རྡོ་རྗེ་མཁའ་འགྲོ་ཡན་ལག་བཞི་རྫོགས་སུ་བསྐྱེད་པ་ལ་ཞལ་དུ་སྦྱིན་སྲེག་གི་ཚུལ་གྱིས་ཏིལ་རྣམས་ཕུལ་བར་བསམས་ཏེ། མེ་ལ་བསྲེག་པ་སོགས་བྱེད་དོ། ། འདི་བྱེད་པའི་བཤད་པ་མེད་ཀྱང་། རབ་གནས་ཀྱི་སྐབས་སུ་བླ་མ་རྣམས་ཀྱིས་མཛད་ཀྱི་སྣང་བས་བྱས་སོ། ། ཞེས་གསུངས་སོ། ། དེ་ལ་བགེགས་སྦྱང་བ་དེ་ཕྲེང་བའི་ལུགས་ཡིན་ནམ། རབ་གནས་དོན་གསལ་གྱི་ལུགས་ཡིན། དང་པོ་ལྟར་ན་མི་འཐད་དེ། ཕྲེང་བའི་ལུགས་ལ་ཁྲོ་བོ་སྤྱན་དྲངས་བ་དང་། བགེགས་ལ་གཏོར་མ་བྱིན་ཏེ།
སྦྱངས་བ་བྱེད་པ་གཏན་ནས་མ་བཤད་པའི་ཕྱིར་རོ། ། གཉིས་པ་ལྟར་ནའང་མི་འཐད་དེ། དོན་གསལ་གྱི་ལུགས་ལའང་གཏོར་མ་བྱིན་རླབས་ཡང་བཤད་པ་མེད་ཅིང་། ཞི་བས་སྦྱང་བ་དང་། ཞི་དྲག་ཕྱེད་མས་སྦྱང་བ་དང་། དྲག་པོས་སྦྱང་བ་དང་གསུམ་ལས་མ་བཤད་པས་མེད་པའི་ཕྱིར་དུ། དེས་ན་དེ་ཉིད་གང་གིས་ལུགས་སུ་ཡང་མ་སོང་ངོ་། ། གཉིས་ཀ་འདྲེས་པ་ཡིན་ནོ་སྙམ་ན། དེ་ལྟར་བྱེད་པ་གང་ནས་ཀྱང་བཤད་པ་མེད་པས་རང་བཟོ་ལས་མ་འདས་སོ། ། དེ་ལས་གཞན་གྱི་ལུགས་ཡིན་ནོ་སྙམ་ན།
མི་འཐད་དེ་དཔྱད་པས་ཤེས་སོ། ། ཡང་གོང་གི་དྲུག་བཞི་ལྡན་གྱི་སྦྱང་བ་བྱས་ནས་འོག་ཏུ་ཏིལ་མེ་ནང་དུ་བསྲེག་པ་བྱེད་པ་ལའང་འབྲེལ་མེད་དེ། དྲུག་བཞི་ལྡན་གྱི་སྦྱངས་བ་བྱེད་པའི་ལུགས་ལ་གོང་གི་ཡུངས་ཀར་དང་ཆུའི་སྦྱང་བ་ལས་གཞན་པའི་ཏིལ་མེས་བསྲེག་ཅིང་ཆུར་དོར་བ་ཁས་མི་ལེན་ལ། འོག་གི་སྡིག་པ་སྦྱོང་བར་བྱེད་མཁན་རྣམས་ཀྱིས་དྲུག་བཞི་ལྡན་གྱི་སྦྱང་བ་བྱེད་པ་མེད་པའི་ཕྱིར་རོ། ། བྱེ་བྲག་ཏུ་མེ་ནང་དུ་རྡོ་རྗེ་མཁའ་འགྲོ་དང་། རྡོ་རྗེ་གནོད་སྦྱིན་བསྐྱེད་དེ། ཏིལ་འབུལ་བར་བྱེད་པ་ནི་ལུགས་དེ་ཉིད་ཀྱང་མ་གོ་བར་ཟད་དེ། རབ་གནས་སོགས་ཀྱི་སྦྱང་བ། དེའི་སྐབས་སུ་རྡོ་རྗེ་མཁའ་འགྲོ་བསྐྱེད་པ་མེད་ཅིང་། ཟ་བྱེད་རྡོ་རྗེ་མཁའ་འགྲོ་བསྐྱེད་དེ་ཏིལ་འབུལ་བའི་སྒོ་ནས་སྦྱིན་སྲེག་བྱེད་པ་ནི་ལམ་འབྲས་ཀྱི་རྣལ་འབྱོར་པ་རྣམས་ཀྱི་དམ་ཚིག་གི་ཉེས་པ་སྦྱང་བའི་ཕྱིར་དུ་བྱེད་པ་ཡིན་ལ།
དེའི་ཆོ་ག་ཡང་ཟུར་དུ་ཡོད་དེ། ། ཕྱིས་ཁ་ཅིག་གི་རྡོ་རྗེ་གནོད་སྦྱིན་བསྐྱེད་དེ། བཛྲ་ཡཀྵ་ཁ་ཁ་ཁཱ་ཧི་ཁཱ་ཧི། ཞེས་སོགས་སུ་བསྒྱུར་བ་ནི་རང་བཟོའི་ཡང་རང་བཟོའོ། དྲི་མ་སྦྱང་བ་ལ། རྟེན་རྙིང་པ་ལ་བཀྲུ་ཞིང་ཕྱི་བ་དང་། གསར་པ་རྣམས་བཀྲུ་ཞིང་ཕྱི་བ་གཉིས་ལས། དང་པོ་ནི། ལས་ཀྱི་རྡོ་རྗེས་ལས་བུམ་དང་ཁྲུས་ལོང་ཐོགས་ཏེ་ཁྲུས་སྟེགས་ཀྱི་རྟེན་དང་། ཡིག་འབྲུ་རྣམས་ལ།
ཇི་ལྟར་བལྟམས་པ་སོགས་བརྗོད་པའི་ཁྲུས་དང་པོ་དང་། འདི་ནི་ཁྲུས་མཆོག་གི་ཚེ་གཉིས་པ་དང་། དེ་བཞིན་གཤེགས་པ་རྣམས་ཀྱི་ཚེ་ཁྲུས་གསུམ་པ་བྱ་ཞིང་དེའི་ཚེ་སྣ་ཚོགས་རོལ་མོ་བྱའོ། ། སྐུ་ཕྱི་བ་དང་པོ་ཐོགས་ཏེ། དེ་དག་སྐུ་ལ་སོགས་ཀྱི་སྐུ་ཕྱིའོ། ། དེ་ནས་ཁྲུས་ཆུ་དེ་ཁྲུས་བུམ་རྣམས་སུ་ཅུང་ཟད་རེ་བླུག་གོ ། རིན་པོ་ཆེ་པས། རྟེན་རྙིང་པ་ལ་ཁྲུས་བྱེད་པ་དེ་རབ་གནས་ཀྱི་ཆོ་གར་མ་བཤད་ཅིང་། ཤི་ཆོག་ལ་ཀུན་རིག་གི་དཀྱིལ་ཆོག་ཏུ་བཤད་དེ། ལོ་ཆེན་སོགས་བླ་མ་གོང་མ་རྣམས་ནི།
རབ་གནས་དང་ཤི་ཆོག་གཉིས་ཀའི་སྐབས་སུ་རྟེན་རྙིང་པ་ལ་ཁྲུས་བྱེད་པ་མཛད་དེ། ། དེ་ནས་ལས་ཀྱི་རྡོ་རྗེས་མེ་ལོང་ཡུ་བ་ཅན་གྱི་ནང་དུ་རྟེན་རྣམས་ཀྱི་སྐུ་འཆར་བར་བྱས་ལ་མེ་ལོང་ལ་དྲིའི་ཏིལ་མར་བྱུགས། སྲན་དཀར་གྱི་ཕྱེ་མ་ལ་སོགས་པས་ཁྲུས་ཆལ་ལམ། འདག་ཆལ་བྱུགས། དུར་བའི་པིར་གྱིས་དྲུད། དེ་ནས་ཆུ་གཙང་གི་བཀྲུ་བའམ། མ་བཀྲུས་ཀྱང་རུང་སྟེ་དྲིའི་བུམ་པ་ཐོགས་ཏེ་ཁྲུས་བྱ། དེ་ནས་སྐུ་ཕྱི་བ་གཉིས་པ་ཐོགས་ཏེ། དེ་དག་སྐུ་སོགས་ཀྱིས་ཕྱི། སྤྲུ་ལུང་ཀུན་སྨོན་གྱིས།
རྒྱལ་བའི་སྐུ་ལ་ཉོན་མོངས་མི་མངའ་ཡང་། ། འགྲོ་བའི་ལུས་སེམས་སྡུག་བསྔལ་བསལ་སླད་དུ། ། ཆུ་གཙང་སྨན་སྤོས་འདག་ཆལ་འདིས་བཀྲུས་པས། ། བདག་ཅག་དམ་པའི་སྐུ་མཆོག་ཐོབ་པར་ཤོག ། ཅེས་བརྗོད་དོ། ། ཨོཾ་སརྦ་ཏ་ཐཱ་ག་ཏ་ཀ་ཡ་བི་ཤྭ་དྷ་ནི་སྭཱཧཱ། ཞེས་བརྗོད་ཅིང་དྲིའི་ཏིལ་མར་བྱུགས་པ་ནས། དུར་བའི་པིར་གྱིས་དྲུད་པའི་བར་བྱེད་པར་བཤད་ཀྱང་། འདིར་དེ་ལྟ་བུའི་ཚིགས་བཅད་བརྗོད་མི་དགོས་ཀྱིས། དཔོན་སློབ་རྣམས་ཀྱིས་ཀཱ་ཡ་བི་ཤྭཱ་དྷ་ནིའི་སྔགས་ཚར་གསུམ་བརྗོད་ཅིང་།
དང་པོ་ལ་ཏིལ་མར་བྱུག་ཅིང་། དེ་བཞིན་གཤེགས་པའི་སྐུ་གཟུགས་ལ་དྲི་མ་ཆེན་པོ་ཡོད་པ་ཏིལ་མར་གྱིས་སྦང་པར་བསམ། གཉིས་པ་ལ་འདག་ཆལ་བྱུགས་ཏེ་དྲི་མ་དེ་ལ་འདག་ཆལ་ལམ། ཁྲུས་ཆལ་བྱུགས་པར་བསམ། གསུམ་པ་ལ་དུར་བའི་པིར་གྱིས་དྲུད་དེ་དྲི་མ་ལྗན་ལྗིན་དེ་དག་བྲད་པར་བསམ་མོ། ། འདི་ལྟར་དུ་བྱེད་པ་ནི་རྟེན་ལི་སྐུ་ལྟ་བུ་རྙིང་པ་དྲི་མ་ཆེན་པོ་ཆགས་པ་དེ་ལ་དྲི་མ་དེ་སྦྱང་བའི་ཕྱིར་དུ་མར་ནག་བླུག མར་ནག་གི་དྲི་མི་ཞིམ་པ་སེལ་བའི་ཕྱིར་དུ་དྲི་བཟང་གི་ཕྱེ་མ་བསྲེ། བང་པའི་དྲི་མ་དེ་དག་པའི་ཕྱིར་དུ་ནྱ་གྲོ་ཏ་ལ་སོགས་པའི་ཁྲུས་ཆབ་ཀྱིས་བྱུག དེ་ནས་དེ་དག་ལ་ལོང་ཕྱིར་པིར་ལ་སོགས་པས་དྲུད་པར་བྱེད་པ་གཅིག་ཡོད་ལ། དེ་འདིར་རྟེན་གསར་པ་ལ་ཡང་དྲི་མ་མེད་ཀྱང་ཁྲུས་ཀྱི་ཆོ་ག་ཁ་ཚང་བའི་ཕྱིར་དུ་སྦྱར་བ་ཡིན་ནོ། །
དུར་བ་ནི་བཀྲ་ཤིས་པའི་རྫས་ཡིན་པས་བཤད་པའོ། ། སྐུ་ཕྱི་བ་ནི་དེ་བཞིན་གཤེགས་པའི་སྐུ་གཟུགས་ལ་ཆུའི་ཟིལ་པ་དེ་བསལ་བའི་ཕྱིར་རོ། ། ཁྲུས་འདི་རྣམས་བྱས་པའི་དགོས་པ་ནི། བྲིས་སྐུ་ལྟ་བུ་ལ་ལྷ་བཟོ་བས་རྒྱུ་མི་གཙང་བ་ལ་སོགས་པ་དང་། ཁ་རླངས་ལ་སོགས་པས་འབགས་པ་དང་། གསུང་རབ་ལ་ཡང་ཡིག་མཁན་གྱིས་འབགས་པ་དང་། ལྡེར་སྐུ་དང་ལུགས་སྐུ་སོགས་ལའང་ལྷ་བཟོའི་ཁ་རླངས་ཀྱིས་འབགས་པ་དང་། རྒྱུ་མི་དགེ་ལས་གྲུབ་པའི་འབགས་པ་དེ་དག་སེལ་བར་བྱེད་དོ། ། དེ་བཞིན་དུ་ཁྲུས་བུམ་ལྷག་མ་བདུན་གྱི་བར་བར་དུ་ཡང་རེ་རེ་བཞིན་དྲི་ཡི་ཏིལ་མར་བསྐུ་བ་སོགས་གསུམ་པོ་བྱའོ། ། དེ་ནས་ལས་ཀྱི་རྡོ་རྗེས་དྲིའི་བུམ་པ་ཐོགས་ཏེ།
ཆུ་བོ་དྲུག་གི་ཁྲུས་བྱས་པས། ཞེས་སོགས་ནས། དད་པས་བདག་གིས་ཁྲུས་བགྱི་འོ། ། ཞེས་པའི་བར་གྱི་ཚིགས་བཅད་རེ་རེའི་བར་དུ་ཆུ་མེ་ལོང་གི་ངོས་ལ་ནར་པ་རེ་བླུག སློབ་དཔོན་དཔོན་སློབ་རྣམས་ཀྱིས། གང་ལ་སེར་སྣ་སོགས་ཚིགས་བཅད་རེ་རེའི་མཇུག་ཏུ་དྲིལ་བུ་བཅད་དུམ་དུ་དཀྲོལ་ཞིང་། གཡས་རྡོ་རྗེ་དང་བཅས་པས་རྟེན་ལ་མེ་ཏོག་དོར། ལས་ཀྱི་རྡོ་རྗེས་དྲིའི་བུམ་པ་ཐོགས་ཏེ་ཁ་རྒྱན་གྱིས་རྟེན་ལ་བུམ་ཆུ་གཏོར། དེ་ནས་དྲིའི་བུམ་པས་བཀྲུ་ཞིང་། ཇི་ལྟར་བལྟམས་པ་སོགས་དང་།
སྐུ་ཕྱི་བ་ནི་ཁྲུས་ཀྱི་མཇུག་བསྡུད་དོ། ། དེ་ལ། འདི་ནི་ཁྲུས་མཆོག་དཔལ་དང་ལྡན། ། ཞེས་པའི་ཚིགས་བཅད་ནི་རྒྱ་གཞུང་མང་པོ་ནས་འབྱུང་ཞིང་། ཁྱད་པར་རིན་ཆེན་འབར་བར་བཤད་དོ། ། ཇི་ལྟར་བལྟམས་པ་སོགས་ནི་རྒྱལ་བུ་དོན་གྲུབ་བལྟམས་པའི་ཚེ། ཚངས་པ་དང་བརྒྱ་བྱིན་སོགས་ཀྱིས་ཁྲུས་བྱས་པ་དེ་ཉིད་སྟོན་བྱེད་དུ་འཇམ་དཔལ་རྩ་རྒྱུད་དུ་བཤད། ཕར་ཕྱིན་དྲུག་དང་སྦྱར་བའི་ཚིགས་བཅད་རྣམས་དང་ཆུ་བོ་དྲུག་གི་ཁྲུས་བྱས་པ་སོགས་གསུམ་ནི། སློབ་དཔོན་ཛེ་ཏ་རིས་མཛད་པའི་མི་འཁྲུགས་པའི་དཀྱིལ་ཆོག་ཏུ་བཤད། གང་ལ་སེར་སྣ་རྣམ་ཆགས་པ། །
ནས། ཁྱེད་ཅག་སྡིག་པར་མ་གྱུར་ཅིག ། ཅེས་པའི་བར་ནི་ཡངས་པ་ཅན་གྱི་གྲོང་ཁྱེར་དུ་འཇུག་པའི་མདོ་ལས་བཤད། དེའི་ཚིག་ལྷག་མ་རྣམས། སངས་རྒྱས་རྣམས་ཀྱང་ལྷ་རྣམས་ཀྱིས། ། ཡོངས་སུ་བསྐོར་ནས་གཤེགས་མཛད་པའི། ། ཞེས་སོགས་རྣམས་ནི་ཡངས་པ་ཅན་པ་རྣམས་ལ་རིམས་ནད་བྱུང་བ་དེ་སེལ་བའི་ཕྱིར་དུ་གསུངས་པ་ཡིན་ལ། པརྞ་ཤ་ཝ་རིའི་སྒོ་ནས་རིམས་ནད་སེལ་བའི་ཆོ་ག་བྱེད་པའི་ཚེ་བརྗོད་ཅིང་། ཤི་ཆོག་དང་རབ་གནས་ཀྱི་ཚེ་བརྗོད་མི་དགོས་སོ། ། ལག་ལེན་པ་ཁ་ཅིག་སྐུ་ཕྱི་བའི་རྗེས་ལ།
དེ་ནས་དེ་ལ་ཁ་དོག་ལེགས་བསྒྱུར་བའི། ། ཞེས་སོགས་ཀྱིས་གོས་དང་རྒྱན་དབུལ་བ་སོགས་བྱེད་དེ། དེ་ལྟར་བྱས་ཀྱང་རུང་ངོ་། ། རིན་པོ་ཆེ་པས་ཁྲུས་ཀྱི་མགོ་བོར། བཅོམ་ལྡན་འདས་དེ་བཞིན་གཤེགས་པ་ཞེས་པ་ནས། བླ་ན་མེད་པ་ལྷ་དང་མི་རྣམས་ཀྱི་སྟོན་པ། དེ་ལ་ཡོན་ཏན་ཐམས་ཅད་དང་ལྡན་པའི་ཁྲུས་འདི་གསོལ་ལོ། ། ཞེས་པའི་ཚིག་གིས་ཁྲུས་བྱ་བར་དམ་བཅའ་བ་ནི། རབ་གནས་གཉིས་ཆར་གྱི་མགོ་བོར་སྨོས་སོ། ། རི་བོ་ལྟར་ནི་མཛེས་པ་ཡི། །
ཡོན་ཏན་དམ་པའི་རྒྱན་ལྡན་པ། ། མཆོད་གནས་རིན་ཆེན་འདི་དག་ལ། ། བདག་གིས་ཁྲུས་འདི་གསོལ་བར་བགྱི། ། ཞེས་སོགས་ཀྱི་ཚིགས་བཅད་བདུན་ཡོ་གར་ཁྲུས་ཀྱི་གཉའ་མནན་པའི་ཚིག་ཏུ་བྱས། དུས་འཁོར་དུ་ཁྲུས་ཀྱི་མཇུག་ཏུ་སྦྱར་བས་དེ་གཉིས་ཀྱང་ནང་མི་མཐུན་པར་མཛད་དོ། ། བཀྲ་ཤིས་ཀྱི་ཚིགས་བཅད་ལའང་། སྟོང་ཆེན་རབ་འཇོམས་དང་། རྨ་བྱ་ཆེན་མོ་གཉིས་ནས་འབྱུང་བའི། འཇིག་རྟེན་འདི་དང་གཞན་དང་མཐོ་རིས་ན། ། རིན་ཆེན་རྨད་བྱུང་རྒྱ་ཆེ་མཆོག་ཡོད་པ། །
ཞེས་སོགས་གདོང་འཐོན་ཕྱེད་དང་གཉིས་ཙམ་ཡོད་པ་དྲངས་ནས་འདིར་སྦྱར། སྤྱིར་ཁྲུས་དང་བཀྲ་ཤིས་ཀྱི་ཚིགས་བཅད་བརྗོད་པ་འབྲེལ་པ་ཅན་དུ་འབྱུང་བ་ཡིན་ཏེ། དཔེར་ན་རྒྱལ་པོ་རྒྱལ་སར་འདོན་པའི་ཚེ་ནའང་། ཁྲུས་ཀྱི་རྗེས་ལ་བཀྲ་ཤིས་ཀྱི་ཚིགས་བཅད་རྣམས་རྒྱས་པར་བརྗོད་པ་བཞིན་དུ། འདིར་ཡང་ཁྲུས་ཀྱི་རྗེས་ལ་བཀྲ་ཤིས་ཀྱི་ཚིགས་བཅད་བརྗོད་པ་འབྲེལ་ཆགས་པ་ཡིན་ལ། དེ་ལ་ཡངས་པ་ཅན་གྱི་མདོར་བཤད་པའི་བཀྲ་ཤིས་ཀྱི་ཚིགས་བཅད་དང་། རྨ་བྱ་ཆེན་མོ་ནས་འབྱུང་བའི་ཚིགས་བཅད་རྣམས་གང་བྱས་ཀྱང་རུང་ངོ་། ། གོང་གིས་ཁྲུས་བྱ་བར་དམ་བཅའ་བ་ནི། སློབ་དཔོན་ནག་པོ་པའི་ཀྱཻ་རྡོར་ལ་བརྟེན་པའི་རབ་གནས་སུ་བཤད་ཀྱི། ཡོ་ག་ལ་བརྟེན་པའི་རབ་གནས་སུ་དེ་ལྟར་བྱེད་པའི་བཤད་པ་མེད་ཅིང་།
ནག་པོ་པའི་ལུགས་དེ་ཡང་། ལུགས་དེ་ཉིད་བྱེད་ན་དེ་ལྟར་བྱེད་དུ་དགོས་ཀྱང་། གཞན་དུ་ཤེས་བྱེད་དུ་འགྲོ་བ་དཀའ་འོ། ། རྟེན་བསྐྱེད་ཡེ་ཤེས་སྤྱན་དྲངས་ལ། ། ཞེས་པའི་རྟེན་བསྐྱེད་པ་ནི། སྭ་བྷཱ་ཝས་སྦྱངས། སྟོང་པའི་ངང་ལས་སྟོན་པའི་སྐུ་ཡིན་ན། སེང་གེའི་ཁྲི་སྣ་ཚོགས་པདྨ་དང་ཟླ་བའི་དཀྱིལ་འཁོར་གྱི་སྟེང་དུ་ཧཱུྃ་ལས་རྡོ་རྗེ་ཧཱུྃ་གིས་མཚན་པ་ལས་འོད་འཕྲོས་འདུས་ཡོངས་སུ་གྱུར་པ་ལས་བཅོམ་ལྡན་འདས་ཤཱཀྱ་སེང་གེ་ཞལ་གཅིག་ཕྱག་གཉིས་པ། ཞབས་གཉིས་རྡོ་རྗེའི་སྐྱིལ་ཀྲུང་གིས་བཞུགས་པ། གཡས་ས་གནོན།
གཡོན་མཉམ་གཞག་མཛད་པ། ཆོས་གོས་རྣམ་གསུམ་གསོལ་བ། དབུའི་གཙུག་ཏོར་དང་བཅས་ཤིང་མཚན་དཔེས་སྤྲས་པ། འོད་དང་འོད་ཟེར་གྱི་རང་བཞིན་དཔག་ཏུ་མེད་པ་འཕྲོ་བ། ཞེས་སོགས་ཀྱི་སྒོ་ནས་ཐུབ་པ་རང་དུ་བསྐྱེད། ཐུབ་པ་ཧཱུྃ་དང་རྡོ་རྗེ་ལས་བསྐྱེད་པ་ནི་སྒྲུབ་ཐབས་རྒྱ་མཚོའི་ཐུབ་པའི་སྒྲུབ་ཐབས་ལས་གསལ་ལོ། ། རྡོ་རྗེ་འཆང་ཡིན་ན། སེང་གེའི་ཁྲི་སྣ་ཚོགས་པདྨ་དང་ཉི་མའི་དཀྱིལ་འཁོར་གྱི་སྟེང་དུ་ཨོཾ་ཨཱཿཧཱུྃ་དང་རྡོ་རྗེ་ལས། རྡོ་རྗེ་འཆང་སྐུ་མདོག་སྔོན་པོ་ཞལ་གཅིག་ཕྱག་གཉིས་པ། ཞབས་གཉིས་རྡོ་རྗེ་སྐྱིལ་ཀྲུང་གིས་བཞུགས་པ།
ཕྱག་གཉིས་རྡོ་རྗེ་དང་དྲིལ་བུ་འཛིན་པ། མཚན་དང་དཔེ་བྱད་ཀྱིས་སྤྲས་པ། རལ་པའི་ཐོར་ཅོག་ཅན། དར་དང་རིན་པོ་ཆེའི་རྒྱན་གྱིས་བརྒྱན་པར་བསྐྱེད། དེ་བཞིན་དུ་རྡོ་རྗེ་སེམས་དཔའ་ཡིན་ན་ཡང་བླ་མེད་ཀྱི་སྐབས་སུ་ཡུམ་དང་བཅས་པ། རྣལ་འབྱོར་རྒྱུད་མན་ཆད་དུ་ཡུམ་མེད་པ་སྟེ། གསུམ་པོ་འདི་རྒྱུད་སྡེ་བཞི་པོ་གང་གི་སྒོ་ནས་ཡིན་ཀྱང་དེ་ཉིད་དུ་བསྐྱེད་པས་ཆོག་གིས་བསྒྱུར་མི་དགོས་སོ། ། བླ་མ་བརྒྱུད་པའི་སྐུ་འདྲ་ཡིན་ན་དེ་ཉིད་དུ་བསྐྱེད་པས་མི་ཆོག་གིས། རྡོ་རྗེ་འཆང་ངམ་རྡོ་རྗེ་སེམས་དཔར་བསྐྱེད་དགོས་ལ། དེ་ཡང་སྐུ་འདྲ་དུ་ཡོད་ཀྱི་གྲངས་དང་མཉམ་པར་བསྐྱེད་དགོས་པས།
བླ་མའི་སྐུ་འདྲ་ཉི་ཤུ་རྩ་གཅིག་ལྟ་བུ་ཡིན་ན་དུས་གཅིག་ཏུ་བསྐྱེད་ལ་རྡོ་རྗེ་སེམས་དཔའ་དང་སྐུ་ཉི་ཤུ་རྩ་གཅིག་ཏུ་གྱུར། ཞེས་སོ། ། གཞན་ཡང་རྟེན་ངོ་མི་ཤེས་པ་ཐམས་ཅད་ནི་གྲངས་དུ་ཡོད་ཀྱི་རྡོ་རྗེ་འཆང་ངམ། རྡོ་རྗེ་སེམས་དཔར་བསྐྱེད་དགོས་སོ། ། མཆོད་རྟེན་ཡིན་ན་སེང་གེའི་ཁྲི་སྣ་ཚོགས་པདྨ་དང་ཟླ་བའི་དཀྱིལ་འཁོར་གྱི་སྟེང་དུ། བྷྲུྃ་ལས་འཁོར་ལོ་བྷྲུྃ་གྱིས་མཚན་པ་ལས་འོད་ཟེར་འཕྲོས་འདུས་ཡོངས་སུ་གྱུར་པ་ལས་བཅོམ་ལྡན་འདས་རྣམ་པར་སྣང་མཛད་སྐུ་མདོག་དཀར་པོ་ཞལ་གཅིག་ཕྱག་གཉིས་པ་བྱང་ཆུབ་མཆོག་གི་ཕྱག་རྒྱ་མཛད་པའི་རྩེ་མོར་ཆོས་ཀྱི་འཁོར་ལོ་ཞབས་རྡོ་རྗེ་སྐྱིལ་ཀྲུང་གིས་བཞུགས་པ། རལ་པའི་ཐོར་ཅོག་ཅན་རིན་པོ་ཆེའི་རྒྱན་གྱིས་བརྒྱན་པ། དར་ལའི་སྟོད་གཡོགས་དང་སྨད་གཡོགས་ཅན། དེ་ཞུ་བ་ལས་བྱུང་བའི་མཆོད་རྟེན་གྱི་རྣམ་པ་ཇི་ལྟ་བ་བཞིན་དུ་མཛད་ལ། དེའང་རྣམ་རྒྱལ་མཆོད་རྟེན་ལྟ་བུ་ཡིན་ན།
རིན་པོ་ཆེའི་ཁྲིའི་སྟེང་དུ་པདྨ་དང་ཟླ་བའི་དཀྱིལ་འཁོར་གྱི་སྟེང་དུ་ཁྲི་ཟླུམ་པོ་བང་རིམ་གསུམ་པ། དེའི་སྟེང་དུ་བུམ་རྟེན་དང་བཅས་པའི་བུམ་པ་ཟླུམ་པོ་སྒོ་དང་བཅས་པ། དེའི་སྟེང་དུ་གདུགས་རིམ་པ་བཅུ་གསུམ་ཆར་ཁེབས་ཏོག་དང་བཅས་པ། དར་གྱི་ལྡ་ལྡི་དང་། མེ་ཏོག་གི་ཕྲེང་བ་ལ་སོགས་པས་མཛེས་པར་བྱས་པའི་བུམ་པའི་ནང་དུ། དབུས་སུ་སེང་གེའི་ཁྲི། ཤར་དུ་གླང་པོ་ཆེའི་ཁྲི། ལྷོར་རྟའི། ནུབ་དུ་རྨ་བྱའི། བྱང་དུ་མཁའ་ལྡིང་གི་ཁྲི་རྣམས་ཀྱི་སྟེང་དུ་རིགས་ལྔ་ཆོ་ག་གསུམ་ལས་བསྐྱེད།
གཙུག་ལག་ཁང་ཡིན་ན། གོང་དུ་སྨོས་པ་བཞིན་དུ་རྣམ་སྣང་དུ་བསྐྱེད། དེ་ཉིད་ཞུ་བ་ལས་བྱུང་བའི་དེ་བཞིན་གཤེགས་པའི་རྟེན་བཞུགས་པའི་གནས་གཙུག་ལག་ཁང་གྲུ་བཞི་སྒོ་བཞི་དང་བཅས་པ། བ་དན་དང་། རྒྱལ་མཚན་དང་། འཕན་དང་། སྐར་ཁུང་ལ་སོགས་པས་བརྒྱན་པའི་གཙུག་ལག་ཁང་ཇི་ལྟ་བ་བཞིན་གྱུར། དེའི་དབུས་དང་ཕྱོགས་རྣམས་སུ་གོང་དུ་སྨོས་པ་བཞིན་དུ་རིགས་ལྔ་བསྐྱེད།

དེའི་དབང་ལྡན་གྱི་མཚམས་སུ་རྡོ་རྗེ་ནག་པོ་ཆེན་པོ་ལ་སོགས་པའི་དམ་པ་ཆོས་སྐྱོང་བའི་སྲུང་མ་དང་། མེ་མཚམས་སུ་རྒྱལ་པོ་ཆེན་པོ་རྣམ་ཐོས་སྲས་དང་། ཛམྦྷ་ལ་དང་། ལྷ་མོ་ནོར་རྒྱུན་མ་ལ་སོགས་པ་ནོར་ལྷའི་ཚོགས་རྣམས་དང་། གཞན་ཡང་དེ་དག་གི་མཐའ་བསྐོར་དུ་ལྷ་དང་། དྲང་སྲོང་དང་། སངས་རྒྱས་བྱང་སེམས་བསམ་གྱི་མི་ཁྱབ་པས་གང་བར་གྱུར། ཞེས་སོ། ། ཁང་བཟང་ལྟ་བུ་ཡིན་ན། དེ་བཞིན་དུ་དང་པོ་རྣམ་སྣང་དུ་བསྐྱེད། དེ་ཞུ་བ་ལས་ཁང་བཟང་གི་རྣམ་པ་ཇི་ལྟ་བ་བཞིན་བསྐྱེད།
སྒྲུབ་མཆོད་ཡོ་ག་མན་ཆད་ཀྱི་ཡིན་ན། གསུང་རབ་པོ་སྟི་རྣམས་ནི། རྨ་བྱའི་ཁྲི་སྣ་ཚོགས་པདྨ་དང་ཟླ་བའི་དཀྱིལ་འཁོར་གྱི་སྟེང་དུ་ཧྲཱིཿལས་པདྨ་འདབ་མ་བཅུ་དྲུག་པ་ཧྲཱིཿས་མཚན་པ་ལས་འོད་འཕྲོས་འདུས་ཡོངས་སུ་གྱུར་པ་ལས་བཅོམ་ལྡན་འདས་འོད་དཔག་མེད་སྐུ་མདོག་དམར་པོ་ཞལ་གཅིག་ཕྱག་གཉིས་པ། ཞབས་གཉིས་རྡོ་རྗེའི་སྐྱིལ་ཀྲུང་གིས་བཞུགས་པ། ཕྱག་གཉིས་མཉམ་གཞག་གི་ཕྱག་རྒྱ་མཛད་པའི་སྟེང་དུ་པདྨ་འདབ་མ་བཅུ་དྲུག་པ་འཛིན་པ། རལ་པའི་ཐོར་ཅོག་ཅན། མཚན་དང་དཔེ་བྱད་ཀྱིས་སྤྲས་ཤིང་། དར་དང་རིན་པོ་ཆེའི་རྒྱན་གྱིས་བརྒྱན་པ་སོགས་སུ་བསྐྱེད་དོ། ། བྲིས་སྐུ་ཞིང་ཁམས་མ་ལྟ་བུ་ཡིན་ན། གཙོ་བོ་ངོ་ཤེས་པ་རྣམས་དེ་དང་དེར་བསྐྱེད།
འཁོར་གྱི་ལྷ་ཐམས་ཅད་ཀྱི་བསྐྱེད་ཆོག་ཚངས་མར་ཤེས་པ་དཀའ་བས། དེ་ཐམས་ཅད་གྲངས་དུ་ཡོད་ཀྱི་ངེས་ཤེས་བྱས་ལ་གྲངས་མཉམ་གྱི་རྡོ་རྗེ་སེམས་དཔར་བསྐྱེད། ལོགས་བྲིས་ཀྱི་བར་དུ་བཀོད་པའི་ཆུ་དང་། ཤིང་དང་། བྱ་དང་། སྤྲིན་ལ་སོགས་པ་རྣམས་ནི་རྣམ་སྣང་དུ་བསྐྱེད། རྟ་བབས་དང་། རྡོ་ར་དང་། ལྗོན་ཤིང་དང་། ཆུ་མིག་དང་།
ཁྲོན་པ་ལ་སོགས་པ་རྣམ་སྣང་དུ་བསྐྱེད་ཅེས་འབྱུང་བ་ཡང་། གཙུག་ལག་ཁང་གི་མཐའ་བསྐོར་དུ་དེ་དག་མཛེས་བྱེད་དུ་བཀོད་པའི་རྟ་བབས་ལ་སོགས་པ་ལ་ཟེར་བ་ཡིན་གྱི། རྒྱལ་པོའི་ལྡུམ་རར་བྱུང་བའི་ཆུ་མིག་དང་། ཁྲོན་པ་སོགས་ལ་ནི་འདིར་བཤད་པའི་རབ་གནས་ཀྱི་ཆོ་ག་འདི་དག་བྱེད་མི་དགོས་ཀྱི། ཀྲྀ་ཡ་སཾ་ཀྲ་ཧ་ནས་བཤད་པའི་རབ་གནས་ཀྱི་ཆོ་ག་ཆུང་ཆུང་དེས་ཆོག་གོ ། དེ་ཉིད་བུ་རིན་པོ་ཆེས་རབ་གནས་སུ་བཀོད་དེ། ཕྱག་མཚན་རྣམས་ནི་མི་བསྐྱོད་པར་བསྐྱེད། རྒྱུད་སྡེ་བཞི་པོ་གང་གི་སྒོ་ནས་རབ་གནས་བྱེད་ཀྱང་། མཆོད་རྟེན། ལྷ་ཁང་།
ཁང་བཟང་རྣམས་ལ་དང་པོར་ཡོ་ག་ནས་བཤད་པའི་རྣམ་སྣང་དུ་བསྐྱེད། ཕྱིས་བུམ་པ་སོགས་ཀྱི་ནང་དུའང་ཡོ་ག་ནས་བཤད་པའི་རིགས་ལྔ་དེ་ཀ་བསྐྱེད་དགོས་ལ། གཞན་གསུང་རབ་འོད་དཔག་མེད་དུ་བསྐྱེད་པ་དང་། ཕྱག་མཚན་མི་བསྐྱོད་པ་སོགས་རིགས་ལྔའི་བསྐྱེད་ཆོག་གཞན་དགོས་པ་རྣམས་ནི་རྣལ་འབྱོར་ཆེན་པོ་ཡན་ལ་སྒྲུབ་ཐབས་གང་གི་སྒོ་ནས་བྱེད་པ་དེའི་རིགས་ལྔ་བསྐྱེད་དགོས་པས། ཀྱཻ་རྡོ་རྗེའི་སྒོ་ནས་བྱེད་ན། ཀྱཻ་རྡོ་རྗེ་རིགས་ལྔ་གུར་ནས་འབྱུང་བ་བཞིན་དང་། གསང་འདུས་ལ་གསང་འདུས་རིགས་ལྔ་དང་། གཤེད་དམར་ལ་གཤེད་མར་རིགས་ལྔ་དང་། བདེ་མཆོག་ལ་འཁོར་ལོ་བསྒྱུར་དྲུག་ལྟ་བུར་བསྐྱེད་དགོས་སོ། ། མཧཱ་མ་ཡ་ལྟ་བུ་རིགས་ལྔ་དངོས་སུ་མེད་པ་རྣམས་ལ་ནི་ཡོ་ག་ནས་བཤད་པའི་རིགས་ལྔ་བསྐྱེད་པས་ཆོག་གོ །
ནོར་རྒྱུན་མན་ཆད་ལ་རིགས་ལྔ་བསྐྱེད་དགོས་པ་ཐམས་ཅད་ལ་ཡོ་ག་ནས་བཤད་པའི་རིགས་ལྔ་དེ་ཉིད་བསྐྱེད་པས་ཆོག་གོ ། དཀྱིལ་འཁོར་ཡིན་ན། དུར་ཁྲོད་ཡོད་པ་རྣམས་ཀྱི་གཞལ་ཡས་ཁང་ཕྱོགས་གཅིག་ཏུ་བསྐྱེད། དང་པོ་ལྟར་ན། སྟོང་པར་སྦྱངས། སྟོང་པའི་ངང་ལས་པྃ་ལས་པདྨ་དང་རྃ་ལས་ཉི་མའི་དཀྱིལ་འཁོར་གྱི་སྟེང་དུ། ཧཱུྃ་ཞུ་བ་ལས་སྣ་ཚོགས་རྡོ་རྗེ་ཤར་དཀར། ལྷོ་སེར། ནུབ་དམར། བྱང་ལྗང་།
ལྟེ་བ་མཐིང་ནག་ལ་ཧཱུྃ་གིས་མཚན་པ། དེ་ལས་འོད་ཟེར་འཕྲོས་པས་འོག་རྡོའི་ས་གཞི་འཁོར་ཡུག་ཐམས་ཅད་རྡོ་རྗེའི་ར་བ། སྟེང་ཐམས་ཅད་རྡོ་རྗེའི་གུར། ཕྱི་རོལ་ཐམས་ཅད་ཡེ་ཤེས་ཀྱི་མེ་རབ་ཏུ་འབར་བས་གང་བའི་སྲུང་བའི་འཁོར་ལོ་ཡངས་ཤིང་རྒྱ་ཆེ་བའི་དབུས་སུ། ཨེ་ལས་ཆོས་འབྱུང་གྲུ་གསུམ་པའི་དབུས་སུ་བྷྲུྃ་ལས་རིན་པོ་ཆེ་སྣ་ཚོགས་ལས་གྲུབ་པའི་གཞལ་ཡས་ཁང་པ་གྲུ་བཞི་སྒོ་བཞི་རྟ་བབས་བཞིས་སྤྲས་ཤིང་རྒྱན་ཐམས་ཅད་ཀྱིས་བརྒྱན་པ། མཚན་ཉིད་ཐམས་ཅད་ཡོངས་སུ་རྫོགས་པའི་ཕྱིར་དུ་དུར་ཁྲོད་ཆེན་པོ་བརྒྱད་ཀྱིས་བསྐོར་བའི་ལྷ་སྣམ་ཤར་དཀར། ལྷོ་སེར། ནུབ་དམར། བྱང་ལྗང་། དབུས་སྔོ་བ་དང་བཅས་པའི་དཀྱིལ་འཁོར་ཉི་ཤུ་རྩ་གཅིག་ཏུ་གྱུར།
ཅེས་སོགས་གྲངས་ཇི་ལྟ་བ་བཞིན་དུ་བསྐྱེད། ལྷ་སྣམ་སྦྲགས་མ་ཡོད་པ་རྣམས་དེ་བཞིན་དུ་ཕྱོགས་གཅིག་ཏུ་བསྐྱེད་དོ། ། དེ་བཞིན་དུ་དུར་ཁྲོད་ཡོད་པ་རྣམས་ཀྱང་ཕྱོགས་གཅིག་ཏུ་བསྐྱེད་དོ། ། ལྷ་བསྐྱེད་པ་དང་། དེ་རྣམས་ཀྱི་དང་པོར། གཉིས་པར། གསུམ་པར་ཞེས་སོགས་སྦྱར་ཏེ། ཀྱཻ་རྡོར་ལྟ་བུ་དང་པོར་ཡོད་པ་ཡིན་ན་དེ་རྣམས་ཀྱི་དང་པོའི་ནང་དུ། སྣ་ཚོགས་པདྨ་འདབ་མ་བརྒྱད་པའི་ལྟེ་བར། ཞེས་སོགས་ནས་གདོང་གྱེན་དུ་ཕྱོགས་པའི་གདན་གྱི་བར་དང་།
གདན་རྣམས་ཀྱི་སྟེང་དུ་དབུས་སུ་ཧཱུྃ་ལས་བཅོམ་ལྡན་འདས་ཀྱཻ་རྡོ་རྗེ་ཞེས་པ་ནས། གྃ་ལས་གཽ་རི་དང་ནས། ཌྃ་ལས་གཡུང་མོའི་བར་དུ་ཞེས་པ་ས་བོན་ལས་བསྐྱེད་པའམ། ཡང་ན་ཆོ་ག་གསུམ་ལས་བསྐྱེད་དོ། ། དེ་བཞིན་དུ་སྦྱར་ཏེ་གཞན་ཐམས་ཅད་ལའང་ས་བོན་ཆོ་ག་གསུམ་བསྐྱེད་གང་རུང་བྱའི། སྐད་ཅིག་གིས་བསྐྱེད་པ་མི་རུང་ངོ་། ། ཡོ་གའི་དཀྱིལ་འཁོར་ཡིན་ན། ཧཱུྃ་ཡྃ་ཧཱུྃ་ལས་རླུང་གི་དཀྱིལ་འཁོར་བསྐྱེད་པ་ནས་བཟུངས་ཏེ། གཞལ་ཡས་ཁང་དཀྱིལ་ཆོག་རྣམས་ལས་འབྱུང་བའི་ཚིག་རིགས་ཇི་ལྟ་བ་བཞིན་བསྐྱེད། དེའི་ནང་དུ་དབུས་སུ་སེང་གེའི་ཁྲི།
ཞེས་སོགས་ཀྱི་རིགས་ལྔའི་གདན་དང་། ལྷའི་གནས་རྣམས་སུ་པདྨ་དང་ཟླ་བའི་དཀྱིལ་འཁོར་རེ་རེ། དབུས་ཀྱི་གདན་གྱི་སྟེང་དུ། ཨོཾ་སརྦ་བིད་སརྦ་ཨ་ཝ་ར་ཎ་བི་ཤྭ་རྡྷ་ན་ཡ་ཧ་ན་ཧཱུྃ་ཕཊ྄། ཡོངས་སུ་གྱུར་པ་ལས་ཀུན་རིག་དང་། ཤར་དུ་ཨོཾ་སརྦ་བིད་ཧཱུྃ་ཡོངས་སུ་གྱུར་པ་ལས་སྦྱོང་བའི་རྒྱལ་པོ་བསྐྱེད་པ་ནས། གཞན་ལའང་སྦྱར་ཏེ་ཤེས་པར་བྱའོ། ། སྦྱོང་རྒྱུད་དཀྱིལ་འཁོར་བཅུ་གཉིས་ཀྱི་འཇིག་རྟེན་པའི་དཀྱིལ་འཁོར་རྣམས་ལ་གཙོ་བོ་དེ་ཉིད་དང་། འཁོར་རྣམས་རྡོ་རྗེ་སེམས་དཔར་བསྐྱེད། དེས་མཚོན་ནས་དཔལ་མགོན་བདུན་ཅུ་རྩ་གཉིས་སོགས་དཀྱིལ་འཁོར་གྱི་མཐར་འཇིག་རྟེན་པ་བཀོད་པ་རྣམས་དང་།
དཀྱིལ་འཁོར་གྱི་མཐར་ལྷ་མགྲོན་ངོ་མི་ཤེས་པ་ཡོད་ནའང་གྲངས་དུ་ཡོད་ཀྱི་རྡོ་རྗེ་སེམས་དཔར་བསྐྱེད། འཇིག་རྟེན་པའི་རིགས་ཀྱི་ཁྲོ་བོ་ལྟ་བུ་ཡིན་ན་ཕྱག་ན་རྡོ་རྗེ་བསྐྱེད་པས་ཀྱང་རུང་ངོ་། ། ཡོ་ག་དང་། བླ་མེད། བྱ་སྤྱོད་གང་ཡིན་ཀྱང་བསྐྱེད་ཆོག་མི་ཤེས་ན། རྡོ་རྗེ་སེམས་དཔར་བསྐྱེད་པ་ལས་འོས་མ་ཤེས་སོ། ། དུར་ཁྲོད་ལ་གནས་པ་རྣམས་ཀྱང་རྡོ་རྗེ་སེམས་དཔར་བསྐྱེད། གཞན་ཡང་དཀྱིལ་འཁོར་གྱི་མཐའ་བསྐོར་དུ་བྲིས་པའི་ལྷ་མགྲོན་གང་ཡིན་ཀྱང་རུང་སྟེ། ཆོས་སྐྱོང་གི་སྐུ་རྡོ་རྗེ་ནག་པོ་ཆེན་པོ་ཡིན་ན་དེ་ཉིད་དུ་བསྐྱེད། ཆོས་སྐྱོང་གི་འཁོར་དུ་མོན་ཆུང་པུ་ཏྲ་ལྟ་བུ་དང་།
ཕྱོགས་སྐྱོང་བཅུ་དང་ལྷ་ཆེན་བརྒྱད་ལ་སོགས་པའི་འཇིག་རྟེན་པ་རྣམས་ནི་འཇིག་རྟེན་པ་རང་ཀར་བསྐྱེད་ནས་ཡེ་ཤེས་པ་འཇུག་དུ་མི་རུང་གི ཁོང་རང་གི་ཡེ་ཤེས་པ་བཅུག་པས་ཀྱང་རབ་གནས་སུ་མི་འགྲོ་བས་རྡོ་རྗེ་སེམས་དཔར་བསྐྱེད་དོ། ། ཡོན་བདག་ཕོ་མོ་དང་། འཇིག་རྟེན་པའི་གཞི་བདག་དང་། སྲིད་པ་འཁོར་ལོ་དང་། ཟམ་པ་དང་། ཆུ་བསྐོར་ལྟ་བུ་སོགས་ལྷར་བསྐྱེད་མི་དགོས་སོ། ། བཀྲ་ཤིས་བརྗོད་པས་ཆོག འཇིག་རྟེན་པའི་གཞི་བདག་རྩུབ་པོ་རྣམས་ལྷ་ཁང་གི་ནང་དུ་མི་འབྲི་བ་བྱུང་ན་བཟང་ངོ་། ། བུ་རིན་པོ་ཆེས།
གཙུག་ལག་ཁང་དང་། མཆོད་རྟེན་དང་པོར་རྣམ་སྣང་དུ་བསྐྱེད་ནས་ཞལ་བསྒྱུར་བའི་དུས་སུ་མཆོད་རྟེན་དང་གཙུག་ལག་ཁང་དུ་བསྒྱུར་བར་མཛད། དེང་སང་གི་ལག་ལེན་པ་རྣམས་ཕལ་ཆེ་བས་ཀྱང་དེ་བཞིན་དུ་བྱེད་པ་ནི་མི་འཐད་དེ། འདིར་རྣམ་སྣང་དུ་བསྐྱེད་ནས་དེ་ཞུ་བ་ལས་བྱུང་བའི་མཆོད་རྟེན་དང་གཙུག་ལག་ཁང་དུ་བསྐྱེད། དེའི་ནང་དུ་རིགས་ལྔ་དང་དགེ་འདུན་གྱི་སྡེ་ལ་སོགས་པ་འཕེལ་བའི་ཕྱིར་ནོར་ལྷའི་ཚོགས་དང་། ཚེ་འཕེལ་བའི་ཕྱིར་ཚེའི་ལྷ་དང་། རྡོ་རྗེ་ནག་པོ་ཆེན་པོ་ལ་སོགས་པ་གཙུག་ལག་ཁང་སོགས་གང་ལ་གཏད་པའི་སྲུང་མ་རྣམས་ཀྱང་བསྐྱེད་ནས། དེ་དག་གི་ཡེ་ཤེས་པ་རྣམས་ཀྱང་བཅུག་དགོས་པ་ཡིན་གྱི། འདི་རྣམ་སྣང་དུ་བསྐྱེད་ནས་རྟེན་ཞལ་བསྒྱུར་གྱི་དུས་སུ་ཁང་སྟོང་དུ་བསྒྱུར་བས་རབ་གནས་ཀྱི་དགོས་པ་མི་འགྲུབ་པའི་ཕྱིར་རོ། ། སྲུང་མའང་འཇིག་རྟེན་ལས་འདས་པ་གཅིག་ལ་གཏད་དགོས་པ་ཡིན་གྱི།
འཇིག་རྟེན་པའི་འདྲེ་འགོང་ལ་གཏོད་པ་ནི་ཤིན་ཏུ་ཡང་མི་རུང་ངོ་། ། རིན་པོ་ཆེ་པས་ཡོ་གའི་རབ་གནས་སུ་རྟེན་ངོ་ཤེས་པ་རྣམས་རང་རང་གི་གདན་གྱི་སྟེང་དུ་དེ་བཞིན་གཤེགས་པ་ཡིན་ན་མངོན་བྱང་ལྔ་དང་། སེམས་དཔའ་རྣམས་ཆོ་ག་ལྔ་ལས་བསྐྱེད། ཞེས་གསུངས་པའི་དོན་མི་འཐད་དེ། རྡོར་དབྱིངས་ཀྱི་གཙོ་བོ་མངོན་བྱང་ལྔའི་བསྒོམ་ཚུལ་དེ་ལྟ་བུ་ནི་ཤིན་ཏུ་དཀའ་ཞིང་། ཡུན་རིང་པོར་འགོར་བ་དང་། ཐོབ་ཐང་ལ་ཡོད་ན་དཀའ་ལས་ཆེ་ཡང་བྱེད་དགོས་ཀྱང་། སློབ་དཔོན་རབ་འབྱོར་རྐྱང་ས་བོན་དང་། ཆོ་ག་གསུམ་བསྐྱེད་གང་རུང་བྱེད་པར་བཤད་ཀྱིས་མངོན་བྱང་ལྔ་ལས་བསྐྱེད་པར་མ་བཤད་པའི་ཕྱིར་རོ། ། གཉིས་པ་ཡེ་ཤེས་པ་སྤྱན་དྲངས་བ་ནི།
རང་གི་སྙིང་ཁའི་ས་བོན་གྱི་འོད་ཟེར་གྱིས་སྤྱན་དྲངས་བར་མོས་ལ། སངས་རྒྱས་ཀྱི་སྐུ་ལྟ་བུ་ཡིན་ན། ཤཱཀྱ་མུ་ནེ་ས་པ་རི་ཝཱ་ར། ཨོཾ་བཛྲ་ས་མཱ་ཛཿ ཞེས་པ་དང་གསུང་རབ་ལྟ་བུ་ཡིན་ན། ཨ་མྲྀ་ཏོ་བྷ་ཝ་ས་པ་རི་ཝ་ར་ཞེས་པ་ནས། མཆོད་རྟེན་ཡིན་ན། དེ་བཞིན་གཤེགས་པ་རིགས་ལྔ་ལ་སངས་རྒྱས་བྱང་སེམས་དཔག་ཏུ་མེད་པས་བསྐོར་བ་ཨོཾ་བཛྲ་ས་མཱ་ཛཿ ཞེས་བརྗོད་དེ་སློབ་དཔོན་དཔོན་སློབ་ཐམས་ཅད་ལངས་ཏེ། ཐམས་ཅད་ཀྱིས་སྤོས་དང་བཅས་ཏེ་རྡོ་རྗེ་དྲིལ་བུ་འཛིན་པས།
མ་ལུས་སེམས་ཅན་ཀུན་གྱི་མགོན་གྱུར་ཅིང་། ། ཞེས་པ་ནས། མཆོག་རྣམས་ལེགས་པར་སྩལ་དུ་གསོལ། ། ཞེས་པའི་བར་བརྗོད་ཅིང་ཚིགས་བཅད་རེ་རེའི་མཇུག་ཏུ་དྲིལ་བུ་བཅད་བཏུབས་སུ་དཀྲོལ་ལོ། ། དེ་ལ། མ་ལུས་སེམས་ཅན་ཀུན་གྱི་སོགས་ཚིགས་བཅད་དང་པོ་གསུམ་པོ་ནི་མ་ག་ཏ་བཟང་མོའི་རྟོགས་བརྗོད་ན་ཡོད་ཞེས་བླ་མ་མང་པོ་གསུང་ཡང་། དེ་ན་མི་སྣང་ཞིང་། མ་ལུས་སེམས་ཅན་སོགས་ཚིགས་བཅད་འདི་རིན་ཆེན་འབར་བའི་སྦྱིན་སྲེག་སྐབས་སོགས་རྒྱ་གཞུང་འགའ་རེ་ན་འདྲ་ལ་འདྲ་མིན་སྣང་ངོ་། ། བཅོམ་ལྡན་བསྐལ་པ་གྲངས་མེད་དུ་མ་སོགས་ཚིགས་བཅད་གཉིས་ནི་རྒྱུད་ཚིག་ཡིན་ནམ། བསྟན་བཅོས་གཅིག་ནས་དྲངས་སམ།
བོད་སྔ་རབས་པ་རྣམས་ཀྱིས་བརྩམས་པ་ཡིན་ནམ། གང་ལྟར་ནའང་བོད་ན་བཞུགས་པའི་རྒྱུད་རྒྱ་གཞུང་རྣམས་ན་མི་སྣང་ངོ་། ། ཆོས་རྣམས་ཀུན་གྱི་དབང་ཕྱུག་གཙོ། ། ཞེས་སོགས་མན་ནི་གྲུབ་ཆེན་ཀུན་སྙིང་གི་རབ་གནས་ཀྱི་ཆོ་གར་བཤད་དོ། ། ཡེ་ཤེས་པའི་ཕྱིར་འབྲང་གི་བགེགས་བསྐྲད་པ་ནི། གསང་འདུས་ཀྱི་རབ་གནས་ལྟར་ན། རྟེན་གྱི་ཕྱོགས་ལ་གུ་གུལ་གྱིས་བདུག་པ་སོགས་བྱས་པས་རྟེན་ལ་ཡེ་ཤེས་པ་འཇུག་པ་ལ་བར་དུ་གཅོད་པར་བྱེད་པའི་བགེགས་དང་ལོག་འདྲེན་ཐམས་ཅད་ཕྱིར་བྲོས་པར་བསམ་མོ། ། དེ་ནས་བྱོན་ལེགས་བྱ་བ། མཆོད་ཡོན་དབུལ་བ། ཁྲུས་གསོལ་བ།
གདན་དབུལ་བ་རྣམས་བྱ་ཞིང་གྲུབ་ན། ལྷ་ལ་སོགས་པ་དྲི་ཡི་རྫས། ། ཞེས་སོགས་ཀྱི་ཚིགས་བཅད་དང་། མ་གྲུབ་ན། སྔགས་ཙམ་གྱིས་རོལ་མོའི་བར་དུ་ཕུལ་ཞིང་སྣ་ཚོགས་རོལ་མོ་བྱའོ། ། ག་ག་ན་ས་མ་ཡ་པཱུ་ཛ་ཨཱཿཧཱུྃ་ཞེས་པ་ལ། ག་ག་ནི་ནམ་མཁའ། ས་མ་ཡེ་ནི་མཉམ་པ། པཱུ་ཛ་ནི་མཆོད་པའོ། ། ཁྲུས་གསོལ་བའི་སྐབས་སུ་སློབ་དཔོན་གྱིས་རྣམ་རྒྱལ་གྱི་བུམ་པའི་ཆུ་ཀུ་ཤས་བླངས་ལ་གཏོར་རོ། །
དེ་ནས་ཡེ་ཤེས་པ་རྣམས་ཨོཾ་བཛྲ་གཽ་རཱི་ཨ་ཀརྵ་ཡ་ཛཿཞེས་སོགས་སམ། ཨོཾ་བཛྲ་ཨཾ་ཀུ་ཤ་ཛཿ ཞེས་སོགས་ཀྱིས་དགུག་གཞུག་བྱ་སྟེ། དེ་ཡང་དམ་ཚིག་པ་དེ་རེ་རེའི་སྟེང་ན་དེའི་ཡེ་ཤེས་པ་བསམ་གྱིས་མི་ཁྱབ་པ་དམིགས་ལ་དམ་ཚིག་པ་ལ་སིབ་སིབ་ཐིམ་པར་བསམ་ལ། ཛཿཧཱུྃ་བཾ་ཧོཿ ཞེས་པ་རྟེན་གྱི་གྲངས་དང་མཉམ་པ་བརྗོད་ཅིང་། རྟེན་གྱི་ནང་ཐམས་ཅད་ཡེ་ཤེས་པའི་ཚོགས་ཀྱིས་གང་བར་བསམ་མོ། ། དེ་ལྟར་བྱས་པས་སྐུ་གཟུགས་ཀྱི་ནང་ཐམས་ཅད་ཏིལ་གྱིས་གང་བ་བཞིན་དུ། སངས་རྒྱས་དང་བྱང་ཆུབ་སེམས་དཔའི་ཚོགས་ཀྱིས་གང་བར་བསམ། ཡང་སྙིང་ཁའི་ས་བོན་གྱི་འོད་ཟེར་གྱིས་ཕྱོགས་བཅུའི་སངས་རྒྱས་དང་བྱང་ཆུབ་སེམས་དཔའ་བསམ་གྱིས་མི་ཁྱབ་པ་སྤྱན་དྲངས་ལ།
ཇི་ལྟར་སངས་རྒྱས་ཐམས་ཅད་ནི། ། ཞེས་སོགས་ཀྱི་ཚིགས་བཅད་རྣམས་ལན་དང་པོ་བརྗོད་ཅིང་། སྔར་བཞིན་དུ་དགུག་གཞུག་བྱ། ལན་གཉིས་པ་དང་། གསུམ་པ་ལ་ཡང་སྔར་བཞིན་དུ་དགུག་གཞུག་བྱའོ། ། ཚིག་འདི་རྣམས་རཏྣ་རཀྵི་ཏས་སྡོམ་འབྱུང་འགྲེལ་པར། རྟེན་དམ་ཚིག་པ་ལ་ཡེ་ཤེས་པ་བསྟིམ་ནས། རྟེན་བརྟན་བྱེད་དུ་བཤད་ཅིང་། འདིར་རབ་གནས་ཀྱི་རྒྱུད་དུ། རྟེན་ལ་ཡེ་ཤེས་པ་རྣམས་བཞུགས་པར་གསོལ་བ་བཏབ་པའི་ཚིག་ཏུ་བཤད་དོ། །
རྒྱས་བཏབ་ལ། བྱ་བ་དང་། སྤྱོད་པའི་རྒྱུད་ཀྱི་བསྒྲུབ་མཆོད་ཀྱི་སྒོ་ནས་རབ་གནས་བྱེད་པ་ཡིན་ན། རིགས་གསུམ་སྤྱིའི་ཕྱག་རྒྱ་བསྟན་ཏེ། རབ་ཏུ་གནས་བྱའི་རྟེན་དེ་མི་བསྐྱོད་པ་ལ་སོགས་པ་རྡོ་རྗེའི་རིགས་ཡིན་ན། རྡོ་རྗེ་རྩེ་ལྔ་པའི་ཕྱག་རྒྱ་དང་། ས་མ་ཡ་སཏྭཾ། ས་མ་ཡ་ཧོ། ཞེས་བརྗོད། གསུང་རབ་ལྟ་བུ་འོད་དཔག་མེད་དུ་བསྐྱེད་པ་ལ་སོགས་པ་པདྨའི་རིགས་ཡིན་ན།
པདྨའི་ཕྱག་རྒྱ་དང་། གོང་གི་སྔགས་དེ་ཉིད་དང་། རྣམ་པར་སྣང་མཛད་ལ་སོགས་པ་དེ་བཞིན་གཤེགས་པའི་རིགས་རྣམས་ལ་གཙུག་ཏོར་གྱི་ཕྱག་རྒྱ་བསྟན་ལ་སྔགས་དེ་ཉིད་བརྗོད་ཅིང་། ཐུགས་ཀར་འཁོར་ལོ་བསྒོམ་པ་ཞེས་སོགས་བྱའོ། ། ལུགས་འདི་ལ་རིགས་ལྔ་ཆར་བསྐྱེད་པ་ཡོད་ཀྱང་། སྐུ་གསུང་ཐུགས་ཀྱི་རིགས་གསུམ་དུ་འདུས་པའི་ཕྱིར་རོ། ། འདི་དག་ནི་བྱ་སྤྱོད་རང་རྐང་པའི་དབང་དུ་བྱས་པ་ཡིན་ལ། གྲུབ་ཆེན་ཛེ་ཏ་རིའི་ཚེ་དཔག་མེད་ལྷ་དགུ་ལྟ་བུ། རྣལ་འབྱོར་ཆེན་པོའི་རྒྱས་བཀབ་པའི་བྱ་སྤྱོད་ཡིན་ན། རབ་ཏུ་གནས་བྱའི་ལྷ་ཐམས་ཅད་ཀྱི་གནས་གསུམ་དུ་དཔྲལ་བར་འཁོར་ལོ།
མགྲིན་པར་པདྨ། ཐུགས་ཁར་རྡོ་རྗེ་བསྒོམ་ལ། ལྷ་རེ་རེ་ལའང་ཕྱག་རྒྱ་གསུམ་ཀ་བསྟན་དགོས་ཏེ། འདི་ལྟ་བུ་ནི་རྣལ་འབྱོར་ཆེན་པོ་ལྟར་ན། སྐུ་གསུང་ཐུགས་བྱིན་གྱིས་བརླབས་པའི་དོད་ཡིན་པའི་ཕྱིར་རོ། ། རྣལ་འབྱོར་རྒྱུད་ཀྱི་བསྒྲུབ་མཆོད་ཀྱི་སྒོ་ནས་རབ་གནས་བྱས་པ་ཡིན་ན་ཕྱག་རྒྱ་བཞིས་རྒྱས་གདབ། དེའང་རབ་ཏུ་གནས་བྱའི་རྟེན་ངོ་མི་ཤེས་པ་རྣམས་རྡོ་རྗེ་སེམས་དཔར་བསྐྱེད་པ་རྣམས་ལ་རྡོ་རྗེ་སེམས་དཔའི་ཕྱག་རྒྱ་བཞིས་རྒྱས་གདབ་དང་། བླ་མའི་སྐུ་འདྲ་ལ་སོགས་པ་ཡིན་ན་ཡང་དེ་ཉིད་དང་། གསུང་རབ་ཡིན་ན་འོད་དཔག་མེད་ཀྱི་ཕྱག་རྒྱ་བཞིས་རྒྱས་གདབ། མཆོད་རྟེན་དང་།
གཙུག་ལག་ཁང་དང་། ཁང་བཟང་རྣམས་རིགས་ལྔའི་ཕྱག་རྒྱ་བཞིས་རྒྱས་འདེབས་དང་། ཕྱག་མཚན་དང་རྟ་བབས་ལ་སོགས་པ་མི་བསྐྱོད་པ་དང་། རྣམ་སྣང་གི་ཕྱག་རྒྱས་རྒྱས་བཏབ་བོ། ། ཀྱཻ་རྡོར་དང་བདེ་མཆོག་སོགས་རྣལ་འབྱོར་བླ་མེད་ཀྱི་དཀྱིལ་འཁོར་དེ་ཉིད་ཀ་བསྐྱེད་པ་ཡིན་ན། གྲུབ་ཆེན་ཀུན་སྙིང་གི་ལུགས་གྱི་ཕྱག་རྒྱ་བཞིས་རྒྱས་འདེབས་སྦྱར་རྒྱུ་ཡོད་མོད། དེ་ཤེས་པར་དཀའ་ན་རྡོ་རྗེ་སེམས་དཔའ་ཕྱག་རྒྱ་བཞིས་རྒྱས་གདབ། ཡོ་གའི་དཀྱིལ་འཁོར་ཚེ་དཔག་མེད་འཆི་བདག་འཇོམས་པ་ལྟ་བུ་ཡིན་ན་ཡང་། དེ་ལ་སྦྱོང་རྒྱུད་པའི་ལུགས་ཀྱི་ཕྱག་རྒྱ་བཞིས་རྒྱས་གདབ། དེ་ཡང་ཀུན་རིག་གི་དེས་མི་འོང་སྟེ།
དེ་ལས་སྦྱར་དང་ཐུན་མོང་དུ་གསུངས་པ་ཡིན་ལ། རབ་གནས་པ་ལ་ལས་སྦྱར་མི་དགོས་སོ། ། དེས་ན་འཛིམ་པའི་ཀུན་རིག་དང་། རྩ་སྐྱ་པའི་ཀུན་རིག་ཏུ་བཤད་པ་ལྟ་བུའི་ཕྱག་རྒྱ་བཞིས་རྒྱས་འདེབས་བྱའོ། ། དེ་མི་ཤེས་ན་ལྷ་ཐམས་ཅད་ཀྱི་གནས་གསུམ་དུ་ཡི་གེ་གསུམ་བསྒོམ་ལ། ཨོཾ་ཨཱཿཧཱུྃ་བརྗོད་པས་རུང་ངོ་། ། རྣལ་འབྱོར་བླ་མེད་ཀྱི་སྒྲུབ་མཆོད་ཀྱི་སྒོ་ནས་ཡིན་ན། དཔྲལ་བར་ཨོཾ་ལས་འཁོར་ལོ་ཨོཾ་གྱིས་མཚན་པ་སོགས་དང་། གཤིན་རྗེའི་སྐོར་རྣམས་ཀྱི་སྒོ་ནས་ཡིན་ན། ལྷ་ཐམས་ཅད་ཀྱི་མིག་ཏུ་ཀྵིཾ་ཀྵིཾ་ལས་ཞེས་སོགས་སྐྱེ་མཆེད་སྐུ་གསུང་ཐུགས་སོགས་དང་།
འདིར་ཀྱཻ་རྡོ་རྗེ་རྐྱང་པའི་དབང་དུ་བྱས་ན་ལྷ་ཐམས་ཅད་ཀྱི་མིག་ཏུ་གཏི་མུག་རྡོ་རྗེ་མ་སོགས་ཀྱིས་སྐྱེ་མཆེད་དམ་སྐུ་གསུང་ཐུགས་བྱིན་གྱིས་བརླབས་སོ། ། འདིར་རིན་པོ་ཆེ་པའི་ཡོ་གའི་རབ་གནས་སུ་དབང་ལྷ་སྤྱན་དྲངས་ཏེ། དབང་བསྐུར་རིགས་བདག་གིས་རྒྱས་གདབ་མཛད་ཅིང་། ལག་ལེན་པ་ཕྱི་མ་རྣམས་ཀྱིས་ཀྱང་དེ་ལྟར་དུ་མཛད་ཀྱིན་འདུག་པས། དབང་བསྐུར་ཞིང་རིགས་བདག་གིས་རྒྱས་གདབ་པ་བྱས་ཀྱང་རུང་། ཐོབ་ཐང་ལ་ནི་མེད་དེ། རྒྱས་བཏབ་ཞེས་པའི་དོན་ནི། ཕྱག་རྒྱ་བཞིའི་རྒྱས་འདེབས་པ་ལ་སོགས་པ་སློབ་དཔོན་རབ་འབྱོར་བརྐྱང་གིས་བཤད་ཅིང་། རྣལ་འབྱོར་བླ་མེད་ཀྱི་རྒྱུད་ལ་བརྟེན་པའི་རབ་གནས་བཟང་དྲུག་སོགས་སུ། སྟ་གོན་གྱི་སྐབས་སུ་ཡན་ལག་བཞི་རྫོགས་སུ་བྱས་པ་ཡོད་ཀྱང་།
ཡོ་གའི་སྐབས་སུ་སྟ་གོན་དང་དངོས་གཞི་གཉིས་ལས། སྟ་གོན་གྱི་སྐབས་སུ་དབང་བསྐུར་བ་དང་། རིགས་བདག་གིས་རྒྱས་གདབ་པ་སློབ་དཔོན་རབ་འབྱོར་བརྐྱང་དང་། གྲུབ་ཆེན་ཀུན་སྙིང་གི་གཞུང་གཉིས་ཆར་དུ་མ་བཤད་པའི་ཕྱིར་རོ། ། ཡང་དངོས་གཞིའི་སྐབས་སུ་དབང་བསྐུར་ཞིང་རིགས་བདག་གིས་རྒྱས་བཏབ་པར་བྱེད་པ་སྟ་གོན་གྱི་སྐབས་སུ་ཆོ་ག་མ་རྫོགས་པ་ཡིན་ལ། དངོས་གཞིའི་སྐབས་སུ་རྫོགས་པ་ཡིན་ཞིང་། ཆོ་ག་རྫོགས་པ་དེ་དབང་བསྐུར་ཞིང་རིགས་ཀྱི་བདག་པོ་ལ་ལྟོས་དགོས་པའི་ཕྱིར་རོ། ། མཆོད་བསྟོད་བྱ་བ་ལ། མཆོད་པ་རྣམས་བསང་སྦྱངས། སྟོང་པའི་ངང་ལས་ཨོཾ་ལས་བྱུང་བའི་རིན་པོ་ཆེའི་སྣོད་ཡངས་ཤིང་རྒྱ་ཆེ་བ་རྣམས་ཀྱི་ནང་དུ།
ཨོཾ་ཨཱཿཧཱུྃ་ཞུ་བ་ལས་བྱུང་བའི་མཆོད་རྫས་དེ་དང་དེར་བསྐྱེད་པ་ནས། རབ་ཏུ་གནས་བྱའི་གཙོ་བོ་ཀྱཻ་རྡོ་རྗེ་ལྟ་བུ་ཡིན་ན། ཀྱཻ་རྡོ་རྗེས་ཐོག་དྲངས་པའི་སངས་རྒྱས་དང་བྱང་ཆུབ་སེམས་དཔའ་རྣམས་ཀྱི་སྤྱན་ལམ་དུ་འབྱུང་ཞིང་རྒྱས་པར་གྱུར་ཅིག ཅེས་པའི་བར་བརྗོད། སོ་སོའི་སྔགས་དང་ཕྱག་རྒྱས་བྱིན་གྱིས་བརླབས། གཙང་ཞིང་གཙང་མར་སྦྱར་བ་ཡི། ། ཞེས་སོགས་ནས་རོལ་མོའི་བར་དུ་དབུལ། འདིར་སྒྲུབ་མཆོད་ཀྱཻ་རྡོ་རྗེ་ཡིན་ན་ཡང་། མཆོད་དབུལ་གྱི་ཆོ་ག་རབ་གནས་ཀྱི་ཆོ་གའི་དེ་སྦྱར་བ་ལ་འགལ་བ་མེད་དོ། ། བསྟོད་པ་ནི།
སྟོན་པའི་སྐུ་ལྟ་བུ་ཡིན་ན། ཁམས་གསུམ་པ་ཡི་འགྲོ་ཀུན་གྱིས། ། ཞེས་པ་ལྟ་བུ་དང་། བླ་མའི་སྐུ་འདྲ་ལ། བསོད་ནམས་ཡེ་ཤེས་རབ་རྫོགས་པ། ། ཞེས་སོགས་དང་། གསུང་རབས་རྣམས་ལ། འདོད་ཆགས་རྡོ་རྗེ་ཆོས་ཀྱི་སྐུ། ། ཞེས་སོགས་དང་། གཙུག་ལག་ཁང་དང་མཆོད་རྟེན་ལ། །
སྣང་སྟོང་རྡོ་རྗེ་ནམ་མཁའི་དབྱིངས། ། ཞེས་སོགས་རིགས་ལྔ་ཆར་གྱི་བསྟོད་པ་དང་། རྟེན་ངོ་མི་ཤེས་པ་རྣམས་རྡོ་རྗེ་སེམས་དཔར་བསྐྱེད་པ་ལ། རྡོ་རྗེ་སེམས་དཔའ་སེམས་དཔའ་ཆེ། ། ཞེས་སོགས་དང་། ཀྱཻ་རྡོ་རྗེའི་དཀྱིལ་འཁོར་ལྟ་བུ་ཡིན་ན། ཐམས་ཅད་དངོས་པོའི་རང་བཞིན་མཆོག ། ཞེས་པའི་ཤླཽ་ཀ་གཅིག་དང་། གསང་འདུས་ལ། མི་བསྐྱོད་རྡོ་རྗེ་ཡེ་ཤེས་ཆེ། །
ཞེས་པའི་ཤླཽ་ཀ་གཅིག་དང་། ངོ་ཤེས་པ་རྣམས་ལ་རང་རང་གི་བསྟོད་པ་ཤླཽ་ཀ་རེ་རེ་དང་། ཐམས་ཅད་ལ་ཐུན་མོང་དུ། འགྲོ་བ་རྒྱུད་ལྔ་འཁོར་བའི་དཀྱིལ་འཁོར་དུ། ། ཞེས་སོགས་ཀྱིས་བསྟོད། འདི་མདོ་ཕལ་ཆེར་དུ་བཤད་ཅིང་། སློབ་དཔོན་ཞི་བ་སྙིང་པོས་མཆོད་རྟེན་སྒྲུབ་པའི་ཆོ་གར་དྲངས་སོ། ། སྟ་གོན་གྱི་སྐབས་འདིར་མཆོད་བསྟོད་མ་ཆད་པ་ཙམ་ལས་རྒྱས་པར་བྱེད་པའི་སྲོལ་མེད་དོ། ། གཏོར་མ་གཏང་བ་ལ་དཀྱིལ་འཁོར་གྱི་གཏོར་མ་གོང་དུ་བཏང་མ་ཚར་ན་འདིར་གཏོང་ངོ་། ། ཚར་ན་འདིར་ཆ་གསུམ་གཏང་བས་ཆོག་གོ །
སྙན་གསན་དབབ་པ་ནི། སངས་རྒྱས་ཀྱི་སྐུ་ཡིན་ན། ཤཱཀྱའི་རྒྱལ་པོ་བཅོམ་ལྡན་འདས། ། ཞེས་པ་དང་། ཀྱཻ་རྡོ་རྗེ་སོགས་ལ། དགེས་པ་རྡོ་རྗེ་བཅོམ་ལྡན་འདས། ། གསང་བ་འདུས་པ་བཅོམ་ལྡན་འདས། ། འཁོར་ལོ་བདེ་མཆོག་བཅོམ་ལྡན་འདས། ། ཞེས་སོགས་སྦྱར་བ་དང་། མཆོད་རྟེན་དང་།
གཙུག་ལག་ཁང་། ཁང་བཟང་རྣམས་ལ། བདེ་གཤེགས་རིགས་ལྔ་བཅོམ་ལྡན་འདས། ། ཞེས་པ་དང་། གསུང་རབ་ལས། འོད་དཔག་མེད་མགོན་བཅོམ་ལྡན་འདས། ། ཞེས་སོགས་སྦྱར་ཏེ་བྱའོ། ། བཟོད་པར་གསོལ་ཞིང་གཤེགས་སུ་གསོལ་བ་ནི། འདུས་པའི་རབ་གནས་ལྟར་རོ། ། རིན་པོ་ཆེ་པས་ཡོ་གའི་རབ་གནས་སུ།
ཨོཾ་བཛྲ་པུ་ཎ་ར་ག་ན་མ་ཡ་མུཿ ཞེས་པ་གཤེགས་སུ་གསོལ་ལོ། ། ཞེས་བཤད་མོད། འདིར་སློབ་དཔོན་རབ་འབྱོར་བརྐྱང་གིས་གཤེགས་སུ་གསོལ་བར་མ་བཤད་ཀྱང་། གཤེགས་གསོལ་ལ་རང་བཞིན་གྱི་གནས་དང་། ནམ་མཁར་གཤེགས་སུ་གསོལ་བ་གཉིས་ལས། འདིར་ནི་ཕྱི་མ་སྟེ། རྟེན་རྣམས་ཀྱི་རང་རང་གི་ཐད་ཀྱི་ནམ་མཁའ་ལ་འདེགས་པའོ། ། ལག་ལེན་པ་ཁ་ཅིག་འདིར་ཡེ་ཤེས་པ་ནམ་མཁར་མི་འདེགས་པར་བརྟན་བཞུགས་བྱེད་པ་མན་ངག་ཡིན་ཟེར་བ་ནི་སྙན་གསན་དབབ་པའི་དགོས་པ་མ་ཤེས་པར་ཟད་དོ། ། སློབ་དཔོན་ཨ་བྷ་ཡས།
སྟ་གོན་གྱི་དུས་སུ་དམ་ཚིག་པ་མི་བསྐྱེད་པར་ཡེ་ཤེས་པ་རང་བཞིན་གྱི་གནས་ནས་སྤྱན་དྲངས་པ་ལ་མཆོད་བསྟོད་བྱས་སྙན་གསན་ཕབ་ཏེ་གཤེགས་གསོལ་བྱེད་པར་བཤད་ཀྱང་། འདིར་སྟ་གོན་གྱི་དུས་སུ་དམ་ཚིག་པ་བསྐྱེད་ནས་ཡེ་ཤེས་པ་བསྟིམ་པར་སློབ་དཔོན་རབ་འབྱོར་བརྐྱང་གིས་བཤད་དོ། ། རྟེན་དགབ་པ་ནི། རྒྱལ་པོ་རྒྱལ་སར་འདོན་ལ་ཁད་ཀྱི་འཐོན་གྱི་བར་དང་། མངའ་ཞབས་ལ་དབང་མི་བསྒྱུར་བར་མི་དབང་བ་བཞིན་དུ། ཡེ་ཤེས་པ་མ་བཅུག་པའི་རྟེན་ནི། མཆོད་པ་རྣམས་ལ་མི་དབང་བའི་དོན་ཡིན་ནོ། ། དེ་ནས་གོང་དུ་ཆོས་སྐྱོང་ལ་གཏོར་མ་མ་ཕུལ་ན་ཡང་འདིར་ཕུལ། ཚོགས་ཀྱི་འཁོར་ལོ་ཚུལ་བཞིན་དུ་བྱ། བདག་བསྲུང་བ་སོགས་ནི་གསང་འདུས་བཞིན་བྱ།
གཉིས་པ་དངོས་གཞི་ལ་ཡོ་བྱད་བཤམ་ཚུལ། བགེགས་སྦྱང་བ། སྡིག་པ་སྦྱང་བ། དྲི་མ་སྦྱང་བའི་ཆས་རྣམས་ནི་སྔར་བཞིན་བཤམ། མཆོད་པའི་ཡོ་བྱད་གོང་འོག་གཉིས་སུ་དགོས་པ་རྣམས་རྒྱ་ཆེན་པོ་བསམ་གྱིས་མི་ཁྱབ་པ་དང་། མངའ་དབུལ་གྱི་ཆས། དཀྱིལ་འཁོར་ཁྲུས་དང་ན་བཟའ་རྒྱན། ། རྣམ་ལྔ་རིན་ཆེན་བདུན་དང་བཅུད། ། གདུགས་སོགས་དག་ནི་སྤྱི་ཡི་འོ། ། ཞེས་པ་ལྟར།
ན་བཟའ་རྟེན་ལོངས་སྐུ་ལ་འབུལ་རྒྱུའི་སྟོད་གཡོགས་སྨད་གཡོགས་སྦུབས་ཅན་ལ་སོགས་པ་ཁ་དོག་སྣ་ཚོགས་པ་དང་། སྤྲུལ་སྐུ་ལ་འབུལ་རྒྱུའི་གོས་ཆེན་གྱི་རྣམ་སྦྱར་སོགས་དང་། ཐགས་ལ་བཏོན་པའི་སྣམ་སྦྱར་གྱི་གཟུགས་ཆུང་ཆུང་ཡིན་ན་ཡང་རུང་ངོ་། ། རེ་རེ་ལ་རེ་རེ་མ་འབྱོར་ན་ཐུན་མོང་དུ་ཟུང་རེ་བཤམ་མོ། ། འདིར་རབ་གནས་ལ་གྲགས་པའི་ལོངས་སྐུ་ནི། རྟེན་རྒྱན་ཅན་དང་། སྤྲུལ་སྐུ་ནི། རིན་པོ་ཆེ་ལ་སོགས་པའི་རྒྱན་མེད་པའོ། ། རྒྱན་ནི། རིན་པོ་ཆེའི་ཕྲེང་བ་ལ་བརྒྱུས་པའོ། །
བླ་མ་སྔ་མ་རྣམས་མུ་ཏིག་གི་ཕྲེང་བ་རིང་པོའི་གསེབ་ཏུ་བྱུ་རུ་དང་། མུ་མེན་ལ་སོགས་པ་བརྒྱུས་པ་ལ་བྱེད་དོ། ། རྣམ་ལྔ་ནི། འདོད་ཡོན་རྣམ་ལྔ་ཅི་འབྱོར་པ་དང་། རིན་ཆེན་སྣ་བདུན་ནི་རྒྱལ་སྲིད་སྣ་བདུན་གྱི་གཟུགས་རིན་པོ་ཆེ་ལས་བྱས་པའི་གླང་དང་། རྟ་དང་། མི་ལ་སོགས་པ་ལ་དེ་དང་དེའི་གཟུགས་བཟོས་པ་དང་། རས་གཞི་ལ་སོགས་པ་ལ་བྲིས་པ་ཡིན་ན་ཡང་རུང་ངོ་། ། བཅུད་ནི། གསེར་དངུལ་སོགས་ཀྱི་སྣོད་དུ་སྨན་ལྔ།
འབྲུ་ལྔ། དྲི་ལྔ། རིན་པོ་ཆེ་ལྔ་སོགས་བླུགས་པའོ། ། གདུགས་ནི། དཀར་པོ་འབའ་ཞིག་པ་གསེར་གྱི་ཡུ་བ་ཅན་དེ་བྱ་རྒྱུད་ཀྱི་ཆོ་ག་ལ་དེ་ལྟ་བུ་བཀྲ་ཤིས་ཀྱི་རྫས་ཡིན་པས་མཆོད་པའི་ཡན་ལག་ཏུ་བཤད་ཅིང་། རྣལ་འབྱོར་བླ་མེད་དུའང་། སློབ་མ་དབང་བསྐུར་བའི་སྐབས་སུ་ངེས་པར་དགོས་པར་བཤད་དོ། ། སོགས་ཁོང་ནས་བ་དན་དང་བླ་བྲེ་ལ་སོགས་པའང་བཤད་མོད། དེ་བཞིན་དུ་སོ་སོའི་མངའ་དབུལ་གྱི་ཆས། སྤུ་གྲི་འདྲེག་དཔྱད་སོ་མང་དང་། །
རྨངས་གཟེར་ཚེམས་ཤིང་སྤབས་བཞར་རོ། ། ཞེས་པ་རྣམས་གསེར་རམ། ག་ར་ལྗང་གསེར་རམ། ར་གན་ལ་བཅོས་པ་ལྟ་བུ་བཤམ་མོ། མཆོད་རྟེན་གྱི་མངའ་དབུལ་གྱི་ཆས། སྲོག་ཤིང་འཁོར་ལོ་ཅོད་པན་འཕན། ། རྒྱལ་མཚན་གདུགས་དང་ཕྲེང་བ་གདན། ། ཞེས་པ་ལྟར། སྲོག་ཤིང་ནི། མཆོད་རྟེན་རང་གི་སྲོག་ཤིང་སྟེ།
དེ་ཡང་སྦྱིན་བདག་གི་ཚེ་དང་བསོད་ནམས་དང་ལོངས་སྤྱོད་ལ་སོགས་པ་བརྟན་པ་ནི་སྲོག་ཤིང་བརྟན་པ་ལས་རག་ལས་པས། སྲོག་ཤིང་ལ་གཟུངས་འབྲི་བ་དང་། དེ་ལ་རབ་གནས་སྲོག་ཤིང་བརྟན་པའི་ཆོ་ག་རྣམས་འོད་ཟེར་དྲི་མེད་ལས་འབྱུང་བ་བཞིན་བྱའོ། ། འཛུགས་པ་ཡང་བུམ་རྟེན་ནས་བྱེད་དོ། ། སྲོག་ཤིང་དེ་ལྟར་ཡིན་ཀྱང་འདིར་བསོད་ནམས་འཕེལ་བའི་ཕྱིར་དུ་སེང་ལྡེང་སོགས་ལས་བྱས་པའི་སྲོག་ཤིང་གི་གཟུགས་བརྙན་བྱས་ཀྱང་རུང་ངོ་། ། འཁོར་ལོ་ནི། གདུགས་རིམ་པ་བཅུ་གསུམ་ཡིན་ལ། འདིར་བསོད་ནམས་འཕེལ་བའི་ཕྱིར་དུ་གོས་ཆེན་ལ་གཟུགས་བརྙན་བཅོས་ཏེ་འབུལ་བའང་མཛད་དོ། ། ཅོད་པན་ནི། དར་གྱི་ཅོད་པན་ནོ། །
འཕན་ནི། ། འཕན་རྩེ་གསུམ་པ། རྒྱལ་མཚན་ནི། རིན་པོ་ཆེའི་རྒྱལ་མཚན། གོས་དར་གྱི་རྒྱལ་མཚན། སྲོག་ཆགས་ཀྱི་རྒྱལ་མཚན་ནོ། ། དང་པོ་ནི། རྒྱལ་པོ་ལས་གཞན་གྱི་འབྱོར་པ་དཀའ་བས་སོ། ། གཉིས་པ་ནི། ནོར་བུའི་ཏོག་དང་བཅས་པའི་རྒྱལ་མཚན་ད་ལྟར་གྲགས་པ་ཉིད་དོ། །
གསུམ་པ་ནི། ཆུ་སྲིན་རྒྱལ་མཚན་ནི། གཞན་གོས་དར་དང་འདྲ་བ་ལ། ཏོག་ཆུ་སྲིན་གྱི་བྱས་པའོ། ། དེ་བཞིན་དུ་བྱའི་རྒྱལ་མཚན་ནི་ཏོག་ལ་བྱའི་མགོ་བོ་བྱས་པའོ། ། རྙིང་མ་བ་རྣམས་ཆུ་སྲིན་གྱི་གཟུགས་ཀྱིས་གཤམ་ནས་ཡར་ལ་དབྱུག་པ་བཙུགས་པ་ལ་སོགས་པ་བྱེད་པ་ནི་མ་ཤེས་པའོ། ། གདུགས་ནི། ད་ལྟར་མཆོད་རྟེན་གྱི་ཆར་ཁེབས་སུ་གྲགས་པ་དེ་ཉིད་དོ། ། ཕྲེང་བ་ནི། མེ་ཏོག་གི་ཕྲེང་བའོ། །
གདན་ནི། ། མཆོད་རྟེན་རང་གི་གདན་དུ་ཡོད་པའི་སེང་གེའི་ཁྲི་དང་། པདྨ་དང་། ཟླ་བ་དང་། ཉི་མ་དང་། གླང་པོ་ཆེའོ། ། དེའི་གཟུགས་བརྙན་རས་གཞི་ལ་སོགས་ལ་བྲིས་ནས་འབུལ་ན། རིན་པོ་ཆེའི་ཁྲིའི་སྟེང་དུ་སྣ་ཚོགས་པདྨ། དེའི་སྟེང་དུ་ཉི་མ་ཟླ་བ་བྱས་ལ་ཁྲིའི་ཕྱོགས་རྣམས་ལ་གླང་པོ་ཆེ་ལ་སོགས་པ་བྲིས་པའོ། ། གསུང་རབ་ཀྱི་མངའ་དབུལ་ལ།
བཞུགས་ཁྲི་དང་ནི་ན་བཟའ་དང་། ། གླེགས་ཤིང་དང་ནི་གླེགས་ཐག་གོ ། བཞུགས་ཁྲི་ནི། གསུང་སྒྲོགས་དུས་གླེགས་བམ་བཞུགས་པའི་ཁྲི་སྟེ་སེང་ལྡེང་ལ་སོགས་པ་ལ་བཅོས་པའོ། ། དེ་ཡང་ཁྲི་དེའི་འོག་ཏུ་དྲི་བཟང་གིས་མཎྜལ་བྱས་ཏེ། ཆོས་ཀློག་རིན་ལ་དྲི་བཟང་པོ་རྒྱུན་དུ་འབྱུང་བའི་ཆེད་དུའོ། ། ན་བཟའ་ནི། ཁྲིའི་སྟེང་དུ་གླེགས་བམ་ལ་གདིང་རྒྱུའི་རྟེན་ཁེབས་སོགས་སོ། ། གླེགས་ཤིང་དང་ནི་གླེགས་ཐག་ནི། གླེགས་བམ་ལ་ཡོད་པ་དེའོ། །
འབུལ་བའི་ཚེ་སེང་ལྡེང་ལ་བཅོས་པའི་གླེགས་ཤིང་གིས་གཟུགས་ཆུང་ཆུང་དང་། གླེགས་ཐག་ནི། སེ་ཐའུ་ཆུང་ཆུང་བཅོས་ནས་འབུལ་བའོ། ། ཆ་གཏོར་མ་དང་། སྲུང་མ་གང་ལ་རྟེན་གཏོད་པའི་སྲུང་མ་དེའི་གཏོར་མ་ཆེན་པོ་ཟས་བཟང་དགུ་སྣ་ཚོགས་ཀྱིས་བརྒྱན་པ་བཤམ་ནས་རས་ལ་སོགས་པས་གཡོགས་ནས་བཞག་གོ ། གཞན་ཡང་རྒྱས་པའི་སྦྱིན་སྲེག་གི་ཆས་སོགས་འོག་གི་དགོས་པའི་ཡོ་བྱད་ཐམས་ཅད་བྲེལ་བ་མེད་པར་བཤམས་ཏེ། འདི་རྒྱས་པའི་ལས་ཡིན་པས་དངོས་གཞིའི་སྐབས་སུ་བྲེལ་བྲེལ་མི་རུང་བས་སོ། ། གཞན་ཡང་རབ་གནས་ཀྱི་གཞུང་རྣམས་ནས་བཤད་པ་མེད་ཀྱང་། བཀའ་གདམས་པའི་བླ་མ་དམ་པ་བརྒྱུད་པ་རྣམས་ཀྱི་ཕྱག་ལེན་ལ། གྲུབ་ན་སྟ་གོན་དང་།
མ་གྲུབ་ན་དངོས་གཞིའི་ནུབ་མོ་ནས་དགེ་སློང་གཙང་མ་འགའ་རེ་བསགས། རྟེན་ལ་འཐོར་རྒྱུའི་ནས་དཀར་མོ་ཕུང་པོ་ཆེན་པོ་སྤུངས་པའི་སྟེང་དུ་བུམ་པ་གཅིག་ཚུལ་བཞིན་དུ་བཤམས། དེའི་སྟེང་དུ་མེ་ལོང་ལ་གི་ཝཾ་གུར་གུམ་གྱིས་ཡེ་དྷརྨཱ་བྲིས་པ་བཞག ། དེ་ནས་དགེ་སློང་རྣམས་ཀྱིས་ནས་ཕུང་གི་མཐའ་བསྐོར་ཏེ། རང་རང་གི་ཡི་དམ་གྱི་ལྷའི་མངོན་རྟོགས་བཟླས་པ་དང་བཅས་པ་སྔོན་དུ་སོང་ནས། དེ་ནས་བུམ་པ་ཚུལ་བཞིན་དུ་བསྐྱེད། མེ་ལོང་ལ་བྲིས་པའི་ཡིག་འབྲུ་རྣམས་གསེར་གྱི་ཡི་གེ་འོད་འབར་བ་དང་བཅས་པར་བསྒོམ། དེ་ནས་འོད་ཟེར་འཕྲོས་པས་སངས་རྒྱས་བྱང་སེམས་ཐམས་ཅད་ཀྱི་ཐུགས་ཀ་ནས་རྟེན་བྱིན་རླབས་ཅན་དུ་བྱེད་པའི་ནུས་པ་ཅན་གྱི་ཡེ་ཤེས་ཀྱི་བདུད་རྩི་དཔག་ཏུ་མེད་པ་སྤྱན་དྲངས། ཡིག་འབྲུ་རྣམས་ལ་ཐིམ་པས་ཡིག་འབྲུ་རྣམས་ལས་དེ་འདྲ་བའི་བདུད་རྩི་བབས་ནས་བུམ་པའི་ནང་གང་བར་བསམ་ཞིང་ཡེ་དྷརྨཱ་བཟླ། ཡང་རྟེན་ལ་མེ་ཏོག་འཐོར་མ་རན་གྱི་བར་དུ་ཐུན་བྱས་ཏེ་བར་མ་ཆད་པར་བཟླས་སོ། །
མཇུག་ཏུ་སྔར་བཞིན་ཡིག་འབྲུ་རྣམས་ལས་འོད་འཕྲོས་པས་བདུད་རྩི་སྤྱན་དྲངས། ཡིག་འབྲུ་རྣམས་ལ་ཐིམ་པས་ཡིག་འབྲུ་རྣམས་ཀྱང་རྟེན་བྱིན་རླབས་ཅན་དུ་བྱེད་པའི་ནུས་པ་ཅན་གྱི་བདུད་རྩིར་གྱུར་ནས་བུམ་ནང་གི་བདུད་རྩི་ལ་ཐིམ། དེ་ཡང་མེ་ཏོག་གི་ཕུང་པོ་ལ་ཐིམ་པས། ནས་འབྲུ་རེ་རེ་ཞིང་ཡེ་དྷརྨཱའི་ཡིག་འབྲུ་གསེར་འོད་འབར་བར་བསྒོམ། དེ་ནས་ཐོ་རངས་སྔ་བར་དཔོན་སློབ་རྣམས་དགེ་སློང་རྡོ་རྗེ་འཛིན་ཡིན་ན་སྣམ་སྦྱར་དང་། ཁྱིམ་པ་རྡོ་རྗེ་འཛིན་པ་ཡིན་ན་སྟོད་གཡོགས་དང་སྨད་གཡོགས་སེར་པོས་ཀླུབས་པ། རིན་པོ་ཆེའི་རྒྱན་གྱིས་བརྒྱན་པ། གདན་གྲུ་བཞི་གསར་པའི་སྟེང་དུ་དར་ཡུག་སེར་པོའམ། སྣམ་བུ་དཀར་པོ་ལ་སོགས་པའི་སྟེང་དུ་མེ་ཏོག་བཀྲམ་ལ། དེའི་སྟེང་དུ་འདུག་ནས་ལྷའི་རྣལ་འབྱོར་བསྒོམ་མོ། །
དེ་ཡང་སློབ་དཔོན་རབ་འབྱོར་བརྐྱང་གིས། རབ་གནས་ཀྱི་སྟ་གོན་དགོངས་མོ་དང་། དངོས་གཞི་ཉི་མ་ཤར་ཙམ་གྱི་དུས་དེར་བྱེད་པར་བཤད་པས། ཉི་མ་ཤར་བ་དང་། གཟའ་སྐར་སྦྱོར་བྱེད་ཚེས་སོགས་བསྒྲིགས་ནས་དངོས་གཞི་བྱེད་དགོས་ཤིང་། དེའི་གོང་དུ་དཀྱིལ་འཁོར་བསྒྲུབ་མཆོད་ཚར་དགོས་པས། དུས་འཁོར་དང་། དཔལ་མཆོག་རིགས་བསྡུས་སོགས་ཀྱི་སྒོ་ནས་རབ་གནས་བྱེད་ན་དེ་དང་ཅུང་སྒྲིག་དཀའ་སྟེ། དེ་གཉིས་ཀྱི་སྒྲུབ་མཆོད་ཉི་མ་གཉིས་ལའང་ཚར་བ་དཀའ་ན། ཐོ་རངས་ནས་ཉི་མ་མ་ཤར་བའི་གོང་དུ་གྲོལ་བ་ལྟ་སྨོས་ཀྱང་ཅི་དགོས་པས་སོ། །
དེས་ན་ཀྱཻ་རྡོ་རྗེ་དང་། གསང་འདུས་ལྟ་བུ་ལ་སོགས་པ་ཡིན་ན། དེའི་གོང་དུ་ཅིས་ཀྱང་གྲུབ་པ་ཡོང་བས་དེ་དང་སྦྱར་ན་འགྲིག་པ་ཡིན་ནོ། ། དེ་ལྟར་ན་གསང་འདུས་ཀྱི་རབ་གནས་བཤད་པ་ལྟར་སྔོན་འགྲོའི་གཏོར་མ་ནས་བརྩམས་ཏེ། ཕྱི་རོལ་པའི་གཏོར་མ་དང་། ལྷག་ཆད་ཁ་སྐོངས་ཤིང་། ནོངས་པ་བཟོད་པར་གསོལ་བའི་བར་དུ་བྱ་ཞིང་། འདིར་རྟེན་ལ་དབང་བསྐུར་དགོས་པས་བདག་འཇུག་ཡང་བླང་དགོས་ལ། སྟ་གོན་གྱི་དུས་སུ་བླངས་ན་ཡང་བྱིན་རླབས་ཆེ་ཞིང་། མ་བླངས་ཀྱང་ཉེས་པ་མེད་དོ། །
འདིར་ཁྲུས་བུམ་ལ་བཟླས་པ་བྱེད་པ་ཕྱག་ལེན་ལ་མེད་ཅིང་སྟ་གོན་ཀྱི་ཁྲུས་ཆུ་ལྷག་མ་དེ་ཉིད་ཀྱིས་བྱེད་དེ། སྐུ་ཕྱི་བའང་ཡོན་བདག་ལ་འབྱོར་པ་ཡོད་ནས་ཆེད་དུ་གཉེར་ནས་འབུལ་ན་མ་གཏོགས་སྔར་གྱི་དེ་ཉིད་ཀྱིས་བྱེད་པ་ཕྱག་ལེན་ནོ། ། རྟེན་སྦྱང་བཀྲུ་ཕྱི་བ་ནི་སྟ་གོན་དང་འདྲ་བ་ལ། འདིར་རྟེན་རྙིང་པ་ལ་ཁྲུས་བྱེད་པ་དེ་མི་དགོས་སོ། ། རིང་བསྲེལ་བཞུགས་པ་ནི། རིང་བསྲེལ་ལ་དེ་བཞིན་གཤེགས་པའི་སྐུ་གདུང་ཡུངས་འབྲུ་ལྟ་བུའི་རིང་བསྲེལ་དང་། དེ་བཞིན་གཤེགས་པའི་ཆོས་སྐུའི་རིང་བསྲེལ་གཉིས་ལས། དང་པོ་ནི་ད་ལྟའི་རིང་བསྲེལ་དུ་གྲགས་པ་དེའོ། ། གཉིས་པ་ནི། གྲོ་ཁ་ལ་སོགས་པ་ལ་གུར་གུམ་མམ།
གི་ཝཾ་གིས། ཨོཾ་སརྦ་བིདྱ་སྭཱཧཱ། ཞེས་པ་དང་། ཨོཾ་བཛྲ་ཨ་ཡུ་ཥེ་སྭཱཧཱ། ཞེས་པ་དང་། ཨོཾ་སུ་པྲ་ཏིཥྛ་བཛྲ་ཡེ་སྭཱཧཱ། ཞེས་པ་བྲིས་པའོ། ། བསྒྲུབ་པ་པོའི་ལུས་ལ་སེམས་བརྟེན་ཏེ་ཡུན་རིང་དུ་གནས་པར་བྱེད་དགོས་པ་ལྟར་དུ། སརྦ་བིདྱ་ནི་དེ་བཞིན་གཤེགས་པ་ཐམས་ཅད་ཀྱི་སྐད་དོད་ཡིན་ལ། བཛྲ་ཨ་ཡུ་ཥེ་ནི་ཚེ་བརྟན་པ་ཡིན་པས་སྐུའི་དོད་ཏེ་སྐུ་དེ་ལ་ཐུགས་བརྟེན་ཏེ་དེ་ཡུན་རིང་དུ་གནས་པའི་རྟེན་འབྲེལ་ནི་སུ་པྲ་ཏིཥྛ་བཛྲ་རོ།
དེ་བཞིན་དུ། སྡིག་པ་ཅི་ཡང་མི་བྱ་སྟེ། ཞེས་སོགས་ནི་སྟོན་པ་ཤཱཀྱ་ཐུབ་པའི་གསོ་སྦྱོང་གི་ཚིགས་སུ་བཅད་པ་དང་། བཟོད་པ་དཀའ་ཐུབ་དམ་པ་བཟོད་པ་ནི། མྱ་ངན་འདས་པ་མཆོག་ཅེས་སངས་རྒྱས་གསུང་། ། རབ་ཏུ་བྱུང་བས་གཞན་ལ་གནོད་པ་དང་། ། གཞན་ལ་འཚེ་བ་དགེ་སྦྱོང་མ་ཡིན་ནོ། ། ཞེས་སངས་རྒྱས་འོད་སྲུང་གི་གསོ་སྦྱོང་གི་ཚིགས་བཅད་ཀྱི་བར་ཏེ། སངས་རྒྱས་རབས་བདུན་གྱི་གསོ་སྦྱོང་གི་ཚིགས་བཅད་རྣམས་བྲིས་པའོ། ། ཡུངས་འབྲུ་ལྟ་བུའི་རིང་བསྲེལ་ནི།
གོས་དར་གྱི་ནང་དུ་དྲི་བཟང་དང་བཅས་པ་གཞུག་གོ ། གཟུངས་རྣམས་ནི་ཚར་བརྒྱ་རྩ་བརྒྱད་ལ་སོགས་པ་བཟླས་ཏེ་གཞུག་གོ ། གསོ་སྦྱོང་གི་ཚིགས་བཅད་རྣམས་ཀྱང་ཅི་མང་བཟླས་ཤིང་གཞུག རྒྱ་གར་ན་རྟེན་གྱི་དབུའམ་ཐུགས་ཁའི་ཐད་དུ་བུག་པ་བཞག་སྟེ། རབ་གནས་ཀྱི་དུས་སུ་སློབ་དཔོན་གྱི་སྔགས་བཟླས་ཤིང་། ལྷ་བཟོ་བས་གཞུག་པ་དང་། བུག་པ་སྡེམས་པར་བྱེད་པ་ཡིན་ཀྱང་། བོད་ན་རིང་བསྲེལ་གཞུག་པ་དང་། གཟུངས་གཞུག་སོགས་བྱས་ཚར་བ་ཉིད་ལ་རབ་གནས་བྱེད་པ་ཤས་ཆེ་བས་དེ་ལྟར་བྱེད་ན། རིང་བསྲེལ་དེ་ཉིད་དང་གསོ་སྦྱོང་གི་ཚིགས་བཅད་རྣམས་ཀྱི་རྟེན་གྱི་དབུ་ནས་ས་གདན་གྱི་བར་ཐམས་ཅད་གཏམས་གཏམས་ལ་གང་བར་བསམས་ཏེ་སྔགས་བཟླ་བ་སོགས་གོང་བཞིན་ནོ། །
གཟུངས་འདི་རྣམས་སྤྱིར་སྟོད་སྨད་གང་དུ་བཅུག་ཀྱང་སྟོད་གཟུངས་སྨད་དུ་ཤོར་བ་སོགས་ཀྱི་སྐྱོན་མེད་དོ། ། རས་བྲིས་ལ་རྒྱབ་ཏུ་འབྲི་བ་དང་། གསུང་རབ་ལ་མགོ་མཇུག་ཏུ་འབྲིའོ། ། གཟུངས་རྣམས་བཟླས་པ་ནི་གོང་བཞིན་ནོ། ། གསོལ་བ་གདབ་པ་ནི། རྗེས་དྲན་བཞིའི་སྒོ་ནས་རྟེན་བྱིན་གྱིས་རློབ་བྱེད་ཀྱི་དེ་བཞིན་གཤེགས་པ་ནམ་མཁར་བཀོད། དེའི་སྤྱན་སྔར་སེམས་བསྐྱེད་ཉི་ཤུ་རྩ་གཉིས་ཀྱི་སྒོ་ནས་སེམས་ཅན་གྱི་དོན་དུ་རབ་ཏུ་གནས་པར་བྱེད་པར་དམ་བཅས་པའོ། ། དང་པོ་ནི། གསང་འདུས་ཀྱི་རབ་གནས་ན་གསལ་ལོ། ། རྗེས་དྲན་བཞིའི་ཚིག་འདི་རྣམས་འདུས་པ་རིན་པོ་ཆེའི་མདོ་ལས་བཤད་ཅིང་།
སློབ་དཔོན་ཞི་བ་སྙིང་པོའི་མཆོད་རྟེན་བསྒྲུབ་པའི་ཆོ་གར་ཡང་དེ་ཉིད་བཀོད་ལ། མདོ་དེར་འདི་དག་རབ་ཏུ་གནས་པར་བགྱིའོ་ཞེས་པའི། འདི་རྣམས་ཀྱི་རབ་ཏུ་གནས་པར་བགྱིའོ་ཞེས་ཟེར་རྒྱུ་ཡིན་ཏེ། འདི་རྣམས་བརྗོད་དུས་དམིགས་པ་ནི། རྟེན་གྱི་སྟེང་གི་ནམ་མཁའ་ཕྱོགས་བཅུའི་འཇིག་རྟེན་གྱི་ཁམས་ཐམས་ཅད་ནས་འོད་ཟེར་གྱི་དྲ་བ་དཔག་ཏུ་མེད་པ་འཕྲོས་ཏེ། འོད་ཟེར་གྱིས་དྲྭ་བས་ཁྱབ་པར་བྱས་པའི་སྟེང་དུ་སངས་རྒྱས་བྱང་སེམས་དཔག་ཏུ་མེད་པར་བཞུགས་པར་བསྒོམས་ནས། དེ་རྣམས་ཀྱི་རྟེན་དེ་ལ་བྱིན་གྱིས་རློབས་ཤིང་རབ་ཏུ་གནས་པ་བྱས་པར་བསྒོམ་ཞིང་། དེ་བཞིན་དུ་བདག་གིས་ཀྱང་རབ་ཏུ་གནས་པར་བྱས་པར་བསྒོམ་པ་ཡིན་ནོ། ། རབ་གནས་ཀྱི་ཆོ་ག་རྣམ་པར་དག་པ་ཅིག་བྱུང་ན། དེ་ལྟར་བྱིན་གྱིས་བརླབས་པ་རྟེན་འབྲེལ་གྱི་ཆོས་ཉིད་ཡིན་ཏེ།
ཆོས་རྗེ་ས་སྐྱ་པཎྜི་ཏས་དབུ་རྩེ་རྙིང་མའི་འཇམ་དབྱངས་ལ་རབ་གནས་མཛད་པའི་ཚེ། བླ་མ་གསལ་ཆེན་པས་དེ་ལྟར་མཐོང་བའི་ལོ་རྒྱུས་དང་། ཆོས་རྗེ་བླ་མ་དམ་པས་བོ་དོང་པའི་ལྷ་ཁང་གསར་པ་ལ་རབ་གནས་མཛད་པའི་ཚེ། བླ་མ་ཉིད་ཀྱིས་གཟིགས་པ་དང་། ཁྲོ་ཕུ་ལོ་ཙཱ་བས་བྱམས་ཆེན་ལ་རབ་གནས་མཛད་པའི་ཚེ་ཁོང་རང་གི་གཟིགས་པའི་ལོ་རྒྱུས་བཞིན་ནོ། ། གཉིས་པ་སེམས་བསྐྱེད་ཉེར་གཉིས་ཀྱི་སྒོ་ནས་གསོལ་བ་གདབ་པ་ནི། དཔོན་སློབ་ཐམས་ཅད་ཀྱི་ངོ་མཚར་ཆེན་མོ་ནས། སྐྱབས་སུ་མཆིའོའི་བར་བརྗོད་ཅིང་། ཕྱག་གཅིག་བཙལ་ནས་ས་ལ་བསྡད་ལ་སེམས་བསྐྱེད་ཀྱི་ཚིག་རྣམས་འདོན་ནོ། ། དེ་བས་ན་བདག་ལ་ལས་ཀྱི་དངོས་གྲུབ་ཀྱི་མཆོག་སྟེ་རྒྱས་པའི་ལས་བསྒྲུབ་པ་ལ་ནུས་མཐུ་དང་ལྡན་པར་བྱིན་གྱིས་བརླབས་དུ་གསོལ་ཞེས་པའོ། །
རྟེན་བསྐྱེད་པ་ནི་སྔར་ལྟར་རོ། ། ཡེ་ཤེས་པ་སྤྱན་དྲངས་པ་ལ། རིགས་མཐུན་གྱི་ཡེ་ཤེས་པ་སྤྱན་དྲངས་པ་ནི། རང་གི་སྙིང་ཁའི་ས་བོན་གྱི་འོད་ཟེར་གྱིས་མདང་ནམ་མཁར་བཏེག་པའི་སྟ་གོན་གྱི་ཡེ་ཤེས་པ་སྤྱན་དྲངས་པར་བསམ་ལ། སྤྱན་འདྲེན་པ་ཕྱིར་འབྲང་གི་བགེགས་བསལ་བ། མཆོད་པ་འབུལ་བ་རྣམས་སྟ་གོན་གྱི་སྐབས་ལྟར་རོ། ། དེ་ནས་ཨོཾ་བཛྲ་ཨཾ་ཀུ་ཤ་ཛཿ ཞེས་སོགས་སམ། གཽ་རི་ཨ་ཀརྴ་ཡ་ཛཿ ཞེས་སོགས་ཀྱིས་ཡེ་ཤེས་པ་རྣམས་རང་རང་གི་རྟེན་ལ་སིབ་སིབ་ཐིམ་པར་བསམ་ཞིང་།
ཛཿཧཱུྃ་བཾ་ཧོཿ ཞེས་པ་བློའི་སྟེང་དུ་རྣམ་འགྱུར་མ་ཐོན་གྱི་བར་དུ་ལྷའི་གྲངས་དང་མཐུན་པར་བརྗོད། སླར་ཡང་རང་བཞིན་གྱི་གནས་ནས་ཡེ་ཤེས་པ་དཔག་ཏུ་མེད་པ་སྤྱན་དྲངས། མཆོད་པ་བསྡུས་པས་མཆོད་ནས་རྟེན་ལ་བཅུག་ཀྱང་འགལ་བ་མེད་པ་ཡིན་ནོ། ། རིགས་མི་མཐུན་གྱི་ཡེ་ཤེས་པ་བཅུག་པ་ནི། སླར་ཡང་འོད་ཟེར་གྱིས་སངས་རྒྱས་ཀྱི་ཁམས་དཔག་ཏུ་མེད་པ་སྤྱན་དྲངས་ཏེ་སྔར་བཞིན་བསྟིམ། ཁྱད་པར་དུ་སློབ་དཔོན་རང་གིས་ལྷག་པའི་ལྷའི་དཀྱིལ་འཁོར་གང་ཡིན་པ་དེའི་ཐུགས་ཁར་ཞུགས་པར་བསྒོམ་མོ། ། རྒྱས་གདབ་པ་ནི་གོང་ལྟར་རོ། ། དབང་བསྐུར་བ་ནི་རང་གི་སྙིང་ཁའི་ས་བོན་གྱི་འོད་ཟེར་གྱིས་རང་བཞིན་གྱི་གནས་ནས་དབང་གི་ལྷ་རིགས་ལྔ། ཡུམ་བཞི།
སེམས་དཔའ་བརྒྱད། སེམས་མ་དྲུག ཁྲོ་བོ་བཅུ་དང་བཅས་པ་ལ་སངས་རྒྱས་དང་བྱང་ཆུབ་སེམས་དཔའི་ཚོགས་ཀྱིས་བསྐོར་བ་ཨོཾ་བཛྲ་ས་མཱ་ཛཿ ཞེས་པས་སྤྱན་དྲངས་ལ་རྟེན་བཞུགས་པའི་གཙུག་ལག་ཁང་གི་ནང་དུ་གཞལ་ཡས་ཁང་གྲུ་བཞི་སྒོ་བཞི་རྟ་བབས་དང་བཅས་པའི་ནང་དུ་བཞུགས་པར་བསམ་མོ། ། པཉྩ་ཀུ་ལ་ས་པ་རི་ཝ་ར་སྦྱར་བའི་མཆོད་ཡོན་ནས། རོལ་མོའི་བར་དང་། རབ་གནས་ཀྱི་སྐབས་ཡིན་པས་འདིར་སྣ་ཚོགས་རོལ་མོ་ཡང་བྱའོ། ། བཅོམ་ལྡན་དེ་བཞིན་གཤེགས་པ་ཀུན། ། ནས། ཁྱེད་ཀྱིས་འདི་དག་ལ་མངོན་པར་དབང་བསྐུར་བ་མཛད་དུ་གསོལ། །
ཞེས་པའི་བར་གྱིས་གསོལ་བ་གདབ། དེ་བཞིན་གཤེགས་པ་རྣམས་ཀྱིས་རབ་ཏུ་གནས་བྱའི་རྟེན་ལ་དབང་བསྐུར། ཡུམ་རྣམས་ཀྱིས་རྡོ་རྗེའི་གླུ་བླངས། བྱང་ཆུབ་སེམས་དཔའ་རྣམས་ཀྱིས་བཀྲ་ཤིས་ཀྱི་ཚིགས་བཅད་བརྗོད། གཟུགས་རྡོ་རྗེ་མ་ལ་སོགས་པ་རྣམས་ཀྱིས་མཆོད། ཁྲོ་བོ་རྣམས་ཀྱིས་དབང་བསྐུར་བ་ལ་བར་དུ་གཅོད་པའི་བགེགས་བསྐྲད། གཙོ་བོའི་ཐུགས་ཀ་ནས་སྤྲོས་པའི་ལས་ཀྱི་རྡོ་རྗེའམ། ཧེ་རུ་ཀ་ཞལ་གཅིག་ཕྱག་གཉིས་པ་གཅིག་དང་། སློབ་དཔོན་བདག་ཉིད་དབྱེར་མེད་དུ་བྱས་ན་དབང་རྫས་གཏོད་པ་སོགས་བྱེད་པར་བསམ་ལ། ལས་ཀྱི་རྡོ་རྗེས་རྣམ་རྒྱལ་བུམ་པ་བཏེག་ལ།
སློབ་དཔོན་གྱིས་རྡོ་རྗེ་དྲིལ་བུ་དང་བཅས་པའི་བཀྲ་ཤིས་ཀྱི་ཚིགས་བཅད་དཀྱིལ་ཆོག་ལྟར་བརྗོད། དེ་ནས་རབ་ཏུ་གནས་བྱའི་རྟེན་དེ་རྣམས་ཀྱིས་བསྐུར་བྱེད་ནམ་མཁའི་དཀྱིལ་འཁོར་ལ། དེ་བཞིན་གཤེགས་པ་ཁྱེད་རྣམས་ཀྱིས་བདག་ལ་བུམ་པའི་དབང་བསྐུར་བ་སྩལ་དུ་གསོལ། ཞེས་གསོལ་བ་བཏབ་པས། གདན་གསུམ་ཚང་བའི་དཀྱིལ་འཁོར་རྣམས་ཀྱིས་རབ་ཏུ་གནས་བྱའི་རྟེན་ལ་བུམ་པའི་དབང་བསྐུར་བསམ་སྟེ། སློབ་དཔོན་གྱིས་རྣམ་རྒྱལ་བུམ་པ་ཐོགས་ཏེ། སངས་རྒྱས་རྣམས་ནི་ཐམས་ཅད་ཀྱི། ། བར་ནས། ཨོཾ་བཛྲི་བྷཱ་ཝ་ཨ་བྷི་ཥིཉྩ་ཧཱུྃ་གི་བར་བརྗོད་ཅིང་། ཀུ་ཤས་རྟེན་ཐམས་ཅད་ལ་ཆུ་གཏོར་རོ། །
དེ་བཞིན་དུ་སྦྱར་ཏེ། རིན་པོ་ཆེའི་ཅོད་པན་གྱི་དབང་བསྐུར་བ་སྩལ་དུ་གསོལ། ཞེས་གསོལ་བ་བཏབ་པས། རིན་པོ་ཆེའི་ཅོད་པན་གྱི་དབང་བསྐུར་བར་བསམ་སྟེ། སངས་རྒྱས་རྣམས་ནི་ནས་བཛྲ་ཤ་ལི་ཧོའི་བར་བརྗོད་ཅིང་། ཅོད་པན་ལྷ་ཐམས་ཅད་ལ་བསྐོན་པའི་ཚུལ་བྱ་ཞིང་རྟེན་གྱི་གཙོ་བོའི་མདུན་དུ་བཞག་གོ ། དེ་བཞིན་དུ་རྡོ་རྗེའི་དབང་བསྐུར་བར་གསོལ་བ་བཏབ་པ་ལས། བསྐུར་བྱེད་ནམ་མཁའི་དཀྱིལ་འཁོར་རྣམས་ཀྱི་ཡེ་ཤེས་ཀྱི་རྡོ་རྗེ་རྩེ་དགུ་པའམ། དམ་ཚིག་རྡོ་རྗེ་རྩེ་ལྔ་པ་རྟེན་གྱི་ཕྱག་གཡས་པར་གཏད་པར་བསམ་སྟེ་གཏོད་པའི་ཚུལ་བྱ་ཞིང་གཙོ་བོའི་མདུན་དུ་བཞག་གོ ། དེ་ནས་ཕྱག་རྒྱའི་དམ་ཚིག་བྱིན་པར་བསམ་ནས།
རྡོ་རྗེ་ཆེ་དང་དྲིལ་བུ་ཆེ། ། ནས་ལུས་ནི་བརྟན་ཕྱིར་རོ། ། བར་བརྗོད། ཤེས་རབ་མ་དང་ལུས་ཀྱི་གནས་ཐམས་ཅད་ལ་རེག་པ་ལས་བྱུང་བའི་བདེ་བས་མཉེས་པར་བསམ་ཞིང་འཁྱུད་རྒྱ་བྱའོ། ། རྟེན་རབ་ཏུ་བྱུང་བའི་ཆ་བྱད་ཅན་ཡིན་ན། ཡོ་ག་རྣལ་འབྱོར་རྒྱུད་མན་ཆད་ལ་གྲགས་པའི་ཕྱག་རྒྱ་སྐུའི་དམ་ཚིག་གི་སྟེང་དུ་བསྒོམ་ལ། རྡོ་རྗེ་ཆེ་དང་དྲིལ་བུ་ཆེ། ། སོགས་ཤླཽ་ཀ་གཅིག་གི་བར་བརྗོད་པས་ཆོག་གོ ། དེ་ནས་བསྐུར་བྱེད་ནམ་མཁའི་དཀྱིལ་འཁོར་རྣམས་ཀྱི་རྟེན་ལ་ཆུ་དབང་བསྐུར་བར་བསམ་ཞིང་། རྣམ་རྒྱལ་བུམ་པའི་ཆུས།
སངས་རྒྱས་རྣམས་ནི་ཐམས་ཅད་ཀྱི། ། ནས་ཧཱུྃ་གི་བར་བརྗོད་ཅིང་དབང་བསྐུར་བས་སྐུ་གང་། དྲི་མ་ཐམས་ཅད་དག ཆུ་ལྷག་མ་ཡར་ལུད་པ་ལས་སྟོན་པའི་སྐུ་ལ་མི་བསྐྱོད་པ། བླ་མའི་སྐུ་རྣམས་ལ་རྡོ་རྗེ་སེམས་དཔའ། ཚེ་དཔག་མེད་ལྟ་བུ་ལ་འོད་དཔག་མེད། རིགས་ལྔར་བསྐྱེད་པ་རྣམས་ལ་རང་རང་གི་རིགས་བདག་གིས་རྒྱས་གདབ་བོ། ། རྟེན་ཁྱིམ་པའི་ཆ་ལུགས་ཅན་ཡིན་ན། དེ་ནས་གསང་དབང་བསྐུར་བར་གསོལ་བ་གདབ་པ་ལས། ནམ་མཁའི་དཀྱིལ་འཁོར་གྱི་གཙོ་བོ་ཡབ་ཡུམ་སྙོམས་པར་ཞུགས་པའི་དགའ་བའི་སྒྲས་ཕྱོགས་བཅུའི་སངས་རྒྱས་ཐམས་ཅད་སྤྱན་དྲངས།
ཞལ་དུ་ཞུགས། ཐུགས་ཀར་རྗེས་ཆགས་ཀྱི་མེས་ཞུ། སྐུའི་དབྱིབས་བརྒྱུད། རྡོ་རྗེའི་ལམ་ནས་ཡུམ་གྱི་མཁར་བབས་པའི་བྱང་ཆུབ་ཀྱི་སེམས་ཀྱི་ཐིག་ལེ་རྟེན་གྱི་ལྗགས་ཐོག་ཏུ་བཞག་པས་གསང་དབང་ཐོབ་པར་བསམ་ཞིང་། ཨ་ཧོ་མཧཱ་སུ་ཁ་ཞེས་བརྗོད་དེ། དེ་ནས་ཤེས་རབ་ཡེ་ཤེས་ཀྱི་དབང་བསྐུར་བར་གསོལ་བ་གདབ་པ་ལས། དཀྱིལ་འཁོར་གྱི་གཙོ་བོའི་ཐུགས་ཀ་ནས་ཡེ་ཤེས་ཀྱི་རིག་མ་གཏད་པར་བསམ་སྟེ། དགའ་སྟེར་གནས་སྟེར་ནས། རྟག་ཏུ་གྱིས་ཀྱི་བར་བརྗོད། དེ་ནས་རྟེན་དེ་ཡེ་ཤེས་ཀྱི་རིག་མ་དང་སྙོམས་པར་ཞུགས་པས།
ལྷན་ཅིག་སྐྱེས་པའི་ཡེ་ཤེས་སྐྱེས་པར་བསམ་ཞིང་། ཨོཾ་སརྦ་ཏ་ཐཱ་ག་ཏ་ཨ་ནུ་ར་ག་ན་བཛྲ་སྭཱ་བྷཱ་ཝ་ཨཏྨ་ཀོ྅ཧྃ་ཞེས་བརྗོད། དེ་ནས་དབང་བཞི་པ་བསྐུར་བར་གསོལ་བ་གདབ་པ་ལས། དཀྱིལ་འཁོར་གྱི་གཙོ་བོས། ཡེ་ཤེས་འདི་ནི་ཆེས་ཕྲ་ཞིང་། ནས་དེའི་ཕ་ཞེས་པའི་བར་བརྗོད་ཅིང་། རྟེན་གྱི་དེའི་དོན་ལ་མཉམ་པར་གཞག་པས་དབང་བཞི་པ་ཐོབ་པར་བསམ། ཡོ་གའི་སྒོ་ནས་རབ་གནས་བྱས་པ་ཡིན་ན། རྡོ་རྗེ་སློབ་དཔོན་གྱི་དབང་ཡན་རྟེན་གང་ལ་ཡང་བསྐུར་ནས་རིགས་བདག་གིས་རྒྱས་གདབ་བོ། ། ཁྱད་པར་དུ་སྦྱོང་རྒྱུད་ཀྱི་སྒོ་ནས་ཡིན་ན།
རིན་ཆེན་སྣ་བདུན་གྱི་མཐའ་རྟེན་ཐུབ་དབང་མདོར་བསྡུས་པ་བསྐུར་ནས། དེ་ནས་ཇི་ལྟར་བལྟམས་པ་སོགས་ཀྱིས་བུམ་པའི་ཆུས་དབང་བསྐུར་ལ་རིགས་བདག་གིས་རྒྱས་གདབ་བོ། ། བཀའི་དབང་མི་དགོས་སོ། ། བྱ་སྤྱོད་པ་ཆུ་དབང་རྐྱང་པ་བསྐུར་ནས་རིགས་བདག་གིས་རྒྱས་གདབ་བོ། ། དེ་ཡང་ཚེ་དཔག་མེད་ལྷ་དགུ་མ་ལ། ལུས་ལ་རྣམ་སྣང་ཚེ་དབང་བསྐུར། སོགས་དང་། ཕར་ཕྱིན་དྲུག་གི་ཚིགས་བཅད་རྣམས་དོར་ནས་བཻ་རོ་ཙ་ན་ཨ་ཡུ་ཛྙཱ་ན་ནས་ཀརྨ་ཨ་ཡུ་ཛྙཱ་ནའི་བར་གྱི་སྔགས་ཙམ་གྱིས་ཆུའི་དབང་བསྐུར་བས་ཆོག་གོ ། རིན་པོ་ཆེ་པས། རིག་པའི་དབང་ལྔའི་སྐབས་སུ་ཡང་ཆུ་དབང་རེ་རེ་ནས་བསྐུར་བ་སོགས་བྱས་ཀྱང་།
ལུགས་འདི་ལ་དེའི་ཕྱག་ལེན་མེད་དོ། ། དབང་གི་གོང་དུ་ཡང་བྱུར་བསལ་བའི་ཆོ་ག་བྱེད་སྲོལ་མེད་ཅིང་། སློབ་མ་དབང་བསྐུར་ལ་རིག་པའི་དབང་ལྔའི་དུས་སུ་དབང་རྫས་ལྷར་བསྐྱེད་པ་དང་། སློབ་མ་ཡང་དེ་བཞིན་གཤེགས་པ་རིགས་ལྔ་དེ་དང་དེར་བསྐྱེད་པ་སོགས་ཡོད་ཀྱང་རྟེན་ལ་དབང་བསྐུར་བའི་དུས་སུ། རྟེན་དེ་དང་པོ་གང་དུ་བསྐྱེད་པ་དེ་ལ་དབང་བསྐུར་བ་མ་གཏོགས། དབང་དེ་དང་དེའི་སྐབས་སུ་ལྷར་བསྒྱུར་བ་དང་། དབང་རྫས་ལྷར་བསྐྱེད་པའི་ཕྱག་ལེན་མེད་དོ། ། རྟེན་དེ་ཀྱཻ་རྡོ་རྗེ་སོགས་མ་གཏོགས། རབ་ཏུ་བྱུང་བའི་ཆ་བྱད་ཅན་རྣམས་ལ་དབང་གོང་མ་གསུམ་ཡང་བསྐུར་མི་དགོས་སོ། ། མཆོད་བསྟོད་ལ།
མཆོད་པ་རྣམས་གོང་བཞིན་བསང་སྦྱངས། སོ་སོའི་སྔགས་དང་ཕྱག་རྒྱས་བྱིན་གྱིས་བརླབས། དེ་ནས་མཆོད་ཡོན་སྔོན་དུ་འགྲོ་བའི་ཉེར་སྤྱོད་རོལ་མོ་དང་བཅས་པ་དང་། ལྷ་མོ་བརྒྱད་ཀྱི་མཆོད་པ་དང་། རྒྱལ་སྲིད་སྣ་བདུན་གྱི་མཆོད་པ་དང་། འདོད་ཡོན་ལྔས་མཆོད་ཅིང་། གོང་དུ་སྨོས་པ་བཞིན་བསྟོད་དེ། ལག་ལེན་པ་ཁ་ཅིག བླ་ཆེན་འཕགས་པའི་རབ་གནས་ཀྱི་ཆོ་ག་ཉིན་གང་མར་སྤྱན་དབྱེ་མ་བྱས་པར་མཆོད་པ་མི་འབུལ་བར་བཤད་པ་དང་། སྤྱན་དབྱེ་མ་བྱས་པར་མཆོད་ཡོན་ལ་མི་དབང་བས།
དབང་བསྐུར་སྤྱན་དབྱེ་མཆོད་བསྟོད་བྱ། ། ཞེས་པར་བསྡོམ་ཚིག་བསྒྱུར་རྒྱུ་ཡིན་ཞེས་ཟེར་བ་ནི་འབྲེལ་མེད་དེ། རབ་གནས་ཉིན་གཅིག་མར་ནི་དོན་གསལ་གྱི་རབ་གནས་བསྡུས་པ་དེ་ཡིན། བསྡུས་པ་ལ་དབང་བསྐུར་དང་སྤྱན་དབྱེའི་བར་དུ་མཆོད་བསྟོད་བྱེད་མི་དགོས་པས་དེར་མ་བཤད་པ་ཡིན་གྱི། སྤྱན་དབྱེ་མ་བྱས་པར་མཆོད་བསྟོད་ལ་མི་དབང་བར་བཤད་པ་ནི་མ་ཡིན་ཅིང་། དེར་དབང་བསྐུར་སྤྱན་དབྱེ་མཆོད་བསྟོད་བྱ། ། ཞེས་པའི་བསྡོམ་ཚིག་བཅོས་པ་ཡང་མེད་དོ། ། སྤྱན་དབྱེ་བ་ནི་གསེར་དངུལ་གྱི་སྣོད་དུ་སྦྲང་རྩི་དང་། མར་དང་། མིག་སྨ་ཨ་རྫ་ན་དང་སྦྱར་བ་གསེར་གྱི་ཐུར་མས་བླངས་པའམ།
མ་འབྱོར་ན་སངས་རྒྱས་སྤྱན་གྱི་དམ་ཚིག་གི་ཕྱག་རྒྱས་རྡོ་རྗེ་བཟུང་ནས། རྡོ་རྗེའི་རྩེ་མོས་རྡུལ་ཚོན་ཕྲ་མོ་གཅིག་བླངས་ནས་ཕྱེ། ཙཀྵུ་ཙཀྵུ་ཅེས་པ་ནི་མིག་མིག ས་མནྟ་ནི་དག་པ། ཙཀྵུ་བི་ཤྭ་དྷ་ནི་རྣམ་པར་སྦྱངས་བའི་མིག་ཅེས་པའོ། ། སྤྱན་དབྱེ་བས་ནི་རྟེན་དེས་སྦྱིན་པའི་བདག་པོ་ལ་སོགས་པ་བཀྲ་ཤིས་པ་དང་། ཞི་བ་དང་། དགེ་ལེགས་སུ་བྱེད་པའི་སྤྱན་གྱི་གཟིགས་སྟངས་དང་ལྡན་པར་བསམ་མོ། ། འཇིག་རྟེན་ན་སྐྱེས་བུ་མིག་ལོང་བས་གཟུགས་མི་མཐོང་ཞིང་གྲོང་ཁྱེར་ལ་སོགས་པར་འཇུག་པའི་ནུས་པ་མེད་པ་གཅིག་ཡོད་པ་དེ་ལ། མིག་དབྱེ་མཁན་གྱིས་ཕྱེ་ནས་ཕྱིས་གཟུགས་མཐོང་བ་དང་།
གྲོང་ཁྱེར་ལ་སོགས་པར་འཇུག་པའི་ནུས་པ་དང་ལྡན་པ་ལྟར། རྟེན་དེ་ཡང་ཡེ་ཤེས་ཀྱི་སྤྱན་རྣམ་པར་དག་པ་དང་ལྡན་ཞིང་། སེམས་ཅན་གྱི་དོན་བྱེད་པའི་མཐུ་ཕུན་སུམ་ཚོགས་པ་དང་ལྡན་པར་བསམ་མོ། ། སྤྱན་དབྱེ་བ་ནི་ལྷའི་སྤྱན་རེ་རེ་ལ་གྲུབ་ན་གསུམ་མམ་གཉིས། མ་གྲུབ་ན་ཡང་གཅིག་ནི་ཅི་ནས་ཀྱང་བྱ་དགོས་སོ། ། རྟེན་མང་པོ་ཡོད་ན་ཡུན་རིང་དུ་འགོར་ཡང་རྟེན་གྱི་སྤྱན་རེ་རེ་ལ་འབྱེད་ཐེངས་རེ་ནི་ཅིས་ཀྱང་བྱེད་དགོས་སོ། ། སློབ་དཔོན་རབ་འབྱོར་བརྐྱང་གི་རབ་གནས་ཀྱི་ཆོ་ག་ལ་སྤྱན་དབྱེ་བའི་མིང་གིས་བཏགས་པས། སྤྱན་དབྱེ་བ་ནི་རབ་གནས་ཀྱི་གཙོ་བོ་གཅིག་ཡིན་པར་གསལ་ལོ། ། གསོལ་བ་གདབ་པ་ནི། མཆོད་བསྟོད་བསྡུས་པ་སྔོན་དུ་འགྲོ་བས།
རྟེན་དེ་བླ་མའི་སྐུ་ལྟ་བུ་ཡིན་ན་རྡོ་རྗེ་འཆང་ཞུ་བ་ལས་བྱུང་བའི་སྐུ་འདྲ་གྲངས་དང་གཟུགས་བརྙན་ཇི་ལྟར་ཡོད་པ་དེ་ལྟར་དུ་གྱུར་པར་བསམ། པོ་སྟི་ནི། འོད་དཔག་མེད་ཞུ་བ་ལས་བྱུང་བའི་དམ་པའི་ཆོས་ཕལ་པོ་ཆེ་ཞེས་བྱ་བའི་ཆོས་དཀོན་མཆོག་དབྱངས་གསལ་གྱི་ཡི་གེ་རྣམ་པ་གླེགས་བམ་གྱི་གཟུགས་སུ་གྱུར་ཞེས་བརྗོད་ཅིང་། ཡིག་འབྲུ་རེ་རེའི་ནང་དུ་ཡང་འོད་དཔག་མེད་ཆུང་ཆུང་གི་གཏམས་གཏམས་ལ་གང་བར་བསམ་པ་སོགས་གསང་འདུས་ཀྱི་རབ་གནས་བཞིན་ནོ། ། དེ་ནས་བརྟན་བཞུགས་ཀྱི་ཚིག་རྣམས་ཀྱང་འདུས་པའི་རབ་གནས་བཞིན་བྱའོ། ། རིན་པོ་ཆེ་པས། བརྟན་བཞུགས་ཀྱི་ཚིག་རྣམས་མངའ་དབུལ་གྱི་མཇུག་ཏུ་སྦྱར་ཞིང་། རིན་ཆེན་བཟང་པོའི་སྡོམ་ཚིག་ཏུ་བརྟན་བཞུགས་འདིར་སྦྱོར་བ་མི་འཐད་དེ། རབ་གནས་ཀྱི་རྒྱུད་དུ། བརྟན་བྱེད་ཀྱི་སྔགས་མངའ་དབུལ་གྱི་མཇུག་ཏུ་བཤད་པའི་ཕྱིར།
ཞེས་གསུངས་སོ། ། བརྟན་བྱེད་ཀྱི་སྔགས་ལ་སུ་པྲ་ཏིཥྛ་བཛྲ་དང་། ཨོཾ་ཧཱུྃ་ཧྲཱིཿབྷྲུྃ་ཁྃ་བཛྲི་བྷ་ཝ་ཌི་ཌ་ཏིཥྛ་བྷྲུ་ཁྃ་སྭཱཧཱ། ཞེས་པ་འདི་ལས་གཞན་པའི་བརྟན་བྱེད་ཀྱི་སྔགས་མེད་ཅིང་། འདི་ནི་རབ་གནས་ཀྱི་རྒྱུད་དུ་མངའ་དབུལ་གྱི་མཇུག་ཏུ་མ་བཤད་པའི་ཕྱིར། ཨོཾ་དཱི་བྷྱ་དཱི་བྷྱ་ཨ་ན་ས་མ་རྡྷེ་བྷྱ་པྲི་ན་ནེ་སྭཱཧཱ། ཞེས་པ་འདི་རྒྱུད་དེར། མངའ་དབུལ་ཀྱི་མཇུག་ཏུ་བཤད་ཀྱང་འདི་ནི་ཞལ་ཟས་འབུལ་བའི་སྔགས་ཡིན་གྱིས། བརྟན་བྱེད་ཀྱི་སྔགས་མ་ཡིན་པའི་ཕྱིར་རོ། ། དེས་ན་རབ་གནས་ཀྱི་དངོས་གཞི་ནི།
རྟེན་བསྐྱེད་པ་ནས་སྤྱན་དབྱེ་བའི་བར་འདི་པས། བརྟན་བཞུགས་དངོས་གཞིའི་སྐབས་སུ་བྱེད་པར་རིགས་ཀྱི། ། མངའ་དབུལ་གྱི་མཇུག་ཏུ་བྱེད་པ་ལ་འབྲེལ་མེད་དོ། ། མངའ་འབུལ་རྒྱས་པར་བྱ་བ་ལ། མཆོད་བསྟོད་རྒྱས་པའི་མངའ་དབུལ་བ་དང་། བྱེ་བྲག་ཏུ་ཉེ་བར་མཁོ་བའི་ཡོ་བྱད་ཀྱི་མངའ་འབུལ་བ་དང་། སྦྱིན་སྲེག་གི་མངའ་དབུལ་བ་དང་། སྔགས་སམ་བཀྲ་ཤིས་ཀྱི་མངའ་དབུལ་བ་དང་བཞིའོ། ། དང་པོ་ནི། མཆོད་པ་རྣམས་བསང་སྦྱངས་བྱིན་རླབས་གོང་ལྟར་ལ།
འཇིག་རྟེན་ཁམས་ནི་དཔག་མེད་ན། ། ཞེས་སོགས་སམ། སྟོང་གསུམ་འདིའམ་སྟོང་གསུམ་གཞན་དག་ན། ། ཞེས་སོགས་ཀྱིས་མཆོད་ཡོན་ནས་རོལ་མོའི་བར་དུ་དབུལ་ཞིང་། དབྱངས་དང་སོ་སོའི་གར་འཆམ་དང་བཅས་པས་དབུལ་བའང་རུང་ངོ་། ། ཨོཾ་བཛྲ་ས་ཏྭ་སུ་སུཾ་གྲ་ཧ། ཞེས་སོགས་ཀྱི་གླུ་དང་བཅས་པས་ལྷ་མོ་བརྒྱད་ཀྱིས་མཆོད་ཅིང་། གཞི་བཅའ་སྔོན་དུ་འགྲོ་བའི་སྒེག་སོགས་བརྒྱད་པོ་སོ་སོའི་སྟངས་སྟབས་བྱས་ཀྱང་རུང་ངོ་། ། དེ་ནས་རིན་ཆེན་སྣ་བདུན། འདོད་ཡོན་ལྔ་རྣམས་ཀྱིས་མཆོད་ཅིང་།
ཀྱཻ་རྡོ་རྗེ་ལྟ་བུ་ཡིན་ན་རྡོ་རྗེ་གུར་ནས་འབྱུང་བའི་མཆོད་པ་ཉི་ཤུ་པ་དང་། རྡོར་དབྱིངས་དང་ཀུན་རིག་སོགས་ཡིན་ན་སོ་སོ་ནས་འབྱུང་བའི་མཆོད་པ་རྒྱས་པའི་མཆོད་པས་མཆོད་དོ། ། དེ་ནས་བསྟོད་པ་ནི་གསུང་རབ་ལྟ་བུ་ཡིན་ན། ཐོག་མ་བར་དང་མཐར་དགེ་ཞིང་། ། ཞེས་སོགས་དང་། དག་པ་འདོད་ཆགས་བྲལ་བའི་རྒྱུ། ། ཞེས་སོགས་དང་། ཆོས་ཉིད་རྒྱུ་མཐུན་གསུང་རབ་བཅུ་གཉིས་དང་། ། ཞེས་པ་ལ་སོགས་པའི་བསྟོད་པ་རྣམས་ཀྱིས་བསྟོད་དོ། ། མཆོད་རྟེན་ལ།
འཕགས་པ་ཀླུ་སྒྲུབ་ཀྱིས་མཛད་པའི་གནས་བརྒྱད་ཀྱི་མཆོད་རྟེན་གྱི་བསྟོད་པ་སོགས་བསྟོད་པ་ཅི་ཤེས་པས་བསྟོད། སྟོན་པ་སངས་རྒྱས་ཀྱི་སྐུ་ལ། ཐབས་མཁས་ཐུགས་རྗེ་སོགས་སངས་རྒྱས་ཀྱི་བསྟོད་པ་རྣམས་ཀྱིས་བསྟོད་ཅིང་། དེ་ལ་མདོ་སྔགས་བྱེད་པའི་སྲོལ་ཡང་ཡོད་དོ། ། དེ་ལ་སོགས་པ་ལྷ་ངོ་ཤེས་པ་རྣམས་ལ་སོ་སོའི་བསྟོད་པས་བསྟོད་ཅིང་། ཞལ་བསྒྱུར་བ་མ་བྱས་པའི་བསྟོད་པ་ལྟར་བྱས་པས་མི་ཆོག་གོ ། བསྟོད་པ་གཞན་མི་ཤེས་ན། སོ་སོ་ནས་འབྱུང་བའི་རིགས་ལྔ་སྤྱིའི་བསྟོད་པས་བསྟོད་དོ། ། ཐུན་མོང་དུ། མཉམ་ཉིད་མི་གཡོ་མས་བསྟོད་དོ། །
རབ་ཏུ་གནས་བྱའི་རྟེན་དེ་སྟོན་པ་སངས་རྒྱས་ལྟ་བུའི་སྐུ་ཡིན་ན། མཆོད་འབུལ་རྣམས་དོན་གསལ་གྱི་དངོས་བསྟན་གྱི་དེས་ཆོག་གིས། བླ་མེད་ཀྱི་དཀྱིལ་འཁོར་བསྒྲུབ་མཆོད་རྣལ་འབྱོར་བླ་མེད་དང་། ཡོ་ག་མན་ཆད་ཀྱི་སྒོ་ནས་ཡིན་ཀྱང་། མཆོད་བསྟོད་འབུལ་བའི་ཆོ་ག་རྣམས་ནི་རབ་གནས་ཀྱི་ཆོ་གའི་གཞུང་ནས་འབྱུང་བ་སྤྱི་དང་མཐུན་པ་དེ་བྱས་པས་འགལ་བ་མེད་ཅིང་། རབ་ཏུ་གནས་བྱའི་རྟེན་གང་ལ་ཡང་འགྲིག་པ་ཡིན་ནོ། ། གཉིས་པ་ལ་རྟེན་ཐམས་ཅད་ལ་སྤྱིར་མངའ་དབུལ་བ་དང་། མཆོད་རྟེན་ལ་མངའ་དབུལ་བ་དང་། གླེགས་བམ་ལ་མངའ་དབུལ་བའོ། ། དང་པོ་ལ།
དཀྱིལ་འཁོར་ནི་མངའ་དབུལ་གྱི་དཀྱིལ་འཁོར་དེ་དབུལ་བའོ། ། ཁྲུས་ནི་དྲི་བཟང་གི་ཆུས་རྟེན་ལ་འཐོར་པ་ཙམ་བྱེད་དོ། ། རིན་པོ་ཆེ་པས། འདིར། ཇི་ལྟར་བལྟམས་པ་ཙམ་གྱི་ནི། ། ཞེས་པས་གླེགས་བམ་ལ་མངའ་དབུལ་བའོ། ། ཁྲུས་བྱས་ཀྱང་བླ་མའི་ཕྱག་ལེན་ལ་གོང་གི་དེ་ཉིད་ལས་ཁྲུས་བྱེད་པ་ནི་མེད་དོ། ། ན་བཟའ་ནི། ན་བཟའ་དབུལ་ལོ། ། རྒྱལ་མཚན་ནི།
རིན་པོ་ཆེའི་རྒྱལ་མཚན་དབུལ་བའོ། ། འདོད་ཡོན་ལྔ་ནི། གཟུགས་སོགས་འདོད་ཡོན་ལྔ་དབུལ་བའོ། ། རིན་ཆེན་སྣ་བདུན་ལ། གོང་གི་ཚིགས་བཅད་རྒྱས་པ་རྣམས་སྦྱར་ཏེ་དབུལ་བའང་ཡོད་དོ། ། བཅུད་ནི། དྲི་ལྔ། སྨན་ལྔ་དབུལ་བ་སྟེ། པཉྩ་བི་མ་ལ། སོགས་ནི་དྲི་མ་མེད་པའི་མཆོད་པ་ལྔ་ཚན་དུ་སྦྱར་བ་དབུལ།
གདུགས་སོགས་ལ་མཧཱ་པུ་ཙ་ཞེས་པ་ནི། ཆེན་པོ་ལ་འོས་པའི་མཆོད་པ་ཞེས་པའོ། ། འདིར་མཆོད་པ་རྣམས་ལ་མགོར་ཨོཾ་དང་། མཇུག་ཏུ་ཨཱཿཧཱུྃ་སྦྱར་བ་ནི་བླ་མེད་པ་རྣམས། རྡོ་རྗེ་གསུམ་ལྡན་བྱིན་རླབས་བདག ། རང་མིང་ས་བོན་ལྡན་པར་བྱ། ། ཞེས་པ་ལྟར། སྐུ་གསུང་ཐུགས་རྡོ་རྗེ་གསུམ་གྱི་ས་བོན་བར་དུ་མཆོད། རང་རང་གི་མིང་དེ་བཅུག་པས་སྔགས་སུ་འགྱུར་བའོ། ། རྟེན་སོ་སོ་ལ་མངའ་དབུལ་བ་ལ།
སྤུ་གྲི་འབུལ་བའི་སྔགས་ཀ་ཙ་མུ་ལ་ཅེས་པ་ནི་སྐྲ་དུལ་བ་ཞེས་པའོ། ། སེན་མོའི་འདྲེག་དཔྱད་ལ། ན་ཁ་སེན་མོ། ཚེ་ད་ནི་གཅོད་པའོ། ། སྐྲ་བཤད་པའི་སོ་མང་ལ། བ་ལ་ནི་སྟོབས། ཤྭ་དྷ་ཡ་ནི་སྦྱོངས་པ་སྟེ། སྐྲ་རྣམས་ནང་གི་ཁམས་ཀྱི་སྟོབས་ལས་འབྱུང་བས། དེ་དག་སྦྱོང་ཞེས་པའོ། ། རྨངས་གཟེར་ལ།
རོ་མ་ནི་བ་སྤུ། དྷ་ར་ནི་འཛིན་པ་སྟེ་བ་སྤུ་འཛིན་པ་ཞེས་པའོ། ། ཚེམས་ཤིང་ལ་དྷ་དྷ་ནི་སོ། ཤྭོ་དྷ་ཡ་སྦྱང་བ་སྟེ། སོ་སྦྱོང་བའི་ཤིང་འབུལ་ཞེས་པའོ། ། སྤབས་བཞར་ཏེ་རྣ་སྤབས་འདྲུ་བའི་ཆས་འབུལ་བ་ནི་ཀརྞ་རྣ་བ། ཤྭ་དྷ་ཡ་སྦྱོང་བའོ། ། རྣ་བ་སྦྱོང་བ་ཞེས་པའོ། ། མཆོད་རྟེན་དང་གླེགས་བམ་གྱི་མངའ་དབུལ་བ་ལ་གོང་དུ་བརྗོད་པའི་རྫས་རྣམས་འབུལ་བ་སྟེ། དེ་ཐམས་ཅད་ལ་ཡང་།
འབུལ་བའི་རྫས་རྣམས་ཇི་སྐད་སྨོས་པ་བཞིན་དུ་ཡོད་པའམ། ཡེ་མ་འབྱོར་ན་རས་གཞི་ལ་སོགས་པ་ལ་བྲིས་པའི་གཟུགས་བརྙན་འབུལ་ཞིང་། འབུལ་བའི་སྐབས་སུ་དབྱངས་དང་བཅས་པ་བྱེད་ན། དབྱངས་བྱེད་པ་རྣམས་ཀྱི་དབྱངས་དང་། བླ་མས་ཚིག་གསལ་པོར་བྱེད་དགོས་སོ། ། གསུམ་པ་སྦྱིན་སྲེག་གི་མངའ་དབུལ་བ་ནི་སྒྲུབ་མཆོད་གང་བྱེད་ཀྱི་སྦྱིན་སྲེག་གི་ཆོ་ག་ནས་འབྱུང་བ་ལྟར་གྱི་རྒྱས་པའི་ཐབས་བཤམ་ལ། ཁའི་བལྟ་ཕྱོགས་གཞུང་ལྟར་དུ་བལྟ་བ་དང་། ཕལ་ཆེ་བ་བྱང་དུ་བལྟ་བར་བཤད། དང་པོ་ནི། ཉི་མ་ཤར་བ་ན་མི་རྣམས་ཀྱི་བློ་གྲོས་རྒྱས་པར་འགྱུར་བས་དེ་ལ་དགོངས་ཤིང་།
གཉིས་པ་ནི། བྱང་ཕྱོགས་ན་གནོད་སྦྱིན་སྟོབས་ཆེན་རྣམས་ཡོད་པས། རྒྱས་པའི་ལས་འགྲུབ་པའི་རྟེན་འབྲེལ་དུ་འགྱུར་བས་སོ། དཀྱིལ་འཁོར་མཆོད་པ་སོགས་དང་མ་འབྲེལ་ན་རྒྱས་པའི་ལས་བསྒྲུབ་པའི་སྐབས་སུ་དེ་ལྟར་ཡིན་ཀྱང་། འདིར་རྟེན་ཞལ་དྲོ་བའི་ཕྱིར་དུ་ཡིན་པས་རྟེན་གྱི་ཞལ་གང་ལ་བསྟན་པའི་མདུན་ནམ། སློབ་དཔོན་རྟེན་ལ་ཁ་ཕྱོགས་པས་བྱའོ། ། སློབ་དཔོན་ནམ་སློབ་དཔོན་དུ་འོས་པ་གཞན་གྱིས་ཀྱང་རུང་སྟེ། རིན་པོ་ཆེའི་རྒྱན་དང་གོས་སེར་པོས་ཀླུབས་ལ། ཐབས་དང་མཆོད་པའི་ཡོ་བྱད་རྣམས་བསང་སྦྱངས། ཛྭ་ལ་རཾ་གྱིས་མེ་སྦར།
མེ་ནང་དུ་འཇིག་རྟེན་པའི་མེ་ལྷ་ཇི་ལྟ་བ་བཞིན་བསྐྱེད། སྲེག་བླུག་བདུན་ནམ་ཉི་ཤུ་རྩ་གཅིག་གི་མཉེས་པར་བྱས་ལ། འབར་བའི་རྣམ་པར་བསྒྱུར་བའི་ནང་དུ་རབ་ཏུ་གནས་བྱའི་རྟེན་དེ་སྟོན་པའི་སྐུ་ལྟ་བུ་ཡིན་ན་གོང་དུ་བཤད་པ་བཞིན་བསྐྱེད་ལ། ཡེ་ཤེས་པ་སྤྱན་འདྲེན་པའི་ཚེ། དཀྱིལ་འཁོར་གྱི་ལྷ་མཆོད་པའི་ཡེ་ཤེས་པ་སྤྱན་འདྲེན་པ་དང་འདྲ་བར། རྟེན་གྱི་མདུན་ནས་མེ་ཏོག་བླངས་ལ་དགུག་གཞུག་བྱེད་པ་དང་དུས་མཉམ་དུ་མེ་ཏོག་ཐབ་དུ་སྐྱུར། བྱོན་ཟན་འབུལ། མཆོད་བསྟོད་བྱ། མར་དང་ཡམ་ཤིང་གི་རྗེས་ལ། ཨོཾ་མུ་ནི་མུ་ནེ་མཧཱ་མུ་ནེ་ཡེ་སྭཱཧཱ།
ཞེས་པའི་ལྷ་སྔགས་གཅིག་དང་། ཨོཾ་སརྦ་སཾ་བྷ་དྷེ་སོགས་ཞེས་པའི་རྫས་སྔགས་དང་། རྫས་བརྒྱ་རྩ་བརྒྱད་ཀྱི་མཇུག་ཏུ་སྦྱིན་པའི་བདག་པོ་ལ་སོགས་པ་བདག་དང་སེམས་ཅན་ཐམས་ཅད་ཀྱི་ཚེ་དང་བསོད་ནམས་ཐམས་ཅད་པུཥྚིཾ་ཀུ་རུ་ཨོཾ། ཞེས་པའི་སྔགས་གཅིག་སྟེ། མདོར་ན་རྫས་གང་འབུལ་བ་དེའི་མགོར་ལྷ་སྔགས་གཅིག བར་དུ་རྫས་སྔགས་བརྒྱ་རྩ་བརྒྱད། མཇུག་ཏུ་ལས་སྔགས་གཅིག་སྦྱར་ཏེ་དབུལ་ལོ། ། རྫས་རྣམས་ཕུལ་ཚར་བ་དང་། མཆོད་བསྟོད་བྱས་ནས། མར་དགང་བླུགས་གསུམ་གྱིས་གཤེགས་སྐྱེམས་ཕུལ།
གཤེགས་པའི་ཚེ་ཐབ་ཀྱི་འགྲམ་ནས་མེ་ཏོག་བླངས་ལ། སྟེང་ཕྱོགས་སུ་གཏོར་ལ་སྔར་སྤྱན་དྲངས་པའི་སར་གཤེགས་པར་བསམ་མོ། ། དེ་ནས་འཇིག་རྟེན་པའི་མེ་ལྷ་ལ་མར་དགང་བླུགས་གང་གིས་གསལ་བཏབ་ལ་སྲེག་རྫས་ལྷག་མ་བདུན་ནམ་ཉེར་གཅིག་སོགས་ཅི་འབྱོར་པ་ཕུལ་ཏེ། གཤེགས་སུ་གསོལ་བ་སོགས་སྦྱིན་སྲེག་གི་ཆོ་ག་བཞིན་བྱེད་དོ། ། གསུང་རབ་ལྟ་བུ་ཡིན་ན། ཐབ་ཏུ་འོད་དཔག་མེད་ལ་བསྐྱེད་ལ་ཡེ་ཤེས་པ་སྤྱན་འདྲེན་པའི་ཚེ། གླེགས་བམ་གྱི་ཡིག་འབྲུ་རྣམས་ཀྱི་ནང་ནས་འོད་དཔག་མེད་ཀྱི་སྐུ་དཔག་ཏུ་མེད་པ་བྱོན་པར་བསམ་སྟེ། སེམས་ཅན་ཀུན་སོགས་བརྗོད་པ་དང་། མཆོད་རྟེན་དང་གཙུག་ལག་ཁང་སོགས་ཡིན་ན། རིགས་ལྔ་ཐབ་དུ་བསྐྱེད་ལ་ཡེ་ཤེས་པ་སྤྱན་འདྲེན་པ་དང་།
ཐབ་ཏུ་གནས་བྱའི་རྟེན་མང་པོ་ཡོད་པ་ཡིན་ན། དེ་རྣམས་ཀྱི་གཙོ་བོ་གཅིག་སྤྱན་འདྲེན་པ་དང་། རབ་ཏུ་གནས་བྱའི་རྟེན་དེ་ཧེ་བཛྲའི་དཀྱིལ་འཁོར་ཡིན་ན་གཙོ་བོ་སྤྱན་འདྲེན་པ་དང་། ཞིང་ཁམས་མ་ལྟ་བུ་ཡིན་ན་དེའི་གཙོ་བོ་སྤྱན་དྲངས་ཏེ་རྒྱས་པའི་སྦྱིན་སྲེག་འབུལ་བ་ཡིན་ནོ། ། འདིར་ཐབ་ནང་དུ་རབ་གནས་ཚར་བའི་རྟེན་དེའི་ཐུགས་ཀ་ནས་དེ་འདྲ་བ་གཅིག་ལ་གཉིས་ཆད་ཀྱི་ཚུལ་དུ་སྤྱན་དྲངས་པ་ལ་སྦྱིན་སྲེག་འབུལ་བ་ཡིན་ཀྱང་། དེང་སང་ལག་ལེན་པ་རྣམས་གོང་གི་དེ་བཞིན་དབྱེར་མེད་གནང་བས་དེ་ལྟར་བཀོད་དོ། ། ལག་ལེན་པ་ཁ་ཅིག རྒྱས་པའི་ཐབ་གཟའ་ཡུམ་ནས་བཤད་པའི་རིན་ཆེན་པོ་ཆེ་ཟུར་བརྒྱད་པའི་གཟུགས་སུ་བྱེད་ཅིང་། སྦྱིན་སྲེག་འབུལ་བའི་ཡུལ་ནི། རབ་ཏུ་གནས་བྱེད་ཀྱི་དཀྱིལ་འཁོར་དེ་ཐབ་ཏུ་བསྐྱེད་ནས་སྦྱིན་སྲེག་འབུལ་ཟེར་བ་ཡོད་མོད།
དེ་ནི་སྒྲུབ་མཆོད་ཀྱི་སྟ་གོན་དང་། དངོས་གཞི་ལ་སོགས་པའི་སྐབས་སུ་དེ་ལྟར་ཡིན་ཀྱང་། འདིར་ནི་རབ་ཏུ་གནས་བྱའི་རྟེན་ལ་སྦྱིན་སྲེག་གི་མངའ་དབུལ་བ་ཡིན་པའི་ཕྱིར་རོ། ། སྒྲུབ་མཆོད་ཀྱི་དཀྱིལ་འཁོར་ལ་འབུལ་བ་ལ་འབྲེལ་མེད་དོ། ། འདིར་ཐབ་ཀྱི་གཟུགས་དེ་ལྟར་དུ་བྱེད་པའི་བཤད་པ་མེད་ཅིང་། བྱས་ནའང་འགལ་བ་མེད་དོ། ། མཛེས་པོ་གཅིག་ནི་སྣང་ངོ་། ། ཐོག་མར་འཇིག་རྟེན་པའི་མེ་ལྷ་འབུལ་བ་ནི། སྤྱིར་མེའི་ལས་ནི་བར་ཆད་མང་ཞིང་། འཇིག་རྟེན་པའི་མེ་ལྷ་ནི་མེའི་བདག་པོ་ཡིན་ཞིང་ཕྲག་དོག་ཆེ་བས་དང་པོར་དེ་ལ་མ་ཕུལ་ན།
བསྒྲུབ་པ་པོ་ལ་བར་ཆད་བྱེད་པས་དེ་ལ་དང་པོར་སྦྱིན་སྲེག་ཕུལ་བས་བསྒྲུབ་པ་པོའི་གྲོགས་བྱེད་པ་ཡིན་ནོ། ། དེ་ནས་ཐབ་ཁུང་གི་མེ་ལྷ་ལ་འོ་ཐུག་བསྒྲུབ་ནས་འབུལ་བའམ། བོད་ན་དེ་བྱེད་པའི་སྲོལ་མི་འདུག་པས་འབྲང་རྒྱས་འབུལ་བ་ཡིན་ནའང་རུང་ངོ་། ། སྔགས་སམ་བཀྲ་ཤིས་ཀྱི་མངའ་དབུལ་བ་ནི། སྔགས་བརྒྱ་རྩ་བརྒྱད་སོགས་བཟླས་པས་མེ་ཏོག་བྱིན་གྱིས་རླབས་ལ། ལྷ་ལ་མེ་ཏོག་གིས་ཆར་དབབ། བཀྲ་ཤིས་ཀྱི་ཚིགས་བཅད་རྡོར་དབྱིངས་ཀྱི་དཀྱིལ་ཆོག་ནས་འབྱུང་བའི་མཛད་པ་བཅུ་གཉིས་ཀྱི་ཚིགས་བཅད་དང་། རྒྱལ་བ་རིགས་ལྔའི་བཀྲ་ཤིས་ཀྱི་ཚིགས་བཅད་དང་། སངས་རྒྱས་རབས་བདུན་གྱི་བཀྲ་ཤིས་ཀྱི་ཚིགས་བཅད་དང་། སློབ་དཔོན་འཕགས་པ་ཀླུ་སྒྲུབ་ཀྱིས་མཛད་པའི་བཀྲ་ཤིས་ཀྱི་ཚིགས་བཅད་དང་།
མཚན་མང་སོགས་ཀྱི་བཀྲ་ཤིས་ཀྱི་ཚིགས་བཅད་རྒྱས་པར་བརྗོད་དོ། ། གོང་དུ་སྨོས་པ་ལྟར་རིན་པོ་ཆེ་པས་བརྟན་བཞུགས་འདིར་བྱེད་པ་ནི་འབྲེལ་མེད་དེ། སྔགས་འདི་ནི་མེ་ཏོག་བྱིན་གྱིས་བརླབས་པའི་ཕྱིར་དུ་བཟླས་པ་ཡིན་གྱི། བརྟན་བྱེད་དུ་བཟློས་པ་མིན་པའི་ཕྱིར་རོ། ། མཇུག་གི་དོན་ལ་དོན་བཅུ་གསུམ་གྱི་གཏོར་མ་སྦྱིན་པ་ལ། འདས་པའི་གཏོར་མ་སྔར་ཕུལ་མ་ཚར་ན་འདིར་འབུལ། ཚར་ན་འདིར་ཆ་གསུམ་བཏང་ཞིང་། ཡོ་ག་མན་གྱི་སྒྲུབ་མཆོད་ཀྱི་སྒོ་ནས་རབ་གནས་བྱེད་པ་ཡིན་ན། ཆོས་སྐྱོང་གུར་མགོན་སོགས་ཀྱི་གཏོར་མ་རྡོ་རྗེ་གནོད་སྦྱིན་གྱི་སྔགས་རྒྱས་བསངས། ཛྭ་ལས་གཟི་བརྗིད་བསྐྱེད།
ཨ་ཀཱ་རོས་འདོད་དོན་ཕུན་སུམ་ཚོགས་པར་བསྒྱུར་ལ། མགོན་པོ་སྐུ་གཤེགས་ཤླཽ་ཀ་གཅིག་དང་། ཨོོཾ་ཤྲཱི་མཧཱ་ཀཱ་ལ་ཡེ་ས་པ་རི་ཝ་ར་ཨེ་ཧྱིས་སྤྱན་དྲངས་ལ། པདྨ་ཀ་མ་ལ་ཡ་སཏྭཾ་གྱིས་གདན་ཕུལ། ས་མ་ཡ་སཏྭཾ་གྱིས་གདན་ལ་བཞག ཨོཾ་ཤྲཱི་མཧཱ་ཀཱ་ལ་ས་པ་རི་ཝཱ་ར་ན་མཿསརྦ་ཏ་ཐཱ་ག་ཏ་སོགས་གསུམ་གྱིས་ཕུལ་ལ། བསྟོད་པ་ཅི་རིགས་པས་བསྟོད་ལ་ཕྲིན་ལས་གཞོལ་ལོ། ། བླ་མེད་ལྟར་ན་གཏོར་ཆོག་ཇི་ལྟ་བ་བཞིན་བྱས་པས་ཆོག་གོ ། མགོན་པོ་གདོང་བཞི་པ་སོགས་ཆོས་སྐྱོང་གཞན་ལའང་གཏོར་མ་འབུལ་ན་དེ་བཞིན་ནོ། ། སྲུང་མ་བསྒོ་བའི་གཏོར་མའང་སྲུང་མ་གང་ལའང་བཀའ་བསྒོ་བྱེད་པ་དེ་ལ་སྔར་ཟུར་དུ་བཤམས་པའི་གཏོར་མ་རྒྱ་ཆེན་པོར་འབུལ་བ་སོགས་དཀྱུས་བཞིན་ལ།
བྱིན་རླབས་དཀྱིལ་འཁོར་སྒྲུབ་མཆོད་དང་བསྟུན་པ་ལྟར་བྱས་ལ་ཆོས་སྐྱོང་བསྐྱེད་ཆོག་སོགས་ནི་སོ་སོའི་སྒྲུབ་ཐབས་ལྟར་བྱའོ། ། རྡོ་རྗེ་ནག་པོ་ཆེན་པོ་ལྟ་བུ་ཡིན་ན། སྤྱན་དྲངས་ནས་དམ་ལ་བཞག་པའི་སྐབས་སུ་དྲག་པོའི་ཕྲིན་ལས་གཞོལ་བ་དང་ཐལ་མོ་རྡབ་པ་མི་བྱེད། དེ་ནས་དཀྱིལ་འཁོར་མཆོད་དེ་དངོས་གྲུབ་བླངས་ཤིང་བཟོད་པར་གསོལ་ཏེ། གཤེགས་སུ་གསོལ་བ་ནི་དཀྱུས་བཞིན་ནོ། ། དཀྱིལ་འཁོར་དེ་མ་ཐག་ཏུ་གཤེགས་སུ་གསོལ་བ་བྱེད་ན། རྣམ་རྟོག་བྱེད་པའི་གང་ཟག་འགའ་ཞིག་ལ་ནི་རེ་ཞིག་གཤེགས་མ་བྱས་ཀྱང་རུང་ངོ་། ། གསང་སྒྲོགས་སུ་འགྱུར་བ་ཡོད་ན་གཤེགས་གསོལ་བྱ་ཞིང་། རྣམ་རྒྱལ་བུམ་པ་ལ་སོགས་པ་བཀབ་ནས་མི་མཐོང་བ་བྱ་སྟེ། ཡོན་བདག་བསྒོ་བ་ལ་སོགས་པ་བྱའོ། །
ཡོན་བདག་བསྒོ་བ་ནི། དེ་ནས་ཡོན་བདག་རྣམས་བོས་ཏེ་གདན་བཟང་པོ་སེར་པོའི་སྟེང་དུ་འདུག་ཏུ་བཅུག་ལ། སློབ་དཔོན་གྱིས། རབ་གནས་ཀྱི་རྒྱུད་ལས། ཁྱོད་ཀྱིས་ང་ལ་གང་གསོལ་བའི། ། ནས། ཅི་བདེར་བར་ནི་མཆོད་པར་བྱོས། ། ཞེས་པའི་བར་གྱི་དོན་ཁྱེད་ཀྱི་སྐུ་གཟུགས་དང་གསུང་རབ་ལ་སོགས་པ་འདི་ཞེས་པ་བཞེངས་པ། ང་ལ་རབ་ཏུ་གནས་པར་གྱིས་ཞེས་ཡུན་རིང་པོ་ནས་གསོལ་བ་བཏབ་པའི་བར་དུ་རབ་ཏུ་གནས་པ་དེ་ལེགས་པར་ཚར་བ་བྱས་ནས། སྐུ་གཟུགས་དེ་སངས་རྒྱས་ཀྱི་སྐུ་དངོས་དང་འདྲ་བར་སྒྲུབ་ཟིན་གྱིས།
ཁྱེད་ཀྱིས་རྟེན་འདི་ལ་ཞག་བདུན་དུ་མཆོད་པ་རྒྱ་ཆེན་པོ་གྱིས་ཤིག་སོགས་བསྒོའོ། ། ཤིས་པ་བརྗོད་པ་ནི། གསང་འདུས་ཀྱི་རབ་གནས་བཞིན་ནོ། ། རྫས་བྱིན་གྱིས་བརླབས་པ་ནི། ཨོཾ་ཨཱཿམཾ་ག་ལ་ཧཱ་བེ་ཨཥྚ་ཡེ་ཧཱུྃ་ཞེས་པའམ། ཨོཾ་ཨཱཿཧཱུྃ་གིས་བྱིན་གྱིས་བརླབས་སོ། ། རྟེན་རྣམས་བཀྲ་ཤིས་པར་བྱ་བའི་ཕྱིར་ཡོན་བདག་རྣམས་རེག་དུ་བཅུག་སྟེ། བཀྲ་ཤིས་རྫས་རྣམས་ལས་ཀྱི་རྡོ་རྗེས་རྟེན་རྣམས་ལ་ཕུལ་ཞིང་ལྕོག་རྩེ་ལ་སོགས་པའི་སྟེང་དུ་བཞག་གོ ། དེ་ནས་རྟེན་རྣམས་ལ་ཕུལ་བའི་ཞལ་ཟས་ཀྱི་ལྷག་མ་རྣམས་སློབ་དཔོན་དཔོན་སློབ་དང་སྦྱིན་བདག་ལ་སོགས་པ་དེར་འདུས་པའི་སྐྱེ་བོ་ཐམས་ཅད་ལ་དྲངས་ཤིང་། སློབ་དཔོན་སོགས་མི་ཆེ་བ་རྣམས་ལ།
བདེ་བར་གཤེགས་པས་གསོལ་བ་ཡིས། ། ལྷག་མ་སྡིག་པ་འཇོམས་པས་བཞེས། ། ཞེས་པ་དང་། སྐྱེ་བོ་ཕལ་པ་རྣམས་ལ། བདེ་གཤེགས་ལྷག་མ་འདི་དག་ནི། ། ཟོ་ཞིག་སྡིག་པ་བྱང་བར་འགྱུར། ། ཞེས་ལག་ལེན་པ་རྣམས་བརྗོད་པའི་སྲོལ་ཡོད་དོ། ། ཕྱིས་ཀྱི་ལག་ལེན་པ་རྣམས་འཇུག་པ་བདེ་བའི་ཕྱིར་གོང་གི་ཞལ་ཟས་འབུལ་བ་དང་། སྔགས་ཀྱི་མངའ་དབུལ་གཉིས་འདིར་བླངས་ཏེ་འབུལ་བ་ཡོད་ཀྱང་། ཆོ་ག་ཁ་ཚང་བའི་ཕྱིར་གོང་གི་འབྲང་རྒྱས་དེ་ཉིད་གོང་དུ་བྱེད་དགོས་སོ། །
ལྷག་མ་རྟེན་མཆོད་པ་སོགས་ནི་དཀྱུས་བཞིན་ལ། སྦྱིན་སྲེག་བྱ་བ་ན། སློབ་དཔོན་རྣམས་ཀྱི་རབ་གནས་ཀྱི་ཆོ་ག་ཅུང་ཟད་ནོར་བ་དང་། ཡོན་བདག་གིས་ཀྱང་ཇི་སྐད་བཤད་པ་བཞིན་གྱིས་མཆོད་པའི་ཡོ་བྱད་མ་འབྱོར་བའི་སྡིག་པ་སྦྱང་ཕྱིར། མཚན་མོའི་དུས་སུ་ཞི་བའི་སྦྱིན་སྲེག་བྱའོ། ། དེའི་ཆོ་ག་ནི། དཀྱིལ་འཁོར་སྒྲུབ་མཆོད་གང་གི་སྒོ་ནས་བྱས་པ་དེའི་ཞི་བའི་སྦྱིན་སྲེག་གི་ཆོ་ག་ཇི་ལྟ་བ་བཞིན་བྱའོ། ། རབ་ཏུ་གནས་པ་རྒྱས་པར་བྱ་བ་བསྟན་ཟིན་ཏོ།། ༈ །།གཉིས་པ་འབྲིང་དུ་བྱ་བ་ལ། སང་རབ་གནས་བྱེད་པའི་དོ་ནུབ་ལྟ་བུ་མཆོད་གཏོར་ལེགས་པར་བཤམས་ཏེ།
དེ་ཡང་རྟེན་དང་ཁྲུས་སྟེགས་དང་། མངའ་དབུལ་གྱི་དཀྱིལ་འཁོར་རྣམས་རྒྱས་པའི་སྐབས་བཞིན་བཤམ། མདུན་བསྐྱེད་ཀྱི་དཀྱིལ་འཁོར་ནི། སྒྲུབ་མཆོད་དང་དབང་བསྐུར་དང་འབྲེལ་བའི་སྐབས་བྱུང་ནས་སྟབས་འགྲིག་ན་མ་གཏོགས་བཤམ་པ་མེད་དོ། ། འོ་ན་མངའ་དབུལ་གྱི་དཀྱིལ་འཁོར་ཡང་བཤམ་པ་མི་རིགས་སོ་སྙམ་ན། དེ་ནི་རྡུལ་ཚོན་གྱི་འབྲི་བ་མ་གྲུབ་ཀྱང་ཐགས་ལ་བཏགས་པ་དང་། རས་གཞི་དང་། གདན་དར་སོགས་ལ་བྲིས་པ་ཡོང་པས་མི་འབྱོར་བའི་སྐྱོན་མེད་དོ། ། ཁྲུས་བུམ་རྣམས་འབྱོར་ན་རྒྱས་པའི་སྐབས་ལྟར་རམ། མ་འབྱོར་ན་ཇི་སྙེད་པས་ཀྱང་རུང་ངོ་། །
ལྷ་བུམ་ནི་རྣམ་རྒྱལ་དང་། ལས་བུམ་གཉིས་ཚུལ་བཞིན་དུ་བཤམ་མོ། ། དེ་ནས་སང་ཐོ་རངས་སྔ་བར་ལངས་ལ་བདག་བསྐྱེད་བསྒོམ་སྟེ། དེ་ཡང་ཆོ་ག་ནི་རྣལ་འབྱོར་རྒྱུད་ལྟར་ན་རྡོར་དབྱིངས་ཀྱི་རྣལ་འབྱོར་བདག་རྫོགས་སམ། སེམས་དཔའ་འབྱུང་བ་ཆེ་བ་དང་། ཆུང་བ་དང་། སྦྱོང་རྒྱུད་ཀྱི་སེམས་དཔའ་རྣམས་གང་བསྒོམ་རུང་ལ། ཕྱི་མ་འདི་ནི་ཀུན་རིག་དང་པོ་སྦྱོར་བ་ཡན་ཆད་བསྒོམ་པ་ནི་མིན་ཏེ། སྤྱིར་དེ་བསྒོམ་པས་མི་ཡོང་བ་མེད་ཀྱང་། ཀུན་རིག་ཤི་ཆོག་ལ་ཤིན་ཏུ་བསྔགས་པས།
རབ་གནས་ཀྱི་དུས་སུ་སྐྱེ་བོ་འགའ་ཞིག་རྣམ་རྟོག་བྱེད་ཉེན་ཡོད་ཅིང་། དེས་རྟེན་འབྲེལ་མི་འགྲིག་པའི་རྒྱུར་འགྱུར་བས་སོ། ། དེས་ན་བླ་མ་རྣམས་ཀྱི་ཕྱག་ལེན་ལ་ཚེ་དཔག་མེད་འཆི་བདག་འཇོམས་པ་བསྒོམ་པ་ཡིན་ཏེ། དེ་ཡང་སྦྱོང་རྒྱུད་ནས་དུས་མ་ཡིན་པའི་འཆི་བ་བཟློག་པའི་ཕྱིར། ཚེ་དཔག་མེད་ལྷ་བཅུ་གསུམ་མ་དང་། སྔར་གྱི་ཚེ་གང་ཡོད་པ་དེའི་སྟེང་དུ་ཚེ་ལྷག་པོ་ཐུབ་པའི་ཕྱིར། ཚེ་དཔག་མེད་དཀར་པོ་ལྷ་བཅུ་གསུམ་གྱི་དཀྱིལ་འཁོར་གཉིས་བཀའ་སྩལ་པ་ལས། བླ་ཆེན་འཕགས་པས་ནི་དང་པོ་དེ་ལ་བརྟེན་ནས་མཛད་ལ། བླ་མ་གཞན་རྣམས་ཕྱི་མ་དེ་ལ་བརྟེན་ནས་མཛད་པ་ཡིན་ནོ། ། འདི་ཉིད་ཀྱི་བྱེད་ཚུལ་ནི།
སྲུང་འཁོར་བསྡུས་པ་སྔོན་དུ་བཏང་བའི་རྡོ་རྗེ་སེམས་དཔར་བསྐྱེད་པ་ཡན་ཆད་ཀུན་རིག་དང་པོ་སྦྱོར་བ་ལྟར་ལ། གླེང་གཞིའི་ཚིག་དང་ཆེ་བ་བརྗོད་པ་གཉིས་བོར་ལ། མཆོད་བསྟོད་ཀུན་རིག་ལྟར་བྱ། སྔགས་བཟླས་པའི་ཚེ་སྙིང་ཁར་ཟླ་བའི་དཀྱིལ་འཁོར་གྱི་སྟེང་དུ་པུཎྱ་བཀོད་ལ། དེ་ལས་འོད་ཟེར་འཕྲོས་སེམས་ཅན་ལ་ཕོག་པས། ཚེ་ཐུང་བར་གྱུར་པ་ལ་སོགས་པའི་ལས་ཀྱི་སྒྲིབ་པ་ཐམས་ཅད་སྦྱངས། སེམས་ཅན་ཐམས་ཅད་ཀྱི་ཚེ་དང་བསོད་ནམས་རྒྱས་པར་བྱས། ཡང་སངས་རྒྱས་དང་བྱང་ཆུབ་སེམས་དཔའ་ཐམས་ཅད་ཀྱི་ཐུགས་ཀར་ཕོག་ཐུགས་རྒྱུད་བསྐུལ། དེ་ཐམས་ཅད་ཀྱི་ཐུགས་གཉིས་སུ་མེད་པའི་ཡེ་ཤེས་རྒྱས་པའི་ཕྲིན་ལས་ཀྱི་དངོས་གྲུབ་ཐམས་ཅད་འོད་ཟེར་གྱི་རྣམ་པས་སྤྱན་དྲངས་ཡིག་འབྲུ་རྣམས་ལ་ཐིམ་པས་ཚེ་དང་བསོད་ནམས་ཐམས་ཅད་རྒྱས་པར་བསམ་ལ། ཨོཾ་པུཎྱ་མཧཱ་པུཎྱ་ཨ་པ་ར་མི་ཏ་ཨ་ཡུར་པུཎྱ།
ཛྙཱ་ན་སཾ་བྷ་ར། ཨུ་པ་ཙིཏ་ཀ་རི་ནི་སྭཱཧཱ། ཞེས་ཅི་ནུས་བཟླས། སླར་ཡང་མཆོད་བསྟོད་བྱས་ལ་བུམ་བཟླས་ལ་འཇུག་གོ ། རྣལ་འབྱོར་བླ་མེད་ལ། གསང་འདུས་འཕགས་ལུགས་ལྟ་བུ་ཡིན་ན། ཏིང་ངེ་འཛིན་གསུམ་འཆིང་གིས་བཅིངས་པའི་རྣལ་འབྱོར་རྫོགས་པར་བསྒོམ། ཀྱཻ་རྡོ་རྗེ་ལྟ་བུ་ཡིན་ན། ཡན་ལག་བཞི་དྲུག་གི་མངོན་རྟོགས་གང་རུང་རྫོགས་པར་བསྒོམ་ལ། བཟླས་པ་ཅི་ནུས་བྱ།
རབ་གནས་རྒྱས་པའི་དངོས་གཞིའི་སྐབས་སུ་རྟེན་ལ་དབང་བསྐུར་དགོས་པས་བདག་འཇུག་ལེན་དགོས་ཞེས་པའི་རིག་པ་ལྟར་ན། འབྲིང་དང་བསྡུས་པ་གཉིས་ཀའི་སྐབས་སུ་ཡང་བདག་འཇུག་གཅིག་ལེན་པ་བྱུང་ན་བཟང་བ་ཡིན་ལ། དེ་ཡང་རྡོར་དབྱིངས་ཀྱི་བདག་རྫོགས་པ་ཡན་ཆད་དང་། སེམས་དཔའ་འབྱུང་བ་ཆེ་བ་གཉིས་ལའང་སྙིང་ཁའི་བདག་འཇུག་ཡོད་པས་དེས་རུང་ལ། ལམ་འབྲས་པའི་རྣལ་འབྱོར་ཡིན་ན་ཀྱཻ་རྡོར་ལུས་དཀྱིལ་བསྒོམས་ནས་ལམ་དུས་ཀྱི་དབང་ལེན་པ་དང་། བདེ་མཆོག་པའི་རྣལ་འབྱོར་ཆེན་པོ་ཡིན་ན་དྲིལ་བུ་པའི་ལུས་དཀྱིལ་བསྒོམས་ནས་བདག་འཇུག་བླངས་པས་ལེགས་པར་རུང་བ་ཡིན་ནོ། ། དེ་ནས་བུམ་བཟླས་ལ་ཡོ་ག་ལྟར་ན། རྣམ་རྒྱལ་བུམ་པར་རྡོ་རྗེ་སེམས་དཔའ་དང་། ལས་བུམ་དུ་རྡོ་རྗེ་གནོད་སྦྱིན་བསྐྱེད། བླ་མེད་ལ་གསང་འདུས་དང་།
ཀྱཻ་རྡོར་ལྟ་བུ་གང་བསྒོམ་ཡང་། རྣམ་རྒྱལ་བུམ་པར་སོ་སོའི་དཀྱིལ་ཆོག་ལས་ཇི་སྐད་བཤད་པ་བཞིན་གྱི་དཀྱིལ་འཁོར་ཡོངས་རྫོགས་དང་། ལས་བུམ་དུ་བདུད་རྩི་འཁྱིལ་བ་ལྟ་བུ་ཇི་སྐད་བཤད་པ་བཞིན་བསྐྱེད་ལ། བཟླས་པ་སོགས་དཀྱིལ་འཁོར་བསྒྲུབ་མཆོད་ཁྱད་པར་མེད་པར་བྱས། དེས་ཁྲུས་བུམ་རྣམས་རྒྱས་པའི་སྐབས་བཞིན་དུ་བྱའོ། ། དེ་རྣམས་ནི། ལེགས་བཤད་བདག་བསྐྱེད་བུམ་པ་བཟླས། ། ཞེས་པའི་དོན་ཏེ། འབྲིང་པོ་དང་བསྡུས་པ་གཉིས་ཀྱི་སྐབས་སུ། བུམ་པ་བཟླས་ཞེས་པ་ལས་བུམ་དང་།
ཁྲུས་བུམ་གཉིས་ཀ་བཟླས་པ་ཟིན་ཏོ། ། རྟེན་སྦྱང་བཀྲུ་ཞིང་ཕྱི་བ་སོགས་དངོས་གཞིའི་ཆོ་ག་རྣམས་ལ་རྒྱས་པ་དང་ཁྱད་པར་མེད་དོ། ། མཇུག་གི་ཆོ་ག་ལ། དཀྱིལ་འཁོར་མཆོད་བསྟོད་དངོས་གྲུབ་བླངས། བཟོད་པར་གསོལ་ཏེ་གཤེགས་སུ་གསོལ་བ་གཉིས་སོ། ། དཀྱིལ་འཁོར་མེད་ན་མི་དགོས་ལ། གཞན་རྣམས་རྒྱས་པ་ལྟར་བྱའོ། ། གསུམ་པ་བསྡུས་པ་བྱེད་ལུགས་ནི། མཆོད་པ་དང་། གཏོར་མ་རྣམས་འབྲིང་པོ་ལྟར་བཤམ།
མངའ་དབུལ་གྱི་ཆས་རྣམས་དང་། ཁྲུས་སྟེགས་བཤམ་པ་ནི་མེད་ལ། རྟེན་བཤམ་པ་ནི་འབྲིང་དུ་བྱ་བ་བཞིན་ནོ། ། ལྷ་བུམ་གཉིས་ནི་འབྲིང་པོ་བཞིན་ལ། ཁྲུས་བུམ་འབྱོར་ན་གཉིས། མ་འབྱོར་ན་ལས་བུམ་དུ་ཁྲུས་རྫས་རྣམས་བླུག་ལ་བྱའོ། ། བདག་བསྐྱེད་བསྒོམ་ཚུལ་སོགས་འབྲིང་པོ་ལྟར་བྱ། བུམ་བཟླས་ལ་ལྷ་བུམ་བཟླས་པ་འབྲིང་པོ་དང་འདྲ་ལ། ཁྲུས་བུམ་ལས་བུམ་དང་ཕྱོགས་གཅིག་ཏུ་བྱས་པ་ཡིན་ལ། ལས་བུམ་གྱི་ལྷ་ཞུ་ཚར་བ་དང་།
ཁྲུས་བུམ་ཀྱི་སྔགས་རྣམས་བཟླས་སོ། ། དེ་རྣམས་ནི། ལེགས་བཤད་བདག་བསྐྱེད་བུམ་པ་བཟླས། ། ཞེས་པའི་དོན་ཏོ། ། དེ་ནས་རྟེན་སྦྱང་བཀྲུ་ཞིང་ཕྱི་བ་ནི་འབྲིང་པོ་བཞིན་ལ། རིང་བསྲེལ་གཞུག་ཅིང་གསོལ་བ་གདབ་པ་གཉིས་ལས། གསོལ་བ་གདབ་པ་དོར་ལ། རིང་བསྲེལ་གཞུག་པར་བྱ། དེ་ནས་རྟེན་བསྐྱེད་པ། ཡེ་ཤེས་པ་སྤྱན་དྲངས་ཏེ་འཇུག་པ།
རྒྱས་བཏབ་པ། དབང་བསྐུར་བ་རྣམས་རྒྱས་པ་བཞིན་བྱ། དེ་ནས་སྤྱན་དབྱེ་བ་དང་། གསོལ་བ་གདབ་པ་བྱ་སྟེ་དངོས་གཞིའོ། ། འདིར་དབང་བསྐུར་དང་སྤྱན་དབྱེ་བའི་བར་གྱི་མཆོད་བསྟོད་བྱེད་པ་ནི་མེད་དོ། ། མངའ་དབུལ་ལ། མཆོད་བསྟོད་རྒྱས་པས་མངའ་དབུལ་བ་དང་། སྦྱིན་སྲེག་གི་མངའ་དབུལ་གྱི་ཚབ་ལ་ཙ་རུའི་ཟ་བས་མངའ་དབུལ་བ་དང་། སྔགས་སམ་བཀྲ་ཤིས་ཀྱི་མངའ་དབུལ་བ་རྣམས་བྱའོ། ། བླ་ཆེན་འཕགས་པའི་རབ་གནས་སཾ་གྷ་མར།
ཉེ་བར་མཁོ་བའི་ཡོ་བྱད་ཀྱི་མངའ་དབུལ་བ་ལ། རྟེན་སྤྱི་ལ་མངའ་དབུལ་བ་དང་། སོ་སོ་ལ་མངའ་དབུལ་བ་གཉིས་ཀྱི་དང་པོ་བྱས་ཡོད་དོ། ། མཇུག་གི་ཆོ་ག་ལ། དཀྱིལ་འཁོར་མཆོད་པ་སོགས་གཉིས་མ་གཏོགས་རྗེས་ཀྱི་ཆོ་ག་རྣམས་གཞན་འབྲིང་པོ་ལྟར་བྱའོ། ། ཡང་གནས་སྐབས་སུ་ཆ་ཚང་ཅུང་ཟད་དང་། སྲུང་བ་དང་། མདོ་ཕྲན་ཆུང་ཆུང་དང་། ཁང་བཟང་ལྟ་བུ་རྣམས་ལ་འཕྲལ་འཕྲལ་ལ་རབ་གནས་བྱེད་དགོས་པ་བྱུང་ན། ཚ་ཚ་ཁང་པ་གཉིས་སྔར་ལྟར་རྣམ་སྣང་དུ་བསྐྱེད་པ་སོགས་དང་།
སྲུང་བ་དང་། མདོ་ཕྲན་གཉིས་འོད་དཔག་མེད་དུ་བསྐྱེད་པ་སོགས་སྔར་བཞིན་བྱས་ལ། དེ་ཐམས་ཅད་ཀྱི་གནས་གསུམ་བྱིན་གྱིས་བརླབས། རིགས་མཐུན་གྱི་ཡེ་ཤེས་པ་བཅུག རིགས་མི་མཐུན་གྱི་ཡེ་ཤེས་པ་ཆོ་ག་རྒྱས་པ་ལྟར་བཅུག དབང་གི་ལྷ་སྤྱན་དྲངས་ལ་མཆོད་ཅིང་གསོལ་བ་གདབ། ཇི་ལྟར་བལྟམས་པ་སོགས་ཀྱིས་དབང་བསྐུར། རིགས་བདག་གིས་རྒྱས་གདབ། དེ་ལ་མཆོད་བསྟོད་མདོར་བསྡུས་པ་བྱ།

དེ་ནས་གསུང་རབ་དང་། སྲུང་བ་གཉིས་ལ་འོད་དཔག་མེད་ཞུ་བ་ལས་བྱུང་བའི་དེ་དང་དེའི་རྣམ་པར་བསྒྱུར། ཡེ་དྷརྨཱ་དང་། ཌི་དྷ་ཏིཥྛ་མང་དུ་བཟླས་པ་མེ་ཏོག་ལ་བསྔགས་ལ་རྒྱས་པའི་སྐབས་བཞིན་བརྟན་བཞུགས་བྱ། བཀྲ་ཤིས་ཀྱི་ཚིགས་བཅད་ཅི་འགྲུབ་པ་བརྗོད། ཞེས་པ་དེ་རྣམས་ཀྱིས་སྡོམ་བརྩོན་དཔལ་གྱི་ཡེ་ཤེས་ཀྱི་གསུང་རབ་མིག་ཐུར་གསལ་བྱེད་སྒྲོན་མེ་ལས་འབྱུང་ཚུལ་བསྟན་ཟིན་ཏོ།། །། འདིར་སྨྲས་པ། རྒྱལ་བའི་ལུང་བསྟན་བརྙེས་པའི་ལེགས་བཤད་གཏམ། ། རྒྱལ་སྲས་གང་གི་ཡི་གེར་བཀོད་པ་འདི། ། རྒྱལ་བའི་གོ་འཕངས་མྱུར་དུ་ཐོབ་འདོད་རྣམས། ། རྒྱལ་བ་དགེས་པའི་ལམ་བཟང་བསྒྲུབ་ཕྱིར་ལོང་། །
བར་སྐབས་ཀྱི་ཚིགས་སུ་བཅད་པའོ།། ༈ །།ཡང་རབ་གནས་ཀྱི་དངོས་གཞིའི་ཆོ་ག་གཙོ་བོར་གྱུར་པའི་ཆ་ལ་ཉེ་བར་མཁོ་བའི་ལེགས་བཤད་ལ་རྒྱལ་ཚབ་དམ་པའི་རབ་གནས་དོན་གསལ་ལ་བཤད་པ་མཛད་པའི་གསུང་རྒྱུན་དང་ཕྱག་ལེན་དུ་མ་མཛད་པའི་རྣམ་གཞག་རྣམས་ཟིན་བྲིས་སུ། མཁས་པ་ཡོན་ཏན་དཔལ་བཟང་པོས་མཛད་པའི་རབ་གནས་ཀྱི་ཆོ་གའི་དོན་འགྲེལ་དགེ་ལེགས་རྒྱ་མཚོ་ཞེས་བྱ་བ་ལས་འདི་ལྟར་འབྱུང་སྟེ། རབ་གནས་ཀྱི་རྒྱུད་ཀྱི་དོན་འགྲེལ། ལོ་ཆེན་གྱི་བསྡོམ་ཚིག དེའི་དོན་འགྲེལ་དོན་གསལ། གསང་འདུས་ལ་སྦྱར་བའི་བཀྲ་ཤིས་རྒྱ་མཚོ། དེ་ཀྱཻ་རྡོར་ལ་སྦྱར་ན་ཆོ་ག་རྒྱས་འབྲིང་བསྡུས་གསུམ་ལས། དང་པོ་རྒྱས་པ་ལ་ནུབ་དང་པོ་ལ་ས་ཆོག ། སློབ་དཔོན་དཔོན་སློབ་ལྔ་མཆོད་གཡོག་དང་དྲུག་གིས་བྱས་པས་ཆོག་གི
ཐམས་ཅད་ཀྱི་བྱེད་མི་དགོས། ནུབ་གཉིས་པ་ལ། དཀྱིལ་འཁོར་སྟ་གོན་ནུབ་གསུམ་པ་ལ། དཀྱིལ་འཁོར་སྒྲུབ་མཆོད་ཡན་ནམ། དམ་ཚིག་གསུམ་གྱི་གླུ་ཡན། བདག་འཇུག་མ་བྱས་ཀྱང་རུང་ལ། བདག་འཇུག་བྱས་ཀྱང་བྱིན་རླབས་ཆེ་བས་གཏོར་མ་འདིར་མི་འབུལ་བར་འོག་ཏུ་འབུལ། རབ་གནས་སྟ་གོན་གྱི་དང་པོ་ལེགས་བཤམས་བཀྲ་ཤིས་རྒྱ་མཚོ་ལྟར་བྱ། དེ་ཡང་རབ་གནས་ཀྱི་རྟེན་ཞལ་ཤར་དུ་ཕྱོགས་པར་བཞུགས་པ། ན་བཟས་གཡོགས་པ།
ལས་སྔགས་ཨ་མྲི་ཏས་བསྲུངས། དེའི་མདུན་དུ་ཤར་བསྟན་གྱི་དབང་དུ་བྱས་ན། དབུས་སུ་ཁྲུས་སྟེགས། དེའི་གཡས་སུ་དཀྱིལ་འཁོར། ཁྲུས་སྟེགས་ཀྱི་གཡོན་དུ་གླིང་བཞི། ཁྲུས་སྟེགས་དབུས་སུ་མན་ཛི་སོགས་ཀྱི་སྟེང་དུ་གསེར་ལ་སོགས་པའི་ཁྲུས་གཞོང་བུ་ག་དང་བྲལ་བ་བཞག་ལ། དེར་རབ་གནས་ཅན་གྱི་རྟེན་སྐུའམ། རིང་བསྲེལ། རྡོ་རྗེ་སོགས་བཞག་གོ ། དེ་དང་ཉེ་བར་མེ་ལོང་ལ་ལཉྩ་འམ།
དབུ་ཅན་གྱི་འབྲུ་གསུམ། ཡེ་དྷརྨཱ། ཨོཾ་སརྦ་བིདྱ་སྭཱཧཱ་ཞེས་བྲིས་པ་བཞག་གོ ། གཉིས་པ་བདག་བསྐྱེད་ཅེས་པ་བདག་འཇུག་ཡིན་ནོ། ། གསུམ་པ་བུམ་པ་བཟླས་པ་དཀྱིལ་འཁོར་བུམ་པ་སྟ་གོན་དུ་སོང་། འདིར་ཁྲུས་བུམ་བརྒྱད་ཨ་མྲྀ་ཏས་བསངས། ནང་མཆོད་དོར། ཨོཾ་སྭ་བྷཱ་ཝས་སྟོང་པའི་ངང་ལས་བྷྲུྃ་ལས་བསྐྱེད། བཀྲ་ཤིས་རྒྱ་མཚོར་བྃ་ལས་གསང་འདུས་ཀྱི་ཡིན། འདིར་བྷྲུྃ་ལས་བསྐྱེད་པ་ཕྱག་ལེན།
དུང་ཆོས་མི་དགོས། གཟུངས་ཐག་བཏགས། སྔགས་གནྡྷ། དྲི་མ་དྷུ། མ་ལ། ཕ་ལ། བྲུ་ཧི། ལ་རྫ། ཤེ་ཏ། མ་ཎི།
སོགས་དོན་གསལ་ལྟར་ཕྱི་མ་དྲུག་བྱ། བཀྲ་ཤིས་རྒྱ་མཚོར་བཤད་པ་བུ་དང་། བླ་མ་དམ་པ་གཉིས་ཀྱིས་མཛད་པ་ལྟར་བྲིས་པ་ཆོས་སྣང་ཡིན། དོན་གསལ་སྒྲ་དང་ཤིན་ཏུ་མཐུན། སྔགས་བརྒྱ་རྩ་རེ་རེ་ལས་སྔགས་ཨ་མྲི་ཏའམ། གུར་ནས་གསུངས་པའི་བདུད་རྩི་འཁྱིལ་པའི་སྔགས། ན་མཿ ས་མནྟ་བུདྡྷ་བྷྱོ་བཛྲ་དྷརྨཱ་པཎ་ཧོ་ཧ། དརྦ་ཡ། ཨ་མྲི་ཏ་ཀུཎྜ་ལི་ཧཱུྃ་ཕཊ྄།
ཅེས་བརྒྱ་རྩ་དང་། རྣམ་རྒྱལ་ཚར་གསུམ། མ་བྱས་ཀྱང་འགལ་བ་མེད་དོ། ། དེ་ནས་རྫས་རྣམས་ཞུ་སོགས། བཞི་པ་སྦྱང་བ་གཞན་འདྲ། ཀྱཻ་རྡོ་རྗེ་དང་། ཕྲེང་བར་ཡུངས་ཀར། སྦྱང་བའི་ཕྱག་རྒྱ་འདིར་མཐེབ་སྲིན་གུང་མོ་དང་གསུམ་གཡས་གཡོན་ཁ་སྦུབ་བསྐོར། དེ་ནས་ཁ་སྦུབ་བསྣོལ་དོར། བླ་མས་དངོས་སུ་བྱེད་པ་དབང་དུ་བྱས་པའི་དཔེར་བཀོད་པ་ཡིན།
འདིར་སྦྱིན་བདག་དང་བཟོ་བོའི་སྡིག་པ་སྦྱོང་། ཕྱག་ལེན་མཆོད་གཡོག་པས་བྱེད། བདེན་བདར་ཕྱག་རྒྱ་དང་བཅས་པ་གཅིག་གོ ། ལྔ་པ་བཀྲུ་ཞིང་ཕྱི་བ་ནི་བཟང་ཁྲུས་ལས་བུམ་གྱི་ཆུས། ཇི་ལྟར་བལྟམས་པ་སོགས་དང་། འདི་ནི་ཁྲུས་མཆོག་སོགས་དང་། དེ་བཞིན་གཤེགས་པ་རྣམས་དང་དེ་སྲས་ལ། སོགས་དང་། ཨོཾ་སརྦ་ཏ་ཐཱ་ག་ཏ་སོགས་ཀྱིས་ཁྲུས་སྟེགས་ཀྱི་སྟེང་གི་རྟེན་དང་ཡིག་འབྲུ་རྣམས་ལ་ཁྲུས་གསོལ། དེ་དག་སྐུ་ལ་སོགས་ཀྱིས་ཕྱིས།
དེ་ནས་ཆུ་དེ་ཁྲུས་བུམ་བརྒྱད་དུ་ཅུང་ཟད་རེ་བླུག་ལ་སྐུའམ་རྡོ་རྗེ་སོགས་ཁྲུས་གཞོང་ནས་བསལ། ངན་ཁྲུས་ལ་སྲུ་ལུང་བས། རྒྱལ་བའི་སྐུ་ལ་ཉོན་མོངས་མི་མངའ་ཡང་། ། སོགས་ཀྱི་ཚིགས་བཅད་བཀྲ་ཤིས་རྒྱ་མཚོར་བྲིས་པ་ཆོས་སྣང་ངོ་། ། ཀཱ་ཡ་བི་ཤྭ་སྔགས་ལན་གསུམ་དང་རྫས་གསུམ་སྦྱོར། འདི་ནི་ཁྲུས་མཆོག་དང་། གནྡྷ། ཇི་ལྟར་དང་། དྲི་མ་རུ། སྦྱིན་པ་དང་།
མ་ལ་སོགས་དོན་གསལ་ལྟར་བྱ། གང་ལ་སེར་སྣ་སོགས་ཀྱི་མཇུག་ཏུ་དྲིའི་བུམ་པས་བཀྲུ་ཞིང་། ཇི་ལྟར་དང་། དེ་ནི་སོགས་གཉིས་ལ་སྔགས་གཅིག དགེ་སོགས་སྔགས་དང་བཅས་པས་ཕྱི། སྐུ་ཕྱིའི་རས་ལ་ལཉྩའམ། དབུ་ཆེན་གྱི་འབྲུ་ལྔ་བཀོད་པའི་མཐར་པད་རིས་སོགས་བྱ། རྫས་གསུམ་ལ་རས་དཀྲིས་པ་གསུམ་སོ་སོར་བྱ། དུར་བའི་རྩ་བ་ཆུན་པོས་དྲུད་བཅས་དང་བཅས་པ་བཤམ། དྲུག་པ་རྟེན་བསྐྱེད་པ་འདྲ།
བླ་མེད་ལ་དེ་ཐམས་ཅད་ཀྱི་དཔྲལ་བར་ཨོཾ་དཀར་པོ་ནས། སྙིང་ཁར་ཉི་མ་ལ་ཧཱུྃ་སྔོན་པོ། ཐུབ་པ་ཧཱུྃ་དང་རྡོ་རྗེ་ལས་བསྐྱེད་པ་སྒྲུབ་ཐབས་རྒྱ་མཚོར་བཤད། བདུན་པ་ཡེ་ཤེས་པ་སྤྱན་དྲངས་བ་ནི། རང་གི་སྙིང་ཁ་ནས་འོད་ཟེར་འཕྲོས་པས་སོགས་ནས། ཨོཾ་བཛྲ་ས་མཱ་ཛཿ སྤོས་དང་བཅས་པའི་རྡོ་རྗེ་དྲིལ་བུ་འཛིན་པས། མ་ལུས་སེམས་ཅན་སོགས་ནས། དྲི་ཤ་ཧོ་ས་མ་ཡ་སཏྭཾ། ཡེ་ཤེས་སེམས་དཔའི་ཕྱི་བཞིན་དུ་འབྲངས་ནས་བདེ་བར་གཤེགས་པའི་སྐུ་གསུང་ཐུགས་ཀྱི་རྟེན་རབ་ཏུ་གནས་པར་བྱེད་པ་ལ་བར་དུ་གཅོད་པར་བྱེད་པའི་བགེགས་ཀྱི་ཚོགས་གང་ཡིན་པ་ཐམས་ཅད་འདིར་མ་གནས་པ་གཞན་དུ་དེངས་ཤིག
ཕྱག་རྒྱ་བདེན་བདར་གཅིག ཨ་མྲི་ཏ་སོགས་ལས་སྔགས་བཟླས། ཡུངས་ཀར་གྱིས་བྲབ། གུ་གུལ་གྱི་བདུགས། རོལ་མོ་དྲག་ཏུ་བྱ། བཅོམ་ལྡན་ཐུགས་རྗེ་བྱོན་པས་ལེགས། ། ནས། བཞུགས་སུ་གསོལ། པདྨ་ཀ་མ་ལ་ཡ་སཏྭཾ། ལྷ་ལ་སོགས་པ་དྲི་ཡི་རྫས།
སོགས་དང་། ཨོཾ་བཛྲ་གཽ་རི་ཨ་ཀརྴ་ཡ་ཛཿསོགས་དང་། ཛཿཧཱུྃ་བཾ་ཧོཿ ལྷ་གྲངས་དང་མཉམ་པ། སླར་ཡང་རང་གི་སྙིང་ཁའི་ཧཱུྃ་ལས་འོད་ཟེར་འཕྲོས་པས། ཕྱོགས་བཅུའི་སངས་རྒྱས་དང་བྱང་ཆུབ་སེམས་དཔའ་བསམ་གྱིས་མི་ཁྱབ་པ་ཨོཾ་བཛྲ་ས་མཱ་ཛཿ ཇི་ལྟར་སངས་རྒྱས་ཐམས་ཅད་ནི། ། སོགས་ལན་གསུམ། ཨོཾ་བཛྲ་གཽ་རི་སོགས་དང་། ཛཿསོགས་ཀྱིས་དགུག་གཞུག་བྱ།
བརྒྱད་པ་རྒྱས་གདབ་པ་ནི། ལྷ་ཐམས་ཅད་ཀྱི་དཔྲལ་བར་ཟླ་བ་ལ་ཨོཾ་དཀར་པོ་ནས། སྙིང་ཁར་ཉི་མ་ལ་ཧཱུྃ་སྔོན་པོ། ཡོ་ག་ལ་དཔྲལ་བར་ཨོཾ་སོགས། རང་གི་སྙིང་ཁའི་ཧཱུྃ་ལས་འོད་ཟེར་འཕྲོས་པས། རིགས་ལྔ་ཡུམ་བཞི་སོགས་དབང་ལྷ་སྤྱན་དྲངས། ཆུ་བཞི་ཉེར་སྤྱོད་ཀྱིས་མཆོད། བཅོམ་ལྡན་དེ་བཞིན་གཤེགས་པ་ཀུན། ། སོགས་དང་། སངས་རྒྱས་རྣམས་ནི་སོགས་དབང་བསྐུར།
ཆུ་ལྷག་མ་ཡར་ལུད་པ་ལས་སོ་སོའི་རིགས་བདག་གིས་རྒྱས་གདབ། དགུ་པ་མཆོད་བསྟོད་བྱ་ཞིང་གཏོར་མ་གཏང་བ་ནི། མཆོད་རྫས་བསང་སྦྱངས་ནས། གཙང་ཞིང་གཙང་མར་མར་སྦྱར་བ་ཡི། ། སོགས་དང་། ཆུ་དང་ཐང་ལས་སོགས་དང་། སོ་སོའི་བསྟོད་པ་དང་། སྣང་སྟོང་སོགས་དང་། འགྲོ་བ་རྒྱུད་ལྔ་སོགས་ཀྱིས་བསྟོད། གཏོར་མ་བླ་མེད་ལྟར་ན་ཀུན་བྱིན་རླབས་ལྷན་ཅིག་བྱས་ནས།
དང་པོ་མདུན་བསྐྱེད་ལ་ལྷ་དང་འབྱུང་པོ་ཐ་མི་དད་ཀྱིས་དབུལ། མགྲོན་བསྐྱེད་དུས་མདུན་བསྐྱེད་ཀྱི་དཀྱིལ་འཁོར་གྱི་དུར་ཁྲོད་བརྒྱད་དུ་ཧཱུྃ་བརྒྱད་ཡོངས་སུ་གྱུར་པ་ལས་སོགས་དང་། མདུན་བསྐྱེད་ཀྱི་སྟེང་གི་ཆ་བྱང་ཤར་དབང་ལྡན་གྱི་དུར་ཁྲོད་ཀྱི་དབུས་སུ་པདྨ་དཀར་པོ་སོགས་དང་། མདུན་བསྐྱེད་ཀྱི་འོག་གི་ཆ་ལྷོ་ནུབ་ཀྱི་དུར་ཁྲོད་དུ་པདྨ་དམར་པོ་འདབ་བརྒྱད་ཀྱི་ལྟེ་བ་དང་། འདབ་མ་རྣམས་སོགས། གཉིས་པ་གུར་ལྕམ་དྲལ་སོགས་ལ་དབུལ། ཆོས་སྐྱོང་ལ་ལས་འཆོལ་དུས་རབ་གནས་རྒྱས་པའི་ལས་ཡིན་པས་ཐལ་བརྡབ་མི་མཛད། རབ་ཏུ་གནས་པའི་རྟེན་བྱིན་རླབས་ཆེ་བ་དང་། སྦྱིན་པའི་བདག་པོའི་ཚེ་དང་བསོད་ནམས་རྒྱས་པ་མཛད་དུ་གསོལ་བྱ། དམ་ཚིག་ཕྱག་རྒྱ་སྦ་བ་གལ་ཆེ།
མཁའ་འགྲོ་སྤྱི་གཏོར་གྱི་སྔགས་ཀྱིས་འབུལ། ལྷ་ཡི་མན་རྗེས་སུ་བྱེད། བསྟོད་པ་བྱིན་གྱིས་འདིར་མི་བྱེད་པར། རྔ་པ་རྣམས་ཀྱི་བསྟོད་པ་ལ་རྔ་བརྡུང་། གཞན་རྣམས་ཀྱི་དེ་ཝ་པི་ཙུ་ཉེར་གཅིག དེ་ནས་ཤཱ་ས་ན་ཉེར་གཅིག དེ་ནས་ཡི་གེ་བཅུ་གཉིས་མ་བགྲང་། སྟ་གོན་ཉིན་རྔ་པ་རྣམས་ཀྱིས་ལས་མགོན་བསྟོད་པར་སླེབ་པ་དང་། སྔགས་བགྲང་བ་རྣམས་ཀྱི་མགོན་པོ་སོགས་ཀྱི་བསྟོད་པ་ལ་དྲིལ་བུ་གསུམ་བརྡུང་བྱ། ལས་མགོན་བསྟོད་པ་ཚར་བ་ཐམས་ཅད་ཀྱིས་མཉམ་པོར་བྱ།
དེ་ནས་ཀུན་གྱིས་ལྷའི་ཚོགས་རྣམས་མ་ལུས་སོགས་བསྔོ་བའི་བར་བྱ། གྲུབ་ན་ཞི་རྒྱས་གང་རུང་གི་སྦྱིན་སྲེག་བྱ། ཐབ་ཏུ་རབ་ཏུ་གནས་བྱའི་ལྷ་སྤྱན་དྲངས། དེའི་སྔགས་ཀྱིས་སྲེག་རྫས་འབུལ་བ་སོགས་བྱ། བཅུ་པ་སྙན་གསན་དབབ་ཅིང་མཆོད་བསྟོད་བྱ་བ་ནི། སྤོས་དང་བཅས་རྡོར་དྲིལ་འཛིན་པས་རྡོ་རྗེ་སེམས་དཔའ་བཅོམ་ལྡན་སོགས་ལན་གསུམ་བྱ། བདག་གི་སེམས་ཅན་ཐམས་ཅད་ཀྱི་དོན་དུ་དཀོན་མཆོག་གསུམ་གྱི་རྟེན་རབ་ཏུ་གནས་པར་བགྱིད་པར་འཚལ་ན། བདེ་བར་གཤེགས་པ་ཐུགས་རྗེ་ཆེན་པོ་དང་ལྡན་པ་ཁྱེད་རྣམས་སང་ནང་པར་བྱོན་ཞིང་རྟེན་བྱིན་གྱིས་བརླབས་ཏེ་བདག་ལ་དངོས་གྲུབ་མཆོག་སྩལ་དུ་གསོལ། ཞེས་བརྗོད། མཆོད་བསྟོད་བསྡུས་པ་བྱའོ། །
བཅུ་གཅིག་པ་བཟོད་པར་གསོལ་ཞིང་གཤེགས་སུ་གསོལ་བ་ནི། ཡི་གེ་བརྒྱ་པ་བརྗོད། ཧཱུྃ་ཨུཏིཥྛ། རབ་གནས་ཀྱི་རྟེན་གྱི་ཡེ་ཤེས་པ་མདུན་གྱི་ནམ་མཁར་བཞུགས་ནས་སང་འབྱོན་པར་བཞིན་དུ་བཞུགས། ཞེས་བརྗོད། དེ་ལ་མཆོད་བསྟོད་བསྡུས་པ་གཅིག་བྱ། བཅུ་གཉིས་པ་རྟེན་དགབ་པ་ནི། ཨོཾ་བཛྲ་ཝཔྲ་ཨཱཿཧཱུྃ། ན་བཟའ་སེར་པོས་བཀབ། ཨོཾ་བཛྲ་ཨ་མྲི་ཏ་སོགས་ཀྱིས་བསྲུང་།
དཀྱིལ་འཁོར་གྱི་ལྷ་ལ་ཕྱི་མཆོད་བསང་སྦྱངས། ཆུ་བཞི་ཉེར་སྤྱོད་རོལ་མོའི་བར་དང་། ནང་མཆོད་ཨོཾ་དེ་ཝ་ནས། ཨོཾ་ཨཱཿཌྃ་ཧཱུྃ་ཕཊ྄། འབྲུ་གསུམ་བཏགས་པའམ། ཧཱུྃ་ཨཾ་སོགས། དཀར་མོ་སོགས་ཀྱིས་མཆོད། ཁྱོད་ནི་རྣལ་འབྱོར་མ་ཚོགས་སོགས་ཀྱིས་བསྟོད། མདུན་བསྐྱེད་བརྟན་བཞུགས་བྱ། ཨོཾ་ཨཱཿཧཱུྃ་བཛྲ་མུཿའཇིག་རྟེན་པའི་གཏོར་མགྲོན་རྣམས་གཤེགས།
དམ་ཚིག་པ་རྣམས་ཛཿཧཱུྃ་བཾ་ཧོཿ ཞེས་བརྗོད་ཅིང་འཐེབ་སྲིན་གྱིས་སེ་གོལ་གདབ། བཅུ་གསུམ་པ་བདག་བསྲུང་བ་ནི། མིག་ཏུ་གཏི་མུག་རྡོ་རྗེ་མ་སོགས། སྐྱེ་མཆེད་དྲུག་དང་སྐུ་གསུང་ཐུགས་བྱིན་གྱིས་བརླབས། ཨོཾ་སརྦ་ཏ་ཐཱ་ག་ཏ་ཡ་ཀ་ཡ་ཝཀྐ་ཙིཏྟ་བཛྲ་སྭ་བྷཱ་ཝ་ཨཏྨ་ཀོ྅ཧྃ། སྟ་གོན་ནོ།། །། དངོས་གཞི་ལ་བཅུ་གསུམ་གྱི་དང་པོ་ནི། བདག་བསྐྱེད། མདུན་བསྐྱེད།
བདག་འཇུག་དམ་ཚིག་གསུམ་གྱི་གླུ་ཡན་བྱ། བདག་འཇུག་དུས་ཡེ་ཤེས་དབབ་པ་སློབ་མ་དང་འདྲ། བུ་ཁྱོད། ཁ་དོག དེ་པ་ཀུན་གྱི་སོགས། ཞེ་སྡང་རྡོ་རྗེ་ཕྱག་འཚལ་བསྟོད། ། སོགས་བྱ། གསོལ་གདབ། དབང་ལྷ་སྤྱན་དྲངས། དེའི་ཐུགས་ཀ་ནས་བྱེ་བའི་ལས་ཀྱི་རྡོ་རྗེས་སྦྱང་བ་རྣམས་བྱས་པར་མོས།
དངོས་སུ་རང་གི་བྱ། བདག་འཇུག་ལ་ཡུངས་ཀར། ཆུ་གཉིས་རྫས་དངོས་སུ་མི་དགོས། བདག་འཇུག་གཅིག་ཡིན་ན། དཀྱིལ་འཁོར་གྱི་བུམ་པ་ཡང་དགོས་གཞི་ལ་བཟླ་མི་དགོས་སོ། ། རྫས་ཀྱི་བུམ་པ་སྟ་གོན་དུས་ཀྱིས་ཆོག འདིར་བཟླ་མི་དགོས་སོ། ། དངོས་གཞི་ལ་བཟང་ཁྲུས་མི་དགོས། རྟེན་རྙིང་པ་ལ་རབ་གནས་བྱེད་ན་སྟ་གོན་མི་དགོས། དངོས་གཞི་མན་བྱ།
གཉིས་པ་རྟེན་སྦྱང་བ་དང་། གསུམ་པ་བཀྲུ་ཞིང་ཕྱི་བ་སྟ་གོན་ལྟར་རོ། ། བཞི་པ་རིང་བསྲེལ་གཞུག་པ་བཀྲ་ཤིས་རྒྱ་མཚོ་ལྟར་བྱ་ཞིང་། ཨོཾ་སརྦ་བིདྱ་སྭཱཧཱ། རྟེན་འབྲེལ་སྙིང་པོ་དང་། ཚིགས་བཅད་རྣམས་ངག་ཏུ་འདོན། ལྔ་པ་གསལ་གདབ་དུས། ཨོཾ་ན་མོ་བྷ་ག་ཝ་ཏེ་ཤཱཀྱ་མུ་ནེ་ཡེ་སོགས་དང་། ཡི་དམ་གྱི་སྙིང་པོ་དེ་ཝ་པི་ཙུ་དང་། རབ་ཏུ་གནས་བྱའི་ལྷའི་སྙིང་པོ་དང་།
སྣམ་སྦྱར་གྱོན། ངོ་མཚར་མན་བཞག དྲུག་པ་རྟེན་བསྐྱེད་པ། བདུན་པ་ཡེ་ཤེས་པ་སྤྱན་དྲངས་པ། བརྒྱད་པ་རྒྱས་གདབ་འབྲུ་གསུམ་གྱིས་རྒྱས་གདབ་པ་འདྲ། དགུ་པ་དབང་བསྐུར་བ་ནི། རང་གི་སྙིང་ཁའི་ཧཱུྃ་གི་འོད་ཟེར་གྱིས་རིགས་ལྔ་ཡུམ་བཞི་སོགས་དབང་ལྷ་སྤྱན་དྲངས། ཞེ་སྡང་རྡོ་རྗེ་སོགས་དང་། བཅོམ་ལྡན་དེ་བཞིན་གཤེགས་པ་ཀུན། ། སོགས་ལན་རེ།
བྱང་ཆུབ་རྡོ་རྗེ་སངས་རྒྱས་སོགས་ལན་གཅིག སྭཱ་བྷཱ་ཝས་སྟོང་པའི་ངང་ལས་པདྨ་དང་། རཾ་ལས་ཉི་མ། ཧཱུྃ་ལས་འོད་འཕྲོས་འདུས་པ་ལས་རྟེན་དབང་རྫས། བུམ་ཆུ་གཉིས་ཀ་མི་བསྐྱོད་པ་སྔོན་པོ་ཞལ་གཅིག་ཕྱག་གཉིས་ཡུམ་དང་བཅས་པ་བསྐྱེད། སྐྱེ་མཆེད་སྐུ་གསུང་ཐུགས་བྱིན་གྱིས་བརླབས། ཨོཾ་བཛྲི་བྷ་ཨ་བྷི་ཥིཉྩ་ཧཱུྃ། དབང་བསྐུར་ནས་ཞུ། དེ་བཞིན་གཤེགས་པ་ཐམས་ཅད་ཀྱིས་འདི་ལ་མངོན་པར་དབང་བསྐུར་བ་སྩལ་དུ་གསོལ། ཨོཾ་བཛྲི་བྷ་ཝ་སོགས་དང་།
མི་བསྐྱོད་པས་དབུ་རྒྱན། པུཥྤེ། དྷུཔེ། ཨ་ལོ་ཀེ གནྡྷེ། ནཻ་ཝི་དྱ། རྣམ་ལྔས་མཆོད། དེས་གཞན་ལ་འགྲེ། མིང་རང་དང་དངོས་ཀུན་མི་དགོས། བརྟུལ་ཞུགས་འདྲ།
འདི་དེ་སངས་རྒྱས་སོགས། ཐོག་མཐའ་མེད་པའི་སེམས་དཔའ་ནི། སོགས། འདི་དེ་རྣལ་འབྱོར་མ་ཀུན་གྱི། ། སོགས། སྲིད་པ་ངོ་བོ་ཉིད་ཀྱིས་དག ། སོགས། རྡོ་རྗེ་འཆང་བསྐྱེད། སྐྱེ་མཆེད་སྐུ་གསུང་ཐུགས་བྱིན་གྱིས་རླབས། སྤྱན་དྲངས།
རྡོ་རྗེ་ཆེ་དང་སོགས་ཤླཽ་ཀ་གཅིག སངས་རྒྱས་རྣམས་ནི་ཐམས་ཅད་ཀྱི། ། སོགས་རྡོ་རྗེ་འཆང་གིས་དབུར་བརྒྱན། མཆོད། ཇི་ལྟར་འདས་པའི་སོགས། དགའ་སྟེར་སོགས་ཤླཽ་ཀ་གཅིག ཡེ་ཤེས་འདི་ནི་ཆེས་ཕྲ་སོགས། མཎྜལ། གསོལ་བ་གདབ་པ་མི་དགོས། དབང་བསྐུར།
སྐུ་གང་དྲི་མ་དག ཆུ་ལྷག་མ་ཡར་ལུད་པ་ལས་སོ་སོས་དབུར་བརྒྱན། རབ་གནས་རྒྱས་པ་ལའང་ཕྱག་ལེན་འདི་ལྟར་མཛད་པ་མང་གསུངས། བཅུ་པ་མཆོད་བསྟོད་ནི་སྟ་གོན་ལྟར། གཙང་ཞིང་གཙང་མ་སོགས་མཆོད་བསྟོད་བྱ། བཅུ་གཅིག་པ་སྤྱན་དབྱེ་ནི། རྡོ་རྗེ་སྙེམ་པའི་བར་བཟུང་། ཀུན་མཁྱེན་སོགས་སྔགས་དང་བཅས་པས་སྤྱན་དབྱེ་ལན་གསུམ་བྱ་ཞིང་། ཡེ་ཤེས་ཀྱི་སྤྱན་རྣམ་པར་དག་པ་དང་ལྡན་ཞིང་། སེམས་ཅན་གྱི་དོན་ལ་འཇུག་པའི་མཐུ་ཕུན་སུམ་ཚོགས་པ་དང་ལྡན་པར་གྱུར།
བཅུ་གཉིས་པ་གསོལ་བ་གདབ་པ་ནི། རྟེན་དེ་ལ་མཆོད་བསྟོད་བསྡུས་པ་བྱས་ལ། རྡོ་རྗེ་འཆང་ཞུ་བ་ལས་བྱུང་བའི་རྟེན་སོ་སོའི་རྣམ་པ་ཇི་ལྟ་བ་བཞིན་དུ་གྱུར། པོ་སྟི་རྣམས་ལ། འོད་དཔག་མེད་ཞུ་བ་ལས་བྱུང་དང་རྟོག་པའི་ཆོས་དཀོན་མཆོག་དབྱངས་དང་གསལ་བྱེད་ཀྱི་ཡི་གེའི་རྣམ་པ་གླེགས་བམ་གྱི་གཟུགས་སུ་གྱུར། ཕྱག་མཚན་སོགས་བཀྲ་ཤིས་རྒྱ་མཚོ་ལྟར་རོ། ། དེ་བརྟན་པར་བྱ་བའི་ཕྱིར་དཔོན་སློབ་ཐམས་ཅད་མགྲིན་གཅིག་ཏུ། ཕྱོགས་བཅུ་ན་བཞུགས་པའི་སོགས་དང་། ཨོཾ་སུ་པྲ་སོགས་བརྗོད། མེ་ཏོག་གི་ཆར་དབབ་རོལ་མོ་བྱ།
རྟེན་འབྲེལ་སྙིང་པོ་བཟླས། དེ་ལྟར་ལན་གསུམ་མོ། ། སྟོན་མཆོག་སོགས། བཀྲ་ཤིས་ཀྱི་བརྟན་བཞུགས་བྱ། བཅུ་གསུམ་པ་མངའ་དབུལ་རྒྱས་པར་བྱ་བ་ལ་བཞི་ལས། དང་པོ་མཆོད་བསྟོད་རྒྱས་པས་མངའ་དབུལ་བ་ནི། མཆོད་པ་གསར་པ་བསང་སྦྱངས། སྟོང་གསུམ་ཀུན་སོགས་ཀུན་རིག་ལྟར། འདོད་ཡོན་ལྔ། རིན་ཆེན་བདུན་སོགས་བསྟོད་པ་ལྷ་སོ་སོའི་སྒོས་བསྟོད་དམ།
འགྲོ་བ་རྒྱུད་ལྔ་སོགས་ཀྱིས་བསྟོད། པོ་སྟི་ལ། དག་པའི་འདོད་ཆགས་བྲལ་བའི་རྒྱུ། སོགས། མཆོད་རྟེན་ལ། སྣ་ཚོགས་པདྨ་ཟླ་བའི་དཀྱིལ་འཁོར་སྟེང་། སོགས། གཙུག་ལག་ཁང་དང་། ནང་གི་རིགས་ལྔ་ལ། ཧཱུྃ་སྣང་སྟོང་སོགས།
ཐུན་མོང་མཉམ་ཉིད་སོགས། གཉིས་པ་བྱེ་བྲག་ཏུ་ཉེ་བར་མཁོ་བས་མངའ་དབུལ་བ་ལ། སྤྱིའི་མངའ་དབུལ། གླིང་བཞི་དབུལ་བ། ས་གཞི་སོགས་བརྒྱད། སྐུ་གཟུགས་གསུང་རབ། མཆོད་རྟེན་སོགས་སོ་སོའི་མངའ་དབུལ། སྦྱིན་སྲེག་གི་མངའ་དབུལ། རབ་ཏུ་གནས་བྱའི་ལྷ་དང་། པོ་སྟི་ཡིན་ན་འོད་དཔག་མེད།
ལྷ་ཁང་ཡིན་ན་རྣམ་སྣང་ཐབ་ཏུ་སྤྱན་དྲངས་ལ་དབུལ་ལོ། ། དེ་ཡང་ཞལ་བསྒྱུར་བྱའི་ལྷ་གང་ཡིན་ལ་འབུལ་བར་སེམས་སོ། ། སྦྱིན་སྲེག་མ་གྲུབ་སྣོད་བཟང་པོར་ལྷ་བཤོས་ཆེན་པོ་རྒྱན་སྣ་ཚོགས་ཀྱིས་བརྒྱན་པའི་མཐར་བཟའ་བཅའ་བཏུང་བ་སྣ་ཚོགས་བཤམ། ནམ་མཁའ་མཛོད་ཀྱི་ཕྱག་རྒྱ་དང་། ན་མ་སརྦ་ཏ་ཐཱ་ག་ཏ་བྷྱོཿསོགས་ནས། ག་ག་ན་ཁཾ་སྭཱཧཱས་བྱིན་གྱིས་བརླབས། ཞལ་ཟས་རོ་བརྒྱ་སོགས་དང་། ཨོཾ་དེ་བྱ་ཨ་ནྱ་པ་ས་མ་རྡྷ་ན་པྲི་ཎ་ནེ་སྭཱཧཱ། བཞི་པ་སྔགས་ཀྱིས་མངའ་དབུལ། རྟེན་ལ་གཟུངས་ཐག་བཏགས།
ཀུན་གྱིས་བཟུང་། ཨོཾ་སུ་པྲ་སོགས་དང་། ཨོཾ་ཧཱུྃ་ཧྲི་བྷྲུ་ཁཾ་བཛྲི་བྷ་ཝ་ཌི་ཌ་ཏིཥྛ་བྷུ་ཁཾ་སྭཱཧཱ། ཉེར་གཅིག་སོགས་བཟླས་ཐམས་ཅད་ཀྱིས་མེ་ཏོག་ཐོགས་བཀྲ་ཤིས་ཀྱི་ཚིགས་བཅད་བརྗོད་ཅིང་མེ་ཏོག་གི་ཆར་དབབ། མཆོད་བསྟོད་བསྡུས་པ་བྱ། གསུམ་པ་མཇུག་ལ་བཅུ་གསུམ་ལས། དང་པོ་གཏོར་མ་སྦྱིན་པ་ནི། སྟ་གོན་གྱིས་སྐབས་ལྟར་འདས་གཏོར་སོགས་འབུལ། གཉིས་པ་ཆོས་སྐྱོང་བསྒོ་བ་ནི། ཆོས་སྐྱོང་ལ་གཏོར་མ་ཕུལ།
ཁྱེད་ཀྱིས་རབ་ཏུ་གནས་པ་ལེགས་པར་བྱས་པའི་རྟེན་འདི་ལ་བསྲུང་བ་དང་བསྐྱོང་བར་གྱིས་ཤིག་ཅེས་བརྗོད། ནུས་པ་བསྐྱེད་པའི་ཕྱིར་རྡོ་རྗེའི་གོ་ཆའི་ཕྱག་རྒྱ་དང་། ཨོཾ་རཀྵ་ཧྃ་ཞེས་བརྗོད། བདག་གི་བཀའ་ལས་མི་འདའ་བའི་ཕྱིར་རྡོ་རྗེ་ཐོགས་ནས། རྡོ་རྗེ་འདི་ནི་རྡོ་རྗེ་ཆེ། ། ཞེས་སོགས་བརྗོད། མགོ་བོར་རྡོ་རྗེ་བཞག་པར་བསམ་ལ། བདག་དང་ཡོན་བདག་འཁོར་དང་བཅས་པ་ལ་བསྲུང་བ་དང་། བསམ་པ་ཐམས་ཅད་འགྲུབ་པ་དང་། རྟེན་འདི་ལ་མཆོད་པ་བསམ་གྱིས་མི་ཁྱབ་པ་རྒྱུན་མི་འཆད་པར་གྱིས་ཤིག
ཅེས་དམ་ལ་བཞག་གོ ། གསུམ་པ་དཀྱིལ་འཁོར་མཆོད་ཅིང་དངོས་གྲུབ་བླང་བ་ནི། མཆོད་པ་ཁ་གསོས། ཨ་མྲི་ཏ་སོགས་ཀྱིས་བསང་སྦྱངས། ཕྱི་ནང་། དཀར་མོ་སོགས། ཁྱོད་ནི་རྣལ་འབྱོར་མ་ཚོགས་ཡོངས་སུ་བསྐོར། སོགས་ཀྱིས་བསྟོད། རྡོ་རྗེའི་གླུ་སོགས་འདིའམ། གོང་གཏོར་མའི་སྐབས་གང་རུང་དུ་བྱ།
བཞི་པ་བཟོད་པར་གསོལ་ཞིང་གཤེགས་སུ་གསོལ་བ་འོག་ཏུ་བྱེད། ལྔ་པ་ཡོན་བདག་བསྒོ་བ་མདུན་དུ་སྟན་སེར་པོའི་སྟེང་དུ་སྦྱིན་བདག་ཐལ་མོ་སྦྱར་ནས་འདུག་དུ་བཅུག་ནས། ཁྱོད་ཀྱིས་ང་ལ་གང་གསོལ་བའི། ། ཞེས་སོགས་དང་། ཁྱོད་ཀྱིས་ང་ལ་གསོལ་བ་བཏབ་པའི་རབ་ཏུ་གནས་པ་ལེགས་པར་ཚར་བ་བྱས་ཀྱིས། ཁྱེད་ཀྱིས་རྟེན་འདི་ལ་ཞག་བདུན་དུ་མཆོད་པ་ཆེན་པོ་གྱིས་ཤིག དེ་ནས་ཀྱང་ཅི་འབྱོར་པའི་མཆོད་པ་རྒྱུན་མི་འཆད་པས་མཆོད་པར་གྱིས་ཤིག ཅེས་བསྒོ། དྲུག་པ་ཤིས་པ་བརྗོད་པ་ནི། ལས་ཐམས་ཅད་པའི་ཆུ་དང་ཨ་མྲི་ཏས་ཡོན་བདག་བསང་།
མེ་ཏོག་འཛིན་དུ་བཅུག་ནས། ཁྲོ་བོ་སྤྱན་དྲངས། བསྟོད་པ། བདེན་བདར་བྱ་ཞིང་། སྦྱིན་བདག་འཁོར་དང་བཅས་པ་བཀྲ་ཤིས་པར་བྱེད་པ་ལ་བར་དུ་གཅོད་པར་བརྩམས་པའི་བགེགས་ཀྱི་ཚོགས་ཐམས་ཅད་སའི་ཕྱོགས་འདིར་མ་གནས་པར་གཞན་དུ་སོང་ཤིག ཅེས་བརྗོད། ཨ་མྲི་ཏ་དང་། ཨཥྚ་བཟླས་རོལ་མོ་དྲག་ཏུ་བྱས་ལ་བགེགས་བསལ་ལོ། ། དེ་ནས་བཀྲ་ཤིས་ཀྱི་རྫས་བརྒྱད་མདུན་དུ་བྱས་ལ། བསང་སྦྱངས།
སྟོང་པའི་ངང་ལས་མཾ་ལས་བྱུང་བའི་བཀྲ་ཤིས་པའི་རྫས་བརྒྱད་སྦྱིན་བདག་ལ་སོགས་པའི་སེམས་ཅན་ཐམས་ཅད་ཀྱི་ཚེ་དང་བསོད་ནམས་དང་འབྱོར་པ་ཐམས་ཅད་རྒྱས་པའི་ནུས་པ་དང་ལྡན་པར་བསམས་ལ། ཨོཾ་ཨཱཿཧཱུྃ་གིས་བྱིན་གྱིས་བརླབས་ལ། དཔོན་སློབ་ཀུན་གྱིས། མེ་ལོང་ཡེ་ཤེས་རྒྱ་མཚོ་ཆེན་པོ་ཡིས། ། ཞེས་སོགས་དང་། སྔོན་བཅོམ་ལྡན་འདས་སོགས་ནས། དེང་འདིར་རབ་ཏུ་གནས་པ་ལེགས་པར་བྱས་པའི་རྟེན་འདི་དང་། སྦྱིན་བདག་གིས་ཐོག་དྲངས་སེམས་ཅན་ཐམས་ཅད་མེ་ལོང་གི་རྫས་ལ་བརྟེན་ནས་བཀྲ་ཤིས་པར་གྱུར་ཅིག ཅེས་བརྗོད། དེ་བཞིན་འོག་་་་་་གི་ཝཾ།
ཞོ། དུར་བ། བིལ་ཝ། དུང་། ལི་ཁྲི། ཡུངས་ཀར། མ་རྣམས་ལའང་འགྲེ། བཀྲ་ཤིས་ཀྱི་རྫས་རྣམས་རྟེན་ལ་དབུལ་ཞིང་། ཡོན་བདག་རྣམས་ཀྱང་རེག་ཏུ་གཞུག བདུན་པ་རྟེན་མཆོད་པ་ནི།
རབ་གནས་ལྷའི་མདུན་དུ་མཆོད་པ་གསར་པ་བཤམས། བྱིན་གྱིས་བརླབས། སྟོང་གསུམ་འདིའམ་སྟོང་གསུམ་གཞན་དག་ན། སོགས་དང་། བསྟོད་པ་ཅི་རིགས་པས་བསྟོད། བརྒྱད་པ་བསོད་ནམས་བསྔོ་བ་ནི། ཡན་ལག་བདུན་པ་རྒྱས་བསྡུས་གང་རུང་སྔོན་དུ་འགྲོ་བས་བསྔོ་བ་དང་། སྨོན་ལམ་རྣམ་དག་བྱའོ། ། དགུ་པ་སློབ་དཔོན་མཆོད་པ། སྦྱིན་བདག་གི་དཔོན་སློབ་བསྙེན་བཀུར་གྱིས་མཉེས་པར་བྱའོ། །
བཅུ་པ་དགའ་སྟོན་བྱ་བ་ནི། བསྙེན་བཀུར་རྒྱས་པར་བྱ། ཙ་རུ་ལྷ་ལ་ཕུལ་བའི་ལྷག་མ་ཚོགས་པ་ཐམས་ཅད་ལ་དྲངས་བ་སོགས་བྱ་ཞིང་། བདེ་གཤེགས་ལྷག་མ་འདི་དག་ནི། ། ཟོ་ཤིག་སྡིག་པ་བྱང་བར་འགྱུར། ། ཞེས་བརྗོད། བཅུ་གཅིག་པ་སླར་ཡང་ཤིས་པ་བྱ་བ་ནི་བཀྲ་ཤིས་ཀྱི་ཚིགས་སུ་བཅད་པ་ཕུན་སུམ་ཚོགས་པ་ལ་སོགས་གང་ཡང་རུང་བ་བྱ། བཅུ་གཉིས་པ་ལས་ཀྱི་རྗེས་བསྡུ་བ་དང་། གོང་གི་དཀྱིལ་འཁོར་གྱི་གཤེགས་སུ་གསོལ་བ་འདིར་བྱ་སྟེ། ཡིག་བརྒྱ་ལན་གསུམ་བརྗོད་ལ།
རྫོགས་སངས་རྒྱས་དང་དེ་ཡི་སྲས། ། སོགས་བརྗོད་ཅིང་། རྡུལ་ཚོན་གྱི་དཀྱིལ་འཁོར་གཤེགས་གསོལ་བྱ། རས་བྲིས་ཡིན་ན། ཡིག་བརྒྱའི་རྗེས་ལ་མ་འབྱོར་བ་དང་། ཞེས་སོགས་ཀྱིས་བཟོད་པར་གསོལ། གང་དག་ཕྱོགས་བཅུ་སོགས་ཀྱིས་བརྟན་བཞུགས་བྱ། གང་ལྟར་ཡང་། མིག་ཏུ་གཏི་མུག་རྡོ་རྗེ་མ། ། སོགས་དང་།
ཨོཾ་སརྦ་ཏ་ཐཱ་ག་ཏ་ཀ་ཡ་ཝཀྐ་ཙིཏྟ་བཛྲ་སྭ་བྷ་ཝ་ཨཏྨ་ཀོ྅ཧྃ། ཞེས་བརྗོད། རབ་གནས་ཀྱི་མངའ་དབུལ་གྱི་གླིང་བཞི་དང་། ཁྲུས་སྟེགས་སོགས་བསྡུ་ཞིང་། ལས་ཀྱི་རྗེས་མི་མངོན་པར་བྱ། བཅུ་གསུམ་པ་སྦྱིན་སྲེག་བྱ་བ་ནི། ཆོ་གའི་ལྷག་ཆད་ཁ་བསྐང་བའི་ཕྱིར་མཚན་མོ་ཞི་བའི་སྦྱིན་སྲེག་བྱ། མ་འགྲུབ་ན་ཡི་གེ་བརྒྱ་པ་མང་དུ་བཟླས། ཆོ་ག་རྒྱས་པའི་རིམ་པའོ། ། གཉིས་པ་འབྲིང་དུ་བྱ་བ་ནི།
མཆོད་གཏོར་འབུལ་བ་སོགས་ཡོ་བྱད་རྣམས་ཚོགས་པར་བྱས་ལ། སང་ཐོ་རངས་རྟེན་གྱི་དྲུང་དུ་འདུག་སྟེ། ཐོ་རངས་བདག་བསྐྱེད་ཅེས་པ་སྔོན་འགྲོ་གཏོར་མ་ནས་དང་ཡོ་བྱད་བྱིན་རླབས་ཙམ་བྱ། ལམ་དུས་བླངས། དཀྱིལ་འཁོར་བསྡུ། དེ་ནས་བུམ་པ་གཉིས་སམ་གསུམ་གྱི་དང་པོ་རྣམ་རྒྱལ་བུམ་པར་ལྷ་དགུ། ལས་བུམ་དུ་བདུད་རྩི་འཁྱིལ་བ། གསུམ་པ་ཁྲུས་བུམ་ལ་རྫས་རྣམས་བླུག སོ་སོའི་སྔགས་བཟླས་པས་བྱིན་གྱིས་བརླབས། བུམ་པ་གཉིས་ལས་མེད་ན།
ལས་བུམ་དུ་ཁྲུས་ཀྱི་རྫས་བླུག་པ་ལ་སོ་སོའི་སྔགས་བཟླས། རྟེན་སྦྱང་བ་ནས་ལས་ཀྱི་རྗེས་བསྡུ་བའི་བར་སྔར་བཤད་པ་བཞིན་བྱ། ཆོ་ག་འབྲིང་དུ་བྱ་བའི་རིམ་པའོ། ། གསུམ་པ་བསྡུས་པ་ནི། མཆོད་གཏོར་བཤམས་ནས་བུམ་བཟླས་བར་འབྲིང་ལྟར་བྱ། དེ་ནས་རྟེན་སྦྱང་བ་ནས་སྤྱན་དབྱེ་བའི་བར་སྔར་ལྟར་བྱས། གསོལ་གདབ་དང་མཆོད་བསྟོད་རྒྱས་པས་མངའ་དབུལ་བྱས་ལ། བཀྲ་ཤིས་ཀྱི་ཚིགས་བཅད་དང་། རབ་ཏུ་གནས་པའི་སྔགས་ཀྱིས་མངའ་དབུལ་ཞིང་མེ་ཏོག་གི་ཆར་དབབ་པ་དངོས་གཞི་ཡིན་ལ། གཏོར་མ་སྦྱིན་པ་དང་།
ཆོས་སྐྱོང་བསྒོ་བ་སོགས་རྗེས་ཀྱི་ཆོ་ག་རྣམས་སྔར་ལྟར་བྱ། འོན་ཀྱང་འབྲིང་བསྡུས་ལ། དཀྱིལ་འཁོར་མཆོད་དེ་དངོས་གྲུབ་བླང་བ་དང་། བཟོད་པར་གསོལ་ཏེ་གཤེགས་སུ་གསོལ་བ་མི་དགོས། ཆོ་ག་འབྲིང་བསྡུས་གཉིས་ལ་མདུན་བསྐྱེད་མེད་པས་དབང་བསྐུར་རྒྱས་པ་མེད། བདག་བསྐྱེད་ལམ་དུས་བླང་བའི་གང་ཟག་དེས་ཆོ་ག་འབྲིང་བསྡུས་གང་རུང་ལ་བརྟེན་པའི་རབ་གནས་ཀྱི་རྟེན་ལ་དབང་བསྐུར་ལམ་དུས་ཀྱི་དབང་རྒྱས་འབྲིང་གང་རུང་བྱེད་པ་ཕྱག་ལེན་ལ་མཛད་པ་འགའ་རེ་གཟིགས་གསུངས་སོ། ། ལམ་དུས་དབང་དང་མ་འབྲེལ་བར་བདག་བསྐྱེད་རྐྱང་པ་ཙམ་ལ་བརྟེན་པ་ཡིན་ན། དབང་བསྐུར་དུས་དབང་ལྷ་སྤྱན་དྲངས་མཆོད་བསྟོད། བཅོམ་ལྡན་དེ་བཞིན་གཤེགས་པ་ཀུན། ། སོགས་དང་།
སངས་རྒྱས་རྣམས་ནི་ཐམས་ཅད་ཀྱི། ། ནས། ཨོཾ་བཛྲི་བྷ་ཝ་ཨ་བྷི་ཥིཉྩ་ཧཱུྃ། དབང་བསྐུར། སྐུ་གང་དྲི་མ་དག ཆུ་ལྷག་མ་ཡར་ལུད་པ་ལས་རྡོ་རྗེ་འཆང་གིས་དབུར་བརྒྱན། སོགས། སོ་སོའི་རིགས་བདག་གིས་རྒྱས་གདབ། འབྲིང་བསྡུས་གང་རུང་གི་དབང་ལ་འདི་ལྟར་རུང་བ་དོན་གསལ། བཀྲ་ཤིས་རྒྱ་མཚོ།
འཕགས་པའི་སཾ་གྷ་མི་ཏྲ་རྣམས་ཀྱི་དགོངས་པ་དེ་ལྟར་འབྱུང་གསུངས། གཞན་རྒྱས་པ་དོན་གསལ་དང་བཀྲ་ཤིས་རྒྱ་མཚོ་སོགས་སུ་ཤེས་པར་བྱའོ། ། ཞེས་པ་དེ་རྣམས་ཀྱིས་མཁས་པ་ཡོན་ཏན་དཔལ་བཟང་པོའི་གསུང་རབ་དགེ་ལེགས་རྒྱ་མཚོ་ནས་འབྱུང་ཚུལ་བཤད་ཟིན་ཏོ།། །། འདིར་སྨྲས་པ། ཀུན་མཁྱེན་མཁྱེན་པའི་དབང་པོ་ཡོངས་འཛིན་རྗེ། ། རྗེ་བཙུན་བཙུན་པའི་མཆོག་གྱུར་གསུང་རབ་གང་། ། གང་དག་དག་པའི་ཡིད་ཀྱིས་ལེན་བྱེད་དེ། ། དེ་བཞིན་གཤེགས་པ་རྣམས་ཀྱིས་སྲས་ལྟར་སྐྱོངས། ། བར་སྐབས་ཀྱི་ཚིགས་སུ་བཅད་པའོ། ། དེ་ཡན་གྱི་རབ་ཏུ་གནས་པ་དངོས་གཞིའི་ཆོ་ག་གཙོ་བོར་གྱུར་པའི་སྦྱོར་དངོས་རྗེས་གསུམ་དུ་ཉེ་བར་མཁོ་བའི་ལེགས་བཤད་རྣམས་བསྟན་ཟིན་ནས་གནས་སྐབས་འགའ་ཞིག་ཏུ་མཁོ་བའི་ཨརྒའི་ཆོ་ག་ཀུན་མཁྱེན་རིན་པོ་ཆེའི་གསུང་རབ་ལས་འབྱུང་བ་བཞིན་བཤད་པར་བྱ་སྟེ།
རྟེན་སྙིང་པ་ལ་བྱ་བའི་ཨརྒའི་ཆོ་ག་ནི། ངན་པ་བཟང་པོར་སྤོ་བ་དང་། དམའ་བ་ནས་མཐོ་བར་སྤོ་བ་དང་། ཆུང་ངུ་ཆེན་པོར་སྤོ་བ་དང་། རྙིང་པ་གསོ་བ་རྣམས་ལ་རུང་གི གཞན་ལ་ནི་མི་རུང་ངོ་། ། ཇི་ལྟར་བྱ་བ་ནི། རྟེན་དེའི་དྲུང་དུ་ཆུ་གཉིས་སྔོན་འགྲོའི་ཉེར་སྤྱོད་དང་གཏོར་མ་གཅིག་བཤམ། རང་ཡི་དམ་གང་འདོད་ཀྱི་བསྒོམ་བཟླས་རྫོགས་པར་བྱ་སྟེ། མཆོད་པ་བསང་སྦྱངས་བྱིན་རླབས་བྱས་ནས།
ཚིགས་བཅད་སྔགས་གང་ཡང་རུང་བས་མཆོད། རྟེན་དེ་ཉིད་ཀྱི་བསྟོད་པའམ་རིགས་ལྔའི་བསྟོད་པས་བསྟོད། གཏོར་མའང་བསང་སྦྱངས་བྱིན་རླབས་བྱས་ནས། ཨ་ཀཱ་རོའི་སྔགས་ཀྱིས་ཆོས་སྐྱོང་ལ་ཕུལ། བདག་དང་སེམས་ཅན་ཐམས་ཅད་ཀྱི་དོན་དུ་བདེ་བར་གཤེགས་པའི་རྟེན་རྙིང་པ་སྤོ་བའམ་གསོ་བར་འཚལ་ཞིང་། སང་ནང་པར་བགྱིད་པར་འཚལ་ཞེས་པའམ། ད་ནི་བགྱིད་པར་འཚལ་ཞེས་པ་སྐབས་ཐོབ་དང་སྦྱར་ཏེ་གསོལ་བ་གདབ། དེ་ནས་མེ་ལོང་གཡའ་ཡོངས་དག་པ་ཅིག་སྨྱུག་མ་ལ་བཏགས་པ་རྟེན་དེའི་དྲུང་དུ་བཙུགས་ཏེ་གཟུགས་བརྙན་འཆར་དུ་བཅུག འདི་ལྟར་བསམ་སྟེ། རྟེན་འདི་གང་ཟག་ཁྱད་པར་ཅན་གྱི་རབ་ཏུ་གནས་པ་བྱས་པ་ཡིན་ཡང་།
མེ་ལོང་གི་གཟུགས་བརྙན་ལ་སྤོ་བར་རུང་སྟེ། དེའི་རྒྱུ་མཚན་རྟེན་འདི་བདེན་ན་མེ་ལོང་གི་གཟུགས་བརྙན་ཡང་བདེན། མེ་ལོང་གི་གཟུགས་བརྙན་མི་བདེན་ན་རྟེན་འདི་ཡང་མི་བདེན་པའི་ཕྱིར་ཏེ། བཅོམ་ལྡན་འདས་ཀྱིས་ཆོས་ཐམས་ཅད་མེ་ལོང་གི་ནང་གི་གཟུགས་བརྙན་ལྟར་མི་བདེན་པར་གསུངས་པའི་ཕྱིར་རོ་སྙམ་དུ་ཡུན་རིང་དུ་བསམས། དེ་ནས་མེ་ལོང་གི་གཟུགས་བརྙན་དེའི་ནང་དུ་རྟེན་དེའི་དམ་ཚིག་པ་བསྐྱེད། པོ་སྟི་སོགས་ཡིན་ན་བསྒྱུར་གཞི་གང་ཡིན་པ་དེ་བསྐྱེད། གནས་གསུམ་བྱིན་གྱིས་བརླབས། ཡེ་ཤེས་པ་བཅུག་པའི་ཚབ་ཏུ་རྟེན་རྙིང་པ་དེའི་ཡེ་ཤེས་པ་བཅུག་ལ་མཆོད་བསྟོད་བསྡུས་པ་བྱས་ནས་སྟེང་འོག་མི་འཁྲུག་པའི་མཚན་མ་བྱས་ཏེ། དར་སེར་པོས་གཡོགས་པའི་རྒྱབ་ངོས་སུ་རྒྱབ་བཏབ་ལ། རྟེན་གསར་པ་དེའི་རབ་གནས་བྱེད་བྱེད་དུ་ཁ་མི་ཕྱེ་བར་མཆོད་པ་དང་བཅས་ཏེ་དབེན་པར་བཞག་གོ །
དེ་ནས་རྟེན་གསར་པའི་རབ་གནས་ཀྱི་ཡེ་ཤེས་པ་གཞུག་པའི་ཚེ་མེ་ལོང་ཁ་ཕྱེ་སྟེ་དེའི་ནང་གི་ལྷ་ཡང་རྟེན་གསར་པ་ལ་གཞུག ཆོ་ག་གཞན་རྣམས་དཀྱུས་བཞིན་བྱའོ། ། རྟེན་རྙིང་པའི་ས་རྡོ་རྣམས་གསར་པ་ལ་བསྲེ་བའམ། ཆུའི་སྐྱེ་བོ་ལ་ཕན་པའི་ཕྱིར་དུ་ཆུ་ནང་དུ་བླུག་པའམ། མཆོད་རྟེན་ལྟ་བུ་བྱས་ཏེ་རབ་གནས་བྱེད་པ་གང་རུང་བྱའོ། ། དེ་རྣམས་ཀྱིས་རབ་གནས་དོན་གསལ་གྱི་དགོངས་དོན་རྣམས་ཞིབ་ཏུ་ཕྱེ་བ་མ་ལུས་པ་བསྟན་ཟིན་ཏོ།། །། འདིར་སྨྲས་པ། རིག་གནས་ལྔ་ལས་བཟོ་ཡི་རིག་བྱེད་ཀྱི། ། བདེ་བར་གཤེགས་པའི་སྐུ་གསུང་ཐུགས་ཀྱི་རྟེན། ། ལེགས་བཞེངས་རབ་གནས་ཚུལ་བཞིན་བགྱིད་པ་འདི། །
བསྟན་དང་འགྲོ་ལ་ཕན་བདེའི་རྩ་བར་བཤད། ། དེས་ན་རབ་གནས་གཞུང་དོན་ཟབ་མོ་རྣམས། ། ཚུལ་བཞིན་རྟོགས་ན་བསྟན་པའི་ཞབས་ཏོག་དང་། ། འགྲོ་དོན་གཞན་ལས་ཆེ་བ་འདུག་སྙམ་པའི། ། ངེས་པའི་ཤེས་པ་སྐྱེས་ནས་ཚུལ་འདི་སྦྱར། ། དེ་ཕྱིར་བདག་བློ་རབ་གསལ་སྒྲོན་མེ་ཡིས། ། གོང་མའི་གསུང་རབ་ངོ་མཚར་བང་མཛོད་རྣམས། ། ལེགས་པར་བལྟས་ནས་ཟབ་དོན་ཀུན་བསྡུས་པའི། ། བསྟན་བཅོས་འདི་ནི་རིན་ཆེན་གཏེར་མཛོད་ཡིན། ། དེས་ན་འདི་ལ་སྐལ་བཟང་དཔྱོད་ལྡན་རྣམས། །
ལེགས་པར་ལྟོས་ལ་ལེགས་བཤད་རི་མོར་བྲིས། ། མཁས་མང་དབུས་སུ་ངོ་མཚར་གཏམ་འདི་དག ། སྨྲ་བར་གྱིས་དང་མགྲིན་པ་མཛེས་པར་འགྱུར། ། ཐུབ་དབང་གཉིས་པ་ས་སྐྱ་པཎ་ཆེན་གྱིས། ། སྒྲ་ལ་འཇུག་པ་ཞེས་བྱའི་གསུང་རབ་ལས། ། དེང་སང་དུས་ན་ལོ་གྲངས་རྒན་གྱུར་ན། ། བླུན་པོ་རྣམས་ཀྱང་གཙུག་ཏོར་ཇི་བཞིན་བསྟེན། ། ཤེས་རབ་རྒྱ་མཚོའི་ངོགས་ལྟར་ཡངས་པ་ཡང་། ། གཞོན་ནུར་གྱུར་ན་ཚད་མར་འཛིན་པ་དཀོན། ། ཞེས་གསུངས་དེ་བཞིན་དེང་སང་འདི་ན་ཡང་། །
ཁོ་བོ་སྐྱེས་དང་སྦྱངས་པའི་བློ་གྲོས་ཀྱིས། ། གསུང་རབ་རྒྱ་མཚོའི་དོན་ལ་དབང་འབྱོར་པ། ། འདི་ལ་ཚིག་རེ་ཙམ་ལའང་རྨོངས་པ་ཡི། ། རྒན་པོ་རྣམས་ཀྱིས་ངོ་མཚར་འཛིན་པ་ཉུང་། ། དེ་ལྟ་ན་ཡང་རང་ཉིད་གསུང་རབ་ལ། ། གོམས་པ་ལྷུར་ལེན་ཕྱིར་དང་རྗེས་འཇུག་གི ། བློ་གསལ་རེ་རེ་ཙམ་ལའང་ཕན་རུང་སྙམ། ། བཤད་པ་འདི་ལ་ཉེས་འགའ་མེད་སྙམ་སེམས། ། ཨེ་མ་སྐལ་བཟང་སྤྱོད་ལྡན་གཟུར་གནས་རྣམས། ། ཐོག་མར་སྔགས་འཆང་ཆོས་ཀྱི་རྒྱལ་པོ་ཡི། །
གསུང་རབ་དངོས་གྲུབ་འབྱུང་བ་ཞིབ་ཏུ་སློབ། ། དེ་རྗེས་རྗེ་བཙུན་ཆེན་པོའི་དོན་གསལ་དང་། ། ཁོ་བོའི་ལེགས་བཤད་རིན་ཆེན་གཏེར་མཛོད་འདི། ། བལྟས་ན་རབ་གནས་དོན་ཀུན་རྟོགས་པར་འགྱུར། ། འདི་སྦྱར་དགེ་བས་བདག་ཅག་དཔོན་སློབ་རྣམས། ། ཚེ་རིང་ནད་མེད་དོན་གཉིས་མཐར་ཕྱིན་ཞིང་། ། ཕྱི་མ་བདེ་བ་ཅན་དུ་སྐྱེ་བར་ཤོག ། ཅེས་རབ་གནས་དོན་གསལ་གྱི་དགོངས་དོན་རྣམས་ཞིབ་ཏུ་ཕྱེ་བ་ལེགས་པར་བཤད་པ་རིན་པོ་ཆེའི་གཏེར་མཛོད་ཅེས་བྱ་བ་འདི་ནི། འཇམ་མགོན་གྲུབ་པའི་དཔའ་བོ་པདྨའི་རྣམ་སྤྲུལ་བསོད་ནམས་དབང་པོ་དང་། བྱང་ཆུབ་སེམས་དཔའ་ཞི་འཚོའི་རྣམ་པར་སྤྲུལ་པ་རྒྱལ་སྲས་སྦས་པའི་རྣལ་འབྱོར་སྔགས་འཆང་གྲགས་པ་བློ་གྲོས།
དཀྱིལ་འཁོར་རྒྱ་མཚོའི་ཁྱབ་བདག་དྲུག་པ་རྡོ་རྗེ་འཆང་ཆེན་པོ་ཉིད་གཞན་ངོར་ངུར་སྨྲྀག་གི་བླ་གོས་འཆང་བ་རྒྱལ་བ་མུས་པ་ཆེན་པོ་རྡོ་རྗེ་འཆང་སངས་རྒྱས་རྒྱལ་མཚན། སྔོན་གྱི་སྐྱེས་བུ་ཆེན་པོ་ཚུལ་ཁྲིམས་འབར་གྱི་སྐུའི་སྤྲུལ་པ་སྤྱན་སྔ་རིན་པོ་ཆེ་ཀུན་དགའི་མཚན་ཅན་ལ་སོགས་ཏེ་ཡོངས་འཛིན་ཆོས་བཞིན་དུ་སྤྱོད་པ་དུ་མའི་ཞབས་རྡུལ་སྤྱི་བོས་ལེན་པ་དཔལ་ས་སྐྱ་པ་ཤཱཀྱའི་དགེ་བསྙེན་ཐེག་པ་མཆོག་གི་རྣལ་འབྱོར་པ་སྔགས་འཆང་ངག་དབང་ཀུན་དགའ་བསོད་ནམས་གྲགས་པ་རྒྱལ་མཚན་དཔལ་བཟང་པོས། རྗེ་བཙུན་ཆེན་པོའི་རབ་གནས་དོན་གསལ། རྡོ་རྗེ་འཆང་གི་གསེར་སྐུ་རྡོ་རྗེ་འཆང་བཞེངས་ཚུལ། གསང་འདུས་ལ་བརྟེན་པའི་རབ་གནས་བཀྲ་ཤིས་རྒྱ་མཚོ། ཀུན་མཁྱེན་རིན་པོ་ཆེའི་ཀྱཻ་རྡོར་ལ་བརྟེན་པའི་རབ་གནས་དགེ་ལེགས་རྒྱ་མཚོ། སྙིགས་དུས་ཀྱི་བསྟན་པའི་ཉི་མ་སྔགས་འཆང་ཆོས་ཀྱི་རྒྱལ་པོ་ངག་དབང་ཀུན་དགའ་རིན་ཆེན་གྱིས་མཛད་པའི་རབ་གནས་དངོས་གྲུབ་འབྱུང་བ་སོགས་དང་། རྗེ་དཀོན་མཆོག་དཔལ་ལྡན་གྱིས་མཛད་པའི་རབ་གནས་དཔལ་འབྱོར་རྒྱ་མཚོ། རྗེ་རྡོ་རྗེ་འཆང་གི་དངོས་སློབ་ཆོས་རྗེ་ཤེས་རབ་རྒྱ་མཚོ་བ་དང་། སྡོམ་བརྩོན་དཔལ་གྱི་ཡེ་ཤེས་ཀྱིས་མཛད་པའི་རབ་གནས་ཀྱི་བཤད་པའི་ཟིན་བྲིས་མཐོང་བ་རྣམ་གྲོལ་དང་།
མིག་ཐུར་གསལ་བྱེད་སྒྲོན་མེ་གཉིས་དང་། རྒྱལ་ཚབ་དམ་པའི་གསུང་བཞིན་བྲིས་པའི་མཁས་པ་ཡོན་ཏན་དཔལ་བཟང་པོས་མཛད་པའི་རབ་གནས་ཀྱི་ཆོ་གའི་དོན་འགྲེལ་དགེ་ལེགས་རྒྱ་མཚོ་ཞེས་བྱ་བ་དང་། གཞན་ཡང་ཤར་ཆེན་ཡེ་ཤེས་རྒྱལ་མཚན། ཆོས་རྗེ་དཔལ་གྱི་རྒྱལ་མཚན། ཉག་བྲེ་ཡོན་ཏན་འོད་ཟེར། ཆོས་རྗེ་ནམ་མཁའ་བ། པཎ་ཆེན་གྲགས་པ་རྡོ་རྗེ། ཆོས་རྗེ་ལུ་ཕུ་བ་ནམ་མཁའ་སྨོན་ལམ་རྣམས་ཀྱིས་མཛད་པའི་གནོད་སྦྱིན་འཁོར་ལོ་བྲིས་སྒྲུབ་ཀྱི་ཡི་གེ་སྔགས་ཀྱི་སྒྲ་སྒྲུབ་དང་བཅས་པ་དང་། གཞན་ཡང་ཞྭ་ལུ་ལོ་ཙཱ་ཆེན་པོའི་གསུང་རྒྱུན་དྲི་མ་མེད་པའི་ཡི་གེ་ངོ་མཚར་ཅན་དང་། འཕགས་པ་ཀླུ་སྒྲུབ་ཀྱིས་མཛད་པའི་གཟུང་ཀྱི་རྩ་བ་མདོར་བསྡུས་པ་ཤིང་རྟའི་སྲོལ་ཞེས་བྱ་བ་སོགས་རྒྱ་བོད་ཀྱི་གསུང་རབ་རྣམས་ལ་ཡུན་རིང་མོ་ནས་འདྲིས་པར་བྱས་ཏེ།
བོད་ཀྱི་རྡོ་རྗེ་གདན་དཔལ་ས་སྐྱར་འཇམ་དབྱངས་ཆོས་ཀྱི་རྒྱལ་པོ་སྐུ་མཆེད་དང་། རྒྱལ་བ་མུས་པ་ཆེན་པོ་སྟེ་སྐྱབས་གནས་བསླུ་མེད་རྣམ་གསུམ་དང་། བཀའ་དྲིན་ཅན་གྱི་མ་ཅིག་ལྷ་སྲས་བསོད་ནམས་རྒྱལ་མོ་རྣམས་ཀྱི་དགོངས་པ་རྫོགས་ཐབས་སུ་དངུལ་གདུང་ངོ་མཚར་ཅན་གསུམ་སོགས་རྟེན་བཞེངས་རྒྱ་སྤངས་ཆེ་བར་བགྱིས་སྐབས། བསྟན་བཅོས་འདི་རྩོམ་པའི་མགོ་ཚུགས་པ་ནས་བཟུང་། ལེ་ལོའི་དབང་གིས་རེ་ཞིག་འགྱང་པ་ལ། དུས་ཕྱིས་བསྟན་པ་རིན་པོ་ཆེའི་ཁུར་གྱིས་མི་ངལ་ཞིང་། མདོ་སྔགས་རྒྱ་མཚོའི་དོན་ལ་དབང་འབྱོར་པའི་བཤེས་གཉེན་དམ་པ་མཁན་ཆེན་རིན་ཆེན་རྒྱལ་མཚན་སོགས་ཀྱིས་ཡང་ཡང་བསྐུལ་བའི་རྐྱེན་བྱས་ཏེ། ཤིང་ཕོ་བྱི་བའི་ལོ་རྒྱལ་གྱི་ཟླ་བའི་དཀར་པོའི་ཕྱོགས་ཀྱི་ཚེས་ལ། དཔལ་ས་སྐྱའི་བཞི་ཐོག་བླ་བྲང་གི་ཡང་རྩེར་རྫོགས་པར་སྦྱར་བའི་ཡི་གེ་པ་ནི་རཏྣས་བགྱིས་སོ། ། འདི་སྦྱར་དགེ་བས་བདག་ཅག་དཔོན་སློབ་ཀྱི་འདི་ཕྱིའི་དོན་ཐམས་ཅད་ཡིད་བཞིན་དུ་འགྲུབ་པར་གྱུར་ཅིག། །།
སརྦ་མངྒ་ལཾ།། །། ༈ མཁན་ཆེན་ཨ་པད་རིན་པོ་ཆེའི་དགོངས་བཞེད་ལྟར་གུ་རུས་ཞབས་ཞུ་བགྱིས་པའོ།། PAGE * MERGEFORMAT 2 ཨ་མྱེས་ཞབས། རབ་ཏུ་གནས་པ་དོན་གསལ་གྱི་དགོངས་དོན་རྣམས་ཞིབ་ཏུ་ཕྱེ་སྟེ་ལེགས་པར་བཤད་པ། PAGE * MERGEFORMAT 131
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
