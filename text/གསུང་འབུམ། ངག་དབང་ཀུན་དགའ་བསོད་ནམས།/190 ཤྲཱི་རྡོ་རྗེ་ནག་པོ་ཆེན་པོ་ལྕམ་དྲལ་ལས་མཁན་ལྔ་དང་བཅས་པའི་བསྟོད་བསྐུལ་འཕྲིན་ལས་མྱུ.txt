གསུང་འབུམ། ངག་དབང་ཀུན་དགའ་བསོད་ནམས།
པོད ༡༩༠
ཤྲཱི་རྡོ་རྗེ་ནག་པོ་ཆེན་པོ་ལྕམ་དྲལ་ལས་མཁན་ལྔ་དང་བཅས་པའི་བསྟོད་བསྐུལ་འཕྲིན་ལས་མྱུར་དུ་བསྒྲུབ་པའི་ཕོ་ཉ།
༄། །ཤྲཱི་རྡོ་རྗེ་ནག་པོ་ཆེན་པོ་ལྕམ་དྲལ་ལས་མཁན་ལྔ་དང་བཅས་པའི་བསྟོད་བསྐུལ་འཕྲིན་ལས་མྱུར་དུ་བསྒྲུབ་པའི་ཕོ་ཉ་བཞུགས།། ན་མོ་བུདྡྷ་དྷྭ་ཛ་ཤྲཱི་མཧཱ་ཀ་ལ་ཡེ། ཧཱུྃ། རབ་འབྱམས་རྒྱལ་བ་ཀུན་འདུས་དྲག་པོའི་སྐུ། ། རབ་བསྒྲགས་མི་རྟོག་བསྐྱེད་པ་དྲག་པོའི་གསུང་། ། རབ་གཏུམ་གདུག་པ་འདུལ་མཛད་དྲག་པོའི་ཐུགས། ། རབ་འབར་དབུས་གནས་དྲག་ཤུགས་ཅན་ལ་བསྟོད། ། གཏུམ་ཆེན་ཁྱོད་ཀྱི་སྐུ་ནི་ནམ་མཁའི་མདོག ། ཞལ་གཅིག་ཕྱག་གཉིས་གྲི་གུག་ཐོད་པས་བྲེལ། ། འགྱིང་བའི་སྟབས་ཀྱིས་སྲིད་གསུམ་ཟིལ་གྱིས་གནོན། །
ཁྲག་འཐུང་དཔའ་བོ་ཆེ་ལ་བདག་བསྟོད་དོ། ། རྣམ་འཕྲུལ་དུ་མས་དགྲ་བགེགས་ཆམ་ལ་འབེབས། ། བསྟན་དང་བསྟན་འཛིན་བུ་ལྟར་བརྩེ་བས་སྐྱོང་། ། རྒྱལ་བའི་བཀའ་ལྟར་རྒྱལ་བ་དགྱེས་མཛད་པའི། ། དཔལ་འབར་མཧཱ་ཀཱ་ལར་ཀུན་ནས་བསྟོད། ། སངས་རྒྱས་བསྟན་པ་རིན་ཆེན་སྲུང་མ་ཁྱོད། ། དམ་ཚིག་ལྡན་པ་རྣམས་ཀྱི་དགྲ་ལྷ་སྟེ། ། ཆོས་ཀྱི་འཁོར་ལོ་ཡོངས་ཀྱི་སྲོག་གི་ཤིང་། ། དགྲ་བོའི་བཤན་པ་ནག་པོ་ཆེ་ལ་བསྟོད། ། བྷྱོཿ
བདུད་ཀྱི་ལྕམ་གཅིག་ནམ་གྲུ་མཐུ་མོ་ཆེ། ། ཞལ་གཅིག་ཕྱག་བཞི་ཞབས་གཉིས་བརྗིད་པའི་སྐུ། ། བོང་བུ་ལ་བཞོན་ཁམས་གསུམ་གློག་ལྟར་འཁྱུག ། རྒྱལ་བའི་བསྟན་འཛིན་འདོད་ཁམས་ལྷ་མོར་བསྟོད། ། ཧཱུྃ་རྡོ་རྗེ་གུར་གྱི་མགོན་པོའི་ཐུགས་ཀྱི་སྲས། ། གནོད་སྦྱིན་ནག་པོ་གསེར་གྱི་རྣ་ཆ་ཅན། ། ཕྱག་གཡས་གྲི་གུག་གཡོན་པ་པདྨོའི་གཉེན། ། རབ་བརྗིད་མི་ལྤགས་གྱོན་ལ་བསྟོད་པར་བགྱི། ། བྷྱོཿ ཡུམ་མཆོག་དྲག་མོ་གཏུམ་ཆེན་གནོད་སྦྱིན་མོ། །
བྱུ་རུའི་ལན་ཚར་དར་ནག་ཅོད་པན་ཅན། ། གཡས་པ་སྤུ་གྲི་གཡོན་པ་ཀུ་མུད་གཉེན། ། རལ་པས་སྟོང་གསུམ་ཁྱབ་ལ་ཕྱག་འཚལ་ལོ། ། ཧཱུྃ་གསང་བའི་ལས་མཁན་པུ་ཏྲ་ཆེན་པོ་ཁྱོད། ། རབ་བརྗིད་ཞལ་གདངས་ལྗགས་དམར་གློག་ལྟར་འཁྱུག ། བསྟན་པའི་དགྲ་བོའི་སྲོག་རྩ་མྱུར་གཅོད་པའི། ། འཕྲིན་ལས་མགོན་པོ་ཁྱོད་ལ་བདག་བསྟོད་དོ། ། ཧཱུྃ་ནུབ་བྱང་བདུད་ཀྱི་གཙོ་བོ་བྷ་ཊ་ཁྱོད། ། སྟག་ལྤགས་ལུས་གྱོན་དམ་ཤིང་མི་སྙིང་འཛིན། ། རལ་པའི་གསེབ་ནས་མེ་རླུང་དྲག་ཏུ་འཁྲུག །
མི་མགོའི་ཕྲེང་བས་བརྒྱན་པ་ཁྱོད་ལ་བསྟོད། ། བྷྱོཿ མཐུ་ལྡན་སྲིང་མོ་ནག་མོ་ཁྲག་མིག་མ། ། གསེར་གྱི་སྤུ་གྲི་མི་ཡི་རྒྱུ་མ་འདྲེན། ། རལ་པ་གཅིག་འཕྱང་ཁ་ནས་མེ་ཕུང་འབར། ། བྱང་ཤར་གནོད་སྦྱིན་གཙོ་མོ་ཆེ་ལ་བསྟོད། ། ལས་མཁན་ཆེན་པོའི་སྐུ་ཡི་ཕྱོགས་བཞི་ནས། ། བཙན་དང་གཤིན་རྗེ་རྒྱལ་པོ་ཐེའུ་རང་དང་། ། ཤ་ཟ་མ་མོ་དྲག་པོ་གཟའ་བདུད་ཀྱི། ། དམག་དཔུང་རུ་འདྲེན་སྡེ་བཞི་འཁོར་བཅས་བསྟོད། །
དེ་ལྟར་རྒྱལ་བའི་བཀའ་ལས་མི་འདའ་བའི། ། རྩལ་དྲག་མངའ་བདག་དམ་ཅན་རྒྱ་མཚོའི་ཚོགས། ། དངོས་འབྱོར་ཡིད་སྤྲུལ་མཆོད་སྤྲིན་འདི་བཞེས་ལ། ། སྔགས་འཆང་བདག་གི་བཅོལ་པའི་འཕྲིན་ལས་མཛོད། ། སངས་རྒྱས་བསྟན་པ་སྤྱི་དང་ས་སྐྱ་པའི། ། བསྟན་པ་རིན་ཆེན་རབ་ཏུ་སྤེལ་འདོད་པའི། ། རྣལ་འབྱོར་བདག་གི་ལྷག་བསམ་རབ་དཀར་ཡང་། ། དུས་ངན་སྐྱེ་བོའི་བསམ་ངན་གདུག་རྩུབ་ཀྱི། ། སྣ་ཚོགས་ཐབས་ཀྱིས་ཡང་ཡང་འཚེ་བ་འདི། ། བཀའ་སྲུང་དམ་ཅན་རྒྱ་མཚོས་དགོངས་པར་མཛོད། །
རིག་འཛིན་བདག་གིས་མ་ཉེས་མ་ཐོ་བ། ། ཡེ་ཤེས་སྤྱན་ལྡན་རྣམས་ཀྱིས་ཇི་བཞིན་མཁྱེན། ། དེ་ཕྱིར་རྩ་བརྒྱུད་བླ་མའི་བཀའ་བཞིན་དུ། ། དམ་ཅན་རྒྱ་མཚོས་མཐུ་རྩལ་དཔུང་སྐྱེད་ལ། ། དམ་ཉམས་འདི་ལ་རྟགས་མཚན་མྱུར་དུ་ཕྱུངས། ། འདི་ལ་ད་ལྟ་རྟགས་མཚན་མ་བྱུང་ན། ། སྔོན་གྱི་དམ་བཅས་འགལ་བར་མི་འགྱུར་རམ། ། མ་གཡེལ་མ་གཡེལ་ཆོས་སྐྱོང་སྲུང་མའི་ཚོགས། ། ཆོས་ཤིག་ཆོས་ཤིག་དྲག་པོའི་དམག་ལ་ཆོས། ། དམ་ཉམས་དགྲ་བོའི་སྙིང་ཁྲག་ཐང་ལ་ཕོ། །
སྲོག་རྩ་ཆོད་ལ་ཤ་རུས་ཞལ་དུ་གསོལ། ། དུས་ལ་བབ་བོ་སྲུང་མ་ལས་ལ་བཞེངས། ། བཅོལ་པའི་འཕྲིན་ལས་ད་ལྟ་ཉིད་དུ་སྒྲུབས། ། ཞེས་པ་འདི་ནི་རྡོ་རྗེ་འཆང་སངས་རྒྱས་རྒྱལ་མཚན་གྱི་ཞབས་ཟུང་སྤྱི་བོའི་གཙུག་ཏུ་བཀོད་པའི་རྣལ་འབྱོར་པ་དཔལ་ས་སྐྱ་པ་ཤཱཀྱའི་དགེ་སློང་བྱམས་པ་ངག་དབང་ཀུན་དགའ་བསོད་ནམས་གྲགས་པ་རྒྱལ་མཚན་དཔལ་བཟང་པོས། བསམ་རྩེ་བྲང་ཆེན་ཡང་སྟེང་དུ་སྦྱར་བ་འདིས་བསམ་པ་ཇི་ལྟ་བ་བཞིན་འགྲུབ་པར་གྱུར་ཅིག ། ཀ་ལྱཱན་ཝརྡྷནྟུ།། །། ༈ མཁན་ཆེན་ཨ་པད་རིན་པོ་ཆེའི་དགོངས་བཞེད་ལྟར་གུ་རུས་ཞབས་ཞུ་བགྱིས་པའོ།། PAGE * MERGEFORMAT 2 ཨ་མྱེས་ཞབས། ཤྲཱི་རྡོ་རྗེ་ནག་པོ་ཆེན་པོ་ལྕམ་དྲལ་ལས་མཁན་ལྔ་དང་བཅས་པའི་བསྟོད་བསྐུལ། PAGE * MERGEFORMAT 1
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
