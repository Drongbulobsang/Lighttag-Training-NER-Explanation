གསུང་འབུམ། ངག་དབང་ཀུན་དགའ་བསོད་ནམས།
པོད ༢༢༥
དོན་རྒྱན་སུམ་ཅུ་སོ་ལྔའི་རྣམ་པར་བཤད་པ་བློ་གསལ་གཞོན་ནུའི་མགུལ་རྒྱན་ཡིད་འོང་ཨུཏྤ་ལའི་ཕྲེང་བ།
༄༅། །སྙན་ངག་གི་བསྟན་བཅོས་ཆེན་པོ་མེ་ལོང་ལས་བཤད་པའི་དོན་རྒྱན་སུམ་ཅུ་སོ་ལྔའི་རྣམ་པར་བཤད་པ་བློ་གསལ་གཞོན་ནུའི་མགུལ་རྒྱན་ཡིད་འོང་ཨུཏྤ་ལའི་ཕྲེང་བ་ཞེས་བྱ་བ་བཞུགས་སོ།། རྒྱ་གར་སྐད་དུ། ཤྲཱི་དྷརྨཱ་སྭ་མི་སརྦ་དརྴཱི་ཨཱ་དི་ཏྱ་བནྡྷུ་ཤཱཀྱ་ར་ཛ་དེ་ཝ་རི་དེ་ཝ་ཡ་ཨ་བྷཱིཀྵྞ་པྲ་ཎ་མཱ་མི། བོད་སྐད་དུ། དཔལ་ཆོས་ཀྱི་རྗེ་ཐམས་ཅད་གཟིགས་པ་ཉི་མའི་གཉེན་ཤཱཀྱའི་རྒྱལ་པོ་ལྷ་ཡི་ལྷ་ལ་ཡང་ཡང་ཕྱག་བགྱིའོ། ། འདིར་སྙན་ངག་གི་བསྟན་བཅོས་ཆེན་པོ་མེ་ལོང་ལས་བཤད་པའི་དོན་རྒྱན་སུམ་ཅུ་རྩ་ལྔའི་རྣམ་པར་བཤད་པ་བློ་གསལ་གཞོན་ནུའི་མགུལ་རྒྱན་ཡིད་འོང་ཨུཏྤ་ལའི་ཕྲེང་བ་ཞེས་བྱ་བ། བླ་མ་དང་རྡོ་རྗེ་དབྱངས་ཅན་མ་ལ་གུས་པས་ཕྱག་འཚལ་ལོ། ། ཇི་སྙེད་ཇི་བཞིན་གསལ་བར་གཟིགས་པས་མཐའ་དག་འགྲོ་བ་ཀུན་གྱི་མིག ། མིག་སྟོང་པ་སོགས་རལ་པའི་ཁྲོད་ན་གང་གི་ཞབས་ཟུང་རྣམ་པར་མཛེས། ། མཛེས་སྡུག་སྐུ་ཡིས་དང་བར་མི་བགྱིད་འཇིག་རྟེན་འདི་ན་སུ་ཞིག་ཡོད། །
ཡོད་མེད་མཐའ་བྲལ་ཆོས་དབྱིངས་ཐུགས་ཆུད་སྟོན་དང་བསྟན་པ་བསྟན་འཛིན་རྒྱལ། ། དངོས་གྲུབ་ཀུན་འབྱུང་རྩ་བརྒྱུད་བླ་མ་དང་། ། ཡི་དམ་ཞི་ཁྲོ་རྡོ་རྗེའི་ཆོས་སྐྱོང་སོགས། ། ཁྱད་པར་ཚངས་པའི་བུ་མོ་དབྱངས་ཅན་མར། ། གུས་པས་འདུད་དོ་སྙན་ཚིག་སྤོབས་པ་སྩོལ། ། རིག་གནས་ཀུན་གྱི་ནང་ནས་སྙན་ངག་གི ། རྒྱན་རྣམས་ཀུན་གྱི་ནང་ནས་དོན་རྒྱན་གྱི། ། རྣམ་བཤད་ཀུན་གྱི་ནང་ནས་ངོ་མཚར་འདི། ། བློ་གསལ་ཀུན་གྱི་ནང་ནས་མཆོག་ལ་སྦྱིན། ། འདི་དོན་ཇི་བཞིན་ཁོངས་སུ་ཆུད་བྱས་ནས། །
འདི་ལྟར་ཡིན་ཞེས་མཁས་མང་འདུས་པའི་དབུས། ། འདི་ཡི་ལེགས་བཤད་གཏམ་གྱི་སྐབས་ཕྱེ་ན། ། འདི་ཉིད་མཁས་ཞེས་ཀུན་གྱིས་སྒྲོག་པར་འགྱུར། ། དེས་ན་ཁོ་བོའི་རྗེས་འཇུག་བློ་གསལ་རྣམས། ། སྐལ་བཟང་ཁོ་བོའི་རྣམ་ཐར་སྐྱོང་འདོད་ན། ། དཔྱོད་ལྡན་ཁོ་བོའི་ལེགས་བཤད་འདི་ལོངས་ལ། ། བློ་གསལ་ཁོ་བོའི་སྙན་གྲགས་ཕྱོགས་བརྒྱར་སྤེལ། ། སྙན་ངག་མཁན་པོ་སློབ་དཔོན་དཎྜི་ཡི། ། སྙན་ངག་བསྟན་བཅོས་ཆེན་པོ་མེ་ལོང་གི ། སྙན་ངག་དོན་རྒྱན་རྣམ་པར་བཤད་པ་འདི། །
སྙན་ངག་ཤེས་པར་འདོད་རྣམས་དགའ་བས་ཉོན། ། དེ་ལ་འདིར་སྙན་ངག་གི་བསྟན་བཅོས་ཆེན་པོ་མེ་ལོང་ཞེས་བྱ་བའི་གཞུང་དོན་རྣམས་འཆད་པ་ལ། སྤྱིའི་དོན་དང་། བྱེ་བྲག་གི་དོན་གཉིས་ཡོད་པ་ལས། དང་པོ་ནི། མཁས་པ་དག་གི་གསུང་རབ་ལས་འདི་ལྟར་འབྱུང་སྟེ། སློབ་དཔོན་ཆེན་པོ་དཔལ་ལྡན་ཟླ་བ་གྲགས་པས་བསྟན་བཅོས་ཆེན་པོ་སྒྲོན་མ་གསལ་བར། རྒྱུད་འདིའི་མིང་ནི་ཅི་ཞིག་ཡིན། ། སུ་ཡི་དོན་དུ་འདི་ཉིད་མཛད། ། སུ་ཞིག་བྱེད་པོ་འདིའི་ཚད་ཅི། །
འདི་ཡི་དགོས་པ་ཅི་ཞིག་ཡིན། ། ཞེས་གླེང་བསླང་བ་ལྔ་གསུངས་པ་དང་རྗེས་སུ་མཐུན་པར་འདིར་ཡང་དོན་ཚན་ལྔའི་སྒོ་ནས་བཤད་པར་བྱའོ། ། ཞེས་གསུངས་པས་ན། བསྟན་བཅོས་འདིའི་མཚན་ཅི་ལས་བཏགས་པ་དང་། གདུལ་བྱ་སུ་ཡི་ཆེད་དུ་མཛད་པ་དང་། སློབ་དཔོན་སུ་ཡིས་མཛད་པ་དང་། གཞུང་ཚད་དང་དོན་དུ་ཡིས་བསྡུས་པ་དང་། དགོས་པ་ཅི་ཡི་དོན་དུ་མཛད་པ་རྣམས་སུ་བསྡུས་ནས་གསུངས་པའི། དེའི་དང་པོ་བསྟན་བཅོས་འདིའི་མཚན་ཅི་ལས་བཏགས་པ་ནི། སྙན་ངག་ཅེས་པ་བརྗོད་བྱ་དང་།
མེ་ལོང་ཞེས་པ་བྱེད་ལས་ལས་བཏགས་པའོ། ། འདི་ཡིས་ནི་ཕྱོགས་གང་དུ་གཏོགས་པའང་ངོས་ཟིན་པར་འགྱུར་ཏེ། དེ་ཡང་ཐེག་པ་ཆེན་པོ་མདོ་སྡེ་རྒྱན་དུ། རིག་པའི་གནས་ལྔ་རྣམས་ལ་མཁས་པར་མ་བྱས་ན། ། འཕགས་མཆོག་གིས་ཀྱང་ཐམས་ཅད་མཁྱེན་ཉིད་མི་འགྱུར་ཏེ། ། དེ་བས་གཞན་རྣམས་ཚར་བཅད་རྗེས་སུ་བཟུང་ཕྱིར་དང་། ། རང་ཉིད་ཀུན་ཤེས་བྱ་ཕྱིར་དེའང་དེ་བརྩོན་བྱེད། ། ཅེས་གསུངས་པ་ལྟར། སྒྲ་རིག་པ་དང་། གཏན་ཚིགས་རིག་པ་དང་།
གསོ་བ་རིག་པ་དང་། བཟོ་རིག་པ་དང་། ནང་རིག་པ་སྟེ་ལྔ་ལས། སྙན་ངག་འདི་སྒྲ་རིག་པའི་ཡན་ལག་གམ། བཟོ་རིག་པའི་ཕྱོགས་སུ་གཏོགས་སོ། ། ཡང་རྒྱ་གར་གྱི་པཎྜི་ཏ་རྣམས་རིག་པའི་གནས་ཆུང་ངུ་ལྔ་ཞེས་བརྗོད་པའི། སྒྲ་ཤེས་ན་དོན་ལ་མི་རྨོངས་པ་དང་། མངོན་བརྗོད་ཤེས་ན་མིང་ལ་མི་རྨོངས་པ་དང་། སྡེབ་སྦྱོར་ཤེས་ན་ཚིགས་སུ་བཅད་པ་ལ་མི་རྨོངས་པ་དང་། ཚིག་རྒྱན་ཤེས་ན་སྙན་ངག་ལ་མི་རྨོངས་པ་དང་།
ཟློས་གར་ཤེས་ན་སྐད་ལ་མི་རྨོངས་པ་སྟེ་ལྔ་ལས་འདི་ཚིག་རྒྱན་ཡིན་ནོ། ། གཉིས་པ་གདུལ་བྱ་སུའི་ཆེད་དུ་མཛད་པ་ནི། སྙན་ངག་སྦྱོང་བར་འདོད་པ་དག་གིས་སྔར་གྱི་གཞུང་རྒྱས་པ་རྣམས་ཉན་པར་མི་སྤྲོ་བའི་གང་ཟག་རྣམས་ཀྱི་ཆེད་དུ་མཛད་པའོ། ། གསུམ་པ་སློབ་དཔོན་སུ་ཡིས་མཛད་པ་ནི། སློབ་དཔོན་དཎྜིས་བརྩམས་པ་སྟེ། དེས་ན་འདི་ལ་དཎྜིའི་ཚིག་རྒྱན་ཞེས་གྲགས་སོ། ། བཞི་པ་གཞུང་ཚད་དང་དོན་དུ་ཡིས་བསྡུས་པ་ནི། ཡོངས་སུ་བཅད་པ་གཉིས་ཡན་ཆད་ལ་ཤླཽ་ཀ་སུམ་བརྒྱ་བདུན་ཅུ་རྩ་གསུམ་དང་། ཀུན་དྲིལ་བ་ལ་ལྔ་བརྒྱ་ཙམ་ཡོད་ཅིང་། སྙན་ངག་གི་དོན་ནི་ལུས་དང་།
རྒྱན་དང་། སྐྱོན་གསལ་བ་སྟེ་དོན་གསུམ་གྱིས་བསྡུས་ལ། རྒྱན་ཡང་ཐུན་མོང་མ་ཡིན་པའི་རྒྱན། ཐུན་མོང་གི་རྒྱན་གཉིས་དང་། དེའི་ཕྱི་མ་ལ་ཡང་དོན་རྒྱན་དང་། སྒྲ་རྒྱན་དང་། གབ་ཚིག་གི་རྒྱན་རྣམས་ཡོད་དེ། སྙན་ངག་མེ་ལོང་ཉིད་ལས། སྒྲ་དོན་ཉིད་ལས་བཀྲ་བ་དང་། ། བྱ་སླ་བྱ་དཀའ་དག་དང་ལམ། །
སྙན་ངག་རྣམས་ཀྱི་ཡོན་ཏན་སྐྱོན། ། དེ་ལྟར་མདོར་བསྡུས་རྣམ་པར་ཕྱེ། ། ཞེས་གསུངས་པ་ལྟར་རོ། ། ལྔ་པ་དགོས་པ་ཅིའི་དོན་དུ་མཛད་པ་ནི། གཙོ་ཆེ་བའི་དགོས་པ་གོང་དུ་བཤད་ཟིན་ཅིང་། ། གཙོ་བོ་མ་ཡིན་པའི་དགོས་པ་ནི་མཁས་པའི་གྲགས་པ་འབྱུང་ཞིང་། ། རྙེད་པ་དང་། བཀུར་བསྟི་ཐོབ་པ་ལ་སོགས་པ་སྲིད་དང་ཞི་བའི་ཡོན་ཏན་མཐའ་དག་བསྐྱེད་པའི་དགོས་པ་ཁྱད་པར་ཅན་གཟིགས་ནས་བརྩམས་པ་ཡིན་ནོ། ། དེ་ཡན་གྱིས་སྤྱི་དོན་མདོ་ཙམ་བཤད་ཟིན་ནས། གཉིས་པ་བྱེ་བྲག་གི་དོན་བཤད་པ་ལ་གོང་དུ་བསྟན་པ་ལྟར་བློ་གསལ་རྣམས་ཀྱི་སྦྱང་བར་བྱ་བའི་ཡུལ།
རིག་གནས་ཆེ་བ་ལྔ་དང་ཆུང་བ་ལྔ་སྟེ་བཅུར་གསུངས་པའི་ཆུང་བ་ལྔའི་ནང་ཚན། སྙན་ངག་འདི་ནི་རིག་གནས་ཆུང་བར་མ་ཟད། ཆེ་བའི་ཡང་བཟོ་རིག་པའི་གཙོ་བོ་དང་། སྒྲ་རིག་པའི་ཡན་ལག་ཏུ་ཚད་ལྡན་གྱི་གཞུང་ལས་བཤད་ཅིང་། དེར་ཡང་མ་ཟད་ནང་དོན་རིག་པ་སྡེ་སྣོད་གསུམ་གྱི་རྗོད་བྱེད་ཀྱི་ཚིག་ཐམས་ཅད་སྙན་ངག་གི་གཟུགས་ཁོ་ནར་གནས་པས་ན། རིག་གནས་བཅུ་གའི་ནང་ནས་འདི་ཉིད་ཆེས་ཁྱད་པར་དུ་འཕགས་པ་ཞིག་གོ ། དེས་ན་འདིར་བློ་དམན་རྣམས་ལ་ཅུང་ཟད་མི་མཁོ་བའི་སྙན་ངག་གི་གཞུང་དོན་གྱི་ཆ་ཧ་ཅང་རྒྱས་པ་རྣམས་རེ་ཞིག་བཏང་སྙོམས་སུ་བཞག་ནས། འདིར་དོན་རྒྱན་གྱི་དཔེར་བརྗོད་རྣམས་བཤད་པར་བྱའོ། ། དེ་ལ་བཞི་སྟེ། སྙན་ངག་ཤེས་པའི་ཕན་ཡོན་བཤད་པ།
མི་ཤེས་པའི་ཉེས་དམིགས་བཤད་པ། ཤེས་པའི་རྒྱུ་བཤད་པ། སྙན་ངག་དངོས་བཤད་པའོ། ། དང་པོ་ནི། མདོ་སྡེ་སྐལ་བཟང་ལས། དེ་བཞིན་གཤེགས་པ་དུས་མཁྱེན་རྒྱལ་པོ་ནི། ། སྙན་ངག་མཁན་ཏེ་བདེ་གཤེགས་རྩྭ་མཆོག་ལ། ། ཚིགས་སུ་བཅད་པའི་དབྱངས་ཀྱིས་བསྟོད་ནས་ཀྱང་། ། དང་པོར་བྱང་ཆུབ་མཆོག་ཏུ་ཐུགས་བསྐྱེད་དོ། ། ཞེས་བཀའ་སྩལ་པས།
བླ་ན་མེད་པའི་བྱང་ཆུབ་ཀྱི་རྒྱུར་འགྲོ་བ་དང་། མདོ་སྡེ་གཞན་ལས་ཀྱང་། སྙན་ངག་བྱའོ། ། དཀོན་མཆོག་གསུམ་གྱི་བསྟོད་པ་བྱའོ། ། དེ་ལས་བསོད་ནམས་ཀྱི་ཚོགས་མང་དུ་འཕེལ་ལོ། ། ཞེས་དང་། འོ་སྐོལ་གྱི་སྟོན་པས་ཀྱང་། སངས་རྒྱས་སྐར་མ་ལ་སྙན་ངག་གི་ཚིགས་སུ་བཅད་པ་གཅིག་གིས་བསྟོད་པས་བསྐལ་པ་བཞི་ཁྲིའི་ཚོགས་ཟླུམ་པར་གསུངས་པས། བསོད་ནམས་དང་ཡེ་ཤེས་ཀྱི་ཚོགས་འཕེལ་བའི་ཐབས་ཁྱད་པར་དུ་འཕགས་པ་དང་། སློབ་དཔོན་སེང་གེ་ཞབས་འབྲིང་པོའི་སྐྱེས་རབས་ལས།
སྙན་ངག་མཁས་ཆེན་རྣམས་ཀྱིས་སྙན་ངག་ཉིད་ནི་འདི་ཤེས་པས། ། ཤིན་ཏུ་ལུང་ལ་མཁས་པར་གྲགས་པ་ཉིད་དུ་ངག་འགྲོ་སྟེ། ། ཞེས་ངག་གི་བརྗོད་པ་ལུང་རྒྱ་ཆེན་པོ་ལ་མཁས་པར་འགྲོ་བ་དང་། གཞན་ཡང་མཁས་པའི་བྱ་བ་འཆད་རྩོད་རྩོམ་གསུམ་ཡིན་པ་ལས་རྩོམ་པ་བཟང་ངན་སྙན་ངག་ཤེས་མི་ཤེས་ཀྱི་རྗེས་སུ་འགྲོ་ལྡོག་བྱེད་པ་ལ་སོགས་མཆོག་གི་ཕན་ཡོན་བརྗོད་ཀྱིས་མི་ལང་ལ། ཐུན་མོང་གི་ཕན་ཡོན་ཡང་། སྙན་ངག་མེ་ལོང་གི་གཞུང་ལས། གལ་ཏེ་སྒྲ་བདེ་སྣང་བ་ཡིས། ། འཁོར་བ་གསལ་བར་མ་བྱས་ན། ། འཇིག་རྟེན་གསུམ་པོ་མཐའ་དག་འདི། ། སྨག་རུམ་མུན་པ་ཉིད་དུ་འགྱུར། །
ཞེས་འཇིག་རྟེན་གྱི་མུན་པ་སེལ་ནུས་པ་དང་། ཡང་། སྔོན་གྱི་རྒྱལ་པོ་གྲགས་པའི་གཟུགས། ། ངག་གི་རང་བཞིན་མེ་ལོང་ཐོབ། ། དེ་དག་ཉེ་བར་མི་གནས་ཀྱང་། ། རང་ཉིད་ཉམས་པ་མེད་ལ་ལྟོས། ། ཞེས་གྲགས་པ་དུས་ཡུན་རིང་དུ་གནས་པ་དང་། ཡང་མཁས་པས་ཡང་དག་རབ་སྦྱར་བའི། ། ངག་ཚིག་འདོད་པ་འཇོ་བར་དྲན། ། ཞེས་སྙན་ངག་མཁན་གྱིས་སྦྱར་བའི་ངག་ཚིག་ནི་ངག་མཐའ་དག་གི་འདོད་འཇོར་བཤད་པ་དང་།
ཡང་སྙན་ངག་དམ་པའི་རྒྱན་ལྡན་ནི། བསྐལ་པའི་བར་དུ་གནས་པར་འགྱུར། ། ཞེས་སྙན་ངག་གི་རྒྱན་བཟང་པོ་དང་ལྡན་པའི་བསྟན་བཅོས་བསྐལ་པའི་བར་དུ་མི་ནུབ་པ་དང་། ཡང་སྙན་ངག་ཆུང་ངུ་ལ་ཡང་ངལ་བྱས་མི། ། མཁས་པའི་འདུན་ས་དག་ཏུ་འདུག་ལ་དབང་། ། ཞེས་མཁས་པའི་འདུན་སར་རྙེད་བཀུར་དང་གྲགས་པ་ཐོབ་པ་སོགས་མཐའ་ཡས་སོ། ། གཉིས་པ་མི་ཤེས་པའི་ཉེས་དམིགས་ནི། དཔག་བསམ་འཁྲི་ཤིང་ལས། མཁས་པ་ཉིད་ནི་མེད་ན་བློ་གྲོས་རྣམས་ཉམས་མི་རྣམས་འཚོ་བ་དོན་ཡོད་མིན། ། མཚུངས་མེད་རྒྱས་པའི་སྙན་ངག་མེད་ན་མཁས་པ་ཉིད་ནི་ནེ་ཙོའི་ཀློག་དང་མཚུངས། །
ཞེས་སྙན་ངག་མ་ཤེས་ན་མཁས་པའི་ངག་ཀྱང་ནེ་ཙོའི་ཚིག་བཞིན་དོན་གྱི་སྙིང་པོས་དབེན་པ་དང་། སྙན་ངག་མེ་ལོང་གི་གཞུང་ལས། སྐྱེ་བོ་སྙན་ངག་མི་ཤེས་པས། ། སྐྱོན་དང་ཡོན་ཏན་ཇི་ལྟར་དབྱེ། ། གཟུགས་ཀྱི་དབྱེ་བ་དམིགས་པའི་སྐབས། ། ལོང་པ་དག་ལ་ཡོད་དམ་ཅི། ། ཞེས་ལོང་པས་གཟུགས་བཞིན་སྙན་ངག་གི་བསྟན་བཅོས་མི་ཤེས་པས་སྐྱོན་ཡོན་གྱི་རྣམ་དབྱེ་མི་ཕྱེད་པ་དང་། ཡང་དེ་ཉིད་ཉེས་པར་སྦྱར་བའི་སླར། ། སྦྱོར་པོ་བ་གླང་ཉིད་དུ་བརྗོད། ། ཅེས་སྙན་ངག་མི་ཤེས་པས་བསྟན་བཅོས་སྦྱར་བས་སྦྱོར་མཁན་བླུན་རྨོངས་བ་གླང་དང་ཁྱད་མེད་དུ་འཕྱ་བ་སོགས་བརྗོད་པའི་ལམ་ལས་འདས་པ་ཞིག་མཆིས་སོ། །
གསུམ་པ་སྙན་ངག་ཤེས་པའི་རྒྱུ་ནི། ཡང་སྙན་ངག་མེ་ལོང་གི་གཞུང་ལས། རང་བཞིན་གྱིས་གྲུབ་སྤོབས་པ་དང་། ། མང་དུ་ཐོས་པ་དྲི་མེད་དང་། ། མངོན་པར་སྦྱོར་བ་མི་དམན་པ། ། སྙན་ངག་ཕུན་སུམ་ཚོགས་པའི་རྒྱུ། ། ཞེས་སྐྱེ་བ་གཞན་དུ་གོམས་པའི་མཐུས་ཚེ་འདིར་རང་བཞིན་གྱི་ལྷན་སྐྱེས་སུ་གྲུབ་པའི་སྤོབས་པ་སྟེ་སྐྱེས་སྟོབས་ཀྱི་ཤེས་རབ་དང་། སློབ་དཔོན་མཁས་པ་ལས་རིག་གནས་ཀྱི་གཞུང་ལུགས་མང་དུ་ཐོས་པ་ཉེས་བཤད་ཀྱི་དྲི་མ་མེད་པ་སྟེ་ཐོས་པ་རྒྱ་ཆེ་བ། ཚིག་འཛིན་ཞིང་དོན་ཞིབ་མོར་སེམས་པ་ལ་དྲག་ཅིང་རྒྱུན་ཆགས་པའི་མངོན་པར་སྦྱོར་བ་མི་དམན་པ་སྟེ། སྦྱོར་བྱུང་གི་བརྩོན་འགྲུས་འདི་གསུམ་ནི་རྒྱ་ཆེན་སྙན་ངག་གི་མཁྱེན་པ་ཕུན་སུམ་ཚོགས་པའི་རྒྱུའི་ངོ་བོ་ཡིན་ནོ། །
ཡང་སྙན་ངག་མེ་ལོང་གི་གཞུང་ལས། གལ་ཏེ་སྔོན་གྱི་བག་ཆགས་ཡོན་ཏན་གྱི། ། རྗེས་འབྲེལ་སྤོབས་པ་རྨད་བྱུང་མེད་པ་ལའང་། ། ཐོས་དང་འབད་པ་དག་གི་ངག་བསྟེན་ན། ། ཇི་བཞིན་ལྟར་ན་ངེས་པར་རྗེས་འཛིན་བྱེད། ། དེ་ཕྱིར་གྲགས་འདོད་རྣམས་ཀྱིས་རྟག་ཏུ་ནི། ། སྙོམ་ལས་མེད་པར་རིམ་པས་དབྱངས་ཅན་བསྟེན། ། ཞེས་གལ་ཏེ་རྒྱུ་དང་པོ་སྐྱེས་སྟོབས་ཀྱི་ཤེས་རབ་མེད་ཀྱང་། གཉིས་པ་ཚེ་འདིར་ཐོས་པ་དང་། གསུམ་པ་བརྩོན་པས་སྙན་ངག་གི་ཡན་ལག་ཚིག་རྒྱན་སོགས་ཀྱི་རིག་པ་ཁྱད་པར་དུ་འཕགས་པ་བསྟེན་ན་བསྟེན་མཁན་དེ་ཇི་ཞིག་ནས་སྙན་ངག་ཕུན་སུམ་ཚོགས་པ་རྩོམ་པའི་ནུས་ལྡན་དུ་བྱེད་དོ། །
དེའི་ཕྱིར་སྙོམ་ལས་སྤངས་ཏེ་ཐོས་བསམ་སྒོམ་པའི་རིམ་པས་ངག་གི་ལྷ་དབྱངས་ཅན་ནམ། སྙན་ངག་གི་རིག་གནས་རྣམས་བསྟེན་པར་བྱའོ། ། བཞི་པ་སྙན་ངག་དངོས་བཤད་པ་ལ། མེ་ལོང་ག་གཞུང་ལས། དེ་དག་གིས་ནི་སྙན་ངག་གི ། ལུས་དང་རྒྱན་ཡང་རབ་ཏུ་བཤད། ། ཅེས་པ་ལྟར། ལུས་བཤད་པ། རྒྱན་བཤད་པ། སྐྱོན་སེལ་བ་བཤད་པའོ། །
དང་པོ་ལ་གཉིས་ཏེ། མཚན་ཉིད་དང་། དབྱེ་བའོ། ། དང་པོ་ནི། མེ་ལོང་གི་གཞུང་ལས། ལུས་ནི་རེ་ཞིག་འདོད་པ་ཡི། ། དོན་ནི་རྣམ་བཅད་ཚིག་གི་ཕྲེང་། ། ཞེས་པ་ལྟར་སྙན་ངག་གི་ལུས་ནི་རེ་ཞིག་སྙན་ངག་མཁན་གྱིས་བརྗོད་པར་འདོད་པའི་དོན་གྱི་ངོ་བོ་ཚིག་རྒྱན་གྱི་བསྟན་བཅོས་སུ་བཤད་པའི་ངེས་པ་ལས་མ་འདས་པར་རྣམ་པར་བཅད་པ་སངས་རྒྱས་ཀྱི་ཡོན་ཏན་བརྗོད་པ་ལྟ་བུའི་ཚིག་གི་ཕྲེང་བ་ཞིག་གོ ། གཉིས་པ་དབྱེ་བ་ལ། གཞུང་ལས།
དེ་ཡང་ཚིག་བཅད་ལྷུག་པ་དང་། ། སྤེལ་མ་རྣམ་གསུམ་ཉིད་དུ་གནས། ། ཞེས་པ་ལྟར་གསུམ་ཡོད་པ་ལས། དང་པོ་ཚིག་བཅད་ནི། གཞུང་ལས། ཚིག་བཅད་རྐང་བཞི་ཅན་དེ་ཡང་། ། བྲིཏྟ་ཛཱ་ཏི་ཞེས་རྣམ་གཉིས། ། ཞེས་རྐང་པ་བཞི་བཞིའི་ཚིགས་སུ་བཅད་པ་ཚིག་བཅད་དུ་བཞག་ལ། དེ་ལ་དབྱངས་བགྲངས་པའི་་་་་་བྲིཏྟ་འདི་ནི་ཞུགས་པའམ་སྦྱར་བ་ལ་འཇུག་པར་གསུངས་པས་དབྱངས་ཀྱི་ཡི་གེ་བགྲངས་པའི་སྦྱར་བ་དང་། བྲིཏྟ་དང་། །
ཕྱི་མོ་བགྲངས་པའི་ཛཱ་ཏི་་་་་་ཛཱ་ཏི་ནི་རིགས་ཞེས་བྱ་བ་དབྱངས་རིང་བ་ཕྱི་མོ་གཉིས་སུ་དང་། ཐུང་བ་རེ་རེར་བགྲངས་པའི་སྒོ་ནས་ཕྱི་མོ་བགྲངས་པ་སྟེ་རྣམ་པ་གཉིས་ཡིན་ནོ་ཞེས་པའི་དོན་ཡིན་ལ་བྲིཏྟ་དང་ཛཱ་ཏི་དེ་དག་གི་རྣམ་གཞག་ལེགས་པར་ཤེས་པར་འདོད་ན། དམར་སེར་དང་། རྒྱལ་བའི་ལྷའི་གཞུང་དང་། སྡེབ་སྦྱོར་རིན་ཆེན་འབྱུང་གནས་ལ་སོགས་པ་ལས་རྟོགས་དགོས་པར་གསུངས་སོ། ། གཉིས་སུ་དབྱེར་ཡོད་དོ། ། གཉིས་པ་ལྷུག་པ་ནི། གཞུང་ལས། རྐང་པ་མེད་པའི་ཚིག་རྒྱུན་ནི། ། ལྷུག་པ་བརྗོད་པ་དག་དང་གཏམ། །
ཞེས་རྐང་པ་བཞི་བཞིར་མ་བཅད་པའི་ཚིག་རྒྱུན་ལྷུག་པར་བཞག་ལ། དེ་ལའང་གླེང་གཞི་ལྟ་བུ་དང་མ་འབྲེལ་བའི་བརྗོད་པ་དང་། འབྲེལ་བའི་གཏམ་གཉིས་སུ་དབྱེར་ཡོད་དོ། ། གསུམ་པ་སྤེལ་མ་ནི། སྙན་ངག་མེ་ལོང་གི་གཞུང་ལས། སྤེལ་མ་ཟློས་གར་ལ་སོགས་ཏེ། ། དེ་དག་རྣམས་ནི་གཞན་ན་རྒྱས། ། ཞེས་རྐང་པ་བཞི་བཞིར་བཅད་པའི་ཚིག་བཅད་དང་། མ་བཅད་པའི་ལྷུག་པ་འདྲེས་པ་ལ་སྤེལ་མ་དང་ཟློས་གར་དུ་གྲགས་པ་སོགས་སུ་དབྱེར་ཡོད་དོ། ། གཉིས་པ་རྒྱན་བཤད་པ་ལ་གཉིས་ཏེ།
མཚན་ཉིད་དང་། དབྱེ་བའོ། ། དང་པོ་ནི། གཞུང་ལས། སྙན་ངག་མཛེས་པར་བྱེད་པ་ཡི། ། ཆོས་རྣམས་རྒྱན་ཞེས་རབ་ཏུ་བརྗོད། ། ཅེས་པ་ལྟར། སྙན་ངག་གི་ལུས་ཚིགས་སུ་བཅད་པ་དང་། ལྷུག་པ་དང་། སྤེལ་མ་རྣམས་མཛེས་པར་བྱེད་པ་ཡི་ཡོན་ཏན་གྱི་ཆོས་ཚིག་གི་སྦྱོར་བ་ཁྱད་པར་ཅན་རྣམས་ལ་ནི་རྒྱན་ཞེས་མཁས་པ་རྣམས་ཀྱིས་རབ་ཏུ་བརྗོད་པ་ཞིག་གོ །
གཉིས་པ་དབྱེ་བ་ལ། དོན་རྒྱན་སྒྲ་རྒྱན་གབ་ཚིག་གསུམ། ། ཞེས་པ་ལྟར་གསུམ་ཡོད་པ་ལས། འདིར་དོན་རྒྱན་བཤད་པ་ལ། མེ་ལོང་གི་གཞུང་ལས། རང་བཞིན་བརྗོད་དང་དཔེ་དང་ནི། ། གཟུགས་ཅན་གསལ་བྱེད་བསྐོར་བ་དང་། ། འགོག་དང་དོན་གཞན་བཀོད་པ་དང་། ། ལྡོག་པ་ཅན་དང་སྲིད་པ་ཅན། ། བསྡུས་དང་ཕུལ་བྱུང་རབ་བཏགས་དང་། །
རྒྱུ་དང་ཕྲ་མོ་ཆ་དང་རིམ། ། དགའ་དང་ཉམས་ལྡན་གཟི་བརྗིད་ཅན། ། རྣམ་གྲངས་བརྗོད་དང་ཀུན་ཏུ་ཕན། ། རྒྱ་ཆེ་སྙོན་དོར་སྦྱར་བ་དང་། ། ཁྱད་པར་མཚུངས་པར་སྦྱོར་བ་དང་། ། འགལ་དང་སྐབས་མིན་བསྟོད་པ་དང་། ། ཟོལ་བསྟོད་ངེས་པར་བསྟན་པ་དང་། ། ལྷན་ཅིག་བརྗོད་དང་ཡོངས་རྗེས་ཤིས། ། རབ་སྤེལ་དེ་ནས་དགོངས་པ་ཅན། ། འདི་དག་ཚིག་རྣམས་དག་གི་ནི། །
རྒྱན་དུ་སྔོན་གྱི་མཁས་རྣམས་བཞེད། ། ཅེས་གསུངས་པའི་དོན་ལ། དང་པོར་རང་བཞིན་གྱི་རྒྱན་ནི། བརྗོད་བྱ་གང་ཡིན་པ་དེའི་རིགས་སམ། ཡོན་ཏན་ནམ། བྱ་བའམ། རྫས་ལ་སོགས་པ་མདོར་ན་གནས་ལུགས་ཇི་ལྟར་ཡིན་པ་བཞིན་དུ། སྒྲོ་སྐུར་མེད་པར་བརྗོད་པའི་སྙན་ངག་ནི། རང་བཞིན་གྱི་རྒྱན་ཏེ། དཔེར་ན།
རྟ་བདུན་རྒྱལ་པོ་མཁའ་ལ་རྒྱུ། ། ཛ་ཧུའི་བུ་མོས་དྲི་མ་སེལ། ། རྒྱ་མཚོའི་བྱིང་ན་དུག་ཅན་གནས། ། དམ་པ་རྣམས་ནི་དུལ་བར་གནས། ། ཞེས་པ་ལྟ་བུ་ལ་ངོས་འཛིན་པ་ཡིན་ཏེ། པཎྜི་ཏ་ཆེན་པོ་ཤཱཀྱ་མཆོག་ལྡན་དྲི་མེད་ལེགས་པའི་བློ་གྲོས་ཀྱིས་སྟོན་པ་ཐུབ་པའི་དབང་པོ་ལ་བསྟོད་པ་དོན་རྒྱན་གསལ་བའི་མེ་ལོང་བློ་གསལ་ཡིད་འཕྲོག་ཅེས་བྱ་བ་ལས། རང་བཞིན་གྱི་སྒོ་ནས་བསྟོད་པའི་སྐབས་སུ། ངོ་མཚར་མཆོག་གི་སྤྲུལ་པ་དེ། ། དགའ་ལྡན་ཆོས་ཀྱི་ཁང་བཟང་ནས། ། ཐལ་དཀར་གླང་པོའི་གཟུགས་ཀྱིས་ནི། །
སེར་སྐྱའི་གྲོང་ཁྱེར་དེར་བྱོན་ཏོ། ། ཞེས་གསུངས་ཤིང་། མཁས་པའི་དབང་པོ་ཆོས་རྗེ་ཨེ་ཝཾ་པ་ཆེན་པོ་དཀོན་མཆོག་ལྷུན་གྲུབ་ཀྱི་ཚངས་པའི་བུ་མོ་རྡོ་རྗེ་དབྱངས་ཅན་མ་ལ་བསྟོད་པ་དོན་རྒྱན་རྣམ་པར་བཀོད་པའི་ཕྲེང་བ་ཞེས་བྱ་བ་ལས་ཀྱང་། རང་བཞིན་་་་་་ཁྱོད་ཀྱི་ཡོན་ཏན་དཔག་ཡས་རྒྱལ་བ་དང་། ། རྒྱལ་སྲས་རྣམས་ཀྱིས་རབ་བརྗོད་དེ་ལྟ་ནའང་། ། ཉིན་བྱེད་དབང་པོ་མཁའ་ལ་རྒྱུའོ་ཞེས། ། བུང་བ་གཤོག་རྩེ་སྐྱོང་བ་འདོར་རམ་ཅི། ། བརྗོད་པའི་རྒྱན་གྱི་སྒོ་ནས་བསྟོད་པའི་སྐབས་སུ། དངོས་པོ་རྣམས་ཀྱི་རང་བཞིན་དང་། ། གནས་སྐབས་བརྗོད་པ་རང་བཞིན་རྒྱན། །
ཞེས་པའི་རྒྱན་ངོས་བཟུང་ནས། བསྟོད་པ་དངོས་ལ། རབ་མཐོ་འདབ་བརྒྱ་དགོད་པའི་གེ་སར་རྩེར། ། ཟླ་རྒྱས་བདུད་རྩི་ལྡན་པའི་དཀྱིལ་འཁོར་ལ། ། མངོན་འདོད་ལང་ཚོ་གསར་བའི་དཔལ་ལྡན་པའི། ། དབྱངས་ཅན་མིག་གི་དགའ་སྟོན་འཁྲུངས་པར་གྱུར། ། ཅེས་གསུངས་པའི་ཕྱིར་དང་། ཡང་མཁས་པའི་དབང་པོ་དེ་ཉིད་ཀྱི་དཔལ་ལྡན་ས་སྐྱའི་འཇམ་པའི་དབྱངས་ལ་བསྔགས་པ་ཡོན་ཏན་མེ་ཏོག་གི་ཕུར་མ་ལས་ཀྱང་། ཡིད་འཕྲོག་འཇའ་འོད་འཁྱིལ་པའི་གུར་ནང་དུ། ། ཡིད་འོང་གུར་གུམ་གཞོན་ནུའི་མདངས་འཕྲོག་ཅིང་། །
ཡིད་བཞིན་རིན་ཆེན་དུ་མས་འཇོ་སྒེག་ཅན། ། ཡི་དམ་འཇམ་དབྱངས་བསྟོད་ལ་སྤྲོ་བ་སྐྱེས། ། ཞེས་གསུངས་ཤིང་། ཡང་དེ་ཉིད་ལས། ཆོས་སྒོ་བརྒྱ་ཁྲི་འབྱེད་པའི་ཕྱག་རྒྱ་ཡིས། ། ཀུན་ནས་མཛེས་པའི་ཕྱག་གི་ཡལ་འདབ་ནི། ། མཁས་མང་ཡིད་ཀྱི་ཤིང་རྟ་འདྲེན་མཁས་པའི། ། བཀྲ་ཤིས་གསེར་གྱི་འཁོར་ལོས་རྣམ་པར་བཀྲ། ། ཞེས་གསུངས་པའི་ཕྱིར་རོ། ། གཉིས་པ་དཔེ་རྒྱན་ནི།
འདྲ་ཡུལ་ལམ། འདྲ་ཆོས་སམ། དཔེ་དེ་དང་དོན་གཉིས་མཚུངས་པ་སྟོན་པ་སྟེ། དཔེར་ན། ཞལ་རས་སྟོན་ཟླ་བཞིན་དུ་མཛེས། ། གསུང་གི་ཚངས་པའི་དབྱངས་ལྟར་སྙན། ། ཐུགས་ནི་རྒྱ་མཚོའི་རྗེས་སུ་འགྲོ། ། ཡོན་ཏན་ནམ་མཁའི་ཁྱོན་ལ་འགྲན། ། ཞེས་པ་ལྟ་བུ་ལ་ངོས་འཛིན་པ་ཡིན་ཏེ། པཎྜི་ཏ་ཆེན་པོ་ཤཱཀྱ་མཆོག་ལྡན་གྱིས་ཐུབ་པའི་དབང་པོ་ལ་བསྟོད་པ་ལས།
དཔེའི་རྒྱན་གྱི་སྒོ་ནས་བསྟོད་པའི་སྐབས་སུ། སུམ་རྩེན་ཡུལ་གྱི་མཛེས་སྡུག་དང་། ། མཚུངས་པའི་སྒྱུ་འཕྲུལ་ལྷ་མོའི་ལྷུམས། ། རྣམ་རྒྱལ་ཁང་བཟང་དང་འདྲ་བར། ། པད་མཚོར་ངང་པ་ཇི་བཞིན་ཞུགས། ། ཞེས་གསུངས་ཤིང་། མཁས་པའི་དབང་པོ་དཀོན་མཆོག་ལྷུན་གྲུབ་ཀྱི་རྡོ་རྗེ་དབྱངས་ཅན་མ་ལ་བསྟོད་པ་ལས། དཔེའི་རྒྱན་གྱི་སྒོ་ནས་བསྟོད་པའི་སྐབས་སུ། ཇི་ལྟར་ཇི་བཞིན་དེ་ལྟ་སོགས། ། ཚིག་གིས་ཟིན་པ་དཔེ་ཡི་རྒྱན། །
ཞེས་པའི་རྒྱན་ངོས་བཟུང་ནས། བསྟོད་པ་དངོས་ལ། སྐྱོན་བྲལ་ཀེ་ལ་ཤ་ལྟར་དཀར་པའི་སྐུ། ། དབང་པོའི་གཞུ་ལྟར་བཀྲ་བའི་ན་བཟའ་རྒྱན། ། མིག་སྨན་ལྟར་གནག་དབུ་སྐྲའི་ལན་བུ་ཡི། ། ཁུར་ལྡན་ཞལ་གྱི་དཀྱིལ་འཁོར་ཟླ་ལྟར་དག ། ཅེས་གསུངས་པའི་ཕྱིར་དང་། ཡང་མཁས་པའི་དབང་པོ་དེ་ཉིད་ཀྱི་དཔལ་ལྡན་ས་སྐྱའི་འཇམ་པའི་དབྱངས་ལ་བསྔགས་པ་ལས། རྩེ་མོ་ཚངས་པའི་ཡུལ་སར་བསྙེགས་པ་ལྟར། ། མངོན་མཐོ་ཀུན་ནས་མཛེས་པའི་རྒྱབ་ཡོལ་ནི། །
དབྱངས་ཅན་པིར་གྱིས་བཀྲ་བའི་པ་ཏྲ་རིས། ། ཉི་གཞོན་འཆར་ཁའི་འོད་ཀྱིས་བྱུགས་པ་བཞིན། ། ཞེས་གསུངས་ཤིང་། ཡང་དེ་ཉིད་ལས། འཛམ་བུའི་གསེར་ལྟར་མངའ་མདངས་གསལ་བའི་སྐུ། ། ཚངས་དབྱངས་ལྟ་བུར་ཆོས་སྒྲ་སྒྲོག་པའི་གསུང་། ། མཁའ་ལྟར་མི་རྟོག་ཟབ་རྒྱས་ཐུགས་མངའ་བའི། ། འགྱུར་མེད་རྡོ་རྗེ་གསུམ་གྱི་བཀྲ་ཤིས་སྤྱོན། ། ཞེས་གསུངས་པའི་ཕྱིར་རོ། ། བིཾ་ལྟར་དམར་ཞེས་སོགས།
བརྒྱ་བྱིན་རྔ་སྤྲིན་ཞེས་སོགས་གསུངས། གསུམ་པ་གཟུགས་ཅན་གྱི་རྒྱན་ནི། དཔེ་དོན་གཉིས་ཀ་ཐ་དད་དུ་མ་བཀོད་པར། དོན་ཉིད་དཔེའི་གཟུགས་སུ་བཀོད་པ་སྟེ། དཔེར་ན། ཁྱོད་ཞལ་ཟླ་བའི་དཀྱིལ་འཁོར་ལས། ། གསུང་གི་འོད་དཀར་འཕྲོས་པ་ཡིས། ། བདག་བློའི་ཀུ་མུད་རྒྱས་པར་གྱུར། ། རྟོགས་པའི་ཟེ་འབྲུ་གསལ་བར་མཛད། ། ཅེས་པ་ལྟ་བུ་ལ་ངོས་འཛིན་པ་ཡིན་ཏེ།
པཎྜི་ཏ་ཆེན་པོ་ཤཱཀྱ་མཆོག་ལྡན་གྱི་ཐུབ་པའི་དབང་པོ་ལ་བསྟོད་པ་ལས། གཟུགས་ཅན་གྱི་རྒྱན་གྱི་སྒོ་ནས་བསྟོད་པའི་སྐབས་སུ། ཚོགས་གཉིས་ཡུམ་གྱི་ཆུ་གཏེར་ནས། ། འགྲོ་འདིའི་བསོད་ནམས་ཁྱབ་འཇུག་གི ། ལག་པས་སྐུ་ཡི་ཟླ་བ་སྟོན། ། མེས་པོའི་བདེ་འབྱུང་གཙུག་གིས་མཆོད། ། ཅེས་གསུངས་ཤིང་། མཁས་པའི་དབང་པོ་དཀོན་མཆོག་ལྷུན་གྲུབ་ཀྱི་རྡོ་རྗེ་དབྱངས་ཅན་མ་ལ་བསྟོད་པ་ལས། གཟུགས་ཅན་གྱི་རྒྱན་གྱི་སྒོ་ནས་བསྟོད་པའི་སྐབས་སུ། དཔེ་དོན་ཐ་དད་མ་ཕྱེ་བར། །
ཆོས་གང་དཔེ་ཡི་ངོ་བོར་ནི། ། བཀོད་པ་གཟུགས་ཅན་རྒྱན་ཞེས་བརྗོད། ། ཞེས་པའི་རྒྱན་ངོས་བཟུང་ནས། བསྟོད་པ་དངོས་ལ། དབྱངས་ཅན་ལུས་ཕྲ་ཤེལ་གྱི་ལྕུག་ཕྲན་གྱི། ། འཇམ་མཉེན་ཕྱག་གི་ཡལ་འདབ་ལ་ཆགས་པའི། ། སེན་མོའི་མེ་ཏོག་གསར་དུ་རྒོད་པའི་རྩེར། ། རྒྱུད་མང་བུང་བ་མྱོས་པའི་གླུ་དབྱངས་ལེན། ། ཞེས་གསུངས་པའི་ཕྱིར་དང་། ཡང་མཁས་པའི་དབང་པོ་དེ་ཉིད་ཀྱིས་དཔལ་ལྡན་ས་སྐྱའི་འཇམ་པའི་དབྱངས་ལ་བསྔགས་པ་ལས།
ངོ་མཚར་ལང་ཚོའི་གྲིབ་བསིལ་ཉམས་དགའ་ཞིང་། ། མ་གཡོས་མཚན་དཔེའི་མེ་ཏོག་གཡུར་ཟ་བའི། ། འཇམ་མགོན་དཔག་བསམ་མཛེས་བྱེད་རིན་ཆེན་གྱི། ། རྒྱན་མང་བྱིའུ་མྱོས་པའི་ཅ་ཅོ་སྒྲོག ། ཅེས་གསུངས་ཤིང་། ཡང་དེ་ཉིད་ལས། རབ་དཀར་དགེ་བ་མཆོག་འདི་བདག་གཞན་ཀུན། ། འཇམ་དབྱངས་ཡེ་ཤེས་ཉི་མ་ཐོབ་ཕྱིར་བསྔོ། ། འཁོར་བའི་མཚོ་ཆེན་མ་བརྒལ་དེ་སྲིད་དུ། ། བདེ་གཤེགས་བསྟན་པའི་གྲུ་ཆེན་འཛིན་པར་ཤོག །
ཅེས་གསུངས་པའི་ཕྱིར་རོ། ། བཞི་པ་གསལ་བྱེད་ཀྱི་རྒྱན་ནི། བརྗོད་བྱའི་གཙོ་བོའམ། ཁྱད་པར་གཞི་དེ། ཁྱད་ཆོས་དེའི་གནས་སྐབས་ཀྱི་ངག་དོན་ཐམས་ཅད་འབྲེལ་ཞིང་སྦྱར་དུ་རུང་བ་སྟེ། དེ་ཡང་ཁྱད་པར་དང་པོར་ཡོད་ན་ཐོག་མའི་གསལ་བྱེད། ལང་ཚོ་དཔལ་ཡོན་རྒྱས་པའི་ལྗོན་པ་ལ་ཞེས་སོགས་གསུངས། བར་དུ་ཡོད་ན་བར་གྱི་གསལ་བྱེད། ཐ་མར་ཡོད་ན་ཐ་མའི་གསལ་བྱེད་དུ་གྱུར་པ་སྟེ། དཔེར་ན།
ཆོས་བཟང་འདུན་སར་ལྷ་ཡི་བུ། ། ཆུ་འཛིན་གཞོན་ནུ་ནམ་མཁའ་དང་། ། ས་ལ་གླང་ཆེན་རྣམ་ཐར་འདིའང་། ། མཁས་པ་དག་གི་ཁྲོད་ན་རྒྱུ། ། ཞེས་པ་ལྟ་བུ་ལ་ངོས་འཛིན་པ་ཡིན་་་་་་མི་ཉག་གྲགས་རྡོར་གྱིས་དགེ་བའི་སྟོན་མཆོག་རི་དབང་ཁྱོད་ཞབས་བརྟན་ཞེས་སོགས་གསུངས། ཏེ། པཎྜི་ཏ་ཆེན་པོ་ཤཱཀྱ་མཆོག་ལྡན་གྱི་ཐུབ་པའི་དབང་པོ་ལ་བསྟོད་པ་ལས། གསལ་བྱེད་ཀྱི་རྒྱན་གྱི་སྒོ་ནས་བསྟོད་པའི་སྐབས་སུ། མཁས་པའི་ཡི་གེ་སྦྱོར་བ་དང་། ། འཕོངས་དང་སྒྱུ་རྩལ་དྲུག་ཅུ་དང་། །
རིག་པའི་གནས་ཆེན་བཅོ་བརྒྱད་པོ། ། གྲགས་པ་མིན་པ་དག་ལ་ཡང་། ། ཞེས་གསུངས་ཤིང་། མཁས་པའི་དབང་པོ་དཀོན་མཆོག་ལྷུན་གྲུབ་ཀྱི་རྡོ་རྗེ་དབྱངས་ཅན་མ་ལ་བསྟོད་པ་ལས། གསལ་བྱེད་ཀྱི་རྒྱན་གྱི་སྒོ་ནས་བསྟོད་པའི་སྐབས་སུ། ཚིག་གཅིག་ཉིད་ཀྱིས་ངག་རྣམས་ཀུན། ། གསལ་བ་གསལ་བྱེད་རྒྱན་དུ་བཤད། ། ཅེས་པའི་རྒྱན་ངོས་བཟུང་ནས། བསྟོད་པ་དངོས་ལ། རྒྱས་པར་མཛད་དོ་ངག་དབང་དབྱངས་ཅན་མ། །
ཁྱོད་ཀྱི་བློ་གསལ་བློ་ཡི་པདྨོའོ། ། དེ་ཡི་ངོ་མཚར་ལེགས་བཤད་དགའ་སྟོན་ཏེ། ། དེས་ཀྱང་ཕན་དང་བདེ་བའི་ལམ་བཟང་ངོ་། ། ཞེས་གསུངས་པའི་ཕྱིར་རོ། ། ལྔ་པ་བསྐོར་བའི་རྒྱན་ནི། ཚིག་བཅད་རྐང་པ་བཞིའི་ཐོག་མཐའ་བར་གསུམ་གང་རུང་དུ་དོན་འདྲ་བའམ། ཚིག་འདྲ་བས་བསྐོར་བ་ནི། བསྐོར་བ་ཅན་གྱི་རྒྱན་ཏེ། དཔེར་ན། ཚུལ་ཁྲིམས་རྒྱན་གྱིས་མཛེས་པ་ལུས་ཀྱི་དཔལ། །
ཟབ་ཡང་ཆོས་སྒྲ་སྒྲོག་པ་ངག་གི་དཔལ། ། རྟོགས་པ་དགེ་བས་བརྒྱན་པ་ཐུགས་ཀྱི་དཔལ། ། གསུམ་ལྡན་མཁས་པའི་དབང་པོ་འདྲེན་པའི་དཔལ། ། ཞེས་པ་ལྟ་བུ་ལ་ངོས་འཛིན་པ་ཡིན་ཏེ། པཎྜི་ཏ་ཆེན་པོ་ཤཱཀྱ་མཆོག་ལྡན་གྱི་ཐུབ་པའི་དབང་པོ་ལ་བསྟོད་པ་ལས། བསྐོར་བའི་རྒྱན་གྱི་སྒོ་ནས་བསྟོད་པའི་སྐབས་སུ། རིགས་གཟུགས་ལང་ཚོའི་རྒྱན་ཕྲེང་དང་། ། ཁྲེལ་ཡོད་ངང་ཡུལ་བཟང་པོ་དང་། ། མཛེས་མའི་སྤྱོད་ཚུལ་ལྷུར་ལེན་དང་། ། རབ་ལྡན་བཙུན་མོའི་་་་་་རྡོ་རྗེ་འཆང་ལ་རབ་མཉེན་ལག་པའི་སོར་མོ་སྙིང་ཀར་བཟུང་། །
རབ་སྙན་ངག་གི་སྒྲ་དབྱངས་ཆེར་སྒྲོག་ཅིང་། ། རབ་དྭངས་སེམས་ཀྱི་ཡོན་ཏན་རྗེས་དྲན་ཏེ། ། རབ་ཏུ་བསྟོད་ལ་མཁྱེན་བརྩེའི་ཐུགས་ཀྱིས་དགོངས། འཁོར་གྱིས་རོལ། ། ཞེས་གསུངས་ཤིང་། མཁས་པའི་དབང་པོ་དཀོན་མཆོག་ལྷུན་གྲུབ་ཀྱི་རྡོ་རྗེ་དབྱངས་ཅན་མ་ལ་བསྟོད་པ་ལས། བསྐོར་བའི་རྒྱན་གྱི་སྒོ་ནས་བསྟོད་པའི་སྐབས་སུ། ཚིག་གམ་དོན་ནམ་དེ་གཉིས་ཀ ། ལན་མང་བསྐོར་བ་བསྐོར་བ་ཅན། ། ཞེས་པའི་རྒྱན་ངོས་བཟུང་ནས།
བསྟོད་པ་དངོས་ལ། ཞབས་སྟེགས་ཆུ་སྐྱེས་དཀར་པོ་རྣམ་པར་རྒྱས། ། དོ་ཤལ་པདྨོའི་ཕྲེང་བ་རྩེ་དགའ་རྒོད། ། མགུལ་རྒྱན་མ་ལ་གསར་པ་འཛུམ་ཞིང་བྱེ། ། ཟུར་ཕུད་མེ་ཏོག་ཆུན་པོ་འདབ་གྱེས་གྱུར། ། ཅེས་གསུངས་པའི་ཕྱིར་རོ། ། དྲུག་པ་འགོག་པའི་རྒྱན་ནི། མེད། མིན། མ་འགྲོ།
ཅི་དེ་ཡོད། ག་ལ་ཞིག ཅེས་སོགས་དགག་ཚིག་དང་སྦྱར་བའི་རྒྱན་ཏེ། དཔེར་ན། ཞལ་རས་ཉིད་ཀྱིས་བདག་ཡིད་འཕྲོག་ན་ཟུར་མིག་མདའ་དེས་ཅི་ཞིག་བྱ། ། སྐུ་ལ་དྲི་མའི་བག་ཀྱང་མེད་ན་ཙནྡ་ཆུ་ཡིས་བཀྲུས་ནས་ཅི། ། ལང་ཚོའི་དུས་སུ་གྲོགས་སུ་མེད་ན་རྒས་ནས་ཁྱོད་ཀྱི་དོན་མ་མཆིས། ། དུས་འདིར་རྩེ་དགའི་དགའ་སྟོན་མེད་ན་ཕ་རོལ་དག་ཏུ་མཐོང་མི་འགྱུར། ། ཞེས་པ་ལྟ་བུ་ལ་ངོས་འཛིན་པ་ཡིན་ཏེ། ། པཎྜི་ཏ་ཆེན་པོ་ཤཱཀྱ་མཆོག་ལྡན་གྱི་ཐུབ་པའི་དབང་པོ་ལ་བསྟོད་པ་ལས།
འགོག་པའི་རྒྱན་གྱི་སྒོ་ནས་བསྟོད་པའི་སྐབས་སུ། མཆོད་སྦྱིན་བརྒྱ་པའི་ཡ་མཚན་ལ། ། ནམ་ཡང་ཡིད་བརྟན་མི་རུང་ན། ། འཁོར་ལོ་བསྒྱུར་བའི་དཔལ་གྱིས་ནི། ། ཅི་ཞེས་ཁྱིམ་ནས་དེ་བྱུང་ངོ་། ། ཞེས་གསུངས་ཤིང་། མཁས་པའི་དབང་པོ་དཀོན་མཆོག་ལྷུན་གྲུབ་ཀྱི་རྡོ་རྗེ་དབྱངས་ཅན་མ་ལ་བསྟོད་པ་ལས། འགོག་པའི་རྒྱན་གྱི་སྒོ་ནས་བསྟོད་པའི་སྐབས་སུ། ཆོས་དེ་འགོག་པ་ལྟར་བྱེད་པ། ། དེ་ནི་འགོག་པའི་རྒྱན་ཞེས་བྱ། །
ཞེས་པའི་རྒྱན་ངོས་བཟུང་ནས། བསྟོད་པ་དངོས་ལ། ཡིད་འོང་ལང་ཚོ་གསར་པའི་སྐྱེ་མཆེད་ཀྱིས། ། ཕྱོགས་ཀྱི་དུལ་བ་འཕྲོག་པའི་དཔལ་མངའ་ན། ། མཛེས་སྡུག་སྒྲིབ་བྱེད་ན་བཟའི་ལྷབ་ལྷུབ་དང་། ། གཡོ་ལྡན་ནོར་བུའི་རྒྱན་མང་ཅི་སླད་བསྟེན། ། ཞེས་གསུངས་པའི་ཕྱིར་དང་། ཡང་མཁས་པའི་དབང་པོ་དེ་ཉིད་ཀྱི་དཔལ་ལྡན་ས་སྐྱའི་འཇམ་པའི་དབྱངས་ལ་བསྔགས་པ་ལས། ཉིན་བྱེད་གཟུགས་བརྙན་ས་ལ་འཕོས་སམ་ཅི། ། ནོར་འཛིན་དབང་པོ་གྱེན་དུ་ཕྱུར་རམ་ཞེས། །
ཡིད་གཉིས་དཔྱང་ཐག་འཛིན་ཚེ་ཁྱོད་སྐུ་ཡིས། ། དགེ་མཚན་འདྲེན་བྱེད་དགའ་བའི་བདུད་རྩིར་ཐོབ། ། ཅེས་གསུངས་ཤིང་། ཉིད་སྐུ་མཐོང་བའི་མོད་ལ་དད་པ་ཡིས། ། ཕྱོགས་ཀུན་སྤུ་ལོང་གོས་ཀྱིས་སྒྲིབ་བྱེད་ན། ། རྨ་བྱ་གཞོན་ནུའི་མདངས་འཕྲོགས་སྟོད་གཡོགས་ཀྱིས། ། མཛེས་སྐུ་སྒྲིབ་པའི་ངལ་བ་ཅི་སླད་བསྟེན། ། ཞེས་གསུངས་པའི་ཕྱིར་རོ། ། བདུན་པ་དོན་གཞན་བཀོད་པའི་རྒྱན་ནི། བསྒྲུབ་བྱའི་དངོས་པོ་གང་ཞིག་སྔོན་ལ་བརྗོད་ནས།
དེ་ནས་དེའི་སྒྲུབ་བྱེད་སྤྱི་ཁྱབ་ནུས་པ་ཅན་ཞིག་བཀོད་པ་སྟེ། དཔེར་ན། སྟོབས་ལྡན་ལང་ཀའི་བདག་པོ་དེའང་། ། ལས་ཀྱི་དབང་གིས་ཕ་རོལ་སོང་། ། སྐྱེས་པ་འདི་ཀུན་འཆི་བ་ཡིན། ། ངེས་པ་ལ་ནི་སུ་འགོམ་ནུས། ། ཞེས་པ་ལྟ་བུ་ལ་ངོས་འཛིན་པ་ཡིན་ཏེ། པཎྜི་ཏ་ཆེན་པོ་ཤཱཀྱ་མཆོག་ལྡན་གྱི་ཐུབ་པའི་དབང་པོ་ལ་བསྟོད་པ་ལས། དོན་གཞན་བཀོད་པའི་རྒྱན་གྱི་སྒོ་ནས་བསྟོད་པའི་སྐབས་སུ། བརྩོན་འགྲུས་ཁྲི་ཡིས་མ་བཏེགས་པའི། །
མཐོན་པོའི་གོ་འཕང་ཡོད་མིན་ཕྱིར། ། སྙིང་སྟོབས་ཆེ་ལྡན་དེ་ཡིས་ཀྱང་། ། མཚོ་འགྲམ་དཀའ་བ་དེ་སྤྱད་དོ། ། ཞེས་གསུངས་ཤིང་། མཁས་པའི་དབང་པོ་དཀོན་མཆོག་ལྷུན་གྲུབ་ཀྱི་རྡོ་རྗེ་དབྱངས་ཅན་མ་ལ་བསྟོད་པ་ལས། དོན་གཞན་བཀོད་པའི་རྒྱན་གྱི་སྒོ་ནས་བསྟོད་པའི་སྐབས་སུ་འདོད་པའི་དངོས་པོ་རབ་བཀོད་ནས། ། དེ་ཡིས་སྒྲུབ་བྱེད་གཞན་བཀོད་པ། ། དོན་གཞན་བཀོད་པའི་རྒྱན་ཞེས་བྱ། ། ཞེས་པའི་རྒྱན་ངོས་བཟུང་ནས། བསྟོད་པ་དངོས་ལ།
དབྱངས་ཅན་ཞལ་བཟང་དགྱེས་པའི་འཛུམ་མདངས་ཀྱིས། ། སྐྱེ་དགུའི་ཀུན་དགའ་གསར་དུ་རྒྱས་མཛད་ནས། ། ལེགས་ལྡན་དཔྱིད་ཀྱི་དཔལ་མོའི་མཛེས་སྡུག་དང་། ། མངོན་པར་མཚུངས་པས་རིག་པ་མིན་ནམ་ཅི། ། ཞེས་གསུངས་པའི་ཕྱིར་རོ། ། བརྒྱད་པ་ལྡོག་པ་ཅན་ནམ། འབྱེད་པ་ཅན་གྱི་རྒྱན་ནི། སྔོན་ལ་ཆོས་གཉིས་མཚུངས་པར་བསྟན་ནས། དེ་ནས་མི་མཚུངས་པའི་ཁྱད་པར་ཡོད་པར་སྟོན་པ་སྟེ། དཔེར་ན།
ཁྱོད་ཀྱི་ཞལ་དང་ཀུནྡའི་གཉེན། ། དཀར་གསལ་མཛེས་པར་མཚུངས་མོད་ཀྱི། ། ཟླ་བ་རི་བོང་གཟུགས་ཀྱིས་མཚན། ། ཁྱེད་ཞལ་པདྨའི་སྤྱན་གྱིས་སོ། ། ཞེས་པ་ལྟ་བུ་ལ་ངོས་འཛིན་པ་ཡིན་ཏེ། པཎྜི་ཏ་ཆེན་པོ་ཤཱཀྱ་མཆོག་ལྡན་གྱི་ཐུབ་པའི་དབང་པོ་ལ་བསྟོད་པ་ལས། ལྡོག་པ་ཅན་གྱི་རྒྱན་གྱི་སྒོ་ནས་བསྟོད་པའི་སྐབས་སུ། མགོན་དེ་བྱང་ཆུབ་སྙིང་པོར་བཞུད། ། དུས་མཚུངས་ཉི་མའང་ཤར་དུ་རྒྱུ། ། ཉིན་ཕྱེད་རླུང་འགྲོས་ནུབ་ཏུ་ཟློས། །
མགོན་དེའི་གཤེགས་རྩོམ་སུ་ཡིས་ལྡོག ། ཅེས་གསུངས་ཤིང་། མཁས་པའི་དབང་པོ་དཀོན་མཆོག་ལྷུན་གྲུབ་ཀྱི་རྡོ་རྗེ་དབྱངས་ཅན་མ་ལ་བསྟོད་པ་ལས། ལྡོག་པ་ཅན་གྱི་རྒྱན་གྱི་སྒོ་ནས་བསྟོད་པའི་སྐབས་སུ། མཚུངས་པའི་དངོས་པོ་གཉིས་བཤད་ནས། ། དེ་ཡི་ཁྱད་པར་ཤན་འབྱེད་པར། ། དེ་ནི་ལྡོག་པ་ཅན་ཞེས་བྱ། ། ཞེས་པའི་རྒྱན་ངོས་བཟུང་ནས། བསྟོད་པ་དངོས་ལ། ཀུན་གྱི་ཡིད་འཛིན་ཕྱོགས་ཀྱི་མུན་སེལ་བའི། །
འོད་དཀར་ཕྲེང་མཛེས་སྟེར་བས་དབྱངས་ཅན་དང་། ། དྲི་མེད་སྟོན་ཟླ་མཚུངས་མོད་ཁྱོད་ཀྱི་སྐུ། ། ཡིད་འོང་མཚན་དཔེའི་རྒྱན་གྱིས་ལྷམ་མེའོ། ། ཞེས་གསུངས་པའི་ཕྱིར་རོ། ། དགུ་པ་སྲིད་པ་ཅན་གྱི་རྒྱན་ནི། དངོས་པོ་འགའ་ཞིག་འཇིག་རྟེན་ན་གྲགས་པའི་རྒྱུ་འགའ་ལྡོག་ནས། རྒྱུ་མེད་པར་ཡང་འབྲས་བུ་སྲིད་པ་སྟོན་པ་སྟེ། དཔེར་ན། འདམ་རྫབ་མེད་པར་འདམ་སྐྱེས་བྱུང་། ། འཁྲོལ་བྱེད་མེད་པར་སིལ་སྙན་གྲགས། །
མ་བརྒྱན་པར་ཡང་རབ་མཛེས་མ། ། བཀུག་པ་མེད་པར་འདིར་བྱུང་ངོ་། ། ཞེས་པ་ལྟ་བུ་ལ་ངོས་འཛིན་པ་ཡིན་ཏེ། པཎྜི་ཏ་ཆེན་པོ་ཤཱཀྱ་མཆོག་ལྡན་གྱི་ཐུབ་པའི་དབང་པོ་ལ་བསྟོད་པ་ལས། སྲིད་པ་ཅན་གྱི་རྒྱན་གྱི་སྒོ་ནས་བསྟོད་པའི་སྐབས་སུ། བསྲ་བའི་གོ་ཆ་མ་དགོས་ཤིང་། ། རྣོ་བའི་མཚོན་ཆ་མ་ཐོགས་པར། ། དཔུང་ཚོགས་ཡན་ལག་མ་བཤམ་པར། ། བདུད་སྡེའི་དཔུང་ལས་ཁྱོད་རྒྱལ་ལོ། ། ཞེས་གསུངས་ཤིང་།
མཁས་པའི་དབང་པོ་དཀོན་མཆོག་ལྷུན་གྲུབ་ཀྱི་རྡོ་རྗེ་དབྱངས་ཅན་མ་ལ་བསྟོད་པ་ལས། སྲིན་པ་ཅན་གྱི་རྒྱན་གྱི་སྒོ་ནས་བསྟོད་པའི་སྐབས་སུ། རབ་ཏུ་གྲགས་པའི་རྒྱུ་ལྡོག་ནས། ། འབྲས་བུའི་ངོ་བོ་སྟོན་པའམ། ། རྒྱུ་གཞན་ཤུགས་ལ་རབ་སྟོན་པ། ། དེ་ནི་སྲིད་པ་ཅན་ཞེས་བྱ། ། ཞེས་པའི་རྒྱན་ངོས་བཟུང་ནས། བསྟོད་པ་དངོས་ལ། མ་ཕྱིས་མདངས་གསལ་ཞལ་རས་དྲི་མ་མེད། ། མ་བཏེགས་གཙུག་ཏོར་ཚངས་པའི་གཡུལ་སར་མཐོ། །
མ་བྲིས་མཚན་དཔེའི་རི་མོ་རྣམ་པར་བཀྲ། ། མ་བཀུག་ན་ཡང་འགྲོ་ཀུན་ཁྱོད་ལ་འདུན། ། ཞེས་གསུངས་པའི་ཕྱིར་དང་། ཡང་མཁས་པའི་དབང་པོ་དེ་ཉིད་ཀྱིས་དཔལ་ལྡན་ས་སྐྱའི་འཇམ་པའི་དབྱངས་ལ་བསྔགས་པ་ལས། རི་དབང་ཆུ་གཏེར་དབུས་སུ་མ་བསྲུབས་ཤིང་། ། གདེངས་ཅན་དབང་པོ་ངལ་བ་མ་བྱས་ཀྱང་། ། རྒྱན་གཞན་རྒྱུ་སྐར་ཕྲེང་བ་ཟིལ་གནོན་པའི། ། སྙན་ཆའི་ཉི་ཟླ་ཟུང་འདི་སུ་ཡིས་སྤྲུལ། ། ཞེས་གསུངས་ཤིང་། ཡང་དེ་ཉིད་ལས།
མ་ཕྱིས་དྲི་མེད་ཆོས་དབྱངས་འོད་གསལ་ངང་། ། མ་བགྲུངས་དྭངས་པའི་ཡིད་མཚོ་དབྱེར་མེད་པའི། ། མ་བཅོས་ལྷུན་གྲུབ་འཇམ་དབྱངས་ལེགས་ཤེས་ན། ། མ་བསླབ་ཤེས་བྱ་ཀུན་ལ་འཇིགས་མེད་ཐོབ། ། ཅེས་གསུངས་པའི་ཕྱིར་རོ། ། བཅུ་པ་བསྡུས་པ་བརྗོད་པའི་རྒྱན་ནི། ཞེ་འདོད་ཀྱི་བརྗོད་བྱ་གཞན་ཞིག་བསམ་ནས། ངག་ཏུ་དངོས་པོ་གཞན་ཞིག་བརྗོད་པ་སྟེ། དཔེར་ན་ལེགས་པར་ཕུལ་དུ་བྱུང་བ་འགའ་ཞིག་བརྩམས་པའི་ཚེ་སྨྲས་པ། གང་ཞིག་ཟླ་བའི་འོད་ཉམས་ཤིང་། །
འབྱུང་པོའི་བྱ་སོགས་མི་འདོད་ཀྱང་། ། མུན་སེལ་པད་ཚལ་རྒྱས་ཆེད་དུ། ། འོད་སྟོང་ལྡན་འདི་ཤར་བར་འགྱུར། ། ཞེས་པ་ལྟ་བུ་ལ་ངོས་འཛིན་པ་ཡིན་ཏེ། པཎྜི་ཏ་ཆེན་པོ་ཤཱཀྱ་མཆོག་ལྡན་གྱིས་ཐུབ་པའི་དབང་པོ་ལ་བསྟོད་པ་ལས། བསྡུས་པ་བརྗོད་པའི་རྒྱན་གྱི་སྒོ་ནས་བསྟོད་པའི་སྐབས་སུ། ཕྲག་དོག་ཟླ་བའི་གདོང་ཉམས་ཤིང་། ། མུན་པའི་བུ་མོ་སྐྱེངས་བྱེད་པའི། ། ཉི་མའི་དཀྱིལ་འཁོར་ཡོངས་རྫོགས་པ། ། བྱང་ཆུབ་གྱུར་པ་འདི་ཡ་མཚན། །
ཞེས་གསུངས་ཤིང་། མཁས་པའི་དབང་པོ་དཀོན་མཆོག་ལྷུན་གྲུབ་ཀྱི་རྡོ་རྗེ་དབྱངས་ཅན་མ་ལ་བསྟོད་པ་ལས། བསྡུས་པ་བརྗོད་པའི་རྒྱན་གྱི་སྒོ་ནས་བསྟོད་པའི་སྐབས་སུ། དངོས་པོ་འགའ་ཞིག་ཉེར་བཀོད་དེ། ། དེ་དང་མཚུངས་པའི་དངོས་པོ་གཞན། ། བསྡུས་པའི་ཚུལ་གྱིས་རབ་བརྗོད་པ། ། དེ་ནི་བསྡུས་པ་ཅན་ཞེས་བརྗོད། ། ཅེས་པའི་རྒྱན་ངོས་བཟུང་ནས། བསྟོད་པ་དངོས་ལ། རྙོག་བྲལ་ཡར་ངོའི་ཆ་ཤས་མ་ཉམས་ཤིང་། །
མི་བསྲུན་སྒྲ་གཅན་དཔུང་ལས་རྣམ་པར་རྒྱལ། ། སྲིད་གསུམ་མུན་པ་སེལ་བའི་འོད་དཀར་ཅན། ། ལང་ཚོ་ཅན་ཁྱོད་བདག་གི་སྐལ་བས་རྙེད། ། ཅེས་གསུངས་པའི་ཕྱིར་རོ། ། བཅུ་གཅིག་པ་ཕུལ་བྱུང་གི་རྒྱན་ནི། བརྗོད་བྱའི་དངོས་པོ་དེ་མཆོག་ཏུ་གྱུར་པ་སོགས་ཀྱིས། འཇིག་རྟེན་གྱི་མཚམས་ལས་བརྒལ་ཏེ། བློ་ཡུལ་དུ་མི་ཤོང་བ་ཞིག་ཟུར་གྱིས་བརྗོད་པ་སྟེ། དཔེར་ན། ཁྱེད་སྐུ་མཛེས་པ་དཔེ་ལས་འདས། །
གསུང་ནི་ཚངས་པའི་དབྱངས་ལས་ལྷག ། ཐུགས་ཀྱིས་ཤེས་བྱ་ཀུན་ལ་འཁྱུད། ། དཔག་ཡས་ཡོན་ཏན་འབྱུང་གནས་སོ། ། ཞེས་པ་འདི་ལྟ་བུ་ལ་ངོས་འཛིན་པ་ཡིན་ཏེ། པཎྜི་ཏ་ཆེན་པོ་ཤཱཀྱ་མཆོག་ལྡན་གྱི་ཐུབ་པའི་དབང་པོ་ལ་བསྟོད་པ་ལས། ཕུལ་བྱུང་གི་རྒྱན་གྱི་སྒོ་ནས་བསྟོད་པའི་སྐབས་སུ། འཇིག་རྟེན་ཡོངས་ཀྱི་ལེགས་བཤད་ཀུན། ། ཁྱོད་ཉིད་གཅིག་པུའི་མགྲིན་པར་བསྡུས། ། ཐུབ་མཆོག་འདི་ལ་ཐུགས་འགྱོད་པས། ། བརྩེ་ཆེན་ཁྱོད་ཀྱིས་ཆོས་འཁོར་བསྐོར། །
ཞེས་གསུངས་ཤིང་། མཁས་པའི་དབང་པོ་དཀོན་མཆོག་ལྷུན་གྲུབ་ཀྱི་རྡོ་རྗེ་དབྱངས་ཅན་མ་ལ་བསྟོད་པ་ལས། ཕུལ་བྱུང་གི་རྒྱན་གྱི་སྒོ་ནས་བསྟོད་པའི་སྐབས་སུ། ཁྱད་པར་གྱི་ནི་བརྗོད་འདོད་གང་། ། འཇིག་རྟེན་མཚམས་ལས་བརྒལ་བ་ལྟར། ། བརྗོད་པ་ཕུལ་བྱུང་རྒྱན་གྱི་མཆོག ། ཅེས་པའི་རྒྱན་ངོས་བཟུང་ནས། བསྟོད་པ་དངོས་ལ། གཞན་བློ་འཁོར་ཡུག་ར་བ་ལས་བརྒལ་ཡང་། ། དབྱིབས་ལེགས་བྲང་གི་ངོས་ལས་མི་འདའ་བའི། །
མངོན་མཐོ་རབ་རྒྱས་ནུ་མའི་མྱོས་བུམ་ཟུང་། ། སྟོང་གསུམ་ཡུངས་འབྲུར་ཚུད་པའི་དཔེར་ཟླར་འོས། ། ཞེས་གསུངས་པའི་ཕྱིར་དང་། ཡང་མཁས་པའི་དབང་པོ་དེ་ཉིད་ཀྱིས་དཔལ་ལྡན་ས་སྐྱའི་འཇམ་དབྱངས་ལ་བསྔགས་པ་ལས། གངས་ཅན་རི་བོའི་སྤོ་ལས་ཆེས་ལྷག་པའི། ། སྟོབས་ལྡན་གདོང་ལྔས་བཏེགས་པའི་རིན་ཆེན་ཁྲི། ། དབྱིབས་ལེགས་བལྟ་ན་སྡུག་པའི་སྣང་བརྙན་ནི། ། ཡིད་འོང་ལྷུན་པོའི་དཔལ་ལ་འགྲན་པ་སྙམ། ། ཞེས་གསུངས་པའི་ཕྱིར་རོ། ། བཅུ་གཉིས་པ་རབ་རྟོག་གམ།
རབ་རྟགས་ཀྱི་རྒྱན་ནི། བརྗོད་བྱ་ཇི་ལྟར་གནས་པའི་ཚུལ་ལས། གཞན་དུ་རྟོག་པས་སྒྲོ་བཏགས་ནས་བརྗོད་པ་སྟེ། དཔེར་ན། གང་སྐུ་མཛེས་པའི་དོ་ཟླ་བཙལ་བའི་ཕྱིར། ། རྟ་ལྗང་ཅན་དང་བདུད་རྩི་འོད་དཀར་གྱིས། ། གླིང་བཞི་ཀུན་ཏུ་ཉུལ་ཡང་མ་རྙེད་པས། ། སྐྱེངས་ཏེ་ལྷན་ཅིག་མཁའ་ལ་འཁོད་པ་སྙམ། ། ཞེས་པ་ལྟ་བུ་ལ་ངོས་འཛིན་པ་ཡིན་ཏེ། པཎྜི་ཏ་ཆེན་པོ་ཤཱཀྱ་མཆོག་ལྡན་གྱི་ཐུབ་པའི་དབང་པོ་ལ་བསྟོད་པ་ལས།
རབ་རྟགས་ཀྱི་རྒྱན་གྱི་སྒོ་ནས་བསྟོད་པའི་སྐབས་སུ། ཉིད་དང་མཚུངས་པར་གཞན་ཡོད་དམ། ། འོན་ཏེ་མེད་ཅེས་དོགས་འཚལ་ནས། ། ཉི་ཟླའི་སྒྲོན་མེ་དང་འགྲོགས་ཏེ། ། གླིང་གཞན་གཤེགས་པ་མ་ལགས་སམ། ། ཞེས་གསུངས་ཤིང་། མཁས་པའི་དབང་པོ་དཀོན་མཆོག་ལྷུན་གྲུབ་ཀྱི་རྡོ་རྗེ་དབྱངས་ཅན་མ་ལ་བསྟོད་པ་ལས། རབ་རྟགས་ཀྱི་རྒྱན་གྱི་སྒོ་ནས་བསྟོད་པའི་སྐབས་སུ། སེམས་ལྡན་དག་གམ་ཅིག་ཤོས་ཀྱི། ། རྣམ་པ་གཞན་དུ་གནས་པ་དེ། །
གཞན་དུ་རྟོག་པ་རབ་རྟོག་དཔེ། ། ཞེས་པའི་རྒྱན་ངོས་བཟུང་ནས། བསྟོད་པ་དངོས་ལ། དཀྱུས་རིང་ནགས་ཀྱི་ཨུཏྤལ་གཞོན་ནུ་ཡི། ། ཁེངས་པ་འཕྲོག་བྱེད་སྤྱན་གྱི་བུང་བ་ཟུང་། ། རྒྱུད་མཐོ་ཤངས་ཀྱིས་བདག་ཅག་འཕྲལ་ལོ་ཞེས། ། སྐྱོ་བས་སྙན་ཁུང་ནགས་འདབས་བསྙེགས་པ་བཞིན། ། ཞེས་གསུངས་པའི་ཕྱིར་དང་། ཡང་མཁས་པའི་དབང་པོ་དེ་ཉིད་ཀྱི་དཔལ་ལྡན་ས་སྐྱའི་འཇམ་པའི་དབྱངས་ལ་བསྔགས་པ་ལས། མཁྱེན་རབ་འོད་ཀྱི་ཟུར་ཕུད་གཡོ་ལྡན་ཁྱོད། །
རིག་བྱེད་འཕྲུལ་གྱི་ཤིང་རྟ་ལ་ཆིབས་ནས། ། མཛེས་སྐུ་ཉི་མ་མངོན་སུམ་འདིར་ཤར་ན། ། ས་འཛིན་ལྔ་པར་རྒྱལ་ཚབ་གཞན་ཡོད་ངེས། ། ཞེས་གསུངས་ཤིང་། ཡང་དེ་ཉིད་ལས། ཨེ་ན་ཡ་ཡི་བྱིན་པའི་དཔལ་ཐོབ་པས། ། ཞབས་སེན་མེ་ཏོག་བཀོད་པའི་ལྷུར་བྱེད་པའི། ། ཞབས་མཐིལ་གྱེན་དུ་བཀན་པའི་སྐྱིལ་ཀྲུང་ནི། ། དགེ་མཚན་པདྨའི་རི་མོ་ངོམ་པ་འདྲ། ། ཞེས་དང་།
ཡང་དེ་ཉིད་ལས། རྣམ་བཀྲ་དབང་པོའི་གཞུ་ལ་ཅོ་འདྲི་བའི། ། རེག་འཇམ་ཁ་དོག་ལྔ་པའི་ན་བཟའ་ནི། ། གང་སྐུ་རེག་པའི་བདེ་ལ་མངོན་ཆགས་པས། ། ཡིད་འོང་སྐུ་ལ་ཕྱེད་དུ་འཁྲིལ་བ་བཞིན། ། ཞེས་དང་། ཡང་དེ་ཉིད་ལས། བིམྤ་གཞོན་ནུའི་མདངས་འཕྲོག་མཆུ་སྒྲོས་ཀྱི། ། མཛེས་སྡུག་མཐོང་བས་ཁེངས་པ་རིང་བཏང་བའི། ། བནྡྷུ་མེ་ཏོག་ནགས་ཀྱི་མཐར་བྲོས་ནས། །
རང་གི་ལང་ཚོར་དམོད་པའི་ངལ་བ་འཛིན། ། ཞེས་དང་། ཡང་དེ་ཉིད་ལས། གཙུག་རྒྱན་ནོར་བུའི་མདངས་འོད་དང་འགྲོགས་པའི། ། གང་སྐུ་མཛེས་བྱེད་རལ་པའི་ཐོར་ཚུགས་ནི། ། ཉིན་བྱེད་ཟེར་གྱིས་བཞུ་བའི་གནམ་སྔོན་རྒྱུན། ། ལི་ཁྲིའི་ས་འཛིན་རྩེ་ལ་ཆགས་པ་བཞིན། ། ཞེས་གསུངས་པའི་ཕྱིར་རོ། ། བཅུ་གསུམ་པ་རྒྱུའི་རྒྱན་ནི། སྐྱེ་མཆེད་ཀྱི་རྒྱུའམ།
ཤེས་བྱེད་རྒྱུ་ལས་འབྲས་བུའམ། བསྒྲུབ་བྱ་གྲུབ་པར་སྟོན་པ་སྟེ། དཔེར་ན། མ་ལ་ཡ་ཡི་དྲི་བཞོན་གྱིས། ། ཀུན་གྱི་དགའ་བ་སྐྱེད་པར་བྱེད། ། གློག་ཕྲེང་གསར་བས་མཛེས་པ་ཡི། ། ཆུ་འཛིན་ལས་ནི་ལོ་འདབ་འཕེལ། ། ཞེས་པ་ལྟ་བུ་ལ་ངོས་འཛིན་པ་ཡིན་ཏེ། པཎྜི་ཏ་ཆེན་པོ་ཤཱཀྱ་མཆོག་ལྡན་གྱི་ཐུབ་པའི་དབང་པོ་ལ་བསྟོད་པ་ལས། རྒྱུའི་རྒྱན་གྱི་སྒོ་ནས་བསྟོད་པའི་སྐབས་སུ།
ཁྱོད་ཀྱིས་འཕོངས་པ་གཞན་སྐྱོབ་ཕྱིར། ། ཉིད་རང་བདེ་བར་གཤེགས་པ་མཐོང་། ། སྔོན་ཚེ་བསམ་སྦྱོར་ཕུན་ཚོགས་ལས། ། ད་ལྟ་འབྲས་བུ་སྐུ་གསུམ་འཁྲུངས། ། ཞེས་གསུངས་ཤིང་། མཁས་པའི་དབང་པོ་དཀོན་མཆོག་ལྷུན་གྲུབ་ཀྱི་རྡོ་རྗེ་དབྱངས་ཅན་མ་ལ་བསྟོད་པ་ལས། རྒྱུའི་རྒྱན་གྱི་སྒོ་ནས་བསྟོད་པའི་སྐབས་སུ། ཆོས་གང་དེ་ཡི་རྒྱུ་ཉིད་དུ། ། སྟོན་པ་དེ་ནི་རྒྱུ་ཡི་རྒྱན། ། ཞེས་པའི་རྒྱན་ངོས་བཟུང་ནས།
བསྟོད་པ་དངོས་ལ། གང་གསུང་མ་ལ་ཡ་རླུང་དང་འགྲོགས་པའི། ། རིག་གནས་ཧ་རི་ཙནྡན་ལྗོན་པའི་དྲི། ། ལེགས་བཤད་ངད་འཇམ་ལྡང་བའི་བསིལ་གཡབ་འདི། ། བློ་གསལ་སྙིང་ལ་དགའ་བ་བསྐྱེད་པའི་རྒྱུ། ། ཞེས་གསུངས་པའི་ཕྱིར་རོ། ། བཅུ་བཞི་པ་ཕྲ་མོའི་རྒྱན་ནི། བློ་སྔོན་དུ་བཏང་བའམ། མ་བཏང་བ་ཡང་རུང་སྟེ། ལུས་སོགས་ཀྱི་བརྡའམ།
རྣམ་འགྱུར་གྱིས་དོན་གཞན་གོ་བར་སྟོན་པའི་ངག་ཞིག་སྟེ། དཔེར་ན། ངག་གི་ལྷ་མོ་དབྱངས་ཅན་མས། ། ཆོས་ཀྱི་བདུད་རྩི་སྟེར་བའི་བརྡར། ། མཁྲང་ཞིང་རྒྱས་པའི་ནུ་འབུར་ལས། ། འོ་མ་ཟག་པའི་ཚུལ་དག་བསྟན། ། ཞེས་པ་ལྟ་བུ་ལ་ངོས་འཛིན་པ་ཡིན་ཏེ། པཎྜི་ཏ་ཆེན་པོ་ཤཱཀྱ་མཆོག་ལྡན་གྱི་ཐུབ་པའི་དབང་པོ་ལ་བསྟོད་པ་ལས། ཕྲ་མོའི་རྒྱན་གྱི་སྒོ་ནས་བསྟོད་པའི་སྐབས་སུ། ཁྱིམ་གྱི་འབྱོར་པ་ཀུན་སྤངས་ནས། །
ཁྱེད་ཀྱི་རྗེས་སུ་ཞུགས་དེ་དག ། ནམ་ཡང་འཕོངས་པ་མེད་མཚོན་ཕྱིར། ། གྲོང་དུ་བསོད་སྙོམས་དག་ལ་གཤེགས། ། ཞེས་གསུངས་ཤིང་། མཁས་པའི་དབང་པོ་དཀོན་མཆོག་ལྷུན་གྲུབ་ཀྱི་རྡོ་རྗེ་དབྱངས་ཅན་མ་ལ་བསྟོད་པ་ལས། ཕྲ་མོའི་རྒྱན་གྱི་སྒོ་ནས་བསྟོད་པའི་སྐབས་སུ། བསམ་པའི་དོན་དེ་མ་སྨྲས་པར། ། ལུས་ཀྱི་བརྡ་ཙམ་སྟོན་པ་སོགས། ། ཟུར་དང་རྣམ་པས་དོན་རྟོགས་པ། ། ཕྲ་ཕྱིར་ཕྲ་མོ་ཞེས་བྱར་བཤད། །
ཅེས་པའི་རྒྱན་ངོས་བཟུང་ནས། བསྟོད་པ་དངོས་ལ། ཁྱོད་ཞལ་འཛུམ་གྱི་པད་དཀར་མདངས་ཀྱིས་བསུ། ། སྤྱན་ཟུར་བུང་བ་འཕུར་བའི་ཕོ་ཉས་སྐྱེལ། ། མཛེས་སྡུག་ལང་ཚོ་ངོམ་པའི་རྩེ་དགའ་ཡིས། ། བདག་ཅག་ཐུགས་རྗེའི་ལྕགས་ཀྱུས་ངེས་འཛིན་བྱེད། ། ཅེས་གསུངས་པའི་ཕྱིར་རོ། ། བཅོ་ལྔ་པ་ཆའི་རྒྱན་ནི། དངོས་པོའི་རང་བཞིན་གསལ་པོ་དེ་ཟོལ་གྱིས་སྦེད་ཅིང་སྒྲིབ་པར་བྱེད་པའི་ངག་སྟེ། དཔེར་ན།
འགའ་ཞིག་མཁས་པའི་མདུན་སར་རྩོད་པའི་ཚེ། ། འཁྱར་བས་ལག་པ་འདར་བར་གྱུར་པ་ན། ། མཛེས་པའི་རྣམ་འགྱུར་དག་ཏུ་བསྒྱུར་བའི་ཕྱིར། ། མཁའ་ལྡིང་དབང་པོའི་འདབ་ལྟར་སྐྱོད་པར་བྱེད། ། ཞེས་པ་ལྟ་བུ་ལ་ངོས་འཛིན་པ་ཡིན་ཏེ། པཎྜི་ཏ་ཆེན་པོ་ཤཱཀྱ་མཆོག་ལྡན་གྱི་ཐུབ་པའི་དབང་པོ་ལ་བསྟོད་པ་ལས། ཆའི་རྒྱན་གྱི་སྒོ་ནས་བསྟོད་པའི་སྐབས་སུ། ངང་དུ་བདུད་རྩིའི་ཟིམ་ཆར་གང་། ། རྒྱུན་ཆད་མེད་པར་འབབ་པ་འདི། ། བདུད་རྩིའི་ཁུར་ལྡན་སྒྲ་བརྒྱ་པ། །
ཀུན་ལ་སྙོམས་པའི་དབང་གིས་སོ། ། ཞེས་གསུངས་ཤིང་། མཁས་པའི་དབང་པོ་དཀོན་མཆོག་ལྷུན་གྲུབ་ཀྱི་རྡོ་རྗེ་དབྱངས་ཅན་མ་ལ་བསྟོད་པ་ལས། ཆའི་རྒྱན་གྱི་སྒོ་ནས་བསྟོད་པའི་སྐབས་སུ། དངོས་པོ་རང་བཞིན་ངེས་གསལ་བ། ། ཟོལ་གྱིས་སྒྲིབ་པ་ཆ་ཡིན་ཏེ། ། ཁ་ཅིག་སྟོད་སྨད་ཆ་ཡང་འདོད། ། ཅེས་པའི་རྒྱན་ངོས་བཟུང་ནས། བསྟོད་པ་དངོས་ལ། ཁྱོད་སྐུ་མཛེས་པས་སྐབས་གསུམ་བུ་མོ་སྨད། །
ཐུགས་རྗེའི་ཞགས་པས་འགྲོ་འདི་རྒྱུད་མར་བཅིངས། ། ཡེ་ཤེས་མེ་ལྕེས་སྲིད་པའི་བུད་ཤིང་ཀུན། ། བསྲེག་མཛད་ཐུབ་ཆོད་འདི་འདྲ་ཅི་སླད་མཛད། ། ཅེས་གསུངས་པའི་ཕྱིར་རོ། ། བཅུ་དྲུག་པ་རིམ་པ་ཅན་གྱི་རྒྱན་ནི། ཚིག་སྔ་མ་དང་ཕྱི་མ་རྣམས་ཀྱི་བརྗོད་བྱ་རིམ་པ་བཞིན་དུ་སྦྱར་ནས་གོ་བར་བྱེད་པའི་ངག་སྟེ། དཔེར་ན། དཀར་དམར་འཁྲང་དང་མཉེན་པ་སྟེ། ། སོ་དང་སེན་མོའི་སྐྱོན་ཡོན་བསྟན། ། སྐུ་གསུང་ཐུགས་ཀྱི་ཡོན་ཏན་དང་། །
མཛེས་སྙན་ཟབ་ཅིང་སྤེལ་མ་ལེགས། ། ཞེས་པ་ལྟ་བུ་ལ་ངོས་འཛིན་པ་ཡིན་ཏེ། པཎྜི་ཏ་ཆེན་པོ་ཤཱཀྱ་མཆོག་ལྡན་གྱི་ཐུབ་པའི་དབང་པོ་ལ་བསྟོད་པ་ལས། རིམ་པ་ཅན་གྱི་རྒྱན་གྱི་སྒོ་ནས་བསྟོད་པའི་སྐབས་སུ། ཉིད་ཀྱི་སྐུ་གསུང་ཐུགས་གསུམ་ལས། ། མཛེས་སྙན་ཡངས་པའི་ཡོན་ཏན་དང་། ། ལ་ལས་མི་མཐོང་མི་ཐོས་དང་། ། གཏིང་རྟོགས་དཀའ་བའི་སྐྱོན་ཡང་སྣང་། ། ཞེས་གསུངས་ཤིང་། མཁས་པའི་དབང་པོ་དཀོན་མཆོག་ལྷུན་གྲུབ་ཀྱི་རྡོ་རྗེ་དབྱངས་ཅན་མ་ལ་བསྟོད་པ་ལས།
རིམ་པ་ཅན་གྱི་རྒྱན་གྱི་སྒོ་ནས་བསྟོད་པའི་སྐབས་སུ། ཁྱད་གཞིའི་དངོས་པོ་རྣམས་ཀྱི་ནི། ། ཁྱད་ཆོས་རིམ་བཞིན་རྗེས་སྟོན་པ། ། རིམ་པ་ཅན་གྱི་རྒྱན་དུ་བཤད། ། ཅེས་པའི་རྒྱན་ངོས་བཟུང་ནས། བསྟོད་པ་དངོས་ལ། ཁྱོད་ཞལ་འཛུམ་མདངས་མཆུ་སྒྲོས་ཚེམས་ཀྱི་ཕྲེང་། ། སྤྱན་དཀྱུས་མཁུར་ཚོས་མགུལ་གྱི་རི་མོ་ནི། ། ཟླ་བ་པད་དཀར་བིམྤ་མུ་ཏིག་ཕྲེང་། ། ཨུཏྤལ་སྨུག་རྩི་གསལ་འཁྱིལ་དུང་ལྟར་མཛེས། །
ཞེས་གསུངས་པའི་ཕྱིར་རོ། ། བཅུ་བདུན་པ་དགའ་བའི་རྒྱན་ནི། ངག་དེ་ཐོས་པ་ན་དགའ་བའི་ཉམས་འཆར་བའམ། དགའ་བ་བསྐྱེད་པར་སྟོན་པ་སྟེ། དཔེར་ན། རིན་ཆེན་རང་བཞིན་ཁང་བཟང་ན། ། ལང་ཚོས་མྱོས་པའི་གཞོན་ནུ་དེས། ། འདོད་དགུ་སྟེར་བའི་དགའ་མ་དང་། ། རྩེ་བའི་རྣམ་འགྱུར་ཅི་ཡང་བྱེད། ། ཅེས་པ་ལྟ་བུ་ལ་ངོས་འཛིན་པ་ཡིན་ཏེ།
པཎྜི་ཏ་ཆེན་པོ་ཤཱཀྱ་མཆོག་ལྡན་གྱི་ཐུབ་པའི་དབང་པོ་ལ་བསྟོད་པ་ལས། དགའ་བའི་རྒྱན་གྱི་སྒོ་ནས་བསྟོད་པའི་སྐབས་སུ། ཡིད་འོང་གསེར་མདོག་ལང་ཚོ་ཅན། ། ངང་པའི་དེད་དཔོན་ཁྱོད་ཀྱི་གསུང་། ། བློ་གསལ་ངང་མོའི་རྣ་བར་སོན། ། རྩོམ་ཞིང་འཆད་པའི་དགའ་བ་འཕེལ། ། ཞེས་གསུངས་ཤིང་། མཁས་པའི་དབང་པོ་དཀོན་མཆོག་ལྷུན་གྲུབ་ཀྱི་རྡོ་རྗེ་དབྱངས་ཅན་མ་ལ་བསྟོད་པ་ལས། དགའ་བའི་རྒྱན་གྱི་སྒོ་ནས་བསྟོད་པའི་སྐབས་སུ། དགའ་བ་མཆོག་ཏུ་དགའ་བར་བརྗོད། །
ཅེས་པའི་རྒྱན་ངོས་བཟུང་ནས། བསྟོད་པ་དངོས་ལ། དབྱངས་ཅན་དྲན་པས་དགའ་བས་སྤུ་ལོང་ནི། ། རབ་རྒྱས་དཔྱིད་ཀྱི་མཛེས་པས་མི་མཚོན་ཞིང་། ། མཚན་ཙམ་ཐོས་པའི་ཡིད་སིམ་དགའ་བ་འདི། ། བསམ་གཏན་དང་པོའི་བདེ་ལའང་ཆགས་བྲལ་ཉིད། ། ཅེས་གསུངས་པའི་ཕྱིར། ཡང་མཁས་པའི་དབང་པོ་དེ་ཉིད་ཀྱི་དཔལ་ལྡན་ས་སྐྱའི་འཇམ་པའི་དབྱངས་ལ་བསྔགས་པ་ལས། ཁྱོད་སྐུ་མཐོང་བས་དགའ་བའི་དཔལ་ཐོབ་པ། ། བློ་བཟང་དང་པོའི་ས་ཡིས་མཚོན་མིན་ཞིང་། །
བསམ་གཏན་བདེ་ལའང་གུས་པ་ལྷོད་བྱེད་ན། ། སྲིད་ཞིའི་ཕུན་ཚོགས་གཞན་གྱི་དཔེ་ཟླ་མིན། ། ཞེས་གསུངས་པའི་ཕྱིར་རོ། ། བཅོ་བརྒྱད་པ་ཉམས་ལྡན་གྱི་རྒྱན་ནི། ངག་དེས་སྨྲས་པ་ན་དྲན་པ་པོའི་བློ་ཡུལ་དུ་སྒེག་པའམ། དཔའ་བའམ། རྒོད་བྲོ་བ་ལ་སོགས་པའི་ཉམས་འཆར་བའི་ངག་ཞིག་སྟེ། དཔེར་ན་མི་གཙང་བའི་ཉམས་ལྡན་ནི། སུམ་ཅུ་རྩ་གཉིས་མི་གཙང་བའི། ། རྫས་ཀྱིས་གང་བའི་བྱང་ཁོག་འདིའི། །
སྒོ་དགུ་དག་ནས་འབབ་པ་འདིས། ། ནང་ན་གནས་པ་གསལ་བར་མཚོན། ། ཞེས་པ་ལྟ་བུ་ལ་ངོས་འཛིན་པ་ཡིན་ཏེ། པཎྜི་ཏ་ཆེན་པོ་ཤཱཀྱ་མཆོག་ལྡན་གྱི་ཐུབ་པའི་དབང་པོ་ལ་བསྟོད་པ་ལས། ཉམས་ལྡན་གྱི་རྒྱན་གྱི་སྒོ་ནས་བསྟོད་པའི་སྐབས་སུ། བཅོམ་ལྡན་ཁྱོད་ཀྱི་མཚན་དཔེ་ཡི། ། ལང་ཚོ་མཛེས་སྒེག་ཉམས་ཀྱིས་ནི། ། སྨིན་ལེགས་མ་རྣམས་ཆགས་པ་ཡི། ། མེ་ཏོག་རབ་ཏུ་རྒྱས་པར་བྱས། ། འོན་ཀྱང་ཐུགས་རྗེ་ཁྲོས་པའི་སྒྲ། །
ཆེམས་ཆེམས་འབྲུག་གི་སྒྲ་ཆེན་པོ། ། རྔམ་དྲག་གློག་གི་ཞགས་པ་ཅན། ། ཡེ་ཤེས་རྡོ་རྗེའི་ཐོག་ཕྲེང་སྤྲོ། ། ཞེས་གསུངས་ཤིང་། མཁས་པའི་དབང་པོ་དཀོན་མཆོག་ལྷུན་གྲུབ་ཀྱི་རྡོ་རྗེ་དབྱངས་ཅན་མ་ལ་བསྟོད་པ་ལས། ཉམས་ལྡན་གྱི་རྒྱན་གྱི་སྒོ་ནས་བསྟོད་པའི་སྐབས་སུ། ཡིད་འོང་ཉམས་ལྡན་དེ་ཡི་རྒྱན། ། ཞེས་པའི་རྒྱན་ངོས་བཟུང་ནས། བསྟོད་པ་དངོས་ལ། ཡིད་འོང་པདྨའི་གདན་ཡང་རྩུབ་བྱེད་པའི། །
ཁྱོད་ཞབས་དུ་ཀུ་ལ་ཡི་འདབ་མ་ལྟར། ། རེག་འཇམ་འཁོར་ལོའི་སྟེགས་ཀྱིས་རྣམ་མཛེས་པ། ། ལྷ་བརྒྱའི་རལ་པ་རྩུབ་མོར་ཇི་ལྟར་འཇོག ། ཅེས་གསུངས་པའི་ཕྱིར་རོ། ། བཅུ་དགུ་པ་གཟི་བརྗིད་ཅན་གྱི་རྒྱན་ནི། ཚིག་གམ། ཡི་གེ་འམ། ངག་ཐོས་པ་ན་སྨྲ་བ་པོ་དེ་གཟི་བརྗིད་ཅན་ནམ། ང་རྒྱལ་ཅན་དུ་གོ་བར་བྱེད་པའི་ངག་ཞིག་སྟེ། དཔེར་ན།
ཁོ་བོ་བྱམས་པའི་གཞུང་ལུགས་ལ། ། དེ་ཉིད་གཉིས་པ་ལྟ་བུ་ཡིན། ། ལོག་པར་སྨྲ་བའི་སྐྱེས་བུ་རྣམས། ། མ་འཇིགས་ཁོ་བོས་རྗེས་སུ་གཟུང་། ། ཞེས་པ་ལྟ་བུ་ལ་ངོས་འཛིན་པ་ཡིན་ཏེ། པཎྜི་ཏ་ཆེན་པོ་ཤཱཀྱ་མཆོག་ལྡན་གྱི་ཐུབ་པའི་དབང་པོ་ལ་བསྟོད་པ་ལས། གཟི་བརྗིད་ཅན་གྱི་རྒྱན་གྱི་སྒོ་ནས་བསྟོད་པའི་སྐབས་སུ། འགྲན་ཟླ་མེད་པ་མཐོན་པོའི་ཁྲི། ། འཇིགས་མེད་སྙེང་པ་དང་བྲལ་བ། ། བདུད་སྡེའི་ཚོགས་བཅོམ་སེང་ཆེན་ཁྱོད། །
ཁེངས་ལྡན་ཡོངས་ཀྱི་ཕྱག་གི་གནས། ། ཞེས་གསུངས་ཤིང་། མཁས་པའི་དབང་པོ་དཀོན་མཆོག་ལྷུན་གྲུབ་ཀྱི་རྡོ་རྗེ་དབྱངས་ཅན་མ་ལ་བསྟོད་པ་ལས། གཟི་བརྗིད་ཅན་གྱི་རྒྱན་གྱི་སྒོ་ནས་བསྟོད་པའི་སྐབས་སུ། གཟི་བརྗིད་ང་རྒྱལ་བསྐྱེད་པའི་ཚིག ། ཅེས་པའི་རྒྱན་ངོས་བཟུང་ནས། བསྟོད་པ་དངོས་ལ། དབྱངས་ཅན་ཁྱོད་ཀྱི་ཡེ་ཤེས་མཚོན་གཅིག་གིས། ། མེ་ཏོག་མདའ་ཅན་དཔུང་ཚོགས་གཞོམ་ནུས་ཀྱང་། ། ཉམས་ཆུང་ལུས་མེད་ཟོལ་གྱིས་གནས་མཐོང་ནས། །
མཛངས་པའི་ཐུགས་ཀྱིས་ཡིད་སྐྱེས་བདེ་བར་བསྐྱངས། ། ཞེས་གསུངས་པའི་ཕྱིར་རོ། ། ཉི་ཤུ་པ་རྣམ་གྲངས་བརྗོད་པའི་རྒྱན་ནི། འདོད་པའི་དོན་དེ་དངོས་སུ་མ་བརྗོད་པར། དེ་བསྒྲུབ་པའི་ཕྱིར་དུ་རྣམ་པ་གཞན་ཞིག་གི་དགོས་དོན་དེ་སྒྲུབ་ཐབས་བརྗོད་པ་སྟེ། དཔེར་ན། ཉིན་བྱེད་ནུབ་ཚེ་གཞོན་ནུ་དང་། ། དགའ་མ་དག་ལ་འགའ་ཞིག་གིས། ། ཁོ་བོ་དཀོན་མཆོག་མཆོད་དུ་འགྲོ། ། ཁྱེད་གཉིས་དལ་གྱིས་འདུག་པར་མཛོད། །
ཅེས་པ་ལྟ་བུ་ལ་ངོས་འཛིན་པ་ཡིན་ཏེ། པཎྜི་ཏ་ཆེན་པོ་ཤཱཀྱ་མཆོག་ལྡན་གྱི་ཐུབ་པའི་དབང་པོ་ལ་བསྟོད་པ་ལས། རྣམ་གྲངས་ཀྱི་རྒྱན་གྱི་སྒོ་ནས་བསྟོད་པའི་སྐབས་སུ། ནམ་ཡང་རང་དོན་མི་གཉེར་བའི། ། སྐྱབས་གཅིག་ཐུགས་རྗེའི་མགོན་ཁྱོད་ཀྱིས། ། གཞན་དོན་འབའ་ཞིག་བསྒྲུབ་མཛད་པས། ། གཉེར་བྱ་མིན་པ་ངང་གིས་འགྲུབ། ། ཅེས་གསུངས་ཤིང་། མཁས་པའི་དབང་པོ་དཀོན་མཆོག་ལྷུན་གྲུབ་ཀྱི་རྡོ་རྗེ་དབྱངས་ཅན་མ་ལ་བསྟོད་པ་ལས། རྣམ་གྲངས་ཀྱི་རྒྱན་གྱི་སྒོ་ནས་བསྟོད་པའི་སྐབས་སུ།
འདོད་དོན་དངོས་སུ་མ་བརྗོད་པ། ། དེ་ཉིད་གྲུབ་ཕྱིར་གཞན་བརྗོད་གང་། ། དེ་ནི་རྣམ་གྲངས་བརྗོད་པར་འདོད། ། ཅེས་པའི་རྒྱན་ངོས་བཟུང་ནས། བསྟོད་པ་དངོས་ལ། ཡིད་འོང་ས་ཧ་ཀ་རའི་སྙེ་མ་ནི། ། ནགས་ཀྱི་ཁུ་བྱུག་དྲེགས་འདིས་ཟ་བ་བརྩོན། ། དེ་ནི་བདག་གིས་དལ་བུས་བཟློག་བགྱིས་ན། ། འགྲོ་འདིའི་བསམ་པ་ཁྱོད་ཀྱིས་དགོངས་པར་མཛོད། ། ཅེས་གསུངས་པའི་ཕྱིར་རོ། །
ཉེར་གཅིག་པ་ཀུན་ཏུ་ཕན་པའི་རྒྱན་ནི། བྱ་བ་འགའ་ཞིག་རྩོམ་པ་ན། བསྐལ་པའི་སྟོབས་ཀྱིས་འབད་མ་དགོས་པར། རྐྱེན་གྱི་དབང་གིས་སྒྲུབ་བྱེད་ཚོགས་པར་སྟོན་པ་སྟེ། དཔེར་ན། ཞིང་པ་འགའ་ཞིག་སོས་ཀའི་དུས། ། ཞིང་རྣམས་འབད་པས་ཆུ་འདོད་ཚེ། ། འབྲུག་སྒྲ་ལྡན་པའི་ཆུ་འཛིན་ལས། ། ཆུ་རྒྱུན་མང་པོ་འབབ་པར་འགྱུར། ། ཞེས་པ་ལྟ་བུ་ལ་ངོས་འཛིན་པ་ཡིན་ཏེ།
པཎྜི་ཏ་ཆེན་པོ་ཤཱཀྱ་མཆོག་ལྡན་གྱི་ཐུབ་པའི་དབང་པོ་ལ་བསྟོད་པ་ལས། ཀུན་ཕན་གྱི་རྒྱན་གྱི་སྒོ་ནས་བསྟོད་པའི་སྐབས་སུ། ཁྱོད་རང་གཅིག་པུས་ཡོངས་ཀྱི་དོན། ། འབད་པས་བསྒྲུབ་པར་བཞེད་པའི་ཚེ། ། འབད་མི་དགོས་པས་སྤྲུལ་པའི་སྐུ། ། ཉིད་དང་མཉམ་པ་བགྲངས་ཡས་བྱོན། ། ཞེས་གསུངས་ཤིང་། མཁས་པའི་དབང་པོ་དཀོན་མཆོག་ལྷུན་གྲུབ་ཀྱི་རྡོ་རྗེ་དབྱངས་ཅན་མ་ལ་བསྟོད་པ་ལས། ཀུན་ཕན་གྱི་རྒྱན་གྱི་སྒོ་ནས་བསྟོད་པའི་སྐབས་སུ། བསྒྲུབ་དཀའི་བྱ་བ་བརྩོམ་པ་ལ། །
བསྒྲུབ་བྱེད་ནུས་པ་ཕུན་ཚོགས་གང་། ། འབད་མེད་རྙེད་པ་ཀུན་ཕན་ཡིན། ། ཞེས་པའི་རྒྱན་ངོས་བཟུང་ནས། བསྟོད་པ་དངོས་ལ། བདག་ཅག་འགྲོ་འདིའི་མ་རིག་མུན་ཚོགས་རྣམས། ། སེལ་བྱེད་སྒྲོལ་མ་མཆོག་ཏུ་སུ་གྱུར་ཅེས། ། ཕྱོགས་ཀུན་ནེམ་ནུར་གྱུར་ཚེ་དགེ་མཚན་གྱི། ། ཟླ་བཞིན་མ་ཁྱོད་བསོད་ནམས་སྐལ་བས་རྙེད། ། ཅེས་གསུངས་པའི་ཕྱིར་རོ། ། ཉེར་གཉིས་པ་རྒྱ་ཆེ་བའི་རྒྱན་ནི།
བསམ་པའམ། སྦྱོར་བ་རྒྱ་ཆེ་བར་སྟོན་པའི་ངག་སྟེ། དཔེར་ན། འགྲོ་ཀུན་སྲིད་པའི་སྡུག་བསྔལ་ལས། ། སྐྱོབ་པར་འདོད་པའི་བསམ་པ་ཅན། ། རིན་ཆེན་རི་ཡི་ཐེམ་སྐས་ལས། ། གོང་ནས་གོང་དུ་འཛེག་པར་གྱུར། ། ཅེས་པ་ལྟ་བུ་ལ་ངོས་འཛིན་པ་ཡིན་ཏེ། པཎྜི་ཏ་ཆེན་པོ་ཤཱཀྱ་མཆོག་ལྡན་གྱི་ཐུབ་པའི་དབང་པོ་ལ་བསྟོད་པ་ལས། རྒྱ་ཆེ་བའི་རྒྱན་གྱི་སྒོ་ནས་བསྟོད་པའི་སྐབས་སུ།
ཁྱོད་ཀྱི་མཁྱེན་པ་རྒྱ་མཚོ་ལྟར། ། ཟབ་ཡངས་དགོངས་པ་ལྷུན་པོ་བཞིན། ། རབ་མཐོ་གཞན་ཕན་ནམ་མཁའ་དང་། ། མཚུངས་པར་གོང་ནས་གོང་དུ་འཕགས། ། ཞེས་གསུངས་ཤིང་། མཁས་པའི་དབང་པོ་དཀོན་མཆོག་ལྷུན་གྲུབ་ཀྱི་རྡོ་རྗེ་དབྱངས་ཅན་མ་ལ་བསྟོད་པ་ལས། རྒྱ་ཆེ་བའི་རྒྱན་གྱི་སྒོ་ནས་བསྟོད་པའི་སྐབས་སུ། བསམ་པའམ་ནི་འབྱོར་པ་ཡིས། ། ཆེན་པོར་མཚོན་བྱེད་རྒྱ་ཆེའི་རྒྱན། ། ཞེས་པའི་རྒྱན་ངོས་བཟུང་ནས།
བསྟོད་པ་དངོས་ལ། མཐོ་རིས་དཔལ་འབྱོར་དུ་མས་རབ་རྩེན་པའི། ། ལྷ་བརྒྱའི་གཙུག་གིས་ཁྱོད་ཞབས་གུས་ལེན་ཡང་། ། རྨོངས་ཆེན་སེམས་ཅན་རེ་རེའི་བྲན་མཛད་པ། ། རྨད་བྱུང་ཐུགས་རྗེའི་སྤྱོད་པ་བསམ་ལས་འདས། ། ཞེས་གསུངས་པའི་ཕྱིར་རོ། ། ཉེར་གསུམ་པ་སྙོན་དོར་གྱི་རྒྱན་ནི་དངོས་པོའི་ངོ་བོ་དེ་ལ་འདི་མ་ཡིན་ཞེས་ཅུང་ཟད་སྙོན་ནས། དེ་ལ་ཆོས་གཞན་ཞིག་ཡིན་པར་སྟོན་པ་སྟེ། དཔེར་ན། གང་སྐུ་མཚན་དཔེས་སྤྲས་པ་འདི་ནི་ཁྱེད་སྐུ་མ་ལགས་འགྲོ་བའི་མིག་གི་དགའ་སྟོན་ལགས། །
ཚངས་དབྱངས་ལྟ་བུར་སྙན་པ་འདི་ནི་ཁྱེད་གསུང་མ་ལགས་ཉེས་པ་སེལ་བའི་ཆུ་རྒྱུན་ལགས། ། རྒྱ་མཚོ་ལྟ་བུར་ཟབ་པ་འདི་ནི་ཁྱེད་ཐུགས་མ་ལགས་ཆོས་ཀུན་གསལ་བའི་མེ་ལོང་ལགས། ། གུས་པའི་ཡིད་ཀྱིས་བསྟོད་པ་འདི་ནི་ལྕམ་བུ་མ་ལགས་ཁྱེད་ཀྱི་རང་བཞིན་བརྗོད་པ་ལགས། ། ཞེས་པ་ལྟ་བུ་ལ་ངོས་འཛིན་པ་ཡིན་ཏེ། པཎྜི་ཏ་ཆེན་པོ་ཤཱཀྱ་མཆོག་ལྡན་གྱི་ཐུབ་པའི་དབང་པོ་ལ་བསྟོད་པ་ལས། སྙོན་དོར་གྱི་རྒྱན་གྱི་སྒོ་ནས་བསྟོད་པའི་སྐབས་སུ། མཚན་དཔེའི་ལང་ཚོ་གཡོ་ལྡན་འདི། ། ཁྱོད་སྐུ་མ་ལགས་ལྷ་མིན་གྱི། ། བུ་མོའི་ཡིད་ཀྱི་ཤིང་རྟ་ནི། ། འདྲེན་བྱེད་སྲིད་པའི་ལྕགས་ཀྱུ་ཡིན། །
ཞེས་གསུངས་ཤིང་། མཁས་པའི་དབང་པོ་དཀོན་མཆོག་ལྷུན་གྲུབ་ཀྱི་རྡོ་རྗེ་དབྱངས་ཅན་མ་ལ་བསྟོད་པ་ལས། སྙོན་དོར་གྱི་རྒྱན་གྱི་སྒོ་ནས་བསྟོད་པའི་སྐབས་སུ། བསྙོན་ནས་བརྗོད་བྱའི་ཁྱད་པར་ནི། ། འགའ་ཞིག་སྟོན་པ་སྙོན་དོར་རྒྱན། ། ཞེས་པའི་རྒྱན་ངོས་བཟུང་ནས། བསྟོད་པ་དངོས་ལ། རབ་གསལ་ཡངས་པའི་སྤྱན་གྱིས་ཆོས་རྣམས་ཀུན། ། གཟིགས་ཞེས་སྨྲ་བ་གཞན་ངོར་གྲགས་ཙམ་སྟེ། ། ངོ་མཚར་ཤེས་བྱའི་གཟུགས་བརྙན་མཐའ་དག་དང་། །
ཁྱོད་ཐུགས་གཉིས་སུ་མེད་པར་བདག་གིས་འཚལ། ། ཞེས་གསུངས་པའི་ཕྱིར་རོ། ། ཉེར་བཞི་པ་སྦྱོར་བའི་རྒྱན་ནི། ཚིག་གཅིག་ཉིད་ལ་བརྗོད་བྱའི་དོན་གཉིས་གཉིས་ཡོད་པའི་ངག་སྟེ། དཔེར་ན། གང་ཞིག་ཤར་བ་ཙམ་གྱིས་ཀྱང་། ། འདབ་མ་རྣམས་ནི་རབ་ཏུ་རྒྱས། ། ལ་ལ་རེགས་པ་གདུང་བ་སེལ། ། མྱང་ན་བདེ་བ་བསྐྱེད་པ་ཡོད། ། ཅེས་པ་འདི་ལྟ་བུ་ལ་ངོས་འཛིན་པ་ཡིན་ཏེ།
པཎྜི་ཏ་ཆེན་པོ་ཤཱཀྱ་མཆོག་ལྡན་གྱི་ཐུབ་པའི་དབང་པོ་ལ་བསྟོད་པ་ལས། སྦྱོར་བའི་རྒྱན་གྱི་སྒོ་ནས་བསྟོད་པའི་སྐབས་སུ། འོན་ཀྱང་ཐུགས་རྗེའི་ཤུགས་གཅིག་གིས། ། ཆགས་པའི་བུད་ཤིང་བསྲེག་པའི་མེ། ། མ་ཡིན་སྲིད་པའི་ཚ་གདུང་ནི། ། བསྲེག་བྱེད་བདུད་རྩིའི་ཆུ་ཡིན་ནོ། ། ཞེས་གསུངས་ཤིང་། མཁས་པའི་དབང་པོ་དཀོན་མཆོག་ལྷུན་གྲུབ་ཀྱི་རྡོ་རྗེ་དབྱངས་ཅན་མ་ལ་བསྟོད་པ་ལས། སྦྱོར་བའི་རྒྱན་གྱི་སྒོ་ནས་བསྟོད་པའི་སྐབས་སུ། གཟུགས་གཅིག་ལྡན་པའི་ཚིག་གིས་ནི། །
ཐ་དད་དོན་ནི་གཉིས་ལ་སོགས། ། བརྗོད་པ་དེ་ནི་སྦྱོར་བའི་རྒྱན། ། ཞེས་པའི་རྒྱན་ངོས་བཟུང་ནས། བསྟོད་པ་དངོས་ལ། ཀུན་གྱི་ཡིད་སིམ་འཇམ་པའི་དྲི་བསུང་འཕྲོ། ། རྣམ་མང་སྐྱེ་དགུའི་གདུང་བ་འཕྲོག་བྱེད་པ། ། ལྷོ་ཡི་རླུང་གིས་འདོད་ལྷའི་ཕོ་ཉ་འཕེལ། ། དབྱངས་ཅན་ཐུགས་རྗེའི་བསིལ་བས་ཉོན་མོངས་སེལ། ། ཞེས་གསུངས་པའི་ཕྱིར་རོ། ། ཉེར་ལྔ་པ་ཁྱད་པར་བརྗོད་པའི་རྒྱན་ནི།
རྒྱུ་འགའ་ཞིག་ཁྱད་པ་འཕགས་སུ་བསྟན་པའི་ཕྱིར་དུ། རྒྱུའི་ཁྱད་ཆོས། ཡོན་ཏན་དང་། རིགས་དང་། བྱ་བ་འགའ་ཞིག་མ་ཚང་ཡང་འབྲས་བུ་བསྐྱེད་པར་ནུས་པར་སྟོན་པ་སྟེ། དཔེར་ན། བདུད་ཀྱིས་བསྔགས་པའི་བཞིན་བཟང་མ། ། ལྕགས་ཀྱུ་ཞགས་པ་མེད་པར་ཡང་། ། ཟུར་མིག་སྤྱན་གྱིས་སྲེད་ལྡན་གྱི། ། ཡིད་ནི་བཀུག་ཅིང་བཅིངས་པར་གྱུར། །
ཅེས་པ་ལྟ་བུ་ལ་ངོས་འཛིན་པ་ཡིན་ཏེ། པཎྜི་ཏ་ཆེན་པོ་ཤཱཀྱ་མཆོག་ལྡན་གྱི་ཐུབ་པའི་དབང་པོ་ལ་བསྟོད་པ་ལས། ཁྱད་པར་བརྗོད་པའི་རྒྱན་གྱི་སྒོ་ནས་བསྟོད་པའི་སྐབས་སུ། དཔའ་བོ་ཉི་མ་གཅིག་ཤར་བས། ། ཉིན་མོའི་པདྨོ་རྒྱས་པ་དང་། ། བདུད་མོའི་བཞིན་གྱི་ཀུ་མུད་ཏ། ། ནག་ཅིང་ཟུམ་པ་གཉིས་ཀ་མཛད། ། ཅེས་གསུངས་ཤིང་། མཁས་པའི་དབང་པོ་དཀོན་མཆོག་ལྷུན་གྲུབ་ཀྱི་རྡོ་རྗེ་དབྱངས་ཅན་མ་ལ་བསྟོད་པ་ལས། ཁྱད་པར་བརྗོད་པའི་རྒྱན་གྱི་སྒོ་ནས་བསྟོད་པའི་སྐབས་སུ།
རྒྱུ་ཡི་ཁྱད་པར་མ་ཚང་ཡང་། ། ཁྱད་པར་འབྲས་བུ་སྟོན་བྱེད་པ། ། དེ་ནི་ཁྱད་པར་བརྗོད་པའི་རྒྱན། ། ཞེས་པའི་རྒྱན་ངོས་བཟུང་ནས། བསྟོད་པ་དངོས་ལ། གོ་མཚོན་ཡ་ལད་ཚོགས་ཀྱིས་མ་རྩེན་ཞིང་། ། ཡན་ལག་རྣམ་བཞིའི་དཔུང་གིས་མ་བཏེགས་པར། ། དཔའ་མཛངས་མཁྱེན་རབ་གཅིག་པུས་དབྱངས་ཅན་མ། ། འཇིག་རྟེན་གསུམ་གྱི་དགྲ་ལས་རྒྱལ་བར་གྱུར། ། ཅེས་གསུངས་པའི་ཕྱིར་རོ། །
ཉེར་དྲུག་པ་མཚུངས་པར་སྦྱོར་བའི་རྒྱན་ནི། བརྗོད་འདོད་པའི་དོན་དེ་ལས་ཆེས་ཁྱད་པར་དུ་འཕགས་པ་ཞིག་དང་། དོན་ལ་མི་མཚུངས་ཀྱང་མཚུངས་པ་ལྟར་བྱས་ནས་བསྟོད་པའི་དོན་དུ་སྦྱར་བ་དང་། ཆེས་སྨད་བྱའི་གནས་དང་དོན་ལ་མི་མཚུངས་ཀྱང་མཚུངས་པ་ལྟར་བྱས་ནས་སྦྱར་བའི་ངག་ཅིག་སྟེ། དཔེར་ན། འཛམ་གླིང་མཁས་པ་རྒྱན་དྲུག་དང་། ། གངས་ཅན་མཁས་པའི་དབང་པོ་ཁྱོད། ། ཡང་དག་དོན་ལ་ལྟ་བ་དང་། ། འཆད་རྩོད་རྩོམ་པའི་ཚུལ་འདི་མཚུངས། ། ཞེས་པ་ལྟ་བུ་ལ་ངོས་འཛིན་པ་ཡིན་ཏེ།
པཎྜི་ཏ་ཆེན་པོ་ཤཱཀྱ་མཆོག་ལྡན་གྱི་ཐུབ་པའི་དབང་པོ་ལ་བསྟོད་པ་ལས། མཚུངས་པར་སྦྱོར་བའི་རྒྱན་གྱི་སྒོ་ནས་བསྟོད་པའི་སྐབས་སུ། བརྩེ་ཆེན་ཁྱོད་ཀྱིས་ལྕགས་ཀྱུ་དང་། ། ཞགས་པ་ལྕགས་སྒྲོག་མ་བཟུང་བར། ། ཐུགས་རྗེའི་ཟུར་མིག་ཉག་གཅིག་གིས། ། འགྲོ་མང་བཀུག་ཅིང་དབང་དུ་མཛད། ། ཅེས་གསུངས་ཤིང་། མཁས་པའི་དབང་པོ་དཀོན་མཆོག་ལྷུན་གྲུབ་ཀྱི་རྡོ་རྗེ་དབྱངས་ཅན་མ་ལ་བསྟོད་པ་ལས། མཚུངས་པར་སྦྱོར་བའི་རྒྱན་གྱི་སྒོ་ནས་བསྟོད་པའི་སྐབས་སུ། ཁྱད་གཞིའི་དངོས་པོ་ཐ་དད་ཀྱང་། །
ཁྱད་ཆོས་མཚུངས་པར་སྦྱར་བ་ནི། ། མཚུངས་པར་སྦྱར་བའི་རྒྱན་ཞེས་བྱ། ། ཞེས་པའི་རྒྱན་ངོས་བཟུང་ནས། བསྟོད་པ་དངོས་ལ། སྟོན་མཚན་ཟླ་བ་རྣམ་བཀྲ་དབང་པོའི་གཞུ། ། པད་དཀར་འདབ་བརྒྱ་བཞད་པའི་འཛུམ་ཕྲེང་དང་། ། ཡིད་འོང་དྲི་ཟའི་བུ་མོ་དབྱངས་ཅན་རྣམས། ། ཀུན་གྱིས་འདྲེན་བྱེད་དགའ་བ་བསྐྱེད་པར་མཚུངས། ། ཞེས་གསུངས་པའི་ཕྱིར་རོ། ། ཉེར་བདུན་པ་འགལ་བའི་རྒྱན་ནི།
དངོས་པོའི་ཆོས་འགལ་བ་གཉིས་ཡུལ་གཅིག་ལ་མི་འགལ་བར་འགྲོགས་པར་སྟོན་པ་སྟེ་དཔེར་ན། མགོ་སྐྱེས་གངས་རིའི་རྩེ་ལྟར་དཀར་ཡང་བཞིན་རས་སོལ་བའི་མདོག་ལྟར་ནག ། གཉེར་མ་རྒྱ་མཚོ་དབྱིངས་ལྟར་འཁྲིགས་ཀྱང་ལོངས་སྤྱོད་སྟོན་ཀའི་སྤྲིན་ལྟར་དེངས། ། ཡིད་ནི་སྲིད་སྒྲུབ་མདའ་ལྟར་དྲང་ཡང་ལུས་ནི་ཤ་སའི་ཤིང་ལྟར་འཁྱོག ། འདི་འདྲའི་ཚིག་སྦྱོར་སྨྲ་བ་དཀོན་ཡང་བདག་འདྲའི་བླུན་པོ་ཤིན་ཏུ་མང་། ། ཞེས་པ་ལྟ་བུ་ལ་ངོས་འཛིན་པ་ཡིན་ཏེ། པཎྜི་ཏ་ཆེན་པོ་ཤཱཀྱ་མཆོག་ལྡན་གྱི་ཐུབ་པའི་དབང་པོ་ལ་བསྟོད་པ་ལས། འགལ་བའི་རྒྱན་གྱི་སྒོ་ནས་བསྟོད་པའི་སྐབས་སུ། མི་སྡུག་ཁྱེད་གསུང་ཁྲོས་པ་ནི། ། དྲག་པོ་ཁྲོས་པའི་མདའ་དང་མཚུངས། །
དཔལ་ལྡན་ཁྱོད་སྐུ་ཞི་བ་ནི། ། བདུད་རྩི་དཔལ་ལྡན་ལྷ་དབང་འདྲ། ། ཞེས་གསུངས་ཤིང་། མཁས་པའི་དབང་པོ་དཀོན་མཆོག་ལྷུན་གྲུབ་ཀྱི་རྡོ་རྗེ་དབྱངས་ཅན་མ་ལ་བསྟོད་པ་ལས། འགལ་བའི་རྒྱན་གྱི་སྒོ་ནས་བསྟོད་པའི་སྐབས་སུ། གང་དུ་དངོས་པོ་འགལ་བ་རྣམས། ། འགྲོགས་པར་སྟོན་པ་འགལ་བའི་རྒྱན། ། ཞེས་པའི་རྒྱན་ངོས་བཟུང་ནས། བསྟོད་པ་དངོས་ལ། སྐུ་ཡི་སྐབས་ཕྱེད་ཕྱག་ཞབས་དྲ་བས་འབྲེལ། །
མཛོད་སྤུ་དཀར་གསལ་སྨིན་མའི་རི་མོ་གནག ། ཐལ་གོང་ཟླུམ་རྒྱས་སྐེད་སྐབས་ཆེར་ཕྲ་བའི། ། མཛེས་ལྡན་ཁྱེད་ལ་བདག་ཅག་ལྷག་པར་དད། ། ཅེས་གསུངས་པའི་ཕྱིར་རོ། ། ཉེར་བརྒྱད་པ་སྐབས་མིན་བསྟོད་པའི་རྒྱན་ནི། ཆོས་དེ་ལ་བསྟོད་པ་སྐབས་སུ་མ་བབ་ཀྱང་། གཞན་འགའ་ཞིག་གིས་བསྙད་པའི་ཚེ་ན་བསྟོད་པ་ལྟ་བུ་སྟེ། དཔེར་ན། སྐྱེས་བུ་འགའ་ཞིག་སྐོམ་ཞིང་ཚད་པས་གདུང་པ་མྱ་ངན་གྱི་ཐང་ལ་འགྲོ་བའི་ཚེ་སྨྲས་པ། བདེ་ཞིང་བསིལ་བའི་ཁང་བཟང་དུ། །
འདོད་དགུ་སྟེར་བའི་དགའ་མ་དང་། ། ལྷན་ཅིག་རྩེད་འཇོ་གླུ་གར་དང་། ། བཅས་ཏེ་ཡུན་རིང་རོལ་དེ་སྐྱིད། ། ཅེས་པ་ལྟ་བུ་ལ་ངོས་འཛིན་པ་ཡིན་ཏེ། པཎྜི་ཏ་ཆེན་པོ་ཤཱཀྱ་མཆོག་ལྡན་གྱི་ཐུབ་པའི་དབང་པོ་ལ་བསྟོད་པ་ལས། སྐབས་མིན་བསྟོད་པའི་རྒྱན་གྱི་སྒོ་ནས་བསྟོད་པའི་སྐབས་སུ། གཞན་གྱི་ཆགས་པ་རྣམས་སེལ་ཡང་། ། འགྲོ་བ་རྣམས་ལ་ཆགས་པར་མཛད། ། འགྲོ་བའི་བུད་ཤིང་བསྲེག་མཛད་ཀྱང་། ། ཆགས་པའི་གདུང་བ་སེལ་བའི་ཆུ། །
ཞེས་གསུངས་ཤིང་། མཁས་པའི་དབང་པོ་དཀོན་མཆོག་ལྷུན་གྲུབ་ཀྱི་རྡོ་རྗེ་དབྱངས་ཅན་མ་ལ་བསྟོད་པ་ལས། སྐབས་མིན་བསྟོད་པའི་རྒྱན་གྱི་སྒོ་ནས་བསྟོད་པའི་སྐབས་སུ། སྐབས་སུ་མ་བབས་བསྟོད་པ་ནི། ། སྐབས་མིན་འདོད་པས་བསྟོད་པ་ཡིན། ། ཞེས་པའི་རྒྱན་ངོས་བཟུང་ནས། བསྟོད་པ་དངོས་ལ། རྣམ་མང་ནོར་བུའི་རྒྱན་གྱི་འཕྱང་འཕྲུལ་དང་། ། རེག་འཇམ་ལང་ཚོ་རྒྱས་པའི་མཛེས་སྡུག་ཅན། ། དབྱངས་ཅན་ཁྱོད་ནི་གཞོན་ནུའི་ངང་ཚུལ་གྱིས། །
ཡིད་འོང་འདོད་པའི་རྩེ་དགའ་མྱང་འདི་བདེ། ། ཞེས་གསུངས་པའི་ཕྱིར་རོ། ། ཉེར་དགུ་པ་ཟོལ་བསྟོད་ཀྱི་རྒྱན་ནི། འགའ་ཞིག་ལ་སྨད་པའམ། བསྐྱོན་པའི་ཚུལ་ལྟར་བྱས་ནས་བསྟོད་པ་ཞིག་སྟེ། དཔེར་ན། སྦྱིན་པའི་ཕ་རོལ་ཕྱིན་མ་ཁྱོད། ། བདོག་ཀུན་གཞན་ལ་བཏང་ངོ་ཞེས། ། གསུངས་ནས་སྲིད་ཞིའི་བདེ་འབྲས་ཀུན། ། རང་གིས་བསྡུད་པར་རིགས་ལགས་སམ། །
ཞེས་པ་ལྟ་བུ་ལ་ངོས་འཛིན་པ་ཡིན་ཏེ། པཎྜི་ཏ་ཆེན་པོ་ཤཱཀྱ་མཆོག་ལྡན་གྱི་ཐུབ་པའི་དབང་པོ་ལ་བསྟོད་པ་ལས། ཟོལ་བསྟོད་གྱི་རྒྱན་གྱི་སྒོ་ནས་བསྟོད་པའི་སྐབས་སུ། ལྷ་མིན་ཁྲོས་པའི་དཔུང་ཚོགས་ཀྱི། ། ཆུ་ཆེན་གྱེན་དུ་འབར་བ་མཐོང་། ། བཅོམ་ལྡན་ཐུགས་རྗེའི་རྒྱུན་གཅིག་གིས། ། འོག་ནས་འོག་ཏུ་འབེབས་པར་མཛད། ། ཅེས་གསུངས་ཤིང་། མཁས་པའི་དབང་པོ་དཀོན་མཆོག་ལྷུན་གྲུབ་ཀྱི་རྡོ་རྗེ་དབྱངས་ཅན་མ་ལ་བསྟོད་པ་ལས། ཟོལ་བསྟོད་ཀྱི་རྒྱན་གྱི་སྒོ་ནས་བསྟོད་པའི་སྐབས་སུ།
གལ་ཏེ་སྨད་པ་བཞིན་བསྟོད་ནས། ། སྐྱོན་ལྟར་སྣང་བའི་ཡོན་ཏན་ཉིད། ། ཉེ་བར་སྒྲོགས་པ་ཟོལ་བསྟོད་ཡིན། ། ཞེས་པའི་རྒྱན་ངོས་བཟུང་ནས། བསྟོད་པ་དངོས་ལ། དྲེགས་ལྡན་འཇིག་རྟེན་མེས་པོ་ཡབ་ཏུ་གྱུར། ། མཁྱེན་བཟང་འཇམ་དབྱངས་གཞོན་ནུ་ཐབས་སུ་ཐོབ། ། བདེ་འབྱུང་གཙུག་རྒྱན་ཞབས་ཀྱིས་གནོན་ནུས་ན། ། ཞི་དུལ་འཛུམ་པར་གནས་འདི་ཅི་ལགས་དྲང་། ། ཞེས་གསུངས་པའི་ཕྱིར་རོ། །
སུམ་ཅུ་པ་ངེས་པར་བསྟན་པའི་རྒྱན་ནི། རང་གི་ཕན་བྱའི་དོན་དེ་ལས་གཞན་ཞིག་བསྟན་པས། བསྟན་བྱ་དེ་ཡང་དེ་དང་མཚུངས་པར་གོ་བའི་ངག་ཞིག་སྟེ། དཔེར་ན། གྲོགས་པོ་རྣམས་ཀྱི་མཛའ་བོ་དང་། ། ཕན་ཞིང་རྗེས་སུ་གཟུང་བའི་ཕྱིར། ། རྟ་བདུན་རྒྱལ་པོ་ཤར་བ་ཡིས། ། འདབ་མ་དག་ལ་དཔལ་སྟེར་བྱེད། ། ཅེས་པའམ། གསེར་མིག་ལྡན་པ་སྐམ་ལ་འཚེར། །
རང་གནས་དགའ་བའི་བརྡའ་སྟོན་ཡིན། ། འོད་སྟོང་ལྡན་པ་ཡང་ཡང་འཁོར། ། འགྲོ་ས་མེད་པར་མཚོན་པ་ཡིན། ། ཞེས་པ་ལྟ་བུ་ལ་ངོས་འཛིན་པ་ཡིན་ཏེ། པཎྜི་ཏ་ཆེན་པོ་ཤཱཀྱ་མཆོག་ལྡན་གྱི་ཐུབ་པའི་དབང་པོ་ལ་བསྟོད་པ་ལས། ངེས་པར་བསྟན་པའི་རྒྱན་གྱི་སྒོ་ནས་བསྟོད་པའི་སྐབས་སུ། ཕངས་པ་མེད་པར་བདོག་པ་ཀུན། ། གཞན་ལ་གཏོང་བའི་ཟོལ་གྱིས་ནི། ། འཇིག་རྟེན་ཁམས་ཀྱི་འབྱོར་པ་ཀུན། ། ཉིད་རང་གཅིག་པོས་བསྡུད་འདི་མཚར། །
ཞེས་གསུངས་ཤིང་། མཁས་པའི་དབང་པོ་དཀོན་མཆོག་ལྷུན་གྲུབ་ཀྱི་རྡོ་རྗེ་དབྱངས་ཅན་མ་ལ་བསྟོད་པ་ལས། ངེས་པར་བསྟན་པའི་རྒྱན་གྱི་སྒོ་ནས་བསྟོད་པའི་སྐབས་སུ། དོན་གཞན་འཇུག་པས་དེ་མཚུངས་འབྲས། ། མཆོག་གམ་མཆོག་མི་སྟོན་མཛད་པ། ། དེ་ནི་ངེས་པར་བསྟན་པའི་རྒྱན། ། ཞེས་པའི་རྒྱན་ངོས་བཟུང་ནས། བསྟོད་པ་དངོས་ལ། ཉིན་བྱེད་ཤར་ནས་པདྨའི་འདབ་རྒྱས་ཤིང་། ། བུང་བ་གླུ་ལེན་ཕྱོགས་ཀུན་མཛེས་པ་ནི། །
དབྱངས་ཅན་ཟེར་གྱིས་བདག་བློ་ཁ་བྱེ་ཞིང་། ། ངག་གིས་སྙན་སྒྲོག་ཡིད་ཀྱི་དགའ་སྟོན་མཚོན། ། ཞེས་གསུངས་པའི་ཕྱིར་དང་། ཡང་མཁས་པའི་དབང་པོ་དེ་ཉིད་ཀྱི་དཔལ་ལྡན་ས་སྐྱའི་འཇམ་དབྱངས་ལ་བསྔགས་པ་ལས། ཐུན་མཚམས་སྤྲིན་གྱི་འོད་དམར་སྐྱེངས་བྱེད་པའི། ། ཞབས་རྡུལ་ལྷ་བརྒྱའི་གཙུག་ན་ངལ་གསོ་ཞེས། ། མངོན་པར་མཚོན་ཕྱིར་བདེ་འབྱུང་གཙུག་གི་རྒྱན། ། ལང་ཚོ་ལྡན་པ་ཁྱོད་ཀྱི་གདན་དུ་བྱས། ། ཞེས་གསུངས་པའི་ཕྱིར་རོ། ། སོ་གཅིག་པ་ལྷན་ཅིག་བརྗོད་པའི་རྒྱན་ནི།
ཆོས་ཐ་དད་པ་གཉིས་བྱ་བའམ། ཡོན་ཏན་ལ་སོགས་པའི་སྒོ་ནས་ལྷན་ཅིག་ཏུ་བརྗོད་པ་སྟེ། དཔེར་ན། རྒྱལ་བ་རྣམས་ཀྱི་མཁྱེན་བརྩེ་དང་། ། འགྲོ་བའི་ཕན་བདེ་ལྷན་ཅིག་རྒྱས། ། ཟླ་བ་ཤར་ཚེ་པདྨ་དང་། ། བདག་གི་མིག་གཉིས་མཉམ་དུ་ཟུམ། ། ཞེས་པ་ལྟ་བུ་ལ་ངོས་འཛིན་པ་ཡིན་ཏེ། པཎྜི་ཏ་ཆེན་པོ་ཤཱཀྱ་མཆོག་ལྡན་གྱི་ཐུབ་པའི་དབང་པོ་ལ་བསྟོད་པ་ལས། ལྷན་ཅིག་བརྗོད་པའི་རྒྱན་གྱི་སྒོ་ནས་བསྟོད་པའི་སྐབས་སུ།
གང་ཞིག་གང་གི་གཉེན་གྱུར་པ། ། དེ་ཉིད་དེ་ལ་ཕན་པའི་རྒྱུ། ། པདྨའི་ཚལ་ལ་ཉི་མ་བཞིན། ། ཐུགས་རྗེ་ཆེ་ལྡན་འགྲོ་བའི་གཉེན། ། ཞེས་གསུངས་ཤིང་། མཁས་པའི་དབང་པོ་དཀོན་མཆོག་ལྷུན་གྲུབ་ཀྱི་རྡོ་རྗེ་དབྱངས་ཅན་མ་ལ་བསྟོད་པ་ལས། ལྷན་ཅིག་བརྗོད་པའི་རྒྱན་གྱི་སྒོ་ནས་བསྟོད་པའི་སྐབས་སུ། གང་གི་ཆོས་གང་ལྷན་ཅིག་ཏུ། ། སྟོན་པ་ལྷན་ཅིག་བརྗོད་པའི་རྒྱན། ། ཞེས་པའི་རྒྱན་ངོས་བཟུང་ནས།
བསྟོད་པ་དངོས་ལ། གང་སྐུ་མེ་ཏོག་རྒྱན་དང་ལྷན་ཅིག་མཛེས། ། གསུང་དབྱངས་ཏམ་བུ་ར་དང་འགྲོགས་ཏེ་སྙན། ། ཡོན་ཏན་ལང་ཚོའི་དཔལ་དང་མཉམ་དུ་གང་། ། འཕྲིན་ལས་ཐུགས་རྗེའི་ཁྱོན་དང་ཅིག་ཅར་རྒྱས། ། ཞེས་གསུངས་པའི་ཕྱིར་དང་། ཡང་མཁས་པའི་དབང་པོ་དེ་ཉིད་ཀྱིས་མཛད་པའི་དཔལ་ལྡན་ས་སྐྱའི་འཇམ་པའི་དབྱངས་ལ་བསྔགས་པ་ལས། དད་ལྡན་བུང་བ་གཞོན་ནུའི་ཡིད་འཕྲོག་པའི། ། སྙན་གོང་ཨུཏྤལ་ཟུང་འདི་གང་དུ་འཁྲུངས། ། ཀུན་རྟོག་ཡིད་ཀྱི་རི་མོ་ལྟར་བཀྲ་བའི། །
རྩེ་ཕྲན་རིན་ཆེན་རྒྱན་དང་ལྷན་ཅིག་མཛེས། ། ཞེས་གསུངས་པའི་ཕྱིར་རོ། ། སོ་གཉིས་པ་ཡོངས་རྗེས་ཀྱི་རྒྱན་ནི། བརྗོད་བྱའི་དོན། ཡོན་ཏན་ནམ། བྱ་བའམ། རྫས་ལ་སོགས་པ་ཕན་ཚུན་བསྣོལ་ནས་བརྗོད་པ་ནི། ཡོངས་རྗེས་ཀྱི་རྒྱན་ཏེ། དཔེར་ན། བློ་ཆེན་ཁྱོད་ཀྱིས་དམ་ཆོས་ཀྱི། །
སྦྱིན་པ་གཞན་ལ་སྦྱིན་མཛད་ནས། ། འགྲོ་བ་གཞན་གྱི་སྙན་པ་ཡི། ། གྲགས་པ་མ་ལུས་ཁྱོད་ཀྱིས་བསྡུས། ། ཞེས་པ་ལྟ་བུ་ལ་ངོས་འཛིན་པ་ཡིན་ཏེ། པཎྜི་ཏ་ཆེན་པོ་ཤཱཀྱ་མཆོག་ལྡན་གྱི་ཐུབ་པའི་དབང་པོ་ལ་བསྟོད་པ་ལས། ཡོངས་རྗེས་ཀྱི་རྒྱན་གྱི་སྒོ་ནས་བསྟོད་པའི་སྐབས་སུ། ཉིན་མོའི་མགོན་དང་འོད་དཀར་གྱིས། ། མཚན་མོའི་མུན་པ་མཉམ་དུ་སེལ། ། རྒྱལ་བ་ཁྱོད་ཀྱི་མཁྱེན་བརྩེ་ཡིས། ། མི་ཤེས་ཁོང་ཁྲོ་ལྷན་ཅིག་འཇོམས། །
ཞེས་གསུངས་ཤིང་། མཁས་པའི་དབང་པོ་དཀོན་མཆོག་ལྷུན་གྲུབ་ཀྱི་རྡོ་རྗེ་དབྱངས་ཅན་མ་ལ་བསྟོད་པ་ལས། ཡོངས་རྗེས་ཀྱི་རྒྱན་གྱི་སྒོ་ནས་བསྟོད་པའི་སྐབས་སུ། དོན་རྣམས་ཕན་ཚུན་བསྣོལ་བ་གང་། ། ཡོངས་སུ་རྗེས་པའི་རྒྱན་ཞེས་བྱ། ། ཞེས་པའི་རྒྱན་ངོས་བཟུང་ནས་བསྟོད་པ་དངོས་ལ། འཇིག་རྟེན་གསུམ་གྱི་མཛེས་སྡུག་པད་དཀར་གྱི། ། དོ་ཤལ་ཕྲེང་བ་ཁྱོད་ཀྱི་རྒྱན་དུ་བསྣམས། ། འགྲོ་ལ་ཁྱོད་ཀྱི་ཐུགས་རྗེའི་འོད་དཀར་གྱིས། ། རྨོངས་པའི་མུན་ཚོགས་ཞི་བའི་བཀའ་དྲིན་སྩལ། །
ཞེས་གསུངས་པའི་ཕྱིར་རོ། ། སོ་གསུམ་པ་ཤིས་པ་བརྗོད་པའི་རྒྱན་ནི། རང་ཉིད་མངོན་པར་འདོད་པའི་དོན་ནམ། དངོས་པོ་གང་ཡང་རུང་བ་དག་ལ་སྨོན་པའམ། རེ་བ་སྟོན་པའི་ངག་ཅིག་སྟེ། དཔེར་ན། སྔོན་བསགས་བསོད་ནམས་མཐུ་སྟོབས་བྱེ་བ་ཅན། ། ས་སྐྱོང་ཁྱོད་ཀྱི་བྱམས་བརྩེའི་ཕྱག་ཟུང་གིས། ། མངའ་འབངས་ཆབ་སྲིད་སྡུག་བསྔལ་གཡང་ས་ལས། ། བཟུང་ནས་བདེ་བའི་གནས་སུ་རྟག་གནས་མཛོད། །
ཅེས་པ་ལྟ་བུ་ལ་ངོས་འཛིན་པ་ཡིན་ཏེ། པཎྜི་ཏ་ཆེན་པོ་ཤཱཀྱ་མཆོག་ལྡན་གྱི་ཐུབ་པའི་དབང་པོ་ལ་བསྟོད་པ་ལས། ཤིས་པ་བརྗོད་པའི་རྒྱན་གྱི་སྒོ་ནས་བསྟོད་པའི་སྐབས་སུ། ཉིད་ཀྱི་སྙན་གྲགས་གསེར་གྱི་ཕྲེང་། ། འགྲོ་བ་ཡོངས་ཀྱི་རྣ་བར་སྦྱིན། ། འགྲོ་འདིའི་བསོད་ནམས་དགོས་སྐལ་ནི། ། མ་ལུས་ཉིད་རང་ཁོ་ནས་བསྣམས། ། ཞེས་གསུངས་ཤིང་། མཁས་པའི་དབང་པོ་དཀོན་མཆོག་ལྷུན་གྲུབ་ཀྱི་རྡོ་རྗེ་དབྱངས་ཅན་མ་ལ་བསྟོད་པ་ལས། ཤིས་པ་བརྗོད་པའི་རྒྱན་གྱི་སྒོ་ནས་བསྟོད་པའི་སྐབས་སུ།
མངོན་པར་འདོད་པའི་དངོས་པོ་ལ། ། སྨོན་པ་ཤིས་པ་བརྗོད་པ་ཡིན། ། ཞེས་པའི་རྒྱན་ངོས་བཟུང་ནས། བསྟོད་པ་དངོས་ལ། སྨྲ་བསམ་བརྗོད་པའི་ཡུལ་ལས་རྣམ་འདས་པ། ། སྲས་བཅས་རྒྱལ་བ་བསྐྱེད་པའི་ཤེས་རབ་ཡུམ། ། ངག་གི་དབང་མོ་ཞེས་བྱར་གྲགས་འབར་བས། ། འགྲོ་འདི་གཡོ་བ་མེད་པར་བསྲུང་གྱུར་ཅིག ། ཅེས་གསུངས་པའི་ཕྱིར་རོ། ། སོ་བཞི་པ་སྤེལ་བའི་རྒྱན་ནི།
རྒྱན་ཐ་དད་པ་རྣམས་བསྲེས་པའི་ངག་ཅིག་སྟེ། དཔེར་ན། རིགས་གྲོལ་སྤོབས་པའི་ཡོན་ཏན་སོགས། ། སྲིད་ཞིའི་དཔལ་འབྱོར་ཀུན་ལྡན་པའི། ། འགྲོ་འདི་དགྱེས་ཤིང་ཤིས་མཛད་པ། ། ཡུལ་འདི་ངེས་པར་བསྔགས་པར་འོས། ། ཞེས་པ་ལྟ་བུ་ལ་ངོས་འཛིན་པ་ཡིན་ཏེ། པཎྜི་ཏ་ཆེན་པོ་ཤཱཀྱ་མཆོག་ལྡན་གྱི་ཐུབ་པའི་དབང་པོ་ལ་བསྟོད་པ་ལས། སྤེལ་བའི་རྒྱན་གྱི་སྒོ་ནས་བསྟོད་པའི་སྐབས་སུ། རྣམ་རྒྱལ་ཁྱོད་ཀྱི་རིགས་པ་དང་། །
གྲོལ་བར་སྨྲ་བའི་སྤོབས་པ་དང་། ། སྲིད་ཞིའི་འབྱོར་པ་དེ་ཀུན་གྱིས། ། འགྲོ་འདི་དགེ་ཞིང་ཤིས་པར་མཛད། ། ཅེས་གསུངས་ཤིང་། མཁས་པའི་དབང་པོ་དཀོན་མཆོག་ལྷུན་གྲུབ་ཀྱི་རྡོ་རྗེ་དབྱངས་ཅན་མ་ལ་བསྟོད་པ་ལས། སྤེལ་བའི་རྒྱན་གྱི་སྒོ་ནས་བསྟོད་པའི་སྐབས་སུ། ཐ་དད་རྒྱན་རྣམས་བསྲེས་པ་ནི། ། སྤེལ་མའི་རྒྱན་ཞེས་བརྗོད་པ་ཡིན། ། ཞེས་པའི་རྒྱན་ངོས་བཟུང་ནས། བསྟོད་པ་དངོས་ལ།
གཙུག་རྒྱན་འོད་ཀྱིས་གནམ་སྔོན་བཞུས་འདྲའི་མཚོར། ། ཟླ་ཞུན་ཐིགས་པའི་དབྱངས་ཅན་ངང་མོའི་གཟུགས། ། འཕྱང་འཕྲུལ་མུ་ཏིག་ངང་ཁྱུས་བསྐོར་བ་འདི། ། ལྷ་ཡུམ་དགའ་ཚལ་རྒྱན་ལྟར་བསྔགས་པར་འོས། ། ཞེས་གསུངས་པའི་ཕྱིར་དང་། ཡང་མཁས་པའི་དབང་པོ་དེ་ཉིད་ཀྱིས་དཔལ་ལྡན་ས་སྐྱའི་འཇམ་པའི་དབྱངས་ལ་བསྔགས་པ་ལས། གང་སྐུ་ཉིན་མོར་བྱེད་པའི་དཀྱིལ་འཁོར་གྱིས། ། འོད་རྒྱས་བྱུགས་པའི་ཞབས་བཏེགས་པདྨོ་ནི། ། གུས་པའི་འདབ་མ་མགོན་གྱི་ཕྱོགས་བསྐྱངས་ནས། ། གེ་སར་ཕྲེང་བ་འགྲོ་ལ་ངོམ་པ་བཞིན། །
ཞེས་དང་། ཡང་དེ་ཉིད་ལས། ལྷ་ཡུལ་དགའ་ཚལ་རྒྱན་ལ་ཕྲག་དོག་པའི། ། ཟླུམ་རྒྱས་དཔུང་པ་མཛེས་བྱེད་ཨུཏྤལ་ཟུང་། ། སུ་ཡིས་རེག་ཀྱང་རྨོངས་མུན་དྲུང་འབྱིན་པའི། ། ཆོས་ཀུན་རང་བཞིན་གླེགས་བམ་རལ་གྲིས་མཛེས། ། ཞེས་དང་། ཡང་དེ་ཉིད་ལས། ཁྱོད་ཞལ་འཛུམ་གྱི་ཆུ་སྐྱེས་བཞད་པའི་རྩེར། ། མཐོན་མཐིང་སྤྱན་གྱི་བུང་བ་ཟུང་ཆགས་ཤིང་། །
རོ་འཛིན་སྦྲང་རྩིའི་དོག་པས་ཆེས་མངར་བའི། ། ཚེམས་དཀར་ཟེ་འབྲུའི་ཕྲེང་བ་ངོམ་པར་ཆས། ། ཞེས་དང་། ཡང་དེ་ཉིད་ལས། དབྱིབས་ལེགས་དཔྲལ་བའི་མཁའ་ལ་རབ་བསྟེན་པའི། ། དཀར་གསལ་ཟླ་བ་རྒྱས་པའི་མཛོད་སྤུ་ནི། ། དཀྱུས་རིང་སྤྱན་གྱི་ཕ་མཐའ་འཚོལ་འདོད་པའི། ། སྨིན་ལེགས་དབང་པོའི་གཞུ་ལ་རྒོད་པ་འདྲ། ། ཞེས་གསུངས་པའི་ཕྱིར་རོ། ། སོ་ལྔ་པ་དགོངས་པ་ཅན་གྱི་རྒྱན་ནི།
སྙན་ངག་གང་ཡིན་པའི་ཐོག་མ་ནས་མཐར་ཡོངས་སུ་རྫོགས་པའི་བར་ལ་གནས་པའི་སྙན་ངག་མཁན་གྱི་དགོངས་པ་འགྲུབ་པའི་ངག་རྒྱུན་ཡིན་པར་གསུངས་པས། དཔེར་ན། བསྔགས་འོས་ཡོན་ཏན་མཐའ་ཡས་ཀྱང་། ། སྙན་དངགས་མཁན་པོའི་བློ་ནུས་དང་། ། སྦྱར་ཏེ་མདོ་ཙམ་བརྗོད་པ་ཡིས། ། ངོ་མཚར་འདིས་ཀྱང་བསམ་པ་ཚིམ། ། ཞེས་པ་ལྟ་བུ་ལ་ངོས་འཛིན་པ་ཡིན་ཏེ། པཎྜི་ཏ་ཆེན་པོ་ཤཱཀྱ་མཆོག་ལྡན་གྱི་ཐུབ་པའི་དབང་པོ་ལ་བསྟོད་པ་ལས། དགོངས་པ་ཅན་གྱི་རྒྱན་གྱི་སྒོ་ནས་བསྟོད་པའི་སྐབས་སུ།

དེ་ལྟར་ཐུབ་ལ་བསྟོད་བྱེད་མ། ། མགྲིན་པའི་བུ་མོ་མཛེས་སྡུག་མ། ། རོ་འཛིན་གློག་གི་ཕྲེང་ལྡན་མ། ། ངག་དབང་ལྷ་མོ་དེ་ཡིན་ནོ། ། དེ་ལྟར་མགྲིན་པའི་རྣམ་རྩེན་གྱིས། ། སྐྱེད་ཚལ་ཡིད་འོང་ནས་འཐོན་པའི། ། ངག་དབང་མཐོ་རིས་ལྷ་མོའི་གར། ། རོ་འཛིན་རལ་པའི་ནགས་སུ་རོལ། ། དེ་ནས་སྙིང་གི་སྙོག་པ་ནི། ། མ་ལུས་ལེགས་པར་བསལ་བྱས་ནས། ། ཐམས་ཅད་མཁྱེན་མཚོ་ཉམས་དགའ་བར། །
ཐོགས་པ་མེད་པར་བགྲོད་གྱུར་ཅིག ། ཅེས་གསུངས་ཤིང་། མཁས་པའི་དབང་པོ་དཀོན་མཆོག་ལྷུན་གྲུབ་ཀྱིས་རྡོ་རྗེ་དབྱངས་ཅན་མ་ལ་བསྟོད་པ་ལས། དགོངས་པ་ཅན་གྱི་རྒྱན་གྱི་སྒོ་ནས་བསྟོད་པའི་སྐབས་སུ། རང་གི་བསམ་པ་དག་པ་ལས། ། སྙན་དངགས་རྣམ་འགྱུར་བཀྲ་བའམ། ། དགོངས་པའི་དབང་གིས་གང་སྨྲས་པའི། ། ངག་དེ་དགོངས་པ་ཅན་ཞེས་རིག ། ཅེས་པའི་རྒྱན་ངོས་བཟུང་ནས། བསྟོད་པ་དངོས་ལ།
མཁྱེན་བརྩེ་ལྡན་མ་ཁྱོད་ཀྱི་ཡོན་ཏན་ཆ། ། མཐའ་དག་ཀུན་མཁྱེན་གྱིས་ཀྱང་བརྗོད་དཀའ་མོད། ། གུས་ལྡན་བདག་གི་བློ་ནུས་དེ་ཙམ་ཞེས། ། ཉེར་བསྟན་ཡེ་ཤེས་གཟིགས་པ་འཇུག་ཕྱིར་ལགས། ། ཞེས་གསུངས་པའི་ཕྱིར་དང་། ཡང་མཁས་པའི་དབང་པོ་དེ་ཉིད་ཀྱིས་དཔལ་ལྡན་ས་སྐྱའི་འཇམ་དབྱངས་ལ་བསྔགས་པ་ལས། དབྱངས་ཅན་གཏམ་གྱི་རྒྱུད་མང་དང་འགྲོགས་ཤིང་། ། སྡེབས་ལེགས་ཉམས་ཀྱིས་མཛེས་པའི་བསྟོད་དབྱངས་འདི། ། འཇམ་མགོན་སྙན་གྱི་ཀུན་དགར་ཉེར་སིམ་ཞིང་། ། ཆོས་ཀུན་གཟིགས་པའི་ཐུགས་ཀྱིས་དགོངས་ལགས་དྲང་། །
ཞེས་དང་། ཡང་དེ་ཉིད་ལས། འཇམ་པའི་དབྱངས་ཞེས་ལན་གཅིག་བསྔགས་པས་ཀྱང་། ། སྲིད་པའི་ཉེས་ཚོགས་མཐའ་དག་དྲུང་འབྱིན་ཞེས། ། རྒྱལ་དང་དེ་སྲས་རྣམས་ཀྱིས་རབ་བསྔགས་ནས། ། བདག་ཅག་འཁོར་བར་ཉམ་ཐག་འདི་ཅི་ལགས། ། ཞེས་དང་། ཡང་དེ་ཉིད་ལས། འཇམ་མགོན་ཕྱག་གི་འདུ་བྱེད་ལས་འཁྲུངས་ཤིང་། ། འོད་གསལ་ཡེ་ཤེས་སེམས་དཔས་རབ་ཕྱུག་པའི། །
སྐུ་མཆོག་གང་གིས་མཐོང་ཐོས་མཆོད་པའི་མི། ། གུས་ལྡན་དེ་ལ་མཐོ་རིས་དཔལ་མང་སྟེར། ། ཞེས་དང་། ཡང་དེ་ཉིད་ལས། གང་སྐུ་ཡིད་ཀྱི་མེ་ལོང་ངོས་བྲི་དེ། ། མཆོག་་་་་་ཨོཾ། སྟེར་་་་་་ཨ་ར། འགྲོ་བ་སྨིན་་་་་་པ་ཙ། བྱེད་་་་་་ན། བློ་་་་་་དྷཱིཿབཟླ་ཞིང་། །
བསྟོད་ཚིག་མེ་ཏོག་ཕུར་མ་འབུལ་བརྩོན་པའི། ། སྐྱེ་བོ་དེ་ཀུན་ཐར་པའི་རྒྱལ་ས་འཛིན། ། ཞེས་གསུངས་པའི་ཕྱིར་རོ། ། དེ་དག་ནི་སྙན་དངགས་དངོས་བཤད་པ་ལ། ལུས་བཤད་པ། རྒྱན་བཤད་པ། སྐྱོན་སེལ་བ་བཤད་པ་དང་གསུམ་ཡོད་པ་ལ་རྒྱན་བཤད་པ་ཡིན་ལ། དེ་ལ་ཡང་དོན་རྒྱན། སྒྲ་རྒྱན། གབ་ཚིག་གི་རྒྱན་གསུམ་ལས།
འདིར་བཤད་པ་ནི་དོན་རྒྱན་ཏེ། དེ་ལ་ཡང་དཔེའི་དབྱེ་བ་མང་པོ་བཏང་སྙོམས་སུ་བྱས། རྒྱན་གྱི་ངོས་འཛིན་རེ་རེ་བཤད་པའི་རྒྱབ་རྟེན་དུ་ཚད་ལྡན་གྱི་མཁས་པ་གོང་མ་དག་གིས་ཐུབ་པའི་དབང་པོ་དང་། རྡོ་རྗེ་དབྱངས་ཅན་མ་དང་འཇམ་པའི་དབྱངས་རྣམས་ལ་དོན་རྒྱན་གྱི་སྒོ་ནས་བསྟོད་པར་མཛད་པའི་ལེགས་བཤད་ཀྱི་ཆ་རྣམས་ལུང་དུ་དྲངས་ཤིང་མཛེས་པར་བྱས་ཏེ་ལེགས་པར་བཤད་པ་བསྟན་ཟིན་ཏོ། ། འདིར་ནི་སྙན་དངགས་ཀྱི་དོན་རྒྱན་གྱི་རྣམ་གཞག་མདོ་ཙམ་བཤད་པ་ཡིན་ལ། དེ་ལས་གཞན་པའི་དོན་རྒྱན་གྱི་དཔེའི་དབྱེ་བ་དུ་མ་དང་། སྒྲ་རྒྱན། གབ་ཚིག་གི་རྒྱན། སྐྱོན་སེལ་བ་སོགས་མདོར་ན་སྙན་དངགས་ཀྱི་བསྟན་བཅོས་ཆེན་མོ་མེ་ལོང་གི་དོན་རྣམས་མ་ལུས་པ་ཤེས་པར་འདོད་ན་མེ་ལོང་གི་གཞུང་ཉིད་དང་། དེའི་འགྲེལ་པ་ལོ་ཙཱ་བ་ཆེན་པོ་དཔལ་ལྡན་བློ་གྲོས་བརྟན་པས་མཛད་པའི་སྙན་དངགས་མེ་ལོང་གི་རྒྱ་ཆེར་འགྲེལ་པ།
གཞུང་དོན་གསལ་བ་སོགས་ལ་ཞིབ་ཏུ་བལྟས་ནས་ཁོངས་སུ་ཆུད་པར་བྱའོ། ། འདིར་སྨྲས་པ། ངོ་མཚར་སྙན་དངགས་མེ་ལོང་བསྟན་བཅོས་ཀྱི། ། ངོ་མཚར་སྙན་དངགས་དོན་རྒྱན་ལེགས་བཤད་འདི། ། ངོ་མཚར་སྙན་དངགས་ཤེས་འདོད་དཔྱོད་ལྡན་རྣམས། ། ངོ་མཚར་སྙན་དངགས་དགའ་སྟོན་སྤེལ་ཕྱིར་ལོངས། ། ཕུན་ཚོགས་ས་སྐྱའི་རྗེ་བཙུན་འཕྲིན་ལས་ཀྱིས། ། ཕུན་ཚོགས་གངས་ཅན་ལྗོངས་འདི་ཁྱབ་པའི་ཚེ། ། ཕུན་ཚོགས་དཔལ་ལྡན་ས་སྐྱའི་ཆོས་གྲྭ་འདི། ། ཕུན་ཚོགས་རིག་གནས་ཀུན་མཁྱེན་མཁས་པས་གང་། །
དམ་པ་དེ་དག་ཞིང་གཞན་གཤེགས་གྱུར་ཀྱང་། ། དམ་པ་གོང་མའི་རྗེས་ཞུགས་མང་བྱོན་ནས། ། དམ་པ་མཆོག་གི་མཛད་འཕྲིན་ངོ་མཚར་གྱིས། ། དམ་པ་རྣམས་ཀྱི་ཡིད་རབ་འཕྲོག་པར་མཛད། ། དུས་དེར་ཡིད་སྲུབ་སྟོབས་ལྡན་འགའ་ཡི་རྒྱུས། ། དུས་མཐར་གྱུར་པའི་སྣང་ཚུལ་སྟོན་པའི་ཕྱིར། ། དུས་གསུམ་རྒྱལ་བའི་བསྟི་གནས་དམ་པ་ཡང་། ། དུས་ངན་མཚན་གྱི་ལྷག་མར་ཉེ་བར་བྱས། ། ཨེ་མ་དེ་ཚེ་སྔགས་འཆང་སྤྲུལ་པའི་སྐུ། ། ཨེ་མ་མཐུ་སྟོབས་རྫུ་འཕྲུལ་དཔག་ཡས་དེས། །
ཨེ་མ་བདུད་རིགས་བཅོམ་ནས་དཔལ་ས་སྐྱར། ། ཨེ་མ་སངས་རྒྱས་བསྟན་པའི་རྒྱལ་མཚན་བཙུགས། ། གང་གི་བཀའ་དྲིན་གཞལ་དུ་མ་མཆིས་པས། ། གངས་ཅན་བསྟན་པའི་བདག་པོའི་བཞེད་སྲོལ་རྣམས། ། གང་ཡང་གསར་དུ་དར་བའི་དགེ་མཚན་ལ། ། གངས་ཁྲོད་འདི་ན་ངོ་མཚར་མི་འཛིན་སུ། ། དེ་ལྟར་མདོ་དང་སྔགས་ཀྱི་སྲོལ་ཆེན་པོ། ། དེ་བཞིན་གཤེགས་པའི་བསྟན་པའི་ཡང་སྙིང་མཆོག ། དེ་ཀུན་དར་ཞིང་རྒྱས་མོད་སྒྲ་དང་ནི། ། དེ་བཞིན་སྙན་ངག་སྡེབ་སྦྱོར་ཟློས་གར་སོགས། །
རིག་གནས་ཕྲ་མོའི་ཚོགས་རྣམས་ད་ལྟ་ཡང་། ། ཡང་དག་ཤེས་པ་ལྟ་ཅི་ཐོས་པའང་དཀོན། ། དཀོན་པ་མ་བཟོད་དེ་ཕྱིར་ངས་འདི་བཤད། ། བཤད་པ་འདི་ལ་བློ་གསལ་འཇུག་པར་རིགས། ། འདི་ལ་བརྟེན་ནས་སྙན་ངག་བསྟན་བཅོས་རྣམས། ། འདི་དང་ལྷན་ཅིག་ཕྱོགས་འདིར་འཕེལ་གྱུར་ནས། ། འདི་སྦྱར་དགེ་བས་སྐལ་བཟང་དཔྱོད་ལྡན་རྣམས། ། འདི་སོགས་སྙན་ངག་ཀློག་པས་བྲེལ་གྱུར་ཅིག ། ཚུལ་འདི་ས་སྐྱའི་རྗེ་བཙུན་གསུང་རབ་རྣམས། ། ཚུལ་བཞིན་རྟོགས་པའི་རྣམ་དཔྱོད་བློ་གྲོས་ཅན། །
ཚུལ་ལུགས་ཕྲ་མོའི་རིག་གནས་མཐོང་ཙམ་གྱིས། ། ཚུལ་བཞིན་ཤེས་པ་སྔགས་འཆང་ཁོ་བོས་སྦྱར། ། ངག་དབང་དབྱངས་ཅན་ལྷ་མོ་མཉེས་བྱེད་ཅིང་། ། མཁས་ཀུན་དགའ་བའི་བསྟན་བཅོས་འདི་བརྩམས་པས། ། བསོད་ནམས་རབ་རྒྱས་གྲགས་པས་ཡོངས་ཁྱབ་ཅིང་། ། བསྟན་པའི་རྒྱལ་མཚན་དཔལ་འབྱོར་བཟང་པོར་ཤོག ། ཅེས་སྙན་ངག་གི་བསྟན་བཅོས་ཆེན་པོ་མེ་ལོང་ལས་བཤད་པའི་དོན་རྒྱན་སུམ་ཅུ་རྩ་ལྔའི་རྣམ་པར་བཤད་པ་བློ་གསལ་གཞོན་ནུའི་མགུལ་རྒྱན་ཡིད་འོང་ཨུཏྤལའི་ཕྲེང་བ་ཞེས་བྱ་བ་འདི་ཡང་ཁམས་གསུམ་ཆོས་ཀྱི་རྒྱལ་པོ་གྲུབ་པའི་དབང་ཕྱུག་བསོད་ནམས་དབང་པོ་དང་། སྦས་པའི་སངས་རྒྱས་མི་གཟུགས་ཅན་དཔལ་ས་སྐྱ་པ་ཆེན་པོ་སྔགས་འཆང་གྲགས་པ་བློ་གྲོས། རིགས་ཐམས་ཅད་ཀྱི་བདག་པོ་དྲུག་པ་རྡོ་རྗེ་སེམས་དཔའ་དང་དབྱེར་མ་མཆིས་པ་རྒྱལ་བ་མུས་པ་ཆེན་པོ་རྡོ་རྗེ་འཆང་སངས་རྒྱས་རྒྱལ་མཚན། སྤྲུལ་པའི་སྐུ་སྤྱན་སྔ་ཀུན་དགའ་དོན་འགྲུབ་ལ་སོགས་ཏེ་ཡོངས་འཛིན་བསླུ་མེད་དུ་མའི་ཞབས་སེན་རིན་པོ་ཆེ་དབང་གི་རྒྱལ་པོ་སྤྱི་བོའི་རྒྱན་དུ་བཀོད་པའི་ས་སྐྱ་པ་ཤཱཀྱའི་དགེ་བསྙེན་ཐེག་པ་མཆོག་གི་རྣལ་འབྱོར་པ་གངས་རིའི་ཁྲོད་ཀྱི་སྙན་ངག་མཁན་ངག་དབང་ཀུན་དགའ་བསོད་ནམས་གྲགས་པ་རྒྱལ་མཚན་དཔལ་བཟང་པོས།
བསྟན་བཅོས་ཆེན་པོ་སྙན་ངག་མེ་ལོང་གི་གཞུང་དང་འབྲེལ་པར་བཅས་པ་ལ་ཞིབ་ཏུ་དཔྱད་ཅིང་། གཞན་ཡང་ཚད་ལྡན་གྱི་མཁས་པ་དུ་མས་མཛད་པའི་སྙན་ངག་གི་རྣམ་གཞག་གསལ་བར་སྟོན་པའི་གསུང་རབ་ཁྱད་པར་ཅན་རྣམས་ལ་འདྲིས་པར་བྱས་ནས། རྒྱ་གར་ལུགས་ལ་རཀྟཱ་ཀྵི་ཞེས་པ་མིག་དམར་དང་། རྒྱ་ནག་ལུགས་ལ་ཤིང་ཕོ་བྱི་བའི་ལོ། བ་སནྟཿཞེས་པའི་དུས་ཀྱི། བྱེ་པཱ་ཥ་ཞེས་པའི་ཟླ་བའི་དཀར་པོའི་ཕྱོགས་ཀྱི་བཟང་པོ་གཉིས་པའི་ཚེས་ལ་ཡོན་ཏན་རིན་པོ་ཆེ་དུ་མའི་འབྱུང་གནས་དཔལ་ས་སྐྱའི་བཞི་ཐོག་བླ་བྲང་གི་ཡང་ཐོག་ཏུ་སྦྱར་བའི་ཡི་གེ་པ་ནི་བཀྲ་ཤིས་དོན་གྲུབ་ཀྱིས་བགྱིས་སོ། ། འདི་ལ་ཉེས་པའི་ཚོགས་མཆིས་ན་བླ་མ་དང་དཀོན་མཆོག་གིས་བཟོད་པར་མཛད་ནས་བསྟན་བཅོས་འདིའི་འཕྲིན་ལས་ནམ་མཁའ་དང་མཉམ་པ་དང་། བདག་ཅག་དཔོན་སློབ་ཀྱི་འདི་དང་ཕྱི་མའི་དོན་ཐམས་ཅད་ཡིད་བཞིན་དུ་འགྲུབ་པར་བསླུ་མེད་རྣམས་ཀྱིས་བྱིན་གྱིས་བརླབ་ཏུ་གསོལ། དགེ་ཞིང་བཀྲ་ཤིས། སརྦ་མངྒ་ལཾ།། །།
༈ མཁན་ཆེན་ཨ་པད་རིན་པོ་ཆེའི་དགོངས་བཞེད་ལྟར་གུ་རུས་ཞབས་ཞུ་བགྱིས་པའོ།། PAGE * MERGEFORMAT 32 ཨ་མྱེས་ཞབས། སྙན་ངག་གི་བསྟན་བཅོས་ཆེན་པོ་མེ་ལོང་ལས་བཤད་པའི་དོན་རྒྱན་སུམ་སོ་ལྔའི་རྣམ་བཤད། PAGE * MERGEFORMAT 33
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
