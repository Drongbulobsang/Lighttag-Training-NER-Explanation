གསུང་འབུམ། ངག་དབང་ཀུན་དགའ་བསོད་ནམས།
པོད ༥༡
འཕོ་བའི་མན་ངག་གི་བསྒོམ་དོན་རིམ་པ་གསལ་བ་འགྲོ་ཀུན་བདེ་སྟེར།
༄༅། །འཕོ་བའི་མན་ངག་གི་བསྒོམ་དོན་རིམ་པ་གསལ་བ་འགྲོ་ཀུན་བདེ་སྟེར་བཞུགས།། ༄༅། །ན་མོ་གུ་རུ་བུདྡྷ་དྷྭ་ཛ་ཡ། ། བསླུ་མེད་བླ་མའི་ཞབས་ལ་གུས་བཏུད་ནས། ། འཕོ་བའི་མན་ངག་རིམ་པ་གསལ་བ་འདི། ། འགྲོ་བ་ཀུན་ལ་ཡིད་བདེའི་དཔལ་བསྐྱེད་ཕྱིར། ། བསམ་པ་དག་ཅིང་སྦྱོར་བ་གུས་པས་བྲི། ། འདིར་ཆོས་བཅོ་བརྒྱད་དང་ལྡན་པའི་དལ་འབྱོར་གྱི་ལུས་རྣམ་པར་དག་པ་ཐོབ་པའི་རྟེན་ལ་བརྩོན་འགྲུས་དང་ལྡན་པའི་གང་ཟག་རྣམས་ཀྱིས་ཐེག་པ་ཆེ་ཆུང་གང་རུང་གི་སྒོར་ཞུགས་ནས་ལམ་ཉམས་སུ་བླངས་པས། འཇུག་ཡུལ་ཐེག་པའི་བྱེ་བྲག་དང་། གང་ཟག་འཇུག་པ་པོ་རང་རང་གི་བརྩོན་འགྲུས་དང་བསྟུན་པས་རབ་རྣམས་ཀྱིས་ཚེ་གསུམ་དང་། གྲངས་མེད་གསུམ་དང་།
ཚེ་འདི་ལ་འབྲས་བུ་མངོན་དུ་འགྱུར་བའོ། ། གང་ལྟར་ཡང་ལུས་འདི་ཇི་ལྟར་གནས་པའི་བར་དུ་དོན་ཡོད་པར་བྱས་ནས། འཆི་བའི་ཚེ་འདའ་ཀ་མའི་གདམས་ངག་ཁྱད་པར་ཅན་གྱིས་རང་གི་རྒྱུད་ལ་རྟོགས་པ་ཁྱད་པར་ཅན་བསྐྱེད་ཅིང་། སྐྱེ་བ་ཕྱི་མ་མངོན་མཐོ་དང་ངེས་ལེགས་ལ་སྦྱར་བའི་ཕྱིར་འཕོ་བའི་མན་ངག་ལ་གསུམ། ཕལ་པོ་ཆེའི་མདོ་ལས་འབྱུང་བ་སྣང་བ་མཐའ་ཡས་ཀྱི་ཉལ་འཕོ་དང་། རྒྱལ་བ་མི་ཕམ་པའི་མན་ངག་ལས་འབྱུང་བ་བྱང་ཆུབ་ཀྱི་སེམས་གཉིས་ཀྱི་སྒོ་ནས་འཕོ་བ་དང་། གསང་སྔགས་བླ་མེད་ཀྱི་སྒོར་ཞུགས་པའི་གང་ཟག་གི་འཕོ་བ་བསྟན་པའོ། ། དང་པོ་ལ་གང་ཟག་གིས་ཉམས་སུ་ལེན་ན། ལམ་དུ་ཞུགས་པའམ། མ་ཞུགས་པའི་གང་ཟག་གཞན་འཆི་ཁར་ཡང་ངེས་པར་བསྟན་པར་བྱ་བ་ཡིན་ལ།
དུས་ནི་རང་ད་ལྟ་ཁམས་སོ་ན་ཡོད་པའི་དུས་སུ་གཉིད་ཁར་སྦྱང་བ་དང་། གཞན་ལ་འཆི་ཁ་ཉིད་དུ་ཡང་རུང་རོ། ། ད་ལྟ་གཉིད་ཁར་སྦྱོང་བའི་ཆོ་ག་ནི། དགོང་མོ་ཉལ་བའི་དུས་སུ་གློ་གཡས་པ་འོག་ཏུ་བཅུག་ནས་ཉལ། སྐྱབས་འགྲོ་སེམས་བསྐྱེད་བྱས་ལ་ཕྱོགས་འདི་བདེ་བ་ཅན་གྱི་ཞིང་ཁམས་ཡིན་སྙམ་དུ་བསམས་ཏེ། རང་ཡི་དམ་དུ་བསྒོམ། མདུན་གྱི་ནམ་མཁར་པདྨ་དང་ཟླ་བའི་སྟེང་དུ། བཅོམ་ལྡན་འདས་སྣང་བ་མཐའ་ཡས་སྐུ་མདོག་དམར་པོ་ཞལ་གཅིག་ཕྱག་གཉིས་མཉམ་བཞག་གི་ཕྱག་རྒྱའི་སྟེང་ན་ལྷུང་བཟེད་བདུད་རྩིས་གང་བ་བསྣམས་པ། ཞབས་སྐྱིལ་ཀྲུང་དུ་བཞུགས་པ། རིན་པོ་ཆེ་སྣ་ཚོགས་ཀྱིས་བརྒྱན་པ་ཅིག་བསྒོམ།
དེའི་མཐའ་མ་ན་ཕར་བླ་མ་རྣམས་ཀྱིས་བསྐོར་ནས་བཞུགས་པར་བསམ། དེའི་ཕྱི་རོལ་ན་སངས་རྒྱས་དང་བྱང་ཆུབ་སེམས་དཔའ་རྣམས་ཀྱིས་བསྐོར་བར་བསམ་ལ་ཡིད་ཀྱིས་ཕྱག་གསུམ་བཙལ་ལ། བཟང་སྤྱོད་ནས་འབྱུང་བའི་ཡན་ལག་བདུན་པའམ། ཡང་ན་ཆོས་རྗེ་ས་སྐྱ་པཎྜི་ཏས་མཛད་པའི་ཚིགས་བཅད་འདི་བརྗོད་དེ། མཚན་ཉིད་ལྡན་པའི་བླ་མ་མཆོག ། དཀོན་མཆོག་གསུམ་གྱི་ངོ་བོར་བཞུགས། ། ལུས་ཅན་ཀུན་གྱི་ཐབས་གཅིག་ཏུ། ། མཁའ་མཉམ་བཞུགས་ལ་བདག་གསོལ་འདེབས། ། དཀོན་མཆོག་གསུམ་ལ་ཕྱག་འཚལ་ལོ། ། དཀོན་མཆོག་གསུམ་ལ་བདག་སྐྱབས་མཆི། །
དེ་དག་ཀུན་ལ་ཀུན་ནས་མཆོད། ། སྡིག་པ་ཐམས་ཅད་སོ་སོར་བཤགས། ། དགེ་བ་ཀུན་ལ་རྗེས་ཡི་རང་། ། ཆོས་ཀྱི་འཁོར་ལོ་བསྐོར་དུ་གསོལ། ། མྱ་ངན་མི་འདའ་བདག་གསོལ་འདེབས། ། བྱང་ཆུབ་སེམས་ནི་བསྐྱེད་བགྱིས་ནས། ། དེ་ཡི་སྤྱོད་པའང་བདག་གིས་སྤྱད། ། རྫོགས་པའི་སངས་རྒྱས་མྱུར་ཐོབ་ཤོག ། ཅེས་པ་ཚར་གསུམ་བརྗོད། དེ་ནས་དབུགས་ཕར་རྒྱུ་བ་དང་བསྟུན་ལ།
རང་གི་སེམས་རྒྱལ་བའི་ཐུགས་ཀར་ཐིམ་ནས། བཅོམ་ལྡན་འདས་ཀྱི་ཐུགས་དང་དབྱེར་མེད་དུ་བསམ། དབུགས་ནང་དུ་འཇུག་པའི་དུས་སུ་རྒྱལ་བའི་ཐུགས་ཁ་ནས་འོད་བྱུང་། བདག་གི་ཁ་ནས་ཞུགས་ནས་སྙིང་ཁར་ཐིམ་པས་རྒྱལ་བའི་ཐུགས་དང་རང་སེམས་དབྱེར་མེད་དུ་བསམ། དེ་འདྲ་ལན་གསུམ་བྱས་པའི་མཇུག་ཏུ་སངས་རྒྱས་དང་བྱང་ཆུབ་སེམས་དཔའ་རྣམས་བླ་མ་ལ་ཐིམ། བླ་མ་སྣང་བ་མཐའ་ཡས་ལ་ཐིམ། སྣང་བ་མཐའ་ཡས་འོད་དུ་ཞུ་བདག་ལ་ཐིམ། བདག་ཀྱང་འོད་དུ་ཞུ་ནས་སངས་རྒྱས་ཡི་དམ་རང་སེམས་གསུམ་དབྱེར་མེད་དུ་འདྲེས་པར་བསམ་ལ། སྨོན་ལམ་འདི་གདབ། རྒྱལ་བའི་དཀྱིལ་འཁོར་བཟང་ཞིང་དགའ་བ་དེར། །
པདྨོ་དམ་པ་ཤིན་ཏུ་མཛེས་ལས་སྐྱེས། ། སྣང་བ་མཐའ་ཡས་རྒྱལ་བའི་མངོན་སུམ་དུ། ། ལུང་བསྟན་པ་ཡང་བདག་གིས་དེར་ཐོབ་ཤོག ། ཅེས་སྨོན་ལམ་གདབ་ལ་དེའི་ངང་ལ་ཡིད་གཞན་དུ་མ་ཡེངས་པར་གཉིད་ལོག་པར་བྱའོ། ། ཕན་ཡོན་ནི། དེ་ལྟར་བྱས་པས་ཕྱི་མ་ལ་ལུས་འདི་སྦྲུལ་ཤུན་པ་བརྗེས་པ་ལྟར་བོར་ནས། ནུབ་ཕྱོགས་བདེ་བ་ཅན་དུ་པདྨོ་ལ་བརྫུས་ཏེ་སྐྱེས་ནས་སྣང་བ་མཐའ་ཡས་ལ་ཆོས་ཉན་པར་དཀོན་མཆོག་བརྩེགས་པ་ལས་གསུངས་སོ། ། འདི་ནི་ད་ལྟ་ཉིད་ནས་ཉལ་བའི་དུས་སུ་བྱས་པས་གོམས་པར་འགྱུར་ཞིང་། ཚེ་ཐུང་བའི་སྐྱོན་ཡང་མེད་དོ། ། རང་འཆི་ཁའམ།
གཞན་འཆི་ཁར་འཕོ་བ་འདེབས་ན་སྐྱབས་འགྲོ་དང་སེམས་བསྐྱེད་ཞེ་ཐག་པ་གསུམ་བྱ། མདུན་གྱི་ནམ་མཁར་གོང་དུ་བཤད་པ་བཞིན་གྱི་སྣང་བ་མཐའ་ཡས་བསྒོམ། འཇིག་རྟེན་འདྲེན་པའི་གཙོ་བོ་སོགས་ཀྱི་ཕྱག་དང་མཆོད་པ་ཅི་ནུས་པ་བྱས་པ་ནི་སྦྱོར་བའོ། ། དེའི་སྤྱན་སྔར་སྡིག་པ་བཤགས་པའི་ཆོ་ག་བྱ། ངེས་པར་དག་སྙམ་དུ་ངེས་ཤེས་བསྐྱེད། ཞེན་པ་ཐམས་ཅད་ཡིད་ཀྱིས་བཏང་སྟེ། ཆགས་སུ་རུང་བའི་དངོས་པོ་གང་ཡོད་ཕངས་པ་མེད་པར་བཏང་པ་གནད་ཤིན་ཏུ་ཆེ། དེ་ནས་འཆི་བ་ལ་འཇིགས་པ་མེད་པའི་སེམས་ཀྱིས་སྔར་བསྟན་པ་བཞིན་དུ། དབུགས་ཕྱིར་འགྲོ་བའི་དུས་སུ་རྒྱལ་བའི་ཐུགས་དང་དབྱེར་མེད་དུ་བྱ་བ་སོགས། སྨོན་ལམ་གདབ་པའི་བར་བྱས་ཏེ་དངོས་གཞིའོ། །
དེའི་དགེ་བ་བསྔོ་བ་ནི་རྗེས་སོ། ། འདིའི་ཕན་ཡོན། འཆི་བའི་དུས་སུ་གནད་གཅོད་ཀྱི་སྡུག་བསྔལ་མེད་པ་དང་། རྒྱལ་བ་འོད་དཔག་ཏུ་མེད་པས་རྗེས་སུ་འཛིན་པར་འགྱུར་རོ། ། འདི་ཡང་ད་ལྟ་ཉིད་དུ་སྦྱོང་བ་གལ་ཆེའོ། ། ཞེས་པ་འདི་བཟང་པོ་སྤྱོད་པ་ནས་གསུངས་པ། བདག་ནི་འཆི་བའི་དུས་བྱེད་གྱུར་པ་ན། ། སྒྲིབ་པ་ཐམས་ཅད་དག་ནི་ཕྱིར་བསལ་ཏེ། ། མངོན་སུམ་སྣང་བ་མཐའ་ཡས་དེ་མཐོང་ནས། ། བདེ་བ་ཅན་གྱི་ཞིང་དེར་རབ་ཏུ་འགྲོ །
དེར་སོང་ནས་ནི་སྨོན་ལམ་འདི་དག་ཀྱང་། ། ཐམས་ཅད་མ་ལུས་མངོན་དུ་འགྱུར་བར་ཤོག ། ཅེས་པའི་གདམས་ངག་ཡིན་ནོ། ། འདི་ཁར་འབད་རྩོལ་དྲག་པོས་བསྒྲིམས་ཏེ་བྱས་ན་གང་ཟག་ཐམས་ཅད་ཀྱི་རྒྱུད་ལ་སྐྱེ་བ་སྣང་བ་མཐའ་ཡས་ཀྱི་ཉལ་འཕོ་བསྟན་ཟིན་ཏོ། ། བྱང་ཆུབ་སེམས་ཀྱི་སྒོ་ནས་འཕོ་བ་ལ་གཉིས། ཀུན་རྫོབ་བྱང་སེམས་ཀྱི་སྒོ་ནས་འཕོ་བ་དང་། དོན་དམ་བྱང་སེམས་ཀྱི་སྒོ་ནས་འཕོ་བའོ། ། དང་པོ་ལ། གང་ཟག་ནི་བྱམས་པ་དང་། སྙིང་རྗེ་བསྒོམ་པ་མཐར་ཕྱིན་ཅིང་།
བདག་གཞན་མཉམ་པའི་རྟོགས་པ་བརྟན་ནས། བདག་གཞན་བརྗེ་བའི་དམིགས་པ་ལ་གོ་མྱོང་ལེགས་པོ་ཡོད་པའོ། ། དུས་ནི་ད་ལྟ་ནས་ཀྱང་སྦྱོང་ཞིང་། འཆི་ཁའི་དུས་སུའོ། ། ཆོ་ག་དངོས་ནི། རྗེ་བཙུན་མི་ཕམ་མགོན་པོའི་གདམས་ངག་གསེར་གླིང་པ་ལ་བརྒྱུད་ནས་འབྱུང་བའི་ཚིགས་སུ་བཅད་པ་འབྱུང་བ། ཐེག་ཆེན་འཕོ་བའི་གདམས་ངག་ནི། སྟོབས་ལྔ་ཉིད་ཡིན་སྤྱོད་ལམ་གཅེས། ། ཞེས་གསུངས་ཏེ། དཀར་པོ་ས་བོན་གྱི་སྟོབས་ནི།
ཡོ་བྱད་ཐམས་ཅད་བླ་མ་དང་དཀོན་མཆོག་མཆོད་པ་སོགས་བསོད་ནམས་གང་ཆེ་ལ་ཆགས་ཞེན་མེད་པར་བཏང་བའོ། ། སྨོན་ལམ་གྱི་སྟོབས་ནི། བླ་མ་དཀོན་མཆོག་ལ་ཡན་ལག་བདུན་པ་ཕུལ། བདག་བར་དོ་དང་། ཚེ་རབས་ཕྱི་མ་ཐམས་ཅད་དུ་བྱང་ཆུབ་ཀྱི་སེམས་འབྱོངས་པར་བྱིན་གྱིས་བརླབ་ཏུ་གསོལ། ཆོས་འདི་སྟོན་པའི་བླ་མ་དང་མཇལ་བར་བྱིན་གྱིས་རླབས་ཏུ་གསོལ། ། ཞེས་གསོལ་བ་དྲག་ཏུ་བཏབ། བདག་ལ་དེ་དག་སྡིག་སྨིན་ཅིང་། ། བདག་དགེ་མ་ལུས་དེར་སྨིན་ཤོག ། ཅེས་སོགས་བྱང་ཆུབ་སེམས་ཀྱི་སེམས་སྦྱོང་བའི་སྨོན་ལམ་རྣམ་པར་དག་པ་གདབ་བོ། །
སུན་འབྱིན་པའི་སྟོབས་ནི། བདག་གཅེས་འཛིན་གྱི་རྣམ་རྟོག་འདིས་སྔར་ཡང་འཁོར་བར་སྡུག་བསྔལ་དུ་བཅུག ད་དུང་ཡང་འདི་དང་མ་བྲལ་ན་བདེ་བར་མི་སྟེར་བར་འདུག་པས་བདག་དང་ཁྱད་པར་ལུས་ལ་གཅེས་འཛིན་སྤངས་ནས། སེམས་ལ་བདག་ཏུ་གཟུང་རྒྱུ་མེད་པས་ལུས་སེམས་གང་ལའང་བདག་འཛིན་སྤངས་ལ་བཞག་གོ ། འཕེན་པའི་སྟོབས་ནི། ངས་བར་དོར་ཡང་བྱང་ཆུབ་ཀྱི་སེམས་གཉིས་སྦྱང་བར་བྱའོ་སྙམ་པའི་འདུན་པ་དྲག་པོ་ཡང་ཡང་བྱའོ། ། གོམས་པའི་སྟོབས་ནི་སྔར་བྱང་ཆུབ་ཀྱི་སེམས་སྦྱངས་པ་དེ་དྲན་པར་བྱེད་པའོ། ། དེ་དག་ནི་སྟོབས་ལྔ་ཉིད་ཡིན་ཞེས་པའི་དོན་ནོ། ། སྤྱོད་ལམ་ནི། འཆི་ཁར་གཞོགས་གཡས་པ་འོག་ཏུ་བཅུག
ལག་པ་གཡས་པས་འགྲམ་པ་བརྟེན། མཐེའུ་ཆུང་གིས་སྣ་བུག་གཡས་བཀག་ལ་རླུང་གཡོན་ནས་རྒྱུ་བར་བྱའོ། ། དེ་ནས་བྱམས་སྙིང་རྗེ་སྔོན་དུ་འགྲོ་བས་རླུང་ཕྱིར་འགྲོ་བའི་དུས་སུ་བདག་གི་དགེ་བ་སེམས་ཅན་ལ་སྦྱིན། བདག་གི་བདེ་བས་དེ་ཀུན་བདེ་ཐོབ་ཤོག ། ཅེས་བརྗོད། རླུང་འཇུག་པའི་དུས་སུ་སེམས་ཅན་གྱི་སྡུག་བསྔལ་བདག་ལ་སྨིན་པར་བསྒོམ། སེམས་ཅན་ཀུན་གྱི་སྡུག་བསྔལ་བདག་ལ་སྨིན། ། ཞེས་བརྗོད། དེ་ནས་ཆོས་ཐམས་ཅད་སེམས་ཡིན། སེམས་ཉིད་ཅིར་ཡང་མ་གྲུབ་པའི་ངང་ལ་བཞག་སྟེ་དེའི་ངང་ལ་འཆིའོ། །
དོན་དམ་བྱང་ཆུབ་སེམས་ཀྱི་སྒོ་ནས་འཕོ་བ་ནི་གང་ཟག་སྟོང་ཉིད་ལ་བློ་སྦྱངས་པ་འཆི་བའི་ཚེ། འཕོ་བར་བྱ་བའི་གང་ཟག འཕོ་བྱེད་ཀྱི་ཆོ་ག ཇི་ལྟར་འཕོ་བའི་ཚུལ་ཐམས་ཅད་དམིགས་པ་སྤྲོས་བྲལ་གྱི་ངང་ལ་འཕོའོ། ། འདི་ནི་འཕོ་བ་ཐམས་ཅད་ལ་དགོས་སོ། ། ཕན་ཡོན་ནི་དེ་ལྟར་བྱང་ཆུབ་ཀྱི་སེམས་གཉིས་ཀྱི་སྒོ་ནས་འཕོ་པས། བར་དོ་རྐྱེན་བདུན་ལ་སོགས་པ་བྱུང་དུས་འཇིགས་པ་མེད། སྤྲོས་བྲལ་ལ་མོས་པས་ལས་ཉོན་གྱིས་འཁོར་བར་འཆིང་མི་ནུས། བདག་གཞན་བརྗེ་བའི་བསོད་ནམས་དཔག་ཏུ་མེད་པས་སྐྱེ་བ་ཕུན་སུམ་ཚོགས་པ་འཛིན་ཅིང་། བག་ཆགས་བཟང་པོས་སྐྱེ་བ་ཕྱི་མ་ལ་ཐེག་པ་ཆེན་པོའི་ལམ་དང་ངེས་པར་མཇལ་ལོ། །
རྫས་ཀྱི་འཕོ་བ་ནི། རྡོ་ཁབ་ལེན་དང་། མགྲོན་བུ་བུ་ཆེ་བསྲེགས་པ་ཞིབ་ཏུ་བཏགས་ལ་སྦྲང་སྨྱོན་གྱིས་སྦྲུས་ཏེ་རིལ་བུ་སྲན་མ་ཙམ་བྱས་ལ། འཆི་ཁར་ཆང་ལ་སྦྱར་ནས་སྤྱི་གཙུག་ཏུ་བསྐུ་བའང་གནད་ཟབ་པོ་ཡིན་གསུངས། དེ་དག་ནི་སྤྱོད་ལམ་གཅེས། ཞེས་པའི་དོན་ཡིན་ནོ། ། རྗེ་བཙུན་བྱམས་པ་ནས་བརྒྱུད་པ་བློ་སྦྱོང་བའི་འཕོ་བ་བསྟན་ཟིན་ཏོ། ། སྐལ་ལྡན་གྱི་གང་ཟག་རྡོ་རྗེ་ཐེག་པའི་སྒོར་ཞུགས་ནས་རིམ་པ་གཉིས་ཚུལ་བཞིན་དུ་སྒོམ་པའི་ངང་ལ་འཆི་བའི་རྐྱེན་བྱུང་ནས་ངེས་པར་འཆི་དགོས་ན་འཕོ་བའི་མན་ངག་བསྟན་པར་བྱ་སྟེ། དེ་ཡང་རྣལ་འབྱོར་ཆེན་པོའི་ལམ་ཡོངས་སུ་རྫོགས་པ་རེ་རེ་ལ་ཡང་རང་གི་འཕོ་བ་ཡོད་མོད་ཀྱིས། འདིར་ཉེ་བར་མཁོ་ཞིང་ཕན་ཆེ་བའི་དབང་དུ་བྱས་ནས།
རྗེ་བཙུན་རྡོ་རྗེ་བདག་མེད་མས་དངོས་སུ་བྱིན་གྱིས་བརླབས་པ་མཐུ་སྟོབས་ཀྱི་དབང་ཕྱུག་བིརྺ་པའི་མན་ངག་ལས་འབྱུང་བའི་འཕོ་བ་ལ། དབང་བཞི་དང་འབྲེལ་བའི་འཕོ་བ་བཞི་ཡོད་པ་ལས། འདིར་གང་ཟག་ཐུན་བཞིར་ལམ་དུས་ལེན། གཙོ་བོར་ཕྱི་ནང་གི་བསྐྱེད་པའི་རིམ་པ་ཉམས་སུ་ལེན་པའི་ཚེ། འཕོ་བ་རྣམས་ལ་བརྩེ་བའི་བློས་རེ་ཤིག་བསྐྱེད་རིམ་ཀྱི་འཕོ་བ་ཉམས་སུ་ལེན་བདེ་བ་ཉིད་བྲི་བར་བྱའོ། ། སྤྱིར་བསྐྱེད་རིམ་ལ་འཕོ་བ་གསུམ་སྟེ། སྣང་བ་བསྒྱུར་བའི་འདའ་ཀ་མ། འོད་ཀྱི་གོང་བུས་འཕོ་བ། སྒྲས་འཕོ་བ་དང་གསུམ་གྱི། དང་པོ་ནི།
དེ་ལ་སྣང་བ་བསྒྱུར་བ་ཞེས་པའི་དོན། རང་ཡི་དམ་གྱི་ལྷར་བསྒོམ་པའི་སྣང་བ་དེ། མདུན་དུ་ཡི་དམ་གསལ་བར་བསྒོམ་པའི་སྣང་བར་རང་ཉིད་བསྒྱུར་བར་རོ། ། དེ་ལ་གང་ཟག་ནི་བསྐྱེད་རིམ་ལ་བློ་བྱང་བ། དུས་ད་ལྟ་ཉིད་ནས་སྤྱོད་ལམ་དང་། གཉིད་དུ་འགྲོ་ཁ་དང་། འཆི་ལྟས་བྱུང་བའི་ཚེ་བསྒོམ། དེའི་ཆོ་ག་ནི། ལྷ་དང་བླ་མ་མདུན་གྱི་ནམ་མཁར་སྤྱན་དྲངས། བདོག་པ་གང་ཡོད་ཐམས་ཅད་དངོས་སུ་བཏང་།
ཆོས་རྗེ་ས་སྐྱ་པཎྜི་ཏའི་གསུང་གིས། འཕོ་བ་ཐེབས་པ་ལ་ད་ལྟ་ནས་དངོས་པོ་ལ་ཞེན་ཆགས་ཆུང་བ་གནད་ཆེ་གསུངས། ཡོ་བྱད་མེད་ན་ཅི་འབྱོར་གྱིས་མཆོད་ལ་ཡིད་ཀྱིས་བཏང་། ཚོར་བ་དང་མ་ཚོར་བའི་དམ་ཚིག་གི་ཉམས་ཆགས་ཐམས་ཅད་བཤགས། རྒྱུན་བཤགས་ཀྱི་ཚིག དཀོན་མཆོག་གསུམ་ལ་བདག་སྐྱབས་མཆིའོ་སོགས་དང་། སྡོམ་བཟུང་། སྲས་བཅས་སངས་རྒྱས་ཐམས་ཅད་དང་། ། ཞེས་སོགས་ལན་གསུམ་བརྗོད། དེ་ནས་ལུས་ལེན་པར་འགྱུར་བའི་སྣང་བ་སྣ་ཚོགས་བྱུང་བའི་ཚེ།
བདག་ཉིད་ལྷར་བསྒོམ་པ་དོར་ནས། མདུན་གྱི་སྣང་བ་དེ་རང་གི་ཡི་དམ་གྱི་ལྷ་ཞལ་བརྒྱད་ཕྱག་བཅུ་དྲུག་པ། ཞབས་བཞི་པ་སོགས་ཤིན་ཏུ་གསལ་བར་དྲན་པར་བྱས་ནས་ལྷའི་སྣང་བ་དེ་དང་བདག་གི་ཤེས་པ་རོ་གཅིག་པའི་ཚུལ་དུ་གྱུར་ཏེ་བར་དོའི་སྣང་བ་མི་འཆར་བར་རིག་པ་འཛིན་པ་ལ་སོགས་པར་འགྱུར་རོ། ། གཞན་བསྐྱེད་རིམ་གྱི་འཕོ་བ་གཉིས་དང་། རྫོགས་རིམ་པའི་འཕོ་བ་རྣམས་ནི་མང་པས་འཇིགས་པས་མ་བྲིས་སོ། ། གལ་ཏེ་འཕོ་བ་མ་ཐེབས་ན་བར་དོར་འཁྱམས་ལ། དེར་འཁྲུལ་ན་སྐྱེ་གནས་ཅི་རིགས་པ་ལེན་པའི་ཉེས་པར་འགྱུར་བས་བར་དོའི་འཁྲུལ་པ་ལམ་དུ་བྱེད་པའི་གདམས་ངག་ཀྱང་བཞི་ལས། བསྐྱེད་རིམ་ཙམ་བསྒོམ་པའི་གང་ཟག་གི་ཉམས་ལེན་ནི། དེ་ལ་བར་དོར་འཇིག་པའི་སྒྲ་བཞི་དང་། ཡ་ང་བའི་གནས་གསུམ་སྟེ་རྐྱེན་བདུན་བྱུང་པ་ན།
དེ་དང་མཚུངས་པར་སྣམ་བྱ་ལྔ་འཆར་ལ། རྐྱེན་དེས་དང་པོ་ཕྱི་སྒྲོ་འདོགས་ཡོངས་སུ་གཅོད་པའི་བླ་མ་ཞེས་བྱ་བ་ཕུང་ཁམས་སྐྱེ་མཆེད་ལ་བུམ་པའི་དབང་བསྐུར་ནས་སྤྲུལ་སྐུའི་རྟེན་འབྲེལ་སྒྲིག་པར་མཛད་པ་དེ་དྲན་པ་འབྱུང་། དེ་ནས་བླ་མ་དེས་བསྟན་པའི་ལྷ་དྲན་པ་འབྱུང་ལ་དེ་མ་ཐག་ཏུ་སྣམ་བྱ་ཡང་ལྷག་པའི་ལྷར་འཆར་རོ། ། རྟེན་འབྲེལ་དེས་གསང་མཚན་ནས་ལུང་སྟོན་པ་འབྱུང་ཞིང་། སྣང་བ་དང་བདག་རང་གི་སེམས་རོ་གཅིག་པར་གྱུར་ནས་བར་དོར་ཉིད་དུ་རིག་པ་འཛིན་པ་མཆོག་ཏུ་འགྱུར་རོ། ། དེ་ཙམ་ན་བདུད་ཀྱི་ལུང་སྟོན་པ་འབྱུང་སྲིད་པས་སྔར་གྱི་དབང་གི་བརྡ་གོམས་པ་གཅེས་ཤིང་། གསང་མཚན་གསང་བ་ཤིན་ཏུ་གལ་ཆེའོ། ། ཚུལ་འདི་ད་ལྟ་གཉིད་ཁ་དྲན་འཛིན་བྱས་ནས་གཉིད་དུ་སོང་རྨི་ལམ་འབྱུང་བ་དང་། བླ་མ་དྲན་པ། ལམ་བསྐྱེད་རིམ་དྲན་པ།
ལྟ་བ་ངོ་བོ་ཉིད་གསུམ་དྲན་པ་རྣམས་དམིགས་པ་དང་། སྣམ་བྱ་ལྷག་པའི་ལྷར་འཆར་བ་ལ་ཡིད་རྩེ་གཅིག་ཏུ་བྱའོ། ། རྨི་ལམ་དུ་ཅི་འདོད་བྱུང་ན། བར་མ་དོར་བདེ་བླག་ཏུ་འགྲུབ་ལ། དེའི་ཚེ་ཐ་མལ་གྱི་སྲིད་པ་བར་དོ་ཡེ་ཤེས་དེས་བྱིན་གྱིས་བརླབས་ནས་ལས་ཀྱིས་ཉིང་མཚམས་སྦྱོར་བ་མེད་པར་གྲུབ་མཐའ་བསྙོགས་པའམ། རིག་པ་འཛིན་པར་འགྱུར་རོ། ། ཤིན་ཏུ་ཟབ་པའི་མན་ངག་གསུང་ངག་རིན་པོ་ཆེ་ལས་འབྱུང་བ་སྣང་བ་བསྒྱུར་བའི་འདའ་ཀ་མ་བུམ་དབང་གི་བར་དོའི་ཉམས་ལེན་དང་བཅས་པ་བསྟན་ཟིན་ཏོ། ། གཞན་ཡང་ཤིན་ཏུ་ཟབ་པ་འཁོར་ལོ་བདེ་མཆོག་གི་མན་ངག་ལ་ཡང་ཡབ་ཡུམ་ཐུན་མོང་བ་དང་། ཡུམ་རྐྱང་གི་འཕོ་བའི་གདམས་ངག་ཁྱད་པར་ཅན་དུ་མ་སྣང་བ་ཡང་སྐལ་བཟང་དོན་གཉེར་ཅན་རྣམས་ཀྱིས་བརྒྱུད་ལྡན་གྱི་བླ་མ་དག་ལས་ཐོབ་པར་བྱ་བ་ཅིས་ཀྱང་གལ་ཆེ་སྟེ། མན་ངག་དེ་རྣམས་གདམས་པ་གཞན་ལས་ཟབ་པ་དུ་མས་ཁྱད་པར་དུ་ཆེ་བ་དང་།
དམིགས་པ་བསྒོམ་སླ་བ་སོགས་ངོ་མཚར་བའི་ཁྱད་ཆོས་དུ་མ་ཡོད་པ་ལགས། འདིར་གང་ཟག་ཐ་དད་ལ་བསྟན་པའི་ཕྱིར་གོང་དུ་བཤད་པའི་འཕོ་བ་གསུམ་རིམ་བཞིན། འབྲེལ་ཅན་ཕྱོགས་གཅིག་ཏུ་བསྡེབས་པའི་ཁྱད་པར་འདི་ནི་བླ་མ་གོང་མའི་གསུང་རབ་མཐོང་བ་ལས་ཤེས་པ་ཡིན་ཏེ། རྗེ་བཙུན་རྡོ་རྗེ་འཆང་ཆེན་པོ་ཀུན་དགའ་བཟང་པོའི་གསུང་རབ་ལས། མདོར་ན་སྐྱེ་བོ་སྡིག་པ་ཅན་ལ་འོད་དཔག་མེད་ཀྱི་ཉལ་འཕོ། ཀུན་རྫོབ་བྱང་སེམས་ཅུང་ཟད་སྐྱེས་པའི་གང་ཟག་ལ་བློ་སྦྱོང་གི་འཕོ་བ། བསྐྱེད་རིམ་གྱི་སྒོར་ཞུགས་པ་ལ་གསུང་ངག་གི་གོང་དུ་འཕོ་བ། རྫོགས་རིམ་ལ་ཕྱག་རྒྱ་ཆེན་པོའི་འཕོ་བ་སོགས་གང་ཟག་རྒྱུད་ཐ་དད་ཀྱི་དབང་གིས་འཕོ་བའི་མན་ངག་ཐ་དད་པ་ཡིན་པས་མི་འགལ། བློ་སྦྱོང་ནས་བཤད་པའི་རྫས་ཀྱི་འཕོ་བ་གང་ཟག་ཐམས་ཅད་ལ་བྱར་རུང་བ་ལགས་ཞེས་གསུངས་སོ། ། དེ་ལྟར་འཕོ་བའི་མན་ངག་བསྒོམ་དོན་རིམ་པ་གསལ་བ་འགྲོ་ཀུན་བདེ་སྟེར་ཞེས་བྱ་བ་འདི་ནི།
རྒྱལ་བའི་ལུང་བསྟན་གྱི་བདུད་རྩི་བརྙེས་པའི་སྐྱེས་ཆེན་དམ་པ་རྗེ་བཙུན་ཀུན་དགའ་བཟང་པོའི་དངོས་ཀྱི་སློབ་མ་ཆོས་རྗེ་ཀུན་དགའ་བློ་གྲོས་ཀྱི་གསུང་རབ་ཀྱི་དགོངས་པ་ཇི་ལྟ་བ་བཞིན་དུ། མ་གྱུར་གྱི་འགྲོ་བ་རྣམས་ལ་ཕན་པའི་ལྷག་བསམ་རྣམ་པར་དག་པས་ཀུན་ནས་བསླངས་ཏེ། ས་སྐྱ་པ་སྔགས་འཆང་ངག་དབང་ཀུན་དགའ་བསོད་ནམས་ཀྱིས་ལེགས་པར་སྦྱར་བའོ། ། འདི་བགྱིས་དགེ་བས་བདག་ཅག་དཔོན་སློབ་རྣམས། ། ཚེ་རིང་ནད་མེད་བསམ་དོན་ཀུན་འགྲུབ་ཅིང་། ། ཕྱི་མ་ལྷན་ཅིག་བདེ་བ་ཅན་སྐྱེས་ནས། ། སྤྲུལ་པས་འགྲོ་ཀུན་རྣམ་གྲོལ་ལམ་འགོད་ཤོག དེ་དེ་བཞིན་དུ་གྱུར་ཅིག དེ་ལས་གཞན་དུ་ནམ་ཡང་མ་གྱུར་ཅིག། །། ༈ མཁན་ཆེན་ཨ་པད་རིན་པོ་ཆེའི་དགོངས་བཞེད་ལྟར་གུ་རུས་ཞབས་ཞུ་བགྱིས་པའོ།།
PAGE * MERGEFORMAT 2 ཨ་མྱེས་ཞབས། འཕོ་བའི་མན་ངག་གི་སྒོམ་དོན་རིམ་པ་གསལ་བ་འགྲོ་ཀུན་བདེ་སྟེར། PAGE * MERGEFORMAT 1
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
