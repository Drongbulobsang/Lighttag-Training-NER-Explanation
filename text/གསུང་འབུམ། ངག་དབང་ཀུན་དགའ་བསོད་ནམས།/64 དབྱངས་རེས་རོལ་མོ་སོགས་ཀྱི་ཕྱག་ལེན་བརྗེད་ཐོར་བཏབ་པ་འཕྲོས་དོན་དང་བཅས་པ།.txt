གསུང་འབུམ། ངག་དབང་ཀུན་དགའ་བསོད་ནམས།
པོད ༦༤
དབྱངས་རེས་རོལ་མོ་སོགས་ཀྱི་ཕྱག་ལེན་བརྗེད་ཐོར་བཏབ་པ་འཕྲོས་དོན་དང་བཅས་པ།
༄༅། །དུས་གཏོར་ཆེན་མོའི་བདག་བསྐྱེད་ཕུར་ཆེན་མཛད་སྐབས་ཀྱི་དབྱངས་རེས་རོལ་མོ་སོགས་ཀྱི་ཕྱག་ལེན་བརྗེད་ཐོར་བཏབ་པ་འཕྲོས་དོན་དང་བཅས་པ་བཞུགས་སོ།། བླ་མ་དང་རྡོ་རྗེ་གཞོན་ནུ་ལ་ཕྱག་འཚལ་ལོ། འདིར་དུས་གཏོར་ཆེན་མོའི་བདག་བསྐྱེད་ཕུར་ཆེན་མཛད་སྐབས་དབྱངས་རེས་རོལ་མོ་སོགས་ཀྱི་ཕྱག་ལེན་བརྗེད་ཐོར་བཏབ་པ་ལ། ཉེར་དྲུག་ལ་བྱིན་འབེབས་བསྡུས་པའི་བསྡུས་པ། མངོན་རྟོགས་འབྲིང་པོ་ལ་དབྱངས་འཕགས་མཆོག་མ། གཙོ་བོ་བསྐྱེད་པའི་ཚིགས་བཅད་གཅིག་ལ་སྒེག་ཅིང་མའི་དབྱངས་ཐུང་། སྤྱན་འདྲེན་ལ་སྒེག་ཅིང་མའི་དབྱངས་རིང་བ། བསྟོད་པ་ལ་རང་དབྱངས་ཐུང་བ་རྣམས་མཛད། ཉེར་བདུན་ལ་བྱིན་འབེབས་འབྲིང་པོའི་རྒྱས་པ། མངོན་རྟོགས་རྒྱས་པ་ལ་དབྱངས་གནང་དུས་མ་མཛད་པའི།
སྟེང་ཡང་མ། ཡེ་ཤེས་སྐུ་མཆོག་མ་ཚིགས་བཅད་གཅིག་ལ་འདུར་དབྱངས། ནམ་མཁའི་མཐའ་མཉམ་མ། ཨེ་ལས་མ། གཙོ་བོ་བསྐྱེད་པའི་ཚིགས་བཅད་གཅིག་ལ་སྒེག་ཅིང་མའི་དབྱངས་ཐུང་། ཡུམ་ཆེན། རྟ་མགྲིན། སྐྱེ་མེད་མ། འཁོར་བ་ཕུར་བུ། ཧཱུྃ་མཛད་སྒྲ་འབྱིན།
རང་བྱུང་མ། དྲིན་ཅན་རྩ་བ་མ། དམ་ཚིག་ཆེན་མོའི་དབྱངས་གསར་རྙིང་གང་རིགས། བླ་མེད་མ། སྐྱེ་འགྲོ་མ། ཐམས་ཅད་དབང་བསྡུད་མ། དཔལ་གྱི་ཕོ་ཉ་རིང་བ། དཀྱིལ་འཁོར་ཕྱི་རིམ་མ། ཤྭ་ན་མ་རིང་བ། དེའི་ལས་མཁན་མ།
འཛབ་དབྱངས། བྱང་ཆུང་མགོར་གཉིས་དང་མཇུག་ཏུ་དབྱངས་ཁོར་གསུམ་རྣམས་མཛད། ཉེར་བརྒྱད་ལ་བྱིན་འབེབས་འབྲིང་པོའི་བསྡུས་པ། ཡེ་ཤེས་སྐུ་མཆོག་མའི་དབྱངས་རིང་ཚར་གཅིག ། ལྷོ་ནུབ་སྲིན་བསྣོལ་མ། གཙོ་བོའི་བསྐྱེད་དབྱངས་རིང་མོ་ཧཱུྃ་མཛད། སྒོ་མ། དིཔྟ་ཙཀྲ་མ། སྒེག་ཅིང་མ་རིང་བ། རྡོ་རྗེ་སྒེག་མོ་མ།
ཐབས་མཁས་མ་ལ་དབྱངས། འཁྲིལ་བའི་མཆོད་ཆེན་མ། ཧེ་རུ་ཀ་ཡི་གནས་བཅུའི་དབྱངས། གྲུ་གསུམ་མཐིང་ཆེན་མ། དེ་དང་གཉིས་མེད་མ། ཛཿསྤྲུལ། དཔལ་གྱི་ཕོ་ཉ་ཐུང་བ། བདག་ཉིད་མ། ས་བདག་མ། འདོད་ཆགས་ཁྲོས་པ་མ།
བྱང་ཆུང་ཉེར་བདུན་ལུགས་བཞིན། བསྒྲལ་མཆོད་སྐབས། བསྟབ་དབྱངས་བཻ་ཌཱུ་ར་སྔོན་མོ་དང་། ཕྱི་ནང་གསང་བ་མ་མཛད། ཉེར་དགུ་ལ་བསྡུས་པའི་རྒྱས་པ། ཡེ་ཤེས་སྐུ་མཆོག་མ་ཚིགས་བཅད་གཉིས་ལ་འདུར་དབྱངས། ནམ་མཁའི་མཐའ་མཉམ་མ་ལ་སྒེག་ཅིང་མའི་དབྱངས་ཐུང་། གཙོ་བོའི་བསྐྱེད་པའི་ཚིགས་བཅད་གཉིས་ལ་སྒེག་ཅིང་མའི་དབྱངས་ཐུང་། ཡང་དག་དོན་དུ་མ་དབྱངས་ཁོར་གཉིས། སྒེག་ཅིང་མ་ལ་རང་དབྱངས་ཐུང་བ།
གྲུ་གསུམ་མཐིང་ནག་མ་ལ་སྒེག་ཅིང་མའི་དབྱངས་ཐུང་། ཤྭ་ན་མ་ཐུང་བ། ཀངྐ་རྡ་རི། བྱང་ཆེན་མ་དབྱངས་གཅིག་དང་བུ་དབྱངས་བཞི་རྣམས་མཛད། གནམ་གང་ལ་མངོན་རྟོགས་བསྡུས་པ་མཛད་ཅིང་། དབྱངས་ལྷག་མའི་སྐབས་སུ། བཅོམ་ལྡན་རྡོ་རྗེ་གཞོན་ནུ་མ། འབར་མ། དང་པོ་ཕུད་མཆོད་མ། བདུད་འདུལ་གྱི་མཇུག་གི་དང་པོ་པདྨ་སོགས་ཚིག་བཅད་གཉིས་ལ་དབྱངས་ཁོར་རེ་རེ།
གཏོར་འབུལ་བསྟན་སྐྱོང་སྐབས། བཀའ་ཡི་བྲན་གཡོག་མ་དང་། དམ་ཚིག་འདི་ལ་སོགས་ཚིག་རྐང་དྲུག་ལ་རོལ་མོ་དང་བཅས་འདུར་དབྱངས་མཛད་དོ། འདི་ལྟ་བུའི་དབྱངས་རོལ་གྱི་རྣམ་གཞག་རྣམས་ཁོངས་སུ་ཆུད་པར་བྱ་བ་ལ་གཙོ་བོ་སློབ་དཔོན་མཁས་པའི་ངག་དང་མཐོང་བ་བརྒྱུད་པའི་ལག་ལེན་ལ་འདྲིས་པར་བྱ་བ་ཉིད་མཆོག་ཏུ་གཅེས་ཤིང་། ལྷག་པར་དབྱངས་རོལ་གྱི་ཡིག་ཆ་རྣམས་ལ་ཡང་ཐོས་བསམ་ཡང་ཡང་བྱ་བ་ཤིན་ཏུ་གལ་ཆེ་སྟེ། དེ་ཡང་སྔོན་གྱི་སྐྱེས་བུ་ཆེན་པོ་ས་ལོ་འཇམ་པའི་རྡོ་རྗེ། བླ་མ་དམ་པའི་དངོས་སློབ་ཤེས་རབ་སྣང་བ་སོགས་དང་། གོང་དཀར་རྡོ་རྗེ་གདན་པ་ཆེན་པོའི་དངོས་སློབ་སོགས་ཀྱི་མཛད་པའི་རོལ་ཡིག་དང་། དབྱངས་ཡིག་གི་ཚོགས་མང་དུ་སྣང་མོད་ཀྱང་། ཅུང་ཟད་མི་གསལ་བའི་ཚུལ་གྱིས་དེང་སང་གི་སྐྱེ་བོ་རྣམས་ཀྱི་སྤྱོད་ཡུལ་དུ་འགྱུར་བ་མ་མཐོང་ལ།
དེང་སང་ཉེ་བར་མཁོ་བ་དོན་གཉེར་རྣམས་ཀྱིས་ཐོས་བསམ་གྱི་ཡུལ་དུ་བགྱི་བར་འོས་པའི་རྡོ་རྗེ་ཕུར་པའི་སྐོར་ལ། སྔགས་འཆང་ཆོས་ཀྱི་རྒྱལ་པོ་ཀུན་དགའ་རིན་ཆེན་གྱིས་མཛད་པའི་རྔ་བྱིན་འབེབས་ཀྱི་ཡི་གེ་དང་། མངོན་རྟོགས་རོལ་མོའི་རྐང་གྲངས་རྣམས་མ་ཚང་བ་མེད་པ་སྙེལ་ཐོ་ལྟ་བུའི་སྔགས་འཆང་གྲགས་པའི་མཚན་ཅན་དེ་ཉིད་ཀྱིས་ཕྱག་བྲིས་སུ་གནང་འདུག་པའི་ཕྱག་བྲིས་ངོ་བོ་ལ་གཞི་བྱས། ཁོ་བོས་བྱས་པའི་མངོན་རྟོགས་ཀྱི་རོལ་ཡིག་ཚིགས་བཅད་མ་དང་། དབྱངས་ཡིག་ནི་ཚངས་པའི་དབྱངས་ཀྱི་ང་རོ་ཞེས་བྱ་བ་སྔགས་འཆང་ཆོས་ཀྱི་རྒྱལ་པོ་ཀུན་དགའ་རིན་ཆེན་གྱི་ཐུགས་ཀྱི་སྲས་མཆོག་ཀུན་གྱི་གཙུག་རྒྱན་གཅིག་པུར་གྱུར་པ་བདག་གི་བླ་མ་བྱང་ཆུབ་སེམས་དཔའ་ཆེན་པོ་སྔགས་འཆང་གྲགས་པ་བློ་གྲོས་རྒྱལ་མཚན་དཔལ་བཟང་པོ་དེ་ཉིད་ཀྱི་ཕྱག་བྲིས་དང་། གཙོ་བོར་གསུང་རྩོམ་ཡང་གནང་བ་ཡིན་མོད་ཀྱང་། བདག་གི་བླ་མ་སེམས་དཔའ་ཆེན་པོ་དེ་ཉིད་ནི་སྔོན་གྱི་སྐྱེས་བུ་དམ་པ་རྣམས་ཀྱི་རྣམ་ཐར་དང་མཐུན་པར་རྟག་ཏུ་དམན་ཆ་འཛིན་པ་ཉིད་གཙོ་བོར་མཛད་པས། འདི་ལྟ་བུ་བདག་གི་རྩོམ་མི་ཤེས་སོ་ཞེས་ཁེངས་སྐྱུང་བའི་ཕྱིར། དབྱངས་ཡི་གེ་མཛད་བྱང་འཇམ་དབྱངས་བསོད་ནམས་དབང་པོ་ཉིད་ལ་འདེབས་པར་མཛད་དགོས་ཞེས་སྔགས་འཆང་ཉིད་ཀྱིས་གསོལ་བ་བཏབ་པ་བཞིན་འདེབས་པར་མཛད་པའི་དབྱངས་ཡིག་ངོ་མཚར་ཅན་དེ་ཉིད་སོགས་དབྱངས་རོལ་གྱི་ཡི་གེ་རྣམས་ནི་དེང་སང་གི་དུས་ཀྱི་ལུགས་འདི་ལ་དོན་གཉེར་ཅན་རྣམས་ཀྱི་ནན་ཏན་སྙིང་པོར་བྱ་བའི་ཡུལ་ཉིད་དོ། རྡོ་རྗེ་ཕུར་པའི་དབྱངས་ཡིག་དེ་དང་འདྲ་བའི་ས་སྐྱ་པའི་ཆོས་སྲུང་ཁྱད་པར་ཅན་རྣམས་ཀྱི་བསྐང་བ་དང་བསྟོད་ཚོགས་ཀྱི་དབྱངས་ཡིག་ཚངས་དབྱངས་རྔ་ཆེན་ཞེས་བྱ་བ་སྔགས་འཆང་གྲགས་པའི་མཚན་ཅན་དེ་ཉིད་ཀྱི་གསུང་རྩོམ་དང་ཕྱག་བྲིས་གཉིས་ཀ་གནང་བ་ལ་འཇམ་དབྱངས་བསོད་ནམས་དབང་པོས་མཛད་བྱང་འདེབས་པར་མཛད་པ་དང་།
གཞན་ཡང་ཆོས་སྐྱོང་གི་སྐོར་ལ་སྔགས་འཆང་ཆེན་པོས་མཛད་པའི་དུས་གཏོར་སོ་སོའི་ཕྱག་ལེན་གྱི་རིམ་པ་དང་མཐུན་པར་དབྱངས་རོལ་གྱི་ཡི་གེ་དང་། རྒྱལ་སྲས་གྲགས་པའི་མཚན་ཅན་དེ་ཉིད་ཀྱི་མཛད་པའི་མགོན་པོ་དྲུག་ཅུ་པའི་གཏོར་བཟློག་གི་དབྱངས་རོལ་གྱི་ཡི་གེ ཡང་སྔགས་འཆང་དེས་མཛད་པའི་ཕུར་བཟློག་གི་དབྱངས་རོལ་གྱི་ཡི་གེ་དང་། གུ་རུ་དྲག་པོའི་དབྱངས་རོལ་གྱི་ཡི་གེ་ཡང་ཡོད། མཚུངས་མེད་སྔགས་འཆང་ཡབ་སྲས་དེ་གཉིས་ཀྱི་གསུང་རབ་དེ་རྣམས་ཕྱོགས་ཅིག་ཏུ་བསྒྲིགས་པ་ལྟ་བུའི་འཇམ་དབྱངས་བསོད་རྣམས་དབང་པོས་མཛད་པའི་རོལ་ཡིག་གཅིག་ཤེས་ཀུན་གྲོལ་ཞེས་བྱ་བ་རྣམས་ཡོད་དོ། འདི་ལྟ་བུའི་དཔལ་ལྡན་ས་སྐྱ་པའི་དབྱངས་དང་རོལ་མོའི་ཕྱག་ལེན་ཁྱད་པར་ཅན་འདི་རྣམས་མ་འཆུགས་པར་ཚུལ་བཞིན་དུ་བགྱིས་པ་ལ་བྱིན་རླབས་ཕན་ཡོན་ངོ་མཚར་ཅན་ཡོད་པའི་ལོ་རྒྱུས་དང་ཚུལ་ལུགས་འདི་ཉིད་རིག་པའི་གནས་ཆེན་ལྔའི་ནང་ནས་བཟོ་རིག་གི་ཁོངས་སུ་འདུས་ཚུལ། བཟོ་རིག་ལ་ཡང་ལུས་བཟོ། ངག་བཟོ། ཡིད་བཟོ་གསུམ་ལས། ལུགས་འདི་ངག་བཟོ་རོལ་མོའི་ཕྱག་ལེན་ཡིན་པའི་ཚུལ།
དེ་ལ་ཡང་ལྷན་ཅིག་སྐྱེས་དང་། རྐྱེན་གཞན་ལས་བྱུང་བ་གཉིས་ཡོད་པའི་ཚུལ་རྒྱུ་མཚན་དེས་ན་དབྱངས་ཡིག་ཉིད་ཀྱང་རོལ་ཡིག་ཏུ་འགྱུར་བའི་ཚུལ་སོགས་ཚད་ལྡན་མཁས་པའི་གསུང་རབ་ནས་འབྱུང་བའི་ངོ་མཚར་རྨད་དུ་བྱུང་བའི་ལེགས་བཤད་བསམ་གྱི་མི་ཁྱབ་པ་ཞིག་འབྱུང་མོད་ཀྱང་འདིར་ཡི་གེ་འཇིགས་ནས་མ་སྤྲོས་སོ། ཤེས་པར་འདོད་ན་དེ་དག་གི་རྒྱས་བཤད་ཁོ་བོས་ལོགས་སུ་བཤད་པ་ལས་ཤེས་པར་བྱའོ། ། ཞེས་པ་འདི་ཡང་དཔལ་ས་སྐྱ་པ་ཤཱཀྱའི་དགེ་སློང་རྡོ་རྗེ་འཛིན་པ་བྱམས་པ་ངག་དབང་ཀུན་དགའི་མིང་ཅན་གྱིས་བླ་བྲང་བདེ་མཆོག་ཕོ་བྲང་དུ་བྲིས་པའོ།། སརྦ་མངྒ་ལཾ།། ༈ མཁན་ཆེན་ཨ་པད་རིན་པོ་ཆེའི་དགོངས་བཞེད་ལྟར་གུ་རུས་ཞབས་ཞུ་བགྱིས་པའོ།། PAGE * MERGEFORMAT 2 ཨ་མྱེས་ཞབས། དུས་གཏོར་ཆེན་མོའི་བདག་བསྐྱེད་ཕུར་ཆེན་གྱི་དབྱངས་རོལ་སོགས་ཀྱི་ཕྱག་ལེན་བརྗེད་ཐོར་བཏབ་པ། PAGE * MERGEFORMAT 1
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
