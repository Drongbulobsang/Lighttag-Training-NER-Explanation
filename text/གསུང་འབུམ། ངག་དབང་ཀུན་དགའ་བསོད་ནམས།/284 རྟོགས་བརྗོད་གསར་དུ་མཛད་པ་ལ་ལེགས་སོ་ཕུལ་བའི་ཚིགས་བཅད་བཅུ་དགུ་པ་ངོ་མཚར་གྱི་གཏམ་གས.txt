གསུང་འབུམ། ངག་དབང་ཀུན་དགའ་བསོད་ནམས།
པོད ༢༨༤
རྟོགས་བརྗོད་གསར་དུ་མཛད་པ་ལ་ལེགས་སོ་ཕུལ་བའི་ཚིགས་བཅད་བཅུ་དགུ་པ་ངོ་མཚར་གྱི་གཏམ་གསར་མུ་ཏིག་གི་ཕྲེང་བ།
༄༅། །ཆོས་གྲྭ་ཆེན་པོ་ཐུབ་བསྟན་ལྷ་ཆེན་གྱི་མཁན་ཆེན་མཁས་པའི་དབང་པོ་བྱམས་པ་བསམ་གཏན་རྒྱ་མཚོ་པས་རང་གི་རྣམ་ཐར་རྟོགས་བརྗོད་གསར་དུ་མཛད་པ་ལ་ལེགས་སོ་ཕུལ་བའི་ཚིགས་བཅད་བཅུ་དགུ་པ་ངོ་མཚར་གྱི་གཏམ་གསར་མུ་ཏིག་གི་ཕྲེང་བ་བཞུགས།། ཤྲཱི་སརྦ་ཛྙཱ་ཡེ་ན་མཿ་་་་་དཔལ་ཐམས་ཅད་མཁྱེན་པ་ལ་ཕྱག་འཚལ་ལོ། ། བྱང་ཕྱོགས་ཐུབ་པའི་དབང་པོའི་རྒྱལ་ཚབ་མཆོག ། སྐྱེས་ཆེན་མཚུངས་མེད་རིམ་བྱོན་གདན་ས་ཆེ། ། དཔལ་ལྡན་ས་སྐྱའི་ཆོས་གྲྭ་མཛེས་པའི་རྒྱན། ། བཤེས་གཉེན་མཁས་པའི་དབང་པོ་ཚུར་གསོན་དང་། ༡ ། ཀ་བ་བཞིན་དུ་ཡོངས་རྫོགས་བསྟན་པའི་ཁུར། ། ཁ་ཙམ་མིན་པར་ངེས་པར་འདེགས་བཟོད་པ། ། ག་རེ་དེང་སང་བཤེས་གཉེན་ཁྱོད་ཉིད་ལས། །
ང་ཡིས་ཕྱོགས་བརྒྱར་བཙལ་ཡང་ཡོད་མ་མཐོང་། ༢ ། ཅ་རེ་གསུང་རབ་གཟིགས་ལ་རྟག་འགྲུས་པས། ། ཆ་ཤས་ཕྲ་མོའི་དཀའ་གནས་ཀུན་ཀྱང་ཁྲོལ། ། ཇ་སོགས་འདོད་ཡོན་སྲེད་པས་མ་བཅིངས་པའི། ། ཉ་གང་ཟླ་འདྲའི་བློ་ལྡན་ཁྱོད་གཅིག་བསྔགས། ༣ ། རྒྱ་ཁྱོན་ཤིན་ཏུ་ཆེ་བའི་་་་་་ཏ་ལའི་ལྗོན་འདྲའི་མདོ་སྔགས་རིག་གནས་དོན། ། ཐ་དད་ཀུན་ལ་སྦྱངས་པས་མཐའ་རུ་ཕྱིན། ། ད་ལྟ་བསྟན་པའི་གསལ་བྱེད་མཁས་དབང་ཁྱེད། །
ན་རྒས་འཆི་བས་ཉན་པར་མ་གྱུར་ཅིག ༤ ། པ་ཏྲ་རི་ལྟར་ཤེས་བྱའི་གནས་ཀུན་ལ། ། ཕ་མཐའ་ཡས་པའི་བློ་གྲོས་ཕྱོགས་མེད་རྒྱས། ། བ་གླང་ལྟ་བུའང་མཁས་པའི་སར་ཁྲིད་པའི། ། མ་ལུས་འགྲོ་བའི་གཉེན་ཁྱོད་ལྷ་བརྒྱས་བསྔགས། ༥ ། ཙ་ར་ཧོར་ཁྲིམས་འཇིགས་པས་ཉེན་པ་སོགས། ། ཚ་གྲང་གིས་གདུང་འགྲོ་ལ་ལྷག་པར་བརྩེ། ། ཛ་ལང་སྤྱོད་བྲལ་ཐོས་བསམ་ཡུལ་ཀུན་ལ། །
ཝ་ལེར་་་་་་བའི་ངང་ནས་ལེ་ལོ་མ་ལུས་བརྩོན་པས་བྱང་ཆུབ་པས། ༦ ། ཞ་ཉེ་མ་འདྲེས་་་་་་གང་གི་བློ་གྲོས་དངུལ་དཀར་མེ་ལོང་་་་་་དང་འདྲ་བའི་ནང་། ། ཟ་འོག་རི་མོ་འཆར་ལྟར་་་་་་ཤེས་བྱའི་གཟུགས་བརྙན་ཐམས་ཅད་གསལ་ཞིང་རྫོགས།་་་་་ པས། ། འ་ཅག་ཀུན་གྱི་བློ་གྲོས་གཅིག་བསྡོམས་ཀྱང་། ། ཡ་མཚན་ཁྱོད་བློའི་ཕྱོགས་གཅིག་ཆར་མི་ཕོད། ༧ ། ར་ཧཱུ་ལ་ལྟར་ཁྱོད་ཀྱི་རྣམ་དཔྱོད་ལུས། ། ལ་ལར་སྣང་ན་འཇིག་རྟེན་ཁམས་ཀུན་ཁྱབ། །
ཤ་རུས་གདོས་བཅས་ལུས་ཀྱི་ཟོལ་འཛིན་ཁྱེད། ། ས་ཐོབ་སྤྲུལ་པའི་གར་ལས་གཞན་དུ་ཅི། ༨ ། ཧ་ཧིའི་དགའ་བའི་བཞད་སྒྲ་དཀར་ཕྱོགས་ལྷས། ། ཨ་ལ་ལ་ཞེས་ཀུན་ཏུ་སྒྲོགས་འོས་པའི། ། མིག་སྟོང་ལྡན་ཁྱོད་ཐུབ་བསྟན་ལྷ་ཡི་ཁང་། ། ཆེན་པོ་སྲིད་མཐར་མཛེས་པའི་རྒྱན་གྱུར་ཅིག ༩ ། དེ་ལྟར་དཔྱོད་ལྡན་ཁྱོད་ཀྱི་ཁོ་བོ་ཡི། ། རྣམ་ཐར་རྟོགས་བརྗོད་སྔོན་མེད་ལེགས་བཤད་ཀྱི། །
གླེགས་བམ་དེ་ཉིད་མཐོང་ཚེ་སྙན་ངག་གི ། རྣམ་གྲངས་མང་པོའི་ལུས་འགྱུར་ངོ་མཚར་ལ། ༡༠ ། ཁོ་བོས་སེམས་ཀྱི་བརྟན་པ་ཡང་ཡང་ཕྲོགས། ། འདི་ན་གསལ་བའི་ལུང་རྟོགས་ཡོན་ཏན་ཆ། ། བསྟོད་ཡུལ་གང་དེར་རྫོགས་པ་ལྟ་ག་ལ། ། ཆ་ཤས་ཙམ་ཡང་ལྡན་པར་མ་གྱུར་མོད། ༡༡ ། དེ་ལྟ་ནའང་འཇམ་དབྱངས་ས་པཎ་གྱིས། ། དགེ་བའི་བཤེས་གཉེན་ཕལ་པ་ཞིག་ལའང་། །
སངས་རྒྱས་ལྟ་བུར་བསྔགས་པ་བརྗོད་ན་ཡང་། ། སྙན་ངག་སྤེལ་བའི་སྐབས་འདིར་འགལ་མེད་ཅེས། ༡༢ ། གསུངས་ཕྱིར་འདི་ལ་ཀུན་གྱིས་ཀླན་ཀ་བྲལ། ། དེ་ཕྱིར་ཚུལ་ལུགས་བཟང་པོའི་རྗེས་ཞུགས་ནས། ། བཤེས་གཉེན་ཁྱོད་ཀྱི་ངོ་མཚར་གཏམ་གསར་པའི། ། སྒོ་འཕར་ཕྱེ་འདིར་མཁས་ཀུན་ཅིས་མི་དགྱེས། ༡༣ ། སྔོན་ཚེ་གྲུབ་ཆེན་ནག་པོ་སྤྱོད་པ་ཡི། ། རྣམ་འཕྲུལ་རྗེ་བཙུན་གྲོལ་མཆོག་ཞབས་ཉིད་ཀྱིས། །
ཐུགས་སྲས་ཤིག་ལ་གནང་བའི་ཞལ་གདམས་ལས། ། ཁྱོད་ལ་ང་འདྲའི་བླ་མ་བརྒྱ་ཡོད་ཀྱང་། ༡༤ ། ང་ལ་ཁྱོད་འདྲའི་སློབ་མ་ཁྱེད་ལས་མེད། ། དེ་སྐད་གསུངས་བཞིན་དེང་སང་འདི་ན་ཡང་། ། ཁོ་བོས་དྲིན་གྱིས་བསྐྱངས་པའི་སློབ་འཁོར་ཚོགས། ། ཀུན་གྱིས་ལྷག་བསམ་དག་པས་སོ་སོ་ནས། ༡༥ ། ཞབས་ཏོག་མཆོད་པའི་མེ་ཏོག་བགྲང་ཡས་ཀྱང་། ། ཇི་སྲིད་སྲིད་མཐའི་བར་དུ་བསྟོད་ཡུལ་གྱི། །
ཡོན་ཏན་མི་ནུབ་ཕྱོགས་ཀུན་ལྷང་ངེ་བའི། ། ངོ་མཚར་གཏམ་སྙན་མི་མཐུན་ཕྱོགས་ཀུན་ལས། ༡༦ ། རྣམ་པར་རྒྱལ་བའི་རྒྱལ་མཚན་འདི་ལྟ་བུ། ། བསྒྲེང་བར་ནུས་པ་བཤེས་གཉེན་ཁྱེད་ཁོ་ན། ། དེ་ཕྱིར་འཕྲལ་དང་ཡུན་དུ་ལེགས་བྱས་རྒྱུན། ། རྣམ་པར་སྤེལ་བ་འདིས་མཚོན་རང་གཞན་གྱི། ༡༧ ། དགེ་ཀུན་གཅིག་བསྡོམས་ཀུན་བཟང་མཆོད་སྤྲིན་ལྟར། ། སྤྲུལ་ནས་མཆོད་ཡུལ་རྣམས་ལ་གུས་འབུལ་གྱི། །
རང་རེ་དཔོན་སློབ་སྒྲིབ་ཀུན་བྱང་གྱུར་ནས། ། དུས་འདིར་ཚེ་རིང་ནད་མེད་བསམ་དོན་འགྲུབ། ༡༨ ། བསམ་པ་མཐར་ཕྱིན་ཕྱི་མ་ལྷན་ཅིག་པར། ། དག་པའི་ཞིང་དུ་རྗེ་བཙུན་གོང་མ་ཡི། ། དྲུང་དུ་སྐྱེས་ནས་ས་ལམ་མཐར་ཕྱིན་ཏེ། ། སྤྲུལ་པས་ས་སྐྱའི་བསྟན་པ་རྒྱས་བྱེད་ཤོག ༡༩ ། ཅེས་པ་འདི་ནི་ཆོས་གྲྭ་ཆེན་པོ་ཐུབ་བསྟན་ལྷ་ཆེན་གྱི་མཁན་ཆེན་མཁས་པའི་དབང་པོ་བྱམས་པ་བསམ་གཏན་རྒྱ་མཚོ་བ་འདི་ཉིད་སྔ་སོར་ངེད་རང་གི་ཉེ་སྐོར་དུ་བཞུགས་སྐབས་ཡུན་རིང་བྲོ་ནད་ཀྱིས་གཙེས་པའི་ཚེ། སྟག་སོ་གངས་ཀྱི་ར་བར་ལོ་གྲངས་དུ་མའི་བར་དུ་སྒྲུབ་པའི་རྒྱལ་མཚན་བཙུགས་པས་སློབ་དཔོན་ཆེན་པོས་རྗེས་སུ་བཟུང་བའི་མཚན་མ་བརྙེས་ཤིང་།
འོད་གསལ་དང་རྨི་ལམ་གྱི་སྣང་བ་མངོན་ཤེས་དང་འདྲ་བ་འབྱུང་བའི་འགྲོ་པ་སྔགས་འཆང་འཇིགས་བྲལ་དེ་ཉིད་ཀྱི་ཉམས་སྣང་ལ། རི་གཟར་པོ་ཞིག་ལ་རྦབ་མང་པོ་ཡོང་བའི་རི་རྩ་ཞིག་ན་ཁོང་རང་འདུག་པའི་གམ་དུ་མི་དཀར་པོ་ཞིག་བྱུང་ནས་ད་ལྟ་གོང་བཞུགས་ཀྱི་ཞབས་འབྲིང་རབ་འབྱམས་པ་གཞོན་པ་འདི་སྔོན་རོང་སྟོན་ཆེན་པོས་ཆོས་གྲྭ་ན་ལེནྡྲར་འཆད་ཉན་གནང་དུས། དེའི་སློབ་མའི་གྲྭ་ལ་ཡོད་པའི་དགེ་བའི་བཤེས་གཉེན་བསོད་ནམས་རིན་ཆེན་བྱ་བ་དེའི་སྐྱེ་བ་ཡིན། རི་ངོས་ཀྱི་རྦབ་ཡོང་བ་འདི་རྣམས་ཁོང་ལོ་གཞོན་ནུའི་སྐབས་ལ་བར་ཆད་མང་པོ་འོང་བའི་རྟགས་ཡིན། དེའི་དབང་དུ་མ་སོང་ན་ཕུགས་བསྟན་པ་ལ་ཕན་ཆེན་པོ་ཐོགས་པ་ཞིག་ཡོང་ཟེར་མི་དཀར་པོ་དེ་འཇའ་ཡལ་བ་བཞིན་སོང་བ་ཞིག་བྱུང་འདུག་པ་དང་། དེ་དང་མཐུན་པར་དུས་ཕྱིས་ངེད་རང་གི་རྨི་ལམ་དུ་ཡང་། ནང་སོ་པུ་ཏྲ་ཁང་གི་ཤར་ངོས་ཀྱི་གྱང་ལོགས་དེ་ལ་ཀུན་མཁྱེན་རོང་སྟོན་གཙོ་བོར་བྱས་པའི་བྲིས་ཐང་རྙིང་མ་བླ་མ་བརྒྱུད་པ་མང་པོས་བསྐོར་བའི་རོང་སྟོན་རང་གི་ཕྱག་ནས་མ་ཡིན་ནོ་སྙམ་པ་ཞིག་བཀྲམ་འདུག་པ་ལ། ངེད་རང་ལ་མི་ཞིག་གིས་སྐུ་དེ་རྣམས་ཀྱི་ངོ་སྤྲོད་བྱས་བྱུང་བས། གཙོ་བོའི་སྐུའི་གཡོན་ཕྱོགས་ཀྱི་འོག་ཐད་ན་པཎ་ཞྭ་བསྣམས་པའི་བླ་མའི་སྐུ་ཞིག་འདུག་པ་དེ་ལ་སོར་མོ་བཙུགས་ནས། འདི་ད་ལྟའི་ལྷ་ཁང་མཁན་པོ་འདིའི་སྐྱེ་བ་སྔོན་མ་རོང་སྟོན་གྱི་སློབ་མ་དེ་ཡིན་ཟེར་བྱུང་མཚམས།
རླུང་པོས་སྒོ་དཀྲོགས་པའི་རྐྱེན་གྱིས་གཉིད་སད་བྱུང་བ་ན། སྔར་གྱི་སྔགས་འཆང་འགྲོ་བའི་རྨི་ལམ་དེ་དྲན་ནས་ཁོང་རང་རོང་སྟོན་ཆེན་པོས་རྗེས་སུ་བཟུང་བ་ཞིག་ཡིན་ངེས་སུ་འདུག་པས་ངོ་མཚར་ཆེ་སྐལ་བ་བཟང་འདུག་སྙམ་པ་བློ་ལ་ཤར་བྱུང་བ་བཞིན་ད་ལྟ་དུས་ངན་སྙིགས་མའི་མཐར་ཐུག་པའི་སྐབས་འདིར་ཕྱོགས་ཀྱི་བཤད་གྲྭ་གཞན་རྣམས་ནི་མཚན་གྱི་ལྷག་མ་ཙམ་དུ་གྱུར་པ་འདི་བཞིན་དང་། རང་རེ་གདན་ས་ཆེན་པོའི་ཆོས་གྲྭ་འདི་ཉིད་ཀྱི་སྒྲིགས་བཀོད་དང་སློབ་གཉེར་གྱི་རྒྱུན་སོགས་སྔར་རྒྱུན་ལྟར་ཉམས་མེད་ལས་ཀྱང་ཡར་ལྡན་དུ་གྱུར་པ་ཀུན་གྱིས་གཟིགས་གསལ་དུ་ཕེབས་པ་འདི་བཞིན་ངེད་རང་དཔོན་སློབ་རྣམས་ཀྱི་སྐྱེ་བ་མང་པོར་སྨོན་ལམ་བཟང་པོ་ལྷན་ཅིག་ཏུ་བཏབ་པའི་གྲུབ་འབྲས་ཡིན་པར་གོར་མ་ཆག་ལ། དེ་ལྟ་བུའི་ཐུབ་བསྟན་ལྷ་ཆེན་མཛེས་པར་བྱེད་པའི་བཤེས་གཉེན་དམ་པ་གང་དེས་ཁོ་བོ་ཅག་གི་རྣམ་ཐར་རྟོགས་བརྗོད་ཅིག་གསར་དུ་མཛད་བྱུང་བ་དེ་ཉིད་ཀྱི་ལུང་འདུས་པ་རྒྱ་མཚོའི་ཚོགས་ལ་འབྲུག་ལོ་དབུ་རྩེ་རྙིང་མར་སྤེལ་བའི་ཚེ། ཁོ་བོ་ཅག་ལ་དེ་ལྟ་བུའི་ཡོན་ཏན་གྱི་ཆ་ཤས་མེད་ཀྱང་། རྩོམ་པ་པོ་མཁས་པའི་རྣམ་དཔྱོད་ཀྱིས་བསྐྲུན་པའི་ལེགས་བཤད་ཀྱི་ཆ་གང་ལ་བལྟས་ཀྱང་ཡིད་འཕྲོག་པ་ཁོ་ནར་མཆིས་པས་དུས་ངན་འདི་འདྲའི་སྐབས་སུ་འདི་ལྟ་བུའི་མཛད་ཚུལ་བསྟན་པའི་མིག་རྒྱན་དུ་ཕན་པའི་ལེགས་མཛད་བླ་ན་མེད་པར་འདུག་སྙམ་དགའ་བ་དང་སྤྲོ་བ་དང་རྗེས་སུ་ཡི་རང་བ་ཅི་ཡང་ཞིག་ཐོབ་པའི་མོད་ལ་དཔལ་ས་སྐྱ་པ་སྔགས་འཆང་ངག་དབང་ཀུན་དགའ་བསོད་ནམས་ཀྱིས་མཁན་ཆེན་ཆོས་ཀྱི་རྗེ་ཉིད་ལ་ལེགས་སོའི་ཚུལ་དུ་ཕུལ་བའི་ཚིགས་སུ་བཅད་པ་བཅུ་དགུ་པོ་འདིའི་ཡི་གེ་པ་ནི་རྣམ་དཔྱོད་དང་ལྡན་པ་མི་དབང་རྣམ་རྒྱལ་རྡོ་རྗེས་ཕྱག་སོར་གྱིས་བསྐྲུན་པ་འདིས་འཕྲལ་དང་ཡུན་དུ་དགེ་ལེགས་སུ་གྱུར་ཅིག ། ཀ་ལྱ་ན་ཝརྡྷནྟུ།་་་་་ དགེ་ལེགས་འཕེལ་བར་གྱུར་ཅིག། ། སརྦ་དཱ་ཨོཾ།་་་་་ ཐམས་ཅད་བཀྲ་ཤིས།།
༈ མཁན་ཆེན་ཨ་པད་རིན་པོ་ཆེའི་དགོངས་བཞེད་ལྟར་གུ་རུས་ཞབས་ཞུ་བགྱིས་པའོ།། PAGE * MERGEFORMAT 2 ཨ་མྱེས་ཞབས། མཁན་ཆེན་བྱམས་པ་བསམ་གཏན་རྒྱ་མཚོས་མཛད་རྣམ་གསར་མཛད་ལ་ལེགས་སོ་ཕུལ་བ། PAGE * MERGEFORMAT 1
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
