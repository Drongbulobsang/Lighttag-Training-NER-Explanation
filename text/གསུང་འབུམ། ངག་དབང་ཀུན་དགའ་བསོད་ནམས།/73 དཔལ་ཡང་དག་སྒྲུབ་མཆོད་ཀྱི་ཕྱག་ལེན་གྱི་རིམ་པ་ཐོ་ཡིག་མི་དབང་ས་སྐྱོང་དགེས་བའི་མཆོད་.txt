གསུང་འབུམ། ངག་དབང་ཀུན་དགའ་བསོད་ནམས།
པོད ༧༣
དཔལ་ཡང་དག་སྒྲུབ་མཆོད་ཀྱི་ཕྱག་ལེན་གྱི་རིམ་པ་ཐོ་ཡིག་མི་དབང་ས་སྐྱོང་དགེས་བའི་མཆོད་རྫས།
༄༅། །དཔལ་ཡང་དག་སྒྲུབ་མཆོད་ཀྱི་ཕྱག་ལེན་གྱི་རིམ་པ་ཐོ་ཡིག་མི་དབང་ས་སྐྱོང་དགེས་བའི་མཆོད་རྫས་ཞེས་བྱ་བ་བཞུགས་སོ།། ཨོཾ་སྭ་སྟི་སིདྡྷི། བླ་མ་དང་དཔལ་ཧེ་རུ་ཀ་ལ་ཕྱག་འཚལ་ལོ། འདིར་དཔལ་ཡང་དག་མར་མེ་དགུ་པའི་སྒྲུབ་མཆོད་གནང་བའི་ཕྱག་ལེན་ལ། དཔལ་ཆེན་པོའི་གཏོར་མ་རྡོ་རྗེ་ཕུར་པ་དང་མཐུན་པ་སོགས་གཤོམས་ཀྱི་བྱ་བ་རྣམས་སྔགས་འཆང་ཆེན་པོས་མཛད་པའི་རྡུལ་མཚོན་དང་རས་བྲིས་ལ་རྟེན་པའི་དཀྱིལ་ཆོག་སྒྲུབ་ཐབས་སོགས་ནས་གསལ་བར་འབྱུང་བ་བཞིན་མ་འཁྲུལ་བར་བྱས་ལ། ཆོ་ག་དངོས་ལ། ཐོག་མར་སྔོན་འགྲོ་གཏོར་མ་དཔོན་སློབ་ཀུན་གྱིས་སྒྲིགས་ནས་མཛད། གནས་ཡོ་བྱིན་རླབས་ཕུར་པ་བཞིན་གྱི་རྗེས་སུ། རྔ་བྱིན་འབེབས་ཚན་པ་དྲུག་པོ་གང་རིགས་མཛད་རྗེས། སྐྱབས་འགྲོ་ནས་དགྲ་བགེགས་གདུག་པ་ཅན་ཐམས་ཅད་རྒྱངས་རིང་དུ་བསྐྲད་ཞེས་པའི་བར་ཕུར་པ་བཞིན་མཛད་ལ།
དེ་ནས། སྡུག་ཅིང་སྡང་སེམས་སོགས་དང་སྔགས་རྣམས་བཟླ་བར་རོལ་མོ་མཛད་པ་ཕུར་པ་བཞིན། དེ་ནས། ཧཱུྃ་ཁྲོ་བོ་སོགས་དང་། ཧཱུྃ་ངའི་དཀྱིལ་འཁོར་སོགས་ལ་སྤྲོ་ན། སྟེང་ཡང་མ་འཇུག སྲུང་འཁོར་རྫོགས་པ་ཡན་སྒྲིགས་ལ་ཚོགས་ཞིང་སྤྱན་དྲངས་རྗེས་་་་་་རྔ་བརྡུང་མི་མཛད། དཀོན་མཆོག་གསུམ་ལ་སོགས་ཚིག་གཉིས་མ་ལ་བྷྱོཿ དང་ཧཱུྃ་འདྲེན་རྗེས་ལ། དང་པོ་ཕུད་མཆོད་ཀྱི་དབྱངས་བཅུག་ན་ཡོང་བར་སེམས།
དེ་ནས་འཕགས་མཆོག་མའི་མགོར་རོལ་མོ་བཅམས་ཉིས་བརྡེག་ལན་བཅས་བླངས་ལ། དབྱངས་དང་འཇུག་གི་རོལ་མོ་ཆེམས་སོགས་ཕུར་པ་བཞིན། དེ་ནས་སྨན་རག་གཏོར་གསུམ་བྱིན་རླབས་མཛད་པར་མཆོད་གཡོག་པས་བསྐུལ་བ་དང་དཔོན་སློབ་རྣམས་ཀྱི་བསྒྲིགས་ནས་མཛད་པ་སོགས་ཕུར་པ་བཞིན་ལ། སྔགས་གསུམ་ལ་གདངས་ཕུར་པ་བཞིན་མཛད། དེ་ནས་ཏིང་འཛིན་རྣམ་གསུམ་སྒོམ་པ་ནས་བསྒྲིགས་ཏེ་གཞལ་ཡས་ཁང་བསྐྱེད་པའི་བར་ཕུར་པ་བཞིན། དེ་ནས་གཞལ་ཡས་ཁང་སྐྱེད་པའི་བསྐྱེད་དབྱངས་ཕུར་པ་བཞིན་བྱ་བ་ནས། རུ་ལུ་བརྗོད་པའི་བར་བསྒྲིགས་འདོན་མཛད། དེ་ནས་རོལ་མོ་ཆེམས་བརྡུང་དང་ཉིས་བརྡེག་ལན་བཅས་བླངས་ལ། གཙོ་བོ་བསྐྱེད་པའི་ཚིག་བཞི་ལ་དབྱངས་ཁོར་གཉིས་རོལ་མོ་དང་བཅས་པ་ཕུར་པ་བཞིན། རྡོ་རྗེ་ཁ་ཏྲཾ་ཞེས་པ་ནས་ཡེ་ཤེས་མེ་ཕུང་དབུས་ན་བཞུགས།
ཞེས་པའི་བར་ལ། སྒེག་ཅིང་མ་ཐུང་བའི་དབྱངས་དང་མཇུག་ཏུ་རོལ་མོ་གསུམ་བརྡུང་ལན་ཅན། དེ་ནས། ཨོཾ་བཛྲ་ཀྲོ་ཏི་ཤྭ་རི་ཧཱུྃ། ཞེས་པ་རྔ་བརྡུང་དང་བཅས་བསྒྲིགས་ལ། ཡུམ་ཆེན་ཁྲོ་མོ་སོགས་ཚིག་བཅད་གཅིག་ལ་ཕུར་པ་བཞིན་དབྱངས་རོལ། རུས་པའི་རྒྱན་ལྔ་ནས་འཁྱུད་པས་བཞུགས་ཀྱི་བར་སྒེག་ཅིང་མའི་དབྱངས་ཐུང་དང་རོལ་མོ་བྱེད། ཤར་དུ་གཾ་ལས་ཞེས་པ་ནས་ཚིག་དྲུག་ལ་དཀར་མོ་བའི་སྤྱན་འདྲེན་གྱི་དབྱངས་རོལ། བྱང་དུ་བཾ་ལས་ཞེས་པ་ནས། དབུས་ན་བཞུགས་ཀྱི་བར་ལ་སྒེག་ཅིང་མའི་དབྱངས་ཐུང་དང་རོལ་མོ་མཛད།
དེ་ནས་རྔ་བརྡུང་བཞག་ལ། རང་ལུས་རྟེན་དང་བརྟེན་པར་ཞེས་པ་ནས་རང་དང་འདྲ་བའི་ཡེ་ཤེས་ཀྱི་དཀྱིལ་འཁོར་བཛྲ་ས་མ་ཛཿཞེས་པའི་བར་སྒྲིགས་འདོན་མཛད། དེ་ནས་རོལ་མོ་བཅམས་མ་གསུམ་བརྡེག་ལན་བཅས་བླངས་ལ། སེམས་ཉིད་ཡེ་ཤེས་སོགས་ཚིག་བཅད་གཅིག་ལ་སེར་སྐྱེམས་ཀྱི་དབྱངས་དང་མཇུག་ཏུ་རོལ་མོ་གསུམ་བརྡེག་དང་ཆེམས་བརྡུང་གི་བར་ལ་སྔགས་འདོན། དེ་ནས་གསུམ་བརྡེག་ལན་བཅས། དེ་ནས་གསལ་བ་མི་འགྱུར་སོགས་ཚིག་བཅད་གཅིག་ལ་ཡང་དག་དོན་བསྡུའི་དབྱངས་དང་རོལ་མོ། རྟོག་མེད་སྤྲོས་བྲལ་སོགས་ལའང་དབྱངས་རོལ་ཡང་དག་དོན་བསྡུ་བཞིན་བྱས་ལ། དེ་ནས་རྔ་རོལ་བཞག་ཏེ་སྙིང་ཁའི་ཧཱུྃ་ལས་ཞེས་པ་ནས། རིགས་ལྔ་ཡབ་ཡུམ་གྱི་དབུར་རྒྱན་ཞེས་པའི་བར་དང་། ཨོཾ་བཛྲ་ཤྲཱི་ཞེས་པ་ནས།
ཤྭ་རི་ཨ་ཞེས་པའི་བར་སྒྲིགས་འདོན་མཛད། དེ་ནས། བཅོམ་ལྡན་དཔལ་ཆེན་སོགས་ལ་སྒེག་ཅིང་མའི་དབྱངས་རིང་བ་དང་རོལ་མོ་གསུམ་བརྡེག་ལན་ཅན་གྱི་མཇུག་ཏུ་ཆེམས་བརྡུང་དང་ཆེ་བ་གཉིས་བརྡེག དེ་ནས། སྒེག་ཕྲེང་གླུ་གར་སོགས་ཕུར་པ་བཞིན། རང་བྱུང་་་་་་དབྱངས་བཅས། གདོད་ནས་སྔགས་བཅས་ཕུར་པ་བཞིན་བསྒྲིགས་ལ། བྱང་་་་་་འཁྲིལ་བའི་མཆོག་ཆེན་དབྱངས། ཆུབ་མཆོག་ཏུ་སོགས་དང་། རྟོག་མེད་སྤྲོས་བྲལ་སོགས་ནས།
ཁ་ཧཱི་ཁ་ཧཱི་ཞེས་པའི་བར་བསྒྲིགས་འདོན་མཛད། དེ་ནས། རྔ་བརྡུང་དང་བཅས་རྨད་དུ་བྱུང་བའི་སོགས་ཚིག་བཅད་གཅིག་ལ་གུ་དྲག་གི་བླ་མེད་མཆོད་པའི་དབྱངས་འཇུག མཇུག་ཏུ་རོལ་མོ་གསུམ་བརྡེག་ཆེམས་བརྡུང་གི་བར་ལ་སྔགས་འདོན། དེ་ནས་ཆེ་བ་གཉིས་བརྡེག་རཀྟ་དམར་གྱི་སོགས་ལ་སྒེག་ཅིང་མའི་དབྱངས་ཐུང་དང་རོལ་མོ་གསུམ་བརྡེག་གི་རྗེས་ལ་ཆེམས་བརྡུང་དེའི་རྗེས་སུ་དད་རིང་གི་མགོའི་རོལ་མོ་བརྒྱད་བརྡུང་ཆེ་ཆུང་འབབ་འཇོག་སོགས་ཕྱག་ལེན་བཞིན་བྱས་ལ། བདེ་གཤེགས་མཉམ་ཉིད་སོགས་ཚིག་བཞི་ལ་དད་རིང་དབྱངས་ཁོར་གཉིས་རོལ་མོ་དང་བཅས་མཛད། རྣམ་དག་སྐུ་ལ་སོགས་ལ་བདག་ཉིད་མའི་དབྱངས་རོལ་འཇུག མེ་ལོང་མཉམ་ཉིད་ནས། ཕྱག་འཚལ་ལོ་ཞེས་པའི་བར་ལ་དཔལ་གྱི་ཕོ་ཉ་ཐུང་བའི་དབྱངས་དང་རོལ་མོ་མཛད། དཔལ་ཆེན་འཁོར་བཅས་ཞེས་པ་ནས།
ཐོབ་པར་ཤོག་གི་བར་ལ་སྒེག་ཅིང་མའི་དབྱངས་ཐུང་དང་མཇུག་ཏུ་རོལ་མོ་གསུམ་བརྡེག་ལན་བཅས། ཆེམས་བརྡུང་གི་རྗེས་སུ་ཆེ་གཉིས་བརྡེག དེ་ནས་རོལ་མོ་རྣམས་བཞག སྙིང་ཁའི་ཏིང་ངེ་འཛིན་ཞེས་པ་ནས། རང་ལ་ཐིམ་ཞེས་པའི་བར་བསྒྲིགས་འདོན་མཛད། དེ་ནས་དཔལ་ཆེན་ཐུགས་ཀྱི་ཞེས་པ་ནས། མ་ཚོགས་སྤྲིན་དང་སྐར་ལྟར་འཕྲོས་ཞེས་པའི་བར། གུ་དྲག་གི་ཐུགས་ཁའི་ཕྱག་རྡོར་སོགས་ཀྱིས་གདངས་རིང་ཙམ་བྱས་ལ་འཇུག དེ་ནས། ཧཱུྃ་ཆེན་ཉི་ཟླ་སོགས་ནས་བསྐུལ་མཚམས་གཅིག་བྱས་ལ།
དེ་ནས། ཚད་མེད་ཞེས་པའི་བར་ལ་གདངས་དེ་ཁ་འཇུག ཡང་བྷྱོཿནི་གནས་འགྱུར་ཞེས་པ་ལ་བསྐུལ་མཚམས་གཅིག་བྱས། ཨོཾ་རུ་ལུ་རུ་ལུ་ཧཱུྃ་བྷྱོཿཧཱུྃ་ཞེས་པ་ཡན་ལ་གདངས་དེ་ཁ་ཅུང་ཐུང་བ་ཞིག་བཅུག་ལ། དེ་ནས། རུ་ལུ་གསུམ་བརྒྱ་དང་། ཀྲོ་ཏི་ཤྭ་རི་བརྒྱ་རྩ། འཁོར་རྣམས་ཉེར་གཅིག་རེ་བཟླས། དེ་ནས་བཟླས་པ་བསྡུས་རྗེས། ཡིག་བརྒྱ་ལན་གསུམ།
རང་གི་སྙིང་ཁ་ནས་འོད་ཟེར་འཕྲོས་པས་སོགས་ནས། དེ་གཙོ་བོ་ཡབ་ཡུམ་ལ་ཐིམ་ཞེས་པའི་བར་སྒྲུབ་ཐབས་ནས་འབྱུང་བ་བཞིན་གྱིས་དཀྱིལ་འཁོར་བསྡུས་ལ། དེ་ནས་ས་ལྷ་ཕུར་པ་བཞིན་ལ། རོལ་མོ་བསྒྲིགས་འདོན་གདངས་སོགས་ཕུར་པ་བཞིན་མཛད་ལ། ལྷ་སྟ་གོན་ལ། ཨ་མྲྀ་ཏས་བསང་བ་ནས་ཙམ་རྟེན་དང་བརྟེན་པར་བྱེད་པའི་དཀྱིལ་འཁོར་བསྐྱེད་ནས། ཡེ་ཤེས་བསྟིམས་ལ། དབང་བསྐུར་རྒྱས་འདེབས་ཀྱི་རིགས་ལྔ་རེ་རེས་དབུར་བརྒྱན། ཞེས་པའི་བར་ཡན་རྔ་རོལ་མེད་པ་སོགས་བསྒྲིགས་འདོན་གང་འགྲིག་ཕུར་པའི་ལྷ་སྟ་གོན་དང་དབྱིབས་འདྲ་བར་མཛད་ལ། དེ་ནས་མཆོད་པ་བྱིན་རླབས།
ཕྱི་མཆོད་ནང་མཆོད་དེ་ཁོ་ན་ཉིད་ཀྱི་མཆོད་པ་རྣམས་བསྒྲིགས་འདོན་མཛད། དེ་ནས་དྲིལ་སིལ་གདངས་དང་བཅས་པའི། བདེ་གཤེགས་མཉམ་ཉིད་ཞེས་པ་ནས། ལྷ་མོ་རྣམས་ལ་ཕྱག་འཚལ་ལོ་ཞེས་པའི་བར་གྱིས་བསྟོད་ལ། དེ་ནས་དྲིལ་སིལ་གདངས་དང་བཅས་པས་སྙན་གསན་དབབ་པ་ཀྱེ་རྡོར་བཞིན་དང་། དཔལ་ལྡན་བླ་མ་ནས། སྩལ་དུ་གསོལ་གྱི་བར་དྲིལ་བུ་རྒྱུན་དཀྲོལ་ས་ལྷ་བཞིན་མཛད། དེ་རྗེས་བུམ་བསྐྱེད་སྒྲིག་ལུགས་ཕུར་པ་སྒྲ་ཇི་བཞིན་དང་། དེ་ནས་གཏོར་བསྔོ་བསྐང་སོ་སོགས་ནས་གཏོར་འབུལ་གྲུབ་པ་ཡན་ཆད་སྤྱི་དང་འདྲ་བ་མཛད་ལ། མཇུག་ཆོག་གི་སྒྲིག་ལུགས་གཞན་ཕུར་པ་བཞིན་ལ་བཀའ་བཞིན་སྒྲུབ་པའི་སོགས་དང་།
དཀྱིལ་འཁོར་བསྡུ་བ་དང་དགེ་བ་སོགས་བསྔོ་བ་རྣམས་བསྒྲིགས་ནས་བྱའོ། དེ་ཡན་གྱིས་སྟ་གོན་གྱི་ཆོ་གའི་སྒྲིག་རིམ་མདོ་ཙམ་བསྟན་ཟིན་ཏོ། ད་ནི་སྒྲུབ་མཆོད་དངོས་གཞིའི་ཕྱག་ལེན་བཤད་པར་བྱ་སྟེ། དེའང་། གཤོམས་ཀྱི་ཚོགས་ནི་རས་བྲིས་རྡུལ་ཚོན་གང་ལ་བརྟེན་ནའང་དེ་དང་འབྲེལ་བའི་ཡིག་ཆ་ནས་འབྱུང་བ་བཞིན་བྱས་ལ། དེ་ནས་སྒྲུབ་པ་པོ་རྣམས་གྲལ་ལ་འཁོད་དེ། སྔོན་འགྲོ་གཏོར་མ་ནས་བཟུང་བཟླས་པ་བསྡུས་ཏེ་དཀྱིལ་འཁོར་བསྡུ་བའི་བར་གཞན་སྟ་གོན་བཞིན་ལ། གདན་བསྐྱེད་པའི་རྗེས་སུ། རྒྱུའི་ཏིང་ངེ་འཛིན་གདན་སྟེང་དུ་འབབ་ལུགས་ལ་ཚིག་ཟུར་ཅུང་ཟད་བསྒྱུར་བ་སོགས། མདོར་ན་བདག་མདུན་ཐ་མི་དད་ཆེན་པོའི་ཚུལ་གྱི་བསྒྲུབ་ཚུལ་དཀྱིལ་ཆོག་ནས་འབྱུང་བ་བཞིན་བྱས་ལ།
རྒྱུད་འདེབས་མཛད་ན་སྐབས་འདིར་མཛད། དེ་ནས་རང་ཉིད་གཙོ་བོ་ལས་བྱེ་བའི་གཙོ་བོ་གཉིས་པའི་སྐུར་འགྱུར་ཏེ་ཕྱི་རོལ་གཏོར་མ་སྟོང་བའི་བསྒྲིགས་འདོན་རྔ་བརྡུང་དབྱངས་རོལ་སོགས་ཕུར་པ་སྒྲ་ཇི་བཞིན་དང་། ནང་དུ་ལོག་དུ་ལོག་ཏེ་རོལ་མོའི་བར་བསྐོར་བ་མཛད་པའང་ཕུར་པ་བཞིན། དེ་རྗེས་ཆོ་ག་ཉིན་རེ་ལ་ཚར་གཉིས་རེ་མཛད་ན་སྔ་ཆོག་དང་། ཚར་རེ་མཛད་ན་དངོས་གཞི་དང་པོའི་ཉིན་མ་རྟོགས་ཕྱི་མ་རྣམས་ལ་སྟ་གོན་གྱི་སྐབས་བཞིན་གྱིས་བུམ་སྐྱེད་མཛད། དེ་ནས་བདག་འཇུག་ལ་ཇི་ལྟར་བལྟམས་པ་ནས་བཟུང་། གཏང་རག་གི་མཎྜལ་ཡོན་འབུལ་བ་ཡན་ཆད་ལ་ཚིག་རིགས་རྣམས་སྔགས་འཆང་ཆེན་པོས་མཛད་པའི་རྡུལ་ཚོན་ལ་བརྟེན་པའི་སྒྲུབ་མཆོད་བྱེད་ཚུལ་གྱི་ངག་འདོན་གྱི་ཐོ་ནས་བྱུང་བའི་ནང་བཞིན་དང་། བསྒྲིགས་འདོན་མཛད་ལུགས་རོལ་མོ་དྲིལ་སིལ་སོགས་ཐམས་ཅད་ཀྱེ་རྡོར་དང་ཕུར་པའི་བདག་འཇུག་གི་སྐབས་སུ་ཇི་ལྟར་མཛད་པའི་ཕྱག་ལེན་བཞིན་མཛད་པས་ཆོག་པར་སྣང་ཞིང་སྔགས་འཆང་ཆེན་པོའི་ཐོ་ཡིག་དེར་ཡེ་ཤེས་དབབ་པ་ཀྱེ་རྡོར་བཞིན་གསུངས་འདུག་ཀྱང་། ངེད་རང་ཞལ་ངོ་རྣམས་ཀྱི་ཕྱག་ལེན་བཞིན། ཕུར་པ་བཞིན་མཛད་པས་དེ་བཞིན་བདེ་བ་ཡོང་བས་དགོངས་ཞུགས་ཞུ་བཞིན།
མི་བསྐྱོད་པའི་དབང་གི་སངས་རྒྱས་ཀུན་གྱིས་བུམ་པའི་དབང་སོགས་ལ་ཆེ་བའི་ཡོན་ཏན་མའི་གདངས་བཅུག་པས་ཁྱབ་པར་མཆིས། བདག་འཇུག་གྲུབ་ནས་གཏོར་བསྔོ་བསྐང་གསོ་མཇུག་ཆོག་སོགས་སྤྱི་དང་མཐུན་པར་མཛད། སྟ་གོན་དངོས་གཞི་སོགས་གང་ལ་ཡང་ཚོགས་འཁོར་མཛད་ནས། ཕུར་པ་བཞིན་གཏོར་འབུལ་གྱི་གོང་། རྡོར་གླུ་བཀྲ་ཤིས་སོགས་ཀྱི་དྲིལ་སིལ་གྲུབ་རྗེས། ཨོཾ་དྲ་བྱཾ་སྡེ་ཤྭི་རྡ་ནི་སོགས་དང་། དེ་རྗེས་རོལ་མོ་བཅམས་བཅད་ནས། སྤྱན་འདྲེན་མཆོད་པ་བཤགས་པ་རྣམས་ལ་རོལ་མོ་གདངས་སོགས། གུ་དྲག་གི་ཚོགས་འཁོར་ལུགས་བཞིན་མཛད། འདིའི་མཆོད་པའི་སྐབས་སུ།
ཨ་ལ་ལ་ཧོ་བཞེས་སུ་གསོལ་ལོ་ཞེས་པའི་རྗེས་སུ་རོལ་མོ་ལེན། ཚོགས་ཞུ་བ་ནི་གུ་དྲག་བཞིན། མཇུག་ཆོག་གི་བཀྲིས་རོལ་མོ་གྲུབ་རྗེས་མཆོད་གཡོག་པས་རྡོ་རྗེ་སློབ་དཔོན་གྱི་གསོལ་ཚོགས་ཁྱེར་ལ། ཧོ་བདག་ཅག་རྡོ་རྗེ་སློབ་དཔོན་དང་སོགས་གདངས་དང་བཅས་པར་གུ་དྲག་བཞིན་དཔོན་སློབ་ཀུན་གྱིས་མཛད་ལ་ཚོགས་ལ་ལོངས་སྤྱོད། ལྷག་མ་ཉིན་རེ་བསྡུད་ཕུར་པ་བཞིན་སྒྲུབ་མཆོད་ཉི་མ་སྔ་མ་རྣམས་ལ་གཤེགས་པའི་རོལ་མོ་གྲུབ་རྗེས་ཐུན་གཏོར་འབུལ་བ་མཛད། ནུབ་ཐ་མའི་ཚེ་གུ་དྲག་བཞིན་ཚོགས་འཁོར་གྲུབ་འཕྲལ་ལིང་ག་གུ་དྲག་ལྟར་བཅོས་པ་ལ་དགུག་གཞུག་སྒྲུབ་ཐབས་བཞིན་ལན་གསུམ་མཛད་རྗེས། རོལ་མོ་ཆེམས་བརྡུང་དེ་ཁའི་ངང་ནས་སློབ་དཔོན་གྱི་ཕུར་པ་བླངས་ལ་རོལ་མོ་དགུ་བརྡུང་གཅིག་བྱ་ཞིང་། སླར་ཡང་ཆེམས་བརྡུང་ངོས་ཕུར་བུ་འདེབས་པ་སྒྲལ་གྲིས་ལིངྒ་བཏུབ་པ་གུ་དྲག་བཞིན་མཛད་ལ་རོལ་མོ་བཞི་བརྡུང་བླངས་ཏེ། བླ་མ་ལ་སོགས་ཚིག་བཅད་གཅིག་ལ་ཕྱི་ནང་གསང་བ་མའི་དབྱངས་རོལ་དང་མཇུག་ཏུ་ཆེམས་བརྡུང་དང་ཆེ་བ་གཉིས་བརྡེག དེ་ནས་དཀྱིལ་འཁོར་རྡུལ་ཚོན་མ་ལྟར་ན།
སྐབས་འདིར་སྒྲུབ་ཐབས་ནས་འབྱུང་བ་ལྟར་གྱི་ཚོགས་བཀྱེ་བསྡུ་དང་ལྷག་མ་བཏང་སྟེ། དེ་ནས་སྟེང་དུ་གཏོར་འབུལ་བསྟན་སྐྱོང་སོགས་མཛད་ལ། དེ་ནས་དཀྱིལ་འཁོར་གཤེགས་གསོལ་བྱེད་ཚུལ། ཐོ་ཡིག་ནས་འབྱུང་བ་ལྟར་དང་། རས་བྲིས་ལྟར་ན། ལིངྒ་སྒྲལ་མཆོད་ཀྱི་རྗེས་སུ་མཇུག་ཆོག་གཏང་། ཚོགས་ལ་ལོངས་སྤྱད་ཅིང་ལྷག་མ་བྱས་ལ། དེ་ནས་སྟེང་དུ་གཏོར་འབུལ་བསྟན་སྐྱོང་རྒྱས་པར་བྱས་ན་ལེགས་སེམས་སོ། བསྟན་སྐྱོང་ལ། ཧོ་བོད་ཁམས་སོགས་ནས་སྒྲིག་ལུགས་སོགས་ཕུར་པ་བཞིན་ལ་མགོའི་རོལ་མོ་གཅོམ་པ་དང་ཚིགས་བཅད་ཕྱེད་དང་གཉིས་ནམ་རྫོགས་ལ་དབྱངས་ཕུར་པ་བཞིན་གྱི་རྗེས་སུ་རོལ་མོ་ཐོག་མར་བཞི་བརྡུང་དགུ་བརྡུང་།
ཡང་བཞི་བརྡུང་སོགས་ཕུར་པ་བཞིན། ཐམས་ཅད་ཀྱི་རྗེས་སུ་ཆེམས་བརྡུང་སོགས་ཕུར་པ་དང་འདྲ་བར་མཛད་དོ། འདི་ཉིད་ཀྱི་རྡོ་རྗེ་སློབ་དཔོན་དུ་འོས་པའི་གང་ཟག་ནི། རྡོ་རྗེ་ཕུར་པའི་བསྙེན་སྒྲུབ་མཐར་ཕྱིན་ཞིང་། འདི་ཉིད་དཀྱིལ་འཁོར་དུ་དབང་བསྐུར་བ་ཐོབ་པ་ཞིག་གི་བྱར་རུང་བ་འཇམ་པའི་དབྱངས་བསོད་ནམས་དབང་པོའི་གསུང་ལས་འབྱུང་བ་བཞིན་ཤིན་ཏུ་འཐད་པར་སེམས་ཏེ། དཔེར་ན་གསང་སྔགས་གསར་འགྱུར་གྱི་མ་རྒྱུད་དང་། གཉིས་མེད་རྒྱུད་ནས་གསུངས་པའི་བདེ་ཀྱེ་སོགས་མཆོག་སྒྲུབ་པའི་ལྷ་གང་ཡང་རུང་བ་ཞིག་གི་བསྙེན་སྒྲུབ་མཐར་ཕྱིན་ནས། གསང་སྔགས་སོགས་ཕ་རྒྱུད་ནས་བཤད་པའི་དཀྱིལ་འཁོར་རྣམས་ཀྱི་རྡོ་རྗེ་སློབ་དཔོན་བྱར་རུང་བ་དང་ཚུལ་མཚུངས་པ་སེམས་ཤིང་། སྤྱིར་ཡང་དག་འདི་ཉིད་རྒྱུད་སངས་རྒྱས་མཉམ་སྦྱོར་ལ་བརྟེན་པའི་མན་ངག་ཟབ་མོ་ཁྱད་པར་ཅན་པར་སྣང་སྟེ། རྗེ་རྡོ་རྗེ་འཆང་ཀུན་དགའ་བཟང་པོས།
གསང་སྔགས་རྙིང་མ་བ་འགའ་ཞིག་དང་འབེལ་གཏམ་མཛད་པའི་ཚེ། རྗེ་རྡོ་རྗེ་འཆང་གི་གསུང་གི་ཟེར་མ་རྣམས་ཆོས་རྗེ་ཀུན་དགའ་བློ་གྲོས་ཀྱི་བཀོད་པའི་ཡི་གེ་ལས། འདི་ལྟར་འབྱུང་སྟེ། རྗེ་བཙུན་ཀུན་དགའ་བཟང་པོ་བའི་དྲུང་དུ། གསང་སྔགས་རྙིང་ཞུས་ལན་གནང་བྱུང་བ་ལ། ངེད་ཀྱི་ཆོས་རྗེས་བཟང་འཕགས་པས་ཅིས་ཀྱང་ཉོན་གསུང་ནས། ངེས་ཀྱང་རྒྱུད་གསང་རྙིང་སོགས་དང་ཁྲོ་བོ་དམ་པ་རྒྱན། ཞི་བ་རིན་ཆེན་དྲ་བ་ལ་སོགས་གཞུང་དུ་མ་ཉན། ཞི་བ་འདི་གསང་རྙིང་དང་གསང་འདུས་རྩ་རྒྱུད་ལ་བརྟེན་པར་འདུག ཁྲོ་བོ་འདི་གསང་རྙིང་དང་སངས་རྒྱས་མཉམ་སྦྱོར་ལ་བརྟེན་པར་འདུག་ཅིང་།
གཞུང་འདི་གཉིས་གྲུབ་ཆེན་སངས་རྒྱས་གསང་ནས་མཛད་ངེས་པར་སྣང་། ཞི་བ་རྡོ་རྗེ་ལས་རིམ་དང་ཁྲོ་བོ་རྡོ་རྗེ་ལས་རིམ་གཉིས་ཀྱང་གཞུང་ཁྱད་དུ་འཕགས་པ་འདུག སྙིང་པོ་བོ་དྷི་ཙིཏྟ་མཧཱ་སུ་ཁ་ཛྙ་ན་དྷ་ཏུ་མ་འདི། སྔགས་དོན་བཟང་པོ་རང་གཅིག་སྣང་སྟེ། ཨོཾ་སྔགས་ཀྱི་མགོ་འདྲེན། བོ་དྷི་ཙིཏྟ་བྱང་ཆུབ་ཀྱི་སེམས། མ་ཧཱ་སུ་ཁ་བདེ་བ་ཆེན་པོ། ཛྙ་ན་དྷ་ཏུ་དབྱིངས་དང་ཡེ་ཤེས། དབྱིངས་དང་ཡེ་ཤེས་གཉིས་སུ་མེད་པའི་བྱང་ཆུབ་ཀྱི་སེམས་བདེ་བ་ཆེན་པོ་ཞེས་འབོད་ཅིང་། བདག་ལ་ཡང་དེ་ལྟར་རྟོག་པ་བསྐྱེད་གཅིག་པ།
ཨ་ལས་ས་བོན་ཡིན་ཚོད་དུ་འདུག རུ་ལུ་རུ་ལུ་བསྒྱུར་རྒྱུ་མེད། གཟུངས་ཀྱི་ཚིག་ཞེས་བྱ་བ་ཡིན་སྟེ། བདེ་མཆོག་པའི་ཉེ་སྙིང་ལྟ་བུའོ། རུ་ལུ་འདི་མཉམ་སྦྱོར་གྱི་རྒྱུད་ནས་མང་དུ་གསུངས། བཛྲ་ཀཱི་ལི་ཀཱི་ལ་ཡ་རྡོ་རྗེ་ཕུར་པ་རྡོ་རྗེ་ཕུར་པ་ཞེས་འབོད་ཅིང་བསྐུལ། བོས་ནས་ཅི་བྱེད་ན། སརྦ་བིགྷྣན་བཾ་བགེགས་ཐམས་ཅད་ཆིངས་ཤིག ཧཱུྃ་ས་བོན། ཕཊ྄་ཁོས་གཅིག་པ་ཡིན།
སྤྱིར་ད་ལྟ་གསར་མའི་རྒྱུད་འབུམ་ནས་འབྱུང་བའི་རྒྱུད་གསང་འདུས་སོགས། སྔ་འགྱུར་གྱིས་དུས་སུ་བྱུང་བའི་རྒྱུད་རྣམ་དག་ལ། རྙིང་མ་བའི་བརྡ་ཆད་ལ། སྐུའི་རྒྱུད་སངས་རྒྱས་མཉམ་སྦྱོར། གསུང་གི་རྒྱུད་ཟླ་གསང་ཐིག་ལེ། ཐུགས་ཀྱི་རྒྱུད་གསང་བ་འདུས་པ། ཡོན་ཏན་གྱི་རྒྱུད་རྡོ་རྗེ་བདུད་རྩི། འཕྲིན་ལས་ཀྱི་རྒྱུད་ཀརྨ་མ་ལ། ཁ་སྐོང་གི་རྒྱུད་སྒྱུ་འཕྲུལ་དྲ་བ་རྣམས་རྒྱུད་ཁྱད་དུ་འཕགས་པ་འདུག ཀརྨ་ཡཱ་ལ་ང་ཡིས་མ་མཐོང་།
སྔོན་དུས་ཁྱད་འཕགས་གཅིག་འབྱུང་བར་སྣང་། ཡང་དག་འདི་ཡང་མཉམ་སྦྱོར་ལ་བརྟེན་པའི་མན་ངག་ཁྱད་འཕགས་ཨ་ཚི་བ་ཡིན་པར་འདུག མེ་དགུ་མ་མཉམ་སྦྱོར་གྱི་ཧེ་རུ་ཀར་རིགས་ཀྱང་ལྷ་དགུ་མ་དང་གཅིག་ཏུ་འདུག དཔྱལ་རྒྱལ་པ་འདི་པས་ཡང་དག་ཀྱེ་རྡོར་ལྷ་གྲངས། ལྷའི་མིང་འདྲ་བ་དགུ་སྟེ། ཞེན་པ་ཕོ་རུས་དེ་གཉིས་ལ་བྱེད། སྤྱིར་རྙིང་མ་བ་ཚོ་ཆང་གཅིག་ཚོས། ཡུལ་དྲོ་ན་ཁྲུ་ཀློག གྲང་ན་རྒྱུད་རྩོམ་ཟེར་བས་ལྷད་ཆེ། དེའི་ནང་ནས་ཀྱང་རྟ་མགྲིན་གྱི་སྐོར་འདི་ལྷད་ཆེ།
གསར་མ་ལ་ཕྱག་ན་རྡོ་རྗེའི་སྐོར་ལྷད་ཆེ་བར་སྣང་། འོན་ཀྱང་ཁྱེད་རང་ས་སྐྱ་པ་དང་བྱས་པའི་སྔོན་གྱི་གསར་མ་བ་ཆེན་པོའི་རྗེས་སུ་འབྲང་བ་མ་ཡིན་པའི་དེང་སང་ཅི་ཡིན་འདི་ཡིན་མེད་པའི་གསར་མ་བ་ལ་མང་པོ་གཅིག་ཡོད། འདི་རྣམས་ལས་རྙིང་མ་ཚོ་ཆེད་ཀྱི་ཁྱད་འཕགས། བསྟན་པ་འཇིག་ཁ་རྣམས་སུ་ཁོང་རྣམས་རྒྱུན་རིང་ཞིང་ཕན་པ་འོང་གསུང་། ཀུན་བློས་བཀོད་དོ། ཞེས་འབྱུང་བ་ཡིན་ལ། འདི་ལྟ་བུའི་དཔལ་ཡང་དག་གི་སྒྲུབ་མཆོད་གནང་བའི་ཕྱག་ལེན་གྱི་རིམ་པ་འདི་ནི། ཁམས་གསུམ་ཆོས་ཀྱི་རྒྱལ་པོ་འཇམ་པའི་དབྱངས་དབང་པོའི་མཚན་ཅན་དང་། རྒྱལ་སྲས་སྦས་པའི་རྣལ་འབྱོར་སེམས་དཔའ་ཆེན་པོ་གྲགས་པའི་མཚན་ཅན་ཏེ་འཇམ་པའི་དབྱངས་སྐུ་མཆེད་དང་། རྡོ་རྗེ་འཆང་ངུར་སྨྲིག་གི་བླ་གོས་འཆང་བ་རྒྱལ་བ་མུས་ཆེན་པོ་སངས་རྒྱས་རྒྱལ་མཚན་རྣམས་ཀྱིས་རྗེས་སུ་བཟུང་བའི་ས་སྐྱ་པ་ཤཱཀྱའི་དགེ་བསྙེན་ཐེག་མཆོག་རྣལ་འབྱོར་པ་ངག་དབང་ཀུན་དགའ་བསོད་ནམས་གྲགས་པ་རྒྱལ་མཚན་དཔལ་བཟང་པོས་མྱུར་བ་བྲིས་ཏེ་བསྟན་པའི་སྦྱིན་བདག་མི་དབང་བསོད་ནམས་མཐུ་སྟོབས་དབང་པོའི་སྡེ་དང་།
བདག་སོགས་བསོད་ནམས་ཕུན་ཚོགས་སྐུ་མཆེད་ཀྱིས་གམ་པ་ལྷུན་གྲུབ་སྟག་རྩེར། ཡང་དག་གི་སྒྲུབ་མཆོད་གསར་འཛུགས་གནང་ཚེ་བོད་ཀྱི་རྡོ་རྗེ་གདན་དཔལ་ས་སྐྱའི་ཆོས་གྲ་ཆེན་པོ་ནས་ཕུལ་བའོ། ངེད་རང་ས་སྐྱ་པའི་ཡབ་ཆོས་ལྷད་མེད་ཡང་ཕུར་འདི་རྣམས་ལ་བཤད་སྒྲུབ་གང་བྱེད་ཀྱང་། ཐོག་མར་ས་སྐྱ་པ་ཆེན་པོས་མཛད་པའི་སྒྲུབ་ཐབས། རྗེ་བཙུན་གྱིས་མཛད་པའི་ཐོ་ཡིག བླ་མ་དམ་པའི་སྒྲུབ་ཐབས་རྒྱས་འབྲིང་བསྡུས་གསུམ། དཀྱིལ་ཆོག་དང་བཅས་པ་དེ་དག་གི་གསལ་བྱེད་ས་ལོ་སྔགས་འཆང་ཡབ་སྲས་དང་བཅས་པས་བསྒྱུར་པའི་ཡིག་ཆ་རྣམས་ཏེ། རྡོ་རྗེ་ཕུར་པའི་ཕྱོགས་ལ་སྒྲུབ་དཀྱིལ་ཀྱི་གསུང་རབ་དེ་རྣམས་དང་དཔལ་ཡང་དག་གི་ཕྱོགས་ལ་སློབ་དཔོན་ཧཱུྃ་ཀ་རའི་རྒྱ་གཞུང་གིས་དགོངས་འགྲེལ་སྒྲུབ་དཀྱིལ་གྱི་ཡིག་ཆ་ལ་གམ་པ་རིན་རྒྱལ་གྱི་མཛད་པའི་མེ་དགུ་དང་མེ་གཅིག་གི་སྒྲུབ་ཐབས་རྣམས་དང་། སངས་རྒྱས་མཉམ་སྦྱོར་རིགས་བསྡུས་ཀྱི་དཀྱིལ་ཆོག་གི་ལྷན་ཐབས་སོགས་དང་། ས་ལོ་ཡབ་སྲས་ཀྱི་མཛད་པའི་སྒྲུབ་དཀྱིལ་གྱི་ཡིག་ཆ་ཁྱད་པར་ཅན་རྣམས་སོགས་མདོར་ན་ཡང་ཕུར་གྱི་ཕྱོགས་ཀྱི་སྒྲུབ་དཀྱིལ་ཀྱི་གསུང་རབ་དེ་རྣམས་ལ་སྦྱང་པ་མཐར་ཕྱིན་པ་བྱས་ནས།
དེ་དག་གི་རྒྱབ་རྟེན་དུ་ས་པཎ་གྱིས་རང་འགྱུར་མཛད་པའི་ཕུར་པ་རྩ་དུམ་སངས་རྒྱས་མཉམ་སྦྱོར་གྱི་རྒྱུད། སློབ་དཔོན་རྣམས་གསུམ་གྱི་དགོངས་པ་ཕྱོགས་གཅིག་ཏུ་བསྒྲིགས་པའི་འགྲེལ་ཆེན་འབུམ་ནག་ཏུ་གྲགས་པ་དང་། ཕུར་པ་ལམ་ལྷག་ལུགས་ཀྱི་རྒྱུན་འཛིན་མི་ཉག་བསྟན་པ་དབང་ཕྱུག་གིས་མཛད་པའི་རྩ་དུམ་མན་ངག་ལུགས་ཀྱི་རྙིང་པོས་དོན་གསལ་ཞེས་བྱ་བའི་གསུང་རབ་ངོ་མཚར་ཅན་དེ་ཉིད་དང་། ཡང་ཕུར་མན་ངག་ལུགས་ཀྱི་བརྒྱུད་འཛིན་དགེ་སྦྱོང་རྡོ་རྗེ་རྒྱལ་མཚན་གྱིས་མཛད་པའི་ཡིག་ཆ་དང་། ཡང་འཇམ་དབྱངས་ནམ་མཁའ་རྒྱལ་མཚན་གྱི་གསུང་བརྒྱུན་བཀོད་པའི་ཕུར་པ་མན་ངག་ལུགས་ཀྱི་རྣམ་བཤད་དང་། ཡང་ས་སྐྱ་པ་སྔགས་འཆང་བདེ་ལེགས་ཀྱིས་བསྒྲིགས་པའི་ཕུར་པའི་སྟོད་ལས། སྨད་ལས་ཀྱི་ཡི་གེ་གསར་རྙིང་གི་ཚོགས་སུ་མ་བསྒྲིགས་པའི་ཡིག་ཆ་དང་། བདག་ཆེན་རྒྱ་གར་པས་ཕུར་པ་ལུགས་སྲོལ་མང་བའི་མན་ངག་ཟབ་བསྡུས་ཉེ་མཁོ་རྣམས་བསྒྲིགས་པར་མཛད་པའི་ངོ་མཚར་ཅན་གྱི་ཡིག་ཆ་དང་། བློ་ལྡན་མཆོག་སྲེད་ཀྱིས་མཛད་པའི་ཕུར་པ་སྒྲ་བཞིའི་བཤད་པ། སློབ་དཔོན་པདྨས་མཛད་པའི་དཀྱིལ་ཆོག་རྡོ་རྗེ་ལས་རིམ་གྱི་རྩ་བ་དང་།
དེའི་འགྲེལ་པ། སློབ་དཔོན་ལམ་ལྷག་གིས་མཛད་པའི་ཕུར་པའི་སྟོད་འབུམ་དུ་གྲགས་པའི་གསུང་རབ་དང་། ཡང་འཇམ་དབྱངས་ཇོ་སྲས་མའི་ལུགས་ཀྱི་ཕུར་པ་རྩ་བ་གསུམ་བསྲེས་ཀྱི་ཡིག་ཆ་ཁྱད་པར་ཅན་དང་། གཞན་ཡང་ཡང་ཕུར་གྱི་བཤད་སྒྲུབ་ལ་མཁོ་བའི་ཡི་གེ་རྙིང་མ་དུ་མ་ཞིག་ཁོ་བོས་མཐོང་ཡང་ཐམས་ཅད་ཀྱི་མིང་འདིར་འདྲི་བར་མ་ནུས་ལ། གང་ལྟར་ཡང་ཕུར་གྱི་རྒྱུད་ཀྱི་དོན་འགྲེལ་རྣམས་བཤད་དེ་རྣམས་ཀྱི་ནང་དུ་འབྱུང་བའི་རྒྱུད་ཀྱི་ལུང་དང་དེའི་དོན་བཤད་པ་རྣམས་ལ་བློ་གྲོས་ཀྱིས་ཞིབ་ཏུ་དཔྱད་དེ། ཡང་ཕུར་གྱི་སྒྲུབ་དཀྱིལ་རྣམས་དང་སྦྱར་ཏེ་སྐལ་བཟང་དོན་གཉེར་གྱི་དབུས་སུ་བཤད་ཅིང་སྒོམ་དོན་ཉམས་སུ་བླངས་ན་མཆོག་མཐུན་མོང་གི་དངོས་གྲུབ་བདེ་བླག་ཏུ་འགྲུབ་པའི་ངེས་ཤེས་རྣལ་འབྱོར་པ་གདོད་ནས་རང་གྲོལ་ཁོ་བོས་རྙེད་པ་ལགས་སོ། འདི་བྲིས་དགེ་བས་རྗེ་བཙུན་ས་སྐྱ་པའི། ཡབ་ཆོས་ལྷད་མེད་དཔལ་གསང་ཡང་དག་གིས། བསྟན་པ་རིན་ཆེན་ཕྱོགས་བཅུར་རྒྱས་པ་དང་། བདག་སོགས་ཕྱི་མ་བདེ་བ་ཅན་བགྲོད་ཤོག། །།
མངྒ་ལཾ།། ༈ མཁན་ཆེན་ཨ་པད་རིན་པོ་ཆེའི་དགོངས་བཞེད་ལྟར་གུ་རུས་ཞབས་ཞུ་བགྱིས་པའོ།། PAGE * MERGEFORMAT 2 ཨ་མྱེས་ཞབས། དཔལ་ཡང་དག་སྒྲུབ་མཆོད་ཀྱི་ཕྱག་ལེན་གྱི་རིམ་པ་ཐོ་ཡིག PAGE * MERGEFORMAT 1
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
