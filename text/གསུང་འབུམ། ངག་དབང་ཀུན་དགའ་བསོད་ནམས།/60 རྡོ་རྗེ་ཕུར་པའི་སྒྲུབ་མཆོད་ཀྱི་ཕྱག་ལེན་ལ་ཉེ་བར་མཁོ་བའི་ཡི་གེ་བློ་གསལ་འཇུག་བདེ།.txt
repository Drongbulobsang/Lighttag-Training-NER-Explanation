གསུང་འབུམ། ངག་དབང་ཀུན་དགའ་བསོད་ནམས།
པོད ༦༠
རྡོ་རྗེ་ཕུར་པའི་སྒྲུབ་མཆོད་ཀྱི་ཕྱག་ལེན་ལ་ཉེ་བར་མཁོ་བའི་ཡི་གེ་བློ་གསལ་འཇུག་བདེ།
༄༅། །རྡོ་རྗེ་ཕུར་པའི་སྒྲུབ་མཆོད་ཀྱི་ཕྱག་ལེན་ལ་ཉེ་བར་མཁོ་བའི་ཡི་གེ་བློ་གསལ་འཇུག་བདེ་ཞེས་བྱ་བ་བཞུགས།། ཨོཾ་སྭསྟི། རྡོ་རྗེ་ཕུར་པའི་སྒྲུབ་མཆོད་ཀྱི་སྐབས་ཕྱག་ལེན་འགའ་ཞིག་ཐོར་བཀོད་པ་ལ། ས་ཆོག་གི་སྔ་དྲོ། བཅོམ་ལྡན་རྡོ་རྗེ་གཞོན་ནུ་ལ། སྒེག་ཅིང་མའི་དབྱངས་བཅུག་པའི་རོལ་མོ་གསུམ་རྡེག་ལེན་དང་ཆེམས་བརྡུངས་རྗེས་ཆེ་བ་གཉིས་རྡེག ཡང་དག་དོན་དུ་ལ་ཆེམས་བརྡུངས་དང་ཆེ་བ་གཅིག་རྡེག བདེ་བར་གཤེགས་སོ་ལ་ཆེམས་བརྡུངས་དང་གསུམ་རྡེག་ལེན་བྱས་བཞག་ལ། སྒེག་འཕྲེང་གླུ་གར་སོགས་ལ་འཇུ། སྟ་གོན་གྱི་སྔ་དྲོ་འཁོར་བ་ཕུར་བུའི་ཚབ།
བཅོམ་ལྡན་རྡོ་རྗེ་གཞོན་ནུ་ལ་སྒེག་ཅིང་མའི་དབྱངས་བཅས་རོལ་མོ་གསུམ་རྡེག་རྗེས་ཆེམས་བརྡུངས་ཆེ་བ་གཉིས་རྡེག ཡང་དག་དོན་དུ་ལ་ཆེམས་བརྡུངས་དང་ཆེ་བ་གཉིས། བདེ་བར་གཤེགས་སོ་ལའང་ཆེམས་བརྡུངས་དང་ཆེ་བ་གཉིས། དེ་ནས་བདེ་བར་གཤེགས་སོ་ལ་ཁྱད་པར་སོགས་ཀྱི་རྗེས། ཀརྨ་ཀྲོ་ཏི་ཤྭ་རིའི་མཇུག་ཏུ་གསུམ་རྡེག་ལེན་བྱས་བཞག་ལ་ལྷ་སྟ་གོན་གྱི་མདུན་བསྐྱེད་ལ་འཇུག་པ་ཡིན། ས་ཆོག་དང་སྟ་གོན། འཆམ་རྗེས་མའི་སྔ་དྲོ་དང་གཏོར་འབུལ་གྱི་ཉིན་ཏེ་ཉི་མ་བཞི་ལ། རྔ་བྱིན་དབབ་བསྡུས་པའི་བསྡུས་པ་དང་། བསྡུས་པའི་རྒྱས་པ་གཉིས་མཛད། དངོས་གཞི་དང་པོའི་ཉིན་བྱིན་དབབ་རྒྱས་པའི་རྒྱས་པ།
གཞན་སྒྲུབ་མཆོད་ཉི་མ་དུ་མཛད་ཀྱང་། བྱིན་དབབ་རྒྱས་པའི་བསྡུས་པ་དང་། འབྲིང་པོ་རྒྱས་བསྡུས་གཉིས་ཏེ་གསུམ་རེ་མོས་ཁོ་ན་མཛད། དུས་ཆེན་ཉིན་དབྱངས་ཚེས་ཐོགས། བརྒྱུད་འདེབས་ཀྱི་གདངས་སོགས་འཕར་མ་རྣམས་མ་ཆག་པ་དང་། གཞན་མ་དབྱངས་གནང་དུས། བཞེས་དུས། དགུ་དུས། བཅུ་དུས་རྣམས་ལ་འཁོར་བ་ཕུར་བུ་ལ་དབྱངས་རྒྱུན་པ་མཛད། གནང་དུས་ནས་བཅུ་དུས་བར་གྱི།
དབྱངས་ཡོངས་རྫོགས་རེ་རེའི་ནང་དུ། ཤྭ་ན་མ་ཐུང་བ། ཀངྐ་དྷ་ར་དང་། འདོད་ཆགས་ཁྲོས་འབར་མ་ལ་ཤྭ་ན་མ་རིང་མ་བཅུག་པ་རྣམས་ཚར་རེ་རེ་འགྲོ་བ་མཛད། བཅོམ་དྲིལ་གནང་དགོས། ས་ཆོག་གི་སྐྱོབ་པ་སངས་རྒྱས་དང་ཤཱཀྱ་སེངྒེ་གཉིས། སྟ་གོན་གྱི་བསྐལ་པ་མེ་ལྟར་སོགས་སྙན་གསན་དབབ་པ། དང་པོའི་དཀྱིལ་འཁོར་གསོལ་བཏབ། འཁོར་བ་ཕུར་བུ་རྣམས་ལ་མཛད། སློབ་དཔོན་གྱི་བསྐུལ་དགོས།
སྨན་རཀ་གཏོར་གསུམ་བྱིན་རླབས་ཀྱི། ཨོཾ་བཛྲ་ཀྲོ་དྷ་སྔ་མ་དང་། འཁོར་བ་ཕུར་བུ་རྣམས་རྒྱུན་པར་བསྐུལ་བ་མཛད། བུམ་བསྐྱེད་བྱུང་རེ་བཞིན། བུམ་བསྐྱེད་མཛད་པ་ཞུ་ཞེས་དང་། གཏོར་བསྔོའི་མགོར། གཏོར་མ་བྱིན་རླབས་མཛད་པ་ཞུ། ཞེས་གསུངས་པ་ཙམ་བྱེད། གཞན་རྣམས་བསྐུལ་རེས་སུ་ཡིན་གྱིས་བྱས་པས་ཆོག སྦྱིན་བདག་གི་བསྔོ་བ།
ཤི་བསྔོ། གསོན་བསྔོ་མ་ནོར་བ་བྱེད་པ་གལ་ཆེ། སྔོན་སྔགས་འཆང་ཆེན་པོ། ཁྲི་ཆེན་བདེ་གཤེགས། ཡབ་རྗེ་བདེ་གཤེགས་སོགས་ཞལ་ངོ་བགྲེས་པ་ཆོག་དཔོན་ལ་ཕེབས་དུས། ས་ཆོག་གི་ཕྱོགས་བཞི་གསོལ་བཏབ་སྐབས། དཀྱིལ་འཁོར་གྱི་དབུས་སུ་སྐུ་ཆས་བཞུགས་ངོས་ཁྲིའུ་ཆུང་ལ་བཞུགས་ནས། དེ་ནས་བཛྲ་ཀཱི་ལི་ཀཱི་ལ་ཡ་སོགས་ནས་བགེགས་སྐྲོད་དང་། ཧཱུྃ་ཆེན་ཀ་ར་སོགས་ཁྲོ་བོའི་སྟངས་སྟབས་དང་། ཨེ་ཕ་ར་སོགས་ནས།
སྟེང་ཕྱོགས་ཚངས་བསྣོལ་ཀཱི་ལ་ཡའི་འགྲོས། ཕུར་བཏབ་སོགས་ཀྱི་སྐུ་འཆམ་རྣམས་རྡོ་རྗེ་སློབ་དཔོན་བགྲེས་པ་དེ་རང་གིས་མཛད། གཞན་མ་ཕྱིའི་འཆམ་རྒྱས་པ་རྣམས་ཞལ་ངོ་གཞོན་པ་དེས་མཛད་པ་ན་རིམ་བཞིན་འབྱུང་བ་ཡིན། བུམ་པ་ཡང་ཞལ་ངོ་བགྲེས་གཞོན་ཀུན་གྱིས་བཅས་ནས། གཞོན་པ་རྣམས་གོམས་པའི་ཕྱིར་དབང་རེ་མོས་ཀྱིས་བསྐུར་དུ་འཇུག་པ་མཛད་ཅིང་། བུམ་པ་བཅས་པས་རས་བྲིས་ཀྱི་རྡོ་རྗེ་སློབ་དཔོན་གྱི་དོད་ཙམ་ཚང་བ་འདི་སྔགས་འཆང་ཆེན་པོའི་ཕྱག་ལེན་ཡིན་ཞིང་། འདི་ཅིས་ཀྱང་རུང་བའི་རྒྱུ་མཚན་དོན་གཉེར་ཡོད་ན་ངག་ལས་སྩལ། ཡང་ཞལ་ངོ་བགྲེས་པ་འཆམ་གྱི་རོལ་དཔོན་ཙམ་ལ་ཕེབས་ཤིང་། ཆོག་དཔོན་གཞོན་པ་ཁོ་ནས་མཛད་པའི་ཚེ། འཆམ་རྗེས་མའི་རྔ་འཆམ་གྲུབ་མཚམས།
ཞལ་ངོ་གཞོན་པ་ཆོག་དཔོན་སུ་ཡིན་དེ། ཞལ་ངོ་བགྲེས་པའི་སྐུ་མདུན་ཕྱོགས་སུ་བཞུགས་གྲུམ་སྟེང་མཆོད་གཡོག་པ་དང་ལྷན་ཅིག་བྱོན་ནས་ཆོ་གའི་ཁ་ལག་ཚང་བའི་ཕྱིར། གསེར་སྐྱེམས། ཕུར་ཁ་བསྒྱུར་བ། རིག་འཛིན་བསྐུལ། དཔང་གཟུགས་རྣམས་མ་ཚར་བར་བཞུགས་ནས། དེ་ནས་ཛམ་ཉུག་སོགས་ཀྱི་རོལ་དཔོན་མཛད་པའམ་ནང་དུ་ལོག་པ་གང་བདེ་ཡིན། ས་ཆོག་གི་ཧཱུྃ་ཆེན་ཀ་ར། སྟེང་ཕྱོགས་ཚངས་བསྣོལ་མ། སྟེང་ཡང་མ་སོགས་ཀྱི་དབྱངས་ཀྱི་སྐབས།
ཞལ་ངོ་བགྲེས་པ་དེ་ལྷ་ཁང་ཆེན་མོའི་དཀྱིལ་འཁོར་གྱི་ཤར་ལྷོའམ། ལྷོ་ནུབ་ཀྱི་ཀ་བའི་གདོང་དུ་ཁྲིའུ་ཤིང་ལ་བཞུགས་པ་ལ། མགུར་འདེགས་པ་དབུ་མཛད་སོགས་གཡས་གཡོན་དུ་འཁོད། ཞལ་ངོ་གཞོན་པ་འཆམ་དཔོན་སུ་ཡིན་དེ་དཀྱིལ་འཁོར་གྱི་དབུས་ནས་ཞལ་ཤར་ལ་གཟིགས་ནས་འཆམ་སོགས་མཛད་པ་ཡིན། རྔ་འཆམ་གྱི་དབྱངས་ཀྱི་སྐབས། ཞལ་ངོ་བགྲེས་པ་རོལ་དཔོན་མཛད་མཁན་དེ་ཡང་བཞུགས་གདན་སྟེང་དུ་བཞེངས། དེའི་མདུན་དུ་བཞུགས་གདན་མེད་པར་འཆམ་ཆར་གྱི་སྟེང་ཞལ་ངོ་གཞོན་པ་རྣམས་བསྒྲིགས་པའི་གཡས་གཡོན་ལ་དབུ་མཛད་སོགས་མགུར་འདེགས་པ་རྣམས་བསྒྲིགས་ནས་གསུང་དབྱངས་མཛད་པ་ཡིན། ཡང་ཞལ་ངོ་བགྲེས་པ་རོལ་དཔོན་ལ་ཡང་མ་ཕེབས་ཚེ། འཆམ་དཔོན་སུ་ཡིན་ཁྲིའུ་ཤིང་གི་སྟེང་དུ་ཕེབས་པའི་སྐུ་མདུན་ལ་མགུར་འདེགས་པ་རྣམས་འཁོད་ནས་བྱེད། གཞན་མ་རྩ་འཆམ།
རྔ་འཆམ། གྲུབ་འཆམ་གྱི་སྟངས་སྟབས་རྐང་གྲངས་ཡོངས་རྫོགས་རྣམས་ཀྱི་དཀའ་གནས་ཀྱི་གསལ་བྱེད། ཆོག་སྒྲིགས་བྱེད་ལུགས། ཚོགས་སྐད་གཏོང་ཚུལ་ཚུན་ཆད་སྔགས་འཆང་ཆེན་པོ་ཡབ་སྲས་ཀྱི་ཕྱག་ལེན་བཞིན། ངེད་རང་གིས་བྱས་པའི་འཆམ་དཔེ་ཉེ་མཁོ་ཚོ་གསུམ་ཡོད་པ་དེ་དག་གི་ནང་དུ་གསལ་བར་ཡོད། སྒྲུབ་མཆོད་གྲོལ་བའི་ཉིན་ལྷག་མ་ལ་མངོན་རྟོགས་ཀྱི་དབྱངས། དཔལ་གྱི་ཕོ་ཉ་རིང་ཐུང་སྒོ་མའི་བསྟོད་བསྐུལ་གྱི་དབྱངས། ཡང་དག་དོན་དུ། བདག་ཉིད་མ། དཀྱིལ་འཁོར་ཕྱི་རིམ་མ།
ཤྭ་ན་མ་ཐུང་བ་རྣམས། འཇིག་རྟེན་ལས་འདས་མ་སྔ་ཕྱི། ཕྲ་མན། འབར་མ། མ་བདུན། རེ་མ་ཏི། བདུད་འདུལ་རྣམས་ལ་འཇུག་པ་མཛད། སྒྲུབ་མཆོད་ཀྱི་ཉི་མ་གཉིས་པ་དང་གསུམ་པའི་སྐབས་དབྱངས་རེས་གནང་དུས་ཀྱི་ཚེ། ཡེ་ཤེས་སྐུ་མཆོག ཨེ་ལས་མ།
གཙོ་བོའི་བསྐྱེད་དབྱངས། སྐྱེ་མེད་མ། ཁྲོ་རྒྱལ་འདུས་པ་སོགས་དབྱངས་གྲོང་སྤོད་དགོས་གང་ཡོད། དངོས་གཞི་དང་པོའི་ཉིན་བཞིན་མ་ཆད་པ་མཛད། གྲུབ་འཆམ་ཀྱི་སྐབས། རྐྱང་འགྲོས་ཀྱིས་ཐོན་ནས། དགུག་གཞུག་གསུམ་གྲུབ་མཚམས། གཡས་ལོག་གཡོན་ལོག་མི་བྱེད་པར་རོལ་མོ་འཐེན་རྐང་དང་བཅས་འཆམ་དཔོན་གྱི་བཅའ་སྒྲིགས། རོལ་མོ་རིང་ཙམ་དང་བཅས་པད་སྐོར་གཅིག དེ་ནས་ཛམ་སོགས་བྱས་ལ་འཆམ་དངོས་རྣམས་ལ་འཇུག་པའི་ཚུལ་འཆམ་དཔེ་རྒྱས་བསྡུས་རྣམས་སུ་གསལ་བ་དེ་ཡིན།
དེར་ཅུང་མི་གསལ་བ་ལ། སེངྒེའི་བརྗིད་འཆམ་ནས་དྲེད་མོའི་བར་ལ་གསོལ་ཇ་སོགས་ཀྱི་མཚམས་བཅད་ན་རོལ་མོ་ཆེམས་བརྡུང་གི་རྗེས་ལ་འཐེན་རྐང་གཉིས་གསུམ་བར་འཆམས་དཔོན་གྱི་བཅའ་སྒྲིགས་ལ། དེ་ནས་པད་སྐོར་རིང་ཙམ་ཞིག་བྱས་རྗེས་འཆམ་དངོས་གཞི་སོ་སོ་ལ་འཇུག་པ་ཡིན། དགུག་གཞུག་རྟིང་མའི་ཆེམས་བརྡུང་ནས་བཟུང་ཕྱི་ནང་གསང་བའི་བར་ལ་གཡས་ལོག་གཡོན་ལོག་ཁོ་ན་བྱེད་པ་ལགས། ཚོགས་སྐད་གཏོང་བའི་དུས་ཆོག་སྒྲིགས་ཀྱི་ཉིན་དེའི་སྒྲིགས་རིམ་བྱེད་ཚུལ་གྱི་མཚམས་སྦྱོར་ལ་གཅིག དབང་བསྐུར་ཚུགས་པའི་ཉིན་གྲྭ་པ་རྣམས་ལ་རྔ་འཆམ་གྲུབ་མཚམས་ཕྱི་དབྱངས་སྦྱོང་དགོས་ལུགས་ལ་གཅིག གཏོར་འབུལ་གྱི་སྔ་དྲོ་ལེགས་སོ་བྱིན་པའི་ཚུལ་གྱི་ཐེངས་གཅིག་རྣམས་གཏོང་བ་ཡབ་བདེ་གཤེགས་ཀྱིས་ཕྱག་ལེན་ལ་མཛད། སྔགས་འཆང་ཆེན་པོ་ནི་ཡང་ཡང་གནང་བ་ཞིག་ཡོད་པ་འདུག དེ་ཁ་བཞིན་ངེད་རང་གིས་ཀྱང་སྣ་ཚོགས་བྱས་པ་དེ་ཡིན། ཡང་ཚོགས་སྐད་མ་བཏང་ཡང་འགལ་བ་ནི་ཆེར་མེད།
སྒྲུབ་མཆོད་ཉི་མ་རྗེས་མའི་མཇུག་ཆོག་གི་སྐབས། དངོས་གྲུབ་ཞུ་བའི་ཚིག་བཅད་ཡེ་ཤེས་ལྔ་ལྡན་ལ་གདངས་རིང་ཐུང་གསུམ་མཛད་པ་མ་ཆད་པ་གལ་ཆེ་ཞིང་། ཡང་རྩ་འཆམ་རྒྱས་པ་མི་མཛད་པ་ཁྲོ་བོ་རོལ་པའི་སྟངས་སྟབས་ཙམ་མཛད་ན། སྔགས་འཆང་ཆེན་པོའི་འཆམ་དཔེ་བཞིན་ངེད་རང་གིས་ལོགས་སུ་བཀོལ་བའི་ཡི་གེར་གསལ་བ་ལྟར་མཛད་པས་ཆོག་ཅིང་། བསྡུས་པའི་ཕྱོགས་ལ་ས་ཆོག་སྐོར་བཞག་ནས། སྟ་གོན་གྱི་ཚེ་བདག་བསྐྱེད་ཕུར་འབྲིང་དཀྱིལ་འཁོར་གསུམ་བསྐྱེད་པ་ཡན་བྱས་རྗེས། སའི་ལྷ་མོ་སྟ་གོན་གྱི་ཆོ་ག་བྱས་ལ། དེ་ནས་ལྷ་སྟ་གོན། སྙན་གསན་དབབ་པ། བུམ་པ་སྟ་གོན་རྣམས་མཛད་པ་དཀྱུས་བཞིན་དང་།
ཕུར་བཀོད་ནི་ཕུར་པ་ཡོད་ཕྱིན་བྱས་ན་ལེགས། རྒྱལ་ཆེན་ཐོ་འཛུགས་ནི་མ་བྱས་ཀྱང་ཆོག་པ་ཡིན། དངོས་གཞིའི་སྒྲུབ་མཆོད་གཏོང་ཚུལ་ནི་རྒྱས་པའི་སྐབས་དང་ཁྱད་པར་ཆེར་མེད་པས་དེ་ལྟར་དུ་ཤེས་པར་བྱའོ།། །། ཞེས་པ་རྡོ་རྗེ་ཕུར་པའི་སྒྲུབ་མཆོད་ཀྱི་ཕྱག་ལེན་ལ་ཉེ་བར་མཁོ་བའི་ཡི་གེ་བློ་གསལ་འཇུག་བདེ་ཞེས་བྱ་བ་འདི་ཡང་འཁོན་སྟོན་ས་སྐྱ་པ་སྔགས་འཆང་ངག་དབང་ཀུན་དགའ་བསོད་ནམས་ཀྱིས་རིགས་ཀྱི་བུ་ངག་དབང་བསོད་ནམས་དབང་ཕྱུག་ལ་བསམ་ཞིང་། གཞན་ཡང་གསར་བུའི་བློ་ཅན་རྣམས་ཀྱི་དོན་དུ་བཞི་ཐོག་བླ་བྲང་གི་མཁའ་སྤྱོད་དཔལ་གྱི་ཕོ་བྲང་དུ་མགྱོགས་པར་སྦྱར་བའི་ཡི་གེ་པ་ནི་རང་དང་ཉེ་བར་གནས་པའི་དགེ་སློང་རྡོ་རྗེ་འཛིན་པ་གོ་རེ་ལེན་གྱི་ཞབས་རྟོག་ལ་རྟག་འགྲུས་སུ་བགྱིད་པ་བསོད་ནམས་རབ་བརྟན་གྱིས་གུས་སྤྲོའི་སྒོ་ནས་བགྱིས་སོ། ། བསོད་ནམས་འདིས་མཚོན་དུས་གསུམ་དགེ་བའི་མཐུས། ། བདག་ཅག་དཔོན་སློབ་དུས་འདིར་ཚེ་རིང་ཞིང་། ། ཕྱི་མ་ཐོགས་མེད་དག་པའི་ཞིང་འཛོམས་ནས། ། སྤྲུལ་པས་སྔགས་འཆང་བསྟན་པ་རྒྱས་བྱེད་ཤོག ། སརྦ་མངྒ་ལཾ།
གཅིག་ཞུས།། །། ༈ མཁན་ཆེན་ཨ་པད་རིན་པོ་ཆེའི་དགོངས་བཞེད་ལྟར་གུ་རུས་ཞབས་ཞུ་བགྱིས་པའོ།། PAGE * MERGEFORMAT 2 ཨ་མྱེས་ཞབས། རྡོ་རྗེ་ཕུར་པའི་སྒྲུབ་མཆོད་ཀྱི་ཕྱག་ལེན་ལ་ཉེ་བར་མཁོ་བའི་ཡི་གེ་བློ་གསལ་འཇུག་བདེ། PAGE * MERGEFORMAT 1
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
