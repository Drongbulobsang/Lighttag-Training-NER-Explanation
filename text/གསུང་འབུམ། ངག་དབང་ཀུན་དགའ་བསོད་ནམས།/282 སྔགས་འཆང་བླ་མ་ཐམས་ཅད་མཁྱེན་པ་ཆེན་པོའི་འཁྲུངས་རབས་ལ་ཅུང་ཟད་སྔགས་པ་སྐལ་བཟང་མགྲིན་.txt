གསུང་འབུམ། ངག་དབང་ཀུན་དགའ་བསོད་ནམས།
པོད ༢༨༢
སྔགས་འཆང་བླ་མ་ཐམས་ཅད་མཁྱེན་པ་ཆེན་པོའི་འཁྲུངས་རབས་ལ་ཅུང་ཟད་སྔགས་པ་སྐལ་བཟང་མགྲིན་རྒྱན།
༄༅། །སྔགས་འཆང་བླ་མ་ཐམས་ཅད་མཁྱེན་པ་ཆེན་པོའི་འཁྲུངས་རབས་ལ་ཅུང་ཟད་སྔགས་པ་སྐལ་བཟང་མགྲིན་རྒྱན་ཞེས་བྱ་བ་བཞུགས་སོ།། ཨོྃ་སྭསྟི་ཛ་ཡནྟུ། རྒྱལ་ཀུན་མཁྱེན་རབ་འོད་སྟོང་དྲ་བ་ཅན། ། སྐལ་བཟང་ཤར་རིའི་ཕྲག་པ་ལ་འཕོས་པས། ། རྨོངས་པའི་མུན་པ་འཇོམས་དང་ཐུབ་བསྟན་གྱི། ། པད་ཚལ་རྣམ་པར་བཞད་དེར་ཕྱག་འཚལ་ལོ། ། མི་འཇེད་ཞིང་གི་བདག་པོའི་སྲས་ཐུ་བོ། ། རྫུ་འཕྲུལ་གྲུབ་པའི་མཆོག་གྱུར་མཽ་འགལ་བུ། ། སྦྱངས་པའི་ཡོན་ཏན་ལ་གནས་འཕགས་པའི་གཙོ། ། དགྲ་བཅོམ་རྒྱ་མཚོའི་རྒྱན་དེར་ཕྱག་འཚལ་ལོ། །
ཟུང་འཇུག་གོམ་པའི་འདེགས་འཇོག་གཅིག་ཁོ་ནས། ། གསང་བ་རྡོ་རྗེའི་ས་ཀུན་ལེགས་བགྲོད་པའི། ། ཁ་སྦྱོར་ཡན་ལག་བདུན་ལྡན་རིགས་འཛིན་ཆེ། ། ཤྲཱི་སིངྷའི་ཞབས་ལ་ཕྱག་འཚལ་ལོ། ། བོད་ཡུལ་ཐུགས་རྗེ་ཆེན་པོའི་ཞིང་ཁམས་འདིར། ། སྲིད་དང་ཞི་བའི་ཕུན་ཚོགས་ཀུན་འབྱུང་བའི། ། དགེ་ལེགས་ཡོངས་འདུའི་བྱེད་པོ་མགར་སྟོང་བཙན། ། ཆོས་བློན་ཆེན་པོའི་ཞབས་ལ་ཕྱག་འཚལ་ལོ། ། རྒྱལ་བསྟན་ནོར་བུའི་མེ་ལོང་འོད་འབར་བ། ། གངས་ལྗོངས་མུན་པའི་མཁའ་ལ་འཆར་བའི་དཔལ། །
ངོ་མཚར་འཕྲུལ་གྱི་སྒོ་འབྱེད་ཞི་བ་འཚོ། ། སྡོམ་བརྩོན་ཡོངས་ཀྱི་རྗེ་དེར་ཕྱག་འཚལ་ལོ། ། ལུང་རིགས་སྨྲ་བའི་ཚུལ་ལ་ཕྱི་ནང་གི ། རྒོལ་བ་གཞན་གྱིས་མི་ཐུབ་སྨྲ་བ་ཆེ། ། མཁས་མང་རྒྱུ་སྐར་དབུས་ན་ཟླ་བ་ལྟར། ། མངོན་པར་འཕགས་པ་དེ་ལ་ཕྱག་འཚལ་ལོ། ། ཆོས་ཚུལ་མི་ཟད་གཏེར་གྱི་སྒོ་ཆེན་པོ། ། མཐའ་ཡས་གདུལ་བྱའི་མོས་ངོར་ཀུན་ཕྱེ་ནས། ། དགོས་འདོད་རེ་བ་བསྐོང་བའི་མཆོད་སྦྱིན་མཁན། ། འཕགས་ཡུལ་མཁས་པའི་མཆོག་དེར་ཕྱག་འཚལ་ལོ། །
མཐུ་སྟོབས་ནུས་པའི་རྡོ་རྗེ་ཕྱར་ཙམ་གྱིས། ། བདུད་བཞི་གཡུལ་ངོར་འཇོམས་མཐར་གསང་ཆེན་གྱི། ། ཆོས་ཀྱི་རྒྱལ་སྲིད་ཆེ་ལ་དབང་བསྒྱུར་བ། ། པདྨ་ཀ་རའི་སྲས་དེར་ཕྱག་འཚལ་ལོ། ། བརྡ་སྤྲོད་ཡངས་པའི་ཆུ་གཏེར་བསྲུབ་པའི་བཅུད། ། དམ་ཆོས་བདུད་རྩིར་འཁྱིལ་བས་ཐར་འདོད་ལ། ། ཀུན་དགའ་བསྐྱེད་པའི་ཅོག་རོ་ཀླུའི་རྒྱལ་མཚན། ། ལོ་ཙཱ་ཆེན་པོའི་ཞབས་ལ་ཕྱག་འཚལ་ལོ། ། མཁྱེན་རབ་ཆ་ཤས་རྫོགས་པའི་ཟླ་ཞལ་ལས། ། ལེགས་བཤད་བསིལ་བའི་འོད་ཟེར་རབ་འཕྲོས་པས། །
ཉོན་མོངས་མུན་པ་ཀུན་བཅོམ་འཇིག་རྟེན་གྱི། ། འདྲེན་བྱེད་དབང་པོར་གྱུར་ལ་ཕྱག་འཚལ་ལོ། ། ཟབ་དང་རྒྱ་ཆེའི་ཆོས་ཀྱི་ཆུ་གཏེར་རྣམས། ། རྣམ་དཔྱོད་སྙིམ་པས་གསོལ་ནས་བསོད་ནམས་དང་། ། ཡེ་ཤེས་ཚོགས་རྫོགས་སྒྲིབ་པ་ཀུན་སྦྱངས་ཏེ། ། མཁའ་སྤྱོད་རྩེ་མོར་འཕགས་ལ་ཕྱག་འཚལ་ལོ། ། རིག་འཛིན་གསེར་རིའི་དབུས་ན་ལྷུན་པོ་བཞིན། ། མངོན་པར་མཐོ་བ་གྲགས་པའི་རྒྱལ་མཚན་མཆོག ། བསྟན་འགྲོའི་དཔལ་དུ་འཛུགས་པའི་རྡོ་རྗེ་འཆང་། ། བཟང་པོའི་འཕྲིན་ལས་མངའ་དེར་ཕྱག་འཚལ་ལོ། །
བསོད་ནམས་ཡེ་ཤེས་མཐུ་ཡིས་འཁོར་བ་ལས། ། རྣམ་པར་རྒྱལ་བའི་མཚན་མངའ་ཁམས་གསུམ་གྱི། ། མགོན་པོར་ཡོངས་གྲུབ་ཤེས་བྱ་ཐམས་ཅད་མཁྱེན། ། དཔལ་ལྡན་བླ་མའི་ཞབས་ལ་ཕྱག་འཚལ་ལོ། ། རྒྱལ་ཀུན་འདུས་ཞལ་གཅིག་ཏུ་ཕྱེ་བའི་འཛུམ། ། འགྲོ་ཀུན་དགའ་བའི་དཔལ་དུ་ལྷུན་གྲུབ་པ། ། བཀྲ་ཤིས་མཚན་མ་བརྒྱ་པའི་གདུགས་དཀར་ཅན། ། ཆོས་ཀྱི་རྒྱལ་པོའི་ཞབས་ལ་ཕྱག་འཚལ་ལོ། ། རབ་འབྱམས་གཞུང་ལུགས་ཀུན་མཁྱེན་བསོད་ནམས་ཀྱིས། ། མཁས་པའི་བྱ་བ་གསུམ་ལ་དབང་བསྒྱུར་ནས། །
འཇིགས་མེད་སེངྒེའི་ང་རོས་ཕས་རྒོལ་གྱི། ། ལག་ལྡན་རྣམ་པར་འཇོམས་ལ་ཕྱག་འཚལ་ལོ། ། གསུང་རབ་རྒྱ་མཚོར་འཁྱིལ་བའི་ཀློང་ཆེན་པོར། ། བློ་གྲོས་ཀླུ་དབང་རབ་འབྱམས་གདེང་ཀ་ནས། ། དངོས་གྲུབ་རྣམ་གཉིས་འདོད་དགུའི་ཆར་འབེབས་པའི། ། བསམ་འཕེལ་རྔམ་བརྗིད་བགྱིད་དེར་ཕྱག་འཚལ་ལོ། ། མངོན་པར་མཐོ་དང་ངེས་ལེགས་དཔལ་གྱིས་བརྗིད། ། མཐུ་སྟོབས་ནུས་པས་བཀའ་སྲུང་བྲན་དུ་འཁོལ། ། ཀུན་དགའི་ལམ་སྟོན་ཕྱོགས་ལས་རྣམ་རྒྱལ་བའི། ། རྡོ་རྗེ་འཛིན་པ་ཆེན་པོར་ཕྱག་འཚལ་ལོ། །
མང་ཐོས་ཤེས་བྱའི་ཆུ་བོ་མ་ལུས་པ། ། ཀླུ་སྒྲུབ་ཀླུ་དབང་རྒྱ་མཚོར་འབབ་སྟེགས་ཀྱིས། ། འཆད་རྩོད་རྩོམ་པའི་རིན་ཆེན་གཏེར་འགྱེད་པའི། ། མཁས་མཆོག་གདེང་ཅན་དབང་པོར་ཕྱག་འཚལ་ལོ། ། ལུང་རྟོགས་བསྟན་པའི་བདག་པོ་ས་སྐྱ་པ། ། གྲངས་མེད་རིགས་ཀྱི་ཁྱབ་བདག་འཁོར་ལོའི་མགོན། ། གངས་ཅན་འགྲོ་བའི་སྐྱབས་གཅིག་ཐམས་ཅད་མཁྱེན། ། སྔགས་འཆང་བླ་མའི་ཞབས་ལ་ཕྱག་འཚལ་ལོ།་་་་་ གསོལ་འདེབས་ལ་སྤྲོ་ན་ཕྱག་འཚལ་གྱི་དོད་དུ་གསོལ་བ་འདེབས་ཞེས་སྦྱར། ། ཇི་སྙེད་ཞིང་གི་གདུལ་བྱ་མ་ལུས་པ། །
ཇི་ལྟའི་གནས་ལུགས་མཆོག་ལ་འགོད་པའི་ཕྱིར། ། ཇི་སྲིད་སྤྲུལ་པའི་ཟློས་གར་འབུམ་ཕྲག་གིས། ། ཇི་བཞིན་རྣམ་འདྲེན་དབང་པོ་ཞབས་བརྟན་གསོལ། ། རང་དོན་མཆོག་ཆོས་གྲུབ་པའི་མགོན་པོ་ཁྱོད། ། གཞན་དོན་བསྡུ་བ་བཞི་དང་འཕྲིན་ལས་བཞིས། ། མཛད་བཟང་རྒྱུན་མི་འཆད་པས་བསྟན་འགྲོ་ལ། ། ཕན་བདེ་སྩོལ་ཕྱིར་རྟག་ཏུ་ཞབས་བརྟན་གསོལ། ། མཆོག་གསུམ་བསླུ་བ་མེད་པའི་ཐུགས་རྗེ་དང་། ། དམ་ཅན་རྒྱ་མཚོའི་མཐུ་སྟོབས་ནུས་པ་དང་། ། བདག་སོགས་མོས་གདུང་དྲག་པོས་གསོལ་བཏབ་མཐུས། །
འགྲོ་བའི་བླ་མ་བསྐལ་བརྒྱར་འཚོ་བཞེས་ཤོག ། དེ་ལྟར་བསྟོད་ལས་བྱུང་བའི་རྣམ་དཀར་དགེ ། དགེ་ཚོགས་ཡར་ངོ་བཞིན་དུ་འཕེལ་བའི་དཔལ། ། དཔལ་ཡོན་མཆོག་དེས་མཁའ་མཉམ་འགྲོ་བ་ཀུན། ། ཀུན་མཁྱེན་བླ་མའི་གོ་འཕང་མྱུར་ཐོབ་ཤོག ། དེ་ལྟར་སྔགས་འཆང་བླ་མ་ཐམས་ཅད་མཁྱེན་པ་ཆེན་པོའི་འཁྲུངས་རབས་ལ་ཅུང་ཟད་བསྔགས་པ་སྐལ་བཟང་མགྲིན་རྒྱན་ཞེས་བྱ་བ་འདི་ནི་བདག་ཉིད་ཆེན་པོའི་འཕྲིན་ལས་པ་མཁྱེན་པ་གཉིས་ལྡན་གྱི། ཕྱག་མཛོད་དབོན་རིན་པོ་ཆེའི་བཀས་བསྐུལ་བ་ལྟར་དཱ་རི་དྲཱ་པ་ཀཱ་ལ་པཱ་དས་དགའ་ལྡན་གྱི་རྩེ་མོར་གུས་པའི་བློས་ཐུན་བར་ལ་གོ་བདེར་བྲིས་པ་བཀྲིས་འཕེལ།། །། ༈ མཁན་ཆེན་ཨ་པད་རིན་པོ་ཆེའི་དགོངས་བཞེད་ལྟར་གུ་རུས་ཞབས་ཞུ་བགྱིས་པའོ།། PAGE * MERGEFORMAT 2 ཨ་མྱེས་ཞབས། སྔགས་འཆང་བླ་མའི་འཁྲུངས་རབས་ལ་ཅུང་ཟད་བསྔགས་པ།
PAGE * MERGEFORMAT 1
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
