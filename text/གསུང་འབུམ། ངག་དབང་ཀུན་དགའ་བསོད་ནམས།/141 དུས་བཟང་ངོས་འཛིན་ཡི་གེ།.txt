གསུང་འབུམ། ངག་དབང་ཀུན་དགའ་བསོད་ནམས།
པོད ༡༤༡
དུས་བཟང་ངོས་འཛིན་ཡི་གེ།
༄༅། །དུས་བཟང་ངོས་འཛིན་ཡི་གེ་བཞུགས་སོ།། ན་མོ་བུདྡྷ་ཡེ། ། བདག་གི་སྟོན་པ་ཟས་གཙང་སྲས། ། ཆུ་སྟག་ས་གའི་བཅོ་ལྔ་ལ། ། སངས་རྒྱས་དེ་ཚེ་རི་བོང་ཅན། ། སྒྲ་གཅན་གྱིས་ཟིན་བདུད་རྣམས་ཀྱིས། ། སྟོན་པ་ནོངས་ཞེས་བསྒྲགས་པའི་ཚེ། ། བཙུན་མོ་གྲགས་འཛིན་མ་ལ་སྲས། ། འཁྲུངས་པའི་མཚན་ལ་སྒྲ་གཅན་འཛིན། ། ཞེས་བཏགས་དུས་དེར་ཟས་གཙང་མ། །
འཁོར་དང་བཅས་པས་སྟོན་པ་ཉིད། ། བདུད་རྩི་བརྙེས་ཞེས་ཐོས་པ་ལས། ། རྒྱལ་བློན་ཀུན་དགའ་དུས་དེ་ཚེ། ། སྟོན་པའི་ཕུ་བོ་བདུད་རྩི་སྐྱེས། ། ཉིད་ལ་སྲས་ཤིག་བཙས་པ་ལ། ། ཀུན་དགའ་བོ་ཞེས་མཚན་གསོལ་ལོ། ། དེ་ལྟའི་དུས་དེ་བསྟན་འདི་ལ། ། སངས་རྒྱས་བྱོན་པའི་ཐོག་མའི་དུས། ། ཡིན་ཕྱིར་བཟང་པོའི་དུས་ཅེས་བྱ། ། དུས་དེ་ཉིད་ལ་ལྷུམས་ཞུགས་དང་། །
བྱང་ཆུབ་མྱང་འདས་གསུམ་ཚང་བར། ། རྒྱ་ཆེར་རོལ་དང་འདུལ་བ་ལུང་། ། མྱང་འདས་རྣམས་ལས་བཤད་ཅེས་བཞེད། ། འདུལ་བ་ལུང་ལས་དུས་འདི་ཉིད། ། བལྟམས་པའི་དུས་སུའང་བཤད་པའི་ཕྱིར། ། དེས་ན་ལྷུམས་སུ་ཞུགས་པའི་དུས། ། འདི་ལ་རུང་དང་མི་རུང་དཔྱད། ། འོན་ཀྱང་ཐ་དད་མདོ་རྣམས་ལས། ། བཤད་ཚུལ་མང་ཕྱིར་ཕྱོགས་གཅིག་ལས། ། གཞན་དུ་མི་སེམས་བྱར་མི་རུང་། །
མངོན་པར་རྫོགས་པར་སངས་རྒྱས་ནས། ། ཞག་གྲངས་བདུན་ཕྲག་བདུན་འདས་པའི། ། ཆུ་སྟོད་ཟླ་བའི་ཚེས་བཞི་ལ། ། ཀུན་ཤེས་ལ་སོགས་མཐུན་པ་ཡི། ། ལྔ་སྡེ་དག་ལ་བདེན་བཞི་བསྟན། ། དུས་དེ་བསྟན་པ་འདི་ཉིད་ལ། ། དཀོན་མཆོག་རིན་ཆེན་རྣམ་པ་གསུམ། ། ཐོག་མར་བྱུང་བའི་དུས་ཡིན་པས། ། བཟང་ངོ་དུས་འདི་ཆུ་སྟོད་ཀྱི། ། ཚེས་ལྔ་ཉིད་ལ་ངོས་འཛིན་པ། །
འཐད་ཅེས་མཁས་པ་འགའ་ཞིག་བཞེད། ། དེ་ཡི་རྒྱུ་མཚན་སྟོན་པ་ཉིད། ། བཏང་སྙོམས་ཞག་གྲངས་བདུན་ཕྲག་བདུན། ། བཞུགས་པའི་ཞག་གི་ཐོག་མ་དེ། ། ས་གའི་བཅུ་དྲུག་ཡིན་པར་འདོད། ། རྩ་བའི་ལྔ་སྡེ་མཐོང་ལམ་ལ། ། བཀོད་ནས་ཝ་ར་ཎ་སི་ཡི། ། ཁྱིམ་བདག་རིགས་ཀྱི་གཙོ་བོའི་བུ། ། གྲགས་པ་གང་པོ་དྲི་མ་མེད། ། བ་གླང་བདག་དང་ལག་བཟང་སྟེ། །
ཉེ་བའི་ལྔ་སྡེའང་དགྲ་བཅོམ་པའི། ། འབྲས་བུ་ཉིད་ལ་བཀོད་ཅེས་གྲགས། ། རྩ་བའི་སྡེ་ལྔ་བཟང་པོ་རྣམས། ། ཡེ་ཤེས་ཁོང་ཆུད་བསྙེན་རྫོགས་ཏེ། ། ཉེ་བའི་ལྔ་སྡེ་ཚུར་ཤོག་ཅིག ། བསྙེན་པར་རྫོགས་པ་ཡིན་ཞེས་བཤད། ། གཞན་ཡང་ཆུ་ཡི་ཟླ་བ་ཡི། ། ཡར་ངོའི་དུས་ཀྱི་ཞག་བཅོ་ལྔ། ། རྒྱལ་བས་ཆོ་འཕྲུལ་བསྟན་པའི་དུས། ། ཡིན་ཕྱིར་བཟང་ངོ་དེའི་རྒྱས་བཤད། །
འདིར་མ་བཀོད་ཀྱི་གཞན་ལས་ཤེས། ། ཐ་སྐར་ཟླ་བའི་ཚེས་བཅོ་ལྔ། ། ཀུན་མཁྱེན་འགྲོ་བའི་བླ་མ་དེ། ། ལྷ་ལས་བབས་པའི་དུས་ཡིན་པར། ། བཤད་ཅིང་དུས་བཟང་འདི་དག་ལ། ། དགེ་བ་བྱས་པའི་འགྱུར་ཁྱད་ནི། ། བྱེ་བ་སུམ་ཅུ་རྩ་དྲུག་ཏུ། ། འགྱུར་ཞེས་ཇོ་བོས་བཤད་ཅེས་གྲགས། ། དེ་ཕྱིར་རྒྱལ་བས་བྱིན་བརླབས་པའི། ། དུས་བཟང་རྣམས་ལ་སྡིག་སྤངས་ཏེ། །
དགེ་བ་བསྒྲུབ་ལ་བརྩོན་པར་རིགས། ། འདི་ཡང་མཁས་མང་གསུང་རབ་ལ། ། བརྟེན་ནས་དཔལ་ལྡན་ས་སྐྱ་པ། ། བཙུན་པ་ངག་དབང་ཀུན་བསོད་ཀྱིས། ། བྲིས་སོ་བསྟན་ལ་ཕན་གྱུར་ཅིག ། འདིར་སྨྲས་པ། སྔོན་སྦྱངས་བློ་ཡི་རབ་གསལ་མིག་མེད་ན། ། ཚེ་འདིར་བརྩོན་འགྲུས་དྲག་ཀྱང་ཤེས་བྱའི་དོན། ། ཡང་དག་རྟོགས་པར་མ་མཐོང་དེ་བས་ན། ། དེ་ལྟར་ཡང་དག་ལམ་ལ་སྦྱོར་བ་ཡི། །
སྐལ་བ་ཡོད་པའི་དུས་འདིར་དཔྱད་པར་རིགས། ། ཀ་ལྱ་ན་ཝརྡྷནྟུ། དུས་བཟང་ངོས་འཛིན་མཛེས་རྒྱན་བཞུགས། ། ན་མོ་བུདྡྷ་དྷྭ་ཛ་ཡ། ། བདག་གི་སྟོན་པ་ཟས་གཙང་སྲས་པོ་འདི། ། དུས་ཀྱི་ནམ་གྱི་ཚེ་བྱོན་ལོ་གང་ལ། ། བལྟམས་དང་ནམ་ཞིག་མྱ་ངན་འདས་སྙམ་ན། ། ཡུལ་དབུས་ཉིད་དུ་དགྲ་ངན་སྲས་བརྒྱའི་གཅེན། ། འཐབ་པར་དཀའ་ཞེས་བྱ་བ་བལྟམས་པའི་ཚེ། ། དེ་ཡི་འགྲན་ཟླ་སྐྱ་སེང་སྲས་ལྔའི་གཅེན། །
གཡུལ་ངོར་བསྟན་བྱོན་སྡེ་གཉིས་འཐབ་པ་ལས། ། དགྲ་ངན་དཔུང་ཚོགས་སྐྱ་སེང་གིས་བཅོམ་ནས། ། མི་ལོ་སྟོང་དང་བདུན་བརྒྱ་དོན་དགུ་དག ། ལོན་ཚེ་མི་རྣམས་ཚེ་ལོ་བརྒྱ་པར་བཤད། ། དེ་ནས་ལོ་གསུམ་འདས་ནས་སྟོན་པ་ཉིད། ། བྱོན་པར་འདོད་ཅིང་དགྲ་ངན་དཔུང་ཚོགས་རྣམས། ། སྐྱ་སེང་བུ་ཡིས་བཅོམ་ཚེ་རྩོད་དུས་ཀྱི། ། མགོ་བོ་བརྩམས་ཞེས་མཁས་པ་མཆོག་རྣམས་བཞེད། ། སྟོན་པ་བལྟམས་ལོ་འདས་ལོ་མི་མཐུན་པར། ། མང་སྟེ་ས་སྐྱ་པ་རྣམས་འདི་ལྟར་བཞེད། །
རབ་བྱུང་མེ་མོ་ཡོས་ལོ་ལྷུམས་ཞུགས་ནས། ། རྣམ་བྱུང་ས་འབྲུག་ལོ་ལ་ལེགས་བལྟམས་ཏེ། ། དགུང་ལོ་སོ་ལྔ་བཞེས་པའི་ཆུ་སྟག་ལ། ། སངས་རྒྱས་བརྒྱད་ཅུ་བཞེས་པ་མེ་ཕག་ལ། ། མྱ་ངན་འདས་ཞེས་གྲགས་ལ་ཇོ་བོ་རྗེ། ། རྗེས་འབྲངས་བཅས་རྣམས་འགྲོ་བའི་བླ་མ་དེ། ། ས་ཕོ་བྱི་བའི་ལོ་ལ་ལྷུམས་ཞུགས་ནས། ། ས་མོ་གླང་ལོ་བལྟམས་ནས་ས་མོ་ཕག ། ཉིད་ལ་སངས་རྒྱས་ས་ཕོ་སྤྲེལ་ལོ་ལ། ། མྱ་ངན་འདས་པར་བཞེད་ཅིང་པཎྜི་ཏ། །
ཤཱཀྱ་ཤྲཱིའི་རྩིས་ཀྱི་ཐོག་མའི་ལོ། ། མེ་མོ་སྦྲུལ་ནས་འཛིན་མཛད་ཚུལ་འདི་ནི། ། འཐད་པ་མིན་ཏེ་མ་ག་དྷ་ཉིད་ཀྱི། ། བྱང་ཆུབ་ཆེན་པོའི་སྐུ་དེ་རང་བྱོན་དུ། ། བྱུང་བའི་ལོ་ལ་སྟོན་པའི་འདས་ལོ་རུ། ། བཟུང་བ་ཡིན་ཞེས་ས་སྐྱ་པཎ་ཆེན་གསུངས། ། དུས་འཁོར་རྒྱུད་ཀྱི་དགོངས་པ་སྟོན་པ་ཉིད། ། མེ་ཕོ་རྟ་ཡི་ལོ་ལ་ལྷུམས་ཞུགས་ནས། ། ཆུ་སྟོད་ཟླ་བ་ལྷག་དང་བཅས་པ་ཡི། ། མཆུ་ཡི་ཉ་ལ་སྐུ་བལྟམས་སོ་བདུན་པ། །
ཆུ་ཕོ་རྟ་ཡི་ས་གའི་བཅོ་ལྔ་ལ། ། སངས་རྒྱས་སོ་བརྒྱད་ཆུ་མོ་ལུག་གི་ལོ། ། ནག་པའི་ཉ་ལ་དུས་འཁོར་རྩ་རྒྱུད་གསུངས། ། ཞེས་བཤད་རྒྱུད་ཀྱི་འགྲེལ་བཤད་འགའ་ཞིག་ནི། ། ཐུབ་དབང་ཤིང་ཕོ་བྱི་བ་ལ་བལྟམས་ནས། ། ཉེར་དགུ་ཁབ་བཞུགས་ལོ་དྲུག་དཀའ་སྤྱད་དེ། ། སོ་དྲུག་བཞེས་པ་ས་མོ་ཕག་ལོ་ལ། ། མངོན་པར་བྱང་ཆུབ་བརྒྱད་ཅུ་བཞེས་པའི་ལོ། ། ཆུ་ལུག་ནག་པའི་ཉ་ལ་བསྡུས་རྒྱུད་གསུངས། ། གསུངས་ནས་ས་ག་ཟླ་བའི་བཅོ་ལྔ་ཡི། །
ཚེས་ལ་མྱ་ངན་འདས་པ་ཡིན་ཞེས་བཤད། ། ཅེས་པ་འདི་ཡང་འཁོན་རིགས་ཤཱཀྱ་ཡི། ། བཙུན་པ་ངག་དབང་ཀུན་བསོད་ཅེས་བྱ་བས། ། རང་གིས་བརྩམས་པའི་དུས་བཟང་ངོས་འཛིན་གྱི། ། ཡི་གེ་མཛེས་པའི་རྒྱལ་མཚན་དུ་བྲིས་པའོ།། །། མངྒ་ལཾ།། ༈ མཁན་ཆེན་ཨ་པད་རིན་པོ་ཆེའི་དགོངས་བཞེད་ལྟར་གུ་རུས་ཞབས་ཞུ་བགྱིས་པའོ།། PAGE * MERGEFORMAT 2 ཨ་མྱེས་ཞབས། དུས་བཟང་ངོས་འཛིན་ཡི་གེ PAGE * MERGEFORMAT 1
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
