གསུང་འབུམ། ངག་དབང་ཀུན་དགའ་བསོད་ནམས།
པོད ༦༢
བདུད་སྡེ་འཇོམས་པའི་ཡེ་ཤེས་ཀྱི་མེ་ཆེན་ཕྲིན་ལས་ཀྱི་འོད་ཟེར་ཀུན་ཏུ་འཕྲོ་བ།
༄༅། །དཔལ་རྡོ་རྗེ་གཞོན་ནུའི་གཏོར་བཟློག་དགྲ་བགེགས་ཀུན་འཇོམས་ཀྱི་གསལ་བྱེད་གནམ་ལྕགས་རྡོ་རྗེའི་དཔལ་གྱི་རྣམ་པར་བཤད་པ་བདུད་སྡེ་འཇོམས་པའི་ཡེ་ཤེས་ཀྱི་མེ་ཆེན་ཕྲིན་ལས་ཀྱི་འོད་ཟེར་ཀུན་ཏུ་འཕྲོ་བ་ཞེས་བྱ་བ་བཞུགས་སོ། ། དགེ་ལེགས་འཕེལ།། རྒྱ་གར་སྐད་དུ། སརྦ་བུདྡྷ་སྱ་རུ་པ་བཛྲ་དྷ་ར་ཤྩ་དྭེ་ཡ་ཤྲཱི་དྷརྨ་སྭཱ་མི་གུ་རུ་ཏྲཱི་ཎི་ཤྩ་བྷ་ག་ཝན་བཛྲ་ཀུ་མཱ་ར་ཡེ་ན་མ། བོད་སྐད་དུ། སངས་རྒྱས་ཀུན་གྱི་ངོ་བོ་རྡོ་རྗེ་འཆང་དང་གཉིས་སུ་མེད་པའི་དཔལ་ཆོས་ཀྱི་རྗེ་བླ་མ་གསུམ་དང་བཅོམ་ལྡན་འདས་རྡོ་རྗེ་གཞོན་ནུ་ལ་ཕྱག་འཚལ་ལོ། ། སྲིད་ཞི་ཀུན་ཁྱབ་བདེ་བའི་རང་བཞིན་རྣམ་ཐར་གསུམ་དངོས་ཀུན་ཏུ་བཟང་། ། དེ་ཉིད་གདུལ་བྱ་དག་པའི་འགྲོ་ལ་མཁའ་སྦྱོར་སྐུར་བསྟན་རྡོ་རྗེ་སེམས། ། མཆོག་དམན་སྐྱེ་བོ་ཀུན་གྱི་སྣང་ངོར་མཚན་བརྒྱད་ལྡན་པའི་པད་འབྱུང་སྟེ། ། ཆོས་སྐུ་ལོངས་སྐུ་སྤྲུལ་སྐུ་ཞེས་གྲགས་བརྒྱུད་པའི་རྩ་བ་རྣམ་གསུམ་རྒྱལ། །
སྣང་བ་མ་ལུས་ལྷ་ཡི་འཁོར་ལོ་ལྷམ་མེ་བ། ། གྲག་སྟོང་སྒྲ་ཀུན་གསང་སྔགས་རང་སྒྲར་ལྷང་ངེ་བ། ། ཆོས་ཀུན་བདེ་སྟོང་ཟུང་འཇུག་ངང་དུ་ལྷན་ནེ་བ། ། གྲུབ་མཆོག་དེད་དཔོན་འཁོན་སྟོན་རིམ་པར་བྱོན་ལ་འདུད། ། ཟབ་ཡངས་རྒྱུད་སྡེ་བྱེ་བའི་གསང་མཛོད་ཅན། ། ས་སྐྱའི་བླ་ཆེན་ཀུན་དགའ་སྙིང་པོ་དང་། ། ཟུར་ཕུད་ལྔ་པ་དགེ་བསྙེན་མཆོག་གི་ཟོལ། ། རྗེ་བཙུན་སྐུ་མཆེད་ཞབས་རྡུལ་སྤྱི་བོས་མཆོད། ། རྡོ་རྗེ་ཕུར་པའི་རྩ་དུམ་རྒྱུད་རྒྱལ་གྱི། ། བསྒྱུར་བྱེད་ཐུབ་དབང་གཉིས་པ་ས་པཎ་དང་། །
གངས་ཁྲོད་བསྟན་འཛིན་ཀུན་གྱི་རྒྱན་གཅིག་པུ། ། དཔལ་ལྡན་འཕགས་པའི་ཡོན་ཏན་བསམ་བཞིན་དང་། ། དེ་ལྟའི་འགྲན་བྲལ་རྗེ་བཙུན་མཆོག་རྣམས་དང་། ། རྣམ་ཐར་དུ་མའི་སྒོ་ནས་ཚུལ་མཚུངས་ཤིང་། ། ཁྱད་པར་སྔ་འགྱུར་བསྟན་པའི་རྩ་ལག་མཆོག ། འགྲོ་མགོན་བསོད་ནམས་རྒྱལ་མཚན་བསྔགས་པར་འོས། ། གཞན་ཡང་སྐུ་ཚེ་མཛད་པ་འཕྲིན་ལས་ཀུན། ། མཐར་ཕྱིན་ཐེག་ཆེན་ཆོས་ཀྱི་རྒྱལ་པོ་དང་། ། ནུས་མཐུའི་མངའ་བདག་རྒྱ་གར་ཤེར་བཟང་མཚན། ། ས་ལོ་འཇམ་པའི་རྡོ་རྗེ་ཕྱག་གི་གནས། །
གངས་རིའི་ལྗོངས་འདིར་ཟས་གཙང་སྲས་ཀྱི་བསྟན་པའི་རྒྱུན། ། འཛིན་སྐྱོང་སྤེལ་མཛད་དམ་པའི་སྐྱེས་བུ་མང་བྱོན་ཡང་། ། ཀུན་གྱིས་འགྲན་བྲལ་ངོ་མཚར་རྣམ་ཐར་བྱེ་བའི་གཏེར། ། སྤྲུལ་པའི་སྐྱེས་ཆེན་སྔགས་འཆང་ཀུན་དགའ་རིན་ཆེན་རྒྱལ། ། ལྷག་པའི་ལྷ་མཆོག་རྡོ་རྗེ་གཞོན་ནུ་ཉིད། ། གཞན་ངོར་ངུར་སྨྲིག་གོས་དང་གོས་དཀར་གྱིས། ། མཛེས་པའི་བསྟན་འཛིན་མཆོག་གི་སྐུར་བསྟན་པའི། ། བཀའ་དྲིན་མཉམ་མེད་འཇམ་དབྱངས་སྐུ་མཆེད་དང་། ། དུས་གསུམ་རྒྱལ་བའི་སྤྱི་གཟུགས་མུས་པ་རྗེ། ། རྗེ་བཙུན་འགྲེལ་ཚད་དོན་ལྡན་ཡོངས་འཛིན་མཆོག །
མཆོག་གསུམ་ངོ་བོ་དངོས་གྲུབ་མ་ལུས་ཀུན། ། ཀུན་ཏུ་རྩོལ་དེར་རྟག་པར་ཕྱག་བགྱི་འོ། ། སྐུ་གསུམ་ཞལ་ལྡན་ཕྱིན་དྲུག་ཕྱག་གི་ཡལ་གས་མཛེས། ། བསྡུ་དངོས་ཞབས་ཀྱིས་དབང་ཕྱུག་ཕོ་མོའི་སྟེང་ན་བརྗིད། ། གར་དགུའི་ཉམས་ལྡན་དཔལ་ཆེན་ཧེ་རུ་ཀ་དཔལ་དང་། ། འཕྲིན་ལས་ཕུར་བུའི་དཀྱིལ་འཁོར་ལྷ་ཚོགས་རྣམས་ལ་འདུད། ། དཔལ་ཆེན་རྡོ་རྗེ་གཞོན་ནུའི་གཏོར་བཟློག་གི ། ཚིག་དོན་རྣམ་བཤད་བདུད་སྡེ་ཀུན་འཇོམས་པའི། ། ཡེ་ཤེས་མེ་ཆེན་འཕྲིན་ལས་འོད་ཟེར་ཚོགས། ། ཀུན་ཏུ་འཕྲོ་བའི་བསྟན་བཅོས་འཆད་ལ་སྤྲོ། །
འདི་ལ་དཔལ་ལྡན་དཀར་མོ་ལྕམ་དྲལ་དང་། ། དམ་ཅན་མ་མོ་སྡེ་གསུམ་མཆེད་བཅུ་གཉིས། ། བསྟན་མ་ལ་སོགས་བཀའ་སྲུང་ཁྱེད་རྣམས་ཀྱིས། ། ཟབ་དོན་བྱེད་ལ་གནང་བའི་སྐབས་སྩོལ་ཅིག ། ཅེས་མཆོད་པར་བརྗོད་ཅིང་རྩོམ་པར་དམ་བཅས་ཏེ་བཀའ་སྲུང་རྣམས་ལ་གནང་བའི་སྐབས་གསོལ་ནས། སྔར་རང་ཉིད་ཀྱིས་བརྩམས་པའི་བཅོམ་ལྡན་འདས་རྡོ་རྗེ་གཞོན་ནུའི་གདམས་པ་ཉམས་ལེན་གྱི་ཆུ་བོ་ཆེན་པོ་སྒྲུབ་པའི་ཐབས་ཀྱི་རྣམ་པར་བཤད་པ་ཕྲིན་ལས་ཀྱི་པདྨོ་རབ་ཏུ་རྒྱས་པའི་ཉིན་བྱེད་ཅེས་བྱ་བའི་གསུམ་པ་ཚོགས་ཐ་མ་བསྒྲལ་བའི་མཆོད་པའི་སྐབས་སུ་དེ་ཉིད་ཀྱི་རྒྱས་བཤད་ལོགས་སུ་འཆད་པར་ཁས་བླངས་པ་དེ་ཉིད་དོན་དང་ལྡན་པར་བྱ་བའི་ཕྱིར། འདིར་དཔལ་རྡོ་རྗེ་གཞོན་ནུའི་གཏོར་བཟློག་དགྲ་བགེགས་ཀུན་འཇོམས་ཀྱི་གསལ་བྱེད་གནམ་ལྕགས་རྡོ་རྗེའི་དཔལ་གྱི་རྣམ་པར་བཤད་པ་བདུད་སྡེ་འཇོམས་པའི་ཡེ་ཤེས་ཀྱི་མེ་ཆེན་འཕྲིན་ལས་ཀྱི་འོད་ཟེར་ཀུན་ཏུ་འཕྲོ་བ་ཞེས་བྱ་བ་འདི་འཆད་པ་ལ་དོན་གཉིས་ཏེ། གང་བཤད་པར་བྱ་བའི་གཞི་ངོས་བཟུང་བ་དང་། དེ་ཉིད་གཏན་ལ་དབབ་པའོ། ། དང་པོ་ནི།
འོ་སྐོལ་གྱི་སྟོན་པ་མཉམ་མེད་ཤཱཀྱའི་རྒྱལ་པོ་དེ་ཉིད་ཀྱིས་ཐེག་པའི་དབྱེ་བ་བསམ་གྱིས་མི་ཁྱབ་པ་ཞིག་གསུངས་པ་རྣམས་ཀྱི་ནང་ནས་ཆེས་ཟབ་ཅིང་མཆོག་ཏུ་གྱུར་པ་ནི་གསང་སྔགས་རྡོ་རྗེ་ཐེག་པ་ཡིན་ལ། དེ་ལ་ཡང་གསང་སྔགས་རྙིང་མ་དང་གསར་མ་གཉིས་སམ། སྔ་འགྱུར་དང་ཕྱི་འགྱུར་གཉིས་སུ་ཡོད་པ་ལས་འདིར་གསང་སྔགས་རྙིང་མ་སྔ་འགྱུར་གྱི་ལུགས་ཡིན་ཞིང་། དེ་ལའང་ཕྱིའི་ཐེག་པ་དང་ནང་གི་ཐེག་པ་གཉིས་སུ་ཡོད་པའི། ཕྱིའི་ཐེག་པ་ལ་ཉན་ཐོས་དང་། རང་སངས་རྒྱས་དང་། བྱང་ཆུབ་སེམས་དཔའ་སྟེ་ཕ་རོལ་ཏུ་ཕྱིན་པའི་ཐེག་པ་གསུམ་དང་། ནང་གི་ཐེག་པ་ལ་ཡང་ཕྱི་ནང་གཉིས་ལས། ཀྲི་ཡ་སྟེ་བྱ་བ། ཨུ་པ་སྟེ་སྤྱོད་པ།
ཡོ་ག་སྟེ་རྣལ་འབྱོར་གྱི་རྒྱུད་གསུམ་ལ་ཕྱིའི་རྒྱུད་སྡེའམ་ཐེག་པ་གསུམ་དང་། མཧཱ་ཡོ་ག་སྟེ་རྣལ་འབྱོར་ཆེན་པོ་དང་། ཨ་ནུ་ཡོ་ག་སྟེ་རྗེས་སུ་རྣལ་འབྱོར་དང་། ཨ་ཏི་ཡོ་ག་སྟེ་ཤིན་ཏུ་རྣལ་འབྱོར་གསུམ་ལ་ཐབས་དང་། ཤེས་རབ་དང་། ཐབས་ཤེས་གཉིས་སུ་མེད་པའི་རྒྱུད་དེ་ནང་གི་ཐེག་པ་གསུམ་མམ་རྒྱུད་སྡེ་གསུམ་ཞེས་བྱ་བའི་རྣམ་གཞག་མཛད་ཅིང་། ཡང་ཕ་རྒྱུད་དོ་ཧའི་སྐོར་དང་། མ་རྒྱུད་ལ་སྒྱུ་འཕྲུལ་གྱི་སྐོར་དང་། གཉིས་མེད་ལ་སེམས་ཕྱོགས་ཞེས་ཀྱང་གྲགས་ལ། ལུང་ཨ་ནུ་ཡོ་ག་ཤེས་རབ་ཀྱི་རྒྱུད་ལ་ཏནྟྲ་ཆེན་པོ་སྡེ་བཅོ་བརྒྱད་ལ་སོགས་པའི་རྒྱུད་སྡེ་བསམ་གྱིས་མི་ཁྱབ་པ་ཞིག་ཡོད་པའི་ནང་ནས།
མཆོག་ཏུ་གྱུར་པ་རྡོ་རྗེ་ཕུར་པ་འདིའི་སྐོར་ལ་རྡོ་རྗེ་ཁྲོས་པ་བི་ཏོ་ཏ་མ་ལ་འབུམ་སྡེའི་རྒྱུད། དེའི་ལེ་ལག་ཟུར་དུ་ཕྱུང་བ་ཕུར་པ་རྩ་དུམ་གྱི་རྒྱུད། གཞན་ཡང་མྱང་འདས། གསར་རྙིང་ཀཱི་ལ་ཡ་ཡིག་འབྲུ་བཅུ་གཉིས་པ་ཀརྨ་མ་ལ་འཕྲིན་ལས་ཀྱི་རྒྱུད་ལ་སོགས་པ་རྩ་བ་དང་བཤད་པའི་རྒྱུད་དེ་དག་ནས་བསྟན་པའི་ལམ་གྱི་རྣམ་པར་གཞག་པ་དུ་མ་ཞིག་གསུངས་པ་དེ་ཐམས་ཅད་བསྡུ་ན། སྟོད་ལས་བྱང་ཆུབ་སྒྲུབ་པའི་ལམ་གྱི་རིམ་པ་དང་། སྨད་ལས་དགྲ་བགེགས་སྒྲོལ་བའི་ལམ་གྱི་རིམ་པ་གཉིས་སུ་འདུས་པ་ལས། འདིར་ལམ་རིམ་གཉིས་པ་སྨད་ལས་དགྲ་བགེགས་སྒྲོལ་བའི་རྣམ་གཞག་འཆད་པ་ལ། ཁོག་དོན་དྲུག་གི་སྒོ་ནས་བཤད་པའི་སྐབས་སུ་གབ་པའི་སྔགས་དྲུག་དང་ཚེ་ལུང་ཁྲུས་ལུང་གིས་ཁ་བསྐང་སྟེ་གདབ་པའི་ལས་བྱ་ཞེས་གདབ་ལས་བྱ་བ་ལ་ཚེ་ལུང་ཁྲུས་ལུང་གཉིས་ཤེས་དགོས་པར་གསུངས་ཤིང་། དེ་གཉིས་ཤེས་པའང་གནང་ཐོ་བཅུ་གཉིས་ཤེས་པ་ལ་རག་ལས་པས། དེ་བས་ན་རྒྱུད་ཀྱི་གནང་ཐོ་བཅུ་གཉིས་ཁོག་དོན་ཕྱི་མ་གཉིས་དང་བཅས་པ་ཉམས་སུ་ལེན་པའི་རིམ་པར་སྦྱར་བ་བཅོམ་ལྡན་འདས་རྡོ་རྗེ་ཕུར་པའི་གཏོར་བཟློག་དགྲ་བགེགས་ཀུན་འཇོམས་ཀྱི་ལྷན་ཐབས་གསལ་བྱེད་གནམ་ལྕགས་རྡོ་རྗེའི་དཔལ་ཞེས་བྱ་བ་འདི་གང་བཤད་པར་བྱ་བའི་གཞི་ཡིན་ནོ། །
གཉིས་པ་དེ་ཉིད་གཏན་ལ་དབབ་པ་ལ་དེ་ལྟ་བུའི་རྡོ་རྗེ་ཕུར་པའི་གཏོར་བཟློག་གི་གཞུང་འདི་ལ་བླ་མ་གོང་མ་རྣམས་ཀྱིས་མཛད་པའི་རྣམ་བཤད་ཀྱི་རིམ་པ་ཇི་ལྟར་ཡོད་ཅེ་ན། བླ་མ་ས་སྐྱ་པ་་་་་་སྒྲུབ་ཐབས་ལས་བྱང་ཆེན་པོ། རྗེ་བཙུན་་་་་་ཐོ་ཡིག་རིན་པོ་ཆེ། ཆོས་རྗེ་ས་་་་་་རྩ་དུམ་གྱི་འགྱུར་པཎ། དཔལ་ལྡན་བླ་མ་དམ་པ་སློབ་ཚོགས་དང་བཅས་པ། བདག་ཆེན་རྒྱ་གར་ཤེས་རབ་རྒྱལ་མཚན། ས་ལོ་འཇམ་པའི་རྡོ་རྗེ། སྙིགས་དུས་ཀྱི་བསྟན་པའི་ཉི་མ་སྔགས་འཆང་ཆོས་ཀྱི་རྒྱལ་པོ་ཡབ་སྲས་སོགས་འཁྲུལ་ཟད་གོང་མ་དེ་དག་གིས་མཛད་པའི་རྡོ་རྗེ་ཕུར་པའི་ཆོས་སྐོར་གྱི་སྨད་ལས་ཀྱི་ཕྱོགས་བསྟན་པ་རྣམས་ལ། གསུང་རབ་ཀྱི་དོན་ལ་དཔྱོད་ནུས་པའི་བློ་གྲོས་ཀྱི་མིག་དང་ལྡན་པ་རྣམས་ཀྱིས་ལྟ་ཤེས་ན་དོན་གྱིས་རྡོ་རྗེ་ཕུར་པའི་གཏོར་བཟློག་གི་གཞུང་གི་འགྲེལ་པར་སྣང་མོད། འོན་ཀྱང་བཟློག་གཞུང་གི་དབུ་ཞབས་ཡོངས་སུ་རྫོགས་པའི་རྣམ་བཤད་ཕྱོགས་གཅིག་ཏུ་མཛད་པ་ནི་མེད་ལ།
འོ་ན་དེང་སང་སྔགས་འཆང་གྲགས་པའི་མཚན་ཅན་གྱིས་མཛད་དོ་ཟེར་བའི་རྣམ་བཤད་ཞིག་འདུག་པ་ཇི་ལྟར་ཡིན་སྙམ་ན། འདི་ནི་སྔགས་འཆང་བླ་མ་དེ་ཉིད་ཀྱིས་མཛད་པ་མ་ཡིན་ཏེ་ཡབ་རྗེ་ཆོས་ཀྱི་རྒྱལ་པོ་དེ་ཉིད་ཀྱི་དངོས་ཀྱི་གསུང་ལས། ཕུར་བཟློག་གི་རྣམ་བཤད་འདི་ནི་ངེད་དང་ཉེར་གནས་་་་་་རབ་འབྱམས་ཀུན་རིན་ཞིག་གིས་གསར་བུའི་བློ་ཅན་འགའ་ཞིག་གི་དོན་དུ་གསུང་རབ་ལ་རྟོག་དཔྱོད་ཞིབ་ཏུ་མ་བྱས་པར་ཧོལ་སྤྱོད་ཀྱིས་བསྒྲིགས་ནས་དངོས་ཅག་གིས་བྱས་སོ་ཞེས་ཁ་འཕངས་པ་ཡིན་གྱི། ཁོ་བོས་དེ་འདྲའི་རྣམ་བཤད་ནམ་ཡང་བྱས་པ་མེད་དོ་ཞེས་ཡང་ཡང་དུ་གསུང་བ་ཐོས་པས་ན། དུས་ཕྱིས་བདག་གིས་ཕྱོགས་གཅིག་ཏུ་བསྒྲིགས་པའི་རྗེ་བཙུན་སྦས་པའི་སངས་རྒྱས་བཀའ་དྲིན་མཚུངས་པ་མ་མཆིས་པ་དེ་ཉིད་ཀྱི་གསུང་འབུམ་གྱི་ཁྲོད་དུ་ཡང་རྣམ་བཤད་དེ་ཉིད་བཞུགས་སུ་གསོལ་བར་མ་ནུས་པ་ཡིན་པས། རྗེས་འཇུག་རྣམ་དཔྱོད་དང་ལྡན་པ་རྣམས་ཀྱིས་བླུན་པོ་རི་བོང་ཅལ་རྒྱུག་ཅན་རྣམས་ཀྱི་རྗེས་སུ་མི་འབྲང་བ་གལ་ཆེ་བ་ལགས། མཛད་དོ་ཟེར་བའི་རྣམ་བཤད་དེ་ལ་ནི་མཆོད་བརྗོད་སྦྱར་བྱང་སོགས་གཏན་ནས་མེད་པ་དང་། ཡང་རང་རང་གི་བསམ་ཚོད་དང་བསྟུན་པའི་འདྲ་མིན་སྣ་ཚོགས་བྲིས་པ་དང་། བཤད་པ་རང་གི་སྐབས་རྣམས་ལའང་དཔྱད་པར་བྱ་བའི་གཞི་དུ་མ་དང་། ཚིག་སྦྱོར་ཡང་མི་ལེགས་པ་མང་དུ་སྣང་བས་མང་ཐོས་བཤེས་གཉེན་རྣམས་ཀྱིས་གཟིགས་པ་ན་རྣམ་བཤད་རང་གི་རང་ཚད་གསལ་པོར་སྟོན་པ་ཞིག་འདུག་གོ །
ད་ནི་གཞུང་དོན་གཏན་ལ་དབབ་པ་ལ་གསུམ་སྟེ། སྔོན་འགྲོ་མཆོད་བརྗོད་དམ་བཅར་བཅས་ཏེ་བསྟན། ། དངོས་གཞི་སྦྱོར་དངོས་རྗེས་གསུམ་ཆོ་ག་བཤད། ། རྗེས་བྱ་བསྔོ་བ་མཛད་བྱང་སྨོས་པ་འོ། ། དང་པོ་ལ། འཕགས་ཡུལ་ལེགས་སྦྱར་སྐད་ཀྱིས་གུས་ཕྱག་འཚལ། ། བོད་སྐད་ཚིགས་སུ་བཅད་པའི་སྒོ་ནས་བསྟུད། ། བསྟན་བཅོས་རྩོམ་པའི་དམ་བཅའ་བསྟན་་་་་་པ་དང་གསུམ་་་་་་ལས། དང་པོ་ནི། གཞུང་ལས།
ན་མཿཤྲཱི་བཛྲ་ཀུ་མཱ་ར་ཡ་ཞེས་པ་སྟེ། དེ་ཡང་ན་མཿཕྱག་འཚལ་ལོ། ། གང་ལ་འཚལ་ན་ཤྲཱི་སྟེ་དཔལ། བཛྲ་སྟེ་རྡོ་རྗེ། ཀུ་མ་ར་ཡ་སྟེ་གཞོན་ནུ་ལ་ཞེས་པར་འགྱུར་བས་ན། དཔལ་རྡོ་རྗེ་གཞོན་ནུ་ལ་ཕྱག་འཚལ་ལོ་ཞེས་པའི་དོན་ནོ། ། གཉིས་པ་བོད་སྐད་ཚིགས་སུ་བཅད་པའི་སྒོ་ནས་བསྟུད་པ་ནི། གཞུང་ལས། འོད་གསལ་དབྱིངས་ལས་ཁྲོ་བོའི་སྐུ། ། ཞེས་སོགས་ཚིགས་བཅད་གཅིག་སྟེ་དེ་ཡང་རང་བཞིན་གྱིས་འོད་གསལ་བ་ཆོས་ཀྱི་དབྱིངས་ཀྱི་ངང་ལས་མ་གཡོས་བཞིན་དུ་གདུལ་བྱ་གདུག་པ་ཅན་འདུལ་བའི་ཕྱིར་ཁྲོ་བོའི་རྣམ་པར་བཞེངས་པ་སྐུ་རྡོ་རྗེ།
ཀུན་ཏུ་བརྗོད་པའི་ཆོ་འཕྲུལ་གྱིས་རྣམ་པར་འཕྲུལ་པ་མཐའ་ཡས་པའི་བདེ་ཆེན་ལྷན་ཅིག་སྐྱེས་པའི་ཡེ་ཤེས་བསྐྱེད་པའི་ཕྱིར་དོན་དམ་འགྱུར་མེད་སྟོང་པ་ཉིད་ཀྱི་ཆོས་སྟོན་པ་གསུང་རྡོ་རྗེ། བདེ་སྟོང་ཟུང་འཇུག་སྨྲ་བསམ་བརྗོད་པའི་མཐའ་ཐམས་ཅད་བྲལ་བ་སྟོང་ཉིད་རྡོ་རྗེའི་རང་བཞིན་ཅན་གྱི་ཐུགས་རྡོ་རྗེ་སྟེ། དེ་ལྟར་རྡོ་རྗེ་གསུམ་གྱི་གོ་འཕང་བརྙེས་པའི་ལྷག་པའི་ལྷ་མཆོག་རྡོ་རྗེ་གཞོན་ནུ་དང་རྩོམ་པ་པོ་ས་སྐྱ་ལོ་ཙཱ་བ་ཉིད་ཀྱིས་རྩ་བའི་བླ་མ་དབྱེར་མི་ཕྱེད་པ་གང་དེའི་ཞབས་ལ་གུས་པས་རབ་ཏུ་བསྟུད་ནས་ཞེས་པའི་དོན་ནོ། ། གསུམ་པ་བསྟན་བཅོས་རྩོམ་པའི་དམ་བཅའ་བསྟན་པ་ནི། གཞུང་ལས། དེ་ཡི་འཕྲིན་ལས་མངོན་སྤྱོད་ཀྱི། ། ཞེས་སོགས་ཚིགས་བཅད་གཅིག་སྟེ། དེ་ལྟར་མཆོད་པར་བརྗོད་ནས། ལྷག་པའི་ལྷ་མཆོག་དེ་ཡི་མཛད་པ་འཕྲིན་ལས་བསམ་གྱིས་མི་ཁྱབ་པའི་ནང་ཚན་དྲག་པོ་མངོན་སྤྱོད་ཀྱི་སྒོ་ནས་ལས་ཀྱི་མཐའ་མར་བྱ་བ་ལྷ་ཚོགས་དྲག་པོའི་ལས་ལ་བསྐུལ་བའི་ཆོ་ག་སློབ་དཔོན་པདྨ་འབྱུང་གནས་ཀྱིས་མཛད་པའི་ལས་བཞི་མཆོངས་བརྒྱད་ཀྱི་བྱེ་བྲག་ནག་པོ་སྔགས་ལུང་དང་། གཞན་རྗེ་བཙུན་རིན་པོ་ཆེ་གྲགས་པ་རྒྱལ་མཚན།
ཆོས་རྗེ་བླ་མ་དམ་པ། སྔགས་འཆང་ཤེས་རབ་སྣང་བ་སོགས་ཀྱི་གསུང་རབ་ཀྱི་དགོངས་པ་བཞིན། ནུས་མཐུའི་མངའ་བདག་རྒྱ་གར་ཤེས་རབ་རྒྱལ་མཚན་དཔལ་བཟང་པོས་མཛད་པའི་གཏོར་བཟློག་དགྲ་བགེགས་ཀུན་འཇོམས་ལ་བརྟེན་ནས་གཟུགས་ཅན་གྱི་དགྲ་དང་། གཟུགས་མེད་ཀྱི་བགེགས་ཀུན་གྱི་ལུས་ངག་ཐལ་བའི་རྡུལ་ལྟར་འཇོམས་ཤིང་རྣམ་ཤེས་དག་པའི་ཞིང་དུ་སྐྱེལ་བའི་རྣམ་གཞག་གསལ་བར་བྱེད་པའི་ལེགས་བཤད་རིན་པོ་ཆེའི་འཕྲེང་བ་ལྟར་ཚིག་དོན་སྤེལ་ལེགས་མཚར་དུ་དངར་བ་་་་་་བསྒྲིགས་པའི་བརྡ་རྙིང་འདི་ཉིད། སྣོད་ལྡན་གཞན་ལ་སྤེལ་ཞིང་འཕེལ་བའི་ཕྱིར་བཤད་པར་བྱ་ཞེས་པའི་དོན་ནོ། ། འདིར་སྨྲས་པ། ཕར་ཕྱིན་ལུགས་ལ་རྣམ་གཞག་གཞན་གསུངས་ཀྱང་། ། རྡོ་རྗེ་ཐེག་པའི་སྐབས་འདིར་བླ་མ་དང་། ། དབྱེར་མེད་ལྷག་པའི་ལྷ་ལ་མཆོད་བརྗོད་ནས། ། དམ་པར་གཏོགས་ཕྱིར་རྩོམ་པར་དམ་བཅའི་ཚུལ། །
འདི་ནི་མཁས་པས་སྦྱར་བའི་བསྟན་བཅོས་ཀྱི། ། ཀླད་དོན་སྔོན་དུ་འགྲོ་བའི་ཆོས་ཡིན་ཏེ། ། དེ་ལྟར་བགྱིས་ལ་འཐད་པ་མང་མཆིས་པ། ། ཤེས་པར་འདོད་ན་གོང་མའི་གསུང་རབ་ལྟོས། ། བར་སྐབས་ཀྱི་ཚིགས་སུ་བཅད་པའོ།། །། གཉིས་པ་དངོས་གཞི་སྦྱོར་དངོས་རྗེས་གསུམ་གྱི་ཆོ་ག་བཤད་པ་ལ། སྦྱོར་བ་རྟེན་དང་མཆོད་གཏོར་སོགས་གཤོམ་ཚུལ་བཤད་པ། དངོས་གཞི་ཏིང་ངེ་འཛིན་སྒོམ་པ་སོགས་ལ་འཇུག་ཚུལ་བཤད་པ། རྗེས་དྲག་པོའི་ལས་དངོས་ཀྱི་ཆོ་ག་བཤད་པ་དང་གསུམ་ལས། དང་པོ་ནི།
གཞུང་ལས། འདིར་བཅོམ་ལྡན་འདས་དཔལ་རྡོ་རྗེ་གཞོན་ནུའི་གཏོར་མའི་ཆོ་གས་ཕ་རོལ་གནོད་པ་བཟློག་ཚུལ་ཅུང་ཟད་བརྗོད་ན་ཞེས་པ་ནས། གུ་གུལ་ལ་སོགས་པ་བཤམས་ལ་ཞེས་པའི་བར་གྱིས་བསྟན་ཏེ། དེ་དག་གི་དོན་ཡང་སྐབས་འདིར་བདུད་བཞི་བཅོམ་པ་དང་། དབང་ཕྱུག་གི་ཡོན་ཏན་དྲུག་དང་ལྡན་པའི་བཅོམ་ལྡན་འདས་གཉིས་སུ་མེད་པའི་ཡེ་ཤེས་ཀྱི་དཔལ་དང་ལྡན་ཞིང་། སྟོང་ཉིད་རྟོགས་པའི་ཤེས་རབ་ཀྱི་རང་བཞིན་རྡོ་རྗེ་དང་། སྙིང་རྗེ་ཆེན་པོ་ཐབས་ཀྱི་རང་བཞིན་གཞོན་ནུ་སྐུ་ཅན་གྱི་ལས་ཚོགས། དྲག་པོའི་གཏོར་མ་ཟོར་དུ་འཕངས་པའི་ཆོ་ག་ལ་བརྟེན་ནས་ཕ་རོལ་དགྲ་བགེགས་ཀྱི་གནོད་པ་བཟློག་པར་བྱེད་པའི་ཚུལ་གོ་བདེ་བའི་ངག་གིས་ཅུང་ཟད་ཙམ་བརྗོད་པའི་དབང་དུ་བྱས་ན། དོན་ཚན་རྣམ་པ་གསུམ་སྟེ། སྦྱོར་བ་རྟེན་དང་ཡོ་བྱད་བཤམས་པ།
དངོས་གཞི་ཏིང་ངེ་འཛིན་སྒོམ་པའི་ཚུལ། རྗེས་དྲག་པོའི་ལས་དངོས་བསྟན་པའོ། ། དང་པོ་ནི། གནས་ཁང་བླ་མ་གོང་མས་བྱིན་གྱིས་བརླབས་པ་སོགས་ཇི་ལྟར་འོས་པའི་ས་ཕྱོགས་དེ་ཉིད་ཕྱག་བདར་བྱ་བ་དང་། བླ་མ་ཡི་དམ་གྱི་ལྷ། ཆོས་སྐྱོང་བའི་སྲུང་མ་ལ་སོགས་པ་རྣམས་ཀྱི་རྟེན་བྲིས་འབུར་གང་ཡང་རུང་བ་བཞུགས་སུ་གསོལ་པའི་མདུན་དུ་སྟེགས་བུ་ཇི་ལྟར་རིགས་པར་མཆོད་རྫས་བ་ལིཾ་གཏོར་མ། བདུད་རྩི་སྨན། རཀྟ་རྣམས་བཤམས་པར་བྱས་ཏེ། དེ་ནས་སྒྲུབ་པ་པོ་རང་ཉིད་ལ་སོགས་པའི་མདུན་དུ་རྡུལ་ཚོན་ནམ་རས་ལ་ཆོས་ཀྱི་འབྱུང་གནས་གྲུ་གསུམ་མཐིང་ནག་གནས་ཁང་སོགས་དང་བསྟུན་པའི་ཆེ་ཆུང་ཇི་ལྟར་འཚམས་པ་བྲིས་པའི་དབུས་སུ་ལྷ་གནས་འཁོར་ལོ་སེར་པོ་རྩེ་མོ་ཤིན་ཏུ་རྣོ་བའི་རྣམ་པ་ཅན་རྩིབས་བཅུ་པའི་ལྟེ་བར་ཆོས་འབྱུང་གྲུ་གསུམ་མཐིང་ནག་ཁ་གྱེར་ལྗང་ཁུ་ལ་རྡོ་རྗེ་རྭ་བས་མཚན་པ། ནང་གི་ཟླ་གམ་དམར་པོ།
དེའི་དབུས་སུ་རྡོ་རྗེ་རྩེ་ལྔ་པ། ཁ་དོག་སྔོན་པོ་རྭ་གདེངས་པ། ཆོས་འབྱུང་གི་རྩེ་མོའི་ངོས་སུ་པད་ཉིའི་གདན་དང་བཅས་པ་བྲི། འཁོར་ལོའི་བར་མཚམས་རྣམས་ཕྱོགས་མདོག་བྱ་བའམ་ཡང་ན་ནམ་མཁའི་མདོག་ཅན་དུ་བྱ་བར་ཡང་གསུངས་ལ། དེ་ལྟ་བུའི་འཁོར་ལོའི་དབུས་ཀྱི་ཆོས་འབྱུང་འདི་ཉིད་ཀྱི་རྩེ་མོ་སྒྲུབ་པ་པོའི་ཕྱོགས་སུ་སྟོན་པ་དང་། ལྷོ་ཕྱོགས་སུ་སྟོན་པའི་ཕྱག་ལེན་གཉིས་ཤིག་ཡོད་པ་ལས། དང་པོ་ནི་བདག་གི་བླ་མ་སྔགས་འཆང་གྲགས་པའི་མཚན་ཅན་དེ་ཉིད་ཀྱི་སྐུ་ཚེའི་སྟོད་ཀྱི་ཕྱག་ལེན་འཁྲུལ་མེད་ཡིན་ཏེ། དེའི་སྐབས་རས་གཞི་ལ་ཕྱག་བྲིས་སུ་མཛད་པ་རྣམས་ལའང་དེ་བཞིན་དུ་འབྱུང་ཞིང་། འདིའི་དགོངས་པ་ནི་སྟོད་ལས་བྱང་ཆུབ་སྒྲུབ་པའི་སྐབས་ཀྱི་འཁོར་ལོའི་དབུས་ཀྱི་ཆོས་འབྱུང་གི་བྲི་ལུགས་དང་། སྒོམ་དོན་གཉིས་དང་།
འདིའི་སྐབས་ཀྱི་འཁོར་ལོའི་དབུས་ཀྱི་ཆོས་འབྱུང་གི་བྲི་སྒོམ་གཉིས་ལ་ཁྱད་པར་ཅུང་ཟད་ཀྱང་མེད་པ་ལ་དགོངས་པར་མངོན་པས་ཤིན་ཏུ་འཐད་ཅིང་ལེགས་པའི་ཕྱོགས་ཡིན་ལ། ཡང་བདག་ཉིད་ཆེན་པོ་འདི་ཉིད་སྐུ་ཚེའི་སྨད་ཀྱི་ཕྱག་ལེན་ལ་སྐབས་གར་དབུས་ཀྱི་ཆོས་འབྱུང་གི་རྩེ་མོ་ལྷོ་ཕྱོགས་སུ་སྟོན་པར་མཛད་པ་ཡང་རང་ཉིད་གཙོ་གཏོར་དང་དབྱེར་མེད་ཀྱི་རྡོ་རྗེ་གཞོན་ནུར་སྒོམ་པ་དེའི་ཚེ། དེའི་བཞུགས་གནས་ཀྱི་ཆོས་འབྱུང་གི་གནས་ལུགས་ཀྱང་རྣལ་འབྱོར་པའི་ཞལ་ལྟ་ཕྱོགས་ཀྱི་དབང་གིས་དེ་ལྟར་དུ་དོན་གྱིས་ཐོབ་པ་ལ་དགོངས་པ་ཡིན་ནམ་སྙམ་མོ། ། གང་ལྟར་ཆོས་འབྱུང་འཁོར་ལོ་དང་བཅས་པ་དེའི་ཁར་མཉྫི་ཆེན་པོའི་སྟེང་དུ་རྡོ་རྗེ་གཞོན་ནུའི་གཏོར་མ་ཟུར་གསུམ་པའི་ཐ་མ་ལ་ཧཱུྃ་མཛད་ལ་སོགས་པའི་ཁྲོ་བཅུའི་གཏོར་མ་ཟུར་གསུམ་པས་བསྐོར་བ་དང་། སྟོང་པ་ཉིད་མཚོན་བྱེད་ཆོས་འབྱུང་ཕྱི་མ་ཆེ་བ་དེའི་རྩེ་མོ་འཇིག་རྟེན་པའི་ལྷོར་བསྟན་པའི་རྩ་ངོས་སུ་དམ་ཅན་ཤྭ་ན་མ་བཞིའི་གཏོར་མ། དེའི་ཡང་ལྷོར་བདུད་རྒྱལ་ཐོད་འཕྲེང་ཅན་གྱི་གཏོར་མ་ལ་དར་ནག་བཙུགས་པ། ཆོས་འབྱུང་གི་ནུབ་བྱང་མཚམས་ཀྱི་ཟུར་དུ་ས་བདག་མ་བཞིའི་གཏོར་མ། ཆོས་འབྱུང་གི་བྱང་ཤར་མཚམས་ཀྱི་ཟུར་དུ་བདག་ཉིད་མ་བཞི་རྣམས་ཀྱི་གཏོར་མ་སྟེ། དེ་རྣམས་ཀྱི་དབྱིབས་ཀྱང་སྨད་ཟླུམ་པོ་ལ་སྟོད་ཟུར་གསུམ་པའི་རྣམ་པ་ཅན་ལ་ཚེ་དང་ཡུངས་ཀར་གྱི་གང་བུ་དང་། ཐོད་སྐམ་དང་རྒྱུ་རློན་སྐྱེར་རྩངས་ལ་སོགས་པས་ལག་ལེན་ཇི་ལྟར་མཛད་པ་བཞིན་རྒྱན་གྱིས་བརྒྱན་པའི་མཐའ་སྐོར་དུ་ཆུ་གཉིས་སྔོན་དུ་འགྲོ་བ་ཅན་གྱི་མེ་ཏོག
བདུག་སྤོས། མར་མེ། དྲི་ཆབ། ཞལ་ཟས་ཏེ་མཆོད་པ་ལྔ། མཚམས་འཛིན་གྱི་མེ་ཏོག་དང་བཅས་པ་རྣམས་ཁོར་ཡུག་ཏུ་འཁོར་མར་བཤམས། དེར་མ་ཟད་གཞན་ཡང་དེའི་མཐའ་སྐོར་དུ་ལིངྒ་ཆེ་བ་ཁྲུ་གང་ཙམ་པ་གཅིག་ལ་མཐེབ་སོར་གྱི་ཚད་ཙམ་བཅུས་བསྐོར་བ་ལྕགས་སྣོད་ལྟ་བུ་ཞིག་ཏུ་བཞག་པ་ལ། ལིངྒ་ཆེ་བ་དེའི་སྐེ་ལ་བལ་ཚོན་སྔོ་དམར་འདྲེས་པ་ཅན་གྱི་ཞགས་པས་བཅིངས་པའི་རྩེ་མོར་ཕུར་བུ་ཆུང་དུ་བཏགས་ཏེ་བཞག་པ་དང་། ཐུན་རྫས་ཀྱི་བྱེ་བྲག་ཡུངས་ཀར་ཡུངས་ནག་ལྕགས་ཟངས་བཞུ་བ་འདྲེས་པའི་རྡོ་དྲེག་གི་ཕྱེ་མ། ཁྲག་ཐུན་མིའི་ཁྲག་སོགས་ཐོད་པ་མཚན་ངན་དུ་བླུག་པ། མདའ་ཟོར་ནི་དུག་ཤིང་གི་མདེའུ་ཅན་གྱི་མདའ་ལ་ཧཱུྃ་བྷྱོཿཕཊ྄་ཞེས་པའི་ཡི་གེ་རྣམས་བྲིས་པ་དང་།
རྡོ་ཟོར་ནི་ཤིན་ཏུ་རྩུབ་པའི་དུར་ཁྲོད་ཀྱི་རྡོ་ལ་ཧཱུྃ་བྷྱོཿཕཊ྄་གསུམ་གྱི་སྔགས་གོང་བཞིན་བྲིས་པ། མདའ་རྡོ་གཉིས་ཀ་དུག་ཁྲག་གིས་བྱུགས་པ། གཞན་ཡང་རྭ་ཟོར་བྱེད་ན་གླང་ངམ་གཡག་འབྲུས་ཏེ་འོག་ཡོད་པའི་རྭ་གཡས་ཀྱི་ནང་དུ་དུག་ཁྲག་ནུས་པ་ཅན་བླུག་པ། དེའི་ཁ་རེ་བ་སྟེ་སྦྲ་ཚལ་ནག་པོས་བཅད་ཅིང་། སྐྱེར་པ་སེར་པོའི་ཕུར་པ་དང་། ཚོན་སྐུད་ཀྱིས་ཁ་དམ་དུ་བཅིངས་པ་རྣམས་མངོན་པར་འདུ་བྱས་ལ་བཞག ལིངྒའི་རྒྱུ་ནི་ད་ལྟ་ཕྱག་ལེན་ལ་བག་ཟན་ལ་རྒྱུ་བྱས་པ་སྟེ་བག་ཕྱེ་ཞིབ་མོར་ཐུག་གི་གཅིན་དང་ལུག་ཐུག་གི་དྲི་ཆུས་སྦྲུས། དེ་ལ་གད་པ་ནག་པོ་ཆད་པའི་ས་དང་། མི་ཕུང་ཤུལ་གྱི་ས་སྣ་བསྲེས་པ་རྣམས་ལ་མཛད་པ། སྤྱིར་བཏང་རྒྱུད་ལས་གསུངས་ཚུལ་ཙམ་གྱི་དབང་དུ་བྱས་ན།
གསང་རྒྱུད་ལས། གྲོག་མཁར་ས་དང་མི་ཕུང་ས། ། གས་ཀྱི་དུམ་བུ་བཱུ་རྩིའི་ཕུབ། ། སྲུབ་མའི་འོ་མ་ཞིང་ཆེན་རས། ། སྣེ་ཚེ་དང་ནི་ལྡོང་རོས་དང་། ། ཐལ་ཆེན་དང་ནི་རཀྟ་དང་། ། བཤང་པ་དང་ནི་གཅི་བ་དང་། ། བཅུ་གཉིས་ཐོད་པའི་ནང་དུ་བརྡུངས། ། ཀཱི་ལ་ཡ་དང་མུད་ཀ་ར། ། ཨ་ཀི་ཏ་ཡ་ཧཱུྃ་ཕཊ྄་ཅེས། །
ར་ཐུག་ལུག་ཐུག་གཅིན་གྱིས་སྦྲུས། ། ཞེས་གསུངས་ལ། ཡང་རྒྱུད་ཀྱི་ལུང་འགྲེལ་ཆེན་འབུམ་ནག་ཏུ་དྲངས་པ་ལས། དཀྱིལ་འཁོར་དང་ནི་འབྲུབ་ཁུང་གཉིས། ། སོ་སོ་ཡིན་ཏེ་མི་གཅིག་གོ ། ལིངྒ་དང་ནི་ཉ་བོ་གཉིས། ། དམིགས་པ་གཅིག་སྟེ་རྒྱུ་མི་གཅིག ། ལིངྒ་ཉ་པོའི་སྙིང་གར་གཞུག ། ཅེས་པ་དང་། གྲོག་མཁར་ས་དང་རྐང་རྗེས་ས། །
ཕྱི་ས་དྲི་ཆུ་གོས་དུམ་རྣམས། ། ཉ་བོ་བྱ་བའི་རྫས་སུ་བཤད། ། ཤུན་ཆེན་གྲོ་ཁ་ཤོག་ཤོག་རྣམས། ། ལིངྒ་བྲི་བའི་རྫས་སུ་བཤད། ། ཅེས་སོགས་རྒྱས་པར་གསུངས་པའི་དོན་གྱི་སྙིང་པོ་ནི་ལིངྒ་ལ་སྲོག་ཅན་སྲོག་མེད་གཉིས། སྲོག་མེད་ལ་གདབ་བའི་ལིངྒ། བཏབ་པའི་ལིངྒ། གཟིར་བའི་ལིངྒ་གསུམ་ལས་འདིར་གདབ་པའི་ལིངྒའི་རྒྱུ་རྣམས་བསགས་ཏེ་མངོན་པར་འདུ་བྱ་བ་ཡིན་ལ། དེ་ནས་རྣལ་འབྱོར་སྒྲུབ་པ་པོ་རང་ཉིད་ཀྱི་གྲོགས་དང་བཅས་པ་རྣམས་རིགས་དང་བསླབ་པ་དང་། ཡོན་ཏན་སོགས་སྐབས་སུ་བབ་པའི་གྲལ་ལ་རིམ་པ་བཞིན་འཁོད་པའི་རང་རང་གི་མདུན་དུ་རོལ་མོའི་བྱེ་བྲག་རྡོ་རྗེ་དྲིལ་བུ་ཀ་པཱ་ལ་བདུད་རྩིས་གང་བའི་ནང་མཆོད་དང་བཅས་པ།
ཌཱ་མ་རུ། སིལ་སྙན། རྔ། དུང་། ཆ་ལང་སོགས་དང་། གཞན་ཡང་། བསྙེན་ཕུར། སྲས་མཆོག་རིགས་ལྔའི་ཕུར་པ། འོག་བསྒྲལ་མཆོད་ཀྱི་སྐབས་སུ་དགོས་པའི་གདབ་ཕུར་བཅུ་བདུན། ཕུར་པ་དེ་རྣམས་ལ་མཐུ་བསྐྱེད་པའི་རྫས་ཡུངས་དཀར་ནག
ངར་བསྐྱེད་པའི་གུ་གུལ་ལ་སོགས་པའི་རྫས་རྣམས་བཤམས་ལ་དེ་ནས་དངོས་གཞི་ལ་འཇུག་པར་བྱ་བ་ཡིན་ནོ་ཞེས་པ་དེ་རྣམས་ཀྱིས་སྦྱོར་བ་རྟེན་དང་མཆོད་པ་གཤོམ་ཚུལ་གྱི་དོན་རྣམས་བསྟན་ཟིན་ནས། གཉིས་པ་དངོས་གཞི་ཏིང་ངེ་འཛིན་སྒོམ་པ་སོགས་ལ་འཇུག་ཚུལ་བཤད་པ་ལ་ཡང་། སྔོན་འགྲོའི་ཆོ་ག་གནས་ཡོ་བྱིན་རླབས་སོགས་བཤད་པ་དང་། དངོས་གཞིའི་ཆོ་ག་ཏིང་ངེ་འཛིན་སྒོམ་པའི་ཚུལ་བཤད་པ། རྗེས་ཀྱི་ཆོ་ག་ཟོར་རྫས་བྱིན་རླབས་སོགས་བསྟན་པ་དང་གསུམ། དང་པོ་ལ་གནས་ཡོ་བྱིན་རླབས་བཤད་པ་དང་། སྐྱབས་འགྲོ་སེམས་བསྐྱེད་སོགས་བཤད་པ་གཉིས་ཀྱི་དང་པོ་ནི། གཞུང་ལས། རྡོ་རྗེའི་རྩེས་མཆོད་པ་རྣམས་ལ་ནང་མཆོད་གཏོར་ཏེ་ཞེས་པ་ནས། རྔ་བྱིན་དབབ་རྒྱས་འབྲིང་བསྡུས་པ་སྐབས་དང་བསྟུན་པ་བགྱིས་ནས་ཞེས་པའི་བར་ཏེ།
དེ་དག་གི་དོན་ཡང་སྒྲུབ་པ་པོས་རྡོ་རྗེའི་རྩེས་མཆོད་པའི་ཡོ་བྱད་རྣམས་ལ་ནང་མཆོད་གཏོར་ཏེ། ཨོཾ་བཛྲ་ཀྲོདྷ་ཨ་མྲི་ཏ་ཀུཎྜ་ལི་ཧཱུྃ་ཚིནྡྷ་ཚིནྡྷ་ཧཱུྃ་ཕཊ྄། ཅེས་བརྗོད་ཅིང་དེའི་ཚེ་ཏིང་ངེ་འཛིན་ནི་རང་རྡོ་རྗེ་གཞོན་ནུར་གསལ་བའི་ཐུགས་ཀ་ནས་ཁྲོ་བོ་བདུད་རྩི་འཁྱིལ་པའི་ཚོགས་བསམ་གྱིས་མི་ཁྱབ་པ་སྤྲོས་ཏེ། དེ་དག་གིས་གནས་ཁང་མཆོད་རྫས་དང་བཅས་པའི་གདོན་བགེགས་རྣམས་བསྐྲད་དེ་བསངས། ཨོཾ་སྭ་བྷཱ་ཝ་ཤུདྡྷ་སརྦ་དྷརྨྨ་སྭཱ་བྷཱ་བ་ཤུདྡྷོ྅ཧཾ། ཞེས་བརྗོད་དེ་གནས་ཡོ་རྣམས་ཀྱི་འབགས་གྲིབ་དང་། ཐ་མལ་དུ་སྣང་བའི་རྣམ་རྟོག་གི་ཚོགས་ཐམས་ཅད་སྦྱངས། དེ་ལྟར་གང་དུའང་མ་གྲུབ་པ་སྟོང་པ་ཉིད་ཀྱི་ངང་ལས་སྒྲུབ་ཁང་ངམ་གནས་ཁང་འདི་ཉིད་དྲག་པོའི་ལས་ཀྱི་གཞལ་ཡས་ཁང་སྟེ། དེ་ཡང་ས་ལོ་འཇམ་པའི་རྡོ་རྗེས་ས་སྐྱ་པའི་བཀའ་སྲུང་དམ་ཅན་རྣམས་ཀྱི་ཐུགས་དམ་བསྐང་བའི་ཆོ་ག་དངོས་གྲུབ་རྒྱ་མཚོ་ལས། མི་མགོའི་རྩིག་པ་ལྕང་ལོའི་ཁ་བད་ཅན། །
ཞེས་པ་ནས། མེ་རླུང་འཁྲུག་པ་དྲག་པོའི་གནས་ཁང་འདི། ། ཞེས་པའི་བར་དུ་གསུངས་པ་ལྟར་གྱི། མཚན་ཉིད་ཐམས་ཅད་ཡོངས་སུ་རྫོགས་པའི་ནང་དུ་མཆོད་པའི་རྫས་རྣམས་ཀྱི་སྣོད་ཨ་ཡིག་ཡོངས་སུ་བསྒྱུར་པ་ལས་བྱུང་བའི་བནྡ་འབར་བའི་སྣོད་ཤིན་ཏུ་ཡངས་ཤིང་རྒྱ་ཆེ་བ་སྟོང་གསུམ་གྱི་ཚད་དང་མཉམ་པར་མཆོད་རྫས་རང་གི་ངོ་བོ་གནོད་བྱེད་དགྲ་བགེགས་རྣམས་བསྒྲལ་བའི་ཤ་ཁྲག་གི་ཨརྒྷཾ་སྟེ་མཆོད་ཡོན། དེ་བཞིན་དུ་དགྲ་བགེགས་རྣམས་ཀྱི་མིག རྣ་བ། རྣ། ལྕེ། ལུས་ཀྱི་དབང་པོའི་མཆོག་ཏུ་གྱུར་བ་སྙིང་སྟེ། དབང་པོ་ལྔའི་མེ་ཏོག་དང་།
གཞན་ཡང་ཚིལ་ཆེན་ཏེ་དགྲ་བོའི་ཚིལ་བུའི་བདུག་སྤོས། ཞུན་ཆེན་ཏེ་རྐང་མར་གྱི་སྒྲོན་མེ། འཁྲིས་པ་ཞུ་མར་གྱུར་པའི་དྲི་ཆབ། གཞན་ཡང་། ཤ་ཆེན་དང་རུས་ཆེན་གྱི་ཚོགས་ཀྱི་ཞལ་ཟས། རྐང་གླིང་དང་ཐོད་རྔ་ལ་སོགས་པའི་རོལ་མོའི་ཚོགས་ཏེ། མཆོད་པའི་བྱེ་བྲག་དེ་ཐམས་ཅད་ཀྱང་སྤྲིན་གྱི་ཕུང་པོ་ཆེན་པོ་འཐིབས་པ་ལྟར་བསམ་གྱིས་མི་ཁྱབ་ཅིང་བློའི་ཡུལ་ལས་འདས་པ་ཞིག་མཆོད་པའི་ཡུལ་དམ་པ་རྩ་བརྒྱུད་ཀྱི་བླ་མ་ཡི་དམ་རྡོ་རྗེ་གཞོན་ནུའི་དཀྱིལ་འཁོར་གྱི་འཁོར་ལོ། གཞན་ཡང་རྒྱལ་བ་རྫོགས་པའི་སངས་རྒྱས་སྲས་བྱང་ཆུབ་སེམས་དཔའ། སློབ་མ་ཉན་རང་དང་བཅས་པ་རྣམས་ཀྱི་སྤྱན་ལམ་དུ་ཐོགས་པ་མེད་པར་འབྱུང་ཤིང་རྒྱ་ཆེར་རྒྱས་པར་གྱུར་ཅིག་སྙམ་དུ་སྨོན་པ་དང་བཅས། ཨོཾ་བཛྲ་ཨཱ་ཧ་ར་ལི་ཧཱུྃ་ཕཊ྄།
ཨོཾ་བཛྲ་པུཥྤེ་ཨཱཿཧཱུྃ་ནས། བཛྲ་བིད་པུ་ར་ཡ་ཧཱུྃ་ཕཊ྄་ཞེས་པའི་བར་བརྗོད་ཅིང་སྔགས་ཕྱག་རྒྱ་ཏིང་ངེ་འཛིན་གསུམ་གྱིས་གནས་ཡོ་བྱིན་རླབས་བྱས་ལ། དེ་ནས་རྔ་བྱིན་དབབ་རྒྱས་པའི་རྒྱས་པ། རྒྱས་པའི་བསྡུས་པ། འབྲིང་པོའི་རྒྱས་པ། འབྲིང་པོའི་བསྡུས་པ། བསྡུས་པའི་རྒྱས་པ། བསྡུས་པའི་བསྡུས་པ་སྟེ་དྲུག་པོ་རོལ་ཡིག་མཐོང་བ་རང་གྲོལ་ནས་ཇི་ལྟར་འབྱུང་བ་བཞིན་དུས་སྐབས་དང་བསྟུན་ལ་ལེགས་པར་བགྱིས་པས་བྱིན་དབབ་པ་ཕྱག་ལེན་བཞིན་བྱས་ནས། དེ་ནས་བདག་བསྐྱེད་ཀྱི་སྔོན་འགྲོའི་ཆོས་དངོས། གཉིས་པ་སྐྱབས་འགྲོ་སེམས་བསྐྱེད་སོགས་བཤད་པ་ནི།
གཞུང་ལས་སྐྱབས་འགྲོ་ཅི་རིགས་པ་དང་། ཞེས་སོགས་ནས། མཆོད་རྫས་བྱིན་གྱིས་བརླབས་པ་རྣམས་བྱའོ། ། ཞེས་པའི་བར་སྟེ། དེ་དག་གི་དོན་ཡང་སྐྱབས་ཡུལ་རྣམས་མངོན་སུམ་ལྟ་བུར་གསལ་བའི་སྒོ་ནས་སྐྱབས་འགྲོ་བཞི་སྐོར་ཡུན་ཚད་ཇི་ལྟར་རིགས་པ་དང་། རྡོ་རྗེ་སློབ་དཔོན་སངས་རྒྱས་དཔལ། ། དུས་གསུམ་བཞུགས་ལ་ཞེས་སོགས་ཀྱི་ཡན་ལག་བདུན་པ་བྱ་བ་ནས། མཚམས་བཅད་པ། བཤགས་པ་བྱ་བ། བྱིན་དབབ་པ།
མཆོད་རྫས་སྨན་རཀ་གཏོར་གསུམ་བྱིན་གྱིས་བརླབས་པ་རྣམས་སྒྲུབ་ཐབས་ལྟར་བྱ་ཞིང་། དེ་དག་གི་ཚིག་དོན་རྣམས་ནི་ཁོ་བོས་བྱས་པའི་རྣམ་བཤད་ཆེན་མོ་འཕྲིན་ལས་ཀྱི་པདྨོ་རབ་ཏུ་རྒྱས་བྱེད་དུ་བཤད་པ་ལྟར་ཡིན་ལ། དེ་དག་གིས་ནི་སྔོན་འགྲོའི་ཆོ་ག་གནས་ཡོ་བྱིན་རླབས་དང་། སྐྱབས་འགྲོ་སེམས་བསྐྱེད་སོགས་བསྟན་ཟིན་པ་ཡིན་ལ། ད་ནི་གཉིས་པ་དངོས་གཞིའི་ཆོ་ག་ཏིང་ངེ་འཛིན་སྒོམ་པའི་ཚུལ་བཤད་པ་ལ། བདག་མདུན་ཐ་མི་དད་ཀྱི་ཏིང་ངེ་འཛིན་སྒོམ་པའི་ཚུལ་དང་། བསྲུང་བཟློག་གསད་གསུམ་གྱི་ཏིང་ངེ་འཛིན་སྒོམ་པའི་ཚུལ་སོགས་གཉིས་ལས། དང་པོ་ནི་གཞུང་ལས་གཉིས་པ་ཏིང་ངེ་འཛིན་སྒོམ་པའི་ཚུལ་ནི་ཞེས་པ་ནས། བསྟོད་པའི་བར་སྒྲུབ་ཐབས་རྒྱས་པ་བཞིན་བྱས་ལ་ཞེས་པའི་བར་ཏེ། དེ་དག་གི་དོན་ཡང་།
གཉིས་པ་དངོས་གཞི་ཏིང་ངེ་འཛིན་སྒོམ་པའི་ཚུལ་ནི་སྒྲུབ་པ་པོ་རང་ཉིད་རྡོ་རྗེ་གཞོན་ནུའི་རྣལ་འབྱོར་དང་ལྡན་པས་ལྷའི་ང་རྒྱལ་དང་། མདུན་གྱི་གཙོ་གཏོར་སོགས་གཏོར་མ་རྣམས་རང་དང་གཉིས་སུ་མེད་པའི་ཕུར་པའི་ལྷ་ཚོགས་སུ་གསལ་བར་མོས་པའམ་དེ་ལྟར་དུ་བསྐྱེད་པ་ལ། དང་པོ་རང་གི་སེམས་མ་བཅོས་པ་ཞེས་སོགས་ཏིང་ངེ་འཛིན་རྣམ་པ་གསུམ་སྒོམ་པ་ནས་ཁཾ་སྤྲོས་པས་ཆུས་བཀྲུས། ། སྐྱོན་ཐམས་ཅད་དག་པར་བྱས། ། ཞེས་པའི་བར་སྒྲུབ་ཐབས་རྒྱས་པ་བཀླགས་པས་དོན་འགྲུབ་བཞིན་ངག་ཏུ་བརྗོད་པ་དང་། དོན་བསམ་པ་རྣམས་ལུང་གི་སྒོ་གསུམ་མམ་བཞི་དང་ལྡན་པར་བྱས་ལ། དེ་ནས་འབྱུང་བ་ལྔའི་ས་བོན་སོགས་སྤྲོ་བའི་སྐབས། ཨེ། ཡཾ། ཝཾ།
རཾ། ལཾ་སྟེ་འབྱུང་བ་ལྔའི་ས་བོན་དང་། རཾ་ཀཾ་སྟེ་རཀྟའི་རྦ་ཀློང་དང་། ཀེང་རུས་ས་གཞིའི་ས་བོན་གྱི་རྗེས་སུ་གཞལ་ཡས་ཁང་བསྐྱེད་པ་དང་འབྲེལ་བའི་ཚེ་འབྱུང་བའི་བྷྲུཾ་ཞེས་པའི་གཞལ་ཡས་ཁང་གི་ས་བོན་དེ་དོར་ལ། ཨེ་བྷྲུཾ་ཞེས་པས་འཁོར་ལོ་རྩིབས་བཅུ་ལྟེ་བའི་ཆོས་འབྱུང་དང་བཅས་པའི་ས་བོན་རྣམས་སྥ་ར་ཎ་ཕཊ྄་ཞེས་པས་རྒྱུའི་ཏིང་ངེ་འཛིན་གྱི་ཧཱུྃ་ལས་གོང་གི་ས་བོན་དགུ་པོ་སྤྲོས་ཏེ་རང་རང་གི་གནས་སུ་གསལ་གདབ། ཨེ་ཨཱ་ཀྵ་ཤ་མཎྜ་ལ་ཞེས་པ་ལ་སོགས་པ་ནས། ཀེཾ་མཧཱ་ཀཾ་ཀ་ལ་སུ་མེ་རུ་མཎྜ་ལ་ཞེས་པའི་བར། འབྱུང་བ་ལྔ་རཀྟ་ཀེཾ་རུས་རྣམས་གསལ་བྱེད་ཚིག་གི་སྒོ་དང་། དམིགས་པ་ཡིད་ཀྱི་སྒོ་དང་། གསང་བ་སྔགས་ཀྱི་སྒོ་རྣམས་ཀྱི་སྒོ་ནས་ཉམས་སུ་ལེན་ཚུལ་རྣམས།
གཞལ་ཡས་ཁང་བསྐྱེད་པ་དང་འབྲེལ་བ་ལྟར་བྱས་ལ། ས་བོན་གྱི་སྐབས་སུ་གཞལ་ཡས་ཁང་གི་ས་བོན་དོར་བ་ལྟར། བྷྲུཾ་བི་ཤུདྡྷེ་ཛྭ་ལ་མཎྜ་ལ་ཞེས་པས་གཞལ་ཡས་ཁང་བསྐྱེད་པའི་སྔགས་ཀྱི་སྒོ་དང་། བྷྲུཾ་ལས་རིན་ཆེན་སྣ་ལྔའི་རང་བཞིན་ལས། ། ཞེས་སོགས་གཞལ་ཡས་ཁང་བརྗོད་པ་ཚིག་གི་སྒོ་ནས་གསལ་གདབ་པ་རྣམས་ཀྱང་དོར་བར་བྱ་བ་ཡིན་ལ། དེས་ན་སྐབས་འདིར་ཀཾ་མཧཱ་ཀཾ་ཀ་ལ་སུ་མེ་རུ་མཎྜ་ལ་ཞེས་པའི་མཇུག་དེ་མ་ཐག་པར་ཨེ་ཏྲི་ཀོ་ན་སོགས་སྦྱར་བ་དང་། དེ་བཞིན་དུ། ཀེཾ་ལས་ཀེང་རུས་རི་རབ་བརྩེགས་པའི་སྟེང་། ། བྷྲུཾ་ལས་གསེར་མདོག་འཁོར་ལོ་རྩིབས་བཅུ་པ། ། ཞེས་སོགས་སྦྲེལ་ཏེ་སྦྱར་བར་བྱ་བ་ཡིན་ཞིང་།
མདུན་བསྐྱེད་ཀྱི་འཁོར་ལོ་རྩིབས་བཅུ་པ་ཡན་གྱི་འབྲུ་གཉེར་གོ་དོན་རྣམས་རྣམ་བཤད་ཆེན་མོ་ནས་འབྱུང་བ་ལྟར་ངེས་པར་བྱས་ནས། དེ་ནས་བྷྲུཾ་ལས་གསེར་མདོག་འཁོར་ལོ་རྩིབས་བཅུ་པ། ། ཞེས་སོགས་ཀྱི་དོན་རྣམས་ཅུང་ཟད་བཀྲོལ་ན། ཀེང་རུས་ཀྱི་རི་རབ་སྔོ་མཁྲེགས་སུ་གྱུར་པ་དུ་མ་བརྩེགས་པའི་སྟེང་དེར། བར་སྣང་གི་ཧཱུྃ་ཡིག་ལས་འཆད་པའི་བྷྲུཾ་ཡིག་ཡོངས་སུ་གྱུར་པ་ལས། གསེར་བཙོ་མའི་མདོག་ཅན་གྱི་འཁོར་ལོ་རྩིབས་ཀྱི་གྲངས་བཅུ་དང་ལྡན་པར་གྱུར་པ། དེའི་ཁོག་པའི་གསེང་རྣམས་སྟོང་པ་ཤིན་ཏུ་ཡངས་ཤིང་རྒྱ་ཆེ་བ་ལ། ཕྱིའི་རྩེ་མོ་དང་ཟུར་རྣམས་ཤིན་ཏུ་ངར་བའི་རྣོ་དབལ་དང་ལྡན་པས་དགྲ་བགེགས་གདུག་པ་ཅན་རྣམས་ཀྱི་ལུས་རྡུལ་ཕྲན་གྱི་ཕྱེ་མ་ལྟར་རློག་པར་བྱེད་ལ། འཁོར་ལོ་དེ་ལས་རབ་ཏུ་ཚ་ཞིང་འབར་བའི་མེ་ལྕེའི་གློག་འཕྲེང་དང་འོད་སྟོང་ཕྱོགས་བཅུར་འགྱུ་བ་སྟེ་འཕྲོ་བར་བྱེད་པ་འགལ་མེའི་འཁོར་ལོ་ལྟར་ཤིན་ཏུ་མྱུར་བ་འཁོར་བའི་ངང་ཚུལ་ལམ། རང་བཞིན་ཅན་གྱི་འཁོར་ལོ་རི་རབ་ལྟར་བརྟན་ཞིང་གཟི་བརྗིད་དང་ལྡན་པ།
འཁོར་ལོ་དེའི་ལྟེ་བའི་དབུས་སུ་ཨེ་ཡིག་ཡོངས་སུ་གྱུར་པ་ལས་ཆོས་ཀྱི་འབྱུང་གནས་གྲུ་གསུམ་པ་ཁ་དོག་མཐིང་ནག་མེ་འབར་བའི་མུ་ཁྱུད་ལ་རྡོ་རྗེ་རྭ་བས་རྣམ་པར་མཛེས་ཤིང་སྤྲས་པ། འཁོར་ལོ་རྩིབས་བཅུ་པ་དེའི་ཕྱི་རོལ་ཕྱོགས་མཚམས་བརྒྱད་དུ་དུར་ཁྲོད་བརྒྱད། དེ་དག་ལ་གནས་པའི་ཕྱོགས་སྐྱོང་བརྒྱད། ཞིང་སྐྱོང་བརྒྱད། ཀླུ་བརྒྱད། མེ་བརྒྱད། ཆུ་བརྒྱད། གྲུབ་ཆེན་བརྒྱད། ཤིང་བརྒྱད་ལ་སོགས་པ་བསྐྱེད་ཅིང་སྒོམ་པ་ནས་བཟུང་སྟེ་དཀྱིལ་འཁོར་གསུམ་བསྐྱེད་པ། སྒྲུབ་པའི་དཀྱིལ་འཁོར་སྤྱན་དྲངས་བ།
ཕྱི་མཆོད། བདུད་རྩི་སྨན་མཆོད། གསང་མཆོད། བསྒྲལ་མཆོད། གཏོར་མའི་མཆོད་པ། བསྟོད་པ་རྒྱས་པ་རྣམས་ཀྱིས་བསྟོད་པའི་བར་སྒྲུབ་ཐབས་རྒྱས་པ་ནས་ཇི་ལྟར་འབྱུང་བ་བཞིན་ཉམས་སུ་བླང་བར་བྱ་བ་ཡིན་ལ། དེ་དག་གི་སྒོམ་དོན་རྣམས་ནི་རྣམ་བཤད་ཆེན་མོ་ནས་འབྱུང་བ་བཞིན་རང་རང་གི་བློ་ནུས་དང་སྦྱར་ཏེ་སྤྲོ་བར་བྱའོ། ། སྐབས་འདིར་དཔྱོད་ལྡན་རྣམས་ལ་དོགས་གནས་འཇུག་ཚུལ་ཅུང་ཟད་བརྗོད་ན། གོང་སྦྱོར་བའི་སྐབས་སུ་བཤད་པའི་མདུན་གྱི་རྡུལ་མཚོན་རྣམས་རས་བྲིས་ཀྱི་འཁོར་ལོ་རྩིབས་བཅུའི་འོག་གཞིར་གྱུར་པའི་ཆོས་འབྱུང་མཐིང་ནག་ཁ་སྒྱེར་མེ་རིས་དང་བཅས་པ་དེ་ཉིད། སྒྲུབ་ཐབས་ཀྱི་སྐབས་སུ་བསྐྱེད་ཆོག་གསལ་བ་གང་ཡང་མ་བྱུང་བ་ཇི་ལྟར་ཡིན་སྙམ་ན།
གཞུང་དུ་ཚིག་ཟིན་ལ་གསལ་བར་མི་བཞུགས་ཀྱང་། སྒོམ་དོན་ལ་ཀེཾ་རུས་ཀྱི་རི་རབ་ཀྱི་སྟེང་དུ་ཨེའམ་ཁཾ་ལས་བྱུང་བ་གནམ་ལྕགས་སོགས་ལས་གྲུབ་པའི་ཆོས་འབྱུང་གྲུ་གསུམ་མཐིང་ནག་གཏིང་ཟབ་ཅིང་རྒྱ་ཆེ་བ་ཡེ་ཤེས་ཀྱི་མེ་འབར་ཞིང་ཚ་ཚ་ཕྱོགས་ཀུན་ཏུ་འཕྲོ་བ་ཞིག་ཅིས་ཀྱང་སྒོམ་དགོས་པར་སེམས་ཏེ། དྲག་པོ་མངོན་སྤྱོད་ཀྱི་ལས་སྒྲུབ་པའི་ལྷ་རྣམས་ཀྱི་བཞུགས་གནས་ཀྱི་འོག་གཞིར་ཆོས་འབྱུང་ངམ་ལྕགས་ཀྱི་ཁང་སྒྲོམ་ནག་པོ་སྒོ་མེད་ཟུར་གསུམ་པ་དེ་ལྟ་བུ་སྒོམ་དགོས་པ་རྗེ་བཙུན་གོང་མའི་མན་ངག་གི་ཡིག་ཆ་དུ་མ་ལས་གསུངས་པ་ཡིན་ཏེ། གུར་གྱི་མགོན་པོའི་དམར་ཆེན་གཏོར་བཟློག་གི་ཕྱག་ལེན་རྒྱས་པའི་སྐབས་དང་། མགོན་པོ་དྲུག་ཅུ་པའི་མདུན་བསྐྱེད་ཀྱི་སྐབས་སོགས་སུ་དེ་ལྟར་དུ་བཤད་པ་དང་གནད་གཅིག་པའི་ཕྱིར་རོ། ། དཔེར་ན་སྟོད་ལས་བྱང་ཆུབ་སྒྲུབ་པའི་དཀྱིལ་འཁོར་རྡུལ་མཚོན་གྱིས་བྲི་བའི་ཚེ་ཡང་སྒྲུབ་ཐབས་སུ་ཚིག་ཟིན་གསལ་བར་མེད་ཀྱང་དུར་ཁྲོད་ཀྱི་ཕྱི་ལ་ཆོས་འབྱུང་མཚོན་བྱེད་རྡུལ་མཚོན་དམར་སྐྱའི་བཅད་བྱ་བར་གསུངས་པ་དང་ཚུལ་མཚུངས་པ་ཡིན་ལ། སྟོད་ལས་ཀྱི་སྐབས་སུ་དེ་ལྟར་མཛད་པའི་དགོངས་པ་ཡང་སྔོན་རྡོ་རྗེ་འཆང་གིས་རྒྱུད་གསུངས་པའི་ཚེ་ཆོས་འབྱུང་གི་ནང་དུ་ཆུད་པའི་གཞལ་ཡས་ཁང་སྤྲུལ་ནས་དེར་རྒྱུད་གསུངས་པ་ཚད་ལྡན་གྱི་ཡིག་ཆ་ལས་བཤད་པས་ན། སྔོན་བྱུང་སྟོན་པའི་རྣམ་འཕྲུལ་དེ། ། རྗེས་འཇུག་སྒྲུབ་པོའི་ཉམས་ལེན་ཡིན། ། ཞེས་པའི་དགོངས་པའི་དོན་བླ་ན་མེད་པ་ཡིན་ལ།
ཡང་བྲི་ཆ་ལ་མེད་ཀྱང་སྒོམ་དོན་ལ་དགོས་པའི་གནས་སྐབས་ཀྱང་དུ་མ་སྣང་སྟེ། འདིའི་སྟོད་ལས་ཀྱི་དཀྱིལ་འཁོར་གྱི་འཁོར་ཡུག་ཏུ་བསྟན་མ་བཅུ་གཉིས་སོགས་སྒོམ་པ་དང་། གཏོར་བཟློག་གི་སྐབས་འདིར་ཡང་དུར་ཁྲོད་བརྒྱད་བྲི་ཆ་ལ་མེད་ཀྱང་སྒོམ་དགོས་པ་གཞུང་ཉིད་ལ་གསལ་བར་བཞུགས་པ་སོགས་འདི་འདྲའི་རིགས་ཅན་མང་དུ་འབྱུང་བས་སྐྱེས་སྦྱངས་ཀྱི་བློ་མིག་མཆོག་དང་ལྡན་པ་རྣམས་ཀྱིས་དགོངས་འཚལ་ལོ། ། ཡང་བློ་ལྡན་རྣམས་ལ་དོགས་གནས་འདི་ལྟར་ཡང་འབྱུང་སྟེ། སྟོད་ལས་ཀྱི་སྐབས་སུ་སྒོ་མ་རྣམས་སྒོམ་པའི་གནས་དཀྱིལ་འཁོར་གྱི་སྒོ་བཞིར་ཡིན་ཡང་། སྐབས་འདིར་སྒོའི་རྣམ་གཞག་མ་བཤད་པས་གང་དུ་སྒོམ་པའི་གནས་དང་། བསྐྱེད་པའི་ཚིག་སྒྲུབ་ཐབས་བཀླགས་པས་དོན་གྲུབ་ནས་འབྱུང་བ་བཞིན་གྱི། ཤར་ཕྱོགས་སྒོ་སྲུང་གནོད་སྦྱིན་མོ་ཞེས་སོགས་ཀྱིས་བསྐྱེད་པ་ཡང་ཅུང་ཟད་མི་བདེ་བ་མ་ཡིན་ནམ་སྙམ་ན་བཤད་པར་བྱ་སྟེ། སྐབས་འདིར་སྒོ་བཞི་མེད་པས། སྒོ་མ་བཞི་གང་དུ་སྒོམ་པའི་གནས་ནི་ཤར་ཕྱོགས་ཀྱི་ཁྲོ་བོ་རྣམ་རྒྱལ་དང་།
ལྷོ་ཕྱོགས་ཀྱི་གཤིན་རྗེ་གཤེད་དང་། ནུབ་ཕྱོགས་ཀྱི་རྟ་མགྲིན་དང་། བྱང་ཕྱོགས་ཀྱི་བདུད་རྩི་འཁྱིལ་པ་རྣམས་བཞུགས་སའི་འཁོར་ལོའི་རྩིབས་ཀྱི་རྩེ་མོར་སྒོམ་དགོས་པ་ཡིན་ཏེ། ས་ལོ་འཇམ་པའི་རྡོ་རྗེས་རིན་ཆེན་རྩེའི་གཉེར་པའི་དྲི་ལན་ལས། གཞལ་ཡས་ཁང་མི་སྒོམ་པར་འཁོར་ལོ་རྐྱང་པ་སྒོམ་དུས་ཕྱོགས་བཞིའི་འཁོར་ལོའི་རྩེར་སྒོ་མ་རྣམས་སྒོམ་དགོས་པ་ཡིན་ཞེས་གསུངས་པས་སོ། ། འདི་ལ་བདག་ཆེན་རྒྱ་གར་བས་གཏོར་བཟློག་དགྲ་བགེགས་ཀུན་འཇོམས་ཀྱི་བདག་མདུན་ཐ་མི་དད་ཆེན་པོའི་སྒོ་ནས་ལྷ་བསྐྱེད་པའི་སྐབས་སུ་འདི་ལྟར་གསུངས་ཏེ། མདུན་གྱི་དྲག་གཏོར་བཅུ་གཅིག་པོ་རྣམས་ལྷར་བསྐྱེད་པ་དང་བདག་ཉིད་དབྱེར་མེད་དུ་བྱས་ལ། དབུས་སུ་བདག་ཉིད་ཁྲོ་བོའི་རྒྱལ་པོ་ཞེས་སོགས་གཙོ་བོ་ཡབ་ཡུམ། ཁྲོ་བོ་བཅུ། ཕྲ་མེན་ཉི་ཤུ།
སྒོ་མ་བཞི་མ་བསྐྱེད་ཀྱང་ཆོག་སྙམ། གལ་ཏེ་བསྐྱེད་ན་སྒོ་སྲུང་ཞེས་པ་འདོན་པ་བསྒྱུར་ལ། ཤར་ཕྱོགས་འགུགས་བྱེད་ཅེས་དང་། འཆིང་བྱེད། སྡོམ་བྱེད། དབང་བྱེད་ཞེས་སྦྱར། དེ་ནས་བསྟོད་པ་ཡན་ཆད་སྒྲུབ་ཐབས་ལྟར་རོ། ། ཞེས་གསུངས་པས་སྒོ་མ་བཞི་བསྐྱེད་པའི་ཚིག་འདོན་པ་བསྒྱུར་ཀྱང་རུང་བ་ཡིན་ལ། བདག་ཆེན་རྒྱ་གར་བའི་བཟློག་གཞུང་དེར་སྒོ་མ་བཞི་མ་བསྐྱེད་ཀྱང་ཆོག་པ་ལྟ་བུ་གསུངས་པ་དེ་ནི། སྒོ་མ་བཞི་ཕྱོགས་བཞིའི་འཁོར་ལོའི་རྩེར་ཡིད་ཀྱིས་བསྒོམ་ནས་བསྐྱེད་པའི་ཚིག་སྒྲུབ་ཐབས་བཀླགས་པ་དོན་འགྲུབ་ཀྱི་ཚིག་རིགས་དངོས་བསྟན་བཞིན་གྱིས་མ་བསྐྱེད་ཀྱང་ཆོག་པ་ལ་དགོས་པ་ཡིན་གྱི།
དམིགས་པ་ཏིང་ངེ་འཛིན་གྱི་སྒོ་ནི། སྒོ་སྲུང་བཞི་ཅིས་ཀྱང་སྒོམ་དགོས་ཏེ། འོག་ནས་འབྱུང་བའི་བསྟོད་བསྐུལ། ཟོར་རྫས་བྱིན་རླབས། བཟློག་བསྐུལ་སོགས་ཐམས་ཅད་ལ་སྒོ་མ་བཞི་བསྐུལ་པ་འབྱུང་བས་སོ། ། བསྐྱེད་པའི་ཚིག་སྒྲུབ་ཐབས་ནས་འབྱུང་བ་ལྟར་གྱིས་ཤར་ཕྱོགས་སྒོ་སྲུང་། ལྷོ་ཕྱོགས་སྒོ་སྲུང་ཞེས་སོགས་ཀྱི་ཚིག་བརྗོད་པ་ལའང་མི་བདེ་བའི་དོགས་པ་ནམ་ཡང་དགོས་པ་མ་ཡིན་ཏེ། དཔེར་ན་གུར་མགོན་ལྷ་བཅུ་གཉིས་མའི་དབང་བསྐུར་བའི་ཚེ། སྒོ་མ་བཞི་དཀྱིལ་འཁོར་གྱི་སྒོ་བཞིར་བསྐྱེད་པ་ཡིན་ཀྱང་། རྗེས་གནང་གི་སྐབས་སུ་སྒོ་མ་བཞི་བསྐྱེད་པ་ན།
ཤར་ཕྱོགས་ཀྱི་སྒོ་སྐྱོང་མ་ཛཿལས་སེང་གདོང་མ་དཀར་མོ། ལྷོ་ཕྱོགས་ཀྱི་སྒོ་སྐྱོང་མ་ཧཱུྃ་ལས་གཟིག་གདོང་མ་སེར་མོ། ནུབ་ཕྱོགས་ཀྱི་སྒོ་སྐྱོང་མ་བཾ་ལས་དོམ་གདོང་མ་དམར་མོ། བྱང་ཕྱོགས་ཀྱི་སྒོ་སྐྱོང་མ་ཧོ་ལས་དྲེད་གདོང་མ་ནག་མོ་ཞེས་སོགས་གདོང་མ་བཞི་ལ་སྒོ་སྐྱོང་མ་ཞེས་པའི་ཚིག་སྦྱར་ནས་བརྗོད་ཀྱང་འགལ་བ་མེད་པ་དང་གནད་ཅིག་པའི་ཕྱིར། དེས་ན་གཞལ་ཡས་ཁང་གྲུ་བཞི་སྒོ་བཞི་སྒོམ་པའི་ཚེ་སྒོ་བཞིར་བཞུགས་པའི་ལྷ་དེ་རྣམས། སྐབས་འདིར་ཤར་ཕྱོགས་ཀྱི་འཁོར་ལོའི་རྩིབས་ཀྱི་རྩེ་མོ་སོགས་གནས་དེ་དང་དེར་བཞུགས་པ་ཡིན་ནོ་སྙམ་དུ་བསམ་ཞིང་། ཚིག་རྣམས་བརྗོད་ཅིང་གསལ་འདེབས་པ་ཡིན་པས། དེས་ན་སྒྲུབ་ཐབས་ཀྱི་གཞུང་གཞན་དུ་ཚིག་གིས་བསྐྱེད་པ་ལ་མི་བདེ་བར་ཅི་ཞིག་དོགས། དེ་ལྟར་དཔྱོད་ལྡན་གཟུར་གནས་རྣམས་ཀྱི་མཁྱེན་པར་མཛོད་ཅིག ཅུང་ཟད་འཕྲོས་པའོ། །
དེ་རྣམས་ཀྱིས་བདག་མདུན་ཐ་མི་དད་ཀྱི་ཏིང་ངེ་འཛིན་སྒོམ་ཚུལ་འཕྲོས་དོན་ཅུང་ཟད་དང་བཅས་པ་བཤད་ཟིན་ནས། གཉིས་པ་བསྲུང་བཟློག་གསད་གསུམ་གྱི་ཏིང་ངེ་འཛིན་སྒོམ་པའི་ཚུལ་སོགས་ནི། གཞུང་ལས་བཟླས་པའི་དམིགས་པ་ནི་ཞེས་པ་ནས། བསྐང་བཤགས་དང་བསྟོད་པ་ཇི་ལྟར་རིགས་པ་བྱས་ནས་ཞེས་པའི་བར་ཏེ། དེ་དག་གི་དོན་ཡང་གོང་དུ་བསྟན་པ་ལྟར་བཟླས་པའི་བར་གྱི་སྒྲུབ་ཐབས་ཀྱི་ཚིག་དོན་རྣམས་རྫོགས་པར་ཉམས་སུ་བླངས་ཏེ། དེ་ནས་བཟླས་པའི་དམིགས་པ་བྱ་བའི་ཚུལ་ལ། བསྲུང་བཟློག་གསད་གསུམ་ལས་དང་པོ་བསྲུང་བའི་དམིགས་པ་ནི་དཔེར་ན་དམག་དཔོན་དཔའ་བོ་གཡུལ་དུ་འཇུག་པ་ན་གོ་མཚོན་བཟང་པོ་ཚགས་སུ་ཆུད་པ་གནད་དུ་ཆེ་བ་ལྟར། དགྲ་བགེགས་གདུག་པ་ཅན་དྲག་པོ་མངོན་སྤྱོད་ཀྱི་ལས་ཀྱི་སྒོ་ནས་བཟློག་པར་བྱེད་པ་ལ་བསྲུང་བའི་དམིགས་པ་གལ་ཆེ་བས། དེ་ལ་རང་ཉིད་རྡོ་རྗེ་གཞོན་ནུར་གསལ་བ་དམ་ཚིག་སེམས་དཔའི་སྙིང་ཁར་ཡེ་ཤེས་སེམས་དཔའ་མཚོན་གང་པ། དེའི་ཐུགས་ཁར་རྡོ་རྗེ་སྔོན་པོ་ནས་འབྲུ་ཙམ་པ་རྩེ་ལྔ་པའི་ལྟེ་བར་རྣལ་འབྱོར་པ་རང་གི་སེམས་ཏིང་ངེ་འཛིན་སེམས་དཔའ་ཧཱུྃ་ཡིག་ཁ་དོག་སྔོན་པོ་འོད་དང་འོད་ཟེར་དུ་མ་འབར་བའི་རྣམ་པ་ཅན།
ཀླད་ཀོར་གྱི་ནང་དུ་རྩ་བའི་བླ་མ་སོགས་བླ་མ་ཞལ་དངོས་སུ་བཞུགས་པ་རྣམས་ཀྱི་མཚན་རྒྱ་སྐད་དང་བོད་སྐད་གང་ལྟར་ནའང་ད་ལྟ་དངོས་སུ་གྲགས་པའི་མཚན་ཡིག་དང་པོ་སྟེ་དེ་ཡང་། བརྩེགས་པའི་ཐོག་མ་བསྒྲིགས་པའི་དབུས། ། ཞེས་པ་ལྟར་རྡོ་རྗེ་ལྟ་བུའི་ར་དང་། བསོད་ནམས་ལྟ་བུའི་ས་ལ་ཐིག་ལེས་བརྒྱན་པ། ཧཱུྃ་གི་མདུན་དུ་རང་གི་ཕ་དང་མ། ཧཱུྃ་གི་གཡས་སུ་བུ་དང་ཆུང་མ་ལྟ་བུ། ཧཱུྃ་གི་གཡོན་དུ་སྤུན་ཟླ། ཧཱུྃ་གི་རྒྱབ་ཏུ་འཁོར་གཡོག ཧཱུྃ་གི་ཞབས་ཀྱུའི་ནང་དུ་རང་གི་མིང་ཡིག་དང་པོ་ཐིག་ལེས་བརྒྱན་པའང་མན་ངག་འགའ་ཞིག་ལས་བཤད་ལ། ཧཱུྃ་གི་འོག་ཏུ་ནོར་རྫས་རྣམས་ཡོད་པར་བསམ་ལ།
དེ་ནས་རང་གི་སྙིང་གའི་ཧཱུྃ་ལས་འོད་ཟེར་འཕྲོས་པས་བསྲུང་བྱ་གང་ཡིན་པ་དེ་རྣམས་ཀྱི་ལུས་ངག་ཡིད་གསུམ་ཐམས་ཅད་བཀུག་ལ་སྔར་གྱི་གནས་རྣམས་སུ་འཁོད་པར་སྒོམ། སླར་ཡང་འོད་ཟེར་དེ་རྣམས་ཀྱིས་རང་དང་བསྲུང་བྱ་གང་ཡིན་པ་དེ་དག་གི་ནད་གདོན་སྡིག་སྒྲིབ་ཐམས་ཅད་ཕྱིར་གཏོར་ནས་དག་པར་བྱས་ཏེ་ལུས་ཐམས་ཅད་རྡོ་རྗེའི་གོ་ཆ་གྱོན་ཏེ་གོ་མཚམས་མེད་པར་བལྟམས་པར་བསམ་པ་ནི་ལུས་བསྲུང་བ་ཡིན་ལ། ཡང་རང་གི་ལྕེ་ཧཱུྃ་ལས་བྱུང་བའི་རྡོ་རྗེ་རྩེ་ལྔ་པ་ལྟེ་བ་ལ་ཧཱུྃ་ཡིག་གིས་མཚན་པ་དང་དེའི་ར་རྣམས་ལ་ཀཱི་ལ་ཡའི་སྔགས་འཕྲེང་མགོ་གྱེན་བསྟན་སྒྲེང་ཚར་དུ་བཀོད་པ་དེ་ལས་འོད་ཟེར་འཕྲོས་པས་རང་གི་ངག་གི་ཉེས་སྐྱོན་ཐམས་ཅད་བྱང་ཞིང་དག་པར་བསམ་པ་ནི་ངག་བསྲུང་བ་ཡིན་ལ། སླར་ཡང་སྙིང་གའི་ཏིང་ངེ་འཛིན་སེམས་དཔའ་ཧཱུྃ་སྔོན་པོ་དེ་རང་དང་བཅོམ་ལྡན་འདས་རྡོ་རྗེ་གཞོན་ནུའི་ཐུགས་གཉིས་སུ་མེད་པའི་ཡེ་ཤེས་ཀྱི་ངོ་བོར་བསམ་པ་ནི་ཡིད་བསྲུང་བ་སྟེ་དེ་དག་ནི་བསྲུང་བའི་དམིགས་པ་ཡིན་ལ། གཉིས་པ་བཟློག་པའི་དམིགས་པ་ནི་ཡང་རང་གི་སྙིང་ག་ནས་འོད་ཟེར་ཕྱོགས་བཅུར་འཕྲོས་པས་ཁྲོ་བོ་བཅུ། ཁྲོ་མོ་བཅུ། ཁྲ་ཐབས་ཉི་ཤུ། སྒོ་མ་བཞི། ཕུར་སྲུང་དམ་ཅན་བཅུ་གཉིས་རྣམས་བསྐུལ་ཏེ་ལྷ་ཚོགས་དེ་དག་ལས་སྤྲུལ་པ་ཡང་སྤྲུལ་ཉིང་སྤྲུལ་ཚད་མེད་གྲངས་མེད་དཔག་ཏུ་མེད་པ་སྤྲོས་ནས། སྡང་དགྲ་གནོད་བགེགས་རྣམས་ཀྱི་ལུས་ངག་ཡིད་གསུམ་དང་བཅས་པ་རྣམས་རྡུལ་ཕྲན་གྱི་ཕྱེ་མ་ལྟར་བྱས་ཤིང་།
ཁྲོ་བོ་ཁྲོ་མོ་ཕྲ་ཐབས་སྒོ་མ་དམ་ཅན་རྣམས་ཀྱང་ཞལ་ཕྱིར་གཟིགས་ཏེ་དགྲ་བགེགས་ཀྱི་གནོད་པ་ཐམས་ཅད་ཕྱིར་བཟློག་པའི་ལས་མཛད། གསེར་མདོག་འཁོར་ལོ་རྩིབས་བཅུ་པ་ཡང་གཡོན་དུ་མྱུར་དུ་འཁོར་བར་བསམ་པ་ནི་བཟློག་པའི་དམིགས་པ་མདོར་བསྡུས་ཏེ་བསྟན་པ་ཡིན་ལ། གསུམ་པ་གསད་པའི་དམིགས་པ་ནི་ཕྱོགས་མཚམས་ཀྱི་འཁོར་ལོའི་རྩིབས་བར་རྣམས་སུ་འོག་ཏུ་ཡཾ་ལས་རླུང་དྲག་པོ་གཡོ་བ་དང་། དེའི་སྟེང་དུ་རཾ་ལས་མེ་འབར་བའི་སྟེང་དུ་དགྲ་བགེགས་དམིགས་ཡུལ་གང་ཡིན་པ་དེ་ཉིད་ལ་སོགས་པ་དེ་དག་རྣམ་པ་བྱད་མ་ལུས་རིད་པ། སྐྲ་དང་བ་སྤུ་སོགས་འཛིངས་པ། ཁ་ལ་སོགས་པ་བུ་ག་དགུ་ནས་ཁྲག་འཛག་ཅིང་སྐྱུག་པ། ལུས་སྤྱི་བོ་ཚུགས་སུ་གནས་པ་རྩིབས་བར་རྣམས་སུ་རེ་རེ་བསམས་ལ་དེའི་ཚེ་རང་གི་སྙིང་ག་ནས་སྤྲུལ་པའི་ཕོ་ཉ་ཕྱག་ཏུ་ལྕགས་ཀྱུ་དང་ཞགས་པ་དང་ལྕགས་སྒྲོག་ལ་སོགས་པ་ཐོགས་པའི་ཚོགས་མང་པོ་སྤྲོས་ནས་སྡང་དགྲ་གནོད་བགེགས་གང་ན་གནས་པའི་ཕྱོགས་དང་ཡུལ་ནས་དེ་དག་གི་གཟུགས་དང་རྣམ་པར་ཤེས་པ་རང་དབང་མེད་པར་འཁོར་ལོའི་རྩིབས་ཀྱི་ཉེ་བའི་ཆར་བཀུག་ཏེ་རྩིབས་བར་གྱི་བྱད་མ་རྣམས་ལ་གཉིས་སུ་མེད་པར་བསྟིམ། རྣལ་འབྱོར་པ་རང་དང་བསྲུང་བྱ་གང་ཡིན་པ་དེའི་ནད་གདོན་སྡིག་སྒྲིབ་བག་ཆགས་དང་བཅས་པ་ཐམས་ཅད་བྱད་མ་རྣམས་ཀྱི་ཁ་ལ་སོགས་པའི་ལུས་ཀྱི་བུ་ག་དགུ་ནས་དུད་ཁུའི་རྣམ་པས་ནག་ཐིབ་ཐིབ་ཐིམ་སྟེ་ཞུགས་པས་དེའི་རྐྱེན་གྱིས་འཁོར་ལོའི་རྩིབས་རྣམས་གཡོན་སྐོར་དུ་མྱུར་དུ་འཁོར། དེ་ལྟར་འཁོར་བས་འོག་གི་རླུང་དང་མེ་འབར་བས་བསྐྱོད་ཅིང་འཁོར་ལོའི་རྩིབས་རྣམས་ཤིན་ཏུ་རྣོ་བའི་རལ་གྲིའི་སོ་ལྟ་བུས་གནོད་བྱེད་དགྲ་བགེགས་རྣམས་ཀྱི་ཤ་ཁྲག་རུས་གསུམ་གྱིས་བསྡུས་པའི་ལུས་ཐམས་ཅད་དུམ་བུ་དུམ་བུར་བཏུབས་ཤ་ཁྲག་རྣམས་ལ་སྤྲུལ་པའི་ཕོ་ཉ་རྣམས་ཀྱིས་ཟོས་ཤིང་མིད་དེ་ཤུལ་ཙམ་ཡང་མི་དམིགས་པར་བརླག་པར་བྱས་པར་བསམ་པ་འདི་དག་ནི་གསད་པའི་དམིགས་པའོ། ། དེ་ནས་བཟླས་པ་དངོས་ལ་འཇུག་པའི་སྐབས་ཧཱུྃ་བཛྲ་ཛྙཱ་ན་ཀཱི་ལི་ཀཱི་ལ་ཡ་ཞེས་བརྗོད་པའི་རྐྱེན་གྱིས་ཡེ་ཤེས་སེམས་དཔའ་རང་དམ་ཚིག་སེམས་དཔའ་དང་འདྲ་བ་ལ་འོན་ཀྱང་ཡུམ་མེད་པ་ཅིག་རང་གི་མདུན་དུ་ཕྱུང་ལ།
དེ་ནས་ཛྙཱ་ན་སཏྭ་ཨེ་ཏྲི་ཀོ་ན་ཅེས་སོགས་བརྗོད་པའི་དུས་རང་དམ་ཚིག་སེམས་དཔའ། སྙིང་གའི་ཡེ་ཤེས་སེམས་དཔའ། ཏིང་ངེ་འཛིན་སེམས་དཔའ་སྟེ་སེམས་དཔའ་གསུམ་བརྩེགས་དེ་ཉིད་གསལ་གདབ་པར་བྱས་ནས། སྔགས་བརྗོད་པའི་ཚེ་ཏིང་ངེ་འཛིན་སེམས་དཔའ་ལས་ཀཱི་ལ་ཡའི་སྔགས་འཕྲེང་ནར་གྱིས་བྱུང་བ་ཡེ་ཤེས་སེམས་དཔའ་དང་རང་གཉིས་ཀྱི་སྣ་བུག་གཡས་གཉིས་ནས་འཐོན། རང་གི་མདུན་གྱི་ཆར་བཞུགས་པའི་ཡེ་ཤེས་སེམས་དཔའ་དེའི་ཤངས་བུག་གཡོན་ནས་ཞུགས་ཏེ་ཐུགས་ཁའི་ཧཱུྃ་ལ་ཐིམ། སླར་ཡང་ཧཱུྃ་དེ་ལས་ཀཱི་ལ་ཡའི་སྔགས་འཕྲེང་འོད་ཟེར་འཕྲོ་བ་དང་བཅས་པ་བྱུང་སྟེ། མདུན་གྱི་ཡེ་ཤེས་སེམས་དཔའ་དེ་ཉིད་ཀྱི་ཤངས་བུག་གམ་སྣ་བུག་གཡས་ནས་འཐོན། རང་ཉིད་རྡོ་རྗེ་གཞོན་ནུར་གསལ་བའི་རང་གི་སྣ་བུག་གཡོན་ནས་ཞུགས་ཏེ་སྙིང་གའི་ཡེ་ཤེས་སེམས་དཔའ་དང་ཏིང་ངེ་འཛིན་སེམས་དཔའ་ཧཱུྃ་དེ་ཉིད་ལ་ཐིམ། དེ་ཡང་སྔགས་འཕྲེང་ཕྱིར་འགྲོ་བའི་དུས་སུ་རང་འདྲའི་སྤྲུལ་པ་གྲངས་མེད་པ་དཔག་ཏུ་མེད་པ་སྤྲོས་ནས་མཁའ་ཁྱབ་སེམས་ཅན་ཐམས་ཅད་ཀྱི་རྒྱུ་དང་འབྲས་བུར་བཅས་པའི་ལས་ངན་པ་ཐམས་ཅད་ཚར་བཅད། བསོད་ནམས་དང་ཡེ་ཤེས་ཀྱི་ཚོགས་རྫོགས་ཏེ་རྡོ་རྗེ་གཞོན་ནུའི་ངོ་བོར་གྱུར་པར་བསམ་ཞིང་།
སྔགས་འཕྲེང་རྣམས་ནང་དུ་འོང་བའི་དུས་སུ་ཕྱོགས་བཅུ་ན་བཞུགས་པའི་རྩ་བརྒྱུད་ཀྱི་བླ་མ་ཡི་དམ་མཁའ་འགྲོའི་སྐུ་གསུང་ཐུགས་ཀྱི་བྱིན་རླབས་དང་ནུས་མཐུ་རྫུ་འཕྲུལ་ཐམས་ཅད་རང་ལ་སིབ་ཀྱིས་ཐིམ་པས་རང་གཟི་བརྗིད་ནུས་མཐུ་ཐམས་ཅད་རྒྱས་པར་བསམ། རང་སེམས་དཔའ་གསུམ་བརྩེགས་ཀྱི་བདག་ཉིད་ཅན་གྱིས་སྔགས་བཟླས་པའི་དུས་སུ་བདག་མདུན་ཐ་མི་དད་ཀྱི་ཁྲོ་བོ་ཁྲོ་མོ། ཁྲ་ཐབས་ཉི་ཤུ། སྒོ་མ་བཞི། དམ་ཅན་བཅུ་གཉིས་རྣམས་དང་། སྒེག་ཅིང་མ་སོགས་ཀྱི་སྐབས་སུ་མདུན་དུ་སྤྱན་དྲངས་པའི་སྒྲུབ་པའི་དཀྱིལ་འཁོར་གྱི་ལྷ་ཚོགས། ཡི་དམ་གྱི་སྐུར་གྱུར་པ་ཐམས་ཅད་ཀྱིས་ཀྱང་རང་གི་བཟླས་པའི་གྲོགས་མཛད་པར་བསམས་ཏེ་ཀཱི་ལ་ཡ་ལ་སོགས་པའི་སྔགས་ཀྱི་སྒྲ་འབྲུག་གི་སྒྲ་ལྟར་གྲག་པར་བསམ་ལ་གཙོ་བོ་རྡོ་རྗེ་གཞོན་ནུ་ཡབ་ཡུམ་གྱི་སྔགས་ནས་བརྩམས་ཏེ་དབང་ཕྱུག་མའི་བྷྱོའི་བར་སྒྲུབ་ཐབས་རྒྱས་པའི་གཞུང་ནས་འབྱུང་བ་བཞིན་བཟླས་པའི་མཐར། གཞི་རྙིང་གཅིག་ཏུ་དྲིལ་བའི་སྔགས། མ་རཀྨོ། ཡ་རཀྨོ།
ཀཱ་ལ་རུ་པ་སོགས་ཀྱི་སྔགས་འདི་ཉིད་དང་། བྷ་ཡ་ན་ཅི་ནུས་པ་བཟླས་པའི་མཐར། ལག་པ་ཐལ་མོ་སྦྱར་ནས་ངག་ཏུ། ན་མོ་རྗེ་བཙུན་རྩ་བ་དང་བརྒྱུད་པར་བཅས་པའི་དཔལ་ལྡན་བླ་མ་དམ་པ་རྣམས་ཀྱི་བཀའ་བདེན་པ་དང་ཞེས་སོགས་བརྗོད་དེ། དེ་དག་གི་དོན་ཡང་ན་མོ་ཞེས་སྤྱིར་ཕྱག་འཚལ་ནས། གང་བྱ་ན་ཁྱེད་རྣམས་ཀྱི་བདེན་པའི་མཐུ་སྟོབས་ཀྱིས་དགྲ་བགེགས་རྣམས་ཞི་བར་མཛོད་ཅིག་ཅེས་བསྐུལ། གང་དང་གང་ལ་ཕྱག་འཚལ་ནས་བསྐུལ་ན། དབང་བཞི་བསྐུར་བའི་སྒོ་ནས་ཚེ་འདིར་མཆོག་གི་དངོས་གྲུབ་རྩོལ་བར་མཛོད་པའི་བཀའ་དྲིན་ཅན་རྗེ་བཙུན་རྩ་བའི་བླ་མ་དང་། ཆོས་སྐུ་ཀུན་ཏུ་བཟང་པོ་ནས་རྩ་བའི་བླ་མའི་བར་དུ་བརྒྱུད་པ་བར་མ་ཆད་དུ་ནུས་མཐུ་དང་བཅས་པ་ཤ་སྟག་ཏུ་བྱོན་པའི་དཔལ་ལྡན་བླ་མ་དམ་པ་རྣམས་ཀྱིས་ཡང་ནས་ཡང་དུ་བཀའ་བདེན་པར་སྩལ་བའི་མཐུ་དང་། སྤངས་རྟོགས་མཐར་ཕྱིན་སངས་རྒྱས་དཀོན་མཆོག
ལུང་རྟོགས་བདག་ཉིད་ཆོས་དཀོན་མཆོག རིགས་གྲོལ་གཉིས་ལྡན་དགེ་འདུན་དཀོན་མཆོག ཁྱད་པར་ལྷག་པའི་ལྷ་མཆོག་བཅོམ་ལྡན་འདས་རྡོ་རྗེ་གཞོན་ནུ། དུས་གསུམ་རྒྱལ་བའི་ཡུམ་ཆེན་འཁོར་ལོ་རྒྱས་འདེབས། དཔལ་ཆེན་ཐུགས་ལས་སྤྲུལ་པའི་ཁྲོ་བཅུ་ཡབ་ཡུམ། ཡང་སྤྲུལ་དགྲ་བགེགས་འདུལ་མཛད་ཕྲ་ཐབས་ཉི་ཤུ། ལས་བཞིའི་ཕྲིན་ལས་སྐྱོང་མཛད་སྒོ་མ་རྣམ་བཞི། དཔལ་ཆེན་ཐུགས་ཀྱི་སྲས་མཆོག་ཕུར་བུ་རིགས་ལྔ། དམ་ཅན་བཀའི་བྱ་ར་སྲུང་མ་བཅུ་གཉིས། མྱུར་མགྱོགས་དྲག་པོའི་ལས་མཛད་འཁོར་ཚོགས་རྣམས་ཀྱི་བཀའ་བདེན་པའི་མཐུ་དང་།
དབྱིངས་སྤྲོས་པའི་མཐའ་དང་བྲལ་བ་བདེན་པ་ཆེན་པོའི་བྱིན་རླབས་ཀྱིས་མཐུ་དང་ནུས་པས་རྣལ་འབྱོར་པ་བདག་ཅག་གི་རྩ་བརྒྱུད་ཀྱི་དཔལ་ལྡན་བླ་མ་དམ་པ་ཆོས་ཀྱི་སྤྱན་ལྡན་རྣམས་དང་། བདག་ཅག་དཔོན་སློབ་ཡོན་མཆོད་གྲོགས་མཆེད་འཁོར་དང་བཅས་པ་རྣམས་ལ་སྙིང་ཐག་པ་ནས་ཞེ་སྡང་པའི་སེམས་དང་ལྡན་པ་རྣམས་དང་། ཡིད་གདུག་རྩུབ་ཀྱི་སྒོ་ནས་གནོད་པར་འདོད་པའི་སེམས་དང་ལྡན་པ་རྣམས་དང་། དྲག་པོའི་བརྟུལ་ཞུགས་ཀྱི་སྒོ་ནས་གནོད་པ་སྐྱེལ་བར་འདོད་པའི་སེམས་དང་ལྡན་པ་རྣམས་དང་། དེ་དག་ལ་སོགས་པ་མདོར་ན་བསམ་པ་ངན་པ་དང་། སྦྱོར་བ་རྩུབ་པའི་ངང་ཚུལ་ཅན་གྱིས་གཞན་ལ་ངན་སེམས་འཆང་པའི་དགྲ་བགེགས་གང་ཡིན་པ་དེ་དག་ཐམས་ཅད་ཀྱི་གཡོ་འགུལ་བྱེད་པའི་ལུས། སྨྲ་བརྗོད་བྱེད་པའི་ངག ཚུལ་མིན་ཡིད་བྱེད་ཀྱི་དྲན་རྟོག་འགྱུ་བའི་ཡིད་རྣམས་མན་ངག་ཟབ་མོའི་ཆོ་ག་འདིའི་བྱིན་རླབས་དང་སྐྱབས་གནས་རྣམས་ཀྱི་བདེན་པའི་མཐུ་སྟོབས་ཀྱིས་བཅིངས་པར་བགྱིའོ། ། གདུག་པ་ཅན་དེ་དག་ཐམས་ཅད་ཀྱི་གནོད་པར་བྱེད་པའི་ནུས་མཐུ། ཡ་མ་ཟུང་གི་རྫུ་འཕྲུལ།
རྩལ་དང་སྟོབས་རྣམས་བརླག་པར་གྱུར་ཅིག གནོད་བྱེད་དེས་བཟླས་པའི་ངན་སྔགས་ཀྱི་ནུས་མཐུས་གནོད་བྱེད་དེ་ཉིད་རང་བརླག་པར་གྱུར་ཅིག གནོད་བྱེད་དེས་ངན་སེམས་ཀྱི་སྒོ་ནས་བསྒྲུབས་པའི་ལྷ་དང་འདྲེ་ལ་སོགས་པ་རྣམས་ཀྱིས་ཀྱང་གནོད་བྱེད་དེ་ཉིད་རང་གི་ཤ་ཁྲག་རུས་གསུམ་འཐུང་ཞིང་ཟ་བར་གྱུར་ཅིག་ཅེས་པའི་དོན་ཅན་གྱི་སྨོད་ཚིག་ངག་ཏུ་བརྗོད་ཅིང་། མཁའ་འགྲོ་མ་རྡོ་རྗེ་གུར་གྱི་རྒྱུད་ལས། ཧཱུྃ་གིས་དྲེགས་བྱས་ཕྱག་རྒྱས་གདབ། ། རྡོ་རྗེ་འཚིར་བས་འཚིར་བ་ཉིད། ། ཅེས་གསུངས་པ་ལྟར་ལག་པ་ཐལ་མོ་བརྡབས་ལ། རྗེ་ས་ཆེན་གྱི་གསུངས་རབ་ལས། བདག་ཉིད་ཀྱི་ཐུགས་ཀ་ནས་ཁྲོ་བོ་རང་འདྲ་བ་མཚོན་ཆ་ཐོགས་པ་དཔག་ཏུ་མེད་པ་སྤྲོས་ཏེ་གནོད་བྱེད་ཐམས་ཅད་ཀྱི་ལྕེ་བཅད་ཅིང་ལུས་མགོ་ནས་བཤང་ལམ་གྱི་བར་དུ་གཏུབས་བཤགས་ཤིང་། ལུས་རྡུལ་ཕྲན་ཙམ་དུ་བྱས་ནས་མེས་བསྲེགས།
རླུང་གིས་གཏོང་བར་བསམ། ཞེས་གསུངས་པ་དང་། རྗེ་བཙུན་གྱི་ཊཱིཀྐ་གུར་རྒྱན་ལས། ལག་པ་གཉིས་ཀྱི་མཐིལ་དུ་ཧཱུྃ་ལས་སྣ་ཚོགས་རྡོ་རྗེ་བསྒོམ། སོར་མོ་རྣམས་ཀྱང་རྡོ་རྗེའི་རང་བཞིན་དུ་བསམས་ལ། ལག་པ་གཉིས་ཐལ་མོ་བརྡབས་པའི་བར་དུ་བགེགས་འཚིར་བར་བསམ། ཞེས་གསུངས་པ་ལྟར་གྱི་སེམས་ཀྱི་ཏིང་ངེ་འཛིན་དེ་ལྟ་བུ་དང་ལྡན་པས་གནོད་བྱེད་ཀྱི་ཚོགས་ཐལ་བའི་རྡུལ་ཕྲན་བཞིན་དུ་སོང་བར་དམིགས་ལ། ཁྲོ་བོ་འབར་བའི་ཚོགས་རྣམས་ཀྱིས། ། ཞེས་སོགས་བརྗོད་ཅིང་དེའི་དོན་ཡང་། ཁྲོ་བོ་ཧཱུྃ་ཀ་ར་ལ་སོགས་པ་ཡེ་ཤེས་ཀྱི་མེ་ཕུང་ཆེན་པོ་འབར་བའི་དབུས་ན་བཞུགས་པའི་ལྷ་ཚོགས་ཁྱེད་རྣམས་ཀྱིས་མཐུ་སྟོབས་ཀྱི་སྒོ་ནས་གཟུགས་ཅན་གྱི་དགྲ་དང་གཟུགས་མེད་ཀྱི་བགེགས་རྣམས་ནི་གང་ཡིན་པ་དེ་ཐམས་ཅད་ཀྱི་ལུས་དང་ངག་གཉིས་ཐལ་བའི་རྡུལ་ཕྲན་ཤིན་ཏུ་ཆ་ཕྲ་བ་བཞིན་དུ་རློག་ལ།
སེམས་རྣམ་པར་ཤེས་པ་ནི་སྤྲོས་པའི་མཐའ་ཐམས་ཅད་དང་བྲལ་བའི་ཆོས་ཀྱི་དབྱིངས་སུ་རང་ངོ་ཤེས་པའི་སྒོ་ནས་འཁོར་བ་ལས་སྒྲོལ་བའི་ལས་མཛོད་ཅིག་ཅེས་པའི་འཕྲིན་ལས་བཅོལ་བའི་སྨོན་པའི་ཚིག་བརྗོད་ལ། སྲུང་བའི་འཁོར་ལོ་དེ་ཉིད་བྱང་ཆུབ་མ་ཐོབ་བར་དུ་བརྟན་པར་བྱ་བའི་ཕྱིར་དུ། ཨོཾ་བཛྲ་རཀྵ་རཀྵ་ཧཱུྃ་ཧཱུྃ་ཧཱུྃ་ཕཊ྄་ཞེས་པ་ལན་གསུམ་བརྗོད་དེ། དེའང་ཨོཾ་ནི་དམ་བཅའ་བ། གང་དམ་བཅའ་ན་བསྲུང་བར་དམ་བཅའ། གང་གིས་བསྲུང་ན་བཛྲ་ཏེ་རྡོ་རྗེས་སྲུང་། གང་བསྲུང་ན་རཀྵ་སོགས་ཏེ། རཀྵ་དང་པོས་གནས། རཀྵ་གཉིས་པས་རྣལ་འབྱོར། ཧཱུྃ་གསུམ་གྱིས་བདག་གི་ལུས་ངག་ཡིད་གསུམ་སྟེ།
མདོར་ན་བདག་གནས་རྣལ་འབྱོར་གསུམ་བསྲུང་ཞིང་། ཕཊ྄་ཅེས་པས་ཕྱིན་ཆད་བགེགས་ཀྱིས་མི་ཚུགས་ཤིང་སླར་བགེགས་རྣམས་འཇོམས་བྱེད་སྲུང་བའི་འཁོར་ལོ་བརྟན་པར་བྱེད་པ་གསང་སྔགས་གསར་མའི་ལུགས་ནས་བཤད་པ་རྣམས་དང་མཐུན་པར་སྣང་ལ། གཏོར་བཟློག་འདི་ཉིད་ཞག་དུ་མ་སྦྲེལ་ནས་བྱེད་པ་ལྟར་ན་ནུབ་དང་པོ་རྣམས་ལ་སྐབས་འདིར་བརྒྱུད་པའི་གསོལ་འདེབས་ལམ་རིམ་སྨོན་ལམ་དང་བཅས་པའི་རྗེས་སུ་བཅོམས་རོལ་དབྱངས་དང་བཅས་པས། བྱང་ཆུབ་མཆོག་ཏུ་ཐུགས་བསྐྱེད་ནས། ། ཞེས་པ་ལ་སོགས་པའི་སྒོ་ནས་རིག་འཛིན་སྤྱི་དང་བྱེ་བྲག་མཐུ་རྩལ་མྱུར་ལ་བཀའ་དྲིན་ཆེ་བ་རྣམས་ཀྱི་ཐུགས་རྗེ་བསྐུལ་ནས། དེ་ནས་ཡི་དམ་ཀྱཻ་རྡོར་བདེ་མཆོག་སོགས་དང་ཆོས་སྐྱོང་གཞན་ལས་ཆེས་ཁྱད་པར་དུ་འཕགས་པའི་མཆོག་དང་མཐུན་མོང་གི་དངོས་གྲུབ་གཉིས་ཀ་བདེ་བླག་དུ་སྩོལ་ངེས་པའི་རྗེ་བཙུན་ས་སྐྱ་པའི་བཀའ་སྲུང་མཐུ་རྩལ་དང་ནུས་པའི་མངའ་བདག་རྣམས་ལ་མཆོད་པ་དང་གཏོར་མ་ཕུལ་ལ་ཕྱག་ལེན་དྲི་མ་མེད་པས་བརྒྱན་པའི་བསྐང་བཤགས་དང་བསྟོད་པ་ཇི་ལྟར་རིགས་པ་སོགས་བྱའོ། ། དེ་དག་གིས་ནི་དངོས་གཞི་ཆོ་གའི་དོན་རྣམས་བསྟན་ཟིན་ནས། གསུམ་པ་རྗེས་ཀྱི་ཆོ་ག་ཟོར་རྫས་བྱིན་རླབས་སོགས་བསྟན་པ་ནི། ། གཞུང་ལས། རྗེས་ཀྱི་ཆོ་ག་ལ་ཞེས་པ་ནས།
བསྔོ་བ་སྨོན་ལམ་བཀྲ་ཤིས་རྣམས་སྒྲུབ་ཐབས་བཞིན་བྱའོ་ཞེས་པའི་བར་ཏེ། དེ་དག་གི་དོན་ཡང་། དེ་ནས་རྗེས་ཀྱི་ཆོ་ག་ལ་ཚོགས་བྱིན་རླབས་དང་བཅས་ཚོགས་དང་པོ་གཉིས་ཀྱི་རྗེས་སུ་གོང་དུ་འདུས་བྱས་པའི་ལིངྒ་རྣམས་གུ་གུལ་གྱི་དུད་པས་བདུགས་ལ། རྣལ་འབྱོར་ཟོར་འཛིན་གྱི་མདུན་དུ་བཞག་སྟེ། སྒྲུབ་པ་པོ་རང་ཉིད་དཔལ་ཆེན་པོའི་ང་རྒྱལ་བརྟན་པོ་དང་ལྡན་པས་ལག་ཏུ་རྡོར་དྲིལ་ཐོགས་ནས་ཨེ་རཾ་སོགས་འོག་ནས་འབྱུང་བ་ལྟར་གྱི་དགུག་གཞུག་ལན་གསུམ་བྱས་ལ་ལིངྒའི་སྟེང་དུ་སྣ་ཚོགས་རྡོ་རྗེའམ་རྡོ་རྗེ་བྱིན་རླབས་དང་ལྡན་པ་བཞག་སྟེ་སྣ་ཚོགས་རྡོ་རྗེ་དང་རི་རབ་ཀྱིས་མནན་པས་གང་དུའང་ཐར་བ་མེད་པར་བསམས་ལ། ལིངྒའི་སྐེ་ལ་བཏགས་པའི་ཕུར་པ་གཙོ་བོའི་གཏོར་མ་ལ་བཙུགས་ཏེ་བཞག དེ་ནས་ཟོར་རྫས་བྱིན་གྱིས་བརླབས་པ་ལ། དམིགས་པ་སེམས་རྩེ་གཅིག་པའི་ཏིང་ངེ་འཛིན་ནི་རང་རྡོ་རྗེ་གཞོན་ནུར་གསལ་བའི་ཐུགས་ཀའི་ཧཱུྃ་ལས་འོད་ཟེར་དཔག་ཏུ་མེད་པ་འཕྲོས་ནས་ཡི་དམ་ཆོས་སྐྱོང་རྣམས་ཀྱི་ཐུགས་རྒྱུད་བསྐུལ་བས་དེ་རྣམས་སོ་སོའི་ཐུགས་ཀ་ནས་ཀྱང་འོད་ཟེར་རབ་ཏུ་མང་པོ་སྤྲོས་ཏེ་ཟོར་རྫས་གཏོར་མ། མདའ་ཟོར། རྡོ་ཟོར།
ཐུན་རྫས། དུག་ཁྲག ཡུངས་ཀར་ནག་སོགས་ལ་ཕོག་པས་རྫས་དེ་རྣམས་དགྲ་བགེགས་ཚར་གཅོད་པའི་མཐུ་ནུས་དཔག་ཏུ་མེད་པ་དང་ལྡན་པར་བསམ་ལ། འཇམ་དཔལ་སྐུ་ཡི་ལྷ་ཚོགས་ཀྱིས། ། ཞེས་སོགས་ཟོར་རྫས་བྱིན་གྱིས་བརླབས་པའི་སྔགས་ཚིག་རྣམས་བརྗོད་པར་བྱ་བ་ཡིན་ཏེ། འདི་ལ་དོན་ཚན་དྲུག་སྟེ་སྒྲུབ་པ་བཀའ་བརྒྱད་ཀྱི་ལྷ་ཚོགས་བྱེ་བྲག་སྤྱིར་བསྐུལ་བ། ཁྱད་པར་རྡོ་རྗེ་ཕུར་པའི་ལྷ་ཚོགས་ལ་བསྐུལ་བ། དམ་ཅན་ཤྭ་ན་བཞི་དང་བསེའི་སྐྱེས་བུ་ལ་བསྐུལ་བ། གཞན་ཡང་ཆོས་སྐྱོང་སྲུང་མའི་ཚོགས་ལ་བསྐུལ་བ། རིག་འཛིན་མཐུ་རྩལ་ཅན་རྣམས་ལ་བསྐུལ་བ།
ཟོར་རྫས་ནུས་ལྡན་དུ་མངགས་ཤིང་ཕོ་ཉ་དྲག་ཏུ་བསྐུལ་བ་དང་དྲུག་ལས། དང་པོ་ནི། གཞུང་ལས། འཇམ་དཔལ་སྐུ་ཡི་ལྷ་ཚོགས་ཀྱིས། ། ཞེས་སོགས་ཚིག་རྐང་བཅོ་ལྔས་བསྟན་ཏེ། དེ་དག་གི་དོན་ཡང་སྒྲུབ་པ་སྡེ་བརྒྱད་དམ་བཀའ་བརྒྱད་ཀྱི་བྱེ་བྲག་འཇམ་དཔལ་སྐུ་ཡི་ལྷ་ཚོགས་འཁོར་དང་བཅས་པ་ཁྱེད་རྣམས་ཀྱིས་ཟོར་རྫས་ཆེན་པོ་འདི་རྣམས་དང་། ཐུན་རྫས་ཆེན་པོ་འདི་རྣམས་ཀྱི་མཐུ་ནུས་དང་རྣོ་ངར་བསྐྱེད་ལ་འདི་རྣམས་བསྣུན་པ་དང་འཕངས་པ་ཙམ་གྱིས་བསྟན་པ་སྤྱི་དང་བྱེ་བྲག་ལ་གནོད་པར་བྱེད་པའི་དགྲ་བགེགས་གདུག་པ་ཅན་རྣམས་ཚར་གཅོད་པ་སྟེ་དེ་རྣམས་ཀྱི་སྲོག་འཕྲོག་པ་ལ་སོགས་པ་དྲག་པོ་མངོན་སྤྱོད་ཀྱི་ལས་ལ་མངའ་བརྙེས་པའི་ཁྲོ་བོའི་ལྷ་ཚོགས་ཁྱེད་རྣམས་ཀྱིས་ཐུགས་རྗེ་དང་མཐུ་རྩལ་གྱི་དཔུང་བསྐྱེད་ལ་ལས་འདི་མྱུར་བ་ཉིད་དུ་འགྲུབ་པའི་སྟོང་གྲོགས་མཛོད་ཅིག་ཅེས་པ་སྟེ། དེ་བཞིན་དུ་པདྨ་གསུང་གི་ལྷ་ཚོགས་ཀྱིས། ཟོར་ཆེན་སོགས་ཀྱི་དོན་གོང་བཞིན། ཡང་དག་ཐུགས་ཀྱི་ལྷ་ཚོགས་ཀྱིས།
ཟོར་ཆེན་སོགས་ཀྱི་དོན་གོང་བཞིན། བདུད་རྩི་ཡོན་ཏན་ལྷ་ཚོགས་ཀྱིས། ཟོར་ཆེན་སོགས་ཀྱི་དོན་གོང་བཞིན། འཕྲིན་ལས་ཕུར་པའི་ལྷ་ཚོགས་རྣམས་ལ་ཟོར་ཆེན་སོགས་ཀྱི་དོན་གོང་བཞིན་བསྐུལ་བ་དེ་ཡན་གྱིས་སྒྲུབ་པ་བཀའ་བརྒྱད་ཀྱི་ལྷ་ཚོགས་ཀྱི་བྱེ་བྲག་སྤྱིར་བསྐུལ་བ་བསྟན་ཟིན་ནས། གཉིས་པ་ཁྱད་པར་རྡོ་རྗེ་ཕུར་པའི་ལྷ་ཚོགས་ལ་བསྐུལ་བ་ནི་གཞུང་ལས། བཅོམ་ལྡན་རྡོ་རྗེ་གཞོན་ནུ་ཡིས། ། ཞེས་སོགས་ཚིག་རྐང་ཉེར་གཅིག་གིས་བསྟན་ཏེ། དེ་དག་གི་དོན་ཡང་གོང་དུ་བསྟན་པའི་ལྷ་ཚོགས་དེའི་ནང་ནས་མཆོག་ཏུ་གྱུར་པ་བཅོམ་ལྡན་དཔལ་ཆེན་རྡོ་རྗེ་གཞོན་ནུ་ཡིས། ། ཟོར་ཆེན་སོགས་ཀྱི་དོན་གོང་བཞིན། དེ་དང་གཉིས་མེད་ལྷུན་གྲུབ་ཏུ་སྦྱོར་བ་ཡུམ་ཆེན་འཁོར་ལོ་རྒྱས་འདེབས་ཀྱིས།
ཟོར་ཆེན་སོགས་ཀྱི་དོན་གོང་བཞིན། ཡབ་ཡུམ་གཉིས་ཀྱི་ཐུགས་ལས་སྤྲུལ་ཞིང་སྡང་དགྲ་གནོད་བགེགས་རྣམས་འཇིགས་པར་བྱེད་པ་ཁྲོ་བོ་བཅུ་པོ་ཡིས། ཟོར་ཆེན་སོགས་ཀྱི་དོན་གོང་བཞིན། དེ་རྣམས་དང་གཉིས་མེད་དུ་སྦྱོར་བ་རྡོ་རྗེ་དབྱིངས་ཀྱི་རང་བཞིན་ཁྲོ་མོ་བཅུ་བོ་ཡིས། ཟོར་ཆེན་སོགས་ཀྱི་དོན་གོང་བཞིན། ཡབ་ཡུམ་དེ་རྣམས་ལས་ལེགས་པར་སྤྲུལ་པའི་ཕྲ་ཐབས་ཉི་ཤུ་ཡིས། ཟོར་ཆེན་སོགས་ཀྱི་དོན་གང་བཞིན། ། ཡེ་ཤེས་ཚད་མེད་པ་བཞིའི་རང་བཞིན་སྒོ་མ་ཆེན་མོ་རྣམ་པ་བཞི་པོ་ཡིས། ཟོར་ཆེན་སོགས་ཀྱི་དོན་གོང་བཞིན། དཔལ་ཆེན་ཐུགས་ཀྱི་སྲས་མཆོག་རྒྱལ་བ་ཕུར་བུ་རིགས་ལྔ་ཡིས།
ཟོར་ཆེན་སོགས་ཀྱི་དོན་གོང་བཞིན། དེ་ཡན་གྱིས་བྱེ་བྲག་རྡོ་རྗེ་ཕུར་པའི་ལྷ་ཚོགས་ལ་བསྐུལ་བ་བསྟན་ཟིན་ནས། གསུམ་པ་དམ་ཅན་ཤྭ་ན་བཞི་དང་། བསེའི་སྐྱེས་བུ་མཆེད་བཞི་ལ་བསྐུལ་བ་ནི། གཞུང་ལས། དམ་ཅན་ཤྭ་ན་བཅུ་གཉིས་ཀྱིས། ། ཞེས་སོགས་ཚིག་རྐང་དྲུག་སྟེ། དམ་ཚིག་ཅན་གྱི་སྟོང་གྲོགས་མཛད་པ་ཤྭ་ན་བཞི་སོགས་དམ་ཅན་བཅུ་གཉིས་ཀྱིས། ཟོར་ཆེན་སོགས་ཀྱི་དོན་གོང་བཞིན། བསེ་སྦྱིན་རྡོ་རྗེ་ལ་སོགས་པ་དམ་ཅན་བསེ་ཡི་སྐྱེས་བུ་མཆེད་བཞི་ཡིས།
ཟོར་ཆེན་སོགས་ཀྱི་དོན་གོང་བཞིན། དེ་ཡན་གྱི་དམ་ཅན་ཤྭ་ན་བཞི་དང་བསེའི་སྐྱེས་བུ་མཆེད་བཞི་ལ་བསྐུལ་བ་བསྟན་ཟིན་ནས། བཞི་པ་ཆོས་སྐྱོང་སྲུང་མའི་ཚོགས་ལ་བསྐུལ་བ་ནི་གཞུང་ལས། ཆོས་སྐྱོང་སྲུང་མའི་ཚོགས་རྣམས་ཀྱིས། ། ཞེས་སོགས་ཚིག་རྐང་གསུམ་གྱིས་བསྟན་ཏེ། དེ་དག་གི་དོན་ཡང་། མ་མོ་ཀུན་གྱི་བདག་མོ་དཔལ་ལྡན་དཀར་མོ་ཉི་ཟླ་ལྕམ་དྲལ་ལ་སོགས་པ། ཆོས་སྐྱོང་སྲུང་མའི་ལྷ་ཚོགས་ཁྱད་པར་ཅན་ཁྱེད་རྣམས་ཀྱིས། ཟོར་ཆེན་སོགས་ཀྱི་དོན་གོང་བཞིན། དེ་ཡན་གྱིས་ཆོས་སྐྱོང་སྲུང་མའི་ཚོགས་ལ་བསྐུལ་བ་བསྟན་ཟིན་ནས།
ལྔ་པ་རིག་འཛིན་མཐུ་རྩལ་ཅན་རྣམས་ལ་བསྐུལ་བ་ནི། གཞུང་ལས། རིག་འཛིན་རྩལ་ཆེན་འཁོར་བཅས་ཀྱིས། ། ཞེས་སོགས་ཚིག་རྐང་གསུམ་གྱིས་བསྟན་ཏེ། དེ་དག་གི་དོན་ཡང་རིག་འཛིན་མཐུ་ཆེ་ལ་རྩལ་དྲག་དང་ལྡན་པ་འཁོར་དང་བཅས་པ་ལ་སོགས་པ་མདོར་ན་སྐྱབས་མགོན་དམ་པ་ཁྱེད་རྣམས་ཀྱིས། ཟོར་རྫས་ཆེན་པོ་འདི་རྣམས་དང་། ཐུན་རྫས་ཆེན་པོ་འདི་རྣམས་ཀྱི་མཐུ་ནུས་དང་རྣོ་ངར་བསྐྱེད་ལ། དགྲ་བགེགས་རྣམས་ཀྱི་སྲོག་འཕྲོག་པ་དང་ནུས་མཐུ་དང་གཟི་བརྗིད་དཔལ་འབྱོར་ཕུན་སུམ་ཚོགས་པ་རྣམས་སྐད་ཅིག་ཉིད་ལ་འཇོམས་པ་སོགས་དྲག་པོ་མངོན་སྤྱོད་ཀྱི་ལས་ལ་མངའ་བརྙེས་པའི་ཁྲོ་བོའི་ལྷ་ཚོགས་ཁྱེད་རྣམས་ལས་འདི་མྱུར་བ་ཉིད་དུ་འགྲུབ་པའི་སྟོང་གྲོགས་མཛོད་ཅིག དེ་ཡན་གྱིས་རིགས་འཛིན་མཐུ་རྩལ་ཅན་རྣམས་ལ་བསྐུལ་བ་བསྟན་ཟིན་ནས། དྲུག་པ་ཟོར་རྫས་ནུས་ལྡན་དུ་མངགས་ཤིང་ཕོ་ཉ་དྲག་ཏུ་བསྐུལ་བ་ནི།
གཞུང་ལས། བདག་གི་གཏོར་ཟོར་གཉན་པོ་འདི། ། ཞེས་སོགས་ཚིག་རྐང་བཅུ་དྲུག་གིས་བསྟན་ཏེ་དེ་དག་གི་དོན་ཡང་། རིག་པ་འཛིན་པ་བདག་གིས་སླར་ཟོར་དུ་འཕངས་པར་བྱེད་པ་གཏོར་མ་གཉན་པོ་འདི་ཉིད་ནི། རིགས་འཛིན་རིག་པའི་བླ་མ་བརྒྱུད་པ་རྣམས་ཀྱིས་ཡེ་ཤེས་ལྔ་ལྡན་དུ་བྱིན་གྱིས་བརླབ་ཅིང་། ཡི་དམ་མཁའ་འགྲོ་རྣམས་ཀྱིས་ནུས་མཐུ་ཕུན་སུམ་ཚོགས་པ་དང་ལྡན་པར་བསྐྱེད་ལ། དམ་ཅན་སྲུང་མ་རྣམས་ཀྱིས་མཚོན་ཆ་དང་དུག་ཁྲག་མེ་ཕུང་འབར་བ་སོགས་དྲག་པོའི་རྫས་སུ་བསྒྲུབ་ཅིང་། དེ་བས་ན་ད་ལྟ་ཡི་དམ་གྱི་ལྷར་གསལ་བའི་གཏོར་མ་འདི་ཉིད་ཞི་རྒྱས་དབང་དྲག་གི་ལས་ཐམས་ཅད་ཐོགས་མེད་དུ་བསྒྲུབ་པའི་གཞིར་གྱུར་པ་ཡིན་པས་སྡང་བྱེད་གཟུགས་ཅན་གྱི་དགྲ་ལ་འཕེན་པར་བྱེད་པའི་ཟོར་ཡང་འདི་ཡིན་ལ། གནོད་བྱེད་གཟུགས་མེད་ཀྱི་བགེགས་ལ་འཕེན་པར་བྱེད་པའི་ཟོར་ཡང་འདི། བསམ་ངན་སྦྱོར་རྩུབ་བྱེད་པའི་གདུག་པ་ཅན་ཐལ་བ་རྡུལ་དུ་རློག་པར་བྱེད་པའི་ཟོར་ཡང་འདི།
དགྲ་བོའི་རིགས་བརྒྱུད་བདུན་བརྒྱུད་ཚུན་ཆད་གཅོད་པར་བྱེད་པའི་ཟོར་ཡང་འདི། ལྷ་སྲིན་སྡེ་བརྒྱད་འཁོར་དང་བཅས་པའི་དམག་དཔུང་བསྐྱེད་དེ་དགྲ་བགེགས་འཇོམས་པར་བྱེད་པའི་ཟོར་ཡང་འདི་ཉིད་ཡིན་པས་རྒྱུ་མཚན་དེ་དག་གི་ཕྱིར་སྐྱབས་མགོན་དམ་པ་ཁྱེད་རྣམས་ཀྱིས་ཟོར་རྫས་ཆེན་པོ་འདི་དག་རྣམས་ཀྱི་མཐུ་ནུས་དང་རྣོ་ངར་བསྐྱེད་ལ། དགྲ་བགེགས་དམིགས་ཡུལ་གང་ཡིན་པ་དེ་རྣམས་ཀྱི་སྲོག་འཕྲོག་པ་སོགས་དྲག་པོ་མངོན་སྤྱོད་ཀྱི་ལས་ལ་མངའ་བརྙེས་པའི་ཁྲོ་ཚོགས་ཁྱེད་རྣམས་ཀྱིས་ལས་འདི་མྱུར་བ་ཉིད་དུ་འགྲུབ་པའི་སྟོང་གྲོགས་མཛོད་ཅིག དམ་ཚིག་ཅན་གྱི་བཀའ་བསྟོད་ཆོས་སྐྱོང་སྲུང་མ་དྲག་ལས་འདི་སྒྲུབ་པ་ལ་མཐུ་མ་ཆུང་ཞིག མགྱོགས་བྱེད་ཕོ་ཉ་ལས་མཁན་གྱི་ཚོགས་རྣམས་དྲག་ལས་འདི་བསྒྲུབ་པ་ལ་རྩལ་མ་ཞན་པར། བྷྱོཿབྷྱོཿསྡང་བའི་དགྲ་རྣམས་ལ་བྷྱོཿ བྷྱོཿབྷྱོཿགནོད་པའི་བགེགས་རྣམས་ལ་བྷྱོཿ ཞེས་པའི་དོན་ཅན་གྱི་ཚིག་རྣམས་བརྗོད་པས་ཟོར་གྱི་ལས་ལ་བསྐུལ་ཞིང་སྙན་མནན་ནས། གཙོ་བོ་ཡབ་ཡུམ་སོགས་ལྷ་ཐམས་ཅད་འདུས་པའི་སྔགས་ཀཱི་ལ་ཡ་དང་། ཡུམ་ཆེན་གྱི་སྔགས་དང་།
ཁྲོ་བོ་བཅུ། སྒོ་མ་བཞི། གཞི་རྙིང་གཅིག་ཏུ་དྲིལ་བའི་སྔགས་མ་རཀྨོ་སོགས་དང་། གུར་གྱི་མགོན་པོའི་མན་ངག་ལས་འབྱུང་བའི་ཐུན་སྔགས་ནུས་མཐུ་ཅན་འདི་ཡང་བཟླ་བར་གསུངས་ཏེ། སུམ་ཏྲིག་རཀྵ་བྷྱོཿཞེས་པ་ནས་མཱ་ར་ཡ་ཕཊ྄་ཞེས་པའི་བར་རྣམས་གསུམ་གསུམ་ལ་སོགས་པ་ཅི་རིགས་པ་བརྗོད། དེ་རྗེས་དཔལ་ལྡན་མགོན་པོ་སོགས་ཀྱི་སྒོ་ནས་མགོན་པོ་འཁོར་བཅས་ལ་ཐུན་གཏོར་རྣམས་ཕུལ་ནས། ཡེ་ཤེས་ལྔ་ལྡན་སོགས་ཀྱིས་དངོས་གྲུབ་བསླང་བ་དང་། ཡི་གེ་བརྒྱ་པས་ནོངས་པའི་ཚོགས་བཟོད་པར་གསོལ་བ། རང་གི་མདུན་གྱི་གཏོར་མགྲོན་གྱི་རྟེན་སོགས་ལ་བརྟན་བཞུགས་བྱ་བ་དང་། རྟག་ཆད་ཀྱི་མཐའ་བསལ་ནས་གོ་བགོ་ཞིང་བསྲུང་བ།
བསྔོ་བ་སྨོན་ལམ་བཀྲ་ཤིས་དང་བཅས་པ་རྣམས་སྒྲུབ་ཐབས་ནས་ཇི་ལྟར་འབྱུང་བ་བཞིན་ཉམས་སུ་ལེན་པ་ནི་ནུབ་དང་པོ་རྣམས་ཀྱི་བྱ་བའོ། ། དེ་དག་གིས་ནི་དངོས་གཞིའི་ཆོ་གའི་སྔོན་དུ་འགྲོ་བ་གནས་ཡོ་བྱིན་རླབས་སོགས་བཤད་པ། དངོས་གཞིའི་ཆོ་ག་ཏིང་ངེ་འཛིན་སྒོམ་པའི་ཚུལ་བཤད་པ། རྗེས་ཀྱི་ཆོ་ག་ཟོར་རྫས་བྱིན་གྱིས་བརླབས་པ་གསུམ་གྱི་སྒོ་ནས་ནུབ་དང་པོ་རྣམས་ལ་བྱ་བའི་ཆོ་གའི་དོན་རྣམས་མ་ལུས་པ་བསྟན་ཟིན་ཏོ། ། འདིར་སྨྲས་པ། རྡོ་རྗེ་སློབ་དཔོན་བསྟན་དང་རྣལ་འབྱོར་ལ། ། ཕ་རོལ་གནོད་པ་མཐའ་དག་གཞོམ་པའི་ཕྱིར། ། གཞུང་བཞིན་དྲག་པོའི་ཡོ་བྱད་འདུ་བྱ་བ། ། མན་ངག་འདི་ཡི་སྦྱོར་བའི་ཆོས་སུ་བཤད། ། སྐྱབས་འགྲོ་ཚོགས་གཉིས་བསག་པས་རྒྱུད་སྦྱངས་ནས། །
མཚམས་བཅད་བཤགས་པ་བྱིན་དབབ་སྔོན་འགྲོ་བས། ། ཏིང་འཛིན་གསུམ་གྱི་སྒྲོ་འདོགས་ལེགས་བཅད་ནས། ། དཀྱིལ་འཁོར་རྣམ་གསུམ་སྒོམ་པ་བསྐྱེད་རིམ་ལམ། ། རང་དང་བསྒྲུབ་པའི་དཀྱིལ་འཁོར་ལྷ་ཚོགས་ལ། ། མཆོད་བསྟོད་བཟླས་བརྗོད་ཟབ་མོས་མཉེས་བྱེད་ཅིང་། ། ཀུན་ཀྱང་རྫོགས་རིམ་ལྟ་བ་མཐའ་བྲལ་གྱི། ། ངང་ནས་བགྱིད་པ་རིམ་གཉིས་ཟུང་འཇུག་ལམ། ། བསྲུང་བཟློག་གསད་པའི་ཏིང་འཛིན་ཐབས་མཁས་ཀྱིས། ། ནང་གི་ཉོན་མོངས་ཕྱི་རོལ་དགྲ་འདྲེའི་གཟུགས། ། གཅད་བྱ་གཅོད་བྱེད་བྲལ་བའི་ཆོས་དབྱིངས་སུ། །
སྒྲོལ་བའི་ཆོས་འདི་གཞན་ལས་ངོ་མཚར་གནས། ། རང་ཉིད་ཆེར་རློམ་དྲེགས་པ་རྒྱང་བསྲིངས་ཏེ། ། བླ་མ་ཡི་དམ་བསྟན་སྲུང་མཆོག་རྣམས་ཀྱི། ། ཐུགས་རྗེ་བསྐུལ་ནས་ཟོར་རྫས་བྱིན་རླབས་པའི། ། མན་ངག་འདི་ཡང་ཀུན་དང་ཐུན་མོང་མིན། ། དེ་སོགས་ས་སྐྱའི་རྗེ་བཙུན་ཡབ་ཆོས་མཆོག ། ལྷད་མེད་རྡོ་རྗེ་ཕུར་པའི་ལམ་འདི་ལ། ། བློ་མིག་དག་པའི་མིག་གིས་ལྟ་ཤེས་ན། ། གཞན་ལས་ཁྱད་པར་འཕགས་ཆོས་མང་ཞིག་མཐོང་། ། བར་སྐབས་ཀྱི་ཚིགས་སུ་བཅད་པའོ།། །།
ད་ནི་ནུབ་ཐ་མ་ལ་བྱ་བའི་ཆོ་གའི་རིམ་པའི་དོན་རྣམས་བཤད་པར་བྱ་སྟེ། དེ་ཡང་གཞུང་ལས། ནུབ་ཐ་མ་ཞེས་པ་ནས། བཀྲ་ཤིས་རྣམས་རྒྱས་པར་བྱའོ། ། ཞེས་པའི་བར་གྱིས་བསྟན་ཏེ་དེ་དག་གི་དོན་ཡང་། ནུབ་ཐ་མ་ལ་ཚོགས་བར་པ་བཤགས་པ་ཡན་ཆད་གོང་བཞིན་བྱས་ལ། གསུམ་པ་རྗེས་དྲག་པོའི་ལས་དངོས་བསྟན་པ་ལའང་གསུམ། སྔོན་འགྲོ་ཡང་འགྲེལ་སོ་དྲུག་བྱ་བ། དངོས་གཞི་གདབ་པའི་ལས་བྱས་ནས་ལིང་རོ་འབུལ་བ། རྗེས་བཟློག་པ་ཟོར་གྱི་ལས་བསྟན་པ་དང་གསུམ།
དང་པོ་ལ་གསེར་སྐྱེམས་གཏོང་བ། ཕུར་ཁ་བསྒྱུར་བ། ལྷ་སྲུང་སྤྱན་དྲངས་ཤིང་དགུག་གཞུག་བྱ་བ། གསལ་བ་གསུམ་དང་གདེང་གསུམ་གསལ་བཏབ་སྟེ་ང་རྒྱལ་བསྐྱེད་པ། མཉེས་པའི་དཔང་གཟུགས་པ། རྫས་སྨོད་མོ་ཏིང་ངེ་འཛིན་སོགས་དྲུག་བྱ་བ་དང་དྲུག་ལས། དང་པོ་ནི་ཇི་ལྟར་བདེ་བའི་སར་རས་གཞི་ལ་མི་ལྤགས་ཀྱི་གཡང་གཞི་བཅོས་པའི་ཁར་འབྲུབ་ཁུང་ནག་པོ་གྲུ་གསུམ་པ་མཐར་མེ་རིས་དང་བཅས་པ་བྲིས་པའི་དབུས་སུ་ལིངྒ་རྣམས་བཞག་པའི་ལྕགས་སྣོད་དེ་ཉིད་བཞག་ལ། རྣལ་འབྱོར་པ་རང་གི་གཡས་ཕྱོགས་སུ་གུ་གུལ་ཡུངས་ཀར་ནག སྔོ་དམར་གྱི་ཞགས་པ། དུག་ཁྲག་སྦྱར་བའི་ཐུན།
ལྕགས་ཟངས་རྡོའི་ཕྱེ་མ་རྣམས་དང་། རང་གི་གཡོན་དུ་གདབ་ཕུར་རྣམས་དང་། རལ་གྲི ཐོ་བ། དེ་དག་ལ་ངར་བསྐྱེད་པའི་སྨན་ཕུད་དང་རཀྟ་ཅུང་ཟད། རྡོ་རྗེ་དྲིལ་བུ་རྣམས་བཤམས། སྒྲུབ་པ་པོ་རྣམས་ཧེ་རུ་ཀའི་ཆས་སུ་ཞུགས་པས་གསེར་སྐྱེམས་གཙང་མ་ཁྱེར་ནས། དེ་ཉིད་བདུད་རྩིར་བྱིན་གྱིས་བརླབས་པ་གོང་སྒྲུབ་ཐབས་ཀྱི་སྐབས་སུ་འབྱུང་བ་བཞིན་བྱས་ལ་རྒྱས་བར་ན་འཇམ་པོའི་འཁྱིལ་འཆམ་སྟེ་དགྲ་བགེགས་གྲུབ་ཀྱི་སྔོན་འགྲོ་རྔ་འཆམ་གྱི་སྐབས་སུ་ཕྱག་བཞེས་ལ་མཛད་པ་དེ་ཉིད་དང་། དབྱངས་ཀྱང་གུ་རུའི་སྙན་དབྱངས་ཏེ་བླ་མ་རིག་འཛིན་མའི་དབྱངས་འདི་ཉིད་བྱ་བ་ལག་ལེན་རྒྱས་པའི་ཕྱོགས་ལ་དེ་ལྟར་ཡིན་ཀྱང་། གཏོར་བཟློག་གི་སྐབས་འདིར་ཕྱག་ལེན་བསྡུས་པ་དང་འབྲེལ་བ་ད་ལྟ་ཇི་ལྟར་མཛད་པ་བཞིན་གྱི་འཆམས་ཚུལ་ཅུང་ཟད་དང་བསྐུལ་ཚིག་དབྱངས་དང་བཅས་པས་མཆོད་པ་སྟེ། དེ་ཡང་འདི་སྐད་བརྗོད་པར་བྱ་སྟེ།
རྒྱལ་བ་དགོངས་པའི་བརྒྱུད་པ་དང་། ། ཞེས་སོགས་ཏེ་འདི་ལ་དོན་ཚན་བརྒྱད་དེ། རྩ་བརྒྱུད་ཀྱི་བླ་མ་དང་ཡི་དམ་ཞི་ཁྲོའི་ཚོགས་ལ་འབུལ་བ། སྒྲུབ་པ་བཀའ་བརྒྱད་ཀྱི་ལྷའི་ཚོགས་ལ་འབུལ་བ། བྱེ་བྲག་རྡོ་རྗེ་ཕུར་པའི་ལྷ་ཚོགས་ལ་འབུལ་བ། ཕུར་པའི་བཀའ་སྲུང་ཐུན་མོང་མ་ཡིན་པ་རྣམས་ལ་འབུལ་བ། བསྟན་སྲུང་ཀུན་གྱི་གཙོ་བོ་རྣམས་ལ་འབུལ་བ། ཕྱོགས་སྐྱོང་གཞི་བདག་ལ་འབུལ་བ། ལྷ་ཀླུ་གནོད་སྦྱིན་སོགས་ལ་བཏང་པ། འཁུ་ལྡོག་བྱེད་པའི་འབྱུང་པོ་རྣམས་ལ་བཏང་སྟེ་བསྐྲད་པའོ། །
དང་པོ་ནི། གཞུང་ལས། རྒྱལ་བ་དགོངས་པའི་ཞེས་སོགས་ཚིག་རྐང་བཅུ་གཅིག་སྟེ། དེ་དག་གི་དོན་ནི་ཆོས་སྐུ་ཀུན་ཏུ་བཟང་པོ་སོགས་རྒྱལ་བ་དགོངས་པའི་བརྒྱུད་པ་དང་། སློབ་དཔོན་པདྨ་འབྱུང་གནས་ལ་སོགས་པ་རིགས་འཛིན་རིགས་པའི་བརྒྱུད་པ་དང་། འཁོན་སྟོན་ཀླུའི་དབང་པོ་སྲུང་བ་ལ་སོགས་པ་སྙན་ནས་སྙན་དུ་བརྒྱུད་པའི་བླ་མ་སྟེ་བརྒྱུད་པ་གསུམ་ལྡན་གྱི་བླ་མ་དམ་པ་རྣམས་མཆོད་པ་དམ་པ་འདི་བཞེས་ཤིག བཞི་བཅུ་རྩ་གཉིས་ཀྱི་གྲངས་ཙམ་གྱི་ཞི་བའི་ལྷ་སྟེ། དེའང་རིགས་ལྔ་ཡབ་ཡུམ་བཅུ། ཉེ་བའི་སྲས་བརྒྱད་ཡབ་ཡུམ་བཅུ་དྲུག གཤིན་རྗེ་གཤེད།
སྟོབས་པོ་ཆེ། རྟ་མགྲིན། བདུད་རྩི་འཁྱིལ་བ་སྟེ་སྒོ་བ་བཞི་ཡབ་ཡུམ་བརྒྱད། རིགས་དྲུག་གི་ཐུབ་པ་དྲུག རིགས་ཐམས་ཅད་ཀྱི་བདག་པོ་ཀུན་བཟང་ཡབ་ཡུམ་གཉིས་རྣམས་སོ། ། གལ་ཏེ་གཤིན་རྗེ་གཤེད་སོགས་བཞི་ཁྲོ་བོར་འཇོག་པ་མ་ཡིན་ནམ་སྙམ་ན། གདུལ་བྱ་འདུལ་བའི་ཕྱིར་དུ་ཞི་ཁྲོ་སྣ་ཚོགས་སུ་སྤྲུལ་པའི་སྐུ་ཡིན་པས་མཚན་ཁྲོ་བོ་ལ། ཉམས་ཞི་བའི་ཆ་ལུགས་སུ་བཞུགས་པའི་སྐུ་ཡང་སྲིད་པས་མཐའ་གཅིག་ཏུ་མ་ངེས་མོད། གང་ལྟར་འདི་པ་རང་གི་ལུགས་ལ་ཞི་བའི་ཉམས་དགུ་དང་ལྡན་པ་ཞིག་ལ་ཞི་བའི་ལྷར་འཇོག་པར་བཤད་དེ། ཞི་བའི་ཉམས་དགུ་ནི།
མཉན་ལྕུག་འཁྲིལ་ལྡེམ་གཞོན་ཚུལ་ཅན། ། གསལ་འཚེར་ལྷུན་སྟུག་གཟི་བརྗིད་ལྡན། ། ཞེས་གསུངས་པ་ལྟར་ཡིན་ལ། དེ་བཞིན་དུ་ལྔ་བཅུ་རྩ་བརྒྱད་ཀྱི་གྲངས་ཅན་གྱི་ཁྲོ་བོའི་ཚོགས་རྣམས་ནི་གར་གྱི་ཉམས་དགུ་དང་ལྡན་པའི་ཁྲོ་བོའི་སྐུར་སྟོན་པ་སྟེ། དེའང་ལྔ་བཅུ་རྩ་བརྒྱད་ནི་ཕུར་པ་རྩ་བའི་ལྔ་བཅུ་རྩ་གཅིག ཀུན་བཟང་རིགས་ལྔ། ཁྲག་འཐུང་ཧེ་རུ་ཀ་ཡབ་ཡུམ་གཉིས་རྣམས་ལ་ངོས་འཛིན་པར་བཤད་པ་ཡིན་ལ། དེ་ལྟར་ན་བརྒྱུད་པ་གསུམ་ལྡན་གྱི་བླ་མའི་ཚོགས་རྣམས་དང་། དམ་པ་རིགས་བརྒྱ་ལ་སོགས་པ་ཡི་དམ་ཞི་ཁྲོའི་ཚོགས་ཏེ། དེ་ཐམས་ཅད་མ་ལུས་ཤིང་ལུས་པ་མེད་པ་བདུད་རྩིའི་ཕུད་ཀྱི་མཆོད་པ་འདིས་མཉེས་པར་གྱུར་ནས་དངོས་གྲུབ་སྩལ་དུ་གསོལ།
དེ་ཡང་རྣལ་འབྱོར་པ་བདག་ཅག་འཁོར་དང་བཅས་པ་རྣམས་ལ་བྱིས་པའི་བློའི་སྤྱོད་ཡུལ་དུ་མི་མངོན་པ་སྤྲོས་པའི་མཐའ་ཐམས་ཅད་དང་བྲལ་བའི་དབྱིངས་ཀྱི་ངང་ལས་མ་གཡོས་བཞིན་དུ་ཚད་མེད་པའི་ཐུགས་རྗེ་ཆེན་པོས་ཉེ་བར་དགོངས་ཏེ། སྐུ་གསུང་ཐུགས་ཀྱི་བྱིན་རླབས་དང་རྫུ་འཕྲུལ་གྱི་དཔུང་ཉེ་བར་བསྐྱངས་པར་མཛད་ནས་བསྟན་པ་དང་སེམས་ཅན་ལ་གནོད་པར་བྱེད་པའི་གདུག་པ་ཅན་གྱི་དགྲ་བགེགས་ཀྱི་རྣམ་ཤེས་ཆོས་དབྱིངས་སུ་བསྒྲལ་བའི་ལས་བྱེད་པ་འདི་ལ། འགལ་རྐྱེན་ཕྱི་ནང་གསང་གསུམ་གྱི་བར་ཆད་གང་ཡང་མི་འབྱུང་ཞིང་། མཐུན་རྐྱེན་མཆོག་དང་ཐུན་མོང་གི་དངོས་གྲུབ་རྣམ་པ་གཉིས་གོང་ནས་གོང་དུ་འཕེལ་ཞིང་རྒྱས་པར་མཛད་དུ་གསོལ། དེ་ཡན་གྱིས་བླ་མ་དང་ཡི་དམ་ཞི་ཁྲོ་ལ་འབུལ་བ་བསྟན་ཟིན་ནས། གཉིས་པ་སྒྲུབ་པ་བཀའ་བརྒྱད་ཀྱི་ཚོགས་ལ་འབུལ་བ་ནི། གཞུང་ལས། འཇམ་དཔལ་སྐུ་ཡི་ཞེས་སོགས་ཚིག་རྐང་བཅོ་ལྔས་བསྟན་ཏེ། དེ་དག་གི་དོན་ཡང་། ཡི་དམ་ཞི་ཁྲོའི་ལྷ་ཚོགས་རྣམས་ཀྱི་གཙོ་བོར་གྱུར་པ་འཇམ་དཔལ་སྐུ་ཡི་ལྷ་ཚོགས་རྣམས་དང་།
པདྨ་གསུང་གི་ལྷ་ཚོགས། ཡང་དག་ཐུགས་ཀྱི་ལྷ་ཚོགས། བདུད་རྩི་ཡོན་ཏན་ལྷ་ཚོགས། འཕྲིན་ལས་ཕུར་པའི་ལྷ་ཚོགས། མ་མོ་སྦོད་སྟོང་གི་ལྷ་ཚོགས། སྨོད་པ་དྲག་སྔགས་ཀྱི་ལྷ་ཚོགས། འཇིག་རྟེན་མཆོད་བསྟོད་ཀྱི་ལྷ་ཚོགས། འཆི་མེད་རྡོ་རྗེ་ཚེ་ཡི་ལྷ་ཚོགས་དང་འདུས་པ་མདོ་དང་སྒྱུ་འཕྲུལ་གྱི་ལྷ་ཚོགས་རྣམས་ཀྱིས་ཀྱང་གསེར་སྐྱེམས་བདུད་རྩིའི་མཆོད་པ་འདི་བཞེས་ལ་དངོས་གྲུབ་དམ་པ་སྩལ་དུ་གསོལ། དེ་ཡང་རྣལ་འབྱོར་པ་བདག་ཅག་སོགས་ཚིག་རྐང་འོག་མ་རྣམས་ཀྱི་འབྲུ་གཉེར་བ་གོང་གི་རིག་འགྲེ་སྦྱར་ཏེ་ཤེས་པར་བྱ་བ་ཡིན་ལ། དེ་ཡན་གྱིས་སྒྲུབ་པ་བཀའ་བརྒྱད་ཀྱི་ལྷ་ཚོགས་ལ་འབུལ་བ་བསྟན་ཟིན་ནས།
གསུམ་པ་བྱེ་བྲག་རྡོ་རྗེ་ཕུར་པའི་ལྷ་ཚོགས་ལ་འབུལ་བ་ནི། གཞུང་ལས། བཅོམ་ལྡན་རྡོ་རྗེ་གཞོན་ནུ་ཞེས་སོགས་ཚིག་རྐང་བཅུ་གཅིག་གིས་བསྟན་ཏེ། དེ་དག་གི་དོན་ཡང་འཕྲིན་ལས་ཕུར་བུའི་ལྷ་ཚོགས་ཀྱི་བྱེ་བྲག་ཆེས་མཆོག་ཏུ་གྱུར་པ་བཅོམ་ལྡན་འདས་རྡོ་རྗེ་གཞོན་ནུ་དང་། ཡུམ་ཆེན་འཁོར་ལོ་རྒྱས་འདེབས། འཇིགས་བྱེད་ཁྲོ་བཅུ་ཡབ་ཡུམ། དེ་དག་ལས་སྤྲུལ་པའི་ཕྲ་ཐབས་ཉི་ཤུ། ཡེ་ཤེས་ཀྱི་རང་བཞིན་སྒོ་སྐྱོང་མ་བཞི། སྲས་མཆོག་ཕུར་བུ་རིགས་ལྔའི་ལྷ་ཚོགས་འཁོར་དང་བཅས་པ་རྣམས་ཀྱིས་གསེར་སྐྱེམས་བདུད་རྩིའི་མཆོད་པ་འདི་བཞེས་ལ་དངོས་གྲུབ་དམ་པ་བསྩལ་དུ་གསོལ།

དེ་ཡང་སོགས་ཚིག་འོག་མ་རྣམས་ཀྱི་དོན་གོང་བཞིན། དེ་ཡན་གྱིས་རྡོ་རྗེ་ཕུར་པའི་ལྷ་ཚོགས་ལ་འབུལ་བ་བསྟན་ཟིན་ནས། བཞི་པ་ཕུར་པའི་བཀའ་སྲུང་རྣམས་ལ་འབུལ་བ་ནི་གཞུང་ལས་དམ་ཅན་བཀའ་སྲུང་བཅུ་གཉིས་ཞེས་སོགས་ཚིག་རྐང་བཅུ་གསུམ་གྱིས་བསྟན་ཏེ། དེ་དག་གི་དོན་ཡང་དམ་ཚིག་ཅན་གྱི་བཀའི་བྱ་ར་བ་སྲུང་མ་དམ་ཅན་བཅུ་གཉིས་དང་། གིང་ཆེན་བཅོ་བརྒྱད་སོགས་དགེ་བསྙེན་ཆེན་པོའི་ཚུལ་དུ་སྟོན་པ་འཁོར་བཅས་རྣམས་དང་། དཔལ་ཆེན་རྡོ་རྗེ་གཞོན་ནུའི་འཁོར་ཚོགས་ཟ་བྱེད་དབང་མོའི་ཕྱི་ནང་མཁའ་འགྲོའི་ལྷ་ཚོགས་འཁོར་དང་བཅས་པ་རྣམས་དང་། དཀྱིལ་འཁོར་གྱི་ཁོར་ཡུག་གི་ཕྱོགས་བཞིའི་དབང་ཕྱུག་མ་བདུན་བདུན་ཏེ་བདུན་བཞི་ཉི་ཤུ་རྩ་བརྒྱད་དང་། ལྷག་མ་ཟ་བའི་མཁའ་འགྲོའི་བྱེ་བྲག་ཕོ་ཉ་མོ་སྟོབས་ལྡན་སུམ་ཅུ་རྩ་གཉིས། ཕྲ་མེན་མ་བཅོ་བརྒྱད། འབར་མ་བརྒྱད། མ་བདུན་སྲིང་བཞི་ལ་སོགས་པ་རྣམས་དང་།
བདུད་འདུལ་ནག་མོ་མཆེད་བཞི་དང་། མགྱོགས་པའི་ལས་བྱེད་ཕོ་ཉ་གསུམ་བརྒྱ་དྲུག་ཅུ། ཁྱད་པར་དཔལ་ལྡན་རེ་མ་ཏི་ལ་སོགས་པ། མདོར་ན་དཔལ་ཆེན་རྡོ་རྗེ་གཞོན་ནུའི་ཡང་བྲན་འཁོར་ཚོགས་རྣམས། གསེར་སྐྱེམས་གཙང་ཞིང་གཙང་མ་ཡིད་དུ་འོང་བ་འདི་བཞེས་ལ། བསྟན་དགྲ་གདུག་པ་ཅན་དགྲ་བགེགས་ཀྱི་རྣམ་ཤེས་ཆོས་ཀྱི་དབྱིངས་སུ་བསྒྲལ་བའི་ལས་བྱེད་པ་འདི་ལ། འགལ་རྐྱེན་ཕྱི་ནང་གསང་གསུམ་གྱི་བར་ཆད་གང་ཡང་མི་འབྱུང་ཞིང་། མཐུན་རྐྱེན་མཆོག་དང་ཐུན་མོང་གི་དངོས་གྲུབ་རྣམ་པ་གཉིས་གོང་ནས་གོང་དུ་འཕེལ་ཞིང་རྒྱས་པར་མཛད་དུ་གསོལ། འདི་ཡན་གྱིས་ཕུར་པའི་བཀའ་སྲུང་ཐུན་མོང་མ་ཡིན་པ་རྣམས་ལ་འབུལ་བ་བསྟན་ཟིན་ནས། ལྔ་པ་བསྟན་སྲུང་ཀུན་གྱི་གཙོ་བོ་རྣམས་ལ་འབུལ་བ་ནི།
གཞུང་ལས། བསྟན་པ་བསྲུང་མཛད་ཀུན་གྱི་གཙོ་ཞེས་སོགས་ཚིགས་བཅད་གཉིས་ཀྱིས་བསྟན་ཏེ་དེ་དག་གི་དོན་ཡང་། སངས་རྒྱས་ཀྱི་བསྟན་པ་བསྲུང་བར་མཛད་པའི་བསྟན་སྲུང་ཀུན་གྱི་གཙོ་བོར་གྱུར་པ་དཔལ་ལྡན་རྡོ་རྗེ་ནག་པོ་ཆེན་པོ་གུར་གྱི་མགོན་པོ་ལྕམ་དྲལ། འཕྲིན་ལས་རབ་ཏུ་མྱུར་བའི་ལས་མཁན་ཆེན་པོ་པུ་ཏྲ་སོགས་བྲན་གཡོག་འཁོར་དང་བཅས་པ་རྣམས་དང་། ཞིང་སྐྱོང་དྲེགས་བྱེད་ཀུན་གྱི་དབང་ཕྱུག་དཔལ་མགོན་གདོང་བཞི་པ་ཡུམ་ཆེན་སྲིང་མོ་བཞི་ལ་སོགས་པ། དམ་པ་ཆོས་སྐྱོང་བའི་སྲུང་མའི་ཚོགས་འཁོར་དང་བཅས་པ་ཀུན་ཀྱང་གསེར་སྐྱེམས་གཙང་ཞིང་སོགས་ཚིག་འོག་མ་རྣམས་ཀྱི་འབྲུ་གཉེར་གོང་བཞིན་ཤེས་པར་བྱ་ལ། དེ་ཡན་གྱིས་བསྟན་སྲུང་ཀུན་གྱི་གཙོ་བོ་རྣམས་ལ་འབུལ་བ་བསྟན་ཟིན་ནས། དྲུག་པ་ཕྱོགས་སྐྱོང་གཞི་བདག་ལ་འབུལ་བ་ནི། གཞུང་ལས། ཕྱོགས་བཅུའི་འཇིག་རྟེན་སྐྱོང་རྣམས་དང་།
ཞེས་སོགས་ཚིགས་རྐང་དྲུག་གིས་བསྟན་ཏེ། དེ་དག་གི་དོན་ཡང་ཤར་ལ་སོགས་པ་ཕྱོགས་བཅུའི་འཇིག་རྟེན་སྐྱོང་བར་ཞལ་གྱིས་བཞེས་པ་རྣམས་དང་། སྒྲུབ་པ་པོ་གང་དུ་གནས་པའི་གནས་བདག་ལ་སོགས་པ་ཀུན་དང་། ཡུལ་བདག་ཀུན་ཀྱང་གསེར་སྐྱེམས་གཙང་མ་ཡིད་དུ་འོང་བ་འདིས་ཚིམ་པར་བྱས་ནས། འཁོན་འཛིན་དྲག་པོས་བསྟན་པ་དང་སེམས་ཅན་ལ་གནོད་པར་བྱེད་པའི་གདུག་པ་ཅན་གྱི་དགྲ་བགེགས་འདི་བསྒྲལ་བ་ལ་འགལ་རྐྱེན་བྱེད་དང་འཁུ་ལྡོག་ལ་སོགས་པ་མ་མཛད་པར། མཐུན་རྐྱེན་སྟོང་གྲོགས་གཉན་པོ་ཅི་དང་ཅི་ནུས་པ་མཛོད། དེ་ཡན་གྱིས་ཕྱོགས་སྐྱོང་དང་གཞི་བདག་ལ་འབུལ་བ་བསྟན་ཟིན་ནས། བདུན་པ་ལྷ་ཀླུ་གནོད་སྦྱིན་སོགས་ལ་བཏང་བ་ནི། གཞུང་ལས། ས་ཡི་ཕྱོགས་ནི་འདི་ཉིད་ན། །
ཞེས་སོགས་ཚིགས་བཅད་གཉིས་ཀྱིས་བསྟན་ཏེ། དེ་དག་གི་དོན་ཡང་། གཞན་ཡང་དྲག་པོའི་ལས་བྱ་བའི་ས་ཡི་ཕྱོགས་ག་ལ་བ་འདི་ཉིད་ན། སའི་ཆའམ་ནམ་མཁའི་ཆ་ལ་འཁོད་པ་ཡི་ལྷ་དང་ཀླུ་དང་གནོད་སྦྱིན་དང་། དྲི་ཟ་ལ་སོགས་པ་དང་གཞན་ཡང་འབྱུང་པོའི་རིགས་མང་པོ་གང་དང་གང་འཁོད་པ་ཐམས་ཅད་ཀྱང་བདུད་རྩི་ཕུད་ཀྱི་མཆོད་པ་འདིས་ཚིམ་པར་གྱུར་ནས་གནོད་བྱེད་གདུག་པའི་དགྲ་བགེགས་འདི་བསྒྲལ་བར་བྱེད་པ་ལ་ཁྱེད་རྣམས་རུ་ང་བ་དང་ཕྲག་དོག་པ་མ་མཛད་པར། མཐུན་རྐྱེན་མྱུར་དུ་སྒྲོལ་བའི་སྟོང་གྲོགས་གཉན་པོ་ཅི་ནུས་པ་མཛོད་ཅིག དེ་ཡན་གྱིས་ལྷ་ཀླུ་གནོད་སྦྱིན་སོགས་ལ་བཏང་བ་བསྟན་ཟིན་ནས། བརྒྱད་པ་འཁུ་ལྡོག་བྱེད་པའི་འབྱུང་པོ་རྣམས་ལ་བཏང་སྟེ་བསྐྲད་པ་ནི། གཞུང་ལས། ལྷ་ཡི་ཕྱག་རྒྱ་མི་བཟོད་ཅིང་། །
ཞེས་སོགས་ཚིགས་བཅད་གཅིག་གིས་བསྟན་ཏེ། དེ་དག་གི་དོན་ཡང་གཞན་ཡང་བསྐྱེད་རིམ་བརྟན་པོའི་ལྷ་ཡི་ཕྱག་རྒྱའི་གཟི་བརྗིད་མི་བཟོད་ཅིང་དེ་ཉིད་ལ་བྱེར་དང་འཁུ་ལྡོག་བྱེད་པའི་རིགས་རྣམས་ཀྱང་བྱེར་དང་འཁུ་ལྡོག་མ་བྱེད་པར་གསེར་སྐྱེམས་གཙང་མ་བདུད་རྩིའི་རང་བཞིན་འདིས་ཚིམ་པར་བྱས་ནས། ལུས་སེམས་ཅི་བདེ་བར་ནི་གནས་གཞན་དུ་དེངས་ཤིག་གམ་སོང་ཞིག་ཅེས་པ་འདི་དག་གིས་ནི་གསེར་སྐྱེམས་རྒྱས་པར་འབུལ་བའི་ཚིག་གི་ནི་འབྲུ་དོན་རྣམས་བཤད་ཟིན་པ་ཡིན་ལ། གསེར་སྐྱེམས་བསྡུས་པ་འབུལ་ཚུལ་ནི། བླ་མ་རིགས་འཛིན་ཚོགས་བཅས་མཆོད། ། ཞེས་སོགས་ཏེ། འདི་ལ་དོན་ཚན་དྲུག་སྟེ། བླ་མ་ཡི་དམ་སྤྱི་དང་བྱེ་བྲག་ལ་འབུལ་བ། ཕུར་པའི་བཀའ་སྲུང་རྣམས་ལ་འབུལ་བ། བསྟན་སྲུང་གཙོ་བོ་ལ་འབུལ་བ།
ཕྱོགས་སྐྱོང་གཞི་བདག་ལ་འབུལ་བ། ལྷ་ཀླུ་སོགས་ལ་བཏང་བ། འབྱུང་པོ་ལ་བཏང་སྟེ་བསྐྲད་པའོ། ། དང་པོ་ནི་གཞུང་ལས། བླ་མ་རིགས་འཛིན་ཞེས་སོགས་ཚིག་རྐང་དགུས་བསྟན་ཏེ་དེ་དག་གི་དོན་ཡང་། བརྒྱུད་པ་གསུམ་ལྡན་གྱི་བླ་མ་རིག་པ་འཛིན་པའི་ཚོགས་འཁོར་དང་བཅས་པ་རྣམས་དང་། སྤྱིར་ཐབས་ཤེས་དབྱེར་མེད་ཀྱི་ཡི་དམ་ཞི་ཁྲོ་རབ་འབྱམས། ཁྱད་པར་རྡོ་རྗེ་ཕུར་པའི་དཀྱིལ་འཁོར་གྱི་ལྷ་ཚོགས་ཁྱེད་རྣམས་བདུད་རྩི་ཕུད་ཀྱི་མཆོད་པ་དམ་པ་འདི་བཞེས་ལ། བྱིས་པའི་བློའི་སྤྱོད་ཡུལ་དུ་མི་མངོན་པའི་ཞེས་སོགས་ཚིག་རྐང་འོག་མ་རྣམས་ཀྱི་འབྲུ་གཉེར་གོང་གི་དེ་བཞིན་རིགས་འགྲེ་བར་བྱ་བ་ཡིན་ལ། གཉིས་པ་ཕུར་སྲུང་ལ་འབུལ་བ་ནི་གཞུང་ལས།
སློབ་དཔོན་པདྨ་འབྱུང་གནས་ཀྱི། ། ཞེས་སོགས་ཚིག་རྐང་བདུན་གྱིས་བསྟན་ཏེ། དེ་དག་གི་དོན་ཡང་། སློབ་དཔོན་པདྨ་འབྱུང་གནས་ཀྱི་སྤྱན་སྔར་སྲོག་སྙིང་ཕུལ་ནས་སྤྱིར་བསྟན་པ་སྐྱོང་བར་ཁས་བླངས་ཤིང་དམ་བཅས། ཁྱད་པར་རྡོ་རྗེ་ཕུར་པའི་སྲུང་མར་ཞལ་གྱིས་བཞེས་པའི་དམ་ཅན་བདག་ཉིད་མ་བཞི་སོགས་བཀའ་སྲུང་རྒྱ་མཚོའི་ཚོགས་ཁྱེད་རྣམས་བདུད་རྩི་ཕུད་ཀྱིས་མཆོད་པ་དམ་པ་འདི་བཞེས་ལ་བསྟན་དགྲ་གདུག་པ་ཅན་གྱི་དགྲ་བགེགས་སོགས་ཚིག་འོག་མ་རྣམས་ཀྱི་དོན་རྣམས་གོང་རྒྱས་པའི་སྐབས་བཞིན་སྦྱར་རོ། ། དེ་ནས་སངས་རྒྱས་ཀྱི་བསྟན་པ་བསྲུང་བར་མཛད་པའི་བསྟན་སྲུང་ཀུན་གྱི་གཙོ་བོ་ཞེས་སོགས་ཀྱིས་གསུམ་པ་བསྟན་སྲུང་གཙོ་བོ་ལ་འབུལ་བ་དང་། དེ་བཞིན་དུ་བཞི་པ་ཕྱོགས་སྐྱོང་གཞི་བདག་ལ་འབུལ་བ། ལྔ་པ་ལྷ་ཀླུ་སོགས་ལ་བཏང་བ། དྲུག་པ་འབྱུང་པོ་ལ་བཏང་སྟེ་བསྐྲད་པ་རྣམས་ཀྱི་དོན་ཚན་གསུམ་པ་མན་ཆད་ཀྱི་གཞུང་དང་གཞུང་དོན་དུ་བཅས་པ་རྣམས་ཀྱང་གོང་རྒྱས་པའི་སྐབས་སུ་བཤད་པ་བཞིན་འདིར་ཡང་ཤེས་པར་བྱའོ། ། དེ་ནས་སྐབས་འདིར་རིགས་འཛིན་བསྐུལ་བ་ཕྱག་ལེན་ལ་མཛད་པས།
དེ་ཡང་གྲུབ་པའི་མཚན་མ་བརྙེས་པའི་རིགས་འཛིན་མཐུ་རྩལ་ཅན་རྣམས་དྲག་པོའི་ལས་ལ་བསྐུལ་བ་འདི་ལ་དོན་གསུམ་དུ་གནས་པ་ཡིན་ཏེ། སྤྱིར་བསྐུལ་བ་དང་། སོ་སོར་བསྐུལ་བ་དང་། དོན་བསྡུ་བའི་ཚུལ་གྱིས་བསྐུལ་བའོ། ། དང་པོ་ནི་བྱང་ཆུབ་མཆོག་ཏུ་སེམས་བསྐྱེད་ཅིང་ཞེས་སོགས་ཏེ། དེ་ཡང་བླ་ན་མེད་པ་ཡང་དག་པ་རྫོགས་པའི་བྱང་ཆུབ་ཀྱི་མཆོག་ཏུ་སེམས་གཉིས་བསྐྱེད་ཅིང་། དུས་གསུམ་གྱི་རྒྱལ་བ་སྲས་དང་བཅས་པའི་གདུང་འཚོབ་པར་མཛད་པའི་རིག་འཛིན་ཆེན་པོ་རྣམས་ཞེས་བོས་ནས། རིག་འཛིན་ཁྱེད་རྣམས་ཀྱིས་སྔར་སེམས་ཅན་གྱི་དོན་མཛད་པར་ཞལ་གྱིས་བཞེས་པ་དེ་ད་དུས་ལ་བབ་པ་བདག་རྣལ་འབྱོར་པ་སེམས་ཅན་ཐམས་ཅད་ཀྱི་དོན་དུ་རྡོ་རྗེ་ཕུར་བུ་སྒྲུབ་པའི་སྟོང་གྲོགས་དང་མགོན་སྐྱབས་མཛོད་ཅིག ཅེས་པའི་དོན་ཡིན་ལ། གཉིས་པ་སོ་སོར་བསྐུལ་བ་ནི།
སློབ་དཔོན་པདྨ་འབྱུང་གནས་ཀྱིས། ། ཞེས་སོགས་ཏེ་དེ་ཡང་སློབ་དཔོན་ཆེན་པོ་པདྨ་འབྱུང་གནས་ཀྱིས་ཨ་སུ་རའི་བྲག་ཕུག་དང་འདབ་ཉེ་བའི་རྒྱ་གར་གྱི་ཡུལ་ཕྱོགས་སུ་ཙནྡན་གྱི་ནགས་ཚལ་ལ། ནགས་གསེབ་ན་མུ་སྟེགས་ཀྱི་གྲོང་ཁྱེར་ཡོད་པ་དེ་བཅོམ་པའི་ཕྱིར་ཕུར་བུ་བཏབ་པས་ནགས་ཚལ་ཐམས་ཅད་ནག་ཐུལ་གྱིས་ཚིག དེ་མ་ཁད་ལ་ཏིང་ངེ་འཛིན་ཆོ་འཕྲུལ་གྱི་སྒོ་ནས་ལོ་འདབ་མེ་ཏོག་རྣམས་རྒྱས་པར་མཛད་པ་ལ་སོགས་པ་ཇི་ལྟར་གྲུབ་པའི་རྟགས་བསྟན་པ་དེ་མཉེལ་ལམ་ཅི་སྟེ་མ་མཉེལ་བར་མཛོད་ལ་རྣལ་འབྱོར་པ་བདག་ཅག་རྡོ་རྗེ་ཕུར་བུའི་དངོས་གྲུབ་སྒྲུབ་པའི་སྟོང་གྲོགས་དང་འཕྲིན་ལས་མཛོད་ཅིག ཅེས་པ་སྟེ་ཚིག་རྐང་རྗེས་མ་གཉིས་ཀྱི་དོན་འོག་མ་ཀུན་ལ་འགྲེ་བ་ཡིན་ཞིང་། དེ་བཞིན་དུ་སློབ་དཔོན་ཆེན་པོ་བི་མ་ལ་མི་ཏྲ་སྟེ་དྲི་མེད་བཤེས་གཉེན་གྱིས་གངྒ་ལ་སྟེ་ནམ་མཁའ་ནས་བབས་པའི་ཆུ་བོ་ཆེན་པོ་ལ་ཀླུ་ནོར་རྒྱས་བྱ་བ་མུ་སྟེགས་ལ་འཚོ་བ་སྟེར་བ་ཞིག་ཡོད་པར་བཅོམ་པའི་ཕྱིར་ཕུར་པ་བཏབ་པས་གྲམ་པར་སྐྱ་ཧྲོག་གིས་སོང་ཞིང་། སླར་ཆུ་བོ་སྔར་བས་ཀྱང་ཆེར་སོང་བ་ལ་སོགས་པ་གྲུབ་པ་བརྙེས་པའི་རྟགས་ཇི་ལྟར་བསྟན་པ་དང་། བལ་པོའི་སློབ་དཔོན་ཆེན་པོ་ཤི་ལ་མཉྫུ་སྟེ་འཇམ་དཔལ་ཚུལ་ཁྲིམས་དེ་ཡིས་མཎྜ་ལ་ཏེ་དཀྱིལ་འཁོར་འདུ་བའི་མཁར་གོང་གི་བྲག་ལ་མུ་སྟེགས་ལ་མངོན་ཤེས་སྟོན་པའི་ཐེའུ་རང་གི་ཕོ་བྲང་ཡོད་པ་དེ་བཅོམ་པའི་ཕྱིར་དུ་ཕུར་བུ་བཏབ་པས་བྲག་གྲུལ་གྱིས་ཞིག་འཕྲལ་སླར་བྲག་རི་ངོ་མཚར་བ་བྱུང་བའི་གྲུབ་རྟགས་ཇི་ལྟར་བསྟན་པ་དང་། གཞན་ཡང་མཆིམས་སྟོན་ཤཱཀྱ་པྲ་བྷ་ཝ་ཞེས་བྱ་བས་ཡར་ལུང་བགེགས་ཀྱི་ཕུག་ཆུང་སྟེ་གང་པ་ཕུག་ཏུ་དམ་སྲི་སྤུན་བདུན་དངོས་སུ་བརྟུལ་བ་དང་། གཞན་ཡང་ཕུག་པ་དེ་ཉིད་དུ་རྡོ་རྗེ་གཞོན་ནུའི་སྒྲུབ་པ་མཛད་པའི་ཚེ།
ཡར་ལུང་གི་ཆུ་བོ་དེ་ལ་ཀླུ་བདུད་གདུག་པ་ཅན་གནས་པ་དེ་ཉིད་འདུལ་བའི་ཆེད་དུ་བསྙེན་ཕུར་ཆུ་བོ་དེ་ལ་བཏབ་པས་ཆུ་བོ་དེ་ཉིད་གྱེན་ལ་ལོག་ཏེ་ཀླུ་བདུད་གདུག་པ་ཅན་བཏུལ་བ་ལ་སོགས་པ་གྲུབ་པ་བསྙེས་པའི་རྟགས་ཇི་ལྟར་བསྟན་པ་དང་། ཡང་ཤུད་བུ་དཔལ་གྱི་སེངྒེས་འོན་ཤང་གི་མདོའི་བྲག་རི་དམར་པོ་ལ་ཀླུ་བདུད་གདུག་པ་ཅན་གནས་པ་ཕུར་བུས་བསྒྲལ་བ་ལ་སོགས་པ་གྲུབ་པ་བརྙེས་པའི་རྟགས་ཇི་ལྟར་བསྟན་པ་དང་། སྣ་རྣམ་རྡོ་རྗེ་བདུད་འཇོམས་ཀྱིས་ཧལ་པོ་རི་ཡི་ཡང་གོང་དུ་བྲག་ལ་ཕུར་པ་བཏབ་པའི་རྗེས་ད་ལྟའི་བར་དུ་ཡོད་པ་སོགས་གྲུབ་པ་བརྙེས་པའི་རྟགས་ཇི་ལྟར་བསྟན་པ་དང་། མཁར་ཆེན་བཟའི་སྟེ་ཡེ་ཤེས་མཚོ་རྒྱལ་གྱིས་ཆིང་བུའི་ནགས་ལ་མེ་ཤོར་བ་ལ་ཕུར་བུ་བཏབ་པས་མེ་ཤི་ནས་སླར་ནགས་ཚལ་སྐྱེས་པ་དང་། དགུང་མཁར་ཏེ་སྒྲུབ་ཁང་གི་སྟེང་དུ་དབུ་སྐྲ་བསིལ་བའི་ཚེ་ཕྱག་ཕྲེང་ན་བཟའི་སྟེང་དུ་བཞག་པ་བདུད་ཀྱི་སྤྲུལ་པ་བྱ་རོག་མ་རུང་པ་ཞིག་གིས་ཕྲེང་བ་ཁྱེར་སོང་བ་ལ་བརྟག་གཞིབ་དཔྱད་པས་རྡོ་རྗེ་གཞོན་ནུ་བསྒྲུབ་པ་ལ་བདུད་ནག་པོ་སྐྲག་མེད་ཀྱིས་བར་ཆད་རྩོམ་པར་དགོངས་ཏེ། ཕོ་རོག་ནག་པོའི་གྲིབ་མ་ས་ལ་ཡོད་པ་ལ་ཕུར་པ་བཏབ་པས་ཕོ་རོག་གམ་བྱ་རོག་སྐད་ཅིག་དེ་ཉིད་ལ་ཚར་བཅད་པ་ལྟ་བུ་གྲུབ་པ་བརྙེས་པའི་རྟགས་ཇི་ལྟར་བསྟན་པ་དང་། ཡང་མཁའ་འགྲོ་མ་ཡེ་ཤེས་མཚོ་རྒྱལ་གྱི་མིང་པོ་མཁར་ཆེན་དཔལ་གྱི་དབང་ཕྱུག་གིས་འུ་ཡུག་མཁར་བ་སྣ་ཞེས་བྱ་བར་ཕུར་བུ་བསྒྲུབས་པས། དེའི་བྱང་ཕྱོགས་ན་བྱེ་མའི་རྩིབས་སྤྱང་ཀི་འདྲ་བ་ཞིག་ཡོད་ལ། དེའི་སྐབས་ཡར་ལྡོང་གི་ཚོང་པ་མང་པོ་ཡོང་བའི་ཚོང་ལྷ་རྒྱལ་པོ་ཤེལ་གིང་གིས་བྱེད་པ་ལས། རྒྱལ་པོ་དེ་ཁྲོས་ནས་སྤྱང་ཀི་བཅུ་བཞིར་སྤྲུལ་ནས་ཐོག་མར་རྟ་བོང་རྣམས་བསད་རྗེས་ཐ་མར་མི་རྣམས་ཀྱང་ཟ་བ་ལ་བྱུང་བས།
ཚོང་པ་རྣམས་ཀྱིས་ལྷ་འདྲེའི་ཆོ་འཕྲུལ་ཡིན་པར་ཤེས་ཏེ། ཡུལ་འདིར་སྔགས་འཆང་གྲུབ་རྟགས་འཐོན་པ་སུ་ཡོད་ཅེས་ཡུལ་མི་ཀུན་ལ་དྲིས་པས། མཁར་སྣ་ལ་དཔལ་གྱི་དབང་ཕྱུག་བཞུགས་ཞེས་གླེང་གིན་འདུག་པ་ལྟར་མཁར་སྣར་ཕྱིན་ཏེ་ཞུས་པས། དེ་རྣམས་བསྟན་པ་ལ་ཞབས་ཏོག་བྱེད་ངེས་པའི་སྦྱིན་བདག་ཡིན་པར་མཁྱེན་ནས། རྩིབས་ཀྱི་བྱེ་མ་ཕ་གི་ལ་སྤྱང་ཀིའི་སྡེར་རྗེས་ཡོད་པས་དེའི་བྱེ་མ་ལོང་ཞིག ངས་ཐབས་བྱའོ་གསུངས། སྡེར་རྗེས་ཀྱི་བྱེ་མ་ཕུལ་བས། བྱེ་མ་དང་བག་ཕྱེ་བསྲེས་ནས་སྤྱང་ཀིའི་གཟུགས་བཅུ་བཞི་བཟོས་པ་ལ་དགུག་གཞུག་མཛད་ནས། བཟླས་ཡུངས་ཀྱིས་བྲབ་ཅིང་ཕུར་བུ་བཏབ་པས་སྤྱང་ཀི་སྔོན་པོ་རྣམས་ཀྱི་སྙིང་ཤུབས་ནས་རྒྱང་གིས་འཐོན་ཏེ། སྤྱང་ཀི་བཅུ་བཞི་པོ་ཐམས་ཅད་སྒྲུབ་ཁང་གི་ཐོག་ན་མར་རི་ཉིལ་བ་ལྟར་བྱུང་སྟེ།
རྒྱལ་པོ་ཤེལ་གིང་སྐད་ཅིག་དེ་ཉིད་ལ་ཚར་བཅད་པ་ལྟ་བུ་གྲུབ་པ་བརྙེས་པའི་རྟགས་ཇི་ལྟར་བསྟན་པ་དང་། གཞན་ཡང་འཁོན་སྟོན་ཆེན་པོ་ཀླུའི་དབང་པོ་སྲུང་བས་ལྷ་ས་ཡེར་པའི་བྲག་ཕུག་ཏུ་རྡོ་རྗེ་དྲིལ་བུ་བར་སྣང་ལ་བཞག་པ་ལ་སོགས་པའི་གྲུབ་རྟགས་ཇི་ལྟར་བསྟན་པ་དང་། གཅུང་སྟོན་རྡོ་རྗེ་རིན་ཆེན་ཞེས་བྱ་བས་སྨད་ལས་དྲག་པོ་སྒྲོལ་བའི་དབང་བསྐུར་མཛད་པའི་དུས་དེའི་ཚེ་ལིངྒ་ལ་འཕར་གཡོ་སྒྲ་འོང་ལ་སོགས་པ་ངོ་མཚར་བའི་ལྟས་དུ་མ་བསྟན་པ་དང་། འཁོན་སྟོན་བལ་པོ་ཞེས་བྱ་བས་ཚ་མོ་རོང་གླང་གི་བྲག་ཕུག་ཏུ་རྡོ་རྗེ་གཞོན་ནུའི་སྒྲུབ་པ་མཛད་པས་ཞལ་མངོན་སུམ་དུ་གཟིགས་ཤིང་སྒྲུབ་ཆུ་སྟོན་པ་ལ་སོགས་གྲུབ་པ་བརྙེས་པའི་རྟགས་ཇི་ལྟར་བསྟན་པ་དང་། སྔགས་འཆང་རྒྱ་གར་ཤེས་རབ་རྒྱལ་མཚན་དཔལ་བཟང་པོས་ཁམས་ཀྱི་གྲུམ་པ་ཞེས་བྱ་བའི་ཡུལ་མཐོན་པོ་ཞིག་ཏུ་སེམས་ཅན་ཐམས་ཅད་ཆུ་མེད་པས་སྡུག་བསྔལ་བར་གྱུར་པ་ལ། བྲག་ལ་ཕུར་བ་བཏབ་པས་སྒྲུབ་ཆུ་དངོས་སུ་སྟོན་ཏེ་སེམས་ཅན་རྣམས་ལ་ཕན་པ་རྒྱ་ཆེན་པོ་མཛད་པ་ལ་སོགས་པ་གྲུབ་པ་བརྙེས་པའི་རྟགས་ཇི་ལྟར་བསྟན་པ་དང་། ས་ལོ་ཙཱ་བ་འཇམ་པའི་དབྱངས་ཀུན་དགའ་བསོད་ནམས་ཀྱིས་གྲུབ་ཐོབ་འབམ་རོམ་པ་ཆེན་པོའི་སྒྲུབ་གནས་འབམ་རོམ་བྲག་ཅེས་བྱ་བའི་གནས་མཆོག་ཁྱད་པར་ཅན་དུ་རྡོ་རྗེ་གཞོན་ནུའི་སྒྲུབ་པ་མཛད་པས་དགུན་གྱི་དུས་སུའང་འཇམ་དབྱངས་མེ་ཏོག་ཤིན་ཏུ་མང་བར་སྐྱེས་ཤིང་། བྲག་དེ་ཉིད་ལ་ཕྱག་ཞབས་ཀྱི་རྗེས་ཀུན་གྱིས་མཐོང་བར་བསྟན་པ་སོགས་གྲུབ་པ་བརྙེས་པའི་རྟགས་ཇི་ལྟར་བསྟན་པ་དང་། སྙིགས་དུས་ཀྱི་རྒྱལ་བ་གཉིས་པ་དཔལ་ས་སྐྱ་པ་ཆེན་པོ་སྔགས་འཆང་ངག་གི་དབང་པོ་ཀུན་དགའ་རིན་ཆེན་བཀྲ་ཤིས་གྲགས་པ་རྒྱལ་མཚན་དཔལ་བཟང་པོས་སྔོན་གྱི་གནས་རྗེས་སུ་དགོངས་པ་དང་། བླ་མ་དང་ལྷག་པའི་ལྷའི་ཞལ་མངོན་སུམ་དུ་གྱུར་ཏེ་གདམས་པ་དང་རྗེས་སུ་གདམས་པ་ནོད་བའི་དུས་ལ་བབ་པར་དགོངས་ནས་ལྷོ་རོང་གི་སའི་ཆ་སྤ་གྲོ་སྟག་ཚང་སེངྒེ་བསམ་གྲུབ་ཀྱི་གནས་མཆོག་ཏུ་ཕྱག་ཕེབས་པར་བརྩམས་ཏེ་ལྷོ་རོང་ཕྱོགས་སུ་ཆིབས་ཁ་བསྒྱུར་བའི་ཚེ།
སྤ་གྲོའི་གཞི་བདག་ལྷ་ཆེན་བྲག་བསྐྱེད་དང་། ཧས་ཀྱི་ཁྱུང་འདུས་སོགས་ལྷོ་ཁ་བཞིའི་གཞི་བདག་རྣམས་སྔགས་འཆང་ཉིད་ཀྱི་ཞབས་དྲུང་དུ་བྱུང་ནས། ལྷོ་རོང་གི་ས་ཡུལ་ཐམས་ཅད་ཞབས་ཀྱི་འཆག་དགོས་ཤིང་། ལ་ཆུ་འཕྲང་སོགས་ཀྱི་འཕྲིན་ལས་ཐམས་ཅད་ངེད་གཞི་བདག་རྣམས་ཀྱིས་སྒྲུབ་པ་ཡིན་ནོ་ཞེས་ཁས་བླངས་སོང་བས། སྔགས་འཆང་ཉིད་ཀྱིས་ཀྱང་དུས་དེར་གཏོར་མ་རྒྱ་ཆེན་པོ་གནང་ཞིང་། ལྷག་པར་བསང་དཔེ་ཆེན་མོར། སྤ་གྲོའི་ལྷ་ཆེན་བྲག་བསྐྱེད་དང་། ། ཧས་ཀྱི་ཁྱུང་འདུས་ལ་སོགས་པའི། ། ལྷོ་རོང་ལུང་པའི་གཞི་བདག་བསང་། ། ཞེས་པ་འདི་ཡང་དེའི་དུས་སུ་འཇུག་པར་མཛད་པ་ཡིན་ཞེས་ཐོས་ལ།
དེ་ནས་བདག་ཉིད་ཆེན་པོས་སྤ་གྲོའི་སྒྲུབ་གནས་དམ་པར་ཕེབས་པར་དགོངས་ནས་ནགས་ཀྱི་འཕྲང་དོག་པར་བརྟེན་ཆིབས་པས་བགྲོད་མ་བདེ་བ་ལ་དགོངས་སྟེ། ལོང་ར་དབོན་པོ་སོགས་ལྷོ་པ་གཞོན་པ་མང་པོས་རྒྱབ་ཏུ་སྔགས་འཆང་ཉིད་ཀྱི་སྐུ་གདན་དྲངས་ཏེ་སྟག་ཚང་གི་འཕྲང་ཟིན་པར་ཕེབས་པའི་ཚེ་དེའི་ལམ་བར་ཞིག་ཏུ་སྐྱེ་མཐིང་ཤྭ་ན་མ་སོགས་གཞི་བདག་འགའ་ཞིག་གི་ཆོ་འཕྲུལ་གྱིས་སེམས་ཅན་མ་རུང་པ་ཞིག་གིས་ལམ་བགགས་བྱུང་བ་ལ། སྔགས་འཆང་ཉིད་ཀྱིས་ངེད་རང་གི་རང་གནས་སུ་འགྲོ་བ་ལ་ཁྱད་ཅི་ཡོད། ཕར་སོང་གསུངས་པ་ལ་སོགས་ཀྱི་བཀའ་བསྒོ་མཛད་པས་སེམས་ཅན་གྱི་གཟུགས་དེ་དངོས་མེད་དུ་ཡལ་སོང་བ་དེར་ཡོད་ཀུན་གྱིས་མཐོང་ཞིང་། དེ་ནས་སྤ་གྲོའི་ལམ་འཕྲང་ལ་ཕེབས་པས་གནས་དེ་ན་བྲག་རི་ངམས་ཆེ་བ། རི་གཞན་ལས་ཐོག་སོ་དགུ་ཙམ་གྱིས་མཐོ་བ་ཞིག་ཡོད་པ་དེའི་མགོར་སྔོན་མཁའ་འགྲོ་ཡེ་ཤེས་མཚོ་རྒྱལ་གྱིས་ཤེལ་ཕྲེང་བརྒྱ་རྩ་གཏོར་བའི་ཆུ་མིག་བརྒྱ་རྩ་ཡོད་པའི་ཆུ་དེ་ཐམས་ཅད་བྲག་ཆེན་པོ་དེའི་མདུན་ངོས་ལ་དར་དཀར་གྱི་ཡོལ་བ་བཀྲམ་པ་ལྟར་ངོ་མཚར་ཆེ་བར་འབབ་པ་ཞིག་ཡོད་པའི་བྲག་ལ་ཆུ་འཐབ་དེའི་དཀྱིལ་དུ་གློ་བུར་ཉིད་དུ་འཇའ་ཚོན་སྣ་ལྔའི་འོད་སྒོར་གསུམ་བསྒྲིགས་ཤིག་བྱུང་ནས། དེའི་དབུས་ནས་འཇའ་ཁ་དོག་སྔོན་པོ་ཞིག་རྒྱང་གིས་བྱུང་བ་སྔགས་འཆང་ཉིད་ཀྱི་སྐུ་ལ་ཟུག་ཅིང་། ཞབས་དྲུང་ན་གནས་པའི་སྐུ་འཁོར་ཀུན་ལ་ཡང་འཇའ་དེའི་འོད་ཀྱིས་ཁྱབ་པ་ལ་བརྟེན་ནས་མིའི་མདོག་དང་གོས་གཟན་སོགས་ཐམས་ཅད་སྔོན་པོ་འབའ་ཞིག་གྱུར་བ་དེར་ཡོད་ཀྱི་སྐྱེ་བོ་ཀུན་གྱིས་མཐོང་བ་བྱུང་ཞིང་། དེའི་ཚེ་འཕྲང་དེའི་གཡས་གཡོན་གྱི་ལྗོན་ཤིང་གི་ཚོགས་ལ་བརྟེན་པའི་སྤྲ་དང་སྤྲེའུ་ལག་ན་ཤིང་གི་ཡལ་ག་ཐོགས་པ་མང་པོས་མི་ལ་མི་འཛེམ་པར་གྲལ་བསྒྲིགས་ཏེ་ལངས་ནས་སྔགས་འཆང་ཉིད་ལ་བསུ་བའི་ཚུལ་དུ་འདུག་པ་ནི་དེ་དུས་ཞབས་དྲུང་དུ་འདུག་པ་ཀུན་གྱིས་མཐོང་བར་གྲགས་ལ། དེའི་ཚེ་སྔགས་འཆང་ཆོས་ཀྱི་རྒྱལ་པོས་སྔར་གྱི་བྲག་ལ་ཆུ་འཐབ་ནས་བྱུང་པའི་འཇའ་འོད་རྣམས་ཇེ་གསལ་ཇེ་གསལ་དུ་སོང་བྱུང་བ་ལ་གཟིགས་པས།
དེའི་དབུས་འོད་དཀར་པོ་ཞིག་གི་ཁྲོད་ན་བཅོམ་ལྡན་འདས་རྡོ་རྗེ་གཞོན་ནུའི་དཀྱིལ་འཁོར་ལ་བཀའ་སྲུང་དམ་ཅན་རྒྱ་མཚོའི་ཚོགས་ཀྱིས་བསྐོར་བ་དང་། དེའི་སྟེང་ཕྱོགས་ན་སློབ་དཔོན་པདྨ་འབྱུང་གནས་གཙོ་འཁོར་གསུམ་དང་། གྲུབ་ཐོབ་རིག་འཛིན་མང་པོ་ཁྲོམ་ཚོགས་སུ་བཞུགས་པའི་མཐའ་སྐོར་དུ་དཔའ་བོ་མཁའ་འགྲོ་མང་པོས་བསྐོར་བ་དང་། མཁའ་འགྲོ་སྡེ་ལྔ་གར་སྟབས་ཤིག་ཤིག་འདུག་པ་ནི་ཤིན་ཏུ་གསལ་བར་གཟིགས་ནས། དེའི་ཚེ་སྔགས་འཆང་ཉིད་ཀྱིས་སྟག་ཚང་གི་ཕུག་པའི་གཡས་འཁྲིས་ན་ནེའུ་གསིང་མཐིལ་པ་ཞིག་ཡོད་པ་དེར་བཞུགས་ནས། ལམ་ཟབ་མོ་བླ་མའི་རྣལ་འབྱོར་ཐུགས་ཉམས་སུ་བཞེས་པས། སྔར་གྱི་གཟིགས་སྣང་ལ་ཤར་བའི་བླ་མ་ཡི་དམ་རྣམས་ཀྱི་སྐུ་ལས་འོད་ཟེར་ཁ་དོག་ལྔ་ལྡན་ཉི་མ་བྱེ་བའི་གཟི་འོད་ཙམ་དང་། བླ་མ་ཡི་དམ་དཔའ་བོ་མཁའ་འགྲོ་རྡུལ་འཁྲིགས་པ་ལྟར་བྱུང་ནས་སྔགས་འཆང་ཉིད་ཀྱི་སྐུ་ལ་ཐིམ་པར་གྱུར་ཏེ། སྐད་ཅིག་དེ་ཉིད་ལ་ཐུགས་ལ་ཐ་མལ་གྱི་རྣམ་རྟོག་གི་ཆ་ཤས་ཅུང་ཟད་ཡོད་པ་ཐམས་ཅད་ཁྲིག་འགགས་ནས། སྣང་སྲིད་ཐམས་ཅད་ལྷག་པའི་ལྷའི་དཀྱིལ་འཁོར་གྱི་འཁོར་ལོར་ཁྲ་ལམ་གྱི་ཤར་ནས་དེ་ལ་ཐུགས་ཟིན་ཏེ་བདེ་ཆེན་ལྷན་ཅིག་སྐྱེས་པའི་ཡེ་ཤེས་ཀྱི་ངང་དུ་ལྷན་གྱིས་གནས་བྱུང་བས།
དེ་མ་ཐག་དཔའོ་མཁའ་འགྲོ་རིགས་འཛིན་གྲུབ་ཐོབ་ཀྱི་ལྷ་ཚོགས་ཐམས་ཅད་འོད་སྔོན་པོ་ཞིག་ཏུ་གྱུར་ནས་སློབ་དཔོན་ཆེན་པོ་པདྨ་འབྱུང་གནས་ལ་ཐིམ་ཞིང་། སློབ་དཔོན་ཡང་འོད་དུ་ཞུ་ལ་ཁད་འདུག་པ་གཟིགས་པས། སྔགས་འཆང་ཆོས་ཀྱི་རྒྱལ་པོ་ཉིད་ཀྱི་ཐུགས་དགོངས་ལ་ད་ཚེ་ཚད་ཀྱང་ཉེ་བར་རྫོགས་འགྲོ་བ་འདུག་པས་འཇའ་འོད་དེའི་སྟེང་ན་ཕར་ཕྱིན་ཏེ་སློབ་དཔོན་གྱི་ཕྱི་ལ་འབྲངས་ན་དགའ་བ་འདུག་སྙམ་ཐུགས་ལ་ཤར་བའི་ཚེ། ཡང་དེ་མ་ཐག་དཔལ་ལྡན་ས་སྐྱའི་སྡེ་ཆེན་པོ་གཙུག་ལག་ཁང་དང་བཅས་པ་ཐུགས་ཡུལ་དུ་ཁྲ་ལམ་སྟེ་ཤར་ཞིང་། གདུང་བརྒྱུད་འཇམ་པའི་དབྱངས་སྐུ་མཆེད་ཀྱང་སྐུ་ན་གཞོན་པར་དགོངས་ནས། སྐུ་ཚེའི་འདུ་བྱེད་བྱིན་གྱིས་བརླབ་པའི་དགོངས་པ་གཏད་དེ། དེ་འཕྲལ་གུ་རུ་དྲག་པོའི་ཉམས་བཞེས་ཤར་མ་ཞིག་གནང་བས། སློབ་དཔོན་ཆེན་པོའི་སྐུ་དེ་སྔར་ལས་གསལ་བར་གྱུར་པའི་མོད་ལ་གདམས་པ་ཟབ་མོ་དང་། ལུང་བསྟན་རབ་ཏུ་མང་པོ་གནང་ཞིང་། ལྷག་པར་ད་དུང་ལོ་དུ་མའི་བར་དུ་བསྟན་འགྲོའི་དོན་དཔག་ཏུ་མེད་པ་འགྲུབ་པར་འདུག་ཅིང་།
དེ་ནས་དག་པའི་ཞིང་བདེ་བ་ཅན་ཟང་མདོག་དཔལ་གྱི་རིར་པདྨ་ངའི་དྲུང་དུ་བྱོན་གསུངས་པ་སྙམ་བྱེད་པའི་ཚེ། སློབ་དཔོན་ཉིད་ཀྱང་འོད་སྔོན་པོ་ཞིག་ཏུ་ཞུ་ནས་སྔགས་འཆང་ཉིད་ཀྱི་སྐུ་ལ་ཐིམ་པའི་ཐུགས་ཉམས་ཤིན་ཏུ་གསལ་བར་བྱུང་པའི་མོད་ལ། རྟོག་པ་དང་མི་རྟོག་པ་ཐམས་ཅད་ལས་འདས་ཏེ་བདེ་གསལ་མི་རྟོག་པའི་ཡེ་ཤེས་རྒྱལ་བ་རྣམས་ཀྱི་རྒྱུད་ལ་ཇི་ལྟར་མངའ་བ་བཞིན་སྔགས་འཆང་ཉིད་ཀྱི་ཐུགས་ལ་འཁྲུངས་པར་གྱུར་ནས། རེ་ཞིག་དེའི་ངང་ལ་འབྱམས་ཏེ། དེ་ལས་སད་པ་ན་ཉི་མ་ཡང་ཕྱི་མོར་སོང་འདུག་པས་མྱུར་དུ་བཞེངས་ནས། དེའི་ཉེ་འཁོར་ན་འབབ་ཆུ་ཞིག་ཡོད་པར་ཕེབས་ཏེ་དཔོན་སློབ་ཐམས་ཅད་ཀྱིས་སྐུ་ཁྲུས་མཛད་པས་དེའི་བྲག་ཞིག་ལ་སྔགས་འཆང་ཉིད་ཀྱི་ཕྱག་ཞབས་ཀྱི་རྗེས་བྱུང་བ་ད་ལྟ་ཡང་དད་པ་ཅན་རྣམས་ཀྱི་བསོད་ནམས་ཀྱི་ཞིང་དུ་བཞུགས་པ་ཀུན་ལ་གྲགས་པ་སོགས་མདོར་ན་ཡུལ་དུས་གནས་སྐབས་ཀུན་ཏུ་གྲུབ་པའི་རྟགས་མཚན་བསམ་གྱིས་མི་ཁྱབ་པ་སྟོན་པར་མཛད་པའི་སྔགས་འཆང་བསྟན་པའི་གསལ་བྱེད་ཆེན་པོ་འདི་ཉིད་ཀྱི་ངོ་མཚར་བའི་མཛད་པའི་ཚུལ་རྣམས་ཞིབ་ཏུ་རྟོགས་པར་འདོད་ན་ཁོ་བོས་བྱས་པའི་རྣམ་ཐར་ངོ་མཚར་རྒྱ་མཚོ་ལས་རྟོགས་པར་བྱ་ཞིང་། འདིར་བཀོད་པའི་སྤ་གྲོའི་སྟག་ཚང་སེངྒེ་བསམ་གྲུབ་ཏུ་གྲུབ་པ་བརྙེས་པའི་རྟགས་མཚན་བསྟན་པའི་ཚུལ་འདི་རྣམས་ནི། སྔགས་འཆང་བླ་མ་དེ་ཉིད་ལྷོ་རོང་ནས་གདན་ས་ཆེན་པོར་ཕེབས་པའི་སྐབས་དེར། བདག་གི་བླ་མ་འཇམ་པའི་དབྱངས་སྐུ་མཆེད་དང་། གཞན་ཡང་མཁན་ཆེན་སྐུ་མཆེད།་་་་་
དཔལ་བཟང་དང་ཀུན་བཀྲས། བྱས་འགྱུར་བ་སྒྲུབ་ཆེན་དགེ་སློང་ཀུན་དགའ་བ་རྣམས་ལ། སྔགས་འཆང་ཉིད་ཀྱིས་སྐུ་དངོས་ཀྱི་གསུང་ལས། ལྷོ་རོང་གི་སྤ་གྲོ་སྟག་ཚང་འདི་སློབ་དཔོན་གྱིས་བྱིན་གྱིས་རླབས་པའི་གནས་ཡིན་ངེས་སུ་འདུག་པས་ངོ་མཚར་ཡ་མཚན་ཅན་འདི་ལྟར་བྱུང་། ཞེས་བཀའ་ཕེབས་གནང་བའི་གསུང་རྒྱུན་མ་ཉམས་པ་འཇམ་དབྱངས་སྐུ་མཆེད་སོགས་ལས་ཐོས་པ་དང་། ལྷག་པར་རྒྱལ་ཡུམ་སྐུ་མཆེད་ལ་སྔགས་འཆང་ཉིད་ཀྱིས་ལྷོ་རོང་གི་གནས་ཚུལ་རྣམས་ཐུགས་དམ་བཀའ་ཤོག་ཏུ་འཁྱོན་པ་གནང་འདུག་པའི་གསུང་ཤོག་དེ་ནང་བཞིན་བྲིས་པ་ཡིན་པས་སྐལ་བཟང་དང་ལྡན་ཀུན་གྱིས་སོམ་ཉི་རང་བྲལ་བར་གྱིས་ཤིག སྨྲས་པ། སྤྲུལ་པའི་སྐྱེས་མཆོག་སྔགས་འཆང་ཁྱེད་ཉིད་ཀྱི། ། བཞེད་དོན་བསྟན་པ་རིན་ཆེན་རྒྱུན་བཟང་འདི། ། བདག་ཅག་དཔོན་སློབ་བརྒྱུད་པར་བཅས་པ་ཡི། །
དོན་ཀུན་འགྲུབ་ནས་རབ་ཏུ་རྒྱས་བྱེད་ཤོག ། ཅེས་ཀྱང་གསོལ་བ་བཏབ་པའོ། ། དེ་ལྟར་གོང་དུ་བཤད་པ་ལྟར་གྱི་གྲུབ་པ་བརྙེས་པའི་རྟགས་ཇི་ལྟར་བསྟན་པ་དེ་བསྙེལ་ལམ་ཅི་སྟེ་མ་བསྙེལ་བར་མཛོད་ལ། རྣལ་འབྱོར་པ་བདག་ཅག་རྡོ་རྗེ་ཕུར་བུའི་དངོས་གྲུབ་སྒྲུབ་པའི་སྟོངས་གྲོགས་དང་འཕྲིན་ལས་མཛོད་ཅིག ཅེས་པ་སྟེ། དེ་ལྟར་བཤད་པའི་གཞུང་གི་ཚིག་རྣམས་ནི་སྒྲུབ་ཐབས་བཀླགས་པ་དོན་གྲུབ་ཉིད་ན་བཞུགས་པ་དང་། དེར་མི་གསལ་ཞིང་ཁ་སྐོང་འོས་པ་རྣམས་ས་ལོ་ཆེན་པོ་དང་། སྔགས་འཆང་ཆོས་ཀྱི་རྒྱལ་པོ་ཡབ་སྲས་རྣམས་ཀྱིས་མཛད་པ་བཞིན་གྱིས་དོན་རྣམས་འགྲེལ་བའི་སྒོ་ནས་བཤད་པ་ཡིན་ལ། དེའི་རྗེས་སུ་བདག་ཅག་ལྷ་དང་བཅས་པའི་བླ་མ། རིག་པ་འཛིན་པ་ཀུན་གྱི་གཙུག་རྒྱན་འཇམ་པའི་དབྱངས་སྐུ་མཆེད་ལ་བསྩལ་པའི་ཚིག་ནི་ངེད་རང་གིས་ཁ་སྐོང་དུ་སྦྱར་བའི།
འཇམ་དབྱངས་བསོད་ནམས་དབང་པོ་ཡིས། ། ཞེས་སོགས་ཚིགས་བཅད་གཉིས་ཏེ། དེ་ཡང་འཇམ་པའི་དབྱངས་ཉིད་གདུལ་བྱའི་སྣང་ངོར་ངུར་སྨྲིག་གི་བླ་གོས་འཛིན་པའི་དཔལ་ས་སྐྱ་པ་ཆེན་པོ་བྱམས་པ་དཔལ་ངག་དབང་བསོད་ནམས་དབང་པོ་གྲགས་པ་རྒྱལ་མཚན་དཔལ་བཟང་པོ་ཞེས་མཚན་ཡོངས་སུ་གྲགས་པ་དེ་ཉིད་ཀྱིས་བྱས་འགྱུར་རྡོ་རྗེའི་བྲག་རྫོང་དུ་གྲུབ་པ་ཐོབ་པའི་རྟགས་མཚན་བརྙེས་ཚུལ་ཞལ་གྱིས་བཞེས་པ་ནི། རྗེ་ཉིད་ཀྱིས་མཛད་པའི་སློབ་དཔོན་པདྨའི་རྣམ་ཐར་གྱི་མཇུག་ཏུ་འདི་ལྟར་འབྱུང་སྟེ། གྲུབ་པའི་གནས་མཆོག་ཆེན་པོ་བྱས་འགྱུར་རྡོ་རྗེའི་བྲག་རྫོང་གི་རྗེ་བཙུན་གྲགས་པ་རྒྱལ་མཚན་གྱི་གཟིམ་ཕུག་ཁམས་གསུམ་ཟིལ་གནོན་དུ་སྤྲོས་མེད་ཀྱི་དགེ་སྦྱོར་ཅི་ཡོང་བགྱིས་པའི་ཚེ་རྒྱལ་གྱི་ཟླ་བའི་ཉེར་ལྔའི་ནུབ་མོ་རྨི་ལམ་དུ་སྔགས་འཆང་ཆོས་ཀྱི་རྒྱལ་པོའི་གསུང་མགུར་ཞིག་ཏུ། དབེན་གནས་བྱས་འགྱུར་དཔལ་རི་པདྨ་འོད། ། ས་ལོ་འཇམ་པའི་རྡོ་རྗེ་པད་འབྱུང་དངོས། ། ཆུ་རྣམས་ཆུ་མིག་བྱང་ཆུབ་བདུད་རྩིའི་ཆུ། ། ཟ་ཉལ་འཆག་གི་རྣལ་འབྱོར་ལུས་སེམས་བདེ། ། ཞེས་གསུངས་པ་དེ་དྲན་པས་རྐྱེན་བྱས་ནས།
བྱས་འགྱུར་གྱི་རི་འདི་ཉིད་ཟངས་མདོག་དཔལ་གྱི་རི་བོ་དང་། གཟིམས་ཕུག་འདི་པདྨ་འོད་ཀྱི་གཞལ་ཡས་ཁང་དངོས་ལྟ་བུར་གྱུར་པའི་དབུས་ན། པདྨའི་སྡོང་པོ་ཡངས་ཤིང་རྒྱ་ཆེ་བའི་སྟེང་དུ་སེངྒེ་ཆེན་པོ་བརྒྱད་ཀྱིས་བཏེགས་པའི་རིན་པོ་ཆེ་གསེར་གྱི་ཁྲི་སྣ་ཚོགས་པདྨ་དང་ཉི་ཟླའི་གདན་གྱི་སྟེང་དུ་ངོ་བོ་རྩ་བའི་བླ་མ་ཡིན་པ་ལ། རྣམ་པ་སློབ་དཔོན་རིན་པོ་ཆེ་པདྨ་འབྱུང་གནས་ཀྱི་སྐུ་ལྟ་བས་ཆོག་མི་ཤེས་པ་མཚན་དང་དཔེ་བྱད་ཀྱིས་བརྒྱན་པའི་མཐའ་སྐོར་དུ་རིགས་འཛིན་གྲུབ་པའི་དབང་ཕྱུག་བརྒྱུད་པ་དང་བཅས་པ་བཞུགས་པའི་ནང་ནས་ནམ་མཁའི་སྙིང་པོ་དང་། རྡོ་རྗེ་བདུད་འཇོམས་གཉིས་གསལ་ཞིང་། ། གཞན་རྣམས་འོད་ཀྱི་རྣམ་པ་འདྲ་བ་རེས་མཐོང་རེས་མི་མཐོང་བའི་རྣམ་པ་ཅན། ཡི་དམ་ཞི་ཁྲོ་རྣམས་ཀྱི་ནང་ནས་གུར་དྲག་དང་ཡང་ཕུར་གཉིས་གསལ་ཞིང་གཞན་རྣམས་གོང་བཞིན། མཁའ་འགྲོ་རྣམས་ཀྱི་ནང་ནས་བདེ་བའི་འཁོར་ལོ་གསལ་ཏེ་རིག་འཛིན་བརྒྱུད་པའི་ཟླ་ལ་འདུག གཞན་རྣམས་གོང་བཞིན། ཆོས་སྐྱོང་རྣམས་ཀྱིས་ནང་ནས་བྲམ་གཟུགས་དང་།
མིང་དོན་མི་འཕྲོད་པའི་ཁྲོ་མོ་ཤིན་ཏུ་རྔམ་པ། ཕྱག་གཡས་གསེར་གྱི་སྤུ་གྲི་དང་། གཡོན་ན་བསེའི་སྒྲོམ་བུ་སེར་པོ་འོད་འབར་བ་པར་བུ་ཁ་གཅོད་རྒྱབ་པ་འདྲ་བ་བསྣམས་པ། དར་ནག་གི་གོས་གསེར་གྱི་ཐིག་ལེ་ཅན་ལ་སྦྲུལ་གྱི་སྐ་རགས་བཅིངས་ཤིང་ཁྲམ་ཤིང་སྐེད་ལ་བཙུགས་པ་ཅིག་འདུག་པ་དེ་གཉིས་གསལ། གཞན་རྣམས་གོང་བཞིན། གུ་རུའི་ཐུགས་སུ་བྱོན་པའི་བུད་མེད་ལྔའང་ཤིན་ཏུ་གསལ་བར་འདུག དེ་ནི་མཁའ་འགྲོ་སྡེ་ལྔ་ཡིན་ནམ་སྙམ། དེ་ལ་སོགས་ཏེ་ཉམས་སྣང་དང་འཁྲུལ་པའི་བག་ཆགས་འདྲེས་པའི་སྣང་བ་རྣམ་པ་སྣ་ཚོགས་སྣང་ལ་རང་བཞིན་མེད་པ་མེ་ལོང་གི་གཟུགས་བརྙན་ལྟར་ཁྲ་ལམ་མེ་མཐོང་བ་ལ་བརྟེན་ནས་དད་པའི་སྤུ་ལོང་རབ་ཏུ་གཡོས་ཏེ། མིག་ནས་མཆི་མ་ལྷུང་ཞིང་། ལུས་ཀྱིས་ཕྱག་དུ་མ་ཞིག་དང་།
ངག་གིས་གསོལ་འདེབས་དུ་མ་དང་། སྒོས་སུ་བློ་ཆོས་སུ་འགྲོ་ཞིང་། ཆོས་ལམ་དུ་ལོང་ངེས་པ། དེ་འཁྲུལ་པ་དང་བྲལ་བའམ་མ་བྲལ་ཡང་ཡེ་ཤེས་སུ་རྟོགས་པ་ཁྱད་པར་སྐྱེ་བ་དང་། ཚེ་རབས་ཐམས་ཅད་དུ་ཁྱེད་ཀྱི་ཞབས་དྲུང་དུ་སྐྱེས་ཏེ་རིག་འཛིན་བཞིའི་གོ་འཕང་ཐོབ་ངེས་པ་ཞིག་ཁྱེད་མཁྱེན་ཞེས་ཕུར་ཚུགས་སུ་གསོལ་བ་འདེབས་ཀྱིན་འདུག་པས། གུ་རུ་རིན་པོ་ཆེ་དེ་ཉིད་དགེས་པའི་རྣམ་འགྱུར་དུ་མ་མཛད་དེ། དེ་ཉིད་ཀྱི་ཐུགས་ཀ་ནས་འོད་ཟེར་སྣ་ལྔ་འཇའ་མཚོན་ལྟ་བུ་ཞིག་བདག་གི་སྙིང་གར་ཐིམ་པའི་སྣང་བ་བྱུང་བས་དེའི་རྐྱེན་གྱིས་ཉི་མ་ཡང་ཤར་ཏེ་བྱས་འགྱུར་གྱི་ལུང་པ་ཐམས་ཅད་འོད་ཀྱིས་གང་ནས་འདུག་པ་དང་། གཉིད་སད་དེ་ཤིན་ཏུ་འཕངས་པ་ཞིག་བྱུང་། དེ་ལྟར་རྨིས་པའི་རྐྱེན་གྱིས་སློབ་དཔོན་རིན་པོ་ཆེ་རྗེ་འབངས་ཉེར་ལྔ་རྣམས་ལ་གསོལ་བ་འདེབས་པའི་ཚིགས་བཅད་ཅིག་ཀྱང་བྱས་ཡོད་དོ། ། ཞེས་རྩ་བའི་བླ་མ་སྔགས་འཆང་ངག་གི་དབང་པོ་ཀུན་དགའ་རིན་ཆེན་དང་དབྱེར་མེད་པའི་སློབ་དཔོན་རིན་པོ་ཆེ་དང་།
གཞན་ཡང་རིག་འཛིན་རིག་པའི་བླ་མ་བརྒྱུད་པ་རྣམས་དང་། ཡི་དམ་ཞི་ཁྲོ་རྡོ་རྗེ་ཆོས་སྐྱོང་མཁའ་འགྲོ་སྡེ་ལྔ་སོགས་ཞལ་གཟིགས་ཤིང་། གདམས་པ་དང་རྗེས་སུ་གདམས་པ་མང་པོ་མནོས་པར་བདག་ཉིད་ཆེན་པོ་རང་གིས་ཞལ་གྱིས་བཞེས་པ་འདི་ནི་ཤིན་ཏུ་ཡིད་ཆེས་པའི་གནས་ཡིན་ཞིང་། དེའི་དུས་ཉིན་བར་སྐུ་འཆག་པའི་སླད་དུ་བྱས་འགྱུར་གྱི་ཤར་གྱི་མཆོད་རྟེན་ལ་ཞབས་སྐོར་ལ་ཕེབས་པའི་ཚེ་དགོན་པའི་སྤྲིན་ཟམ་གྱི་འོག་ཙམ་གྱི་བྲག་ལམ་ན་ཡོད་པའི་ཞབས་རྗེས་འདི་དང་། ད་ལྟ་མཆོད་ཁང་ན་བཞུགས་པའི་རྡོ་སྐས་ཀྱི་སེན་ལ་བྱུང་བའི་ཞབས་རྗེས་འདི་གཉིས་ཀྱང་འཇོག་པར་མཛད་པ་ཡིན་ནོ། ། གཞན་ཡང་རྟ་ནག བྲ་ཐུ་མངའ་རིས་སོགས་ཀྱི་གནས་རྣམས་སུ་སྐལ་ལྡན་རྣམས་ཀྱི་སྣང་ངོར་བྲག་ལ་ཕྱག་ཞབས་སོགས་ཀྱི་རྗེས་བཞག་པ་དང་། སྐམ་སར་ཆུ་འདོན་པ་ལ་སོགས་པ་གྲུབ་པ་བརྙེས་པའི་རྟགས་དང་མཚན་མ་ཇི་ལྟར་བསྟན་པ་དང་ཞེས་སོགས་མན་ཆད་ཀྱི་དོན་སྔ་མ་དང་འདྲའོ། ། སྨྲས་པ། གྲུབ་མཆོག་ཁྱེད་ཀྱིས་བདག་ཅག་གཞོན་ནུའི་དུས། །
སྤྱན་གྱི་འབྲས་བུ་བཞིན་དུ་་་་་་ཐ་ན་མཇལ་རེས་བཞིན་ཡང་ཕྱག་གིས་ལུས་ཀྱི་གནས་ཐམས་ཅད་བྱུག་ཅིང་སྐུ་རྩེ་བ་སོགས་ཀྱི་སྒོ་ནས་ཀྱང་། བརྩེ་བས་བསྐྱངས། ། དེ་འདྲ་དྲན་ཚེ་མིག་གི་ཆུ་གསོ་ཞིང་། ། གདུང་བས་གསོལ་བ་འདེབས་སོ་ཐུགས་རྗེས་གཟིགས། ། ཞེས་ཀྱང་དད་པའི་ཡུས་ཀྱིས་སྐད་ཅིག་ཉིད་ལ་གསོལ་བ་བཏབ་པའོ། ། དེ་ནས་དམིགས་པ་མེད་པའི་ཐུགས་རྗེ་དང་མཁྱེན་རབ་ཀྱི་མངའ་བདག་བཀའ་དྲིན་ཅན་གྱི་རྩ་བའི་བླ་མ་དམ་པ་དཀྱིལ་འཁོར་རྒྱ་མཚོའི་ཁྱབ་བདག་རྡོ་རྗེ་འཆང་ཆེན་པོ་གཞན་ངོར་གོས་དཀར་ལྕང་ལོས་མཛེས་པའི་སྐུར་བསྟན་པ་རིག་སྔགས་འཆང་བ་ཆེན་པོ་གྲགས་པ་བློ་གྲོས་རྒྱལ་མཚན་དཔལ་བཟང་པོ་ཞེས་མཚན་ཡོངས་སུ་གྲགས་པ་ཉིད་ཀྱིས་དམུ་རྒོད་འདུལ་དཀའ་བའི་སེམས་ཅན་རྣམས་འཇམ་ཞིང་ངེས་པའི་མཛད་པ་བཟང་པོའི་སྒོ་ནས་སྨིན་གྲོལ་གྱི་ལམ་ལ་འགོད་པར་མཛད་པའི་ཚུལ་གྱི་ངོ་མཚར་བའི་རྣམ་པར་ཐར་པ་མཐའ་ཡས་ཀྱང་། ཁྱད་པར་གྲུབ་པ་བརྙེས་པའི་རྟགས་མཚན་སྟོན་པར་མཛད་པ་ནི། དུས་ཕྱིས་ཆེན་པོ་འགའ་ཞིག་གི་སྲོག་བསྐྱབ་པའི་ཕྱིར་ལྷོ་ཕྱོགས་ཀྱི་རྒྱུད་དུ་ཆིབས་ཀྱི་ཁ་ལོ་བསྒྱུར་བར་མཛད་པ་ན། དེ་ཕྱོགས་ཉིད་ན་གཡག་རངས་རྐྱང་འཁོང་དུ་གྲགས་པའི་ལ་ཆེན་པོ་གྲང་བའི་རེག་བྱ་མི་ཟད་པའི་ངད་པ་ཆེན་པོ་དང་ལྡན་པའི་རི་བོ་ཞིག་ཡོད་པ་དེ་ཉིད་ལ། སང་ཉིན་དཔོན་སློབ་རྣམས་ཕེབས་རྒྱུའི་དོ་ནུབ་སྐུ་འཁོར་བ་རྣམས་ནང་པར་གྲང་བའི་ངད་པ་ཆེན་པོ་འབྱུང་ངོ་ཞེས་འཇིགས་པས་ཡིད་ངལ་བར་གྱུར་པ་ན།
སང་ཉིན་བདག་ཉིན་ཆེན་པོ་དཔོན་སློབ་རྣམས་ལྷན་ཅིག་པར་ལ་དེ་ལ་ཕེབས་པའི་ཚེ། དེ་དུས་དགུན་ཤིན་ཏུ་གྲང་བའི་དུས་ཡིན་ཡང་དབྱར་གྱི་སྐབས་བཞིན་རིའི་ངོས་ཐམས་ཅད་སྨུག་པ་ཆེན་པོས་ཁྱབ་ཅིང་སྔགས་འཆང་བླ་མ་དེ་ཉིད་ཀྱི་སྐུ་ལ་འཇའ་དཀར་པོ་ཞིག་གི་མདུང་ཚུགས་སུ་ཟུག་པ་དང་། སྐུའི་གཡས་གཡོན་གྱི་ཐད་ལ་ཆོས་སྐྱོང་གི་སྤྲུལ་པའི་བྱ་རོག་གཉིས་གཤོགས་སྒྲ་འབྱིན་བཞིན་པ་དང་བཅས་འཕུར་འགྲོ་བ་དང་། སྨུག་པ་དེ་ཉིད་ཀྱིས་གདུགས་ཀྱི་རྣམ་པས་སྐུ་འཁོར་བ་རྣམས་ལ་ཡང་གྲང་བའི་རེག་བྱས་ཉེན་པ་ལྟ་ག་ལ་ཞིག་སྟེ་དབྱར་ཚ་བའི་དུས་བཞིན་ཚད་པས་གདུངས་པའི་ལུས་ཐམས་ཅད་རྡུལ་བུན་ནེ་བ་དང་བཅས་པ་ལ་དེ་ཉིད་མ་སྒྲོལ་གྱི་བར་དུ་བྱུང་བས། ཕྱོགས་དེར་རྒྱུན་དུ་འགྲུལ་བྱེད་པའི་རྒན་རབ་རྣམས་ན་རེ་ཨེ་མ་ཡ་མཚན་ཆེ། དབྱར་གཞན་དུ་ཚད་པ་ཚ་བ་རང་གི་དུས་སུའང་རི་འདི་ལ་གྲང་བའི་སྡུག་བསྔལ་ཁོ་ན་དུས་རྟག་ཏུ་ཡོད་པ་ལ་ད་ལན་གཅིག་པོ་ངོ་མཚར་བའི་རྟགས་འདི་བཞིན་འབྱུང་བ་ནི་ས་སྐྱ་པའི་བདག་ཆེན་འདི་ཉིད་ཀྱིས་བྱིན་རླབས་ལས་བྱུང་བ་ཡིན་ཡང་དག་གོ ། ཞེས་ཀུན་ཀྱང་སྒྲོག་པར་གྱུར་ཅིང་། དེ་ལྟ་བུ་ནི་རྗེ་བཙུན་སྔགས་འཆང་བླ་མ་འདི་ཉིད་འབྱུང་བ་བཞི་ལ་རང་དབང་བརྙེས་པའི་གྲུབ་པའི་མཚན་མ་ཡང་དག་པར་རིག་པར་བྱ་སྟེ། འགའ་ཞིག་རྡོ་བྲག་སོགས་ལ་རྐང་ལག་གི་རྗེས་ཙམ་བྱུང་བ་ལ་མཚར་དུ་འཛིན་པ་ནི་མ་བརྟགས་པ་ཆེན་པོ་སྟེ། དེ་ལྟ་བུ་ནི་རྫས་ཀྱི་ནུས་པ་སོགས་ལ་བརྟེན་ནས་འབྱུང་བར་ཡང་ཡོངས་སུ་གྲགས་པའི་ཕྱིར་རོ། །
དེ་ལྟར་རྗེ་བཙུན་སྦས་པའི་སངས་རྒྱས་དེ་ཉིད་ཀྱིས་གྲུབ་པ་བརྙེས་པའི་རྟགས་མཚན་བསྟན་པའི་ཚུལ་དེ་དག་ནི། དེ་དུས་ཞབས་དྲུང་ན་གནས་པ་ཀུན་གྱིས་མགྲིན་གཅིག་ཏུ་གླེང་བ་ལས་ཐོས་པ་ཡིན་ཞིང་། མདོར་ན་སྔོན་གྱི་བྱང་ཆུབ་སེམས་དཔའ་མཁན་པོ་བོ་དྷི་ས་ཏྭ་ཉིད་དང་། འགྲོ་བའི་མགོན་པོ་དཔལ་ལྡན་བླ་མ་དམ་པ་ཉིད་ཀྱིས་གདུལ་བྱའི་ལྷག་མ་རྣམས་སྐྱོང་བའི་སླད་དུ་སླར་ཡང་བསམ་བཞིན་དུ་སྐུ་སྐྱེ་བ་བཞེས་པ་ཡིན་པར་གདོན་མི་ཟ་བས་ན། གོང་དུ་བཤད་པའི་གྲུབ་པའི་མཚན་མ་དེ་ཙམ་ལ་ཧ་ཅང་ངོ་མཚར་དུ་འཛིན་དགོས་པ་ག་ལ་ཡིན་ཏེ་སྤངས་རྟོགས་མཐར་ཕྱིན་འོ་སྐོལ་གྱི་སྟོན་པ་ཤཱཀྱའི་རྒྱལ་པོ་དེ་ཉིད་དང་དབྱེར་མེད་དུ་བཞུགས་པ། སློབ་དཔོན་ཆེན་པོ་པདྨ་འབྱུང་གནས་ཀྱི་མ་འོངས་ལུང་བསྟན་ལས་གསལ་བར་གསུངས་པས་སོ། ། དེའི་ཚུལ་ཡང་བདག་ཉིད་ཆེན་པོ་འདི་ཉིད་འཁྲུངས་ནས་དུས་ཧ་ཅང་མི་རིང་བ་ཞིག་གི་ཚེ། གཏེར་སྟོན་ཆེན་པོ་ཤེས་རབ་འོད་ཟེར་གྱིས་སྔགས་འཆང་ཆོས་ཀྱི་རྒྱལ་པོ་ལ་ཞུ་ཡིག་ཕུལ་བ་ལས་འདི་ལྟར་འབྱུང་སྟེ། རྒྱལ་བའི་སྐུ་གསུང་ཐུགས་ཡོན་ཏན་འཕྲིན་ལས་ཐམས་ཅད་གཅིག་ཏུ་བསྡུས་པའི་ངོ་བོར་གྱུར་པ་སྔགས་འཆང་ཆོས་ཀྱི་རྒྱལ་པོའི་ཞབས་དྲུང་དུ་ཞུ་བ། དྲུང་རམ་ལགས་ལ་བཀའ་ཕེབས་ནང་མའི་ཚུལ་གནང་བའི་སྐོར་བློ་ངོར་ཤིན་ཏུ་གཅགས་པ་བྱུང་ལགས་པ་དང་།
ཞབས་དྲུང་རིན་པོ་ཆེ་འདི་ཉིད་ལོངས་སྐུ་ཆེན་པོའི་ཞིང་དུ་གསང་བའི་བདག་པོ་ཕྱག་ན་རྡོ་རྗེ་དང་། འཕགས་ཡུལ་དུ་མཁན་ཆེན་བོ་དྷི་ས་ཏྭ་དང་། བོད་ཡུལ་དུ་དཔལ་ལྡན་བླ་མ་དམ་པར་གྲགས་པ་ཉིད་སློབ་དཔོན་པདྨ་སམ་བྷ་ཝའི་ཕྱག་བྲིས་ཤོག་སེར་ལ་མངོན་སུམ་འཁྲུལ་མེད་དུ་འདུག་པར་བརྟེན། བསྟན་པ་དང་སེམས་ཅན་ཁོ་ན་ལ་ཕན་པ་དང་བདེ་བ་མ་ལུས་པའི་འབྱུང་གནས་ཡིན་འདུག་ལགས། དུས་རེ་ཞིག་སྐུའི་ཆ་ལུགས་སྔགས་ཆས་དེ་ཀ་གནང་ཚེ་གང་ས་ནས་ལེགས་ཚོགས་ཆེ་བ་ཡོད་སྣང་ལགས་པ་དང་། ལྷག་པའི་ལྷ་ཇོ་བོ་རྗེ་བཙུན་འཇམ་དབྱངས་ཁོ་ན་དང་། དེ་མཐུན་རྡོ་རྗེ་གཞོན་ནུ་ལ་གནང་ཚེ་བར་སྐབས་སུ་སྐུ་ཚེའི་བར་ཆད་སེལ་བ་དང་། ཕྱི་ནང་གི་དགྲ་འདྲེ་མཐའ་དག་འདུལ་བ་ལ་མངགས་པ་དང་། ཆོས་སྐྱོང་ཡང་མགོན་པོ་གུར་ཞལ་གཉིས་ཁྱད་མེད་ཀྱི་ནང་ནས་མགོན་པོ་གཉན་མགོན་གཅིག་ཏུ་འབྲེལ་ཆགས་པར་སྣང་བས་གསང་སྒྲུབ་ཀྱི་ཚུལ་གནང་བ་དང་། གསུང་ངག་སྔ་སོར་སྐུ་གྲིབ་ལ་བརྟེན་པ་ཞིག་བྱུང་བ་སྣང་ཚོད་དུ་འདུག་པ་ཐོག་མར་ཁྲོ་བོ་རྨེ་བ་བརྩེགས་པའི་བསྙེན་པ་འབུམ་ཕྲག་གསུམ་པ་ཞིག་སྐུ་མཚམས་བཅད་ནས་གནང་བ་དང་།
དེ་མཐུན་ཐུགས་དམ་ཐམས་ཅད་ཀྱི་སྔོན་ལ་བརྒྱ་རྩ་རེ་གནང་ཚེ་འཕྲལ་འཕྲལ་དངས་བསྐྱེད་ཆེ་བ་ཡོང་ལགས་པ་དང་། ལྷག་པར་དམ་སེལ་སྐུ་གྲིབ་ལ་འཛེམ་པ་གནང་ཚེ། སྐུ་ཚེ་མཛད་ཕྲིན་གཉིས་ཀ་ལའང་ཤིན་ཏུ་ཕན་པ་ཞིག་མངོན་པས་དགོངས་པའི་དབྱིངས་ཁོ་ནར་བཞུགས་པ་གནང་ཞིང་། དོན་དུ་བསྟན་པ་རིན་པོ་ཆེ་ལ་ཕན་ཞིང་སྙན་གྲགས་ཀྱང་མི་ཆུང་ཙམ་ཡོང་བ་སོགས་གང་སྤྱིའི་གནས་ཚུལ་དྲུང་རམ་ལགས་ལ་འབུལ་བ་ཡོད་པ་དགོངས་དབྱིངས་རིན་པོ་ཆེར་བཞུགས་པ་གནང་བ་མཁྱཻན་ལགས། ཚེས་བདུན་ལ། འགྲེང་པོ་གཞིས་ཀ་ནས། མཉེལ་སོའི་ཚུལ་དུ་ཕུལ་བའི་ཞུ་ཡིག་ཅེས་འབྱུང་བ་ཡིན་ལ། དེས་ན་འགྲན་ཟླ་དང་བྲལ་བའི་སྐྱེས་ཆེན་དམ་པ་དེ་ཉིད་ཀྱིས་བདག་ཅག་ལས་དང་ཉོན་མོངས་པའི་འཆིང་བ་ཀུན་ལྡན་དག་གི་སྣང་ངོར་ཡང་གོང་དུ་བཤད་མ་ཐག་པ་དེས་མཚོན་དེ་ཉིད་ཀྱི་རྣམ་ཐར་རྒྱས་པ་བྱིན་རླབས་ཆར་འབེབས་ཞེས་བྱ་བ་ཁོ་བོས་བྱས་པ་དེ་ཉིད་དུ་བཀོད་པ་ལྟར་གྱིས་གྲུབ་པ་བརྙེས་པའི་རྟགས་ཇི་ལྟར་བསྟན་པ་རྣམས་མཉེལ་ལམ་ཅི་སྟེ་མ་མཉེལ་བར་མཛོད་ལ། རིག་པ་འཛིན་པ་བདག་ཅག་འཁོར་དང་བཅས་པ་རྡོ་རྗེ་ཕུར་བུའི་དངོས་གྲུབ་སྒྲུབ་པའི་སྟོང་གྲོགས་དང་འཕྲིན་ལས་རྒྱ་ཆེན་པོ་མཛོད་ཅིག་ཅེས་པའི་དོན་ནོ། ། སྨྲས་པ།
བརྩེ་ལྡན་ཁྱོད་ཀྱིས་བདག་ཅག་བྱིས་པའི་དུས། ། རིང་ན་གནས་ཀྱང་བརྩེ་བའི་སྤྱན་གྱིས་གཟིགས། ། འཛུམ་ཞལ་མདངས་ཀྱིས་བསུས་ནས་ཞབས་དྲུང་དུ། ། སླེབ་མ་ཐག་ཏུ་ཐུགས་རྗེ་ཆེར་གཡོས་པས། ། ལུས་ཀྱི་གནས་ཀུན་ཕྱག་གིས་མཉེད་མཛད་ཅིང་། ། དགེས་པའི་བཞད་སྒྲ་ཕྱོགས་ཀུན་ལྷང་ངེ་བ། ། དེ་འདྲའི་སྐལ་བཟང་ལན་གཅིག་མིན་པར་་་་་་དུས་རྣམས་ཀུན་ཏུ་མཇལ་རེས་བཞིན་སྩལ། ། དེས་མཚོན་ལུགས་གཉིས་བཀའ་དྲིན་བསམ་མི་ཁྱབ། ། ཁྱད་པར་མ་འོངས་དཔལ་ལྡན་ས་སྐྱ་ཡི། ། ཆོས་སྲིད་ཀུན་གྱི་བདག་པོར་ཁྱོད་འགྱུར་ཞེས། །
ལུང་བསྟན་ཇི་བཞིན་ཀུན་གྱི་མངོན་གྱུར་པའི། ། དུས་གསུམ་གཟིགས་དེར་གསོལ་འདེབས་བྱིན་གྱིས་རློབ། ། ཞེས་ཡབ་རྗེ་དྲན་པའི་མོད་ལ་གསོལ་བའོ། ། དེ་ཡན་གྱིས་རིག་འཛིན་རྣམས་སོ་སོར་བསྐུལ་བ་བསྟན་ཟིན་ནས། གསུམ་པ་དོན་བསྡུ་བའི་ཚུལ་གྱིས་བསྐུལ་བ་ནི། རིག་འཛིན་རྣམས་ཀྱི་དུས་ལ་བབ། ། ཅེས་སོགས་ཏེ། དེ་ཡང་སྤྱིར་ཕྱོགས་བཅུ་དུས་གསུམ་ན་བཞུགས་པའི་རིག་འཛིན་རྣམས་དང་། ཁྱད་པར་སློབ་དཔོན་ཆེན་པོ་པདྨ་འབྱུང་གནས་ནས་སྔགས་འཆང་ཆེན་པོ་གྲགས་པའི་མཚན་ཅན་གྱི་བར་གྱི་རིག་འཛིན་ཁྱེད་རྣམས་ཀྱིས་སྔར་སེམས་ཅན་གྱི་དོན་མཛད་པར་ཞལ་གྱིས་བཞེས་པ་དེ་ད་དུས་ལ་བབ་པས་སེམས་ཅན་གྱི་དོན་མཛོད་ཅིག བདག་དང་མཐའ་ཡས་པའི་སེམས་ཅན་རྣམས་ཀྱི་རྒྱུད་ལ་བྱིན་བརླབས་སྩོལ་བའི་དུས་ལ་བབ་པས་བྱིན་གྱིས་རློབས་ཤིག
དགྲ་བགེགས་གདུག་པ་ཅན་རྣམས་མཐུ་རྩལ་དང་རྫུ་འཕྲུལ་གྱི་སྒོ་ནས་ལུས་སེམས་ཕྲལ་ཏེ་རྣམ་ཤེས་མི་བསྐྱོད་པའི་ཞིང་དུ་དབྱུང་བའམ་སྐྱེལ་བའི་དུས་ལ་བབས་པས་མཐུ་རྩལ་དབྱུང་བའི་ལས་མཛོད་ཅིག བསྟན་པ་སྤྱི་དང་བྱེ་བྲག་ལ་གནོད་པར་བྱེད་པ་གཟུགས་ཅན་གྱི་དགྲ་དང་། གཟུགས་མེད་ཀྱི་བགེགས་རྣམས་དྲག་པོ་མངོན་སྤྱོད་ཀྱི་ལས་ཀྱིས་སྒྲོལ་བའི་དུས་ལ་བབ་པས་དགྲ་བགེགས་རྣམས་སྒྲོལ་བའི་འཕྲིན་ལས་དམ་པ་མཛོད་ཅིག་ཅེས་པའི་དོན་ཅན་གྱིས་རིག་འཛིན་རྣམས་བསྐུལ་ནས། གཉིས་པ་ཕུར་ཁ་བསྒྱུར་བ་ནི་ཕྱག་ལེན་རྒྱས་པ་ལྟར་ན་རྔ་འཆམ་གྱི་སྐབས་བཞིན་གྱི་ཚེ་འཛིན་གྱི་འགྱིང་དབྱངས་དང་། རིན་པོ་ཆེའི་འདུར་འཆམ་བྱ་བའམ་བསྡུ་ན་དེང་སང་གཏོར་བཟློག་གི་སྐབས་འདིར་ཕྱག་ལེན་ལ་བཞུགས་པ་ལྟར་འདུར་གདངས་དང་བཅས་པས། ཟོར་འཛིན་གྱིས་གདབ་ཕུར་གྱི་གཙོ་ཕུར་ཐོགས་ལ། དོ་ནུབ་ཀྱི་ཕུར་ཁ་གཉན་པོ་འདི། ། ཞེས་སོགས་བརྗོད་དེ། འདི་ལ་དོན་ཚན་གཉིས་ཏེ་སྟེང་འོག་བར་གསུམ་ན་གནས་པའི་དཀར་ཕྱོགས་ལ་དགའ་བའི་ལྷ་ཀླུ་བཙན་རྣམས་ལ་འཁུ་ལྡོག་མི་འབྱུང་བའི་ཕྱིར་ཕུར་པའི་དབལ་ཁ་མི་སྟོན་པར་བསྟན་པ་དང་། ཕུར་པའི་དབལ་ཁ་གང་ལ་སྟོན་པའི་ཡུལ་ངོས་བཟུང་བའོ། །
དང་པོ་ནི། གཞུང་ལས། དོ་ནུབ་ཀྱི་ཕུར་ཁ་གཉན་པོ་འདི། ། ཞེས་སོགས་ཚིགས་བཅད་གསུམ་གྱིས་བསྟན་ཏེ། དེ་དག་གི་དོན་ཡང་། དོ་ནུབ་ཀྱི་ཕུར་པའི་དབལ་ཁ་རྣོ་ལ་རྩུབ་པ་གཉན་པོ་འདི། སྟེང་གི་ཕྱོགས་ཀྱི་ལྷ་རྣམས་ལ་མི་སྟོན་པ་སྟེ་མི་འཕང་ཞིང་མི་བརྡེག་པས་ལྷ་རྣམས་གཤེགས་ཡུལ་གངས་དཀར་གྱི་རྩེ་ལ་གཤེགས་ཏེ། ཕུར་པའི་དབལ་ཁ་དགྲ་བགེགས་ལ་སྟོན་པའི་ལམ་གཉན་པོ་ད་ཕྱེ་ཞིག དེ་བཞིན་དུ། དོ་ནུབ་ཀྱི་ཕུར་པའི་དབལ་ཁ་གཉན་པོ་འདི།
བར་གྱི་ཆ་ལ་གནས་པ་བཙན་གྱི་ཚོགས་ལའང་མི་སྟོན་ནོ། ། བཙན་རྣམས་གཤེགས་ཡུལ་བྲག་དམར་གྱི་ངོས་ལ་སོགས་པར་གཤེགས་ལ། ཕུར་པའི་དབལ་ཁ་རྣོན་པོའི་ལམ་གཉན་པོ་ད་ཕྱེ་ཞིག དོ་ནུབ་ཀྱི་ཕུར་པའི་དབལ་ཁ་གཉན་པོ་ཤིན་ཏུ་རྣོ་བ་འདི། འོག་གི་ཆ་ལ་གནས་པའི་ཀླུ་རྣམས་ལའང་མི་སྟོན་ནོ། ། ཀླུ་ཁྱེད་རྣམས་གཤེགས་ཡུལ་རྒྱ་མཚོའི་གཏིང་དུ་གཤེགས་ལ། ཕུར་པའི་དབལ་ཁའི་ལམ་གཉན་པོ་ད་ཕྱེ་ཞིག སྟེང་འོག་བར་གསུམ་ལ་གནས་པའི་དཀར་ཕྱོགས་ལ་དགའ་བའི་ལྷ་ཀླུ་བཙན་རྣམས་ལ་འཁུ་ལྡོག་མི་འབྱུང་བའི་ཕྱིར་ཕུར་པའི་དབལ་ཁ་མི་སྟོན་པར་བསྟན་པ་བཤད་ཟིན་ནས། གཉིས་པ་ཕུར་པའི་དབལ་ཁ་གང་ལ་སྟོན་པའི་ཡུལ་ངོས་བཟུང་བ་ནི། གཞུང་ལས།
དོ་ནུབ་ཀྱི་ཕུར་ཁ་ཞེས་སོགས་ཚིག་རྐང་བཅུ་གཅིག་གིས་བསྟན་ཏེ། དེ་དག་གི་དོན་ཡང་འོ་ན་ཕུར་པའི་དབལ་ཁ་རྣོན་པོ་འདི་ཉིད་གང་ལ་སྟོན་པའམ་བརྡེག་པ་ཡིན་ཞེ་ན། དོ་ནུབ་བརྡེག་པའི་ཕུར་པའི་དབལ་ཁ་གཉན་པོ་འདི་ནི། ཡས་ཀྱི་བདུད་གཡོས་ཅིག་ལ་སྟོན་པ་སྟེ་བརྡེག་ཅིང་དེར་མ་ཟད་མས་ཀྱི་སྲི་ལངས་དང་། ཕ་ཚན་གྱི་རྒྱ་འདྲེ་ཅན་དང་། མ་བུའི་བྱུར་འདྲེ་ཅན་དང་། ཡུལ་མི་གདོང་འདྲེ་ཅན་དང་། སྡང་བ་གཟུགས་ཅན་གྱི་དགྲ་དང་། གནོད་པའི་གཟུགས་མེད་ཀྱི་བགེགས་དང་། ནོར་ཕུང་བར་བྱེད་པ་ཕུང་སྲིའི་སྙིང་གི་དཀྱིལ་དུ་དང་།
བྱུར་གཏོང་བར་བྱེད་པ་བྱུར་སྲིའི་ཀླད་པའི་དཀྱིལ་དུ་དང་། དམ་ཚིག་ཉམས་པའི་སྙིང་གི་དཀྱིལ་དུ་དང་། རྨི་ལམ་ངན་པ་དང་ལྟས་བསྡིགས་ངན་པ་སྟོན་པར་བྱེད་པ་རྣམས་ཀྱི་སྙིང་གི་དཀྱིལ་དུ་སྟོན་པའམ་བརྡེག་པར་བྱེད་ཅེས་པའི་དོན་ཅན་གྱི་ཚིག་རྣམས་བརྗོད་པའི་སྒོ་ནས་ཕུར་ཁ་བསྒྱུར་བར་བྱས་ལ། གསུམ་པ་ལྷ་བསྲུང་སྤྱན་དྲངས་ཤིང་དགུག་གཞུག་བྱ་བ་ནི། ཟོར་འཛིན་གྱི་རྡོར་དྲིལ་དང་བཅས་ཁྲོ་བོ་འདོད་པའི་རྒྱལ་པོའི་ཕྱག་རྒྱ་བཅས་ལ། ཨེ་རཾ་ཨེ་རཾ་ཅེས་བརྗོད་པས་ཡེ་ཤེས་ཀྱི་དཀྱིལ་འཁོར་ལས་དཀྱིལ་འཁོར་གཅིག་ཆད། ཛྭ་ལ་རཾ་ཛྭ་ལ་རཾ་ཞེས་བརྗོད་པས་ཡེ་ཤེས་ཀྱི་དཀྱིལ་འཁོར་གྱི་ལྷ་ལས་ཡེ་ཤེས་ཀྱི་ལྷ་ཆད་དེ། ཡེ་ཤེས་ཀྱི་ལྷའི་རྟེན་དང་བརྟེན་པར་བཅས་པའི་དཀྱིལ་འཁོར་གྱིས་བདག་གི་དཔུང་གྲོགས་སུ་བྱོན་པར་བསམ་ཞིང་། དེ་ནས་ན་མོ་རྗེ་བཙུན་རྩ་བ་དང་ཞེས་སོགས་སྒྲུབ་ཐབས་ནས་འབྱུང་བ་བཞིན་བརྗོད་དེ། དེ་དག་གི་དོན་ནི་རྗེ་བཙུན་རྩ་བའི་བླ་མ་བརྒྱུད་པ་དང་བཅས་པའི་དཔལ་ལྡན་བླ་མ་དམ་པ་རྣམས་ཀྱི་བཀའ་བདེན་པའི་བྱིན་བརླབས་དང་།
སངས་རྒྱས་དང་། ཆོས་དང་། དགེ་འདུན་ཏེ་དཀོན་མཆོག་གསུམ་གྱི་བཀའ་བདེན་པའི་བྱིན་བརླབས་དང་། འཇམ་དཔལ་སྐུ། པདྨ་གསུང་། ཡང་དག་ཐུགས། བདུད་རྩི་ཡོན་ཏན། འཕྲིན་ལས་ཕུར་པ། མ་མོ་རྦོད་སྟོང་། སྨོད་པ་དྲག་སྔགས།
འཇིག་རྟེན་མཆོད་གཏོད། འདུས་པ་མདོ་སྡེ་སྒྲུབ་པ་བཀའ་བརྒྱད་ཀྱི་ལྷ་ཚོགས་རྣམས་ཀྱི་བཀའ་བདེན་པའི་བྱིན་བརླབས་དང་། གཞན་ཡང་སྒྱུ་འཕྲུལ་རྒྱན། འཆི་མེད་ཚེ། ལྷུན་གྲུབ་རིག་འཛིན། སྙིང་པོ་ཕྱག་རྒྱ། གསང་སྔགས་རིག་སྔགས་གཟུང་སྔགས་ཀྱི་ལྷ་ཚོགས་རྣམས་ཀྱི་བདེན་པའི་བྱིན་རླབས་དང་། བཀའ་བསྟོད་ཆོས་སྐྱོང་། མ་མོ་མཁའ་འགྲོ དམ་ཅན་རྒྱ་མཚོ། རིག་འཛིན་རྣལ་འབྱོར་འཁོར་བཅས་ཀྱི་བདེན་པའི་བྱིན་རླབས་དང་།
ཆོས་ཐམས་ཅད་ཀྱི་ཆོས་ཀྱི་དབྱིངས་ཉིད་སྤྲོས་པའི་མཐའ་ཐམས་ཅད་དང་བྲལ་བར་རང་བཞིན་གྱིས་རྣམ་པར་དག་ཅིང་། ཆོས་ཅན་ཇི་སྙེད་པ་ཀུན་རྫོབ་ཏུ་ལས་འབྲས་བསླུ་བ་མེད་པའི་བདེན་པའི་བྱིན་རླབས་དང་། བདེན་པ་ཡང་དག་པ་དེ་ཁོ་ན་ངེས་པ་དང་། བདེན་པ་ཆེན་པོའི་བྱིན་རླབས་ཀྱི་མཐུ་དང་ནུས་པའི་སྟོབས་གང་ཡིན་པ་དེས། སྤྱིར་སངས་རྒྱས་ཀྱི་བསྟན་པའི་སྤྱི་དགྲ བྱེ་བྲག་དཔལ་ལྡན་བླ་མའི་སྐུ་དགྲ ཁྱད་པར་དུ་དམ་ཚིག་ཅན་གྱི་རྣལ་འབྱོར་པ་བདག་གི་སྡང་དགྲ གཞན་ཡང་ཡོན་གྱི་བདག་པོ་ལ་སོགས་པ་སེམས་ཅན་ཡོངས་ལ་གནོད་ཅིང་འཚེ་བར་བྱེད་པའི་གནོད་བྱེད་གདུག་པ་ཅན་གཟུགས་ཅན་གྱི་དགྲའམ། གཟུགས་མེད་ཀྱི་བགེགས་གང་ཡིན་ཅི་མཆིས་པ་དེ་དག་ཐམས་ཅད་བཛྲ་ཨཾ་གུ་ཤ་ཛཿཏེ་སྤྲུལ་པའི་ཕོ་ཉ་དྲག་པོའི་ཚུལ་ཅན་རྣམས་ཀྱིས་རྡོ་རྗེ་ལྕགས་ཀྱུས་ཁུག བཛྲ་པ་ཤ་ཧཱུྃ་ཏེ་རྡོ་རྗེ་ཞགས་པ་ཆིངས། བཛྲ་སྥོ་ཊ་བཾ་སྟེ་རྡོ་རྗེ་ལྕགས་སྒྲོག་གིས་སྡོམས། བཛྲ་ཨ་བེ་ཤ་ཨ་སྟེ་རྡོ་རྗེ་འབེབས་པས་མཉེས་པར་གྱིས་ལ། སརྦ་ཤ་ཏྲུན་ནཱ་ཤ་ཡས་དགྲ་བགེགས་ཐམས་ཅད་ཁུག་ཅིག
ཛམྦྷ་ཡ། སྟམྦྷ་ཡ། མོ་ཧ་ཡ། བྷནྡྷ་ཡ། མཱ་ར་ཡ་ཞེས་པས་ཕོབ་ཅིག གཟིར་ཅིག འཆིངས་ཤིག གསོད་ཅིག་ཅེས་སོགས་ཀྱིས་ཕོ་ཉ་རྣམས་ལ་བསྐུལ་བ་ལྟར་ལས་མཛད་པར་བསམ་ཞིང་། གོང་གི་ཨཾ་གུ་ཤ་སོགས་སྔགས་རྣམས་བརྗོད་པའི་ཚེ་ལྕགས་ཀྱུ་སོགས་ཀྱི་ཕྱག་རྒྱ་ལག་ལེན་ལྟར་བྱས་ལ། དེ་ལྟ་བུའི་དགུག་གཞུག་ལན་གསུམ་བྱས་པའི་མཐར།
འདོད་རྒྱལ་གྱི་ཕྱག་རྒྱ་དེ་ཉིད་ལས་མཛུབ་མོ་གཉིས་ཀྱིས་འགུགས་པའི་སྟེང་ཀ་བྱས་ལ་པཉྩ་ཀནྡྷ་དེ་ཝ་ཨ་ཀ་ར་ཥ་ཡ་ཛཿཞེས་བརྗོད་ཅིང་དེའི་དོན་ནི་ཕུང་པོ་ལྔའི་ལྷ་ཁུག་ཅེས་པ་སྟེ་པཉྩ་ལྔ་ཀནྡྷ་ཕུང་པོ་དེ་ཝ་ལྷ་ཨ་ཀརྵ་ཡ་ཛཿཁུག་ཅེས་པར་གྱུར་བས་ན་བསྒྲལ་བྱ་གང་ཡིན་པ་དེའི་ཕུང་པོ་ལྔའི་ལྷ་དགུག་པ་ཡིན་ལ། དེ་བཞིན་དུ་ངྷཱ་ཏུ་ཨཥྚ་ད་ཤ་དེ་ཝ་ཨ་ཀརྵ་ཡ་ཛཿདེའི་དོན་ནི་ཁམས་བཅོ་བརྒྱད་ཀྱི་ལྷ་ཁུག་ཅེས་པ་སྟེ། དྷཱ་ཏུ་དབྱིངས་དང་ཁམས་སོགས་ལ་འཇུག་པ་ལས་འདིར་ཁམས། ད་ཤ་བཅུ། ཨཥྚ་བརྒྱད། དེ་ཝ་ལྷ། ཨ་ཀརྵ་ཡ་ཛཿཁུག་ཅེས་པའི་དོན་ནོ། ། དེ་བཞིན་དུ་དྭ་ད་ཤ་ཡ་ཏ་ནན་དེ་ཝ་ཨ་ཀརྵ་ཡ་ཛ་ཞེས་པ་ནི་སྐྱེ་མཆེད་བཅུ་གཉིས་ཀྱི་ལྷ་ཁུག་ཅེས་པ་སྟེ། དེ་ཡང་དྭ་གཉིས། ད་ཤ་བཅུ།
ཡ་ཏཱ་ནན་སྐྱེ་མཆེད། དེ་ཝ་ལྷ། ཨ་ཀརྵ་ཡ་ཛཿཁུག་ཅེས་པར་འགྱུར་བས་སོ། ། དེ་བཞིན་དུ་སརྦ་དེ་ཝ་རཀྵ་ཨ་ཀརྵ་ཡ་ཛཿ དེའི་དོན་སྲུང་བའི་ལྷ་ཐམས་ཅད་འདིར་ཁུག་ཅེས་པ་སྟེ། སརྦ་ནི་ཐམས་ཅད། དེ་ཝ་ནི་ལྷ། རཀྵ་ནི་སྲུང་བ། ཨ་ཀརྵ་ཡ་ཛཿནི་འདིར་ཁུག་ཅེས་པའམ། དོན་འགྱུར་ལྟར་ན་མདོར་ན་སྲུང་སྐྱོབ་བྱེད་པའི་ལྷ་ཐམས་ཅད་འདིར་ཁུག་ཅེས་པའི་དོན་ཡིན་ལ།
དེ་ཉིད་གསང་སྔགས་སྒོ་གསུམ་དང་སྦྱར་ན་ན་མོ་རྗེ་བཙུན་རྩ་བ་དང་སོགས་བརྗོད་པ་ནི་དོན་དམ་གསལ་བྱེད་བརྗོད་པ་ཚིག་གི་སྒོ་ཡིན་ཞིང་། བཛྲ་ཨཾ་གུ་ཤ་ཛ་སོགས་དང་། པཉྩ་ཀནྡྷ་སོགས་བརྗོད་པ་ནི་ཐུགས་དམ་གནད་བསྐུལ་གསང་བ་སྔགས་ཀྱི་སྒོ་ཡིན་ལ། ཏིང་ངེ་འཛིན་རྩེ་གཅིག་དམིགས་པ་ཡིད་ཀྱི་སྒོ་ནི། སྐབས་འདིར་སེམས་ཀྱི་དམིགས་པ་སྤྲུལ་པའི་ཕོ་ཉ་རྣམས་ཀྱིས་དགྲ་བགེགས་དངོས་སུ་བཀུག་ཅིང་བསྟིམ་པར་བསམ་ལ། དེ་ནས་རང་གི་སྙིང་ཁ་ནས་འོད་ཟེར་འཕྲོས་པས་མདུན་གྱི་ལིངྒ་དགྲ་བགེགས་དངོས་སུ་གསལ་བའི་སྙིང་གར་ཕོག་པས། ཁོ་ལ་སྲུང་སྐྱོབ་བྱེད་པ་གཟུགས་ཀྱི་ཕུང་པོ་ལྷ་སོགས་ལྔ། གཟུགས་ཀྱི་སྐྱེད་མཆེད་ཀྱི་ལྷ་སོགས་བཅུ་གཉིས། མིག་གི་ཁམས་ཀྱི་ལྷ་སོགས་བཅོ་བརྒྱད་དང་། གཞན་ཡང་ཁོའི་ལྷ་དང་སྲུང་མ་ཐམས་ཅད་རྡོ་རྗེ་གཞོན་ནུའི་རྣམ་པར་གྱུར་ཏེ་རང་ལ་ཐིམ་པས་ཁོ་སྲུང་སྐྱོབ་དང་བྲལ་ཞིང་།
བདག་ཉིད་རྡོ་རྗེ་གཞོན་ནུའི་སྐུ་སྔར་བས་ཀྱང་གཟི་བརྗིད་ནུས་མཐུ་སོགས་རྒྱས་པར་བསམ་པ་ནི་འདི་པའི་ལུགས་ཀྱི་ཚེ་སྲོག་ཡེ་ཤེས་སུ་སྒྱུར་བ་ཞེས་བྱ་བའི་མན་ངག་དམ་པ་གཞན་ལས་རྨད་དུ་བྱུང་བ་དེ་ཉིད་ཡིན་ནོ། ། དེ་ནས་ལྷ་སྲུང་སྤྱན་དྲང་བ་དངོས་ནི། ཟོར་འཛིན་གྱི་རྡོར་དྲིལ་བཟུང་ལ་རྔ་བརྡུངས་འདུར་དབྱངས་དང་བཅས་བཅོམ་ལྡན་དཔལ་ཆེན་ཧེ་རུ་ཀ ། ཞེས་སོགས་བརྗོད་པ་སྟེ་འདི་ལ་དོན་གསུམ་སྟེ། ལྷ་སྲུང་རྣམས་སྤྱན་དྲངས་པ་ཚིག་གིས་གསོལ་གདབ་པ་དང་། གདུག་པ་ཅན་བསྒྲལ་བའི་རྒྱུ་བཤད་པ་བསྒྲལ་བྱ་དགུག་པར་གསོལ་བའོ། ། དང་པོ་ནི། གཞུང་ལས། བཅོམ་ལྡན་དཔལ་ཆེན་ཧེ་རུ་ཀ ། ཞེས་སོགས་ཚིགས་བཅད་གཅིག་གིས་བསྟན་ཏེ་དེ་དག་གི་དོན་ཡང་།
བཅོམ་ལྡན་འདས་ཡེ་ཤེས་ཀྱི་དཔལ་ཆེན་པོ་མངའ་བ་ཁྲག་འཐུང་ཧེ་རུ་ཀ་ཡབ་ཡུམ། དངོས་ཀྱི་སྤྲུལ་པ་ཁྲོ་བཅུ་ཡབ་ཡུམ། ཡང་སྤྲུལ་ཕྲ་ཐབས། བཀའ་སྟོད་སྒོ་མ་རྣམ་བཞི་དང་། གཞན་ཡང་ཕོ་ཉ་དམ་ཅན་སྲུང་མ་རྒྱ་མཚོའི་གོས་ཅན་གྱི་རྡུལ་སྙེད་ཀྱི་གྲངས་དང་མཉམ་པའི་ཚོགས་རྣམས་གནས་འདིར་སྔར་གཤེགས་བཞིན་པ་ཉེ་བར་བྱོན་ལ་བརྟན་པར་བཞུགས་ཤིང་བྱིན་རླབས་དང་དངོས་གྲུབ་ཕོབས་ཤིག དེ་ཡན་གྱིས་ལྷ་སྲུང་རྣམས་སྤྱན་དྲངས་པ་ཚིག་གིས་གསལ་གདབ་པ་བསྟན་ཟིན་ནས། གཉིས་པ་གདུག་པ་ཅན་བསྒྲལ་བའི་རྒྱུ་བཤད་པ་ནི་གཞུང་ལས། དམ་སྲི་གདུག་པའི་ཞེས་སོགས་ནས། ། རྒྱལ་བས་བསྒྲལ་བར་གསུངས་པའི་ཕྱིར། ། ཞེས་པའི་བར་གྱིས་ཚིགས་བཅད་གཅིག་གིས་བསྟན་ཏེ།
དེ་དག་གི་དོན་ཡང་རྒྱལ་བ་ཡང་དག་པ་རྫོགས་པའི་སངས་རྒྱས་ཀྱིས་རྒྱུད་ལས། བསྟན་ལ་གནོད་པར་བྱེད་པ་དང་། ། བླ་མ་སངས་རྒྱས་འཇིག་པ་ནི། ། བླ་མ་ཐུབ་པ་ལ་ཞུས་ནས། ། སྙིང་རྗེས་གསད་པར་བྱ་བ་ཉིད། ། ཅེས་བླ་མའི་བཀའི་གནང་བ་ཐོབ་ན། མཐའ་བྲལ་གྱི་ལྟ་བ་དང་སྙིང་རྗེས་ཟིན་པར་བྱས་ལ། སངས་རྒྱས་ཀྱི་བསྟན་པ་དང་། རང་གི་བླ་མ་ལ་གནོད་པར་བྱེད་པའི་གདུག་པ་ཅན་བསྒྲལ་བར་གསུངས་པའི་ཕྱིར་ན་གདུག་པ་ཅན་རྣམས་བསྒྲལ་བར་བྱ་བའི་ཕྱིར་དམ་སྲི་སྟེ་སྔོན་གསང་སྔགས་ཀྱི་དམ་ཚིག་མནོས་ཤིང་། དེ་ནས་མ་ཐུབ་པར་ཉམས་ནས་རུ་ཏྲ་བཞིན་དུ་སྒྲུབ་པ་པོ་ལ་བར་དུ་གཅོད་པར་བྱེད་པ་སོགས་གདུག་པ་ཅན་གྱི་གནོད་བྱེད་དགྲ་བགེགས།
རྒྱལ་བའི་བཀའ་གསུང་རབ་ཟབ་མོ་ལས་གསུངས་པའི་བླང་དོར་ལས་འདའ་བར་བྱེད་ཅིང་། བསྟན་པ་འཛིན་པའི་རྣལ་འབྱོར་སྒྲུབ་པ་པོའི་སྐུ་ལ་སྡོ་བ་གང་དང་གང་ཡིན་པ་རྣམས་བསྒྲལ་བའི་གཞིར་གྱུར་པ་ཡིན་ལ། དེ་ཡན་གྱིས་གདུག་པ་ཅན་བསྒྲོལ་བའི་རྒྱུ་བཤད་པ་བསྟན་ཟིན་ནས། གསུམ་པ་བསྒྲལ་བྱ་དགུག་པར་གསོལ་བ་ནི། གཞུང་ལས། གནས་པའི་ཡུལ་ནས་ཡུད་ཙམ་གྱིས། ། ཞེས་སོགས་ཚིག་རྐང་དྲུག་གིས་བསྟན་ཏེ་དེ་དག་གི་དོན་ཡང་། བསྒྲལ་བྱའི་ཡུལ་རྣམས་ས་ཕྱོགས་གང་དང་གང་དུ་གནས་པའི་ཡུལ་དེ་དང་དེ་ནས་དུས་སྐད་ཅིག་ཡུད་ཙམ་གྱིས་དུས་ད་ལྟ་ཉིད་དུ་རྟེན་ལྷ་སྲུང་སོགས་དང་ཕྲོལ་ལས་མགོན་མེད་པར་ཁྲིད་ལས་ཤོག རྒྱབ་དང་དཔུང་གཉེན་སོགས་དང་ཕྲོལ་ལས་སྐྱབས་མེད་པར་ཁྲིད་ལ་ཤོག ས་ཕྱོགས་དེའི་སྐོར་གྱི་ས་གཞི་ཡན་ཆད་ཐོགས་ཏེ་ཁྱེར་ལས་ཤོག
དགྲ་བོ་ངན་པ་འདི་ཁོ་ན་གཅིག་པུར་མ་ཟད་འདིའི་བུ་ཚ་བོ་ཡང་ཚེ་ལ་སོགས་པ་འདི་དང་འབྲེལ་བའི་བདུན་བརྒྱུད་ཚུན་ཆད་ཁུག་ལས་ཤོག ལོ་ཟླ་སོགས་ཡུན་རིང་དུ་མ་ཐོགས་པར་ད་ལྟ་རང་མྱུར་བ་ཉིད་དུ་ཁུག་ལས་ཤོག་ཅེས་པའི་དོན་ཅན་གྱིས་བརྗོད་པ་ཚིག་གི་སྒོ་ནས་མགྱོགས་བྱེད་ཕོ་ཉ་རྣམས་ལས་ལ་བསྐུལ་ལ། ཐུགས་དམ་གནད་བསྐུལ་གསང་བ་སྔགས་ཚིག་ནི་ཨོཾ་བཛྲ་ཨཾ་གུ་ཤ་ཛ་ཛཿཞེས་དང་། དེའི་ཚེ་བླ་མ་གོང་མའི་མན་ངག་གི་མཆན་བུ་ལས་འབྱུང་བའི་ཕྱག་རྒྱ་ནི། དྲིལ་བུ་དྲག་དཀྲོལ་གྱི་ངང་ནས། རྡོ་རྗེ་གཡབ་པ་ལན་གསུམ་དང་། ཧཱུྃ་མཛད་ཀྱི་ཕྱག་རྒྱ་ལས་མཛུབ་མོ་དགུག་པ་ལན་གསུམ་བྱའོ། ། འདི་སྐབས་ཀྱི་ཏིང་འཛིན་རྩེ་གཅིག་པའི་དམིགས་པ་ནི། མགྱོགས་པའི་ལས་བྱེད་ཕོ་ཉ་བསམ་གྱིས་མི་ཁྱབ་པས་དགྲ་བགེགས་གང་ཡིན་པ་དེ་དག་ཐམས་ཅད་ལྕགས་ཀྱུ་དང་ཞགས་པ་ལ་སོགས་པས་མངོན་སུམ་བཞིན་དུ་བཀུག་ཏེ་དགུག་གཞུག་བཅིང་མཉེས་ཀྱི་ལས་མཛད་པར་བསམ་པའོ། ། བཞི་པ་གསལ་བ་གསུམ་དང་གདེངས་གསུམ་གསལ་གདབ་ཅིང་ང་རྒྱལ་བསྐྱེད་པ་ནི་རྒྱས་པར་ན་བདེ་བའི་བརྗིད་དབྱངས་དང་ནོར་བུའི་སྐོར་འཆམ་བྱ་བ་ཡིན་ཡང་བསྡུ་ན་དེང་སང་གཏོར་བཟློག་གི་སྐབས་ཕྱག་ལེན་ལ་བཞུགས་པ་ལྟར་འདུར་གདངས་དང་བཅས་པས།
ང་ནི་རྡོ་རྗེ་གཞོན་ནུ་ཡིན། ། ཞེས་སོགས་བརྗོད་དེ་དེ་དག་གི་དོན་ཡང་སྤྱིར་གསལ་བ་གསུམ་ལ་བཤད་ཚུལ་མི་འདྲ་བ་མང་དུ་སྣང་ཡང་རང་ལུགས་འཁོན་ས་སྐྱ་པའི་བཞེད་པ་ནི་རང་རྡོ་རྗེ་གཞོན་ནུར་གསལ་བ། ཕུར་པ་སྲས་མཆོག་ཏུ་གསལ་བ། ལིངྒ་ཟ་བ་པོར་གསལ་བ་གསུམ་ཡིན་ལ། འདི་གསུམ་ཤིན་ཏུ་གལ་ཆེ་སྟེ་དྲག་པོའི་ལས་ལ་གཟེར་གསུམ་གཅེས་ཞེས་གསུངས་པའི་གཟེར་གསུམ་ནི་མེད་དུ་མི་རུང་བའི་མན་ངག་གསུམ་ཡིན་པར་བཤད་ལ། དེ་གསུམ་གྱི་ནང་ནས་ཏིང་འཛིན་མེད་མི་རུང་ནི་གསལ་བ་གསུམ་ལ་ངོས་འཛིན་པ་བླ་མ་གོང་མས་མཛད་པའི་རྡོ་རྗེ་ཕུར་པའི་ཡི་གེ་རྙིང་མ་ཚད་ཐུབ་རྣམས་ལས་འབྱུང་བས་སོ། ། གཞན་ཡང་ཇི་སྐད་དུ། ལྡོག་རྡུགས་འབྱམས་གསུམ་ཕུར་པའི་གོལ་ས་ཡིན་ཞེས་པ་ལྟར་གྱི་གོལ་ས་གསུམ་གཅོད་པའི་མན་ངག་ཀྱང་གསལ་བ་གསུམ་གྱི་ཏིང་ངེ་འཛིན་ཡིན་ཏེ་བདག་རྡོ་རྗེ་གཞོན་ནུར་གསལ་བས་ཚུར་མི་ལྡོག ཕུར་པ་སྲས་མཆོག་ཏུ་གསལ་བས་ཕུར་པ་མི་རྡུགས། ཟ་བ་པོ་དངོས་སུ་གསལ་བས་དགྲ་བགེགས་མི་འབྱམས་པས་སོ། །
འདིའི་ལྡོག་རྡུགས་འབྱམས་གསུམ་ཞེས་པ་འདི་ལ་སྔགས་འཆང་ཆོས་ཀྱི་རྒྱལ་པོའི་གསུང་རབ་དྲག་པོ་སྒྲོལ་བའི་རྗེས་གནང་གི་གསལ་བྱེད་རིན་ཆེན་འཕྲེང་བ་ལས་ལྡོག་རྡུགས་འཁྱམས་གསུམ་ཞེས་བཤད་ནས་འཁྱམ་པ་ལ་འབྲུ་གནོན་མཛད་ཀྱང་སྔ་མ་དང་དགོངས་པ་གཅིག་པར་གསལ་ལོ། ། གཞན་ཡང་གསལ་བ་གསུམ་གྱི་ཏིང་ངེ་འཛིན་དེ་ཉིད་དགོས་པ་གསུམ་དང་ཡང་ལྡན་པ་ཡིན་ཏེ། བདག་རྡོ་རྗེ་གཞོན་ནུར་གསལ་བས་སྒྲོལ་བ་པོ་རང་རྒྱུད་པ་མ་ཡིན་པའི་དགོས་པ། ཕུར་པ་སྲས་མཆོག་ཏུ་གསལ་བས་ཞེ་སྡང་རང་རྒྱུད་པར་འཛིན་པ་བཟློག་པའི་དགོས་པ། ལིངྒ་ཟ་བ་པོ་དངོས་སུ་གསལ་བས་སྙིང་རྗེས་གཞན་དོན་བྱེད་པ་ཡལ་བར་མི་འདོར་བའི་དགོས་པའོ། ། དེ་སྐད་དུའང་། དྲག་པོའི་ལས་ཀྱི་མཐར་ཐུག་པ། ། གདབ་ལས་རྨད་དུ་བྱུང་བར་བཤད། ། གསལ་བ་གསུམ་གྱི་དགོས་པ་ཡིས། ། མན་ངག་ལྡན་པའི་གདེངས་སུ་བཞག །
ཅེས་གསུངས་པས་སོ། ། དེ་ལྟ་བུའི་གསལ་བ་གསུམ་པོ་དེ་ཉིད་གཞུང་གིས་བསྟན་ཚུལ་གྱི་དབང་དུ་བྱས་ན། ང་ནི་རྡོ་རྗེ་གཞོན་ནུ་ཡིན། ། ཞེས་སོགས་ཚིག་རྐང་བརྒྱད་ཀྱིས་བདག་རྡོ་རྗེ་གཞོན་ནུར་གསལ་བ་བསྟན། དིཔྟ་ཙཀྲ་ཕུར་པའི་ལྷ། ། ཞེས་སོགས་ཚིག་རྐང་བཅུ་གཉིས་ཀྱིས་ཕུར་པ་སྲས་མཆོག་ཏུ་གསལ་བ་བསྟན། ལིངྒ་བསྒྲལ་ཡུལ་ཟ་བ་པོ། ། ཞེས་སོགས་ཚིག་རྐང་བཞིས་ལིངྒ་ཟ་བ་པོར་གསལ་བ་བསྟན་ནོ། ། དེ་དག་གི་འབྲུ་གཉེར་ཅུང་ཟད་བརྗོད་ན། རྣལ་འབྱོར་པ་ང་ནི་རྡོ་རྗེ་གཞོན་ནུ་དང་དབྱེར་མེད་པ་ཡིན་ཅིང་།
ཙིཏྟ་ཐུགས་ཀྱི་དཀྱིལ་འཁོར་གྱི་ནང་དུ་གཟི་འོད་རབ་ཏུ་འབར་བའི་སྲོག་གི་ཡེ་ཤེས་སེམས་དཔའ་ཉིད་ཀྱང་བཞུགས་ལ། ལག་པ་གཡས་གཡོན་གྱི་གྲུ་མོའི་ཚིགས་ལ་སོགས་པ་ཚིགས་ཆེན་བརྒྱད། སྤྱི་བོ་རྐང་མཐིལ་དང་བཅས་པའི་གནས་བཅུ་པོ་རྣམས་ཀྱང་ཧཱུྃ་མཛད་དང་སྒྲ་འབྱིན་ལ་སོགས་པ་ཁྲོ་བོ་ཁྲོ་མོ་རྣམས་ཀྱི་རང་བཞིན་ནམ་བདག་ཉིད་དུ་གནས་ཤིང་། གཞན་ཡང་རགས་པ་ཕུང་པོ་ལྔ། ། ཁམས་བཅོ་བརྒྱད་དང་སྐྱེ་མཆེད་བཅུ་གཉིས་དང་། ཕྲ་བ་ཉི་ཁྲི་ཆིག་སྟོང་སྐྲའི་ཚོགས་དང་། བྱེ་བ་ཁྲག་ཁྲིག་བ་སྤུའི་ཚིགས་ཀྱི་བུ་ག་ཀུན་ཀྱང་། ཁྲོ་བོའི་རྒྱལ་པོ་རྡོ་རྗེ་གཞོན་ནུ་རང་དང་འདྲ་བས་གོ་མཚམས་མེད་པར་བལྟམས་པས་ན་བདག་ཉིད་ཡི་དམ་ལྷའི་ངོ་བོར་གྱུར་པ་ཡིན་ལ། དེ་ལྟར་བདག་ཉིད་ཡི་དམ་གྱི་ལྷར་གསལ་བ་དེ་ཡང་གདེང་གསུམ་དང་ལྡན་པའི་སྒོ་ནས་དགྲ་བགེགས་སྒྲོལ་དགོས་པས་ན། དེ་ལ་གདེངས་གསུམ་ནི་གཉན་པོ་ལྷའི་གདེངས།
རྟོགས་པ་ལྟ་བའི་གདེངས། མགོ་མནོན་སྔགས་ཀྱི་གདེངས་གསུམ་ཡིན་ལ། གསུམ་པོ་དེ་དག་གཞུང་གིས་བསྟན་ཚུལ་ནི། ཁྲོ་བོ་ཁྲོ་མོ་ཕྲ་མེན་དང་། ། ཞེས་སོགས་ཚིག་རྐང་བཞིས་གཉན་པོ་ལྷའི་གདེངས། སྣང་ཞིང་སྲིད་པའི་ཆོས་རྣམས་ཀུན། ། ཞེས་པའི་ཚིག་རྐང་གཉིས་ཀྱིས་རྟོགས་པ་ལྟ་བའི་གདེངས་བསྟན། ཀཱི་ལ་ཡས་མགོ་གནོན་སྔགས་ཀྱི་གདེངས་རྣམས་བསྟན་པ་ཡིན་ལ། དེ་དག་གི་ཚིག་དོན་ཅུང་ཟད་བཤད་ན། བདག་ཉིད་ལྷའི་ངོ་བོར་གནས་པར་མ་ཟད་གདུག་པ་ཅན་ཟིལ་གྱིས་གནོན་ཅིང་སྤ་བཀོང་བའི་གཉེན་པོར་ཡེ་ཤེས་ཀྱི་སྤྲུལ་པའི་ལྷ་ཁྲོ་བོ་བཅུ།
ཁྲོ་མོ་བཅུ། ཕྲ་མེན་ཉི་ཤུ་དང་བཅས་པ་རྣམས་དང་། སྒོ་མ་བཞི། སྲས་མཆོག་ཕུར་བུའི་ལྷ་ཚོགས། དམ་ཅན་ཕུར་སྲུང་བཅུ་གཉིས་སོགས་བསྟན་སྲུང་རྒྱ་མཚོའི་ཚོགས་འཁོར་དང་བཅས་པ་རྣམས་དགྲ་བགེགས་ཟིལ་གྱིས་གནོན་པའི་དཔལ་དང་གཟི་བརྗིད་འབར་བར་མངོན་སུམ་ལྟ་བུར་བཞུགས་པ་ནི་གཉན་པོ་ལྷའི་གདེངས་ཡིན་ལ། ཀུན་རྫོབ་ཏུ་སྣང་ཞིང་སྲིད་པའི་འཁོར་འདས་ཀྱིས་བསྡུས་པའི་ཆོས་རྣམས་རང་གི་སེམས་ཀྱི་ཆོ་འཕྲུལ་ཁོ་ན་ལས་མ་འདས་ཤིང་། སེམས་ཀྱི་ངོ་བོ་དེ་ཡང་ཇི་སྐད་དུ། སེམས་ཀྱི་སེམས་ཉིད་ཕུར་པ་ཡིན། ། ཞེས་གསུངས་པས་ན་རང་གི་སེམས་ཀྱི་གནས་ལུགས་སྤྲོས་པའི་མཐའ་ཐམས་ཅད་དང་བྲལ་བའི་བདེ་སྟོང་ཟུང་འཇུག་ལྷན་ཅིག་སྐྱེས་པའི་ཡེ་ཤེས་དེ་ཡང་བླ་མ་དང་རྡོ་རྗེ་གཞོན་ནུའི་ཐུགས་ཀྱི་གནས་ལུགས་དང་རོ་གཅིག་པར་གདོད་མ་ནས་གནས་པ་ཡིན་ཏེ། ཕུར་པ་མྱང་འདས་ཀྱི་རྒྱུད་ལས།
ཕུར་ནི་ཆོས་ཀྱི་དབྱིངས་ཞེས་བྱ། ། པ་ནི་རིག་པའི་ཡེ་ཤེས་སོ། ། ཞེས་ངེས་དོན་གྱི་ཕུར་བ་དབྱིངས་རིག་དབྱེར་མེད་ལ་འཇོག་པར་གསུངས་པས། དེས་ན་རང་སེམས་དབྱིངས་རིག་དབྱེར་མེད་དམ་བདེ་སྟོང་ཟུང་འཇུག་འཁོར་འདས་ཀུན་ཁྱབ་ཀྱི་རང་བཞིན་དེ་ཉིད་ཐབས་ལ་མཁས་པའི་ཉམས་ལེན་གྱི་རྩིས་མ་ཟིན་པའི་དུས་ཉིད་ན་གནས་པ་གཞིའི་རྡོ་རྗེ་གཞོན་ནུ་ཞེས་བྱ་ཞིང་། རང་སེམས་གསལ་སྟོང་ཟུང་འཇུག་དེ་ཉིད་བསྐྱེད་རྫོགས་ཟབ་མོའི་ཉམས་ལེན་གྱི་ངོ་བོར་གྱུར་པ་ལ་བགྲོད་པ་ལམ་གྱི་རྡོ་རྗེ་གཞོན་ནུ་ཞེས་བྱ་ལ། ཉམས་ལེན་དེ་མཐར་ཕྱིན་ནས་ས་ལམ་རྣམས་རིམ་གྱིས་བགྲོད་དེ་བཅུ་གསུམ་རྡོ་རྗེ་འཛིན་པའི་ས་ཁ་སྦྱོར་ཡན་ལག་བདུན་ལྡན་གྱི་སྐུ་ཐོབ་པ་ན་དེ་ལ་གྲུབ་པ་འབྲས་བུའི་རྡོ་རྗེ་གཞོན་ནུ་ཞེས་འཇོག་པར་བཤད་པས། མདོར་ན་གཞི་ལམ་འབྲས་བུས་བསྡུས་པའི་ཆོས་ཀུན། མ་ལུས་པ་རིག་སྟོང་དབྱེར་མེད་ཁྲོ་རྒྱལ་རྡོ་རྗེ་གཞོན་ནུ་ཉིད་ཀྱི་ངང་ཚུལ་ལམ། རང་བཞིན་ནམ། རོལ་པར་ཤེས་པར་བྱས་ལ་དེ་ཡང་རྟག་ཆད།
འགྲོ་འོང་། སྐྱེ་འགག་སོགས་སྤྲོས་པའི་མཐའ་ཐམས་ཅད་དང་བྲལ་བར་སྒོམ་ཞིང་། དོན་དེ་ཉིད་སྟོན་པའི་ཚིག་དག་བརྗོད་པ་ནི་རྟོགས་པ་ལྟ་བའི་གདེངས་གསལ་འདེབས་པ་ཡིན་ལ། དེ་ནས་མགོ་གནོན་སྔགས་ཀྱི་གདེངས་ནི་ཨོཾ་བཛྲ་ཀཱི་ལི་ཀཱི་ལ་ཡ་ཞེས་སོགས་ཏེ་དེ་ཡང་ཨོཾ་ནི་སྔགས་ཀྱི་མགོ་འདྲེན་པ་བཛྲ་རྡོ་རྗེ། ཀཱི་ལི་ཀཱི་ལ་ཡ་ཕུར་བུ། སརྦ་ཐམས་ཅད། བིགྷ་ནན་དགྲ་བགེགས། བནྡྷ་ཧཱུྃ་ཕཊ྄་མགོ་བོ་འཁོས་ཞེས་པའམ། དབང་དུ་བསྡུས་ལ་སྒྲོལ་ཅེས་པའི་དོན་ཅན་གྱི་སྔགས་བརྗོད་པ་ནི་མགོ་གནོན་སྔགས་ཀྱི་གདེངས་ཡིན་ལ། དེ་ནས་གསལ་བ་གསུམ་གྱི་ནང་ཚན་གྱི་ཕུར་པ་སྲས་མཆོག་ཏུ་གསལ་བ་ནི་ཟོར་འཛིན་གྱི་གདབ་ཕུར་གྱི་གཙོ་ཕུར་དེ་ཆུ་སྲིན་རྣམ་གྲོལ་གྱི་ཕྱག་རྒྱས་བཟུང་ལ།
དིཔྟ་ཙཀྲ་ཕུར་པའི་ལྷ། ། ཞེས་སོགས་བརྗོད་དེ། དེ་དག་གི་དོན་ཡང་། དིཔྟ་ཙཀྲ་ཅེས་པས་ནི་ལག་ན་ཡོད་པའི་ཕུར་བུ་དེ་ཉིད་གསལ་གདབ་པ་ཡིན་ལ། འོ་ན་འདི་བཛྲ་ཀཱི་ལ་ཡ་ཡིན་པ་ལ། དིཔྟ་ཙཀྲ་སྟེ་འཁོར་ལོ་འབར་བ་ཞེས་བརྗོད་པ་ཅི་སྙམ་ན། རྣམ་པ་མི་བསྐྱོད་པ་ཡིན་ཡང་ངོ་བོ་རྣམ་སྣང་སོགས་རིགས་ལྔ་ཐམས་ཅད་འདུས་པ་ལ་དགོངས་པ་ཡིན་ཏེ། དཔེར་ན་རྣལ་འབྱོར་རྒྱུད་ཀྱི་གཙོ་བོ་ངོ་བོ་རྡོ་རྗེ་སེམས་དཔའ་ཡིན་ཡང་རྣམ་པ་རྣམ་སྣང་དུ་འདོད་པ་བཞིན་དང་། ངེས་དོན་དུ་སངས་རྒྱས་ཐམས་ཅད་ཐུགས་རྒྱུད་གཅིག་པ་ཡིན་པས་སོ། ། དེ་ལྟ་བུའི་སྲས་མཆོག་བཛྲ་ཀཱི་ལ་ཡ་ཕུར་བུའི་ལས་བྱེད་པའི་ལྷ་སྐུ་མདོག་མཐིང་ནག་གཅེར་བུ་རལ་པ་འབར་བའི་རྣམ་པ་ཅན།
སྐུ་སྟོད་ཁྲོ་བོ་ཆེན་པོ་ལ། ཞལ་གསུམ་པ་ཕྱག་ཀྱང་དྲུག་པ་སྟེ། དབུ་རྒྱན་ལ་རྡོ་རྗེ་ཁྲག་འཐུང་ལ་སོགས་པ་རིགས་ལྔའི་སངས་རྒྱས་ཡོངས་སུ་རྫོགས་པས་བརྒྱན་ཞིང་། སྐུའི་ལྟེ་བ་མན་ཆད་ཀྱི་ཆ། ཨུཏྤལ་སྔོན་པོའི་འདབ་མ་འདྲ་བར་ལྔ་ལ་ཡེ་ཤེས་ཀྱི་མེ་འབར་བའི་འཕྲེང་བ་ཁྲིགས་པའི་འོད་ཅན། དྲག་པོ་ལས་ཀྱི་ཕུར་པར་གྱུར་པས་རྣམ་པ་ལྕགས་ཀྱི་ཕུར་པ་ཟུར་གསུམ་པའི་རྣམ་པ་ཅན་ཏེ། དེ་ཉིད་བཏབ་ན་ཚངས་པ་ལ་སོགས་པའི་ལྷ་མཐུ་ཆེན་རྣམས་ཀྱང་བརླག་པར་འགྱུར་ན། རྣལ་འབྱོར་པ་ལ་གནོད་པར་བྱེད་པའི་དགྲ་བགེགས་རྣམས་ལ་ཕུར་པ་འདི་ཉིད་བཏབ་ན་དགྲ་བགེགས་རྣམས་བརླག་པར་འགྱུར་བ་སྨོས་ཅི་དགོས་ཞེས་པའི་དོན་ཅན་གྱི་ཚིག་བརྗོད་ཅིང་དོན་དྲན་པ་ནི་ཕུར་པ་སྲས་མཆོག་ཏུ་གསལ་བ་ཡིན་ལ། སྐབས་འདིར་བྱ་བའི་ཆུ་སྲིན་རྣམ་གྲོལ་གྱི་ཕྱག་རྒྱ་བྱ་ཚུལ་ནི་རྒྱུད་ལས། དེ་དུས་སོར་མོ་རྒྱབ་ཏུ་བསྣོལ། །
གུང་མོ་གཉིས་པོ་རབ་ཏུ་བསྒྲེང་། ། དེ་ཡི་བར་དུ་ཕུར་པ་བཞུགས། ། དེ་ནས་སོར་མོ་པད་འདྲར་བྱ། ། ཁ་མ་ཕྱེ་བའི་ཚུལ་དུ་ནི། ། ལག་མཐིལ་བར་དུ་ཕུར་པ་བསྒྲིལ། ། ཞེས་གསུངས་པ་ལྟར་ཡིན་ལ། ཕྱག་རྒྱ་དེ་བཞིན་བཅས་པའི་དགོས་པ་ནི་ཆུ་སྲིན་གྱིས་སྲོག་ཆགས་བཟུང་ནས་དེ་མ་ཐག་ཟ་བ་ལས་གཞན་དུ་གཏོང་མི་ཤེས་པ་ལྟར། ཕྱག་རྒྱ་དེས་བླངས་པའི་སྲས་མཆོག་ཕུར་བུ་འདིས་ཀྱང་གང་ལ་བཏབ་པའི་དགྲ་བགེགས་རྣམས་སྐད་ཅིག་ཉིད་ལ་སྒྲོལ་བ་ལས་གཞན་དུ་མ་འདས་པར་མཚོན་པའི་དོན་ཡིན་པར་གསུངས་སོ། ། དེ་ནས་གསལ་བ་གསུམ་པ་ལིངྒ་ཟ་བ་པོར་གསལ་བ་ནི། ལིངྒ་བསྒྲལ་ཡུལ་ཟ་བ་པོ་ཞེས་སོགས་ཏེ་དེ་དག་གི་དོན་ཡང་།
མཚན་མ་རྫས་ཀྱི་ལིངྒ་བསྒྲལ་བྱའི་ཡུལ་དུ་གྱུར་བ་ཟ་བ་པོར་གསལ་བ་འདི་ཉིད་ནི་ཤ་ཁྲག་གི་གཟི་མདངས་ཉམས་པས་ལུས་ཤིན་ཏུ་རིད་ཅིང་ཡན་ལག་ཀུན་འཇག་མ་ལྟར་ཕྲ་བ་ཡིད་དུ་མི་སྡུག་པའི་བཞིན་ཅན་ལུས་འདར་ཡེད་ཡེད་པ། ཁ་ནས་ཁྲག་སྐྱུག་ཅིང་མགོ་སྐྱེས་སམ་སྐྲ་གྲོལ་བའི་རྣམ་པ་ཅན་ཏེ་རྒྱུད་ལས། ཁྲག་ནི་སྐྱུག་པ་ཉིད་དང་ཡང་། ། འདར་ཞིང་མགོ་སྐྱེས་གྲོལ་བ་དང་། ། ཞེས་གསུངས་པ་ལྟར་ཡིན་ལ། དེ་ལྟ་བུའི་གདུག་པ་ཅན་དེ་ཉིད་མྱུར་བ་ཉིད་དུ་ཚར་གཅད་པའི་ཕྱིར། གང་ལ་དམིགས་པའི་དགྲ་བགེགས་གང་ཡིན་པ་དེ་ཁོ་ན་མངོན་སུམ་པ་ཉིད་དུ་གནས་པ་ལྟར་ཤིན་ཏུ་གསལ་བར་གྱུར་པར་ལྟ་བ་སྟེ་དེ་དག་ནི་གསལ་བ་གསུམ་དང་གདེངས་གསུམ་གསལ་གདབ་པའོ། ། ལྔ་པ་མཉེས་པའི་དཔང་གཟུག་པ་ནི་རྒྱས་པར་ན་རྡོ་རྗེའི་འཚེར་དབྱངས་དང་དཔག་བསམ་གྱི་འཇོལ་འཆམ་བྱ་བར་བཤད་ཀྱང་། བསྡུ་ན་གཏོར་བཟློག་གི་སྐབས་ཀྱི་ཕྱག་ལེན་བཞིན་ཟོར་འཛིན་གྱི་རྡོར་དྲིལ་བཟུང་ལ་འདུར་དབྱངས་དང་བཅས། བརྒྱུད་གསུམ་བླ་མ་རིགས་འཛིན་ཚོགས། །
ཞེས་སོགས་བརྗོད་དེ། འདི་ལ་དོན་ཚན་བཞི་སྟེ། བླ་མ་ཡི་དམ་ལ་སྙན་གསན་དབབ་པ། བསྒྲལ་བྱའི་ཉེས་པ་བསྒྲག་པ། རྣལ་འབྱོར་པ་རང་ཉིད་ཀྱིས་མ་ཉེས་པར་བསྟན་པ། དེས་ན་གདུག་པ་ཅན་བསྒྲལ་བར་གསོལ་ཞིང་ཆོས་སྐྱོང་འཁོར་བཅས་དྲག་པོའི་ལས་ལ་བསྐུལ་བའོ། ། དང་པོ་ནི། གཞུང་ལས། བརྒྱུད་གསུམ་བླ་མ་ཞེས་སོགས་ཚིགས་བཅད་གཅིག་གིས་བསྟན་ཏེ། དེ་དག་གི་དོན་ཡང་རྒྱལ་བ་དགོངས་པའི་བརྒྱུད་པ།
རིག་འཛིན་རིག་པའི་བརྒྱུད་པ། གང་ཟག་སྙན་ཁུང་བརྒྱུད་པ་གསུམ་གྱི་བླ་མའི་ཚོགས་དང་། རྣམ་པར་སྨིན་པའི་རིག་འཛིན། ཚེ་ལ་དབང་བའི་རིག་འཛིན། ལྷུན་གྱིས་གྲུབ་པའི་རིག་འཛིན། ཕྱག་རྒྱ་ཆེན་པོའི་རིག་འཛིན་གྱི་ཚོགས་རྣམས་དང་། སྤྱིར་ཡི་དམ་རྒྱལ་བ་ཞི་ཁྲོ་རབ་འབྱམས་ཀྱི་ལྷ་ཚོགས་དང་། ཁྱད་པར་ལྷག་པའི་ལྷ་མཆོག་རྡོ་རྗེ་ཕུར་པའི་ལྷ་ཚོགས་འཁོར་དང་བཅས་པ་ཁྱེད་རྣམས་རིག་པ་འཛིན་པ་བདག་ཅག་རྣམས་ལ་སྙན་གསན་ཞིང་ཐུགས་རྗེས་དགོངས་པར་མཛད་དུ་གསོལ། ཞེས་པ་དེ་ཡན་གྱིས་བླ་མ་ཡི་དམ་ལ་སྙན་གསན་དབབ་པ་བསྟན་ཟིན་ནས། གཉིས་པ་བསྒྲལ་བྱའི་ཉེས་པ་བསྒྲག་པ་ནི།
གཞུང་ལས། གདུག་ཅིང་གཏུམ་པའི་དགྲ་བགེགས་འདི། ། ཞེས་སོགས་ཚིག་རྐང་བཅུ་གཅིག་གིས་བསྟན་ཏེ་དེ་དག་གི་དོན་ཡང་། སེམས་གདུག་ཅིང་སྦྱོར་བ་གཏུམ་པ་དང་ལྡན་པའི་དགྲ་བགེགས་འདི་ནི། བསྟན་འཛིན་དཔལ་ལྡན་བླ་མ་དམ་པའི་སྐུ་ལ་སྡོ་བའི་སྐུ་དགྲ་སྟེ། སངས་རྒྱས་ཀྱི་བསྟན་པ་སྤྱི་འཇིག་པར་བྱེད་པ་བསྟན་པའི་སྤྱི་དགྲའང་ཡིན་ཞིང་། རྣལ་འབྱོར་པ་དམ་ཚིག་ཅན་ལ་དུས་རྟག་ཏུ་སྡང་སེམས་ཁོ་ན་དང་ལྡན་པས་དམ་ཚིག་ཅན་གྱི་སྡང་དགྲའང་ལགས། རྒྱལ་ཁམས་ཀྱི་སེམས་ཅན་ཡོངས་ལ་གནོད་ཅིང་འཚེ་བ་མང་དུ་བྱས་ཤིང་། བར་མཚམས་མེད་པར་དམྱལ་བར་སྡུག་བསྔལ་མྱོང་འགྱུར་གྱི་ཕ་བསད་པ། མ་བསད་པ།
དགྲ་བཅོམ་པ་བསད་པ། དགེ་འདུན་གྱི་དབྱེན། དེ་བཞིན་གཤེགས་པའི་སྐུ་ལ་ངན་སེམས་ཀྱིས་ཁྲག་དབྱུང་བའི་ལས་ཏེ་ལས་ཆེན་པོ་ལྔ་དང་། ལྔ་པོ་དེ་དག་དང་ཉེ་བའི་ལས་ནི་ཕ་བསད་པའི་ལས་དང་ཉེ་བ་ངེས་པ་ལ་ཞུགས་པའི་བྱང་ཆུབ་སེམས་དཔའ་འམ། ངེས་བྱེད་ཆ་མཐུན་ལ་གནས་པའི་བྱང་ཆུབ་སེམས་དཔའ་བསད་པ། མ་བསད་པའི་ལས་དང་ཉེ་བ་རང་གི་མ་ཡང་ཡིན་ལ་དགྲ་བཅོམ་མ་ཡང་ཡིན་པ་མི་གཙང་སྤྱོད་ཀྱི་སྒོ་ནས་སུན་ཕྱུང་བ། དགྲ་བཅོམ་པ་བསད་པ་དང་ཉེ་བ་ཉན་ཐོས་སློབ་པ་བསད་པ། དགེ་འདུན་གྱི་དབྱེན་དང་ཉེ་བ་དགེ་འདུན་འདུ་བའི་སྒོ་འཕྲོག་པ། དེ་བཞིན་གཤེགས་པའི་སྐུ་ལ་ངན་སེམས་ཀྱིས་ཁྲག་དབྱུང་བ་དང་ཉེ་བ་སྐུ་གཟུགས་མཆོད་རྟེན་འཇིག་པར་བྱེད་པའི་ལས་ལྔ་པོ་དེ་དག་རྣམས་དགྲ་བོ་འདིས་བསགས་པ་ཡིན་ཞིང་། གཞན་ཡང་འདི་ནི་ཉམས་པ་བདུན་དང་བསྒྲལ་བའི་ཞིང་བཅུ་ཚང་བའི་དམ་ཚིག་ཉམས་པ་ཅན་ཏེ།
དེ་ཡང་ཇི་སྐད་དུ། སྲོག་དོན་བཀའ་དམ་ལས་ཀྱིས་ཉམས། ། མཚན་མ་འདོད་པས་ཉམས་དང་བདུན། ། ཞེས་པ་ལྟར་བདུན་ལས་དང་པོ་སྲོག་ལས་ཉམས་པ་ནི་རང་གི་ཕ་མ་མཁན་པོ་སློབ་མ་རྣམས་གསོད་པ་དང་། རྡོ་རྗེ་སྤུན་གྱི་ནང་དུ་དམེ་བྱས་པ་རྣམས་ཡིན་ལ། གཉིས་པ་དོན་ལས་ཉམས་པ་ནི་གོང་དུ་བཤད་པའི་ཡུལ་དེ་དག་ལ་སྐུར་བ་འདེབས་པའི་གཞི་བྱེད་པ། ལྟ་བ་ལ་རྒྱབ་བོར། ལོག་པ་དང་དུ་ལེན། སངས་རྒྱས་ཀྱི་བཀའ་དོར། བཀའ་ཕྱིན་ཅི་ལོག་ལ་མཁས་པ་རྣམས་ཡིན་ལ།
གསུམ་པ་བཀའ་ལས་ཉམས་པ་ནི་གསང་སྔགས་ཚུལ་བཞིན་དུ་སྤྱོད་པ་ལ་འཁུ་བ་དང་། ཚང་འདྲུ་བ་དང་། ཡལ་ག་འདོགས་པ། བཀའ་ལ་བསྐུར་པ་འདེབས་པ། འཁོར་རྣམས་ལོག་པར་ཁྲིད་པ། བརྟག་དཔྱད་དོན་བསྟན་ལོག་པ་རྣམས་ཡིན་ཞིང་། བཞི་པ་དམ་ལས་ཉམས་པ་ནི། རྡོ་རྗེ་སློབ་དཔོན་གྱི་བཀའ་བསླུས་ཏེ་ངན་སེམས་བྱེད་པ། གསང་སྔགས་དང་ཕྱག་རྒྱའི་རྒྱུན་གཅོད་པ། གསང་ཆོས་རྒྱུད་མ་སྨིན་པ་ལ་སྤེལ་བ་རྣམས་ཡིན་པར་བཤད་ལ།
ལྔ་པ་ལས་ཀྱིས་ཉམས་པ་ནི་ལས་ཀྱིས་སྔོན་ཆད་འཁོན་པའི་གཞི་མེད་པར་ཉེས་མེད་གཞན་ལ་རྒོལ་ཞིང་བཞིན་བཟློག་པར་བདག་གིས་ཉེས་པ་མ་བསྟན་ཡང་། བདག་ལ་མཐུ་རྩལ་གྱིས་འདེབས་པ་རྣམས་ཡིན་ཞིང་། དྲུག་པ་མཚན་མས་ཉམས་པ་ནི་གཉིས་མེད་དོན་ལ་ཕྱོགས་ཆར་འཛིན་པ་སྒྲོ་སྐུར་གཉིས་ཀྱིས་རས་སྤྱོད་བྱེད་པ། སྐྱེ་མེད་ཀྱི་ཆོས་ལ་མཚན་མར་བཟུང་བ། ལྷ་སྲིན་མ་ལུས་པ་བྲན་དུ་མ་འཁོལ་ཞིང་ང་ཉིད་དཔལ་ཆེན་པོ་ཡིན་ནོ་ཞེས་འཇིག་རྟེན་པ་བླུན་པོ་རྣམས་བསླུ་བའི་རྫུན་ཆེན་པོ་སྨྲ་བ། གཞན་ལ་ཁྲོ་ཞིང་འཚེ་བར་བྱེད་པ་རྣམས་ཡིན་པར་གསུངས་ལ། བདུན་པ་འདོད་པས་ཉམས་པ་ནི་ཤེས་རབ་རྣམ་གསུམ་གྱི་རྩལ་མེད་པར་མཐུ་རྩལ་ཆེན་པོར་འདོད་ནས་ལས་ཀྱི་གཙོ་བོ་མཚན་མ་ལ་སྤྱོད་པ། འཇིག་རྟེན་ལས་མ་འདས་པའི་ལྷ་འདྲེ་ལ་གསོལ་བ་བཏབ་ཅིང་རང་གི་གདོང་ཁྲག་གིས་བྱུགས་པ་ལ་སོགས་པའི་སྒོ་ནས་སྤྱོད་པའི་གཞུང་བཟང་པོ་བོར་ཞིང་། མི་འཚམས་པའི་སྤྱོད་པ་ཐོ་ཅོ་གླང་པོའི་སྤྱོད་པས་བཀའ་དང་གཞུང་ལུགས་སྨད་ནས་བཟའ་བཏུང་འདོད་པས་བསྒྲུབས་པའི་ལོངས་སྤྱོད་བརྐུ་བ་རྣམས་ཡིན་པར་བཤད་པ་ལས་དེ་ཐམས་ཅད་ངན་པ་འདིས་བྱས་ཤིང་། གཞན་ཡང་གདུག་པ་ཅན་འདི་ལ་བསྒྲལ་བའི་ཞིང་བཅུ་ཡང་ཚང་བ་ཡིན་ཏེ།
ཞིང་བཅུ་ནི་ཕུར་པ་ཁྲག་འཐུང་རྩ་བའི་རྒྱུད་ལས། སངས་རྒྱས་བསྟན་པ་ཤིག་པ་དང་། ། དཀོན་མཆོག་དབུ་འཕང་དམོད་པ་དང་། ། དགེ་འདུན་འདུ་བའི་སྒོ་འཕྲོག་དང་། ། ཐེག་ཆེན་ཆོས་ལ་སྨོད་པ་དང་། ། བླ་མའི་སྐུ་ལ་སྡོ་བ་དང་། ། རྡོ་རྗེའི་ནང་དབེན་བྱེད་པ་དང་། ། སྒྲུབ་ལ་བར་ཆད་བྱེད་པ་དང་། ། གང་ཞིག་དམ་ལས་ལྡོག་པ་དང་། ། སྙིང་རྗེ་མེད་པའི་སྲིན་པོ་དང་། །
མུ་སྟེགས་ལོག་ལྟར་གཏོང་བ་དང་། ། སྒྲུབ་པ་པོ་ལ་གོ་སྡོ་བ། ། འདི་རྣམས་བསྒྲོལ་བའི་ཞིང་བཅུ་ཡིན། ། ཞེས་གསུངས་པ་ལྟར་ལས་དེ་ཐམས་ཅད་ལས་ངན་ཅན་འདིས་བྱས་ཤིང་། གཞན་ཡང་དགྲ་བགེགས་སྡིག་ཅན་འདིས་ནི། སངས་རྒྱས་དཔའ་བོ་བདུན་གྱི་ནང་ཚན་ཐུབ་ཆེན་གོའུ་ཏ་མའི་བསྟན་པ་ལ་གནོད་པ་ཆེན་པོ་བྱས་པས་ཤཱཀྱ་ཐུབ་པ་དང་། རིགས་བརྒྱའི་བདག་པོ་དཔལ་ལྡན་བླ་མའི་ཐུགས་སུན་ཕྱུང་བས་རིགས་དང་དཀྱིལ་འཁོར་ཐམས་ཅད་ཀྱི་ཁྱབ་བདག་དྲུག་པ་རྡོ་རྗེ་སེམས་དཔའ་བཀྲོངས་པ་ལྟ་བུའི་ལས་སྟོབས་ཅན་ཏེ། སྡིག་པ་ཚབས་ཆེན་པོ་བསགས་པ་ཅན་འདི་ཉིད། བླ་མེད་རྒྱུད་སྡེ་ལྟར་ན་རྡོ་རྗེ་དམྱལ་བའམ། ཕར་ཕྱིན་དང་ཐུན་མོང་བ་ལྟར་ན་མནར་མེད་པའི་དམྱལ་བར་འགྲོ་བའི་བདག་ཉིད་ཁོ་ནར་ངེས་པ་ཡིན་ལ།
དེ་ཡན་གྱིས་བསྒྲལ་བྱའི་ཉེས་པ་བསྒྲག་པ་བསྟན་ཟིན་ནས། གསུམ་པ་རྣལ་འབྱོར་པ་རང་ཉིད་ཀྱིས་མ་ཉེས་པར་བསྟན་པ་ནི། གཞུང་ལས། བདག་ཉིད་སྙིང་རྗེ་ཆེར་བསྐྱེད་ནས་ཞེས་སོགས་ཚིག་རྐང་དྲུག་གིས་བསྟན་ཏེ། དེ་དག་གི་དོན་ཡང་། དགྲ་བགེགས་འདིས་གོང་དུ་བཤད་པའི་ལས་ངན་དེ་དག་བསགས་པ་མཐོང་བས། རྒྱུ་མཚན་དེའི་ཕྱིར་བདག་ཉིད་ཀྱིས་སྙིང་རྗེ་ཆེར་བསྐྱེད་ནས་བརྩེ་བའི་སེམས་ཀྱིས་ཀུན་ནས་བསླང་སྟེ། འཇིག་རྟེན་གྱི་ཕུན་སུམ་ཚོགས་པའི་རྟེན་འབྲེལ་འགྲིག་བྱེད་ཀྱི་ནོར་རྫས་སྣ་ཚོགས་དང་། འདུས་བྱས་ཀྱི་ངང་ཚུལ་ཅན་ཟས་ཀྱི་ལོངས་སྤྱོད་འདོད་དགུ་སྣ་ཚོགས་སྦྱིན་ཞིང་། སྨྲ་མཁས་ལ་སོགས་པའི་སྣ་ཚོགས་པའི་ཐབས་ཀྱིས་ཁ་བྲིད་བྱས་ནས་འབྲས་བུ་སྡུག་བསྔལ་བཟོད་པར་དཀའ་བ་བསྐྱེད་ངེས་པའི་རྒྱུ་ལས་ངན་པ་སྣ་ཚོགས་བྱེད་པ་འདི་ལས་ལྡོག་པར་གྱིས་ཤིག་ཅེས་ལན་གཅིག་མ་ཡིན་པར་ཡང་དང་ཡང་དུ་གསོལ་ཡང་གདུག་པ་ཅན་འདིས་མི་དགེ་བ་སྟོབས་ཅན་བྱེད་པ་དེ་ལས་ལྡོག་པར་བྱེད་མ་ཉན་པ་ཡིན་ནོ། །
དེ་ཡན་གྱིས་རྣལ་འབྱོར་པ་རང་ཉིད་ཀྱིས་མ་ཉེས་པར་བསྟན་པ་བཤད་ཟིན་ནས། བཞི་པ་གདུག་པ་ཅན་བསྒྲལ་བར་གསོལ་ཞིང་ཆོས་སྐྱོང་འཁོར་བཅས་དྲག་པོའི་ལས་ལ་བསྐུལ་བ་ནི། གཞུང་ལས། དེས་ན་གདུག་པའི་དགྲ་བགེགས་འདི། ། ཞེས་སོགས་ཚིག་རྐང་ཉེར་ལྔས་བསྟན་ཏེ། དེ་དག་གི་དོན་ཡང་། ལས་ངན་དགྲ་བོ་འདིས་ཉེས་པར་བྱས་ཤིང་། དེ་ལས་ལྡོག་པའམ་འདོད་པ་དེ་བས་ན་གདུག་པ་ཅན་གྱི་དགྲ་བགེགས་འདི་ཉིད་རེ་ཞིག་སྐྱབས་མགོན་དམ་པ་ཁྱེད་རྣམས་ཀྱིས་ཐུགས་བརྩེ་བས་སྐྱབས་མགོན་མ་མཛད་པར་བཏང་བར་འཚལ་ཏེ་རྟོག་བཅས་ཀྱི་སེམས་རྟོག་མེད་ཆོས་སྐུར་བསྒྱུར་བའི་ཆེད་དུ་ཟ་པ་པོའི་ལུས་སེམས་མྱུར་དུ་འབྲལ་བའི་གྲོགས་མཛད་དུ་གསོལ། གལ་ཏེ་རྣལ་འབྱོར་པ་བདག་ཉིད་ཀྱི་མགོན་སྐྱབས་མཛད་ལ་ཅིག་ཤོས་གཏོང་བར་མི་རིགས་སོ་སྙམ་ན་རེས་ཞིག་ཅེས་པའི་ཚིག་གི་ནུས་པས་གཉིས་ཅར་བརྩེ་བས་རྗེས་སུ་བཟུང་བར་ཁྱད་པར་མེད་ཀྱང་། ཉེས་ལེགས་ཀྱི་བཏང་འཛིན་འཛིན་པའི་ཕྱིར་དང་།
བདག་གི་བརྩེ་སེམས་ཀྱི་གྲོགས་དང་། མ་ཉེས་པའི་དཔང་དང་། སྡིག་ཅན་སྡུག་བསྔལ་ལས་བསྒྲལ་བའི་ཆེད་དུའོ། ། ཁྱོད་ཀྱིས་མ་ཉེས་པ་ཅིས་ཤེས་ན་བདག་གིས་ཉེས་བྱས་ཕྲ་མོ་ཚུན་ལའང་འཛེམ་པར་བྱས་པས་མ་ཉེས་ཤིང་། སེམས་དྲང་པོར་བསྲངས་པས་མ་ཡོ་ལ། གཡོ་སྒྱུ་མ་མཆིས་ཞིང་། དེ་ལྟར་དུ་གྱུར་པ་ནི་ཐོགས་མེད་ཡེ་ཤེས་ཀྱི་སྤྱན་དང་། དུས་གསུམ་གཟིགས་པའི་མཐུ་དང་། མགྱོགས་པ་རྫུ་འཕྲུལ་གྱི་ཞབས་དང་། སྟོབས་བཅུའི་སྟོབས་དང་ལྡན་པ་ཁྱེད་ཡེ་ཤེས་ཀྱི་ལྷ་ཚོགས་རྣམས་ལགས་པས།
དེ་ལྟར་ན་བདག་གིས་ལེགས་པར་བགྱིས་པ་འདི་མཁྱེན་ལྡན་དབང་པོ་ཁྱེད་རྣམས་ཀྱིས་མཁྱེན་པ་བཞིན་དུ་བདག་རྗེས་སུ་བཟུང་དུ་གསོལ། མཁྱེན་བརྩེ་ནུས་གསུམ་མངའ་བའི་སྐྱབས་མགོན་དམ་པ་ཁྱེད་རྣམས་དང་། གཞན་ཡང་དམ་པ་ཆོས་སྐྱོང་བའི་སྲུང་མ་རྡོ་རྗེ་ནག་པོ་ཆེན་པོའི་ཚོགས་རྣམས་དང་། དམ་ཚིག་ཅན་གྱི་སྲུང་མ་རྒྱ་མཚོའི་གོས་ཅན་ཁྱབ་པར་བཞུགས་པའི་ཡེ་ཤེས་སྤྱན་ལྡན་འཁོར་དང་བཅས་པ་རྣམས་དང་། མངོན་པར་ཤེས་པའི་དཔལ་དང་ལྡན་པའི་དབང་པོར་གྱུར་པ་སྣང་ཞིང་སྲིད་པའི་ལྷ་སྲིན་ཆེན་པོ་སྡེ་བརྒྱད་པོ་རྣམས་དང་། ཕྱོགས་བཅུའི་འཇིག་རྟེན་སྐྱོང་བ་མཐུ་བོ་ཆེ་རྣམས་དང་། ཡུལ་ཕྱོགས་འདིའི་གཞི་བདག་ལ་སོགས་པ་དཔང་པོར་གྱུར་པ་ཁྱེད་རྣམས།

རྣལ་འབྱོར་པ་བདག་ལ་དགོངས་པར་མཛོད་ལ། ལུས་སེམས་ཤིན་ཏུ་གདུག་ཅིང་གཏུམ་པའི་དགྲ་བགེགས་འདིས་ཉེས་པ་ཇི་ལྟར་བྱས་པའི་ཚུལ་ཞིབ་ཏུ་བསྟན་ན། བསྟན་འཛིན་བླ་མ་དམ་པའི་སྐུ་ལ་ཡང་དང་ཡང་དུ་འཁུ་འཁུ་བ། བསྟན་པ་རྒྱལ་བའི་བཀའ་ལ་ཡང་དང་ཡང་དུ་འགོམ་འགོམ་པ། སྒྲུབ་པ་པོ་རྣལ་འབྱོར་སྤྱིའི་སྐུ་ལ་ཡང་དང་ཡང་དུ་དོ་སྡོ་བ། ཁྱད་པར་རྣལ་འབྱོར་པ་བདག་ཉིད་ཀྱང་འཕགས་པའི་ཚོགས་མཆོད་པས་རབ་ཏུ་མཆོད་ཅིང་མཉེས་པར་བྱ་བ་དང་། སོ་སྐྱེའི་ཚོགས་གདུལ་བྱར་གྱུར་པ་རྣམས་ལ་གཞན་དོན་ཅི་དང་ཅི་ནུས་བགྱིད་འདོད་ཀྱི་བསམ་པ་མི་དམན་པས། དེ་བཞིན་གྱི་ཐབས་ཚུལ་ལ་དགྲ་བགེགས་འདི་ཡིས་རྐྱེན་ངན་གྱིས་བྱེད་དུ་མ་སྟེར་ཞིང་། ཆོས་ཐམས་ཅད་སྤྲོས་པའི་མཐའ་དང་བྲལ་བ་རང་བཞིན་གྱིས་རྣམ་པར་དག་པའི་ཀློང་ཉིད་དབྱིངས་ཀྱི་ཐིག་ལེ་གཅིག་པུར་བསྒོམ་པར་བྱ་སྙམ་པ་བགྱིས་ཀྱང་། བར་ཆད་ངན་པའི་རྐྱེན་དབང་དགྲ་བགེགས་འདིས་བྱེད་དུ་མ་སྟེར་ཏེ་མ་བཅུག་གོ ། རྒྱུ་མཚན་དེ་ལྟར་ན་སྒྲུབ་པ་པོ་རྣལ་འབྱོར་པ་བདག་གིས་ལུས་ངག་གི་བྱ་བ་ཅུང་ཟད་ཀྱང་མ་ཉེས་ཤིང་།
སེམས་དུས་དང་རྣམ་པ་ཀུན་ཏུ་དྲང་ཞིང་མི་ཡོ་བ་བགྱིས་པས་ན། མཁྱེན་ལྡན་ཁྱེད་རྣམས་ཀྱིས་དེ་ལྟར་མཁྱེན་པར་མཛད་ནས། སླན་ཆད་ཀྱང་དགྲ་བགེགས་སྒྲོལ་བ་ལ་ནུས་མཐུ་དང་རྫུ་འཕྲུལ་གྱི་སྟོབས་བསྐྱེད་པའི་ཆོ་ག་སྟེ་སྟོང་གྲོགས་མཛོད་ལ། བདག་ཉིད་ཡི་དམ་གྱི་ལྷ་རྡོ་རྗེ་གཞོན་ནུ་དང་གཉིས་སུ་མེད་པར་སྒོམ་པའི་ཏིང་ངེ་འཛིན་གྱི་ངང་ནས་གདབ་པའི་ལས་བྱེད་པ་ལ་སྐྱབས་མགོན་དང་དཔུང་གཉེན་སོགས་ཀྱི་སྒོ་ནས་དགྲ་བགེགས་གདུག་པ་ཅན་འདི་ཉིད་མྱུར་བ་ཉིད་དུ་སྒྲོལ་བའི་གྲོགས་དམ་པ་མཛོད་ཅིག་ཅེས་པའི་དོན་ཅན་གྱིས་མ་ཉེས་པའི་དཔང་གཟུག་བྱས་ལ། དྲུག་པ་རྫས་དམོད་མོ་ཏིང་ངེ་འཛིན་སོགས་དྲུག་བྱ་བ་ནི་རྒྱུད་ལས། ལྷ་ཕྲལ་གནས་ནས་དགུག་པ་དང་། ། རྣམ་ཤེས་གཟུགས་བསྟིམ་བྱད་དུ་གཞུག ། སྨྱོར་འཇུག་རྡུལ་དུ་རློག་པ་དང་། ། ཤ་ཁྲག་ཞལ་དུ་བཏབ་ན་དགྱེས། ། འདི་དྲུག་ཤེས་ན་ལས་རྣམས་འགྲུབ། །
ཅེས་འདི་བའི་ལུགས་ཀྱི་དྲག་པོའི་ལས་བྱ་བའི་མན་ངག་ལ་དྲུག་པོ་འདི་ཤེས་པ་གལ་ཆེ་བར་གསུངས་ཤིང་། དྲུག་པོ་འདི་དག་གི་གོ་རིམ་ཡང་རྒྱུད་ལས། དང་པོར་གནོད་པའི་དགྲ་བགེགས་དེ། ། ལྷ་དང་རྒྱབ་རྟེན་དཔུང་དང་ཕྲལ། ། དེ་ནས་ངེས་པར་གཟུགས་ལ་དབབ། ། འགྱུར་ལྡོག་མེད་པར་བྱེད་དུ་གཞུག ། གཟི་བརྗིད་འཕྲོགས་ཏེ་སྨྱོ་རུ་གཞུག ། ཕུར་པས་བཏབ་སྟེ་ངེས་པར་བསྒྲལ། ། རྡུལ་དུ་བྱས་ཏེ་ཚོགས་ལ་དབུལ། ། ཞེས་གོ་རིམ་ངེས་པ་ཅན་དུ་གསུངས་ལ།
དྲུག་པོ་འདི་དག་ལ་ནང་སེལ་གྱིས་དབྱེ་ན་བཞི་བཞིར་དབྱེ་བ། ལྔ་ལྔར་དབྱེ་བ། དྲུག་དྲུག་ཏུ་དབྱེ་བ་སོགས་བཤད་སྲོལ་དང་ཕྱག་ལེན་མི་འདྲ་བ་དུ་མ་ཞིག་སྣང་ཡང་། ཕྱི་མ་འདི་ཉིད་འཁྲུལ་པའི་དྲི་མ་དང་བྲལ་བ་འཁོན་ས་སྐྱ་པའི་ཕྱག་ལེན་ལ་མཛད་པའང་ཡིན་ཞིང་། འདི་ཉིད་རྒྱུད་ཀྱི་དགོངས་པ་བླ་ན་མེད་པ་སྟེ་རྒྱུད་ལས། ལས་རྣམས་དྲུག་པོ་རེ་རེ་ལའང་། ། རེ་རེ་དྲུག་དྲུག་སུམ་ཅུ་དྲུག ། ཆོག་གཞུང་སྔགས་དང་ཏིང་འཛིན་དང་། ། མཆོད་རྫས་ཐབས་དང་དགོས་ཆེད་དང་། ། སྔོན་བྱུང་རྗེས་འཇུག་གོང་ཕྲར་ཤེས། །
ཞེས་གསུངས་ཏེ་དེ་དག་ལ་ཡང་འབྲེལ་སོ་དྲུག་ཅེས་གྲགས་ཤིང་། དེ་དག་གི་ནང་ཚན་གབ་པའི་སྔགས་དྲུག་པོ་འདི་ཉིད་ནི་གསེར་ལུང་ཆེན་མོ་ལས། དཀྱུས་སྔགས་དྲུག་པོ་སྒྲུབ་པའི་ཁོག་དོན་བཅའ་བ། གབ་པ་སྔགས་དྲུག་སྲོག་ལ་འཁོར་ལོ་བསྐོར། ། ཅེས་གསུངས་པ་ལྟར་བཟས་པ་པོ་ལྕུག་ཕྲན་ཟོར་བས་བཏུབས་པ་བཞིན་ཉལ་ཉལ་སོང་བར་བསམ་པའི་ཏིང་ངེ་འཛིན་དང་ལྡན་པས་སྔགས་དྲུག་པོ་འདི་བཟླ་བར་བཤད་པ་འདི་ཤིན་ཏུ་གལ་ཆེ་བ་ཡིན་ལ། དེའི་རྒྱུ་མཚན་ཡང་སྔོན་བྱུང་སྟོན་པ་ཧེ་རུ་ཀའི་རྣམ་པར་ཐར་པ་དེ་ཉིད་དེང་སང་རྗེས་འཇུག་བསྒྲུབ་པ་པོ་རྣམས་ཀྱི་ཉམས་ལེན་དུ་བྱ་དགོས་པ་ལས། སྔོན་དཔལ་ཆེན་རྡོ་རྗེ་གཞོན་ནུས་བདུད་རུ་ཏྲ་བཏུལ་བའི་རྣམ་ཐར་ལས། དཔལ་ཆེན་པོའི་སྤྱི་གཙུག་ནས་གབ་པའི་སྔགས་དང་པོ་ཧ་ས་ཡ་ན་འཐོན། རུ་ཏྲའི་སྤྱི་གཙུག་ཏུ་ཐིམ། དེ་བཞིན་ཏུ་དཔལ་ཆེན་པོའི་ཐུགས་ཀའི་དཔལ་བེའུ་ནས་གབ་པའི་སྔགས་གཉིས་པ་ཨ་བེ་ཤ་ཡ་འཐོན།
རུ་ཏྲའི་སྙིང་ཁར་ཐིམ། ཕྱག་ཞབས་ལས་གབ་པའི་སྔགས་གསུམ་པ་ཤྲཱི་ཀྲི་ཨ་ན་ཡ་འཐོན། རུ་ཏྲའི་རྐང་ལག་ལ་ཐིམ། དཔལ་ཆེན་པོའི་ལྗགས་སྟེང་ནས་གབ་པའི་སྔགས་བཞི་པ་ཛྭ་ལ་པ་ཡ་འཐོན། རུ་ཏྲའི་ལྕེ་ལ་ཐིམ། དཔལ་ཆེན་པོའི་མགྲིན་པའི་ལྟོ་ལྟོང་ནས་གབ་པའི་སྔགས་ལྔ་པ་ཏ་ཐཱ་ཡ་འཐོན། རུ་ཏྲའི་སྐེའི་ལྟོ་ལྟོང་ལ་ཐིམ། དཔལ་ཆེན་གྱི་སྐུའི་གསང་བུག་ནས་གབ་པའི་སྔགས་དྲུག་པ་བི་ད་ཡ་འཐོན། རུ་ཏྲའི་གསང་གནས་སུ་ཐིམ། འགྲོ་བ་རིགས་དྲུག་གི་སྒོ་བཀག
ཉོན་མོངས་པ་དྲུག་བཅོམས། རྒྱལ་བ་རིགས་དྲུག་མངོན་དུ་བྱེད་པའི་སྐལ་བ་ཅན་དུ་བྱས་པར་གསུངས་ཏེ། འགྲེལ་ཆེན་འབུམ་ནག་སོགས་རྡོ་རྗེ་ཕུར་པའི་ཡི་གེ་རྙིང་མ་རྣམས་ལས། བཅོམ་ལྡན་རྡོ་རྗེ་གཞོན་ནུའི་དབུའི་སྤྱི་གཙུག་ནས་ཧ་ས་ཡ་ར་ཧྲི་ད་ཡ་འཐོན། རུ་ཏྲའི་སྤྱི་གཙུག་ཏུ་ཞུགས་པ་དང་། རུ་ཏྲ་འགྲོགས་པའི་ལྷ་དང་ཕྲལ། གབ་པའི་སྔགས་དྲུག་ལུས་ཀྱི་གནས་སོ་སོར་ཐིམ་པས། རུ་ཏྲ་གངས་རི་རྒྱུད་ཆད་པ་ལྟར་འགྱེལ་ལོ། ། ཞེས་སོགས་རྒྱས་པར་བཤད་པས་སོ། ། གཞན་ཡང་གབ་པའི་སྔགས་དྲུག་པོ་འདི་ཕྱི་ལྟར་ན་འབྱུང་པོ་ཆེན་པོ་་་་་་ཕོ་འདྲེ་ཆེན་པོ་ཞེས་པའང་སྣང་དྲུག་གི་སྔགས་སུ་ངོས་བཟུང་ལ།
དགྲ་བསད་ཅིང་བགེགས་འདུལ་བའི་ལས་སུ་བསྟན། ནང་ལྟར་ན་འགྲོ་བ་རིགས་དྲུག་གི་སྙིང་པོར་ངོས་བཟུང་ལ། འགྲོ་བ་རིགས་དྲུག་གི་གཡང་ས་བཅད་དེ་རྒྱལ་བ་རིགས་དྲུག་གི་གསང་ལམ་བཙལ། གསང་བ་ལྟར་ན་ཉོན་མོངས་པ་དུག་ལྔ་རྩད་ནས་བཅད་དེ་ཡེ་ཤེས་ལྔར་ལ་འདའ་བ་དང་གསུམ་ལས། དང་པོ་ནི། ཧ་ས་ཡར་ཐེ་རང་རའི་རྒྱལ་མཚན་ཅན་གྱི་སྔགས་ཡིན་པར་གསུངས་ཤིང་། ལྷ་དང་མིའི་བར་དུ་དབྱེན་བཅོ་བ་ལ་ཁོ་མཁས་པས། ལྷ་དང་ཕྲལ་བ་ལ་ཐེ་རང་གི་སྔགས་འདི་ཤིས་པར་བཤད་ལ། ཨ་བེ་ཤ་ཡ་བཙན་ཟངས་ཀྱི་འབེ་སློག་ཅན་གྱི་སྔགས་ཡིན་པར་གསུངས་ཤིང་། སེམས་ཅན་གྱི་སྲོག་དང་བླ་ཚེ་ལ་ཁོ་དབང་བྱེད་པས་གཟུགས་ལ་དབབ་པ་ལ་བཙན་གྱི་སྔགས་འདི་ཤིས་པར་བཤད་ལ།
ཤྲཱི་ཀྲིང་ཨ་ན་ཡ་ནི་ཀླུ་དུག་སྦྲུལ་གྱི་སྐེ་རགས་ཅན་གྱི་སྔགས་ཡིན་པར་གསུངས་ཤིང་། ཡན་ལག་ཞ་གྲུམ་སོགས་ལ་ཁོ་དབང་བྱེད་པས་བྱེད་དུ་གཞུག་པ་ལ་ཀླུའི་སྔགས་འདི་ཤིས་པར་བཤད། ཛྭ་ལ་པ་ཡ་ཚངས་པ་དུང་གི་ཐོར་ཚུགས་ཅན་གྱི་སྔགས་ཡིན་ཞིང་། འཁོར་སྨྱོ་འདྲེ་འབུམ་ལ་ཁོ་དབང་བྱེད་པས་སྨྱོ་རུ་གཞུག་པ་ལ་ལྷ་ཚངས་བའི་སྔགས་འདི་ཤིས་པར་བཤད་ལ། ཏ་ཐཱ་ཡ་སོག་པོ་ལྕགས་ཀྱི་སྨ་ར་ཅན་གྱི་སྔགས་ཡིན་པར་གསུངས་ཤིང་། ཁོ་ཁམས་གསུམ་སེམས་ཅན་གྱི་སྲོག་གཅོད་པ་ལ་ཤོ་གམ་ཅན་ཆེན་པོ་དང་འདྲ་བས་རྡུལ་དུ་རློག་པ་ལ་སྔགས་འདི་ཤིས་པ་ཡིན་ལ། བི་ད་ཡ་འམ་བིནྡྷ་ཡ་ཞེས་པ་ནི་དྲང་སྲོང་མེ་ལྷ་ཕྲེང་བ་ཅན་གྱི་སྔགས་ཡིན་པར་གསུངས་ལ། མེ་ལྷ་དང་དྲི་ཟའི་ཚོགས་ལ་དབང་བྱེད་པས་ཞལ་དུ་བཏབ་པ་ལ་དྲང་སྲོང་གི་སྔགས་འདི་ཤེས་པར་བཤད་དོ། ། ཡང་རྙིང་མའི་རྒྱུད་འགྲེལ་འགའ་ལས་འབྱུང་པོའམ་ཕོ་འདྲེ་ཆེན་པོ་དྲུག་ནི་དགེ་བསྙེན་དང་། ཀླུ་དགའ་བོ་དང་།
རྒྱལ་པོ་ཉ་མ་ལི་དང་། གནོད་སྦྱིན་གང་བ་བཟང་པོ་དང་། བཙན་ཁུ་ལག་དགུ་དང་། བདུད་ནག་པོ་སྐྲག་མེད་རྣམས་ལ་ངོས་འཛིན་པར་བཤད་ལ། དེ་དག་གིས་ནི་གབ་པའི་སྔགས་དྲུག་ཕྱི་ལྟར་ན་འབྱུང་པོ་དྲུག་གི་སྔགས་སུ་ངོས་བཟུང་པ་བསྟན་ཟིན་ནས། གཉིས་པ་ནང་ལྟར་ན་འགྲོ་བ་རིགས་དྲུག་གི་སྙིང་པོར་ངོས་བཟུང་བ་ནི། སྤྱི་བོ་་་་་་ཧ་ས་ཡ་བདེ་ཆེན་གྱི་འཁོར་ལོའི་ལྟེ་བ་ལ་ཨ་གནས་པ་མིའམ་ལྷའི་སྐྱེས་གནས་སམ་ས་བོན་ཨོཾ་གྱིས་སྦྱོང་། མགྲིན་པ་་་་་་ཨ་བེ་ཤ་ཡ་ལོངས་སྤྱོད་འཁོར་ལོའི་ལྟེ་བ་ལ་ཏྲི་གནས་པ་ལྷ་མ་ཡིན་གྱི་ས་བོན་ནམ་སྐྱེ་གནས་ཨཾ་ངམ་ཧཱུྃ་གིས་སྦྱོང་། སྙིང་ག་་་་་་ཤྲཱི་ཀྲིང་ཆོས་ཀྱི་འཁོར་ལོའི་ལྟེ་བ་ལ་ཎི་གནས་པ་མིའམ་ལྷའི་སྐྱེ་གནས་སམ་ས་བོན་ཧཱུྃ་གིས་སྦྱོང་། ལྟེ་བ་་་་་་ཛྭ་ལ་སྤྲུལ་པའི་འཁོར་ལོའི་ལྟེ་བ་ལ་སུ་གནས་པ་བྱོལ་སོང་གི་ས་བོན་ནམ་སྐྱེ་གནས་སྭ་ཡིས་སྦྱོང་།
གསང་གནས་་་་་་ཏ་ཡ་ཐ་མེའི་འཁོར་ལོ་ལ་པྲི་གནས་པ་ཡི་དྭགས་ཀྱི་སྐྱེ་གནས་སམ་ས་བོན་ཧ་ཡིས་སྦྱོང་། གཞན་ཡང་་་་་་བི་ད་ཡ་ཁ་རླུང་གི་འཁོར་ལོ་ལ་དུ་གནས་པ་དམྱལ་བའི་ས་བོན་ནམ་སྐྱེ་གནས་ཧཱུྃ་གིས་སྦྱོང་། ཞེས་སྔ་འགྱུར་རྙིང་མའི་རྒྱུད་དང་མན་ངག་ལ་མཁས་པའི་བླ་མ་གོང་མ་རྣམས་ཀྱིས་གསུང་རབ་ལས་འབྱུང་བ་བཞིན་བཀོད་པ་ཡིན་ལ། འདིའི་སྤྱི་བོའི་འཁོར་ལོའི་ལྷའམ་མིའི་སྐྱེ་གནས་ཨོཾ་གྱིས་སྦྱོང་བ་དང་། མགྲིན་པའི་འཁོར་ལོའི་ལྷ་མིན་གྱི་སྐྱེ་གནས་ཨཾ་ངམ་ཧཱུྃ་གིས་སྦྱོང་བ་དང་། སྙིང་གའི་འཁོར་ལོའི་མིའམ་ལྷའི་སྐྱེ་གནས་ཧཱུྃ་གིས་སྦྱོང་བ་དང་། ལྟེ་བའི་འཁོར་ལོའི་བྱོལ་སོང་གི་སྐྱེ་གནས་སྭ་ཡིས་སྦྱོང་བ་དང་། གསང་གནས་ཀྱི་འཁོར་ལོའི་ཡི་དྭགས་ཀྱི་སྐྱེ་གནས་ཧ་ཡིས་སྦྱོང་བ་དང་། གཞན་ཡང་ཁའི་འཁོར་ལོའི་དམྱལ་བའི་སྐྱེ་གནས་ཧཱུྃ་གིས་སྦྱོང་བར་བཤད་པ་འདི་རྣམས་ནི། སློབ་དཔོན་པདྨའི་མན་ངག་ཟབ་མོ་ནག་པོ་སྔགས་ལུང་ལས་གབ་པའི་སྔགས་དྲུག་པོ་འདི་དག་ཕུར་བུ་རིགས་སོ་སོའི་སྔགས་དང་སྤེལ་ནས་གསུངས་པའི་དགོངས་པ་ཡིན་པར་མངོན་ཏེ།
ནག་པོ་སྔགས་ལུང་དེ་ཉིད་ལས། དང་པོ་ལྷ་དང་དབྲལ་བའི་སྔགས་ལ། ཨོཾ་བཛྲ་ཀཱི་ལི་ཀཱི་ལ་ཡ། དགྲ་བགེགས་དམ་སྲི་མཱ་ར་ཡ། ཧ་ས་ཡ་ར་ཧྲི་ད་ན་ཡ་ཧཱུྃ་ཕཊ྄་ཅེས་པ་དང་། གཉིས་པ་གཟུགས་ལ་དབབ་པ་ལ། ཨོཾ་བུདྡྷ་ཀཱི་ལི་ཀཱི་ལ་ཡ། དགྲ་བགེགས་དམ་སྲི་མཱ་ར་ཡ། ཨ་བེ་ཤཱ་ཡ་ཨ་བེ་ཤཱ་ཡ་ཕེབས་ཕེབས་ཧཱུྃ་ཕཊ྄་ཞེས་དང་། གསུམ་པ་བྱེད་དུ་གཞུག་པ་ལ།
ཨ་པདྨ་ཀཱི་ལི་ཀཱི་ལ་ཡ། དགྲ་བགེགས་དམ་སྲི་མཱ་ར་ཡ། ཤྲཱི་ཀྲིང་ཨ་ན་ཡ་གྷྲི་ན་གྷྲི་ན་ཆིངས་ཤིག་ཆིངས་ཤིག་ཧཱུྃ་ཕཊ྄། ཅེས་དང་། བཞི་པ་སྨྱོ་རུ་གཞུག་པ་ལ། སྭཱ་རཏྣ་ཀཱི་ལི་ཀཱི་ལ་ཡ་དགྲ་བགེགས་དམ་སྲི་མཱ་ར་ཡ། ཛྭ་ལ་པ་ཡ་ཛྭ་ལ་པ་ཡ་དྲག་ཏུ་ཐོལ་ཐོལ་ཧཱུྃ་ཕཊ྄་ཅེས་དང་། ལྔ་པ་རྡུལ་དུ་རློག་པ་ལ། ཧ་ཀརྨ་ཀཱི་ལི་ཀཱི་ལ་ཡ། དགྲ་བགེགས་དམ་སྲི་མཱ་ར་ཡ།
ཏ་ཐཱ་ཡ་ཏ་ཐཱ་ཡ་མ་ར་ན། པྲ་མ་ར་ཏ་ན་ཡེ་ཧཱུྃ་ཕཊ྄། ཅེས་དང་། དྲུག་པ་ཞལ་དུ་བཏབ་པ་ལ། ཧཱུྃ་བཛྲ་ཀཱི་ལི་ཀཱི་ལ་ཡ། དགྲ་བགེགས་དམ་སྲི་མཱ་ར་ཡ། བིནྡྷ་ཡ་ཧཱུྃ་ཕཊ྄། ཅེས་གབ་པའི་སྔགས་དྲུག་ཕུར་པ་རིགས་སོ་སོའི་སྔགས་དང་སྤེལ་བ་འདི་རྣམས་ཕུར་སྐོར་རེ་དབབ་ཅེས་བརྗོད་པར་གསུངས་པའི་རིགས་སོ་སོའི་སྔགས་ཀྱི་ཟུར། ཨོཾ་དང་། ཧཱུྃ་དང་།
སྭཱ་དང་། ཨཱ་དང་། ཧ་སོགས་སྔགས་ཀྱི་ཆོག་ཟུར་ལ་ཡོད་པའི་སྔགས་དེ་དང་དེས། རིགས་དྲུག་གི་སྐྱེ་གནས་དེ་དང་དེ་སྦྱོང་ཞེས་པའི་དོན་ཡིན་པར་སེམས་ལ། ཡང་སྔགས་ལུང་དེར་གབ་པའི་སྔགས་དྲུག་བཛྲ་ཀཱི་ལ་ཡ་ཁོ་ན་དང་སྤེལ་བའང་བཤད་སྣང་ཞིང་། ཡང་སྔགས་ཀྱི་སྤེལ་ལུགས་འགའ་ཞིག་ལ་ལས་ཀྱི་ཕུར་བུའི་སྔགས་ཀརྨ་ཀཱི་ལ་ཡ་དང་། ལྷ་དང་ཕྲལ་བའི་སྔགས་ཧ་ས་ཡ་ར་སྤེལ་བ་སོགས་ཀྱང་སྣང་བས་གང་ལྟར་དེ་དག་ནི་མན་ངག་རྙིང་མའི་ལུགས་སྲོལ་ཚད་ཐུབ་རེ་རེར་སྣང་ཡང་། ད་ལྟ་རང་ལུགས་ཀྱི་ཕྱག་ལེན་ལ་མཛད་པའི་དང་པོ་ལྷ་དང་ཕྲལ་བ་ལ། ཨོཾ་བཛྲ་ཀཱི་ལི་ཀཱི་ལ་ཡ་ཛཿཧཱུྃ་བཾ་ཧོཿམོ་ཧཾ་གྷ་ཏ། གནོད་བྱེད་དགྲ་བགེགས་ཧ་ས་ཡ་ར་ཧ་ས་ཡ་ར་ཤཱི་གྷཱཾ་ཀརྟ་ཡ།
མཱ་ར་སེ་ན་པྲ་མརྡྷ་ནི་སརྦ་བིགྷ་ནན་བནྡྷ་ཧཱུྃ་ཕཊ྄། ཅེས་པ་ལྟར་གྱི་ལྷ་དང་ཕྲལ་བའི་གབ་པའི་སྔགས་ལ། རིགས་ཐམས་ཅད་ཀྱི་བདག་པོ་བཛྲ་ཀཱི་ལ་ཡས་སྔགས་ཀྱི་མགོ་མནན་ཅིང་། འཁོར་བ་རྒྱུན་གཅོད་ཀྱི་སྔགས་ཀྱིས་མཐའ་རྟེན་པར་ཕུར་པའི་ཡི་གེ་རྙིང་མ་རྣམས་ལས་འབྱུང་བ་ལྟར་དང་། དེ་བཞིན་དུ་གབ་པའི་སྔགས་ལྷག་མ་ལྔ་ལའང་རིགས་འགྲེ་བར་སྦྱར་ཏེ་གསུངས་པ་འདི་ནི་བརྗོད་བདེ་ཞིང་དོན་ཚང་བའི་གཞན་ལས་རྨད་དུ་བྱུང་བའི་མན་ངག་དམ་པར་ཤེས་པར་བྱའོ། ། དེ་དག་གིས་ནི་གབ་པའི་སྔགས་དྲུག་ནང་ལྟར་ན་འགྲོ་བ་རིགས་དྲུག་གི་སྙིང་པོ་ངོས་བཟུང་ལ་རིགས་དྲུག་གི་གཡང་ས་བཅད་པ་བསྟན་ཟིན་ནས། གསུམ་པ་གསང་བ་ལྟར་ན་ཉོན་མོངས་པ་དུག་ལྔ་རྩད་ནས་བཅད་དེ་ཡེ་ཤེས་ལྔ་རུ་ལ་འདའ་བ་ནི། སྟོང་ཉིད་ཡེ་ཤེས་ཀྱི་རང་བཞིན་ཧ་ས་ཡ་རས་ཞེ་སྡང་བརྩད་ནས་གཅོད་པར་བཤད་ལ། མེ་ལོང་ལྟ་བུའི་ཡེ་ཤེས་ཀྱི་རང་བཞིན་ཨ་བེ་ཤ་ཡས་གཏི་མུག་རྩད་ནས་གཅོད་པར་གསུངས། སོ་སོར་རྟོགས་པའི་ཡེ་ཤེས་ཀྱི་རང་བཞིན་ཤྲཱི་ཀྲིང་ཨ་ན་ཡས་འདོད་ཆགས་རྩད་ནས་གཅོད་པར་བཤད་ལ།
མཉམ་པ་ཉིད་ཀྱི་ཡེ་ཤེས་ཀྱི་རང་བཞིན་ཛྭ་ལ་པ་ཡས་ང་རྒྱལ་རྩད་ནས་གཅོད་པར་གསུངས། བྱ་བ་གྲུབ་པའི་ཡེ་ཤེས་ཀྱི་རང་བཞིན་ཏ་ཐཱ་ཡས་ཕྲག་དོག་རྩད་ནས་གཅོད་པར་བཤད་ལ། ཆོས་དབྱིངས་ཡེ་ཤེས་ཀྱི་རང་བཞིན་བི་ད་ཡས་དུག་ལྔའི་ཆོས་ཉིད་ལ་ཐ་མལ་དུ་འཛིན་པའི་རྣམ་རྟོག་བག་ཆགས་དང་བཅས་པ་རྩད་ནས་གཅོད་པར་གསུངས་སོ། ། དེ་དག་གིས་ནི་གབ་པའི་སྔགས་དྲུག་གསང་བ་ལྟར་ན་ཉོན་མོངས་པ་དུག་ལྔ་རྩད་ནས་བཅད་དེ་ཡེ་ཤེས་ལྔར་ལ་འདའ་བའི་ཚུལ་རྣམས་བསྟན་ཟིན་ནས། དེ་ལྟར་གབ་པའི་སྔགས་དྲུག་པོ་འདི་ཉིད་རྫས་དམོད་མོ་ཏིང་ངེ་འཛིན་སོགས་དང་སྦྱར་ཏེ་ཕྱག་ལེན་དུ་གཏན་ལ་འབེབས་པ་ཡང་འབྲེལ་སོ་དྲུག་འཆད་པ་ལ་སྤྱི་དོན་རྣམ་པ་དྲུག་སྟེ། དང་པོ་ནི་ལྷ་དང་དབྲལ་བ། གཉིས་པ་གཟུག་ལ་དབབ་པ། གསུམ་པ་བྱེད་དུ་གཞུག་པ། བཞི་པ་སྨྱོ་རུ་འཇུག་པ། ལྔ་པ་རྡུལ་དུ་རློག་པ།
དྲུག་པ་ཞལ་དུ་བསྟབ་པའོ། ། དེ་རེ་རེ་ལ་དྲུག་དྲུག་སྟེ། གསག་པར་བྱ་བའི་རྫས་དྲུག བསམ་པ་མཐར་ཕྱིན་པའི་དམོད་མོ་དྲུག དམིགས་པ་གཞན་དུ་མི་འགྱུར་བའི་ཏིང་ངེ་འཛིན་དྲུག བསྐྱེད་པར་བྱེད་པའི་ལྷ་དྲུག སྦས་པའི་མཆོངས་དྲུག གབ་པའི་སྔགས་དྲུག་རྣམས་ལས། དང་པོ་ལྷ་དང་དབྲལ་བ་ལ་བསག་པར་བྱ་བའི་རྫས་ནི། བདུག་པའི་རྫས་བརྒྱད་དང་སྦྱར་བའི་གུ་གུལ་ཏེ་རྒྱུད་ལས།
གུ་གུལ་དུད་པ་རབ་ཏུ་གཅེས། ། ཞེས་གསུངས་ལ། སྦྱར་བའི་རྫས་བརྒྱད་ནི། ཕུར་པ་གསང་རྒྱུད་ལས། རྒྱ་ཚིལ་འདྲེ་གསོད་མ་དུད་རྨེ་རྫས་དང་། ཞེས་གསུངས་པ་ལྟར། རྒྱ་ཚིལ་ཏེ་ཚིལ་ཆེན་དང་། འདྲེ་གསོད་དེ་གུ་གུལ་དང་། མ་དུད་དེ་ཁྱིའི་བྲུན་དང་། རྨེ་རྫས་ཏེ་ཡུངས་ཀར་དང་།
ལྡོང་རེས་གང་རུང་། མུ་ཟི་ནག་པོ། ར་ཐུག་ལུག་ཐུག་གི་གཞོ་བ། ཡུགས་ས་མོའི་ཞབས་མའི་གཞོ་བ་རྣམས་ཏེ། དེ་ཡང་ཚིལ་ཆེན་གྱི་བོན་གྱི་ལྷ་གསས་འབྱེར། གུ་གུལ་གྱིས་འཇིག་རྟེན་པའི་ལྷ་འདྲེ་འབྱེར། ཁྱི་ལུད་ཀྱིས་སྲོག་ལྷ་མོ་ལྷ། དགྲ་ལྷ་ཞང་ལྷ། ཡུལ་ལྷ་རྣམས་འབྱེར། རྨེ་རྫས་རྣམས་ཀྱིས་ཆོས་སྲུང་རྣམས་འབྱེར་བར་བཤད་ལ།
ཡང་གབ་པ་འཁོར་ལོའི་རྒྱུད་ལས། དབྲལ་བ་ལ་ནི་གུ་གུལ་དང་། ། ཚིལ་ཆེན་དང་ནི་ལྷམ་འབོབ་དང་། ། ཀུ་ཀུ་ར་ཛའི་དྲི་ཆེན་ཤིས། ། ཞེས་གསུངས་ལ། ཡང་ཡིག་ཆ་རྙིང་མ་འགའ་ཞིག་ལས་རྟ་བོན་པོ་སོགས་ཀྱང་འདིའི་རྫས་སུ་བཤད་མོད་ཀྱང་། མེད་དུ་མི་རུང་བའི་རྫས་ནི་ད་ལྟ་ཕྱག་ལེན་ལ་ཡོད་པ་ལྟར་གུ་གུལ་ཡིན་ནོ། ། གཉིས་པ་བསམ་པ་མཐར་ཕྱིན་པའི་དམོད་མོ་ནི། གཞུང་ལས། ན་མོ་བཅོམ་ལྡན་རྡོ་རྗེ་གཞོན་ནུ་དང་ཞེས་སོགས་ཚིག་རྐང་བཅོ་བརྒྱད་ཀྱིས་བསྟན་ཏེ་དེ་དག་གི་དོན་ཡང་།
ན་མོ་ཞེས་པས་བླ་མ་དང་གཉིས་སུ་མེད་པའི་ཡི་དམ་དཀྱིལ་འཁོར་གྱི་ལྷ་ཚོགས་རྣམས་དང་། ཆོས་སྐྱོང་སྲུང་མ་རྣམས་གསལ་བཏབ་པའི་སྒོ་ནས་ཕྱག་འཚལ་ནས། སྐྱབས་གནས་ཀུན་འདུས་བཅོམ་ལྡན་འདས་དཔལ་ཆེན་པོ་རྡོ་རྗེ་གཞོན་ནུ་དང་། གསང་བའི་ཡུམ་ཆེན་སྒྲོལ་བའི་བདག་མོ་འཁོར་ལོ་རྒྱས་འདེབས་མ། ཡབ་ཡུམ་དེ་གཉིས་ཀྱི་ཐུགས་གཉིས་སུ་མེད་པའི་ཡེ་ཤེས་ཀྱི་སྤྲུལ་པའི་ཁྲོ་བོ་ཆེན་པོ་ཡབ་བཅུ། སྟོང་ཉིད་རྡོ་རྗེ་དབྱིངས་ཀྱི་ངོ་བོ་སྤྲུལ་པའི་ཁྲོ་མོ་ཡུམ་བཅུ། ཐབས་སྙིང་རྗེ་ཆེན་པོ་ཉིད་ཀྱི་རང་བཞིན་ཕྱག་གཉན་མཆེ་བ་ཅན་བཅུ་དང་། བདག་མེད་རྟོགས་པའི་ཤེས་རབ་ཀྱི་རང་བཞིན་ཕྲ་མེན་བཤོགས་པ་ཅན་བཅུ། དགྲ་བགེགས་མྱུར་དུ་འགུགས་པའི་སྒྲོལ་བའི་ལས་མཛད་སྒོ་མ་བཞི། ཐུགས་ཀྱི་སྲས་མཆོག་ཀཱི་ལ་ཡ་མཆེད་ལྔ།
གང་ལ་དམིགས་པའི་དགྲ་བོ་མཆན་ལ་འབེབས་པའི་དམ་ཅན་བདག་ཉིད་མ་བཞི། ཤྭ་ན་མ་བཞི། ས་བདག་མ་བཞི་སྟེ་རྡོ་རྗེ་ཕུར་པའི་ཐུན་མོང་མ་ཡིན་པའི་སྲུང་མ་བཅུ་གཉིས། གཞན་ཡང་འཁོར་མཁའ་འགྲོ་དང་། མ་མོ། བསྟན་སྲུང་གི་དབང་པོ་རྣམས་དང་། མདོར་ན་འཕྲིན་ལས་ཕུར་བུའི་ལྷ་ཚོགས་འཁོར་དང་བཅས་པ་ཁྱེད་རྣམས་ཀྱིས་ཤིན་ཏུ་གདུག་ཅིང་གཏུམ་པའི་དགྲ་བགེགས་ཞེ་སྡང་མེ་ལྟར་འབར། འདོད་ཆགས་ཆུ་ལྟར་འཁྲུག གཏི་མུག་མུན་ལྟར་འཐིབས། ང་རྒྱལ་ལྕགས་ལྟར་འཁྲིགས།
ཕྲག་དོག་རླུང་ལྟར་འཚུབ་པའི་སྡིག་ཅན་མ་རུང་པ་འདི་ཉིད་མགོན་སྐྱབས་བྱེད་པའི་ཆོས་ཀྱིས་སྲུང་མ་དང་མྱུར་བ་ཉིད་དུ་ཕྲོལ་ཅིག རྒྱབ་རྟེན་བྱེད་པའི་བོན་གྱི་ལྷ་ས་དང་མྱུར་བ་ཉིད་དུ་ཕྲོལ་ཅིག སྐྱེ་བོ་ངན་པ་འདིའི་དཔའ་གྲོགས་བྱེད་པའི་དགྲ་ལྷ་དང་ད་ལྟ་ཕྲོལ་ཅིག གཞན་ཡང་རིགས་བརྒྱུད་ཅན་གྱི་ཕོ་ལྷ་དང་། ཡུལ་ལྷ་དང་། སྲོག་ལ་དབང་བྱེད་པའི་ལྷ་དང་། དགྲ་ལས་སྐྱོབ་པའི་ལྷ་སྟེ་ལུས་སེམས་བསྐྱེད་པར་བྱེད་པའི་ལྷ་བཞི་དང་། ཉེ་ཞིང་འགོ་བ་ཡི་ལྷ་འཚོ་བའི་ལྷ། བསྲུང་བའི་ལྷ། སྐྱོབ་པའི་ལྷ།
འགྲོགས་པའི་ལྷ་སྟེ་གྲུབ་ཐོབ་གཅེས་སྒོམ་རིན་པོ་ཆེའི་གསུང་རབ་ལས་འབྱུང་བ་ལྟར་གྱི་འགོ་བའི་ལྷ་ལྔ་དང་། ཡུལ་གཟུགས་སོགས་དྲུག་ལ་དབང་བྱེད་པའི་དབང་ལྡན་གྱི་ལྷའམ་དབང་ཐང་གི་ལྷ་དྲུག་དང་། གཞན་ཡང་བསྲུང་སྐྱོབ་བྱེད་པའི་ལྷ་ཚོགས་ཀུན་དང་ད་ལྟ་ཉིད་དུ་ཕྲོལ་ཅིག དེ་ལྟར་ལྷ་དང་ཕྲལ་བར་མ་ཟད་དགྲ་བགེགས་འདི་ཉིད་གང་དུ་བརྟེན་པའི་ས་གཞི་དང་། གང་དུ་གནས་པའི་ཡུལ། ཀུན་དང་ཡང་ད་ལྟ་མྱུར་བ་ཉིད་དུ་ཕྲོལ་ཅིག ཅེས་པའི་དོན་ཅན་གྱི་ཚིག་རྣམས་བརྗོད་པའི་སྒོ་ནས་སྐྱབས་གནས་བསླུ་མེད་རྣམས་ཀྱི་དྲུང་དུ་སེམས་རྩེ་གཅིག་པས་དམོད་པ་དོར་ལ། གསུམ་པ་དམིགས་པ་གཞན་དུ་མི་འགྱུར་བའི་ཏིང་ངེ་འཛིན་ནི། གཞུང་ལས། ར་མདའ་བྱེད་པའི་ཞེས་སོགས་ཚིག་རྐང་གཅིག་གིས་བསྟན་ཏེ།
དེའི་དོན་ཡང་ཐུགས་ཀ་ནས་སྤྲོས་པའི་ཁྲོ་བོའི་ལྷ་ཚོགས་ཞལ་ནས་ཧ་ས་ཡ་རའི་སྔགས་ཟློས་ཤིང་ཕྱག་ན་གུ་གུལ་སྦྱར་བ་ཐོགས་པ་མང་པོ་བྱུང་ནས་བཟས་པ་པོའི་འགོ་བའི་ལྷ་དང་སྟོངས་གྲོགས་བྱེད་པ་ཐམས་ཅད་བྱ་རོག་གི་ཁྱུ་ལ་རྡོ་འཕངས་པ་བཞིན་དུ་ཕྱོགས་ཕྱོགས་སུ་རྒྱང་རིང་དུ་བྱེར་ཏེ་སོང་ནས་དགྲ་བགེགས་ཁོ་རང་གཅིག་པུ་མིག་ཧྲིག་ཧྲིག་སྡངས་ཡེད་ཡེད་ར་མདའ་བྱེད་པ་པོ་མགོན་སྐྱབས་གཅིག་ཀྱང་མེད་པའི་རྒྱལ་པོའི་བཙོན་དོང་དུ་བཅུག་པའི་ནག་ཅན་གྱི་གང་ཟག་བཞིན་དུ་བསྒོམས་ལ། བཞི་པ་བསྐྱེད་པར་བྱེད་པའི་ལྷ་ནི་འགྲེལ་ཆེན་འབུམ་ནག་སོགས་ཕུར་པའི་ཡི་གེ་རྙིང་མ་འགའ་ཞིག་ལས་འཇིག་རྟེན་ལས་ཀྱི་ལྷ་དང་། གཉེན་པོ་སྟོབས་ཀྱི་ལྷ་གཉིས་སུ་གསུངས་ཀྱང་། རང་ལུགས་ཀྱི་བཟློག་གཞུང་སོགས་གོང་མའི་གསུང་རབ་རྣམས་མཐུན་པར་སྒོ་མ་བཞི་དང་སྲས་མཆོག་ལྔ་སོགས་ལ་བཤད་པས་ན་དེ་རྣམས་ཀྱིས་ཟས་པ་པོ་ལ་ཕྱོགས་ཀུན་ནས་གུ་གུལ་སྦྱར་བའི་དུད་པས་གདུག་པར་བསམ་པར་བྱ་བ་ཡིན་ཞིང་། ལྔ་པ་སྦས་པའི་མཆོངས་ནི་བརྗོད་པར་བྱེད་པའི་ཚིག་ཏེ། དམ་ཚིག་ཆེན་པོའི་དུས་ལ་བབ་ཅེས་པ་ན། བསྒྲལ་བར་བྱ་བའི་དུས་ལ་བབ་ཅེས་པའི་བར་གྱི་བབ་བརྒྱད་མ་སྒྲུབ་ཐབས་ནས་འབྱུང་བ་ལྟར་བརྗོད་ཅིང་། དེ་ནས་རྡོ་རྗེ་གསང་བའི་བཀའ་ལུང་གིས་ཞེས་པ་ནས། ང་ཡིས་བཀའ་ལས་འདའ་མ་བྱེད། ། ཅེས་པའི་བར་ཀྱང་སྒྲུབ་ཐབས་ནས་འབྱུང་བ་ལྟར་གྱི་ཚིག་རྐང་དྲུག་སྟེ།
དམ་ཚིག་ཆེན་པོ་སོགས་དང་། རྡོ་རྗེ་གསང་བ་སོགས་སྒྲུབ་ཐབས་ཀྱི་གཞུང་གི་ཚིགས་བཅད་ཕྱེད་དང་བཞི་པོ་དེ་དག་ནི་ཡར་འབྲེལ་སོ་སོའི་སྤྱིའི་མཆོངས་མིན་ལ། དེ་རྣམས་ཀྱི་ཚིག་དོན་རྣམས་ནི་འོག་གདབ་ལས་དངོས་གཞིའི་སྐབས་སུ་འབྱུང་བ་ལྟར་ཤེས་པར་བྱ་ཞིང་། བྱེ་བྲག་ཏུ་ལྷ་དང་དབྲལ་བ་འདིའི་མཆོངས་ནི་གཞུང་ལས། གདུག་ཅིང་གཏུམ་པའི་དགྲ་བགེགས་འདི། ། སྡིགས་ཤིག་གྲོགས་དང་དབྱེ་བར་གྱིས། ། ཞེས་པའི་ཚིག་རྐང་གཉིས་ཀྱིས་བསྟན་ཏེ། དེའི་དོན་ཡང་། ལུས་ངག་གདུག་པ་ཆེ་ཞིང་ཡིད་གཏུམ་པའི་དགྲ་བགེགས་འདི་ལ་མཚོན་ཆ་རྣམ་པ་སྣ་ཚོགས་ཀྱིས་བསྡིགས་ཤིང་། ཁྱད་པར་ཇི་སྐད་དུ།
ཕོ་ལྷ་དགྲ་ལྷ་ཐབས་ཀྱིས་ཕྲལ། ། མོ་ལྷ་ཞང་ལྷ་རྫས་ཀྱིས་ཕྲལ། ། ཆོས་བོན་ལྷ་གསས་སྔགས་ཀྱིས་ཕྲལ། ། ཞེས་ཕུར་པའི་ཡི་གེ་རྙིང་མ་དངུལ་མགོ་ཅན་ལས་གསུངས་པ་ལྟར་རྒྱབ་རྟེན་དཔུང་གྲོགས་བྱེད་པའི་ལྷ་རྣམས་དང་། ཐབས་རྫས་སྔགས་གསུམ་གྱིས་དབྱེ་བའམ་འཕྲལ་བར་གྱིས་ཞེས་པའི་དོན་ཡིན་ལ། དྲུག་པ་གབ་པའི་སྔགས་ནི། གཞུང་ལས། ཨོཾ་བཛྲ་ཀཱི་ལི་ཀཱི་ལ་ཡ་ཞེས་སོགས་ཏེ། འདི་ལ་གསུམ། མགོ་གནོན་གྱི་སྔགས།
གབ་པའི་སྔགས་དངོས། མཐའ་རྟེན་གྱི་སྔགས་དང་གསུམ་ལས། དང་པོ་ནི་ཨོཾ་བཛྲ་ཀཱི་ལ་ཀཱི་ལ་ཡ་ཛཿཧཱུྃ་བཾ་ཧོཿམོ་ཧཾ་གྷ་ཏ་ཡ་ཞེས་པ་དང་། དེ་ནས་དམིགས་ཡུལ་ཡོད་ན་དེའི་མིང་དང་། སྤྱི་འགྲོ་ལ་གནོད་བྱེད་དགྲ་བགེགས་ཞེས་སྤེལ་ཚིག་སྦྱར་ལ། གཉིས་པ་གབ་པའི་སྔགས་དངོས་ནི་ལྷ་དང་དབྲལ་བའི་སྐབས་འདིར་ཧ་ས་ཡ་ར་ཧ་ས་ཡ་ར་ཞེས་པ་ཡིན་ལ། གསུམ་པ་མཐའ་རྟེན་འཁོར་བ་རྒྱུན་གཅོད་ཀྱི་སྔགས་ནི་ཤྲཱི་གྷྲཾ་ཀརྟ་ཡ་མ་ར་ས་ན་པྲ་མ་ར་དྷ་ན། སརྦ་བིགྷྣ་ན་བནྡྷ་ཧཱུྃ་ཕཊ྄་ཅེས་པ་སྟེ། འདིའི་མགོ་གནོན་གྱི་སྔགས་སྤེལ་ཚིག་དང་བཅས་པ་དང་། མཐའ་རྟེན་གྱི་སྔགས་གཉིས་ནི་དྲུག་ཅར་ལ་འདྲ་བར་བཤད་ལ།
གབ་པའི་སྔགས་དངོས་རྣམས་ནི་འོག་ནས་འབྱུང་བ་བཞིན་སོ་སོར་སྦྱར་ཚུལ་ཤེས་པར་བྱའོ། ། དེ་རྣམས་ཀྱིས་ཡང་འབྲེལ་སོ་དྲུག་ལས་དང་པོ་ལྷ་དང་དབྲལ་བའི་དོན་རྣམས་བཤད་ཟིན་ནས། གཉིས་པ་གཟུགས་ལ་དབབ་པ་ལ་ཡང་གོང་དུ་བཤད་པ་ལྟར་རྫས་དམོད་མོ་སོགས་དྲུག་ལས། དང་པོ་གསག་པར་བྱ་བའི་རྫས་ནི་ཕུར་པའི་ཡི་གེ་དངུལ་མགོ་ཅན་ལས། ཡུངས་ཀར་གཏོར་ཞིང་ཞབས་མས་གདབ། ། ཅེས་གསུངས་པ་ལྟར་ཡུངས་ཀར་དང་། ཡུངས་ནག་དང་། གཞན་ཡང་རྒྱལ་པོ་དང་ཡུགས་ས་མོའི་ཞབས་མ་སྟེ་དེ་གཉིས་ཀྱི་དོར་མའི་དུམ་བུ་ཡིན་པར་བཤད་ལ། གཉིས་པ་བསམ་པ་མཐར་ཕྱིན་པའི་དམོད་མོ་ནི། གཞུང་ལས།
ཁྲོ་རྒྱལ་ཡབ་ཡུམ་འཁོར་བཅས་ཀྱིས། ། ཞེས་སོགས་ཚིགས་བཅད་གཅིག་སྟེ་དེ་དག་གི་དོན་ཡང་། བླ་མ་དང་གཉིས་སུ་མེད་པའི་ཡི་དམ་ཆོས་སྐྱོང་གི་ལྷ་ཚོགས་རྣམས་ཡིད་ཡུལ་དུ་བྱས་ལ། ཁྲོ་བོའི་རྒྱལ་པོ་རྡོ་རྗེ་གཞོན་ནུ་ཡབ་ཡུམ་སྤྲུལ་པའི་འཁོར་ཚོགས་དང་བཅས་པ་ཁྱེད་རྣམས་ཀྱིས་དགྲ་བགེགས་གདུག་པ་ཅན་འདི་དག་རང་དབང་མེད་པར་ཁུག་ལ་རྣམ་པར་ཤེས་པ་ད་ལྟ་ཉིད་དུ་ཕོབས་ཤིག གང་ལ་ན་ཆོས་པའི་གཟུགས་བརྙན་འདི་ལ་ཕོབས་ཤིག བྲིས་པའི་རི་མོ་འདི་ལ་ཕོབས་ཤིག དགྲ་བགེགས་འདི་དག་དང་ལིངྒ་འདི་རྣམས་གཉིས་སུ་མེད་པ་རོ་གཅིག་པ་ཉིད་དུ་དབང་བཅུའི་གོ་འཕང་བརྙེས་པ་ཁྱེད་རྣམས་ཀྱིས་ངེས་པར་མཛོད་ཅིག་གམ་གྱིས་ཤིག་པའི་དོན་ཅན་གྱི་ཚིག་དག་བརྗོད་པས་དམོད་མོ་དོར་ནས། གསུམ་པ་དམིགས་པ་གཞན་དུ་མི་འགྱུར་བའི་ཏིང་ངེ་འཛིན་ནི། གཞུང་ལས། བྱེ་མར་ཆར་བབས་ཞེས་སོགས་ཚིག་རྐང་གཅིག་གིས་བསྟན་ཏེ།
དེ་ཡང་སྒོ་མ་སྲས་མཆོག་རྣམས་ལས་རང་འདྲའི་སྤྲུལ་པ་དཔག་ཏུ་མེད་པ་སྤྲོས་ནས་བཟས་པ་པོ་རྣམས་ཀྱི་སྙིང་ག་སོགས་ནས་ལྕགས་ཀྱུས་དྲངས་ཏེ་བྱེ་མ་ཚ་བར་གྱུར་པ་ལ་ཆར་བབ་པ་བཞིན། ལིངྒ་ལ་བསྟིམས་པས་དམིགས་ཡུལ་སོགས་དགྲ་འདྲེ་དེ་ཉིད་མངོན་སུམ་དུ་གྱུར་པར་བསམ། བཞི་པ་བསྐྱེད་པར་བྱེད་པའི་ལྷ་ནི། སྒོ་མ་སྲས་མཆོག་སོགས་ཀྱིས་བཟླས་ཡུངས་ཀྱི་ཐུན་ཐོགས་ཏེ་ལིངྒ་ལ་བཏབ་པར་བསམ་ཞིང་། ལྔ་པ་སྦས་པའི་མཆོངས་ནི། དམ་ཚིག་ཆེན་པོ་སོགས་དང་། རྡོ་རྗེ་གསང་བ་སོགས་ཚིགས་བཅད་ཕྱེད་དང་བཞི་གོང་བཞིན་ལ། ཁྱད་པར་འདི་ཉིད་རང་གི་མཆོངས་ནི། གཞུང་ལས། གདུག་ཅིང་གཏུམ་པའི་སོགས་ཚིག་རྐང་གཉིས་ཏེ།
དེ་ཡང་ཁོང་གདུག་ཅིང་ཡིད་གཏུམ་པའི་དགྲ་བགེགས་ངན་པ་འདི་རྣམས་ཀྱི་རྣམ་པར་ཤེས་པ་ལིངྒ་ལ་ཕོབས་ཤིག དེ་དག་གི་ལུས་ངག་ཡིད་གསུམ་རྣམས་ལྷ་ཚོགས་ཁྱེད་རྣམས་ཀྱི་མཐུ་སྟོབས་ཀྱི་གཟི་བརྗིད་ཀྱིས་རྣམ་པར་གཟིར་བར་གྱིས་ཞེས་པའི་དོན་ཡིན་ལ། དྲུག་པ་གབ་པའི་སྔགས་ལ་མགོ་གནོན་གྱི་སྔགས་སྤེལ་ཚིག་དང་བཅས་པ་དང་། མཐའ་རྟེན་གྱི་སྔགས་གཉིས་གོང་བཞིན་ལས། གོང་གི་ཧ་ས་ཡ་རའི་གནས་སུ་འདི་རང་གི་གབ་པའི་སྔགས་ཨ་བེ་ཤ་ཡ། ཨ་བེ་ཤ་ཡ་ཞེས་པ་སྦྱར་བར་བྱ་བ་ཡིན་ནོ། ། དེ་རྣམས་ཀྱིས་ཡར་འབྲེལ་སོ་དྲུག་ལས་གཉིས་པ་གཟུགས་ལ་དབབ་པ་བསྟན་ཟིན་ནས། གསུམ་པ་བྱེད་དུ་གཞུག་པ་ལ་རྫས་དམོད་མོ་སོགས་དྲུག་ལས། དང་པོ་རྫས་ནི། ཕུར་པ་གསང་རྒྱུད་ལས་མཚོན་གྱི་མདོག་ལྔའི་སྐུད་པ་དང་།
ཞེས་གསུངས་པས་བཟས་པ་པོའི་འབྱུང་བ་ལྔ་བག་ལ་ཞ་བ་མཚོན་པའི་ཕྱིར་དུ་ཚོན་སྣ་ལྔ་བྱ་བའི་དོན་ཡིན་པར་གསུངས་པས་ན། ཚོན་སྣ་ལྔའི་ཞགས་པའམ་ཕྱག་ལེན་ལྟར་སྔོ་དམར་གྱི་ཞགས་པ་འདུ་བྱས་ལ། གཉིས་པ་དམོད་མོ་ནི། གཞུང་ལས། ཁྲོ་རྒྱལ་ཡབ་ཡུམ་ཞེས་སོགས་ཚིགས་བཅད་གཅིག་སྟེ། དེ་དག་གི་དོན་ཡང་། ཁྲོ་བོའི་རྒྱལ་པོ་རྡོ་རྗེ་གཞོན་ནུ་ཡབ་ཡུམ་སྤྲུལ་པའི་ཁྲོ་ཚོགས་འཁོར་དང་བཅས་པ་ཁྱེད་རྣམས་ཀྱིས་གདུག་པ་ཅན་གྱི་དགྲ་བགེགས་འདི་ལྕགས་ཀྱུས་ཟུངས་ཤིག་ཞགས་པས་རབ་ཏུ་ཆིངས་ཤིག ལྕགས་སྒྲོག་གིས་ལུས་ཀྱི་ཡན་ལག་ཀུན་རབ་ཏུ་སྡོམས་ཤིག ཚོན་སྣ་ལྔའི་ཞགས་པས་གྲུ་གུ་བསྒྲིལ་བ་བཞིན་དུ་རབ་ཏུ་སྒོངས་ཤིག ཅེས་པའི་དོན་ཅན་གྱི་ཚིག་བརྗོད་པས་དམོད་པ་དོར་ལ།
གསུམ་པ་ཏིང་ངེ་འཛིན་ནི། གཞུང་ལས། ལྕགས་ཀྱིས་བཅིངས་པའི་ཞེས་སོགས་ཚིག་རྐང་གཅིག་གིས་བསྟན་ཏེ། དེ་ཡང་འཇིག་རྟེན་དུ་ཁྲིམས་ལས་འགལ་བའི་གང་ཟག་རྣམས་རྒྱལ་པོ་སོགས་ཀྱི་ཆད་པས་ཡན་ལག་ལྕགས་ཀྱིས་དམ་དུ་བཅིངས་པའི་བཙོན་བཞིན་དུ་སྔོ་དམར་གྱི་ཞགས་པས་ཡན་ལག་ཐམས་ཅད་གྲུ་གུས་དམ་དུ་བཅིངས་པ་བཞིན་དུ་གྱུར་ཏེ་གཡོ་འགུལ་ཅུང་ཟད་ཀྱང་མི་ནུས་པར་བསམས་ལ། བཞི་པ་བསྐྱེད་པར་བྱེད་པའི་ལྷ་ནི་སྒོ་མ་སྲས་མཆོག་ལ་སོགས་པས་རྣམ་པ་སྔོ་དམར་གྱི་ཞགས་པ་ལ་ངོ་བོ་མཚོན་གྱི་གྲུ་བུ་ཐོགས་པས་དགྲ་བགེགས་ལ་ལས་མཛད་པར་བསྒོམ་ཞིང་། ལྔ་པ་བསྐུལ་ཚིག་སྦས་པའི་མཆོངས་ནི། དམ་ཚིག་ཆེན་པོ་དང་། རྡོ་རྗེ་གསང་བ་སོགས་གོང་བཞིན་ལ་ཁྱད་པར་འདི་རང་གི་མཆོངས་ནི། གཞུང་ལས། གདུག་ཅིང་གཏུམ་པའི་སོགས་ཚིག་རྐང་གཉིས་ཏེ།
དེ་ཡང་བཞིན་མི་སྡུག་ཅིང་ཡིད་གཏུམ་པའི་དགྲ་བགེགས་འདིའི་ལུས་ཟུངས་ཤིག ལག་པ་ཆིངས་ཤིག་རྐང་པ་རྣམ་པར་སྡོམས་ཤིག་ཅེས་པའི་དོན་ཡིན་ལ། དྲུག་པ་སྔགས་ནི་མགོ་གནོན་གྱི་སྔགས་སྤེལ་ཚིག་དང་བཅས་པ་དང་། མཐའ་རྟེན་གྱི་སྔགས་གཉིས་གོང་བཞིན། གོང་གི་ཨ་བེ་ཤའི་གནས་སུ་འདི་རང་གི་གབ་པའི་སྔགས་ཤྲཱི་ཀྲིཾ་ཨ་ན་ཡ་སྦྱར་བར་བྱའོ། ། དེ་རྣམས་ཀྱིས་ཡང་འབྲེལ་སོ་དྲུག་ལས་གསུམ་པ་བྱེད་དུ་གཞུག་པ་བསྟན་ཟིན་ནས། བཞི་པ་སྨྱོ་རུ་གཞུག་པ་ལ་ཡང་རྫས་དམོད་མོ་སོགས་དྲུག་ལས། དང་པོ་རྫས་ནི་དྲག་པོའི་གཏོར་མའམ། ཡང་བཟློག་གཞུང་གི་མཆན་བུར་དུག་ཐུན་ཞེས་པའང་འབྱུང་བས་དེ་གཉིས་གང་རུང་སྟེ། དང་པོ་ནི།
ཕུར་པ་གསང་རྒྱུད་ལས། དུག་དང་མ་རུང་སྦྱར་བའི་གཏོར་མ་དང་། ཞེས་གསུངས་པའི་དགོངས་པ་ཡིན་ལ། གཉིས་པ་ནི། དུག་གིས་སྨྱོ་བྱེད་དྲན་པ་ཉམས། ། ཞེས་གསུངས་པ་ལྟར་ད་ལྟ་ཕྱག་ལེན་དུ་མཛད་པའི་ཁྲག་ལ་བཙན་དུག་སྦྱར་བ་འདི་ཉིད་ཡིན་ལ། གཉིས་པ་དམོད་མོ་ནི། གཞུང་ལས། ཁྲོ་རྒྱལ་ཡབ་ཡུམ་སོགས་ཚིག་རྐང་གཉིས་ཏེ། དེའི་དོན་ཡང་ཁྲོ་བོའི་རྒྱལ་པོ་རྡོ་རྗེ་གཞོན་ནུ་ཡབ་ཡུམ་སྤྲུལ་པའི་ཁྲོ་ཚོགས་འཁོར་དང་བཅས་པ་ཁྱེད་རྣམས་ཀྱིས་དགྲ་བགེགས་འདི་སེམས་སྨྱོར་ཆུག་དྲན་པ་མྱོས་སུ་ཆུག
ལུས་འབོག་ཏུ་ཆུག་ཅིག་ཅེས་པའི་དོན་ཅན་གྱི་ཚིག་དག་བརྗོད་པས་དམོད་མོ་དོར་ལ། གསུམ་པ་ཏིང་ངེ་འཛིན་ནི། གཞུང་ལས། དབང་མེད་སྨྲ་ཞིང་ཞེས་སོགས་ཚིག་རྐང་གཅིག་གིས་བསྟན་ཏེ། དེ་ཡང་རྫས་ཀྱི་ནུས་པས་དགྲ་བགེགས་དེ་སྨྲ་བ་དང་། མི་སྨྲ་བ་སེམས་ལ་རང་དབང་མེད་པར་སྔར་རང་གིས་ཉེས་པ་བྱས་པ་རྣམས་ཐོལ་ཐོལ་སྨྲ་ཞིང་ལབ་པར་བསམ་པ་ཡིན་ཏེ། ཕུར་པའི་ཡི་གེ་རྙིང་མ་དངུལ་མགོ་ཅན་ལས། དུས་བཞིའི་འགྱོད་པ་མཐོལ་ཞིང་སྨ་རུ་གཞུག ། ཅེས་གསུངས་པ་ལྟར་ཡིན་ལ། བཞི་པ་བསྐྱེད་པར་བྱ་བའི་ལྷ་ནི།
སྒོ་མ་སྲས་མཆོག་སོགས་ཕྱག་ན་ཁྲག་དང་དུག་སྣ་སྦྱར་བའི་དུག་ཐུན་ཐོགས་ཏེ་བཟས་པ་པོའི་ཁར་དུག་ཁྲག་སྨྱོ་ཆུའི་རང་བཞིན་བླུད་བར་བསམ་ཞིང་། ལྔ་པ་སྦས་པའི་མཆོངས་ནི། དམ་ཚིག་ཆེན་པོ་སོགས་ཚིགས་བཅད་ཕྱེད་དང་བཞི་གོང་བཞིན་ལས་ཁྱད་པར་འདི་རང་གི་མཆོངས་ནི། གདུག་ཅིང་གཏུམ་པའི་སོགས་ཚིག་རྐང་གཉིས་ཏེ། དེ་ཡང་ཁོང་གདུག་ཅིང་ཡིད་གཏུམ་པའི་དགྲ་བགེགས་འདི། རིང་པོར་གནས་ཀྱང་གང་དུ་གནས་པའི་ས་ཕྱོགས་ནས་ཁུག་ལ་ཁོ་རང་གིས་ཉེས་པ་བྱས་པ་རྣམས་སྨྲ་རུ་ཆུག་ཅིག་ཅེས་པའི་དོན་ཡིན་ལ། དྲུག་པ་གབ་པའི་སྔགས་ནི་མགོ་གནོན་སྤེལ་ཚིག་མཐའ་རྟེན་སོགས་གོང་དང་འདྲ་བ་ལས། གོང་གི་ཤྲཱི་ཀྲིང་གི་གནས་སུ་འདི་རང་གི་གབ་པའི་སྔགས་ཛྭ་ལ་པཱ་ཡ། ཛྭ་ལ་པཱ་ཡ་ཞེས་པ་སྦྱར་བར་བྱ་བ་ཉིད་དོ། ། དེ་དག་གིས་ནི་ཡང་འབྲེལ་སོ་དྲུག་ལས་བཞི་པ་སྨྱོ་རུ་གཞུག་པ་བསྟན་ཟིན་ནས།
ལྔ་པ་རྡུལ་དུ་རློག་པ་ལ་ཡང་རྫས་དམོད་མོ་སོགས་དྲུག་ལས། དང་པོ་རྫས་ནི། གསང་རྒྱུད་ལས། ལྕགས་ཕྱེ་ཟངས་ཕྱེ་ཁྲག་གཏོར་དང་། ། ཞེས་གསུངས་པ་ལྟར་ལྕགས་ཟངས་རྡོའི་ཕྱེ་མ་ཡིན་ལ། གཉིས་པ་དམོད་མོ་ནི། གཞུང་ལས། ཁྲོ་རྒྱལ་ཡབ་ཡུམ་ཞེས་སོགས་ཚིག་རྐང་གཉིས་ཏེ། དེའི་དོན་ཡང་ཁྲོ་བོའི་རྒྱལ་པོ་རྡོ་རྗེ་གཞོན་ནུ་ཡབ་ཡུམ་སྤྲུལ་པའི་ལྷ་ཚོགས་འཁོར་དང་བཅས་པ་ཁྱེད་རྣམས་ཀྱིས། དགྲ་བགེགས་ངན་པ་འདི་མེད་བརླག་ན་ཕུང་བར་ཏེ་བྱེ་མའི་ཁང་ཕུག་རྡོག་པས་བརྫིས་པ་བཞིན་འཐོར་ཞིག
བྱ་སྤུ་ནམ་མཁའ་ལ་འཐོར་བ་བཞིན་གྱིས་ཤིག་ཅེས་པའི་དོན་ཅན་གྱི་ཚིག་རྣམས་བརྗོད་པས་དམོད་པ་དོར་ལ། གསུམ་པ་ཏིང་ངེ་འཛིན་ནི། གཞུང་ལས། ལུས་སེམས་རྡུལ་ཕྲན་ཞེས་སོགས་ཚིག་རྐང་གཅིག་གིས་བསྟན་ཏེ། དེ་ཡང་དགྲ་བགེགས་དེའི་ལུས་རྡོས་བཅས་ཐལ་བའི་རྡུལ་ཕྲན་བཞིན་དུ་བརླག་པར་གྱུར་པར་སྒོམ་ཞིང་། བཞི་པ་བསྐྱེད་པའི་ལྷ་ནི་སྒོ་མ་སྲས་མཆོག་སོགས་ལྕགས་ཟངས་རྡོ་ཕྱེའི་ཐུན་ནམ་ཡང་ན་ཇི་སྐད་དུ། རྫས་ནི་ཐོ་བ་རབ་ཏུ་འབར། ། ཞེས་གསུངས་པ་ལྟར་ཐོ་གཏུན་ཐོགས་པའི་ཕོ་ཉས་དགྲ་བགེགས་ལ་ལས་མཛད་པར་བསམ་ལ། ལྔ་པ་མཆོངས་ནི། དམ་ཚིག་ཆེན་པོ་དང་རྡོ་རྗེ་གསང་བ་སོགས་གོང་བཞིན་ལས།
འདི་རང་གི་མཆོངས་ནི། གཞུང་ལས། གདུག་ཅིང་གཏུམ་པའི་སོགས་ཚིག་རྐང་གཉིས་ཏེ། དེའི་དོན་ཡང་བཞིན་མི་སྡུག་ཅིང་སེམས་གཏུམ་པའི་དགྲ་བགེགས་འདིའི་ལུས་ཕུང་བཤིག་ཅིང་རྡུལ་ཕྲན་བཞིན་རློག་ཅིག སེམས་སྡུག་བསྔལ་གྱིས་ཉམས་ཉེས་པར་གྱིས་ལ་ཡིད་ཀྱི་དཔུང་ཆོམས་ཤིག དབང་པོ་ལྔ་དྲིལ་ཞིང་དབང་པོ་ལྔའི་རྣམ་ཤེས་ཕྲོགས་ཤིག་ཅེས་པའི་དོན་ཏེ། དེ་སྐད་དུ་ཡང་། གཟུགས་ཕུང་བཤིག་ཅིག་ཡིད་དཔུང་གཞོམ། ། དབང་པོ་དྲིལ་ཞིང་རྣམ་ཤེས་ཕྲོགས། ། ཞེས་གསུངས་པ་ལྟར་རོ།
དྲུག་པ་གབ་པའི་སྔགས་ནི། མགོ་གནོན་དང་སྤེལ་ཚིག་མཐའ་རྟེན་གྱི་སྔགས་རྣམས་གོང་བཞིན་ལས། གོང་གི་ཛྭ་ལ་པཱ་ཡའི་གནས་སུ་འདི་རང་གི་གབ་པའི་སྔགས་ཏ་ཐཱ་ཡ་ཏ་ཐཱ་ཡ་ཞེས་སྦྱར་རོ། ། དེ་དག་གིས་ནི་ཡང་འབྲེལ་སོ་དྲུག་ལས་ལྔ་པ་རྡུལ་དུ་རློག་པ་བསྟན་ཟིན་ནས། དྲུག་པ་ཞལ་དུ་བསྟབ་པ་ལའང་རྫས་དམོད་མོ་སོགས་དྲུག་ལས། དང་པོ་གསག་པར་བྱ་བའི་རྫས་ནི་ཡི་གེ་རྙིང་མ་འགའ་ཞིག་ལས་ལིང་རོ་དང་ཐོད་པ་ཞེས་འདམ་ག་ཅན་ལྟ་བུར་གསུངས་ཀྱང་འདིར་ནི་ལིང་རོ་ཏེ་ཐུན་གྱིས་བྲབས་པའི་བཟས་པ་པོའི་ལིངྒའི་ཤ་ཁྲག་འཐོར་བ་རྣམས་ཡིན་ཏེ། ཇི་སྐད་དུ། གང་ཡིན་དངོས་པོ་རབ་ཏུ་བཟའ། ། ཞེས་གསུངས་པའི་དོན་ཡིན་ལ། གཉིས་པ་བསམ་པ་མཐར་ཕྱིན་པའི་དམོད་མོ་ནི།
གཞུང་ལས། ཁྲོ་རྒྱལ་ཡབ་ཡུམ་ཞེས་སོགས་ཚིག་རྐང་གཉིས་ཀྱིས་བསྟན་ཏེ། དེ་དག་གི་དོན་ཡང་ཁྲོ་བོའི་རྒྱལ་པོ་རྡོ་རྗེ་གཞོན་ནུ་ཡབ་ཡུམ་སྤྲུལ་པའི་ཁྲོ་ཚོགས་འཁོར་དང་བཅས་པ་ཁྱེད་རྣམས་ཀྱིས་དགྲ་བགེགས་འདིའི་ཤ་རུས་ལ་སོགས་པ་ཞལ་དུ་བཞེས་ཤིང་ཁྲག་ལ་དགེས་པར་རོལ་ལ་ཞལ་དུ་གསོལ་ཞེས་པའི་དོན་ཅན་གྱི་ཚིག་རྣམས་བརྗོད་པས་དམོད་མོ་དོར་བའི་སྨོན་ལམ་བཏབ་ལ། གསུམ་པ་དམིགས་པ་གཞན་དུ་མི་འགྱུར་བའི་ཏིང་ངེ་འཛིན་ནི། གཞུང་ལས། དགྲ་བགེགས་ཞལ་དུ་ཞེས་སོགས་ཚིག་རྐང་གཅིག་ཏེ། དེ་ཡང་དྲག་པོའི་ཁྲོ་ཚོགས་ཐམས་ཅད་ཀྱིས་དགྲ་བགེགས་ཀྱི་ཤ་ཁྲག་སོགས་ཞལ་དུ་བསྟབ་སྟེ་ཤ་ཧབ་དི་རི། ཁྲག་ངོར་དི་རི། རུས་པའི་དུམ་བུ་རྣམ་འཆོམ་དི་རི་གསོལ་པར་གྱུར་པར་བསམ་ཞིང་། བཞི་པ་བསྐྱེད་པར་བྱ་བའི་ལྷ་ནི་སྒོ་མ་བཞི་སྲས་མཆོག་ལྔ་ལ་སོགས་པ་ཕྱག་ན་ལིངྒའི་ཤ་ཁྲག་ཐོགས་པ་དཔག་ཏུ་མེད་པས་མཆོད་ཡུལ་རྣམས་མཆོད་པར་བསམ་པ་ཡིན་ལ།
ལྔ་པ་སྦས་པའི་མཆོངས་་་་་་མཆོངས་ཞེས་བྱ་བ་ལས་ལ་བསྐུལ་བའི་བྱེ་བྲག་གི་དམིགས་པ་འཛིན་པ་ལ་བཤད་པས་ན་བསྐུལ་གྱི་ཁོངས་སུ་འདུ་བར་གསུངས་པས། དེས་ན་མཆོངས་དང་བསྐུལ་གཉིས་དོན་གཅིག་པར་ཕུར་པའི་རྣམ་བཤད་སྙིང་པོ་དོན་གསལ་ལས་བཤད་དོ། སམ་བསྐུལ་ནི། དམ་ཚིག་ཆེན་པོའི་དུས་ལ་བབ། ། ཅེས་སོགས་དང་། རྡོ་རྗེ་གསང་བའི་ཞེས་སོགས་ཚིགས་བཅད་ཕྱེད་དང་བཞི་གོང་བཞིན་དང་། ཁྱད་པར་འདི་རང་གི་མཆོངས་ནི་གདུག་ཅིང་གཏུམ་པའི་ཞེས་སོགས་ཚིག་རྐང་གཅིག་དང་། བཛྲ་ཡཀྵ་ཞེས་སོགས་ཏེ་དེ་དག་གི་དོན་ཡང་། ཁོང་གདུག་ཅིང་ཡིད་གཏུམ་པའི་དགྲ་བགེགས་འདིའི་ཤ་ཁྲག་རུས་གསུམ་གྱི་མཆོད་པ་རྣམས། བཛྲ་ཏེ་རྡོ་རྗེ།
ཡཀྵ་ཏེ་གནོད་སྦྱིན། ཀྲོ་དྷ་སྟེ་ཁྲོ་བོ། ཁ་ཧི་བཞེས་ཞེས་པ་སྟེ། དེས་ན་གོང་དུ་བཤད་པའི་ལིངྒའི་ཤ་ཁྲག་སོགས་ཁྲོ་བོ་རྡོ་རྗེ་གནོད་སྦྱིན་འཁོར་དང་བཅས་པས་བཞེས་ཤིག་ཅེས་པའི་དོན་ཡིན་ལ། དྲུག་པ་གབ་པའི་སྔགས་ནི་མགོ་གནོན་དང་སྤེལ་ཚིག་མཐའ་རྟེན་གྱི་སྔགས་རྣམས་གོང་དང་འདྲ་བ་ལས། འདི་རང་གི་གབ་པའི་སྔགས་ནི་བི་ད་ཡ་བི་ད་ཡ་ཞེས་པ་ཉིད་སྦྱར་བར་བྱ་བ་ཡིན་ནོ། ། དེ་ལྟ་བུའི་མན་ངག་ཟབ་མོ་དྲུག་ཚན་དྲུག་པོ་དེ་དག་ནི་དྲག་པོ་མངོན་སྤྱོད་ཀྱི་སྒོ་ནས་དགྲ་བགེགས་སྒྲོལ་བ་ལ་མེད་དུ་མི་རུང་བ་ལྟ་བུའི་མན་ངག་དམ་པ་ཡིན་ཏེ། ཐོག་མར་དགྲ་བགེགས་དེ་ལྷ་དང་མ་བྲལ་ན་ལྷས་སྟོངས་གྲོགས་བྱས་ནས་གཟུགས་ལ་མི་ཕེབས་པས་ལྷ་དང་ཕྲལ། དེ་ནས་གཟུགས་ལ་མ་ཕབ་ན་ལྷ་དང་ཕྲལ་ཡང་བྱད་དུ་མི་ཆུད་པས་གཟུགས་ལ་དབབ། བྱད་དུ་མ་བཅུག་ན་ཕེབས་ཀྱང་ཚེ་རབས་བྱད་དུ་གཞུག
སྨྱོར་མ་ཅུག་ན་ལས་ངན་ལ་འགྱོད་པ་མི་སྐྱེ་བས་སྨྱོ་རུ་གཞུག ཕུང་པོ་མ་ཤིག་ན་རྣམ་ཤེས་མི་སྒྲོལ་བས་གཏུན་དུ་བརྡུང་། བསྒྲལ་ཀྱང་དུག་གསུམ་མ་དག་ན་འཁོར་བར་འཁྱམ་པས་ཤ་ཁྲག་ཞལ་དུ་བསྟབ་པ་སྟེ། དེ་སྐད་དུ་གསང་རྒྱུད་ལས། དང་པོ་གནོད་བའི་དགྲ་བགེགས་དེ། ། ལྷ་དང་རྒྱབ་རྟེན་དཔུང་དང་ཕྲལ། ། ཞེས་སོགས་གོང་དུ་དྲངས་པ་ལྟར་དང་། གཞན་ཡང་བཛྲ་ཀཱི་ལ་ཡ་རྩ་བའི་རྒྱུད་ལས། གང་ཞིག་སྡིག་ཅན་ལས་ངན་སྦྱོང་། ། དངོས་གྲུབ་སྒྲུབ་པ་ཀུན་གྱི་གེགས། །
སྡང་བའི་སེམས་ལྡན་ཉོན་མོངས་རྒྱས། ། བསྒྲལ་བའི་ཐབས་ཀྱི་ལས་དྲུག་བཤད། ། དང་པོ་སྟོང་གྲོགས་རྟེན་དང་ཕྲལ། ། གཉིས་པ་རྣམ་ཤེས་གཟུགས་ལ་དབབ། ། གསུམ་པ་ལུས་ཀྱི་གནས་ཀུན་བཅིང་། ། བཞི་པ་སྨྱོ་བར་བྱེད་པ་དང་། ། ལྔ་པ་གསད་པའི་ལུས་སུ་བྱ། ། ཀུན་གྱི་ཐ་མར་མཆོད་པར་བྱ། ། ཞེས་གསུངས་པའི་རྒྱུད་ཀྱི་དགོངས་པ་མཐར་ཐུག་པ་ཡིན་ལ། དེ་དག་གིས་ནི་སྔོན་འགྲོ་ཡང་འབྲེལ་སོ་དྲུག་བྱ་བ་ལ་གསེར་སྐྱེམས་བཏང་བ་ནས་བཟུང་རྫས་དམོད་མོ་ཏིང་ངེ་འཛིན་སོགས་དྲུག་བྱ་བ་ཡིན་གྱི་དོན་ཚན་དྲུག་པོ་མ་ལུས་པའི་རྣམ་པར་བཤད་པ་བསྟན་ཟིན་ཏོ། །
འདིར་སྨྲས་པ། གསེར་སྐྱེམས་བདུད་རྩིའི་མཆོད་པས་འཁོར་འདས་མགྲོན། ། མཉེས་པར་བྱས་པས་བདག་རྒྱུད་བྱིན་རླབས་ཅིང་། ། གཞི་བདག་ལ་སོགས་དཀར་ཕྱོགས་གཟུགས་མེད་ཀུན། ། གྲོགས་སུ་འཁོལ་བའི་ཐབས་མཆོག་བླ་ན་མེད། ། ཐོག་མེད་དུས་ནས་གོ་འཕང་མཆོག་བརྙེས་ཀྱང་། ། གདུལ་བྱ་འདུལ་ཕྱིར་མི་ཡི་ཚུལ་བཟུང་བའི། ། གྲུབ་མཆོག་རིག་འཛིན་རྣམས་ཀྱི་ཐུགས་རྗེའི་རྒྱུན། ། བསྐུལ་འདི་རྡོ་རྗེ་ཐེག་པའི་ཉིང་གུའི་ཆོས། ། སྲས་མཆོག་འདུས་པའི་ཕུར་པའི་དབལ་རྣོན་པོ། །
གང་ལ་སྟོན་པའི་བསྒྲལ་བྱ་ངོས་བཟུང་ཞིང་། ། དཀར་ཕྱོགས་ལྷ་ཀླུ་བཙན་ལ་མི་སྟོན་པའི། ། གཞུང་འདི་སྒྲུབ་ལ་འཁུ་ལྡོག་སྤོང་བའི་ཐབས། ། བླ་མ་མཆོག་དང་དབྱེར་མེད་ཡི་དམ་ལྷ། ། དམ་ཅན་རྒྱ་མཚོར་བཅས་པ་སྤྱན་འདྲེན་གྱི། ། ཚིག་གིས་གསལ་བར་དམིགས་ནས་ཞིང་བཅུའི་ཡུལ། ། དགུག་པར་གསོལ་འདི་མན་ངག་ཟབ་མོའི་གནད། ། གསལ་བ་གསུམ་དང་གདེངས་གསུམ་ང་རྒྱལ་གྱིས། ། རང་གཞན་ལྷ་ཡི་འཁོར་ལོ་རབ་གསལ་ཞིང་། ། བསྒྲལ་བྱ་དངོས་སུ་དམིགས་ནས་དེ་ཀུན་ཀྱང་། །
ལྟ་བས་ཟིན་པ་ལུགས་འདིའི་ཟབ་ཁྱད་ཡིན། ། བླ་མ་ཡི་དམ་མཁའ་འགྲོའི་སྤྱན་མངའ་རུ། ། རང་ཉིད་བདེན་པའི་ཚིག་དང་བསྒྲལ་ཡུལ་གྱི། ། ཉེས་བྱས་བརྗོད་དེ་བསྒྲལ་བར་བསྐུལ་བ་འདི། ། ཚད་ལྡན་མན་ངག་ཟབ་མོ་ཀུན་གྱི་ལུགས། ། རྫས་དང་དམོད་མོ་ཏིང་འཛིན་གབ་སྦས་མཆོངས། ། དྲུག་ཚན་དྲུག་ཏུ་ཡང་ཡང་འབྲེལ་མ་རུ། ། ཉམས་སུ་བླང་བའི་མན་ངག་སུམ་ཅུ་དྲུག ། འབྱུང་བ་འདི་ནི་ཡང་འབྲེལ་སོ་དྲུག་ཡིན། ། ཆོ་ག་དྲུག་གིས་མན་ངག་ཐབས་མཁས་ཀྱིས། །
འགྲོ་བ་དྲུག་གི་བག་ཆགས་ཀུན་སྦྱངས་ནས། ། རྒྱལ་བ་དྲུག་གི་གོ་འཕང་ཐོབ་བྱེད་པའི། ། སྔོན་འགྲོ་དྲུག་གི་ཉམས་ལེན་འདི་ངོ་མཚར། ། བར་སྐབས་ཀྱི་ཚིགས་སུ་བཅད་པའོ།། །། གཉིས་པ་དངོས་གཞིའི་གདབ་པའི་ལས་དངོས་བསྟན་པ་ལ་དྲུག་སྟེ། དང་པོ་ཀུན་གཞི་རྩད་བཅད་དེ་བསྒྲལ་བ། གཉིས་པ་ཉོན་མོངས་པའི་སྐྱེ་བའི་སྒོ་ལྔ་དག་པར་བསྒྲལ་བ། གསུམ་པ་རྣམ་ཤེས་ཚོགས་བརྒྱད་དག་པར་བསྒྲལ་བ། བཞི་པ་མ་བདུད་ཀྱི་དམོད་མོས་བསྒྲལ་བ། ལྔ་པ་དགེ་སྡིག་ཆ་མཉམ་སྟེ་བསྒྲལ་བ།
དྲུག་པ་གཏུན་ཏུ་བརྡུངས་ཏེ་བསྒྲལ་བའོ། ། དང་པོ་ཉམས་སུ་ལེན་པ་ལ་འདིར་ཡང་གོང་ལྷ་སྲུང་སྤྱན་དྲངས་བའི་སྐབས་སུ་བཤད་པ་བཞིན་གྱི་དགུག་གཞུག་ལན་གཅིག་བྱ་སྟེ། ཕུར་པའི་རྣམ་བཤད་རྡོ་རྗེའི་དོན་གསལ་ལས། ཕོ་ཉས་འགུགས་འདྲེན་བྱ་ཏེ། དེ་ཡང་ཕོ་ཉ་བརྒྱ་འགྱེད། སྤྲུལ་པ་སྟོང་བཏང་ལ་དགྲ་བགེགས་འགུགས་པའི་ལས་བྱ། ཞེས་གསུངས་པ་ལྟར་གྱི་དམིགས་པ་དང་ལྡན་པས་གོང་བཞིན་དུ་དགུག་གཞུག་བྱ་བའི་སྒོམ་དོན་རྣམས་ནི་སྔར་བཤད་པ་བཞིན་འདིར་ཡང་ཤེས་པར་བྱ་ལ། ཡང་ཕུར་པའི་ཡི་གེ་རྙིང་མ་འགའ་ཞིག་ལས། ཨེ་རཾ་སོགས་བརྗོད་པའི་སྐབས་སུ་དམིགས་པ་མི་འདྲ་བ་འདི་ལྟར་ཡང་གསུངས་ཏེ། ཨེ་རཾ་དང་པོ་བརྗོད་པའི་དུས་སུ་རང་གི་མདུན་དུ་ཨེ་ལས་ལྕགས་ཀྱི་འབྲུབ་ཁུང་གྲུ་གསུམ་པ་དམིགས་པས་ཆུན་ཚད་གཅིག་བྱུང་བར་བསམ།
ཛྭ་ལ་རཾ་དང་པོ་བརྗོད་པའི་དུས་སུ་འབྲུབ་ཁུང་དེའི་ཐ་མ་དང་ཁ་སྒྱེར་རྣམས་ལ་བསྐལ་པའི་མེ་འབར་བར་བསམ། ཨེ་རཾ་དང་ཛྭ་ལ་རཾ་གཉིས་པ་བརྗོད་པའི་དུས་སུ་དགྲ་བགེགས་དམིགས་ཡུལ་གང་ཡིན་དང་། ཕོ་གདོན། མོ་གདོན། སྐོར་བདག རྒྱལ་གདོན། ཕོ་ཤི་འདྲེ་བོར་སོང་བ། མོ་ཤི་འདྲེ་མོར་སོང་བ་སོགས་མདོར་ན་སྡང་དགྲ་གནོད་བགེགས་མ་ལུས་པ་འབྲུབ་ཁུང་གི་ནང་གི་ལིངྒའི་རྩར་རྫུས་སྐྱེས་ཀྱི་རྣམ་པར་སྲིབ་སྲིབ་བྱུང་བར་བསམ་ཞིང་། རང་ལྷར་གསལ་བ་དང་། ཡི་དམ་ཆོས་སྐྱོང་རྣམས་བཞུགས་པར་བསྒོམས་ལ།
ཛཿཧཱུྃ་བཾ་ཧོཿགནོད་བྱེད་རྣམས་ལིངྒ་ལ་བསྟིམ། ཡང་དགྲ་ཡིན་ན་ནྲི་ཛཿབགེགས་ཡིན་ན་ཏྲི་ཛ་ཐམས་ཅད་ལ་སྒོ་བ་བཞིའི་སྔགས་དང་ཕྱག་རྒྱས་བཀུག་བསྟིམ་བྱའོ། ། ཞེས་པ་ལྟར་གྱི་ཏིང་ངེ་འཛིན་སོགས་གསལ་བ་དང་བཅས་དགུག་གཞུག་བྱས་ཏེ། དེ་ནས་བསྐུལ་བ་བྱ་བ་ནི། སྒྲུབ་ཐབས་ཀྱི་གཞུང་ལས། དམ་ཚིག་ཆེན་པོའི་དུས་ལ་བབ། ། ཅེས་སོགས་ཚིག་རྐང་བཅུ་བདུན་གྱིས་བསྟན་ཏེ་དེ་དག་གི་དོན་ཡང་། སྔོན་རུ་ཏྲ་སྒྲོལ་བའི་དུས་སུ་སངས་རྒྱས་ཐམས་ཅད་ཀྱི་སྲས་སུ་དབང་བསྐུར་ཏེ་རུ་ཏྲ་སྒྲོལ་བའི་དམ་ཚིག་གི་སྒོ་ནས་རུ་ཏྲ་བསྒྲལ་བ་ལྟར་སྔར་ཀྱི་དམ་ཚིག་ཆེན་པོ་དེ་དྲན་པར་མཛོད་ལ། ད་ལྟ་རྣལ་འབྱོར་པའི་དགྲ་བགེགས་སྒྲོལ་བའི་དུས་ལ་བབ་ཅེས་པས་གཙོ་བོ་ལ་བསྐུལ། ཡང་རུ་ཏྲ་བཏུལ་དུས་ཁྲོ་བོའི་སྤྲུལ་པ་བྱེ་བ་ས་ཡ་སྦྲུལ་ནས་བཏུལ་བ་ལྟར།
ད་ལྟ་ཡང་རྣལ་འབྱོར་པའི་དགྲ་བགེགས་བསྒྲལ་འདུལ་བར་བྱེད་པ་སྤྲུལ་པའི་ཁྲོ་བོ་ཆེན་པོ་བཅུའི་དུས་ལ་བབ་ཅེས་པས་ཁྲོ་བོ་རྣམས་བསྐུལ། དེ་བཞིན་དུ་སྔོན་གྱི་དཔེ་བརྗོད་རྣམས་རིགས་བསྒྲེས་ཏེ་ཤེས་པར་བྱས་ནས། སྤྲུལ་པའི་ཕོ་ཉ་ཆེན་པོ་ཕྲ་ཐབས་ཉི་ཤུའི་དུས་ལ་བབ་ཅེས་པས་མགོ་བརྙན་རྣམས་བསྐུལ། ཡང་འདོད་པ་ཁམས་ཀྱི་དབང་ཕྱུག་མས་སངས་རྒྱས་ཀྱི་བསྟན་པ་སྲུང་བའི་བདག་ཉིད་ཆེན་པོ་ཅན་རེ་མ་ཏི་མཆེད་བཞིའི་དུས་ལ་བབ་ཅེས་པས་དམ་ཅན་བདག་ཉིད་མ་བཞི་བསྐུལ། ཡང་རུ་ཏྲའི་བྱི་མོ་སླས་མིང་སྤྲུལ་པའི་ས་བདག་ཆེན་མོ་ཅན་བསེའི་རྒྱལ་མོ་བཞིའི་དུས་ལ་བབ་ཅེས་པས་ས་བདག་མ་རྣམས་བསྐུལ། ཡང་སྔོན་དཔལ་ཆེན་པོས་ཡེ་ཤེས་ཀྱི་མ་མོ་རྣམས་འཕར་སྤྱང་ཝ་ཁྱིའི་གདོང་ཅན་དུ་སྤྲུལ་ཏེ་རུ་ཏྲ་སྒྲོལ་བའི་ལས་མཛད་པ་ལྟར། ད་ལྟ་དགྲ་བགེགས་སྒྲོལ་བའི་ཚེའང་ཁྱིའི་གདོང་ཅན་ལ་སོགས་པ་བཞིར་སྤྲུལ་ནས་ལས་མཛད་པའི་ཤྭ་ན་མ་བཞིའི་དུས་ལ་བབ་ཅེས་པས་ཤྭ་ན་མ་རྣམས་བསྐུལ། དེ་དག་ལ་སོགས་ཏེ་སྤྲུལ་པའི་འཁོར་བསམ་གྱིས་མི་ཁྱབ་པ་ཐམས་ཅད་དགྲ་བགེགས་བསྒྲལ་བར་བྱ་བའི་དུས་ལ་བབ། དེ་ལྟར་བསྐུལ་ནས་དགྲ་བགེགས་གང་སྒྲོལ་ན་བླ་ན་མེད་པའི་བྱང་ཆུབ་མཆོག་དུ་སེམས་བསྐྱེད་ནས། དུས་གསུམ་གྱི་སངས་རྒྱས་ཐམས་ཅད་ཀྱིས་སྲས་བྱང་ཆུབ་སེམས་དཔའ་བཞིན་དུ་ལྟ་བ་རྟོགས་པའི་གདུང་འཛིན་པའི་རིག་འཛིན་བདག་ཅག་དཔོན་སློབ་རྣམས་ལ་ནི་དོ་སྡོ་ཞིང་ཕོད་འཛུགས་པར་བྱེད་པ་དང་།
སངས་རྒྱས་ཀྱི་བསྟན་པ་ལ་བསམ་སྦྱོར་གྱིས་གནོད་ཅིང་གདུག་པ་ཅན་དུ་གྱུར་བའི་དགྲ་དང་བགེགས། བདུང་དང་བར་དུ་གཅོད་པ་ལ་སོགས་པ་ཁྲོ་བོ་ཆེན་པོ་རྡོ་རྗེ་གཞོན་ནུའི་བྱིན་རླབས་ཀྱིས་ཕོ་ཉའི་ཚོགས་རྣམས་ཀྱིས་སེ་གོལ་གཏོག་པའི་ཡུན་ཚད་ཙམ་མམ། སྐད་ཅིག་ཐང་གཅིག་ཡུད་ཙམ་གྱིས་འདིར་བཀུག་ནས། མངོན་སྤྱོད་དྲག་པོའི་ཚུལ་གྱིས་བསྒྲལ་བ་དང་། རྣམ་ཤེས་ཡེ་ནས་དག་པ་དེ་གནས་སྤར་བར་བྱ་བ་དང་། ཉེར་ལེན་གྱི་ཕུང་པོ་ཆེན་པོ་བཤིག་པའི་ཕྱིར་འབྱུང་བཞི་ལས་སྐྱེས་པའི་ལུས་ངག་ཡིད་གསུམ་རྡུལ་ཕྲན་བཞིན་དུ་ཕྱེ་མར་མཛད་ནས་ཀྱང་། ཉོན་མོངས་པའི་སྒྲིབ་པ་སྦྱང་བའི་ཕྱིར་མནན་གཟིར་གྱི་སྡུག་བསྔལ་རྣམས་ལུས་ངག་ཡིད་གསུམ་གྱིས་ཉམས་སུ་མྱོང་བར་མཛོད་ཅིག་པའི་དོན་ཅན་གྱི་ཚིག་རྣམས་བརྗོད་པས་བསྐུལ་ལ། དེ་ནས་སྐབས་འདིར་འབྱུང་བའི་ཨོཾ་ལཾ་སོགས་སྔགས་ཀྱི་དོན་ཅུང་ཟད་བཤད་ན་འདི་ལ་གསུམ། སྙིང་པོ་གསུམ་གྱི་ཚུལ་དུ་བཤད་པ། ཁྲུས་ལུང་ལྟར་བཤད་པ།
ཚེ་ལུང་ལྟར་བཤད་པའོ། ། དང་པོ་ནི་འབྲོས་སུ་མི་སྟེར་བའི་ཕྱིར་ཟིལ་གྱིས་གནོན་པའི་སྙིང་པོ་ནི། ཨོཾ་ལཾ་ཧཱུྃ་ལཾ་ཏཾ་བྷ་ནི་མོ་ཧཾ་གྷ་ཏ་ཡ་བྷ་ག་ཝན་ཧྲཱིཿཥྚི་བི་ཀྲི་བཛྲ་ཧཱུྃ་ཀ་ར་ཧཱུྃ། ཞེས་པས་ལམ་ལས་རི་རབ། དེས་དགྲ་བགེགས་ཀྱི་སྤྱི་བོ་ནས་མནན་ཏེ་ལུས་ངག་ཡིད་གསུམ་རྡུལ་དུ་བརླག་ནས་སྡུག་བསྔལ་ཉམས་སུ་མྱོང་བར་སྒོམ་ཞིང་། འཁོར་བ་ནས་དྲང་བའི་ཕྱིར་འདྲེན་པར་བྱེད་པའི་སྙིང་པོ་ནི་བཛྲ་ཀཱི་ལི་ཀཱི་ལ་ཡ་ཛཿཧཱུྃ་བཾ་ཧོཿཞེས་བརྗོད་པས་རྡོ་རྗེ་གཞོན་ནུའི་ཕོ་ཉ་རྣམས་ཀྱིས་སྙིང་གནས་བཟུང་ཡན་ལག་བཅིངས་ནས་རྣམ་ཤེས་བསྡུས་ཏེ་ཡུད་ཙམ་ཅིག་གི་བཀུག་པར་བསྒོམས་ལ། སླར་མི་ཚོར་བར་བྱ་བའི་ཕྱིར་དབང་དུ་བསྡུ་བའི་སྙིང་པོ་ནི་སརྦ་བིགྷྣན་བཛྲ་ཀཱི་ལི་ཀཱི་ལ་ཡ་ཧཱུྃ་ཕཊ྄་ཅེས་བརྗོད་པས་དུས་ཀྱི་རླུང་ཤུགས་དྲག་པོས་ཤིང་ལོ་སྐམ་པོ་ལ་བཏབ་པ་བཞིན་དུ་བསྒྲལ་བའི་ཞིང་གང་ཡིན་པ་དེ་རང་དབང་མེད་པར་དབང་དུ་བསྡུས་པར་བསམ་པར་བཤད་པ་ཡིན་ལ། གཉིས་པ་ཁྲུས་ལུང་ལྟར་བཤད་པ་ནི། ཨོཾ་ལཾ་ཞེས་པས་ལག་པ་གཡས་པའི་སོར་མོ་ལྔ་ལ་རིགས་ཀྱི་ཡབ་ལྔ་དང་། ཧཱུྃ་ལཾ་ཞེས་པས་གཡོན་པའི་སོར་མོ་ལྔ་ལ་རིགས་ཀྱི་ཡུམ་ལྔ་བསྐྱེད་དེ།
སྟཾ་བྷ་ཡ་ན་ཡབ་ཡུམ་གཉིས་མེད་དུ་སྦྱར་བའི་ལག་གི་འདུ་བྱེད་སྒོམ་པའོ། ། མོ་ཧཾ་གྷ་ཏ་ཡ་མིང་དང་རུས་སོ། ། བྷ་ག་ཝན་ནི་བཅོམ་ལྡན། ཧྲཱིཿཥྚི་ཐབས། བི་ཀྲི་ཤེས་རབ་བཛྲ་རྡོ་རྗེ་སྟེ་གཉིས་སུ་མེད་པའི་དོན་ནོ། ། དེ་བསྐྱེད་པའི་རྒྱུ་ཧཱུྃ་ཡིན་ལ། གང་འཕྲིན་ལས། ཧཱུྃ་གིས་བསྡུས་ལ་སྦྱོངས་ཤིག་པའོ། ། བཛྲ་ཀཱི་ལི་ཀཱི་ལ་ཡ་ཡེ་ཤེས་ཀྱི་ཕུར་པའོ། ཛཿཧཱུྃ་བཾ་ཧོཿའི་ཕྱག་རྒྱས་དགུག་བཅིང་ལ་སོགས་པ་བྱས་ནས།
སརྦ་ནི་ཐམས་ཅད། བིགྷྣན་ནི་ཉོན་མོངས་པ་ལ་བྱ། བཛྲ་ཀཱི་ལི་ཀཱི་ལ་ཡ་ནི་ཡེ་ཤེས་ཀྱི་ཕུར་པས་འདེབས་པ། ཧཱུྃ་གིས་བསྡུས་ལ། ཕཊ྄་ཀྱིས་གཏོར་ཅིག་པའོ། ། གསུམ་པ་ཚེ་ལུང་ལྟར་བཤད་པ་ནི་ཨོཾ་ལཾ་ཧཱུྃ་ལཾ་ཞེས་པས་སྐུ་གསུང་རི་རབ་ལྟར་བརྗིད་པས་གནོན་ཅིག་པའོ། ། ཇི་ལྟར་གནོན་ན། སྟཾ་བྷ་ཡ་ནན་ཞེས་པས་ས་འོག་ཏུ་གཟིར་ལ་གནོན་ཞིག་པའོ། ། གང་གནོན་ན། མོ་ཧཾ་གྷ་ཏ་ཡ་ཞེས་པས་མིང་རུས་སུ་བཅས་པའི་དགྲ་བགེགས།
གང་གིས་གནོན་ན། བྷ་ག་ཝན་ཞེས་པ་བཅོམ་ལྡན་འདས་དཔལ་རྡོ་རྗེ་གཞོན་ནུ་ཡབ་ཡུམ་གྱི་སྐུས་གནོན་ཅིག་པའོ། ། ཚུལ་ལམ་ཐབས་ཇི་ལྟར་གནོན་ཅིང་གཟིར་ན། ཧྲཱིཿཥྚི་བི་ཀྲི་ཞེས་པས་ཐབས་ཤེས་རབ་གཉིས་སྙོམ་པར་ཞུགས་ལ་གནོན་ཅིག་པའོ། ། མནན་ནས་ཅི་བྱེད་ན། བཛྲ་ཧཱུྃ་ཀ་ར་ཧཱུྃ་ཞེས་པས་དཔལ་ལྡན་རང་བཞིན་གྱི་རྡོ་རྗེ་ཕུར་པས་ལས་བསྡུས་ལ་སེམས་ཀྱི་རྣམ་པར་རྟོག་པ་ཆོད་ཅིག་པའོ། ། དེ་ལྟར་བཅད་ནས་ལུས་སེམས་ལ་ཡོད་པའི་རྟོག་མེད་ཀྱི་ཡེ་ཤེས་ཚུར་བསྡུས་ལ། རྣམ་པར་རྟོག་པ་དང་བཅས་པའི་ལུས་སེམས་ཀུན་བསྲེགས་ལ་ཐལ་བ་ལྟར་གཏོར་ཅིག་པ། གང་དུ་བསྲེག་ལ་བརླག་པར་བྱ་ན། བཛྲ་ཀཱི་ལི་ཀཱི་ལ་ཡ་ཛཿཧཱུྃ་བཾ་ཧོཿཞེས་པས་དཔལ་རྡོ་རྗེ་གཞོན་ནུ་ཡབ་ཡུམ་འཁོར་ཁྲོ་བོ་ཁྲོ་མོ་ཟ་བྱེད་གསོད་བྱེད་སྒོ་མ་བཞི་དང་བཅས་པའི་ཞལ་དུ་བསྟབས་ཏེ་བསྲེག་ལ་བརླག་པར་གྱིས་ཤིག་པ།
གང་བརླག་པར་བྱ་ན་སརྦ་བིགྷཱ་ན་ཞེས་དགྲ་བགེགས་ཐམས་ཅད། གང་གིས་བརླག་པར་བྱེད་ན་བཛྲ་ཀཱི་ལི་ཀཱི་ལ་ཡ་ཧཱུྃ་ཕཊ྄་དེ་སྲས་མཆོག་བཛྲ་ཀཱི་ལི་ཀཱི་ལ་ཡའི་སྐུ་རྡོ་རྗེ་ཕུར་པ་ཐོབ། སེམས་བསྡུས་ལ་ལུས་ཕར་ཕྲོལ་ཅིག་ཅེས་པའི་དོན་ཡིན་པར་བཤད་དོ། ། དེ་ལྟར་བསྐུལ་གྱི་ཚིག་དོན་རྣམས་དང་སྔགས་ཀྱི་དོན་རྣམས་བཤད་ཟིན་ནས། ད་ནི་ཕུར་གདབ་དངོས་ཀྱི་ཏིང་ངེ་འཛིན་སྒོམ་ཚུལ་བཤད་པར་བྱ་སྟེ་དེ་ཡང་། ཀུན་གཞིའི་གནས་ལུགས་མ་ཤེས་ན་བཏབ་པ་ལ་དོན་མེད་ཅེས་འབྱུང་བས། དམིགས་པ་གསལ་བ་གནད་དུ་ཆེ་བས་ན། རྒྱུ་མཚན་དེའི་ཕྱིར་དམིགས་པ་རྩེ་གཅིག་པའི་སྒོ་ནས་ཀུན་གཞིའི་གནས་ལུགས་གསལ་གདབ་པ་ནི། ལིངྒ་དེ་ཉིད་དགྲ་བགེགས་དངོས་སུ་གསལ་བའི་རྙིང་གར་རྩ་བཞི་ཡོད་པར་བསམ་ལ། དེའང་རྩ་བཞི་ནི་ཆོས་ཉིད་རང་བྱུང་གི་རྩ།
གཉིས་མེད་ཡེ་ཤེས་ཀྱི་རྩ། གློ་བུར་རྒྱུད་འཛིན་གྱི་རྩ། སྐྱོན་ཡོན་དབང་པོ་དངས་བྱེད་ཀྱི་རྩ་རྣམས་ཡིན་ལ། དེ་བཞི་འདོམས་པའི་དབུས་སུ་དངས་མ་ལྔ་གནས་ཏེ། དེའང་ཤའི་དངས་མ་བྱེའུ་ལན་མའི་མགོ་རྩམ། དེའི་ནང་དུ་ཁྲག་གི་དངས་མ་མཚལ་ལྕོགས་མ་སྟེ་རྒྱ་མཚལ་མ་བཏུལ་བ་ལྟ་བུ་དམར་ནག་གི་རྣམ་པ་ལ་འོད་ཕྲོམ་ཕྲོམ་ཡོད་པ། དེའི་ནང་དུ་རྩའི་དངས་མ་དར་དཀར་གྱི་སྐུད་པ་ལྟ་བུ་དེས་བགྲིལ་ནས། དབུགས་ཀྱི་དངས་མ་གསེར་ས་འོག་ན་ཡོད་པའི་དྲོད་རླངས་པ་ཙམ། དེའི་ནང་དུ་འོད་ཀྱི་དངས་མ་ཉ་མིག་ཙམ། དེ་ལྟར་དངས་མ་ལྔའི་དབུས་སུ་ཚེའི་རྟེན་སྡོམ་གྱི་རྒྱ་ལྟ་བུས་བགྲིལ་ནས་རྣམ་པར་ཤེས་པའི་ངོ་བོ་ཡི་གེ་ཨ་ཐུང་དཀར་པོའི་རྣམ་པར་གནས་པ་ནི་འཁོར་འདས་ཀུན་གྱི་གཞི་ཡིན་ལ།
དེ་ལྟར་ཤིན་ཏུ་གསལ་བར་བསམས་ནས་གཙོ་བོའི་ཕུར་པ་རང་གི་ཀླད་ལ་བསྐོར་བས་ཏེ་དཔྲལ་བར་སྒྲིལ་བས་འཇམ་དཔལ་སྐུའི་ལྷ་ཚོགས་འདུས་པར་བསམས་ལ། དེ་བཞིན་དུ་མགྲིན་པར་སྒྲིལ་བས་པདྨ་གསུང་གི་ལྷ་ཚོགས་འདུས་པར་བསམས་པ་དང་། སྙིང་གར་སྒྲིལ་བས་ཡང་དག་ཐུགས་ཀྱི་ལྷ་ཚོགས་འདུས་ཏེ་ནམ་མཁའ་གང་བར་སྤྱན་དྲངས་པར་བསམས་ལ། དེ་ནས་གསང་སྔགས་པ་རྣམས་རྣམ་པ་ལམ་དུ་བྱེད་པ་ཡིན་པས་ས་ལོ་འཇམ་པའི་རྡོ་རྗེའི་གསུང་ལས། མངོན་སྤྱོད་ལས་ཀྱིས་ཞིང་བཅུ་བསྒྲལ་བའི་ཚེ། ། ཐ་མལ་སྙིང་ནང་དངས་མ་ལྔ་ཡི་དབུས། ། རྣམ་ཤེས་དང་པོའི་དབྱངས་ཡིག་དཀར་ལ་འཚེར། ། ཀུན་གཞིའི་གནས་ལུགས་ཇི་བཞིན་ཤེས་པར་ཤོག ། ཅེས་གསུངས་པའི་དོན་གོང་དུ་བཤད་པའི་དངས་མ་རྣམས་ཀྱི་ནང་ན་གནས་པའི་ཀུན་གཞི་དེ་ཉིད་དོན་ལ་གཟུགས་སུ་མ་གྲུབ་ཀྱང་། རྡོ་རྗེ་ཐེག་པའི་མན་ངག་ཟབ་མོའི་གནད་ཀྱིས་རྣམ་པ་ལམ་དུ་བྱེད་པའི་ཚེ་ཀུན་གཞི་དེ་ཉིད་དབྱངས་ཡིག་དང་པོ་སྟེ་ཡི་གེ་ཨ་ཐུང་ངུའི་རྣམ་པར་གནས་པ་ངོས་ཟིན་པར་བྱས་ལ།
དེ་ནས་ཚེ་ལུང་ཁྲུས་ལུང་གི་དགོངས་པ་མ་ཤེས་ན་ངན་སྔགས་དང་ཁྱད་པར་མེད། གནས་སྤར་བའི་ཆོ་ག་མ་ཤེས་ན་བཤན་པ་དང་ཁྱད་པར་མེད་ཅེས་འབྱུང་བས། ཁྲུས་ལུང་ལ་གསུམ་ཏེ། རྒྱུད་ལས། རྣམ་གསུམ་དག་ལས་ཨ་འཕྲོས་པས། ། སྲིད་པ་གསུམ་ལ་གསལ་འཚེར་བས། ། ཉེས་བྱས་གསུམ་གྱི་བག་ཆགས་སྦྱངས། ། འདི་ནི་བྱང་སེམས་ཨ་ཡི་ཁྲུས། ། ཞེས་གསུངས་པ་ལྟར་ཁམས་གསུམ་སེམས་ཅན་གྱི་ཁྲུས་ལུང་། བདག་རྣལ་འབྱོར་བའི་ཁྲུས་ལུང་།
ལིངྒ་བཟས་པ་པོའི་ཁྲུས་ལུང་དང་གསུམ་ཡིན་ལ། ཚེ་ལུང་ལ་གཉིས་ཏེ་བདག་རྣལ་འབྱོར་པའི་ཚེ་ལུང་དང་། ལིངྒ་བཟས་པ་པོའི་ཚེ་ལུང་ངོ་། ། དེ་ཐམས་ཅད་དགོངས་པ་རྣམ་གསུམ་དང་ལྡན་དགོས་ཏེ། དེའང་ཨཾ་དཀར་བྱ་དཀར་གྱི་དགོངས་པ། བརྡུང་བ་ལུ་གུ་རྒྱུད་ཀྱི་དགོངས་པ། ཐུགས་རྗེ་འབྲེལ་ཐག་གི་དགོངས་པ་སྟེ། དགོངས་པ་གསུམ་དང་ལྡན་པའི་སྒོ་ནས་ཉམས་སུ་བླངས་པས་རང་གཞན་གཉིས་ཀ་འཁོར་བ་ལས་སྒྲོལ་ནུས་པ་ནི་ཕུར་པ་མཁན་པོ་གདབ་ལས་ལ་བརྟེན་ནས་སངས་རྒྱ་ཞེས་པའི་དོན་ཡིན་པས། དེ་ལྟར་ཤེས་པར་བྱས་ནས་ཕུར་པ་འདེབས་དགོས་ལ། དེ་ལའང་ལྡོག་རྡུགས་འཁྱམས་གསུམ་ཕུར་པའི་གོལ་ས་ཡིན་ཞེས་གསུངས་པས་ན།
གོལ་ས་གསུམ་བཅད་པའི་ཕྱིར་ཕུར་པ་འདེབས་པའི་ཐོག་མར། དང་པོ་ནི་རང་ཉིད་རྡོ་རྗེ་གཞོན་ནུར་གསལ་ལམ་མེ་བཞུགས་པ་དྲན་པར་བྱས་པ་དེའི་སྙིང་གར། ཨ་དཀར་པོ་ཞིག་བསྒོམས་ལ། དེ་ལས་ཨ་དཀར་པོ་བྱ་དཀར་པོ་གདང་ལ་བསྒྲིགས་པ་ལྟ་བུ་དཔག་ཏུ་མེད་པ་འཕྲོས། མདུན་གྱི་སྐུ་གསུང་ཐུགས་ཀྱི་ལྷ་ཚོགས་རྣམས་ལ་ཕོག་པས། དེ་དག་གི་ཐུགས་ཀ་ནས་ཨ་དཀར་པོ་བྱ་དཀར་པོ་གདང་ལ་བསྒྲིགས་པ་ལྟ་བུ་བྱུང་སྟེ་ཁམས་གསུམ་སེམས་ཅན་ཐམས་ཅད་ལ་ཕོག་པས་དེ་ཐམས་ཅད་ཀྱི་སྡིག་སྒྲིབ་སྦྱངས་ཏེ་འོད་ཟེར་དཀར་པོའི་རྣམ་པར་ཚུར་འདུས་ནས་རང་གི་སྙིང་གར་ཐིམ་པར་བསམ་པ་ནི་ཁམས་གསུམ་སེམས་ཅན་གྱི་ཁྲུས་ལུང་ཡིན་ལ། ཁྲུས་ལུང་གཉིས་པ་བདག་རྣལ་འབྱོར་པའི་ཁྲུས་ལུང་ནི། སླར་ཡང་མདུན་གྱི་ལྷ་ཚོགས་རྣམས་ཀྱི་ཐུགས་ཀ་ནས་ཨ་དཀར་པོ་གདང་ལ་བསྒྲིགས་པ་ལྟ་བུ་གྲངས་མེད་པ་བྱུང་སྟེ། རང་རྣལ་འབྱོར་པའི་སྙིང་ཁར་ཐིམ་པས་ལུས་ཀྱི་ནང་ཨ་དཀར་པོས་གང་བ་ལ་བརྟེན་ནས་ཉོན་མོངས་པ་དང་ཤེས་བྱའི་སྒྲིབ་པ་བག་ཆགས་དང་བཅས་པ་ཐམས་ཅད་སྦྱངས་བར་བསམ་པ་ནི་བདག་རྣལ་འབྱོར་པའི་ཁྲུས་ལུང་ཡིན་ལ། དེ་ནས་ལིངྒ་བཟས་པ་པོའི་ཁྲུས་ལུང་ནི་ཡང་རང་གི་སྙིང་ག་ནས་འོད་ཟེར་དཀར་པོ་འཕྲོས་ནས།
ལག་ཏུ་ཐོགས་པའི་ཕུར་བུ་དེའི་སྤྱི་གཙུག་ནས་ཞུགས་ཏེ་ཕུར་པའི་རྩེ་མོར་ཡི་གེ་ཨ་དཀར་པོ་ཞིག་ཏུ་གྱུར་དེ་ལས་ཀྱང་ཨ་དཀར་པོ་བྱ་དཀར་པོ་གདང་ལ་བསྒྲིགས་པ་ལྟ་བུ་མང་པོ་འཕྲོས་ནས་ལིངྒའི་ལུས་ཀྱི་ནང་གང་བས་ཁོའི་ལས་ངན་ཐམས་ཅད་སྦྱངས་པར་བསམ་པ་ནི་བཟས་པ་པོའི་ཁྲུས་ལུང་ཞེས་བྱ་ལ། དེ་དག་གིས་ནི་ཁྲུས་ལུང་རྣམ་པ་གསུམ་དང་། དགོངས་པ་གསུམ་གྱི་ནང་ནས་ཨ་དཀར་པོ་བྱ་དཀར་གྱི་དགོངས་པའི་རྣམ་གཞག་རྣམས་བཤད་ཟིན་པ་ཡིན་ལ། དེ་ནས་ཕུར་པ་སྲས་མཆོག་ཏུ་གསལ་བ་དེ་ཉིད་དྲོད་འཐོན་པའི་བར་ཙམ་དུ་སྒྲིལ་ལ། སྐབས་འདིར་སྤྱིར་ཆོས་ཐམས་ཅད་ཀྱི་རང་བཞིན་སྤྲོས་པ་མཐའ་དག་དང་བྲལ་བའི་སྟོང་པ་ཉིད་ཡིན་པར་ལ། དེ་ལྟར་དུ་མ་ཤེས་པར་ང་མེད་པ་ལ་ང་དང་། བདག་མེད་ལ་བདག་ཏུ་འཛིན་པའི་སེམས་ཅན་འདི་རྣམས་སྙིང་རེ་རྗེ་ན། ཁྱད་པར་སྡུག་བསྔལ་དྲག་ལ་ཡུན་རིང་བ་མྱོང་དགོས་པའི་ལས་ངན་ཚན་པོ་ཆེ་བྱས་ཤིང་བསགས་པའི་བཟས་པ་པོ་འདི་རྒྱུ་མཚན་དུ་མའི་སྒོ་ནས་སྙིང་རེ་རྗེ་སྙམ་པའི་སྙིང་རྗེ་ཆེན་པོ་དུང་དུང་པ་རེ་ངེས་པར་བསྐྱེད་དགོས་ཏེ། བརྟག་གཉིས་ལས། སྙིང་རྗེ་མེད་ན་མི་འགྲུབ་པས། །
དེ་ཕྱིར་སྙིང་རྗེ་བསྐྱེད་པར་བྱ། ། ཞེས་དང་། རྒྱལ་སྲས་སེམས་དཔའ་ཆེན་པོས། སྦྱོར་བ་བྱང་ཆུབ་སེམས་དང་རབ་ལྡན་པས། ། སངས་རྒྱས་བསྟན་པའི་སྤྱི་དགྲ་སྒྲོལ་བར་བཤད། ། སྒྲོལ་བཀོད་ཐབས་ལ་མཁས་པའི་ལག་ལེན་གྱིས། ། དཔལ་ལྡན་བླ་མའི་སྐུ་དགྲ་ཚར་བཅད་བྱ། ། ཞེས་དང་། མཁས་པའི་དབང་པོ་དཀོན་མཆོག་ལྷུན་གྲུབ་ཀྱིས་ཀྱང་། གདུག་ལ་བྱམས་པ་སྤོང་ཞེས་གང་གསུངས་པ། །
ཕ་རོལ་ངན་སྤྱོད་བྱེད་ལས་བཟློག་ཕྱིར་ཏེ། ། སྙིང་ནས་བྱམས་པ་གཏོང་བ་ཐེག་མཆོག་གི ། རྩ་ལྟུང་བཞི་པར་རྒྱུད་གཞུང་ཀུན་ལས་གསུངས། ། ཞེས་གསུངས་པ་ལྟར་ཀུན་སློང་སྙིང་རྗེ་ཆེན་པོས་ཀུན་ནས་བླངས་ཏེ་བཟས་པ་པོ་འདི་ཉིད་རྡོ་རྗེའི་དམྱལ་བ་སོགས་སུ་སྐྱེ་ངེས་པའི་ལས་ངན་གསོག་པའི་རྒྱུན་དེ་ལས་བཟློག་པའི་ཕྱིར། གསང་སྔགས་ཟབ་མོའི་ལས་སྦྱོར་གྱི་ཐབས་ལ་བརྟེན་ནས་ལུས་སེམས་མྱུར་ཏུ་ཕྲལ་ཏེ་གནས་སྤར་བ་སོགས་ཀྱི་སྒོ་ནས་གཏན་གྱི་བདེ་བ་ལ་སྦྱོར་འདོད་ཀྱི་བློ་བཅོས་མ་མ་ཡིན་པ་སྔོན་དུ་བཏང་ནས་བསྒྲལ་ལས་རྣམས་བྱ་དགོས་པ་ཡིན་ཞིང་། ཀུན་སློང་དེ་ལྟ་བུ་དང་ལྡན་པས་གནས་སྐབས་སུ་བསྒྲལ་ཡུལ་དེ་ལ་མཚོན་བསྣུན་པ་སོགས་དང་། སྔགས་དང་ཏིང་ངེ་འཛིན་གྱི་ལས་སྦྱོར་དང་། ། མནན་པ་དང་། བསྐྲད་པ་དང་། བསད་པ་ལ་སོགས་པའི་འཕྲུལ་འཁོར་དང་།
ངན་སྔགས་དང་། སྨན་གྱི་སྦྱོར་བ་དག་གིས་ཀྱང་གདུག་པ་ཅན་དེ་ཉིད་ཚར་བཅད་པས་རྒྱལ་བ་དགེས་པའི་ལམ་དུ་འགྱུར་བ་ཡིན་ཏེ། གཤིན་རྗེ་གཤེད་གདོང་དྲུག་གི་རྒྱུད་ལས། བློ་ལྡན་སྒྲུབ་པོས་སེམས་ཅན་ལ། ། ཕན་པའི་བསམ་པས་སྲོག་མི་བཅད། ། ཅེས་གསུངས་པའི་རྗེས་སུ། གདུག་པ་ཅན་ལ་བཟློག་ཏེ་བྱ། ། དངོས་སུའམ་ཡང་ན་སྔགས་དང་གཞན། ། འཕྲུལ་འཁོར་དང་ནི་ཏིང་ངེ་འཛིན། ། སྨན་གྱིས་ཀྱང་ནི་བྱ་བ་སྟེ། །
དེ་ལྟར་མི་བྱེད་དེ་ཡི་ནི། ། དམ་ཚིག་ངེས་པར་ཉམས་པར་འགྱུར། ། ཞེས་དང་། གསང་སྔགས་རྙིང་མའི་རྒྱུད་ལས་ཀྱང་། ཉམས་པ་དུས་སུ་མི་སྒྲོལ་བ། ། དེ་ཡང་དམ་ཚིག་ཉམས་པ་ཡིན། ། ཞེས་དང་། རྩ་རྒྱུད་བརྟག་གཉིས་ལས་ཀྱང་། བསྟན་ལ་གནོད་པར་བྱེད་པ་དང་། ། བླ་མ་སངས་རྒྱས་འཇིག་པ་ནི། །
བླ་མ་ཐུབ་པ་ལ་ཞུས་ནས། ། སྙིང་རྗེས་གསད་པར་བྱ་བ་ཉིད། ། ཅེས་དང་། རྡོ་རྗེ་གུར་ལས་ཀྱང་། ། གདུག་ལ་བྱམས་པ་ཉིད་མི་བྱ། ། ཞེས་དང་། རྩ་ལྟུང་བཅུ་བཞི་པའི་གཞུང་ལས་ཀྱང་། གདུག་ལ་རྟག་ཏུ་བྱམས་ལྡན་པ། ། བྱེད་པ་དེ་ནི་བཅུ་པར་འདོད། ། ཅེས་སོགས་གསུངས་པའི་གནང་བཀག་རྣམས་ཤེས་པར་བྱས་ལ་རང་ལུས་ལྷར་གསལ་བ་དང་།
ངག་གིས་གསང་སྔགས་བཟླ་བ་དང་། ཡིད་སྟོང་ཉིད་སྙིང་རྗེའི་བདག་ཉིད་ཅན་གྱིས་གཞན་ཕན་བྱང་ཆུབ་ཀྱི་སེམས་དང་མ་བྲལ་བའི་ངང་ནས་བཟས་པ་པོ་ལ་ཕན་སེམས་ཀྱི་བསམ་པ་དྲག་པོའི་སྒོ་ནས་དེ་ནས་ཕུར་པ་ལིངྒ་དགྲ་བགེགས་དངོས་སུ་གསལ་བ་དེའི་སྙིང་དཀར་ནག་གི་མཚམས་སུ་གདབ་པར་བྱ་སྟེ། དེ་ལྟར་ཡང་རྒྱུད་ལས། གནད་ཆེན་ཐམས་ཅད་འདུས་པ་ཡི། ། དཀར་ནག་མཚམས་སུ་གདབ་པར་བྱ། ། ཞེས་དང་། གཞུང་གཞན་ལས་ཀྱང་། གཅིག་ནི་དཀར་ནག་མཚམས་སུ་སྟེ། ། འདེབས་པའི་ལྷ་ནི་རྡོ་རྗེ་འདུས། ། ཉིད་ཀྱིས་ཐོད་བརྒལ་འདེབས་པ་འོ། །
ཞེས་གསུངས་སོ། ། འདི་ལའང་ཕྱི་ནང་ལུས་ཀྱི་དཀར་ནག་མཚམས་ནི་སྙིང་དཀར་པོ་ཚིལ་དང་ནག་པོ་ཤའི་མཚམས་ཡིན་པར་བཤད་ལ། ནང་རྩའི་དཀར་ནག་མཚམས་ནི་སྙིང་དེའི་ཐད་ཀ་ན་སྲོག་རྩ་བྱ་བ་སྨད་ཁྲག་གིས་གང་ནས་ནག་པོར་གནས་པ་དང་། སྟོད་རླུང་གིས་གང་ནས་དཀར་པོར་གནས་པའི་མཚམས་དེ་ཡིན་ལ། གསང་བ་སེམས་ཀྱི་དཀར་ནག་མཚམས་ནི་དགེ་མི་དགེའི་རྟོག་པའི་མཚམས་ལ་བྱ་སྟེ་རྟོག་པ་དེ་སྐྱེ་བའི་རྩ་སྙིང་ག་ན་གནས་པས་སོ། ། དེས་ན་གཙོ་ཕུར་གདབ་པའི་གནས་སྙིང་ག་ཡིན་པས། གོང་དུ་བཤད་པའི་གསལ་བ་གསུམ་ལྡན་གྱི་ངང་ནས་ལྷག་བསམ་དང་མ་བྲལ་བས་ཀུན་ནས་བླངས་ཏེ་གནས་དེར་བཏབ་པས་ཕུར་པའི་འོད་ཟེར་གྱིས་སྙིང་གའི་རྩ་བཞི་གུར་གྱིས་ཆོན་ཐག་བཅད་པ་བཞིན་དུ་གཏུབས། ཤ་དང་ཁྲག་གི་དངས་མ་ཡང་རྡོ་ཚན་ལ་ཁ་བ་བབས་པ་བཞིན་ཏོག་གིས་སྐམས། རྩའི་དངས་མ་རྣམས་རྩ་སྐམ་ལ་མེ་བཙུགས་པའམ་དར་ལྕེ་ལ་མེ་བཙུགས་པ་བཞིན་གཞོབ་ཐུལ་གྱིས་བསྲེགས། དབུགས་དང་འོད་ཀྱི་དངས་མ་གཉིས་ཀྱང་བྱེ་ཚན་ལ་ཆུ་བླུགས་པ་བཞིན་དུ་བཅོམས།
ཚེའི་རྟེན་སྡོམ་གྱི་རྒྱ་ལྟ་བུས་བགྲིལ་བ་དེ་ལ་ཕུར་པའི་འོད་ཟེར་ཕོག་པས་སྦྲང་བུ་མེ་ནང་དུ་སོང་པ་བཞིན་ཆོམ་གྱིས་བསྲེགས་ཏེ་རྣམ་པར་ཤེས་པའི་ངོ་བོ་ཨ་དཀར་པོ་དེའི་བཀྲག་མདངས་དང་གཟི་བརྗིད་ཐམས་ཅད་ཕུར་པའི་རྩེའི་ཨ་དཀར་པོ་དེ་ལ་འདུས་པར་བསྒོམས་ནས་གོང་དུ་བཤད་པའི་ཨོཾ་ལཾ་སོགས་ཀྱི་སྔགས་རྣམས་བརྗོད་ཅིང་། སླར་ཕུར་པ་བཏོན་ནས་མགོ་རང་གི་དཔྲལ་བ་སོགས་གནས་སུམ་དུ་རེག་ལ། བོདྷཱི་ཙིཏྟ་ཨཱོཾ། བོདྷཱི་ཙིཏྟ་ཨཱཿ བོདྷཱི་ཙིཏྟ་ཧཱུྃ། ཞེས་བརྗོད་པས་ཕུར་རྩེའི་ཨ་དེ་ཡར་ཞུགས། ཕུར་པའི་དབུ་གཙུག་ནས་འཐོན། རང་ལ་ཐིམ་སྟེ་ཁོའི་ཚེ་དང་བསོད་ནམས་དང་བཀྲག་མདངས་ཐམས་ཅད་རང་ཉིད་ལ་ཐིམ་པ་ལ་བརྟེན་ནས་རྣལ་འབྱོར་པ་རང་གི་ཚེ་དང་བསོད་ནམས་ཐམས་ཅད་འཕེལ་ཞིང་རྒྱས། ཚེ་ལ་དབང་བའི་རིག་འཛིན་དུ་གྱུར་པར་བསྒོམ་པ་ནི་བདག་རྣལ་འབྱོར་པའི་ཚེ་ལུང་ཡིན་ཏེ་ཕུར་པ་མཁན་པོ་གདབ་ལས་ལ་བརྟེན་ནས་ཚེ་བསྲིང་ཞེས་པའང་དོན་འདི་ལ་དགོངས་པར་བཤད་དོ། ། དེ་ནས་ཕུར་པ་བསྒྲིལ་ཏེ་སྔར་ཤུལ་དུ་བཏབ་པས།
ཁོའི་རྣམ་པར་ཤེས་པའི་ངོ་བོ་ཨ་དཀར་པོ་དེ་ཕུར་པའི་རྩེ་ལ་བླངས་ནས། ཕུར་རྩེ་ནམ་མཁའ་ལ་བསྟན་ཅིང་། དེའི་ཚེ་རང་གིས་རླུང་བུས་པའམ་ཕཊ྄་ཅེས་བརྗོད་པས་ཕུར་པའི་དབུ་ནས་ཞུགས་ཏེ་ཁོའི་རྣམ་པར་ཤེས་པའི་ངོ་བོ་ཨ་དཀར་པོ་དེ་ཉིད་བྱ་སྒྲོ་རླུང་གིས་བསྐྱོད་པ་བཞིན་རྒྱང་གིས་སོང་ནས་འོག་མིན་དུ་རྒྱལ་བ་རིགས་ལྔ་ཡབ་ཡུམ་སྦྱོར་བ་མཛད་པའི་སྦྱོར་མཚམས་སུ་བསྐྱལ་བས་སངས་རྒྱས་པར་བསམ་པ་ནི་ལིངྒ་བཟས་པ་པོའི་ཚེ་ལུང་ཡིན་ལ། དེས་ན་རྒྱུ་སྙིང་རྗེ་ཆེན་པོས་ཀུན་ནས་བླངས་ཏེ་གནས་སྤར་བའི་ཆོ་ག་དེ་ལྟ་བུ་བྱས་པ་ལ་བརྟེན་ནས་སངས་རྒྱ་པ་ཡིན་པས། ཁོ་དང་གདབ་ལས་མཁན་པོ་གཉིས་དཔོན་སློབ་ཀྱི་འབྲེལ་ཆུག་པས་ན་གདུང་བ་ལུ་གུ་རྒྱུད་ཀྱི་དགོངས་པ་དང་། ཐུགས་རྗེ་འབྲེལ་ཐག་གི་དགོངས་པ་གཉིས་ཀྱང་ཚང་བ་ཡིན་ལ། དེ་ཡང་སྤྱིར་གཤིན་རྗེ་གྲུབ་ན་འཁོར་ལོ་བསྐོར། མ་མོ་གྲུབ་ན་ཟོར་དུ་འཕང་། ཕོ་རྒྱུད་གྲུབ་ན་མནན་པ་བྱ། ཕུར་པ་གྲུབ་ན་གདབ་ལས་བྱ་ཞེས་པ་ལྟར་ལས།
འདིར་རྡོ་རྗེ་ཕུར་པ་ལ་བསྙེན་སྒྲུབ་མཐར་ཕྱིན་པའི་གང་ཟག་གིས་ཕྱག་ལེན་རྣམ་པར་དག་པའི་སྒོ་ནས་ཕུར་པ་གདབ་པའི་ལས་བྱས་པས། གཞུག་དང་ལིངྒ་ལ་བརྟེན་ནས་དགྲ་བགེགས་ལས་དངོས་གྲུབ་བླང་བ་ཞེས་བྱ་བའི་མན་ངག་དམ་པ་རང་གཞན་གཉིས་ཀ་འཚང་རྒྱ་བར་བྱེད་པའི་ཐབས་ཁྱད་པར་ཅན་ཡིན་པར་བཤད་དོ། དེ་ལྟར་དགོངས་པ་རྣམ་པ་གསུམ། ཁྲུས་ལུང་གསུམ་དང་བཅས་པའི་སྒོ་ནས་དགྲ་བགེགས་ཀྱི་རྣམ་ཤེས་སྤར་གྲུབ་མ་ཐག་ཏུ་ཕུར་ཁུང་ལ་ཡུངས་ཐུན་སོགས་ཐུན་གསུམ་གྱིས་བྲབ་ཅིང་། ཕུར་པ་ལ་སྨན་རཀ་གཏོར་ཏེ་ངར་བསྐྱེད་པར་བསམས་ལ། སླར་ཡང་ཕུར་པ་དེ་ཉིད་སྙིང་ཁར་བཙུགས་ནས་གཞུག་པར་བྱའོ། ། འོ་ན་བཟས་པ་པོའི་རྣམ་ཤེས་ཆོས་དབྱིངས་སུ་སངས་རྒྱས་ཟིན་ན། འདིར་སླར་ཡང་ཕུར་པ་སྙིང་ཁར་འདེབས་པ་དང་། འོག་ན་འབྱུང་བའི་ཉོན་མོངས་པ་སྐྱེ་བའི་སྒོ་ལྔ་དག་པར་བསྒྲལ་བ་སོགས་བསྒྲལ་བ་འོག་མ་ལྔ་པོ་བྱས་པ་ལ་དགོས་པ་མེད་པར་འགྱུར་རོ་སྙམ་ན། འདི་ལ་སྔ་རབས་ཁ་ཅིག་ན་རེ།
གཡག་རོ་ལ་ཚབ་རྒྱག་པ་དང་འདྲ་སྟེ་རོ་དེ་བཤའ་བའི་དགོས་པ་ཡོད་ཟེར། ཡང་རྙིང་མ་བ་ཁ་ཅིག་ནི་རྩལ་པོ་ཆེས་ཤ་བ་བསད་ནས་ཤ་བགོ་བ་དང་འདྲ་བའི་དགོས་པ་ཡོད་ཟེར་ལ། དེ་དག་དང་ཆ་འདྲ་བ་འགྲེལ་ཆེན་འབུམ་ནག་ལས་ཀྱང་། མཐར་ཕྱིན་བརྒྱད་ཀྱི་ནང་ཚན་བསད་པ་མཐར་ཕྱིན་པ་གཡག་རོ་ལ་ཚབ་བྱེད་པ་ལྟ་བུ་ནི་ཕུར་བུ་དྲོད་ཕྱིན་པར་གདབ་ཅིང་ཀཱི་ལ་ཡ་བཅོ་བརྒྱད་བརྗོད་པས། བཟས་པ་པོའི་ཀུན་གཞིའི་རྣམ་ཤེས་དར་དཀར་དང་འདྲ་བ་ལ། དགེ་སྡིག་གི་བག་ཆགས་ཚོན་རིས་དང་འདྲ་བར་ཡོད་པ་ལ་བཏབ་པས་ལས་དང་ཉོན་མོངས་པ་ཐམས་ཅད་སྦྱོང་པར་བསམ་མོ་ཞེས་བཤད་ལ། ཡང་མཁས་པ་འགའ་ཞིག་གི་གསུང་རབ་ལས། དཔེར་ན་རོའམ་མིང་བྱང་ལ་བརྟེན་ནས་སྔར་བྱས་ཀྱི་སྡིག་པའི་བག་ཆགས་སྦྱོང་དགོས་པས་བདུན་ཚིགས་ཀྱི་ཆོ་ག་བྱེད་པ་དང་འདྲ་བའི་དགོས་པ་ཡོད་པར་གསུངས་ཀྱང་། དེ་དག་ནི་སྙིང་མའི་ཡི་གེ་སོ་སོ་ནས་འབྱུང་བའི་བཤད་ཚུལ་ཐ་དད་ཙམ་བཀོད་པ་ཡིན་ལ། འཐད་མི་འཐད་ཀྱི་དཔྱད་པར་བྱ་རྒྱུ་ཡང་སྣང་མོད་ཀྱི།
འདིར་ཡི་གེས་འཇིགས་ནས་མ་སྤྲོས་ལ། རང་ལུགས་ནི་བཟས་པ་པོའི་རྣམ་ཤེས་ཆོས་དབྱིངས་སུ་བསྒྲལ་ཀྱང་རྣམ་སྨིན་གྱི་ཕུང་པོ་ལ་ཕུར་གདབ་སོགས་བསྒྲལ་ཁ་ལྷག་མ་རྣམས་བྱས་པའི་དགོས་པ་ནི། གསུང་ངག་རིན་པོ་ཆེ་གླེགས་བམ་གསལ་བྱེད་ཀྱི་ཡིག་ཆུང་རྣམས་ཀྱི་ནང་གི་གེགས་སེལ་གྱི་མན་ངག་གི་ནང་ཚན་གྲིབ་སེལ་གྱི་སྦྱིན་སྲེག་བསྡུས་པ་ཟ་བྱེད་རྡོ་རྗེ་མཁའ་འགྲོའི་སྦྱིན་སྲེག་བྱ་ཚུལ་གྱི་ཡི་གེ་དེ་ཉིད་ལས། ཉམས་སུ་བླངས་པའི་ཕན་ཡོན་གྱི་སྐབས་སུ་ལུས་ལ་དྲི་མ་མང་པོ་བྱུང་བ་དང་། ཁྲུས་བྱེད་པ་དང་། གོས་དཀར་པོ་གྱོན་པ་སོགས་རྨི་ལམ་དུ་མ་བྱུང་བར་དུ་བྱའོ། ། འདི་ནི་རྡོ་རྗེ་མཁའ་འགྲོ་ལས་ཀྱང་འབྱུང་ལ། གནས་སྦྱོང་གི་ཉམས་སྐྱེས་པ་དང་། མ་སྐྱེས་པ་གཉིས་ཀའི་ཐུན་མོང་དུ་བྱ་བ་ཡིན་ཏེ། གནས་སྦྱོང་འབྱམས་པ་ལ་སོགས་པ་སྡུག་བསྔལ་གཅོད་པའི་མཆོག་ཀྱང་འདི་ཡིན་ནོ། །
གནས་སྦྱོང་གི་ཉམས་མ་སྐྱེས་པའང་འདི་བྱས་ན་ངན་སོང་དུ་མི་འགྲོ་བའི་གདེང་ཐོབ། ཚེ་ཕ་རོལ་དུ་སོང་བའི་མིང་ངམ་གོས་སམ་རུས་པ་ལ་ཏིལ་བསྐོར་ཞིང་བསྲེགས་ན་དེའི་སྡིག་པ་འདག་པར་འགྱུར་ཏེ། དག་པའི་རྟགས་ཚེ་དང་ལྡན་པ་བཞིན་ནོ། ། སྡིག་ཤས་ཤིན་ཏུ་ཆེ་བ་ལ་ནི་སྲོག་ཆགས་མང་པོ་མངོན་སུམ་དུ་བྱུང་ནས་བྱེད་དུ་མི་སྟེར་བ་ཡང་ཡོད། འདི་ནི་བྱིན་རླབས་ཤིན་ཏུ་ཆེ་ཞེས་རྗེ་དགོན་པ་བས་གསུངས། ཞེས་གསུངས་པ་ལྟར་ཚེ་འདས་ཀྱི་དོན་དུ་བྱས་པའི་སྡིག་སྦྱོང་འགའ་ཞིག་ལ་རྣམ་ཤེས་མ་བཅུག་ཀྱང་མིང་བྱང་དང་། གོས་དང་རུས་པ་ལ་སྡིག་པ་སྦྱོང་བའི་ཆོ་ག་བྱས་པས་དམིགས་ཡུལ་གྱི་སྡིག་སྒྲིབ་རྣམས་འདག་པའི་དགོས་པ་ཡོད་པར་གསུང་ངག་རིན་པོ་ཆེའི་གླེགས་བམ་ལས་བཤད་ཅིང་། ལམ་འབྲས་པའི་བླ་མ་རྣམས་དེ་ལྟར་དུ་བཞེད་པ་དང་། ལུགས་འདིར་ཡང་རྣམ་ཤེས་སྤར་བའི་རྗེས་སུ་རྣམ་སྨིན་གྱི་ཕུང་པོ་ལ་བསྒྲལ་ལས་ཀྱི་ཆོ་ག་རྣམས་བྱས་པས་བཟས་པ་པོའི་སྡིག་སྒྲིབ་འདག་པའི་དགོས་པ་ཡོད་པར་དོན་གཅིག་པར་སྣང་བས། དེས་ན་མན་ངག་ཟབ་མོའི་ཕྱག་ལེན་འདི་ནི་གསང་སྔགས་གསར་སྙིང་གི་བླ་མ་གོང་མ་རྣམས་དགོངས་པ་གཅིག་ཏུ་མཐུན་པར་ཁོ་བོ་ཅག་སེམས་ཏེ་དཔྱོད་ལྡན་གཟུར་གནས་དག་གིས་རྟོགས་པར་མཛོད་ཅིག
དེ་དག་གིས་ནི་སྦྱང་བ་ལས་ཀྱི་དངོས་གཞི་ལ་དྲུག་ཡོད་པའི་ནང་ནས་ཀུན་གཞི་རྩད་བཅད་བསྒྲལ་བའི་དོན་རྣམས་བསྟན་ཟིན་ནས། གཉིས་པ་ཉོན་མོངས་པ་སྐྱེ་བའི་སྒོ་ལྔ་དག་པར་བསྒྲལ་བ་ལ་ཐོག་མར་བསྐུལ་བྱ་བ་ནི། སྒྲུབ་ཐབས་ཀྱི་གཞུང་ལས། བགེགས་བྱེད་པ་ཡི་བདུད་རྣམས་དང་། ། ཞེས་སོགས་ཚིག་རྐང་དགུས་བསྟན་ཏེ་དེ་དག་གི་དོན་ཡང་། སྐུ་གསུང་ཐུགས་ཀྱི་དངོས་གྲུབ་བསྒྲུབ་པའི་བགེགས་བྱེད་པ་ཡི་བདུད་རྣམས་དང་། དམྱལ་བའི་སྡུག་བསྔལ་གྱིས་སེམས་ལ་མི་བཟོད་པ་སྙམ་དུ་སྦྱོར་བའི་བགེགས་རྣམས་དང་གཞན་ཡང་ལོག་པར་འདྲེན་པར་བྱེད་པའི་བདུད་ཀྱིས་བྱིན་གྱིས་རླབས་པའི་བསྒྲལ་བའི་ཞིང་དུ་གྱུར་པའི་བསྒྲལ་བྱ་གང་ཡིན་པ་དེ་རྣམས་འཁོར་བའི་གནས་ནས་དྲང་པའི་ཕྱིར་ཕོ་ཉ་ལྕགས་ཀྱུ་ཅན་གྱིས་སྙིང་ནས་ཟུངས་ཞིག བདེ་བའི་གནས་སུ་བསྐུལ་བའི་ཕྱིར་ཐོ་བ་ཅན་གྱིས་རྒྱབ་ནས་རྡུངས་ཤིག་གམ་རྒྱོབས་ཤིག ཉོན་མོངས་པ་ལ་དབང་པོ་རང་ཡན་དུ་མི་བཏང་ཕྱིར་ཞགས་པ་ཅན་གྱིས་ཡན་ལག་རྣམ་པར་ཆིངས་ཤིག བག་ཆགས་ཀྱི་ཕུང་པོ་བརླག་པར་བྱ་བའི་ཕྱིར་གཟུགས་ཀྱི་ཕུང་པོ་གཏོགས་ཤིག་གམ་སྡིགས་ཤིག
སྡིག་པའི་གྲོགས་དང་བྲལ་བར་བྱ་བའི་ཕྱིར་རམ། སྟོངས་གྲོགས་བྱེད་པའི་བགེགས་དང་བྲལ་བར་གྱིས་ཤིག་གམ་དབྱེ་བར་གྱིས་ཤིག མྱུར་དུ་བསྒྲལ་བའི་ཕྱིར་མགྱོགས་བྱེད་ཀྱི་ཕོ་ཉས་རིང་པོ་ནས་མྱུར་དུ་ཁུག་ཅིག གནོང་ཞིང་འགྱོད་པས་མཐོལ་ཞིང་བཤགས་པའི་ཕྱིར་སྨྲ་བྱེད་ཀྱིས་སྨྲར་ཆུགས་ཤིག ཐུགས་རྗེས་ངེས་པར་གཟུང་བར་བྱ་བའི་ཕྱིར་འབེབས་བྱེད་ཀྱིས་གཟུགས་ལ་ཕོབས་ཤིག ཉོན་མོངས་པའི་སྒྲིབ་པ་སྦྱང་བའི་ཕྱིར་གཟིར་བྱེད་ཀྱིས་ལུས་ངག་ཡིད་གསུམ་རྣམ་པར་གཟིར་བར་གྱིས་ཤིག དཀྱིལ་འཁོར་དུ་ངེས་པར་ཆུད་པར་བྱ་བའི་ཕྱིར་དབང་བྱེད་ཀྱི་རྣལ་འབྱོར་པ་བདག་གི་དབང་དུ་བྱས་པར་གྱུར་པ་སྟེ་སྡུས་ཤིག དམ་ལས་ངེས་པར་མི་འདའ་བར་བྱ་བའི་ཕྱིར་བཀའ་ཉན་བྱེད་ཀྱི་བསྒོ་བའི་བཀའ་ཉན་ནུས་པར་གྱིས་ཤིག་པའམ་བྱོས་ཤིག་པའོ། ། ཞེས་པའི་དོན་ཅན་གྱི་ཚིག་རྣམས་བརྗོད་པས་བསྐུལ་ལ། དེ་ནས་སྐབས་འདིར་འབྱུང་བའི་ཧཱུྃ་པ་ར་བིདྱཱ་སོགས་ཀྱི་སྔགས་དོན་ཅུང་ཟད་བཤད་ན།
དེ་ཡང་སྔགས་ཚན་བཅུ་གཉིས་ཀྱི་དང་པོ་གཉན་པོ་སྟོབས་ཀྱི་ལྷའི་སྔགས་དྲུག་དང་། སྔགས་ཕྱི་མ་དྲུག་ནི་གབ་པའི་སྔགས་དྲུག་ཡིན་པས། ཧཱུྃ་པ་ར་བིདྱཱ་རིག་པའི་རྒྱལ་པོ། ཚིནྡྷ་ཚིནྡྷ་ཆོད་ཆོད། ཧཱུྃ་ཕཊ྄་ཀྱི་དོན་ནི་ཐམས་ཅད་རིགས་འགྲེ་བས་འོག་ཏུ་འཆད་ལ། འདིར་སྙིང་པོ་ངོས་བཟུང་ན་ཚིནྡྷ་ཞེས་པ་འཛིན་བྱེད་ཀྱི་སྙིང་པོ། བིནྡྷ་ཞེས་པ་བདག་བསྐྱེད་ཀྱི་སྙིང་པོ། གྲྀཧྣ་ཞེས་པ་འཆད་བྱེད་ཀྱི་སྙིང་པོ། བནྡྷ་ཞེས་པ་ཉེ་བར་འབྱེད་ཀྱི་སྙིང་པོ། ཏྲ་ཤ་ཡ་ཞེས་པ་འགུགས་བྱེད་ཀྱི་སྙིང་པོ།
ཧ་ས་ཡ་ར་ཞེས་པ་སྨྲ་བྱེད་ཀྱི་སྙིང་པོ། ཤྲཱི་གྷཾ་ཨཱ་ན་ཡ་འབེབས་བྱེད་ཀྱི་སྙིང་པོ། ཛྭ་ལཱ་པ་ཡ་ཞེས་པ་གཟིར་བྱེད་ཀྱི་སྙིང་པོ། ཨཱ་བེ་ཤ་ཡ་ཞེས་པ་དབང་དུ་བསྡུད་པའི་སྙིང་པོ། བནྡྷ་ཡ་བཀའ་ཉན་བྱེད་ཀྱི་སྙིང་པོའོ། ། ཧཱུྃ་ཁྲོ་བོ་བཅུ་བསྐྱེད་བྱེད་བསྡུད་པ་དང་། ཕཊ྄་སྤྲོ་བ་ཡིན་ནོ། ། དེ་ལྟར་བཤད་པའི་གཉན་པོ་སྟོབས་ཀྱི་ལྷ་སྟོབས་པོ་ཆེའི་སྔགས་པ་ར་བི་དྱ། བདུད་རྩི་འཁྱིལ་པའི་ཚིནྡྷ་ཚིནྡྷ། ཁམས་སུམ་རྣམ་རྒྱལ་གྱི་སྔགས་བིནྡྷ་བིནྡྷ།
རྟ་མགྲིན་གྱི་སྔགས་གྲྀཧྣ་གྲྀཧྣ། མི་གཡོ་བའི་སྔགས་བནྡྷ་བནྡྷ། དབྱུག་སྔོན་ཅན་གྱི་སྔགས་ཧ་ན་ཧ་ན་རྣམས་ཡིན་པར་བཤད་ཅིང་། གབ་པའི་སྔགས་དྲུག་ནི་ལྷ་དང་ཕྲལ་བའི་གབ་པའི་སྔགས་ཧ་ས་ཡ་ར་ཧྲི་ད་ཡ། གཟུགས་ལ་དབབ་པའི་གབ་པའི་སྔགས་ཨཱ་བེ་ཤ་ཡ། བྱད་དུ་བཞུགས་པའི་གབ་པའི་སྔགས་ཤྲཱི་གྲཱཾ་ཨ་ན་ཡ། སྨྱོ་རུ་གཞུག་པའི་གབ་པའི་སྔགས་ཛྭ་ལ་པ་ཡ། རྡུལ་དུ་རློག་པའི་གབ་པའི་སྔགས་ཏ་ཐཱ་ཡ། ཞལ་དུ་བཏབ་པའི་གབ་པའི་སྔགས་བི་ད་ཡར་བཤད་པས། དེས་ན་བི་ད་ཡ་དང་བིནྡྷ་ཡ་གཉིས་དོན་འདྲ་བ་དང་།
ཏ་ཐཱ་ཡ་དང་ཏྲ་ཤ་ཡ་གཉིས་ཀྱང་དོན་གཅིག་པའི་དབང་དུ་བྱས་ན་གབ་པའི་སྔགས་དྲུག་རྩ་དུམ་གྱི་རྒྱུད་ཁ་ཅིག་དང་། འགྲེལ་ཆེན་འབུམ་ནག་དང་། སྒྲུབ་ཐབས་བཀླགས་པ་དོན་གྲུབ་གསུམ་ཁོང་འགྲིག་པར་འབྱུང་བ་ཡིན་ལ། གོང་དུ་བཤད་པའི་གཉན་པོ་སྟོབས་ཀྱི་ལྷ་དྲུག་གི་དབྱུག་སྔོན་ཅན་གྱི་སྔགས་ཧ་ན་ཧ་ན་ཞེས་པ་འབུམ་ནག་དང་། རྩ་དུམ་དག་པ་ཁ་ཅིག་ཏུ་ཁོང་འགྲིག་པར་བཤད་ཀྱང་། སྒྲུབ་ཐབས་བཀླགས་པ་དོན་གྲུབ་ཀྱི་དཔེ་ཕལ་ཆེར་དུ་ཆད་པ་འདྲ་བ་ཁོ་བོ་སེམས་ཏེ། ཆོས་རྒྱལ་འཕགས་པའི་དངོས་སློབ་བདེ་བ་ཅན་པ་ཡེ་ཤེས་མགོན་པོས་མཛད་པའི་རྡོ་རྗེ་ཕུར་པའི་སྒྲུབ་ཐབས་རབ་གསལ་སྒྲོན་མེར་ཡང་དབྱུག་སྔོན་ཅན་གྱི་སྔགས་ཧ་ན་ཧ་ན་ཞེས་པ་དེ་མ་ཆད་པར་འབྱུང་བས་སོ། ། དེ་ལྟར་བསྐུལ་གྱི་ཚིག་དོན་རྣམས་དང་སྔགས་དོན་རྣམས་བཤད་ཟིན་ནས། ད་ནི་ཕུར་གདབ་དངོས་ལ་གང་གདབ་པར་བྱ་བའི་ཕུར་པ་ནི་ཧཱུྃ་མཛད་སོགས་ཁྲོ་བོ་བཅུའི་ཕུར་པ་ཁྲོ་བཅུའི་རང་བཞིན་ཅན་ཉིད་ཡིན་ལ། བསྐུལ་ཚིག་དང་བཅས་པས་གདབ་པ་ནི་ཡི་གེ་རྙིང་མ་རྣམས་ལས་ཁྲོ་བཅུའི་བསྟོད་བསྐུལ་ཛ་སྤྲུལ་ལམ།
བབ་བརྒྱད་དམ། དམ་ཚིག་ཆེན་པོའམ། མཆོད་དྲུག་བགེགས་བྱེད་མ་གང་རུང་བྱེད་པར་བཤད་པ་ལས་ཕྱག་ལེན་ལ་ཕྱི་མ་འདི་ཉིད་མཛད་པའི་ཚིག་དོན་རྣམས་གོང་དུ་བསྟན་པ་དེ་དག་ཡིན་ཞིང་། གསང་སྔགས་དང་བཅས་པས་གདབ་པ་ནི་སྔགས་དོན་སྔར་བཤད་ཟིན་པའི་ཧཱུྃ་པ་ར་བིདྱ་སོགས་གཉན་པོ་ལྷའི་སྔགས་གབ་པའི་སྔགས་དང་བཅས་པས་གདབ། དགོས་ཆེད་གང་གི་ཕྱིར་གདབ་པ་ནི་མི་དགེ་བ་བཅུའི་བག་ཆགས་དབྱིངས་སུ་དག་ནས། དབང་བཅུ་དང་སྟོབས་བཅུ་མངོན་དུ་འགྱུར་བའི་ཕྱིར་གདབ་ཐབས་སམ་ཚུལ་ཇི་ལྟར་གདབ་པ་ནི། སྤྱིར་ཕུར་པ་གདབ་ཚུལ་ལ་སྦམ་སྟེ་གདབ་པ་ཞེས་བྱ་བ་གདབ་ཕུར་ཐམས་ཅད་དུས་གཅིག་ལ་གདབ་པ་དང་། དྲིལ་ཏེ་གདབ་པ་ཞེས་བྱ་བ་ཕུར་སྐོར་བྱས་ཏེ་གདབ་པ་དང་། གསོར་ཏེ་གདབ་པ་ཞེས་བྱ་བ་རྡོ་རྗེ་ལྟར་གསོར་ཏེ་གདབ་པ་དང་། མདའ་ལྟར་གདབ་པ་ཞེས་བྱ་བ་གདབ་ཕུར་གང་ཡོད་རེ་རེ་ནས་གདབ་པ་དང་།
མདུང་ལྟར་གདབ་པ་ཞེས་བྱ་བ་ཕུར་པ་གཅིག་ཡང་ཡང་བཏོན་ནས་གདབ་པ་དང་། ཟིན་གསོར་དུ་གདབ་པ་ཞེས་བྱ་བ་གང་ཕོག་ཕོག་ཏུ་གདབ་པ་དང་། ལུས་སེམས་ཀྱི་གནད་སྤྲོས་ཏེ་གདབ་པ་ཞེས་བྱ་བ་སྙིང་དཀར་ནག་གི་མཚམས་ལྟ་བུར་གདབ་པ་དང་ཕུར་པ་གདབ་ཚུལ་བདུན་དུ་གསུངས་པ་ལས། འདིར་གདབ་ཚུལ་དང་པོ་རྣམས་ཕལ་ཆེར་ཚང་བའི་སྒོ་ནས་བདུན་པ་ཉིད་གཙོ་ཆེ་བ་ཡིན་ལ། འདི་ལའང་སེམས་འཕྲོག་པའི་ཚུལ་དུ་གདབ་པ་དང་། ལུས་བཤིག་པའི་ཚུལ་དུ་གདབ་པ་གཉིས་ལས། དང་པོ་ནི་གདབ་ཁ་དང་པོར་སོང་ཟིན་པས། འདིར་ཕྱི་མ་ལུས་བཤིག་པའི་ཚུལ་དུ་གདབ་པ་ཡིན་ལ། གནས་གང་དུ་གདབ་པ་ནི། གསང་རྒྱུད་ལས།
དྲེགས་པ་ཕྱོགས་སྐྱོང་བསྒྲལ་བ་བཞིན། ། བསྒྲལ་བའི་རྣམ་ཤེས་བརྒྱད་ལ་གདབ། ། ཅེས་པ་དང་། ཡར་གྱི་སྐྱེ་བརྒྱུད་གཅད་པའི་ཕྱིར། ། ཧཱུྃ་ཆེན་ཀ་ར་སྤྱི་བོར་གདབ། ། མར་གྱི་སྐྱེ་བརྒྱུད་གཅད་པའི་ཕྱིར། ། སྟོབས་ཆེན་རྐང་པའི་མཐིལ་དུ་གདབ། ། ཅེས་གསུངས་པ་ལྟར་ལུས་ཀྱི་གནས་བཅུར་གདབ་པར་བྱ་བ་ཡིན་ཞིང་། ལུས་ཀྱི་གནས་གང་དང་གང་དུ་གདབ་ཞེ་ན། འདི་ལ་བཤད་སྲོལ་དང་ལག་ལེན་མི་འདྲ་བ་དུ་མ་ཞིག་འབྱུང་མོད་ཀྱང་།
རང་ལུགས་དྲི་མ་མེད་པ་ནི། དཔལ་ལྡན་བླ་མ་དམ་པ་བསོད་ནམས་རྒྱལ་མཚན་གྱིས་མཛད་པའི་དྲག་པོ་སྒྲོལ་བའི་རྗེས་གནང་གི་ཡི་གེ་དང་། ས་ལོ་ཙཱ་བ་ཆེན་པོའི་བཟློག་གཞུང་འདི་ཉིད་དུ་གསལ་བར་བཞུགས་པ་ལྟར། བསྟན་པའི་ཉི་མ་སྔགས་འཆང་ཆོས་ཀྱི་རྒྱལ་པོ་ཡབ་སྲས་ཀྱིས་ཕྱག་བཞེས་སུ་མཛད་པ་ལ། ཁྲོ་བཅུའི་ཕུར་པ་འདེབས་ལུགས་ནི། སྤྱི་བོ་དཔུང་གཡས་ལག་པ་གཡོན། ། དཔུང་གཡོན་པུས་གཡས་ཁ་དུས་གཡོན། ། གསང་གནས་ལག་གཡས་བོལ་བསྣོལ་མཚམས། ། ཞེས་སྡོམ་ཚིག་དང་མཐུན་པར། ཧཱུྃ་མཛད་ཀྱི་ཕུར་པ་རང་གི་ལག་པ་གཡས་དང་།

རྣམ་རྒྱལ་གྱི་ཕུར་པ་ལག་པ་གཡོན་དུ་ཐོགས་ལ་ཧཱུྃ་མཛད་ལིངྒའི་སྤྱི་བོ་དང་། རྣམ་རྒྱལ་དཔུང་པ་གཡས་ལ་གདབ། ། སླར་ཡང་ཕུར་པ་ལ་སྨན་རཀ་གཏོར། བཏབ་ཤུལ་ཐུན་གྱིས་བྲབས་ཏེ་སྔར་ཤུལ་དུ་བཏབ། དེ་བཞིན་དུ་དབྱུག་སྔོན་ཅན་གྱི་ཕུར་པ་རང་གི་ལག་པ་གཡས་པ་དང་། གཤིན་རྗེ་གཤེད་ཀྱི་ཕུར་པ་གཡོན་དུ་ཐོགས་ལ། དབྱུག་སྔོན་ཅན་ལིངྒའི་ལག་པ་གཡོན་དང་། གཤིན་རྗེ་གཤེད་ལིངྒའི་དཔུང་པ་གཡོན་དུ་སྟེ། དེའང་ལིངྒའི་ལག་པ་རྒྱབ་ལ་བཀྱིགས་ཡོད་ཚེ་རང་གི་ལག་གཉིས་བསྣོལ་ཏེ་བཏབ། སྔར་བཞིན་ཕུར་བུ་ལ་སྨན་རཀ་བྱུགས་པ་སོགས་ཕུར་བུ་གསོ་བར་བྱ། ཡང་མི་གཡོ་བའི་ཕུར་པ་རང་གི་ལག་པ་གཡས་དང་།
རྟ་མགྲིན་གྱི་ཕུར་པ་གཡོན་དུ་ཐོགས་ལ། མི་གཡོ་བ་ལིངྒའི་པུས་མོ་གཡས་དང་། རྟ་མགྲིན་ཁར་རང་གི་ལག་པ་བསྣོལ་ཏེ་བཏབ། ཕུར་བུ་གོང་བཞིན་གསོ། ཡང་གཞན་གྱིས་མི་ཐུབ་པའི་ཕུར་པ་རང་གི་ལག་གཡས་དང་། བདུད་རྩི་འཁྱིལ་བའི་ཕུར་པ་གཡོན་དུ་ཐོགས་ལ། གཞན་གྱི་མི་ཐུབ་པ་ལིངྒའི་པུས་མོ་གཡོན་དང་། འཁྱིལ་པ་གསང་གནས་སུ་བཏབ་ལ་ཕུར་བུ་གོང་བཞིན་གསོ། སླར་ཡང་འཇིག་རྟེན་གསུམ་རྒྱལ་གྱི་ཕུར་པ་རང་གི་ལག་པ་གཡས་དང་། སྟོབས་པོ་ཆེའི་ཕུར་པ་ལག་གཡོན་དུ་ཐོགས་ལ།
འཇིག་རྟེན་གསུམ་རྒྱལ་ལིངྒའི་ལག་པ་གཡས། སྟོབས་པོ་ཆེ་རྐང་པའི་བོལ་གོང་གཉིས་བསྣོལ་མཚམས་སུ་གདབ། དེ་ཉིད་བཏོན་ལ་བཏོན་བཤུལ་བཟླས་ཡུངས་ཀྱི་ཐུན་གྱིས་བྲབ། ཕུར་པའི་རྩེ་ལ་སྨན་རཀ་གིས་གཏོར་ཞིང་ངར་བསྐྱེད་པ་གོང་བཞིན་བྱས་ལ་འདི་ལ་ཕུར་བུ་གསོ་བ་ཞེས་པའི་ཐ་སྙད་ཡིག་ཆ་རྙིང་མ་རྣམས་སུ་གསུངས་ལ། དེ་རྗེས་སྡར་ཤུལ་དུ་ཕུར་པ་འདེབས་པ་སོགས་ཁྲོ་བཅུའི་ཕུར་པ་རེ་རེ་བཞིན་ལ་བྱ་ཞིང་། འོག་གི་ཕྱག་བརྙན་དང་ཕྲ་མེན་གྱི་སྤྱི་ཕུར་གཉིས་དང་། སྒོ་མ་བཞིའི་ཕུར་པ་སོགས་ལའང་ཤེས་པར་བྱ་བ་ཡིན་ནོ། ། དེ་དག་གིས་ནི་གདབ་ལས་ཀྱི་དངོས་གཞི་ལ་དྲུག་ཡོད་པའི་ནང་ནས་ཉོན་མོངས་པ་སྐྱེ་བའི་སྒོ་ལྔ་དག་པར་བསྒྲལ་བའི་དོན་རྣམས་བཤད་ཟིན་ནས། གསུམ་པ་རྣམས་ཤེས་ཚོགས་བརྒྱད་དག་པར་བསྒྲལ་བ་ལ་ཐོག་མར་བསྐུལ་བྱ་བ་ནི། སྒྲུབ་ཐབས་ཀྱི་གཞུང་ལས།
ཕོ་ཉ་བྲན་དང་མངགས་པའི་ཚོགས། ། ཞེས་སོགས་ཚིགས་བཅད་གཅིག་སྟེ་དེ་དག་གི་དོན་ཡང་། ཕོ་ཉ་ནི་གཙོ་བོ་ནས་རིམ་པར་སྤྲུལ་པའི་ཕོ་ཉ་གང་དུ་མངགས་པའི་གནས་སུ་ཕྱིན་པར་འགྲོ་བའི་ཕྱིར། ཕོ་ཉ་ཞེས་པ་འཁོར་ཐམས་ཅད་ལ་འཇུག་མོད་སྐབས་འདིར་ཕོ་ཉ་ཞེས་པ་སྐབས་ཐོབ་ཀྱི་ཕྲ་ཐབས་ཉི་ཤུ་ཡིན་ལ། བྲན་ཞེས་པའང་གཙོ་བོས་བཅོལ་བའི་ལས་རྣམས་བྱེད་པའི་ཕྱིར་བྲན་ཞེས་པ་སྤྱི་མིང་ཡིན་ཡང་། སྐབས་ཐོབ་ཀྱིས་སྒོ་མ་བཞི་ཡིན་ཞིང་། མངགས་པའི་ཚོགས་ཞེས་པ་ཟབ་དང་གསོད་པར་བྱེད་པའི་ཕྲ་ཕྱག་ཉི་ཤུའི་ཕོ་ཉ་ཡང་སྤྲུལ་གསུམ་སྤྲུལ་གྱི་ཚོགས་ཏེ་མདོར་ན་ཕོ་ཉ་སུམ་བརྒྱ་དྲུག་ཅུའི་ཚོགས་དང་བཅས་པ་ཁྱེད་རྣམས་ཀྱི་སྐུ་གསུང་ཐུགས་ཀྱི་དམ་ཚིག་གཉན་པོ་དེའི་དུས་ལ་བབ་པས། སྔོན་དཔལ་ཆེན་གྱི་སྤྱན་སྔར་སྒྲུབ་པ་པོ་རྣམས་ཀྱི་མངོན་སྤྱོད་ཀྱི་ལས་ཀྱི་གྲོགས་བྱ་བར་ཁས་བླངས་པ་ཇི་ལྟར་ཐུགས་ལ་ངེས་པ་བཞིན་དང་། དམ་བཅས་པའི་དོན་མངོན་སྤྱོད་གྱི་ཕྲིན་ལས་དུས་འདིར་སྐད་ཅིག་ཀྱང་མི་ཐོགས་པར་མྱུར་དུ་འགྲུབ་པའི་བྱིན་རླབས་སྔར་རུ་ཏྲ་བསྒྲལ་བའི་སྐབས་དེ་བཞིན་དུ་མཛོད་ཅིག་ཅེས་པའི་དོན་ཅན་གྱི་ཚིག་རྣམས་བརྗོད་པས་བསྐུལ་ལ། དེ་ནས་སྐབས་འདིར་འབྱུང་བའི་ཧ་ན་ཧ་ན་བཛྲ་ཞེས་སོགས་ཀྱི་སྔགས་དོན་ཅུང་ཟད་བཤད་ན།
ཧ་ན་ཧ་ན་བཛྲ་ནི་རྒྱོབ་རྒྱོབ་རྡོ་རྗེ། ད་ཧ་ད་ཧ་བཛྲ་ནི་སྲེགས་སྲེགས་རྡོ་རྗེ་ཞེས་སོགས་ཏེ་སྒྲུབ་ཐབས་རྣམ་བཤད་ཆེན་མོའི་ཁྲོ་བཅུའི་སྔགས་ཀྱི་ཤུགས་ལས་ཕལ་ཆེར་ཤེས་ལ། སྔགས་འདི་རྣམས་ཁྲོ་བཅུའི་དཀྱིལ་འཁོར་བསྐྱེད་ཅིང་དེ་ཉིད་སྒྲུབ་པར་བྱེད་པའི་རྩ་སྔགས་སུ་བཤད་པའི་ལུགས་དང་། དག་བྱེད་ཀྱི་ཕྲིན་ལས་སོ་སོར་སྦྱོར་བར་བྱེད་པ་གཉན་པོ་རང་བཞིན་གྱི་སྔགས་སུ་བཤད་པའི་ལུགས་གཉིས་ལས། འདི་བསྒྲལ་བ་དག་པར་བྱ་བའི་ཕྱིར་སྔགས་ཕྱི་མ་ཉིད་ཡིན་པར་ཡི་གེ་རྙིང་མ་དག་ལས་གསུངས་སོ། ། དེ་ལྟར་བསྐུལ་གྱི་ཚིག་དོན་རྣམས་དང་སྔགས་དོན་མདོ་ཙམ་བཤད་ཟིན་ནས། ཕུར་གདབ་དངོས་ནི། ཕྱག་བརྙན་བཅུ་དང་ཕྲ་མེན་བཅུ་སྟེ་ཕྲ་ཕྱག་ཉི་ཤུའི་སྤྱི་ཕུར་གཉིས་རང་གི་ལག་པ་གཡས་གཡོན་དུ་བཟུང་སྟེ་ཕྱག་བརྙན་རྣམས་ཁྲོ་བོ་བཅུའི་ཕུར་པའི་གཡས་དང་། ཕྲ་མེན་རྣམས་གཡོན་དུ་འོང་བར་བྱས་ལ་ལིངྒའི་གནས་སོ་སོར་གདབ། ཕུར་བུ་གསོ་བ་གོང་བཞིན་བྱ། །
དེ་ནས་སྒོ་མ་བཞིའི་ཕུར་པ་བཞི་འདེབས་པའི་གནས་ལ་ལུས་ཀྱི་མཚོ་བཞི་སྟེ་རུས་པའི་མཚོ་མགོའོ། ། ཁྲག་གི་མཚོ་མཆིན་པ། ཤའི་མཚོ་མཁལ་མ། དབུགས་ཀྱི་མཚོ་གློ་བ་རྣམས་ལ་འདེབས་པ་སོགས་གཞུང་གཞན་ནས་བཤད་ཚུལ་མང་དུ་ཡོད་ཀྱང་། འདིར་ཕྱེ་ན་དྲི་མ་མེད་པ་ནི་ལྟ་ངན་བཞིའི་བག་ཆགས་མཐར་དབྱུང་བའི་ཕྱིར་མདུན་ནས་བརྩམས་ཏེ་སྙིང་ཁའི་ཕྱོགས་བཞིར་གཡས་སྐོར་དུ་གདབ་ཅིང་། སླར་བཏོན་ཏེ་བཏོན་ཤུལ་ཐུན་གྱིས་བྲབ་པ་སོགས་སྔར་བཞིན་པའོ། ། དེ་དག་གིས་ནི་གདབ་ལས་ཀྱི་དངོས་གཞི་ལ་དྲུག་ཡོད་པའི་ནང་ནས་རྣམ་ཤེས་ཚོགས་བརྒྱད་དག་པར་བསྒྲལ་བ་བསྟན་ཟིན་ནས། བཞི་པ་མ་བདུད་ཀྱི་དམོད་མོས་བསྒྲལ་བ་ལ་ཐོག་མར་བསྐུལ་བྱ་བ་ནི། སྒྲུབ་ཐབས་ཀྱི་གཞུང་ལས། རྡོ་རྗེ་གསང་བའི་བཀའ་ལུང་གིས། །
ཞེས་སོགས་ཚིག་རྐང་དྲུག་སྟེ་དེ་དག་གི་དོན་ཡང་། རྡོ་རྗེ་ནི་དབྱིངས་དང་ཡེ་ཤེས་གཉིས་སུ་མེད་པའི་དོན་སྐྱེ་འཇིག་མེད་པ་ཡིན་ལ། དོན་དེ་རྟོགས་པར་དཀའ་ཞིང་ཕལ་གྱི་སྤྱོད་ཡུལ་མ་ཡིན་པས་གསང་བའི་སྟེ་ཐེག་པ་ཆེན་པོའི་བཀའ་འམ་ལུང་ཕྱིན་ཅི་མ་ལོག་པ་མཆོག་གི་ཡུལ་དམ་པ་འདི་ལས་མཚམས་མེད་པ་ལྔ་ལ་སྡོ་བའི་སྡིག་པ་ཅན་གནོད་བྱེད་གང་ཞིག་རྒྱལ་བའི་བཀའ་ལས་འདའ་བར་བྱེད་པ་སྟེ་བསྒྲལ་བའི་ཡུལ་དུ་གྱུར་པ་རྣམས་ཡེ་ཤེས་ཀྱི་ལྷ་ཚོགས་ཁམས་གསུམ་དབང་དུ་བྱེད་ཅིང་བསྡུད་པའི་མཐུ་དང་། སྲིད་གསུམ་ཟིལ་གྱིས་གནོན་པའི་སྟོབས་ཆེན་པོ་དང་ལྡན་པའི་ཁྲོ་བོ་ཆེན་པོ་བཅུ་ལ་སོགས་པ་ཡིས། མགོ་བོའམ་ཀླད་པ་ཚལ་པ་བརྒྱ་ལ་སོགས་པ་རུ་གྱིས་ཤིག དེ་བས་ན་བདག་ཅག་ལ་ཉོན་ཅིག་དང་། གནོད་ཅིང་བར་དུ་གཅོད་པའི་བགེགས་དང་། མདོར་ན་ཡང་དག་པ་ལས་ལོག་པར་འདྲེན་པའི་ཚོགས་ཞེས་བོས་ནས། རྡོ་རྗེ་གཞོན་ནུ་ང་ཡི་བཀའ་བསྒོ་བ་ལས་འདའ་བར་མ་བྱེད་ཅིག་པའི་དོན་ཅན་གྱི་ཚིག་རྣམས་བརྗོད་པས་བསྐུལ་ལ། སྐབས་འདིར་འབྱུང་བའི་ཧཱུྃ་མ་མ་སོགས་ཀྱི་སྔགས་དོན་ནི་བདག་གི་དབང་དུ་གྱུར་ཅིག་ཅེས་པའོ། །
དེ་ལྟར་བསྐུལ་གྱི་ཚིག་དོན་རྣམས་དང་སྔགས་དོན་བཤད་ཟིན་ནས་གདབ་པ་དངོས་ལ། རྣལ་འབྱོར་པ་རང་ཉིད་ཀྱིས་རལ་གྲི་ཐོགས་པས་ཏེ། ལིངྒ་བཟས་པ་པོར་གསལ་བའི་ཡན་ལག་གི་མཆོག་མགོ་བོ་དང་ཡན་ལག་ཕལ་པ། ལག་པ་གཉིས། རྐང་པ་གཉིས་དང་བཅས་པ་རྣམས་སོ་སོར་ཕྲལ་ཏེ་གཏུབ་པར་བསམ་མོ། ། འདིའི་སྐབས་ཀྱི་དམིགས་པ་ནི། དཀྱིལ་འཁོར་གསུམ་གྱི་སྤྲུལ་པའི་ལྷ་ཚོགས་བསམ་གྱིས་མི་ཁྱབ་པས། དུས་མཐའི་མཚོན་གྱི་བསྐལ་བའི་དུས་སུ་འབྱུང་བའི་མཚོན་ཆའི་ཆར་པ་ལྟར་འཁོར་ལོ་དང་། རལ་གྲི་དང་། མདུང་ཐུང་དང་།
སྟ་རེ་དང་། རྡོ་རྗེ་གྲི་གུག་ལ་སོགས་པས་དུམ་བུ་དུམ་བུར་གཏུབས་པར་བསམ་མོ། ། དེ་དག་གིས་ནི་གདབ་ལས་ཀྱི་དངོས་གཞི་ལ་དྲུག་ཡོད་པའི་ནང་ནས་མ་བདུད་ཀྱི་དམོད་མོས་བསྒྲལ་བའི་དོན་རྣམས་བཤད་ཟིན་ནས། ། ལྔ་པ་དགེ་སྡིག་ཆ་མཉམ་སྟེ་བསྒྲལ་བ་ལ་ཐོག་མར་བསྐུལ་ནི། སྒྲུབ་ཐབས་ཀྱི་གཞུང་ལས་གདུག་ཅིང་སྡང་སེམས་ལྡན་པ་རྣམས། ། ཞེས་སོགས་ཚིག་བཅད་གཅིག་སྟེ་དེ་དག་གི་དོན་ཡང་གང་བསྒྲལ་བར་བྱ་བའི་ཡུལ་དུ་གྱུར་པ་ལུས་ངག་གདུག་ཅིང་ཞེ་སྡང་གི་སེམས་དང་ལྡན་པའི་བར་དུ་གཅོད་པའི་བདུད་རྣམས། གསོད་པར་གྱིས་ཤིག དེས་ན་ནག་ཕྱོགས་ལ་དགའ་བའི་ལྷ་མིན་ནམ་འོན་ཏེ་ལྷ་ཡིན་ཡང་རུང་སྒྲུབ་པོ་ང་ལ་བར་དུ་གཅོད་པར་བྱེད་པ་རྣམས་ཀྱི་སྒོ་གསུམ་ལོག་པའི་མཐུ་དང་། ཅིར་ཡང་སྟོན་པའི་རྫུ་འཕྲུལ་ཐམས་ཅད་མེད་པར་བྱོས་ཤིག་ཅེས་པའི་དོན་ཅན་གྱི་ཚིག་རྣམས་བརྗོད་པས་བསྐུལ་ལ། སྐབས་འདིར་འབྱུང་བའི་སརྦ་ཨཱ་ན་ཡ་སོགས་ཀྱི་སྔགས་དོན་ནི་གོ་སླ་བས་འདིར་མ་སྤྲོས་སོ། །
གདབ་པ་དངོས་ནི་རང་གི་ལག་ཏུ་ཡུངས་ཀར་ཡུངས་ནག ལྕགས་ཟངས་རྡོ་ཕྱེ་ལ་སོགས་བསྲེས་པའི་ཐུན་རྫས་ཐོད་པ་མཚན་ངན་དང་བཅས་པ་བཟུང་སྟེ་ལིངྒ་ལ་ཐུན་གྱིས་བྲབས་པས་བཟས་པ་པོའི་ཤ་རུས་ཀྱི་དུམ་བུ་རྣམས་ལ་ཕོག་པས་ལྕགས་མདའ་དང་། ལྕགས་བསྲེགས་ཚ་ཚ་འཕྲོ་བ་གང་ལ་རེག་པས་འབིགས་ཤིང་སྲེག་པ་དང་། ཤིང་ལོ་ལ་སེར་བ་རྒྱབ་པ་བཞིན་ཕྱེ་མར་བརླག་པར་བསམ་ཞིང་། གཞན་ཡང་དགེ་བས་མཐོ་རིས་སུ་སྐྱེ་བའི་སྒོ་གསུམ་ན་ལྷ་མི་ལྷ་མ་ཡིན་གསུམ་གྱི་ས་བོན་གསུམ་གནས་པ་ལ་ཐུན་རྫས་བཏབ་སྟེ་སྤྱི་བོར་ཨ། མགྲིན་པར་སུ། སྙིང་ཁར་ཎི་ཡོད་པ་ཐུན་རྫས་ལ་འདུས། མི་དགེ་བའི་ངན་སོང་དུ་སྐྱེ་བའི་སྒོ་གསུམ་ན་དམྱལ་བ་ཡི་དྭགས་དུད་འགྲོ་གསུམ་གྱི་ས་བོན་གནས་ཏེ་རྐང་མཐིལ་ན་དུ། གསང་གནས་ན་པྲེ། ལྟེ་བ་ན་ཏྲི་གནས་པ་ཐུན་རྫས་ལ་འདུས།
རྩ་སྒོ་རྣམས་རྡོ་རྗེ་རྒྱ་གྲམ་རེས་བཀག་པར་བསམ་མོ། ། ཡི་གེ་རྙིང་མ་རྣམས་ལས་སྒྲ་འབྱིན་མའི་ཕུར་པ་ལིངྒའི་སྤྱི་བོ་ནས་སྙིང་ཁའི་བར་དང་། བསྐྱོད་བྱེད་མའི་ཕུར་པ་རྐང་མཐིལ་ནས་ལྟེ་བའི་བར་ཏུ་བཏབ་པས་ཕུར་བུ་ལ་རིགས་དྲུག་གི་ས་བོན་འདུས་པར་བསམ་པ་བཤད་ཀྱང་། འདིར་ལྕགས་ཟངས་རྡོ་ཕྱེ་སོགས་ཀྱི་ཐུན་རྫས་ལ་འདུས་པར་བསམ་པ་ལ་འགལ་བ་མེད་དམ་སྙམ་མོ། ། དགེ་སྡིག་ཆ་མཉམ་སྟེ་བསྒྲལ་བའི་དོན་ཡང་རྒྱུ་དགེ་བ་ལས་འབྲས་བུ་མཐོ་རིས་གསུམ་དུ་སྐྱེ་བའི་བག་ཆགས་ཀྱི་ས་བོན་རྩ་ཡིག་གསུམ་དང་། རྒྱུ་སྡིག་པ་ལས་འབྲས་བུ་ངན་སོང་གསུམ་དུ་སྐྱེ་བའི་བག་ཆགས་ཀྱི་ས་བོན་གསུམ་ཆ་མཉམ་དུ་སྦྱོང་པ་ལ་དགོངས་སོ། ། སྐབས་འདིར་བཀོད་པའི་རིགས་དྲུག་གི་ས་བོན། རྩ་ཡིག་སོ་སོའི་ངོས་འཛིན་དང་། ལུས་ཀྱི་ཆ་གང་དུ་གནས་བཤད་པ་རྣམས་དང་། གོང་ཡང་འབྲེལ་སོ་དྲུག་གི་སྐབས་སུ་བསྟན་པ་གཉིས་ཅུང་ཟད་མི་མཐུན་པར་སྣང་ཡང་།
སྔ་མ་ནི་སློབ་དཔོན་པདྨའི་ཟབ་ཆོས་ནག་པོ་སྔགས་ལུང་ནས་འབྱུང་བ་ལྟར་དང་། ཕྱི་མ་ནི་སློབ་དཔོན་ཆེན་པོ་ལས་མཁར་ཆེན་བཟའ་དང་། ཨཱ་ཙརྻ་གསལ་ལེ་ནས་བརྒྱུད་དེ། ལང་ལྷག་བྱང་ཆུབ་རྡོ་རྗེ་ལ་བབ་པའི་རྩ་དུམ་མན་ངག་ལུགས་ཀྱི་བཤད་པ་སྙིང་པོ་དོན་གསལ་ནས་འབྱུང་བ་ལྟར་བཀོད་པ་ཡིན་པས་ལུགས་གཉིས་ཀ་བཞེད་སྲོལ་ཚད་ལྡན་རེ་རེ་ཡིན་པས་འགལ་བར་མི་སེམས་ཤིང་། ཡང་རྣལ་འབྱོར་དབང་ཕྱུག་བིརྺ་པའི་མན་ངག་ལམ་འབྲས་ལས་བཤད་ཚུལ་ནི་གསུང་ངག་གླེགས་བམ་གྱི་བྷ་གའི་ཡི་གེ་བཅུ་བཞིའི་གསལ་བྱེད་ཀྱི་ཡིག་ཆུང་ལས། ལྷའི་ས་བོན་ཨ་དཀར། མིའི་ཎི་སྔོན། ལྷ་མིན་གྱིས་སུ་སེར། ཡི་དྭགས་ཀྱི་པྲེ་དམར། དུད་འགྲོའི་དུ་སེར་ནག
དམྱལ་བའི་ཏྲི་ནག་པོ་རྣམས་ཡིན་པར་བཤད་ཅིང་། རྩ་ཡིག་དེ་རྣམས་ཀྱི་རྡོ་རྗེའི་ལུགས་ཀྱི་ལྟེ་བ་ན་གནས་པར་བཞེད། འདུས་པའི་ལུགས་ཀྱི་སྤྱི་བོ་ན་གནས་པར་བཞེད། གདན་བཞི་དང་སམྦུ་ཊའི་ལུགས་ཀྱི་ལུས་ཀྱི་ཚིགས་རྣམས་ལ་ཡོད་པར་བཞེད། འདི་ཐམས་ཅད་ཀྱང་རྡོ་རྗེ་ལུས་ཀྱི་གནས་ལུགས་མི་འདྲ་བ་ལ་དགོངས་ནས་གསུངས་ཀྱི། འགལ་བ་མ་ཡིན་པར་བྷ་གའི་ཡི་གེ་བཅུའི་གསལ་བྱེད་ཀྱི་ཡིག་ཆུང་དེ་ཉིད་ལས་གསུང་པས། རིགས་དྲུག་གི་རྩ་ཡིག་དེ་རྣམས་ལུས་ཀྱི་ཆ་གང་དུ་གནས་པའི་ཚུལ་ལ་མི་མཐུན་པ་མང་དུ་འབྱུང་བ་ནི། གསང་སྔགས་གསར་རྙིང་གཉིས་ཀ་དགོངས་པ་མཐུན་པར་ཤེས་པར་བྱའོ། ། དེ་དག་གིས་གདབ་ལས་ཀྱི་དངོས་གཞི་ལ་དྲུག་ཡོད་པའི་ནང་ནས་དགེ་སྡིག་ཆ་མཉམ་སྟེ་བསྒྲལ་བའི་དོན་རྣམས་བསྟན་ཟིན་ནས། དྲུག་པ་གཏུན་དུ་བརྡུངས་ཏེ་བསྒྲལ་བ་ལ་ཐོག་མར་བསྐུལ་ནི།
སྒྲུབ་ཐབས་ཀྱི་གཞུང་ལས། རྡུངས་ཤིག་རྡོ་རྗེ་འབར་བའི་གཏུན། ། ཞེས་སོགས་ཚིག་རྐང་བདུན་ཏེ་དེ་དག་གི་དོན་ཡང་། གོང་དུ་དགེ་སྡིག་ཆ་མཉམ་སྟེ་བསྒྲལ་བའི་སྐབས་སུ་ཐུན་གྱིས་བྲབས་པ་དེ་རྡུངས་ཤིག་ཅེས་པའོ། ། གང་བརྡུང་ན་བརྡུང་བྱ་དགྲ་བགེགས་དེ་ཉིད་དེ། ཇི་ལྟར་རྡུང་བའི་ཚུལ་ནི་རྡོ་རྗེ་འབར་བའི་གཏུན་ཞེས་པ་ནི་ཐོ་བ་སྟེ། སྒྲུབ་པ་པོ་དང་རྡོ་རྗེ་གཞོན་ནུའི་བཀའ་ལས་འདའ་བར་བྱེད་པའི་སྡིག་ཅན་མཚམས་མེད་པ་ལྔ་དང་། དེ་དང་ཉེ་བ་ལྔ་ལ་སོགས་པ་བྱེད་པ་རྣམས་ལ་སོགས་ཏེ་ཉམས་པའི་མཚན་ཉིད་བདུན་ནམ་བསྒྲལ་བའི་ཞིང་བཅུར་གྱུར་པའི་སྡིག་པ་ཅན་མ་ལུས་པ་རྣམས་རྡོ་རྗེ་ཐོ་བ་དེས་བརྡུངས་པས། རྡོ་རྗེའི་ཐོ་བ་དེ་ལས་མགར་གྱི་ཚ་ཚ་ལྟ་བུའི་མེ་ཡིས་དབལ་བྱུང་ནས། སྡིག་ཅན་གང་ཞིག་གི་རྣམ་ཤེས་ཀྱི་སྙིང་པོའི་དྲི་མ་བསྲེགས་ནས།
ལུས་སེམས་ཐམས་ཅད་རྡུལ་ཕྲན་བཞིན་དུ་ཐལ་བར་བརླག་པར་མཛོད་ལ་དྲི་མ་མེད་པའི་སེམས་ཆོས་ཉིད་དུ་སྒྲོལ་ཅིག དེ་ཡང་ཐབས་ཡབ་ཡུམ་སྦྱོར་བའི་སྒོ་ནས་ཏེ། ཡུམ་ཁྲོ་མོ་འབར་བའི་བྷ་ག་ཆོས་ཀྱི་དབྱིངས་ཀྱི་གཏུན་ཁུང་དུ། ཁྲོ་བོ་འབར་བའི་གསང་བ་རིག་པ་ཡེ་ཤེས་ཀྱི་རྡོ་རྗེའི་ཐོ་བས་མཁའ་གསང་གི་བར་དུ་བརྡུང་བར་བྱས་ནས། བར་གཅོད་བྱེད་ན་ལྷ་ཡིན་ཡང་རུང་སྟེ་རྡུལ་ཕྲན་བཞིན་དུ་བསྒྲལ་བར་བྱ་བ་ཡིན་ནོ། ། ཞེས་པའི་དོན་ཅན་གྱི་ཚིག་རྣམས་བརྗོད་པས་བསྐུལ་ལ། དེ་ནས་སྐབས་འདིར་འབྱུང་བའི་ཁ་ཏཾ་ཁ་ཏཾ་སོགས་ཀྱི་སྔགས་དོན་ནི། ཁ་ཏཾ་རྣམ་གསུམ་འབྱུང་བའི་དགོས་པ། ཁ་ཏཾ་དང་པོས་སྣང་སྲིད་དངོས་པོ་ཁྲོ་བོ་ཁྲོ་མོའི་རང་བཞིན་དུ་བསམ། ཁ་ཏཾ་གཉིས་པས་ཁྲོ་མོ་རྣམས་ཀྱི་བྷ་ག་གྲུ་གསུམ་ཆོས་ཀྱི་དབྱིངས་ཀྱི་གཏུན་ཁུང་དུ་བསྒྲལ་བྱ་གང་ཡིན་པ་དེ་བསམ།
ཁ་ཏཾ་གསུམ་པས་ཁྲོ་བོ་རྣམས་ཀྱི་རིག་པ་ཡེ་ཤེས་ཀྱི་རྡོ་རྗེ་ཐོ་བས་ཡུམ་གྱི་མཁའ་དཀྱིལ་དུ་བརྡུང་བར་བསམ། དེ་ལྟར་བརྡུངས་པས་ཤ་ཁྲག་གིས་ཁམས་གསུམ་གང་བར་ཡོད་པ་ལ་ཧཱུྃ་གསུམ་གྱིས་དུག་གསུམ་བསྡུས། ཕཊ྄་གསུམ་གྱིས་དཀྱིལ་འཁོར་གསུམ་གྱི་ཁྲོ་བོའི་སྤྲུལ་པས་སྟོང་གསུམ་གང་བར་བསམ། བཛྲ་ཡཀྵ་ཀྲོ་དྷ་ཞེས་པས་ཁྲོ་བོ་གནོད་སྦྱིན་ཞེས་བོས་ནས་ཁ་ཁ་ཁཱ་ཧི་ཁཱ་ཧི་ཞེས་པས་དཀྱིལ་འཁོར་གྱི་ལྷ་ལ་སྤྱིར་སྟོབ་པ་སྟེ། དེ་ལྟར་ཕུལ་བས་ཤ་ཁྲག་རྣམས་ཁྲོ་བོ་ཁྲོ་མོ་དེ་རྣམས་ཀྱིས་གསོལ་བས་དགྱེས་ནས་ཧ་ཧ་ཞེས་གསུངས་པས་སྟོང་གསུམ་ཁྲོ་བོའི་གད་རྒྱངས་ཀྱི་སྒྲ་དང་བཅས་པར་བསམ་སྟེ། རྒྱུད་ལས། རྡོ་རྗེ་ཁྲོ་བོ་འབར་བ་དང་། ། རྡོ་རྗེ་ཟ་བྱེད་སྲིན་པོ་དང་། ། རྡོ་རྗེ་གནོད་སྦྱིན་ཞལ་གདངས་པར། ། མཚན་མའི་དངོས་པོ་བསྟིམ་པར་སྒོམ། །
ཞེས་པ་དང་། རོལ་བས་དགྱེས་པའི་གད་རྒྱངས་སྒྲོག ། ཅེས་གསུངས་པའི་དོན་ཡིན་ཞིང་། དེ་ནས་ཧཱུྃ་གཉིས་ཀྱིས་དཀྱིལ་འཁོར་གསུམ་པོ་འོད་དུ་ལྟེམ་གྱིས་ཞུ་བར་བསམ། དེའི་ངང་ལས་ཕཊ྄་གཉིས་ཀྱིས་དཀྱིལ་འཁོར་གསུམ་གསལ་བར་གསལ་གདབ་པར་བྱའོ་ཞེས་ཡི་གེ་རྙིང་མ་རྣམས་ལས་འབྱུང་བ་བཞིན་བཀོད་པ་ཡིན་ནོ། ། དེ་ལྟར་བསྐུལ་ཚིག་གི་དོན་རྣམས་དང་སྔགས་དོན་རྣམས་ཅུང་ཟད་བཤད་ཟིན་ནས། གདབ་པའི་ལས་བརྡུང་ཞིང་བསྒྲལ་བ་དངོས་ནི་རྣལ་འབྱོར་པ་རང་ཉིད་ཀྱི་ལག་ཏུ་ལྕགས་ཟངས་ར་གན་སོགས་ལ་བྱས་པའི་རྡོ་རྗེའི་ཐོ་བ་ཐོགས་ལ་བཟས་པ་པོའི་མགོ་བོ་སོགས་ལུས་ཀྱི་ཆ་ཤས་རྣམས་བརྡུང་ཚུལ་བྱ་བ་དང་། ཡང་མོན་མོའི་ལག་པ་གཡས་པའམ། ཤིང་ལ་སོགས་པའི་ཐོ་བས་ཀྱང་བརྡུང་བར་ཡི་གེ་རྙིང་མ་དག་ལས་བཤད་ཅིང་། ཏིང་ངེ་འཛིན་ནམ་དམིགས་པ་ནི།
ཕྱི་ལྟར་འབྲུབ་ཁུང་གྲུ་གསུམ་ལྕགས་ཀྱི་གཏུན་པ་མེ་འབར་བའི་ནང་དུ་རྡོ་རྗེ་ཐོ་བ་རི་རབ་ཙམ་གྱིས་རྡུང་པར་བསམ་ཞིང་། ནང་ལྟར་ན་དབྱིངས་རིག་དབྱེར་མེད་ཀྱི་རྣལ་འབྱོར་པས་རྣམ་པར་རྟོག་པ་རྡུང་བ་ཡིན་པར་བཤད་ལ། གསང་བ་ལྟར་ན་ཁྲོ་མོ་རྣམས་ཀྱི་མཁའ་ནང་དང་། ཁྲོ་བོ་རྣམས་ཀྱི་རྡོ་རྗེ་ཐབས་ཤེས་རབ་ཀྱི་བར་དུ་ཕྱིན་ཅི་ལོག་གི་རྟོག་པ་ནམ་མཁའ་ལ་སྤྲིན་དངས་པ་ལྟར་སོང་བར་བསམ་ཞིང་། སླར་ཡང་རལ་གྲིས་ལིངྒའི་སྙིང་ཁ་ནས་བརྩམས་ཏེ་བཤང་ལམ་བར་དུ་ལུས་དྲང་པོར་གཤགས་ལ་མགོ་བོ་མ་གཏོགས་ཡན་ལག་སོགས་ལུས་ཀྱི་ཆ་རྣམས་དུམ་བུར་གཏུབས་ཤིང་དགྲ་བགེགས་བཟས་པ་པོའི་སྒྲིབ་གཉིས་བག་ཆགས་དང་བཅས་པས་བསྐྱེད་པའི་རྣམ་སྨིན་གྱི་ལུས་གསིལ་བུར་བྱས། རྣམ་པར་ཤེས་པ་མི་བསྐྱོད་པའི་ཞིང་དུ་སྔར་བསྐྱལ་ཟིན་པ་དེ་ཉིད་སླར་ཡང་གསལ་བཏབ་ཅིང་། སྐབས་འདིར་ལིངྒ་ཆུང་བ་རྣམས་ཀྱང་དུམ་བུར་གཏུབས་ལ་དེ་རྣམས་ཀྱི་རྣམ་སྨིན་གྱི་ལུས་ཕྱེ་མར་བྱས་ཤིང་། རྣམ་ཤེས་རྣམས་ཆོས་དབྱིངས་སུ་བསྒྲལ་བར་བསམ་མོ། ། དེ་ནས་ལིང་རོ་འབུལ་པ་ནི། ལིངྒའི་དུམ་བུ་བནྡྷ་སོགས་སུ་བཅུག་པ་ལ་སོགས་ལག་ལེན་ལྟར་བྱས་ལ་ལྷ་ཚོགས་རྣམས་ཀྱིས་ཞལ་དུ་སྟོབ་པའི་ཚུལ་བྱ་ཞིང་།
དེ་ཉིད་ཁ་དོག་དྲི་རོ་ནུས་པ་ཕུན་སུམ་ཚོགས་པའི་འདོད་ཡོན་ལྔར་བསམས་ལ་སྟོབ་པའི་ཚིག་ནི། སྒྲུབ་ཐབས་ཀྱི་གཞུང་ལས། བཻཌཱུར་སྔོན་པོའི་རིན་ཆེན་རི་རབ་ལ། ཞེས་པ་ནས། བདུད་འདུལ་ནག་མོ་མཆེད་བཞིའི་ཞལ་དུ་སྟོབ། ། བཅོས་པའི་བར་གྱི་གཙོ་འཁོར་རྣམས་ལ་རིམ་པར་འབུལ་བ་སྟེ་དེ་དག་གི་དོན་ཡང་། རིན་པོ་ཆེ་བཻཌཱུརྻ་སྔོན་པོའི་རི་རབ་ལ། ཉི་མ་དང་ཟླ་བ་སྟོང་གི་འོད་ཟེར་བརྡལ་བ་སྟེ་ཁྱབ་པ་ལྟ་བུའི་ཡེ་ཤེས་སེམས་པའི་གཙོ་བོ་སྐུ་མདོག་སྔོན་པོ་འོད་དང་འོད་ཀྱི་འོད་ཟེར་དུ་མ་འཕྲོ་བའི་ཉི་མའི་དཀྱིལ་འཁོར་ལྟ་བུ་ཉིད་དུ་འཁོར་འདས་ཀྱི་དཔལ་ཐམས་ཅད་དང་ལྡན་པའི་ཁྲོ་བོའི་རྒྱལ་པོ་འོད་དང་གཟི་བརྗིད་དུ་མ་འབར་བ་དང་བཅས་ཏེ་བཞུགས་པ་ལ་ཕྱག་འཚལ་ལོ། ། གཞན་ཡང་འོད་ཀྱི་ཕུང་པོ་ཆེན་པོ་སྟུག་པོ་སྟེ་ཤིན་ཏུ་འཐུག་པ་ནམ་མཁའི་སྤྲིན་ལྟར་གཏིབས་པ་དེ་ཡི་དབུས་ན། དགྲ་བགེགས་གདུག་པ་ཅན་རྣམས་འཇིགས་པར་བྱེད་པའི་རྔམ་པའི་སྟངས་སྟབས་ཞབས་གཡོན་བརྐྱང་གཡས་བསྐུམ་པའི་ཚུལ་དུ་བཞུགས་ལ།
བྱིན་པ་ཐམས་ཅད་ཟ་བར་བྱེད་པའི་བསྐལ་པའི་མེ་ཕུང་འབར་བ་ལྟ་བུ་ཡི་རྡོ་རྗེ་གཞོན་ནུ་ཁྱེད་ཀྱི་ཞལ་དུ་དགྲ་བགེགས་གདུག་པ་ཅན་ཐམས་ཅད་ཀྱི་ཤ་ཁྲག་རུས་པའི་ཚོགས་རྣམས་བསྟབ་སྟེ་འབུལ་ན་དགེས་པར་རོལ་མཛོད་ཅིག གཞན་ཡང་གདུག་པ་མི་བཟད་པའི་ཚོགས་རྣམས་འཇིགས་པར་བྱེད་པའི་མཆེ་བ་བཞི་གཙིགས་པའི་ཞལ་གདངས་ཤིང་། ཁམས་གསུམ་གྱི་བདུག་པ་ཅན་ཟ་བར་བྱེད་པའི་དཀན་སྒྲ་དྲག་པོ་ཅན། ཉི་ཟླ་འབར་བའི་སྤྱན་གཉིས་ཀྱི་གདངས་མིག་གིས་ཕྱོགས་བཅུར་གཟིགས་པས། བགེགས་ཀྱི་དཔུང་མ་ལུས་པ་སྲེག་པར་མཛད་པའི་ཡུམ་ཆེན་འཁོར་ལོ་རྒྱས་འདེབས་མ་ལ་ཕྱག་འཚལ་ལོ། ། དགྲ་བགེགས་བསྒྲལ་བའི་ཤ་ཁྲག་རུས་པ་རྣམས་ཞལ་དུ་རོལ་ཞིང་དགེས་པར་མཛོད། གཞན་ཡང་སྐུ་ལས་སྤྲུལ་པའི་ཁྲོ་བོ་ཧཱུྃ་མཛད་ལ་སོགས་པའི་ཡབ་བཅུ། རྡོ་རྗེ་སྒྲ་འབྱིན་ལ་སོགས་པའི་ཡུམ་བཅུ་སྟེ་ཡབ་ཡུམ་ཉི་ཤུའི་ཞལ་དུ་དགྲ་བགེགས་ཀྱི་ཤ་ཁྲག་རུས་པའི་ཚོགས་རྣམས་བསྟབ་སྟེ་དབུལ་གྱིས་དགེས་པར་རོལ་ཅིག དེ་བཞིན་དུ་སྤྲུལ་པའི་ཁྲོ་བོ་བཅུ་ཡབ་ཡུམ་ལས་སླར་ཡང་སྤྲུལ་པའི་ཕྱག་བརྙན་མཆེ་བ་ཅན་གྱི་ཚོགས་དང་། ཕྲ་མེན་གཤོག་པ་ཅན་གྱི་ཚོགས་རྣམས་ཀྱི་ཞལ་དུ་བསྟབ།
ཚད་མེད་པའི་ཡེ་ཤེས་བཞིའི་ངོ་བོ་སྒོ་མ་བཞིའི་ཞལ་དུ་བསྟབ། གཙོ་བོའི་སྐུ་ལས་སྤྲུལ་པའི་སྲས་མཆོག་ཕུར་བུ་རིགས་ལྔའི་ལྷ་ཚོགས་རྣམས་ཀྱི་ཞལ་དུ། ཁྱད་པར་དམ་པ་ཆོས་སྐྱོང་བའི་སྲུང་མའི་ཚོགས་ཀྱི་ཞལ་དུ། དཔལ་ཆེན་པོའི་དམ་ཅན་བཀའི་སྲུང་མ་བཅུ་གཉིས་ཀྱི་ཞལ་དུ། གྱིང་ཆེན་དགེ་བསྙེན་འཁོར་བཅས་རྣམས་ཀྱི་ཞལ་དུ། རྡོ་རྗེ་རིག་འཛིན་གྱི་ཚོགས་ཀྱི་ཞལ་དུ། ཕྱི་དང་ནང་ན་གནས་པའི་མཁའ་འགྲོའི་ཚོགས་ཀྱི་ཞལ་དུ། དབང་ཕྱག་མ་ཉི་ཤུ་རྩ་བརྒྱད་ཀྱི་ཞལ་དུ། ཁྱད་པར་དཔལ་ལྡན་རེ་མ་ཏི་མཆེད་བཞི་ཡི་ཞལ་དུ། བདུད་འདུལ་ནག་མོ་ཆེན་མོ་མཆེད་བཞིའི་ཞལ་དུ་སྟོབ་པ་སྟེ་འབུལ་གྱིས་དགེས་པར་རོལ་ཞེས་པའི་དོན་ཅན་གྱི་ཚིག་བརྗོད་པའི་སྒོ་ནས་ལྷ་ཚོགས་གཙོ་འཁོར་རྣམས་ལ་རིམ་པར་ཕུལ་ལ།
དེ་ལས་ཀྱང་རྒྱས་པར་སྤྲོ་ན་བཅོམ་ལྡན་འདས་རྡོ་རྗེ་གཞོན་ནུའི་ཞལ་དུ་ཁ་རཾ་ཁཱ་ཧི་ཞེས་སོགས་ལྷ་ཐམས་ཅད་གྱི་མཚན་སོ་སོ་ནས་བརྗོད་དེ་རྐང་ཐོན་དུ་འབུལ། དེ་ནས་དམིགས་པ་གསལ་གདབ་པའི་ཚུལ་གྱིས་འབུལ་ན་ནི་བཟློག་གཞུང་འདིར་གསུངས་པའི། འདོད་ཆགས་རཀྟའི་རྒྱ་མཚོ་འཁྱིལ་ལི་ལི། ། ཞེས་སོགས་ཏེ། དེ་དག་གི་དོན་ཡང་བཟས་པ་པོའི་ཤེས་རྒྱུད་ཀྱི་ངོ་བོ་འདོད་ཆགས་ཀྱི་རང་བཞིན་རྣམ་པ་རཀྟའི་རྒྱ་མཚོ་འཁྱིལ་ལི་ལི་སྟེ་རྒྱ་ཆེ་བར་འཁྱིལ་བ་དང་། ངོ་བོ་ཞེ་སྡང་ལ་རྣམ་པ་རུས་པའི་ཕུང་པོ་ཆེན་པོ་ཁྲོལ་ལོ་ལོ་འཁྲོལ་བ་དང་། ངོ་བོ་གཏི་མུག་ལ་རྣམ་པ་ཤ་ཆེན་གྱིས་ཕུང་པོ་ཆེན་པོ་ཕྱོགས་ཀུན་ཏུ་འཐིབ་སེ་འཐིབ་པ་སྟེ་མདོར་ན་ཉོན་མོངས་པ་དུག་གསུམ་ཆོས་ཀྱི་དབྱིངས་རང་གནས་སུ་གསལ་བའི་རྣམ་པ་ཤ་ཁྲག་རུས་གསུམ་གྱི་མཆོད་པ་བླ་ན་མེད་པའམ་གོང་ན་མེད་པ་ཁྱད་པར་དུ་འཕགས་པའི་མཆོད་པ་དམ་པ་འདི་བཞེས་ལ། ཡེ་ཤེས་ཀྱི་ལྷ་ཚོགས་ཁྱེད་རྣམས་ཀྱིས་སྐུ་གསུང་ཐུགས་ཡོན་ཏན་ཕྲིན་ལས་དང་བཅས་པའི་དངོས་གྲུབ་ཐམས་ཅད་བདག་ལ་སྩོལ་ཅིག་ཅེས་པའི་དོན་ཅན་གྱི་ཚིག་བརྗོད་དེ་དམིགས་པ་གསལ་བཏབ་པའི་ཚུལ་གྱིས་ཕུལ་བའི་རྗེས་སུ། སླར་ཡང་ལིང་རོ་དེ་ཉིད་ཕྱི་འདོད་ཡོན་ལྔ་དང་། ནང་བདུད་རྩི་ལྔ།
གསང་བ་ལྷ་མོའི་ཚོགས་ཀྱི་མཆོད་པ་རྒྱ་ཆེན་པོ་དང་། ཤ་ཁྲག་རུས་པའི་ཕུང་པོ་ཡང་ནམ་མཁའི་ཁྱོན་གང་བ་ཙམ་དུ་བསམས་ཏེ་མཆོད་ཡུལ་རྣམས་ལ་འབུལ་བ་ནི་བཟློག་གཞུང་འདི་དང་། སྒྲུབ་ཐབས་གཞན་ལས་འབྱུང་བའི་ཕྱི་ནང་གསང་བའི་མཆོད་པ་ཞེས་སོགས་ཏེ་དེ་དག་གི་དོན་ཡང་། ཕྱི་འདོད་ཡོན་ལྔ། ནང་བདུད་རྩི་ལྔ། གསང་བ་ལྷ་མོའི་མཆོད་པ་རྒྱ་ཆེ་ཞིང་གཏིང་དཔག་དཀའ་བ་རྒྱ་མཚོ་ལྟ་བུའི་མཆོད་ཚོགས་འདི་ཉིད་རིག་པ་འཛིན་པ་བདག་གིས་ཀུན་ནས་དང་བའི་སེམས་ཀྱིས་གུས་པས་འབུལ་ལོ་དགེས་པར་བཞེས་སུ་གསོལ། དགྲ་བགེགས་བསྒྲལ་བའི་ཤ་ཁྲག་རུས་པ་དོན་སྙིང་ལྔ་ལ་སོགས་པ་མ་ལུས་ཤིང་ལུས་པ་མེད་པའི་མཆོད་རྫས་འདི། བཅོམ་ལྡན་འདས་རྡོ་རྗེ་གཞོན་ནུའི་ལྷ་ཚོགས་ཐམས་ཅད་ལ་གུས་པས་འབུལ་གྱི། དགེས་པར་རོལ་ཤིང་བསྣམ་དུ་གསོལ། ཞེས་པའི་དོན་ཅན་གྱི་ཚིག་རྣམས་བརྗོད་པའི་སྒོ་ནས་ལིང་རོ་འབུལ་བ་རྒྱས་པར་བྱས་ལ།
དེ་ནས་ལིངྒ་དུམ་བུར་གཏུབས་པ་དེ་དག་རོ་བཅུད་ཕུན་སུམ་ཚོགས་པ་དང་ལྡན་པར་བསམ་བཞིན་པའི་ངང་ནས་གཏོར་མ་ལྷར་གསལ་བ་ལ་ཕུལ། མགོ་བོ་ལ་མནན་པ་བྱ་བའི་ཕྱིར་ལོགས་སུ་བཞག ཕྱག་ལེན་རྒྱས་པའི་ཚེ་སྦྱིན་སྲེག་བྱེད་ན་ལིངྒའི་ཁོག་སྟོད་གཏོར་མ་ལ་ཕུལ། ཁོག་སྨད་ལ་སྦྱིན་སྲེག་བྱ་བར་གསུངས་ཤིང་། མགོ་བོ་ལ་མནན་པ་བྱ་བར་ཡི་གེ་རྙིང་མ་དག་ལས་བཤད་ཀྱང་། འདིར་ལིང་རོ་གཏོར་མ་ལ་འབུལ་བ་ཙམ་མཛད་པ་ནི་ཕྱག་ལེན་བསྡུས་པའི་ཕྱོགས་ཡིན་ནོ། ། དེ་ནས་སྐབས་འདིར་སྒྲུབ་ཐབས་ཀྱི་གཞུང་ལས་འབྱུང་བའི་ལྷག་མ་རྒྱས་པ་གནང་བ་ཕྱག་ལེན་ཡིན་ཅིང་། འདིའི་སྐབས་ཀྱི་ཚོགས་ཀྱི་ཕུད་དང་། བར་ཕུད་ལྷག་མ་རྣམས་བསྲེས་པའི་གཏོར་མ་དེ་ཕྱིར་མི་བསྐྱེལ་བར་རྡོ་ཟོར་གྱི་རྗེས་ལ་འཕང་བར་མཛད་དོ། ། ལྷག་མའི་གཞུང་གི་ཚིག་དོན་རྣམས་ནི་སྒྲུབ་ཐབས་ཀྱི་རྣམ་བཤད་ཆེན་མོ་ནས་རང་རང་གི་བློ་དང་འཚམས་པ་བླངས་ཏེ་རྒྱས་བསྡུས་སྐབས་དང་སྦྱར་ནས་བཤད་པར་བྱའོ། །
འདིར་དཔྱོད་ལྡན་ལ་འབྱུང་བའི་དོགས་པའི་གནས་ཅུང་ཟད་དཔྱད་ན། རྗེས་དྲག་པོའི་ལས་དངོས་བསྟན་པའི་སྐབས་འདིར་སྔོན་འགྲོ་ཡང་འབྲེལ་སོ་དྲུག་གི་སྐབས་སུ་ལྷ་དང་དབྲལ་བ་གཟུགས་ལ་དབབ་པ་སོགས་ནས། རྡུལ་དུ་བརླག་པ་དང་། ཞལ་དུ་སྟོབ་པའི་བར་གྱིས་བསྒྲལ་ལས་ཆ་ཚང་གཅིག་བྱས་པའི་རྗེས་སུ་སླར་ཡང་དགུག་གཞུག་བྱས་ནས་ཀུན་གཞི་རྩད་བཅད་དེ་བསྒྲལ་ནས་བཟུང་། གཏུན་དུ་བརྡུངས་ཏེ་བསྒྲལ་བའི་བར་གྱིས་བསྒྲལ་ལས་ཡོངས་རྫོགས་གཅིག་བྱས་པས་བསྒྲལ་ལས་ཆ་ཚང་གཉིས་ཟློས་པའི་སྐྱོན་དུ་མི་འགྱུར་རམ་སྙམ་ན། འདི་ལ་ཕུར་པའི་བཤད་འབུམ་རྙིང་མ་འགའ་ཞིག་ལས། བསྙེན་པའི་སྐབས་སུ་ལྷའི་བསྙེན་པ། དམ་ཅན་གྱི་བསྙེན་པ། ངན་སྔགས་ཀྱི་བསྙེན་པ་དང་གསུམ་དུ་བཤད་དེ། ཕྱི་མ་གབ་པའི་སྔགས་དྲུག་ལ་ངོས་བཟུང་ནས།
དེ་ལའང་སྔགས་དྲུག་ངན་སྔགས་སུ་སྒྲུབ་པ་དང་། ལས་གཞན་གྱི་སྟོངས་སུ་གདབ་པ་གཉིས་སུ་ཕྱེ་བའི། དང་པོ་ལ་སྒྲུབ་པ་ཁོལ་བུར་བྱས་པའི་ལས་ལ་སྦྱར་བ་དང་། སྔགས་དྲུག་སྤྱིར་བསྙེན་པ་བྱ་བའི་ཚུལ་གཉིས་ཀྱི་ཕྱི་མ་ལ་ཡང་འབྲེལ་སོ་དྲུག་གི་ལག་ལེན་རྒྱས་པར་བྱ་ཚུལ་བཤད་ནས། གོང་གི་ས་བཅད་གཉིས་པ་ལས་གཞན་གྱི་སྟོངས་སུ་གདབ་པ་ནི། ལྷ་དང་དབྲལ་བ་སོགས་གཞི་བསྒྲལ་ལས་ཀུན་གྱི་མགོ་ལ་གདགས། ལྔ་པ་གཏུན་དུ་བརྡུང་བའམ་རྡུལ་དུ་བརླག་པ་ཀུན་གྱི་ཁོང་ཁྲར་བཏང་། དྲུག་པ་ཞལ་དུ་སྟོབ་པ་ཀུན་གྱི་མཇུག་ཏུ་མངགས་པར་བཤད་ཅིང་། ཁོང་ཁྲ་ཞེས་པ་གདབ་ལས་ཀྱི་མཚམས་རེའི་བར་དུ་གོང་གི་ཆོ་ག་དེ་དག་བྱེད་པས་ན་ཁོང་ཁྲའི་ལས་ཞེས་བྱ་བར་གསུངས་ལ། ཡང་འགྲེལ་ཆེན་འབུམ་ནག་སོགས་ལས་གབ་པའི་སྔགས་དྲུག་པོ་འདི་མངོན་སྤྱོད་ཀྱི་ལས་ཀུན་གྱི་སྔོན་འགྲོ་ཡིན་པས་གདབ་ལས་ཀུན་གྱི་སྣ་འདྲེན་དུ་བཏང་བ་དང་།
སྒྲུབ་པ་ཀུན་གྱི་ངོ་བོ་ཡིན་པས་དཀྱུས་ཁོང་ཁྲར་བཏང་བ་དང་། ལས་ཐམས་ཅད་ཀྱི་འཇུག་སྡུ་བ་ཡིན་པས་སྨོན་ལམ་བྱ་ཚུལ་དུ་གདབ་ལ། དྲག་སྔགས་ཡིན་པས་ངན་སྔགས་སུ་བྱས་ཏེ་གྲོག་ལ་འཁོར་ལོ་བསྐོར་བ་རྣམས་སུ་བཤད་ནས་དཀྱུས་ཁོང་ཁྲར་གཏོང་ན་བཞི་མགོ་ལ་གདགས། གཅིག་དཀྱུས་སུ་བཏང་། གཅིག་འཇུག་ཏུ་བཏང་ངོ་། ། ཞེས་བཤད་ཅིང་། ཡང་བཤད་འབུམ་དེ་ཉིད་སོགས་ཡི་གེ་རྙིང་མ་འགའ་ཞིག་ལས། སྔགས་དྲུག་པོ་དེའི་ལས་མཐའ་བཤད་པའི་རྗེས་སུ་ལིངྒའི་མགོ་བོ་ལ་མནན་པ་དང་། ཁོག་སྟོད་ལ་སྦྱིན་སྲེག་བྱ། ཡན་ལག་གཏུན་དུ་རྡུང་།
ནང་ཁྲོལ་ལྷའི་ཞལ་དུ་སྟོབ་པར་བཤད་དེ། སྔགས་དྲུག་གི་ལས་སྦྱོར་དེ་ཁོ་ནས་གདབ་ལས་གཞན་ལ་མ་ལྟོས་པའི་བསྒྲལ་བ་ཆ་ཚང་ཞིག་བསྟན་པ་ལྟ་བུར་གསུངས་ལ། ཡང་འབུམ་ནག་ལས་བསྒྲལ་ལས་ཆེན་པོ་གསུམ་བཤད་པའི་སྐབས་སུ་ཕུར་བུས་བསྒྲལ་བ། འཇིག་རྟེན་པའི་བསྒྲལ་བ། གདབ་པོས་བསྒྲལ་བ་རྣམས་སུ་བྱས་ནས། དང་པོ་ཕུར་བུས་བསྒྲལ་བ་ལ་ཕུར་བུ་བཅུ་གཅིག་བཅོ་ལྔ། ཉེར་གཅིག བརྒྱ་རྩ་བརྒྱད་སོགས་ཀྱི་སྒྲོལ་ཚུལ་བཤད་དོ། ། གཉིས་པ་འཇིག་རྟེན་པས་བསྒྲལ་བ་ལ་གབ་པའི་སྔགས་དྲུག་གི་བསྒྲལ་བ་ལ་ངོས་བཟུང་ནས། གསུམ་པ་གདབ་པོས་བསྒྲལ་བ་ནི།
ཀུན་གཞི་རྩད་བཅད་ནས་གཏུན་དུ་བརྡུང་བའི་བར་གྱི་བསྒྲལ་ཁ་དྲུག་པོ་དེ་ཡིན་པར་བསྟན་པས། དེས་ན་གབ་པའི་སྔགས་དྲུག་ལ་བརྟེན་པའི་ཡང་འབྲེལ་སོ་དྲུག་གི་བསྒྲལ་ལས་འདི་གདབ་ལས་གཞན་དང་ཆོ་ག་བསྲེས་ནས་བྱེད་པ་དང་། ཚིག་རྐྱང་དུ་བྱ་ཚུལ་གཉིས་ཀ་ཕུར་པའི་ཡི་གེ་རྙིང་མ་རྣམས་ལས་བཤད་པ་ལྟ་བུར་སྣང་བས། རྒྱུ་མཚན་དེའི་ཕྱིར་ཀུན་གཞི་རྩད་བཅད་ནས་གཏུན་དུ་བརྡུང་བའི་བར་གྱི་གདབ་ལས་དྲུག་པོ་འདི་རྣམས་བསྒྲལ་ལས་ཆ་ཚང་ཞིག་ཡིན་པ་ད་ལྟ་ཕྱག་ལེན་བཞུགས་པ་བཞིན་དོགས་པའི་གནས་སུ་མ་མཆིས་ཀྱང་། ཡང་འབྲེལ་སོ་དྲུག་འདི་བསྒྲལ་ལས་ཆ་ཚང་ཞིག་ཡིན་མིན་གྱི་མཐའ་ཆོད་པ་དཀའ་བར་ཁོ་བོ་ཅག་ཀྱང་སེམས་མོད་ཀྱི། འོན་ཀྱང་དེ་གཉིས་བསྒྲལ་ལས་ཆ་ཚང་རེ་རེ་ཡིན་ཀྱང་ལྷན་ཅིག་ཏུ་ཉམས་སུ་བླངས་པས་ཟློས་སྐྱོན་མེད་ཅིང་མན་ངག་ཟབ་མོའི་ཕྱག་ལེན་གྱི་རྒྱུན་མ་ཉམས་པའི་གནད་ཁྱད་པར་ཅན་འདི་ལྟར་ཡིན་པར་རྟོགས་ཏེ། དཔེར་ན་འཇིག་རྟེན་དུ་གཅན་གཟན་གདུག་པ་ཅན་མ་རུངས་པ་སྟོབས་ལྡན་སོགས་གསོད་པའི་ཚེ་མཚོན་མང་པོ་ཐབས་མཁས་ཀྱི་ཁྱད་པར་དུ་མས་དུས་གཅིག་ལ་ཡང་ཡང་འདེབས་དགོས་པ་ལྟར། ལས་འཇམ་པོ་གསུམ་གྱིས་འདུལ་བར་མི་ནུས་པའི་བསྒྲལ་བའི་ཞིང་བཅུར་གྱུར་པ་རྣམས་དྲག་པོ་མངོན་སྤྱོད་ཀྱི་ལས་ཀྱིས་ཚར་གཅོད་པའི་ཚེ་ལས་སྦྱོར་གྱི་མན་ངག་ཟབ་མོ་མང་པོ་དུས་གཅིག་ལ་སྤུངས་ཏེ་ཉམས་སུ་བླངས་ན་དམིགས་ཡུལ་དེ་ལ་རྟགས་མཚན་མྱུར་དུ་འབྱུང་བའི་དགོས་པ་ཡོད་པ་ལ་དགོངས་ནས། འདིར་ཡང་ཕུར་པ་གསང་རྒྱུད་དང་། བཛྲ་ཀི་ལ་ཡ་རྩ་བའི་རྒྱུད་སོགས་རྒྱུད་གཞན་ནས་རྒྱས་པར་གསུངས་ཤིང་།
རྩ་དུམ་ནས་ཟུར་ཙམ་བསྟན་པའི་ཡང་འབྲེལ་སོ་དྲུག་གི་བསྒྲལ་ལས་དང་། རིག་པ་མཆོག་གི་རྒྱུད་ཀྱི་ལེ་ལག་ཟུར་དུ་ཕྱུང་བ་ཕུར་པ་རྩ་དུམ་གྱི་རྒྱུད་ནས་གཙོ་བོར་བཤད་པའི་གདབ་ལས་དྲུག་གི་བསྒྲལ་ལས་གཉིས་ལྷན་ཅིག་ཏུ་མཛད་པའི་མན་ངག་ཕྱག་བཞེས་ངོ་མཚར་ཅན་དུ་སྣང་ཞིང་། དེ་ལྟར་རྒྱུད་སོ་སོ་ནས་བཤད་པའི་བསྒྲལ་ལས་དེ་གཉིས་དུས་གཅིག་ཏུ་ཉམས་སུ་ལེན་པའི་ཚེ་གསང་རྒྱུད་སོགས་རྒྱུད་གཞན་ནས་རྒྱས་པར་བཤད་པ་དེ་ཉིད་བསྒྲལ་ལས་ཀྱི་སྔོན་འགྲོ་དང་། རྩ་དུམ་ནས་གཙོ་བོར་བཤད་པ་དེ་ཉིད་བསྒྲལ་ལས་ཀྱི་དངོས་གཞིར་སྦྱོར་བའི་མན་ངག་འདི་ནི་འཁོན་སྟོན་རིམ་པར་བྱོན་པའི་ཞལ་གྱི་གདམས་པ་ཟབ་མོ་ཀུན་དང་ཐུན་མོང་མ་ཡིན་པའི་ཁྱད་ཆོས་ཡིན་པས་ཟློས་སྐྱོན་དང་བྲལ་ཞིང་རྨད་དུ་བྱུང་བའི་ལུགས་མཆོག་དམ་པར་ཤེས་པར་གྱིས་ཤིག དེ་དག་གིས་ནི་དངོས་གཞི་གདབ་པའི་ལས་བྱས་ནས་ལིང་རོ་འབུལ་བ་སོགས་ཀྱི་ཆོ་གའི་དོན་རྣམས་མ་ལུས་པ་བསྟན་ཟིན་ཏོ། ། འདིར་སྨྲས་པ། བསྒྲལ་བྱའི་སྙིང་ཁར་རྩ་བཞི་དངས་མའི་དབུས། ། རྣམ་ཤེས་ཨ་ཐུང་རྣམ་པས་གནས་པ་དེ། ། ཚེ་ལུང་ཁྲུས་ལུང་དགོངས་པ་རྣམ་གསུམ་གྱི། ། ཐབས་མཁས་ཀྱིས་སྒྲོལ་ཀུན་གཞི་རྩད་གཅོད་གནང་། །
ཉོན་མོངས་སྐྱེ་བའི་དབང་པོའི་སྒོ་ལྔ་ཡིས། ། བསྐྱེད་པའི་མི་དགེ་བཅུ་པོ་ཀུན་བཅོམས་ནས། ། སྟོབས་བཅུ་དབང་བཅུ་ལ་སོགས་ཐོབ་བྱེད་པའི། ། ཡེ་ཤེས་ཁྲོ་བཅུའི་ཕུར་གདབ་འདི་ངོ་མཚར། ། ཁྲོ་བོ་ཁྲོ་མོའི་སྦྲུལ་པ་ཕྱག་བརྙན་དང་། ། ཕྲ་མེན་སྒོ་མ་རྣམ་བཞིའི་ཕུར་བུ་ཡིས། ། ཐ་མལ་སྣང་བའི་རྣམ་ཤེས་ཚོགས་བརྒྱད་དང་། ། ལྟ་ངན་རྣམ་བཞི་སྦྱོང་འདིའང་ཟབ་མོའི་ཆོས། ། མ་ལུས་རྒྱལ་བའི་ཡུམ་སྐུར་ཁྲོ་མོ་དང་། ། དགྲ་བོའི་སྲོག་བདུད་ཁྲོ་ཆེན་འཁོར་དང་བཅས། །
དམ་ཉམས་མྱུར་དུ་སྒྲོལ་བའི་དམོད་མོ་ཡིས། ། བསྐུལ་བ་འདི་ཡང་ཟབ་མོའི་གནད་དུ་མཐོང་། ། དགེ་བས་མཐོ་རིས་སྐྱེ་བའི་སྒོ་གསུམ་དང་། ། སྡིག་པས་ངན་སོང་སྐྱེ་བའི་སྒོ་གསུམ་ན། ། གནས་པའི་རིགས་དྲུག་བག་ཆགས་རྩ་ཡི་གེ ། བཅོམ་འདི་དགེ་སྡིག་ཆ་མཉམ་བསྒྲལ་བའི་ལས། ། ཕྱི་ལྟར་འབྲུབ་ཁུང་ལིངྒ་ཐོ་བས་བརྡུང་། ། ནང་ལྟར་དབྱིངས་རིག་བསྲེས་པས་རྣམ་རྟོག་བཏུལ། ། གསང་བ་མཁའ་གསང་སྙོམས་འཇུག་བདེ་ཆེན་གྱི། ། ངང་དུ་འཇོག་འདི་བསྒྲལ་ལས་ཀུན་གྱི་མཆོག །
རང་གི་སྔོན་ཆད་ལས་འབྲས་དགྲ་འདྲེའི་གཟུགས། ། བསྒྲལ་ལས་ཟབ་མོ་ལྷ་སྔགས་ཡེ་ཤེས་སུ། ། བསྒྱུར་ནས་ཟུང་འཇུག་ལམ་གྱིས་རྩིས་ཟིན་པ། ། འདི་འདྲ་གང་གིས་ཤེས་དེས་དོན་གཉིས་འགྲུབ། ། བར་སྐབས་ཀྱི་ཚིགས་སུ་བཅད་པའོ། ། གསུམ་པ་རྗེས་བཟློག་པ་ཟོར་གྱི་ལས་བསྟན་པ་ནི། བཟློག་གཞུང་འདིར་ཟོར་གཏོར་རྣམས་ལྷར་གསལ་བའི་ཞེས་སོགས་གསུངས་པས་བསྟན་ཏེ་དེ་དག་གི་དོན་ཡང་གོང་གི་དཀྱིལ་འཁོར་གསུམ་སོགས་བསྐྱེད་པའི་སྐབས་སུ། དབུས་སུ་བདག་ཉིད་ཁྲོ་བོའི་རྒྱལ། ། ཞེས་སོགས་ཀྱིས་བདག་མདུན་ཐ་མི་དད་དུ་བསྐྱེད་པ་ནས་བཟུང་སྟེ་དམ་ཡེ་ཕྲལ་བ་འདིའི་བར་ཟོར་གཏོར་རྣམས་བདག་མདུན་ཐ་མི་དད་ཀྱི་དམ་ཚིག་པ་དང་ཡེ་ཤེས་པ་དབྱེར་མེད་ཀྱི་ཕུར་པའི་ལྷ་ཚོགས་སུ་གསལ་བར་བཞུགས་པ་ནི། དམ་ཡེ་ཕྲལ་བ་འདི་ནས་བཟུང་སྟེ་རང་ཉིད་རྣལ་འབྱོར་པ་རྣམས་ཟོར་གཏོར་ལས་ལོགས་སུ་བྱེ་བའི་དམ་ཚིག་པ་དང་ཡེ་ཤེས་པ་དབྱེར་མེད་ཀྱི་ལྷའི་ང་རྒྱལ་བརྟན་པོ་དང་མ་བྲལ་བ་བྱ་ཞིང་ཟོར་གཏོར་རྣམས་ཀྱི་ཡེ་ཤེས་པ་རྣམས་མདུན་གྱི་ནམ་མཁར་བཞུགས་ནས་རྣལ་འབྱོར་པ་བདག་གི་དྲག་པོ་མངོན་སྤྱོད་ཀྱི་ལས་ཀྱི་གྲོགས་མཛོད་ཅིང་།
དམ་ཚིག་པ་རྣམས་འོད་ཟེར་གྱི་རྣམ་པ་ཅན་དུ་ཞུ་ནས་དུག་གི་ཚེར་མ་རྣོན་པོ་བཙན་དུག་དང་། དུག་ཁྲག་དང་། རལ་གྲི་ལ་སོགས་པའི་མཚོན་ཆ་རྣམ་པ་སྣ་ཚོགས་དང་། རེག་པ་ཙམ་གྱིས་བརྟན་གཡོ་ཐམས་ཅད་སྲེག་པར་ནུས་པ་ཚ་ལ་རྩུབ་པ་མེ་ཕུང་འབར་བའི་རང་བཞིན་ཅན་དུ་གྱུར་པར་བསྒོམ་ཞིང་དོན་དེ་དག་དང་ལྡན་པའི་ཚིག་རྣམས་ངག་ཏུ་བརྗོད་པས་གསལ་བཏབ་སྟེ་གཙོ་བོའི་སྔགས་ཀཱི་ལ་ཡ་ནས་བཟུང་ཐུན་སྔགས་ཀྱི་བར་གོང་བཟླས་པའི་སྐབས་དང་། ཟོར་རྫས་བྱིན་རླབས་ཀྱི་སྐབས་སུ་བཤད་པ་བཞིན་བརྗོད་ལ། འཁོར་ལོ་རྩིབས་བཅུ་པ་སོགས་བཟློག་པའི་ཚིག་རྣམས་ཚར་གཅིག་གམ་གསུམ་སྐབས་དང་སྦྱར་བ་བདག་ཆེན་རྒྱ་གར་བའི་བཟློག་གཞུང་ནས་འབྱུང་བ་ལྟར་བརྗོད་པར་བྱའོ། ། འདིར་བཟློག་པའི་ཚིག་དེ་དག་གི་དོན་ཅུང་ཟད་བཤད་པར་བྱ་སྟེ། དེ་ཡང་ལྷག་པའི་ལྷ་མཆོག་བཅོམ་ལྡན་འདས་རྡོ་རྗེ་གཞོན་ནུའི་ལྷ་ཚོགས་འཁོར་དང་བཅས་པ་རྣམས། དགྲ་བགེགས་གདུག་པ་ཅན་ཐམས་ཅད་ཚར་གཅོད་པར་བྱ་བའི་ཕྱིར་དྲག་པོ་མངོན་སྤྱོད་ཀྱི་ལས་མཛད་པར་བསྐུལ་ཏེ་སྡང་བའི་དགྲ་དང་གནོད་པའི་བགེགས་རྣམས་ཀྱི་བསམ་པ་ངན་པ་བཟློག་པ་དང་། སྦྱོར་བ་རྩུབ་པ་བསྒྱུར་བའི་མན་ངག་འཁོར་ལོ་རྩིབས་བཅུ་པའི་བཟློག་པ་ཞེས་ཡོངས་སུ་གྲགས་པ་འདི་ཉིད་ཀྱི་དོན་མདོ་ཙམ་བཤད་པ་ལ་བཞི་སྟེ།
དང་པོ་གཙོ་བོ་ཡབ་ཡུམ་བསྐུལ་བའི་སྒོ་ནས་སྤྱིར་རྐྱེན་ངན་དང་རྦོད་གཏོང་ཞི་བར་གསོལ་བ། གཉིས་པ་འཁོར་རྣམས་བསྐུལ་བའི་སྒོ་ནས་བྱེ་བྲག་སོ་སོའི་གནོད་པ་བཟློག་པར་གསོལ་བ། གསུམ་པ་དམིགས་གསལ་བརྗོད་པའི་སྒོ་ནས་ལྟས་ངན་མཐའ་དག་བཟློག་པར་བསྐུལ་བ། བཞི་པ་བདེན་སྟོབས་བརྗོད་པའི་སྒོ་ནས་དོན་བསྡུས་ཏེ་བསྐུལ་བའོ། ། དང་པོ་ནི་ཧཱུྃ་འཁོར་ལོ་རྩིབས་བཅུ་སོགས་ཏེ། དེའང་ཧཱུྃ་ཞེས་བརྗོད་པས་བླ་མ་དང་གཉིས་སུ་མེད་པའི་རྡོ་རྗེ་གཞོན་ནུའི་དཀྱིལ་འཁོར་གྱི་ལྷ་ཚོགས་མངོན་སུམ་ལྟ་བུར་ཁྲ་ལམ་མེ་བཞུགས་པ་གསལ་བཏབ་ནས། རང་ཉིད་རྡོ་རྗེ་གཞོན་ནུའི་ང་རྒྱལ་དང་བཅས་ནམ་མཁར་བཞུགས་པ་དེ་དག་དྲག་པོ་མངོན་སྤྱོད་ཀྱི་ལས་མཛད་པར་བསྐུལ་བ་ལ། གནས་གང་ནས་བསྐུལ་ན་གསེར་གྱི་མདོག་ཅན་གྱི་འཁོར་ལོ་རྩིབས་བཅུ་པ། རྩེ་མོ་རྣོ་བ། ཁོག་པ་སྟོང་པ།
ཡངས་ཤིང་རྒྱ་ཆེ་བ། ཤིན་ཏུ་བརྗིད་ཅིང་དགྲ་བགེགས་ཚར་གཅོད་པའི་ངར་དང་ལྡན་པ། ཚ་ལ་རྩུབ་པའི་མེ་ལྕེ་རབ་ཏུ་འབར་བའི་དབུས། ཆོས་ཀྱི་འབྱུང་གནས་གྲུ་གསུམ་མཐིང་ནག་ཡེ་ཤེས་ཀྱི་མེ་འབར་བའི་དཀྱིལ་འཁོར་ནས་བསྐུལ། ཡུལ་གང་བསྐུལ་ན་ཐུགས་རྗེ་ཆེན་པོས་དགྲ་བགེགས་གདུག་པ་ཅན་འདུལ་བའི་དོན་དུ་རྔམ་ཞིང་བརྗིད་ཆགས་པའི་ཁྲོ་བོ་ཆེན་པོ། ཁྲོ་བོའི་ཚོགས་དུ་མའི་ནང་ནས་ཀུན་གྱི་རྒྱལ་པོ་ལྟ་བུར་གྱུར་པ་དཔལ་ཁྲག་འཐུང་གི་བདག་པོ་ཤྲཱི་ཧེ་རུ་ཀ་ཏེ་ཡི་གེ་བཞི་ལྡན་གྱི་བདག་ཉིད། སྟོང་ཉིད་སྙིང་རྗེའི་རང་བཞིན་ཅན་གྱི་གཙོ་བོ་རྡོ་རྗེ་གཞོན་ནུ་ཡབ་ཡུམ་བསྐུལ། དུས་ནམ་གྱི་ཚེ་བསྐུལ་ན་བསྐལ་པ་དཔག་ཏུ་མེད་པའི་སྔོན་རོལ་ནས་མཐའ་ཡས་པའི་སེམས་ཅན་རྣམས་སྐྱབས་པའི་སླད་དུ་སངས་རྒྱས་ཀྱི་བསྟན་པ་དང་། བསྟན་འཛིན་གྱི་སྐྱེས་བུ་ཆོས་བཞིན་སྒྲུབ་པའི་གང་ཟག་ལ་འགལ་རྐྱེན་སྲུང་ཞིང་མཐུན་རྐྱེན་ཚུལ་བཞིན་སྒྲུབ་པ་དང་། བསྟན་པ་དང་བསྟན་འཛིན་ལ་གནོད་པར་བྱེད་པའི་བསམ་ངན་སྦྱོར་རྩུབ་ཅན་རྣམས་ཐབས་མཁས་ཐུགས་རྗེས་འདུལ་ཐབས་སྣ་ཚོགས་ཀྱིས་འདུལ་བར་ཞལ་གྱིས་བཞེས།
དམ་ཚིག་ཏུ་བཅས། སྨོན་ལམ་དུ་བཏབ། དེ་ཉིད་མངོན་དུ་གྱུར་ཏེ་མངོན་སུམ་དུ་མཛད་པ་ལགས་པས། དེ་བས་ན་དེང་སང་དུས་སྙིགས་མ་པས་ཀྱང་སྙིགས་མའི་དུས་ལ་བབས་ཏེ་སངས་རྒྱས་ཀྱི་བསྟན་པ་དང་། བསྟན་འཛིན་སྐྱེས་བུ་རྣམས་ཉམས་དམའ། སྡིག་པ་སྤྱོད་པ་རྣམས་དར་ཞིང་རྒྱས་ཏེ་ཆོས་བཞིན་སྤྱོད་པ་ལ་ཀུན་གྱི་བརྙས་ཤིང་། ཆོས་མིན་སྤྱོད་པ་རྣམས་ཁ་དྲག་ལ་དབང་ཆེ་བར་གྱུར་ཏེ། ནད་མཚོན་དུག་སྦྱོར་གྱི་སྒོ་ནས་འགྲོ་བ་མང་པོའི་དབུགས་འཕྲོག དེ་ནས་ཚེ་འཕོས་པ་རྣམས་ཕལ་ཆེར་འབྱུང་པོ་གདུག་པ་ཅན་ནག་ཕྱོགས་ལ་དགའ་བ་རྣམས་སུ་གྱུར་ཏེ། མདོར་ན་དགྲ་བགེགས་གདུག་པ་ཅན་ཆེས་མང་བའི་དུས་འདིར་བསྐུལ།
ཚུལ་ཇི་ལྟར་དུ་བསྐུལ་ན་ཐབས་མཁས་ལ་ཐུགས་རྗེ་ཆེ་བ། ཐུགས་བསྐྱེད་མཐར་ཕྱིན་ལ་སྨོན་པའི་གནས་གྲུབ་པ། ཡེ་ཤེས་ཀྱི་སྤྱན་དང་ལྡན་ཞིང་མངོན་ཤེས་རབ་རྫུ་འཕྲུལ་ལ་མངའ་བརྙེས་པ། མཁྱེན་བརྩེ་ནུས་གསུམ་གྱི་བདག་ཉིད་ཅན་ཁྱེད་ཐུགས་མཉམ་པར་མ་བཞག་པ་མི་མངའ་ཡང་། སྤྲོས་པའི་མཐའ་ཐམས་ཅད་དང་བྲལ་བའི་ཆོས་ཀྱི་དབྱིངས་ལས་མ་གཡོས་བཞིན་དུ་ཤིན་ཏུ་ཁྲོ་བའི་ཁྲོ་ཚོགས་དང་བཅས་པའི་སྐུར་བཞེངས་པའི་སྒོ་ནས། ལུས་སེམས་མ་རུངས་བའི་ལས་ངན་བྱེད་པ་ཅན་གྱི་དགྲ་བགེགས་འདི་དག་འདུལ་བའི་ཕྱིར་གར་གྱི་ཉམས་དགུ་དང་། དཔལ་གྱི་ཆས་བརྒྱད་སོགས་འཇིགས་པའི་ཉམས་དང་རྒྱན་དུ་མས་བརྒྱན་པའི་ཤིན་ཏུ་མི་གདུག་ཅིང་རྔམ་པའི་ཚུལ་གྱི་སྐུར་བསྟན་ནས་བཞུགས་པའི་བཅོམ་ལྡན་འདས་རྡོ་རྗེ་གཞོན་ནུ་ཡབ་ཡུམ་ཁྱེད་རྣམས་ཀྱིས་རིག་སྔགས་འཆང་བ་རིག་པ་འཛིན་པའི་ཚོགས་སྒྲུབ་པ་པོ་བདག་ཅག་དཔོན་སློབ་འཁོར་དང་བཅས་པ་རྣམས་ལ། སྐུ་གསུང་ཐུགས་ཡོན་ཏན་འཕྲིན་ལས་དང་བཅས་པ་རྣམས་ཀྱི་བྱིན་གྱིས་རླབས་ཏེ། སྤྱིར་སྤངས་རྟོགས་ཀྱི་ཡོན་ཏན་མཐའ་དག་དང་། ཁྱད་པར་མཐུ་དང་རྫུ་འཕྲུལ་ནུས་པ་དང་རྩལ།
དཔའ་དང་སྟོབས་མ་ལུས་པ་བསྐྱེད་ནས་བསྟན་པ་དང་བསྟན་འཛིན། སེམས་ཅན་ཡོངས་ལ་འཚེ་བར་བྱེད་པའི་གདུག་པ་ཅན་སྡང་བའི་དགྲ་དང་གནོད་པའི་བགེགས་ཐམས་ཅད་ཀྱི་བསམ་པ་ངན་པ་བཟློག་པ་དང་། སྦྱོར་བ་རྩུབ་པ་བསྒྱུར་བ་དང་། ཆོས་དང་འགལ་བའི་རྐྱེན་དང་བར་གཅོད་ཀྱི་རིགས་ཐམས་ཅད་ཞི་བར་བྱིན་གྱིས་རླབས་པ་སྟེ་དངོས་གྲུབ་རྣམ་གཉིས་བསྩལ་དུ་གསོལ་ཞེས་པའི་དོན་ཅན་གྱི་ཚིག་རྣམས་བརྗོད་པས་དང་པོ་གཙོ་བོ་ཡབ་ཡུམ་བསྐུལ་བའི་སྒོ་ནས་སྤྱིར་རྐྱེན་ངན་དང་རྦོད་གཏོང་ཞི་བར་གསོལ་བ་བསྟན་ཟིན་ནས། གཉིས་པ་འཁོར་རྣམས་བསྐུལ་བའི་སྒོ་ནས་བྱེ་བྲག་སོ་སོར་གནོད་པ་བཟློག་པར་གསོལ་བ་ནི། ཧཱུྃ་ཡབ་གཅིག་སོགས་ཏེ། དེ་དག་གི་དོན་ཡང་། ཐོག་མ་ཐ་མ་མེད་པའི་མཆོག ། སེམས་དཔའ་རྡོ་རྗེ་ཆེ་རང་བཞིན། ། ཞེས་གསུངས་པ་ལྟར་དང་པོའི་སངས་རྒྱས་གསལ་སྟོང་ཟུང་འཇུག་གི་རང་བཞིན་སྐུ་གསུམ་གྱི་ནང་མཚན་ལོངས་སྤྱོད་རྫོགས་པའི་སྐུར་བཞེངས་པའི་རྒྱལ་བ་ཀུན་གྱི་ཡབ་གཅིག་ཏུ་གྱུར་པ།
སྲིད་ཞིའི་དཔལ་འབྱོར་ཐམས་ཅད་གྱི་བདག་པོ། ཐབས་སྙིང་རྗེ་ཆེན་པོའི་རང་བཞིན་རྡོ་རྗེ་གཞོན་ནུ་དང་། དཔལ་ཆེན་པོ་དེ་ཉིད་ཀྱི་ཡུམ་ཆེན་མོ་ཤེས་རབ་ཀྱི་ཕ་རོལ་དུ་ཕྱིན་པའི་ངོ་བོ་འཁོར་ལོ་རྒྱས་འདེབས་མ་སྟེ། གཙོ་བོ་ཡབ་ཡུམ་གཉིས་ཐབས་དང་ཤེས་རབ་གཉིས་མེད་དུ་རོལ་པ་ལས། སྟེང་ཕྱོགས་ལ་སོགས་པའི་ཕྱོགས་བཅུར་ཧཱུྃ་མཛད་ལ་སོགས་པ་རྡོ་རྗེ་ཁྲོ་བོ་ཡབ་ཡུམ་སྤྲུལ་པ་ཡང་སྤྲུལ་སོགས་གྲངས་མེད་པའི་ཚོགས་རྣམས་སྤྲོས་ཏེ་གསལ་བར་བཞུགས་པ་ལས། ཐོག་མར་སྟེང་ཕྱོགས་པ་རྣམས་ལ་བསྐུལ་བ་ནི། སྟེང་ཕྱོགས་འཁོར་ལོ་འབར་བའི་ཞེས་སོགས་ཀྱིས་བསྟན་ཏེ། དེ་ཡང་གཙོ་བོ་ཡབ་ཡུམ་གྱི་བཞུགས་གནས་སྔར་གྱི་འཁོར་ལོ་དེ་ཉིད་ཀྱི་སྟེང་ཕྱོགས་ཀྱི་རྩིབས་གསེར་གྱི་མདོག་ཅན་མེ་ལྕེ་རབ་ཏུ་འབར་བའི་ནང་གི་དབུས་སུ། པདྨ་ཉི་མ་ཚངས་པ་ཕོ་མོ་བསྣོལ་བའི་གདན་སྟེང་ན་ཡབ་རྡོ་རྗེ་ཁྲོ་བོ་ཧཱུྃ་མཛད་དང་ཡུམ་རྡོ་རྗེ་ཁྲོ་མོ་སྒྲ་འབྱིན་པ་གཉིས་དང་། དེ་གཉིས་ཀྱིས་སྤྲུལ་པའི་ཕྲ་ཕྱག་ཕག་གི་མགོ་ཅན་དང་རྨིགས་བུའི་མགོ་ཅན་ཏེ་གཙོ་འཁོར་བཞི་བཞུག་པ་ཡང་སྤྲུལ་སྟེང་ཕྱོགས་ཀྱི་ནམ་མཁའི་ཁམས་ཐམས་ཅད་ཁྱབ་པའི་འཁོར་ཚོགས་དུ་མ་དང་བཅས་པ་ཁྱེད་རྣམས་ཀྱི་བསྐལ་པ་གྲངས་མེད་པ་དུ་མའི་བར་དུ་འགྲོ་དྲུག་སེམས་ཅན་ཀུན་ལ་ཐུགས་བརྩེ་བ་ཆེན་པོས་ཀུན་ནས་བླངས་ཏེ་དེ་དག་སྡུག་བསྔལ་ལས་བསྒྲལ་བའི་ཕྱིར་བྱང་ཆུབ་མཆོག་ཏུ་ཐུགས་བསྐྱེད།
སྨོན་ལམ་རྒྱ་ཆེན་པོའི་སྒོ་ནས་དགོངས་པ་མངོན་དུ་མཛད་དེ་ཐུགས་དམ་ཞལ་གྱིས་བཞེས་པའི་འགྲོ་དོན་མཛད་པའི་དུས་ལ་ད་བབ་པས་ན། སྤྱིར་བསྟན་པ་དང་བསྟན་འཛིན་བདག་ཅག་དཔོན་སློབ་རྣམས་ཀྱི་གཙོ་བྱས་པའི་སེམས་ཅན་རྣམས་ལ་གནོད་པ་ཐམས་ཅད་བཟློག་པ་དང་། བྱེ་བྲག་སྟེང་ཕྱོགས་ན་གནས་པའི་གཟའ་ཆེན་པོ་དགུ་དང་རྒྱུ་སྐར་ཆེན་པོ་ཉི་ཤུ་རྩ་བརྒྱད་ལ་སོགས་པའི་གནོད་པ་ཐམས་ཅད་བཟློག་པར་མཛོད་ཅིག ཐབས་གང་གིས་བཟློག་ན་ཁྱེད་རྣམས་ཀྱི་ནུས་མཐུས་བྱིན་གྱིས་རླབས་པའི་ཡེ་ཤེས་ཀྱི་རང་སྣང་ལས་གྲུབ་པའི་དུག་དང་མཚོན་དང་མེ་ཕུང་འབར་བའི་རང་བཞིན་དུ་གྱུར་པའི་རྣམ་པ་ཁ་དོག་དམར་པོ་ནུས་པ་ཆེན་པོ་ཅན་གྱི་གཏོར་མ་མཐུ་ཅན་འདི་ཡིས་ནུས་མཐུས་བཟློག གང་བསྒྱུར་བར་བྱ་བ་ནི་གཟའ་དང་སྐར་མ་ལ་བརྟེན་པའི་ལྟས་ངན་པ་དང་ཆོ་འཕྲུལ་ངན་པ་ཐམས་ཅད་བསྒྱུར་ཏེ་མདོར་ན་སྟེང་གདོན་གྱི་རིགས་ལས་བྱུང་བའི་བསམ་པ་ངན་པ་བཟློག་པ་དང་། སྦྱོར་བ་རྩུབ་པ་བསྒྱུར་བའི་ཕྲིན་ལས་ཇི་ལྟར་བཅོལ་བའི་དོན་བཞིན་མྱུར་དུ་གྲུབ་པར་མཛོད་ཅིག་ཅེས་ཧཱུྃ་མཛད་ཡབ་ཡུམ་འཁོར་བཅས་ལ་བསྐུལ་ནས། དེ་ནས་ཤར་ཕྱོགས་པ་རྣམས་ལ་བསྐུལ་བ་ནི། ཤར་ཕྱོགས་འཁོར་ལོ་འབར་བའི་ཞེས་སོགས་ཀྱིས་བསྟན་ཏེ། དེའང་གཙོ་བོ་ཡབ་ཡུམ་གྱི་བཞུགས་གནས་སྔར་གྱི་འཁོར་ལོ་དེ་ཉིད་ཀྱི་ཤར་ཕྱོགས་ཀྱི་རྩིབས་གསེར་གྱི་མདོག་ཅན་མེ་ལྕེ་རབ་ཏུ་འབར་བའི་ནང་གི་དབུས་སུ། པད་ཉི་དྲི་ཟ་ཕོ་མོ་བསྣོལ་བའི་གདན་གྱི་སྟེང་ན།
ཡབ་རྡོ་རྗེ་ཁྲོ་བོ་ཁམས་གསུམ་རྣམ་རྒྱལ་དང་ཡུམ་ཁྲོ་མོ་རྡོ་རྗེ་སྒེག་མོ་གཉིས་དང་། དེ་གཉིས་ཀྱིས་སྤྲུལ་པའི་ཕྲ་ཕྱག་སྟག་གི་མགོ་ཅན་དང་། བྱ་རྒོད་ཀྱི་མགོ་ཅན་ཏེ་གཙོ་འཁོར་བཞི་བཞུགས་པ། ཡང་སྤྲུལ་ཤར་ཕྱོགས་ཀྱི་ནམ་མཁའི་ཁམས་ཐམས་ཅད་ཁྱབ་པའི་འཁོར་ཚོགས་དུ་མ་དང་བཅས་པ་ཁྱེད་རྣམས་ཀྱི་ཐུགས་དམ་ཞལ་གྱིས་བཞེས་པ་འགྲོ་དོན་མཛད་པའི་དུས་ལ་ད་བབ་པས། སྤྱིར་བསྟན་པ་དང་བསྟན་འཛིན་བདག་ཅག་དཔོན་སློབ་ཀྱིས་གཙོ་བྱས་པའི་སེམས་ཅན་རྣམས་ལ་གནོད་པའི་བར་ཆད་ཐམས་ཅད་བཟློག་ཅིང་བསྒྱུར་བ་དང་། བྱེ་བྲག་ཤར་ཕྱོགས་ན་གནས་པའི་དྲི་ཟའི་རིགས་ལ་བརྟེན་པའི་གནོད་པ་ཐམས་ཅད་བཟློག་པའི་ལས་མཛོད་ཅིག ཐབས་གང་གིས་བཟློག་ན་སོགས་ཚིག་ཟུར་ཅུང་ཟད་བསྒྱུར་བ་མ་གཏོགས་ཚིག་རྐང་འོག་མ་གསུམ་གྱི་དོན་སྟེང་ཕྱོགས་པ་བཞིན་རིགས་འགྲེ་སྦྱར་ཏེ་ཤེས་པར་བྱའོ། ། དེ་ནས་ཤར་ལྷོ་བ་རྣམས་ལ་བསྐུལ་བ་ནི། མེ་མཚམས་འཁོར་ལོ་འབར་བ་ཞེས་སོགས་ཀྱིས་བསྟན་ཏེ། དེའང་སྔར་ཀྱི་འཁོར་ལོ་དེ་ཉིད་ཀྱི་མེ་མཚམས་ཀྱི་རྩིབས་གསེར་གྱི་མདོག་ཅན་མེ་ལྕེ་རབ་ཏུ་འབར་བའི་ནང་གི་དབུས་སུ།
པདྨ་ཉི་མ་ལྷ་ཕོ་མོ་བསྣོལ་བའི་གདན་གྱི་སྟེང་ན་ཡབ་རྡོ་རྗེ་ཁྲོ་བོ་དབྱུག་སྔོན་ཅན་དང་། ཡུམ་ཁྲོ་མོ་རྡོ་རྗེ་སྡེར་མོ་གཉིས་དང་། དེ་གཉིས་ཀྱི་སྤྲུལ་པའི་ཕྲ་ཕྱག་གཡག་གི་མགོ་ཅན་དང་། བྱ་རོག་གི་མགོ་ཅན་ཏེ་གཙོ་འཁོར་བཞི་བཞུགས་པ། ཡང་སྤྲུལ་ཤར་ལྷོའི་ཕྱོགས་ཀྱི་ནམ་མཁའི་ཁམས་ཐམས་ཅད་ཁྱབ་པའི་འཁོར་ཚོགས་དུ་མ་དང་བཅས་པ་ཁྱེད་རྣམས་ཀྱི་ཐུགས་དམ་ཞལ་གྱིས་བཞེས་པ་འགྲོ་དོན་མཛད་པའི་དུས་ལ་ད་བབ་པས། སྤྱིར་བསྟན་པ་དང་བསྟན་འཛིན་བདག་ཅག་དཔོན་སློབ་ཀྱིས་གཙོ་བྱས་པའི་སེམས་ཅན་རྣམས་ལ་གནོད་པའི་བར་ཆད་ཐམས་ཅད་བཟློག་ཅིང་བསྒྱུར་བ་དང་། བྱེ་བྲག་མེ་མཚམས་ན་གནས་པ་མེ་ལྷ་ལ་བརྟེན་པའི་གནོད་པ་ཐམས་ཅད་བཟློག་པའི་འཕྲིན་ལས་མཛོད་ཅིག ཐབས་གང་གིས་བཟློག་སོགས་སྔར་བཞིན། དེ་ནས་ལྷོ་ཕྱོགས་པ་རྣམས་ལ་བསྐུལ་བ་ནི། ལྷོ་ཕྱོགས་འཁོར་ལོ་འབར་བའི་ཞེས་སོགས་ཀྱིས་བསྟན་ཏེ།
དེ་ཡང་སྔར་གྱི་འཁོར་ལོ་དེ་ཉིད་ཀྱི་ལྷོ་ཕྱོགས་ཀྱི་རྩིབས་གསེར་གྱི་མདོག་ཅན་ཡེ་ཤེས་ཀྱི་མེ་ལྕེ་རབ་ཏུ་འབར་བའི་ནང་གི་དབུས་སུ། པད་ཉི་གཤིན་རྗེ་ཕོ་མོ་བསྣོལ་བའི་གདན་གྱི་སྟེང་ན། ཡབ་རྡོ་རྗེ་ཁྲོ་བོ་གཤིན་རྗེ་དང་། ཡུམ་རྡོ་རྗེ་དུར་ཁྲོད་མ་གཉིས་དང་། དེ་གཉིས་ཀྱིས་སྤྲུལ་པའི་ཕྲ་ཕྱག་ཤ་བའི་མགོ་ཅན་དང་། འུག་པའི་མགོ་ཅན་ཏེ་གཙོ་འཁོར་བཞི་བཞུགས་པ། ཡང་སྤྲུལ་ལྷོ་ཕྱོགས་ཀྱི་ནམ་མཁའི་ཁམས་ཐམས་ཅད་ཁྱབ་པའི་འཁོར་ཚོགས་དུ་མ་དང་བཅས་པ་ཁྱེད་རྣམས་ཀྱིས་ཐུགས་དམ་ཞལ་གྱིས་བཞེས་པ་འགྲོ་དོན་མཛད་པའི་དུས་ལ་ད་བབ་པས། སྤྱིར་བསྟན་པ་དང་བསྟན་འཛིན་བདག་ཅག་དཔོན་སློབ་ཀྱིས་གཙོ་བྱས་སེམས་ཅན་རྣམས་ལ་གནོད་པའི་བར་ཆད་ཐམས་ཅད་བཟློག་ཅིང་བསྒྱུར་བ་དང་། བྱེ་བྲག་ལྷོ་ཕྱོགས་ན་གནས་པའི་གཤིན་རྗེ་ལ་བརྟེན་པའི་གནོད་པ་ཐམས་ཅད་བཟློག་པའི་ལས་མཛོད་ཅིག ཐབས་གང་གིས་བཟློག་སོགས་སྔར་བཞིན།
དེ་ནས་ལྷོ་ནུབ་པ་རྣམས་ལ་བསྐུལ་བ་ནི། ལྷོ་ནུབ་འཁོར་ལོ་འབར་བའི་རྩིབས་དབུས་ན། ། ཞེས་སོགས་ཀྱིས་བསྟན་ཏེ། དེའང་སྔར་གྱི་འཁོར་ལོ་དེ་ཉིད་ཀྱི་ལྷོ་ནུབ་ཀྱི་རྩིབས་གསེར་གྱི་མདོག་ཅན་གྱི་མེ་ལྕེ་རབ་ཏུ་འབར་བའི་ནང་གི་དབུས་སུ་པད་ཉི་སྲིན་པོ་ཕོ་མོ་བསྣོལ་བའི་གདན་སྟེང་ན། ཡབ་རྡོ་རྗེ་ཁྲོ་བོ་མི་གཡོ་མགོན་དང་ཡུམ་རྡོ་རྗེ་གཏུན་ཁུང་མ་གཉིས་དང་། དེ་གཉིས་ཀྱི་སྤྲུལ་པའི་ཕྲ་ཕྱག་གཟིག་གི་མགོ་ཅན་དང་། ཁྭ་ཏའི་མགོ་ཅན་ཏེ་གཙོ་འཁོར་བཞི་བཞུགས་པ། ཡང་སྤྲུལ་ལྷོ་ནུབ་མཚམས་ཀྱི་ནམ་མཁའི་ཁམས་ཐམས་ཅད་ཁྱབ་པའི་འཁོར་ཚོགས་དུ་མ་དང་བཅས་པ་ཁྱེད་རྣམས་ཀྱི་ཐུགས་དམ་ཞལ་གྱིས་བཞེས་པ་འགྲོ་དོན་མཛད་པའི་དུས་ལ་ད་བབ་པས། སྤྱིར་བསྟན་པ་དང་བསྟན་འཛིན་བདག་ཅག་དཔོན་སློབ་ཀྱིས་གཙོ་བྱས་སེམས་ཅན་རྣམས་ལ་གནོད་པའི་བར་ཆད་ཐམས་ཅད་བཟློག་ཅིང་བསྒྱུར་བ་དང་། བྱེ་བྲག་ལྷོ་ནུབ་ན་གནས་པ་སྲིན་པོ་ལ་བརྟེན་པའི་གནོད་པ་ཐམས་ཅད་བཟློག་པའི་ཕྲིན་ལས་མཛོད་ཅིག
ཐབས་གང་གིས་བཟློག་ན་སོགས་སྔར་བཞིན། དེ་ནས་ནུབ་ཕྱོགས་པ་རྣམས་ལ་བསྐུལ་བ་ནི། ནུབ་ཕྱོགས་འཁོར་ལོ་འབར་བའི་ཞེས་སོགས་ཀྱིས་བསྟན་ཏེ། དེ་ཡང་སྔར་གྱི་འཁོར་ལོ་དེ་ཉིད་ཀྱི་ནུབ་ཕྱོགས་ཀྱི་རྩིབས་གསེར་གྱི་མདོག་ཅན་ཡེ་ཤེས་ཀྱི་མེ་ལྕེ་རབ་ཏུ་འབར་བའི་ནང་གི་དབུས་སུ་པད་ཉི་ཆུ་ལྷ་ཕོ་མོ་བསྣོལ་བའི་གདན་གྱི་སྟེང་ན་ཡབ་རྡོ་རྗེ་ཁྲོ་བོ་རྟ་མགྲིན་དང་། ཡུམ་ཁྲོ་མོ་རྡོ་རྗེ་གཏུམ་མོ་གཉིས། དེ་གཉིས་ཀྱི་སྤྲུལ་པའི་ཕྲ་ཕྱག་བྱི་ལའི་མགོ་ཅན་དང་། པུ་ཤུད་ཀྱི་མགོ་ཅན་ཏེ་གཙོ་འཁོར་བཞི་བཞུགས་པ། ཡང་སྤྲུལ་ནུབ་ཕྱོགས་ཀྱི་ནམ་མཁའི་ཁམས་ཐམས་ཅད་ཁྱབ་པའི་འཁོར་ཚོགས་དུ་མ་དང་བཅས་པ་ཁྱེད་རྣམས་ཀྱི་ཐུགས་དམ་ཞལ་གྱིས་བཞེས་པའི་འགྲོ་དོན་མཛད་པའི་དུས་ལ་ད་བབ་པས། སྤྱིར་བསྟན་པ་དང་བསྟན་འཛིན་བདག་ཅག་དཔོན་སློབ་ཀྱིས་གཙོ་བྱས་སེམས་ཅན་རྣམས་ལ་གནོད་པའི་བར་ཆད་ཐམས་ཅད་བཟློག་ཅིང་བསྒྱུར་བ་དང་། བྱེ་བྲག་ནུབ་ཕྱོགས་ན་གནས་པའི་ཆུ་ལྷའམ་ཀླུ་ལ་བརྟེན་པའི་གནོད་པ་ཐམས་ཅད་བཟློག་པའི་ཕྲིན་ལས་མཛོད་ཅིག
ཐབས་གང་གིས་བཟློག་ན་སོགས་སྔར་བཞིན། དེ་ནས་ནུབ་བྱང་བ་རྣམས་ལ་བསྐུལ་བ་ནི། ནུབ་བྱང་འཁོར་ལོ་འབར་བའི་ཞེས་སོགས་ཀྱིས་བསྟན་ཏེ། དེའང་སྔར་གྱི་འཁོར་ལོ་དེ་ཉིད་ཀྱི་ནུབ་བྱང་མཚམས་ཀྱི་རྩིབས་གསེར་གྱི་མདོག་ཅན་མེ་ལྕེ་རབ་ཏུ་འབར་བའི་ནང་གི་དབུས་སུ་པདྨ་ཉི་མ་རླུང་ལྷ་ཕོ་མོ་བསྣོལ་བའི་གདན་སྟེང་ན་ཡབ་རྡོ་རྗེ་ཁྲོ་བོ་ཆེན་པོ་གཞན་གྱིས་མི་ཐུབ་པ། ཡུམ་ཁྲོ་མོ་རྡོ་རྗེ་མདའ་སྙེམ་མ་གཉིས་དང་། དེ་གཉིས་ཀྱི་སྤྲུལ་པའི་ཕྲ་ཕྱག་སྤྱང་ཀིའི་མགོ་ཅན་དང་ཁྲའི་མགོ་ཅན་ཏེ་གཙོ་འཁོར་བཞི་བཞུགས་པ། ཡང་སྤྲུལ་ནུབ་བྱང་མཚམས་ཀྱི་ནམ་མཁའི་ཁམས་ཐམས་ཅད་ཁྱབ་པའི་འཁོར་ཚོགས་དུ་མ་དང་བཅས་པ་ཁྱེད་རྣམས་ཀྱིས་ཐུགས་དམ་ཞལ་གྱིས་བཞེས་པ་འགྲོ་དོན་མཛད་པའི་དུས་ལ་ད་བབ་པས། སྤྱིར་བསྟན་པ་དང་བསྟན་འཛིན་བདག་ཅག་དཔོན་སློབ་ཀྱི་གཙོས་སེམས་ཅན་རྣམས་ལ་གནོད་པའི་དགྲ་བགེགས་ཐམས་ཅད་བཟློག་ཅིང་བསྒྱུར་བའི་ལས་མཛད་པ་དང་། བྱེ་བྲག་ནུབ་བྱང་རླུང་བདག་ལ་བརྟེན་པའི་གནོད་པ་ཐམས་ཅད་བཟློག་པའི་ལས་མཛོད་ཅིག ཐབས་གང་གིས་བཟློག་སོགས་སྔར་བཞིན།
དེ་ནས་བྱང་ཕྱོགས་པ་རྣམས་ལ་བསྐུལ་བ་ནི། བྱང་ཕྱོགས་འཁོར་ལོ་འབར་བའི་ཞེས་སོགས་ཀྱིས་བསྟན་ཏེ། དེའང་སྔར་གྱི་འཁོར་ལོ་དེ་ཉིད་ཀྱི་བྱང་ཕྱོགས་ཀྱི་རྩིབས་གསེར་གྱི་མདོག་ཅན་མེ་ལྕེ་རབ་ཏུ་འབར་བའི་ནང་གི་དབུས་སུ་པད་ཉི་གནོད་སྦྱིན་ཕོ་མོ་བསྣོལ་བའི་གདན་སྟེང་ན། ཡབ་རྡོ་རྗེ་ཁྲོ་བོ་བདུད་རྩི་འཁྱིལ་པ་དང་། ཡུམ་རྡོ་རྗེ་ཁྲོ་མོ་སྒྲ་མཛད་མ་གཉིས་དང་། དེ་གཉིས་ཀྱི་སྤྲུལ་པའི་ཕྲ་ཕྱག་སེངྒེའི་མགོ་ཅན་དང་། ཕ་ཝཾ་གི་མགོ་ཅན་ཏེ་གཙོ་འཁོར་བཞི་བཞུགས་པ། ཡང་སྤྲུལ་བྱང་ཕྱོགས་ཀྱི་ནམ་མཁའི་ཁམས་ཐམས་ཅད་ཁྱབ་པའི་སྤྲུལ་པའི་འཁོར་ཚོགས་དུ་མ་དང་བཅས་པ་ཁྱེད་རྣམས་ཀྱི་ཐུགས་དམ་ཞལ་གྱིས་བཞེས་པ་འགྲོ་དོན་མཛད་པའི་དུས་ལ་ད་བབ་པས། སྤྱིར་བསྟན་པ་དང་བསྟན་འཛིན་བདག་ཅག་དཔོན་སློབ་ཀྱིས་གཙོས་སེམས་ཅན་རྣམས་ལ་གནོད་པའི་བར་ཆད་ཐམས་ཅད་བཟློག་ཅིང་བསྒྱུར་བ་དང་། བྱེ་བྲག་བྱང་ཕྱོགས་གནོད་སྦྱིན་གྱི་རིགས་ལ་བརྟེན་པའི་གནོད་པ་ཐམས་ཅད་བཟློག་པའི་ལས་མཛོད་ཅིག
ཐབས་གང་གིས་བཟློག་ན་སོགས་སྔར་བཞིན། དེ་ནས་བྱང་ཤར་བ་རྣམས་ལ་བསྐུལ་བ་ནི། བྱང་ཤར་འཁོར་ལོ་འབར་བའི་ཞེས་སོགས་ཀྱིས་བསྟན་ཏེ། དེ་ཡང་སྔར་གྱིས་འཁོར་ལོ་དེ་ཉིད་ཀྱི་བྱང་ཤར་མཚམས་ཀྱི་རྩིབས་གསེར་གྱི་མདོག་ཅན་མེ་ལྕེ་རབ་ཏུ་འབར་བའི་ནང་གི་དབུས་སུ་པད་ཉི་བགེགས་བདག་ཕོ་མོ་བསྣོལ་བའི་གདན་གྱི་སྟེང་ན། ཡབ་རྡོ་རྗེ་ཁྲོ་བོ་ཁམས་གསུམ་ལས་རྣམ་པར་རྒྱལ་བ་དང་། ཡུམ་ཁྲོ་མོ་རྡོ་རྗེ་གསོད་བྱེད་མ་གཉིས་དང་། དེ་གཉིས་ཀྱི་སྤྲུལ་པའི་ཕྲ་ཕྱག་དྲེད་ཀྱི་མགོ་ཅན་དང་། སྦྲེ་མོང་གི་མགོ་ཅན་ཏེ་གཙོ་འཁོར་བཞི་བཞུགས་པ། ཡང་སྤྲུལ་བྱང་ཤར་གྱི་ནམ་མཁའི་ཁམས་ཐམས་ཅད་ཁྱབ་པའི་སྤྲུལ་པའི་འཁོར་ཚོགས་དུ་མ་དང་བཅས་པ་ཁྱེད་རྣམས་ཀྱིས་འགྲོ་དོན་མཛད་པར་ཐུགས་དམ་ཞལ་གྱིས་བཞེས་པ་དེ་ཉིད་ད་དུས་ལ་བབ་པས་ན། སྤྱིར་སངས་རྒྱས་ཀྱི་བསྟན་པ་དང་བསྟན་འཛིན་བདག་ཅག་དཔོན་སློབ་ཀྱིས་གཙོ་བྱས་སེམས་ཅན་རྣམས་ལ་གནོད་པའི་བར་ཆད་ཐམས་ཅད་བཟློག་ཅིང་བསྒྱུར་བ་དང་།
བྱེ་བྲག་བྱང་ཤར་བགེགས་ཀྱི་བདག་པོ་བཱི་ན་ཡ་ལ་སོགས་བགེགས་རིགས་སྟོང་ཕྲག་བརྒྱད་བཅུ་ལ་བརྟེན་པའི་གནོད་པ་ཐམས་ཅད་བཟློག་པའི་ཕྲིན་ལས་མཛོད་ཅིག ཐབས་གང་གིས་བཟློག་ན་སོགས་སྔར་བཞིན། དེ་ནས་འོག་ཕྱོགས་པ་རྣམས་ལ་བསྐུལ་བ་ནི། འོག་ཕྱོགས་འཁོར་ལོ་འབར་བའི་ཞེས་སོགས་ཀྱིས་བསྟན་ཏེ། དེའང་གཙོ་བོ་ཡབ་ཡུམ་གྱི་བཞུགས་གནས་སྔར་གྱི་འཁོར་ལོ་དེ་ཉིད་ཀྱི་འོག་ཕྱོགས་ཀྱི་རྩིབས་གསེར་གྱི་མདོག་ཅན་མེ་ལྕེ་རབ་ཏུ་འབར་བའི་རྩིབས་ཀྱི་ནང་གི་དབུས་སུ་པད་ཉི་ས་བདག་ཕོ་གན་རྐྱལ། མོ་ཁ་བུབ་ཏུ་མནན་པའི་གདན་གྱི་སྟེང་ན་ཡབ་རྡོ་རྗེ་ཁྲོ་བོ་སྟོབས་ཆེན་པོ་དང་། ཡུམ་ཁྲོ་མོ་རྡོ་རྗེ་རིག་བྱེད་མ་གཉིས་དང་། དེ་གཉིས་ཀྱི་སྤྲུལ་པའི་ཕྲ་ཕྱག་དོམ་གྱི་མགོ་ཅན་དང་། བྱི་བའི་མགོ་ཅན་ཏེ་གཙོ་འཁོར་བཞི་བཞུགས་པ་དང་། ཡང་སྤྲུལ་འོག་གི་ཕྱོགས་ཀྱི་ཁྱོན་ཐམས་ཅད་གང་བའི་སྤྲུལ་པའི་འཁོར་ཚོགས་དུ་མ་དང་བཅས་པ་ཁྱེད་རྣམས་ཀྱི་ཐུགས་དམ་ཞལ་གྱིས་བཞེས་པ་འགྲོ་དོན་མཛད་པའི་དུས་ལ་ད་བབ་པས།
སྤྱིར་བསྟན་པ་དང་བསྟན་འཛིན་བདག་ཅག་དཔོན་སློབ་ཀྱིས་གཙོ་བྱས་སེམས་ཅན་རྣམས་ལ་གནོད་པའི་བར་ཆད་ཐམས་ཅད་བཟློག་ཅིང་བསྒྱུར་བ་དང་། བྱེ་བྲག་འོག་ཕྱོགས་ས་བདག་གི་རིགས་ལ་བརྟེན་པའི་གནོད་པ་ཐམས་ཅད་བཟློག་པའི་ལས་མཛོད་ཅིག ཐབས་གང་གིས་བཟློག་ན་སོགས་སྔར་བཞིན། དེ་ནས་ཕྱོགས་བཞིའི་འཁོར་ལོའི་རྩེ་མོའི་ཐད་ཀར་བཞུགས་པའི་སྒོ་མ་བཞི་ལ་བསྐུལ་བ་ནི། དགུག་གཞུག་བཅིང་མཉེས་ཞེས་སོགས་ཀྱིས་བསྟན་ཏེ། གནོད་བྱེད་དགྲ་བགེགས་རྣམས་ལྕགས་ཀྱུས་དགུག་པའི་ལས་མཛད་པའི་གནོད་སྦྱིན་མ་དང་། ཞགས་པས་གཞུག་པའི་ལས་མཛད་པའི་འཇིགས་བྱེད་མ། ལྕགས་སྒྲོག་གིས་བཅིང་བའི་ལས་མཛད་པའི་བདུད་རྩི་མ། དྲིལ་བུས་མཉེས་པའི་ལས་མཛད་པའི་གསོད་བྱེད་མ་སྟེ་ལས་དེ་དག་ལ་དབང་མཛད་པའི་སྒོ་མ་བཞི་སྤྲུལ་པའི་འཁོར་ཚོགས་དུ་མ་དང་བཅས་པ་ཁྱེད་རྣམས་ཀྱིས་ཐུགས་དམ་ཞལ་གྱིས་བཞེས་པ་འགྲོ་དོན་མཛད་པའི་དུས་ལ་ད་བབ་པས། སྡང་བྱེད་དགྲ་དང་གནོད་བྱེད་བགེགས་ཀྱི་བསམ་ངན་སྦྱོར་རྩུབ་ལ་བརྟེན་པའི་གནོད་པ་ཐམས་ཅད་བཟློག་པའི་ལས་མཛད་དུ་གསོལ།
ཐབས་གང་གིས་བཟློག་ན་ཁྱེད་རྣམས་ཀྱི་ནུས་མཐུས་བྱིན་གྱིས་བརླབས་པའི་ཡེ་ཤེས་ཀྱི་རང་སྣང་ལས་གྲུབ་པའི་དུག་མཚོན་མེའི་རང་བཞིན་ཁ་དོག་དམར་པོ་བྱིན་ཆེན་གྱི་གཏོར་མ་མཐུ་ཅན་འདི་ཡིས་ནུས་མཐུས་བཟློག་པ་དང་བསྒྱུར་བར་བྱ་བ་ནི་དགྲ་བགེགས་ཀྱི་བསམ་སྦྱོར་ངན་པ་ལས་བྱུང་བའི་ལྟས་ངན་ཆོ་འཕྲུལ་ཐམས་ཅད་བསྒྱུར་བར་མཛད་དེ། མདོར་ན་བཟློག་བསྒྱུར་གྱི་བཅོལ་བའི་འཕྲིན་ལས་ཐམས་ཅད་ད་ལྟ་ཉིད་དུ་གྲུབ་པར་མཛོད་ཅིག དེ་ནས་ཕུར་པ་རྫས་ཀྱི་དཀྱིལ་འཁོར་ལྷ་ཚོགས་པ་རྣམས་ལ་བསྐུལ་བ་ནི། ལས་བཞིའི་འཕྲིན་ལས་མ་ལུས་ཞེས་སོགས་ཀྱིས་བསྟན་ཏེ། དེའང་ཤར་ཕྱོགས་རྣམ་སྣང་གི་རིགས་ཀུན་འདུས་པ་བུདྡྷ་ཀཱི་ལ་ཡའམ་སངས་རྒྱས་ཕུར་པས་གཙོ་བོར་ཞི་བའི་ལས་སྒྲུབ་པར་མཛད་ཅིང་། ལྷོ་ཕྱོགས་རིན་ཆེན་འབྱུང་ལྡན་གྱི་རིགས་ཀུན་འདུས་པ་རཏྣ་ཀཱི་ལ་ཡའམ་རིན་ཆེན་ཕུར་པས་གཙོ་བོར་རྒྱས་པའི་ལས་སྒྲུབ་པར་མཛད་ལ། ནུབ་ཕྱོགས་འོད་དཔག་མེད་ཀྱི་རིགས་ཀུན་འདུས་པ་པདྨ་ཀཱི་ལ་ཡའམ་པདྨ་ཕུར་པས་གཙོ་བོར་དབང་གི་ལས་སྒྲུབ་པར་མཛད་ཅིང་། བྱང་ཕྱོགས་དོན་ཡོད་གྲུབ་པའི་རིགས་ཀུན་འདུས་པ་ཀརྨ་ཀཱི་ལ་ཡའམ་འཕྲིན་ལས་ཕུར་པས་གཙོ་བོར་དྲག་པོའི་ལས་སྒྲུབ་པར་མཛད་ལ། དབུས་ན་བཞུགས་པ་མི་བསྐྱོད་རྡོ་རྗེའི་རིགས་ཀུན་འདུས་པ་བཛྲ་ཀཱི་ལ་ཡའམ་རྡོ་རྗེ་ཕུར་པས་འཕྲིན་ལས་མ་ལུས་པ་སྒྲུབ་པར་མཛད་པ་སྟེ། མདོར་ན་ཞི་རྒྱས་དབང་དྲག་གི་འཕྲིན་ལས་ཀུན་འབད་མེད་དུ་སྒྲུབ་པར་མཛད་པའི་རྡོ་རྗེ་གཞོན་ནུའི་སྲས་མཆོག་ཕུར་པ་རྫས་ཀྱི་དཀྱིལ་འཁོར་གྱི་ལྷ་ཚོགས་འཁོར་སྤྲུལ་པ་བྱེ་བའི་ཚོགས་དང་བཅས་པ་ཁྱེད་རྣམས་ཀྱིས་ཐུགས་དམ་ཞལ་གྱིས་བཞེས་པ་འགྲོ་དོན་མཛད་པའི་དུས་ལ་ད་བབ་པས།
གཟུགས་ཅན་གྱི་དགྲ་དང་། གཟུགས་མེད་ཀྱི་བགེགས་ཀྱི་བསམ་ངན་སྦྱོར་རྩུབ་ལ་བརྟེན་པའི་གནོད་པ་ཐམས་ཅད་བཟློག་པའི་ལས་མཛད་དུ་གསོལ། ཐབས་གང་གིས་བཟློག་སོགས་གོང་སྒོ་མ་བཞིན། དེ་ནས་འཁོར་ལོའི་ཁོར་ཡུག་གི་ཆ་ལ་བཞུགས་པའི་དྲེགས་པའི་འཁོར་ཚོགས་རྣམས་ལ་བསྐུལ་བ་ནི། གདུག་པ་འདུལ་བའི་ཕོ་ཉར་ཞེས་སོགས་ཀྱིས་བསྟན་ཏེ། དེ་ཡང་སྔོན་དཔལ་ཆེན་པོའི་སྤྱན་སྔར་དམ་ཉམས་གདུག་པ་ཅན་དྲག་པོའི་ལས་ཀྱི་འདུལ་བར་བྱེད་པའི་ཕོ་ཉའམ་གཤེད་མར་ཁས་བླངས་ཤིང་དམ་བཅས་པའི་དྲེགས་པ་ཅན་སྲིན་མོ་ཆེན་མོ་ཤར་ཕྱོགས་ན་བཞུགས་པའི་དཀར་མོ་བདུན། ལྷོ་ཕྱོགས་ན་བཞུགས་པའི་སོར་མོ་བདུན། ནུབ་ཕྱོགས་ན་བཞུགས་པའི་དམར་མོ་བདུན། བྱང་ཕྱོགས་ན་བཞུགས་པའི་ལྗང་ཁུ་བདུན་ཏེ་ཐམས་ཅད་མཐུ་སྟོབས་ཆེ་བའི་དབང་ཕྱུག་ཅན་གྱི་སྐུར་བསྟན་ནས་བསྟན་དགྲ་རྣམས་སྐད་ཅིག་ཉིད་ལ་བརླག་པར་མཛད་མ་བདུན་བཞི་ཉི་ཤུ་རྩ་བརྒྱད། མ་མོ་ཆེན་མོ་འཇིགས་ལ་རྔམ་པའི་ངང་ཚུལ་ཅན་འཁོར་དྲེགས་པ་ཕོ་མོའི་ཚོགས་དུ་མ་དང་བཅས་པ་ཁྱེད་རྣམས་ཀྱིས་ཐུགས་དམ་ཞལ་གྱིས་བཞེས་པ་འགྲོ་དོན་མཛད་པའི་དུས་ལ་ད་བབ་པས།
སྡང་བའི་དགྲ་དང་། གནོད་པའི་བགེགས་ཀྱི་བསམ་ངན་སྦྱོར་རྩུབ་ལ་བརྟེན་པའི་གནོད་པ་ཐམས་ཅད་བཟློག་པའི་ལས་མཛད་དུ་གསོལ། ཐབས་གང་གིས་བཟློག་སོགས་གོང་སྒོ་མ་བཞིན། དེ་ནས་ཕུར་སྲུང་རྣམས་ལ་བསྐུལ་བ་ནི། ཕུར་པའི་སྲུང་མར་ཞལ་བཞེས་ཞེས་སོགས་ཀྱིས་བསྟན་ཏེ། དེའང་སྤྱིར་སངས་རྒྱས་ཀྱི་བསྟན་པ་དང་། ཁྱད་པར་རྡོ་རྗེ་ཕུར་པའི་བསྟན་པ་བསྟན་འཛིན་དང་བཅས་པའི་སྲུང་མར་ཞལ་གྱིས་བཞེས་ཤིང་དམ་ཚིག་ཉམས་པ་རྣམས་མྱུར་བ་ཉིད་དུ་སྒྲོལ་བར་དམ་བཅས་པའི་ཤིན་ཏུ་དྲག་ལ་རྔམ་པ། ཁྲོ་ལ་གཏུམ་པའི་སྒོ་ནས་མི་བཟད་པའི་ལས་མཛད་པ་དམ་ཅན་མ་མོ་ཆེན་མོ་བདག་ཉིད་མའི་སྡེ། ཤྭ་ན་མའི་སྡེ། ས་བདག་མའི་སྡེ་སྟེ་སྡེ་ཚན་གསུམ་སྡེ་ཚན་རེ་རེ་ལའང་མཆེད་བཞི་བཞི་སྟེ་བཅུ་གཉིས་པོ་སྤྲུལ་པའི་འཁོར་ཚོགས་དུ་མ་དང་བཅས་པ་ཁྱེད་རྣམས་ཀྱིས་ཐུགས་དམ་ཞལ་གྱིས་བཞེས་པ་འགྲོ་དོན་མཛད་པའི་དུས་ལ་ད་བབ་པས།
གཟུགས་ཅན་གྱི་དགྲ་དང་། གཟུགས་མེད་ཀྱི་བགེགས་ཀྱི་བསམ་ངན་སྦྱོར་རྩུབ་ལ་བརྟེན་པའི་གནོད་པ་ཐམས་ཅད་བཟློག་པའི་ལས་མཛད་དུ་གསོལ། ཐབས་གང་གིས་བཟློག་སོགས་གོང་སྒོ་མ་བཞིན། དེ་ནས་རྡོ་རྗེ་ནག་པོ་ཆེན་པོ་ལྕམ་དྲལ་སོགས་ལ་བསྐུལ་བ་ནི། སངས་རྒྱས་བསྟན་པ་བསྲུང་བར་ཞེས་སོགས་ཀྱིས་བསྟན་ཏེ་དེའང་། སངས་རྒྱས་ཀྱིས་བསྟན་པ་སྲུང་ཞིང་བསྟན་འཛིན་གྱི་རྣལ་འབྱོར་པ་བུ་ཞིང་སྐྱོང་བར་རྡོ་རྗེ་འཆང་གི་སྤྱན་སྔར་ཞལ་གྱིས་བཞེས་པའི་དམ་པ་ཆོས་སྐྱོང་བའི་སྲུང་མའི་གཙོ་བོ་རྡོ་རྗེ་གུར་གྱི་མགོན་པོ་ལྕམ་དྲལ། དཔལ་མགོན་གདོང་བཞི་པ་ཡུམ་ཆེན་སྲིང་མོ་བཞི་འཁོར་ཚོགས་དང་བཅས་པ། དམ་ཅན་གནོད་སྦྱིན་ཡབ་ཡུམ། བཀའ་སྟོད་པུ་ཏྲ་ལྕམ་སྲིང་། དཔལ་ལྡན་དཀར་མོ་ཉི་ཟླ་དང་། །
བདུད་རྒྱལ་ཐོད་འཕྲེང་ཅན་ཏེ་དཀར་བདུད་ལྕམ་དྲལ་འཁོར་ཚོགས་བྱེ་བ་འབུམ་སྡེ་དང་བཅས་པ་ཁྱེད་རྣམས་ཀྱིས་ཐུགས་དམ་ཞལ་གྱིས་བཞེས་པ་འགྲོ་དོན་མཛད་པའི་དུས་ལ་ད་བབ་པས། སྡང་པའི་དགྲ་དང་གནོད་པའི་བགེགས་ཀྱི་བསམ་ངན་སྦྱོར་རྩུབ་ལ་བརྟེན་པའི་གནོད་པ་ཐམས་ཅད་བཟློག་པར་མཛད་དུ་གསོལ། ཐབས་གང་གིས་བཟློག་ན་སོགས་གོང་སྒོ་མ་བཞིན། དེ་ནས་ཕྱོགས་སྐྱོང་བཅུ་སོགས་འཇིག་རྟེན་དྲེགས་བྱེད་རྣམས་ལ་བསྐུལ་བ་ནི། ཕྱོགས་སྐྱོང་བཅུ་དང་ཞེས་སོགས་ཀྱིས་བསྟན་ཏེ། དེའང་སྔོན་ཚེ་ཐུབ་པའི་དབང་པོའི་སྤྱན་སྔར་ཆོས་འཁོར་སྐྱོང་ཞིང་བསྟན་པ་བསྲུང་བར་ཞལ་གྱིས་བཞེས་པ་སྟེང་གི་ཕྱོགས་སྐྱོང་བ་ཚངས་པ། ཤར་གྱི་ཕྱོགས་སྐྱོང་བ་བརྒྱ་སྦྱིན་ལ་སོགས་པ་བཅུ་དང་དྲག་གཟའ་ཉི་མ་དང་། ཞི་གཟའ་ཟླ་བ་ལ་སོགས་པ་གཟའ་བཅུ་དང་། ཕྱོགས་བཞིར་རྒྱུ་བའི་སྐར་མ་སྨིན་དྲུག་ལ་སོགས་པ་རྒྱུ་སྐར་ཉི་ཤུ་རྩ་བརྒྱད་དང་། སྨྱོ་འབོག་རྒྱལ་པོའི་སྡེ།
སྤྲུལ་པ་ཐེ་རང་གི་སྡེ་ལ་སོགས་པ་ལྷ་སྲིན་སྡེ་བརྒྱད་དང་། མདོར་ན་དྲེགས་པ་ཕོ་རྒྱུད་མོ་རྒྱུད་ཀྱིས་བསྡུས་པའི་སྤྲུལ་པ། ཡང་སྤྲུལ། ཉིང་སྤྲུལ། བྲན་དང་། ཡང་བྲན་གྱི་ཚོགས་བསམ་གྱིས་མི་ཁྱབ་པའི་འཁོར་དང་བཅས་པ་ཁྱེད་རྣམས་ཀྱིས་ཐུགས་དམ་ཞལ་གྱིས་བཞེས་པ་འགྲོ་དོན་མཛད་པའི་དུས་ལ་ད་བབ་པས། གཟུགས་ཅན་གྱི་དགྲ་དང་། གཟུགས་མེད་ཀྱི་བགེགས་ཀྱི་བསམ་ངན་སྦྱོར་རྩུབ་ལ་བརྟེན་པའི་གནོད་པ་ཐམས་ཅད་བཟློག་པའི་ལས་མཛད་དུ་གསོལ། ཐབས་གང་གིས་བཟློག་ན། རྣམ་པ་ཁ་དོག་དམར་ནག
དབྱིབས་ཟུར་གསུམ་པ། རྩེ་མོ་རྣོ་བ། ངོ་བོ་ཡེ་ཤེས་ཀྱི་རང་སྣང་ལས་གྲུབ་པའི་དུག་དང་མཚོན་ཆ་དང་། རབ་ཏུ་ཚ་བའི་མེ་ཕུང་ཆེན་པོ་འབར་བའི་རང་བཞིན་ཅན་གྱི་གཏོར་མ་འདི་ཡིས་མཐུ་སྟོབས་དང་གཟི་བྱིན་གྱིས་བཟློག གང་བསྒྱུར་བར་བྱ་བ་ནི་རྨི་ལམ་ངན་པ་དང་། མཚན་མ་ངན་པ་ལ་སོགས་པ་ལྟས་ངན་དང་། ཆོ་འཕྲུལ་ངན་པ་ཐམས་ཅད་བསྒྱུར་ཏེ། མདོར་ན་དགྲ་བགེགས་རྣམས་ཀྱི་བསམ་པ་ངན་པ་བཟློག་པ་དང་། སྦྱོར་བ་རྩུབ་པ་བསྒྱུར་བའི་འཕྲིན་ལས་ཇི་ལྟར་བཅོལ་བ་བཞིན་དྲག་པོའི་ལས་འདི་མྱུར་དུ་གྲུབ་པར་མཛོད་ཅིག་ཅེས་པའི་དོན་ཅན་གྱི་ཚིག་རྣམས་བརྗོད་པས་གཉིས་པ་འཁོར་རྣམས་ལ་བསྐུལ་བའི་སྒོ་ནས་བྱེ་བྲག་སོ་སོའི་གནོད་པ་བཟློག་པར་གསོལ་བ་བསྟན་ཟིན་ནས། ། གསུམ་པ་དམིགས་བསལ་བརྗོད་པའི་སྒོ་ནས་ལྟས་ངན་མཐའ་དག་བཟློག་པར་བསྐུལ་བ་ནི།
ཧཱུྃ་དེ་རིང་རྣལ་འབྱོར་བདག་ཅག་ཅེས་སོགས་ཏེ། དེ་དག་གི་དོན་ཡང་ཧཱུྃ་ཞེས་བརྗོད་པའི་ཚེ་རང་རྡོ་རྗེ་གཞོན་ནུར་སྒོམ་པ་དང་། མདུན་གྱི་དཀྱིལ་འཁོར་གྱི་ལྷ་ཚོགས་རྣམས་མངོན་སུམ་ལྟ་བུར་བཞུགས་པ་གསལ་བཏབ་ལ་དེ་དག་ལ་མོས་གུས་དུང་པ་དང་བཅས་ནས། སྐྱབས་གནས་བསླུ་མེད་མཁྱེན་བརྩེ་ནུས་གསུམ་གྱི་མངའ་བདག་ཁྱེད་རྣམས་ཀྱི་ཐུགས་རྗེ་དང་བྱིན་རླབས་ལ་བརྟེན་པ། ལྷ་མཆོག་རྡོ་རྗེ་གཞོན་ནུའི་ལམ་ཉམས་སུ་ལེན་པའི་རྣལ་འབྱོར་པ་བདག་ཅག་དཔོན་སློབ་ཡོན་མཆོད་གྲོགས་མཆེད་འཁོར་དང་བཅས་པ་རྣམས་ཀྱི། དུས་དེ་རིང་ནས་བཟུང་སྟེ་བྱང་ཆུབ་མ་ཐོབ་ཀྱི་བར་གྱི་ལུས་ཀྱི་ན་ཚ་ཟུག་གཟེར་ལ་སོགས་པ་འབྱུང་བའི་རྐྱེན་ངན་པ་ཐམས་ཅད་ངོ་བོ་ཡེ་ཤེས་ཀྱི་རང་སྣང་ལས་གྲུབ་པའི་དུག་དང་། མཚོན་དང་། མེ་ཕུང་འབར་བའི་རང་བཞིན་དུ་གནས་པ་ལ། རྣམ་པ་དམར་ཆེན་གྱི་གཏོར་མ་ཟུར་གསུམ་པ་རྩེ་མོ་རྣོན་པོ་དང་ལྡན་ཞིང་ཐོད་སྐམ་དང་རྒྱུ་རློན་གྱི་ལྡ་ལྡིས་བརྒྱན་པ། ཚེ་དང་ཡུངས་ཀར་གྱི་གང་བུ་སྐྱེར་པ་སོགས་མངོན་སྤྱོད་ཀྱི་རྫས་དུ་མས་སྤྲོས་པའི་མཐོང་བ་ཙམ་གྱིས་འཇིགས་པར་བྱེད་པའི་དྲག་པོའི་གཏོར་མ་འདི་ཡིས་མཐུ་སྟོབས་ཀྱིས་བཟློག་པར་མཛོད་ཅིག
དེ་བཞིན་དུ་ངོ་བོ་ཡེ་ཤེས་ཀྱི་རང་སྣང་ལས་གྲུབ་པའི་ཞེས་པ་མན་ཆད་ཀྱི་དོན་འོག་མ་ཀུན་ལའང་རིགས་འགྲེ་ཤེས་པར་བྱས་ལ། གཞན་ཡང་རྣལ་འབྱོར་བདག་ཅག་འཁོར་དང་བཅས་པ་རྣམས་ཀྱི་སེམས་ཀྱི་སྟེང་དུ་ཡིད་མི་དགེ་བའི་སྡུག་བསྔལ་ཟུང་རྔུ་འབྱུང་བའི་རྒྱུ་རྐྱེན་ངན་པ་ཐམས་ཅད་ཡེ་ཤེས་ཀྱི་རང་སྣང་ལས་གྲུབ་པའི་སོགས་གོང་བཞིན་དེ་བཞིན་དུ། ནད་ཀྱི་རིགས་རླུང་ལས་གྱུར་པ་དང་། མཁྲིས་པ་ལས་གྱུར་པ་དང་། བད་ཀན་ལས་གྱུར་པ་དང་། འདུས་པ་ལས་གྱུར་པའི་ནད་རིགས་བཞི་བརྒྱ་རྩ་བཞིའི་གནོད་པ་ཐམས་ཅད་ཡེ་ཤེས་ཀྱི་རང་སྣང་ལས་གྲུབ་པའི་སོགས་གོང་བཞིན། གཞན་ཡང་བདག་ཅག་འཁོར་བཅས་རྣམས་ལ་བགེགས་ཀྱི་རྒྱལ་པོ་བི་ན་ཡ་ཀ་དང་། བགེགས་ཀྱི་རྒྱལ་པོ་ཁམས་གསུམ་གྱི་བདག་པོ་ལ་སོགས་བགེགས་རིགས་སྟོང་ཕྲག་བརྒྱད་ཅུའི་གནོད་པ་ཐམས་ཅད་ཡེ་ཤེས་ཀྱི་རང་སྣང་ལས་གྲུབ་པའི་སོགས་གོང་བཞིན། དེ་བཞིན་དུ་གློ་བུར་ཡེ་འཕྲོག་གི་གནོད་པ་གསུམ་བརྒྱ་དྲུག་ཅུ་པོ་ཐམས་ཅད་ཡེ་ཤེས་ཀྱི་རང་སྣང་ལས་གྲུབ་པ་སོགས་གོང་བཞིན། གཞན་ཡང་རྨི་ལམ་ངན་པ་དང་མཚན་མ་ངན་པ་འབྱུང་བའི་རྒྱུ་རྐྱེན་ཐམས་ཅད་ཡེ་ཤེས་ཀྱི་རང་སྣང་ལས་གྲུབ་པ་སོགས་གོང་བཞིན།
དེ་བཞིན་དུ་ལྟས་ངན་པ་དང་ཕྱོགས་ལོག་བདུད་གཅོད་ལ་སོགས་པ་ཕྱོགས་ངན་པ་ཐམས་ཅད་ཡེ་ཤེས་ཀྱི་རང་སྣང་ལས་གྲུབ་པའི་སོགས་གོང་བཞིན། གཞན་ཡང་དུས་ངན་པ་དང་སྦྱོར་བ་ངན་པ་ལས་བྱུང་བའི་མི་མཐུན་ཕྱོགས་ཐམས་ཅད་ཡེ་ཤེས་ཀྱི་རང་སྣང་ལས་གྲུབ་པའི་སོགས་གོང་བཞིན། དེ་བཞིན་དུ་གཟའ་ངན་པ་དང་། རྒྱུ་སྐར་ངན་པ་ལས་བྱུང་བའི་རྐྱེན་ངན་ཐམས་ཅད་ཡེ་ཤེས་ཀྱི་རང་སྣང་ལས་གྲུབ་པའི་སོགས་གོང་བཞིན། གཞན་ཡང་ཡས་གྱི་བདུད་གཡོས་ཀྱི་གནོད་པ་ཐམས་ཅད་ཡེ་ཤེས་ཀྱི་རང་སྣང་ལས་གྲུབ་པའི་སོགས་གོང་བཞིན། དེ་བཞིན་དུ་མས་ཀྱི་སྲི་ལངས་ཀྱི་གནོད་པ་ཐམས་ཅད་ཡེ་ཤེས་ཀྱི་རང་སྣང་ལས་གྲུབ་པའི་སོགས་གོང་བཞིན། གཞན་ཡང་ཕ་ཚན་རྒྱ་འདྲེ་ལ་བརྟེན་པའི་གནོད་པ་ཐམས་ཅད་ཡེ་ཤེས་ཀྱི་རང་སྣང་ལས་གྲུབ་པའི་སོགས་གོང་བཞིན། དེ་བཞིན་དུ་མ་བུའི་བྱུར་འདྲེ་ལ་བརྟེན་པའི་གནོད་པ་ཐམས་ཅད་ཡེ་ཤེས་ཀྱི་རང་སྣང་ལས་གྲུབ་པའི་སོགས་གོང་བཞིན། གཞན་ཡང་ཡུལ་གཅིག་པའི་མི་ངན་གྱི་གདོང་འདྲེ་ལ་བརྟེན་པའི་གནོད་པ་ཐམས་ཅད་ཡེ་ཤེས་ཀྱི་རང་སྣང་ལས་གྲུབ་པའི་སོགས་གོང་བཞིན། དེ་བཞིན་དུ་རང་སྐྱེས་པའི་དུས་ཀྱི་ལོ་སྟེང་དུ་བབ་པའི་ལོ་སྐེག་དང་།
དེ་དུས་ཀྱི་ཟླ་སྟེང་དུ་བབ་པའི་ཟླ་སྐེག་ངན་པ་ཐམས་ཅད་ཡེ་ཤེས་ཀྱི་རང་སྣང་ལས་གྲུབ་པ་སོགས་གོང་བཞིན། གཞན་ཡང་ཞག་གི་སྐེག་དང་ཟ་མའི་སྐེག་ངན་པ་ཐམས་ཅད་ཡེ་ཤེས་ཀྱི་རང་སྣང་ལས་གྲུབ་པའི་སོགས་གོང་བཞིན། དེ་བཞིན་དུ་ཡུལ་གྱི་རྒྱལ་པོ་གང་ཡིན་པ་དེའི་ཆད་པ་ཐམས་ཅད་ཡེ་ཤེས་ཀྱི་རང་སྣང་ལས་གྲུབ་པའི་སོགས་གོང་བཞིན། གཞན་ཡང་འབངས་དང་འཁོར་གཡོག་གི་བསམ་སྦྱོར་ངན་པ་ཐམས་ཅད་ཡེ་ཤེས་ཀྱི་རང་སྣང་ལས་གྲུབ་པའི་སོགས་གོང་བཞིན། དེ་བཞིན་དུ་གཡས་ཕྱོགས་ཀྱི་ཕོ་རིགས་བརྒྱ་ལ་སོགས་པའི་གྲིས་མཚོན་རྡར་བའི་གནོད་པ་ཐམས་ཅད་ཡེ་ཤེས་ཀྱི་རང་སྣང་ལས་གྲུབ་པའི་སོགས་གོང་བཞིན། གཞན་ཡང་གཡོན་གྱི་ཕྱོགས་ནས་མོ་རིགས་བརྒྱ་ལ་སོགས་པ་དུག་སྦྱོར་བའི་གནོད་པ་ཐམས་ཅད་ཡེ་ཤེས་ཀྱི་རང་སྣང་ལས་གྲུབ་པའི་སོགས་གོང་བཞིན། དེ་བཞིན་དུ་ཕ་རོལ་སྐྱེ་བོའི་ཁ་འཇམ་སེམས་གདུག་གི་གནོད་པ་ཐམས་ཅད་ཡེ་ཤེས་ཀྱི་རང་སྣང་ལས་གྲུབ་པའི་སོགས་གོང་བཞིན། གཞན་ཡང་སྐྱེ་བོའི་ཡལ་ཁ་སྟེ་སྐྱེས་པའི་ངན་སྨྲ་ཐམས་ཅད་ཡེ་ཤེས་ཀྱི་རང་སྣང་ལས་གྲུབ་པ་སོགས་གོང་བཞིན། དེ་བཞིན་དུ་བུད་མེད་དམོད་མོ་ངན་པར་སྨྲ་བ་ཐམས་ཅད་ཡེ་ཤེས་ཀྱི་རང་སྣང་ལས་གྲུབ་པའི་སོགས་གོང་བཞིན། གཞན་ཡང་རང་གིས་མ་ཉེས་ཀྱང་ཁ་སྨྲས་ཀྱི་གླེང་གཞིའི་གནོད་པ་ཐམས་ཅད་ཡེ་ཤེས་ཀྱི་རང་སྣང་ལས་གྲུབ་པའི་སོགས་གོང་བཞིན།
དེ་བཞིན་དུ་དགྲ་ངོ་དང་དམར་ངོའི་གནོད་པ་ཐམས་ཅད་ཡེ་ཤེས་ཀྱི་རང་སྣང་ལས་གྲུབ་པའི་སོགས་གོང་བཞིན། གཞན་ཡང་མི་ཁ་དུག་ཆུ་ལ་སོགས་པའི་ངན་དོག་ཐམས་ཅད་ཡེ་ཤེས་ཀྱི་རང་སྣང་ལས་གྲུབ་པའི་སོགས་གོང་བཞིན། དེ་བཞིན་དུ་སྔ་དགྲ་དར་བ་ལ་སོགས་པའི་གནོད་པ་ཐམས་ཅད་ཡེ་ཤེས་ཀྱི་རང་སྣང་ལས་གྲུབ་པའི་སོགས་གོང་བཞིན། གཞན་ཡང་ཕྱི་དགྲ་སེམས་པ་ལ་བརྟེན་པའི་གནོད་པ་ཐམས་ཅད་ཡེ་ཤེས་ཀྱི་རང་སྣང་ལས་གྲུབ་པའི་སོགས་གོང་བཞིན། དེ་བཞིན་དུ་ད་ལྟ་དགྲ་བོ་རྣམས་ཀྱིས་གནོད་པ་ལ་བརྩོན་འགྲུས་རྩོམ་པའི་འགལ་རྐྱེན་ཐམས་ཅད་ཡེ་ཤེས་ཀྱི་རང་སྣང་ལས་གྲུབ་པའི་སོགས་གོང་བཞིན། གཞན་ཡང་གཟུགས་ཅན་གྱི་དགྲའི་རི་བསྒུལ་མཚོ་བསྐྱོད་ཀྱི་སྒོ་ནས་གནོད་པ་ཐམས་ཅད་ཡེ་ཤེས་ཀྱི་རང་སྣང་ལས་གྲུབ་པའི་སོགས་གོང་བཞིན། དེ་བཞིན་དུ་གཟུགས་མེད་བགེགས་ཀྱིས་ལུས་ངག་ཡིད་གསུམ་ལ་བར་ཆད་བྱེད་པའི་གནོད་པ་ཐམས་ཅད་ཡེ་ཤེས་ཀྱི་རང་སྣང་ལས་གྲུབ་པའི་སོགས་གོང་བཞིན། གཞན་ཡང་སྟེང་ཕྱོགས་ན་གནས་པའི་གཟའི་གནོད་པ་ཐམས་ཅད་ཡེ་ཤེས་ཀྱི་རང་སྣང་ལས་གྲུབ་པའི་སོགས་གོང་བཞིན། དེ་བཞིན་དུ་འོག་ཕྱོགས་ན་གནས་པའི་ཀླུ་དང་ས་བདག་གི་གནོད་པ་ཐམས་ཅད་ཡེ་ཤེས་ཀྱི་རང་སྣང་ལས་གྲུབ་པའི་སོགས་གོང་བཞིན། གཞན་ཡང་བར་སྣང་ལ་གནས་པའི་གདོན་དང་བདུད་དང་བཙན་གྱི་གནོད་པ་ཐམས་ཅད་ཡེ་ཤེས་ཀྱི་རང་སྣང་ལས་གྲུབ་པའི་སོགས་གོང་བཞིན།
དེ་བཞིན་དུ་རྒྱལ་པོ་དང་། འགོང་འདྲེ་དང་། ཐེ་རང་གི་གནོད་པ་ཐམས་ཅད་ཡེ་ཤེས་ཀྱི་རང་སྣང་ལས་གྲུབ་པའི་སོགས་གོང་བཞིན། གཞན་ཡང་མ་མོ་དང་དམ་སྲི་ཏེ་དམ་ཚིག་ཉམས་པ་འདྲེར་སྐྱེས་པའི་གནོད་པ་ཐམས་ཅད་ཡེ་ཤེས་ཀྱི་རང་སྣང་ལས་གྲུབ་པའི་སོགས་གོང་བཞིན། དེ་བཞིན་དུ་ཕ་རོལ་པོས་བྱད་ཀ་རྦོད་གཏོང་ཐམས་ཅད་ཡེ་ཤེས་ཀྱི་རང་སྣང་ལས་གྲུབ་པ་ལ་སོགས་གོང་བཞིན། གཞན་ཡང་ཆོས་པའི་རིགས་ཀྱིས་ཆོས་ཟོར་འཕེན་པ་ཐམས་ཅད་ཡེ་ཤེས་ཀྱི་རང་སྣང་གྲུབ་པའི་སོགས་གོང་བཞིན། དེ་བཞིན་དུ་སྔགས་པའི་རིགས་ཀྱིས་ངན་སྔགས་ལ་བརྟེན་པའི་ཟོར་འཕེན་པ་ཐམས་ཅད་ཡེ་ཤེས་ཀྱི་རང་སྣང་ལས་གྲུབ་པའི་སོགས་གོང་བཞིན། གཞན་ཡང་བོན་པོའི་རིགས་ཀྱིས་བོན་ཆོས་ལ་བརྟེན་པའི་ཟོར་འཕེན་པའི་གནོད་པ་ཐམས་ཅད་ཡེ་ཤེས་ཀྱི་རང་སྣང་ལས་གྲུབ་པའི་སོགས་གོང་བཞིན། དེ་བཞིན་དུ་ཞང་ཞུང་གི་ཡུལ་དུ་དར་བའི་བཙོ་ཟོར་འཕེན་པ་ཐམས་ཅད་ཡེ་ཤེས་ཀྱི་རང་སྣང་ལས་གྲུབ་པའི་སོགས་གོང་བཞིན། གཞན་ཡང་སུམ་པའི་གླང་ཟོར་འཕེན་པའི་གནོད་པ་ཐམས་ཅད་ཡེ་ཤེས་ཀྱི་རང་སྣང་ལས་གྲུབ་པའི་སོགས་གོང་བཞིན།
དེ་བཞིན་དུ་མུ་སྟེགས་ཀྱིས་ངན་སྔགས་ལ་བརྟེན་པའི་གནོད་པ་ཐམས་ཅད་ཡེ་ཤེས་ཀྱི་རང་སྣང་ལས་གྲུབ་པའི་སོགས་གོང་བཞིན། གཞན་ཡང་ཕུར་པའི་དབལ་དང་ཁ་སྟེ་རྩེ་མོ་བསྟན་པའི་སྒོ་ནས་གནོད་པར་བྱེད་པ་ཐམས་ཅད་ཡེ་ཤེས་ཀྱི་རང་སྣང་ལས་གྲུབ་པའི་སོགས་གོང་བཞིན། དེ་བཞིན་དུ་དུག་ཁྲག་གི་ཟོར་དང་གཏོར་མའི་ཟོར་འཕེན་པ་ཐམས་ཅད་ཡེ་ཤེས་ཀྱི་རང་སྣང་ལས་གྲུབ་པའི་སོགས་གོང་བཞིན། གཞན་ཡང་ཡུངས་དཀར་ནག་གིས་ཟོར་དང་མདའ་ཟོར་འཕེན་པ་ཐམས་ཅད་ཡེ་ཤེས་ཀྱི་རང་སྣང་ལས་གྲུབ་པའི་སོགས་གོང་བཞིན། དེ་བཞིན་དུ་རྡོ་ཟོར་དང་མཚེར་མའི་ཟོར་འཕེན་པའི་གནོད་པ་ཐམས་ཅད་ཡེ་ཤེས་ཀྱི་རང་སྣང་ལས་གྲུབ་པའི་སོགས་གོང་བཞིན། གཞན་ཡང་གཤིན་རྗེའི་ལས་སྦྱོར་གྱིས་ཁྲམ་ལ་བཏབ་པའི་གནོད་པ་ཐམས་ཅད་ཡེ་ཤེས་ཀྱི་རང་སྣང་ལས་གྲུབ་པའི་སོགས་གོང་བཞིན། དེ་བཞིན་དུ་མ་མོའི་རིགས་ཀྱི་བྱོལ་ཁ་ཐམས་ཅད་ཡེ་ཤེས་ཀྱི་རང་སྣང་ལས་གྲུབ་པའི་སོགས་གོང་བཞིན། གཞན་ཡང་རྒྱལ་པོའི་རིགས་ཀྱིས་ཐོག་བརྫིས་ཏེ་གཏོང་བ་ཐམས་ཅད་ཡེ་ཤེས་ཀྱི་རང་སྣང་ལས་གྲུབ་པའི་སོགས་གོང་བཞིན། དེ་བཞིན་དུ་བཙན་གྱི་རིགས་ཀྱིས་ཤོ་འདེབས་པ་དང་རྡེའུ་འགྲེམ་པའི་གནོད་པ་ཐམས་ཅད་ཡེ་ཤེས་ཀྱི་རང་སྣང་ལས་གྲུབ་པའི་སོགས་གོང་བཞིན། གཞན་ཡང་བདུད་ཀྱི་རིགས་ཀྱིས་ཞགས་པ་ནག་པོ་འདེབས་པའི་གནོད་པ་ཐམས་ཅད་ཡེ་ཤེས་ཀྱི་རང་སྣང་ལས་གྲུབ་པའི་སོགས་གོང་བཞིན།
དེ་བཞིན་དུ་ཀླུ་ཡི་རིགས་ལ་བརྟེན་ནས་བཅོལ་བའི་བྱད་ཀ་ཟུག་པའི་གནོད་པ་ཐམས་ཅད་ཡེ་ཤེས་ཀྱི་རང་སྣང་ལས་གྲུབ་པའི་སོགས་གོང་བཞིན། གཞན་ཡང་གནོད་སྦྱིན་གྱི་རིགས་ཀྱིས་ལུས་ཀྱི་མདངས་འཕྲོག་པའི་གནོད་པ་ཐམས་ཅད་ཡེ་ཤེས་ཀྱི་རང་སྣང་ལས་གྲུབ་པའི་སོགས་གོང་བཞིན། དེ་བཞིན་དུ་ཐེ་རང་གི་རིགས་ཀྱིས་ཚེ་དང་བླ་རྐུ་བ་ཐམས་ཅད་ཡེ་ཤེས་ཀྱི་རང་སྣང་ལས་གྲུབ་པའི་སོགས་གོང་བཞིན། གཞན་ཡང་ནད་ཀྱི་བདག་མོས་ནད་ཀྱི་རྐྱལ་པ་ཁ་ཤོར་བའི་གནོད་པ་ཐམས་ཅད་ཡེ་ཤེས་ཀྱི་རང་སྣང་ལས་གྲུབ་པའི་སོགས་གོང་བཞིན། དེ་བཞིན་དུ་མཚོན་གྱི་བདག་པོས་མཚོན་གྱི་གྲུ་བུ་བརྐྱང་བའི་གནོད་པ་ཐམས་ཅད་ཡེ་ཤེས་ཀྱི་རང་སྣང་ལས་གྲུབ་པའི་སོགས་གོང་བཞིན། གཞན་ཡང་མི་མཐུན་པའི་ཕྱོགས་ཀྱི་རྐྱེན་ངན་པ་ཐམས་ཅད་ཡེ་ཤེས་ཀྱི་རང་སྣང་ལས་གྲུབ་པའི་སོགས་གོང་བཞིན། དེ་བཞིན་དུ་ནམ་མཁའ་བར་སྣང་གི་ཆར་བྱ་རྒོད་སྡེར་མོ་སྤུད་དེ་འཛིངས་པའི་ལྟས་ངན་གྱི་གནོད་པ་ཐམས་ཅད་ཡེ་ཤེས་ཀྱི་རང་སྣང་ལས་གྲུབ་པའི་སོགས་གོང་བཞིན། གཞན་ཡང་ས་གཞི་ཆེན་པོའི་སྟེང་དུ་གཡག་རྒོད་མང་པོ་རྭ་འཛིངས་ཏེ་གདོང་ཕན་ཚུན་འཛིངས་པའི་ལྟས་ངན་གནོད་པ་ཐམས་ཅད་ཡེ་ཤེས་ཀྱི་རང་སྣང་ལས་གྲུབ་པའི་སོགས་གོང་བཞིན། དེ་བཞིན་དུ་ཆུ་ནང་དུ་ཉ་མོ་གཉིས་རྔ་མ་སྤྲད་དེ་འཛིངས་པའི་ལྟས་ངན་གྱི་གནོད་པ་ཐམས་ཅད་ཡེ་ཤེས་ཀྱི་རང་སྣང་ལས་གྲུབ་པའི་སོགས་གོང་བཞིན། གཞན་ཡང་ལུང་པའི་ཕུ་རུ་ཤ་བ་གཉིས་རྭ་སྤྲད་དེ་འཛིངས་པའི་ལྟས་ངན་གནོད་པ་ཐམས་ཅད་ཡེ་ཤེས་ཀྱི་རང་སྣང་ལས་གྲུབ་པའི་སོགས་གོང་བཞིན།
དེ་བཞིན་དུ་ནམ་སྟོང་སྲོད་ཀྱི་ཆ་ལ་སྲིན་བྱ་དགོད་པའི་ལྟས་ངན་གཏོང་བ་ཐམས་ཅད་ཡེ་ཤེས་ཀྱི་རང་སྣང་ལས་གྲུབ་པའི་སོགས་གོང་བཞིན། གཞན་ཡང་ནམ་གུང་གི་ཆ་ལ་རང་གི་སྒོ་ཁྱི་ངུ་བའི་ལྟས་ངན་གྱི་གནོད་པ་ཐམས་ཅད་ཡེ་ཤེས་ཀྱི་རང་སྣང་ལས་གྲུབ་པའི་སོགས་གོང་བཞིན། དེ་བཞིན་དུ་ནམ་སྨད་ཐོ་རངས་ཀྱི་ཆ་ལ་འུག་པ་དགོད་པའི་ལྟས་ངན་གཏོང་བ་ཐམས་ཅད་ཡེ་ཤེས་ཀྱི་རང་སྣང་ལས་གྲུབ་པའི་སོགས་གོང་བཞིན། གཞན་ཡང་ལ་ཁར་ཏེ་ལ་སྟེང་དུ་གླ་བ་གཉིས་མཆེ་བ་བཞི་སྤྲད་དེ་འཛིངས་པའི་ལྟས་ངན་གནོད་པ་ཐམས་ཅད་ཡེ་ཤེས་ཀྱི་རང་སྣང་ལས་གྲུབ་པའི་སོགས་གོང་བཞིན། དེ་བཞིན་དུ་ཕྱུགས་ཀྱི་རིགས་ལ་ཕྲུ་གུ་ལྟས་ངན་ཅན་སྐྱེས་པའི་གནོད་པའི་རྒྱུ་རྐྱེན་ཐམས་ཅད་ཡེ་ཤེས་ཀྱི་རང་སྣང་ལས་གྲུབ་པའི་སོགས་གོང་བཞིན། གཞན་ཡང་སྲམ་ལ་འུག་པ་ཞོན་པ་མཐོང་བའི་ལྟས་ངན་གྱི་གནོད་པ་ཐམས་ཅད་ཡེ་ཤེས་ཀྱི་རང་སྣང་ལས་གྲུབ་པའི་སོགས་གོང་བཞིན། དེ་བཞིན་དུ་སྲིན་མོ་རང་གི་བུ་ལ་ཞོན་པའི་ཚུལ་གྱི་ལྟས་ངན་གྱི་གནོད་པ་ཐམས་ཅད་ཡེ་ཤེས་ཀྱི་རང་སྣང་ལས་གྲུབ་པའི་སོགས་གོང་བཞིན།

གཞན་ཡང་སྤྱང་ཀིའི་ཁར་གླ་བའི་རོ་ཁྱེར་བའི་ལྟས་ངན་གྱི་གནོད་པ་ཐམས་ཅད་ཡེ་ཤེས་ཀྱི་རང་སྣང་ལས་གྲུབ་པའི་སོགས་གོང་བཞིན། དེ་བཞིན་དུ་སྦྲེ་མོང་གི་ཁར་བྱི་བ་ཁྱེར་བའི་ལྟས་ངན་གྱི་གནོད་པ་སྐྱེལ་བ་ཐམས་ཅད་ཡེ་ཤེས་ཀྱི་རང་སྣང་ལས་གྲུབ་པའི་སོགས་གོང་བཞིན། གཞན་ཡང་བདུད་དང་བཙན་གྱི་བར་ཆད་ཀྱི་ཆོ་འཕྲུལ་སྣ་ཚོགས་པའི་གནོད་པ་གཏོང་བ་ཐམས་ཅད་ཡེ་ཤེས་ཀྱི་རང་སྣང་ལས་གྲུབ་པའི་སོགས་གོང་བཞིན། དེ་བཞིན་དུ་རྒྱལ་པོ་དང་དམུའི་རིགས་ཀྱི་ཆོ་འཕྲུལ་སྣ་ཚོགས་པའི་སྒོ་ནས་གནོད་པ་ཐམས་ཅད་ཡེ་ཤེས་ཀྱི་རང་སྣང་ལས་གྲུབ་པའི་སོགས་གོང་བཞིན། གཞན་ཡང་མ་མོ་དང་ཀླུའི་རིགས་ཀྱི་ཆོ་འཕྲུལ་སྣ་ཚོགས་པའི་སྒོ་ནས་གནོད་པ་ཐམས་ཅད་ཡེ་ཤེས་ཀྱི་རང་སྣང་ལས་གྲུབ་པའི་སོགས་གོང་བཞིན། དེ་བཞིན་དུ་གཤིན་རྗེ་དང་གནོད་སྦྱིན་གྱི་ཆོ་འཕྲུལ་སྣ་ཚོགས་པའི་སྒོ་ནས་གནོད་པ་ཐམས་ཅད་ཡེ་ཤེས་ཀྱི་རང་སྣང་ལས་གྲུབ་པའི་སོགས་གོང་བཞིན། གཞན་ཡང་འགོང་པོ་དང་ཐེ་རང་གི་ཆོ་འཕྲུལ་སྣ་ཚོགས་པའི་སྒོ་ནས་གནོད་པ་གཏོང་བ་ཐམས་ཅད་ཡེ་ཤེས་ཀྱི་རང་སྣང་ལས་གྲུབ་པའི་སོགས་གོང་བཞིན། དེ་བཞིན་དུ་དྲི་ཕོ་དང་དྲི་མོའི་བར་དུ་གཅོད་པའི་གནོད་པ་ཐམས་ཅད་ཡེ་ཤེས་ཀྱི་རང་སྣང་ལས་གྲུབ་པའི་སོགས་གོང་བཞིན། གཞན་ཡང་བྱི་ལ་ཞག་མང་པོ་ཐུན་དུ་བཅད་པ་ལྟ་བུའི་སྒོ་ནས་ངུ་བ་དང་། བྱ་རོག་སྦྱོར་བ་བྱེད་པ་མངོན་སུམ་དུ་མཐོང་བ་སོགས་ལྟས་དང་མཚན་མ་ངན་པའི་རིགས་སུ་གྱུར་པའི་གནོད་པ་ཐམས་ཅད་ཡེ་ཤེས་ཀྱི་རང་སྣང་ལས་གྲུབ་པའི་དུག་དང་། མཚོན་དང་།
མེ་ཕུང་འབར་བའི་རང་བཞིན་དུ་གནས་པ་ལ། རྣམ་པ་དམར་ཆེན་གྱི་གཏོར་མ་ཟུར་གསུམ་པ། རྩེ་མོ་རྣོན་པོ་དང་ལྡན་ཞིང་། ཐོད་སྐམ་དང་རྒྱུ་རློན་གྱི་ལྡ་ལྡིས་བརྒྱན་ལ། ། ཆེ་དང་ཡུངས་དཀར་གྱི་གང་བུ་སྐྱེར་པ་སོགས་མངོན་སྤྱོད་ཀྱི་རྫས་དུ་མས་སྤྲས་པའི་མཐོང་བ་ཙམ་གྱིས་འཇིགས་པར་བྱེད་པའི་དྲག་པོའི་གཏོར་མ་འདིའི་མཐུ་སྟོབས་ཀྱིས་བཟློག་པར་མཛོད་ཅིག་ཅེས་པའི་དོན་ཅན་གྱི་ཚིག་རྣམས་བརྗོད་པས་གསུམ་པ་དམིགས་བསལ་བརྗོད་པའི་སྒོ་ནས་ལྟས་ངན་མཐའ་དག་བཟློག་པར་བསྐུལ་བ་བསྟན་ཟིན་ནས། བཞི་པ་བདེན་སྟོབས་བརྗོད་པའི་སྒོ་ནས་བསྡུས་ཏེ་བསྐུལ་བ། མདོར་ན་དམར་ཆེན་གཏོར་མ་ཞེས་སོགས་ཏེ་དེ་དག་གི་དོན་ཡང་། གོང་དུ་བསྟན་པ་དེ་རྣམས་ཀྱི་དོན་སྙིང་པོར་དྲིལ་ཏེ་བརྗོད་པ་ནི། མདོར་བསྡུ་ན་མཁྱེན་བརྩེ་ནུས་གསུམ་གྱི་མངའ་བདག་སྐྱབས་གནས་བསླུ་མེད་རྣམས་ཀྱིས་བྱིན་གྱིས་བརླབས་པའི་དམར་ཆེན་གྱི་གཏོར་མ་འདི་ཡིས་མཐུ་སྟོབས་ལ་བརྟེན་ནས། ཕ་རོལ་པོའི་བསམ་པ་ངན་པ་ཐམས་ཅད་བཟློག་པ་དང་།
སྦྱོར་བ་རྩུབ་པའི་གནོད་པའི་རིགས་ཐམས་ཅད་བསྒྱུར་བར་བླ་མ་ཡི་དམ་ཆོས་སྐྱོང་ཁྱེད་རྣམས་ཀྱིས་ཐུགས་རྗེའི་དཔུང་བསྐྱེད་པ་མཛོད་ཅིག དེའང་ཡུལ་གང་ལ་བཟློག་ཅིང་སྒྱུར་ན། རྐྱེན་ངན་བར་ཆད་ཀྱི་རིགས་དེ་ཐམས་ཅད་གཟུགས་ཅན་གྱི་སྡང་བའི་དགྲ་རྣམས་ལ་བཟློག་ཅིང་བསྒྱུར་བ་དང་། དེ་བཞིན་དུ་བར་ཆད་མི་མཐུན་པའི་ཕྱོགས་དེ་ཐམས་ཅད་གནོད་པར་བྱེད་པའི་གཟུགས་མེད་ཀྱི་བགེགས་རྣམས་ཀྱི་སྟེང་དུ་བྷྱོཿསྟེ་བཟློག་ཅིང་བསྒྱུར་བར་མཛོད་ཅིག དེ་ལྟར་བཟློག་པར་བསྐུལ་བའི་མཐུ་སྟོབས་བསམ་གྱིས་མི་ཁྱབ་པ་དང་ལྡན་པའི་དམར་ཆེན་ཟོར་གྱི་གཏོར་མ་འདི་ཡིས་བཟློག་བྱ་རྣམས་མི་བཟློག་པའི་གོ་སྐབས་གང་ཡང་མེད་ཅིང་། དེ་བཞིན་དུ་གཏོར་མ་ཆེན་པོ་འདི་ཡིས་ནུས་པས་བསྒྱུར་བྱ་རྣམས་མི་འགྱུར་བའི་གནས་སྐབས་ཅུང་ཟད་ཀྱང་ཡོད་པ་མ་ཡིན་ཏེ། རྒྱུ་མཚན་ཅིའི་ཕྱིར་ན་དམར་ཆེན་གྱི་གཏོར་མ་འདི་རྣམས་ནི་རྩ་རྒྱུད་ཀྱི་བླ་མ་རྣམས་དང་ཡི་དམ་རྡོ་རྗེ་གཞོན་ནུའི་དཀྱིལ་འཁོར་གྱི་ལྷ་ཚོགས་རྣམས་ཀྱི་ཆོས་ཉིད་དོན་དམ་པའི་བདེན་པ་མངོན་སུམ་དུ་གཟིགས་པའི་ཐུགས་ཀྱི་བདེན་སྟོབས་ཀྱིས་བྱིན་རླབས་པ་དང་། དམ་ཅན་བཀའི་སྲུང་མ་རྒྱ་མཚོའི་ཚོགས་རྣམས་ཀྱིས་མཐུ་རྩལ་བསམ་གྱིས་མི་ཁྱབ་པའི་སྒོ་ནས་བྱིན་གྱིས་བརླབས་པ་དང་། རིག་སྔགས་འཆང་བ་བདག་ཅག་དཔོན་སློབ་རྣམས་ཀྱིས་ཀྱང་རིམ་གཉིས་ཀྱི་ཏིང་ངེ་འཛིན་དང་དམིགས་པའི་གནད་ཟབ་མོ་ཁྱད་པར་ཅན་རྣམས་བསྒོམས་པའི་སྒོ་ནས་བྱིན་གྱི་བརླབས་པས་སོ། ། རྒྱུ་མཚན་དེའི་ཕྱིར་རྣལ་འབྱོར་པ་བདག་ཅག་དཔོན་སློབ་གྲོགས་མཆེད་འཁོར་དང་བཅས་པ་རྣམས་ཀྱི་དམ་པ་ཆོས་སྒྲུབ་པའི་འགལ་རྐྱེན་བར་ཆད།
ལྟས་དང་མཚན་མ་ངན་པ་ལ་སོགས་པ་མི་མཐུན་པའི་རྐྱེན་ངན་གྱི་རིགས་ཐམས་ཅད་བདག་ཅག་ཀུན་ལ་གནོད་པར་བྱེད་པའི་སྡང་བའི་དགྲ་དང་། གནོད་པར་བྱེད་པའི་བགེགས་རྣམས་ལ་བྷྱོཿསྟེ་བཟློག་ཅིང་བསྒྱུར་བར་སྐྱབས་གནས་བསླུ་མེད་ཁྱེད་རྣམས་ཀྱིས་མཛོད་ཅིག དེ་ཡང་ཁྱེད་རྣམས་ཀྱི་མཁྱེན་པའི་ཡེ་ཤེས་ཀྱིས་གཟིགས། བརྩེ་བའི་ཐུགས་རྗེས་དགོངས། མཛད་པའི་འཕྲིན་ལས་ཀྱིས་བསྲུང་བ་དང་། བསྐྱབ་པ་དང་། སྦ་བ་དང་། བཟློག་པ་དང་། བསྒྱུར་བ་ལ་སོགས་པ་གང་བཞེད་པ་ཐམས་ཅད་འབད་མེད་དུ་འགྲུབ་པ་ལ་ཡིད་གཉིས་དང་བྲལ་བའི་སྙིང་ནས་དད་པ་ཆེན་པོའི་སྒོ་ནས་གསོལ་བ་འདེབས་སོ། ། དེ་ལྟར་དུ་གྱུར་བར་བྱིན་གྱིས་བརླབ་ཏུ་གསོལ་ཞེས་པའི་དོན་ཅན་གྱི་ཚིག་རྣམས་བརྗོད་པས་བཞི་པ་བདེན་སྟོབས་བརྗོད་པའི་སྒོ་ནས་མདོར་བསྡུས་ཏེ་བསྐུལ་བ་བསྟན་ཟིན་ནས།
དེ་ནས་འཇམ་དཔལ་སྐུ་ཡི་ལྷ་ཚོགས་ཀྱིས། ། ཟོར་ཆེན་རྫས་ཀྱི་མཐུ་བསྐྱེད་ལ། ། དགྲ་བགེགས་སྲོག་ལ་མངའ་མཛོད་ཅིག ། ཅེས་སོགས་གོང་ཟོར་རྫས་བྱིན་རླབས་ཀྱི་སྐབས་སུ་བསྟན་པ་བཞིན་གྱི་ཚིག་དོན་དང་དམིགས་པ་རྣམས་འདིར་ཡང་དྲན་པར་བྱས་ཏེ་བརྗོད་ལ། སྐབས་འདིར་སྐྱ་ལམ་ཐེན་ནས་ཟོར་གཏོར་རྣམས་ཕབ་ཏེ། དེའང་སྔོན་ལ་ལྷག་མ། དེ་ནས་བདུད་རྒྱལ་གྱི་གཏོར་མ། དེ་ནས་ཤྭ་ན་མའི་གཏོར་མ། དེ་ནས་ས་བདག་མའི་གཏོར་མ། དེ་ནས་བདག་ཉིད་མའི་གཏོར་མ།
དེ་ནས་གཙོ་བོའི་གཏོར་མ་རྣམས་རིམ་གྱིས་ཕྱིར་ཅུང་ཟད་བསྒྱུར་ལ། ཡིད་ཀྱི་དམིགས་པ་བདག་ཆེན་རྒྱ་གར་བའི་བཟློག་གཞུང་དགྲ་བགེགས་ཀུན་འཇོམས་སོགས་ནས་འབྱུང་བ་ལྟར། རང་དཔལ་ཆེན་པོ་གཟི་བརྗིད་བསམ་གྱིས་མི་ཁྱབ་པའི་ང་རྒྱལ་བསྐྱེད་དེ། ནམ་མཁར་བཞུགས་པར་བསམ་པའི་ལྷ་ཚོགས་རྣམས་ཀྱིས་བདག་གི་རྒྱབ་དཔུང་མཛད། ཆོས་སྐྱོང་སྲུང་མ་དམ་ཅན་རྒྱ་མཚོའི་ཕོ་ཉའི་ཚོགས་དང་། ལྷ་སྲིན་སྡེ་བརྒྱད་ལ་སོགས་པ་ཐམས་ཅད་བདག་གི་བཀའ་བཞིན་དམག་ལ་ཆས། བདུད་རྒྱལ་གྱིས་དམག་དཔོན་མཛད། གཡས་ཕྱོགས་དྲེགས་པ་ཕོ་རྒྱུད་དང་། གཡོན་ཕྱོགས་ན་དྲེགས་པ་མོ་རྒྱུད་རྣམས་སྤྲིན་ཕུང་ཆེན་པོའི་འཐིབས་པའམ། རླུང་དམར་ཆེན་པོ་ལངས་པ་ལྟར་བུན་བུན་ལོང་ལོང་དུ་འཁོད་ཅིང་ཐམས་ཅད་འུར་འུར་ཆིལ་ཆིལ་དྲག་པོའི་ཧཱུྃ་ཕཊ྄་ཀྱི་དགྲ་དང་བཅས་པར་བསམས་ལ།
གནས་དེ་ཉིད་དུའམ་གཞན་ཡང་གང་བདེ་བར་བདུད་རྒྱལ་གྱི་བསྐུལ་ཆེན་བྱ་བ་ནི། ཧཱུྃ་དམ་ཚིག་ཆེན་པོའི་དུས་ལ་བབ། ། ཅེས་སོགས་ཏེ། དེ་དག་གི་དོན་ཡང་ཧཱུྃ་ཞེས་བརྗོད་པས་རང་རྡོ་རྗེ་གཞོན་ནུར་གསལ་བས་བདུད་རྒྱལ་ལ་བོས་ནས། ཁྱེད་ཀྱིས་སྔོན་བཅོམ་ལྡན་འདས་ཀྱི་སྤྱན་སྔར་ཁས་བླངས་ཤིང་དམ་བཅས་པའི་དམ་ཚིག་ཆེན་པོ་དེ་དྲན་པར་མཛོད་ལ། དྲག་པོ་མངོན་སྤྱོད་ཀྱི་ལས་མཛད་པའི་དུས་ལ་བབ་ཅེས་བསྐུལ་ཏེ། དྲག་པོའི་ལས་དེའང་གང་བྱ་ཞེ་ན། དགྲ་བགེགས་ཀྱི་སྲོག་གི་གཤེད་མ་སྟེ་བཤན་པ་བྱེད་དུ་བསྐུལ། ཚུལ་ཇི་ལྟར་བསྐུལ་བ་ནི། སྐུ་གསལ་གདབ་ཅིང་དམ་བཅའ་དྲན་དུ་བཅུག་པའི་སྒོ་ནས་ཞལ་བཞེས་ཀྱི་ལས་ལ་བསྐུལ་བ་ཡིན་ཏེ།
དེའང་ཐོག་མར་གསལ་གདབ་པ་ནི། འཆི་བདག་བདུད་ཚོགས་ཀུན་གྱི་རྒྱལ་པོ་ཕྱག་ན་མི་མགོའི་ཐོད་པའི་འཕྲེང་བ་འཛིན་པས་བདུད་རྒྱལ་ཐོད་པའི་ཕྲེང་བ་ཅན་དུ་མཚན་གསོལ་བར་བྱེད་ཀྱི་སྐུ་མདོག་ནི་མཐིང་ནག་ཆེ་ཞིང་ཆེར་འབར་བའི་ཆེན་པོ་སྟེ། ཆིབས་སུ་བདུད་རྟ་བྲ་ནག་རུས་པ་ཆེན་པོའི་རྒྱན་ཅན་ཆིབས་ལ། ཞལ་གཅིག་ཕྱག་གཉིས་ཀྱི་ཕྱག་གཡས་པ་ན་ལྕགས་ཀྱི་མདུང་ཐུང་དར་ནག་པོས་བརྒྱན་པ་ཐོགས་ཤིང་། ཕྱག་གཡོན་པ་ན་མིའི་ཐོད་པའི་ཕྲེང་བ་འཛིན་ལ། ཐོད་པ་སྐམ་པོ་ལྔ་ཡིས་དབུ་ལ་བརྒྱན་ཞིང་། མིའི་གཡང་གཞི་སྟེ་མི་ལྤགས་རློན་པའི་ན་བཟའ་སྐུ་སྟོད་ལ་གསོལ་བ། སྦྲུལ་རིགས་ལྔས་ཡན་ལག་ཀུན་མཛེས་ཤིང་། མིའི་རྒྱུ་མ་རློན་པས་སྐུ་ལ་ག་ཤལ་དུ་བརྒྱན་པ་དང་། ཁྲག་དང་ཞག་གི་ཐིག་ལེ་དང་ཟོ་རིས་ཅན།
ཞལ་མཆེ་བ་རབ་དུ་གཙིག་ཞིང་གསུས་ཁྱིམ་ཆེ་བ། ལས་སུ་དགྲ་བགེགས་ཀྱི་ཙིཏྟ་སྟེ་སྙིང་དང་སྲོག་རྩ་ལ་ལོངས་སྤྱོད་པར་བྱེད་པ། བདུད་ཀྱི་རྒྱལ་པོ་ཁྱོད་ནི་དམ་ཉམས་ཀྱི་སྲོག་དབུགས་ལེན་པར་བྱེད་པའི་བདག་པོ་ཆེན་པོ་སྟེ། ཁྱེད་དང་ཁྱེད་ཀྱི་སྲིང་ཅིག་རྡོ་རྗེ་ལྷ་མོ་རེ་མ་ཏི་སྟེ། ཁྱེད་མིང་སྲིང་གཉིས་ཀྱིས་སྔར་ཁས་བླངས་ཤིང་དམ་བཅས་པ་དེ་ད་དུས་ལ་བབ་པས། ཇི་ལྟར་དམ་བཅས་པ་བཞིན་དུ་འཕྲིན་ལས་མཛོད་ཅིག སྔར་གང་ཁས་བླངས་ཤིང་དམ་ཇི་ལྟར་བཅས་ན། སྔོན་གྱི་དུས་ཀྱི་ཚེ་དཔལ་ཆེན་ཁྲག་འཐུང་ཧེ་རུ་ཀ་གསང་བའི་དཀྱིལ་འཁོར་ཆེན་པོར་དབང་བསྐུར་ཞིང་དབང་རྟགས་ཐོད་པ་བྱིན་ནས་བསྟན་པ་སྲུངས་ཤིག་པར་བཀའ་བསྩལ། བསྟན་དགྲ་སྒྲོལ་ཅིག་པར་དམ་ཚིག་ཕོག དེའི་ཚེ་བསྟན་པ་བསྟན་འཛིན་དང་བཅས་པ་བསྲུང་བར་ཁས་བླངས་ཤིང་དམ་བཅའ་བརྟན་པོ་བྱས་ནས།
སྒྲུབ་པ་པོའི་མཆོག་རྣལ་འབྱོར་པ་རྣམས་སྐྱོང་བར་ཞལ་གྱིས་བཞེས་ཤིང་། བསྟན་ལ་གནོད་བྱེད་གདུག་པའི་དགྲ་བགེགས་སྒྲོལ་བར་དམ་བཅས་པ་རྣམས་དྲན་པར་མཛོད་ལ། དུས་ད་ལྟ་ཉིད་དུ་དམ་ཉམས་དགྲ་བགེགས་སྒྲོལ་བའི་དུས་ལ་བབ་པས་སྒྲོལ་བར་མཛོད་ཅིག སྒྲོལ་ལུགས་ཇི་ལྟར་བྱ་ན། བདུད་རྒྱལ་ཁྱོད་ནི་སྲོག་ཆགས་ཀུན་གྱི་སྲོག་དབུགས་ཀྱི་བདག་པོ་ཆེན་པོ་སྟེ། དེ་བས་ན་དགྲ་བགེགས་ཀྱི་སྲོག་དབུགས་ལ་མངའ་ཐང་མཛོད་ལ། སྲོག་དབུགས་མྱུར་དུ་ལོང་ཞིག་ས་མ་ཡ་ཞེས་པ་ནི་དམ་ཚིག་ཅན་ཞེས་བདུད་རྒྱལ་ལ་བོས་པ་ཡིན་ལ། བདུད་ཀྱི་རྒྱལ་པོ་ཁྱོད་ཀྱི་ཟས་སྐལ་ནི་ཤ་ཡིན་ཏེ། དེ་བས་ན་དགྲ་བོའི་ཤ་ལ་ཧབ་ཤ་གྱིས་ལ་ཧབ་ཀྱིས་ཟོ། ཁྱད་པར་དམ་ཉམས་ཀྱི་ཤ་ལ་ཁ་རཾ་ཁཱ་ཧི་སྟེ་མྱུར་དུ་ཟོ་ཞིག
བདུད་ཀྱི་རྒྱལ་པོ་ཁྱོད་ཀྱི་བཏུང་སྐལ་ནི་ཁྲག་ཡིན་ཏེ་དེ་བས་ན་དགྲ་བོ་ངན་པ་རྣམས་ཀྱི་ཁྲག་ལ་ཧབ་འཐུང་གྱིས་ལ་ཧུབ་ཀྱིས་འཐུང་། མྱུར་དུ་འཐུང་ཞིག་ཅེས་བསྐུལ་ནས། ཁྲག་འཐུང་ཐོད་འཕྲེང་ཅན་ཞེས་སླར་ཡང་བདུད་རྒྱལ་ལ་བོས་ནས། བདུད་རྒྱལ་ཁྱོད་ནི་བདུད་དམག་གི་དམག་དཔོན་ཆེན་པོ་ཡིན་ཏེ་དེ་བས་ན་ས་གཞི་ཐམས་ཅད་བདུད་དམག་གིས་ཁེང་བར་མཛད་ནས། དམ་ཉམས་དགྲ་བོའི་ཡུལ་དུ་བདུད་དམག་གི་དམག་ཚོགས་དྲོངས་ལ། དེའི་ཚེ་བདུད་དམག་གི་དམག་སྣ་ཐོད་འཕྲེང་ཅན་ཁྱེད་ཀྱིས་དྲོངས་ཤིག ཁ་དྲག་གཉན་པོ་བདུད་དམག་གི་དམག་ལས་བྱེད་པ་པོ་ཁྱེད་ཡིན་པས། དེ་བས་ན་བདུད་དམག་གི་མཇུག་ཏུ་ལུས་པ་རྣམས་མ་ལུས་པ་མཐའ་ནས་བཏུལ་བ་སྟེ་མི་འཐབ་པ་འཐབ་ཏུ་གཞུག་པའི་ལས་མཛོད་ཅིག ཡང་བདུད་རྒྱལ་ཐོད་འཕྲེང་ཅན་ཞེས་བོས་ནས། གོ་བགོ་བ་དང་མཚོན་རྣོན་པོར་རྡར་བའི་ལས་མཛོད་ཅིག
ཡང་ཐོད་འཕྲེང་ཅན་ཞེས་བོས་ནས། དམ་ཉམས་དགྲ་བོའི་ཡུལ་དུ་དམག་དྲོངས་ལ། དམ་ཉམས་དགྲ་བོ་འཁོར་དང་བཅས་པའི་བླ་སྲོག་གི་མཁར་སྤེའུ་བཤིག བདུད་རྒྱལ་ཁྱོད་ཀྱི་དཔལ་ཆེན་པོའི་སྤྱན་སྔར་ཐུགས་དམ་ཞལ་གྱིས་བཞེས་པ་དེ་ད་དུས་ལ་བབ་པས། དུས་ལ་བབ་བོ་ཞེས་བདག་གིས་བསྐུལ་བ་དེ་མཁྱེན་པར་མཛོད་ཅིག སུས་མཁྱེན་པར་མཛད་ན། ས་མ་ཡ་སྟེ་དམ་ཚིག་ཅན་བདུད་རྒྱལ་ཁྱོད་ཀྱིས་མཁྱེན་པར་མཛོད་ཅིག དེ་ལྟར་མཛད་ནས་རྣལ་འབྱོར་པ་བདག་གིས་བཅོལ་བའི་དྲག་པོའི་འཕྲིན་ལས་འདི་ད་ལྟ་ཉིད་དུ་གྲུབ་པར་མཛོད་ཅིག་ཅེས་པའི་དོན་ཅན་གྱི་ཚིག་རྣམས་བརྗོད་པའི་སྒོ་ནས་བདུད་རྒྱལ་འཁོར་བཅས་ལ་དྲག་བསྐུལ་རྒྱས་པར་བྱའོ། ། དེ་ལྟར་གོང་དུ་བཤད་པའི་སྲིང་གཅིག་རྡོ་རྗེ་རེ་མ་ཏི་ཞེས་པ་འདི་ནི་དཀར་མོ་ཉི་ཟླ་ཉིད་ཡིན་པར་སེམས་ཏེ། དེའང་དཀར་བདུད་ལྕམ་དྲལ་འདི་གཉིས་ངེས་དོན་དུ་བཅོམ་ལྡན་འདས་རྡོ་རྗེ་གཞོན་ནུའི་ཐུགས་གཉིས་སུ་མེད་པའི་ཡེ་ཤེས་གཅིག་གིས་བསྡུས་པའི་སྤྲུལ་པ་ཡིན་ཏེ།
འཁོན་རོག་ཤེས་རབ་ཚུལ་ཁྲིམས་ལ་བཞི་ཐོག་བླ་བྲང་གི་རྒྱབ་ཀྱི་ཉི་ཟླ་ཕུག་པར་ཆོས་སྐྱོང་ལྕམ་དྲལ་གྱི་ཞལ་གཟིགས་ནས་དངོས་སུ་གནང་བའི་ཐུགས་དམ་བསྐང་བའི་ཆོ་ག་ལས། ཆེ་བའི་ཆེ་མཆོག་ཧེ་རུ་ཀ ། དེ་ཡི་ཉེར་སྤྲུལ་སྲུང་མའི་གཙོ། ། དཔལ་མོ་ལྕམ་དྲལ་ཞེས་གསུངས་པས་ངེས་དོན་དུ་དེ་ལྟར་ཡིན་ཡང་། ཀུན་རྫོབ་ཏུ་དཀར་མོ་ཉི་ཟླ་ཉིད་འཇིག་རྟེན་པ་དང་འདས་མ་འདས་ཀྱི་མཚམས་ན་བཞུགས་པ་སོགས་རྣམ་འཕྲུལ་དུ་མའི་སྒོ་ནས་མཁའ་འགྲོ་བྱེ་བའི་གཙོ་མོ་མཛད་པ་སོགས་འཁོར་འདས་ཀུན་ལ་ཁྱབ་པའི་ཚུལ་དུ་བཞུགས་པ་ཡིན་ཏེ། བསྐང་བའི་ཆོ་ག་དེ་ཉིད་ལས། མཐུ་སྟོབས་རྫུ་འཕྲུལ་མཐུ་རྩལ་ཅན། ། དཔལ་ལྡན་མ་ཡིས་ཀུན་ཁྱབ་ཅིང་། ། ཞེས་དང་། ཡེ་ཤེས་དབྱིངས་ཀྱི་རྗེ་མོ་སྟེ། །
གཞན་དོན་འཇིག་རྟེན་པ་རུ་སྤྲུལ། ། འཇིག་རྟེན་གནས་དང་འཇིག་རྟེན་འདས། ། འདས་དང་མ་འདས་མཚམས་ན་བཞུགས། ། ཞེས་དང་། མ་མོ་ཆེན་མོ་རྣལ་འབྱོར་མ། ། ཀུན་གཞི་ཡོངས་ཀྱི་དབང་ཕྱུག་མ། ། སྣང་སྲིད་ཀུན་ལ་དབང་བསྒྱུར་མ། ། ཞེས་དང་། མཁའ་འགྲོ་བྱེ་བའི་གཙོ་མོ་ཁྱོད། ། དུས་གསུམ་གཟིགས་པའི་འདོད་དགུའི་གཏེར། །
ཞེས་དང་། གཞན་ཡང་སྲིད་གསུམ་བདག་ཏུ་མཛད་ལ་བསྟོད། ། ཅེས་དང་། འཁོར་བ་ནི་ཡོངས་མི་སྤོང་། ། མྱ་ངན་ནི་ཡོངས་མི་འདའ། ། སྐུ་ཡི་ནི་ཚད་ཆེ་ཡང་། ། ནམ་མཁའ་ཡི་མཐའ་དང་མཉམ། ། རིགས་པས་ནི་བཟུང་དུ་མེད། ། ཚད་ཀྱིས་ནི་དཔག་ཏུ་མེད། ། སྲིད་པ་ནི་ཀུན་ལ་ཁྱབ། །
ཁམས་གསུམ་ནི་དབང་དུ་འདུས། ། ཞེས་སོགས་མང་དུ་གསུངས་པས་ངེས་དོན་དུ་བཅོམ་ལྡན་འདས་རྡོ་རྗེ་གཞོན་ནུའི་ཐུགས་གཉིས་སུ་མེད་པའི་ཡེ་ཤེས་སྤྲོས་བྲལ་ཆོས་ཀྱི་སྐུ་ལས་མ་གཡོས་བཞིན་དུ། ཀུན་རྫོབ་གདུལ་བྱའི་སྣང་ངོར་འཇིག་རྟེན་འདས་མ་འདས་ཀྱི་མ་མོ་མཁའ་འགྲོ་ཀུན་གྱི་གཙོ་མོ་མཛད་ཅིང་འཁོར་བ་ཇི་སྲིད་དུ་སེམས་ཅན་གྱི་དོན་མཛད་ཅིང་འཁོར་འདས་བརྟན་གཡོ་ཀུན་ལ་ཁྱབ་པའི་ཚུལ་དུ་བཞུགས་པ་འདི་ནི་སངས་རྒྱས་ཐམས་ཅད་ཀྱི་གནས་ལུགས་ཡིན་ཏེ། ཀྱེ་རྡོ་རྗེའི་རྩ་རྒྱུད་བརྟག་པ་གཉིས་པ་ལས། ང་ལས་འགྲོ་བ་ཐམས་ཅད་བྱུང་། ། ང་ལས་གནས་གསུམ་པོ་ཡང་བྱུང་། ། ང་ཡིས་འདི་ཀུན་ཁྱབ་པ་སྟེ། ། འགྲོ་བའི་རང་བཞིན་གཞན་མ་མཐོང་། ། ཞེས་དང་། ཡང་དེ་ཉིད་ལས།
འཆད་པ་པོ་ང་ཆོས་ཀྱང་ང་། ། རང་གི་ཚོགས་ལྡན་ཉན་པོ་ང་། ། འཇིག་རྟེན་སྟོན་པ་བསྒྲུབ་བྱ་ང་། ། འཇིག་རྟེན་འཇིག་རྟེན་འདས་པ་ང་། ། ལྷན་ཅིག་སྐྱེས་དགའི་རང་བཞིན་ང་། ། ཞེས་དང་རྣལ་འབྱོར་མ་ཀུན་སྤྱོད་ལས་ཀྱང་། གར་མཁན་དག་དང་རི་མོ་བཟང་ལྟར་སྣང་། ། གང་ཞིག་དྲུག་པ་ཞེས་བྱའི་སངས་རྒྱས་ཉིད། ། གཅིག་པུ་ཉིད་ནི་དུ་མའི་གར་མཛད་དོ། ། ཞེས་སོགས་གསུངས་པས་སོ། །
དེ་ལྟ་བུའི་ཆོས་སྐྱོང་དཀར་མོ་ཉི་ཟླ་འདིའི་ཐུགས་དམ་བསྐང་རྫས་སུ་ཕུག་རོན་མངགས་པ་ལ་དགོངས་ནས་འདིའི་སྒྲུབ་སྐོར་གྱི་ཡི་གེ་རྣམས་སུ་ཐུགས་དམ་བསྐང་བའི་ཆོ་ག་བྱེད་པའི་ཚེ། རིན་པོ་ཆེ་ལས་གྲུབ་པའི་པད་སྡེར་གཙང་མར་འགྲུབ་ན་འབྲས་དཀར་མོ། མ་འབྱོར་ན་ནས་དཀར་མོས་བཀང་བའི་སྟེང་དུ་འབྲང་རྒྱས་མར་གྱིས་བྱུགས་ལ་དཀར་གསུམ་མངར་གསུམ་གྱིས་བརྒྱན་པ་ལ། ནམ་མཁའ་དཀར་པོ་གཅིག་དང་། རྒྱང་བུ་དཀར་པོ་གཅིག མངའ་རྒོད་སྒོམ་དར་སྣ་ལྔས་བརྒྱན་པ་དང་བཅས་པ་བཙུགས། ཕུག་རོན་གཅིག་གམ། གསུམ་མམ། ལྔའམ། བདུན་ལ་སོགས་པ་བཟུང་ལ་དར་སྣ་ལྔས་བརྒྱན་ལ་བཞག
མ་གྲུབ་ན་བག་ཟན་ནམ། མར་ལ་ཕུག་རོན་གྱི་གཟུགས་བྱས་པ་འབྲང་རྒྱས་ལ་བཙུགས། རིན་པོ་ཆེ་ལས་གྲུབ་པའི་སྣོད་གཙང་མར་དཀར་གཏོར་ཛམ་གཏོར་གྱི་དབྱིབས་ལྟ་བུ་ལ། མཐེབ་ཀྱུ་པདྨ་འདབ་མ་བཞི་པའི་རྣམ་པ་ཅན་ལ་དཀར་གསུམ་མངར་གསུམ་གྱིས་བརྒྱན་པ་འབྲང་རྒྱས་ཀྱི་མདུན་དུ་བཤམ། ཤས་བརྒྱན་ན་མཛེ་དང་བྲེའུ་སོགས་ཀྱི་ཤ་ངན་པ་མ་ཡིན་པས་བརྒྱན་ཞེས་སོགས་རྒྱས་པར་གསུངས་པ་ལ། འགའ་ཞིག་གི་བསམ་པས་ཕུག་རོན་འདི་མུ་སྟེགས་ཀྱི་བྱ་ཡིན་པར་གྲགས་ན་ཆོས་སྐྱོང་འདིའི་བསྐང་རྫས་སུ་ཇི་ལྟར་འཐད་སྙམ་ན། དེ་ནི་མ་བརྟགས་པ་ཆེན་པོ་སྟེ། དམུ་བྱ་ཕུག་རོན་འདི་ནི་འཇིག་རྟེན་འདས་དང་མ་འདས་ཀྱི་མ་མཁའ་འགྲོ་ཀུན་གྱི་ཐུགས་དམ་བསྐང་རྫས་ཀྱི་མཆོག་ཏུ་གསུངས་པ་དང་། གཞན་ཡང་གྱིང་བདུད་བཙན་གནོད་སྦྱིན་ལ་སོགས་པའི་ཡང་མཐུན་རྫས་སུ་བཤད་པ་ཡིན་ཏེ། དེའི་ལོ་རྒྱུས་ཀྱང་སྔོན་རྒྱ་གར་གྱི་ཡུལ་ཁྱུང་བྲག་གསང་བའི་གླིང་གི་བྲག་ཕུག་ཏུ་སློབ་དཔོན་ཆེན་པོ་ཤནྟི་པ་དགོངས་པ་མཛད་ཅིང་ཡོད་པ་ལ་ཉམས་གྲིབ་ཀྱིས་ཕོག་ནས།
དབྱིངས་མ་ལ་སོགས་པའི་མ་མོ་རྣམས་འཁྲུགས་ཏེ་ཐུགས་དམ་བསྐང་བ་དང་བཤགས་པ་བྱས་པས་ཅིས་ཀྱང་མ་སྐོང་། ཅིས་ཀྱང་མ་དག་ནས། སློབ་དཔོན་དེ་ཉིད་ཀྱིས་དམུ་བྱ་ཕུག་རོན་ལ་བརྟེན་ནས་བསྐང་བའི་ཆོ་ག་མཛད་པས་ཉམས་ཆགས་ཀྱི་ཉེས་པ་ལས་གྲོལ་ནས་ལུས་བརྟས་པ་དང་། དབང་པོ་གསལ་བ་དང་། ཏིང་ངེ་འཛིན་གོང་ནས་གོང་དུ་འཕེལ་བ་སོགས་ཡོན་ཏན་ཁྱད་པར་ཅན་འཁྲུངས་པར་བཤད་ཅིང་། དུས་དེ་ཉིད་ཀྱི་ཚེ་མཛད་པའི་བསྐང་བའི་གཞུང་ལས་འདི་ལྟར་འབྱུང་སྟེ། བྷྱོཿདམུ་བྱ་ཆེན་པོ་ཕུག་རོན་གྱི། ། ཕ་དང་མེས་པོའི་མཚན་སྤོས་པའི། ། འདུན་བྱ་དེ་ནི་རྟིང་དཀར་ལགས། ། དེ་ལ་གསེར་གྱི་བྱ་རྒོད་དང་། །
དུང་སྒོང་དཀར་པོ་གཉིས་སུ་བྱུང་། ། ཐབས་དང་ཤེས་རབ་འབྲེལ་བའི་རྟགས། ། སྒོ་ང་རྩལ་དང་གཤོག་རུས་རྒྱས། ། བྱེ་ཕྲུག་དུས་ནས་ནམ་འཕང་སྤྱོད། ། ལུས་པོ་དཀར་ལ་མགོ་སྐྱེ་སྔོ། ། ལུས་པོ་དཀར་པོར་འབྱུང་བ་འདིས། ། དཀར་མོའི་ཚོགས་ཀྱིས་ཐུགས་དམ་བསྐང་། ། མགོ་སྐྱེ་སྔོན་པོར་འབྱུང་བ་འདིས། ། སྔོན་མོའི་ཚོགས་ཀྱི་ཐུགས་དམ་བསྐང་། ། བྲང་ནི་སྨུག་པོར་བྱུང་བ་འདིས། །
སྨུག་མའི་ཚོགས་ཀྱི་ཐུགས་དམ་བསྐང་། ། མིག་འབྲས་ནག་པོར་བྱུང་བ་འདིས། ། ནག་མོའི་ཚོགས་ཀྱི་ཐུགས་དམ་བསྐང་། ། མིག་སྲིན་དམར་པོར་བྱུང་བ་འདིས། ། དམར་མོའི་ཚོགས་ཀྱི་ཐུགས་དམ་བསྐང་། ། མིག་རྩ་སེར་པོར་འབྱུང་བ་འདིས། ། སེར་མོའི་ཚོགས་ཀྱི་ཐུགས་དམ་བསྐང་། ། རྣལ་འབྱོར་བདག་གི་ཉམས་ཆགས་རྣམས། ། སྐོང་གྱུར་དངོས་གྲུབ་བསྩལ་དུ་གསོལ། ། གཤོག་པ་ནག་ལ་སྨུག་པ་འདིས། །
ནག་སྨུག་ཚོགས་ཀྱི་ཐུགས་དམ་བསྐང་། ། མཇུག་མ་ཁྲ་བོ་འདི་དག་གིས། ། བྱང་བདུད་ཚོགས་ཀྱི་ཐུགས་དམ་བསྐང་། ། གཤོག་འཐོན་དངས་སྒྲོ་དཀར་སྨུག་འདིས། ། ཡ་བདུད་ཚོགས་ཀྱི་ཐུགས་དམ་བསྐང་། ། རྒྱབ་ནི་ཁྲོ་བོར་འདུག་པ་འདིས། ། སྐྱེས་བུ་གྱིང་ཚོགས་ཐུགས་དམ་བསྐང་། ། རྐང་པ་དམར་པོ་འདི་དག་གིས། ། བཙན་རྒོད་ཚོགས་ཀྱི་ཐུགས་དམ་བསྐང་། ། སྣ་ནི་དཀར་པོ་འདི་དག་གིས། །
མཆེས་པའི་ལྷ་ཚོགས་ཐུགས་དམ་བསྐང་། ། མཆུ་ནི་ནག་པོར་འདུག་པ་འདིས། ། གནོད་སྦྱིན་ཆེན་པོའི་ཐུགས་དམ་བསྐང་། ། སྔོ་ནི་ཡོངས་ལ་སྔོ་བ་སྟེ། ། བསྟོད་ནི་གཞི་ལ་བསྟོད་པ་ཡིན། ། དམ་ཅན་རྒྱ་མཚོ་ད་ཚུར་སྤྱོན། ། ཧར་ཏི་དཀར་མོ་ད་ཚུར་སྤྱོན། ། ཤན་ཏིང་དཀར་མོ་ད་ཚུར་སྤྱོན། ། གྲུབ་ཏིང་སེར་མོ་ད་ཚུར་སྤྱོན། ། དུན་ཏིང་ནག་མོ་ད་ཚུར་སྤྱོན། །
ཁྱོད་ཀྱི་ཐུགས་དམ་ད་སྐོང་གིས། ། བདག་གི་ཉམས་ཆགས་སྐོང་གྱུར་ཅིག ། ཅེས་སོགས་རྒྱས་པར་འབྱུང་བ་ཡིན་ནོ། ། དོན་དེ་དག་ཐུགས་ལ་བཞག་ནས་སྔགས་འཆང་ཆོས་ཀྱི་རྒྱལ་པོ་ངག་དབང་ཀུན་དགའ་རིན་ཆེན་དེ་ཉིད་ཀྱི་ཕྱག་ལེན་ལའང་ལོ་གསར་གྱི་ཆོས་སྐྱོང་རྣམས་ལ་གཏང་རག་གི་བསྐང་གསོ་བརྒྱ་ཚར་གནང་བའི་ཚེ་དཀར་བདུད་ཀྱི་གཏོར་མའི་མདུན་དུ་ཕུག་རོན་གསུམ་ལ་སོགས་པ་བཟུང་བ་རྟེན་ཁེབས་ཀྱིས་དྲིལ་ནས་འཇོག་པར་མཛད་ཅེས་བདག་གི་བླ་མ་ཡབ་རྗེ་སྦས་པའི་སངས་རྒྱས་སྔགས་འཆང་གྲགས་པའི་མཚན་ཅན་གྱི་གསུང་ལས་ཡང་ཡང་ཐོས་སོ། ། བདུད་མགོན་ཐོད་ཕྲེང་ཅན་འདི་ནི་ངེས་དོན་དུ་བཅོམ་ལྡན་འདས་དཔལ་ཧེ་རུ་ཀའི་ཐུགས་ཀྱི་སྤྲུལ་པ་ཡིན་པའི་ཚུལ་གོང་དུ་བསྟན་པ་ལྟར་ཡིན་ལ། དྲང་དོན་ཀུན་རྫོབ་ཏུ་བདུད་རྒྱལ་འདི་ཉིད་སྔོན་གྱི་དུས་སུ་བདུད་ནག་པོ་མཐུ་བོ་ཆེ་ཞིག་ཏུ་གྱུར་ནས་སེམས་ཅན་མང་པོའི་སྲོག་དབུགས་ལ་མངོན་པར་ལོངས་སྤྱོད་པའི་ཚེ། བཅོམ་ལྡན་འདས་ཀྱིས་ལས་འབྲས་ཀྱི་ཆོས་བསྟན་ནས་དམ་ལ་བཏགས་ཏེ། ཕྱི་རབས་ཀྱི་རྣལ་འབྱོར་པ་ལ་སྟོངས་གྲོགས་མི་བརྗེད་པའི་ཕྱིར་ཐོད་པའི་ཕྲེང་བ་རྟགས་སུ་བྱིན་པ་སོགས་འདིའི་ལོ་རྒྱུས་རྒྱས་པ་ནི་དཔལ་ཧེ་རུ་ཀས་གསུངས་པའི་བདུད་ནག་པོ་ཆེན་པོའི་རྒྱུད་ལེའུ་བདུན་གྱི་བདག་ཉིད་ཅན་ཞིག་འབྱུང་བ་དེ་ཉིད་ལས་ཞིབ་ཏུ་རྟོགས་པར་བྱ་སྟེ། དེའང་ལེའུ་དང་པོ་གླེང་གཞིའི་ལེའུ། གཉིས་པ་གླེང་བསླང་བའི་ལེའུ།
གསུམ་པ་སྒྲུབ་པའི་ལེའུ། བཞི་པ་དམ་བཅའ་བའི་ལེའུ། ལྔ་པ་བསྐུལ་ཞིང་རྫས་སྲེག་པའི་ལེའུ། དྲུག་པ་བསྟན་པ་གཏད་པའི་ལེའུ། བདུན་པ་གདམས་པ་བསྟན་པའི་ལེའུ་རྣམས་སུ་ཡོད་པ་ལས། བསྐུལ་ཞིང་རྫས་སྲེག་པའི་ལེའུ་ལྔ་པའི་ནང་ན་བཟློག་གཞུང་འདིར་གསུངས་པའི་གོང་དུ་བཤད་པ་ལྟར་གྱི། ཧཱུྃ་དམ་ཚིག་ཆེན་པོའི་དུས་ལ་བབ། ། ཅེས་སོགས་ཀྱི་བསྐུལ་རྒྱས་པ་འདི་ཉིད་ཚིག་ཟུར་ཅུང་ཟད་མ་གཏོགས་པ་ཕལ་ཆེར་མཐུན་པར་བཞུགས་པ་ཡིན་ནོ། ། དེ་ལྟར་བཤད་པའི་འཕྲོས་དོན་དེ་རྣམས་ནི་བདུད་རྒྱལ་གྱི་བསྐུལ་རྒྱས་པའི་ནང་གི སྲིང་གཅིག་རྡོ་རྗེ་རེ་མ་ཏི། །
ཞེས་པ་འདི་ལ་ངོས་འཛིན་ཞིག་དགོས་རྒྱུར་སྣང་བ་ལ་རང་གི་བསམ་ཚོད་ཡིན་ནམ་སྙམ་པ་ཙམ་བྲིས་པ་ཡིན་གྱི། འོན་ཀྱང་ཁོ་བོ་ཅག་སྐྱེས་སྦྱངས་ཀྱི་བློ་གྲོས་ཆེས་དམན་ཞིང་། སོ་སོ་སྐྱེ་བོ་འཆིང་བ་ཀུན་ལྡན་ལས་དང་པོ་པ་བས་ཀྱང་ཆེས་དང་པོ་བར་གྱུར་པས་མ་རྟོགས་པ་དང་། ལོག་པར་རྟོག་པར་གྱུར་ན་དཀར་བདུད་ལྕམ་དྲལ་གྱིས་བཟོད་པར་མཛད་ནས་འཁུ་ལྡོག་མི་འབྱུང་ཞིང་སྒྲིབ་པར་མི་འགྱུར་བར་བྱིན་གྱིས་བརླབ་ཏུ་གསོལ། དེ་ལྟར་གོང་དུ་བསྟན་པའི་བདུད་རྒྱལ་གྱི་བསྐུལ་ཆེན་གྲུབ་པའི་རྗེས། དེ་ནས་གཏོར་མ་རྣམས་རིམ་གྱིས་ཁྱེར་ལ་རྣལ་འབྱོར་པ་དཔོན་སློབ་རྣམས་བཟློག་པའི་ཛམ་འགྲོས་བྱེད་པར་སྤྲོ་ན་རོལ་མོ་བཞི་བརྡུང་གསུམ་གྱི་བར་ལ་རྔ་སིལ་རྣམས་གཡས་ལོག་གཡོན་ལོག་དང་། དགུ་བརྡུང་གཅིག་ལ་མཆོངས་ཤིང་། ཡང་སྔར་བཞིན་གཡས་ལོག་གཡོན་ལོག་དགུ་བརྡུང་སོགས་སྐབས་སུ་གང་བབ་བྱས་པའི་མཐར་རོལ་མོ་བཞི་འགྲོས་ཆེ་ཆུང་དལ་བྲེལ་སྙོམ་ཞིང་མཚམས་ཆོད་པའི་ངང་ནས། ཡང་ཇི་ལྟར་འོས་པའི་སར་གཏོར་མ་རྣམས་ཕབ་ལ་བདུད་རྒྱལ་འཁོར་བཅས་ཀྱི་བསྐུལ་ཆུང་བ་འདི་ཡང་བྱ་སྟེ། ཧཱུྃ་དཔལ་ཆེན་བཀའ་སྟོད་མཐུ་བོ་ཆེ། །
ཞེས་སོགས་ཏེ། དེ་དག་གི་དོན་ཡང་ཧཱུྃ་ཞེས་བརྗོད་པས་རང་རྡོ་རྗེ་གཞོན་ནུའི་ང་རྒྱལ་གསལ་བཏབ་སྟེ། དཔལ་ཆེན་པོ་རྡོ་རྗེ་གཞོན་ནུའི་བཀའ་སྟོད་ཕོ་ཉ་རྣམས་ཀྱི་ནང་ནས་མཐུ་སྟོབས་ཆེ་བའི་མཆོག བདུད་མགོན་ནག་པོ་ཞེས་བདུད་རྒྱལ་ལ་བོས་ནས་ཅི་བྱེད་ན། དྲག་པོའི་ལས་ལ་བཞེངས་ཞེས་འཕྲིན་ལས་བསྐུལ། འཕྲིན་ལས་ཇི་ལྟར་བྱ་ན་དགྲ་བགེགས་ཀྱི་གནོད་པ་རྐྱེན་ངན་བར་ཆད་བཟློག་པར་བྱེད་པ་དྲག་པོའི་དམག་དཔུང་ཆེན་པོའི་དམག་སྣ་འདྲེན་པའི་དུས་ལ་ད་བབ་པས་དེ་ལྟར་མཛོད་ཅིག དེའང་བཙན་དང་གཤིན་རྗེ། རྒྱལ་པོ་ཐེ་རང་། གཟའ་དང་བདུད། ཤ་ཟ་མ་མོ་སོགས་ཏེ་དྲེགས་པ་སྡེ་བརྒྱད་ཡོངས་ཀྱི་དམག་དཔོན་མཛོད་ལ་བདུད་ཀྱི་རྒྱལ་པོ་ཐོད་བའི་འཕྲེང་བ་ཅན་ཁྱེད་ཀྱིས་དམ་ཅན་སྲུང་མ་སྡེ་གསུམ་ལ་སོགས་པ་ཆོས་སྐྱོང་སྲུང་མའི་ཚོགས་རྣམས་ཀྱི་དམག་སྣ་དྲོངས་ལ།
དེའང་གཡས་ན་གནས་པའི་དྲེགས་པ་ཕོ་རྒྱུད་ཀྱི་ཚོགས་རྣམས་དམག་ལ་མྱུར་དུ་འཕྱོས་ཤིག་པར་བདུད་རྒྱལ་ཁྱོད་ཀྱིས་བསྐུལ་ནས་དགྲ་ལ་བྷྱོཿསྟེ་དགྲ་བགེགས་ཀྱི་བསམ་སྦྱོར་ངན་པ་ཁོ་རང་ལ་བཟློག་པར་མཛོད་ལ་ཚར་ཆོད་ཅིག དེ་བཞིན་དུ་གཡོན་ཕྱོགས་ན་གནས་པའི་དྲེགས་པ་མོ་རྒྱུད་ཀྱི་ཚོགས་རྣམས་ལ་བདུད་རྒྱལ་ཁྱོད་ཀྱིས་དམག་ལ་འཕྱོས་ཤིག་པར་བསྐུལ་ལ་དགྲ་ལ་བྷྱོཿསྟེ་དགྲ་བགེགས་ཀྱི་བསམ་སྦྱོར་ངན་པ་ཁོ་རང་ལ་བཟློག་པར་མཛོད་ལ་ཚར་ཆོད་ཅིག ལྷ་སྲིན་སྡེ་བརྒྱད་དྲེགས་པའི་ཚོགས་རྣམས་ལའང་དམག་ལ་འཕྱོས་ཤིག་པར་བདུད་རྒྱལ་ཁྱོད་ཀྱིས་བསྐུལ་ནས་དགྲ་ལ་བྷྱོཿསྟེ་དགྲ་བགེགས་ཀྱི་བསམ་པ་ངན་པ་ཁོ་རང་ལ་བཟློག་པར་མཛོད་ལ་ཚར་ཆོད་གཅིག ཁྱེད་རྣམས་ཆེ་བའི་སྤངས་རྟོགས་ཀྱི་ཡོན་ཏན་དང་ལྡན་པའི་དྲེགས་པ་ཅན་ཡིན་ཡང་། རྣལ་འབྱོར་པ་ང་ནི་ཁྲག་འཐུང་ཆེན་པོ་དཔལ་ཧེ་རུ་ཀ་ཡིན་པས། ཁྱེད་ཐམས་ཅད་ང་ཡི་བཀའ་ལས་མ་འདའ་བར་ལེགས་པར་ཉོན་ལ། འཕྱོས་ཤིག་སྟེ་བར་ཆད་བཟློག་པར་བྱེད་པའི་དམག་ལ་ད་འཕྱོས་ཤིག དམག་དཔུང་ཆེར་བསྐྱེད་ལ་རུ་མཚོན་རྣམས་ཕྱོར་ཞིག རྣལ་འབྱོར་པ་བདག་ཅག་འཁོར་དང་བཅས་པ་རྣམས་ཀྱི་ཆོས་སྒྲུབ་པའི་འགལ་རྐྱེན་དགྲ་བགེགས་གདུག་པ་ཅན་རྣམས་ཀྱི་བསམ་པ་ངན་པ་བཟློག་ལ་སྦྱོར་བ་རྩུབ་མོ་བྱེད་པ་དགྲ་བགེགས་ཁོ་རང་གི་སྟེང་དུ་བསྒྱུར་ཞིག མདོར་ན་མི་མཐུན་པའི་ཕྱོགས་བདུད་དང་བགེགས་ལ་སོགས་པའི་བར་ཆད་ཀྱི་རིགས་རྣམས།
ཐམས་ཅད་སྡང་བར་བྱེད་པའི་དགྲ་དང་བགེགས་ལ་བྷྱོཿསྟེ་བཟློག་པ་དང་བསྒྱུར་བའི་ལས་བདུད་རྒྱལ་ཐོད་ཕྲེང་ཅན་ཁྱོད་ཀྱིས་མཛད་པའི་དུས་ལ་ད་བབ་པས་ས་མ་ཡ་སྟེ་དམ་ཚིག་ཅན་ཁྱོད་ཀྱིས་མཛོད་ཅིག ཡང་དུས་ལ་བབ་བོ་ཞེས་ནན་ཏན་གྱི་ཚུལ་དུ་བསྐུལ་ནས་མཐུ་སྟོབས་ཆེན་པོ་ཁྱེད་ཀྱིས་མཐུ་མ་ཆུང་བར་རྣལ་འབྱོར་པ་བདག་གིས་བཅོལ་བའི་དྲག་པོའི་འཕྲིན་ལས་འདི་ད་ལྟ་ཉིད་དུ་གྲུབ་པར་མཛོད་ཅིག ཅེས་པའི་དོན་ཅན་གྱི་ཚིག་རྣམས་བརྗོད་པའི་སྒོ་ནས་དྲག་ཏུ་བསྐུལ་བར་བྱས་ནས་གཏོར་མ་རྣམས་བཏེག་ལ། གོང་བཞིན་བཟློག་པའི་ཛམ་འགྲོས་སོགས་ཀྱིས་ཕྱིན་ལ། ཇི་ལྟར་འོས་པའི་སར་གཏོར་མ་ཕབ་ལ་སྐབས་འདིར་ཕུར་སྲུང་དམ་ཅན་བཅུ་གཉིས་ཀྱི་བསྐུལ་རྣམས་མཛད་པ་ཕྱག་ལེན་ཡིན་པས། དེའང་སློབ་དཔོན་པདྨས་མཛད་པའི་ཡི་གེ་རྙིང་མ་ལ་ཚིག་སྣ་རིང་ཐུང་སོགས་ས་ལོ་ཆེན་པོས་ཅུང་ཟད་འཆོས་པར་མཛད་དེ་དག་འདོན་བདེ་བར་གནང་ཞིང་ཚིག་འགའ་བསྣན་པར་མཛད་པའི་དམ་ཅན་མ་མོ་སྡེ་གསུམ་མཆེད་བཅུ་གཉིས་ཀྱི་དྲག་བསྐུལ་འདི་རྣམས་ཀྱང་བྱ་སྟེ། དེའང་བྷྱོཿབདག་ཉིད་ཆེན་མོའི་དུས་ལ་བབ། ། ཅེས་སོགས་ཏེ། དེ་དག་གི་དོན་ཅུང་ཟད་བཤད་པ་ལ་གཉིས་སྟེ། དམ་ཅན་བཅུ་གཉིས་བྱུང་ཚུལ་གྱི་ལོ་རྒྱུས་བཤད་པ་དང་།
དེ་རྣམས་དྲག་པོའི་ལས་ལ་བསྐུལ་བའི་ཚིག་གི་འབྲུ་དོན་བཤད་པའོ། ། དང་པོ་ནི། ཕུར་སྲུང་བཅུ་གཉིས་པོ་འདི་རྣམས་ངེས་དོན་ཆོས་ཀྱི་སྐུ་ལས་མ་གཡོས་བཞིན་དུ། གདུལ་བྱའི་སྣང་ངོར་སྔོན་བཅོམ་ལྡན་འདས་རྡོ་རྗེ་གཞོན་ནུས་གདུལ་བྱ་རུ་ཊ་མ་རུངས་པ་བཏུལ་བའི་དུས་སུ། རང་རང་གི་སྲོག་སྙིང་ཕུལ་ཞིང་དམ་ལ་བཏགས་ནས་བསྟན་པ་བསྲུང་པར་ཞལ་གྱིས་བཞེས་པ་ཡིན་ལ། དེ་ནས་སློབ་དཔོན་རྣམ་གསུམ་གྱིས་དམ་ལ་བཏགས་ཚུལ་ནི། སྔོན་གྱི་དུས་སུ་སློབ་དཔོན་དྷ་ན་སང་ཀྲི་ཏ་ལ་སློབ་དཔོན་ཆེན་པོ་པདྨ་འབྱུང་གནས་ཀྱིས་བདག་རྒྱ་དང་བོད་ཀྱི་མཚམས་མཐའ་འཁོབ་ཀྱི་གནས་སུ་ཕྱིན་ནས་གདུལ་བྱའི་ཞིང་དུ་གྱུར་པའི་གདུལ་བྱ་རྣམས་འདུལ་བར་བསམ་ལགས་ན་དེ་རྣམས་འདུལ་བའི་དུས་ལ་ཇི་ལྟར་བྱ་ཞུས་པས། བབ་པར་ལུང་བསྟན་ནས། དེ་ནས་སློབ་དཔོན་པདྨས་བལ་ཡུལ་ཡང་ལེ་ཤོད་ཀྱི་བྲག་ཕུག་ཏུ་བྱོན་ནས་བལ་མོ་ཤཱཀྱ་དེ་ཝ་བཟུང་མར་དབང་བསྐུར་ནས། བཅོམ་ལྡན་འདས་ཡང་དག་མར་མེ་དགུ་པའི་སྒྲུབ་པ་མཛད་པས་མི་མ་ཡིན་གྱི་གཙོ་མོ་རྒོད་མ་ཁ་བྱ་བ་དང་།
བྱི་དུར་བྱ་བ་དང་། བར་སྣང་གི་གློག་མ་སྤྲིན་བྱ་བ་གསུམ་གྱིས་བར་ཆད་ཀྱི་ཆོ་འཕྲུལ་སྣ་ཚོགས་བརྩམས་པ་ལ། སློབ་དཔོན་པདྨའི་དགོངས་པས་ཕྱག་ཆེན་མཆོག་གི་དངོས་གྲུབ་སྒྲུབ་པ་ལ་འབྱུང་པོ་འདི་རྣམས་ཀྱིས་བར་ཆད་བྱེད་པར་འདུག་པས་འདི་རྣམས་འདུལ་བའི་དུས་ལ་མ་བབ་པ་ཡིན་ནམ་སྙམ་དུ་དགོངས་པའི་ཚེ་ནམ་མཁའ་ལས་སྒྲ་བྱུང་ནས་དུར་ཁྲོད་སིལ་བའི་ཚལ་ནས་སློབ་དཔོན་དྷ་ན་སང་ཀྲི་ཏ་གདན་དྲོངས་ལས་རྡོ་རྗེ་ཕུར་པའི་སྒྲུབ་པ་ཞག་བདུན་གྱིས་ཤིག ངེས་པར་ཐམས་ཅད་ཐུལ་ནས་དངོས་གྲུབ་ཐོབ་པར་འགྱུར་རོ་ཞེས་གྲག་པ་ན། སློབ་དཔོན་པདྨས་རང་གི་ཉེ་འཁོར་བ་གཉིས་གསེར་གྱི་ཕྱག་རྟེན་དང་བཅས་པཎ་ཆེན་དྷ་ན་སངྐི་ཏའི་དྲུང་དུ་སྤྱན་འདྲེན་གྱི་ཕོ་ཉ་མངགས་པས། པཎ་ཆེན་གྱི་ཞལ་ནས་ང་ཡོང་མི་དགོས། སྔར་ནམ་མཁའ་ནས་ལུང་བསྟན་པ་བཞིན་གྱིས་ཤིག་གསུངས་ཏེ། བི་ཏོ་ཏ་མ་ལའི་ནང་ནས་དྲེགས་པ་ཅན་གནད་ལ་དབབ་པའི་རྒྱུད་མི་ཁུར་གཉིས་བསྐུར་ནས་བརྫངས། དེ་ནས་སློབ་དཔོན་ཆེན་པོས་པཎྜི་ཏའི་བཀའ་བཞིན་རྡོ་རྗེ་ཕུར་པའི་སྒྲུབ་པ་ཞག་བདུན་མཛད་པས་སྔར་གྱི་བར་ཆད་ཀྱི་མཚན་མ་ཐམས་ཅད་རང་ཞིར་གྱུར་ཏེ། ཡང་དག་ལྷ་དགུའི་ཞལ་གཟིགས་ཤིང་དངོས་གྲུབ་ཐམས་ཅད་བརྩལ་ཏེ་དེ་ཕྱིན་ཆད་ལ་སློབ་དཔོན་ཆེན་པོ་ཉིད་ཀྱི་ལུས་ལྷ་དང་།
ངག་སྔགས་དང་། ཐུགས་ཡེ་ཤེས་ཀྱི་རང་བཞིན་ལས་གཡོ་བ་མེད་པའི་ངང་ནས་ཕྱག་རྒྱ་ཆེན་པོའི་རིག་འཛིན་སྔོན་དུ་གྱུར་ཏོ། དེ་ནས་སློབ་དཔོན་ཆེན་པོ་པདྨ་འབྱུང་གནས་དེ་ཉིད་དང་། སློབ་དཔོན་བི་མ་ལ་མི་ཏྲ་དང་། བལ་པོ་ཤཱི་ལ་མཉྫུ་གསུམ་གྱིས་སླར་ཡང་གནས་དེར་རྡོ་རྗེ་ཕུར་པའི་སྒྲུབ་པ་ཞག་གསུམ་མཛད་པའི་ཚེ་དམ་ཅན་རྣམས་ཀྱིས་དྲོད་ཚད་བརྟག་པའི་ཚུལ་ནི་ཞག་གསུམ་པོའི་སྲོད་ཀྱི་ཆ་ལ། ཟངས་ཀྱི་ཝ་མོ་ཞ་བཀུག་པ་འདྲ་བ་ཅིག་ལ། ཟངས་ཀྱི་བུད་མེད་ཆེན་མོ་ཞིག་གིས་ཞོན། ལག་ན་ཟངས་ཀྱི་ཞགས་པ་འདོམ་དགུ་བརྒྱ་དགུ་བཅུ་ཡོད་པ་ཐོགས་པ་ཞིག་བྱུང་བ་ལ་སློབ་དཔོན་རྣམ་གསུམ་གྱི་དགོངས་པས། དེ་ཉིད་རྡོ་རྗེ་ཕུར་པའི་སྲུང་མ་ཡིན་པར་མཁྱེན་ཏེ་སླར་ཡང་དམ་ལ་བཏགས་ཤིང་བསྟན་པ་བསྲུང་བའི་གཉེར་ཁ་གཏད་དེ། ཤྭ་ན་མུ་ཁའི་དུས་ལ་བབ། །
ཅེས་སོགས་ཀྱི་བསྟོད་བསྐུལ་ཡང་དེ་དུས་མཛད་པར་གྲགས་སོ། ། ཡང་ནམ་ཕྱེད་ཙམ་ན་བུད་མེད་ནག་མོ་ཆེན་མོ་ལྕགས་ཀྱི་དྲེལ་རྟ་རྐང་གསུམ་ལ་ཞོན་པ། གཡུའི་སྨིན་མ་ཅན། མིག་སྐར་ཆེན་ཤར་བ་ཙམ། རལ་པ་ཕུར་པས་བརྒྱན་པ། མི་ལྤགས་ཕྲག་ལ་བཀལ་བ། ལག་པ་གཡས་ཁྲམ་ཤིང་དང་། གཡོན་དུ་ནད་ཀྱི་རྐྱལ་པ་ཐོགས་པ་ཞིག་བྱུང་བས། དེ་ཉིད་འཇིག་རྟེན་གསུམ་གྱི་བདག་མོ་རྡོ་རྗེ་ཕུར་པའི་སྲུང་མ་ཡིན་པར་མཁྱེན་ནས། སླར་ཡང་དམ་ལ་བཏགས་ཤིང་བསྟན་པ་བསྲུང་བར་བཀའ་སྒོས་ཏེ།
བདག་ཉིད་ཆེན་མོའི་དུས་ལ་བབ། ། ཅེས་སོགས་ཀྱི་བསྟོད་བསྐུལ་ཡང་དེ་དུས་མཛད་པ་ཡིན་པར་བཤད་དོ། ། ཡང་སློབ་དཔོན་རྣམ་གསུམ་གྱིས་ཚ་ཤོད་ཚ་བ་རོང་ཞེས་བྱ་བའི་སྒྲུབ་གནས་སུ་བཞུགས་པ་ན། ལན་ཅིག་སྲོད་ཀྱི་ཆ་ལ་བབ་པའི་ཚེ། སློབ་དཔོན་པདྨའི་དྲུང་དུ་དབུགས་བསྟུང་བསྟུང་བྱེད་པ་ཞིག་བྱུང་བས་བར་ཆད་ཡིན་ནམ་དགོངས་ཏེ་གཟིགས་པས། བུད་མེད་བཞི་འདུག་པ་བཟུང་ནས་ལྕགས་ཀྱི་པར་བུའི་ནང་དུ་སྔགས་རྒྱས་བཏབ་ནས་བཞག ནང་པར་ནམ་ལངས་པ་དང་སློབ་དཔོན་ཆེན་པོས་ཆུ་མིག་བྱང་ཆུབ་རིས་སུ་བྱོན་ནས་སྔར་གྱི་རྒྱ་བཀྲོལ་ནས་གཟིགས་པས། བུད་མེད་མཛེས་མ་བཞི་འདུག་པས་སློབ་དཔོན་ཆེན་པོས་མཁྱེན་བཞིན་དུ་ཁྱེད་རྣམས་སུ་ཡིན་གསུངས་པས། དེ་དག་ན་རེ། ངེད་ཅག་རྣམས་ནི་ཡུལ་ཚ་བ་རོང་གི་སའི་ཆ་མེ་ཏོག་པདྨ་དགུན་ཡང་སྐྱེ་བའི་ཡུལ་ན་གནས་པ།
མིང་ནི་བསེ་མོ་བཞིའམ། གྲུ་འདེགས་རྒྱལ་མོ་བཞི། རྒྱལ་ཁམས་ཀྱི་མཁའ་འགྲོ་མ་བཞིའམ། དབུགས་འཕྲོག་སྲོག་བདག་མ་བཞི་ཞེས་ཀྱང་བྱ་ཞིང་། སྔར་ཡང་འཇིག་རྟེན་གྱི་ཚེ་སྲོག་ལ་ལོངས་སྤྱོད་ཅིང་། ད་དུང་དེ་ལ་དབང་བའི་དབང་ཞིག་བསྐུར་དུ་གསོལ་ཞེས་ཞུ་བ་ལ། སློབ་དཔོན་གྱིས་དེ་ལྟར་དུ་མ་གནང་བར་སེམས་ཅན་ལ་གནོད་འཚེ་བཀག་ནས་དམ་ལ་བཏགས་ཏེ། རྡོ་རྗེ་ཕུར་པའི་བསྟན་པ་བསྟན་འཛིན་དང་བཅས་པ་བསྲུང་ཞིང་སྐྱོང་བའི་གཉེར་གཏད་ནས་དེ་རྣམས་ལྷན་ཅིག་ཏུ་བཞག་ན་མཐུ་ཆེས་པས་འཇིག་རྟེན་ཕུང་དོགས་ནས། ཡུལ་སོ་སོར་བཀར་ཏེ་སྤྱི་གཙུག་ཏུ་རྡོ་རྗེ་བཞག་ནས་དབུ་ལ་དབང་གི་ཅོད་པན་རེ་དང་། ལུས་ལ་དབང་གི་བསེ་ཁྲབ་རེ།
ལྷ་རྟ་བཞོན་པ་རེ། བརྟེན་པའི་གནས་སུ་མཚོ་བཞི་བྱིན་ནས་ཡུལ་ཁམས་སོ་སོར་བཞག་གོ ། དེ་ལྟར་ཕུར་སྲུང་བཅུ་གཉིས་བྱུང་ཚུལ་འདི་ལ་ས་བདག་མའི་སྐབས་སུ་ལྷ་མོ་བཞི་ཀར་དམ་ལ་བཏགས་ཚུལ་དང་། བདག་ཉིད་མའི་སྐབས་སུ་རེ་མ་ཏི་རྐྱང་པ་དང་། ཤྭ་ན་མའི་སྐབས་སུ་གདོང་མ་བཞིའི་ནང་ནས་ཝ་གདོང་མ་གཅིག་པུ་དམ་ལ་བཏགས་ཚུལ་འདྲ་བ་ཞིག་བཤད་ཀྱང་དོན་ལ་ས་བདག་མ་བཞི་དང་འདྲ་བར་བདག་ཉིད་མ་བཞི་དང་། ཤྭ་ན་མ་བཞི་ཡང་སོ་སོར་དུས་རེ་རེ་ལ་དམ་ལ་བཏགས་པར་མངོན་ནོ། ། དེ་དག་གིས་ནི་དམ་ཅན་བཅུ་གཉིས་བྱུང་ཚུལ་གྱི་ལོ་རྒྱུས་མདོ་ཙམ་བསྟན་ཟིན་ནས། གཉིས་པ་དྲག་པོའི་ལས་ལ་བསྐུལ་བའི་ཚིག་གི་འབྲུ་དོན་བཤད་པ་ནི་བྷྱོཿཞེས་པས་རང་ཉིད་ལྷའི་ང་རྒྱལ་དང་ལྡན་པས་ཕུར་བསྲུང་བཅུ་གཉིས་གསལ་བཏབ་ལ། དང་པོ་བདག་ཉིད་མ་བཞི་ལ་བསྐུལ་བ་ནི། མཐུ་དང་ནུས་པའི་མངའ་བདག་ཆེན་མོ་ཉིད་དུ་གྱུར་པ་མཆེད་བཞི་དོ་ནུབ་དྲག་པོའི་ལས་མཛད་པའི་དུས་ལ་བབ་སྟེ།
དེའང་མཐུ་སྟོབས་ཆེ་ཞེས་གྲགས་པ་དོན་ལ་གནས་པ་དཔལ་ལྡན་ལྷ་མོ་རེ་མ་ཏི་དང་། རྫུ་འཕྲུལ་ཆེ་ཞེས་གྲགས་པ་དོན་ལ་གནས་པ་དཔལ་ལྡན་ལྷ་མོ་རེ་མ་ཏི་དང་། རྩལ་དྲག་ཆེ་ཞེས་གྲགས་པ་དོན་ལ་གནས་པ་དཔལ་ལྡན་ལྷ་མོ་རེ་མ་ཛུ་དང་། རྩུབ་འགྱུར་ཆེ་ཞེས་གྲགས་པ་དོན་ལ་གནས་པ་དཔལ་ལྡན་ལྷ་མོ་རེ་མ་ཛུ་སྟེ་ཁམས་གསུམ་སྲོག་དབུགས་ཀྱི་བདག་མོ་ཆེན་མོ་ཉིད་དུ་གྱུར་པའི་མཐུ་རྩལ་བསམ་གྱིས་མི་ཁྱབ་པ་དང་ལྡན་པའི་མཁའ་འགྲོ་མ་མཆེད་བཞི་པོ་ཁྱེད་རྣམས་ཀྱང་། སྔོན་གྱི་ཚེ་འདས་པའི་དུས་ཀྱི་བསྐལ་པ་དང་པོ་ལ། ཁྲག་འཐུང་གི་རྒྱལ་པོ་བཅོམ་ལྡན་འདས་རྡོ་རྗེ་གཞོན་ནུ་ཡིས་དྲེགས་པ་ཅན་གྱི་གདུལ་བྱ་རུ་ཏྲ་འཁོར་བཅས་བཏུལ་བའི་ཚེ་སྲོག་གི་སྙིང་པོ་ཕུལ་ཞིང་དམ་ལ་བཏགས་པ་དང་། བར་དུ་སློབ་དཔོན་ཆེན་པོ་པདྨ་འབྱུང་གནས་སོགས་སློབ་དཔོན་རྣམ་གསུམ་ཀྱིས་བལ་ཡུལ་ཡང་ལེ་ཤོད་ཀྱི་བྲག་ཕུག་ཏུ་སླར་ཡང་དམ་ལ་བཏགས་ཤིང་། བསྟན་པ་དང་བསྟན་འཛིན་བསྲུང་བའི་ལས་བྱེད་པར་གཉེར་དུ་གཏད། དེ་ལྟར་དེ་དག་གི་གནས་སྐབས་སུ་བསྟན་པ་བསྲུང་བར་ཁས་བླངས་ཤིང་བསྟན་འཛིན་སྐྱོང་བར་དམ་བཅས་པ་ཇི་བཞིན་དུ། དེ་ལྟ་རྗེས་འཇུག་རྣལ་འབྱོར་པ་བདག་གིས་དྲག་པོའི་ལས་མཛད་པར་བསྐུལ་བ་འདི་ལ།
ལེ་ལོ་དང་བཏང་སྙོམས་གྱི་ངང་དུ་མ་བཞུགས་པར་རྒྱན་སྣ་ཚོགས་ཀྱི་བརྒྱན་པའི་གཏོར་མ་དུས་རྒྱུན་དུ་ཕུལ་བས་དགེས་པར་མཛད་ནས། དོ་ནུབ་དྲག་པོའི་ལས་བཅོལ་བ་འདི་ཞལ་གྱིས་བཞེས་ལ་བདག་ཅག་སྔགས་འཆང་རྣམས་ཀྱི་ཡིད་ལ་རེ་བའི་དོན་འདི་རྣམས་བདག་ཉིད་མ་ཁྱེད་བཞི་ལ་གཏད་དོ། ། གཉེར་རོ། ། དམ་ཚིག་ཅན་མ་མཆེད་བཞིས་གང་བཅོལ་བའི་ལས་འདི་རྣམས་ད་ལྟ་ཉིད་དུ་གྲུབ་པར་མཛོད་ཅིག་ཞེས་པས་བདག་ཉིད་མ་བཞི་ལ་བསྐུལ་ནས། གཉིས་པ་ཤྭ་ན་མ་བཞི་ལ་བསྐུལ་བ་ནི། ཤྭ་ན་མུ་ཁ་སྟེ་ཁྱིའི་གདོང་ཅན་མ་སོགས་གདོང་མ་བཞི་དོ་ནུབ་དྲག་པོའི་ལས་མཛད་པའི་དུས་ལ་བབ་སྟེ། དེའང་ཟངས་ཀྱི་ཁ་དོག་དང་མཐུན་ཞིང་འོད་འཕྲོ་བའི་ཝ་མོ་རྐང་པ་གསུམ་པ་ཅན་ལ། མི་མོ་སེར་མོ་ཝའི་གདོང་ཅན་ཞོན་པ་དང་། ལྕགས་ཀྱི་ཁ་དོག་དང་ལྡན་པའི་སྤྱང་མོ་མགོ་དགུ་པ་ཅན་ལ། མི་མོ་སྔོན་མོ་སྤྱང་ཀིའི་གདོང་ཅན་ཞོན་པ་དང་།
གསེར་གྱི་ཁ་དོག་དང་མཐུན་པའི་འཕར་བ་ལྕེ་བརྒྱད་པ་ཅན་ལ་མི་མོ་དམར་མོ་འཕར་བའི་གདོང་པ་ཅན་ཞོན་པ་དང་། གཡུའི་ཁ་དོག་དང་ལྡན་པའི་ཁྱི་མོ་གཡུའི་རལ་པ་ཅན་ལ། མི་མོ་སྐུ་མདོག་སྔོན་མོ་ཁྱིའི་གདོང་པ་ཅན་ཞོན་པ། བཞི་ཀའང་གཡས་རྡོ་རྗེའམ་ཐོད་འཕྲེང་གཡོན་ཕུར་བུ་འཛིན་པ་སྟེ་དམ་ཚིག་ཅན་གྱི་ཤྭ་ན་མུ་ཁ་ཞེས་པ་ཁྱི་གདོང་མ་སྟེ་གདོང་ཅན་མ་ཆེན་མོ་ཁྱེད་བཞི་ཡང་། སྔོན་གྱི་ཚེ་འདས་པའི་དུས་ཀྱི་བསྐལ་པ་དང་པོ་ལ། དཔལ་ཆེན་པོ་བཅོམ་ལྡན་འདས་རྡོ་རྗེ་གཞོན་ནུ་ཡིས། དྲེགས་པ་ཅན་གདུལ་བྱ་རུ་ཏྲ་འཁོར་བཅས་བཏུལ་བའི་ཚེ་སྲོག་གི་སྙིང་པོ་ཕུལ་ཞིང་དམ་ལ་བཏགས་པ་དང་། བར་དུ་སློབ་དཔོན་ཆེན་པོ་པདྨ་འབྱུང་གནས་སོགས་སློབ་དཔོན་རྣམས་གསུམ་གྱིས། གཡའ་རི་གོང་གི་བྲག་ཕུག་ཅེས་བྱ་བའི་གནས་མཆོག་ཏུ། སླར་ཡང་དམ་ལ་བཏགས་ཤིང་བསྟན་པ་དང་བསྟན་འཛིན་སྲུང་བའི་ལས་བྱེད་པར་གཉེར་དུ་གཏད།
དེ་ལྟར་དེ་དག་གི་གནས་སྐབས་སུ་བསྟན་པ་བསྲུང་བར་ཁས་བླངས་ཤིང་བསྟན་འཛིན་སྐྱོང་བར་དམ་བཅས་པ་ཇི་བཞིན་དུ། ད་ལྟ་རྗེས་འཇུག་རྣལ་འབྱོར་པ་བདག་གིས་དྲག་པོའི་ལས་མཛད་པར་བསྐུལ་བ་འདི་ལ་བཏང་སྙོམ་དུ་བཞུགས་པར་མ་མཛད་པར། རྒྱན་སྣ་ཚོགས་ཀྱིས་བརྒྱན་པའི་གཏོར་མ་དུས་རྒྱུན་དུ་ཕུལ་བས་དགེས་པར་མཛད་ནས་དོ་ནུབ་དྲག་པོའི་ལས་བཅོལ་བ་འདི་ཞལ་གྱིས་བཞེས་ལ་བདག་ཅག་སྔགས་འཆང་རྣམས་ཀྱི་ཡིད་ལ་རེ་བའི་དོན་འདི་རྣམས་ཤྭ་ན་མུ་ཁ་སོགས་གདོང་ཅན་མ་ཆེན་མོ་ཁྱེད་བཞི་ལ་གཏད་དོ། ། གཉེར་རོ། ། དམ་ཚིག་ཅན་མ་མཆེད་བཞི་ལ་གང་བཅོལ་བའི་ཕྲིན་ལས་འདི་རྣམས་ད་ལྟ་ཉིད་དུ་གྲུབ་པར་མཛོད་ཅིག་ཅེས་པས་ཤྭ་ན་མ་བཞི་ལ་བསྐུལ་ནས། གསུམ་པ་ས་བདག་མ་བཞི་ལ་བསྐུལ་བ་ནི། ས་བདག་མ་ཆེན་མོ་རྣམ་པ་བཞི་དོ་ནུབ་དྲག་པོའི་ལས་མཛད་པའི་དུས་ལ་བབ་སྟེ། དེའང་ཡ་བྱིན་རྡོ་རྗེ་ཞེས་བྱ་བའི་མཐུ་རྩལ་ཅན་གྱི་མཆོག་ཏུ་གྱུར་པ་རྒྱལ་ཁམས་ཀྱི་མཁའ་འགྲོ་མ་དེ་དང་། དེ་བྱིན་རྡོ་རྗེའམ་ཅི་བྱིན་རྡོ་རྗེ་ཞེས་བྱ་བའི་རྩལ་དྲག་ཅན་གྱི་མཆོག་ཏུ་གྱུར་པ་གྲུ་འདེགས་ཀྱི་རྒྱལ་མོ་ཆེན་མོ་དེ་དང་། བསེ་བྱིན་རྡོ་རྗེ་ཞེས་བྱ་བའི་རྫུ་འཕྲུལ་ཅན་གྱི་མཆོག་ཏུ་གྱུར་པའི་དབུགས་འཕྲོག་མ་ཆེན་མོ་དེ་དང་།
ཕག་བྱིན་རྡོ་རྗེ་ཞེས་བྱ་བའི་མཐུ་སྟོབས་ཅན་གྱི་མཆོག་ཏུ་གྱུར་པའི་འཇིག་རྟེན་སྲོག་གི་བདུད་མོ་ཆེ་དེ་ལ་སོགས་ཏེ་དམ་ཚིག་ཅན་གྱི་བསེ་མོ་བཞིའམ། ས་ཡི་ལྷ་མོ་མཆེད་བཞི་པོ་ཁྱེད་རྣམས་ཀྱང་སྔོན་གྱི་ཚེ་འདས་པའི་དུས་ཀྱི་བསྐལ་པ་དང་པོ་ལ། དཔལ་ཆེན་པོ་བཅོམ་ལྡན་འདས་རྡོ་རྗེ་གཞོན་ནུ་ཡིས་དྲེགས་པ་ཅན་གདུལ་བྱ་རུ་ཏྲ་འཁོར་བཅས་བཏུལ་བའི་ཚེ་སྲོག་གི་སྙིང་པོ་ཕུལ་ཞིང་དམ་ལ་བཏགས་པ་དང་། བར་དུ་སློབ་དཔོན་ཆེན་པོ་པདྨ་འབྱུང་གནས་སོགས་སློབ་དཔོན་རྣམ་པ་གསུམ་གྱིས་རྒྱ་གར་འཕགས་ཡུལ་གྱི་དུར་ཁྲོད་སོ་ས་ཞེས་བྱ་བ་དང་། ཆུ་མིག་བྱང་ཆུབ་ཀྱི་རིས་ཞེས་བྱ་བའི་གནས་སུ་སླར་ཡང་དམ་ལ་བཏགས་ཤིང་བསྟན་པ་དང་བསྟན་འཛིན་སྲུང་བའི་ལས་བྱེད་པར་གཉེར་དུ་གཏད། དེ་ལྟར་དེ་དག་གི་གནས་སྐབས་སུ་བསྲུང་བར་ཁས་བླངས་ཤིང་བསྟན་འཛིན་སྐྱོང་བར་དམ་བཅས་པ་དེ་བཞིན་དུ། ད་ལྟ་རྗེས་འཇུག་རྣལ་འབྱོར་པ་བདག་གིས་དྲག་པོའི་ལས་མཛད་པར་བསྐུལ་བ་འདི་ལ་ལོང་ཡོད་དང་ཕྱི་བཤོལ་མ་མཛད་པར་རྒྱན་སྣ་ཚོགས་ཀྱིས་བརྒྱན་པའི་གཏོར་མ་དུས་རྒྱུན་དུ་ཕུལ་བས་དགེས་པར་མཛད་ནས་དོ་ནུབ་དྲག་པོའི་ལས་བཅོལ་བ་འདི་ཞལ་གྱིས་བཞེས་ལ་བདག་ཅག་སྔགས་འཆང་རྣམས་ཀྱི་ཡིད་ལ་རེ་བའི་དོན་འདི་རྣམས་ས་བདག་མ་ཆེན་མོ་ཁྱེད་བཞི་ལ་གཏད་དོ། ། གཉེར་རོ། ། དམ་ཅན་མ་རྣམས་ཀྱིས་བདག་ཅག་རྣལ་འབྱོར་པ་རྣམས་ཀྱི་རང་འཁོར་དུ་གཏོགས་པ་ཚུན་ཆད་ལ་བར་ཆད་ཐམས་ཅད་སྲུང་བའི་བདག་པོ་དང་གཉེར་མཛོད་ཅིག དགྲ་ཐོག་ལ་བསྐུལ་ལོ། །
བགེགས་ལ་རྦད་དོ། ། རྩལ་དྲག་ལྡན་པ་ཁྱེད་རྣམས་མཐུ་མ་ཆུང་ཞིག གང་ལ་དམིགས་པའི་དམིགས་ཡུལ་གྱི་བསྒྲལ་བྱ་རྣམས་རྡུལ་ཕྲན་བཞིན་དུ་ཐལ་བར་རློག་པ་དང་། སྔགས་འཆང་བདག་གིས་སྤྱིར་ལས་བཞིའི་འཕྲིན་ལས་མཐའ་དག་སྔར་བཞིན་འབད་མེད་དུ་འགྲུབ་པའི་ལས་བཅོལ་ལོ། ། བཅོལ་བ་བཞིན་དུ་འགྲུབ་པར་གསོལ་ཞིང་། བྱེ་བྲག་ཏུ་དོ་ནུབ་དྲག་པོའི་ལས་བཅོལ་བ་འདི་ལ། ཇི་ལྟར་བཅོལ་བ་བཞིན་ད་ལྟ་ཉིད་དུ་གྲུབ་པའི་འཕྲིན་ལས་མཛོད་ཅིག་ཞེས་པའི་དོན་ཅན་གྱི་ཚིག་རྣམས་བརྗོད་པའི་སྒོ་ནས་ཕུར་སྲུང་དམ་ཅན་བཅུ་གཉིས་ལ་དྲག་པོའི་བསྐུལ་རྒྱས་པར་བྱས་ནས། ཡང་གཏོར་མ་རྣམས་བཏེགས། གོང་བཞིན་བཟློག་པའི་ཛམ་འགྲོས་གང་འོས་དང་། བཞི་འགྲོས་ཀྱི་ངང་ནས་གཏོར་མ་བརྡེག་སར་ཕྱིན་ཏེ་ཟོར་གཏོར་དམིགས་ཡུལ་ཡོད་ན་གང་ལ་དམིགས་པའི་དགྲ་ཕྱོགས་ལ་བསྟེན་ཞིང་།
གཞན་དུ་སྒྲ་གཅན་གྱི་གདོང་འཇུག་སོགས་དང་བསྟུན་ནས་བཞག་ལ། དེ་ནས་སེར་སྐྱེམས་བྱིན་རླབས་བྱས་རྗེས། བླ་མ་རིག་འཛིན་ཚོགས་བཅས་མཆོད། ། ཅེས་སོགས་སེར་སྐྱེམས་བསྡུས་པའི་ཚིག་དོན་རྣམས་གོང་དུ་བསྟན་པ་བཞིན་འདིར་ཡང་དྲན་པར་བྱས་པའི་སྒོ་ནས་བཏང་ལ། དེ་ནས་བརྒྱུད་གསུམ་བླ་མ་རིག་འཛིན་ཚོགས་བཅས་སོགས་དཔང་གཟུགས་ཀྱི་ཚིག་དོན་རྣམས་ཀྱང་གོང་དུ་བརྗོད་པ་བཞིན་ཤེས་པར་བྱས་ནས་དོན་ཡིད་ལ་དྲན་བཞིན་པའི་སྙིང་ནས་ཚིག་རྣམས་བརྗོད་པར་བྱའོ། ། དེ་ནས་ཟོར་ལམ་དབྱེ་བ་ནི། དོ་ནུབ་ཀྱི་ཟོར་ཁ་གཉན་པོ་འདི། ། སྟེང་གི་ལྷ་ལ་མི་ཟོར་རོ། ། ཞེས་སོགས་གོང་གི་ཕུར་ཁ་སྟོན་པ་འདོན་པ་བསྒྱུར་ལ་བྱ་སྟེ། དེ་དག་གི་དོན་ཡང་ཅུང་ཟད་བཤད་ན།
དོ་ནུབ་ཀྱི་གཏོར་མ་ལ་སོགས་པའི་ཟོར་ཁ་རྣོ་ལ་རྩུབ་པ་གཉན་པོ་འདི། སྟེང་ཕྱོགས་ན་གནས་པའི་དཀར་ཕྱོགས་ལ་དགའ་བའི་ལྷ་རྣམས་ལ་མི་ཟོར་རོ་སྟེ་མི་འཕང་ཞིང་མི་བརྡེག་པས། ལྷ་རྣམས་གཤེགས་ཡུལ་གངས་དཀར་གྱི་རྩེ་ལ་གཤེགས་ཏེ། གཏོར་ཟོར་དགྲ་བགེགས་ལ་འཕེན་པའི་ལམ་གཉན་པོ་ད་ཕྱེས་ཤིག དེ་བཞིན་དུ་དོ་ནུབ་ཀྱི་གཏོར་ཟོར་ལ་སོགས་པ་གཉན་པོ་འདི། བར་གྱི་ཆ་ལ་གནས་པ་དཀར་ཕྱོགས་ལ་དགའ་བའི་བཙན་གྱི་ཕྱོགས་ལའང་མི་ཟོར་རོ། ། བཙན་རྣམས་གཤེགས་ཡུལ་བྲག་དམར་གྱི་ངོས་ལ་སོགས་པར་གཤེགས་ལ་གཏོར་ཟོར་གྱི་ལམ་གཉན་པོ་ད་ཕྱེས་ཤིག དོ་ནུབ་ཀྱི་གཏོར་མ་ལ་སོགས་པའི་ཟོར་ཁ་གཉན་པོ་ཤིན་དུ་རྣོ་བ་འདི། འོག་གི་ཕྱོགས་ལ་གནས་པའི་དཀར་ཕྱོགས་ལ་དགའ་བའི་ཀླུ་རྣམས་ལའང་མི་ཟོར་རོ། ། ཀླུ་ཁྱེད་རྣམས་གཤེགས་ཡུལ་རྒྱ་མཚོའི་གཏིང་དུ་གཤེགས་ལ།
གཏོར་ཟོར་གྱི་ལམ་གཉན་པོ་ད་ཕྱེས་ཤིག འོ་ན་གཏོར་མའི་ཟོར་ཁ་འདི་ཉིད་གང་ལ་ཟོར་ན། དོ་ནུབ་བརྡེག་པའི་གཏོར་མའི་ཟོར་ཁ་གཉན་པོ་འདི་ནི། ཡས་ཀྱི་བདུད་གཡོས་གཅིག་ལ་ཟོར་ཞིང་དེར་མ་ཟད་མས་ཀྱི་སྲི་ལངས་དང་། ཕ་ཚན་གྱི་རྒྱ་འདྲེ་ཅན་དང་། མ་བུའི་བྱུར་འདྲེ་ཅན་དང་། ཡུལ་མི་གདོང་འདྲེ་ཅན་དང་། སྡང་བ་གཟུགས་ཅན་གྱི་དགྲ་དང་། གནོད་པའི་གཟུགས་མེད་ཀྱི་བགེགས་དང་། ནོར་ཕུང་བར་བྱེད་པ་ཕུང་སྲིའི་སྙིང་གི་དཀྱིལ་དང་།
བྱུར་གཏོང་བར་བྱེད་པ་བྱུར་སྲིའི་ཀླད་པའི་དཀྱིལ་དུ་དང་། དམ་ཚིག་ཉམས་པའི་སྙིང་གི་དཀྱིལ་དུ་དང་། རྨི་ལམ་ངན་པ་དང་ལྟས་བསྡིགས་ངན་པ་བསྟན་པར་བྱེད་པ་རྣམས་ཀྱི་སྙིང་གི་དཀྱིལ་དུ་ཟོར་བ་སྟེ་བརྡེག་པར་བྱད་དོ། ། ཅེས་པའི་དོན་ཅན་གྱི་ཚིག་རྣམས་བརྗོད་པའི་སྒོ་ནས་ཟོར་ལམ་དབྱེའོ། ། འདི་ནི་ཤིན་ཏུ་གལ་ཆེ་སྟེ་རྗེ་བཙུན་རིན་པོ་ཆེས་མཛད་པའི་ཕུར་པའི་ཐོ་ཡིག་ལས། ཟོར་ལམ་དུ་བགེགས་གཞན་ཡོད་པར་དོགས་ན་ལམ་ཕྱེས་ཤིག་ཟུར་ཞག་ཅེས་བརྗོད་པར་བྱའོ། ། ཞེས་གསུངས་པས་སོ། ། དེ་ནས་བླ་མ་ཡི་དམ་དཀྱིལ་འཁོར་གྱི་ལྷ་ཚོགས། ཆོས་སྲུང་དམ་ཅན་རྒྱ་མཚོ། རིག་འཛིན་མཐུ་རྩལ་ཅན་གྱི་བར་དུ་དྲག་པོའི་གཏོར་ཟོར་སོགས་འཕེན་པའི་གྲོགས་ལ་བསྐུལ་ཞིང་འཕྲིན་ལས་འཆོལ་བ་ནི།
འཇམ་དཔལ་སྐུ་ཡི་ལྷ་ཚོགས་ཀྱིས། ། དོ་ནུབ་ཟོར་གྱི་ལས་མཛོད་ཅིག ། ཅེས་སོགས་ཏེ་དེ་དག་གི་དོན་ཡང་འཇམ་དཔལ་སྐུ་ཡི་ལྷ་ཚོགས་འཁོར་དང་བཅས་པ་ཁྱེད་རྣམས་ཀྱིས་དོ་ནུབ་དྲག་པོའི་གཏོར་ཟོར་དགྲ་བགེགས་ལ་འཕང་བའི་ལས་ཀྱི་གྲོགས་མཛོད་ཅིག དེ་བཞིན་དུ་པདྨ་གསུང་གྱི་ལྷ་ཚོགས་འཁོར་དང་བཅས་པ་རྣམས་ཀྱིས་དོ་ནུབ་ཀྱི་སོགས་ཚིག་རྐང་ཕྱི་མའི་དོན་རྣམས་སྔ་མའི་རིགས་འགྲེ་སྦྱར་ཏེ་ཤེས་པར་བྱ་ལ། ཡང་དག་ཐུགས་ཀྱི་ལྷ་ཚོགས་འཁོར་དང་བཅས་པ་རྣམས་ཀྱིས་དོ་ནུབ་སོགས་རིགས་འགྲེ། བདུད་རྩི་ཡོན་ཏན་གྱི་ལྷ་ཚོགས་འཁོར་དང་བཅས་པ་རྣམས་ཀྱིས་དོ་ནུབ་སོགས་འགྲེ། ཕུར་པ་འཕྲིན་ལས་ཀྱི་ལྷ་ཚོགས་འཁོར་དང་བཅས་པ་རྣམས་ཀྱིས་དོ་ནུབ་སོགས་འགྲེ། བཅོམ་ལྡན་འདས་རྡོ་རྗེ་གཞོན་ནུ་ཡིས་དོ་ནུབ་སོགས་འགྲེ། དཔལ་གྱི་ཡུམ་ཆེན་འཁོར་ལོ་རྒྱས་འདེབས་ཀྱིས་དོ་ནུབ་སོགས་འགྲེ། དགྲ་བགེགས་འཇིགས་པར་བྱེད་པ་ཁྲོ་བོ་བཅུ་པོ་ཡིས་དོ་ནུབ་སོགས་འགྲེ།
དབྱིངས་ཀྱི་རང་བཞིན་རྡོ་རྗེ་ཁྲོ་མོ་བཅུ་པོ་ཡིས་དོ་ནུབ་སོགས་འགྲེལ། སྤྲུལ་པའི་ཕྲ་ཐབས་ཡབ་ཡུམ་ཉི་ཤུ་ཡིས་དོ་ནུབ་སོགས་འགྲེ། ཕུར་པ་སྲས་ཀྱི་ལྷ་ཚོགས་འཁོར་དང་བཅས་པ་རྣམས་ཀྱིས་དོ་ནུབ་སོགས་འགྲེ། ཡེ་ཤེས་ཚད་མེད་རང་བཞིན་སྒོ་མ་བཞི་པོ་ཡིས་དོ་ནུབ་སོགས་འགྲེ། ཕུར་སྲུང་དམ་ཅན་ཤྭ་ན་མ་མཆེད་བཞི་ལ་སོགས་པ་བཅུ་གཉིས་ཀྱིས་དོ་ནུབ་སོགས་འགྲེ། བསེ་ཡི་སྐྱེས་བུ་མཆེད་བཞི་འཁོར་དང་བཅས་པ་ཡིས་དོ་ནུབ་སོགས་འགྲེ། དམ་པ་ཆོས་སྐྱོང་བའི་སྲུང་མའི་ཚོགས་འཁོར་དང་བཅས་པ་རྣམས་ཀྱིས་དོ་ནུབ་སོགས་འགྲེ། རིག་འཛིན་མཐུ་རྩལ་ཅན་འཁོར་དང་བཅས་པ་རྣམས་ཀྱིས་དོ་ནུབ་དྲག་པོའི་གཏོར་ཟོར་དགྲ་བགེགས་ལ་འཕང་བའི་ལས་ཀྱི་གྲོགས་མཛོད་ཅིག སྔགས་འཆང་བདག་ཅག་དཔོན་སློབ་རྣམས་ཀྱིས་འཕང་བར་བྱ་རྒྱུའི་གཏོར་མ་ལ་སོགས་པའི་ཟོར་རྫས་གཉེན་པོ་འདི་རྣམས་ནི། རིག་འཛིན་རིག་པའི་བླ་མ་བརྒྱུད་པ་རྣམས་ཀྱིས་ཡེ་ཤེས་ལྔ་ལྡན་དུ་བྱིན་གྱིས་བརླབས།
ཡི་དམ་མཁའ་འགྲོ་རྣམས་ཀྱིས་ནུས་མཐུ་ཕུན་སུམ་ཚོགས་པ་དང་ལྡན་པར་བསྐྱེད་ལ་དམ་ཅན་སྲུང་མ་རྣམས་ཀྱིས་མཚོན་ཆ་དང་དུག་ཁྲག་མེ་དཔུང་འབར་བ་སོགས་དྲག་པོའི་རྫས་སུ་བསྒྲུབས་ཞིང་དེ་བས་ན་ཡེ་ཤེས་ཀྱི་རང་སྣང་ལས་གྲུབ་པའི་དུག་དང་། མཚོན་ཆ་སྣ་ཚོགས། མེ་ཕུང་འབར་བ་དང་བཅས་པའི་རང་བཞིན་ལ། རྣམ་པ་དམར་གཏོར་ཟུར་གསུམ་པ་སོགས་སུ་གསལ་བའི་ཟོར་རྫས་འདི་རྣམས་ནི། གཏོར་མ་འདི་ཉིད་ཞི་རྒྱས་དབང་དྲག་གི་ལས་ཐམས་ཅད་ཐོགས་མེད་སྒྲུབ་པའི་གཞིར་གྱུར་པ་ཡིན་པས། སྡང་བྱེད་གཟུགས་ཅན་གྱི་དགྲ་ལ་འཕེན་པར་བྱེད་པའི་ཟོར་ཡང་འདི་ཡིན་ལ། གནོད་བྱེད་གཟུགས་མེད་ཀྱི་བགེགས་ལ་འཕེན་པར་བྱེད་པའི་ཟོར་ཡང་འདི། བསམ་ངན་སྦྱོར་རྩུབ་བྱེད་པའི་གདུག་པ་ཅན་ཐལ་བ་རྡུལ་དུ་བརླག་པར་བྱེད་པའི་ཟོར་ཡང་འདི། དགྲ་བོའི་རིགས་བརྒྱུད་བདུན་བརྒྱུད་ཚུན་ཆད་གཅོད་པར་བྱེད་པའི་ཟོར་ཡང་འདི། ལྷ་སྲིན་སྡེ་བརྒྱད་འཁོར་དང་བཅས་པའི་དམག་དཔུང་བསྐྱེད་དེ་དགྲ་བགེགས་འཇོམས་པར་བྱེད་པའི་ཟོར་ཡང་འདི་ཉིད་ཡིན་པས།
རྒྱུ་མཚན་དེ་དག་གི་ཕྱིར་སྐྱབས་མགོན་དམ་པ་ཁྱེད་རྣམས་ཀྱིས་ཟོར་རྫས་ཆེན་པོ་འདི་དག་རྣམས་ཀྱི་མཐུ་ནུས་དང་རྣོ་ངར་བསྐྱེད་ལ། དགྲ་བགེགས་དམིགས་ཡུལ་ཡོད་ན་དེ་དག་ལ་སོགས་པ་གནོད་བྱེད་གང་ཡིན་པ་དེ་རྣམས་ཀྱི་སྲོག་འཕྲོག་པ་སོགས་དྲག་པོ་མངོན་སྤྱོད་ཀྱི་ལས་ལ་མངའ་བརྙེས་པ་ཁྲོ་ཚོགས་ཁྱེད་རྣམས་ཀྱིས་ལས་འདི་མྱུར་བ་ཉིད་དུ་བསྒྲུབ་པའི་སྟོངས་གྲོགས་མཛོད་ཅིག དམ་ཚིག་ཅན་གྱི་བཀའ་སྟོད་ཆོས་སྐྱོང་སྲུང་མ་རྣམས་དྲག་པོའི་ལས་འདི་སྒྲུབ་པ་ལ་མཐུ་མ་ཆུང་ཞིག་མགྱོགས་བྱེད་ཕོ་ཉ་ལས་མཁན་གྱི་ཚོགས་རྣམས་དྲག་ལས་འདི་སྒྲུབ་པ་ལ་རྩལ་མ་ཞན་པར། བྷྱོཿབྷྱོཿསྡང་བའི་དགྲ་རྣམས་ལ་བྷྱོཿསྟེ་ཁོ་རང་གི་བསམ་སྦྱོར་ངན་པ་ཁོ་རང་ལ་བཟློག་སྟེ་ཚར་གཅོད་པ་དང་། བྷྱོཿབྷྱོཿགནོད་པའི་བགེགས་རྣམས་ལ་བྷྱོཿསྟེ་རང་གིས་བྱས་པའི་ལས་ངན་རང་ཐོག་ཏུ་སྨིན་པའི་ཚུལ་གྱིས་བཟློག་ཅིང་ཚར་གཅོད་པའི་འཕྲིན་ལས་མཛོད་ཅིག ཅེས་པའི་དོན་ཅན་གྱི་ཚིག་རྣམས་བརྗོད་པའི་སྒོ་ནས་བླ་མ་ཡི་དམ་ཆོས་སྐྱོང་རྣམས་དང་། རིག་འཛིན་མཐུ་རྩལ་ཅན་རྣམས་རང་གི་ཟོར་ལས་བྱེད་པའི་གྲོགས་སུ་བསྐུལ་ཏེ། དེ་ནས་རྗེ་བཙུན་རིན་པོ་ཆེའི་ཕུར་པའི་ཐོ་ཡིག་ལས། དགྲ་བགེགས་རྣམ་ཤེས་མར་མེ་འདྲ་བ་ལ་གཏོར་མ་དུག་ཐུན་ཕོག་པས་དགྲ་བགེགས་ཀྱི་རྣམ་ཤེས་མར་མེ་ལྟ་བུ་བསད་ཅིང་བསྒྲལ། རླུང་ཕྱོགས་སུ་འགྲོ་བ་དང་བསྟུན་གཏོར་མ་འཕང་ཞེས་གསུངས་པ་ལྟར་གོང་དུ་བཤད་པ་བཞིན་གྱི་ཟོར་ལམ་དབྱེ་བ་བྱས་པས་དཀར་ཕྱོགས་ལ་དགའ་བའི་གཟུགས་མེད་མཐུ་བོ་ཆེ་ལ་སོགས་པའི་དམིགས་ཡུལ་མ་ཡིན་པ་རྣམས་ཕྱོགས་གཞན་དུ་བཟུར་ཞིང་བྲོས་ཏེ།
ཟོར་ལམ་ཐལ་གྱི་བྱེ་བར་བསམས་ནས་ཟོར་རྣམས་གང་དུ་འཕངས་པའི་ས་ཡུལ་དེ་ཉིད་ལྕགས་ཀྱིའི་བྲུབ་ཁུང་ཟུར་གསུམ་པ་གཏིང་ཟབ་ཅིང་རྒྱ་ཆེ་བ། ཚ་ཞིང་རྩུབ་པའི་མེ་རབ་ཏུ་འབར་བའི་ནང་དུ་དགྲ་བགེགས་དམིགས་ཡུལ་ཡོད་ན་གང་ཡིན་དེ་ཉིད་ཀྱིས་གཙོ་བྱས། སངས་རྒྱས་ཀྱི་བསྟན་པ་དང་བསྟན་པ་འཛིན་པའི་གང་ཟག་སྤྱི་དང་། ཁྱད་པར་དཔལ་ལྡན་བླ་མའི་སྐུ་དགྲ། དགེ་འདུན་གྱི་སྡེ་དང་། སེམས་ཅན་ཡོངས་ལ་གནོད་ཅིང་འཚེ་བར་བྱེད་པ་དང་། ཁྱད་པར་དུའང་རྣལ་འབྱོར་བ་བདག་ཅག་དཔོན་སློབ་ཡོན་མཆོད་གྲོགས་མཆེད་འཁོར་དང་བཅས་པ་རྣམས་ལ་དོ་སྡོ་ཞིང་ཕོད་འཛུགས་པ་ལ་སོགས་པ་བསམ་ངན་སྦྱོར་རྩུབ་ཀྱི་སྒོ་ནས་གནོད་པར་བྱེད་པའི་གཟུགས་ཅན་མི་དང་མི་མ་ཡིན་པའི་འགྲོ་བ་ལ་སོགས་ཏེ། མདོར་ན་བསྒྲལ་བའི་ཞིང་བཅུར་གྱུར་པ་ཐམས་ཅད་གང་ན་གནས་པའི་ས་ཕྱོགས་ནས། ལས་རླུང་ཆེན་པོ་གཡོས་ཏེ་བྱ་སྒྲོ་རླུང་གིས་བསྐྱོད་པ་བཞིན་དུ་འབྲུབ་ཁུང་མེ་འབར་བ་དེའི་ནང་དུ་འཐིབ་ཀྱིས་འདུས་ཤིང་བཀུག་པར་བསམ་ལ། བསྒྲལ་བྱ་དེ་ཐམས་ཅད་ལུས་འདར་ཡེར་རེ་བ།
ངག་སྨེ་སྔགས་ཀྱི་ཅ་ཅོ་དི་རི་བ། སེམས་འཇིགས་སྐྲག་གིས་སྔངས་ཡེར་རེ་པའི་ངང་ནས་ཁོ་རང་རྣམས་ཀྱི་སྔར་བྱས་ཀྱི་ལས་ངན་རྣམས་སངས་ཀྱིས་དག་པར་གསལ་བར་དམིགས་ལ། སྒྲུབ་པ་པོ་རང་ཉིད་ཀྱི་ལུས་བླ་མ་དང་ལྷག་པའི་ལྷ་དབྱེར་མེད་པའི་རྡོ་རྗེ་གཞོན་ནུའི་སྐུ་སྣང་ལ་རང་བཞིན་མེད་པ་ཉི་མ་འབུམ་གྱི་གཟི་བརྗིད་དང་ལྡན་པར་གསལ་བཏབ་ཅིང་། ངག་ཏུ་ཀཱི་ལ་ཡ་དང་། ཁྲོ་བཅུའི་སྔགས་དང་བསྒྲལ་མཆོད་ཀྱི་སྔགས་རྣམས་བརྗོད་ཅིང་། སེམས་ཀྱི་དམིགས་པར་དགྲ་བགེགས་བཟས་པ་པོ་དེ་དག་ལ་སོགས་པ་སྣང་སྲིད་འཁོར་འདས་ཀྱིས་བསྡུས་པའི་ཆོས་ཐམས་ཅད་གདོད་མ་ནས་སྟོང་ཞིང་བདག་མེད་པ་སྤྲོས་པའི་མཐའ་ཐམས་ཅད་དང་བྲལ་བ་ཡིན་པ་ལ། དེ་ལྟར་མ་རྟོགས་པར་ལས་ངན་སྣ་ཚོགས་གསོག་པ་སྙིང་རེ་རྗེ་སྙམ་དུ་སྟོང་ཉིད་སྙིང་རྗེའི་སྙིང་པོ་ཅན་ལ་སེམས་ཅུང་ཟད་བཞག་ནས། དེ་ནས་གནས་སྐབས་སུ་དྲག་པོ་མངོན་སྤྱོད་ཀྱི་ལས་འདིའི་སྒོ་ནས་བསྒྲལ་བྱའི་ཤེས་རྒྱུད་ཀྱི་སྡིག་སྒྲིབ་རྣམས་སྦྱངས་ཏེ་རྣམ་ཤེས་ཆོས་དབྱིངས་སུ་བསྒྲལ་བར་བྱའོ་སྙམ་པའི་བློ་སྔོན་དུ་བཏང་ནས་ཟོར་འཕང་བའི་རིམ་པ་ལ། དང་པོར་མདའ་ཟོར། དེ་ནས་གཏོར་ཟོར་རྣམས་འཕང་སྟེ།
མཇུག་རྭ་ཟོར་དང་རྡོ་ཟོར་གྱིས་སྡུད་པར་ཡི་གེ་རྙིང་མ་རྣམས་ལས་འབྱུང་བ་ལྟར། བཟློག་གཞུང་འདིར་ཡང་དེ་ལྟར་དུ་བཤད་ཀྱང་། ས་ལོ་འཇམ་པའི་རྡོ་རྗེ་དང་། སྔགས་འཆང་ཆོས་ཀྱི་རྒྱལ་པོ་ཡབ་སྲས་རྣམས་ཀྱི་དགོངས་པ་བཞིན་ད་ལྟ་ཕྱག་བཞེས་སུ་མཛད་པ་ནི་དཀྱུས་མ་ལ་རྭ་ཟོར་མི་གནང་བས་ཐོག་མར་མདའ་ཟོར། དེ་ནས་རྡོ་ཟོར། དེ་ནས་ལྷག་མའི་གཏོར་མ། དེ་ནས་བདུད་རྒྱལ་གྱི་གཏོར་མ། དེ་ནས་ཤྭ་ན་མ། དེ་ནས་ས་བདག་མ། དེ་ནས་བདག་ཉིད་མ་རྣམས་ཀྱི་གཏོར་མ་རྣམས་རིམ་པ་བཞིན་དང་།
དེ་ནས་ཁྲོ་བཅུ་གཙོ་གཏོར་དང་བཅས་པ་འཕང་སྟེ། ཟོར་རྫས་དེ་རྣམས་རྣམ་པ་མདའ་རྡོ་གཏོར་མ་སོགས་སུ་སྣང་བ་ལ། དམིགས་པའི་སྒོ་ནས་ཡེ་ཤེས་ཀྱི་རང་སྣང་ལས་གྲུབ་པའི་དུག་ཐུན་དང་མཚོན་ཆ་སྣ་ཚོགས་དང་མེ་ཕུང་གི་རང་བཞིན་དུ་བསམས་ལ་གོང་གི་འབྲུབ་ཁུང་དུ་བཀུག་པའི་གནོད་བྱེད་ཀྱི་བགེགས་དང་། སྡང་བྱེད་ཀྱི་དགྲ་བོ་ལ་སོགས་པ་བསྒྲལ་བྱ་དེ་རྣམས་ཀྱི་རྣམ་པར་ཤེས་པ་མར་མེ་ལྟ་བུ་དེ་དག་ལ་ཟོར་རྫས་རྣམས་འཕངས་པས་ཕོག་མ་ཐག་པར་ཐུམ་ཐུམ་བསད་ཅིང་རྣམ་པར་ཤེས་པ་རྣམས་ཆོས་དབྱིངས་སུ་བསྒྲལ་ཏེ་སངས་རྒྱས་པར་བསམ་ཞིང་ཡང་གོང་གི་སྟོང་ཉིད་སྙིང་རྗེའི་སྙིང་པོ་ཅན་དེ་ཉིད་ཀྱི་རྒྱུད་དྲན་པར་བྱས་ལ། ལྟ་བ་དེའི་ངོ་བོར་བསྒྲལ་བྱའི་ཡུལ་དང་། སྒྲོལ་བྱེད་ཀྱི་གང་ཟག་དང་། བསྒྲལ་ཐབས་ཀྱི་འཕྲིན་ལས་རྣམས་གང་དུའང་མ་གྲུབ་པའི་སྤྲོས་བྲལ་གྱི་གདེངས་དང་ལྡན་པའི་ངང་ནས་ཟོར་འཕང་པའི་ལས་རྣམས་གྲུབ་པ་དང་། དེ་ནས་ཡར་ལོག་ལ་སླར་ཡང་ལུས་ལྷ། ངག་སྔགས། སེམས་ཡེ་ཤེས་སུ་ཤེས་པའི་ངང་ནས་རྐང་རྗེས་རྣམས་རྡོ་རྗེའི་རང་བཞིན་དུ་བསམ་པ་སོགས་དྲན་པར་བྱས་ལ་མནན་པ་དང་བྲོ་བརྡུང་བྱ་བ་ནི་སྔར་གྱི་ལིངྒའི་མགོ་བོ་བཞག་པའི་སྟེང་དུ་གཏོར་སྣོད་རྣམས་ཁ་སྦུབས་པའི་མཐར་སྒྲུབ་པ་པོ་རྣམས་ལག་པ་གཡོན་སྟེང་དུ་བསྣོལ་ནས་གཡས་གཡོན་གྱི་སྲིན་ལག་རྣམས་སྦྲེལ་ཏེ།
ཧཱུྃ་དང་པོ་ཞེ་སྡང་ཉིད་ལས་བྱུང་ཞེས་སོགས་སྔགས་བཅས་བརྗོད་དེ་དེ་དག་གི་དོན་ཡང་། དང་པོར་འཁོར་འདས་ཀྱི་ཆོས་འདི་རྣམས་ཞེ་སྡང་ཉིད་ལས་བྱུང་། བར་དུ་ཞེ་སྡང་ཉིད་ཀྱིས་འཁོར་བར་འགལ་མེའི་འཁོར་ལོ་བཞིན་དུ་འཁོར། ཐ་མར་ཞེ་སྡང་དེ་ཉིད་ཞེ་སྡང་རྡོ་རྗེར་ཤེས་ཏེ་བསྒོམས་པས་ཞེ་སྡང་དེ་ཉིད་ཀྱིས་འདུལ། དེ་ལྟར་ཞེ་སྡང་མ་སྦྱངས་དབྱིངས་སུ་དག་པ་ཞེ་སྡང་རྡོ་རྗེའམ་མི་བསྐྱོད་པ་འཁོར་དང་བཅས་པ་རྣམས་ཀྱིས་རྒྱུ་ལྕགས་སམ་ནག་པོའི་ཤིང་དག་ལས་གྲུབ་པའི་དབྱིབས་མགོ་བོ་དང་རྒྱ་མདུད་དང་རྩེ་མོ་ཟུར་གསུམ་པའི་ལོགས་ལ་དྲག་པོའི་ལྷ་ཚོགས་གསལ་བར་སྒོམ་ཞིང་གནས་པའི་ཁོང་པ་སྟོང་པ་བྱང་ཆུབ་སེམས་ཀྱི་རང་བཞིན་ཅན་གྱི་མཚོན་བྱེད་ཡིན་པར་ལུང་བསྟན་པའི་རྩེ་མོ་ཟུར་གསུམ་ཤིན་ཏུ་རྣོ་བའི་ཕུར་པ་འདི་ཡུལ་དགྲ་བགེགས་ལ་བཏབ་པ་དེ་ཡིས་དགྲ་བགེགས་མ་ལུས་པ་ཐམས་ཅད་བརླག་པར་འགྱུར་ཞིང་། སྔར་གྱི་དགྲ་བགེགས་སུ་གནས་པ་བརླག་པར་མ་གྱུར་པ་གང་ཡང་མེད་པས། དྲག་པོའི་ལྷ་ཞེ་སྡང་རྡོ་རྗེའམ་བཛྲ་ཧེ་རུ་ཀ་ཁྱེད་ལ་བཀའ་དྲིན་དྲན་པས་སླར་ཡང་ཕྱག་འཚལ་ལོ། ། ཞེས་པའི་དོན་ཅན་གྱི་ཚིག་རྣམས་བརྗོད་ཅིང་གཡས་སྐོར་དུ་བྲོ་བརྡུངས་ལ། འདིའི་སྐབས་ཀྱི་སྔགས་ནི་ཨོཾ་བཛྲ་ཀཱི་ལི་ཀཱི་ལ་ཡ། སརྦ་བིགྷྣན་ཤ་ཏྲུན་མ་ར་ཡ་ཧཱུྃ་ཕཊ྄་ཅེས་པ་སྟེ་སྔགས་དོན་ནི་ཨོཾ་དམ་བཅའ་བ་བཛྲ་ཀཱི་ལི་ཀཱི་ལ་ཡ་ནི་རྡོ་རྗེ་ཕུར་པ།
སརྦ་བིགྷྣན་ཤ་ཏྲུན་མ་ར་ཡ་ཧཱུྃ་ཕཊ྄་ནི་བགེགས་ཐམས་ཅད་ཆིངས། དགྲ་ཐམས་ཅད་སོད་ཅེས་པའི་དོན་ཏེ། དེ་ལྟ་བུའི་སྔགས་དོན་དྲན་པའི་སྒོ་ནས་གཡོན་སྐོར་དུ་བྲོ་རྡུང་བྱའོ། ། དེ་ནས་སྒྲུབ་ཁང་ནང་དུ་ལོག་ལ་ཚོགས་ཀྱི་འཁོར་ལོ་རྒྱ་ཆེན་པོ་ལ་ལོངས་སྤྱོད། ལྷག་མ་འདིར་གཏོང་བ་བཟློག་གཞུང་ལས་བཤད་ཀྱང་། ཕྱག་ལེན་ལ་གོང་དུ་མཛད་པ་ཡིན་ལ། དེ་ནས་འཕྲིན་ལས་ཀྱི་མགོན་པོ་པུ་ཏྲ་ཆེན་པོ་སོགས་ཕོ་ཉ་ལས་མཁན་རྣམས་བསྐུལ་ཞིང་། སྒྲུབ་ཁང་གི་སྟེང་དུ་གཏོར་མ་བསྐྱལ་ལ་སྐབས་འདིར་བསྟན་སྐྱོང་དང་བཀྲ་ཤིས་རྣམས་རྒྱས་བསྡུས་སྐབས་དང་སྦྱར་ཏེ་བྱས་ལ། དེ་ནས་སྒྲུབ་ཁང་དུ་འཁོད་པས། ཡེ་ཤེས་ལྔ་ལྡན་སོགས་ཀྱིས་དངོས་གྲུབ་བླངས།
ཡིག་བརྒྱས་ལྷག་ཆད་ཁ་བསྐང་། མ་འབྱོར་བ་སོགས་ཀྱིས་ནོངས་པ་བཟོད་པར་གསོལ། བླ་མ་ཡི་དམ་ཆོས་སྐྱོང་སོགས་ཀྱིས་བྲིས་འབུར་གྱི་རྟེན་ཡོད་པའི་འོས་པ་རྣམས་ལ་བརྟན་བཞུགས་དང་། རྟེན་མེད་པའི་གཏོར་མགྲོན་གྱི་ཡེ་ཤེས་པ་རྣམས་གཤེགས་གསོལ་བྱ། དམ་ཚིག་པ་རྣམས་རང་ལ་ཐིམ་པར་བསམ་ཞིང་སྔར་རང་གིས་བསྒོམས་པའི་དཀྱིལ་འཁོར་བསྡུས་ལ་རང་གཙོ་བོ་ཡབ་ཀྱི་ང་རྒྱལ་གྱིས་གནས་པས་བདག་ཉིད་བསྲུང་ཞིང་གོ་བགོ་བ། རྟག་ཆད་ཀྱི་མཐའ་བསལ་བ། བསྔོ་བ་སྨོན་ལམ་རྣམ་པར་དག་པ་གདབ་པ་སོགས་འཇུག་ཆོག་རྣམས་སྒྲུབ་ཐབས་རྒྱས་པ་བཀླགས་པ་དོན་གྲུབ་ནས་འབྱུང་བ་ལྟར་བྱ་སྟེ། བསྟན་སྐྱོང་ནས་འདིའི་བར་གྱིས་ཚིག་དོན་རྣམས་ཀྱང་རྣམ་བཤད་ཆེན་མོ་ནས་བླངས་ཏེ་སྐབས་སུ་གང་བབ་སྤྲོ་བར་བྱའོ། ། བཀྲ་ཤིས་རྣམས་རྒྱས་པར་བྱ་བ་ནི། ཧཱུྃ་སྐྱེ་མེད་ཆོས་སྐུའི་རང་བཞིན་རྣམ་དག་ལས་ཞེས་སོགས་ཏེ།
དེ་དག་གི་དོན་ཡང་སྐྱེ་འགག་གནས་གསུམ་མེད་པ་ཆོས་ཀྱི་སྐུའི་རང་བཞིན་རྣམ་དག་གི་དབྱིངས་ལས་མ་གཡོས་བཞིན་དུ་འགྲོ་བའི་དོན་མཛད་པར་ཐུགས་དམ་ཞལ་གྱིས་བཞེས་པའི་དབང་གིས་གཟུགས་ཀྱི་སྐུར་རྣམ་པར་སྤྲུལ་པ། བཅོམ་ལྡན་འདས་དཔལ་ཆེན་རྡོ་རྗེ་གཞོན་ནུ་ཡི་སྐུ་ཅན་གྱིས་བདག་དང་མཐའ་ཡས་པའི་སེམས་ཅན་རྣམས་ལས་ཉོན་གྱི་སྐྱེ་ཤི་མེད་པ་སྐྱེ་མེད་ཀྱི་དོན་མངོན་སུམ་དུ་རྟོགས་པའི་ཡོན་ཏན་གྱིས་ཕྱུག་པའི་བཀྲ་ཤིས་སྩོལ་བར་ཤོག་ཅེས་པའི་དོན་ཡིན་ལ། དེའི་རྗེས་སུ་གཙོ་མོ་ཡུམ་གྱི་བཀྲ་ཤིས་ནི། སྒྲུབ་ཐབས་ལས། མ་སྐྱེས་མི་དམིགས་ཞེས་སོགས་ཏེ། དེའང་དང་པོར་མ་སྐྱེས། བར་དུ་མ་དམིགས། ཐ་མར་ཆོས་ཀྱི་དབྱིངས་ཉིད་ལས་མ་གཡོས་པའི་ཆོ་འཕྲུལ་གྱི་དངོས་པོ་བདག་མེད་རྟོགས་པའི་ཤེས་རབ་ཉིད་ཡུམ་གྱི་སྐུར་སྟོན་པ། དབང་ཕྱུག་གི་ཡོན་ཏན་བརྒྱད་ལྡན་པ་སངས་རྒྱས་ཀུན་གྱི་ཡུམ་ཆེན་འཁོར་ལོ་རྒྱས་འདེབས་ཀྱིས་བདག་དང་མཐའ་ཡས་པའི་སེམས་ཅན་རྣམས་ལ་དོན་གྱི་ཡོན་ཏན་སྤངས་རྟོགས་མཐར་ཐུག་པ་མྱུར་དུ་འབྱུང་བའི་བཀྲ་ཤིས་སྩོལ་བར་ཤོག་ཅེས་པའི་དོན་ཡིན་ཞིང་། དེ་ནས་སྤྲུལ་པའི་ཁྲོ་བཅུའི་བཀྲ་ཤིས་ནི།
སྒྲུབ་ཐབས་ལས། ཡེ་ཤེས་ཐུགས་ཀྱི་ཞེས་སོགས་ཏེ། དེའང་དཔལ་ཆེན་རྡོ་རྗེ་གཞོན་ནུ་ཡབ་ཡུམ་གྱི་ཐུགས་གཉིས་སུ་མེད་པའི་ཡེ་ཤེས་ལས་ཁྲོ་བོ་བཅུར་སྐུ་སྤྲུལ་ནས། བགེགས་ཀྱི་བདག་པོ་ཤར་ཕྱོགས་ལ་སོགས་པའི་ཕྱོགས་བཅུ་སྐྱོང་བ་བརྒྱ་བྱིན་ལ་སོགས་པ་རྣམས་ཞབས་ཀྱི་གདན་དུ་བཏིང་ནས་བསྟན་པ་བསྟན་འཛིན་དང་བཅས་པ་ལ་གནོད་པར་བྱེད་པའི་དགྲ་བགེགས་རྣམས་ཆོས་དབྱིངས་རང་གནས་སུ་སྒྲོལ་བའི་སྤྲུལ་པའི་ཁྲོ་རྒྱལ་ཆེན་པོ་ཧཱུྃ་མཛད་ཡབ་ཡུམ་ལ་སོགས་པ་བཅུས་བདག་དང་མཐའ་ཡས་པའི་སེམས་ཅན་རྣམས་ལ་བཀྲ་ཤིས་སྩོལ་བར་ཤོག་ཅེས་པའི་དོན་ཡིན་ལ། དེ་ནས་ཡང་སྤྲུལ་ཕྱག་བརྙན་སྒོ་མ་སྲས་མཆོག་ཕོ་ཉ་དང་བཅས་པའི་བཀྲ་ཤིས་ནི། སྒྲུབ་ཐབས་ལས། ཡང་སྤྲུལ་ཕྱག་བརྙན་ཉི་ཤུ་ཞེས་སོགས་ཏེ། དེའང་ཁྲོ་བཅུ་ཡབ་ཡུམ་བཅུ་ལས་ཀྱང་ཡང་སྤྲུལ་དུ་གྱུར་པའི་ཕྱག་བརྙན་ཕག་གི་མགོ་ཅན་ལ་སོགས་པ་ཉི་ཤུས་བདག་དང་མཐའ་ཡས་པའི་སེམས་ཅན་རྣམས་ལ་བཀྲ་ཤིས་སྩོལ་བར་ཤོག ཡེ་ཤེས་ཚད་མེད་བཞིའི་རང་བཞིན་སྒོ་མ་བཞིས་བདག་དང་མཐའ་ཡས་པའི་སེམས་ཅན་རྣམས་ལ་བཀྲ་ཤིས་སྩོལ་བར་ཤོག དཔལ་ཆེན་རྡོ་རྗེ་གཞོན་ནུའི་སྲས་མཆོག་ཕུར་བུ་རིགས་ལྔའི་མཐུ་དཔལ་གྱི་བཀྲ་ཤིས་བདག་དང་མཐའ་ཡས་པའི་སེམས་ཅན་རྣམས་ལ་སྩོལ་བར་ཤོག
སྤྲུལ་པའི་ཕོ་ཉ་གསུམ་བརྒྱ་དྲུག་ཅུས་བདག་དང་མཐའ་ཡས་པའི་སེམས་ཅན་རྣམས་ལ་ཕན་བདེའི་འབྲས་བུ་འབྱུང་བའི་བཀྲ་ཤིས་སྩོལ་བར་ཤོག་ཅེས་པའི་དོན་ཡིན་ཞིང་། དེ་ལྟར་གོང་དུ་བརྗོད་པའི་ལྷ་ཚོགས་རྣམས་ཀྱི་ཐུགས་རྗེ་དང་བྱིན་རླབས་ལ་བརྟེན་སྒྲུབ་པ་པོ་རྣམས་ལ་མཆོག་དང་ཐུན་མོང་གི་དངོས་གྲུབ་རྣམ་པ་གཉིས་རབ་ཏུ་འཕེལ་བའི་ཤིས་པ་བརྗོད་པ་ནི། གསང་སྔགས་རྣལ་འབྱོར་ཞེས་སོགས་ཏེ། དེའང་གསང་སྔགས་སྒྲུབ་པའི་རྣལ་འབྱོར་པ་གྲུབ་པའི་ས་ཆོས་དབྱིངས་མངོན་སུམ་དུ་རྟོགས་པའི་ཤེས་རབ་ཅན། ལྷ་རིག་འཛིན་བླ་མ་རྣམས་ཀྱི་ཇི་ལྟར་ཉམས་སུ་བཞེས་པ་བཞིན་དུ། ལྟ་སྤྱོད་ཡལ་བར་མ་གྱུར་པ་སྟེ་ཟུང་དུ་འབྲེལ་བའི་དགོངས་པ་ཡི་སྒོ་ནས་དུས་གསུམ་གྱི་རྒྱལ་བ་ཐམས་ཅད་ཀྱི་དགོངས་པ་ཚུལ་བཞིན་དུ་སྤྱོད་ཅིང་། གཞུང་ཇི་ལྟ་བ་བཞིན་དུ་སྒྲུབ་པའི་བདག་ཅག་སྔགས་འཆང་རྡོ་རྗེ་འཛིན་པ་དཔོན་སློབ་རྣམས་ལ་མཆོག་དང་ཐུན་མོང་གི་དངོས་གྲུབ་རྣམ་པ་གཉིས་གོང་ནས་གོང་དུ་འཕེལ་བའི་བཀྲ་ཤིས་ཤོག་ཅེས་པའི་དོན་ཅན་གྱི་ཤིས་པ་རྣམས་བརྗོད་ལ། གཞན་ཡང་བླ་མ་ཡི་དམ་ཆོས་སྲུང་ནོར་ལྷ་སོགས་ཀྱི་བཀྲ་ཤིས་རྒྱས་པར་བྱ་ཞིང་རོལ་མོའི་སྒྲ་རྒྱ་ཆེར་བསྒྲགས་ཏེ་རང་གཞན་ཐམས་ཅད་བཀྲ་ཤིས་དང་བདེ་ལེགས་ཀྱི་དཔལ་ལ་འགོད་པར་བྱའོ། ། དེ་དག་གིས་ནི་གསུམ་པ་རྗེས་བཟློག་པ་ཟོར་གྱི་ལས་བསྟན་པའི་དོན་རྣམས་བཤད་པ་སྟེ། ནུབ་ཐ་མ་ལ་བྱ་བའི་ཆོ་གའི་དོན་རྣམས་མ་ཚང་བ་མེད་པ་བསྟན་ཟིན་ཏོ། །
འདིར་སྨྲས་པ། བདག་མདུན་དབྱེར་མེད་ངང་ནས་ཟོར་གཏོར་ལས། ། ལོགས་སུ་ཕྱེ་བའི་སྒྲུབ་པོ་ལྷར་གསལ་ཞིང་། ། གཏོར་མའི་དམ་ཡེ་ཕྲལ་ནས་རྐྱེན་ངན་རྣམས། ། བཟློག་པར་བསྐུལ་འདི་སྙིང་མའི་ཁྱད་ཆོས་ཡིན། ། རང་ཉིད་བསྐྱེད་རིམ་ང་རྒྱལ་གསལ་ལྡན་ཞིང་། ། ནམ་ཡང་ཉེས་མེད་ཡུས་ཀྱི་སྣང་ཚུལ་གྱིས། ། ཆེ་མཆོག་དྲག་པོའི་སྤྲུལ་པ་བདུད་མགོན་ཆེ། ། ཡང་ཡང་བསྐུལ་འདི་འཕྲིན་ལས་མྱུར་བའི་གནད། ། དྲག་གཏུམ་མི་ཟད་ཕུར་སྲུང་བཅུ་གཉིས་རྣམས། །
མངོན་སྤྱོད་ལས་ལ་མངགས་པའི་དྲག་པོའི་བསྐུལ། ། པདྨའི་གསུང་བཞིན་རྗེས་འཇུག་སྔགས་འཆང་གིས། ། བསྐུལ་བས་དམ་ཅན་ལས་ལ་ཅིས་མི་འཁུལ། ། གསེར་སྐྱེམས་བདུད་རྩིའི་བརྒྱ་མཚོ་ཆེན་པོ་ཡིས། ། བླ་མ་ཡི་དམ་དམ་ཅན་སྲུང་མ་དང་། ། ཕྱོགས་སྐྱོང་གཞི་བདག་ལྷ་ཀླུ་འབྱུང་པོ་སོགས། ། དགེས་ཤིང་ཚིམ་པར་བྱས་པས་དོན་གཉིས་འགྲུབ། ། རྒྱུད་གསུམ་བླ་མའི་ཚོགས་དང་ཡི་དམ་ལྷ། ། བཀའ་སྲུང་སྡེ་བརྒྱད་སོགས་ལ་བསྒྲལ་བྱ་ཡི། ། ཉེས་པ་བསྒྲགས་ནས་མྱུར་དུ་ཚར་གཅོད་པར། །
གསོལ་བ་འདི་ཡང་ཟབ་མོའི་གནད་དུ་མཐོང་། ། དཀར་ཕྱོགས་དགའ་བའི་འབྱུང་པོ་སྟོབས་ཆེན་རྣམས། ། ཟོར་རྫས་གཉན་པོ་འཕང་བའི་ས་ཕྱོགས་ལས། ། གཞན་དུ་གཟུར་ཅེས་ཟོར་ལམ་དབྱེ་བ་འདི། ། འཁུ་ལྡོག་སྤོང་བའི་མན་ངག་བླ་ན་མེད། ། རང་ཉིད་སྤངས་རྟོགས་ཡོན་ཏན་ཀུན་བྲལ་ཡང་། ། བླ་མ་ཡི་དམ་ལྷ་ཚོགས་ཆོས་སྐྱོང་དང་། ། རིག་འཛིན་མཐུ་རྩལ་ཅན་རྣམས་ཟོར་ལས་ཀྱི། ། གྲོགས་སུ་བསྐུལ་འདི་གཞན་ལས་ངོ་མཚར་ཆོས། ། ཟོར་འཕང་མངོན་སྤྱོད་ལས་ཀྱིས་བཟས་པ་པོའི། །
སྡིག་སྒྲིབ་སྦྱངས་ནས་སངས་རྒྱས་སར་བཀོད་ཅིང་། ། རང་ཉིད་བར་ཆད་བྲལ་ནས་ཐུན་མོང་དང་། ། མཆོག་གི་དངོས་གྲུབ་ཐོབ་འདི་ཟབ་མོའི་ལམ། ། ཕྱིན་ཆད་རྐྱེན་ངན་བར་ཆད་མི་འབྱུང་ཕྱིར། ། ལིངྒའི་མགོ་བོ་མནན་ཅིང་དྲག་པོའི་བྲོ། ། བརྡུངས་ནས་བོད་ཁམས་སྐྱོང་བའི་མ་མོ་རྣམས། ། མཉེས་པར་བྱེད་པ་ཆོས་འདིའི་ཆ་ལག་ཡིན། ། གཞན་ཡང་དངོས་གྲུབ་བླངས་དང་ལྷག་ཆད་བསྐང་། ། བརྟན་བཞུགས་གཤེགས་གསོལ་དཀྱིལ་འཁོར་བསྡུ་བ་དང་། ། བདག་བསྲུང་གོ་བགོ་ལྟ་བས་རྒྱས་གདབ་ཅིང་། །
སྨོན་ལམ་ཤིས་པ་བརྗོད་རྣམས་འཇུག་གི་ཆོས། ། སྦྱོར་བ་རྟེན་དང་ཡོ་བྱད་བཤམ་པ་དང་། ། དངོས་གཞི་ཏིང་འཛིན་ཟབ་མོ་སྒོམ་པའི་ཚུལ། ། རྗེས་སུ་དྲག་པོའི་ལས་དངོས་བསྟན་པ་གསུམ། ། བསྟན་བཅོས་ལུས་ཀྱི་བརྗོད་བྱའི་གཙོ་བོར་མཐོང་། ། བར་སྐབས་ཀྱི་ཚིགས་སུ་བཅད་པའོ། ། དེ་ཡན་གྱིས་དངོས་གཞི་སྦྱོར་དངོས་རྗེས་ཀྱི་ཆོ་ག་བཤད་པའི་དོན་མཐའ་དག་རྣམ་པར་ཕྱེ་བ་བསྟན་ཟིན་ནས། ད་ནི་གསུམ་པ་རྗེས་བྱ་བསྔོ་བ་མཛད་བྱང་སྨོས་པ་ལ་གཉིས་ཏེ་བསྟན་བཅོས་བརྩམས་པའི་དགེ་བ་གཞན་དུ་བསྔོ་བ་དང་། བྱས་ཤེས་དྲིན་བཟོ་བསྐྱེད་པའི་ཕྱིར་མཛད་བྱང་སྨོས་པ་གཉིས་ལས། དང་པོ་ནི་མཐའ་ཡས་འགྲོ་བ་ཀུན་གྱི་ཞེས་སོགས་ཀྱིས་བསྟན་ཏེ།
དེའང་མཐའ་ཡས་པའི་འགྲོ་བ་མ་ལུས་པ་ཀུན་གྱིས་མཐར་ཐུག་རྡོ་རྗེ་འཆང་གི་སར་བགྲོད་པ་གཅིག་པའི་ལམ་དུ་གྱུར་པ་ནི། རྣམ་པ་མང་པོའི་རྒྱུད་སྡེ་རྒྱ་མཚོའི་བརྗོད་དོན་བསྲུབས་པ་ལས། སྲིད་པའི་དབུལ་བ་མཐའ་དག་སེལ་ཞིང་དགོས་འདོད་མ་ལུས་པ་འབྱུང་བའི་རིན་པོ་ཆེའི་གཏེར་ལྟ་བུར་གྱུར་པ་ནི་ཕན་པ་དང་བདེ་བའི་འབྲས་བུའི་མཆོག་སྩོལ་བར་བྱེད་པ་རྡོ་རྗེ་ཐེག་པའི་ལམ་མཆོག་འདི་ཡིན་ལ། དེའང་འཇུག་ཚུལ་ལམ་སློབ་ཚུལ་དུ་མ་ཡོད་པ་ལས། གང་གི་ཉམས་སུ་བླངས་པ་ལ་བརྟེན་ནས་མཆོག་གི་དངོས་གྲུབ་མྱུར་དུ་འགྲུབ་པར་བྱེད་ཅིང་། ཐུན་མོང་གི་དངོས་གྲུབ་འཕྲིན་ལས་རྣམ་པ་བཞི་ཐོགས་པ་མེད་པར་འགྲུབ་པར་བྱེད་པའི་དྲག་པོའི་འཕྲིན་ལས་ཀྱི་གཞུང་དགྲ་བགེགས་ཀུན་འཇོམས་ཀྱི་མི་གསལ་བ་གསལ་བར་བྱེད་པའི་ལྷན་ཐབས་ཀྱི་ཡི་གེ་གནམ་ལྕགས་རྡོ་རྗེའི་དབལ་ཞེས་བྱ་བའི་བསྟན་ཆོས་འདི་ཉིད་ཉེ་བར་བསྐྲུན་པ་སྟེ་བརྩམས་པའི་དགེ་བ་གང་ཞིག་ཐོབ་པ་ཀུནྡ་ལྟ་བུར་ཆེས་དཀར་བ་དེས། ནམ་མཁའ་དང་མཉམ་པའི་སྐྱེ་དགུ་མ་ལུས་པའི་ཚོགས་རྣམས་ཀྱིས་རྣམ་པར་འདྲེན་པ་སྟེ་སངས་རྒྱས་ཀྱི་གོ་འཕང་ཉིད་མྱུར་དུ་ཐོབ་པའི་རྒྱུར་གྱུར་ཅིག ཅེས་པའི་དོན་སྟེ་དེ་ལྟར་བསྟན་ཆོས་བརྩམས་པའི་དགེ་བ་རྫོགས་བྱང་དུ་བསྔོ་བའི་དོན་རྣམས་བསྟན་ཟིན་ནས། གཉིས་པ་བྱས་ཤེས་དྲིན་བཟོ་བསྐྱེད་པའི་ཕྱིར་མཛད་བྱང་སྨོས་པ་ནི། ཅེས་པ་འདི་ནི་ཞེས་སོགས་ཀྱི་བསྟན་ཏེ།
དེ་དག་གི་དོན་ཡང་དཔལ་རྡོ་རྗེ་གཞོན་ནུའི་གཏོར་བཟློག་དགྲ་བགེགས་ཀུན་འཇོམས་ཀྱི་ལྷན་ཐབས་གསལ་བྱེད་གནམ་ལྕགས་རྡོ་རྗེའི་དབལ་ཞེས་པའི་བསྟན་ཆོས་འདི་ནི། དཔལ་རྡོ་རྗེ་གཞོན་ནུ་ལ་སོགས་པའི་ལྷག་པའི་ལྷ་མཆོག་ཡི་དམ་ཞི་ཁྲོ་དུ་མས་རྗེས་སུ་བཟུང་ཞིང་སོ་སོ་སྐྱེ་བོའི་བློས་དཔག་པར་དཀའ་བའི་མཁྱེན་རབ་དྲི་མ་མེད་པ་དང་ལྡན་པས་རྒྱལ་བའི་བཀའ་དང་དགོངས་འགྲེལ་གྱི་གསུང་རབ་མཐའ་དག་ལ་མི་འཇིགས་པའི་སྤོབས་པ་ཐོབ་པ་ཁམས་གསུམ་ཆོས་ཀྱི་རྒྱལ་པོ་འཁོན་སྟོན་རྒྱ་གར་ཤེས་རབ་རྒྱལ་མཚན་དཔལ་བཟང་པོས་མཛད་པའི་རྡོ་རྗེ་ཕུར་པའི་གཏོར་བཟློག་གི་གཞུང་མཆན་དགྲ་བགེགས་ཀུན་འཇོམས་ཞེས་བྱ་བ་དེ་ཉིད་ཀྱི་ལྷན་ཐབས་སུ། གང་ཟག་གང་གིས་མཛད་ན། ལྷ་རིགས་འཁོན་ས་སྐྱ་པ་ཞེས་པའི་མཚན་མཆོག་གསུམ་དང་ལྡན་པའི་རིགས་གསུམ་མགོན་པོའི་གདུང་རིགས་སུ་བསམ་བཞིན་དུ་བྱོན་པའི་སྔོན་གྱི་འཁྲུངས་རབས་ཀྱི་དབང་དུ་བྱས་ན། དང་པོར་ཟབ་གསལ་གཉིས་མེད་འཇམ་པའི་དབྱངས། ། བར་དུ་རིགས་ལྡན་འཇམ་དཔལ་གྲགས་པའི་ཞབས། ། ཐ་མར་གནས་ལྔ་རིག་པ་ས་སྐྱ་པ། ། བདག་ཉིན་ཆེན་པོའི་སྔོན་གྱི་སྐྱེས་རབས་ཡིན། ། ཞེས་མཁས་པའི་དབང་པོ་དཀོན་མཆོག་ལྷུན་གྲུབ་ཀྱིས་མཛད་པའི་ཉིད་ཀྱི་རྣམ་ཐར་ལས་འབྱུང་བ་ལྟར་གྱི་ཐོག་མར་འཇམ་པའི་དབྱངས་དང་། དེ་ནས་རིགས་ལྡན་འཇམ་དཔལ་གྲགས་པ་དང་།
ཐ་མར་ས་སྐྱ་པཎྜི་ཏ་རྣམས་སུ་སྐུའི་སྐྱེ་བ་བཞེས་པ་ཡིན་ལ། སྐུ་ཚེ་འདིའི་རྣམ་པར་ཐར་པ་མདོར་བསྡུས་པ་ནི་གོང་གི་རྣམ་ཐར་དེ་ཉིད་ལས། ཇི་སྐད་དུ། འཇམ་མགོན་གཉིས་པ་ས་སྐྱ་པཎྜི་ཏ། ། གངས་ཅན་འགྲོ་བའི་དཔལ་དུ་སླར་བྱོན་ཏེ། ། ངོ་མཚར་མཁྱེན་བརྩེའི་ལང་ཚོ་ངོམ་མཁས་པའི། ། ཡོངས་རྫོགས་བསྟན་པའི་མངའ་བདག་ཁྱོད་ཕྱག་འཚལ། ། ཞེས་གསུངས་པ་ལྟར་གྱི་ས་སྐྱ་པཎྜི་ཏ་གཉིས་པ་ས་ལོ་འཇམ་པའི་རྡོ་རྗེ་ཞེས་དུས་མཚུངས་པའི་མཁས་གྲུབ་ཀྱི་སྐྱེས་མཆོག་དམ་པ་ཀུན་གྱིས་མགྲིན་གཅིག་ཏུ་བསྔགས་པའི་ཡུལ་དུ་གྱུར་ཅིང་། གཟུགས་སྐུ་བསྡུ་བའི་ཚེའང་། མཛད་པ་རྒྱ་མཚོའི་མཐར་ཡང་དཔའ་བོ་དང་།
མཁའ་འགྲོ་བྱེ་བའི་ཞབས་འབྲིང་དང་བཅས་ཏེ། ། བདེ་བ་ཅན་གྱི་ཞིང་དུ་མངོན་སུམ་གཤེགས། ། དག་པའི་སྣང་བ་མཐར་ཕྱིན་ཁྱོད་ཕྱག་འཚལ། ། ཞེས་ཡོངས་འཛིན་དཀོན་མཆོག་འཕེལ་གྱི་བསྟོད་པ་གློ་བོ་མཁན་ཆེན་པས་མཛད་པ་ལས་འབྱུང་བ་ལྟར་དང་ཚུལ་མཐུན་པའི་བདེ་བ་ཅན་དུ་གཤེགས་པའི་གཟིགས་སྣང་ཁྱད་པར་ཅན་སོགས་འཐད་པ་ངོ་མཚར་ཅན་དུ་མ་སྟོན་པར་མཛད་དེ། ད་ལྟ་དག་པའི་ཞིང་དེ་ཉིད་ན་བཞུགས་ངེས་པའི་དཔལ་ས་སྐྱ་ལོ་ཙཱ་བ་རིག་སྔགས་འཆང་བ་ཤཱཀྱའི་དགེ་སློང་འཇམ་དབྱངས་ཀུན་དགའ་བསོད་ནམས་གྲགས་པ་རྒྱལ་མཚན་དཔལ་བཟང་པོ་ཞེས་མཚན་ཉི་ཟླ་ལྟར་གྲགས་པའི་འགྲན་ཟླ་དང་བྲལ་བའི་གང་ཟག་ཁྱད་པར་ཅན་དེ་ཉིད་ཀྱིས་མཛད་པ་ཡིན་ལ། དུས་ནམ་གྱི་ཚེ་མཛད་ན་རྒྱ་གར་ལུགས་ལ་བཧུ་དྷཱནྡཿསྟེ་འབྲུ་མང་པོ་ཞེས་གྲགས་ཤིང་། རྒྱ་ནག་ལུགས་ལ་ས་ཕོ་སྟག་གི་ལོ་དབྱར་ཟླ་ཐ་ཆུང་གྲོ་བཞིན་གྱི་ཟླ་བའི་དཀར་ཕྱོགས་དགའ་བ་དང་པོ་སྟེ་ཚེས་གཅིག་གི་ཉིན་གཟའ་སྐར་བཟང་པོ་འཛོམས་པའི་དུས་ཁྱད་པར་ཅན་ལ་མཛད་ཅིང་། གནས་གང་དུ་མཛད་ན་གཏུམ་སྟོན་ལ་སོགས་པ་སྔོན་གྱི་སྐྱེས་ཆེན་དུ་མས་བྱིན་གྱིས་བརླབས་པའི་བསྟི་གནས་དཔལ་སྣར་ཐང་གི་ཆོས་གྲྭ་ཆེན་པོར་སྦྱར་བར་མཛད་པ་ཡིན་ལ། དེའི་སྐབས་ཀྱི་ཡི་གེ་པ་ནི་སྐལ་བ་བཟང་པོ་ཅན་རིན་ཆེན་ཤེས་རབ་ཞེས་བྱ་བའི་གང་ཟག་དེ་ཉིད་ཀྱིས་དད་གུས་དང་བཅས་བགྱིས་སོ་ཞེས་པའི་དོན་ནོ། ། དེ་དག་གིས་ནི་རྗེས་བྱ་བསྔོ་བ་མཛད་བྱང་སྨོས་པའི་དོན་རྣམས་བཤད་པ་སྟེ།
དེ་ལྟར་དེ་རྣམས་ཀྱི་སྒོ་ནས་དཔལ་རྡོ་རྗེ་གཞོན་ནུའི་གཏོར་བཟློག་དགྲ་བགེགས་ཀུན་འཇོམས་ཀྱི་གསལ་བྱེད་གནམ་ལྕགས་རྡོ་རྗེའི་དཔལ་གྱི་རྣམ་པར་བཤད་པ་བདུད་སྡེ་འཇོམས་པའི་ཡེ་ཤེས་ཀྱི་མེ་ཆེན་འཕྲིན་ལས་འོད་ཟེར་ཀུན་ཏུ་འཕྲོ་བ་ཞེས་བྱ་བའི་བསྟན་ཆོས་ཡོངས་སུ་རྫོགས་པ་བསྟན་ཟིན་ཏོ།། །། འདིར་སྨྲས་པ། དཔལ་ལྡན་ཧེ་རུ་ཀ་དཔལ་ངུར་སྨྲིག་གི ། བླ་གོས་འཆང་བ་བསོད་ནམས་དབང་པོ་དང་། ། རྡོ་རྗེ་གཞོན་ནུ་སྔགས་འཆང་མཆོག་གི་སྲོལ། ། གྲགས་པའི་མཚན་ཅན་མཆེད་ཀྱིས་སླར་ཡང་བསྲུངས། ། འདས་དང་མ་འོངས་ད་ལྟ་དུས་གསུམ་གྱི། ། རྒྱལ་བ་མ་ལུས་སྤྲོ་སྡུའི་བྱེད་པོ་གང་། ། དུས་གསུམ་སྒྲིབ་མེད་གཟིགས་པའི་མུས་པ་རྗེ། ། སྐྱབས་གནས་ཀུན་འདུས་གང་དེས་བདག་ལ་སྐྱོངས། །
དེ་ལྟར་འབྲེལ་ཚད་དོན་ལྡན་རྣམ་གསུམ་སོགས། ། མཁས་དང་གྲུབ་པའི་སྐྱེས་ཆེན་བགྲང་ཡས་ལས། ། སྡོམ་གསུམ་བཀའ་དྲིན་ཐོབ་ཅིང་ཟབ་རྒྱས་ཀྱི། ། ཆོས་ཚུལ་མནོས་པ་གང་དེས་ཚུལ་འདི་སྦྱར། ། དིང་སང་སྐྱེ་བོ་བཟང་ངན་མཁས་རྨོངས་ཞེས། ། སྨྲ་བ་མང་ཡང་རང་དང་ཕྱོགས་མཐུན་རྣམས། ། གཅིག་ཏུ་བསྟོད་ཅིང་གཞན་ཕྱོགས་རྨོད་པ་བས། ། གཟུར་གནས་བླང་དོར་བྱེད་པ་ཉིན་སྐར་ཙམ། ། དེས་ན་སོ་སྐྱེ་འཆིང་བ་ཀུན་ལྡན་པ། ། དང་པོའི་ལས་ཅན་བླུན་པོ་བདག་འདྲ་ཡིས། །
དམུ་རྒོད་འདུལ་དཀའི་སེམས་ཅན་འདི་རྣམས་ལ། ། ཕན་པར་ནུས་པའི་གཞན་དོན་རེ་བ་མཚར། ། འོན་ཀྱང་སེམས་བསྐྱེད་གོ་ཆ་མི་དམན་པས། ། ད་དུང་བདག་དང་བདག་གི་གདུལ་བྱ་ལ། ། བརྟེན་ནས་བསྟན་པའི་རྒྱུན་འདི་འཕེལ་རུང་སྙམ། ། འཆད་རྩོད་རྩོམ་པའི་ལས་ལ་བདག་ཡིད་སྤྲོ། ། དེ་ཕྱིར་དཔལ་ལྡན་རྡོ་རྗེ་ཕུར་པ་ཡི། ། སྨད་ལས་མངོན་སྤྱོད་ཞིང་བཅུ་སྒྲོལ་བའི་ཐབས། ། བཟློག་གཞུང་དགྲ་བགེགས་ཀུན་འཇོམས་གསལ་བྱེད་ཀྱི། ། རྣམ་བཤད་འདི་ཡང་ལྷག་བསམ་དག་པས་བསྒྲུབས། །
འདི་ནི་གནམ་ལྕགས་རྡོ་རྗེའི་དབལ་ཉིད་ཀྱི། ། ཚིག་དོན་རྣམ་པར་ཕྱེ་བའི་རྒྱས་འགྲེལ་ཏེ། ། འཁོན་སྟོན་ས་སྐྱའི་རྗེ་བཙུན་མཆོག་རྣམས་ཀྱི། ། བཞེད་གཞུང་སྒྲོག་པའི་ལྷ་ཡི་རྔ་ཆེན་ཡིན། ། བསྟན་ཆོས་འདི་ལ་སློབ་པར་འདོད་རྣམས་ཀྱིས། ། སྔོན་དུ་བཟློག་གཞུང་སྒྲུབ་ཐབས་འགྲེལ་པར་བཅས། ། ཁོང་དུ་ཆུད་པར་བྱས་ནས་རྣམ་བཤད་འདི། ། བླངས་ན་ལུགས་འདིར་བློ་མིག་གསལ་བར་འགྱུར། ། དེང་སང་དུས་འདིར་བསྟན་པའི་སྒོར་ཞུགས་ནས། ། མདོ་སྔགས་ཆོས་ལ་སློབ་པར་ཁས་འཆེ་བའི། །
བློ་གསལ་རྣམས་ལ་ཁོ་བོས་ལྷག་བསམ་མཆོག ། གཅིག་ཏུ་དཀར་བའི་ཡིད་ཀྱིས་འདི་སྐད་སྨྲ། ། ཁྱེད་དག་རྒྱན་དྲུག་གཞུང་ལ་སྦྱོང་འདོད་ན། ། ཕར་ཚད་འདུལ་མངོན་དབུ་མ་སྡོམ་རིག་གི ། སོ་སོའི་གཞུང་འགྲེལ་ཡོངས་རྫོགས་ཐོས་བསམ་གྱིས། ། སྒྲོ་འདོགས་བཅད་དེ་མཁས་པའི་མདུན་ས་རུ། ། བཤད་དང་རྩོད་པའི་གྲྭ་ཆེན་གང་འཛུགས་ཀྱང་། ། ཀུན་ལ་ཐོགས་མེད་གདེང་ལྡན་མཛད་ཅེས་བསྐུལ། ། དེ་བཞིན་གསང་སྔགས་སློབ་འདོད་རྣམས་ལ་ཡང་། ། བཤད་པ་རྒྱུད་སྡེ་ཀུན་ལ་མཁས་པ་དང་། །
ཉམས་ལེན་མན་ངག་རྒྱ་མཚོར་དབང་འབྱོར་ཤིང་། ། ལག་ལེན་ཆོ་གའི་ཚིག་དོན་ཇི་སྙེད་པ། ། དག་ཅིང་རྫོགས་པར་ཡིད་ལ་ངེས་པ་དང་། ། བྲིས་ཐིག་དབྱངས་སོགས་ཆ་ལག་ཕྲ་མོ་ཡང་། ། བྱང་བར་མཛོད་ཅེས་ཐབས་མཁས་སྣ་ཚོགས་ཀྱིས། ། བསྐུལ་ཡང་མདོ་ཕྱོགས་མཐར་ཕྱིན་སྦྱོང་དཀོན་ཞིང་། ། དེ་བཞིན་སྔགས་ལ་ཆོག་ཁྲིད་ཚིག་རྐྱང་རེའང་། ། རྫོགས་པར་མི་སློབ་ཁྲེལ་མེད་དཀོར་ལ་རྔམ། ། དེ་སོགས་སྙིགས་མའི་སྣང་ཚུལ་འདི་དག་ནི། ། ས་ལོ་འཇམ་པའི་རྡོ་རྗེའི་གསུང་རབ་མཆོག །
གསན་ཡིག་པདྨ་ར་གའི་ཕྲེང་བ་ལས། ། ཇི་སྐད་གསུངས་རྣམས་མ་འོངས་ལུང་བསྟན་བཞིན། ། ད་ནི་དེང་སང་ཐོག་ཏུ་བབ་མཐོང་ནས། །

རང་གི་རྗེས་འཇུག་སྐལ་བཟང་བློ་ལྡན་རྣམས། ། བླང་དོར་ཤེས་ཕྱིར་གསུང་རབ་དེ་ཉིད་ལས། ། ཇི་ལྟར་གསུངས་བཞིན་བཤད་ན་འདི་ལྟ་སྟེ། ། སྐྱེ་མ་དིང་སང་གངས་རིའི་ཁྲོད་འདི་ན། ། ཐུབ་དབང་ཉི་མས་དངོས་སུ་མ་ཁྱབ་ཅིང་། ། ཐུབ་བསྟན་བདུད་རྩིའི་འོད་ཀྱི་ལྷག་མར་གྱུར། ། བསྟན་འཛིན་རྒྱུ་སྐར་འཕྲེང་བའང་གཞན་དུ་བཞུད། ། ཆོས་མིན་ཆོས་ལྟར་བཅོས་པའི་ཨུ་ལུ་ཀ ། ལས་ངན་བྲག་རིར་ཉོན་མོངས་ཚང་བཅས་ནས། ། ལོག་ལྟའི་ཧཱུྃ་སྒྲ་དྲག་པོ་འབྱིན་ལ་བརྩོན། ། འདུལ་ཁྲིམས་མེད་པར་རབ་བྱུང་མཁན་སློབ་བྱེད། །
དམ་ཚིག་མ་ཐོབ་སྔགས་ལ་ཁྲོམ་བཤད་བྱེད། ། ཐོས་བསམ་བྱེད་རྣམས་ཚེ་འདིའི་མཁས་གྲགས་འདོད། ། སྒོམ་སྒྲུབ་བྱེད་ཀྱང་བརྙེད་བཀུར་ཁོ་ནའི་ཕྱིར། ། རྒྱལ་བའི་བཀའ་དང་དགོངས་འགྲེལ་ཚད་མ་ལ། ། ལྟ་རྟོག་ཉན་བཤད་ཆ་ཙམ་མི་བྱེད་པར། ། དུས་ངན་རྟོག་པས་བཅོས་པའི་བསྡུས་སུད་ལ། ། གསུང་རབ་དགོངས་པ་འགྲེལ་བའི་འཛིན་སྟངས་བྱེད། ། ལྷ་ཆུང་རེ་རེའི་མངོན་རྟོགས་སྔགས་ཤེས་སམ། ། ཡང་ན་དོན་མེད་ངན་སྔགས་ཁོ་ན་འདྲེན། ། དེ་ཙམ་གྱིས་ཀྱང་རྡོར་དྲིལ་ཁུར་ཤེས་ནས། །
དད་རྫས་གཤིན་རྫས་བྱུང་ན་མགོ་འཕང་སྟོད། ། ནང་དུ་བསམས་ན་དབང་དང་རིམ་གཉིས་ཀྱི། ། རྣམ་དག་མི་ཤེས་ཉམས་ལེན་ཇི་ལྟར་བྱེད། ། དེ་བས་དམན་པའི་ཆོས་གཟུགས་འཛིན་པ་འགའ། ། རབ་བྱུང་ཚུལ་གྱི་དམག་དཔོན་བཤས་མཁན་བྱེད། ། བསམ་ངན་དུག་སྦྱོར་སྐྱེ་བོའི་འགབ་སྟེགས་བྱེད། ། རྒྱུ་མཚན་མེད་པར་འཁྲུག་ལོང་དུ་མ་བྱེད། ། དེ་ལ་སྨྲས་ན་ཁོང་ནས་མེ་ལྕེ་འབར། ། ཁ་ནས་ཚིག་ངན་དུ་བ་ཚབ་ཚུབ་འཐུལ། ། ཅུང་ཟད་རྙེད་ན་ནག་ཆང་ཕྱོགས་སུ་གཏོང་། །
དབེན་པར་བཞག་ན་གཉིད་དང་ལོང་གཏམ་སྨྲ། ། ཡང་ན་ཤོ་རྩེད་དོན་མེད་བྱ་བས་འདའ། ། འདི་འདྲའི་ཆོས་པ་རྣམས་ཀྱི་བྱེད་ཚུལ་ལ། ། མཐར་ཐུག་འབྲས་བུ་གང་དུ་འགྲོ་བར་སོམས། ། འཇིག་རྟེན་པ་རྣམས་རང་ཉིད་ཆེ་འདོད་ནས། ། གཞན་དམའ་འབེབས་ཕྱིར་གཡོ་སྒྱུ་ཁྲམ་གསུམ་གྱིས། ། གཡོག་གིས་དཔོན་བསླུ་བུ་ཚས་ཕ་མ་གསོད། ། ངོ་ཚ་ཁྲེལ་བོར་གཏམ་ངན་ཁྱད་སད་ནས། ། ལས་ངན་སྣ་ཚོགས་སྤྱོད་ཅིང་ཚེ་སྔ་མར། ། ལས་བཟང་མ་བསགས་ཚེ་འདིར་བདེ་སྐྱིད་མེད། །
འདས་པའི་སངས་རྒྱས་བྱེ་བས་མ་ཐུལ་བ། ། སོ་སོ་སྐྱེ་བོས་འདུལ་བའི་སྐབས་ཡོད་དམ། ། འདི་འདྲའི་སྤྱོད་ངན་སྣ་ཚོགས་རབ་མཐོང་ནས། ། ངེས་འབྱུང་སྐྱོ་ཤེས་སྙིང་རྗེས་ཀུན་བླངས་ཏེ། ། ཐུབ་པའི་བསྟན་ལ་དད་པས་འཇུག་འདོད་ཅིང་། ། ཁོ་བོའི་ངག་ལ་ཉན་ན་འདི་ལྟར་གྱིས། ། ཐོག་མར་ཀློག་ཡིག་མཁས་ལས་དག་པར་སློབ། ། དེ་རྗེས་མཁས་སློབ་མཚན་ཉིད་ལྡན་པ་ལ། ། རབ་བྱུང་བསྙེན་རྫོགས་འདུལ་བའི་ཁྲིམས་མནོས་ཏེ། ། དགག་སྒྲུབ་གནང་བའི་བསླབ་པ་ཚུལ་བཞིན་བསྲུང་། །
ཚིག་དོན་འགལ་འབྲེལ་འབྱེད་ཕྱིར་སྒྲ་ཚད་སློབ། ། སེམས་བསྐྱེད་ཆོ་གས་བྱང་ཆུབ་སེམས་བསྐྱེད་ལ། ། གཙོ་བོར་བདག་གཞན་བརྗེ་བའི་བྱང་སེམས་སྦྱོང་། ། བླ་མ་མཆོག་ལས་དབང་བཞིས་སྨིན་བྱས་ནས། ། ལམ་ཟབ་རིམ་གཉིས་སྒོམ་ལ་བརྩོན་པ་བསྐྱེད། ། འབྲས་བུ་ས་དང་ལམ་རྣམས་རིམ་བགྲོད་དེ། ། བཅུ་གསུམ་རྡོ་རྗེ་འཛིན་པ་ཐོབ་འགྱུར་པས། ། འཁོར་བས་འཇིགས་ཤིང་ལམ་ལ་དྲོད་བསྐྱེད་ནས། ། སྤྲོ་བས་འབད་རྩོལ་རབ་ཏུ་བྱ་བར་རིགས། ། དེ་ལྟར་ལམ་ལ་སློབ་ཚུལ་འདི་ཉིད་ནི། །
རང་དགར་ལེགས་ལེགས་འདྲ་ནས་བསྒྲིགས་པ་མིན། ། ཤཱཀྱའི་གསུང་དང་བསྟན་བཅོས་ཚད་མར་བཤད། ། ཁྱད་པར་ངེད་ཀྱི་བླ་མ་ས་སྐྱ་པ། ། བརྒྱུད་པར་བཅས་པའི་བཀའ་སྲོལ་རྣམ་དག་ཡིན། ། དེ་སྐད་འདི་ནི་ས་སྐྱ་ལོ་ཙཱ་བས། ། སྙིགས་དུས་སྐྱེ་བོའི་ཚོགས་ལ་ཐུགས་ཁྲེལ་ཞིང་། ། དཔྱོད་ལྡན་གང་ཟག་རྣམས་ལ་ཞལ་གདམས་ཀྱི། ། སྙིང་པོ་གཅིག་ཏུ་དྲིལ་ནས་གསུངས་པར་མཐོང་། ། དེ་ལྟར་ཤེས་ནས་མགོན་དེ་སློབ་ཚོགས་དང་། ། བཅས་པའི་རྗེས་སུ་འཇུག་པའི་སྐལ་བཟང་རྣམས། །
ས་སྐྱ་ལོ་ཙཱའི་གསུང་བཞིན་བླང་དོར་གནད། ། ཚུལ་བཞིན་བགྱིས་ན་དོན་གཉིས་ལྷུན་གྲུབ་ཏུ། ། འགྱུར་བས་དེ་ལྟར་མཛོད་ཅེས་ཁོ་བོ་ཅག ། ཀུན་ལ་ཐལ་མོ་སྦྱར་ནས་གསོལ་བ་འདེབས། ། ལྷག་པའི་ལྷ་མཆོག་རྡོ་རྗེ་གཞོན་ནུ་ཡི། ། བཟློག་གཞུང་རྣམ་བཤད་འདིར་འབད་དགེ་བ་དང་། ། དུས་གསུམ་བསགས་པའི་ལེགས་བྱས་བསོད་ནམས་ཀྱིས། ། བདག་ཅག་དཔོན་སློབ་སྒྲིབ་ཀུན་བྱང་གྱུར་ཅིག ། འདི་ལ་བརྟེན་ནས་འགལ་རྐྱེན་ཀུན་ཞི་ཞིང་། ། རྡོ་རྗེའི་ལུས་བརྟས་དབང་པོ་རབ་ཏུ་གསལ། །
དུས་རྣམས་ཀུན་ཏུ་ནད་མེད་ཚེ་རིང་བའི། ། མཐར་ཐུག་གྱུར་ནས་རེ་སྨོན་ཀུན་གྲུབ་ཤོག ། ནམ་ཞིག་ཚེ་འདིའི་སྣང་བ་ནུབ་མ་ཐག ། བདག་ཅག་དཔོན་སློབ་གདུལ་བྱར་བཅས་པ་རྣམས། ། ལྷན་ཅིག་བདེ་བ་ཅན་གྱི་ཞིང་སྐྱེས་ནས། ། སླར་ཡང་སྤྲུལ་པས་བསྟན་འགྲོ་སྐྱོང་གྱུར་ཅིག ། སྤྲུལ་པའི་སྐྱེས་མཆོག་སྔགས་འཆང་ཡབ་སྲས་ཀྱི། ། བསྟན་པའི་རྒྱུན་འདི་སྲིད་མཐར་གནས་པའི་ཕྱིར། ། དེ་འཛིན་བྱེད་པའི་བདག་ལ་རིགས་བརྒྱུད་འགའ། ། མྱུར་དུ་འབྱུང་ཞིང་རྒྱུན་ཆད་མེད་པར་ཤོག །
སྐྱབས་གནས་བསླུ་མེད་རྣམས་ཀྱི་ཐུགས་རྗེ་དང་། ། ལྷག་བསམ་རྣམ་པར་དག་པའི་ནུས་མཐུ་ཡིས། ། བདག་ཅག་དཔོན་སློབ་རྣམས་ཀྱི་འདི་ཕྱིའི་དོན། ། ཡིད་བཞིན་འགྲུབ་ནས་དོན་ཀུན་ལྷུན་གྲུབ་ཤོག ། ཅེས་དཔལ་རྡོ་རྗེ་གཞོན་ནུའི་གཏོར་བཟློག་དགྲ་བགེགས་ཀུན་འཇོམས་ཀྱི་གསལ་བྱེད་གནམ་ལྕགས་རྡོ་རྗེའི་དབལ་གྱི་རྣམ་པར་བཤད་པ་བདུད་སྡེ་འཇོམས་པའི་ཡེ་ཤེས་ཀྱི་མེ་ཆེན་འཕྲིན་ལས་ཀྱི་འོད་ཟེར་ཀུན་ཏུ་འཕྲོ་བ་ཞེས་བྱ་བ་འདིའང་འཇམ་མགོན་གྲུབ་པའི་དབང་ཕྱུག་པདྨའི་རྣམ་འཕྲུལ་བསོད་ནམས་དབང་པོའི་ཞལ་སྔ་ནས། བྱང་ཆུབ་སེམས་དཔའ་ཞི་བ་མཚོའི་རྣམ་པར་སྤྲུལ་པ་ཡབ་རྗེ་སྦས་པའི་སངས་རྒྱས་སྔགས་འཆང་གྲགས་པ་བློ་གྲོས། དཀྱིལ་འཁོར་རྒྱ་མཚོའི་ཁྱབ་བདག་དཔལ་ཧེ་རུ་ཀ་ཉིད་གཞན་ངོར་ངུར་སྨྲིག་གི་བླ་གོས་འཆང་བ་རྒྱལ་བ་མུས་པ་ཆེན་པོ་རྡོ་རྗེ་འཆང་སངས་རྒྱས་རྒྱལ་མཚན་རྣམས་གཙོ་བོར་སྨོས་པའི་ཡོངས་འཛིན་ཆོས་བཞིན་དུ་སྤྱོད་པའི་མཁས་གྲུབ་ཀྱི་བླ་མ་དུ་མའི་ཞབས་རྡུལ་སྤྱི་བོར་ལེན་པ་ཤཱཀྱའི་དགེ་བསྙེན་པཎྜི་ཏ་སྔགས་འཆང་ངག་དབང་ཀུན་དགའ་བསོད་ནམས་གྲགས་པ་རྒྱལ་མཚན་དཔལ་བཟང་པོས་སྔར་རང་ཉིད་ཀྱིས་བརྩམས་པའི་སྒྲུབ་ཐབས་རྒྱས་པ་བཀླགས་པས་དོན་གྲུབ་ཀྱི་རྣམ་བཤད་ཆེན་མོ་ལས། ཚོགས་ཐ་མ་བསྒྲལ་བའི་མཆོད་པའི་སྐབས་ཀྱི་རྒྱས་བཤད་ལོགས་སུ་འཆད་པར་ཁས་བླངས་པ་དེ་ཉིད་དོན་དང་ལྡན་པར་བྱ་བའི་ཕྱིར་དང་། ཁྱད་པར་གན་པ་ལྷུན་གྲུབ་སྟག་རྩེ་ནས་བསྟན་པའི་སྦྱིན་བདག་ཆོས་རྒྱལ་ཆེན་པོ་དྲུང་བསོད་ནམས་མཐུ་སྟོབས་དབང་པོའི་སྡེའི་བཀས་ཡང་ཡང་བསྐུལ་བར་མཛད་ཅིང་། གཞན་ཡང་སྣ་དཀར་རྩེ་ནས་ཀྱང་མིའི་དབང་ཕྱུག་ས་སྐྱོང་ཆེན་པོ་ཀུན་དགའ་དབང་ཆེན་ཕུན་ཚོགས་ཀྱིས་ཀྱང་བཀས་བསྐུལ་བ་དང་།
རང་དང་ཉེ་བར་གནས་པའི་དོན་གཉེར་གྱི་སློབ་མ་དུ་མས་འཕྲལ་དང་ཡུན་དུ་བསྐུལ་བ་ལ་བརྟེན་ནས་རང་དང་སྐལ་བ་མཉམ་པའི་རིགས་དང་ཆོས་ཀྱི་བུ་ལ་སོགས་པ་གདུལ་བྱའི་ཚོགས་རྣམས་ལ་ཕན་པར་བསམས་ཏེ་ལུགས་འདི་ལ་མཁོ་བའི་རྗེ་བཙུན་གོང་མ་རྡོ་རྗེ་འཆང་དང་དབྱེར་མ་མཆིས་པ་རྣམས་ཀྱི་གསུང་རབ་དྲི་མ་མེད་པ་རྣམས་ལས་ལེགས་པར་བཏུས་ཏེ་ཡང་དག་པའི་ལུང་དང་། ཆོས་ཉིད་ཟབ་མོའི་རིགས་པ་དང་། བླ་མ་མཁས་པ་རྣམས་ཀྱི་གསུང་བགྲོས་ཀྱིས་ཀྱང་ཅུང་ཟད་གསལ་བར་བྱས་ཏེ་རྒྱ་གར་ལུགས་ལ་ཨི་ཤྭ་ར་སྟེ་དབང་ཕྱུག་ཅེས་གྲགས་ཤིང་། རྒྱ་ནག་ལུགས་ལ་མེ་མོ་གླང་གི་ལོ་བྱ་པཱ་ཥའི་ཟླ་བའི་དཀར་ཕྱོགས་དགའ་བ་དང་པོའི་ཚེས་ལ་གཟའ་སྐར་བཟང་པོ་འཛོམ་པའི་ཉིན་དཔལ་ས་སྐྱའི་ཆོས་གྲྭ་ཆེན་པོ་བཞི་ཐོག་བླ་བྲང་གི་ཡང་རྩེ་སྔོན་མེད་གསར་དུ་བསྐྲུན་པའི་གཙུག་ལག་ཁང་ལི་མ་ལྷ་ཁང་རྡོ་རྗེ་གདན་ཞེས་བྱ་བ་དང་། རྒྱ་ནག་ལྷ་ཁང་རི་བོ་རྩེ་ལྔ་གཉིས་ཀྱི་བྱ་འདབས། དཔེ་ཁང་གསར་པ་ཆོས་མཛོད་ཆེན་མོའི་ཤར་ཕྱོགས་ངོ་མཚར་འཆི་མེད་རྡོ་རྗེའི་ཕོ་བྲང་ཨེ་ཝཾ་བྱང་ཆུབ་འབྱུང་བའི་གནས་སུ་ལེགས་པར་སྦྱར་བའི་ཡི་གེ་པ་ནི་གསོ་བ་རིག་པ་དང་ཡི་གེའི་འདུ་བྱེད་ལ་བློ་གྲོས་ཀྱི་སྣང་བ་རྒྱས་པ་གདོང་དགའ་བ་བསམ་པ་དོན་ཆེན་དང་། ཨ་ཀྵ་རའི་བྱ་བ་ལ་སོར་མོའི་འདུ་བྱེད་མཁས་པའི་ཕུལ་དུ་ཕྱིན་ཅིང་རྣམ་དཔྱོད་ཀྱི་བློ་མིག་གསལ་བ་ཤབ་སྟོད་པ་བཀྲ་ཤིས་དོན་གྲུབ་གཉིས་ཀྱིས་དད་གུས་ཀྱི་སྒོ་ནས་མགྱོགས་པར་བགྱིས་སོ། ། ཡང་སྨྲས་པ། སྔོན་མེད་བཟློག་གཞུང་རྣམ་བཤད་ངོ་མཚར་འདི། ། རྡོ་རྗེ་ཕུར་པའི་བཀའ་སྲུང་རྣམས་ལ་གཏད། །
བསྟན་ཆོས་འདི་ལ་ཐོས་བསམ་སྒོམ་གསུམ་གྱི། ། འཕྲིན་ལས་ཕྱོགས་དུས་ཀུན་ཏུ་རྒྱས་པར་མཛོད། ། འདིས་བདག་ཅག་དཔོན་སློབ་ཀྱི་འདི་དང་ཕྱི་མའི་དོན་ཐམས་ཅད་ཡིད་ལ་རེ་བ་བཞིན་འབད་མེད་ལྷུན་གྲུབ་ཏུ་འགྲུབ་པའི་རྒྱུར་གྱུར་ནས་སྤྱི་དང་བྱེ་བྲག་གི་བསྟན་པ་ཉིན་མོའི་སྣང་བ་ལྟར་རབ་ཏུ་གསལ་བར་བྱ་ནུས་པའི་མཐུ་དང་ལྡན་པར་གྱུར་ཅིག། །། ཨི་དཾ་ཤཱ་ས་ན་ཙ་སཏྭ་ཧི་ཏོ་བྷ་ཝནྟུ། …འདི་བསྟན་པ་དང་སེམས་ཅན་ལ་ཕན་པར་གྱུར་ཅིག སརྦ་མངྒ་ལཾ། …ཐམས་ཅད་བཀྲ་ཤིས། ཀརྨ་བིསྟ་ར་བྷ་ཝ་ཏུ། ……འཕྲིན་ལས་རྒྱས་པར་གྱུར་ཅིག། །། སརྦ་མངྒ་ལཾ།། །།
༈ མཁན་ཆེན་ཨ་པད་རིན་པོ་ཆེའི་དགོངས་བཞེད་ལྟར་གུ་རུས་ཞབས་ཞུ་བགྱིས་པའོ།། PAGE * MERGEFORMAT 160 ཨ་མྱེས་ཞབས། དཔལ་རྡོ་རྗེ་གཞོན་ནུའི་གཏོར་བཟློག་དགྲ་བགེགས་ཀུན་འཇོམས་ཀྱི་རྣམ་བཤད། PAGE * MERGEFORMAT 159
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
