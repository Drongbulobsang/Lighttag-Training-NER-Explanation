གསུང་འབུམ། ངག་དབང་ཀུན་དགའ་བསོད་ནམས།
པོད ༨༣
རྣལ་འབྱོར་རྒྱུད་ཀྱི་དམ་པའི་ཆོས་བྱུང་བའི་ཚུལ་ལེགས་པར་བཤད་པ་ཡོ་ག་ཆོས་ཀུན་གསལ་བའི་ཉིན་བྱེད།
༄༅། །རྣལ་འབྱོར་རྒྱུད་ཀྱི་དམ་པའི་ཆོས་བྱུང་བའི་ཚུལ་ལེགས་པར་བཤད་པ་ཡོ་ག་ཆོས་ཀུན་གསལ་བའི་ཉིན་བྱེད་ཅེས་བྱ་བ་བཞུགས་སོ།། རྒྱ་གར་སྐད་དུ། ས་དེ་བ་ཛ་གངྒུ་རུ་བྷ་དྲ་བྷཊྚ་ར་ཀ་ཙཀྲ་ན་ཐ་གུ་རུ་ཏྲི་ཙ་བྷ་ག་ཝན་བཻ་རོ་ཙཱ་ན་པ་དེ་མ་མི་དཻ་ཧ་ཝནྨ་ཏི་བྷིཀཱ་བནྡ་ན་ཀྲྃ་ཏྃ། བོད་སྐད་དུ། ལྷ་དང་བཅས་པའི་འགྲོ་བའི་བླ་མ་རྗེ་བཙུན་འཁོར་ལོའི་མགོན་པོ་བླ་མ་གསུམ་དང་བཅོམ་ལྡན་འདས་རྣམ་པར་སྣང་མཛད་ཞབས་ལ་བདག་ལུས་ངག་ཡིད་གསུམ་གུས་པས་འདུད་པར་བགྱིའོ། ། གང་ལ་གང་འདུལ་འགྲོ་བའི་དོན་མཛད་སྤྲུལ་པའི་སྐུ། ། ཀུན་ཁྱབ་སྲིད་དང་ཞི་བའི་བདག་པོ་རྡོ་རྗེ་སེམས། ། དེ་དང་དབྱེར་མེད་བདག་ལ་བཀའ་དྲིན་མཉམ་མེད་པའི། ། འཇམ་དབྱངས་མཆེད་དང་རྗེ་བཙུན་མུས་པ་ཆེན་པོ་རྒྱལ། ། རྒྱུད་རྒྱལ་སྨྲ་བའི་དབང་ཕྱུག་བསྡུ་པར་བྱེད་པོ་དང་། །
དེ་ཉིད་འཕགས་ཡུལ་རྒྱས་མཛད་སློབ་དཔོན་རྣམ་པ་གསུམ། ། གངས་རིའི་ཁྲོད་འདིར་ལྷ་ཡི་སྐད་ལས་བསྒྱུར་མཛད་པའི། ། བཀའ་དྲིན་མཉམ་མེད་ལོ་ཆེན་མཆོག་རྣམས་ཕྱག་གི་གནས། ། ཁ་བ་རི་བའི་བསོད་ནམས་ཞིང་དུ་ལེགས་བྱོན་པའི། ། ཕྱི་དར་བསྟན་པའི་གསལ་བྱེད་ཀུན་གྱི་གཙུག་གི་རྒྱན། ། ས་སྐྱའི་བླ་ཆེན་ཡབ་སྲས་བརྒྱུད་པར་བཅས་རྣམས་དང་། ། གང་གི་བསྟན་འཛིན་མཁས་གྲུབ་རིམ་པར་བྱོན་ལ་འདུད། ། ཁྱད་པར་སྙིགས་དུས་བསྟན་པའི་གསལ་བྱེད་མཆོག ། སྔགས་འཆང་བླ་མ་ཀུན་དགའ་རིན་ཆེན་ཞེས། ། ཅི་མཛད་བསྟན་དང་འགྲོ་བའི་དོན་གྱུར་པའི། །
ངོ་མཚར་སྤྲུལ་པའི་ཟློས་གར་ཁྱོད་གཅིག་བསྔགས། ། བདག་ཀྱང་སྐྱེས་ཆེན་ཁྱེད་སྐུ་ཅི་འདྲ་བའི། ། སྐུ་ཚེ་ཚད་དང་འགྲོ་ལ་གཞན་ཕན་དང་། ། ཐུགས་སྲས་བསྐྲུན་ཚུལ་བསྟན་པའི་རྒྱུན་ལ་སོགས། ། དེ་འདྲ་ཁོ་ནར་འགྱུར་བར་བྱིན་གྱིས་རློབས། ། དེ་ལྟར་རྩ་བརྒྱུད་བླ་མའི་ཚོགས་རྣམས་ལ། ། དང་འདོད་ཡིད་ཆེས་དད་པས་དགེ་ལེགས་ཀྱི། ། ཚིག་གི་མཆོད་བརྗོད་འདོད་དོན་གསོལ་བཏབ་ནས། ། སྔོན་མེད་ངོ་མཚར་ལེགས་བཤད་འཆད་ལ་སྤྲོ། ། རྣལ་འབྱོར་རྒྱུད་ཀྱི་དམ་ཆོས་བྱུང་བའི་ཚུལ། །
ཧ་ཅང་རྒྱས་དང་བསྡུས་མིན་འཚམས་པའི་ངག ། ཡོ་ག་ཆོས་ཀུན་གསལ་བའི་ཉིན་བྱེད་འདི། ། བསྟན་དང་འགྲོ་ལ་ཕན་ཕྱིར་འདིར་སྤེལ་ལོ། ། ཞེས་མཆོད་པར་བརྗོད་ཅིང་འདོད་པའི་དོན་ལ་གསོལ་བ་གདབ་པ་དང་རྩོམ་པར་དམ་བཅའ་བའི་ཚིག་སྔོན་དུ་བཏང་ནས། འདིར་རྣལ་འབྱོར་རྒྱུད་ཀྱི་དམ་པའི་ཆོས་བྱུང་བའི་ཚུལ་ལེགས་པར་བཤད་པ་ཡོ་ག་ཆོས་ཀུན་གསལ་བའི་ཉིན་བྱེད་ཅེས་བྱ་བ་འདི་འཆད་པ་ལ། སྤྱི་དོན་རྣམ་པ་བཞི་སྟེ། རྣལ་འབྱོར་རྒྱུད་སྟོན་པས་ཇི་ལྟར་གསུངས་ཤིང་བསྡུ་པ་པོས་ཇི་ལྟར་བསྡུས་པའི་ཚུལ། རྣལ་འབྱོར་རྒྱུད་ཀྱི་སྒྲ་དོན་དང་དབྱེ་བ་བསྟན་པ། རྣལ་འབྱོར་རྒྱུད་འདི་མི་ཡུལ་དུ་དུས་ནམ་བྱུང་བའི་ཚུལ། རྣལ་འབྱོར་རྒྱུད་ཀྱི་ལམ་སྲོལ་ཇི་ལྟར་དར་བའི་ཚུལ་ལོ། །
དང་པོ་ནི། སྤྱིར་བསམ་གྱིས་མི་ཁྱབ་པའི་ཡོན་ཏན་དུ་མ་དང་ལྡན་པའི་སྟོན་པ་ཡང་དག་པར་རྫོགས་པའི་སངས་རྒྱས་དེ་ཉིད་ཀྱིས་གདུལ་བྱ་སྣ་ཚོགས་པའི་དོན་དུ། ཆོས་ཀྱི་ཕུང་པོ་བསམ་གྱིས་མི་ཁྱབ་པ་ཞིག་གསུངས་ཀྱང་། བསྡུ་ན་རྒྱུ་མཚན་ཉིད་ཀྱི་ཐེག་པ་དང་། འབྲས་བུ་གསང་སྔགས་ཀྱི་ཐེག་པ་གཉིས་སུ་འདུས་ཏེ། མདོ་སྡེ་གདམས་ངག་འབོག་པའི་རྒྱལ་པོ་ལས། འདྲེན་པས་ཐེག་པ་གསུམ་པོ་དག ། བཅོམ་ལྡན་ངེས་པར་གསུངས་ལགས་ན། ། རྒྱུ་འབྲས་ལྷུན་གྲུབ་ཏུ་སྤྱོད་ཅིང་། ། སངས་རྒྱས་གཞན་ནས་མི་འཚོལ་བའི། །
ངེས་པའི་ཐེག་པ་ཅིས་མ་གསུངས། ། ཞེས་ཞུས་པ་དང་། རྒྱུ་ལ་མོས་པ་རྒྱུ་ཆོས་ཀྱི། ། འཁོར་ལོ་རབ་ཏུ་བསྐོར་བྱས་ནས། ། རྡོ་རྗེ་ཐེག་པའི་ཉེ་ལམ་ཞིག ། མ་འོངས་དུས་ན་འབྱུང་བར་འགྱུར། ། ཞེས་གསུངས་པས་སོ། ། དེ་ལྟར་གཉིས་ཀྱི་ནང་ནས་འདིར་ཕྱི་མ་སྟེ། དེ་ལ་ཡང་རྒྱ་བོད་ཀྱི་པཎ་གྲུབ་སོ་སོའི་བཞེད་པའི་རྒྱུད་སྡེའི་དབྱེ་སྒོ་གཉིས་དང་། གསུམ་དང་།
བཞི་དང་། ལྔ་དང་། དྲུག་ཏུ་དབྱེ་བ་ལ་སོགས་པ་མང་དུ་ཡོད་པའི་ནང་ནས། འདིར་སློབ་དཔོན་སྒེག་པའི་རྡོ་རྗེས་སྔགས་དོན་རྣམས་གཟིགས་པས། རྣལ་འབྱོར་སྤྱོད་དང་བྱ་དབྱེ་བས། ། ཤེས་རབ་ཕ་རོལ་ཕྱིན་པའི་ཚུལ། ། ཞེས་གསུངས་པ་ལྟར། བྱ་རྒྱུད། སྤྱོད་རྒྱུད། རྣལ་འབྱོར་གྱི་རྒྱུད་གསུམ་དུ་གསུངས་པའི་ཕྱི་མ་རྣལ་འབྱོར་རྒྱུད་ཀྱི་དམ་པའི་ཆོས་བྱུང་བའི་ཚུལ་ཏེ།
དེ་ཡང་འོ་ན་རྒྱུད་འདི་ཐོག་མར་སྟོན་པས་གསུངས་པའི་ཚུལ་ཇི་ལྟར་སྙམ་ན། སྟོན་པ་འདིས་དང་པོར་བྱང་ཆུབ་ཀྱི་མཆོག་ཏུ་ཐུགས་བསྐྱེད། བར་དུ་གྲངས་མེད་གསུམ་དུ་ཚོགས་བསགས། མཐར་འོག་མིན་ཆེན་པོར་མངོན་པར་རྫོགས་པར་སངས་རྒྱས་ནས་ཆོས་ཀྱི་འཁོར་ལོ་བསམ་གྱིས་མི་ཁྱབ་པ་ཞིག་བསྐོར་བ་ཡིན་ཞིང་། ཁྱད་པར་རྣལ་འབྱོར་གྱི་རྒྱུད་གསུངས་ཚུལ་ནི། སྟོན་པ་རྣམ་པར་སྣང་མཛད་གནས་འོག་མིན་ལྷའི་རྒྱལ་པོའི་གཞལ་ཡས་ཁང་ན་བྱང་ཆུབ་སེམས་དཔའི་འཁོར་དུ་མས་བསྐོར་བ་ན་རྩ་བའི་རྒྱུད་དེ་ཉིད་བཅུའི་བདག་ཉིད་འདུས་པ་དུམ་བུ་བཞི་པ་དང་། གླེགས་བམ་དེ་ཉིད་དང་འབྲེལ་བའི་རྒྱུད་ཕྱི་མ་དང་། ཕྱི་མའི་ཕྱི་མ་རྣམས་གསུངས་སོ། ། དེ་ནས་སླར་ཡང་སྤྲུལ་བཤད་མཛད་ཚུལ་ནི། ལོངས་སྐུ་རྣམ་སྣང་འོག་མིན་གྱི་གནས་ལས་བསྐྱོད་པར་མི་མཛད་པས།
རྣམ་སྣང་སྤྲུལ་སྐུ་རི་རབ་ཀྱི་རྩེ་མོ་ཁང་བརྩེགས་རྡོ་རྗེ་རིན་པོ་ཆེ་ལས་བྱས་པར་བྱོན་ནས། དེ་བཞིན་གཤེགས་པ་ཐམས་ཅད་དུ་བྱིན་གྱིས་བརླབས་ཏེ། བྱང་ཆུབ་སེམས་དཔའི་ལུས་སེང་གེའི་གདན་དུ་སྤྲུལ་པ་ལ་ཞལ་བཞི་པར་བསྟན་ཏེ་བཞུགས་ཤིང་། ཕྱོགས་བཞིར་མི་བསྐྱོད་པ་ལ་སོགས་པ་བཞི་ཡང་སོ་སོ་ནས་དེ་བཞིན་གཤེགས་པ་ཐམས་ཅད་དུ་བདག་ཉིད་ཀྱིས་བྱིན་བརླབས་ཏེ། གླང་པོ་ཆེ་ལ་སོགས་པའི་གདན་གྱི་སྟེང་དུ་བཞུགས་སོ། ། དེ་ནས་རྣམ་སྣང་གིས་སེམས་དཔའ་བཅུ་དྲུག་སྒོ་བདུན་བདུན་གྱིས་སྤྲུལ། མི་བསྐྱོད་པ་ལ་སོགས་པ་བཞིས་སེམས་མ་རྡོ་རྗེ་མ་ལ་སོགས་པ་བཞི་དང་། ཡང་རྣམ་སྣང་གིས་སྒེག་མོ་ལ་སོགས་པ་བཞི་དང་། མི་བསྐྱོད་པ་ལ་སོགས་པ་བཞིས་བདུག་པ་མ་ལ་སོགས་པ་བཞི་དང་། ཡང་རྣམ་སྣང་གིས་ལྕགས་ཀྱུ་ལ་སོགས་བཞི་སྤྲུལ་ཏེ།
རྣམ་སྣང་གིས་དེ་བཞིན་གཤེགས་པ་ཐམས་ཅད་བསྡུས་ནས། དེ་རྣམས་ཀྱིས་སྤྲུལ་པའི་དཀྱིལ་འཁོར་གྱི་ལྷ་ཚོགས་ལ་མཆོད་བརྗོད་བྱས་ཏེ། དེ་ཐམས་ཅད་རྣམ་སྣང་གི་ཐུགས་ཁར་བཞུགས་ཏེ། དེ་ནས་ཐུགས་ཁ་ནས་དེ་བཞིན་གཤེགས་པ་རང་རང་གི་འཁོར་དང་བཅས་པ་བྱུང་ནས་སྤྲུལ་པ་རྣམས་ལ་ཐིམ་སྟེ་མཆོད་བརྗོད་མཛད། དེ་ནས་རྣམ་སྣང་དང་རྣམ་སྣང་ཆེན་པོ་ཐོབ་པའི་ཐབས་ཏིང་ངེ་འཛིན་གསུམ་བསྟན་ནས། ཐབས་དེ་ལ་འཇུག་པའི་རྒྱུར་དཀྱིལ་འཁོར་དུ་འཇུག་ཅིང་དབང་བསྐུར་བའི་ཆོ་ག་དགོས་པས། དེ་བཞིན་གཤེགས་པ་ཐམས་ཅད་འདུས་ནས་རྡོ་རྗེ་སེམས་དཔའ་ལ་མཚན་བརྒྱ་རྩས་བསྟོད་ནས། དཀྱིལ་འཁོར་ཆེན་པོ་དམ་པ་ཡིས། ། ཆོ་ག་མཆོག་ནི་བཤད་པར་གསོལ། ། ཞེས་གསོལ་བ་བཏབ་པས།
རྡོར་སེམས་ཀྱི་ཏིང་ངེ་འཛིན་སྔོན་དུ་འགྲོ་བའི་སྒོ་ནས་སློབ་དཔོན་གྱི་ལས་དང་། དཀྱིལ་འཁོར་ཐམས་ཅད་དུ་འཇུག་པའི་ཆོ་ག་དང་། དངོས་གྲུབ་ཀྱི་ཡེ་ཤེས་དང་། ཕྱག་རྒྱའི་ཡེ་ཤེས་ལ་སོགས་པ་ནས་ཕྱག་རྒྱ་བཀྲོལ་བའི་བར་གྱི་རྡོ་རྗེ་དབྱིངས་ཀྱི་དཀྱིལ་འཁོར་ཆེན་པོའི་ཆོ་ག་རྒྱས་པར་གསུངས་སོ། ། དེ་ནས་དེ་བཞིན་གཤེགས་པ་རྣམས་ཀྱིས་ལྷ་མོ་སུམ་ཅུ་རྩ་བདུན་སྤྲོས་མཛད་པ་རྣམས་མཛད། ཕྱག་མཚན་གྱི་གཟུགས་སུ་གྱུར་ནས་དཀྱིལ་འཁོར་ལ་བཀོད་དེ། གཟུངས་དཀྱིལ་སྤྲུལ་ནས་བརྟན་པར་བྱ་བའི་ཕྱིར་རིགས་ལྔས་གཙོ་མོ་ལྔའི་རིག་པ་དང་། རྡོར་སེམས་ཀྱིས་ལྷ་ལྷག་མ་རྣམས་ཀྱི་རིག་པ་གསུངས་ནས་དཀྱིལ་འཁོར་རྒྱལ་མཆོག་གསུངས་ཤིང་། གཟུངས་དཀྱིལ་གྱི་ཆོ་ག་བསྟན། དེ་ནས་རིགས་ལྔས་རང་རང་གི་སྙིང་པོ་དང་།
རྣམ་སྣང་གི་ཆོས་དཀྱིལ་སྤྲུལ་ནས། རྡོར་སེམས་ཀྱི་ཆོས་དཀྱིལ་གྱི་བཤད་པ་གསུངས། དེ་ནས་རིགས་ལྔས་རང་རང་གི་ཆོས་དཀྱིལ་རྟེན་བྱེད་ཀྱི་ཏིང་ངེ་འཛིན་ལ་ཞུགས་ནས་རང་རང་གི་སྔགས་གསུངས་ཤིང་རྣམ་སྣང་གིས་ལྷ་མོ་རྣམས་སྤྲུལ་ནས་གནས་སུ་བཀོད་ཆེད་དུ་བརྗོད་དོ། ། དེ་ནས་རྡོར་སེམས་ཀྱིས་ཆོས་དཀྱིལ་གྱི་བཤད་པ་གསུངས་སོ། ། དེ་ནས་བར་མ་ལ་དགའ་བའི་དོན་དུ་རིགས་བསྡུས་པ་ཕྱག་རྒྱ་བཞིའི་དཀྱིལ་འཁོར་དང་། བསྡུས་པ་ལ་དགའ་བའི་དོན་དུ་ཕྱག་རྒྱ་གཅིག་པའི་དཀྱིལ་འཁོར་རྣམ་སྣང་གིས་སྤྲུལ་ནས་རྡོར་སེམས་ཀྱིས་དེ་དག་གི་ཆོ་ག་ལ་སོགས་པ་བཤད་དེ་དེ་ལྟར་དེ་བཞིན་གཤེགས་པའི་རིགས་ཀྱི་རྒྱུད། སྦྱང་གཞི་སེམས་ཅན་གྱི་ལུས་དང་གཏི་མུག་གི་གཉེན་པོར་རྣམ་སྣང་གཙོ་བོར་གྱུར་པའི་རྡོ་རྗེ་དབྱིངས་ཀྱི་དཀྱིལ་འཁོར་སྟོན་པ་དུམ་བུ་དང་པོ་གསུངས་ལ། དེ་ནས་དེ་བཞིན་གཤེགས་པ་ཐམས་ཅད་དགོངས་པ་གཅིག་ཏུ་བསྡུས་ནས་རྡོར་སེམས་ལ་མཚན་བརྒྱས་བསྟོད་དེ་རྒྱུད་གསུང་བར་གསོལ་བ་བཏབ་པས། རྡོར་སེམས་ཀྱིས། བཅོམ་ལྡན་འདས་དེ་བཞིན་གཤེགས་པ་མ་འཚལ་ཏོ། །
ཞེས་གསུངས། ཅིའི་ཕྱིར་མ་འཚལ་ཞེས། བཀའ་སྩལ་པ་དང་། དབང་ཕྱུག་ཆེན་པོ་ལ་སོགས་པ་མ་རུང་པ་རྣམས་སངས་རྒྱས་ཀྱིས་ཀྱང་ཞི་བས་མ་ཐུལ་བ་བདག་གིས་ཇི་ལྟར་བགྱི་ཞེས་ཞུས་པས། རྣམ་སྣང་ཏིང་ངེ་འཛིན་ལ་ཞུགས་པས་སངས་རྒྱས་ཐམས་ཅད་ཐུགས་ཁར་བཅུག་ནས་ཏིང་ངེ་འཛིན་སྔོན་དུ་འགྲོ་བས་ཧཱུྃ་ཞེས་བརྗོད་པས་ཁྲོ་བོ་ཤིན་ཏུ་འཇིགས་པ་ཕྱག་ན་རྡོ་རྗེ་ཐུགས་ཁའི་རྡོ་རྗེ་ལས་བྱུང་སྟེ། མ་རུང་པ་ཐམས་ཅད་བཏུལ་ཏེ་དཀྱིལ་འཁོར་ལ་བཀོད་ནས་ཆེད་བརྗོད་བྱས་སོ། ། དེ་ནས་རྣམ་སྣང་གི་ཏིང་ངེ་འཛིན་སྔོན་དུ་འགྲོ་བའི་ཧཱུྃ་བཞི་པའི་སྔགས་བརྗོད་ཕྱུང་བས་ཐུགས་ཁ་ནས་སྔར་གྱི་རྡོར་སེམས་དེ་ཉིད་ཕྱག་རྡོར་ཁྲོ་བོ་ཧཱུྃ་མཛད་དུ་གྱུར་ནས་ཕྱུང་སྟེ། སངས་རྒྱས་འཁོར་བཅས་སྤྱན་དྲངས་ནས་དཀྱིལ་འཁོར་དུ་བཅུག་ཅིང་བཅིངས་ནས་གཅིག་ཏུ་འདུས་ཤིང་ཁྲོ་བོར་གྱུར་ཏེ་རྣམ་སྣང་གི་ཐུགས་ཁར་ཞུགས་ནས་ཆེད་དུ་བརྗོད་དོ། ། དེ་ནས་ཐུགས་ཁ་ནས་བྱུང་ནས་བཀའ་ནོད་པ་ལ། རྣམ་སྣང་གིས་ལྷ་ཆེན་པོ་ཁུག་ཅིག་པར་བཀའ་བསྒོས་པས།
ཧཱུྃ་མཛད་ཀྱིས་རྡོ་རྗེ་ཞགས་པ་ལ་ལྷ་ཆེན་པོ་འཁོར་བཅས་ཁུག་ཅིག་ཅེས་བསྒོས་པས། ཞགས་པས་ལྷ་ཆེན་པོ་ལ། ཁྱེད་སྟོན་པས་སྤྱན་འདྲེན་མཛད་ཅེས་བོས་པས། དེ་སྐྲག་ཅིང་ཁྲོས་ཏེ། ང་ནི་འཇིག་རྟེན་གསུམ་རྒྱལ་པོ། ། ང་ལས་སྟོན་པ་ཞིག་ཡོད་དམ། ། ཟེར་བ་ལ། རྡོ་རྗེ་ཞགས་པ་ཁྲོས་པས་ཡན་ལག་ཐམས་ཅད་བཅིངས་ནས་བཀུག་པས། ལྷ་ཐམས་ཅད་འཇིགས་ཤིང་སྐྲག་པ་ན། ལྷ་ཆེན་པོས་སྟོབས་ཤུགས་བསྟན་ནས་ཞགས་པ་བཅད་དེ་བྲོས།
དེར་རྡོ་རྗེ་ཞགས་པས་ཧཱུྃ་མཛད་ལ། ལྷ་རྣམས་ཀྱིས་བདག་བཅད་དེ་བྲོས་སོ་ཞེས་ཞུས་པས། ཧཱུྃ་མཛད་ཁྲོས་ཏེ་རྡོ་རྗེ་ལྕགས་སྒྲོག་བཏང་པས་ལྷ་ཆེན་པོའི་ཡན་ལག་ཐམས་ཅད་བཅིངས་ནས་ཆུང་མ་དང་བཅས་པ་བཀུག་པས། ཡང་ལྷ་ཆེན་པོའི་མཐུ་སྟོབས་ཀྱིས་ལྕགས་སྒྲོག་བཅག་ནས་བྲོས་པ་ནས། རྡོ་རྗེ་ལྕགས་སྒྲོག་གིས་བདག་བཅག་ནས་བྲོས་སོ་ཞེས་ཞུས་པས ། ཧཱུྃ་མཛད་ཆེར་ཁྲོས་ཏེ་ཧཱུྃ་བཞི་པ་དང་ལྕགས་ཀྱུས་སྔགས་ཀྱི་ལྕགས་ཀྱུ་ལ་བཀའ་བསྒོས་པས། དེའི་དབང་པོ་ལྔ་དང་བཅས་པའི་ལྷ་ཚོགས་ཐམས་ཅད་གཅིག་ཏུ་བསྡུས། ལྕགས་སྒྲོག་གིས་བསྡམས། ཞགས་པས་བཅིངས། ལྕགས་ཀྱུ་གྲངས་མེད་བྱེ་བ་བཅུ་སྤྲུལ་ཏེ་ལྷ་ཐམས་ཅད་ཀྱི་སྤྱི་བོར་ལྕགས་ཀྱུས་བཏབ་ནས་རྡོ་རྗེ་ར་བའི་ཕྱི་རོལ་ཏུ་བཀུག་སྟེ་རྡོ་རྗེ་མེ་འབར་བས་གདུང་བས་དེ་ཐམས་ཅད་འོ་དོད་འབོད་ཅིང་སྨྲེ་སྔགས་འདོན་ནོ། །
དེ་ནས་རྡོ་རྗེ་ཧཱུྃ་མཛད་སྙིང་རྗེ་སྐྱེས་ཏེ་དེ་རྣམས་བཅིངས་པ་ལས་བཀྲོལ་ནས། ཁྱེད་རྣམས་དེ་བཞིན་གཤེགས་པའི་བསྟན་པ་ལ་ཞུགས་ལ་ངའི་བཀའ་ཉོན་ཅིག་ཅེས་བཀའ་སྩལ་པས། ལྷ་ཆེན་པོའི་འཁོར་རྣམས་ཀྱིས་བདག་ཅག་གིས་ཇི་ལྟར་བསྒྲུབ་པར་བགྱི་ཟེར་བ་ལ། ཧཱུྃ་མཛད་ཀྱིས་སངས་རྒྱས་ཆོས་དང་དགེ་འདུན་ལ། ། སྐྱབས་སུ་འགྲོ་བ་བསྒྲུབ་པར་བྱོས། ། ཀུན་མཁྱེན་ཡེ་ཤེས་ཐོབ་བྱའི་ཕྱིར། ། གྲོགས་པོ་རྣམས་ཀྱིས་བསྒྲུབ་པར་བགྱིས། ། ཞེས་གསུངས་པས། ལྷ་ཆེན་པོ་ཁྲོས་ཏེ། ཀྱེ་གནོད་སྦྱིན་དང་འཇིག་རྟེན་གསུམ་གྱི་བདག་པོ་ཡིན་ན།
ཁྱོད་ཀྱི་ངག་ཅིའི་ཕྱིར་ཉན། ཁྱོད་དང་ཁྱོད་ཀྱི་གནས་སྔར་མ་མཐོང་ངོ་ཟེར་བ་ལ། ཧཱུྃ་མཛད་ཀྱིས་དྲག་ཏུ་བཞད་ནས། ང་ནི་གནོད་སྦྱིན་ཐམས་ཅད་བཟའ་བར་བྱེད་པ་སྟེ། མ་རུང་པ་ཁྱོད་དཀྱིལ་འཁོར་དུ་ཞུགས་ལ་ངའི་དམ་ཚིག་ལ་གནས་པར་གྱིས། ཅེས་བཀའ་སྩལ་པས། ལྷ་ཆེན་པོ་ན་རེ། གནོད་སྦྱིན་ཁྱོད་ངས་ངོ་མི་ཤེས། བསྟན་པ་ལ་ཡང་ང་མི་འཇུག ང་འཇིག་རྟེན་གསུམ་གྱི་བདག་པོ་ཡིན་པས་མཐུ་སྟོབས་འགྲན་པར་བྱའོ་ཞེས་ཟེར་ནས།
མདུང་རྩེ་གསུམ་གྱི་སྔགས་སྨྲས་པས་མདུང་རྩེ་གསུམ་པ་སྟོང་ཕྲག་གཅིག་སྤྲུལ། དེ་བཞིན་དུ་ཁྱབ་འཇུག་གིས་འཁོར་ལོ། བརྒྱ་བྱིན་གྱིས་རྡོ་རྗེ། གཞོན་ནུས་མདུང་། ཚངས་པས་དབྱུག་ཐོ། ལྷ་གཞན་རྣམས་ཀྱིས་ཀྱང་རང་རང་གི་མཚོན་ཆ་སྟོང་ཕྲག་རེ་སྤྲུལ་ནས་ཆོ་འཕྲུལ་དུ་མ་དང་བཅས་པས་རྡོ་རྗེ་ཧཱུྃ་མཛད་ལ་འཐབ་བོ། ། དེ་ནས་ཧཱུྃ་མཛད་ཀྱིས་མཚོན་ཆ་དེ་རྣམས་ལ་བཛྲ་སྦྱར་བའི་སྙིང་པོ་གསུངས་པས་མཚོན་ཆ་རྣམས་དུམ་བུར་བྱས་ནས་སྟོང་པ་ཉིད་དུ་ཐིམ། སྟེང་འོག་ནས་རྡོ་རྗེའི་མེས་རབ་ཏུ་གདུངས་ཏེ། ལུས་ཧྲུལ་པོ་མིའི་ཤ་བཟའ་བ་ཁྱོད། ངའི་བཀའ་ཉོན་ཅིག
དེ་ལྟ་མ་ཡིན་ན་ཁྱོད་ཐལ་བར་གཞོམ་པར་བྱའོ་ཞེས་གསུངས་པས། དེས་ང་ཡང་འཇིག་རྟེན་གསུམ་གྱི་བདག་པོ་ཡིན་པས་ཁྱོད་ངའི་བཀའ་ཉོན་ཅིག་ཅེས་ཟེར་རོ། ། དེ་ནས་ཧཱུྃ་མཛད་ཀྱིས་བཅོམ་ལྡན་འདས་ལ། ལྷ་ཆེན་པོ་འདི་རང་གི་སྟོབས་ཀྱིས་དྲེགས་ནས་བསྟན་པ་ལ་འདུད་དུ་མི་བཏུབ་པས་ཇི་ལྟར་བགྱི་ཞེས་ཞུས་པས། བཅོམ་ལྡན་འདས་ཀྱི་ཐུགས་ཁ་ནས་ཨོཾ་ནི་སུམྦྷ་བཛྲ་ཧཱུྃ་ཕཊ྄་ཅེས་པ་དང་། ཧཱུྃ་མཛད་ཀྱིས་ཀྱང་ཧཱུྃ་ཞེས་བརྗོད་པས་ལྷ་ཆེན་པོ་འཁོར་བཅས་ཁ་ཕུབ་ཏུ་འགྱེལ་ལོ་ཞེས་རྩ་རྒྱུད་ལས་འབྱུང་ལ། བཤད་རྒྱུད་རྡོ་རྗེ་རྩེ་མོ་ནས། ཧཱུྃ་མཛད་ཏིང་ངེ་འཛིན་ལ་ཞུགས་ནས་དབུའི་གཙུག་ཏོར། མཛོད་སྤུ། ཞལ།
ཐུགས་ཁ། ཕྲག་པ། ལྟེ་བ། ཕྱག་ཞབས་ཀྱི་ཚིགས་མཚམས་སོགས་ནས་རྡོ་རྗེ་གཙུག་ཏོར་ལ་སོགས་པའི་ཁྲོ་བོ་མང་པོ་དང་། གཞན་ཡང་བ་སྤུའི་བུ་ཁ་རྣམས་ནས་ཀྱང་ཁྲོ་བོ་དཔག་ཏུ་མེད་པ་རང་རང་གི་སྙིང་པོས་ཕྱུང་སྟེ་ཕྱོགས་ཐམས་ཅད་དུ་སྤྲོས་བསྡུས་ནས་དཀྱིལ་འཁོར་ལ་འཁོད་དེ་ཆེད་དུ་བརྗོད་དོ། ། དེ་ནས་དེ་རྣམས་ལ་ཧཱུྃ་མཛད་ཀྱིས། ངའི་བཀའ་ཉོན་ལ་གདུག་པ་རྣམས་ཐུལ་ཅིག་ཅེས་བསྒོས་པས། དེ་རྣམས་ཀྱིས་ཨོཾ་ནི་སུཾ་བྷ་བཛྲ་ཧཱུྃ་ཕཊ྄་ཅེས་བརྗོད་པས། ལྷ་ཆེན་འཁོར་བཅས་ཁ་ཕུབ་ཏུ་འགྱེལ་ལོ་ཞེས་འབྱུང་། དེ་ནས་རྡོ་རྗེ་མེའི་སྔགས་ཀྱིས་བསྲེགས་པས་ཐམས་ཅད་ཚིག་ནས་འོ་དོད་འབོད་པར་གྱུར་ཏོ། །
དེ་ནས་ཁྲོ་བོ་རྣམས་ཀྱིས། ཨོཾ་བཛྲ་ཨ་བྷེ་ཤ་ཨ་ཞེས་པས་ཁྲོ་བོ་རྡོ་རྗེ་དབབ་པ་སྤྲུལ་ནས། དེས་ལྷ་ཐམས་ཅད་ལ་བབས་ཏེ་རབ་ཏུ་སྡུག་བསྔལ་ཞིང་རང་གི་ཡན་ལག་གཅིག་གིས་གཅིག་བཟའ་བར་བྱེད་དོ། ། དེ་ནས་ཁྲོ་བོ་ལྕགས་ཀྱུས་སྤྱི་བོ་ནས་བཀུག་ནས། ཞགས་པས་དྲངས། རྡོ་རྗེ་མེས་བསྲེགས། མགོ་ཐུར་དུ་བསྟན་ནས་སྨྲེ་སྔགས་འདོན་བཞིན་པ་ལ། རྡོ་རྗེ་ལྕགས་སྒྲོག་གིས་བཅིངས་པ་ལྔས་བཅིངས་ནས་དཀྱིལ་འཁོར་དུ་བཅུག་པ་ལ། རྡོ་རྗེ་ཧཱུྃ་མཛད་ཀྱིས་ཧཱུྃ་ཞེས་བརྗོད་པས་ཐམས་ཅད་འགྱེལ་ཏེ་ཤི་བ་བཞིན་དུ་གྱུར་ཏོ་ཞེས་འབྱུང་ལ། རྩ་རྒྱུད་ལྟར་ན་འཁོར་རྣམས་ཕྱག་རྡོར་ལ་སྐྱབས་སུ་སོང་ཞིང་།
དབང་ཕྱུག་ཆེན་པོ་འགྱེལ་ནས་ཤིའོ། ། དེ་ནས་བཅོམ་ལྡན་འདས་ཀྱིས་འཇིག་རྟེན་གསུམ་གྱི་འཁོར་ལོ་འདི་ཐམས་ཅད་ལ་སྐྱབས་བྱིན་ལ་མ་གསོད་ཅིག་ཅེས་གསུངས་པས། དེ་ཐོས་ནས་ཧཱུྃ་མཛད་ཀྱིས་ལྷ་རྣམས་ལ་བཀའ་སྩལ་པ། གལ་ཏེ་ཁྱོད་སྲོག་འདོད་ན་དཀོན་མཆོག་གསུམ་ལ་སྐྱབས་སུ་སོང་ལ། ངའི་བཀའ་ཉོན་ཅིག་གསུངས་པ་དང་། དེ་རྣམས་ཀྱིས་དཀོན་མཆོག་གསུམ་ལ་སྐྱབས་སུ་མཆིའོ། ། ཁྱོད་ཀྱི་བཀའ་མ་འཚལ་ལོ་ཞེས་ཟེར་རོ། ། དེ་ནས་རྣམ་སྣང་གིས་ལྷ་རྣམས་ལ། ཀྱེ་ལྷ་རྣམས་འདི་ནི་དེ་བཞིན་གཤེགས་པ་ཐམས་ཅད་ཀྱི་བདག་པོ་ཁྲོ་བོའི་རྒྱལ་པོ་ཆེན་པོར་དབང་བསྐུར་བ་སྟེ། ལྷ་ཆེན་པོ་ལ་སོགས་པ་ཞི་བས་མ་ཐུལ་བ་རྣམས་ཚར་བཅད་པར་བྱ་བའི་ཕྱིར་བྱིན་གྱིས་རླབས་པ་སྟེ།
དེ་བས་ཁྱེད་རྣམས་འདིའི་དམ་ཚིག་ལ་གནས་པར་གྱིས་ཤིག་ཅེས་གསུངས་པས། དེ་དག་གིས་གསོལ་པ། བཅོམ་ལྡན་འདས་བདག་ཅག་གི་སྲོག་བསྐྱབ་ཏུ་གསོལ་ཟེར་བ་ལ། འདི་ཉིད་ལ་སྐྱབས་སུ་སོང་ཤིག འདི་ཉིད་ཀྱིས་སྐྱོབ་ཀྱི་གཞན་གྱིས་མ་ཡིན་ནོ་ཞེས་གསུངས་པ་དང་། དེ་ཐམས་ཅད་ཀྱིས་རྡོ་རྗེ་ཧཱུྃ་མཛད་ལ་འཆི་བའི་སྡུག་བསྔལ་ལས་བསྐྱབ་ཏུ་གསོལ་ཞེས་མགྲིན་གཅིག་ཏུ་ཞུས་པ་དང་། དེས་ངའི་བསྟན་པ་ལ་ཞུགས་ཤིག རྡོ་རྗེ་འབར་བ་འདིས་ཁྱེད་རྣམས་ཐལ་བར་བྱེད་པར་འགྱུར་ཏ་རེ་ཞེས་གསུངས། དེ་རྣམས་ཀྱིས་ཁྱེད་ནི་ཀུན་ཏུ་བཟང་པོ་ཞི་བ་དུལ་བ་ལགས་ན་ཅིའི་ཕྱིར་བདག་ཅག་སྲེག་པར་བྱེད་ཟེར་བ་ལ། དེས་དེ་བཞིན་གཤེགས་པ་ཐམས་ཅད་ཀྱི་བཀའ་བཞིན་དུ་བྱེད་པས་ང་ནི་ཀུན་ཏུ་བཟང་པོ་སྟེ།
ཁྱེད་ལྟ་བུའི་མ་རུང་པ་རྣམས་སྦྱང་བའི་ཕྱིར། གལ་ཏེ་ངའི་དམ་ཚིག་ལ་མི་གནས་ན་ཆུད་གསན་པར་བྱའོ་ཞེས་གསུངས་པས། དེ་རྣམས་ཀྱིས་དེ་བཞིན་དུ་བགྱིའོ་ཞེས་ཞུས་པ་དང་། ཧཱུྃ་མཛད་ཀྱིས་བཛྲོ་ཏིཥྛ་ཞེས་གསུངས་པས་ལྷ་ཆེན་པོ་མ་གཏོགས་པ་གཞན་རྣམས་བརྒྱལ་བ་སངས་ནས་འཇིགས་པ་མེད་པར་གྱུར་ནས། ཧཱུྃ་མཛད་ལ་ལྟ་ཞིང་ལངས་སོ། ། དེ་ནས་རྣམ་སྣང་གིས་ལྷ་ཆེན་པོ་ཡང་སློངས་ཤིག་ཅེས་བཀའ་སྩལ་པས། ཤི་བ་གསོ་བའི་སྙིང་པོ་ཨོཾ་ཨཱ་ཡུཿཞེས་པས་ཤི་བ་གསོས་ཀྱང་ལང་མ་ནུས་སོ། ། དེས་རྣམ་སྣང་ལ་བདག་འདི་ལྟ་བུས་འདུལ་ལམ་ཞེས་གསོལ་པས། རྣམ་སྣང་གིས་ཁྱོད་འདུལ་བ་པོ་འདི་ཉིད་ཡིན་གྱི་ང་མ་ཡིན་ནོ་ཞེས་གསུངས་པས། ཁྱེད་ཀྱིས་མ་རུང་པ་འདི་ལས་སྐྱབས་མཛད་མི་སྤྱོད་དམ་ཟེར་བ་ལ།
ངས་འདི་ལས་སྐྱབས་མི་སྤྱོད་དོ། ། ངེད་དེ་བཞིན་གཤེགས་པ་ཐམས་ཅད་ཀྱི་བདག་པོ་ཡིན་པའི་ཕྱིར་རོ་གསུངས་པ་དང་། དེ་ན་རེ། བཅོམ་ལྡན་འདས་ཁྱེད་ཀྱིས་བཀའ་སྩལ་པའི་དོན་བདག་གིས་མ་འཚལ་ཏེ། དེ་བཞིན་གཤེགས་པ་ལས་གཞན་པའི་བདག་པོ་མ་འཚལ་ན་འདི་སུ་ལགས་ཞེས་གསོལ་ཏོ། ། དེ་ནས་ཧཱུྃ་མཛད་ཀྱིས་ཀྱཻ་མ་རུང་པའི་སེམས་ཅན་ངའི་བཀའ་མི་ཉན་ནམ་གསུངས་པས། ལྷ་ཆེན་པོས་དེ་ཐོས་ནས་ཁྲོས་ཤིང་བྲེད་ནས་འཇིགས་པའི་གཟུགས་བསྟན་ནས། ང་ཤི་བ་གཟོད་ཀྱི་ཁྱོད་ཀྱི་ངག་མི་ཉན་ནོ་ཞེས་སྨྲས་སོ། ། དེ་ནས་ཧཱུྃ་མཛད་ཀྱིས་ཞབས་མཐིལ་ནས་རྡོ་རྗེ་རྗེས་སུ་སྤྱོད་པ་བྱུང་ནས་སྔགས་ཀྱིས་བཀའ་བསྒོས་ཏེ། དེས་ལྷ་ཆེན་པོ་ཆུང་མ་དང་བཅས་པ་རྐང་པ་གྱེན་དུ་བསྟན་ནས་ཧཱུྃ་མཛད་ཀྱི་ཞབས་དྲུང་དུ་བཞག་གོ །
ཧཱུྃ་མཛད་ཀྱིས་བཅོམ་ལྡན་འདས་ལ་འདི་ལ་ཇི་ལྟར་བགྱི་ཞེས་ཞུས་པས། ཨོཾ་བཛྲ་མེ་གཱ་ཀྲ་མ་ཧོ་ཞེས་བཀའ་སྩལ་པ་དང་། དེས་ལྷ་ཆེན་པོ་ཞབས་གཡོན་དང་། ཨུ་མ་ཞབས་གཡས་ཀྱིས་མནན་པ་དང་། སྙིང་པོ་སྨྲས་མ་ཐག་ཏུ་ལྷ་ཆེན་པོ་ས་ལ་བབས་ནས་རང་གི་ལག་པ་སྟོང་གིས་རང་གི་གདོང་ལ་འཚོག་གོ ། ཁང་བརྩེགས་ཀྱི་ཕྱི་ན་གནས་པའི་སྲིད་པ་གསུམ་གྱི་བདག་པོ་ཐམས་ཅད་ངེད་ཀྱི་དབང་པོ་འདི་བདག་ཉིད་ཆེན་པོ་འདིས་བཏུལ་ལོ་ཞེས་པའི་སྒྲ་ཕྱུང་ངོ་། ། དེ་ནས་རྣམ་སྣང་གིས་བྱམས་པའི་སྙིང་པོ་སྨྲས་པས། བབས་པའི་སྡུག་བསྔལ་ཞི་སྟེ། ཧཱུྃ་མཛད་ཀྱི་ཞབས་ཀྱིས་རེག་པས་དེ་བཞིན་གཤེགས་པའི་ཡོན་ཏན་ཐོབ་ནས་ལུས་གདན་དུ་ཕུལ་ཏེ་འོག་གི་འཇིག་རྟེན་གྱི་ཁམས་གངྒཱའི་ཀླུང་གི་བྱེ་མ་དྲུག་ཅུ་རྩ་གཉིས་ཀྱི་འཇིག་རྟེན་གྱི་ཁམས་ཀྱི་རྡུལ་ཕྲ་རབ་དང་མཉམ་པའི་འཇིག་རྟེན་གྱི་ཁམས་འདས་པ་ན་ཐལ་བས་ཁེབ་པ་ཞེས་བྱ་བའི་འཇིག་རྟེན་གྱི་ཁམས་སུ་ཐལ་བའི་དབང་པོའི་དབྱངས་ཞེས་བྱ་བའི་དེ་བཞིན་གཤེགས་པར་སྐྱེས་སོ། ། དེ་ནས་ལྷ་ཆེན་པོའི་ལུས་དེ་ལས་ཆེད་དུ་བརྗོད་པ་འདི་བྱུང་སྟེ།
ཨེ་མ་སངས་རྒྱས་ཐམས་ཅད་ཀྱི། ། སངས་རྒྱས་ཡེ་ཤེས་བླ་ན་མེད། ། ཡི་གེའི་ཚིག་གིས་མནན་ནས་སུ། ། མྱ་ངན་ལས་ནི་འདས་པར་བཞག ། ཅེས་སོ། ། དེ་ནས་ཧཱུྃ་མཛད་ཀྱིས་ཁྱབ་འཇུག་ལ་སོགས་པ་འཇིག་རྟེན་གསུམ་གྱི་བདག་པོ་རྣམས་ལ་གྲོགས་པོ་རྣམས་དཀྱིལ་འཁོར་འདིར་ཞུགས་ལ་དེ་བཞིན་གཤེགས་པ་ཐམས་ཅད་ཀྱི་དམ་ཚིག་སྲུངས་ཤིག་གསུངས་པས། དེ་རྣམས་ཀྱིས་དེ་བཞིན་དུ་བགྱིའོ་ཞུས་པས། དཀོན་མཆོག་གསུམ་ལ་སྐྱབས་སུ་འགྲོ་བ་དང་། བསླབ་པ་དང་། དམ་ཚིག་དང་།
སྡོམ་པ་བཟུང་ལ་ངའི་དམ་ཚིག་ལ་གནས་པར་གྱིས་ཤིག་གསུངས་པས། དེ་བཞིན་དུ་བགྱི་ལགས་ཏེ་དམ་ཚིག་བློ་བར་མ་ཆུད་དོ་ཟེར་བ་ལ། དེ་ནས་དེས་དམ་ཚིག་དང་། ཕྱག་རྒྱ་དང་སྙིང་པོ་བྱིན་དཀྱིལ་འཁོར་དུ་བཅུག་སྟེ་དབང་བསྐུར་རོ། ། དེ་ལྟར་འཇིག་རྟེན་གསུམ་གྱི་འཁོར་ལོ་རྣམས་དཀྱིལ་འཁོར་དུ་བཅུག་དབང་བསྐུར་ནས། འབྱུང་པོའི་གདོན་ཐམས་ཅད་དང་། མཁའ་འགྲོའི་གདོན་ཐམས་ཅད་དང་། ངན་འགྲོ་ཐམས་ཅད་དགུག་ཅིང་སྦྱོང་བའི་ཕྱིར་སྟོན་པས་སོ་སོའི་སྙིང་པོ་གསུངས། ཧཱུྃ་མཛད་ཀྱིས་ཐམས་ཅད་བཀུག་ནས་དཀྱིལ་འཁོར་དུ་བཅུག་སྟེ། རྒྱས་པ་ལ་དགའ་བ་རྗེས་སུ་བཟུང་བའི་ཕྱིར་འཇིག་རྟེན་གསུམ་རྒྱལ་གྱི་རྩ་བའི་དཀྱིལ་འཁོར་གྱི་བཤད་པ་དང་།
གཟུངས་དཀྱིལ་ཆོས་དཀྱིལ་ལས་དཀྱིལ་གྱི་བཤད་པ་ལ་སོགས་པ་རྣམས་གསུངས་ཤིང་། བར་མ་ལ་དགའ་བ་རྗེས་སུ་བཟུང་བའི་ཕྱིར་ཕྱག་རྒྱ་བཞི་པའི་དཀྱིལ་འཁོར་སྤྲུལ་ནས་དེའི་ཆོ་ག་དང་། བསྡུས་པ་ལ་དགའ་བའི་དོན་དུ་ཕྱག་རྒྱ་གཅིག་པའི་དཀྱིལ་འཁོར་སྤྲུལ་ནས་དེའི་ཆོ་ག་ལ་སོགས་པ་སྟེ། རྡོ་རྗེའི་རིགས་ཀྱི་རྒྱུད་ཁམས་གསུམ་རྣམ་རྒྱལ་གྱིས་གཙོ་བོར་སྟོན་པ་དུམ་བུ་གཉིས་པ་འདི། གོང་གི་གདུལ་བྱ་དེ་རྣམས་འདུལ་བ་དང་། སྦྱང་གཞི་ངག་དང་འདོད་ཆགས་ཀྱི་གཉེན་པོར་ལེགས་པར་གསུངས་པ་ཡིན་ལ། དེ་ནས་དེ་བཞིན་གཤེགས་པ་ཐམས་ཅད་དགོངས་པ་གཅིག་ཏུ་འདུས་ནས། ཕྱག་རྡོར་ཉིད་སྤྱན་རས་གཟིགས་ཀྱི་གཟུགས་འཛིན་པ་ལ་དེ་བཞིན་གཤེགས་པ་རྣམས་ཀྱི་མཚན་བརྒྱས་བསྟོད་ཅིང་གསོལ་བ་བཏབ་ནས་སྤྱན་རས་གཟིགས་ཀྱི་པདྨོ་ཐུགས་ཁར་ཁ་འབྱེད་པའི་ཚུལ་དུ་མཛད་ནས་ཆེད་དུ་བརྗོད། རྣམ་སྣང་གི་ཐུགས་ཁ་ནས་ཧྲཱིཿདང་པདྨོ་ལྟ་བུའི་འོད་ཟེར་ཕྱུང་བས་ཞིང་ཐམས་ཅད་ཀྱི་ཆགས་སོགས་སྦྱངས་ནས་སྤྱན་རས་གཟིགས་ཀྱི་ཐུགས་ཀར་ཞུགས་ཏེ། དེ་ནས་སྤྱན་རས་གཟིགས་ཀྱིས་ཏིང་ངེ་འཛིན་ལ་ཞུགས་ཏེ་འགྲོ་འདུལ་གྱི་སྙིང་པོ་གསུངས་ནས་ཐུགས་ཀའི་པདྨོ་ལས་དཀྱིལ་འཁོར་གྱི་ལྷ་ཚོགས་སྤྲུལ།
དེ་དག་གིས་གདུལ་བྱ་བཏུལ་སླར་དཀྱིལ་འཁོར་ལ་འཁོད་དེ་སྤྱན་གཟིགས་ཀྱི་འགྲོ་འདུལ་གྱི་རྩ་བའི་དཀྱིལ་འཁོར། གཟུངས་དཀྱིལ། ཆོས་དཀྱིལ། ལས་དཀྱིལ་ཏེ་དཀྱིལ་འཁོར་བཞི་རྒྱས་པ་ལ་དགའ་བའི་སེམས་ཅན་གྱི་དོན་དུ་བསྟན་ནས། བར་པ་དང་བསྡུས་པ་ལ་དགའ་བའི་དོན་དུ་ཕྱག་རྒྱ་བཞི་པ་དང་གཅིག་པའི་དཀྱིལ་འཁོར་རྣམས་རིམ་བཞིན་བསྟན་ཏེ། མདོར་ན་པདྨའི་རིགས་ཀྱི་རྒྱུད་འགྲོ་འདུལ་གྱི་དཀྱིལ་འཁོར་གྱིས་གཙོ་བོར་སྟོན་པ་དུམ་བུ་གསུམ་པ་འདི་ཡིད་དང་ཞེ་སྡང་གི་གཉེན་པོར་གསུངས་པ་ཡིན་ནོ། ། དེ་ནས་ཡང་དེ་བཞིན་གཤེགས་པ་ཐམས་ཅད་གཅིག་ཏུ་འདུས་ནས། རྡོ་རྗེ་འཆང་ཉིད་ནམ་སྙིང་གི་གཟུགས་འཛིན་པ་ལ་བསྟོད་ཅིང་གསོལ་བ་བཏབ། ནམ་སྙིང་ཏིང་ངེ་འཛིན་ལ་ཞུགས། དེ་བཞིན་གཤེགས་པ་རྣམས་ཀྱི་ཐུགས་ཀ་ནས་རིན་པོ་ཆེ་ལྟ་བུའི་འོད་ཟེར་བྱུང་ནས་ཞིང་སྦྱངས་ཤིང་ནམ་སྙིང་གི་ཐུགས་ཀར་ཞུགས།
དེའི་ཐུགས་ཀ་ནས་རིན་པོ་ཆེ་ལས་རིན་ཆེན་རིགས་ཀྱི་དཀྱིལ་འཁོར་གྱི་ལྷ་ཚོགས་སྤྲུལ། ཞིང་ཐམས་ཅད་དུ་ནོར་གྱི་ཆར་འབེབས་པའི་དོན་བྱས་སླར་དཀྱིལ་འཁོར་ལ་འཁོད། དེ་ནས་ནམ་སྙིང་གིས་རྒྱས་པ་ལ་དགའ་བའི་དོན་དུ་དཀྱིལ་འཁོར་བཞི་དང་། བར་པ་དང་། བསྡུས་པའི་དོན་དུ་དོན་གྲུབ་ཀྱི་ཕྱག་རྒྱ་བཞི་པ་དང་གཅིག་པའི་དཀྱིལ་འཁོར་ལ་སོགས་པ་བསྟན་ནས་རིན་ཆེན་རིགས་ཀྱི་རྒྱུད་དོན་གྲུབ་ཀྱི་དཀྱིལ་འཁོར་གཙོ་བོར་སྟོན་པ་དུམ་བུ་བཞི་པ་འདི་སྦྱང་གཞི་སྒོ་གསུམ་གྱི་བྱེད་ལས་དང་། སེར་སྣ་དང་ཕྲག་དོག་གི་གཉེན་པོར་ལེགས་པར་གསུངས་པ་ཡིན་ནོ། ། དེ་ལྟར་འཇིག་རྟེན་ལས་འདས་མ་འདས་ཀྱི་ཆོས་ཐམས་ཅད་ཀྱི་དེ་ཁོ་ན་ཉིད་ཀྱི་རང་བཞིན་སེམས་ཅན་ཐམས་ཅད་ཀྱི་ཐུན་མོང་དུ་གྱུར་པའི་རྩ་བའི་རྒྱུད་བསྟན་ནས་འཇིག་རྟེན་ལས་འདས་པའི་དངོས་གྲུབ་བསྒྲུབ་པ་གོང་མའི་ཡང་གོང་མའི་སེམས་ཅན་རྗེས་སུ་བཟུང་བའི་དོན་དུ་རྒྱུད་ཕྱི་མ་དང་། དེ་ནས་བསྒོམ་པ་ལ་འཇིགས་ཤིང་བྱ་བ་ལ་མངོན་པར་ཞེན་པའི་སེམས་ཅན་རྗེས་སུ་བཟུང་བའི་དོན་དུ་ཕྱག་རྡོར་གྱིས། ལྟ་བ་ངན་ཞིང་ཆགས་བྲལ་ལས། ། ཞེས་སོགས་ཀྱིས་བཤད་པར་དམ་བཅས་ནས་རྒྱུད་ཕྱི་མའི་ཕྱི་མ་གསུངས་སོ། །
དེ་ནས་སྤྲུལ་པའི་དཀྱིལ་འཁོར་བསྡུས་ནས་འོག་མིན་དུ་གཤེགས་པའི་ཚུལ་སྟོན་པ་སོགས་སྟོན་བྱེད་ཀྱི་རྒྱུད་དོན་ཉེ་བར་བསྡུས་པ་ཞེས་བྱ་བ་གསུངས་པ་ཡིན་ནོ། ། དེ་ནས་བཤད་པའི་རྒྱུད་རྣམས་ཀྱི་རྡོ་རྗེ་རྩེ་མོའི་རྒྱུད་ལ་གནས་གསལ་བར་མ་གསུངས་ཀྱང་། བཤད་རྒྱུད་རྡོ་རྗེ་ཕྲེང་བའི་འགྲེལ་པར་རི་རབ་ཀྱི་སྟེང་དུ་གསུངས་པར་བཤད། བླ་མ་གོང་མ་དག་རྩ་རྒྱུད་དང་མཐུན་པར་ལྷ་གནས་གསུམ་དུ་གསུངས་ཤིང་། སྟོན་པ་དང་འཁོར་དང་གནས་རྣམས་ཀྱང་རྩ་རྒྱུད་དང་མཚུངས་པར་བཞེད་དོ། ། དེ་ཡང་། དེ་ནས་རྡོ་རྗེ་རྒྱལ་པོ་མཆོག ། ཀུན་མཆོག་སྲིད་པའི་དབང་ཕྱུག་གི ། འཁོར་ལོ་ཅན་ནི་རྟགས་བྱས་ནས། ། རྣལ་འབྱོར་ཅན་ནི་མི་གསུངས་བཞུགས། །
ཞེས་གསུངས་པས་རྩ་བའི་རྒྱུད་ཡོངས་སུ་རྫོགས་པར་བཤད་པའི་རྗེས་ལ། འཁོར་ལོས་བསྒྱུར་བ་ཅང་མི་གསུངས་པར་བཞུགས་པ་ལ་སངས་རྒྱས་ཐམས་ཅད་འདུས་ནས་གསོལ་བ་བཏབ་པར་བཞེད་དོ། ། ཐམས་ཅད་གསང་བ་ལ་ནི་གླེང་གཞི་མེད་ལ། འཇིག་རྟེན་གསུམ་ལས་རྣམ་པར་རྒྱལ་པའི་རྟོག་པའི་རྒྱལ་པོ་ནི། སྟོན་པ་རྣམ་པར་སྣང་མཛད་གནས་རི་རབ་ཀྱི་རྩེ་མོར་ཁང་པ་བརྩེགས་པ་རྡོ་རྗེ་དང་རིན་པོ་ཆེ་ལ་སོགས་པས་བརྒྱན་པའི་གཞལ་ཡས་ཁང་དུ། འཁོར་བྱང་སེམས་བྱེ་བ་ཕྲག་དུ་མ་དང་། ལྷ་དང་ཀླུ་དང་གནོད་སྦྱིན་སོགས་བསྟན་པ་ལ་དགའ་བ་རྣམས་དང་ལྷན་ཅིག་བཞུགས་པའི་ཚེ་ཕྱག་རྡོར་ནམ་མཁའི་དཀྱིལ་ནས་བབས་ཏེ། རྣམ་སྣང་ལ་ཕྱག་དང་བསྐོར་བ་བྱས་ནས། ལྷ་ཆེན་པོ་ལ་སོགས་པའི་མ་རུང་པ་རྣམས་ལ་དམ་ཚིག་འཛིན་དུ་འཇུག་པར་འཚལ་ན། དེའི་སླད་དུ་བཀའ་སྩལ་དུ་གསོལ།
ཞེས་ཞུས་པས། ཁྱོད་ཤིན་ཏུ་ཁྲོ་བ་འདི་རྣམས་ཀྱི་ཕྱིར་འདི་ལྟ་བུའི་སྔགས་ཀྱི་ཚིག་སྨྲ་གསུངས་པས། བདག་སེམས་ཅན་མ་རུང་པ་གདུལ་བར་འཚལ་ལོ། ། བཏུལ་ནས་བླ་ན་མེད་པའི་བདེ་ལ་འགོད་པར་འཚལ་ལོ་ཞེས་ཞུས་པ་ན། ལེགས་སོ་ལེགས་སོ། ། དེའི་ཕྱིར་སྙིང་པོ་སྨྲོས་ཤིག་གསུངས་པ་དང་། དེ་ནས་ཕྱག་རྡོར་གྱིས་ལྷ་ནས་མ་མོའི་བར་ལ། གྲོགས་པོ་དག་སངས་རྒྱས་ལ་སྐྱབས་སུ་སོང་ལ། ངའི་བཀའ་ཉོན་ཅིག་ཅེས་སྨྲས་ཏེ་རྣམ་སྣང་ལ་ཕྱག་འཚལ་ནས་སུམྦྷ་ནི་སྨྲས་པ། འཇིག་རྟེན་གསུམ་པོ་གཡོས།
ལྷ་ལ་སོགས་པ་འདར་ཡེད་ཡེད་གྱུར་པ་དང་། ཀྱཻ་གྲོགས་པོ་རྣམས་དཀོན་མཆོག་གསུམ་ལ་སྐྱབས་སུ་སོང་ལ། ངའི་བཀའ་སྐྱོངས་ཤིག་ཅེས་སྨྲས་པ་དང་། འཁོར་ཕལ་ཆེར་སྐྱབས་སུ་སོང་། ལྷ་ཆེན་པོ་དང་། ཁྱབ་འཇུག་དང་། ཚངས་པ་རྣམས་ཀྱིས་རྣམ་སྣང་ལ་འདི་ལྟར་མཐུ་ཆེ་ཞིང་རྫུ་འཕྲུལ་ཆེ་ལ་བདག་ཅག་ལ་འཆོས་པ་འདི་སུ་ལགས་ཞུས་པས། སེམས་ཅན་གྱི་དོན་གྱི་ཕྱིར་སངས་རྒྱས་ཀྱི་བྱིན་གྱིས་བརླབས་པའི་ཀུན་ཏུ་བཟང་པོའོ་ཞེས་གསུངས། དེ་ནས་ཕྱག་རྡོར་གྱིས་ཀྱཻ་ལྷ་དག་སངས་རྒྱས་ལ་སྐྱབས་སུ་སོང་ལ་ངའི་བཀའ་ཉོན་ཅིག་རྡོ་རྗེ་འབར་བས་བསྲེག་པར་འགྱུར་ཏ་རེ། ལྷ་ཆེན་པོས་སྨྲས་པ།
ཁྱོད་ནི་གནོད་སྦྱིན། ངེད་ནི་ལྷ་ཡིན་པས་ཁྱོད་ཀྱི་བཀའ་མི་ཉན་ནོ་ཟེར་བ་དང་། ཕྱག་ན་རྡོ་རྗེ་ཁྲོས་ནས་རྣམ་སྣང་ལ་ཞུས་པས། རྣམ་སྣང་གིས་ལྷ་ཆེན་པོ་ལ་བསྐུལ་བ་དང་། དེས་བདག་ཅག་ཐམས་ཅད་དབང་པོ་ཡིན་པས་མི་ཉན་ནོ་ཞུས་པས། ཕྱག་རྡོར་ཁྲོས་ནས། ལུས་ཧྲུལ་པོ་མིའི་ཤ་བཟའ་བ་ཁྱོད་དབང་ཕྱུག་ལ་སོགས་པ་མ་ཡིན་ནོ། ། ཞེས་གསུངས་པས་དབང་ཕྱུག་ཁྲོས་ནས་གཟུགས་དང་མཚོན་ཆ་སྣ་ཚོགས་སྤྲུལ་ནས་འཐབ་པར་བརྩམས་པ་དང་། ཕྱག་རྡོར་ཁྲོས་ནས་ཧཱུྃ་ཞེས་བརྗོད་པས་འཇིག་རྟེན་གཡོས་པས་ལྷའི་ཚོགས་རྣམ་སྣང་ལ་སྐྱབས་སུ་སོང་བ་དང་། ཕྱག་རྡོར་གྱིས་སུམྦྷ་ནི་གསུངས་པས་ལྷ་ཆེན་འཁོར་བཅས་མགོ་རྐང་ལྡོག་སྟེ་དཀྱིལ་འཁོར་དུ་བཅུག་ནས་ཕྱག་རྡོར་གྱི་ཞབས་ཀྱིས་མནན་ཏོ། །
རྣམ་སྣང་གིས་ལེགས་སོ་བྱིན་ནས་དབུགས་ཕྱུངས་གསུངས་པས་རྡོ་རྗེ་བཅིངས་པའི་སྔགས་ཀྱིས་གསོས་དྲན་པ་རྙེད་པ་དང་། སྟོན་པས་ཕྱག་རྡོར་གྱི་བཀའ་ཉན་པར་བསྐུལ་ནས་ཁས་བླངས་པ་དང་། ཕྱག་རྡོར་གྱིས་རང་གི་སྙིང་པོས་དབང་དུ་བྱས་ཏེ་སེམས་བསྐྱེད་ཅིང་དཀྱིལ་འཁོར་དུ་བཅུག་སྟེ་དམ་ཚིག་དང་སྡོམ་པ་ཕོག་ནས་དབང་བསྐུར་རོ། ། དེ་ནས་ཕྱག་རྡོར་གྱིས། གདོན་དང་མཁའ་འགྲོ་མ་དང་རིམས་དང་ངན་སོང་ལ་ཇི་ལྟར་བགྱི་ཞུས་པས། དམ་ཚིག་ལ་ནན་ཏན་བྱེད་དུ་ཆུག་ཅིག་གསུངས་ནས་དམ་ཚིག་ལ་བཀོད་དོ། ། དེ་ནས་མི་རྣམས་ཇི་ལྟར་གདུལ་བར་བགྱི་ཞུས་པས། དཀྱིལ་འཁོར་ཆེན་པོ་དང་དམ་ཚིག་དང་རྡོ་རྗེ་དང་ལས་ཀྱི་དཀྱིལ་འཁོར་དུ་ཆུག་ཅིག་གསུངས་ནས། ཕྱག་རྡོར་གྱིས་ལྷ་རྣམས་ཀྱི་སྐུའི་གསང་བ་བསྟན་པ་དཀྱིལ་འཁོར་ཆེན་པོ་དང་། གསུང་གི་གསང་བ་སྟོན་པ་རྡོ་རྗེའི་དཀྱིལ་འཁོར་དང་།
སེམས་ཀྱི་གསང་བ་སྟོན་པ་དམ་ཚིག་གི་དཀྱིལ་འཁོར་དང་། སྤྱོད་པ་སྣ་ཚོགས་ཀྱི་གསང་བ་སྟོན་པ་ལས་ཀྱི་དཀྱིལ་འཁོར་རྣམས་བྲི་ཞིང་འཇུག་པ་སོགས་ཀྱི་ཆོ་ག་དང་། ལས་ཀྱི་སྦྱོར་བ་སྦྱིན་སྲེག་གི་ཆོ་ག་དང་བཅས་པ་དཀྱིལ་འཁོར་ཐམས་ཅད་ཀྱི་ཆོ་ག་ལ་སོགས་པའི་སྒོ་ནས་ཁམས་གསུམ་རྣམ་རྒྱལ་གྱི་རྟོག་པ་ཆེན་པོ་གསུངས་པ་ཡིན་ལ། ཡང་ཆ་མཐུན་གྱི་རྒྱུད། རྣམས་གསུངས་ཚུལ་ནི། སྟོན་པ་རྣམ་སྣང་། གནས་འདོད་པའི་ཁམས་ཀྱི་གཞན་འཕྲུལ་དབང་བྱེད་ཀྱི་ལྷའི་རྒྱལ་པོའི་གནས་ཀྱི་གཞལ་མེད་ཁང་ན། འཁོར་ཕྱག་རྡོར་ལ་སོགས་པའི་བྱང་ཆུབ་སེམས་དཔའི་འཁོར་བྱེ་བ་ཕྲག་བརྒྱད་དང་ཐབས་གཅིག་ཏུ་བཞུགས་ནས། ཤེར་ཕྱིན་གྱི་ཚུལ་རྣམ་པར་དག་པའི་གནས་བཅུ་བདུན་སྟོན་ཞིང་། འདོད་ཁམས་ཀྱི་དབང་ཕྱུག་གདུལ་བའི་ཕྱིར་བཙུན་མོའི་འཁོར་གྱི་ནང་ན་བཞུགས་པའི་རབ་ཏུ་དགའ་བ་ཆེན་པོའི་སྐུར་སྤྲུལ་པ་དེ་མཐོང་ཞིང་།
འདོད་པ་ཁམས་ཀྱི་དབང་ཕྱུག་རང་གི་ཆུང་མའི་འཁོར་མི་སྡུག་པར་མཐོང་ནས། སྟོན་པ་ལ་ཕྱག་བྱས་ཏེ། ཁྱེད་ཀྱི་ཕུན་སུམ་ཚོགས་པ་འདི་གང་གིས་ཐོབ་པར་གྱུར་ཞུས་པས། དེའི་ཕྱིར་དུ་སྐྱབས་འགྲོ་དང་སེམས་བསྐྱེད་ལ་བཀོད་ནས་ཡུལ་སྤངས་པས་ཐར་པ་ཐོབ་པར་འདོད་པས་སྐྲག་པར་འགྱུར་བས་རྣམ་པར་དག་པའི་གནས་བཅུ་བདུན་ལྷ་མོའི་ཚུལ་དུ་བསྟན་པས་རབ་ཏུ་དགའ་བའི་བདེ་བ་ཆེན་པོ་འབྱུང་བར་བསྟན་ནས་དེ་ལ་ཉན་པ་དང་སེམས་པའི་ཕན་ཡོན་བཤད་པ་ལ་སོགས་པའི་སྒོ་ནས་དཔལ་མཆོག་ཤེར་དུམ་དང་སྔགས་དུམ་གསུངས་པ་ཡིན་ནོ། ། རྡོ་རྗེ་སྙིང་པོ་རྒྱན་གྱི་རྒྱུད་ནི། སྟོན་པ་རྣམ་སྣང་། གནས་རྣམ་པར་སྣང་མཛད་ཀྱི་སྙིང་པོ་འོད་གསལ་བའི་གཞལ་མེད་ཁང་ན། འཁོར་ཞིང་ཐམས་ཅད་ཀྱི་རྡུལ་དང་མཉམ་པའི་བྱང་ཆུབ་སེམས་དཔས་བསྐོར་ཏེ། རྣམ་སྣང་གིས་འཇམ་དཔལ་ལ། སངས་རྒྱས་དང་རྡོ་རྗེ་འཛིན་པ་ཐམས་ཅད་སྤྱན་དྲོངས་ཤིག་གསུངས།
དེས་ཀྱང་རྡོ་རྗེ་བསྡུ་བའི་ཕྱག་རྒྱས་བསྡུས། རྣམ་སྣང་གིས་བྷྲུྃ་ཞེས་གསུངས་པས་སངས་རྒྱས་ཐམས་ཅད་རྣམ་སྣང་ཐུགས་སུ་ཞུགས་པས་རྣམ་སྣང་ཞལ་བཞི་པར་གྱུར་ཏེ། རྣམ་དག་གི་གནས་ཉི་ཤུ་དང་། བྷྲུྃ་དང་། ཧཱུྃ་དང་། ཨྃ་དང་། ཧཱུྃ་དང་། ཧྲི་དང་། ཏྲྃ་དང་། ཨཱཿདང་།
ཨཱཿདང་། ཧཱུྃ་དང་། ཨོཾ་དང་། ཧ་དང་། ཧྲཱིཿདང་། ཧྲཱིཿདང་། བྷྱོ་དང་། ཧཱུྃ་སྟེ་ཤེར་ཕྱིན་གྱི་ཚུལ་གྱི་ཆོས་ཀྱི་སྒོའི་ཆོས་ཀྱི་རྣམ་གྲངས་ཕན་ཡོན་དང་བཅས་པ་དང་། ཤེར་ཕྱིན་སྒོ་ཉི་ཤུ་རྩ་ལྔ་པ་ཕན་ཡོན་དང་བཅས་པ་བསྟན་པ་ལ་སོགས་པའི་སྒོ་ནས་གསུངས་སོ། ། གསང་བ་རྒྱན་གྱི་བཀོད་པ་ཞེས་བྱ་བའི་རྒྱུད་ནི།
སྟོན་པ་རྣམ་སྣང་། གནས་སྐུ་གསུང་ཐུགས་ཡེ་ཤེས་རྒྱན་ཆེན་པོ་བཀོད་པའི་སྙིང་པོ་ལ། འཁོར་ནམ་མཁའི་ཁམས་ཀྱི་རྡུལ་ཕྲན་དང་མཉམ་པའི་ལྷ་མོའི་ཚོགས་དང་ལྷན་ཅིག་བཞུགས་ཏེ། སངས་རྒྱས་ཐམས་ཅད་ལ་ཡུམ་གྱི་གླུས་བསྟོད་ནས་ཡུམ་གྱི་དཀྱིལ་འཁོར་ཞུས་པས། སྐུ་གསུང་ཐུགས་ཡེ་ཤེས་ཡུམ་ཆེན་མོའི་དཀྱིལ་འཁོར་ལ་སོགས་པ་བསྟན་པའི་སྒོ་ནས་གསུངས་སོ། ། གསང་བ་ནོར་བུའི་ཐིག་ལེའི་རྒྱུད་ནི། སྟོན་པ་རྣམ་སྣང་། གནས་འོག་མིན་ལྷའི་རྒྱལ་པོའི་ཁང་བཟང་ན། འཁོར་བྱང་ཆུབ་སེམས་དཔའ་བྱེ་བ་ཕྲག་དགུ་བཅུ་རྩ་དགུ་དང་ཐབས་གཅིག་ཏུ་བཞུགས་ཏེ། ཕྱག་རྡོར་གྱིས་གསོལ་བ་བཏབ་པའི་ངོར་གསུངས་སོ། །
རབ་ཏུ་གནས་པ་མདོར་བསྡུས་པའི་རྒྱུད་ནི། སྟོན་པ་རྣམ་སྣང་ཏིང་ངེ་འཛིན་ལ་ཞུགས་ནས། རབ་ཏུ་གནས་བྱའི་རྟེན། གནས་བྱེད་ཀྱི་སློབ་དཔོན། གང་དུ་བྱ་བའི་གནས། རབ་གནས་མ་བྱས་པའི་ཉེས་དམིགས། བྱས་པའི་ཕན་ཡོན། དོན་དམ་པར་རབ་གནས་མེད་ཀྱང་ཀུན་རྫོབ་ཏུ་དགོས་པ་རབ་གནས་ཀྱི་སྦྱོར་དངོས་རྗེས་གསུམ་གྱི་ཆོ་ག དུས་ནམ་གྱི་ཚེ་བྱ་བ་དང་བཅས་པ་གསུངས་སོ། ། ངན་སོང་ཐམས་ཅད་ཡོངས་སུ་སྦྱོང་བ་གཟི་བརྗིད་ཀྱི་རྒྱལ་པོའི་བརྟག་པ་ནི།
སྔ་རབས་པ་རྣམས་ཀྱི་གསུང་བགྲོས་ལ། རྒྱུད་ཆུང་འདི་ལ་བརྟག་པ་གཉིས། ། བརྟག་པ་གཉིས་ལ་སྟོན་པ་གསུམ། ། ཞེས་གསུངས་པ་ལྟར། རྒྱུད་འདི་ལ་གཞུང་ཚད་ཤློ་ཀ་སྟོང་དང་། བམ་པོ་གསུམ་ཡོད་ཅིང་། བརྟག་པ་གོང་འོག་གཉིས་ཡོད་ལ། བརྟག་པ་དང་པོ་ནི། སྟོན་པ་གནས་སུམ་ཅུ་རྩ་གསུམ་གྱི་དགའ་བའི་ཚལ་གྱི་གཞལ་ཡས་ཁང་ན་འཁོར་བརྒྱ་བྱིན་ལ་སོགས་པའི་འཇིག་རྟེན་པ་དང་། བྱང་སེམས་བྱེ་བ་ཁྲག་ཁྲིག་བརྒྱ་སྟོང་དང་ཐབས་གཅིག་ཏུ་པདྨའི་གདན་ལ་བཞུགས་ཏེ།
ངན་སོང་གི་རྒྱུད་ཐམས་ཅད་ཡོངས་སུ་སྦྱོང་བ་ཞེས་བྱ་བའི་ཏིང་ངེ་འཛིན་ལ་ཞུགས་པས་མཛོད་སྤུ་ནས་འོད་ཟེར་བཀྱེ་བས་སེམས་ཅན་ཐམས་ཅད་ཀྱི་ཉོན་མོངས་པའི་འཆིང་བ་ལས་གྲོལ་བདེ་བ་སོ་སོར་ཐོབ་ནས། དགའ་བའི་ཚུལ་ཐམས་ཅད་སྣང་བར་བྱས་བཅོམ་ལྡན་འདས་མཆོད་ཅིང་ཕྱག་འཚལ་ནས། ཨེ་མ་སངས་རྒྱས་ཨེ་སངས་རྒྱས། ། ཞེས་སོགས་ཀྱིས་ཆེད་དུ་བརྗོད། དེ་ནས་བརྒྱ་བྱིན་གྱིས་དེ་ལ་ངོ་མཚར་ཞུས་པས། སངས་རྒྱས་ཀྱིས་ཆེ་བའི་ཡོན་ཏན་གསུངས་པ་དང་། ལྷའི་བུ་ནོར་བུ་དྲི་མ་མེད་པའི་འོད་གར་སྐྱེས་ཞུས་པས། མནར་མེད་དུ་སྐྱེས་པ་དང་དེའི་སྡུག་བསྔལ་སོགས་གསུངས་པས། ལྷ་རྣམས་འཇིགས་ཏེ་སྐྱོབས་པར་ཞུས་པས་ཞལ་གྱིས་བཞེས། དེ་ནས་བརྒྱ་བྱིན་གྱིས་ཞུས་ནས།
དབང་བསྐུར་ཏེ་སྡིག་པ་སྦྱང་བ་ལ་སོགས་པ་རོ་ཡོད་པ་དང་མེད་པ་ལ་བརྟེན་ནས་སྡིག་པ་སྦྱོང་ཐབས་རྣམས་གསུངས་པ་དང་། བརྒྱ་བྱིན་གྱིས་ཆོ་ག་བྱས་པས་ནོར་བུ་དྲི་མ་མེད་པའི་འོད་དམྱལ་བ་ལས་ཐར་ཏེ་དགའ་ལྡན་དུ་སྐྱེས་པ་དང་། ལྷ་རྣམས་ངོ་མཚར་སྐྱེས་ཏེ་སྟོན་པ་ལ་ཆེད་དུ་བརྗོད་ཅིང་། ལྷའི་བུ་དེ་ཉིད་ཀྱང་བྱུང་ནས་མཆོད་པ་རྒྱ་ཆེན་པོ་བྱས་ནས་སོང་ངོ་། ། དེ་ནས་བརྒྱ་བྱིན་ལ་སོགས་པ་ངོ་མཚར་ནས། ཆོ་གའི་ཕན་ཡོན་ཞུས་པས་རྒྱས་པར་བཀའ་སྩལ། དེ་རྣམས་ཀྱིས་ཀྱང་བསྲུང་བར་ཁས་བླངས། སྟོན་པས་ཀྱང་བསྲུང་བར་གདམས་ཏེ་ཀུན་རིག་རྩ་བའི་དཀྱིལ་འཁོར་སྟོན་པ་བརྟག་པ་དང་པོ་གསུངས་སོ། ། དེ་ནས་ཕྱག་རྡོར་གདན་ལས་ལངས་ནས་སྟོན་པ་ལ་ཕྱག་བྱས་ཏེ། སྒྲིབ་པ་ཐམས་ཅད་རྣམ་པར་དག་པའི་ཏིང་ངེ་འཛིན་ལ་ཞུགས་ནས་དཀྱིལ་འཁོར་གྱི་ཆོ་ག་དང་།
གཤིན་པོའི་དོན་བྱ་བ་དང་། འདི་ཉིད་དང་ཀུན་རིག་རྩ་བའི་དཀྱིལ་འཁོར་ལ་དགོས་པའི་ཕྱག་རྒྱའི་ཚོགས་ལ་སོགས་པ་རྣམས་གསུངས་ཤིང་། ཚངས་པ་ལ་སོགས་པས་ཞུས་པའི་ངོར་ལྷའི་བུ་དྲི་མ་མེད་པའི་སྔོན་གྱི་སྐྱེས་རབས་ལ་སོགས་པ་བཤད་དེ་ཤཱཀྱ་ཐུབ་པའི་དཀྱིལ་འཁོར་གསུངས་ལ། དེ་བཞིན་དུ་ཕྱག་ན་རྡོ་རྗེའི་དཀྱིལ་འཁོར་དང་། ཕྱག་རྡོར་ལ་རྒྱལ་ཆེན་བཞིས་བསྐོར་བ་དང་། ཕྱོགས་སྐྱོང་བཅུས་བསྐོར་བ་དང་། གཟའ་བརྒྱད་རྒྱུ་སྐར་དང་བཅས་པས་བསྐོར་བ་དང་། ཀླུ་ཆེན་བརྒྱད་ཀྱིས་བསྐོར་བ་དང་། འཇིགས་བྱེད་བརྒྱད་ཀྱིས་བསྐོར་བ་དང་། ལྷ་ཆེན་བརྒྱད་ཀྱིས་བསྐོར་བའི་དཀྱིལ་འཁོར་ཏེ་ཕྱག་རྡོར་གཙོ་བོར་བྱས་པའི་དཀྱིལ་འཁོར་བདུན་དང་།
གཞན་ཡང་ཚེ་དཔག་མེད་ཀྱི་དཀྱིལ་འཁོར། འཁོར་ལོས་བསྒྱུར་བའི་དཀྱིལ་འཁོར། མེ་ལྟར་འབར་བའི་དཀྱིལ་འཁོར་ཏེ་བརྟག་པ་ཕྱི་མ་ནས་དཀྱིལ་འཁོར་བཅུ་གཅིག་བསྟན་པའི་དང་པོ་བཅུ་ཕྲག་ན་རྡོ་རྗེ་ཞི་བ་སྔར་བརྟག་པ་དང་པོ་གསུངས་པའི་ཚེ་སྟོན་པའི་འཁོར་ན་ཡོད་པ་དེ་འཆད་པ་པོར་བྱིན་གྱིས་བརླབས་ནས་གསུངས་ཤིང་། དཀྱིལ་འཁོར་བཅུ་གཅིག་པ་མེ་ལྟར་འབར་བ་ནི་གདུལ་བྱ་མ་རུངས་པ་རྣམས་འདུལ་བའི་དོན་དུ་སྔར་གྱི་ཕྱག་ན་རྡོ་རྗེ་ཞི་བ་དེ་ཉིད་ཁྲོ་བོ་འཇིག་རྟེན་གསུམ་རྒྱལ་དུ་བསྒྱུར་ཏེ་གསུངས་པ་ཡིན་ནོ། ། དེས་ན་སྦྱོང་རྒྱུད་འདི་ལ་གསུངས་པ་པོའི་སྟོན་པ་ལྡོག་པས་ཕྱེ་ན་གསུམ་དང་། ངོ་བོའི་སྒོ་ནས་གསུམ་ཆར་སྟོན་པ་ཤཱཀ་ཐུབ་ཉིད་དུ་གཅིག་པར་བཤད་པ་ཡིན་ལ། ཡང་འདིའི་བརྟག་པ་ཕྱོགས་གཅིག་པ་གཙུག་དགུའི་རྒྱུད་དུ་གྲགས་པ་ནི། གླེང་གཞི་ཕལ་ཆེར་སྦྱོང་རྒྱུད་དང་འདྲ་བ་ལ། གོང་གི་ཀུན་རིག་རྩ་བའི་དཀྱིལ་འཁོར་དང་། འོག་གི་ཤཱཀྱ་ཐུབ་པའི་དཀྱིལ་འཁོར་གོ་བརྗེས་ཤིང་ཆོ་གའི་ཡན་ལག་རྣམས་རྡོར་དབྱིངས་ཀྱི་རྒྱས་བཀབ་པ་ཞིག་ཡོད་པར་བཤད་ལ།
གཞན་རྒྱུད་རང་གི་ངོ་བོ་ལ་སྔ་མ་དང་ཁྱད་པར་མེད་པ་ཞིག་ཡོད་པར་གསུངས། འདི་ལ་བུ་སྟོན་རིན་པོ་ཆེས་འདི་རྒྱ་གར་གྱི་པཎྜི་ཏ་དག་གིས་བྱས་པ་ཡིན་མིན་བརྟག་གོ ། གསུངས་ནས་རྒྱུད་ཡིན་མིན་ཐེ་ཚོམ་ཅན་དུ་བཞེད། བོ་དོང་པཎ་ཆེན་གྱིས་འདི་ལ་ཁ་ཅིག་པཎྜི་ཏས་བྱས་པར་ཐེ་ཚོམ་མེད་དོ་ཟེར་བ་ལ་ནི་སྒྲུབ་བྱེད་ཅུང་ཟད་ཀྱང་མེད་པས་རྒྱུད་རྣམ་དག་ཡིན་ནོ་ཞེས་གསུངས། རང་ལུགས་ཀྱི་མཁས་པ་དག་གི་གསུང་ལས། རྒྱུད་མིན་པ་ཉིད་འཐད་དེ། འདིའི་གཤམ་གྱི་ཚིགས་བཅད་དུ། ཀུན་སྙིང་དང་། འཇིགས་མེད་སྦས་པའི་མན་ངག་ལ་བརྟེན་ནས་བརྩམས་ཞེས་འབྱུང་བའི་ཕྱིར་ཞེས་གསུངས་ནས་རྒྱུད་མ་ཡིན་པར་བཞེད་པ་ཡིན་ནོ། ། དེ་ལྟར་སྟོན་པ་ཡང་དག་པར་རྫོགས་པའི་སངས་རྒྱས་ཀྱིས་རྣལ་འབྱོར་རྒྱུད་ཀྱི་རྩ་བ་དང་བཤད་རྒྱུད་ཆ་མཐུན་གྱི་རྒྱུད་རྣམས་ལེགས་པར་གསུངས་ནས།
དེ་དག་བསྡུ་པ་པོ་ནི་ཇི་ལྟར་བསྡུས་པའི་ཚུལ་ནི། དུས་འོག་མིན་དུ་བཅོམ་ལྡན་འདས་རྣམ་པར་སྣང་མཛད་ཀྱིས་དེ་ཉིད་འདུས་པའི་རྒྱུད་ལ་སོགས་པ་གསུངས་པའི་རྗེས་ཐོགས་སུ། གནས་རྒྱལ་པོའི་ཕོ་བྲང་ལྕང་ལོ་ཅན་དུ། བསྡུ་པ་པོ་ས་བཅུའི་དབང་ཕྱུག་གི་ཚུལ་འཛིན་པའམ། རྡོ་རྗེ་འཆང་གི་ཉན་པའི་འཁོར་འཛམ་བུའི་གླིང་ཏིལ་གྱི་ས་བོན་གྱིས་གང་བ་བཞིན་དུ། དེ་བཞིན་གཤེགས་པ་ཐམས་ཅད་ཀྱིས་ཀུན་ཏུ་གང་བར་སྣང་བ་ལ། ཞུ་བ་པོའི་འཁོར་ཀུན་ཏུ་བཟང་པོ་ལ་སོགས་པའི་བྱང་ཆུབ་སེམས་དཔའ་རྣམས་ཀྱིས་གསོལ་བ་བཏབ་པས། རང་ཉིད་ཚད་མའི་སྐྱེས་བུ་སངས་རྒྱས་སུ་བསྒྲུབ་པའི་ཕྱིར་དང་། ཐོས་པ་ཡང་དག་པར་བསྟན་པའི་དོན་དུ་སྔར་ཇི་སྐད་བཤད་པའི་དོན་བློ་ལ་གནས་པར་བྱས་ནས། དུས་དང་།
གནས་དང་། སྟོན་པ་དང་། འཁོར་ཕུན་སུམ་ཚོགས་པ་འཛོམས་པའི་དུས་སུ་ཆོས་ཕུན་སུམ་ཚོགས་པ་འདི་ཐོས་ཞེས་སྟོན་པས་འདི་སྐད་བདག་གིས་ཐོས་ནས། མངོན་པར་བསྟོད། དེའི་བར་གསུངས་ལ། ཀུན་ཏུ་བཟང་པོ་ལ་སོགས་པའི་བྱང་ཆུབ་སེམས་དཔའ་ཐམས་ཅད་རྗེས་སུ་ཡི་རང་ཞིང་མངོན་པར་བསྟོད་པར་གྱུར་པ་དེ་ཉིད་སྣང་བར་བཤད་པ་ཡིན་ནོ། ། སྤྱིར་གསང་སྔགས་ཀྱི་ཐེག་པ་བསྡུས་ཚུལ་ནི། དཔལ་ཡེ་ཤེས་ཐིག་ལེའི་རྒྱུད་ལས། མ་འོངས་པའི་དུས་ན་གསང་བའི་རྒྱུད་སྐལ་བ་ལྡན་པ་ལ་སུས་བཤད་པར་བྱེད། བཀའ་སྩལ་པ།
ཕྱག་ན་རྡོ་རྗེ་མགོན་པོས་བཤད་པར་བྱེད་དོ། ། ཞེས་གསུངས་པ་དང་། གསང་བའི་སྒྲོན་མེ་ལས། གསང་བ་ཆེན་པོའི་རྒྱུད་ཤེས་པ་དང་བཤད་པ་མ་འོངས་པ་ན་སུས་བྱེད། བཀའ་སྩལ་པ། བྱང་ཕྱོགས་ཨུ་རྒྱན་གྱི་ཡུལ་དཔལ་རྡོ་རྗེ་ཆེན་པོའི་གནས་སུ་ཨུ་རྒྱན་གྱི་རྒྱལ་པོ་ཨིནྡྲ་བྷུ་ཏི་ཞེས་བྱ་བས་ཤེས་པ་དང་། བཤད་པ་དང་། སེམས་ཅན་ལ་གསལ་བར་བྱེད་དོ་ཞེས་སོགས་གསུངས་པས་ན། གནས་ཨུ་རྒྱན་གྱི་ཡུལ་དུ་བསྡུ་པ་པོ་གསང་བདག་ཕྱག་ན་རྡོ་རྗེའོ། ། དུས་བཅོམ་ལྡན་འདས་ཡོངས་སུ་མྱ་ངན་ལས་མ་འདས་པའི་དུས་སུ་རྡོ་རྗེ་ཐེག་པའི་རྒྱུད་སྡེ་མཐའ་དག་བསྡུས་ནས་རྒྱལ་ཆེན་ཨིནྡྲ་བྷུ་ཏི་འཁོར་དང་བཅས་པ་ལ་བྱིན་པས།
དེ་དག་གིས་ཀྱང་དངོས་གྲུབ་ཐོབ་པར་བཤད་པ་ལྟར་ཡིན་ནོ། ། སྤྱི་དོན་གཉིས་པ་རྣལ་འབྱོར་རྒྱུད་ཀྱི་སྒྲ་དོན་དང་དབྱེ་བ་བསྟན་པ་ནི། སྒྲ་པ་རྣམས་ཀྱིས་ཡོ་ཙིར་སྦྱོར་བ་ལའོ། ། ཞེས་བཤད་པས་ན། ཤིང་གཉིས་ཕན་ཚུན་སྦྱར་ཏེ་ལྕགས་གཟེར་ལ་སོགས་པས་བསྡམས་ཏེ་ཡ་མི་འབྲལ་བར་བྱེད་པ་ལྟར། བརྗོད་བྱ་ཐབས་དང་། ཤེས་རབ་གཉིས་ཕན་ཚུན་ཡ་མ་བྲལ་བར་དབྱེར་མེད་དུ་བསྲེས་ནས་ཟུང་འཇུག་ཏུ་ཉམས་སུ་ལེན་པའི་ཆོས་ཡིན་པས་ན། རྣལ་འབྱོར་ཞེས་བྱ་བ་ཡིན་ཏེ། གསང་འདུས་ལས། རྣལ་འབྱོར་ཐབས་ཀྱིས་མ་ཡིན་ཞིང་། །
རྣལ་འབྱོར་ཤེས་རབ་གཅིག་པུས་མིན། ། ཐབས་དང་ཤེས་རབ་ཟུང་འཇུག་ལ། ། རྣལ་འབྱོར་དེ་བཞིན་གཤེགས་པས་གསུངས། ། ཞེས་དང་། འཇིག་རྟེན་གསུམ་རྒྱལ་གྱི་རྟོག་པའི་འགྲེལ་པ་ལས། དེ་ལ་རྣལ་འབྱོར་ཞེས་བྱ་བ་སེམས་མཉམ་པར་གཞག་པའོ། ། དེའི་མཐུས་སྔགས་ཀྱི་སྒོ་ནས་བྱང་ཆུབ་སེམས་དཔའི་དགོས་པ་སྒྲུབ་པའི་ཕྱིར་སྔགས་དང་ཕྱག་རྒྱ་དང་དཀྱིལ་འཁོར་དུ་དབང་སྦྱིན་པ་ལ་སོགས་པ་སྣ་ཚོགས་སྦྲེལ་ཞིང་བརྒྱུས་པས་རྣལ་འབྱོར་གྱི་རྒྱུད་ཅེས་བྱའོ། ། ཞེས་གསུངས་པས་སོ། ། དེ་ལྟར་ཐབས་ཤེས་གཉིས་པོ་དེ་ཡང་གང་ཞེ་ན། རྣམ་སྣང་སྒྱུ་འཕྲུལ་དྲ་བ་ལས།
ཟབ་ཅིང་རྒྱ་ཆེ་ཞེས་བྱ་གང་། ། རྣམ་པར་རྟོག་མེད་ཟབ་པ་སྟེ། ། རྒྱ་ཆེ་སངས་རྒྱས་རྣམས་ཀྱི་སྐུ། ། འདི་ནི་བདེན་པ་གཉིས་སུ་བཤད། ། ཅེས་གསུངས་པས་ཐབས་རྒྱ་ཆེ་བ་སྣང་ཕྱོགས་ལྷ་སུམ་ཅུ་རྩ་བདུན་ལ་སོགས་པ་གཞལ་ཡས་ཁང་དང་བཅས་པ་སྣང་ལ་རང་བཞིན་མེད་པའི་ཚུལ་དང་། དེ་ཉིད་ཤེས་རབ་ཟབ་མོ་སྟོང་པ་ཉིད་སྤྲོས་པའི་མཐའ་ཐམས་ཅད་དང་བྲལ་བར་ཉམས་ལེན་གཅིག་གི་སྟེང་དུ་དབྱེར་མེད་ཟུང་འཇུག་ཏུ་ཉམས་སུ་ལེན་པས་ན་ཡོ་གའམ་རྣལ་འབྱོར་ཞེས་བྱ་ཞིང་། དེ་ཉིད་བརྗོད་བྱར་སྟོན་པའི་རྒྱུད་སྡེ་རྣམས་ལ་ཡང་ཡོ་གའི་རྒྱུད་དམ་རྣལ་འབྱོར་གྱི་རྒྱུད་ཅེས་བྱ་སྟེ། རྡོ་རྗེ་རྩེ་མོར། རྣལ་འབྱོར་དོན་ནི་ཅི་ཡིན་བརྗོད། ། ཆོས་རྒྱ་ཆེན་པོ་དམ་པ་དང་། །
ཟབ་མོའི་མཆོག་ཏུ་གྱུར་པ་དེ། ། ཀུན་ཤེས་ཀུན་རིག་ལྡན་འབྱོར་པ། ། རྣལ་འབྱོར་དོན་དུ་རྗོད་པར་བྱེད། ། ཅེས་གསུངས་པས་སོ། ། དེ་ལྟ་བུའི་རྒྱུད་ལ་དབྱེ་ན། སློབ་དཔོན་པདྨ་ལྕགས་ཀྱུས། རྩ་རྒྱུད་ཟབ་ཅིང་ཤིན་ཏུ་རྟོགས་དཀའ་བ། ། བཤད་རྒྱུད་ཆ་མཐུན་རྒྱུད་ཀྱིས་གསལ་བར་བྱེད། ། ཅེས་གསུངས་པ་ལྟར། རྩ་བའི་རྒྱུད་དང་།
བཤད་པའི་རྒྱུད། ཆ་མཐུན་གྱི་རྒྱུད་དང་གསུམ་དུ་ཡོད་པ་ལས། དང་པོ་ལ་རྩ་རྒྱུད་ཞེས་པ་ཡང་ཐོག་མར་བྱུང་ཞིང་བཤད་གཞིར་གྱུར་པས་ན་དེ་སྐད་དུ་འཇོག་སྟེ། དེ་ཉིད་འདུས་པ་ཞེས་པའི་རྒྱུད་དེ་ཉིད་ཡིན་ལ། དེ་ལ་ཡང་དུམ་བུ་བཞིར་ཡོད་པའི། དང་པོས་སྦྱང་གཞི་སེམས་ཅན་གྱི་ལུས་དང་གཏི་མུག་གི་གཉེན་པོར་རྣམ་སྣང་གཙོ་བོར་གྱུར་པའི་རྡོར་དབྱིངས་ཀྱི་དཀྱིལ་འཁོར་སྟོན་ཅིང་། གཉིས་པས་ངག་འདོད་ཆགས་ཀྱི་གཉེན་པོར་ཁམས་གསུམ་རྣམ་རྒྱལ་གྱི་དཀྱིལ་འཁོར་སྟོན་ལ། གསུམ་པས་ཡིད་དང་ཞེ་སྡང་གི་གཉེན་པོར་འགྲོ་འདུལ་གྱི་དཀྱིལ་འཁོར་སྟོན། བཞི་པས་སྒོ་གསུམ་གྱི་བྱེད་ལས་དང་སེར་སྣ་དང་ཕྲག་དོག་གི་གཉེན་པོར་དོན་ཐམས་ཅད་གྲུབ་པའི་དཀྱིལ་འཁོར་སྟོན་པ་ཡིན་ནོ། ། ཡང་དུམ་བུ་བཞི་པའི་རྗེས་སུ་རྒྱུད་ཕྱི་མ་དང་།
ཕྱི་མའི་ཕྱི་མ་རྒྱུད་དོན་གཉེར་བསྡུས་ཞེས་ཀྱང་བྱ་བ་སྟེ་གསུམ་ཡོད་པའི་དང་པོ་གཉིས་ནི་རྒྱུད་ཀྱི་ཁ་སྐོང་ལྟ་བུ་ཡིན་པར་བཤད་དེ། དང་པོས་ནི་དུམ་བུ་བཞི་པའི་སྐབས་སྐབས་ཀྱི་ཁ་སྐོང་བར་བྱེད། བར་པས་ནི་རྣལ་འབྱོར་གྱི་རྒྱུད་ཐམས་ཅད་ཆོ་ག་རྒྱས་པའི་སྒོ་ནས་ཉམས་སུ་ལེན་དགོས་ན་སྙིགས་མའི་སེམས་ཅན་ལ་ཕན་མི་ཐོགས་སམ་སྙམ་པ་ལ། སྔོན་ལ་སེམས་དཔའ་གཅིག་རྫོགས་སོགས་བསྡུས་པའི་ཆོ་ག་གསུངས་ནས་དོགས་པ་དེ་བསལ་བ་ཡིན་ཞིང་། གསུམ་པས་ནི་སྤྲུལ་པའི་དཀྱིལ་འཁོར་བསྡུས་ནས་འོག་མིན་དུ་གཤེགས་པའི་ཚུལ་སྟོན་པ་སོགས་གསུངས་པ་ཡིན་ནོ། ། གཉིས་པ་བཤད་པའི་རྒྱུད་ལ། སོ་སོའི་བཤད་རྒྱུད་དང་། ཐུན་མོང་བའི་བཤད་རྒྱུད་གཉིས་ལས་བཤད་རྒྱུད་ཅེས་པ་ཡང་ཕྱིས་བྱུང་ཞིང་འཆད་བྱེད་དུ་གྱུར་པས་ན་དེ་སྐད་ཅེས་བྱ་ཞིང་། སོ་སོའི་བཤད་རྒྱུད་ལ་ཡང་། དུམ་བུ་དང་པོའི་བཤད་རྒྱུད་རྡོ་རྗེའི་དབྱིངས་ཀྱི་དཀྱིལ་འཁོར་གཙོ་བོར་སྟོན་པས་ཐམས་ཅད་གསང་བ་དང་།
དུམ་བུ་གཉིས་པའི་བཤད་རྒྱུད་འཇིག་རྟེན་གསུམ་རྒྱལ་གྱི་རྟོག་པ་དང་གཉིས་སུ་ཡོད་ལ། དུམ་བུ་ཕྱི་མ་གཉིས་ལ་ཐུན་མོང་མ་ཡིན་པའི་བཤད་རྒྱུད་བོད་དུ་མ་འགྱུར་བར་བཤད་དོ། ། གཉིས་པ་ཐུན་མོང་བའི་བཤད་རྒྱུད་ནི། རྡོ་རྗེ་རྩེ་མོའམ། བཛྲ་ཤི་ཥ་རི་ཡི་རྒྱུད་དམ། ཡང་རིགས་སྔགས་ཀྱི་བྱེད་པ་སྟོན་པས་ན། གསང་བ་འདུས་པ་སོགས་སུ་འདིའི་ལུང་དྲངས་པར། སྔགས་ཀྱི་རྒྱ་ཆེ་རོལ་པ་ཞེས་ཀྱང་གསུངས་པ་སྟེ་མཚན་གྱི་རྣམ་གྲངས་གསུམ་དང་ལྡན་པའི་རྒྱུད་དེ་ཉིད་ཡིན་ནོ། ། འདིའི་ནང་ནས་རིགས་རྐྱང་གི་དཀྱིལ་འཁོར་བཅུ་དང་། རིགས་བསྡུས་ཀྱི་དཀྱིལ་འཁོར་གཅིག་འབྱུང་བར་ཡང་བཤད་དོ། །
གསུམ་པ་ཆ་མཐུན་གྱི་རྒྱུད་ལ། ཆ་མཐུན་ཞེས་པའི་རྒྱུ་མཚན། ཆོ་གའི་སྤྱི་ཆིངས་རྩ་རྒྱུད་དེ་ཉིད་དུ་འདུས་པ་དང་འདྲ་ཞིང་། དེ་ནས་བཞུགས་པ་ཇི་ལྟ་བ་བཞིན་མེད་པས་ན་རྩ་དང་ཆ་མཐུན་པ་ཞེས་བྱ་ཞིང་། དེ་ལ་ཕྱེ་ན་དཔལ་མཆོག་གི་རྒྱུད། ངན་སོང་སྦྱོང་རྒྱུད། རྡོ་རྗེ་སྙིང་པོ་རྒྱན་གྱི་རྒྱུད། གསང་བ་ནོར་བུའི་རྒྱུད། གསང་པ་རྒྱན་གྱི་རྒྱུད། འཇམ་དཔལ་མཚན་བརྗོད།
རབ་གནས་ཀྱི་རྒྱུད་ལ་སོགས་པ་མང་དུ་ཡོད་དོ། ། དང་པོ་དཔལ་མཆོག་གི་རྒྱུད་ལ་ཤེར་དུམ་དང་སྔགས་དུམ་གཉིས་ལས། དང་པོ་ནི། གཞན་འཕྲུལ་དབང་བྱེད་དུ་ཡོ་གའི་ཆོས་འཁོར་བསྐོར་བའི་བཀོད་པ་མཛད་ནས། ཤེར་ཕྱིན་གྱི་མདོ་རྣམས་དང་མཐུན་པར་གསུངས་ཤིང་། དེ་ནས་ཕྱག་ན་རྡོ་རྗེས་ཞུས་པའི་དོན་དུ་འཁོར་རྣམས་ལ་དཔལ་མཆོག་གི་དཀྱིལ་འཁོར་དུ་དབང་བསྐུར་ནས། ད་ནི་དེ་དག་གི་དཀྱིལ་འཁོར་གྱི་ཆོ་ག་བཤད་པར་བྱ་སྟེ། ཞེས་ཤེར་དུམ་གྱི་ནང་གི་ཨ་ཞེས་བྱ་བ་ནི་མ་སྐྱེས་པའི་ཕྱིར་ཆོས་ཐམས་ཅད་ཀྱི་སྒོའོ་ཞེས་པ་ལྟ་བུ་ལ་དཀྱིལ་འཁོར་རེ་སྟོན་པ་དང་བཅས་པས་གསུངས་སོ། ། འདི་ནས་རིགས་རྐྱང་གི་དཀྱིལ་འཁོར་བཅུ་གསུམ། རིགས་བསྡུས་ཀྱི་དཀྱིལ་འཁོར་གཅིག་སྟེ་བཅུ་བཞི་སྟོན་པར་བཤད་དོ། །
བདག་ཉིད་ཆེན་པོ་ས་སྐྱ་པཎྜི་ཏས་སུ་ག་ཏ་ཤྲཱི་ལ་གསན་ནས་བསྒྱུར་བའི། རྡོ་རྗེ་སྙིང་པོ་རྒྱན་གྱི་རྒྱུད། གསང་བ་རྒྱན་གྱི་བཀོད་པ། གསང་བ་ནོར་བུའི་ཐིག་ལེ་གསུམ་གྱི། དང་པོས་རྣམ་སྣང་གཙོ་བོར་གྱུར་པའི་དཀྱིལ་འཁོར་སྒོ་བཅུ་སྦྲགས་ཡོད་པ་གཅིག་སྟོན། གཞན་གཉིས་ནས་རྣམ་སྣང་གཙོ་བོར་གྱུར་པའི་དཀྱིལ་འཁོར་རེ་རེ་སྟོན་ལ། ཕྱི་མ་འདི་དཔལ་མཆོག་དང་མཐུན་པ་ཞིག་ཡོད་པར་ཡང་བཤད་དོ། ། མཚན་བརྗོད་ནི་སྒྱུ་འཕྲུལ་དྲ་བ་ཁྲི་དྲུག་སྟོང་ཡོད་པའི་ནང་ནས་འཇམ་དཔལ་གྱི་དོན་དམ་པའི་མཚན་ཡང་དག་པར་བརྗོད་པ་གླུར་བླངས་པ་ཕན་ཡོན་དང་བཅས་པ་ཟུར་དུ་ཕྱུང་པ་ཡིན་ནོ། ། རབ་གནས་ཀྱི་རྒྱུད་ནི། རབ་གནས་ཀྱི་རྒྱུད་རྒྱས་པ་གཅིག་གི་ལེའུ་དང་པོ་ཟུར་དུ་ཕྱུང་བ་ཡིན་ཞིང་།
བླ་མེད་དང་ཐུན་མོང་བ་ལྟ་བུའི་རྒྱུད་དུ་སྣང་ཡང་། བླ་མ་གོང་མ་དག་གིས་ཡོ་གའི་རྒྱུད་ཀྱི་ཁོངས་སུ་འདྲེན་པར་མཛད་པ་ལྟར་བཀོད་པ་ཡིན་ནོ། ། དེ་ལྟར་གོང་དུ་བསྟན་པའི་རྒྱུད་རྣམས་ཀྱི་ནང་ནས་དཔལ་ལྡན་ངན་སོང་སྦྱོང་བའི་རྒྱུད་འདི་འགའ་ཞིག་སྤྱོད་པའི་རྒྱུད་དུ་འདོད་ཅིང་། བུ་སྟོན་རིན་པོ་ཆེའི་བཞེད་པས། སྤྱིར་རྣལ་འབྱོར་གྱི་རྒྱུད་ལ་རྩ་བའི་རྒྱུད། རྒྱུད་ཕྱི་མ། ཕྱི་མའི་ཕྱི་མ། བཤད་པའི་རྒྱུད། ཆ་མཐུན་པའི་རྒྱུད། འཕྲོས་པའི་ཡན་ལག་གི་རྒྱུད་དང་དྲུག་ཏུ་མཛད་ནས།
སྦྱོང་རྒྱུད་འདི་ཕྱི་མ་ཡན་ལག་གི་རྒྱུད་ཡིན་ཏེ། དེ་ཉིད་བསྡུས་པའི་དུམ་བུ་གཉིས་པ་ལས། ངན་འགྲོ་དགུག་ཅིང་སྡིག་པ་དྲལ་བ་ལ་འཕྲོས་ནས་ངན་སོང་སྦྱོང་བའི་ཐབས་རྒྱ་ཆེར་རྒྱུད་དེར་བསྟན་པས་ན་འཕྲོས་པའི་རྒྱུད་དམ་དེ་ཉིད་ཀྱི་རྩ་བའི་ལྷ་ཕལ་ཆེར་དུམ་བུ་དང་པོའི་ལྷ་དང་འདྲ་ཞིང་། དེའི་ཆ་ཤས་སུ་གྱུར་པས་ན་ཡན་ལག་གི་རྒྱུད་ཡིན་པས་སོ་ཞེས་གསུངས་ཀྱང་། རང་ལུགས་ཀྱི་བླ་མ་གོང་མ་ཕལ་ཆེར་གྱི་གསུང་རྒྱུན་ལས་རྒྱུད་སྡེ་བཞིའི་ནང་ནས་ཡོ་གའི་རྒྱུད། དེ་ལ་ཡང་གཙོ་བོར་རྩ་རྒྱུད། བཤད་རྒྱུད། ཆ་མཐུན་གྱི་རྒྱུད་དང་གསུམ་དུ་ཡོད་པའི་ནང་ནས་ཆ་མཐུན་གྱི་རྒྱུད་ཡིན་པར་བཤད་ལ། ཡང་འཆད་ཐབས་ཀྱི་མན་ངག་གི་སྒོ་ནས་རྩ་རྒྱུད་སོགས་རྒྱུད་སྡེ་གཞན་ལ་མ་ལྟོས་པའི་རྒྱུད་རང་སྐྱ་ཚུགས་པ་ཞིག་ཡིན་པར་ཡང་གསུངས་ཏེ། སྤྱིར་རྒྱུད་འཆད་ཚུལ་ལ།
འགྲེལ་པས་འཆད་པ་དང་། གཞུང་ཕྲན་གྱིས་འཆད་པ་དང་། རྒྱུད་ཉིད་ཀྱིས་འཆད་པའི་ཚུལ་དང་གསུམ་དུ་ཡོད་པ་ལས། དང་པོ་ནི་དུས་འཁོར་ལྟ་བུ། གཉིས་པ་ནི་གསང་བ་འདུས་པ་ལྟ་བུ། གསུམ་པ་ནི་ངན་སོང་སྦྱོང་རྒྱུད་ལྟ་བུ་ཡིན་ཏེ། བརྟག་པ་དང་པོ་རྩ་རྒྱུད་ཀྱི་ཚུལ་དུ་བྱས་ནས། བརྟག་པ་ཕྱི་མ་བཤད་རྒྱུད་ཀྱི་ཚུལ་དུ་གསུངས་པའི་སྒོ་ནས་རྒྱུད་འདི་རང་གི་གོང་འོག་འཁྲུགས་སྡེབས་ནས་ཡོ་ག་གཞན་ནས་ཁ་སྐོང་བ་ལ་སོགས་ཧ་ཅང་མི་དགོས་པར་འདི་རང་ནས་དཀྱིལ་འཁོར་བཅུ་གཉིས་པོའི་ཆོ་གའི་རྣམ་གཞག་གསལ་བར་སྟོན་པས་སོ་ཞེས་ཀྱང་ས་ལོ་ཐམས་ཅད་མཁྱེན་པའི་གསུང་རྒྱུན་སྒྲ་ཚད་པ་དཀོན་མཆོག་རྒྱ་མཚོས་ཟིན་བྲིས་སུ་མཛད་པའི་ཀུན་རིག་གི་དབང་གི་མཚམས་སྦྱོར་ལས་འབྱུང་བ་ཡིན་ནོ། ། སྤྱི་དོན་གསུམ་པ་རྣལ་འབྱོར་གྱི་རྒྱུད་འདི་མི་ཡུལ་དུ་དུས་ནམ་བྱུང་བའི་ཚུལ་ནི། དཔལ་སྡོམ་པའི་རྒྱུད་ཕྱི་མ་ལས།
ང་ནི་འདི་ནས་མི་སྣང་ནས། ། ལོ་ནི་བརྒྱད་དང་བཅུ་གཉིས་ན། ། བསྟན་པའི་སྙིང་པོ་དམ་པ་ཞིག ། ལྷ་གནས་གསུམ་དུ་གྲགས་པ་དེ། ། འཛམ་གླིང་ཤར་ལྷོའི་ཕྱོགས་མཚམས་སུ། ། དཔལ་ཞེས་བྱ་བའི་རི་བོ་ལ། ། ཐུགས་རྗེ་མཐུན་པའི་བྱིན་རླབས་ཀྱིས། ། རྒྱལ་པོ་ཛ་ཞེས་བྱ་བ་ལ། ། ལག་ན་རྡོ་རྗེས་གནང་བར་བྱེད། ། མི་ལས་སྐལ་ལྡན་དམ་པ་རྣམས། །
བྱང་ཆུབ་མཆོག་ཏུ་གྲུབ་འགྱུར་བས། ། དེ་ལ་རྟག་ཏུ་གུས་པར་བྱོས། ། ཞེས་འབྱུང་བས། སྟོན་པ་མྱ་ངན་ལས་འདས་ནས་ལོ་བརྒྱད་དང་བཅུ་གཉིས་ཏེ། ཉི་ཤུ་རྩ་བརྒྱད་ན་རྒྱ་གར་ཤར་ལྷོའི་ཕྱོགས་གྲོང་ཁྱེར་པརྟི་ཀིརྟི་ཞེས་བྱ་བར་རྒྱལ་པོ་རབ་གསལ་ཟླ་བ་ཞེས་བྱ་བ་ལ། ཕྱག་ན་རྡོ་རྗེས་རྡོ་རྗེ་དབྱིངས་ཀྱི་དཀྱིལ་འཁོར་སྤྲུལ་ནས་དབང་བསྐུར་ཏེ། ལྷ་གནས་གསུམ་དུ་གྲགས་པ་དེ་ཉིད་འདུས་པའི་རྒྱུད་ལ་སོགས་པ་རྣལ་འབྱོར་གྱི་རྒྱུད་མཐའ་དག་གནང་ནས་མི་ཡུལ་དུ་དར་བ་ཡིན་ལ། དེ་ཉིད་འདུས་པའི་རྒྱུད་ལ་ལྷ་གནས་གསུམ་པ་ཞེས་པ་ཡང་། རྒྱུད་འདི་དང་པོ་འོག་མིན་དུ་གསུངས། བར་དུ་རི་རབ་ཀྱི་རྩེར་གསུངས།
ཐ་མ་ལྕང་ལོ་ཅན་དུ་གསུངས་པས་ན་མཚན་དེ་སྐད་དུ་གྲགས་པ་ཡིན་ནོ། ། དེ་ལ་ཁ་ཅིག་གིས་དང་པོ་སྤྲུལ་བཤད་རི་རབ་ཀྱི་རྩེར་མཛད་པས་ལྷ་གནས་དང་པོ་རི་རབ་ཀྱི་རྩེ་ཡིན་གྱི། འོག་མིན་དུ་སླར་ཟློས་ཏེ་གསུངས་པས་ལྷ་གནས་གཉིས་པ་འོག་མིན་ནོ་ཞེས་ཟེར་བ་ནི་མི་འཐད་དེ། དེ་ཉིད་སྣང་བར། དེའི་དོན་འདི་སྔར་སྟོན་པ་ཡིན་ཏེ། འདི་ལྟར་རི་རབ་ཀྱི་སྟེང་དུ་འཁོར་ལོས་བསྒྱུར་བའི་རང་བཞིན་གྱི་བཅོམ་ལྡན་འདས་རྡོ་རྗེ་སེམས་དཔའ་དེ་ཁོ་ན་ཉིད་བསྡུས་པ་དང་། བཅོམ་ལྡན་འདས་རྣམ་པར་སྣང་མཛད་ཀྱིས་འོག་མིན་གྱི་གནས་སུ་མངོན་པར་བྱང་ཆུབ་པ་ལས་མངོན་སུམ་དུ་མཛད་པའི་རྗེས་ཐོགས་ཉིད་ལ། བྱང་ཆུབ་སེམས་དཔའ་ཀུན་ཏུ་བཟང་པོ་ལ་སོགས་པ་ལ་ཐོག་མར་གསུངས་པ་ཡིན་ནོ། ། ཞེས་ཐོག་མར་འོག་མིན་དུ་གསུངས་པར་བཤད་པས་ལྷ་གནས་དང་པོ་ཡང་འོག་མིན་ལ་ངོས་འཛིན་རིགས་པ་ཡིན་ནོ། ། གོང་གི་ལུང་དོན་ལ་ཁ་ཅིག་རྒྱལ་པོ་ཛའི་ཁང་ཐོག་ཏུ་གསང་སྔགས་ཀྱི་གླེགས་བམ་མང་པོ་བབས་པ་ལ་བལྟས་པས་གཞན་མ་ཤེས་པར་རྡོ་རྗེ་སེམས་དཔའ་ཞལ་མཐོང་གི་ལེའུ་ཤེས་ནས་བསྒྲུབས་པས་གྲུབ་པ་ཐོབ་ཅེས་ཟེར།
འགའ་ཞིག་དེས་མ་ཤེས་པར་དགེ་སློང་ཀུ་ཀུ་རི་ལ་དྲིས་པས། དེས་ཀྱང་གཞན་མ་ཤེས་པར་རྡོ་རྗེ་སེམས་དཔའ་ཞལ་མཐོང་གི་ལེའུ་ཤེས་ནས་བསྒྲུབས་པས་གྲུབ་པ་ཐོབ། སླར་ཐམས་ཅད་ཤེས་ནས་རྒྱལ་པོ་ལ་བསྟན་པས་རྒྱལ་པོ་འཁོར་བཅས་ཀྱང་གྲུབ་པ་ཐོབ་ཞེས་ཟེར་བ་ནི། གསང་སྔགས་རང་ཉིད་ལེན་པ་ནི། ། ལུས་ཅན་དམྱལ་བ་འབའ་ཞིག་རྒྱུ། ། ཞེས་པ་ལ་སོགས་པ་དང་འགལ་བས་མི་འཐད་པ་ཉིད་དུ་སློབ་དཔོན་རིན་པོ་ཆེ་བསོད་ནམས་རྩེ་མོའི་རྒྱུད་སྡེ་སྤྱི་རྣམ་དུ་གསུངས་སོ། ། རྒྱུད་སྡེ་སྤྱི་རྣམ་གྱི་བཤད་ཚུལ་དེ་ལ་བུ་སྟོན་རིན་པོ་ཆེས། བླ་མ་ཁ་ཅིག་དེ་ལྟར་ན་གསང་སྔགས་རང་ཉིད་ཀྱིས་ལེན་པར་འགྱུར་ཞིང་། བླ་མ་མེད་པར་མི་འགྲུབ་པར་བཤད་པ་དང་ཡང་འགལ་ལ། ལག་ན་རྡོ་རྗེས་གནང་བར་བཤད་པ་ཡང་དགག་མི་ནུས་པས་རང་བཟོ་མཁན་གྱི་རྫུན་གཏམ་ཡིན་ནོ་ཞེས་གསུངས་མོད་ཀྱི།
འོན་ཏེ་ལུང་དེ་དྲངས་པའི་རྒྱུད་དང་། དེ་འགྲེལ་པ་ཡང་དག་ཏུ་དྲངས་པ་མ་མཐོང་ལ། རྒྱལ་པོ་ཙ་དང་ཛ་གཉིས་ཀྱང་ཡི་གེ་ལ་གང་ཡོད་ལ་རག་སྟེ། ཙ་ཡིན་ན་ཛའི་བཤད་པ་མི་རུང་། ཛ་ཡིན་ན་ཙའི་བཤད་པ་མི་རུང་ངོ་ཞེས་གསུངས་ལ། དེ་ལ་རྒྱལ་པོ་ཙ་དང་ཛ་གཉིས་གང་དག་གི་རྣམ་དབྱེ་སྤྱི་རྣམ་དུ་གསལ་ཁ་ཅན་མ་གསུངས་ཤིང་། རྗེ་རྡོ་རྗེ་འཆང་ཀུན་དགའ་བཟང་པོའི་གསུང་རྒྱུན་ཟིན་བྲིས་འགའ་ཞིག་ལས། རྒྱལ་པོ་ཙ་ཞེས་བྱ་སྟེ། ཙནྡྲ་པྲ་སེ་ན་སྟེ། བོད་སྐད་དུ་རབ་གསལ་ཟླ་བ།
དེ་ལ་ཕྱག་ན་རྡོ་རྗེས་རྡོར་དབྱིངས་ཀྱི་དཀྱིལ་འཁོར་སྤྲུལ་ནས། ཏནྟྲ་སྡེ་བཅོ་བརྒྱད་ཡོ་གར་བཀྲལ་བའི་མན་ངག་གནང་བ་ཡིན་ནོ། ། ཞེས་གསུངས་ནས་ཙ་དག་པར་བཤད་དེ། འདི་ནི་འཐད་ལྡན་ཡིན་པར་སེམས་ཏེ། གོང་གི་ལུང་དེས་རྒྱལ་པོ་རབ་གསལ་ཟླ་བ་ལ་ཕྱག་ན་རྡོ་རྗེས་ཡོ་གའི་རྒྱུད་རྣམས་འཆད་པར་འགྱུར་བ་ལུང་བསྟན་པ་ཡིན་པར་ནི་ཐམས་ཅད་མཐུན་ལ། དེ་ལྟ་བུའི་རྒྱལ་པོ་དེའི་མཚན་དུ་ཛ་ཞེས་པའི་དོན་དང་ཐ་སྙད་གང་ཡང་མ་བྱུང་ཞིང་། ཙ་ཞེས་པ་ལྟར་ན་ཙནྡྲ་ཟླ་བའི་སྐད་དོད་ཡིན་པས་རབ་གསལ་ཟླ་བའི་ཟླ་བ་ཞེས་པ་དེ་བསྟན་པ་ཡིན་པས་སོ་སྙམ་མོ། ། ཡང་ཤེར་ཕྱིན་གྱི་ཚུལ་བརྒྱ་ལྔ་བཅུ་པའི་འགྲེལ་པར། ལོ་རྒྱུས་འདི་ལྟར་ཡང་འབྱུང་སྟེ། སྟོན་པ་སངས་རྒྱས་མི་ཡུལ་ན་ལོ་བརྒྱད་ཅུ་བཞུགས་པའི་ཚེ་སརྦ་བུདྡྷ་ས་མ་ཡོ་ག་དང་།
གུ་ཧྱ་ས་མ་ཛ་ལ་སོགས་པས་འདུལ་ཞིང་། ཐེག་པ་དེ་དག་གི་སྣོད་དུ་གྱུར་པ་འཛམ་བུའི་གླིང་གི་མིའི་ཡུལ་ན་མེད་པས། རྒྱལ་ཆེན་རིགས་བཞི་དང་། སུམ་ཅུ་རྩ་གསུམ་དང་། དགའ་ལྡན་ལ་སོགས་པའི་གནས་ན་ལྷ་རྣམས་དང་། བསྐལ་བ་བཟང་པོའི་བྱང་ཆུབ་སེམས་དཔའ་ལ་སོགས་པ་སྣོད་དུ་གྱུར་ནས་དེའི་ཚེ་མདོ་སྡེ་དེ་ན་བཞུགས་སོ། ། སླད་ཀྱི་སངས་རྒྱས་མྱ་ངན་ལས་འདས་པའི་འོག་ཏུ་ཟ་ཧོར་གྱི་རྒྱལ་པོ་འཁོར་དང་བཅས་པ་ངོ་མཚར་དུ་ཆོས་ལ་དད་པ་གཅིག་འདུག་པ་ཐེག་པ་དེ་དག་གི་འདུལ་སྐལ་དུ་གྱུར་ཅིང་སྣོད་དུ་གྱུར་ནས་སརྦ་བུདྡྷ་ས་མ་ཡོ་ག་ལ་སོགས་མདོ་སྡེ་བཅོ་བརྒྱད། ཕྱག་ན་རྡོ་རྗེའི་བྱིན་གྱི་རླབས་ཀྱིས་ཟ་ཧོར་གྱི་ཡུལ་དུ་བབས་པ་ན། ཟ་ཧོར་གྱི་རྒྱལ་པོ་ཨིནྡྲ་བྷུ་ཏིས་མདོ་སྡེ་དག་བལྟས་པ་ན་བརྡ་མ་འཕྲོད་ནས། སྔོན་གྱི་ལས་ཀྱི་དབང་གིས་མངོན་པར་ཤེས་པ་ཐོབ་པས་བལྟས་པས།
དབུས་ཀྱི་ཡུལ་མ་ལ་བ་ན་ཨ་ཙརྻ་ཀུ་ཀུ་ར། ཉིན་ཞིང་ནི་ཁྱི་སྟོང་ཙམ་ལ་ཆོས་འཆད། ཉིན་ཞིང་ནི་དེ་དག་དམ་ཚིག་ལ་ལོངས་སྤྱོད་མཛད་ཅིང་། བཞུགས་པ་དེ་ཐེག་པའི་སྣོད་དུ་གྱུར་ལ། བདག་འདུལ་སྐལ་དུ་གྱུར་པ་ལ་ཡང་འདྲ་ནས། རྒྱལ་པོས་ཕོ་ཉ་གཏད། སློབ་དཔོན་གཤེགས་སུ་གསོལ་བ་བཏབ་པ་དང་། སློབ་དཔོན་དེ་ཡང་སྔོན་གྱི་ལས་ཀྱི་དབང་གིས་ན་མངོན་པར་ཤེས་པ་ལྔ་དང་ལྡན་ན། རྒྱལ་པོ་བདག་གི་འདུལ་སྐལ་དུ་བབས་སམ་མ་བབས། མདོ་སྡེ་དེའི་སྣོད་དུ་བདག་གྱུར་མ་གྱུར་བརྟགས་པ་ནས།
རྒྱལ་པོ་བདག་གི་འདུལ་སྐལ་དུ་ཡང་བབས། བདག་མདོ་སྡེའི་སྣོད་དུ་ཡང་གྱུར། རྒྱལ་པོའི་ཐེ་ཚོམ་ཡང་སེལ་བར་འགྱུར་མོད་ཀྱི། འོན་ཀྱང་མདོ་སྡེ་དག་སྔོན་དུ་མ་བལྟས་ན་བརྒྱ་ལ་རྒྱལ་པོའི་ཐེ་ཚོམ་དག་སེལ་པར་མ་གྱུར་ན་ཤིན་ཏུ་མ་ལེགས་པས། ཕོ་ཉ་ལ་སླར་སྤྲིངས་པ། མདོ་སྡེ་དག་ཁོ་བོས་སྔར་བལྟ་མ་འཚལ་གྱི་ཚུར་སྐུར་ཅིག་གསུངས་པས། མདོ་སྡེ་དག་ཚུར་གཤེགས་ཏེ་བལྟས་པ་ན་མགོ་མཇུག་གར་བལྟའི་ཆ་མ་མཆིས་ནས་དེ་ཉིད་དུ་ལུས་བརྡབས་ཏེ། མགོན་མེད་དོ་སྐྱབས་མེད་དོ་ཞེས་བོས་པ་དང་། དཔལ་རྡོ་རྗེ་སེམས་དཔའ་མངོན་པར་གཤེགས་ཏེ་ཁྱོད་ཅི་འདོད་དྲིས་པ་དང་། བདག་མདོ་སྡེ་ཟབ་མོ་འདི་བལྟས་པ་ཙམ་གྱིས་ཤེས་པར་འདོད་དོ་ཞེས་གསོལ་པས་དེ་བཞིན་གནང་ངོ་གསུངས་ནས།
དེ་ནས་སརྦ་བུདྡྷ་ས་མ་ཡོ་ག་ལ་སོགས་པའི་གླེགས་བམ་རྣམས་བཀླགས་པས་དེ་དག་གི་དོན་ཡིད་ལ་མངོན་དུ་གསལ་བར་གྱུར་ཏོ། ། དེ་ནས་སློབ་དཔོན་དེས་ཟ་ཧོར་གྱི་ཡུལ་དུ་གཤེགས་ནས་རྒྱལ་པོ་འཁོར་དང་བཅས་པ་ལ་ཆོས་དེ་དག་བཤད་དོ། ། དཔལ་རྡོ་རྗེ་སེམས་དཔས་ལུང་བསྟན་ནས་རྒྱལ་པོ་འཁོར་དང་བཅས་པ་རྡོ་རྗེ་དབྱིངས་ཀྱི་དཀྱིལ་འཁོར་རྣམས་བསྒོམ་དུ་སྩལ་ཏེ། དབུས་སུ་རྒྱལ་པོ་ཉིད། བཙུན་མོ་དམ་པ་བཞི་ཡུམ་བཞིའི་སར་བཀོད། སྲས་མོ་རྣམས་ནང་གི་ལྷ་མོའི་སར་བཀོད། བཙུན་མོ་ཕལ་པ་རྣམས་ཕྱིའི་ལྷ་མོའི་སར་བཀོད། བློན་པོ་ཕལ་པ་རྣམས་སྒོ་སྲུང་བཞི། སྐལ་བ་བཟང་པོའི་བྱང་ཆུབ་སེམས་དཔའ་ལྟར་བཀོད་པ་དང་། རྒྱལ་པོའི་བསམ་པ་བདག་ཅག་འཁོར་དང་བཅས་པ་རྣམས་རིག་འཛིན་གྱི་གནས་སུ་གྲུབ་པའི་ཕྱི་ནས་ཆོས་འདི་མི་ནུབ་པར་བྱ་བའི་ཕྱིར་སྲས་ཤཱཀྱ་པུ་ནི་རྒྱལ་ཚབ་ཏུ་དབང་བསྐུར་ནས།
ཨ་ཙརྻ་ཀུ་ཀུ་རི་ལས་ལུང་དང་མན་ངག་བསྟན་པ་རྣམས་རྒྱལ་བུ་དེ་ལ་བསྟན་ཏེ་བཞག་ནས་བསྒོམས་པ་དང་། རྒྱལ་པོ་འཁོར་དང་བཅས་པ་སྟོང་པ་དང་། ས་ལ་གནས་པའི་བྱང་ཆུབ་སེམས་དཔའི་རིག་འཛིན་དུ་གྲུབ་བོ། ། དེའི་སྲས་ཤཱཀྱ་པུ་ཏིས་ཀྱང་དེ་བཞིན་དུ་བསྒོམས་པས་འཁོར་བདུན་བརྒྱ་དང་བཅས་པ་རིག་འཛིན་དུ་གྲུབ་བོ། ། ཡང་རྒྱལ་བུ་ཤཱཀྱ་པུ་ཏིའི་སྲས་ནི་ཆུང་སྟེ་སྲས་མོ་གོ་མ་དེ་ཝི་ལ། དཔལ་དམ་པའི་ནང་ནས་ཚུལ་བརྒྱ་ལྔ་བཅུ་པ་བཀོད་དེ་བཤམས་ནས་ཨིནྡྲ་བྷུ་ཏིའི་ལུང་དེ་སྲས་མོ་ཡུལ་དང་ས་འཛིན་དུ་བཅས་པ་དེ་ལ་བསྟན་པ་ལས། སྲས་མོ་དེ་ཡང་འཁོར་བརྒྱ་དང་བཅས་པ་རིག་འཛིན་དུ་གྲུབ་བོ། ། དེ་ནས་སྲས་མོའི་དེའི་རྒྱལ་བུ་ལ་ལུང་དང་མན་ངག་བཞག་པ་ལས་འཕེལ་བ་ནི་དེང་སང་གི་བར་དུ་འདི་དག་ལགས་ཏེ་ཞེས་འབྱུང་བ་ཡིན་ལ། གཏམ་རྒྱུས་དེ་དང་མཐུན་པར་རྒྱལ་པོ་ཨིནྡྲ་བྷུ་ཏི་ཆེ་ཆུང་གསུམ་ལ་བརྒྱུད་ནས། སློབ་དཔོན་ཀླུ་སྒྲུབ།
ཀླུ་བྱང་། ཡེ་ཤེས་རྡོ་རྗེ། དེ་ནས་སློབ་དཔོན་ཀུན་སྙིང་ལ་བརྒྱུད་པར་འགའ་ཞིག་འཆད་པར་བྱེད་དོ། ། སྤྱི་དོན་བཞི་པ་རྣལ་འབྱོར་རྒྱུད་ཀྱི་ལམ་སྲོལ་ཇི་ལྟར་དར་བའི་ཚུལ་ལ། འཕགས་ཡུལ་དུ་ཇི་ལྟར་དར་བའི་ཚུལ་དང་། བོད་ཡུལ་དུ་ཇི་ལྟར་དར་བའི་ཚུལ་གཉིས་ལས། དང་པོ་ནི་རྒྱལ་པོ་རབ་གསལ་ཟླ་བ་ཞེས་བྱ་བ་དེ་ལ་སློབ་མའི་མཆོག རྒྱལ་བུ་སྒྲ་གཅན་འཛིན་བཟང་པོ། ཡེ་ཤེས་རྡོ་རྗེ། པྲཛྙཱ་སིདྡྷི།
རབ་འབྱོར་བསྐྱངས་དང་བཞི་བྱུང་བ་ལས། ཡེ་ཤེས་རྡོ་རྗེ་ཞེས་བྱ་བས་རྡོ་རྗེ་དབྱིངས་ཀྱི་སྒྲུབ་ཐབས་ཐུགས་རྗེ་འབྱུང་བའི་སྒོམ་བཟླས་ཞེས་པ་མཛད་ལ། པྲཛྙཱ་སིདྡྷིས་རྡོ་རྗེ་དབྱིངས་ལ་བརྟེན་པའི་རྡོ་རྗེ་ལྟ་བུའི་སྒྲུབ་ཐབས་དང་། དཔལ་ཆེན་རྒྱ་ཆེ་ཞེས་བྱ་བའི་དཀྱིལ་འཁོར་གྱི་ཆོ་ག་དང་། ཀུན་ཏུ་བཟང་པོ་ཞེས་བྱ་བའི་སྦྱིན་སྲེག་གི་ཆོ་ག་དང་གསུམ་མཛད་ཅེས་གྲག་གོ ། རབ་གསལ་ཟླ་བའི་སློབ་མ་བཞི་ལ་ཁ་ཅིག གོང་མ་གསུམ་དང་། སྭ་ཏི་ཕ་ལ་དང་བཞི་ཡིན་གྱི་རབ་འབྱོར་བསྐྱངས་ནི་ཀུན་སྙིང་གི་རྒྱུད་སློབ་ཡིན་ནོ་ཞེས་ཟེར་བ་དང་། འགའ་ཞིག་ཉི་མའི་སྙིང་པོ་དང་བཞི་ཡིན་ཟེར་བ་ལ་སོགས་པ་འདོད་ཚུལ་མང་ན་ཡང་། རང་ལུགས་ནི་རྗེ་བཙུན་ཆེན་པོའི་རྡོ་རྗེ་འབྱུང་བའི་ལོ་རྒྱུས་སུ།
དཔལ་རྡོ་རྗེ་འཆང་ཆེན་པོའི་ཐུགས་ཡང་དག་པའི་རང་བཞིན་རྡོ་རྗེ་སེམས་དཔས། གྲོང་ཁྱེར་པཱ་ཏི་ཀིརྟི་ཞེས་བྱ་བར་སྤྲུལ་པའི་དཀྱིལ་འཁོར་སྤྲུལ་ནས། རྒྱལ་པོ་རབ་གསལ་ཟླ་བ་ལ་དབང་བསྐུར་ནས་རྒྱུད་ཐམས་ཅད་སྣང་བ་བྱིན་པའོ། ། དེའི་སློབ་མ་ནི་རྒྱལ་བུ་སྒྲ་གཅན་འཛིན་བཟང་པོ། གཞན་ཡང་ཡེ་ཤེས་རྡོ་རྗེ། པྲཛྙཱ་སིདྡྷི་དང་། རབ་འབྱོར་བསྐྱངས་དང་བཞིའོ་ཞེས་གསུངས་པས་གོང་དུ་བཀོད་པ་ལྟར་འཁྲུལ་པ་མེད་དོ། ། རབ་གསལ་ཟླ་བའི་སློབ་མ་བཞི་ཆར་གྱི་སློབ་མ་གྲུབ་ཆེན་ཀུན་སྙིང་སྟེ། འདི་ནི་འཇམ་དཔལ་རྩ་རྒྱུད་ལས། ཡི་གེ་ཨ་མིང་བདག་ཉིད་ཆེ། །
སྟོན་པའི་བསྟན་པ་གཅེས་འཛིན་བྱེད། ། བློ་ལྡན་ཡོན་ཏན་ཀུན་གྱིས་བཀུར། ། ཞེས་ལུང་བསྟན། ཡུལ་ཤར་ཕྱོགས་བྷངྒ་ལར་འཁྲུངས་ཤིང་། རྟེན་གྱི་མཆོག་སྡོམ་པ་འཛིན་པ་རྣམས་ཀྱི་ནང་ནས་དགེ་སློང་རྡོ་རྗེ་འཛིན་པ། འཚོ་བ་བསོད་སྙོམས་ཀྱིས་འཚོ་ཞིང་བསོག་འཇོག་སྤངས་པས་ཟང་ཟིང་ལ་གཅེས་པར་མི་འཛིན། དཔལ་རྡོ་རྗེ་སེམས་དཔའ་དང་རང་ཉིད་ཀྱི་བར་ན་བརྒྱུད་པ་གཉིས་ལས་མེད་པས་གདམས་པ་ལ་བྱིན་རླབས་ཕྱིན་ཅི་མ་ལོག་པར་ལྡན་ཅིང་། རིག་པའི་གནས་ལྔ་ལ་མཁས་པའི་པཎྜི་ཏ་མཐར་ཕྱིན་པ་སྟེ། ཀུན་དགའ་སྙིང་པོ་རིག་པའི་མཆོག ། ཅེས་སོ། །
ཁྱད་པར་དུ་གསང་སྔགས་རྒྱ་མཚོའི་ཕ་རོལ་ཏུ་སོན་ཏེ་མང་དུ་ཐོས་པ་རྣམས་ཀྱི་ནང་ནས་མཆོག་ཏུ་གྱུར་པ་ཡིན་ནོ། ། གཞན་ཡང་ཡི་དམ་གྱི་ལྷ་མཉེས་པར་བྱས་པས། སྒྲོལ་མ་དཀར་མོས་བྱིན་བརླབས་ཤིང་ཕྱག་རྒྱ་ཆེན་པོ་མཆོག་གི་དངོས་གྲུབ་བརྙེས་པ་ཡིན་ཏེ། གྲུབ་ཐོབ་བརྒྱད་ཅུ་རྩ་བཞིའི་བསྟོད་པ་ལས་ཀྱང་། སྒྲོལ་མ་དཀར་མོས་བྱིན་གྱིས་བརླབས། ། རྣལ་འབྱོར་རྒྱུད་ལ་འགྲེལ་བཤད་མཛད། ། ཀུན་དགའ་སྙིང་པོ་ཞེས་བྱ་བའི། ། བླ་མ་དེ་ལ་ཕྱག་འཚལ་ལོ། ། ཞེས་བསྟོད་པས་སོ། ། དེ་ལྟ་བུའི་སློབ་དཔོན་ཆེན་པོ་དེ་གྲོང་ཁྱེར་པཱ་ཏི་ཀིརྟི་ན་བསོད་སྙོམས་མཛད་ཀྱིན་བཞུགས་པའི་ཚེ།
རྒྱ་གར་ཤར་ཕྱོགས་ཀྱི་ནུབ་ཕྱོགས་ནས་སློབ་དཔོན་པྲཛྙཱ་ཝ་ལི་ཏ་བྱ་བས་གསང་སྔགས་ཀྱི་ཆོས་འཚོལ་དུ་བྱོན་ཏེ། གྲོང་ཁྱེར་པ་རྣམས་ལ་རྒྱལ་པོ་རབ་གསལ་ཟླ་བའི་སློབ་མ་སྒྲ་གཅན་འཛིན་བཟང་པོ་དང་། ཡེ་ཤེས་རྡོ་རྗེ་དང་། པྲཛྙཱ་སིདྡྷི་དང་། རབ་འབྱོར་བསྐྱངས་ལ་སོགས་པ་ཡོད་པར་གྲག་ན། དེ་དག་གང་ན་བཞུགས་དྲིས་པས། དེ་དག་འདས་ནས་མེད་ཟེར་རོ། ། འོ་ན་དེ་རྣམས་ཀྱི་སློབ་མ་མཁས་པ་སུ་ཡོད་བྱས་པས། ཀུན་དགའ་སྙིང་པོ་བྱ་བ་འཚོ་བ་བསོད་སྙོམས་ལ་བརྟེན་ནས་ནགས་ཁྲོད་དུ་སྒྲུབ་པ་མཛད་ཅིང་བཞུགས་པ་ཅིག་ཡོད་ཟེར་ནས། ནགས་ཁྲོད་དུ་འཚོལ་དུ་བྱོན་པས།
སློབ་དཔོན་འབྲས་ཆན་གྲང་མོ་རྡོ་ལེབ་བསྲེགས་པའི་སྟེང་དུ་སྲོད་ཅིང་གསོལ་བ་དང་མཇལ་ཏེ། བསླབ་པ་སུ་རྒན་དྲིས་པས། སློབ་དཔོན་ཀུན་སྙིང་བགྲེས་པར་འདུག་ནས། ཕྱག་བྱས་ཆོས་ཀྱི་གཏམ་དྲིས་པས་མགུ་ནས་ཆོས་ཞུས་པས། རྡོ་རྗེ་དབྱིངས་ལ་སོགས་པའི་དཀྱིལ་འཁོར་དུ་བཅུག་ཅིང་དབང་བསྐུར་ནས་རྒྱུད་དང་གདམས་པ་རྣམས་གནང་ངོ་། ། དེས་ཞུས་པའི་དོན་དུ་རྡོ་རྗེ་དབྱིངས་ཀྱི་དཀྱིལ་འཁོར་གྱི་ཆོ་ག་རྡོ་རྗེ་ཐམས་ཅད་འབྱུང་བ་ཞེས་བྱ་བ་མཛད་ནས་དེ་ལ་གནང་། དེས་ཀྱང་དཔེ་ཡུལ་དབུས་སུ་ཁྱེར་ཏེ་བཤད་པ་བྱས་པས། ཡུལ་དབུས་ཀྱི་པཎྜི་ཏ་རྣམས་ན་རེ། འདི་ལྟ་བུའི་ཆོས་སུ་ལ་འདུག་ཟེར། དེས་སློབ་དཔོན་ཨཱ་ནན་ཏ་གརྦྷ་ཞེས་བྱ་བ་བསོད་ནམས་མཛད་ཅིང་སྒྲུབ་པ་ལ་བརྩོན་པ་ཕྱག་རྒྱ་ཆེན་པོ་མཆོག་གི་དངོས་གྲུབ་བརྙེས་པ་ཞིག་ད་ལྟ་ཡང་བྷྃ་ག་ལ་ན་བཞུགས་སོ་ཞེས་སྨྲས་པས།
དེ་ནས་གཏམ་དེ་པཎྜི་ཏ་རྣམས་ཀྱི་སྙན་ནས་སྙན་དུ་བརྒྱུད་དེ། རིམ་གྱིས་རྒྱལ་པོས་ཀྱང་ཐོས་པས་དད་དེ་སྐྱེས་བུ་དམ་པ་དེ་བསོད་སྙོམས་མཛད་ནས་གསོལ་བ་འོ་བརྒྱལ་བས་མཆོད་གནས་སུ་སྤྱན་དྲང་བར་བྱའོ་ཟེར་ནས་ཤིང་རྟ་ལ་སྤྱན་དྲངས་ནས། པཎྜི་ཏ་ཆེན་པོ་ཐམས་ཅད་དང་། རྒྱལ་པོས་ཆོས་ཀྱི་གནས་བརྟན་ཆེན་པོར་མངའ་གསོལ་བྱས་སོ། ། དེ་ནས་རྒྱལ་པོའི་ཡོན་སྦྱང་བའི་ཕྱིར་རྣལ་འབྱོར་གྱི་རྒྱུད་བརྒྱ་རྩ་ལ་འགྲེལ་པ་མཛད་པར་དགོངས་ཏེ། ཨོ་ཙ་ཡ་ན་གཙུག་གི་ནོར་བུ་ཞེས་བྱ་བའི་གཙུག་ལག་ཁང་དུ། དེ་ཉིད་བསྡུས་པའི་རྒྱུད་ཀྱི་འགྲེལ་པ་དེ་ཉིད་སྣང་བ་ཞེས་བྱ་བ་ཤླཽ་ཀ་སྟོང་ཕྲག་བཅོ་བརྒྱད་ཡོད་པ་ཞིག་མཛད་དེ། ཨོ་ཙ་ཡ་ནར་གཙུག་ནོར་བུ། ། འཇིག་རྟེན་གསུམ་པོ་དགའ་བྱེད་པའི། ། བྱང་ཆུབ་སེམས་དཔའི་ཚོགས་ཀྱི་གནས། །
དཔལ་ལྡན་གཙུག་ལག་ཁང་ཆེན་དུ། ། རྒྱུད་ཀྱི་འགྲེལ་པ་དེ་ཉིད་ནི། ། སྣང་བྱེད་དགེ་བ་འདི་བཤད་པས། ། ཞེས་པ་དང་། གྲངས་ལ་རྨོངས་པ་གཞུག་པའི་ཕྱིར། ། གཞུང་འདིའི་གྲངས་ཀྱི་ཚད་དག་ནི། ། སྟོང་ཕྲག་དག་ནི་བཅོ་བརྒྱད་དུ། ། འགྲོ་ལ་ཕན་པ་བསྐྱེད་ཕྱིར་བྱས། ། ཞེས་གསུངས་པས་སོ། ། དུམ་བུ་གཉིས་པའི་དཀྱིལ་འཁོར་ཆེན་པོའི་ཆོ་ག་འཇིག་རྟེན་གསུམ་རྒྱལ་འབྱུང་བ་ཞེས་བྱ་བ་ཤླཽ་ཀ་སྟོང་ཉིས་བརྒྱ་ཉི་ཤུ་རྩ་ལྔ་པ་མཛད།
དེ་ཡང་འགྲེལ་ཆེན་གྱི་སྔོན་དུ་མཛད་པ་ཡིན་ཏེ། འགྲེལ་ཆེན་ལས། ཇི་སྐད་བཤད་པའི་ཚུལ་གྱི་ཞེས་གསུངས་པའི་ཕྱིར། དུམ་བུ་གསུམ་དང་བཞི་པ་ནི་འགྲེལ་ཆེན་ནང་ཉིད་དུ་དཀྱིལ་འཁོར་རྒྱས་པར་གསུངས་པས་ལོགས་པར་མ་བསྟན་ཏོ། ། རྡོ་རྗེ་འབྱུང་བ་ཞེས་བྱ་བའི་གཞུང་ཚད་ཉིས་བརྒྱ་ལྔ་བཅུ་པ་དང་། རྡོ་རྗེ་སེམས་དཔའི་སྒྲུབ་ཐབས་ཞེས་བྱ་བ་རྡོར་སེམས་རྣལ་འབྱོར་གཅིག་ལྡན་ལ་བརྟེན་པའི་ཏིང་ངེ་འཛིན་རྣམ་གསུམ་བསྒོམ་པའི་བསྙེན་པའི་ཆོ་ག་ཚུལ་བསྡུས་པ་དང་རྒྱས་པ་གཉིས་མཛད་དེ། སེམས་དཔའ་འབྱུང་ཆེན་འབྱུང་ཆུང་དུ་གྲགས་སོ། ། རྒྱལ་པོའི་མུརྫའི་གནས་སུ་དཔལ་མཆོག་གི་འགྲེལ་པ་ཤེས་རབ་ཀྱི་ཕ་རོལ་ཏུ་ཕྱིན་པ་འབྱུང་བ་ཞེས་བྱ་བ་སྟོང་ཕྲག་ཉི་ཤུ་རྩ་ལྔ་པ་མཛད་དེ། ལྷ་ཡི་དབང་པོའི་གནས་དང་མཚུངས། ། རྒྱལ་པོ་མུརྫའི་གནས་ཀྱིས་མཛེས། །
སྔགས་ཤེས་རིན་ཆེན་ཚོགས་པའི་ས། ། སྣ་ཚོགས་བརྩེགས་པ་ཉམས་དགའི་རི། ། དེར་གནས་དཔལ་ལྡན་མཆོག་དང་པོའི། ། ཤེས་རབ་ཕ་རོལ་ཕྱིན་འབྱུང་བའི། ། བཤད་པ་བདག་གིས་བྱས་པ་ལ། ། ཞེས་དང་། འདི་ཡི་ཚད་དུ་བཤད་པ་ནི། ། སྟོང་ཕྲག་ཉི་ཤུ་རྩ་བཞི་ཡིན། ། ཞེས་གསུངས་སོ། ། གཞན་ཡང་རྣམ་པར་སྣང་མཛད་སྒྱུ་འཕྲུལ་དྲ་བའི་རྒྱུད་ཀྱི་འགྲེལ་པ་དང་།
དཀྱིལ་འཁོར་གྱི་ཆོ་ག་དང་། ངན་སོང་སྦྱོང་བའི་རྒྱུད་ཀྱི་འགྲེལ་པ་སྟོང་ཕྲག་བཅུ་གཉིས་པ་དང་། དེའི་སྒྲུབ་ཐབས་ཀྱི་ཆོ་ག་དང་། ཤེས་རབ་ཀྱི་ཕ་རོལ་ཏུ་ཕྱིན་པའི་ཆོ་ག་ལ་སོགས་པ་མཛད་དེ། རྣལ་འབྱོར་གྱི་རྒྱུད་བརྒྱ་རྩ་བརྒྱད་ལ་འགྲེལ་པ་མཛད་ཅེས་གྲགས་སོ། ། འགའ་ཞིག་རྣལ་འབྱོར་གྱི་རྒྱུད་བརྒྱ་བརྒྱད་མ་རྙེད་པར་དཔལ་མཆོག་ལྟ་བུའི་རྒྱུད་སྡེ་རེ་རེ་ལའང་འགྲེལ་པ་ཆེ་བ་ཆུང་བ་གཉིས་གཉིས་མཛད་ཟེར་ལ་བུ་སྟོན་རིན་པོ་ཆེས། དེ་ནི་མི་བདེན་དེ་དཔལ་མཆོག་གི་འགྲེལ་པ་ཆུང་བ་འདི་སློབ་དཔོན་གྱིས་མཛད་པ་མ་ཡིན་ཏེ། དེ་དང་གྲུབ་མཐའ་མི་མཐུན་པའི་ཕྱིར་འདི་ནི་སློབ་དཔོན་པདྨ་ལྕགས་ཀྱུས་མཛད་པར་སེམས་ཏེ། དེ་དང་གྲུབ་མཐའ་མཐུན་པར་སྣང་ངོ་ཞེས་གསུངས་སོ། ། དེ་ལྟར་ཆེ་བའི་ཡོན་ཏན་དུ་མ་དང་ལྡན་པའི་སློབ་དཔོན་ཀུན་དགའ་སྙིང་པོའི་དངོས་སློབ་པྲཛྙཱ་ཝ་ལི་ཏ་ནས།
པྲཛྙཱ་བོ་ཏི་མུ་རི་ཥ་ཀོ་ཤ དྷརྨ་ཕ་ལ་རྣམས་ལ་རིམ་པར་བརྒྱུད་དེ་འཕགས་ཡུལ་དུ་དར་བའི་ལུགས་ནི་ལམ་སྲོལ་ཆེན་པོ་གཅིག་ཡིན་ལ། ལུགས་འདི་ལ་མུ་ཏི་ཥ་ཀོ་ཤས་མཛད་པའི་འཇིག་རྟེན་གསུམ་རྒྱལ་གྱི་འགྲེལ་པ་དང་། སློབ་དཔོན་ཡེ་ཤེས་དཔལ་བཤེས་གཉེན་གྱིས་མཛད་པའི་ཤེར་ཕྱིན་གྱི་ཚུལ་བརྒྱ་ལྔ་བཅུ་པའི་འགྲེལ་པ་དང་། རབ་ཞི་བཤེས་གཉེན་གྱིས་མཛད་པའི་མཉམ་སྦྱར་གྱི་འགྲེལ་པ་དང་། ཡོ་ག་རྡོ་རྗེ་སྙིང་པོ་རྒྱན་གྱི་འགྲེལ་པ་ལ་སོགས་གཞུང་འགྲེལ་མང་དུ་ཡོད་པར་བཤད་དོ། ། ཡང་ལོ་རྒྱུས་གཞན་ལས། སློབ་དཔོན་ཆེན་པོ་བུདྡྷ་གུཔྟ་ཞེས་བྱ་བ་ཤེས་བྱ་རིག་པའི་གནས་ལྔ་ལ་མཁས་པ་གཅིག་གིས་དགོན་པ་པ་ལོ་བདུན་མཛད་ནས་སྒྲུབ་པ་རྩེ་གཅིག་ཏུ་མཛད་པས་འཇམ་དཔལ་གྱི་ཞལ་གཟིགས་ཤིང་ཕྱག་རྒྱ་ཆེན་པོའི་དངོས་གྲུབ་བརྙེས་ཏེ། དེས་དེ་ཉིད་བསྡུས་པ་དང་། རྡོ་རྗེ་རྩེ་མོ་དང་།
དཔལ་མཆོག་དང་པོ་དང་། ངན་སོང་སྦྱོང་རྒྱུད་དང་། རྟོག་པ་ཐམས་ཅད་བསྡུས་པ་དང་ལྔའི་དབང་དང་གདམས་པ་ཐམས་ཅད་འཇམ་དཔལ་ལས་དངོས་སུ་ཐོབ་ནས། ཡན་ལག་རྡོ་རྗེ་ལ་བཤད། དེས་གྲུབ་པའི་རྡོ་རྗེ་ལ། དེས་འཇམ་པའི་ང་རོ་ལ། དེས་དཔེ་མེད་རྡོ་རྗེ་ལ། དེས་ཝརྟི་ཀ་བཛྲ་ལ། དེས་ཁུ་བྱུག་རྡོ་རྗེ་ལ། དེས་པདྨའི་རྡོ་རྗེ་མྱུ་གུ་ལ།
དེས་རྒྱལ་པོ་ཨིནྡྲ་བྷུ་ཏི་ཕྱི་མ་ལ། དེའི་སྣང་བའི་རྡོ་རྗེ་ལ། དེས་ཨུ་རྒྱན་གྱི་བུ་མོ་གསང་བའི་རྡོ་རྗེ་མ་ལ་བཤད་དེ། དེ་ནི་སྒྲོལ་མའི་སྤྲུལ་བར་ཡང་གྲགས། དེས་ཡུལ་ཨོ་དེ་ཤའི་རྒྱལ་པོ་བི་སུ་བསྐལ་པ་ལ་དེས་ཡུལ་དབུས་ཀྱི་རྒྱལ་རིགས་ས་ར་ཧ་ལ་བཤད་དེ། དེས་འཇམ་དཔལ་གྱི་ཞལ་མཐོང་ཞིང་སྤྲུལ་པར་ཡང་གྲགས་སོ། ། དེས་ཉི་མའི་སྙིང་པོ་ལ་དང་། རྡོ་རྗེ་དྲི་མེད་གཉིས་ལ་བཤད། དེ་ནས་བརྒྱུད་པ་ལུགས་གཉིས་སུ་གྱེས་ཏེ། ཉི་མའི་སྙིང་པོས་ཀུན་དགའ་སྙིང་པོ་དང་།
ཟླ་བ་གྲགས་པ་དང་། གྲུབ་པའི་མར་མེ་མཛད་བཟང་པོ་དང་། བིརྻ་མི་ཏྲ་དང་། རབ་འབྱོར་བསྐྱངས་དང་ལྔ་ལ་བཤད་ནས། གྲོང་ཁྱེར་ཀོང་ཀ་ནའི་རི་བོ་གྲགས་ཐོབ་ས་ན་ཏ་ཞེས་བྱ་བ་ལ་སྒྲུབ་པ་མཛད་པས། ཡོ་གའི་སྒོ་ནས་ཕྱག་རྒྱ་ཆེན་པོ་མཆོག་གི་དངོས་གྲུབ་བརྙེས་སོ། ། དེས་རྗེས་སུ་ཡང་འཇམ་དཔལ་གྲགས་པ། དབང་ཕྱུག་དཔལ་འདུས། གཙུག་ཏོར་རྡོ་རྗེ། བློ་གྲོས་བརྟན་པ།
བློ་གྲོས་འབྱུང་གནས། ཨུ་རྒྱན་གྱི་དགེ་སློང་ཡོན་ཏན་འབྱུང་གནས་དང་དྲུག་ལ་བཤད་དེ། ཉི་མའི་སྙིང་པོ་ལས་བརྒྱུད་པ་བཅུ་གཅིག་ཏུ་གྱེས་སོ། ། ས་ར་ཧའི་སློབ་མ་རྡོ་རྗེ་དྲི་མེད་ཀྱིས་གྲུབ་པའི་ཡེ་ཤེས་ཞབས་ལ། དེས་གྲོང་ཁྱེར་བཟང་པོའི་སློབ་དཔོན་སངས་རྒྱས་སྡེ་ཞེས་བྱ་བ་ལ་གནང་སྟེ་དེ་ཡང་མཁས་ཤིང་གྲུབ་པ་ཐོབ་པ་ཞིག་ཡིན་པར་གྲགས་སོ། ། དེ་ཉིད་སློབ་དཔོན་ཤཱཀྱ་བཤེས་གཉེན་ཞེས་བྱ་བས་དད་པས་མཉེས་པར་བྱས་ནས་གནང་བ་མནོས་ཤིང་དབང་དང་དམ་ཚིག་ཐོབ་ནས་རྒྱུད་མང་དུ་གསན་ནོ། ། དེ་ནས་གྲོང་ཁྱེར་ཀོང་ཀ་ནེར་ཏྲ་མི་ཏྲ་དང་། དབང་ཕྱུག་དཔལ་འདུས་དང་། ཆོས་ཀྱི་སྡེ་དང་། ཆོས་ཀྱི་འབྱུང་གནས་རྣམས་ལ་བསྙེན་བཀུར་ཏེ་རྒྱུད་དོན་མན་ངག་ཞུས་སོ། །
དེ་ནས་གྲོང་ཁྱེར་ས་ཧྱེར་སློབ་དཔོན་ཆོས་ཀྱི་རྡོ་རྗེ་དང་། གཙུག་ཏོར་རྡོ་རྗེ་བསྙེན་བཀུར་ནས་ལེགས་པར་གསན་ཞིང་། དེ་རྗེས་བྱང་ཕྱོགས་ཨུ་རྒྱན་གྱི་ཡུལ་དུ་རྒྱལ་པོ་ཆེན་པོ་ཨིནྡྲ་བྷུ་ཏི་ལེགས་པར་བསྟེན་ནས་རྒྱུད་མན་ངག་དང་བཅས་པ་ལེགས་པར་ཞུས་སོ། ། དེ་ནས་ཡུལ་རཀ་ཀྱེར་གྲོང་ཁྱེར་ཀ་ལ་ཤའི་སློབ་དཔོན་བློ་བརྟན་དང་བློ་གྲོས་འབྱུང་གནས་གཉིས་བསྟེན་ནས་རྒྱུད་དབང་མན་ངག་དང་བཅས་པ་ལ་མཁས་པར་བསླབས་སོ། ། དེ་ལྟར་བླ་མ་བཅུའི་མན་ངག་ལ་བརྟེན་ནས་རྒྱུད་ཀྱི་ཚིག་དོན་ལ་མཁས་པར་གྱུར་པ་ཡིན་ཏེ། ཀོ་ས་ལའི་རྒྱན་ལས། གྲོང་ཁྱེར་བཟང་པོར་སངས་རྒྱས་སྡེ་ཞེས་གྲགས་ཐོབ་གང་། །

བླ་མའི་མཆོག་དེ་དང་པོར་རབ་དད་མཉེས་བྱས་ཏེ། ། གནང་བ་མནོས་ཤིང་ཆོ་གས་དམ་ཚིག་ཐོབ་ནས་ནི། ། དེ་ལས་ཤིན་ཏུ་མང་ཐོས་མང་དུ་རྣམ་པར་སྤྱད། ། ཀོང་ཀ་ནེར་ཏྲ་མི་ཏྲ་དབང་ཕྱུག་དཔལ་འདུས་དང་། ། ཆོས་སྡེ་ཆོས་ཀྱི་འབྱུང་གནས་དགའ་བས་བསྙེན་བཀུར་བྱས། ། ས་ཧྱེར་ཆོས་ཀྱི་རྡོ་རྗེ་མཆོག་ཏུ་མཚན་གསོལ་བ། ། གཙུག་ཏོར་རྡོ་རྗེའང་མང་དུ་བསྙེན་བཀུར་བྱས། ། ཡོན་ཏན་འབྱུང་གནས་བྱང་ཕྱོགས་ཨུ་རྒྱན་ཡུལ་བགྲོད་དེ། ། རྒྱུད་དོན་དེ་ཉིད་འཛིན་རྒྱལ་ཨིནྡྲ་བྷུ་ཏི་བསྟེན། ། གྲོང་ཁྱེར་རག་ཀྱེར་ཀ་ལ་ཤ་ཡི་སློབ་དཔོན་ནི། ། བློ་བརྟན་བློ་གྲོས་འབྱུང་ནས་ཚུལ་མཁས་གུས་པས་བསྟེན། །
བླ་མའི་ཞལ་ལས་ཡང་དག་མན་ངག་གང་ལས་ནི། ། ཅུང་ཟད་བདག་གིས་ཅི་རྟོགས་གང་དག་དག་པའི་ཚུལ། ། འཇིག་རྟེན་རྣལ་འབྱོར་ཆོ་གས་སློབ་དཔོན་བཞིན་རིམ་གྱིས། ། འདི་ནི་ཡུན་རིང་གནས་ཕྱིར་བདག་གིས་རྣམ་པར་བསམ། ། ཞེས་གསུངས་སོ། ། དེ་ལྟ་བུའི་སློབ་དཔོན་དེས་ཐུན་མོང་གི་དངོས་གྲུབ་ཐོབ་པར་གྲགས་སོ། ། དེས་ཡུལ་གཎྜོ་ཀོ་ས་ལར་དཔལ་ལྡན་བདེ་བྱེད་ཀྱིས་བྱས་པའི་གཙུག་ལག་ཁང་ན། རྒྱལ་པོ་དཔའ་བོ་ཞེས་བྱ་བས་སྦྱིན་བདག་མཛད་ནས་གནས་པའི་ཚེ། གྲོགས་གནས་བརྟན་དབང་པོའི་གོ་ཆས་བསྐུལ་ཞིང་སློབ་མ་ཤེས་རབ་ལྷའི་དོན་དུ། དེ་ཉིད་བསྡུས་པའི་རྒྱ་ཆེར་བཤད་པ་ཤླཽ་ཀ་སྟོང་ཕྲག་བཅུ་གཉིས་པ་མཛད་དེ།
མཚན་ཡང་ཀོ་ས་ལའི་རྒྱན་དུ་གྲགས་སོ། ། དེ་ལྟར་ཡང་འགྲེལ་པ་དེ་ཉིད་ལས། ཡོན་ཏན་མང་ལྡན་དད་པ་མཆོག་གི་གནས་གྱུར་གཎྜོ་སྔོན་འགྲོ་ཀོ་ས་ལར། ། དགེ་ཞིང་ཚུལ་མང་ལེགས་པ་རྒྱ་མཚོ་དང་ལྡན་གཙུག་ལག་ཁང་མཆོག་དེ། ། དཔལ་ལྡན་བདེ་བྱེད་ཀྱིས་བྱས་ཤིན་ཏུ་ཡིད་འོངས་མཁས་པ་རྣམས་ཀྱི་གནས་གྱུར་ཅིང་། ། རྒྱལ་པོའི་དཔའ་བོ་ཆོས་ཀྱི་བདག་ཉིད་དཔལ་གྱི་ཁ་བ་བཞིན་བསིལ་དེར་གནས་སོ། ། དང་པོར་གྲོགས་མཆོག་གནས་བརྟན་དབང་པོ་གོ་ཆས་ཚིག་གིས་གསོལ་བ་བཏབ་པ་དང་། ། ཤེས་རབ་ལྷ་ཡི་མཁས་བཅས་བརྩོན་པའི་སྟོབས་སོགས་གཙོ་བོར་བྱས་ལ་བསྟེན་པ་དང་། ། བདེ་གཤེགས་བསྟན་ལ་འགྲོ་བ་འདི་དག་ཉོན་མོངས་དབང་སོང་མཐོང་བ་དང་། ། སྐྱོན་མེད་གསང་སྔགས་དོན་ཡང་གཞན་དབང་སོང་བས་གཞན་དུ་ཀུན་ཏུ་སྦྱོར་བར་གྱུར། །
དེ་ཕྱིར་ངེས་དོན་ཤིན་ཏུ་རྣམ་འབྱེད་ཚིག་དོན་གསལ་ཞིང་ཀུན་གྱི་ཐུན་མོང་བའི། ། རྒྱ་ཆེར་བཤད་འདི་འགྲོ་བའི་དོན་ཀུན་སྒྲུབ་ཕྱིར་ཤཱཀྱའི་མི་ཏྲས་ས་སྟེང་བརྩམས། ། ཞེས་གསུངས་སོ། ། ཡང་དང་པོའི་སློབ་དཔོན་འཇམ་དཔལ་གྱི་གྲུབ་ཐོབ་དེ་དང་མིང་མཚུངས་པའི་སློབ་དཔོན་སངས་རྒྱས་གསང་བས་དང་པོ་ཐོས་པ་མ་མཛད་པར། བལ་ཡུལ་དུ་ཨུཏྤལ་ཕུང་པོ་གཅིག་དང་། བ་དམར་སེར་གྱི་མར་སྐྱོགས་གང་དང་། འཕགས་པ་འཇམ་དཔལ་གྱི་སྐུ་རས་བྲིས་གཅིག་དང་གསུམ་བཞག་ཏེ་བསྒྲུབས་པ་ལས། དུས་ནམ་ཞིག་ན་མེ་ཏོག་ཀྱང་ཁ་བྱེ། མར་ཡང་ཁོལ། རས་བྲིས་ཀྱང་བཞད་པ་མཐོང་བ་ལས།
སློབ་དཔོན་གྱིས་དངོས་གྲུབ་ལེན་མ་མཁྱེན་ཏེ། མར་བཏུང་ངམ་མེ་ཏོག་དབུལ་ལམ་གོ་རིམ་གང་ཡིན་རྟོག་པར་གྱུར་པ་ལས། རྟོག་པ་དེ་གེགས་སུ་གྱུར་ཏེ། གནོད་སྦྱིན་མོ་ཕག་ཤ་འགྲམ་ཞེས་བྱ་བས་སློབ་དཔོན་གྱི་འགྲམ་པ་ལ་ཐལ་ལྕག་བསྣུན་པས་སློབ་དཔོན་བརྒྱལ་བར་གྱུར་ཏོ། ། དེ་ནས་བརྒྱལ་པ་སངས་ཙ་ན་རྙིང་པ་དང་། བོ་བ་དང་། སྐུ་ལ་རྡུལ་གྱིས་གོས་པར་གྱུར་ཏོ། ། དེ་ནས་མར་འཐུང་། མེ་ཏོག་ཕུལ། སྐུ་རྡུལ་ཕྱིས་ནས་བཞུགས་སོ། །
དེ་ལྟར་གྱུར་ཀྱང་དངོས་གྲུབ་ཕྲ་མོ་ཐོབ་སྟེ། ཤེས་རབ་ཤིན་ཏུ་རྣོ་བར་གྱུར་ནས། ཨེ་མ་བདག་ལྟར་ཐོས་པ་ཆུང་བ་ཡང་བདུད་ཀྱི་ལས་སུ་རིག་པར་བྱའོ་གསུངས་ནས། གྲོང་ཁྱེར་མཉན་ཡོད་ཅེས་བྱ་བར་སློབ་དཔོན་ཆེན་པོ་པདྨའི་རྡོ་རྗེ་མྱུ་གུ་ཞབས་ལ་གསན་པ་རྒྱ་ཆེར་མཛད་པས་མཁྱེན་རབ་ཀྱི་ཕུལ་དུ་གྱུར་ཏེ། གྲོང་ཁྱེར་སེར་སྐྱའི་ནགས་ཁྲོད་དུ་བཞུགས་ནས་འགྲེལ་པ་ལ་ཡང་བཏགས། མང་དུ་གསུངས་པ་ལས་གཡེང་བར་གཟིགས་ནས། ཨེ་མ་བདག་ལྟར་ཐོས་པ་ཆེ་བ་ཡང་བདུད་ཀྱི་ལས་སུ་རིག་པར་བྱའོ་གསུངས་ནས་པུ་ཧྲང་དུ་བྱོན་ཏེ། གངས་ཏི་སེའི་དྲུང་དུ་སྒྲུབ་པ་མཛད་པས་ཕྱག་རྒྱ་ཆེན་པོའི་དངོས་གྲུབ་བརྙེས་སོ། ། དེ་ལྟར་ན་གྲུབ་ཆེན་ཀུན་དགའ་སྙིང་པོ་ཞེས་པ་ཟ་ཧོར་གྱི་མཁས་པ་ཆེན་པོ་དང་། ས་ར་ཧའི་སློབ་མ་ཉི་མའི་སྙིང་པོ་དང་།
རྡོ་རྗེ་དྲི་མེད་གཉིས་ལས་ཕྱི་མའི་སློབ་བརྒྱུད་ཤཱཀྱ་བཤེས་གཉེན་དང་། འཇམ་དཔལ་ལས་དངོས་སུ་གདམས་པ་ཐོབ་པར་གྲགས་པ་སློབ་དཔོན་བུདྡྷ་གུཔྟ་ཞེས་བྱ་བའི་སློབ་བརྒྱུད། རྒྱལ་ཆེན་ཨིནྡྲ་བྷུ་ཏི་ཕྱི་མའི་བླ་མ། སློབ་དཔོན་པདྨའི་རྡོ་རྗེ་མྱུ་གུ་ཞེས་པའི་སློབ་མ་སློབ་དཔོན་སངས་རྒྱས་གསང་བ་དང་གསུམ་ལ་ཡོ་ག་ལ་མཁས་པའི་མི་གསུམ་ཞེས་གྲགས་པ་ཡིན་ལ། དེ་ཡང་ཚིག་ལ་མཁས་པ་ཀུན་དགའ་སྙིང་པོ། དོན་ལ་མཁས་པ་སངས་རྒྱས་གསང་བ། ཚིག་དོན་གཉིས་ཀ་ལ་མཁས་པ་ཤཱཀྱ་བཤེས་གཉེན་ཞེས་བྱ་ཞིང་། བུ་སྟོན་རིན་པོ་ཆེའི་གསུང་ལས། དོན་ལ་མཁས་པ་སངས་རྒྱས་གསང་བ། ཚིག་ལ་མཁས་པ་ཤཱཀྱ་བཤེས་གཉེན།
ཚིག་དོན་གཉིས་ཀ་ལ་མཁས་པ་ཀུན་དགའ་སྙིང་པོ་ཞེས་སམ། རིག་པ་ལ་མཁས་པ་ཤཱཀྱ་བཤེས་གཉེན། མན་ངག་ལ་མཁས་པ་སངས་རྒྱས་གསང་བ། གཉིས་ཀའི་སྒོ་ནས་ལག་ལེན་ལ་མཁས་པ་ཀུན་དགའ་སྙིང་པོ་སྟེ་མཁས་པའི་མི་གསུམ་དུ་གྲགས་སོ་ཞེས་འབྱུང་ལ། དེ་ལྟར་གསུམ་ལས་ཕྱི་མ་ཀུན་དགའ་སྙིང་པོའི་མཆེད་གྲོགས་སློབ་དཔོན་ཆེན་པོ་འཇམ་དཔལ་གྲགས་པ་ནི་ཆེ་བའི་ཡོན་ཏན་ལྔ་དང་ལྡན་ཏེ། དང་པོར་རིགས་ཀྱི་ཆེ་བ་ནི་འཇིག་རྟེན་པའི་རིགས་ཀྱི་མཆོག་རྒྱལ་པོའི་རིགས་ཡིན་ལ། དེ་ཡང་རྒྱ་གར་ལྷོ་ཕྱོགས་སུ་ལངྒ་ཡུལ། གྲོང་ཁྱེར་ཆེན་པོ་སེང་གེའི་གདོང་པ་ཞེས་བྱ་བའི་བྱེ་བྲག་གྲོང་ཁྱེར་དཔལ་འབྱུང་བ་ཞེས་བྱ་བར། ཡབ་རྒྱལ་པོ་ས་ཧ་དྷ་ན་ཞེས་བྱ་བའམ། ཟླ་འོད་ཅེས་ཀྱང་བྱ་ཞིང་།
ཡུམ་བྲམ་ཟེ་མོ་དགའ་བའི་བློ་གྲོས་ཀྱི་བུ་མོ་མེ་ཏོག་ལྡན་ཞེས་བྱ་བའི་སྲས་སུ། ཁྱེའུ་མཚན་དང་ལྡན་པ་ཕྱག་གཡས་པའི་མཐིལ་ན་རལ་གྲིའི་མཚན་མ་ཡོད་པ། སྨིན་མ་སྔོན་པོ་ཅན་ཤིན་ཏུ་ཡིད་དུ་འོངས་པ་ཞིག་བཙས་པར་གྱུར་ཏོ་ཞེས་གྲགས་ཤིང་། ཡང་ལོ་རྒྱུས་ཁ་ཅིག་ལས། ཡབ་རྒྱལ་པོ་ས་ཧ་དྷ་ན་དང་། ཡུམ་པ་ཏ་ལོ་མ་ལ་ཞེས་བྱ་བ་ལ་བུ་མེད་པར་གྱུར་ནས། གཙུག་ལག་ཁང་ཁརྶ་པ་ཎིར་དཀོན་མཆོག་གསུམ་ལ་མཆོད་པ་ཕུལ་ཏེ། དམ་པ་ཉེ་བར་བརྩེ་བ་རྣམས། ། ཀུན་ནས་བདག་ལ་དགོངས་སུ་གསོལ། ། རྒྱུད་ཀྱི་སངས་རྒྱས་བསྒྲུབ་པའི་ཕྱིར། །
བུ་ཡི་མཆོག་གཅིག་སྩལ་དུ་གསོལ། ། འཇིག་རྟེན་གདུང་བ་སངས་པའི་བུ། ། ཕ་མ་སེམས་ཅན་ཐམས་ཅད་ལ། ། བརྩེ་བར་སེམས་དཔའི་བློ་གྲོས་ཅན། ། འདྲེན་པའི་ལྕགས་ཀྱུས་བཙལ་བར་ཤོག ། ཅེས་གསོལ་བ་བཏབ་པས། དེ་ནས་ཟླ་བ་གསུམ་ལོན་པ་ན་རྒྱལ་པོའི་རྨི་ལམ་དུ་བུ་གཅིག་བཙས་པར་རྨིས་ཏེ་གཉིད་སད་པ་ན་ཁྱེའུ་གཟུགས་བཟང་བ་མཚན་དང་ལྡན་པ་གཅིག་རང་ཉིད་ཀྱི་པང་ན་འདུག་པ་མཐོང་ནས་ངོ་མཚར་སྐྱེས་ཏེ། ཁྱོད་སུ་ཡིན་ཞེས་གསུངས་པས། ཁྱེའུ་ན་རེ། ཀྱེ།
བདག་ནི་ཁྱོད་ཀྱིས་སྨོན་པའི་བུ་མཆོག་སྟེ། ། སྟོབས་ཆེན་འཇམ་དཔལ་གྲགས་པ་ཞེས་བྱ་ཡིན། ། མངལ་གྱི་དྲི་མས་བདག་ལ་མི་གོས་ཏེ། ། བདག་ནི་སྤྲུལ་འདྲ་སེམས་ཅན་མགོན་དུ་འོངས། ། ཡབ་ཡུམ་དགྱེས་ཤིང་སེམས་ཅན་མཐར་ཕྱིན་བྱ། ། ལེགས་པར་ཡབ་ཡུམ་གཉིས་ལ་མངོན་པར་འདུད། ཉི་མ་ལྟ་བུའི་སྙིང་རྗེས་གཞན་བསྒྲལ་བྱ། ། ཞེས་ཚིགས་སུ་བཅད་དེ་སྨྲས་པ་དང་། ཕ་མ་གཉིས་ཀྱིས་ཀྱེ་གླིང་གི་མཆོག་འདི་ལ་བུ་ཁྱོད་ལྟ་བུ་གཞན་དག་ཡོད་དམ། འོན་ཏེ་ཁྱོད་གཅིག་པུ་ཡིན་ཞེས་སྨྲས་པས།
དེ་ན་རེ། ཀྱཻ་ཡབ་ཡུམ་གཉིས་ཤར་ཕྱོགས་བྷྃ་ག་ལའི་གྲོང་ཁྱེར་ཆེན་པོ་ཀམྤ་ལ་ཞེས་བྱ་བ་ན་རྒྱལ་པོ་ཀ་མ་རི་ཞེས་བྱ་བ་དང་། ཡུམ་ཟླ་བའི་སེང་གེ་ཞེས་པ་ལ་ང་དང་འདྲ་བའི་སྲས་ཕྱག་ན་རྡོ་རྗེ་ཞེས་བྱ་བ་ཞིག་བཙས་པར་གྱུར་ཏོ། ། གཙུག་ལག་ཁང་མཧཱ་བྷོ་དྷི་ཞེས་བྱ་བའི་རྩར། རྒྱལ་པོ་ཏ་མ་ལ་ཞེས་བྱ་དང་། ཡུམ་ནཱི་ལ་ཨཏྤལ་ཞེས་བྱ་ལ་ང་དང་འདྲ་བའི་སྲས་འཇིག་རྟེན་དབང་ཕྱུག་ཅེས་བྱ་བ་བཙས་པར་གྱུར་ཏོ། ། དེ་ཡང་། སེམས་བསྐྱེད་རྩ་བ་གཅིག་པའི་མཐུས། ། ལེགས་སློབ་དགེ་སློང་བཟང་དགེ་བ། ། ཐུན་མོང་མ་ཡིན་སྦྱོར་བའི་མཐུས། །
དཔའ་བོ་དབང་ཕྱུག་སྟོབས་མི་ཟད། ། ཞི་གྱུར་འཁོར་ལོ་ཆེན་པོའི་མཐུས། ། ས་ཡི་དབང་ཕྱུག་ཆོས་དབང་ཅན། ། དོན་མཐུས་འཇིག་རྟེན་གནས་སུ་འོངས། ། མངོན་དགའ་མི་ལ་གསང་བ་སྟོན། ། ཞེས་སྨྲས་སོ། ། དེ་ནས་ཡབ་ཡུམ་གྱིས་གཙང་མའི་མཆོད་པ་བཟང་པོས་མཆོད་དེ་བསྙེན་བཀུར་བ་དང་། ལོ་སུམ་ཅུ་གཉིས་ཀྱི་བར་དུ་ལོ་བརྒྱད་པའི་ཆ་བྱད་འཛིན་པར་གནས་པ་དང་། ཡབ་ཀྱིས། ཁྱོད་གཞོན་ནུར་གྱུར་པ་ཇི་ལྟ་བུ་ཡིན་གསུངས་པ་ལ།
སྐྱེ་མཆེད་ཆོས་ཀྱི་སྐུ་ལ་བགྲེས་མི་མངའ། ། ལུས་ངག་ཡིད་གསུམ་སྐྱོན་བྲལ་འཇམ་པ་སྟེ། ། བདག་གཞན་དོན་འཛིན་ཁྱད་པར་དཔལ་དུ་གྱུར། ། དེ་ཡི་རྟགས་སུ་གཞོན་ནུ་ལོ་བརྒྱད་ལོན། ། ས་བརྒྱད་དང་མཐུས་མི་གཡོ་བ་ལ་གནས། ། ལེགས་པར་འོངས་ལ་བདག་ནི་བྱང་ཆུབ་སེམས། ། ཞེས་གསུངས་པས་སྤྲུལ་པའི་སྐུ་དང་བརྫུས་སྐྱེས་སུ་བཤད་པ་འབྱུང་ངོ་། ། གཉིས་པ་སྦྱངས་པ་མཁྱེན་པའི་ཡོན་ཏན་ནི། དེས་གཞོན་ནུའི་དུས་སུ་བྲམ་ཟེ་ལྷའི་དབང་པོ་ཞེས་བྱ་བ་དང་། རྒྱལ་རིགས་ཉི་མའི་བློ་གྲོས་ལ་སྒྲ་རིག་པ་བསླབས་ཏེ།
ལོབས་པ་དང་སྒྲ་ཐམས་ཅད་ཀྱི་དོན་བསྡུས་བྱ་ཀ་ར་ན་བསྡུས་པའི་དོན་གྱི་བསྟན་བཅོས་ཤེས་བྱ་མ་མཛད་དོ། ། དེ་ནས་གཏན་ཚིགས་རིག་པ་བསླབས་ཏེ་མཐར་ཕྱིན་པ་དང་རྟོག་གེ་རྣམ་པར་དཔྱད་པ་ཞེས་བྱ་བ་བམ་པོ་ལྔ་པ་མཛད་དོ། ། དེ་ནས་བཟོ་རིག་པ་ཐམས་ཅད་བསླབས་པས་མཐར་ཕྱིན་པ་དང་། སྒྱུ་རྩལ་གྱི་ཕྲེང་བ་ཞེས་བྱ་བ་མཛད་དོ། ། དེ་ནས་ཙི་ར་ཀ་པ་ཆེན་པོ་དང་། དྲང་སྲོང་གི་ཚེའི་རིག་འཛིན་ཡན་ལག་བརྒྱད་པ་གཙོ་བོར་བྱས་ཏེ། གསོ་བ་རིགས་པ་ཐམས་ཅད་བསླབས་ཏེ། མཐར་ཕྱིན་པ་དང་བདེ་གསུམ་གསལ་བ་ཞེས་བྱ་བ་མཛད་དོ། ། དེ་ནས་གསུམ་པ་རབ་ཏུ་བྱུང་བ་སྡེ་པའི་ཡོན་ཏན་ནི། མཁན་པོ་ཆེན་པོ་བྷ་བྱ་ལེགས་ལྡན་འབྱེད་ལས་རབ་ཏུ་བྱུང་སྟེ།
རྩ་བའི་སྡེ་པ་བཞི་ལས་དགེ་འདུན་ཕལ་ཆེན་སྡེ་པའི་ལུགས་སུ་ཞུགས་སོ། ། བཞི་པ་སྒྲུབ་པ་གྲུབ་པའི་ཡོན་ཏན་ནི། སྤྱིར་བླ་མ་བདུན་ཡོད་པའི་མཆོག་ཏུ་གྱུར་པའི་གསུམ། ཀླུ་སྒྲུབ་དང་། ཛྙཱ་ན་པ་དང་། བྷ་བའི་ལྷ་དང་དེ་གསུམ་གྱི་རྗེས་སུ་འབྲངས་ནས་ནང་རིག་པ་ཐམས་ཅད་མ་ལུས་པ་བསླབས་ཏེ། དེ་ནས་དཔལ་ཛྙཱ་ན་པའི་གདམས་པ་ལ་བརྟེན་ནས་འཕགས་པ་འཇམ་མགོན་བསྒྲུབས་པས། ལྷ་དེའི་བྱིན་གྱིས་བརླབས་ཤིང་ཞལ་མཐོང་བ་དང་གསུང་ཐོས་པ་ཡིན་ཏེ། སློབ་དཔོན་ཉིད་ཀྱི་ལྟ་བ་རྣམ་པར་ངེས་པའི་མདོ་འགྲེལ་ལས། བདེ་གཤེགས་དགོངས་པ་ཟབ་མོའི་ཚུལ། །
བདག་གིས་དབྱེ་བར་ནུས་མིན་ཡང་། ། མགོན་པོའི་མཐུ་སྟོབས་བློ་གྲོས་བརྟེན། ། དེ་ཡི་གསུང་རབ་རྣམ་པར་ཕྱེ། ། ཞེས་པ་དང་། སྙིང་པོ་རྒྱན་ལས། དྲི་མེད་ལུས་མེད་ཅེས་སོགས་གསུངས་སོ། ། ལྔ་པ་རྟོགས་པ་ལྟ་བའི་ཡོན་ཏན་ནི། ནང་པ་སངས་རྒྱས་པའི་གྲུབ་མཐའ་བཞི་ལས། ཆོས་ཐམས་ཅད་བདག་མེད་པ་སྤྲོས་པ་ཐམས་ཅད་དང་བྲལ་བའི་དོན་དབུ་མ་རབ་ཏུ་མི་གནས་པ་རྟོགས་པའོ། ། ཆེ་བའི་ཡོན་ཏན་ལྔ་པོ་དེ་ལྟ་བུ་དང་ལྡན་པ་དེས་སེམས་ཅན་རྣམས་གྲོལ་བར་བྱ་བའི་ཕྱིར།
ཕ་རོལ་ཏུ་ཕྱིན་པ་ཐམས་ཅད་གསལ་བར་བྱེད་པ། གསུང་རབ་བཅུ་གཉིས་ཀྱི་རབ་ཏུ་དབྱེ་བ་ཞེས་ཀྱང་བྱ། སྡེ་སྣོད་གསལ་བར་བྱེད་པ་ཞེས་ཀྱང་བྱ་བའི་བསྟན་བཅོས་མཛད་དོ། ། སྔགས་དང་ཕ་རོལ་ཏུ་ཕྱིན་པ་གཉིས་ཀའི་ཐུན་མོང་དུ་ལྟ་བ་གཏན་ལ་འབེབས་པ་ལྟ་བ་ངན་པའི་མདོ་འགྲེལ་བམ་པོ་དགུ་པ་མཛད་དོ། ། གྲུབ་པའི་མཐའ་སྣ་ཚོགས་གསལ་བར་བྱེད་པ་མཚན་བརྗོད་འགྲེལ་པ་ཆེན་པོ་རྣལ་འབྱོར་ཆེན་པོའི་སྙིང་པོའི་དོན་གསལ་བར་བྱེད་པ་རྒྱ་ཆེར་འགྲེལ། དེ་ལ་ཕན་པར་བྱེད་པའི་ཡན་ལག་ཏུ་སྙིང་པོ་རྒྱན། གཞན་ཡང་བཀའ་དང་བསྟན་བཅོས་དུ་མ་གསལ་བར་མཛད་དོ། ། དེས་རྒྱལ་པོའི་རིགས་སུ་འཁྲུངས་ཤིང་འཇིག་རྟེན་དབང་ཕྱུག་གིས་རྗེས་སུ་བཟུང་བ་དཔལ་སྦས་བཟང་པོ་ལ་བཤད། དེས་སྒྲོལ་མའི་རྗེས་སུ་བཟུང་བའི་སློབ་དཔོན་བྲམ་ཟེ་ཡེ་ཤེས་རྡོ་རྗེ་ལ་བཤད། དེས་རྒྱལ་པོའི་རིགས་སུ་འཁྲུངས་པ་རིག་པའི་གནས་ལྔ་ལ་མཁས་ཤིང་ན་ལེནྟྲའི་ནུབ་སྒོ་སྲུང་བ་ཤེས་རབ་འབྱུང་གནས་བློ་གྲོས་དཔལ་ལ་བཤད།
དེས་དཔལ་འཁོར་ལོ་བདེ་མཆོག་གི་ཞལ་གཟིགས་པའི་བྲམ་ཟེ་བཞད་པའི་རྡོ་རྗེ་དང་། པདྨ་ཀ་ར་དང་། པྲ་ཏ་ཀ་ར་སོགས་ལ་བཤད། དེ་དག་གིས་འཇམ་དཔལ་མཚན་བརྗོད་རྣལ་འབྱོར་རྒྱུད་དུ་བཀྲལ་བའི་འགྲེལ་པ་ཆེན་པོ་ནམ་མཁའ་དྲི་མེད་ཆེ་བའི་སྐོར་དུ་གྲགས་པ་རྣམས་དར་ཞིང་རྒྱས་པར་མཛད་དོ། ཡང་འཕགས་པ་འཇམ་དཔལ་གྱི་སྤྲུལ་པ་སློབ་དཔོན་འཇམ་དཔལ་བཤེས་གཉེན་ཞེས་བྱ་བའི་མཚན་བརྗོད་རྣལ་འབྱོར་རྒྱུད་དུ་བཀྲལ་བའི་འགྲེལ་པ་དང་། རིགས་བསྡུས་པ་དང་རིགས་སོ་སོ་བའི་སྒྲུབ་ཐབས་དང་དཀྱིལ་ཆོག་ལ་སོགས་པའི་ཆོས་སྐོར་མང་དུ་མཛད་ཅིང་། སངས་རྒྱས་ཡེ་ཤེས་ཞབས་དང་། སྒེག་པའི་རྡོ་རྗེ་ལ་སོགས་པ་ལ་བཤད་དོ། ། དེ་ལ་སྒེག་པའི་རྡོ་རྗེ་ནི་གསང་མཚན་ཡིན་ལ། དེའི་མཚན་ནི་དཔལ་ལྡན་བྱང་ཆུབ་མཆོག་གི་སྐལ་བ་དང་ལྡན་པ་ཞེས་གྲགས་ལ།
སློབ་དཔོན་བྱང་ཆུབ་མཆོག་གིས་རིན་པོ་ཆེའི་གླིང་དུ་བྱོན་ནས་ཟབ་མོའི་ལམ་གྱི་སྒྲུབ་པ་མཛད་པས་འཇམ་དཔལ་གྱི་དངོས་གྲུབ་བརྙེས་སོ། ། དེར་མཚན་ཡང་ནོར་བུ་གླིང་པ་ཞེས་བྱ་བར་གྲགས་སོ། ། དེ་ལྟར་སློབ་དཔོན་དེ་ནོར་བུའི་གླིང་དུ་བཞུགས་པ་ལ། མུ་སྟེགས་པ་གཅིག ནང་པ་སངས་རྒྱས་པའི་རྣལ་འབྱོར་པ་ཁྱད་པར་ཅན་གྱི་དབང་པོ་ལྔའམ་དོན་སྙིང་ལྔ་ཡོད་ན་དེ་ལ་བརྟེན་ནས་ཐུན་མོང་གི་དངོས་གྲུབ་བསྒྲུབ་པའི་ཐབས་སུ་འགྱུར་བ་ནས། མུ་སྟེགས་ཀྱིས་ནོར་བུའི་གླིང་དུ་སློབ་དཔོན་གསོད་དུ་ཕྱིན་པ་ལ། སློབ་དཔོན་གྱིས་འཕགས་པ་འཇམ་དཔལ་དུ་སྤྲུལ་ནས་འཇམ་དཔལ་དེ་སྣ་ཚོགས་ཀྱི་གཟུགས་སུ་སྟོན་པའོ་ཞེས་བྱ་བ་ཡིན་པས། སློབ་དཔོན་གཟུགས་སྣ་ཚོགས་སུ་སྤྲུལ་ནས་ནོར་བུའི་གླིང་དེར་བཞུགས་པས། མུ་སྟེགས་པས་བསད་དུ་མ་བརྙེད་པར་ལོག་གོ ། དེར་མཚན་སྣ་ཚོགས་གཟུགས་ཅན་ཞེས་བྱ་བར་གྲགས་སོ། །
ཐུགས་རྗེས་གཞན་ལ་ཕན་འདོགས་པས་ཉི་མ་ལྟ་བུའི་སློབ་དཔོན་ཞེས་བྱ་བའམ། ཡང་ན་རིན་པོ་ཆེའི་གླིང་དེ་རང་གི་གསལ་བས་ན་ཉི་མ་ལྟ་བུ་ཞེས་གནས་ལས་མཚན་བཏགས་སོ། ། དེ་ལྟ་བུའི་སློབ་དཔོན་དེས་ས་བཅུ་པའི་བྱང་ཆུབ་སེམས་དཔའ་འཇམ་དཔལ་ལ་དངོས་སུ་གསན་ནས་མཁྱེན་ནོ། ། དེས་གཞན་དོན་དུ་མཚན་བརྗོད་ཀྱི་འགྲེལ་པ་སྔགས་དོན་རྣམ་གཟིགས་བྱ་བ་དང་། གསང་ལྡན་ཞེས་བྱ་བའི་སྒྲུབ་ཐབས་དང་། དཀྱིལ་ཆོག་ཡོན་ཏན་འབྱུང་གནས། མཚན་བརྗོད་བཀླགས་པའི་སྒོམ་ཁོག སྦྱིན་སྲེག་གི་ཆོ་ག་ལ་སོགས་པ་མང་དུ་མཛད་དོ། ། དེ་ལྟར་སྤྱིར་མཚན་བརྗོད་ལ་སློབ་དཔོན་ཟླ་བཟང་དཔལ་གྱིས་མཛད་པའི་མཚན་བརྗོད་ཀྱི་འགྲེལ་པ་ལྟ་བུ་གསང་འདུས་དང་མཐུན་པར་བཀྲལ་བ་དང་། སློབ་དཔོན་ཉི་མ་དཔལ་ཡེ་ཤེས་ཀྱིས་མཛད་པའི་མཚན་བརྗོད་ཀྱི་འགྲེལ་པ་ཚིགས་བཅད་མ་དང་།
དེའི་འགྲེལ་བཤད་དཔེ་མེད་མཆོག་གིས་མཛད་པ་ལྟ་བུ་དུས་འཁོར་དང་མཐུན་པར་བཀྲལ་བའི་ལུགས་དང་། མ་ཅིག་ཞ་མའི་མཚན་བརྗོད་ཀྱི་བཤད་སྲོལ་ལྟ་བུ་ལམ་འབྲས་དང་མཐུན་པའི་ལུགས་ཏེ་བླ་མེད་དང་མཐུན་པར་བཀྲལ་བའི་ལུགས་གསུམ་དང་། ཡོ་ག་དང་མཐུན་པར་བཀྲལ་བ་གསུམ་སྟེ་དྲུག་ཡོད་དེ། སྡོམ་གསུམ་རབ་དབྱེ་ལས། མཚན་བརྗོད་བཤད་པ་ལུགས་དྲུག་དང་། ། ཞེས་གསུངས་པ་ཡིན་ལ། ཡོ་ག་དང་མཐུན་པ་གསུམ་ནི། གོང་དུ་བསྟན་པའི་སློབ་དཔོན་འཇམ་དཔལ་གྲགས་པས་མཛད་པའི་འགྲེལ་པ་དང་། འཇམ་དཔལ་བཤེས་གཉེན་དང་། སྒེག་པའི་རྡོ་རྗེ་དང་གསུམ་གྱིས་མཛད་པའི་མཚན་བརྗོད་ཀྱི་འགྲེལ་པ་གསུམ་པོ་དེ་དག་ཡིན་ཞིང་།
དེ་གསུམ་ལ་མཚན་བརྗོད་ཀྱི་འགྲེལ་པ་ཆེ་ཆུང་བར་པ་དང་གསུམ་དུ་གྲགས་ཏེ། ཆེ་བ་ནི་འཇམ་དཔལ་གྲགས་པས་མཛད་པའི་འགྲེལ་པ། ཆུང་བ་ནི་འཇམ་དཔལ་བཤེས་གཉེན་གྱིས་མཛད་པའི་འགྲེལ་པ། བར་པ་ནི་སློབ་དཔོན་སྒེག་པའི་རྡོ་རྗེས་མཛད་པའི་འགྲེལ་པ་སྟེ། དང་པོ་དེ་ཉིད་ལ་ཤེས་རབ་ཀྱི་ཕ་རོལ་ཏུ་ཕྱིན་པ་དང་། སྔགས་ཀྱི་ཚུལ་གཉིས་རོ་གཅིག་པར་བྱེད་པའི་བཤད་པ་ཞེས་བྱ་ཞིང་། འདི་ནས་ཆོས་དབྱིངས་གསུང་དབང་གི་དཀྱིལ་འཁོར་སྒོ་གསུམ་སྦྲགས་ལ་སྒོ་ཕྱི་མ་འཇིག་རྟེན་པའི་ཁོར་ཡུག་ལ་བསྐྱེད་ཆོག་རྒྱས་པ་དང་བཅས་པ་ཞིག་དང་། ལྷ་མོ་བཅུ་ལ་ཡང་ས་བཅུའི་མིང་ནི་བཏགས་ཏེ་རབ་ཏུ་དགའ་བ་མ་ཞེས་པའི་ཐ་སྙད་བཤད་པ་ཡོད་ཅིང་། འགྲེལ་པ་འདི་ལ་ནམ་མཁའ་དྲི་མེད་ཐོགས་མེད་ཀྱང་གྲགས་པ་ཡིན་ནོ། ། བར་པ་དེ་ལ་གསང་སྔགས་ཀྱི་དོན་ལ་རྣམ་པར་ལྟ་བ་ཞེས་པའི་སྔགས་དོན་རྣམ་གཟིགས་ཞེས་བྱ་ཞིང་།
འདི་ནས་ཆོས་དབྱིངས་གསུང་དབང་གི་དཀྱིལ་འཁོར་སྟོན་པར་བཤད། ཆུང་བ་རིགས་རྐྱང་གི་དཀྱིལ་འཁོར་ལྔ། རིགས་བསྡུས་ཀྱི་དཀྱིལ་འཁོར་གཅིག་སྟོན་ཅིང་། རིགས་བསྡུས་ཀྱི་དཀྱིལ་འཁོར་ནི། དབུས་སུ་འཇམ་དཔལ་ཡེ་ཤེས་སེམས་དཔའི་དཀྱིལ་འཁོར་ལ་མཐར་རིགས་ལྔའི་དཀྱིལ་འཁོར་གྱིས་བསྐོར་བ་བདེ་མཆོག་འཁོར་ལོ་རྒྱུད་དྲུག་གི་དཀྱིལ་འཁོར་ལྟ་བུ་ཞིག་ཡོད་པར་བཤད་ཅིང་། འགྲེལ་པ་འདི་ལ་ནམ་མཁའ་དྲི་མེད་ཆུང་བ་ཞེས་ཀྱང་གྲགས་པ་ཡིན་ལ། འདི་རྣམས་ཡོ་གར་འཇོག་པ་ནི། གོང་དུ་བཤད་པའི་ཡོ་ག་ལ་མཁས་པའི་མི་གསུམ་དུ་གྲགས་པ་དེ་དག་གི་རྗེས་སུ་འབྲངས་པ་ཡང་མ་ཡིན་ཞིང་། ། དེ་རྣམས་དང་བཤད་སྲོལ་མཐུན་པ་ཡང་མིན་མོད་ཀྱང་། འདི་རྣམས་ནས་བདག་ཉིད་སངས་རྒྱས་སུ་བསྐྱེད་པར་ཡེ་ཤེས་དགུག་གཞུག
ཕྱག་རྒྱ་བཞིའི་རྒྱས་འདེབས་ཅི་རིགས་པ་བཤད་པས་བྱ་སྤྱོད་ལས་ཁྱད་པར་དུ་འཕགས་ཤིང་། དབང་བཞི་དང་རིམ་གཉིས་ཀྱི་རྣལ་འབྱོར་མེད་པས་བླ་མེད་དུ་འཇོག་ཏུ་མི་རུང་བས་རྣལ་འབྱོར་རྒྱུད་དང་མཐུན་པར་བཀྲལ་བའི་ལུགས་སུ་འཇོག་པར་བཤད་པ་ཡིན་ནོ། ། དེ་ལྟར་མཚན་བརྗོད་ལ་ཡོ་ག་དང་མཐུན་པའི་འགྲེལ་པ་གསུམ་དུ་བྱུང་བའི་ནང་གི་བར་པ་སྔགས་དོན་རྣམ་གཟིགས་མཛད་པ་པོ་སློབ་དཔོན་སྒེག་པའི་རྡོ་རྗེ་སྣ་ཚོགས་གཟུགས་ཞེས་བྱ་བ་དེས། སཱུར་ཡ་སིང་ཧ་ལ་གནང་། དེས་ཀྱང་ཡུལ་སིང་ཧ་ལ་ཞེས་བྱ་བར་ཟབ་མོའི་ལམ་གྱི་སྒྲུབ་པ་མཛད་པས་འཇམ་དཔལ་གྱི་དངོས་གྲུབ་བརྙེས་སོ། ། དེས་དྷརྨ་བཛྲ་ལ་བཤད། དེས་རྒྱ་རི་སི་ཧ་ཞེས་བྱ་བར་སྒྲུབ་པ་མཛད་པས་དངོས་གྲུབ་བརྙེས་སོ། ། སློབ་དཔོན་དེ་ལ་ཡང་ས་ཧེར་ཆོས་ཀྱི་རྡོ་རྗེ་ཞེས་བྱ་བར་གྲགས་སོ། ། དེས་མུ་ཏྲ་སིདྡྷི་ལ་བཤད། དེས་རྒྱ་རི་བྱ་རྐང་ཙན་རྗེ་བྱ་བར་ཟབ་མོའི་མན་ངག་གི་སྒྲུབ་པ་མཛད་པས་གྲུབ་པ་བརྙེས་སོ། །
ཁྱད་པར་ཡང་དང་པོའི་སངས་རྒྱས་རྣོན་པོ་ཞེས་བྱ་བ་གྲུབ་སྟེ། གཞན་ལ་ཡང་སྟོན་ནུས་སོ། ། དེས་དེ་ཝ་ཤ་ར་ལ་བཤད་དོ། ། དེ་ཡན་ཆད་དུ་བརྒྱུད་པ་རེ་རེ་ལས་གཉིས་སུ་མ་འཕྲོས་སོ། ། དེ་ནས་དེ་ཝ་ཤ་ར་ལ་སློབ་མ་ཤནྟིཾ་གརྦྷ་དང་། སྨྲྀ་ཏི་ཛྙཱ་ནའོ། ། ཤནྟིཾ་གརྦྷས་རི་བོ་རྩེ་ལྔ་ལ་སྒྲུབ་པ་མཛད་པས་དངོས་གྲུབ་བརྙེས་སོ། ། དེས་ཉི་མའི་དངོས་གྲུབ་ལ་བཤད། དེས་སྒྲུབ་པ་མཛད་པས་མི་རྣམས་ཀྱིས་ཅི་ཡིན་མི་རྟོགས་ཏེ། ཐ་མ་ཉི་ཟླ་ཁ་སྦྱོར་གྱི་ནང་དུ་སྒྲུབ་པ་མཛད་ཅེས་གྲག་གོ །
ཉི་མའི་ཟེར་ལ་སྒྲུབ་པ་མཛད་པས་ཉི་མའི་དངོས་གྲུབ་ཅེས་གྲགས་སོ། ། དེ་ལྟ་བུའི་སློབ་དཔོན་རྣམས་ཀྱིས་མཚན་བརྗོད་ཀྱི་འགྲེལ་པ་བར་པའི་སྐོར་རྣམས་དར་བར་མཛད་དོ། ། དེ་རྣམས་ནི་རྒྱ་གར་དབུས་དང་། ནུབ་ཕྱོགས་ཁ་ཆེ་སོགས་སུ་དར་བའི་ཚུལ་ཏེ་དེ་དག་གིས་ནི་འཕགས་ཡུལ་དུ་རྣལ་འབྱོར་རྒྱུད་ཀྱི་ལམ་སྲོལ་ཇི་ལྟར་བྱུང་བའི་ཚུལ་བསྟན་ཟིན་ནས། གཉིས་པ་བོད་ཡུལ་དུ་དར་བའི་ཚུལ་ལ། བསྟན་པ་སྔ་དར་གྱི་ཚེ་ཇི་ལྟར་དར་བའི་ཚུལ་དང་། ཕྱི་དར་གྱི་ཚེ་ཇི་ལྟར་དར་བའི་ཚུལ་གཉིས་ལས། དང་པོ་ནི། སྤྱིར་རྒྱལ་ཁྲིམས་རྣམ་དག་ལ་བརྟེན་ཆོས་ཀྱི་ཁྲིམས་འབྱུང་བ་ཡིན་པས། དེ་ཡང་རྗེ་བཙུན་རིན་པོ་ཆེ་གྲགས་པའི་གསུང་ལས།
བོད་ཀྱི་རྒྱལ་པོ་ཁྲི་བདུན་ལྡེང་ཅིག་དང་། ། ལེགས་དྲུག་ལྡེ་བརྒྱད་བཙན་བཞི་ཞེས་བྱ་སྟེ། ། ཉི་ཤུ་རྩ་དྲུག་སྔོན་གྱི་རྒྱལ་རབས་ཡིན། ། སྐྱིད་པའི་རྒྱལ་རབས་ཕྱེད་དང་བཅུ་དང་ནི། ། ཤིན་ཏུ་སྐྱིད་པའི་རྒྱལ་རབ་ཕྱེད་དང་བཞི། ། དེ་ལྟར་གདུང་རབས་བཞི་བཅུ་ཐམ་པ་སྟེ། ། དེ་ཡི་བོད་འབངས་སྤྱི་ཡི་སྐྱིད་དེ་འཁོར། ། ཞེས་གསུངས་པ་ལྟར། བོད་ཀྱི་རྒྱལ་པོའི་ཐོག་མ་གཉའ་ཁྲི་བཙན་པོ་ནས་བཟུང་བའི་རྒྱལ་རབས་ཉི་ཤུ་རྩ་དྲུག་འདས་པ་ཉི་ཤུ་རྩ་བདུན་པ་ལྷ་ཐོ་ཐོ་རི་སྙན་བཙན་གྱི་རིང་ལ་དམ་པའི་ཆོས་ཀྱི་དབུ་བརྙེས། དེ་ནས་རྒྱལ་རབས་ལྔ་ན་སྲོང་བཙན་སྒམ་པོ་བྱོན།
རྒྱལ་པོ་དེའི་རིང་ལ་གཙུག་ལག་ཁང་བཞེངས། དམ་པའི་ཆོས་བསྒྱུར་བ་སོགས་ཀྱི་སྒོ་ནས་ཆོས་ཀྱི་སྲོལ་གཏོད། དེ་ནས་མངའ་བདག་ཁྲི་སྲོང་ལྡེ་བཙན་བྱོན། ཆོས་རྒྱལ་དེས་མཁན་པོ་ཞི་བ་འཚོ་དང་། སློབ་དཔོན་པདྨ་འབྱུང་གནས་ལ་སོགས་པ་སྤྱན་དྲངས་ཏེ་གཙུག་ལག་ཁང་བཞེངས། དེ་གོང་དུ་བཙུན་པ་སད་མི་མི་བདུན་ལ་སོགས་པ་རབ་ཏུ་བྱུང་སྟེ། རྣམ་དག་ཁྲིམས་ཁང་གླིང་དུ་ཁྲིམས་ཕོག སྔར་དབང་བསྐུར་མེད་པ་ལ་སློབ་དཔོན་པདྨ་ལ་སོགས་པས་དབང་བསྐུར་ཏེ། དེ་ནས་བཟུང་བདུད་འདུལ་སྔགས་པ་གླིང་དུ་གསང་སྔགས་སྐྱོང་། དགའ་ལྡན་སེམས་བསྐྱེད་གླིང་དུ་བྱང་ཆུབ་སེམས་དཔའི་སེམས་བསྐྱེད་དང་སྡོམ་པ་ཕོག་སྟེ།
བོད་དུ་ཆོས་དར་བར་བྱས་སོ། ། དེའི་ཚེ་ན་སློབ་དཔོན་སངས་རྒྱས་གསང་བ་མངའ་རིས་དང་མང་ཡུལ་གྱི་ཆ་ན་སྒྲུབ་པ་མཛད་ཅིང་བཞུགས་པར་གྲགས་ཏེ། དེ་རྒྱལ་པོས་གསན་ཏེ་བློན་པོ་དབས་མཉྫུ་ཤྲཱི་དང་། བྲང་ཁ་མུ་དི་ཏ་གོ་ཆ། ཆིམ་ཤཱཀྱ་པྲ་བྷ་ཝ་དང་གསུམ་སྤྱན་འདྲེན་དུ་བཏང་བས། སློབ་དཔོན་གྱིས་ཡི་དམ་གྱི་ལྷ་ལ་ལུང་བསྟན་ཞུས་པས། ཕྱིན་ན་ཚེའི་བར་ཆད་དུ་འགྱུར་བར་དགོངས་ནས་མ་བྱོན་པར། ང་ཡིས་ཕྱིན་པ་དང་འདྲ་བ་ཞིག་བྱ་ཡི་གསུངས་ནས་སྒྲུབ་ཐབས་ཀྱི་ཚད་རྣམ་པར་བཞག་པ་རྒྱུད་ཀྱི་དོན་ལ་འཇུག་པ་ཞེས་བྱ་བ་རྡོར་དབྱིངས་ཀྱི་སྒྲུབ་ཐབས་མཛད། བསྡུས་འགྲེལ་གྱི་ཚད་རྣམ་པར་གཞག་པ་རྣམ་སྣང་མངོན་བྱང་གི་དོན་བསྡུས་མཛད། རྒྱ་ཆེར་འགྲེལ་ཀྱི་ཚད་རྣམ་པར་གཞག་པ་བསམ་གཏན་ཕྱི་མའི་རྒྱ་ཆེར་འགྲེལ་དང་གསུམ་མཛད་ནས་བསྐུར།
རྒྱལ་པོ་ལ་ཞལ་ཏའི་སྤྲིངས་ཡིག བོད་ཀྱི་ཆོས་པ་རྣམས་ལ་ཞལ་ཏའི་སྤྲིངས་ཡིག་སོགས་གནང་སྟེ་དེ་ཡང་། བོད་ཀྱི་སྤུར་རྒྱལ་མགོ་ནག་ཡོངས་ཀྱི་རྗེ། ། ཁྲི་སྲོང་ལྡེ་བཙན་ཨག་ཚོམ་མེས་ཀྱི་སྲས། ། དགུང་རྣམས་འཕྲུལ་གྱི་རྒྱལ་པོའི་དབོན་པོ་ཡིས། ། སྲོང་བཙན་སྒམ་པོ་སྤྱན་རས་གཟིགས་ཀྱི་སྐུ། ། བྱང་ཆུབ་སེམས་དཔའི་སྐུ་རྒྱུན་གདུང་མ་ཆད། ། འགྲོ་དྲུག་ནང་ན་ཤེས་རིག་ཆེ་བའི་མི། ། དུག་ལྔ་སྡོང་པོ་རྒྱུད་དྲུག་ཀུན་གྱི་གཞི། ། ཁྲི་རྗེ་ཐོག་བཙན་མན་ཆད་རྒྱུད་མ་ཡི། །
དགེ་བ་བཅུ་ཁྲིམས་བཅས་ནས་དུལ་བར་མཛད། ། རིགས་ཀྱི་སྤྲུལ་པ་ཁྲི་སྲོང་ལྡེ་བཙན་གྱིས། ། འགྲོ་བ་ཡི་ནི་སྐར་ཁུང་དབྱེ་སླད་དུ། ། རྒྱ་གར་ཡུལ་གྱི་རྡོ་རྗེ་གདན་སྟེང་དུ། ། སྡེ་སྣོད་གསུམ་པོ་ཤཱཀྱ་ཐུབ་པས་གསུངས། ། ཀུན་དགའ་བོ་ལ་སོགས་པའི་འཁོར་རྣམས་སྨིན། ། འཛམ་བུའི་གླིང་གི་སྙིང་པོའི་དབུས་སུ་གྱུར། ། བསོད་ནམས་ཆེ་བའི་མཁས་པ་གྲངས་ཀྱིས་སྨིན། ། དེ་གསན་ཐུགས་ཀྱི་རུས་ལ་བཅས་ནས་ནི། ། བསོད་ནམས་ཆུང་བའི་མི་རྣམས་སྨིན་བྱའི་ཕྱིར། །
འཕགས་པའི་རིགས་ཅན་མ་ལུས་ཀུན་བཙལ་ཏེ། ། བཻ་རོ་ཙ་ན་ཀ་བ་དཔལ་བརྩེགས་དང་། ། ཀླུ་ཡི་རྒྱལ་མཚན་ཡེ་ཤེས་སྡེ་དང་ནི། ། ཨེ་ར་ཨ་རོ་མཉྫུ་ལ་སོགས་ལ། ། ནོར་གྱི་དམ་པ་གསེར་དངུལ་དབྱིག་བསྐུར་ནས། ། རྒྱ་གར་ཡུལ་གྱི་དམ་ཆོས་ལེན་དུ་བརྫངས། ། བོད་ཀྱི་མུན་རུམ་ནག་པོའི་དཀར་ཁུང་ཕྱེ། ། སྲིད་ཀྱི་ཆབ་སྲིད་མངའ་ཐང་དགུང་ལ་རེག ། བུདྡྷ་གུ་ཧྱེ་བདག་དངོས་གློ་བ་དགའ། ། ཆབ་སྲིད་ཡོ་བ་ཀུན་གྱི་གཞུང་བསྲང་ཞིང་། །
སྤྲུལ་པའི་རྒྱུད་མ་ཆད་པའི་ནང་ན་ལྡེ། ། ཁྲི་སྲོང་ལྡེ་བཙན་མངའ་བདག་ཞལ་སྔ་ནས། ། མི་ཆོས་ལྷ་ཆོས་ལྔ་ཚངས་རྩེ་རུ་ཕྱིན། ། རིན་ཆེན་འབར་བའི་སྐུ་ཡི་ཕུང་པོ་ལ། ། རླུང་མཁྲིས་བད་ཀན་འདུས་པའི་ནད་ཆེན་དང་། ། སྟོང་ཕྲག་བརྒྱད་ཅུའི་བགེགས་ཀྱིས་མ་བཙལ་བར། ། འཇམ་དཔལ་དང་ནི་མུ་ཏི་ཏལ་བ་ཁུམས། ། ཡས་ཀྱི་ས་ནས་བདག་འདྲ་སྤྱན་འདྲེན་པ། ། སྐུ་གཉེར་ལགས་ཏེ་བདག་ལ་དབང་མ་མཆིས། ། འཕགས་པ་འཇམ་དཔལ་ཞལ་ནས་བོད་ཡུལ་དུ། །
ཁྱོད་ཀྱིས་ཕྱིན་ན་སྲོག་དང་འབྲལ་ལོ་གསུངས། ། བདག་ལ་དབང་མེད་ཁྲི་ལན་སྐྱེས་ལན་དུ། ། མན་ངག་ཡོ་ག་ཨ་བ་ཏ་ར་བརྫངས། ། བང་ཆེན་མི་གཉིས་པོ་ཡི་རྩེད་ལན་དུ། ། མངོན་པར་བྱང་ཆུབ་པ་ཡི་ཏན་ཏྲ་བཤད། ། ཕྱི་ནང་གཉིས་ཀྱི་ལག་ལེན་མང་པོ་ཀུན། ། གཅིག་ཀྱང་མ་ལུས་དགོས་པ་ཐམས་ཅད་བརྫངས། ། གཟིགས་རྟོག་མཛོད་ལ་གཞན་དུ་ཤོར་ར་རེ། ། བོད་ཀྱི་མི་སྒྲིན་དྲིན་ལ་ཚེར་སྐྱེན་ཏེ། ། མཐོང་བ་ཐམས་ཅད་ལ་འུར་བྱེད་པར་འགྱུར། །
ཉེས་དམིགས་ཆ་མེད་དམ་ཆོས་གཏོང་བར་བྱེད། ། དམྱལ་རྒྱུ་མང་ཞིང་འབྲས་བུ་བརླག་པར་མཆིའོ། ། ཕྱི་ནང་གཉིས་ཀྱི་ལག་ལེན་སྦ་བར་མཛོད། ། ཁྲི་སྲོང་ལྡེ་བཙན་ཡབ་ཀྱི་ཡང་དབེན་གྱི། ། རག་ཤ་གཉིས་ཀྱི་བུ་གཉིས་ཕྱོགས་རིགས་གཅོད། ། བོད་ཀྱི་རྒྱལ་ཁམས་སྲིད་ཀྱི་མཁར་བུ་ཡང་། ། ཞེ་དབོན་མན་ཆད་སྲིད་འབངས་ཞིག་པར་མཆིའོ། ། ཞབས་འདེགས་ཉུང་ཞིང་དམངས་མོ་ཆུང་མར་ལེན། ། མཐའ་ཡི་ཁ་བཞི་ཀུན་ཏུ་འགྲོ་སློང་བྱེད། ། རྒྱལ་པོའི་དཔྱད་ནི་བུས་པའི་རྩེད་འཇོ་འབུལ། །
དམན་མོ་འཆོལ་ཞིང་གྲོང་ཟན་སློང་བར་མཆིའོ། ། ཡར་འགྲོ་མར་འགྲོའི་མགྲོན་པོ་མཐའ་དག་དང་། ། མཚན་པོ་འཇལ་ཡང་རྒྱལ་ཁམས་མི་བཞིན་དུ། ། ངོ་མཚར་མི་ཆེ་ཞེས་ནི་མི་ཕྱོགས་པར། ། མགྲོན་པོ་ཇི་བཞིན་རྒྱལ་ཉལ་བྱེད་པར་མཆིའོ། ། ཕྱོགས་བཞིར་བསྒྱུར་བའི་མཁས་པས་བསྒྱུར་བའི་ཆོས། ། རྒྱལ་པོས་ཐོས་ཤིང་ཡོན་ཏན་བརྗོད་པའི་ཆོས། ། སྡེ་སྣོད་གསུམ་པོས་བཀའ་བརྒྱུད་མ་ལུས་པ། ། མངའ་བདག་ཕྱིར་སྨོས་དབེན་སྲས་དྲིན་དུ་མཆིའོ། ། སྐུ་གསུང་ཐུགས་ལ་བཀའ་བརྒྱུད་མ་ལུས་པ། །
ལྔ་བཅུ་རྩ་དགུའི་བར་དུ་བསྒྱུར་བར་མཛོད། ། དྲུག་ཅུ་ནས་ནི་འཇིག་རྟེན་འདས་ནས་ནི། ། རྒྱལ་ཁམས་གཞན་དུ་སྐྱེ་བ་བཞེས་པར་མཆིའོ། ། ཞེས་པ་ལ་སོགས་པའི་གདམས་པ་མང་པོ་དང་། བློན་པོ་རྣམས་ལ་ཡང་། ཁོང་དལ་སྨྲས་པ་བཙན་ན་བློན་པོའི་རབ་ཏུ་ཚུད། ། བུ་སྲིང་ཁྱེ་འབྱིན་མི་ཡི་ཁོང་སྣ་ཡིན། ། སོ་ནམ་རྒྱ་ཡི་ཆོད་ན་ཀུན་དྲག་འགྱུར། ། དྲང་འཇམ་མིག་དག་བྱེད་ན་སྲིད་མཐའ་ཡིན། ། ཞེས་པ་དང་།
བསྒོམ་ཆེན་རྣམས་ལ་ཡང་། ཚུལ་འཆོས་མི་བྱ་ཤེས་པའི་ས་མི་གཟུང་། ། སྡེ་སྣོད་གསུམ་པོ་ཀུན་ལ་བལྟ་རྟོག་བྱ། ། བལྟས་པའི་ཚིག་ལ་མི་བརྟག་དོན་ལ་དཔྱད། ། ལུང་ལ་མཁས་པའི་སློབ་དཔོན་རྣམས་དང་འགྲོག ། ཅེས་པ་ལ་སོགས་པ་རྣམས་དང་། བནྡྷེ་སྤྱི་ལ་ཡང་། མི་དགེ་བཅུ་སྤངས་དགེ་བ་བཅུ་ལ་ནི། ། ལུས་ངག་ཡིད་གསུམ་དུས་བཞི་གཡོ་མི་བྱ། ། དམ་ཆོས་ཟབ་མོའི་ཕྱིར་ནི་སྲོག་ཀྱང་བོར། །
མཁས་སུ་རེ་ཞེས་མཁས་པའི་ས་མི་གཟུང་། ། བདག་གིས་ཤེས་ཀྱང་ཐེ་ཚོམ་གཞན་ལ་དྲི། ། ཞེས་པ་ལ་སོགས་པའི་ཞལ་ཏའི་སྤྲིངས་ཡིག་དང་བཅས་པ་རྒྱལ་པོའི་ཕྱག་ཏུ་ཕུལ་བས་མཉེས་ཏེ། རྒྱུད་ཀྱི་དོན་ལ་འཇུག་པ་འཇམ་དཔལ་གོ་ཆས་བསྒྱུར། རྣམ་སྣང་མངོན་བྱང་གི་དོན་བསྡུས་པཎྜི་ཏ་ཤི་ལེནྡྲ་བོ་དྷི་དང་། ལོ་ཙཱ་བ་དཔལ་བརྩེགས་ཀྱིས་བསྒྱུར། བསམ་གཏན་ཕྱི་མའི་འགྲེལ་པ་ཡང་ལོ་པཎ་དེ་དག་གིས་བསྒྱུར་ཅིང་། རྒྱལ་པོས་འབུལ་བ་ཆེན་པོ་བསྐུར་བས། སློབ་དཔོན་གྱིས་བྱ་བའི་རྒྱུད་དཔུང་བཟང་ལ་བསྡུས་འགྲེལ་དང་རྒྱ་ཆེར་འགྲེལ་པ་གཉིས། སྤྱོད་པའི་རྒྱུད་རྣམ་སྣང་མངོན་བྱང་ལ་ཚིག་འགྲེལ་རྒྱས་པ།
རྣལ་འབྱོར་གྱི་རྒྱུད་ངན་སོང་རྒྱུད་ལ་རྒྱ་ཆེར་འགྲེལ་བམ་པོ་བཅུ་པ། དཀྱིལ་འཁོར་སྤྱིའི་ཆོས་མདོར་བསྡུས་པ་རྣམས་མཛད་དེ་བསྐུར་ནས་བསྒྱུར་དེ་གཏན་ལ་ཕབ་བོ། ། དེའི་ཚེ་སློབ་དཔོན་ཤཱཀྱ་བཤེས་གཉེན་གྱི་སློབ་བརྒྱུད་སྔགས་འཆང་དྷརྨཱ་ཀིརྟི་ཞེས་བྱ་བ་སྤྱན་དྲངས། སློབ་དཔོན་དེས་བདུད་འདུལ་སྔགས་པའི་གླིང་དུ་ཡོ་ག་རྡོ་རྗེ་དབྱིངས་ཀྱི་དཀྱིལ་འཁོར་ཆེན་པོའི་དབང་བསྐུར་དང་རྒྱུད་བཤད་ལ་སོགས་པ་མཛད། བསམ་ཡས་ཀྱི་ཡོ་གའི་ལྷ་ཚོགས་རྣམས་ཀྱང་ཤཱཀྱ་བཤེས་གཉེན་གྱི་ལུགས་སུ་བྱས། དེའི་རྩ་བའི་རྒྱུད་དེ་ཉིད་བསྡུས་པའི་མངོན་སྤྱོད་ཀྱི་ལས་ཚོགས་སྟོན་པ་རྣམས་མ་བསྒྱུར་བར་སྐད་སོར་བཞག་ཏུ་བཞག གཞན་རྣམས་ཡོངས་སུ་རྫོགས་པ་བསྒྱུར། དུས་དེའི་ཚེ་སློབ་དཔོན་ཤནྟིཾ་གརྦྷ་ཞེས་བྱ་བ་དང་ལོ་ཙཱ་དཔལ་བརྩེགས་རཀྵི་ཏས་ངན་སོང་ཡོངས་སུ་སྦྱོང་བའི་རྒྱུད་བསྒྱུར། ཕྱིས་སུ་ཁྲི་ལྡེ་སྲོང་བཙན་དང་རལ་པ་ཅན་གྱི་སྐུ་རིང་ལ་དྷརྨ་རིན་ཆེན་མཆོག་གིས་སྐད་གསར་བཅད་ཀྱིས་གཏན་ལ་ཕབ་བོ། ། སྦྱོང་རྒྱུད་འདི་ལ་འཁོར་ལོས་བསྒྱུར་བ་དང་།
མེ་ལྟར་འབར་བའི་སྐབས་ཀྱི་དྲག་པོའི་སྦྱིན་སྲེག་མེད་པ་ནི། སྔགས་པ་རྣམས་ཀྱིས་མངོན་སྤྱོད་ཀྱི་ལས་བྱས་སུ་དོགས་ནས་རྒྱལ་བློན་གྱིས་བཀག་ནས་མ་སྒྱུར་བ་ཡིན་ཞེས་འགའ་ཞིག་ཟེར། ཁ་ཅིག་ལི་ཡུལ་གྱི་དཔེ་ལ་དྲག་པོའི་སྦྱིན་སྲེག་ཡོད་ཟེར་བ་སོགས་ཡོད་ཀྱང་། ཕྱིས་ཀྱི་ལོ་ཙཱ་བ་རྣམས་ཀྱིས་གཞུང་གཞན་ལ་འགྱུར་ཆད་བསབས་ཀྱང་རྒྱུད་འདི་ལ་མ་བསབས་པས་རྒྱ་དཔེ་ཉིད་ལ་མེད་པ་ཡིན་ནོ་སྙམ་དུ་ཡང་སེམས་སོ་ཞེས་རྗེ་བཙུན་རིན་པོ་ཆེའི་སྦྱོང་རྒྱུད་ཀྱི་ལོ་རྒྱུས་ལས་འབྱུང་ངོ་། ། དེ་དུས་སུ་སློབ་དཔོན་ཤནྟིཾ་གརྦྷས་མཆོད་རྟེན་གྱི་ཆ་དབྱེ་བ་དང་། དྲི་མེད་ཀྱི་གཟུངས་ལ་བརྟེན་པའི་མཆོད་རྟེན་བྱ་བའི་ཆོ་ག་དང་། སྦྱོང་རྒྱུད་ལ་བརྟེན་ནས་མཆོད་རྟེན་རྣལ་འབྱོར་གྱི་རྒྱུད་དང་མཐུན་པའི་ཆོ་ག་མཛད་དེ། དེའི་ཚེ་སྦྱོང་རྒྱུད་འཆད་པ་པོས་པཎྜི་ཏའི་གསུང་བགྲོས་ལོ་ཙཱ་བས་ཟིན་བྲིས་སུ་བྱས་པའི་འབྲུ་འགྲེལ་རྒན་པོ་ཞེས་བྱ་བ་ཡོད་པ་ལ། ཁ་ཅིག་སློབ་དཔོན་སངས་རྒྱས་གསང་བའི་གསུང་ལ་ཟིན་བྲིས་བྱས་པ་ཡིན་ཟེར། འགའ་ཞིག་ཤནྟིཾ་གརྦྷའི་གསུང་ལ་ཟིན་བྲིས་བྱས་པ་ཡིན་ཟེར་ཏེ།
དེ་ལྟ་བུའི་བཤད་པ་དང་ཀུན་རིག་གི་དཀྱིལ་ཆོག་ལ་སྒོ་གསུམ་སྦྲགས་ལ་ཕྱི་སྒོ་ཟླུམ་དུ་བྱས་པ་དེའི་དབང་བཀའ་དང་བཅས་པ་བྱུང་ཞིང་། གཞན་ཡང་ལོ་ཙཱ་བ་རྨ་རིན་ཆེན་མཆོག་གིས་སྦྱོང་རྒྱུད་ཀྱི་བརྒལ་ལན་ཞེས་བྱ་བ་དཀའ་དཀའ་རྣམས་ཀྱི་འགལ་སྤོང་མཛད་པ་དང་། ཤེས་རབ་ཀྱི་ཕ་རོལ་ཏུ་ཕྱིན་པའི་ཚུལ་བརྒྱ་ལྔ་བཅུ་པ་དང་། དེའི་འགྲེལ་པ་སློབ་དཔོན་ཛྙཱ་ན་མི་ཏྲས་མཛད་པ་དང་། ཤེས་རབ་ཀྱི་ཕ་རོལ་ཏུ་ཕྱིན་པའི་སྒོ་ཉི་ཤུ་རྩ་ལྔ་པ་རྣམས་དེ་དུས་སུ་དར་ཞིང་། དེ་དག་གི་དབང་བཀའ་ནི་མ་བྱུང་ལ། དེ་དུས་ཆོ་ག་རིམ་གསུམ་ཞེས་པ་སློབ་དཔོན་ཡེ་ཤེས་འོད་འཕྲོས་མཛད་པའི་གཤིན་པོ་རྗེས་འཛིན་གྱི་ཆོ་ག་དང་། སློབ་དཔོན་ཆགས་མེད་རྒྱལ་པོས་མཛད་པའི་རོ་སྲེག་གི་ཆོ་ག་དང་། སློབ་དཔོན་ཞི་བ་སྙིང་པོས་མཛད་པའི་མཆོད་རྟེན་བསྒྲུབ་པའི་ཆོ་ག་རྣམས་དར་བར་བྱུང་ངོ་། ། དེའི་དུས་སུ་སློབ་དཔོན་ཀུན་དགའ་སྙིང་པོའི་ལུགས་ཀྱི་ཡོ་གའི་ཆོས་སྐོར་རྣམས་ནི་མ་འགྱུར་རོ། །
དེ་ལྟར་ཆོས་རྒྱལ་ཁྲི་སྲོང་ལྡེའུ་བཙན་གྱི་སྐུ་རིང་ལ་ལོ་ཙཱ་བ་དཔལ་བརྩེགས་ཀྱིས་བཀའ་དང་བསྟན་བཅོས་ཐམས་ཅད་ཀྱི་མཚན་བྱང་གཞུང་ཚད་དང་བཅས་པ་དཀར་ཆག་ཏུ་བཏབ་བོ། ། དེ་ལྟ་བུའི་ཆོས་རྒྱལ་ཁྲི་སྲོང་ལྡེའུ་བཙན་གྱི་སྲས་མུ་ནེ་བཙན་པོ། དེའི་སྲས་སད་ན་ལེགས་མཇིང་ཡོན་དེ་ལ་སྲས་གཙང་མ། དར་མ། རལ་པ་ཅན་དང་གསུམ་ལས། རལ་པ་ཅན་གྱི་རིང་ལ་སྔར་མ་འགྱུར་བའི་ཆོས་མང་པོ་བསྒྱུར། བསྒྱུར་པ་རྣམས་སྐད་གསར་བཅད་ཀྱིས་གཏན་ལ་ཕབ་བོ། ། དེ་ལྟར་ན་ལྷ་ཐོ་ཐོ་རི་སྙན་བཙན་གྱི་རིང་ལ་བོད་དུ་དམ་པའི་ཆོས་ཀྱི་དབུ་བསྙེས། དེ་ནས་རྒྱལ་རབས་ལྔ་པ་སྲོང་བཙན་སྒམ་པོས་དམ་པའི་ཆོས་ཀྱི་སྲོལ་བཏོད་དེ། དེ་ནས་ཁྲི་ལྡེ་གཙུག་བརྟན་གྱི་བར་དུ་ཇེ་འཕེལ་དུ་གྱུར་ནས་དེ་རྣམས་ལ་སྐྱིད་པའི་གདུང་རབས་ཕྱེད་དང་བཅུ་ཞེས་བྱ་ཞིང་།
ཕྱེད་ཅེས་པ་ཡང་གུང་སྲོང་གུང་བཙན་ཡབ་ཀྱི་སྔོན་ལ་འདས་པས་ཕྱེད་དུ་བྱས་ནས་ཕྱེད་དང་བཅུ་ཞེས་བྱ་ལ། དེ་ནས་ཆོས་རྒྱལ་ཁྲི་སྲོང་ལྡེའུ་བཙན། དེའི་སྲས་མུ་ནེ་བཙན་པོ། དེའི་སྲས་སད་ན་ལེགས་མཇིང་ཡོན། དེའི་སྲས་རལ་པ་ཅན་དང་བཞིའི་རིང་ལ་དམ་པའི་ཆོས་དར་ཞིང་རྒྱས་པར་གྱུར་པས་ན་ཤིན་ཏུ་སྐྱིད་པའི་རྒྱལ་རབས་ཕྱེད་དང་བཞི་ཞེས་བྱ་ཞིང་། ཕྱེད་ནི་མུ་ནེ་བཙན་པོས་རྒྱལ་ས་ལོ་དགུ་ལས་མ་མཛད་པས་ཕྱེད་དུ་མཛད་པ་ཡིན་ནོ། ། དེ་ལྟར་རལ་པ་ཅན་ཡན་ཆད་དུ་རྒྱལ་ཁྲིམས་དང་ཆོས་ཁྲིམས་གཉིས་ཆར་ཆེས་དར་ཞིང་དེ་ཡན་ཆད་ལ་སྔ་དར་ཞེས་པའི་ཐ་སྙད་འཇོག་པར་བཤད་པ་ཡིན་ནོ། ། དེ་ནས་གླང་དར་མས་བསྟན་པ་བསྣུབས་ནས་ཆོས་གྲྭ་བཤིགས། དེའི་སྲས་འོད་སྲུང་། དེའི་སྲས་དཔལ་འཁོར་བཙན་ཏེ།
དེའི་སྐུ་ཚེའི་སྨད་ནས་སློབ་དཔོན་སངས་རྒྱས་གསང་བས་ལུང་བསྟན་པ་བཞིན་དུ་བོད་ཀྱི་རྒྱལ་ཁྲིམས་གཙང་མ་དེ་ཞིག་པར་བཤད་དོ། ། དེ་ལྟར་གླང་དར་མས་བསྟན་པ་བསྣུབས་པ་དེ་ཉིད། སླར་བསྟན་པའི་མེ་རོ་སྨད་ནས་བླངས་པ་དང་། སྟོད་ནས་གསོས་པ་དང་། བར་དུ་ཆེས་ཆེར་དར་བ་སོགས་ཀྱི་སྒོ་ནས་བོད་དུ་བསྟན་པ་རིན་པོ་ཆེ་དར་བ་ལ་ཕྱི་དར་ཞེས་འཇོག་པ་ཡིན་ནོ། ། གཉིས་པ་ཕྱི་དར་གྱི་ཚེ་ཇི་ལྟར་དར་བའི་ཚུལ་ལ། དར་མའི་སྲས་འོད་སྲུང་གི་སྲས་དཔལ་འཁོར་བཙན་ལ་སྲས་བཀྲ་ཤིས་བརྩེགས་པ་དཔལ་དང་། ཁྲི་བཀྲ་ཤིས་ཉི་མ་མགོན་གཉིས་ལས་གཅེན་གྱིས་དབུས་གཙང་བཟུང་། སྲས་དཔལ་ལྡེ། འོད་ལྡེ།
སྐྱིད་ལྡེ་སྟེ་སྨད་ཀྱི་ལྡེ་གསུམ། གཅུང་གིས་མངའ་རིས་ཕྱོགས་སུ་བྱོན་ནས་སྲས་བཀྲ་ཤིས་མགོན། དཔལ་མགོན། ལྡེ་གཙུག་མགོན་ཏེ་སྟོད་ཀྱི་མགོན་གསུམ་དུ་གྲགས་པ་རྣམས་བྱུང་། བཀྲ་ཤིས་མགོན་གྱི་སྲས་འཁོར་ལྡེ་དང་། སྲོང་ལྡེ་གཉིས་ཀྱི་གཅེན་གྱིས་སྐུ་ཚེའི་སྟོད་ལ་ཁབ་ཏུ་བཞེས་པའི་སྲས་དེ་ཝ་རཱ་ཛ་དང་། ནཱ་ག་རཱ་ཛ་གཉིས་བྱུང་། སྐུ་ཚེའི་སྨད་ལ་ཐ་མལ་པར་བརྫུས་ནས་རི་ལ་བྱོན་པས། མི་ཞིག་གིས་ཕྱུགས་གཅིག་གི་མགོ་ལ་ཐག་པ་བཏགས་ནས་ཁྲིད་བྱུང་པ་ལ་ཅི་ཡིན་དྲིས་པས། རྒྱལ་པོ་སྡིག་ཅན་གྱི་བཅྭ་མ་ཁྱེར་བར་སྐུར་དུ་ཕྱིན་པ་ཡིན་ཟེར་བ་དང་།
དེ་རྒྱལ་སྲིད་ལ་ཐུགས་ཕྱུང་སྟེ་འཁོར་བ་ལ་སྐྱོ་བ་སྐྱེས་ཏེ་ཞིང་ཡབ་མེས་ཀྱི་ཐང་ཡིག་གཟིགས་པས་དམ་པའི་ཆོས་ལ་དཀའ་བ་དུ་མ་སྤྱད་པར་གཟིགས་ཤིང་། དུས་དེའི་ཚེ་ཉན་བཤད་སྒོམ་སྒྲུབ་སོགས་ཆོས་ཀྱི་ལག་ལེན་མ་ནོར་བ་རྣམས་ཉམས། ཨར་ཚོའི་བནྡྷེ་བཅོ་བརྒྱད་ལ་སོགས་པས་སྔར་ཆོས་ཀྱི་ཁྲིམས་མ་ཉམས་པའི་དུས་སུ་བསྒྱུར་བའི་ཆོས་ལ་བསྲེ་བསླད་མང་པོ་བྱས་ཏེ། སྦྱོར་སྒྲོལ་ལ་སོགས་པའི་ལག་ལེན་ཕྱིན་ཅི་ལོག་པ་སྤྱོད་པར་མཐོང་ནས། དེ་དག་སྤངས་ཏེ་ཡང་དག་པའི་ལམ་ལ་དགོད་པའི་ཕྱིར་དང་། ཡབ་མེས་ཀྱི་རྣམ་ཐར་བཟང་པོ་ལ་བསླབ་ཅིང་རང་ཉིད་ཐར་པ་ཐོབ་པའི་ཆེད་དུ། རབ་བྱུང་བླང་བའི་ཡུལ་མཁན་སློབ་མ་རྙེད་པར་རྟེན་གྱི་དྲུང་དུ་རབ་ཏུ་བྱུང་སྟེ། མཚན་ཡང་ཡེ་ཤེས་འོད་ཅེས་ཁོང་ཉིད་ཀྱིས་བཏགས་སོ་ཞེས་བུ་སྟོན་གྱི་ཡོ་གའི་ཆོས་འབྱུང་དང་དེབ་སྔོན་སོགས་ལས་འབྱུང་ངོ་། ། འདི་ལ་མཁས་པའི་དབང་པོ་ཀླུ་སྒྲུབ་རྒྱ་མཚོའི་གསུང་གིས། དེབ་སྔོན་སོགས་ལས་དེའི་ཚེ་བསྟན་པ་མེད་པས་ལྷ་བླ་མ་ཡབ་སྲས་གསུམ་རང་རྟགས་རང་གིས་བླངས་ནས།
དཀོན་མཆོག་གི་དྲུང་དུ་ཕུལ་ཏེ་རབ་ཏུ་བྱུང་ཞེས་བཤད་པ་ནི་མི་འཐད་པར་སེམས་ཏེ། དེའི་ཚེ་ཕྱི་དར་ས་མོ་བྱ་ནས་ཀྱང་ལོ་བརྒྱད་ཅུ་རྩ་བརྒྱད་ལོན་པས་བསྟན་པ་ཤིན་ཏུ་ཡོད་པའི་ཕྱིར་རོ། ། དེ་བས་ན་ཁོ་བོ་ནི་དེབ་སྔོན་རང་ཉིད་ལས། ལོ་ཆེན་རིན་བཟང་ལོ་བཅུ་གསུམ་ལོན་པའི་ཚེ་མཁན་པོ་ཡེ་ཤེས་བཟང་པོ་ལས་རབ་ཏུ་བྱུང་བར་ཁོང་རང་གི་དངོས་སློབ་ཁྲི་ཐང་པ་ཛྙཱ་ནས་བཀོད་པའི་རྣམ་ཐར་ན་ཡོད་ཅེས་བཤད་པས། དེ་གཉིས་མཁན་པོ་གཅིག་པར་སེམས་ཏེ་མཁན་པོ་ཡེ་ཤེས་བཟང་པོ་ཡེ་ཤེས་ཞེས་པ་དེ་ཡེ་ཤེས་འོད་ལ་སྦྱར་ཞིང་། བཟང་པོ་དེ་ལོ་ཆེན་རིན་བཟང་ལ་སྦྱར་འདུག་པའི་ཕྱིར་སྙམ་མོ། ། དེ་ལྟ་བུའི་མཁན་པོ་དེ་ཡང་ཞང་གཞུང་པ་རྒྱལ་བ་ཤེས་རབ་ལ་འདུལ་བའི་སྒྲུབ་རྒྱུད་ཀྱི་བླ་མ་དྷརྨ་པ་ལ། པྲེ་ཏ་ཀ་ར་གཉིས། བཤད་རྒྱུད་ཀྱི་བླ་མ་ཛྙཱ་ན་ཤྲཱི་བྷ་དྲ་དང་། ཤྲཱི་པུ་བྷུ་དྷི་ཤནྟི་སྟེ་བཞི་ཡོད་པའི།
ཛྙཱ་ན་ཤྲཱི་བྷ་དྲ་ནི་ཡེ་ཤེས་དཔལ་བཟང་པོ་ཡིན་པས་པཎ་ཆེན་དེ་ཉིད་ཡིན་པར་སེམས་སོ། ། ཞེས་གསུངས་པས་དཔྱད་པར་བྱའོ། ། ཆོས་རྒྱལ་དེ་ནི་བྱང་ཆུབ་སེམས་དཔའི་སྤྲུལ་པར་གྲགས་ཏེ། ཕོ་བྲང་ཞི་བ་འོད་ཀྱི་ཞལ་ནས། སྔོན་གྱི་སྨོན་ལམ་ཐུགས་རྗེའི་དབང་གིས་ན། ། ལྷ་རིགས་བྱང་ཆུབ་སེམས་དཔའི་སྤྲུལ་པ་ནི། ། ས་སྟེང་རྒྱལ་པོའི་རྒྱལ་བུར་སྐུ་འཁྲུངས་པ། ། འགྲོ་བ་སྐྱབས་ཕྱིར་ཁྱིམ་གནས་སྤངས་པ་ཡི། ། བླ་མ་བྱང་ཆུབ་སེམས་དཔའ་ཡེ་ཤེས་འོད། ། མངའ་རིས་སྟོད་འདི་འདུལ་བའི་དོན་དུ་བྱུང་། །
ཞེས་གསུངས་སོ། ། དེ་ལྟ་བུའི་ཆོས་རྒྱལ་དེས་མངའ་འོག་གི་རྗེ་རིགས་ཀྱི་བྱིས་པ་རྣམས་བསགས་ཏེ། གྲིབ་ཚོད་དང་དབྱུག་གུའི་ཚད་བཙུགས་པ་ལ། དང་པོ་འཛིན་པའི་བློ་སུ་རྣོ་དང་། དེ་ནས་དོན་ལ་དཔྱོད་སུ་བཟང་གཟིགས་ནས་བྱིས་པ་རྣམས་བློ་རབ་འབྲིང་དགུར་ཕྱེ་བའི་ནང་ནས་རབ་ཀྱི་རབ་ཏུ་གྱུར་པ་ལོ་བཅུ་བས་མི་གཞོན། ཉི་ཤུ་བས་མི་རྒན་པ་བདུན། དེ་དག་གི་གཡོག་བདུན་དེ་རྣམས་ལ་བློ་དང་གྲོས་མགོ་ཐོན་པ་གཉེར་ཡོང་བའི་རྒན་པ་བདུན་ཏེ་ཉི་ཤུ་རྩ་གཅིག དེ་རྣམས་ཀྱི་ཕ་མ་ལ་ནོར་གྱི་བྱ་དགའ་ཆེན་པོ་བྱིན་ཏེ། མི་དགའ་བ་མེད་པར་བྱས། ཁ་ཆེར་ཆོས་སློབ་པའི་ཕྱིར་རྫོང་བ་ལ་གསེར་ཚན་པ་གསུམ་དུ་བསྐུར་ཏེ།
དེ་ཡང་རྒྱལ་པོ་ལ་སྐྱེས། པཎྜི་ཏ་ལ་ཆོས་ཀྱི་ཡོན། ཁོ་རང་རྣམས་ཀྱི་རྒྱགས་ཏེ་སོ་སོ་བྱས་བསྐུར་ནས། ཁྱེད་རྣམས་ཀྱི་རྒྱ་གར་དུ་སོང་ལ་དེར་ཉི་ཟླ་ལྟར་གྲགས་པའི་དེ་ཉིད་འདུས་པ་དང་། གསང་བ་འདུས་པ་བྱ་བ་ཡོད་པར་འདུག་པས་སློབས་ལ་ཤོག དེ་དག་ལ་མཁས་པའི་པཎྜི་ཏ་འདུག་ན་སྤྱན་དྲོངས། བྲམ་ཟེ་རིན་ཆེན་རྡོ་རྗེ་ལ་སོགས་པ་པཎྜི་ཏ་མཁས་པ་དག་སྤྱན་འདྲོངས་ན་གསེར་ལ་མ་བལྟ་ཞིག བྱ་བ་ལ་སོགས་པ་ཆོས་དང་པཎྜི་ཏ་མང་པོའི་མཚན་བྲིས་ཏེ་བསྐུར་ནས་བརྫངས་སོ། ། དེ་ལ་དགོངས་ནས། གསང་སྔགས་སྤྱོད་པའི་ལུགས་ཀུན་ཉམས་པ་དང་། །
དཀྱིལ་འཁོར་སྦྱིན་སྲེག་ཆོ་ག་ནུབ་གྱུར་པས། ། དཀྱིལ་འཁོར་ཆོ་ག་པདྨ་སྟོང་ལྡན་དེ། ། དེ་བཞིན་སྦྱིན་སྲེག་ཆོ་ག་ཤག་རིས་བྱེད། ། གཞན་ཡང་གསང་སྔགས་དོན་རྣམས་ནུབ་གྱུར་ཅིང་། ། སྦྱོར་སྒྲོལ་དང་ནི་ཚོགས་ལ་སོགས་པས་བསླད། ། འདི་རྣམས་དོན་གཉེར་བཙལ་ཕྱིར་བཀའ་གཉེར་ཏེ། ། ལོ་ཙཱ་རིན་ཆེན་བཟང་པོ་ཁ་ཆེར་བརྫངས། ། ཞེས་དང་། སྡོམ་གསུམ་རབ་དབྱེར། དེ་ཚེ་བླ་མ་ཡེ་ཤེས་འོད། །
ཆོས་རྒྱལ་དེ་ཡི་སྐྱེས་བུའི་མཆོག ། རིན་ཆེན་བཟང་པོ་ཁ་ཆེར་བརྫངས། ། ཞེས་གསུངས་པ་ཡིན་ནོ། ། དེ་ལྟར་ཉི་ཤུ་རྩ་གཅིག་གིས་ཁ་ཆེར་ཕྱིན་པས་གཞན་བཅུ་དགུ་པོ་ཚད་པ་ལ་སོགས་པའི་ནད་ཀྱིས་གུམ་ནས་བོད་ལ་ཕན་པ་མ་བྱུང་། ཡུལ་ཞང་ཞུང་པ། གདུང་རུས་ཤུ་ཟོར་བྱ་བ་རྗེ་ཆེན་གྱི་རིགས་སུ་གྱུར་པའི་ལོ་ཙཱ་བ་རིན་ཆེན་བཟང་པོ་དང་། རུས་གཉེ་བ་ཡིན་པ། ཡུལ་ལྷོ་བྲག་པ་མེས་པོའི་རིང་ནས་པུ་ཧྲང་དུ་བྱོན་པ་གཉེ་བ་ལོ་ཆུང་ལེགས་པའི་ཤེས་རབ་བྱ་བ་གཉིས་ལ་བར་ཆད་མ་བྱུང་བར། ཐོག་མར་ཁ་ཆེའི་མཁན་པོ་ཙནྡྲ་ཧ་རི་ལ་འཇིག་རྟེན་སྣང་བྱེད་ཀྱི་དཀྱིལ་འཁོར་དུ་དབང་ཞུས་ཁ་ཆེའི་ཡུལ་བདུད་རྩི་འབྱུང་བའི་གཙུག་ལག་ཁང་དུ་པཎྜི་ཏ་པདྨ་ཀ་ར་ལ་ཆོས་དབྱིངས་གསུང་དབང་གི་དཀྱིལ་འཁོར་དུ་དབང་ཞུས། དེ་ནས་རྣལ་འབྱོར་གྱི་རྒྱུད་དེ་ཉིད་བསྡུས་པ་དང་།
དེའི་དཀའ་འགྲེལ་རྡོ་རྗེ་འབྱུང་བ་ལ་སོགས་པའི་དཔེ་རྙིང་ནས་པཎྜི་ཏ་ཤྲ་དྷ་ཀ་ར་ལ་རྡོ་རྗེ་དབྱིངས་ཀྱི་དཀྱིལ་འཁོར་དུ་དབང་ཞུས་པའི་ཚེ་ལོ་ཆེན་གྱི་མེ་ཏོག་རྡོ་རྗེ་སྙིང་པོ་ལ་ཕོག་ཅིང་། གཞན་སྔ་ཕྱིར་རྡོ་རྗེ་དབྱིངས་ཀྱི་དཀྱིལ་འཁོར་དུ་འཇུག་པ་ལན་སོ་ལྔ་ཙམ་མཛད་པའི་ཚེ་ཐམས་ཅད་དུ་མེ་ཏོག་རྡོ་རྗེ་རྣོན་པོ་ལ་ཕོག་པ་དང་། ཕྱིས་སུ་ཤྲ་དྷ་ཀ་ར་ལ་གསང་འདུས་འཇམ་རྡོར་གྱི་དབང་དང་གདམས་ངག་གསན་པའི་དུས་སུ་ཡང་མེ་ཏོག་འཇམ་དཔལ་ལ་ཕོག་པས་ལོ་ཆེན་འདིའི་ལྷག་པའི་ལྷ་འཕགས་པ་འཇམ་དཔལ་ཉིད་ཡིན་ཞིང་། དེས་རྗེས་སུ་བཟུང་ཞིང་བྱིན་གྱིས་བརླབས་པ་ཡིན་ནོ། ། གཞན་ཡང་པཎྜི་ཏ་དེ་ལ་དཔལ་མཆོག་རྡོ་རྗེ་སེམས་དཔའ་དང་། དུམ་བུ་དང་པོའི་རིགས་བསྡུས་དང་བཅས་པའི་དབང་ཡང་གསན་ཏེ་དེ་དག་གི་ཆོས་སྐོར་ལ་མཁས་པར་མཛད། དེའི་ཚེ་སློབ་དཔོན་ཀུན་སྙིང་གིས་མཛད་པའི་དེ་ཉིད་སྣང་བའི་དཔེ་ནི་བཙལ་བས་མ་རྙེད། སློབ་དཔོན་ཤཱཀྱ་བཤེས་གཉེན་གྱིས་མཛད་པའི་ཀོ་ས་ལའི་རྒྱན་དང་། ཐམས་ཅད་གསང་བ་རྩ་འགྲེལ་དང་། སྒྱུ་འཕྲུལ་དྲ་བ་རྩ་འགྲེལ་དང་བཅས་པ་ལ་སྦྱངས་པ་མཛད།
དེ་ནས་ཤྲ་དྷ་ལ་གསང་འདུས་མི་བསྐྱོད་པའི་དབང་གསན། སྒྲོན་གསལ་དང་། མདོར་བྱ། རིམ་ལྔ། སྤྱོད་བསྡུས་སྒྲོན་མ་ལ་སོགས་པ་འཕགས་བསྐོར་ལ་མཁས་པར་བསླབས་སོ། ། ཡེ་ཤེས་ཞབས་ལུགས་ཀྱི་སྐོར་ལ་ལོ་ཆེན་ལོ་ཆུང་གཉིས་ཀས་ལེགས་པར་སྦྱངས་སོ། ། དེ་ནས་དེ་ཝ་རཱ་ཛ་རབ་ཏུ་བྱུང་བའི་མཚན་ལྷ་བཙུན་བྱང་ཆུབ་འོད། ནཱ་ག་རཱ་ག་རབ་ཏུ་བྱུང་བའི་མཚན་ཕོ་བྲང་ཞི་བ་འོད་ཡིན་པར་འགའ་ཞིག་ལས་འབྱུང་། ཁ་ཅིག་ལས། སྲོང་ངེའི་སྲས་ལྷ་ལྡེ།
དེའི་སྲས་གསུམ་བྱུང་བའི་འོད་ལྡེ། བྱང་ཆུབ་འོད། ཞི་བ་འོད་སྟེ་གསུམ་གྱི་འོད་ལྡེའི་སྲས་མངའ་བདག་རྩེ་ལྡེ་ཡིན་ཟེར་ལ། ལ་ལ་སྲོང་ངེ་གཅུང་པོ་ཡིན་ཞིང་། དེ་རབ་ཏུ་བྱུང་བའི་མཚན་ཞི་བ་འོད་ཡིན་ཞེས་འདོད། གཅེན་པོ་ཁོ་རེའི་སྲས་ལྷ་ལྡེ། དེའི་སྲས་བྱང་ཆུབ་འོད་ཡིན་ཟེར་བ་སོགས་བཤད་ཚུལ་མང་ངོ་། ། གང་ལྟར་ལྷ་བཙུན་བྱང་ཆུབ་འོད་ཀྱིས་བསྐུལ་ནས། པཎྜི་ཏ་ཤྲ་དྷ་ཀ་ར་ཝརྨ། པྲ་ཛྙཱ་ཀ་ར་ཝརྨ།
པདྨ་ཀ་ར་ཝརྨ་སྟེ་ཀ་ར་རྣམ་གསུམ་དང་། ཀ་མ་ལ་གུཔྟ། དྷརྨཱ་ཤྲཱི་བྷ་དྲ་དང་། ཀ་ན་ཀ་ཝརྨ་ལ་སོགས་པ་སྤྱན་དྲངས་ཏེ། ཤྲ་དྷ་ཀ་ར་དང་ལོ་ཆེན་གྱིས་གསང་འདུས་འཕགས་སྐོར་ཡན་ལག་དང་བཅས་པ་དང་། ཐ་ག་ན་དང་། སྙིམ་པའི་མེ་ཏོག་ལ་སོགས་པ་ཡེ་ཤེས་ཞབས་སྐོར་དང་། རྣལ་འབྱོར་གྱི་རྒྱུད་ལ་རྩ་རྒྱུད། དེ་ཉིད་འདུས་པ། དེའི་རྒྱུད་ཕྱི་མ་དང་།
ཕྱི་མའི་ཕྱི་མའི་འགྲེལ་པ། རྣམ་སྣང་སྒྱུ་འཕྲུལ་དྲ་བའི་འགྲེལ་པ་སློབ་དཔོན་ཀུན་སྙིང་གིས་མཛད་པ་དང་། དེའི་དཀའ་འགྲེལ་རབ་ཞི་བཤེས་གཉེན་གྱིས་མཛད་པ། རྡོ་རྗེ་འབྱུང་བ། ཐུགས་རྗེ་འབྱུང་བའི་སྒོམ་བཟླས་ཞེས་སློབ་དཔོན་ཡེ་ཤེས་རྡོ་རྗེ་ཞེས་ཀྱང་བྱ། པདྨ་དཀར་པོ་ཞེས་ཀྱང་བྱ་བས་མཛད་པ་དང་། རབ་འབྱོར་བསྐྱངས་ཀྱིས་མཛད་པའི་སྦྱིན་སྲེག་དང་། ཀུན་སྙིང་གིས་མཛད་པའི་སྤྱན་དབྱེའི་ཆོ་ག་དང་། འཇམ་དཔལ་བཤེས་གཉེན་གྱིས་མཛད་པའི་མཚན་བརྗོད་ཀྱི་འགྲེལ་པ་རྣམས་བསྒྱུར། དེ་ནས་ཞང་ཞུང་གི་ཡུལ་ཁྱུང་ཞབས་དང་ཐོ་ལིང་གི་གཙུག་ལག་ཁང་དུ་མཚན་བརྗོད་ཀྱི་འགྲེལ་ཆེན་དང་།
དཀྱིལ་ཆོག་ལ་བཤད་པ་མཛད་ནས་པུ་ཧྲང་ས་ཞེར་གྱི་དབེན་ཙར་ཤྲ་དྷ་ཀ་ར་དང་། ཀ་མ་ལ་ཀུབྟ་དང་། ལོ་ཆེན་གྱིས་མཚན་བརྗོད་ཀྱི་འགྲེལ་ཆེན་དཀྱིལ་འཁོར་གྱི་ཆོ་ག་དང་བཅས་པ་བསྒྱུར་པ་ཡིན་ཏེ། ཇི་སྐད་དུ། རྒྱལ་སྲས་དམ་པ་མགོན་པོ་འཇམ་དབྱངས་ཀྱི། ། ཡོན་ཏན་ཕུལ་ཕྱུང་མཚན་གྱི་ཁྱད་པར་འདི། ། ཀུན་ལ་གྲགས་ཀྱང་ཇི་བཞིན་དོན་མ་ཁྲོལ། ། དེ་ཡང་དོན་ལ་ནོར་བའི་དྲི་མས་བསླད། ། དོན་འདི་གཟིགས་པས་རྗེ་རྒྱལ་བླ་མ་ཡི། ། གཞན་ལ་ཕན་བཞེད་བཀའ་ཡི་བསྐུལ་བས་ན། །
རྒྱ་ཆེན་སྒྲ་དོན་བདག་གིས་མ་རྟོགས་ཀྱང་། ། བཀའ་ཉན་མོས་བློས་གཙོ་བོར་བྱས་པས་བསྒྱུར། ། ཞེས་སོ། ། དེ་ནས་གནས་དེ་ཉིད་དུ་དཔལ་མཆོག་གི་རྒྱུད་དང་འགྲེལ་པ་བསྒྱུར་བ་ལ་བར་བར་དུ་གྲོ་ག་རུལ་ནས་བསྒྱུར་དུ་མ་བཏུབ་པ་ལ། སྐབས་སྐབས་སུ་ཕྲེང་གཅིག་དང་གཉིས་ལ་སོགས་པའི་ཆ་བཞག་ནས་གཞན་རྣམས་བསྒྱུར། བར་གྱི་ས་སྟོང་ཆད་པའི་སོབ་དང་དུམ་བུ་གཉིས་པའི་སྨད་མན་ཆད་དང་། གསུམ་པ་དང་བཞི་པ་མ་འགྱུར་རོ། ། དེའི་སྐབས་སུ་པཎྜི་ཏ་ཤྲ་དྷ་བ་གཤེགས་ཤུལ་ན་ཕར་ལ་ཞབས་རྗེས་ལ་བྱ་རོག་རྗེས་ལམ་ལམ་འབྱུང་བས་ལོ་ཆེན་གྱི་དགོངས་པ་ལ་འདི་ཐིག་གི་དངོས་གྲུབ་ཐོབ་པ་ཞིག་འདུག་སྙམ་ནས། ཐིག་རྩ་མཛད་པར་གསོལ་བ་བཏབ་པས། ཤྲ་དྷ་དེའི་བླ་མར་གྱུར་པ་ནོར་བུ་གླིང་པ་བདེ་བའི་རྡོ་རྗེ་ཞེས་བྱ་བས་ཐིག་གི་ཆོ་ག་སུམ་ཅུ་སོ་བརྒྱད་པ་ཞིག་མཛད།
དེའི་སློབ་མ་སངས་རྒྱས་ཞི་བ་ཞེས་བྱ་བས་དེ་བས་ཅུང་བསྡུས་པ་ཅིག དེ་ཁ་ཆེར་བྱོན་པའི་དུས་སུ་ཤྲ་དྷས་དེ་ལ་གཏུགས་ནས་ཐིག་ལ་ཤིན་ཏུ་མཁས་པ་ཡིན་པས། སྔར་གྱི་རྣམས་ཀྱི་དོན་བསྡུས་པའི་ཐིག་རྩ་དང་། དེའི་འགྲེལ་པ་མཛད། ལོ་ཆེན་གྱིས་བསྒྱུར་རོ། ། གཞན་ཡང་པཎྜི་ཏ་དྷརྨཱ་ཤྲཱི་བྷ་དྲ་དང་ལོ་ཆེན་གྱིས་ཀོ་ས་ལའི་རྒྱན་དང་། པྲཛྙཱ་ཝ་ལི་ཏས་མཛད་པའི་སྤྱན་དབྱེའི་ཆོ་ག་རྣམས་བསྒྱུར། པཎྜི་ཏ་པདྨ་ཀ་ར་ཝརྨ་དང་ལོ་ཆེན་གྱིས་དཔལ་མཆོག་གི་འགྲེལ་ཆུང་དང་། དཔལ་མཆོག་གི་རྒྱུད་ལ་བརྟེན་པའི་ཡི་གེ་བརྒྱ་བའི་ཆོ་ག་ཞེས་བྱ་བ་སློབ་དཔོན་པདྨའི་རྡོ་རྗེ་ལྕགས་ཀྱུས་མཛད་པ་དང་། རྡོ་རྗེ་དབྱིངས་ཀྱི་དཀྱིལ་འཁོར་ཆེན་པོའི་ལྷ་རྣམས་ཀྱི་རྣམ་པར་གཞག་པ་ཞེས་པ་སློབ་དཔོན་མུ་ཏིག་ཀ་ཀོ་ཤས་མཛད་པ་དང་།
ཀོ་ས་ལའི་རྒྱན་ལ་སློབ་དཔོན་ཀུན་སྙིང་གིས་དགག་པ་མཛད་པའི་ལན་འདེབས་ཀྱི་བསྟན་བཅོས་དང་། དེ་ཉིད་བསྡུས་པའི་དུམ་བུ་དང་པོའི་བཤད་རྒྱུད་དང་། ཐམས་ཅད་གསང་བའི་རྒྱུད་རྣམས་བསྒྱུར། པཎྜི་ཏ་པྲཛྙཱ་ཀ་ར་ཝརྨ་དང་ལོ་ཆེན་གྱིས་ཐམས་ཅད་གསང་བའི་འགྲེལ་པ་སློབ་དཔོན་ཤནྟི་པས་མཛད་པ་བསྒྱུར་རོ། ། དེ་ལྟ་བུའི་ལོ་ཆེན་རིན་ཆེན་བཟང་པོ་ཁ་ཆེར་སློབ་པར་བྱོན་པའི་ཚུལ་དེ་དག་ལོ་རྒྱུས་ཕལ་ཆེར་ལས་འབྱུང་བ་ཡིན་ལ། ཡང་ལོ་ཆེན་དེ་ཉིད་ཀྱི་དངོས་སློབ་གུ་གེ་ཁྲི་ཐང་པ་ཛྙཱ་ན་ཤྲཱིས་མཛད་པའི་ལོ་ཆེན་གྱི་རྣམ་ཐར་ལས་འདི་ལྟར་འབྱུང་སྟེ། དེ་ཡང་ལོ་ཆེན་འདི་འཁྲུངས་ཡུལ་མངའ་རིས་སྐོར་གསུམ་ལས། གུ་གེའི་སའི་ཆ་སྙུང་ཝི་རཏྣི་རུ་ཞེས་བྱ་བར་རིགས་གཡུ་སྒྲ་སྟོང་བཙན་ལ་སོགས་པའི་གཡུ་རིགས་སུ་སྒྲ་ཞེས་བྱ། རུས་ནི་ལྷ་ཉི་མ་ལྷུན་གྲུབ་ཀྱི་གདུང་བརྒྱུད་ཡིན་པས་ལྷུན་གྲུབ་བཟང་པོ་ཞེས་བྱ། ཆོ་འབྲངས་ནི་ཞང་པོ་ཀླུ་ལས་འབྲེལ་པས་ཀླུ་ཟེར་ཞེས་བྱ་ཞིང་།
ཡབ་བག་ཆེན་གཞོན་ནུ་དབང་ཕྱུག་དང་། ཡུམ་ལྕོག་རོ་ཀུན་བཟང་ཤེས་རབ་བརྟན་མ་གཉིས་ལ་སྲས་ལྕམ་སྲིང་བཞི་འཁྲུངས་ཏེ། ཆེ་བ་ཤེས་རབ་དབང་ཕྱུག བར་པ་རིན་ཆེན་དབང་ཕྱུག ཆུང་བ་ཡོན་ཏན་དབང་ཕྱུག ལྕམ་མོ་ཤེས་རབ་མཚོ་རྣམས་སོ། ། ཆེ་བས་ཁྱིམ་གྱི་ཆ་ལུགས་བཟུང་། ཆུང་བ་རབ་ཏུ་བྱུང་ནས་བསམ་གཏན་ལ་དགའ་བ་ཞིག་བྱུང་། ལྕམ་དགེ་སློང་མར་གྱུར་ནས་ཉམས་བཞེས་མཛད་པས་གྲུབ་པ་བརྙེས་ཏེ་རྣལ་འབྱོར་མ་ཆོས་ཀྱི་སྒྲོན་མེ་ཞེས་བྱའོ། ། བར་པ་རིན་ཆེན་དབང་ཕྱུག་ནི་ལོ་ཆེན་ཉིད་དེ།
འདི་ཉིད་ཡུམ་གྱི་ལྷུམས་སུ་འཇུག་པའི་ཚེ། ཡུམ་གྱི་སྣང་བ་ལ་ཕྲག་པ་གཡས་པ་ལ་ཉི་མ། གཡོན་པ་ལ་ཟླ་བ། སྤྱི་གཙུག་ན་གཡུའི་བྱིའུ་ཆུང་ཞིག་ཉིན་མཚན་ཀུན་ཏུ་སྙན་པའི་སྒྲ་སྒྲོག་ཅིང་འཕུར་ལྷབ་བྱེད་པ་བྱུང་ཞིང་། འཁྲུངས་པའི་དུས་སུ་བྱིའུ་ཆུང་དེ་ཡུམ་གྱི་སྤྱི་གཙུག་ནས་ཐིམ་གསང་གནས་ནས་ཐོན་ཏེ། ཡུམ་ལ་བསྐོར་བ་ལན་གསུམ་བྱས་ཏེ་འཕུར་བ་རྨིས། དེ་ནས་རྟའི་ལོ་དགུན་ཟླ་ཐ་ཆུང་གི་ཚེས་བཅུའི་ཉིན་ཡུམ་དེས་ཞིང་གི་ཡུར་མ་མཛད་པའི་ཚེ་ཅུང་ཟད་སྐུ་མ་བདེ་ནས་ཞིང་མཐར་བཞུགས་པས། ཡུམ་གྱི་དཔུང་པ་ལ་གཡས་པར་རྨ་བྱ། གཡོན་པར་ཁུ་ཡུག སྤྱི་གཙུག་ཏུ་ནེ་ཙོ་གཅིག་བབས་པས།
ཡབ་ཀྱིས་འདི་རྣམས་ཅི་ཡིན་གསུངས་པས། གསུམ་ག་གསུམ་ལ་ཐིམ་ཏེ། ཁྱེའུ་མདོག་སྔོ་བ་བྱའི་གདོང་ཡོད་པ། ཕྱག་གཡས་པའི་མཐིལ་ན་འཁོར་ལོའི་རི་མོ་ཡོད་པ་ཞིག་བལྟམས་སོ། ། དེ་ནས་ཁྱེའུ་དེས་ལོ་གཉིས་ལོན་པ་ན་ངག་ཏུ་དབྱངས་གསལ་གྱི་སྔགས་གསུངས་ཤིང་། ས་ལ་ཡང་བྲིས་པས། ཡབ་ཀྱིས་འདི་ལ་ལས་འཕྲོ་ཅན་ཞིག་ཡོང་བ་འདུག་གསུངས་ནས། དགེ་བསྙེན་མཛད། སླར་དགུང་ལོ་བཅུ་བཞི་པ་ལ་མཁོན་ལེགས་པ་བཟང་པོ་ལས་རབ་ཏུ་བྱུང་མཚན་རིན་ཆེན་བཟང་པོ་ཞེས་གསོལ་རྒྱ་ཆེར་འགྲེལ་སོགས་མཁན་པོ་དེ་ལ་གསན། དགུང་ལོ་བཅུ་བདུན་པའི་ཚེ་ཨུ་རྒྱན་ནས་བྱོན་པའི་པཎྜི་ཏ་ཞིག་གིས་ཡུམ་ལ་བསོད་སྙོམས་བླངས་ཏེ་བཞུད་པའི་ཤུལ་ན་རྒྱ་ཡིག་གི་གླེགས་བམ་ཞིག་ལུས་འདུག་པས་ཐུགས་ལ་འདི་ལ་གདམས་ངག་ཁྱད་པར་ཅན་ཡོད་ཡོང་སྟེ་རྒྱ་ཡིག་མེ་ཤེས་པས་མི་གོ་དགོངས་ཐུགས་ཕྱུང་སྟེ་བསིལ་གྲིབ་ཅིག་ལ་བཞུགས་པས་མནལ་དུ་སོང་།
མནལ་ལམ་ན་བུད་མེད་ཤ་རྩི་སྔོ་བ་རིན་པོ་ཆེ་དང་དར་གྱིས་བརྒྱན་པ་ཕྱག་གཡས་ཌ་མ་རུ་དང་། གཡོན་མེ་ཏོག་པར་གང་ཐོགས་པ་ཞིག་འོངས་ནས། སྲིན་བུའི་ཁ་ཆུས་རང་ཉིད་བཅིངས་པ་ལྟར། ། ཡུལ་ལ་ཞེན་པ་བདུད་ཀྱ་རྒྱ་རུ་ཆུད། ། དེ་ལས་ཐར་པར་འདོད་པའི་མི་སུ་དག ། བྱང་ཕྱོགས་ཁ་ཆེའི་ཡུལ་དུ་ཕྱིན་ནས་ཀྱང་། ། རྒྱ་གར་ཤར་ནུབ་ཆུ་ལྟར་ཉུལ་བ་བཞིན། ། དམ་ཆོས་རྒྱ་མཚོ་བོད་དུ་བསྒྱུར་ན་བདེ། ། ཞེས་སྨྲས་ཏེ་མི་སྣང་བར་གྱུར་ཏོ། ། དེར་མནལ་སད་པ་ན་ལུས་ཐམས་ཅད་རྔུལ་ཞིང་ཐུགས་ཀྱང་ཆད་ཆོད་སྐྱོ་སྙམ་པ་བྱུང་།
དེ་ནས་དགོངས་པ་ལ་བདག་ལ་མཁའ་འགྲོས་ལུང་བསྟན་མཛད་པར་འདུག་པས་ཁ་ཆེར་མ་ཕྱིན་ན་བར་ཆད་འོངས་ཉེན་ཡོད། ཕྱིན་པ་ལ་ནི་ལམ་རྒྱུས་མེད་པས་གར་འགྲོ་མི་ཤེས་ཤིང་ཡབ་ཡུམ་གྱིས་ཀྱང་མི་གནང་དགོངས་ཐུགས་མ་བདེ་བར་ཡོད་པའི་ཚེ། ཡུམ་གྱིས་བུ་ནམ་ངོ་ནག་པ་ཅི་ཡིན་གསུངས་པས། སྔར་གྱི་མཁའ་འགྲོ་མའི་ལུང་བསྟན་གྱི་ལོ་རྒྱུས་བཤད་པས། ཡབ་ཡུམ་སོགས་ཀྱིས་གྲོས་བྱས་ཏེ། བུ་འདི་མ་བཏང་ན་སྲོག་གི་བར་ཆད་དུ་འགྲོ་བ་འདུག བཏང་ན་ངེད་རྣམས་ཀྱི་སྙིང་གས་པ་ལྟ་བུར་འགྲོ་འདུག་ནའང་། ད་གཏོང་བ་ལས་འོས་མེད། ད་ལམ་ལས་མི་འགྲོ་བའི་ཆད་བྱས། དེ་ནས་ལོ་ཆེན་འདིས་རང་གི་ཕུ་བོ་བཀྲ་ཤིས་རྩེ་མོ་དང་།
ཉུང་སྡེའི་མོན་པ་ལམ་རྒྱུས་ཤེས་པ་ཞིག་སྟེ་གསུམ་སྡེབས་ནས་དགུང་ལོ་བཅོ་བརྒྱད་པ་ལ་རྒྱ་གར་ལ་བྱོན་ཏེ། ཡུམ་གྱིས་རོས་ཕུག་བྱ་བའི་བར་སྐྱེལ་མ་མཛད། དེ་ནས་རིམ་གྱིས་བྱོན་ནས་ཟླ་གཅིག་ཙམ་སོང་བ་ན་ཀཎྜི་བྱ་བའི་ཡུལ་དུ་སླེབས་པའི་ཚེ་གྲོགས་པོ་ཉུང་སྡེ་བ་འགྲོ་མ་འདོད་ནས་ཁོ་རང་གཉིས་ཀྱིས་བྱོན་པས་ཞག་གསུམ་སོང་བ་མ་ཧཱ་སངྒ་ལ་བྱ་བའི་ཟམ་པ་ཞིག་ཏུ་སླེབས་ཏེ་ཤོ་གམ་འདོད་པ་པོ་མི་གསུམ་འདུག་པ་ལ་མགྲོན་བུ་འགའ་བྱིན་དེ་ནུབ་དེར་བཞུགས། ནངས་པར་སྔ་པོ་ནས་ཟམ་པ་དེ་ཐོན། ལ་ཆེན་པོ་ཞིག་གི་གསུམ་གཉིས་ཙམ་དུ་ཕེབས་པའི་ཚེ། ཕུ་བོ་བཀྲ་ཤིས་བརྩེགས་པ་ནད་དྲག་པ་ཞིག་གིས་ཐེབས་ཏེ་ཤི་ལ་ཁད་པ་དང་། རང་ཉིད་ཀྱང་ཐུགས་མུག་སྐུ་ལུས་དུབ་ནས་མནལ་དུ་སོང་བའི་མནལ་ལམ་དུ་སྔར་གྱི་མཁའ་འགྲོ་མ་དེ་བྱུང་ནས། བུ་ལོངས་ཤིག་ནད་པ་འདི་མདང་ནུབ་ཀྱི་ཟམ་པ་དེ་ན་ཆོས་ལ་མི་དགའ་བའི་གནོད་སྦྱིན་མོ་གཅིག་ཡོད་པ་དེས་བར་ཆད་བརྩམས་པ་ཡིན་འདུག་སྟེ། ཁོ་མོས་བཟློགས་ནས་ཡོད་པས་ནད་པ་ཡང་མྱུར་དུ་ཕན་པ་ཡོད། ད་ལྟ་འདིར་ཇག་པ་ཡོང་བ་འདུག་པས།
ལམ་ལོགས་པ་གཅིག་ཏུ་སོང་ལ་དཀོན་མཆོག་ལ་གསོལ་བ་དྲག་ཏུ་ཐོབ་ཅིག་ཟེར་བ་ན། དེ་མ་ཐག་བཞེངས་ཏེ་ནད་པ་ཁྲིད་དཀོན་མཆོག་ལ་གསོལ་བ་འདེབས་ཀྱིན་ཕ་ཚད་དུ་བྱོན་པས་སྔར་གྱི་བཞུགས་ས་དེ་ན་ཇག་པ་གསུམ་སླེབས་འདུག་ནའང་། དཀོན་མཆོག་དང་མཁའ་འགྲོ་མའི་བྱིན་རླབས་ཀྱིས་ཇག་པས་ཁོང་གཉིས་མ་མཐོང་བར་སོང་། ནད་པ་ཡང་ནད་ལས་གྲོལ་ཏེ་དགའ་སྤྲོའི་སེམས་ཀྱིས་ལ་དེ་ལས་བརྒལ་ནས་བྱོན་པས་ནགས་གསེབ་ཅིག་ཏུ་རྒན་མོ་མ་བུ་གཉིས་ཀྱིས་འབྲས་ཁུར་རེ་ཁུར་བ་དང་འཕྲད་ནས། དེར་ཁོང་གཉིས་ལ་གསོལ་ཆས་གང་ཡང་མེད་པས་སློང་བའི་བརྡ་མཛད་པས། འབྲས་སྦར་བ་ལྔ་ཙམ་ཕུལ་བ་བསྐོལ་ཏེ་གསོལ་བས་སྐུ་ཁམས་གསོས། དེའི་དྲིན་ལན་དུ་བསྔོ་བ་ཡང་གསུངས། མཆོད་རྟེན་བརྒྱ་ཙམ་ཞིག་འདེབས་དགོས་དགོངས་ནས། ཁོང་རང་གི་ཁུག་མ་ན་ཐུགས་རྗེ་ཆེན་པོའི་སྐུ་ཚོན་གང་པ་ཞིག་ཡོད་པ་དེ་དང་། མཆོད་རྟེན་བརྒྱ་རྩའི་དཔེ་བསྟན་ནས་འདི་འདྲ་འདེབས་པ་ཡིན་གྱི་བརྡ་མཛད་དེ།
རྒན་མོ་ལ་སྐྲ་དུམ་ཙམ་དགོས་གསུང་གི་བརྡ་མཛད་པས་རྒན་མོ་དགའ་ནས་སྐྲའི་རྩེ་མོ་དུམ་ཙམ་ཞིག་བཅད་ནས་ཕུལ། ཕྱག་འཚལ་ནས་ལྕེ་བསྟན་ཏེ་འདི་ཆད་ནས་མེད་ཅེས་ལྐུག་པའི་བརྡའ་བྱས་མཆི་མ་ཕྱུང་ནས། ལོ་ཙཱ་བ་ཡང་སྙིང་རྗེ་སྐྱེས་ནས་སྤྱན་ཆབ་བྱུང་། ཕྱིས་རྒན་མོའི་དོན་དུ་སྐྲ་དུམ་བསྲེགས་པའི་མཆོད་རྟེན་བརྒྱ་རྩ་མང་པོ་བཏབ་བོ། ། དེ་ནས་ཁ་ཆེའི་ཡུལ་སྣ་ཟིན་པའི་གྲོང་ཁྱེར་ཞིག་ཏུ་ཕེབས་ཏེ་དེར་འཕྲལ་སྐད་བསླབས། དེ་ནས་ཀྱང་བྱོན་པས་ཤིང་དྲུང་ཞིག་ན་རྣལ་འབྱོར་པ་གཅེར་བུ་ཞིག་དང་འཕྲད་ནས། དེས་མིའི་རྐང་གླིང་གིས་ལོ་ཆེན་གྱི་དབུ་ལ་ལན་གསུམ་བསྐོར་ཏེ་བུས་ནས་གར་སོང་ཆ་མེད་དུ་སོང་། ཕྱིས་བརྟགས་པས་གྲུབ་པ་བརྙེས་པའི་རྣལ་འབྱོར་པ་རཏྣ་སིདྡྷི་སྟེ་གྲུབ་རིན་ཆེན་དངོས་གྲུབ་ཅེས་བྱ་བར་འདུག དེའི་དུས་སུ་ཁོ་བོ་ལ་བྱིན་གྱིས་རློབས་པ་ལ་ཕེབས་པར་འདུག་སྟེ་ཞལ་མ་འཚོ་བས་འགྱོད་པ་དྲག་པོ་སྐྱེས་སོ། ། དེ་ནས་ཅུང་ཟད་བྱོན་པ་དང་།
སྟག་གྲུས་མ་ཞིག་དང་འཕྲད་ནས་ནགས་ཁྲོད་ནས་མི་རྐང་གི་སྒྲ་བྱུང་བས། སྟག་དེ་ལོགས་སུ་གཟུར་ནས་སོང་ནས་ད་ཅིའི་དེ་དེའི་བརྡའོ། ། དེའི་བྱིན་གྱིས་བརླབས་པ་ཡིན་པར་ཤེས་ནས་མོས་གུས་དྲག་པོ་སྐྱེས་སོ། ། དེ་ནས་ཚོང་པ་མང་པོ་དང་འཕྲད་དེ། དེ་དག་ལ་ས་རྒྱུས་ལེགས་པར་དྲིས་ནས་ཀ་ལ་བ་རི་ཞེས་བྱ་བའི་གྲོང་ཁྱེར་དུ་སླེབས། དེར་ཁ་ཆེའི་བྱིས་པ་རྣམས་འདུས་ཏེ། འདི་ལྟ་བུ་སྨ་ར་དང་སྨིན་མ་མེད་པ་དང་། ལུས་ཀྱི་ཆ་ལུགས་སེར་པོ་ཟེར་བཞད་གད་བྱེད་པ་བྱུང་། དེ་ནས་གྲོང་ཁྱེར་དེར་བསོད་སྙོམས་ལ་བྱོན་པའི་སྐབས་ཤིག བྲམ་ཟེ་རྒན་པོ་གཅིག་དང་འཕྲད་ནས།
དེས་ལོ་ཆེན་གྱི་ཕྱག་གི་རི་མོ་ལ་བལྟས་ཏེ་ཅང་མི་ཟེར་བར་སོང་། རེ་ཞིག་ནས་དངུལ་གྱི་ཕུད་ཕོར་མེ་ཏོག་གིས་ཕྱུར་བུར་བཀང་པ་ཞིག་ཁྱེར་བྱུང་ནས་ཕུལ་ཏེ། ཕྱག་འཚལ་ཐུ་བ་ནས་བཟུང་བཀྲ་ཤིས་བརྗོད། ཁྱོད་ཚེ་རབས་ཏུ་དུ་མ་ནས་ཚོགས་བསགས་པའི་ལས་ཅན་ཞིག་སྐྱེ་བ་འདི་ལའང་ཆོས་མང་པོ་ཤེས་ནས་སེམས་ཅན་ལ་ཕན་ཐོགས་པར་འདུག་ཟེར་ནས་སོང་ངོ་། ། དེར་རྐང་མགྱོགས་ཀྱི་གདམས་པ་ཡིད་བཞིན་གྱི་ནོར་བུ་བསམ་འཕེལ་བྱ་བ་མཁྱེན། གྲོང་ཁྱེར་མ་ལ་སིན་དྷར་པཎྜི་ཏ་ཆེན་པོ་ཤྲ་དྷ་ཀ་ར་ཝརྨ་ལ་ཡོ་གའི་ཆོས་མང་དུ་གསན་ཅིང་བསྒྱུར། པཎྜི་ཏ་གཞན་ལའང་ཆོས་མང་པོ་གསན་ནས་ཐུགས་སྦྱོང་མཛད། དེ་ནས་ཡུལ་དབུས་སུ་འབྱོན་འདོད་པའི་ཚེ་རྨི་ལམ་དུ་བོད་ཀྱི་མི་གཅིག་གིས་རྒྱ་མཚོའི་ནང་ནས་ནོར་བུ་མང་པོ་རྙེད་ནའང་། ཡིད་བཞིན་གྱི་ནོར་བུ་རིན་པོ་ཆེ་བསམ་འཕེལ་ཞིག་ལུས་སུ་འཇུག་པར་འདུག དེ་ནི་རྗེ་བཙུན་ཆེན་པོ་ན་རོ་པའི་ཕྱག་ན་ཡོད་ཟེར་བ་རྨིས་མནལ་སད་པ་དང་།
ཤྲ་དྷ་ཀ་ར་ལ་ལོ་རྒྱུས་ཞུས་པས། དེའི་ཞལ་ནས་དེ་ལྟར་རྗེ་བཙུན་ན་རོ་པའི་དྲུང་དུ་འགྲོ་དགོས། ཁོང་གིས་ཚེ་གཅིག་ལུས་གཅིག་ལ་སངས་རྒྱ་བའི་གདམས་པ་མཁྱེན་པ་ཡིན་གསུངས། དེར་བླ་མའི་བཀས་གནང་ཞིང་། རྨི་ལམ་ཡང་བཟང་བས་ན་རོ་པའི་དྲུང་དུ་ཕྱིན་པ་འཐད་དགོངས་ནས་བྱང་པུཥྤེ་ཧ་རིའི་མེ་ཏོག་མདངས་འཕྲོག་གི་དགོན་པར་བྱོན་ཏེ། ན་རོ་པ་དང་མཇལ་བྱིན་རླབས་དང་གདམས་པ་མང་དུ་ཐོབ། དེ་ནས་སླར་བྱོན་པཎྜི་ཏ་ཀ་མ་ལ་གུཔྟ་དང་མཇལ་ནས་གདམས་ངག་མང་དུ་གསན། སྔར་ཡུལ་དུ་གཟིགས་པའི་བེ་བུམ་གྱི་ནང་ན་མཁའ་འགྲོ་མ་གསེར་གྱི་འོད་ཟེར་ཅན་གྱི་སྒྲུབ་ཐབས་ཟབ་མོ་གཅིག་ཡོད་པ་པཎྜི་ཏ་དེས་མཁྱེན་པར་འདུག་པས་ཞུས། མཁའ་འགྲོ་མ་དེ་སྔར་གྱི་ལུང་བསྟན་མཛད་མཁན་དེ་ཡིན་པས་དེ་མན་ཆད་ནས་མ་དང་སྲིང་མོའི་ཚུལ་དུ་འགྲོགས་ཤིང་གྲོགས་བྱེད་པ་བྱུང་ངོ་། ། དེ་ནས་ཁ་ཆེར་ལོ་ཅི་ཙམ་སོང་བརྩིས་པས་ལོ་བདུན་སོང་ནས་འདུག་པས།
ད་ཕ་མ་དང་འཕྲད་དུ་འགྲོ་དགོངས་ནས། གདམས་ངག་རྣམས་གྲོ་ཁ་སེར་པོ་ལ་བྲིས་ནས་རྒྱའི་བེ་བུམ་མཛད་ནས་བསྣམས་འབྱོན་པར་དགོངས་པའི་ཚེ། སྔར་ཡུལ་དུ་ལུང་བསྟན་ལ་རྒྱ་གར་ཤར་ནུབ་ཆུ་བཞིན་ཉུལ་ཟེར་བ་དྲན་ནས་དཔེ་ཆ་རྣམས་ཤྲ་དྷ་ཀ་ར་ཝརྨའི་ཕྱག་ཏུ་བཞག་ཅིང་། རྐང་མགྱོགས་ཀྱི་དངོས་གྲུབ་བརྙེས་པས་རྒྱ་གར་ཤར་ཕྱོགས་ལ་བྱོན། དེ་ཕྱོགས་ཀྱི་པཎྜི་ཏ་ཛི་ན་མི་ཏྲ་དང་། ཛྙཱ་ན་ཤྲཱི་དང་། ཤི་ལནྟྲ་བོ་དྷི་ལ་སོགས་པ་དུ་མ་ལ་ཆོས་ཞུས་ཤིང་བསྒྱུར། དེ་ནས་སླར་ཁ་ཆེར་བྱོན། ཤྲ་དྷའི་ཕྱག་ནས་དཔེ་ཆ་རྣམས་ཞུས་ཐེག་པ་རྣམས་བསྣམས་ནས་བོད་དུ་བྱོན། མ་ཐེག་པ་རྣམས་ཤྲ་དྷའི་ཕྱག་ཏུ་བཞག་གོ །
དེ་ཡན་ཆད་ལ་འཕགས་ཡུལ་དུ་ལོ་བཅུ་སོང་སྟེ། དེ་ནས་རྐང་མགྱོགས་ཀྱི་མཐུས་སྙུང་ཝྃ་དུ་ཞག་དྲུག་ལ་བྱོན་པས། ཡབ་ལོ་གཅིག་གི་སྔོན་ལ་གཤེགས་འདུག་པས། ཁ་ཆེ་ནས་ལོག་མ་བྱོན་པ་ལ་ཐུགས་འགྱོད་པ་ཙམ་སྐྱེས། དེ་ནས་ཡབ་ཀྱི་དོན་དུ་ངན་སོང་སྦྱོང་བའི་དཀྱིལ་འཁོར་བདུན་བཞེངས། དེ་དུས་པུ་ཧྲང་དུ་ཕེབས་ཙ་ན་བོན་གྱི་དགེ་བཤེས་གཅིག་འཇག་མའི་སྟེང་དུ་སྐྱིལ་ཀྲུང་བཅས་ནས་སྡོད་པ་དང་། ལུས་ལས་འོད་ཟེར་འཕྲོ་བ་ལ་སོགས་པ་བྱུང་ནས་མི་ཐམས་ཅད་མོས་ཤིང་དད་པ་ཞིག་འདུག་པས། ལོ་ཆེན་གྱི་དགོངས་པ་ལ་འདི་ནི་རྒྱལ་པོ་སྤེ་དཀར་གྱི་ཆོ་འཕྲུལ་ཡིན་པ་འདུག་དགོངས་ནས་ཟླ་བ་གཅིག་སྒྲུབ་པ་མཛད་ནས། གཟོད་བནྡྷེ་དེ་བར་སྣང་ལ་སྐྱིལ་ཀྲུང་བཅས་ནས་བསྡད་པའི་སར་བྱོན་ཏེ། ཏིང་ངེ་འཛིན་བརྟན་པའི་རིང་ནས་སྡིགས་མཛུབ་མཛད་པས།
ཁོ་དེ་མ་ཐག་ས་ལ་ལྷུང་། དེ་ནས་ལོ་ཙཱ་བ་ཆེན་པོ་ལ་ཐམས་ཅད་མོས་པར་གྱུར་ཏོ། ། གོང་གི་དེ་འགའ་ཞིག་ལས་སྤེ་དཀར་གྱི་ཆོ་འཕྲུལ་དུ་བཤད་ཀྱང་། ཡོངས་སུ་གྲགས་པ་ལས་མང་ཡུལ་གོ་མའི་མཚོ་ལ་གནས་པའི་ནག་ཕྱོགས་ལ་དགའ་བའི་ཀླུ་གདུག་པ་ཅན་ཞིག་སྐྱེས་ངན་ཞིག་གི་རྒྱུད་ལ་ཞུགས་པ་སངས་རྒྱས་སྐར་རྒྱལ་ཞེས་བྱ་བར་གྱུར་ནས་ཆོས་ལོག་བསྟན་པར་འཆད་དོ། ། དེ་ལྟར་ཡང་སྡོམ་གསུམ་རབ་དབྱེ་ལས། རིན་ཆེན་བཟང་པོ་བཞུགས་པའི་ཚེ། ། སངས་རྒྱས་སྐར་རྒྱལ་ཞེས་བྱ་བ། ། དཔྲལ་བ་ནས་ནི་འོད་འབྱིན་ཅིང་། ། བར་སྣང་ལ་ནི་སྐྱིལ་ཀྲུང་འཆའ། ། རེ་འགའ་འཇག་མའི་ཁྲི་ལ་སྡོད། །
སྟོང་པ་ཉིད་ཀྱི་ཆོས་རྣམས་སྟོན། ། བྱམས་དང་སྙིང་རྗེ་ཆེ་བར་སྣང་། ། དེ་ཡི་ཆོས་ཀྱིས་གཞན་དག་ལ། ། ཏིང་ངེ་འཛིན་ཡང་སྐྱེ་བར་བྱེད། ། དེ་ལ་འཇིག་རྟེན་ཐམས་ཅད་མོས། ། ཤཱཀྱའི་རྒྱལ་པོའི་བསྟན་པ་དང་། ། འདྲ་མིན་ཅུང་ཟད་བཅོས་པར་འཆད། ། དེ་ཡི་བསྟན་པ་ཤིན་ཏུ་འཕེལ། ། དེ་ཚེ་རིན་ཆེན་བཟང་པོ་ཡིས། ། བསྒྲུབ་པ་ཟླ་བ་དྲུག་མཛད་ནས། །
ཏིང་འཛིན་བརྟན་ནས་དེ་དྲུང་བྱོན། ། སངས་རྒྱས་སྐར་རྒྱལ་བར་སྣང་ལ། ། སྐྱིལ་ཀྲུང་བཅས་ནས་ཆོས་འཆད་ཚེ། ། རིན་ཆེན་བཟང་པོས་གཟིགས་ཙམ་གྱིས། ། ས་ལ་ལྷུང་ནས་བརྒྱལ་ཞེས་གྲགས། ། གལ་ཏེ་རིན་བཟང་ཞེས་བྱ་བའི། ། སྐྱེས་མཆོག་དེ་ཚེ་མི་བཞུགས་ན། ། སངས་རྒྱས་སྐར་རྒྱལ་ཞེས་བྱ་བའི། ། ཆོས་ལོག་བསྟན་པ་འབྱུང་ཞེས་ཐོས། ། ནག་པོའི་ཕྱོགས་ལ་དགའ་བ་ཡི། །
སྐར་རྒྱལ་ཞེས་བྱའི་ཀླུ་ཆེན་ཞིག ། སྐྱེས་ངན་ཞིག་ལ་ཞུགས་ནས་ནི། ། སངས་རྒྱས་གཟུགས་སུ་བརྫུས་ཞེས་གསུངས། ། ཞེས་གསུངས་སོ། ། དེ་ནས་མངའ་རིས་ཀྱི་བླ་མ་ཆེན་པོ་ལྷ་ལྡེ་བཙན་གྱིས་པཎྜི་ཏ་པྲཛྙཱ་ཀ་ར་ཤྲཱི་མི་ཏྲ་དང་། སུ་པ་ཏི་ཏ་ལ་སོགས་པ་མཁས་བཙུན་དུ་མ་གདན་དྲངས་ནས་བྱོན་པ་ལ་ཕ་རོལ་ཏུ་ཕྱིན་པའི་ཆོས་མང་དུ་གསན་ཅིང་བསྒྱུར། མདོར་ན་པཎྜི་ཏ་བདུན་ཅུ་རྩ་ལྔ་ལ་དམ་ཆོས་མང་དུ་གསན་ནས། བླ་མ་ཆེན་པོ་ལྷ་ལྡེའི་དབུའི་མཆོད་གནས་དང་རྡོ་རྗེ་སློབ་དཔོན་མཛད་དེ། གཙུག་ལག་ཁང་བརྒྱ་རྩ་བཞེངས་པར་ཞལ་བཞེས་མཛད། དེ་ནས་བླ་ཆེན་ལྷ་ལྡེས་ཁ་ཆེར་གཙུག་ལག་ཁང་བཞེངས་ཚར་བ་དང་གུ་གེར་ཕེབས་ཏེ།
གཙུག་ལག་ཁང་དེ་དང་། བླ་ཆེན་བྱང་ཆུབ་འོད་ཀྱི་ཐོ་ལིང་གི་གླིང་ཕྲན་བཅུ་གཉིས། མང་ཡུལ་གྱི་ཉར་མ་རྣམས་ཀྱི་རྨང་དུས་གཅིག་ལ་བཏིངས་པ་ཡིན་ཞིང་། རབ་གནས་ཀྱང་གསུམ་ཆར་ཉི་མ་གཅིག་ལ་གཅིག་ཆར་དུ་ལོ་ཆེན་གྱིས་མཛད་པས་ཁོང་སོ་སོ་ཡང་། ལོ་ཆེན་ངེད་ཀྱི་ཡུལ་ན་བཞུགས་ཤིང་རབ་གནས་མཛད་ཅེས་གླེང་ཞིང་ཁ་མ་འཆམས་པར་ལོ་ཆེན་རང་ལ་ཞུས་པས། གསུམ་ཆར་བདེན་ཏེ་སོ་སོ་རང་ན་ཁོ་བོ་ཡོད་ཅེས་གསུངས་པས། སྐུའི་བཀོད་པ་གསུམ་བསྟན་ནས་རབ་གནས་སོ་སོར་མཛད་པ་ཡིན་ནོ་ཞེས་འབྱུང་བ་ཡིན་ལ། དེ་ལྟ་བུའི་ལོ་ཆེན་དེ་ཉིད་ཀྱིས་ཀྱང་ཁ་ཆེར་ལན་གཉིས་པ་བྱོན་པའི་ཚེ་སྔར་གསན་པའི་ཆོས་རྣམས་ལ་དག་ཐེར་མཛད། ཁྱད་པར་དཔལ་མཆོག་གི་ཕྲེང་ཆད་རྣམས་བསབ། དུམ་བུ་དང་པོའི་རྒྱུད་དང་འགྲེལ་པ་གཉིས་ཀ་དག་པར་བཅོས།
སྔགས་དུམ་གྱི་བར་གྱི་ཁོག་ཆེན་པོ་དང་། དུམ་བུ་གཉིས་པའི་སྨད་དང་། གསུམ་པ་དང་བཞི་པའི་འགྲེལ་པའི་དཔེ་མ་རྙེད་པར་མ་འགྱུར། རྒྱུད་ཀྱིའང་གཤམ་གྱི་བར་བར་ན་དཔེ་མ་རྙེད་པར་མ་འགྱུར་བར་ཡོད་དོ། ། དེའི་ཚེ་པཎྜི་ཏ་མུ་ཏི་ཏ་བྷ་དྲ་ཞེས་པས་དཀྱིལ་ཆོག་རྡོ་རྗེ་འབྱུང་བ་ལ་འགྲེལ་པ་མཛད། ལོ་ཙཱ་བ་ཆོས་ཀྱི་ཤེས་རབ་ཀྱིས་བསྒྱུར་ཀྱང་། པཎྜི་ཏ་དེ་ལ་ཀུན་སྙིང་གི་མན་ངག་མེད་པར་འགྲེལ་པ་བཙན་ཐབས་སུ་བྱས་པས་ཚད་ལྡན་དུ་མི་གཟུང་ངོ་། ། ཡང་འཇིག་རྟེན་གསུམ་རྒྱལ་གྱི་རྟོག་པ་དང་། དེའི་འགྲེལ་པ་སློབ་དཔོན་མུ་ཏི་ཥ་ཀོ་ཥས་མཛད་པ་བསྒྱུར་བྱང་མེད་པ་ལ་ཁ་ཅིག་ལོ་ཆེན་གྱིས་བསྒྱུར་ཟེར། འགའ་ཞིག་དགེ་བློའི་འགྱུར་ཡིན་ཡང་ཟེར་རོ། །
དེའི་ཚེ་དེ་ཉིད་སྣང་བའི་དཔེ་མ་རྙེད་པར། བཤད་པ་ཀོ་ས་ལའི་རྒྱན་ལ་བྱེད་ཅིང་། ལག་ལེན་ཀུན་སྙིང་གིས་མཛད་པའི་དཀྱིལ་ཆོག་ལ་མཛད་པས་ལག་ལེན་དང་བཤད་པ་མི་མཐུན་པ་ཅུང་ཟད་ཡོད་པར་བཤད་དོ། ། ལོ་ཆེན་བོད་དུ་བྱོན་ནས་དེའི་ཚེ་མངའ་རིས་སྟོད་ན་འདུར་ཤིང་དར་བས་དབྱངས་མེད་ན་མི་ཐུལ་བར་དགོངས་ནས། ལོ་ཆེན་རང་གིས་ཀྱང་དབྱངས་བག་རེ་མཛད། ལོ་ཆུང་རྣམས་ཀྱང་དབྱངས་བྱེད་དུ་བཅུག ཁྱད་པར་ལོ་ཆུང་ལེགས་ཤེ་ཕྱག་དང་གྲེ་ངག་བདེ་ཞིང་སྤྲོས་པ་ལ་དགྱེས་པས་དབྱངས་དང་རྡོ་རྗེ་དྲིལ་སྟབས་སོགས་སྤྲོས་པ་རྒྱ་ཆེར་མཛད་པས་རྒྱལ་བློན་ཡང་དེ་ལ་མཉེས་པ་བྱུང་ངོ་། ། དེའི་ཚེ་ལོ་ཆེན་གྱིས་ལོ་ཆུང་ལ། རྡོ་རྗེ་འབྱུང་བ་ཆེས་ནས་མ་རྫོགས་བར་ཕྱག་རྒྱ་བཞི་པ་དང་གཅིག་པའི་སྒྲུབ་ཐབས་རྩམས་གསུངས་ནས། ལོ་ཆུང་གིས་རྡོ་རྗེ་དབྱིངས་ཀྱི་སྒྲུབ་ཐབས་ཆེ་ཆུང་གཉིས་བརྩམས་པས།
དུས་ཕྱིས་སྟོད་འགྲེལ་འགྱུར་བ་ན་མ་མཐུན་པས་གཅིག་ཀྱང་མ་བཏུབ་ཅེས་འགའ་ཞིག་ཟེར་ཡང་། བུ་སྟོན་རིན་པོ་ཆེས། དེ་ནི་མི་བདེན་ཏེ། རྡོ་རྗེ་ཆོས་ཀྱི་སྒྲུབ་ཐབས་ནི། སྤྱིར་བོད་ཐུགས་རྗེ་ཆེན་པོ་ལ་མོས་ཤིང་། ཁྱད་པར་ལྷ་བྱང་ཆུབ་འོད་ཐུགས་རྗེ་ཆེན་པོ་ལ་མོས་པས། དེའི་དབང་གིས་རྡོ་རྗེ་ཆོས་ཀྱི་གཞི་ལུས་བྱས་པའི་རྣལ་འབྱོར་ཆེན་པོ་དང་རྣལ་འབྱོར་གཅིག་ལྡན་ཡིན་པས་མིང་ཡང་དེ་ལྟར་བཏགས་ལ། ཕྱག་རྒྱ་བཞི་གཅིག་གི་དོན་མེད་དོ། ། དེ་ཉིད་སྣང་བ་མ་འགྱུར་ཡང་ཀོ་ས་ལ་འགྱུར་བས། ཕྱག་རྒྱ་བཞི་གཅིག་ཤེས་ཏེ།
དེ་དུས་ཀྱི་སློབ་མ་མངའ་རིས་ཟླ་འོད་ཀྱིས་བཀོད་པ་བྱས་པའི་ཕྱག་རྒྱ་གཅིག་པའི་དཀྱིལ་འཁོར་ཡང་སྤངས་ཁ་སེར་མ་ན་ཡོད་པའི་ཕྱིར་རོ། ། ཞེས་གསུངས་སོ། ། དུས་དེ་མན་ཆད་དུ་ལོ་ཆེན་གྱི་སློབ་མ་རྣམས་ཁ་ཆེའི་མཁན་པོ་ཤྲ་དྷ་ཀ་རའི་ལུགས་གཙོ་བོར་བྱེད་པ་ཡིན་ནོ། ། དེ་ནས་རྔོག་རིན་ཆེན་རྒྱལ་མཚན་ཞེས་བྱ་བ་ཡུལ་ཉང་ཤབ་པ་ཡིན་པ། རང་ཉིད་གུང་ཐང་དུ་སྐྱེས་པ་ལོ་ཙཱ་ལྡབ་ལྡིབ་ཤེས་པ་ཞིག་གིས་བལ་ཡུལ་དུ་སློབ་གཉེར་ལ་ཕྱིན་པས། བལ་ཡུལ་གྱི་ར་ཛཱ་བྷི་ཧ་ར་ནས། དེ་ཉིད་སྣང་བའི་སྟོད་འགྲེལ། རྡོ་རྗེ་འབྱུང་བ། ཁམས་གསུམ་རྣམ་རྒྱལ་གྱི་དཀྱིལ་ཆོག གཙུག་དགུའི་དཀྱིལ་ཆོག་གི་དཔེ་ཞིག་རྣམས་རྙེད་ནས་ལོ་ཆེན་ལ་གསང་འདུས་ཞུ་བའི་ཡོན་དུ་ཕུལ་བས།
ཤིན་ཏུ་མཉེས་ནས་སྟོད་འགྲེལ་ལ་རང་འགྱུར་མཛད། དེ་ལྷ་བྱང་ཆུབ་འོད་ཀྱིས་ཚོར་ནས་སྟོན་གསུངས་པ་ལ། ལོ་ཆེན་གྱིས་པཎྜི་ཏ་ལ་ཞུ་དག་བྱེད་དགོས་པ་ཡོད་པས་མ་འདྲི་ཞིག་གསུངས་ཀྱང་། ལྐོག་ཏུ་བྲིས་ནས་མངའ་རིས་སྟོད་ཕྱོགས་སུ་དཔེ་དེ་རེ་རེ་ཙམ་འཕེལ་བས། ད་ལྟ་སྟོད་འགྲེལ་པ་དཔེ་མི་འདྲ་ཙམ་གཉིས་ཡོད་པར་བཤད་དོ། ། དེ་དག་ནི་ལོ་ཆེན་གྱིས་ཁ་ཆེར་ལན་གཉིས་བྱོན་པའི་ལོ་རྒྱུས་ཡོངས་གྲགས་ལྟར་བཀོད་པ་ཡིན་ལ། ཡང་གོང་དུ་བཀོད་པའི་ལོ་ཆེན་གྱི་རྣམ་ཐར་ཁྲི་ཐང་པས་མཛད་པའི་ལོ་རྒྱུས་ཀྱི་འཕྲོ་ལས་ལོ་ཆེན་ཁ་ཆེར་ལན་གཉིས་པ་བྱོན་ཚུལ་འདི་ལྟར་འབྱུང་སྟེ། ལོ་ཆེན་འདིས་སྐུའི་བཀོད་པ་གསུམ་བསྟན་ནས། པུ་ཧྲང་གི་ཁ་ཆར། གུ་གེའི་ཐོ་ལིང་།
མང་ཡུལ་གྱི་ཉར་མ་སྟེ་གཙུག་ལག་ཁང་ཆེན་པོ་གསུམ་གྱི་རབ་གནས་ཟིན་པའི་རྗེས་དེར། བླ་མ་ཆེན་པོ་བྱང་ཆུབ་སེམས་དཔས། ད་ནི་ཁ་ཆེའི་དཔེ་རྣམས་དང་། ལྷ་བཟོ་མཁས་པ་རྣམས་འབོད་པར་འབྱོན་འཚལ་ཞེས་ཞུས་པས་ཞལ་གྱིས་བཞེས་པ་དང་། ལྷ་བྱང་ཆུབ་སེམས་དཔའི་ཞལ་སྔ་ནས། བླ་མ་ལ་རྫོངས་སུ་རྟ་དང་གླང་པོ་ཕུལ་ན་ནི་འཕྲང་དོག་པས་མི་ཐར། གསེར་དང་དངུལ་ཕུལ་ན་མི་ཐེག་པས་རིག་པ་ཅན་གྱི་ཁྱེའུ་ལྔ་ཉེ་གནས་སུ་བརྫངས། རུས་སྣ་བརྒྱད་ཡོན་དུ་ཕུལ། ལོ་ཆེན་གྱིས་ཁ་ཆེར་བྱོན་ཏེ། ལོ་ཆེན་གྱི་ཐུགས་དགོངས་ལ་ངས་ཆོས་བསླབས་ཞིང་སེམས་ཅན་གྱི་དོན་བྱེད་པ་འདི་ཡབ་ཡུམ་གཉིས་ཀྱི་དྲིན་ཡིན་དགོངས།
དྲིན་ལན་དུ་རྟེན་ཁྱད་པར་ཅན་བཞེངས་པའི་རྒྱུ་ལ་གསེར་སྲང་ཉི་ཤུ་ཙམ་བསྣམས། ཁ་ཆེ་རང་དུ་ར་གན་གྱི་སློང་མོ་མཛད་པས་མང་དུ་རྙེད་ནས། ལྷ་བཟོ་མཁས་པ་བྷེ་རུ་ཀ་ཞེས་པས་ཡབ་ཀྱི་སྐུ་ཚད་དང་མཉམ་པའི་ཐུགས་རྗེ་ཆེན་པོའི་སྐུ་བཞེངས་པ་ལ་ཤྲ་དྷ་ཀ་ར་ཝརྨས་རབ་གནས་མཛད་དེ། གསེར་སྲང་ལྔས་མཉེས་པར་བྱས་ཏེ། གསེར་སྲང་ལྔས་རྟེན་ལ་ཞལ་གསེར་ཕུལ། གསེར་སྲང་ལྔ་ལྷ་བཟོའི་ཡོན་ལ་བྱིན། གསེར་སྲང་ལྔ་ལྷ་སྤྱན་འདྲེན་པའི་མི་བཙལ་ཏེ་དེ་ལ་བྱིན། རྟེན་དེ་ཁ་ཆེ་ནས་བོད་ཡུལ་ལ་སྤྱན་དྲངས་སོ། ། དེ་ནས་ཁ་ཆེར་སློབ་མ་ལ་ཆོས་འཆད་པ་དང་། རང་ཉིད་ཀྱང་ཆོས་འཕྲོ་ཞུ་བ་སོགས་ལ་ལོ་དྲུག་འགོར།
དེར་རྗེས་ལྷ་བཟོ་སུམ་ཅུ་རྩ་གསུམ་དང་འགྲོགས་ནས་བོད་ཡུལ་དུ་ཕེབས་པ་དང་། བླ་མ་ཆེན་པོ་ཡེ་ཤེས་འོད་སྙུང་བ་གསན་ནས་མཇལ་དུ་བྱོན་པ་དང་། སྙུང་གཞི་དྲག་པོས་བཏབ་ནས་ཞལ་མ་མཇལ། གདུང་མཆོད་དང་ངན་སོང་སྦྱོང་བའི་ཆོ་ག་སོགས་ལོ་ཙཱ་བས་མཛད། བླ་མ་ལྷ་ལྡེ་དང་། བླ་ཆེན་བྱང་ཆུབ་སེམས་དཔའི་ཡུལ་དུ་བསྙེན་བཀུར་དཔག་ཏུ་མེད་པ་ཕུལ་ནས་གནས་ཉི་ཤུ་རྩ་བཞི་བཞེངས་པ་དང་། ཡུལ་ཉི་ཤུ་རྩ་བཞིའི་སར་ལོ་གཅིག ཞར་ལ་མདོ་མང་ཆ་གསུམ། འབུམ་ཆ་བདུན། སྐུ་གསུང་ཐུགས་གྱི་རྟེན་དཔག་ཏུ་མེད་པའི་ཞབས་ཏོག་མང་དུ་མཛད་དོ། །
དེ་ནས་ཁ་ཆེ་གོ་གར་དུ་ཕག་སྒོ་བཅུ་གསུམ་གྱི་གཙུག་ལག་ཁང་བཞེངས་པ་རྣམས་རྨང་ཞག་གཅིག་ལ་བཅའ་བའི་གྲོས་བྱས། དེར་བླ་མ་ལོ་ཙཱ་བའི་ཐུགས་དགོངས་ལ་ཁོང་ཚོས་གཙུག་ལག་ཁང་གི་སྔོན་ལ་འགྲིམ་གཏིང་ནས། ཕྱིས་གཙུག་ལག་ཁང་ཐམས་ཅད་བརྟན་པར་དགོངས་ནས། ཞག་གཅིག་སྔོན་ལ་འགྲམས་བཏིང་པས་ཕ་ཚན་ཀུན་གྱིས་ཕྲག་དོག་བྱས་ནས། ལོ་ཙཱ་བའི་གཙུག་ལག་ཁང་ལས་ཁོང་རྣམས་ཀྱི་གཙུག་ལག་ཁང་མཐོ་བར་བྱས། ལྷ་བཟོ་བ་ཐམས་ཅད་ཕྱོགས་སུ་བགོས་ནས་བཞེངས་སོ། ། དེ་ནས་འཁྲུངས་ཡུལ་སྙུང་ཝམ་རིཏྣ་རུ་གཙུག་ལག་ཁང་བྲེ་ཙམ་ཞིག་བཞེངས་པར་འདོད་པ་ལ། སྨན་ཛ་ལ་མ་རེ་བྱ་བའི་འདྲེ་གདུག་པ་ཅན་གྱིས་བར་ཆད་བྱེད་དུ་བྱུང་པ་ལ། དགུན་རྒྱ་ཤུགས་སུ་ཐུགས་དམ་ལ་བཞུགས་ཤིང་། སོས་འཐོན་ནས་སྙུང་ཝཾ་དུ་བྲེ་གསུམ་འགྲོ་བའི་བྲག་སྟེང་ཞིག་ཏུ་དཔལ་གསང་བ་འདུས་པའི་དཀྱིལ་འཁོར་བཞེངས་ནས།
དེའི་དུས་སུ་ཧོཾ་ཁུང་ཆེན་པོ་ཞིག་བརྩིགས་ནས་སྦྱིན་སྲེག་མཛད་པས་ལྷ་འདྲེ་དེ་དངོས་སུ་འོངས་ནས་སྲོག་སྙིང་ཕུལ། དེར་ལོ་ཆེན་གྱི་ཞལ་ནས། ཉེ་གནས་ཀུན་ལ་ཡུད་ཙམ་རྔ་མ་རྡུང་བར་སྡོད་ཅིག་གསུངས་ནས་ཞིང་གཉའ་ཞིག་ཏུ་བྱོན་ནས་སྨན་ཛ་ལི་མ་རིའི་མདུན་ངོས་ཀྱི་ཏ་ལའི་ལོ་མ་གཅིག་བཅད་པས་ཕ་འདོམ་གཉིས་བརྡ་སྐད། སྨན་ཛ་ལ་མ་རས་གསེར་གཞོང་ནོར་བུས་བཀང་ནས་ཕུལ་པ་གཙུག་ལག་ཁང་གི་འོག་ཏུ་གཏེར་དུ་སྦས། གཙུག་ལག་ཁང་དེར་དཔལ་གསང་བ་འདུས་པའི་དཀྱིལ་འཁོར་གྱི་ལྷ་ཚོགས་བཞེངས། མཆོད་ཆ་དང་སྐུ་གསུང་ཐུགས་ཀྱི་རྟེན་གཞན་ཡང་མང་དུ་བཞུགས། ཁྱད་པར་གྱི་རྟེན་བལ་པོའི་ཐུགས་རྗེ་ཆེན་པོའི་སྐུ་ལྟ་བས་ཆོག་མི་ཤེས་པ་གཅིག བྱང་ཆུབ་ཀྱི་ཤིང་ལ་བཞེངས་པའི་ཀྱེ་རྡོར་གྱི་སྐུ་གཅིག གསང་འདུས་ཀྱི་པུསྟི་རྒྱ་གར་གྱི་ཤིང་ཤུན་ལ་བྲིས་པ་རྣམས་བཞུགས་སོ། ། འདི་རྣམས་གཙུག་ལག་ཁང་འདི་ནས་ཕྱིར་བཏོན་ན་མི་བདེ་བས་མ་འདོན་ཅིག་ཅེས་སྨན་ཛ་ལ་མ་རི་བསྲུང་མར་བསྐོས།
གཞན་ཡང་པུ་ཧྲང་ཞེང་ཝེར། ཁ་ཆེའི་གོ་གར། སྤྱི་རིའི་མ་རི་གྲངས། སོ་རི་རི། ཟར་ཝྃ། སྣེའུ་རི་ཡག་ཚངས་མེད་ལ་སོགས་པ་ནས། ཐ་མ་དྲི་ཆུང་ན་གཙུག་ལག་ཁང་བྲེ་ཙམ་ཞིག་དང་ཡོངས་བསྡོམས་པས་གཙུག་ལག་ཁང་བརྒྱ་རྩ་བརྒྱད་བཞེངས། གཞན་ཡང་རོ་ཆུང་གི་གཙུག་ལག་ཁང་ཐམས་ཅད་ཀྱང་ལོ་ཆེན་གྱིས་བཞེངས། ཁྱད་པར་ལོ་ཆེན་དེའི་བཞུགས་པའི་ཡུལ་ཐམས་ཅད་ན་གཙུག་ལག་ཁང་རེ་རེ་ཡོད་པར་བཤད་ཅིང་། མཆོད་རྟེན་བཞེངས་པ་ནི་དཔག་ཏུ་མེད།
ཉིན་རེ་བཞིན་ཆོས་སྤྱོད་བཅུ་རྒྱུན་མི་འཆད་པར་མཛད་དོ། ། སློབ་མའི་ཐོག་མ་རིག་པ་ཅན་གྱི་ཁྱེའུ་ལྔའི་ནང་ནས་གཉིས་ནི་ཁ་ཆེར་གྲོངས། གསུམ་ནི་མ་ཝེར་ལོ་ཙཱ་བ་བྱང་ཆུབ་རྩེ་མོ། རྨ་ལོ་ཙཱ་བ་དགེ་བའི་བློ་གྲོས། འཇང་ལོ་ཙཱ་བ་རིན་ཆེན་གཞོན་ནུ་དང་གསུམ་མོ། ། ལོ་ཆེན་དེས་ནོར་བུ་ནས་སྦྲུལ་གསུམ་བཟུང་ནས་གསེར་སྒྲོམ་དུ་བཅུག་ནས་བསྐུར། སྙུང་ཝཾ་གི་རྩེར་མ་སླེབ་བར་ཁ་མ་འབྱེད་ཅིག་གསུངས་ནས་བཏང་བ་སྙུང་ཝྃ་གི་ཕུག་རང་དུ་ཁ་ཕྱེད་ཅིག་གསུངས་ནས་བཏང་པས། ཀླུས་མི་སེམས་བསྒྱུར་ཏེ་སུ་ལུའི་ཐད་དུ་ཁ་ཕྱེ་ནས་དེར་བཏང་། དེ་ནས་ལོ་ཆེན་གྱིས་ཉེ་གནས་ལ་བུ་ཁྱོད་ཀྱིས་འཁོར་གཉིས་སུ་གོ་མ་ཆོད། དེ་སེམས་ཅན་གྱི་བསོད་ནམས་ལས་མ་གྲུབ་པ་ཡིན།
དེ་གསུམ་ཅིག་ཏུ་འཐོན་ན་གྲོང་ཁྱིམ་བརྒྱ་ལྷག་འོངས་པ་ཡིན་ཏེ། ད་གཟའ་ཚེ་ངན་སྐམ་པའི་ཡུལ་ལས་མི་འོངས་གསུངས་སོ་ཞེས་འབྱུང་བ་ཡིན་ལ། དེ་ལྟ་བུའི་ལོ་ཆེན་འགྲོ་བའི་སྐྱབས་མགོན་དམ་པ་དེས་སླར་ཡང་ཁ་ཆེར་ལན་གསུམ་པ་བྱོན་ཏེ། ཨུ་རྒྱན་གྱི་མཁན་པོ་ནོར་བུ་གླིང་པ་བདེ་བའི་རྡོ་རྗེ་ཞེས་བྱ་བའི་སློབ་མ་ཨུ་རྒྱན་གྱི་སློབ་དཔོན་སངས་རྒྱས་ཞི་བ་དང་མཇལ་ཏེ། དེ་ལ་སློབ་དཔོན་ཀུན་དགའ་སྙིང་པོའི་གདམས་པ་ཕྱིན་ཅི་མ་ལོག་པ་འདུག་པས་གསན་ནས། དེ་ཉིད་སྣང་བའི་སྟོད་འགྲེལ་དང་། དཀྱིལ་ཆོག་རྡོ་རྗེ་འབྱུང་བ་དང་། ཁམས་གསུམ་རྣམ་རྒྱལ་གྱི་དཀྱིལ་ཆོག་དང་། གཙུག་དགུའི་གཞུང་རྣམས་ཡུལ་དབུས་ཀྱི་དཔེ་བལ་པོ་ནས་བྱུང་བ་དང་མཐུན་པར་གཏན་ལ་ཕབ། དེ་དང་སྔར་ཁ་ཆེའི་དཔེ་ལས་བསྒྱུར་པ་གཉིས་ལ།
མཆོད་པ་ཉི་ཤུའི་སྐབས་དང་། གཞི་ལུས་བསྐྱེད་པའི་སྐབས་དང་། སེམས་དཔའ་ལུས་བསྒྲུབ་ཀྱི་སྐབས་དང་། དེ་བཞིན་གཤེགས་པའི་དམ་རྒྱའི་སྐབས་དང་། སྦྱོར་བའི་སྔོན་འགྲོའི་སྐབས་དང་། རྗེས་བྱིན་གྱིས་རླབས་པའི་སྐབས་དང་། དཀྱིལ་འཁོར་གྱི་ཚོན་གྱི་སྐབས་དང་། ལྷ་དགོད་པའི་སྐབས་དང་། གཟེངས་བསྟོད་ལུང་བསྟན་གྱི་སྐབས་ལ་སོགས་པ་རྣམས་སུ་མི་འདྲ་བའི་ཁྱད་པར་མང་དུ་ཡོད་པར་བཤད་དོ། ། དེའི་སྐབས་སུ་སློབ་དཔོན་ཀུན་སྙིང་གིས་མཛད་པའི་རྡོ་རྗེ་སེམས་དཔའི་སྒྲུབ་ཐབས་སེམས་དཔའ་འབྱུང་ཆེན་འབྱུང་ཆུང་དུ་གྲགས་པ་གཉིས་སངས་རྒྱས་ཞི་བ་དང་།
དགེ་བློས་བསྒྱུར་ཏོ། ། དེ་ལྟ་བུའི་སློབ་དཔོན་སངས་རྒྱས་ཞི་བ་དེ་ནོར་བུ་གླིང་པ་བདེ་བའི་རྡོ་རྗེ་དང་།

གསང་མཚན་དང་མཚན་ཕལ་བའི་ཁྱད་པར་མ་གཏོགས་གཅིག་ཡིན་པར་འཆད། དེ་ཉིད་ཁ་ཅིག་ཤྲ་དྷ་ཀ་ར་ཝརྨའི་སློབ་མ་ཡིན་པར་འདོད་ཀྱང་། གང་ཞིག་བླ་མའི་རབ་མཆོག་ཨུ་རྒྱན་མཁན་པོའི་གཞུང་། ། ཡོན་ཏན་དེ་ཉིད་བཅུ་ཤེས་སངས་རྒྱས་ཞི་བ་ཡི། ། ཤིན་ཏུ་གཅེས་ཤིང་སྦས་པའི་དཀྱིལ་འཁོར་བྲི་བའི་ལས། ། དེ་འདིར་ཕྱེ་བས་འཇིག་རྟེན་རྡོ་རྗེ་འཛིན་གྲུབ་ཤོག ། ཅེས་བླ་མ་ཡིན་པར་ཤྲ་དྷ་ཀ་ར་ཝརྨ་རང་ཉིད་ཀྱིས་གསུངས་ཞེས་བུ་སྟོན་རིན་པོ་ཆེས་བཤད་དོ། ། དེ་ལྟ་བུའི་སློབ་དཔོན་སངས་རྒྱས་ཞི་བ་དེ་བོད་དུ་བྱོན་པ་ལ་ལོ་ཆེན་གྱིས་ཡོ་གའི་ཕྱག་ལེན་སོགས་སློབ་དཔོན་ཀུན་སྙིང་གི་ལུགས་ཐུན་མོང་མ་ཡིན་པ་རྣམས་བཞུགས་པ་གསན་པ་ཡིན་པ་ལོ་རྒྱུས་འགའ་ཞིག་ལས་འབྱུང་ངོ་། ། དེ་ནས་བླ་ཆེན་བྱང་ཆུབ་འོད་ཀྱིས་ཇོ་བོ་རྗེ་དཔལ་ལྡན་ཨ་ཏི་ཤ་སྤྱན་དྲངས་ནས་མངའ་རིས་སུ་བྱོན་པའི་ཚེ། ཇོ་བོ་ཀུན་ནས་གཞོན་པས་ཐོག་མར་ལོ་ཆེན་གྱིས་བཀུར་བསྟི་ཆེར་མ་མཛད་པ་ན། ཇོ་བོ་ཆེན་པོས་ལོ་ཆེན་གྱི་ལྷ་རྣམས་ལ་སོ་སོའི་མངོན་རྟོགས་དང་མཐུན་པའི་ཚིགས་བཅད་རེ་རེས་བསྟོད་ཅིང་ཕྱག་མཛད་པས་ལོ་ཆེན་གྱིས་དེ་སུས་མཛད་གསུངས།
ངས་ད་ལྟ་ཀ་བྱས་པ་ཡིན་གསུངས་པ་ན། ལོ་ཆེན་མཉེས་ནས་བཀུར་བསྟི་ཆེར་མཛད། དེ་ནས་ཆོས་ཀྱི་གསུང་གླེང་མཛད་པས་དད་དེ། བདེ་མཆོག་ལ་སོགས་པའི་ཆོས་མང་དུ་གསན། གཞུང་མང་པོ་བསྒྱུར་བཤད། བདེ་མཆོག་གི་ཡིག་ཆ་ཡང་མཛད་དོ། ། རྡོ་རྗེ་འབྱུང་བ་ཚར་གཅིག་གསན་པས་རྣལ་འབྱོར་རྒྱུད་ལ་ང་རང་མཁས་པར་འདུག་དགོངས་ནས་དེ་སྐོར་མ་གསན། དེ་དུས་གོ་མི་བསྒོམ་ཆེན་གྱི་སྦྱོང་རྒྱུད་དང་། གཙུག་དགུའི་བཤད་པ་གསན་ནས། སྦྱོང་རྒྱུད་སྤྱོད་པའི་རྒྱུད་དུ་བཀྲལ་བ་རྒྱུད་རྐྱང་གི་ནང་ནས་ཡན་མན་ཁོག་སྡེབས་ཀྱི་གཞན་ནས་ཁ་མི་སྐོང་བའི་ཐམས་ཅད་དཀར་པོར་བྱས་པ་རྣལ་འབྱོར་གྱི་རྒྱུད་ཡིན་རྒྱུ་མེད་གསུངས་ནས་ཕྱག་རྒྱ་བཞི་རྒྱས་འདེབས་མེད་པ་ཞིག་གི་རྒྱུད་རྐྱང་མན་ངག་དང་བཅས་པའི་དབང་བཀའ་དང་བཤད་བཀའ་གནང་ངོ་། །
ཡང་གོང་གི་ལོ་ཆེན་གྱི་རྣམ་ཐར་དེ་ལ། ལོ་ཆེན་དགུང་ལོ་བརྒྱད་ཅུ་རྩ་བདུན་བཞེས་པའི་ཚེ། ཇོ་བོ་རྗེ་ལྷ་གཅིག་ཕོ་བྲང་ལྷ་བཙུན་པས་གདན་དྲངས་པས། པུ་ཧྲང་གི་ཞེང་ཝེར་དུ་མཇལ་བའི་ཚེ་ཇོ་བོའི་གསུང་ནས། བླ་མ་ལོ་ཙཱ་བ་ཆེན་པོ་ཁྱེད་ཀྱིས་ཆོས་མང་པོ་ཤེས། ལོ་ཙཱ་ཡང་མཁས་པར་གྲགས་འདུག་པས་ཁྱེད་ཀྱིས་ལོ་ཙཱ་བྱེད་དགོས་གསུངས་པ་ལ། ལོ་ཆེན་གྱིས་བདག་ན་སོ་རྒས་པས་ལོ་ཙཱའི་རྔོ་མི་ཐོགས། སྒྲ་མི་དག་པས་ཆོས་ཀྱི་སེལ་དུ་འགྲོ་གསུངས་མཛད་དུ་མ་བཞེད་པ་ན། ཇོ་བོའི་ཞལ་ནས་ཁོ་བོ་ལ་སྙིང་ཡོད་ཀྱང་ལྕེ་མེད་གསུངས་ནས་ཐུགས་མུག་པ་ལྟར་མཛད་དེ། དེ་ནས་ནག་ཚོ་ལོ་ཙཱ་བས་ལོ་ཙཱ་མཛད་ཅེས་འབྱུང་བས།
ཇོ་བོ་དང་ལོ་ཆེན་གཉིས་ལོ་པཎ་དུ་བསྡེབས་ནས་ཆོས་མ་བསྒྱུར་བ་ལྟ་བུ་ཞིག་ཀྱང་འབྱུང་ངོ་། ། དེ་ནས་ཡང་རྒྱ་གར་ཤར་ཕྱོགས་ཀྱི་པཎྜི་ཏ་དྷརྨཱ་ཕ་ལ་ཞེས་བྱ་བས་བལ་པོའི་རྟེན་ཁྱད་ཅན་གཟིགས་པར་བྱོན་པས་ཚད་ནད་ཀྱིས་ཐེབས་སྙུང་བ་ལ། གངས་རི་ཡོད་སར་བྱོན་ན་ཕན་ཟེར་ནས་བོད་དུ་བྱོན། རྒྱལ་བློན་ཡོན་མཆོད་ཆོས་ལ་གུས་པས་ལོ་ཆེན་གྱིས་གདན་དྲངས་ནས་བཀུར་བསྟི་ཆེན་པོ་བྱས་ཏེ་རྣལ་འབྱོར་གྱི་རྒྱུད་སྐོར་གསན་པས། ཀུན་སྙིང་གི་གདམས་པ་མ་ནོར་བ་བྱུང་བས་ལོ་ཆེན་ཤིན་ཏུ་མཉེས། ཇོ་བོ་དེ་ཀུན་དགའ་སྙིང་པོའི་བརྒྱུད་པ་བདུན་པར་འདུག་གསུངས། པཎྜི་ཏ་དེ་ལ་ལོ་ཆེན་གྱིས་གསེར་སྙིམ་པས་བཅུས་ནས་ཕུལ་བས་མ་བཞེས། ཡང་ཡང་ཕུལ་བས། ཁྱོད་མི་དགའ་ན་འདི་འཁྱེར་གསུངས་ནས་རྡོག་པོ་གཅིག་བསྣམས་ནས། ང་ལ་གསེར་གྱི་དགོས་པ་མེད།
འཚོ་བ་མེད་ན་གསེར་དགོས་པ་ཡིན་ངས་འཚོ་བ་རྙེད་གསུངས། ཕྱིས་ཁ་ཆེར་གཤེགས་པ་ན། དྷརྨ་ཕ་ལ་ཡིན་བྱས་པ་ཙམ་གྱིས་རྡོ་ལི་ལ་སྤྱན་དྲངས། དེ་ནས་རྒྱ་གར་དབུས་སུ་གཤེགས་པ་ན་ཡང་དེ་བཞིན་དུ་སྤྱན་དྲངས་སོ། ། དེ་ནས་བཟུང་སྟེ་ལོ་ཆེན་གྱི་ཡོ་གའི་སྲོལ་རྣམས་ལ་ཡོ་ག་གསར་མའམ། སྟོད་ལུགས་ཞེས་གྲགས་སོ། ། དེའི་ཚེ་དེ་ཉིད་བསྡུས་པ་ལ་སྐོར་གསུམ་དུ་གྲགས་ཏེ། དེ་ཉིད་སྣང་བ་དང་། ཀོ་ས་ལའི་རྒྱན་དང་། ཨ་བ་ཏ་ར་དང་གསུམ་མོ། །
སྔ་མ་གཉིས་པོ་ལོ་ཆེན་གྱིས་བསྒྱུར་ཅིང་། ཕྱི་མ་སྔར་འགྱུར་ཟིན་པ་ལ་ལོ་ཆེན་གྱིས་མཆན་དང་བསྡུས་དོན་མཛད་དོ། ། འོན་ཀྱང་དེ་ཉིད་སྣང་བའི་སྨད་འགྲེལ་ནི་མ་འགྱུར་ལ། བཤད་པའི་རྒྱུད་རྡོ་རྗེ་རྩེ་མོ། ལོ་ཆེན་གྱིས་བསྒྱུར་པ་ནི་མེད། པཎྜི་ཏ་ཤྲ་དྷ་ལ་རྒྱུད་དེའི་བཤད་བཀའ་དང་དབང་བཀའ་གསན། དེ་ཉིད་ནས་ལོ་ཆུང་དང་སུམ་སྟོན་བརྒྱུད་པའི་རྡོ་རྗེ་རྩེ་མོའི་བཤད་བཀའ་དང་དབང་བཀའ་ཡོད་པར་རོང་པ་ཆོས་མགོན་བཞེད་ལ། ཁ་ཅིག་ལོ་ཆེན་གྱི་དུས་སུ་རྡོ་རྗེ་རྩེ་མོ་མ་འགྱུར་བས་དབང་བཀའ་དང་བཤད་བཀའ་ལྟ་ཅི་སྨོས། རྒྱུད་དེ་ལོ་ཆེན་གྱིས་གཟིགས་པ་ཡང་མེད་ཅེས་ཟེར་བ་ལ་བུ་སྟོན་རིན་པོ་ཆེས་རྒྱུད་མ་གཟིགས་པ་མི་བདེན་ཏེ། སྔགས་ལོག་སུན་འབྱིན་སོགས་སུ་ལུང་མང་དུ་དྲངས་པའི་ཕྱིར་ཞེས་གསུངས།
ཡང་ཆ་མཐུན་གྱི་རྒྱུད་དཔལ་མཆོག་ལ་འགྲེལ་པ་ཆེ་ཆུང་གཉིས་ལས། ཆེ་བ་ནི་ཧོར་ཀོང་ཅན་ནོ། ། ཆུང་བ་འགའ་ཞིག་ཀུན་སྙིང་གིས་མཛད་པར་འདོད་ཀྱང་། ཀུན་སྙིང་གིས་དཔལ་མཆོག་ལ་དཀྱིལ་འཁོར་བརྒྱད་ཅུ་རྩ་བཞིར་བཞེད་ལ། འགྲེལ་པ་དེར་དཀྱིལ་འཁོར་བདུན་ཅུ་རྩ་བརྒྱད་དུ་གསུངས་པས་ཀུན་སྙིང་གིས་མཛད་པ་ནི་མིན་པར་བཤད་དོ། ། སྦྱོང་རྒྱུད་མ་བུར་གྲགས་པའི་མ་ལ་གཟི་བརྗིད་བཤད་པ་ཞེས་བྱ་བ་སྔོན་ཆོས་གྲྭ་ཉམས་པའི་དུས་སུ་བོད་ཀྱིས་བྱས་ནས་སློབ་དཔོན་ཀུན་སྙིང་ལ་ཁ་འཕངས་པའི་མ་དག་པ་ཞིག་དང་། སྔར་བཤད་པའི་འབྲུ་འགྲེལ་མ་གཏོགས་པའི་རྒྱ་གར་གྱི་འགྲེལ་པ་འགྱུར་བ་མེད་པར་བཤད་ལ། ཡང་སྦྱོང་རྒྱུད་ཀྱི་དཀྱིལ་ཆོག་ཀུན་སྙིང་གིས་མཛད་ནས་ལོ་ཆེན་གྱིས་བསྒྱུར་ཟེར་བ་དང་། ལ་ལ་སྨྲྀ་རྟིའི་རང་འགྱུར་ཡིན་པར་འདོད་པ་ཞིག་ཡོད་པ། འགའ་ཞིག་ཀུན་སྙིང་གིས་མཛད་པ་ཡང་མ་ཡིན།
ལོ་ཆེན་གྱིས་བསྒྱུར་པ་ཡང་མ་ཡིན་གྱི། ཀུན་སྙིང་གིས་མཛད་པའི་གཙུག་དགུའི་གཞུང་ལ་བརྟེན་ནས་སྨྲྀརྟི་ཉིད་ཀྱིས་མཛད་པ་ཡིན་པར་ཡང་བཞེད་དོ། ། གཞན་ཡང་སྦྱོང་རྒྱུད་ལ་བརྟེན་པའི་རོའི་སྦྱིན་སྲེག་གི་ཆོ་ག་བྱ་བ་དང་། རོ་སྦྱོང་བའི་བསྙེན་པའི་ཐབས་ཀྱི་ཆོ་ག་མདོ་དང་བསྲེས་པ་ཞེས་བྱ་བ་གཉིས་ཀུན་སྙིང་གིས་མཛད། ལོ་ཆེན་གྱི་འགྱུར་ཟེར་བ་གཉིས་ནི་ཀུན་སྙིང་གིས་མཛད་པ་མ་ཡིན། ལོ་ཆེན་གྱིས་བསྒྱུར་པ་ཡང་མ་ཡིན་པར་བུ་སྟོན་རིན་པོ་ཆེས་བཤད་ལ། སྦྱོང་རྒྱུད་ལ་རྒྱ་གར་གྱི་པཎྜི་ཏས་མཛད་པའི་གཞུང་བོད་དུ་འགྱུར་བ་ནི། ཡེ་ཤེས་འོད་འཕྲོ་ཞེས་བྱ་བས་མཛད་པའི་ཀུན་རིག་གི་དཀྱིལ་ཆོག་དང་། ཆགས་མེད་རྒྱལ་པོས་མཛད་པའི་ཞི་བའི་སྦྱིན་སྲེག་དང་། ཞི་བའི་སྙིང་པོས་མཛད་པའི་མཆོད་རྟེན་གདབ་པའི་ཆོ་ག་དང་།
གོང་དུ་བཤད་པའི་སྨྲྀ་རྟིས་མཛད་པ་དེ་རྣམས་ཡོད་ཅིང་། རྒྱ་གར་ནས་འགྱུར་བའི་རྒྱུད་འདིའི་འགྲེལ་པ་ནི་མེད་ལ། རྒྱ་འགྲེལ་དུ་མིང་བཏགས་པའི་བོད་མ་ནི། གཟི་བརྗིད་བཤད་པ་ཞེས་བྱ་བ་སྔོན་གྱི་ཆོས་གྲྭ་ཉམས་པའི་དུས་སུ་བཏགས། ཆོས་ཀྱི་འགྲེལ་པ་འདི་བྱས་མེད་པ་ཞིག་དང་། མཛེས་པའི་རྒྱན་ཞེས་བྱ་བ་ཀུན་སྙིང་ལ་ཁ་འཕངས་ནས། ཁྱིན་ལོ་ཙཱ་བ་དགེ་ཚུལ་ཁྱུང་གྲགས་བྱ་བ་ཉང་སྨད་རྒྱན་གོང་བ་གཅིག་གིས་བྱས་པ་དང་། དེ་ཉིད་སྣང་བའི་རྒྱན་ཞེས་བྱ་བ་འགྲིག་མཚམས་ཀྱི་སྤྲག་ལེ་ཆུང་བས་བྱས་ནས་ཀུན་སྙིང་ལ་ཁ་འཕངས་པ་དང་། ཟངས་དཀར་གྱིས་བྱས་པའི་འབྲུམ་མམ། ནམ་མཁའ་དྲི་མེད་ཅེས་བྱ་བ་དང་བཞི་ནི་ཅུང་ཟད་མ་དག་པར་བཤད་ཅིང་།
གཞན་རོང་ཟོམ་ཆོས་ཀྱི་བཟང་པོས་བྱས་པའི་འགྲེལ་པ་ཞིག་དང་། འབྲུ་འགྲེལ་ཞེས་བྱ་བ་མཆན་གཞུང་དུ་བཀོད་པ་གཅིག་དང་གཉིས་ནི་རྒྱུད་འདི་ལ་ཅུང་ཟད་ཕན་པར་སྣང་བ་དང་། གོ་རུབ་ལོ་ཙཱ་བས་བྱས་ནས་ཀུན་སྙིང་ལ་ཁ་འཕངས་པ་འདོད་འཇོའི་བ་བྱ་བ་དང་། རྨ་རིན་ཆེན་མཆོག་གིས་བྱས་པའི་དྲི་ལན་རྒོལ་བ་མིག་ཚར་བྱ་བ་ལ་སོགས་མང་དུ་ཡོད་པར་བཤད་དོ། ། གཙུག་དགུའི་གཞུང་ཆུང་ལ། སངས་རྒྱས་ཞི་བ་ནས་བརྒྱུད་པ་དང་། ཇོ་བོ་ནས་བརྒྱུད་པའི་བཀའ་གཉིས་ཡོད་ཀྱི་རྒྱུད་དང་འགྲེལ་པ་ནི་མ་འགྱུར་ལ། པཎྜི་ཏ་ཆོས་ཀྱི་གྲགས་པས་བྱས། དྷརྨ་ཕ་ལ་དང་དགེ་བློས་བསྒྱུར་ཟེར་བའི་གཙུག་དགུའི་ལག་ལེན་གྱི་གཞུང་གཅིག་ཡོད་དེ་བོད་མར་བུ་སྟོན་གྱིས་བཤད། གཙུག་དགུ་ལ་གཤིན་དོན་མདོར་བསྡུས་བྱ་བ་པཎྜི་ཏ་པ་ར་ཧི་ཏ་བྷ་དྲས་མཛད་པ་ནི་རྒྱ་གཞུང་དངོས་སོ། །
ཡང་མཚན་བརྗོད་ཡོ་གར་བཀྲལ་བའི་ཕྱོགས་བོད་དུ་འགྱུར་བ་ནི། སློབ་དཔོན་འཇམ་དཔལ་བཤེས་གཉེན་གྱིས་མཛད་པའི་འགྲེལ་ཆུང་དང་། ཆོས་དབྱིངས་གསུང་དབང་གི་སྐོར་རྣམས་ཡོད་ཀྱི། འགྲེལ་ཆུང་གི་སྒྲུབ་སྐོར་ལ་སོགས་པ་མ་འགྱུར་རོ། ། གཞན་ཡང་ལོ་ཆེན་དང་། ཤྲ་དྷ་ཀ་རས་བསྒྱུར་པའི་རབ་གནས་ཀྱི་ཆོ་ག་ཆེ་ཆུང་གཉིས་ལ་སོགས་པ་ལོ་ཆེན་གྱི་དུས་སུ་འགྱུར་བའི་ཡོ་གའི་གཞུང་ཤིན་ཏུ་མང་པོ་དང་། ལོ་ཆེན་རང་ཉིད་ཀྱིས་རྗེས་སུ་རྣལ་འབྱོར་གྱི་ཆོ་ག་དང་། སྔགས་ལོག་སུན་འབྱིན་པ་ལ་སོགས་པ་མཛད། བཀའ་བསྟན་བཅོས་མང་པོ་བསྒྱུར་བཤད་གཏན་ལ་ཕབ་སྟེ་བདེ་བར་གཤེགས་པའི་བསྟན་པ་སྤྱི་དང་། ཁྱད་པར་ཡོ་གའི་བསྟན་པ་བོད་གངས་རིའི་ཁྲོད་འདིར་དར་བ་ནི་ལོ་ཆེན་འདིའི་སྐུ་དྲིན་ཁོ་ན་ཡིན་ནོ། །
མདོར་ན་ལོ་ཆེན་དེས་གཞུང་བསྒྱུར་པ་ལ་བརྟགས་ན་སྐུ་ཚེ་ཡལ་གཞུང་བསྒྱུར་པ་ལྟ་བུ། མཚན་བརྗོད་སཾ་སྐྲྀ་ཏའི་སྐད་དུ་འབུམ། བོད་སྐད་དུ་འབུམ། གཞན་ལ་ཡོན་ཕུལ་ནས་འདོན་དུ་བཅུག་པ་འབུམ་ཕྲག་གསུམ་ལ་སོགས་པ་ཁ་ཏོན་དང་གླེགས་བམ་བཀླགས་པའི་མཛད་པ་ལ་བསམ་ན་སྐུ་ཚེ་ཡལ་དེ་དག་ཁོ་ན་མཛད་པ་ལྟ་བུ། ཚ་ཚ་བཏབ་ནས་ཐོ་ལིང་གི་གཙུག་ལག་ཁང་དུ་མཆོད་རྟེན་བཞེངས་པ་དང་། བྲག་ཁུང་ཆེན་པོ་རྣམས་སུ་སྤུངས་པ་སོགས་ལ་བལྟས་ན་སྐྱེ་བ་ཡལ་ཚ་ཚ་འདེབས་པར་མཛད་པ་ལྟ་བུ། མཁས་པའི་ཡོན་ཏན་ལ་བསམ་ན་སྐྱེ་བ་ཡལ་བསླབ་སྦྱངས་མཛད་པ་ལྟ་བུ། སློབ་མ་འཚར་བ་ལ་བལྟས་ན་སྐྱེ་བ་ཡལ་འཆད་ཉན་མཛད་པ་ལྟ་བུ། འཇམ་དབྱངས་ཞལ་གཟིགས་པ་དང་། ཀླུ་རྒྱལ་པོ་སྐར་རྒྱལ་བཏུལ་བའི་ནུས་མཐུ་དང་།
རྒྱལ་བློན་དབང་དུ་འདུས་པ་ལ་སོགས་ལ་བསམ་ན་སྐྱེ་བ་ཡལ་སྒོམ་སྒྲུབ་མཛད་པ་ལྟ་བུ་སོགས་རྣམ་པར་ཐར་པ་བསམ་གྱིས་མི་ཁྱབ་པ་མངའ་ཞིང་། གཞན་ཡང་བླ་མ་ལ་གུས་པའི་ཚད་དུ། ཉིད་ཀྱི་གདུང་ཁང་ན་བླ་མས་བུམ་པ་ཐོགས་ནས་དབང་བསྐུར་བའི་ཚུལ་དང་། ཁོང་ཉིད་ཐལ་མོ་སྦྱར་དབུ་བཏུད་དེ་དབང་ཞུ་བའི་ཚུལ་བྲིས་པ་ཡོད་པ་དེ་མཐོང་ན་གཞན་པས་དང་བ་འགྲོ་བ་ཡོད་པར་བཤད་ལ། གདུང་ཁང་དེའི་ཁྱམས་ན་པཎྜི་ཏ་ཆོས་གསུང་བ་དང་། ཁོང་ཉིད་དེའི་མདུན་ན་ཆོས་ཀླུ་བའི་ཚུལ་བྲིས་པ་ཡོད་པ་ལ་ཡང་བླ་མ་ལ་གུས་པས་མཚོན་བྱེད་དོ། ། ཡང་ཡི་དམ་ལ་གུས་པའི་ཚུལ་དུ་རྒྱལ་པོ་ཞིག་གིས་ལོ་ཆེན་ལ་གསེར་སྲང་བརྒྱ་རི་བའི་རལ་གྲི་ཅིག་ཕུལ་བ་འཇམ་དཔལ་གྱི་ལྡེ་སྐུ་ཞིག་བཞེངས་ནས་དེའི་ཕྱག་མཚན་དུ་ཕུལ་བ་དང་། ཐུགས་དམ་ལ་བརྩོན་པའི་ཚད་དུ་ཐུན་མཚམས་སུ་མཚན་བརྗོད་འདོན་པའི་རྫོགས་སོ་གསུངས་པ་དང་མཉམ་དུ་ཉེ་བའི་གནས་ཀྱིས་བཤོས་འདྲོངས་པ་དགོས། དེ་ལ་མ་འདྲོངས་ན་ཡང་དབུ་ནས་བཏོན་ནས་རྫོགས་རྫོགས་སུ་འདོན་པ་མ་གཏོགས། མ་རྫོགས་གོང་མཚམས་མི་བཤོལ་བ་དང་།
ཁྱད་པར་དུ་ལོ་ཆེན་དེའི་དགོན་པ་ཀ་རུ་བྲག་ལྟག་བྱ་བ་ན་སྒོམ་ཁང་སྒོ་རིམ་གསུམ་བྱས་པ་ཞིག་ཡོད་པའི་ཕྱི་མའི་སྒོ་གོང་ན། བདག་སྡིག་པའི་ལས་བྱེད་ན་རྡོ་རྗེ་འཛིན་པས་མགོ་བོ་ཁོས་བྱ་བ་ལྕགས་ཀྱི་ཡི་གེར་བྲིས། བར་པ་ལ་བདག་སྡིག་པའི་ལས་ལྟ་ཅི་ལུང་དུ་མ་བསྟན་པའི་ལས་བྱེད་ན་རྡོ་རྗེ་འཛིན་པས་མགོ་བོ་ཁོས་བྱ་བ་ཟངས་ཀྱིས་བྲིས། ནང་མ་ལ་བདག་ལུང་མ་བསྟན་གྱི་ལས་ལྟ་ཅི། དགེ་བའི་ལས་ལ་མི་བརྩོན་ན་རྡོ་རྗེ་འཛིན་པས་མགོ་བོ་ཁོས་བྱ་བ་གསེར་གྱིས་བྲིས་ནས་ཡོད་པ་དང་། སྒོ་ཁང་གསུམ་རིམ་དེའི་ཕྱི་མར་ཆོས་འཆད་པ་དང་སློབ་མ་དང་མཇལ་ས་མཛད། བར་མར་ཉེ་གནས་དང་མཇལ་དུ་ཡོད། ནང་མར་ལོ་ཆེན་རང་མ་གཏོགས་གཞན་སུ་ཡང་མི་ཚུད་པར་མཛད་པ་ཡིན་པས་མདོར་ན་སྤྱིར་བསྟན་པ་དྲི་མ་མེད་པ་དང་། ཁྱད་པར་རྡོ་རྗེ་ཐེག་པའི་ལག་ལེན་ལོག་པ་རྣམས་སུན་ཕྱུང་སྟེ་ཡང་དག་པའི་ལམ་ལ་བཀོད་པར་མཛད་པ་སོགས་ཀྱི་སྒོ་ནས་ཁ་བ་ཅན་དག་གི་རྩ་ལག་ལྟ་བུ་ཡིན་ཏེ། ཞི་བ་འོད་ཀྱི་ཞལ་ནས།
ཤྲ་དྷ་ཀ་ར་ཞེས་བྱ་སྤྱན་དྲངས་ནས། ། སྒྲོན་གསལ་སྤྱོད་པ་བསྡུས་པའི་སྒྲོན་མ་སོགས། ། བསྒྱུར་ཅིང་བཤད་ནས་སྔགས་ཀློག་གཞུང་གསལ་ཞིང་། ། སྔོན་གྱི་མཁས་པ་ཆེན་པོའི་ལུགས་ལ་བཙུད། ། དེ་བཞིན་སྦྱིན་སྲེག་དཀྱིལ་འཁོར་ཆོ་ག་དང་། ། སྒོམ་སྒྲུབ་ལ་སོགས་བྱེ་བྲག་སྣ་ཚོགས་པའི། ། སྐྱོན་མེད་གཞུང་ལུགས་རྣམས་ལ་འགྲོ་ཀུན་སྦྱར། ། སྐལ་ལྡན་རྣམས་ལ་དབང་སོགས་རིམ་གྱིས་སྩལ། ། དེང་སང་བར་དུ་སྔགས་ཀྱི་གཞུང་དར་བ། ། ལོ་ཙཱ་སྐྱེས་མཆོག་དེ་ཡི་དྲིན་ཡིན་དྲངས། །
ཞེས་པ་དང་། ལོ་ཆེན་ཉིད་ཀྱི་གསུང་ལས། དུས་དེ་ཉིད་ཀྱི་ཚོགས་བསགས་སྨོན་ལམ་མཐུས། ། རྗེ་རྒྱལ་རིན་ཆེན་མཆོག་ལྟར་རྙེད་དཀར་འཁྲུངས། ། མཁྱེན་རབ་ཡེ་ཤེས་འོད་ཀྱིས་རྨོངས་མུན་སེལ། ། ལམ་ལོག་ལས་ལོག་ཕན་བདེའི་ཆོགས་རྒྱས་མཛད། ། བདག་ཀྱང་སྔོན་གྱི་ལེགས་སྤྱད་འགའ་ཡི་རྒྱུས། ། སྐྱེས་ཆེན་དེ་ཡི་འཁོར་གྱུར་ལམ་མཆོག་རྙེད། ། བསོད་ནམས་མཐུ་དྲངས་དོན་ཆེན་རྐྱེན་གྱིས་བསྐུལ། ། དེ་ཕྱིར་བདག་ལ་གཞན་ཕན་སྤྲོ་བ་སྐྱེས། །
ཞེས་གསུངས་སོ། ། དེ་ལྟ་བུའི་ལོ་ཙཱ་བ་ཆེན་པོ་དེས་བསྟན་པ་དང་སེམས་ཅན་གྱི་དོན་མཐར་ཕྱིན་པར་མཛད་དེ་དགུང་ལོ་དགུ་བཅུ་རྩ་བརྒྱད་བཞེས་པའི་ཚེ་ལུག་ལོ་ཝིང་གོང་ལ་སོགས་པའི་གནས་དུ་མར་སྐུའི་བཀོད་པ་རེ་རེ་བསྟན་ཏེ་མཁའ་སྤྱོད་དུ་གཤེགས་ཤིང་། སྐུ་གདུང་སྦྱངས་པས་ཡུངས་འབྲུ་ཙམ་ཡང་མ་བྱུང་། འཇིག་རྟེན་མཐུན་འཇུག་ཏུ་རིང་བསྲེལ་ཤིང་ཐོག་འོ་མ་སེའི་ཁ་དོག་ལྟར་དམར་བ་གསུམ་བཞི་ནི་བྱུང་བ་དེ་ཡང་རོལ་མོའི་སྒྲ་དང་བཅས་མཁའ་སྤྱོད་དུ་གཤེགས་པར་བཤད་ཅིང་། ལོ་ཆེན་དེ་ནི་དུས་དེང་སང་ཡང་ནུབ་ཕྱོགས་བདེ་བ་ཅན་དུ་མཁའ་འགྲོ་མ་གསེར་གྱི་གོ་ཆས་སྤྱན་དྲངས་ཏེ་འོད་དཔག་མེད་ཀྱི་ཞབས་དྲུང་ན་བཞུགས་པར་གྲགས་པ་ཡིན་ནོ། ། དེ་ལྟར་ལོ་ཆེན་རིན་ཆེན་བཟང་པོས་འཕགས་ཡུལ་དུ་ལན་གསུམ་བྱོན་པའི་ལན་གཉིས་པའི་བླ་མ་ཀ་ར་རྣམས་གསུམ་ལ་སྤྱིར་ཆོས་མང་པོ་དང་ཁྱད་པར་པཎ་ཆེན་ཤྲ་དྷ་ལ་ཡོ་གའི་ཆོས་སྐོར་གསན། གཙོ་བོ་ཡོ་གའི་རྒྱུད་གཞུང་ཁོ་ན་བསྒྱུར། དེ་དུས་ལོ་ཙཱ་བ་ཆེན་པོ་སློབ་མ་དང་བཅས་པས་ཡོ་གའི་ཕྱག་ལེན་རྣམས་ཀུན་སྙིང་གི་ལུགས་བཞིན་མཛད་ཀྱང་། དེ་ཉིད་སྣང་བ་མ་འགྱུར་བས། བཤད་པ་ཀོ་ས་ལའི་རྒྱན་གྱི་སྟེང་ནས་མཛད་པས་བསྙེན་པའི་སྐབས་སུ་སློབ་དཔོན་འཁོར་ལོས་བསྒྱུར་བའི་ཆས་སུ་ཞུགས།
སྙིང་ཁའི་བདག་འཇུག་བུམ་པ་འཆའ། གཙོ་བོ་རྣམ་སྣང་མི་བཞི་རྒྱབ་སྤྲོད་ལྟ་བུ་དང་། སྙིང་པོ་རྩ་བའི་དཀྱིལ་འཁོར་ལ་སོགས་པར་བྱེད་ཅིང་། སྒོ་བ་བཞི་རེས་ཁྲོ་བོ་རེས་ཁྲོ་མོ། དེ་ཡང་ཀོ་ས་ལ་ནས་བཤད་པ་དང་མཐུན་པར་གཡས་བརྐྱང་གཡོན་བརྐྱང་ས་ག་ཟླུམ་པོར་བྱེད། དཀྱིལ་ཆོག་འཇིག་རྟེན་སྣང་བྱེད་འདྲེས་པས་དབང་བསྐུར་གྱི་སྐབས་སུ་ཆུ་རྣམ་སྣང་དང་། དབུ་རྒྱན་རིན་ཆེན་འབྱུང་ལྡན་ལ་སོགས་པར་བཞེད་པ་སོགས་ལག་ལེན་དང་བཤད་པ་ཅུང་ཟད་མ་མཐུན་པ་ཡོད་པར་བཤད། དེ་ནས་ལན་གསུམ་པ་ཨུ་རྒྱན་གྱི་སློབ་དཔོན་སངས་རྒྱས་ཞི་བ་དང་མཇལ་ནས། སྙིང་ཁའི་བདག་འཇུག་ལ་བུམ་པ་དངོས་སུ་མི་འཆའ། རྣལ་འབྱོར་ཆེན་པོ་སེམས་དཔའ་གསུམ་བསྲེས་སུ་བྱེད།
སྒོ་བ་རྣམས་ཁྲོ་བོ་དང་ལྷ་མོར་མི་བཞེད། རྣམ་སྣང་མི་གཅིག་བྱད་བཞི་ལྟ་བུ། སྲུང་འཁོར་གྱི་སྐབས་སུ་རྡོ་རྗེ་སྤྲོས་ནས་བསྲུང་། དབང་བསྐུར་གྱི་སྐབས་སུ་རིག་པའི་དབང་ལྔའི་ཆོས་སྐད་མི་བསྲེ་བ་སོགས་སྔ་མ་དང་མི་འདྲ་བའི་ཁྱད་པར་དེ་དག་མཛད་ལ། ཡང་སྔ་ཕྱི་གཉིས་ཀ་མཐུན་པར་ཡེ་ཤེས་པ་གཞུག་པའི་སྐབས་སུ་སྤྱན་འདྲེན་གདན་དབུལ། བྱོན་ལེགས། མཆོད་འབུལ་གྱི་སྐབས་སུ་རིན་ཆེན་སྣ་བདུན་དང་འདོད་ཡོན་ལྔ་ལ་སོགས་པའི་ཁ་སྐོང་། བསྟོད་པའི་སྐབས་སུ་སྣང་སྟོང་རྡོ་རྗེ་ལ་སོགས་པའི་བསྟོད་པ་རིང་མོ་དྲིལ་སྟབས་དབྱངས་དང་བཅས་པ་བྱེད། བུམ་པ་ལྷག་གནས་ཀྱི་སྐབས་སུ་བུམ་ནང་དུ་ལྷ་ཡན་ལག་བཞི་རྫོགས་སུ་བསྐྱེད། སའི་ལྷ་མོས་ལྷག་གནས་ཁ་སྐོང་།
ལྷ་ལྷག་གནས་ཀྱི་སྐབས་སུ་སྙན་གསན་དབབ་པས་ཁ་སྐོང་། དཀྱིལ་འཁོར་བྲི་བའི་སྐབས་སུ་འདོད་ཡོན་དམར། ཕ་གུ་སེར། དྲ་ཕྱེད་སྔོ་བ། ཕྱི་ནས་རྡོར་ར་དང་མེ་རིས་བསྐོར་བ་བྱེད་དོ། ། དེ་ལྟ་བུའི་ཡོ་གའི་སྲོལ་དེ་དག་ལ་ལོ་ཆེན་གྱི་སྐུ་ཚེའི་སྟོད་ལ་བྱུང་ཡང་། བརྒྱུད་འཛིན་གྱི་སློབ་མ་དག་གི་ལུགས་དེ་ཉིད་ས་ཆ་སྨད་ཕྱོགས་སུ་དར་བས་ཡོ་ག་སྨད་ལུགས་ཞེས་བྱ་བར་གྲགས་ཤིང་། ལོ་ཆེན་གྱིས་པཎྜི་ཏ་དྷརྨ་ཕ་ལ་དང་མཇལ་ནས་ཡོ་ག་གསན། ཕྱིན་ཆད་གཞུང་གི་མདོ་རྒྱས་མ་གཏོགས་ཁ་སྐོང་མི་མཛད། བསྙེན་པའི་དུས་སུ་ཆ་ལུགས་ཇི་བཞིན་པ་དང་།
བུམ་པ་ལྷག་གནས་ལ་རྣམ་རྒྱལ་བུམ་པ་གཅིག་ལས་མི་མཛད། རྡོ་རྗེའི་གླུ་མ་གཏོགས་པ་གཞན་ལ་དབྱངས་མི་མཛད། རིན་ཆེན་སྣ་བདུན་ལ་སོགས་པའི་ཁ་སྐོང་མི་མཛད་པས། དེ་ནས་བཟུང་ལོ་ཆེན་གཞུང་ལ་གཙོ་བོར་མཛད་པ་ཐོས་ནས་སློབ་མ་རྣམས་ཀྱང་གཞུང་ན་མི་གསལ་བ་རྣམས་དོར་ཏེ། རྣལ་འབྱོར་ཆེན་པོ་སེམས་དཔའ་གཉིས་བསྲེས། བུམ་པ་ལ་ལྷ་མི་བསྐྱེད། དཀྱིལ་འཁོར་ལ་ཕ་གུ་དང་རྡོ་ར་དང་མེ་རི་མི་བྱེད། འདོད་ཡོན་སོགས་ཕྱོགས་མཚོན་དུ་བྱེད་དོ། ། སྲོལ་དེ་ལོ་ཆེན་གྱི་སྐུ་ཚེའི་སྨད་ལ་བྱུང་ཡང་བརྒྱུད་འཛིན་དག་གིས་གཙོ་ཆེར་ས་ཆ་སྟོད་ཕྱོགས་སུ་དར་བར་མཛད་པས་ཡོ་ག་སྟོད་ལུགས་ཞེས་གྲགས་པ་ཡིན་ནོ། ། དེ་ལྟ་བུའི་ལོ་ཆེན་དེ་ལ་སྤྱིར་སློབ་མ་མང་དུ་ཡོད་ཀྱང་།
སྟོད་མངའ་རིས་ཕྱོགས་སུ་ཐུགས་ཀྱི་སྲས་མཆོག་བཞི་སྟེ། ལོ་ཆུང་ལེགས་པའི་ཤེས་རབ། མང་ནང་གི་གུར་ཤིང་བརྩོན་འགྲུས་རྒྱལ་མཚན། གྲྭ་པ་གཞོན་ནུ་ཤེས་རབ་ཀྱི། ནོར་ཛྙཱ་ནའོ། ། དེ་རྣམས་ཀྱི་ནང་ནས་ལོ་ཆུང་ལེགས་ཤེས་དེའི་ཡོ་ག་སྔ་མ་ཤྲ་དྷ་དང་སངས་རྒྱས་ཞི་བའི་ལུགས་འཛིན། དྷརྨ་ཕ་ལའི་ལུགས་ནི་མ་གསན་ཏེ། པཎྜི་ཏ་དེ་བོད་དུ་བྱོན་པའི་ཚེ་ལོ་ཆེན་ཞང་ཞུང་ན་བཞུགས་པ་དང་མཇལ་བ་ཡིན་ཞིང་། དེ་དུས་ལོ་ཆུང་པུ་ཧྲང་ན་བཞུགས་པས་མ་མཇལ་བ་ཡིན་ནོ། ། མང་ནང་པས་དྷརྨ་ཕ་ལ་ལ་ལོ་ཆེན་བར་དུ་བཅུག་ནས་གསན་ཅིང་།
ལུགས་དེ་གཙོ་བོར་བཟུང་ནས་ཁ་ཆེ་ལུགས་ལ་དགག་པ་ཅུང་ཟད་རེ་ཡང་མཛད་པ་ཡིན་ནོ། ། གྲྭ་པ་གཞོན་ཤེས་སྔ་ཕྱི་གཉིས་ཀའི་གཞུང་བསྲིངས་ནས་བཤད། ཀྱི་ནོར་ཛྙཱ་ནས་ཕྱི་མའི་གཞུང་བསྲིངས་ནའང་ཐུགས་དེ་ཙམ་མི་རྣོ་བས་བཤད་ཉན་ཆེར་མི་མཛད་པར་ཐུགས་དམ་ལ་བརྩོན་པར་མཛད་པར་གྲགས་སོ། ། གཞན་ཡང་ལོ་ཆེན་ལ་བཀའ་ཐོབ་པའི་སློབ་མ་ནི། པུ་ཧྲང་ཨེན་སྟོང་གྲགས་རིན། རྒྱ་ཡེ་ཚུལ། གུང་པ་དགེ་བཤེས། མང་ཡུལ་པ་དཀོན་མཆོག་བརྩེགས་ཏེ་བཞི་ལས་དང་པོས་ལོ་ཆེན་ལ་ཡོ་གའི་བཀའ་ཐོབ་ཙམ་མཛད་ནས་གཙོ་བོར་ལོ་ཆུང་གི་དྲུང་དུ་སྦྱངས་སོ། ། རྒྱ་ཡེ་ཚུལ་ནི་ལོ་ཆེན་ཡུན་རིང་དུ་བསྟེན་པའི་སློབ་མ་ཡིན་ཏེ། ལོ་ཆེན་གྱི་དཔལ་མཆོག་སྔགས་དུམ་དང་།
འགྲེལ་ཆུང་གཉིས་གདམས་པ་ཆེ་བས་གང་རུང་རུང་དུ་མི་གནང་བས་དམ་པར་མཛད་པ་ཡིན་ཀྱང་ཡེ་ཚུལ་ལ་རྫོགས་པར་གནང་ངོ་། ། གུང་པ་དགེ་བཤེས་ནི་མར་ཡུལ་བ་མངའ་རིས་སྟོད་ཕྱོགས་སུ་མི་ཆེ་བར་བྱེད་ཅིང་མཁྱེན་པ་ཡང་ཆེ་བ་ཞིག་ཡིན་ལ། དེས་ལོ་ཆེན་ལ་ཆོས་གསན་དུ་བྱོན་དུས་རྒྱ་ཡེ་ཚུལ་ཀྱིས་ཀྱང་གདམས་པ་ཚང་བར་ཐོབ་ཅིང་། ཕྱིས་སུ་གུང་པ་དགེ་བཤེས་པ་ལ་ལོ་ཆེན་གྱིས་ཆོས་འཁོར་ཁ་ཆར་གཏད་དེ་ཁོང་གིས་དེར་བཞུགས། སྐུ་གཤེགས་ནས་ཆོས་འཁོར་རྒྱ་ཡེ་ཚུལ་ལ་གཏད་དེ་དེས་བཤད་པ་མཛད་དོ། ། ཡང་དབུས་གཙང་ལ་ལོ་ཆེན་ལ་བཀའ་ཐོབ་པའི་སློབ་མ་ནི། ལོ་ཆེན་དྲུང་དུ་འགྲོ་བ་ལ་རྒྱང་རོ་སྤེ་དམར་གྱི་རྐྱང་པོ་ཆོས་བློ་སྔ་སྟེ། དེས་དང་པོ་ལོ་ཆེན་ཁ་ཆེ་ནས་བོད་དུ་བྱོན་ནས་ཡུན་རིང་པོ་མ་སོང་བ་ན་ལོ་ཆེན་གྱི་དྲུང་དུ་མཇལ་ཏེ། རྡོ་རྗེ་འབྱུང་བའི་དབང་བཀའ་ཤྲ་དྷ་ནས་བརྒྱུད་པ་དང་། དེ་ཉིད་བསྡུས་པ་ལ་འགྲེལ་པ་ཀོ་ས་ལའི་རྒྱན་བཏགས་པ་གསན།
དཔལ་མཆོག་རྡོར་ཀོང་ཅན་མ་བསབ་པ་དང་། དེའི་དབང་བཀའ་དང་ལུང་བཀའ་ཤབ་རྩེ་རྒྱ་གར་བྱ་བ་དང་སྟབས་གཅིག་ཏུ་གསན་ནོ། ། ཡང་ལོ་ཆེན་ལ་ཆོས་འཕྲོ་ལུས་པ་རྣམས་ཞུས། དཔལ་མཆོག་གི་ཕྲེང་ཆད་ཀྱང་བསབ་བོ། ། རྐྱང་པོ་ནི་ཁ་ཆེ་མཁན་པོའི་བརྒྱུད་པ་འཛིན་གྱི་སངས་རྒྱས་ཞི་བའི་ལུགས་ནི་མ་གསན་ནོ། ། དེའི་རྗེས་སུ་ཤངས་ཀྱི་སུམ་སྟོན་ཡེ་འབར་སྔ་སྟེ་དེས་ལོ་ཆེན་གྱི་དྲུང་དུ་དེ་ཉིད་སྣང་བའི་སྟོད་འགྲེལ་དང་། དཔལ་མཆོག་ཧོར་ཀོང་ཅན། རྡོ་རྗེ་འབྱུང་བ་དང་། འགྲེལ་པའི་དབང་བཀའ་གཉིས་པ་དང་། དཔལ་མཆོག་གི་རྡོ་རྗེ་སེམས་དཔའ་དང་།
རིགས་བསྡུས་ཀྱི་དབང་བཀའ་རྣམས་ཞུས་ནས་ལོ་ཆུང་གི་དྲུང་དུ་སྦྱངས་པ་མཛད་དོ། ། དེ་ནས་ཉང་སྟོད་ཀྱི་ལྕེ་ཞར་སྔ་སྟེ། ཁོང་གིས་ལོ་ཆེན་གྱི་དྲུང་དུ་བྱོན་དུས་ཁོང་རང་ཞར་བ་གཅིག རྟ་ཞར་བ་གཅིག གཡོག་པོ་ཞར་བ་སྟེ་གསུམ་ཡོད་པས། ལོ་ཆེན་གྱི་ཞལ་ནས། ཞར་བ་གསུམ་མི་ཤེས་ཞེས་པའི་ཀུ་རེ་ཡང་མཛད། དེས་ཀྱང་ལོ་ཆེན་ལ་ཐུག་པ་ཙམ་མཛད་ནས། ལོ་ཆུང་བསྟེན་ཏེ་ལོ་བདུན་གྱི་བར་དུ་སྤྱིར་ཡོ་ག་ཐམས་ཅད་དང་། ཁྱད་པར་དཔལ་མཆོག་ལ་མཁས་པར་བྱས་ནས་བྱོན།
དེ་ནས་སྤངས་ཁ་འདར་ཆུང་གི་ཕ་གཞོན་ནུ་རྒྱ་མཚོ། ལས་སྟོད་ཀྱི་བྲག་སྟེང་པ། སྣུམ་ཕྱི་རུའི་དམར་སྟོན་ཆོས་ཀྱི་རྒྱལ་མཚན། མདོག་གླེ་སྟོན། བལ་པོ་ཤཱཀྱ་རྡོ་རྗེ། ཐང་སྟོན་ཀོང་ཀ་པ། མདོག་གོང་ཁ་བ་རྣམས་ཀྱིས་ཀྱང་ལོ་ཆེན་ལ་ཐུག་པ་ཙམ་མཛད་ནས། གཙོ་ཆེར་ལོ་ཆུང་གི་དྲུང་དུ་སློབ་གཉེར་མཛད་པ་ཡིན་ཏེ། དེ་ཡང་སྤྱིར་ལོ་ཆུང་འདིས་ལོ་ཆེན་དང་ལྷན་ཅིག་ཁ་ཆེར་ཆོས་སློབ་པར་བྱོན་པ་དང་། དབྱངས་དང་སྤྲོས་པ་ལ་དགྱེས་ཤིང་མཁས་པས་རྒྱལ་བློན་མཉེས་པར་བྱུང་བས་མངའ་རིས་ནའང་སྙན་གྲགས་ཆེ་ཞིང་།
ཁྱད་པར་ལོ་ཆེན་རྟག་ཏུ་ཞང་ཞུང་དུ་བཞུགས་པས་ཐག་རིང་། ལོ་ཆུང་པུ་ཧྲང་དུ་བཞུགས་རྟག་པས་ཐག་ཉེ་བའི་སྟོབས་ཀྱིས་བོད་དབུས་གཙང་གི་སློབ་གཉེར་བ་རྣམས་ལོ་ཆུང་གི་དྲུང་དུ་འོངས་བ་མང་སྟེ། དེའི་དབང་གིས་ཤྲ་དྷ་དང་སངས་རྒྱས་ཞི་བའི་བརྒྱུད་པ་འཛིན་པ་མང་བར་བྱུང་བ་ཡིན་ལ། ཤངས་ཀྱི་སྲེགས་གཞོན་དང་། རྔོག་དགེ་སེར་བ་ལ་སོགས་པས་ལོ་ཆེན་ཅན་ཕྱིན་པས་ལོ་ཆེན་གྱི་ཞབས་མ་ཟིན་པར་ལོ་ཆུང་ལ་གཏུགས་ནས། སྲེགས་གཞོན་གྱིས་དབང་མ་ཐོབ་པ་ལ་གསང་སྔགས་ཁྲོམ་བཤད་བྱས་པས་མགོ་ལ་མདའ་ཕོག་སྟེ་འདས། རྔོག་དགེ་སེར་བས་མཚན་བརྗོད་འགྲེལ་པ་ལ་མཁས་པར་བསླབ་བོ། ། ལོ་ཆེན་གཤེགས་པའི་རྗེས་སུ་ཕོ་བྲང་ཞི་བ་འོད་ཀྱིས་ལོ་པཎ་མང་པོའི་ཆོས་བསྒྱུར་བའི་བདག་རྐྱེན་དང་། ཁོང་རང་གིས་ཀྱང་སྒྲ་ལེགས་པར་མཁྱེན་པས་དཔལ་མཆོག་སྟོད་འགྲེལ་ལ་སོགས་པ་བསྒྱུར། འགྱུར་བཅོས་ཀྱང་མཛད།
དེ་དུས་ཟངས་དཀར་གྱིས་ཀྱང་དཔལ་མཆོག་གི་རྒྱུད་པཎྜི་ཏ་ལ་མ་ལྟོས་བསྒྱུར་བའི་འགྱུར་ལོད་པ་ཞིག་ཡོད་པར་གྲགས་ཤིང་། ཟངས་དཀར་ལོ་ཙཱ་བས་ཀྱང་ལོ་ཆེན་གྱི་ཞབས་མ་ཟིན་པར་ལོ་ཆུང་ལ་གཏུགས་ཏེ། དེ་ཉིད་འདུས་པ་དང་དཔལ་མཆོག་གཉིས་པོའི་སྟོད་འགྲེལ་ཡན་ཆད་ཀྱི་བཤད་བཀའ་དང་དབང་བཀའ། སྦྱོང་རྒྱུད་མ་བུའི་དབང་བཀའ་དང་བཤད་བཀའ་རྣམས་ལོ་ཆུང་དང་དེའི་ཟུར་ཆོས་ལ་ཨེན་སྟོན་གྲགས་རིན་ཆེན་ལ་ལེགས་པར་སྦྱངས་སོ། ། གཞན་ཡང་པཎྜི་ཏ་གཞོན་ནུ་སུམ་པ་ལ་ཡང་ཞུས་ཤིང་། དེའི་ཚེ་སྙལ་གྱི་ཡོན་བདག་འབྱོར་བ་ཅན་ཞིག་གི་བུ་སྙལ་པ་ཉི་མ་ཤེས་བྱ་བའི་དགེ་བཤེས་གཞོན་ནུ་མ་ཞིག་དྭགས་པོ་དབང་རྒྱལ་ལ་མངོན་པ་ཉན་གྱི་ཡོད་པས་དེས་ལོ་པཎ་གཉིས་ལ་ཚར་གསུམ་གསན། མཆན་སྣ་དང་ཡིག་སྣ་ཐམས་ཅད་མཁྱེན་པར་བྱས། དེ་དུས་དགེ་བཤེས་དྭགས་པོ་བ་ན་རེ། ཁྱེད་མངའ་རིས་སུ་ཀུན་དགའ་སྙིང་པོའི་ཆོས་ལུགས་སློབ་ཏུ་དུ་གཏོང་གི་ནུབ་རེ་བཞིན་ངའི་གམ་དུ་ཤོག་ལ་རྨི་ལམ་རྟོགས་ཤིག་གསུངས་པ་ལ། ནུབ་རེ་བཞིན་གཏོར་མ་རེ་ཁྱེར་ནས་རྨི་ལམ་བརྟགས་པས་ནུབ་ཅིག་ཀོ་ས་ལའི་རི་ལ་འཛེགས་པ་རྨིས་པ་དེ་དེ་དྭགས་པོ་བ་ལ་བཤད་པས།
དྭགས་པོ་བ་ན་རེ། བཟང་དེ་ཆོས་ཀྱི་སླ་ཡིན། མངའ་རིས་སུ་རྒྱུགས་ལ་ཀུན་དགའ་སྙིང་པོའི་ཆོས་རྣམས་སློབས་ལ་ཤོག་གསུངས། ཁ་ཆེ་ཛྙཱ་ན་ཤྲཱི་ལ་ཡང་ཆོས་སློབས་ལ་ཤོག ངེད་ཀྱིས་སྔོན་ཁུ་སྟོན་གྱི་ཆོས་ཀྱིས་ངོམས་ནས་ཁ་ཆེ་པཎྜི་ཏ་དང་། ཇོ་བོ་རྗེ་ལ་ཆོས་མ་ཉན་པས་འགྱོད་པར་བྱུང་གསུངས་ཏེ། དྭགས་པོས་ཟངས་དཀར་ལོ་ཙཱ་བ་ལ་སྙལ་པ་བསྒྲགས་ནས་བཏང་ངོ་། ། སྙལ་པས་ཟངས་དཀར་ལོ་ཙཱ་བ་ལ་རྟ་ཁམས་པ་ཤངས་དཀར་དང་། ཉི་ཁྲི་ཆ་གཅིག་གི་ཤོག་བུ་ཕུལ་ནས་སྟོད་ན་ཡར་ཟངས་དཀར་གྱི་ཕྱི་བཞིན་དུ་བྱོན་ཏེ། གུང་ཐང་ན་ལ་རྩེའི་བསྒོམ་ཚོ་རུ་ནག་ཚོ་ལོ་ཙཱ་བ་ལ་གཤིན་རྗེ་གཤེད་དང་།
འཇམ་དཔལ་རྩ་རྒྱུད་གསན་ནས་ལོ་འགའ་བཞུགས། དེའི་ཚེ་དགེ་བཤེས་སྙལ་པས་གུང་ཐང་གི་དགེ་བཤེས་དར་མ་གྲགས་བྱ་བ་ལ་རྡོ་རྗེ་རྩེ་མོ་ཚར་མང་དུ་བཤད། དེ་ནས་བལ་པོར་བྱོན་ནས་བལ་པོ་ཕམ་ཐིང་པ། རྒྱ་གར་ཕྱག་ན་རྡོ་རྗེ། ཁ་ཆེ་བཛྲ་བོ་དྷི། བལ་པོ་ཙ་ཧ་ངུ་སྟེ་བཞི་གདན་འཛོམས་པ་ལ་ཉིན་རེ་བཞིན་པཎྜི་ཏའི་ཆོས་ཐུན་བཞི། ལོ་ཙཱ་བའི་ཆོས་ཐུན་བཞི་སྟེ་མ་རྒྱུད་ཀྱི་ཆོས་ཐུན་བརྒྱད་བརྒྱད་མཉན། ལྟ་རྟོག་ཐམས་ཅད་ཉིན་མོ་བྱས་སོ། ། དེའི་ཚེ་ཉང་སྨད་རྒྱན་གོང་གི་འཁྱིན་ལོ་ཙཱ་བ་དགེ་ཚུལ་ཁྱུང་གྲགས་བྱ་བ་གཅིག་གིས་བལ་པོར་སྦྱོང་རྒྱུད་ལ་མཛེས་པའི་རྒྱན་ཞེས་བྱ་བའི་འགྲེལ་པ་གོང་དུ་བཀོད་པ་དེ་དང་། སྦྱིན་སྲེག་རོ་སྲེག་བཞི་པ་ཞེས་བྱ་བ་དང་།
དཀྱིལ་ཆོག་ཐུགས་རྗེ་འཕྲེང་བ་བྱ་བ་བརྩམས་ནས་ཀུན་དགའ་སྙིང་པོ་ལ་ཁ་འཕངས་བྱས་པ་དེ་ཁོང་རང་གིས་བསྒྱུར་བ་ཡིན་ཟེར་ནས་འགའ་རེར་སྤེལ། ཡང་ནུབ་ཅིག་ཉལ་བའི་རྨི་ལམ་དུ། བལ་པོའི་ཁ་བ་ཁུར་ཅིག་དང་། མངའ་རིས་ཀྱི་མར་ཁུ་ཁུར་ཅིག་བརྗེས་པ་རྨིས་ནས། ནང་པར་ཟངས་དཀར་ལ་རྨི་ལམ་འདི་འདྲ་ཅིག་རྨིས། བལ་པོའི་མ་རྒྱུད་ཀྱི་ཆོས་འདི་ཁ་བ་དང་འདྲ་བ་ཡིན། རྣལ་འབྱོར་རྒྱུད་སྐོར་བརྒྱུད་པ་བཟང་བས་མར་ཁུ་དང་འདྲ་བ་ཡིན་བྱ་བ་ཡིན་ནམ་བྱས་པས། ཟངས་དཀར་ན་རེ། དེ་ཀ་ཡིན་ཡོང་ཟེར་བ་ན། མངའ་རིས་སུ་རྣལ་འབྱོར་གྱི་རྒྱུད་སྐོར་ལ་གཏད་ནས་ཡོང་པ་ལ་བལ་པོར་སྡོད་པ་མི་རིགས་སྙམ་ནས་པུ་ཧྲང་དུ་བྱོན་ནས།
རྡོ་རྗེ་རྩེ་མོ་ཚར་གཅིག་བལྟས་ནས་བཤད། དེའི་ཚེ་ཟངས་དཀར་གྱིས་རྒྱ་གར་དང་ཁ་ཆེར་སྒྲ་ཚད་ལ་དཀའ་ལས་ཆེར་མཛད་ཅིང་ཕར་བཞུད་ཚུལ་བཞུད་མང་པོ་ཞིག་མཛད་ནས་སྔར་པཎྜི་ཏ་གཞོན་ནུ་སུམ་པར་གསན་པ་རྣམས་མཆན་དང་ཡིག་སྣ་གཟིགས་ཙ་ན་བག་རེ་དགོངས། གཞན་རྣམས་བརྗེད་པ་ལྟ་བུར་གྱུར། དེ་ནི་པཎྜི་ཏ་གཞོན་ནུ་སུམ་པའི་བཤད་སྲོལ་ཡིན་ལ། ཡང་ཡུལ་དབུས་པ་ཡིན་པའི་སྲང་ལི་ཆུང་བྱ་བ་ཞིག་གིས་བལ་ཤཱཀྱ་རྡོ་རྗེའི་སློབ་མ་འབྲིང་མཚམས་ཀྱི་ལོ་ཙཱ་བ་ཞང་ཤེས་རབ་བླ་མ་ལ་དེ་ཉིད་བསྡུས་པ། དཔལ་མཆོག སྦྱོང་རྒྱུད་མ་བུ་རྣམས་བསླབས། དེས་ཀྱང་ཡར་ལུང་ཕུག་པོ་ཆེ་ནས་རྡོ་རྗེ་རྩེ་མོའི་དཔེ་འགྱུར་བྱང་མེད་པ་མཆན་དང་བཅས་པ་ཞིག་རྙེད་ནས། མཆན་དེ་ལ་བརྟེན་ནས་བག་རེ་བཤད། དེ་ཉིད་ཤེས་རབ་ཆེ་བ་ཞིག་ཡིན་པས་ཆོས་རྣམས་ལ་བརྟག་དཔྱད་འབའ་ཞིག་བྱེད་ཅིང་།
སྦྱོང་རྒྱུད་ལ་གོང་དུ་བཤད་པའི་འགྲེལ་པ་སྣང་བའི་རྒྱན་ཞེས་བྱ་བ་དེས་སྟོད་བལ་པོ་དང་མངའ་རིས་སུ་བརྩམས། སྨད་འཇད་ཀྱི་ཤུལ་དུ་བརྩམས་ནས་སློབ་དཔོན་ཀུན་དགའ་སྙིང་པོ་ལ་ཁ་འཕངས་སོ། ། དེས་ལོ་ཆུང་ལ་ཆོས་གསན་པའི་ཚེ་རྣལ་འབྱོར་འབྱུང་དང་། དེ་ཉིད་སྣང་བའི་དཔེ། རྡོ་རྗེ་ར་བའི་དཀྱིལ་འཁོར་གྱི་ཕྱི་ནས་བསྐོར་བ་དང་ནང་ནས་བསྐོར་བ་ལ་བརྩད་པས། ལོ་ཆུང་གིས་འགྲེལ་པའི་འགྱུར་ཉེས་པའི་འགལ་སྤོངས་མ་མཁྱེན་པར་ལན་མ་ཐེབས། དེ་ནས་བོད་ནས་ཡོང་བའི་སྲག་ལི་ཆུང་གིས་པུ་ཧྲང་གི་ཇོ་བོ་ལོ་ཆུང་ཕུབ་ཅེས་བྱའོ་གསུངས་ནས་ཆོས་གསུང་དུ་མ་བཞེད། དེ་ནས་བཟུང་སྟེ་རྡོ་རྗེ་ར་བ་དཀྱིལ་འཁོར་ནང་མའི་ཕྱི་ནས་བསྐོར་བའི་ནོར་བ་དེ་བྱུང་བ་ཡིན་ནོ། ། དེ་ནས་སྲག་ལི་ཆུང་བླ་མའི་ཐུགས་དཀྲུགས་ཤིང་རྟག་ཆོད་བྱས་པ་ལ་འགྱོད་པ་སྐྱེས་ནས་ཁ་ཆེར་བྱོན་ཏེ། རྡོ་རྗེ་རྩེ་མོ་ཤིན་ཏུ་མཁས་པར་བསླབས།
མཆན་དང་ཡིག་སྣ་དང་དཔེ་ཆུང་དང་བོད་དཔེ་དང་རྒྱ་དཔེ་དང་བཅས་པ་བསྣམས་ནས་བྱོན་ཏེ་ཤིན་ཏུ་མཁས་པར་ཡོད་པ་ལ་པུ་ཧྲང་གྱིས་རྒྱ་ཡེ་ཚུལ་གྱིས་གསན། དེར་རྒྱ་ཡེ་ཚུལ་ལ་དཔེ་ཆ་ཐམས་ཅད་བཞག་ནས་སྲག་ལི་ཆུང་ཁ་ཆེར་གཤེགས་ཏེ་དཔེ་ཆ་དང་ཀ་ཆ་བླངས་ནས་ལམ་དུ་འོངས་པ་ལ་ལམ་དུ་གྲུ་ཤའི་དམག་དང་འཕྲད་ནས་དམག་གིས་ཁྱེར་ཏེ་གྲུ་ཤའི་རྒྱལ་པོའི་མཆོད་གནས་བྱས་ཏེ་ཆོས་འཆད་པ་ནི་མ་མཛད། ཐུགས་དམ་མཛད་ཀྱིན་བཞུགས་པས། ཕྱིས་མཉམ་གཞག་གི་ཕྱག་རྒྱ་མཛད་པའི་ངང་ལས་གཤེགས་པ་ན། གྲུ་ཤའི་རྒྱལ་པོ་དད་དེ་བོད་ལ་འདི་འདྲའི་སངས་རྒྱས་ཡོད་པ་ཡིན་ཟེར་ཏེ་སྤུར་ལ་གསེར་གྱི་སྒྲོམ་བུ་མང་པོ་གཏོར་རོ། ། དེ་ལྟ་བུའི་རྒྱ་ཡེ་ཚུལ་ལ་སྙལ་པས་གསན་ནས། དཔེ་ཆུང་ཐམས་ཅད་ཀྱང་བྲིས་པས། སྔར་གྱི་པཎྜི་ཏ་གཞོན་ནུ་སུམ་པའི་བཤད་སྲོལ་དེ་དང་ལ་ལ་མཐུན་ལ། འགའ་ཞིག་མི་མཐུན་པ་འདུག་གོ ། ཞེས་གསུངས་པར་གྲགས་སོ། །
ཡང་ཁ་ཆེ་ཛྙཱ་ན་ཤྲཱི་ནས་བརྒྱུད་པའི་བཤད་སྲོལ་ནི། ཁ་ཆེ་ཁྲི་བརྟན་ན་གྲོང་ཁྱེར་འབུམ་ཕྲག་སུམ་ཅུ་སོ་དྲུག་ཡོད་ལ། བློ་སྦྱོང་གི་གྲྭ་ཆེན་པོ་བཅུ་གཉིས་ཡོད། ཡངས་རྩེ་ཆེན་པོ་བཞི་ཡོད། དེར་སློབ་གཉེར་བྱེད་པ་རྣམས་སྔོན་ལ་བཅུ་གཉིས་པ་གང་རུང་དེར་མཐར་ཕྱིན་པར་བྱས། དེ་ནས་ཡང་རྩེ་བཞི་པོ་གང་རུང་དེར་སློབ་པ་ཡིན་ཞིང་། ཡང་རྩེའི་བཞི་པོའི་གཅིག་དཔལ་ལཀྵི་ཀ་ར་ཞེས་པ་ཐེག་ཆེན་ལ་མཁས་པ་ཞིག་ཡོད་པ་དེ་ནི་ཛྙཱ་ན་ཤྲཱི་བས་མཁས་རྒྱུ་མེད་ཀྱང་སྐུ་ན་མཐོ་བས་གྲལ་མགོར་འགྲོ་བ་ཡིན། གཉིས་པ་ཛྙཱ་ན་ཤྲཱི་ཡིན། གསུམ་པ་ཐེག་ཆུང་གི་ཆོས་ལ་མཁས་པ་ཞིག་ཡོད་དེ། དེས་ཛྙཱ་ན་ཤྲཱི་ལ་འགྲན་མི་བཟོད།
བཞི་པ་མུ་སྟེགས་ཀྱི་སྟོན་པ་མཛྙུ་ཀ་ར་ཞེས་བྱ་བ་དེ་དང་ཛྙཱ་ན་ཤྲཱི་བརྩད་པས་ཁོས་མ་ཐུབ་པར། ཕྱིས་ཛྙཱ་ན་ཤྲཱི་ཤར་དུ་བཞུད་ན་ཁོང་ནུབ་ཏུ་འབྲོས། ཛྙཱ་ན་ཤྲཱི་ནུབ་ཏུ་བཞུད་ན་ཁོང་ཤར་དུ་འབྲོས་པ་ཞིག་ཡོད་སྐད། ཛྙཱ་ན་ཤྲཱི་དེས་པཎྜི་ཏ་དྷརྨ་ཀིརྟི་གོང་དུ་འཇོག གཞན་རྣམས་ལ་དག་པ་མི་སྟེར་ཏེ་ཚད་མ་སྡེ་བདུན་གྱི་རྩ་བ་ཐུགས་ལ་ཡོད་པས་སྡེ་བདུན་ལ་འགྲེལ་པ་རྩོམ་པའི་ནུས་པ་ཡང་ཡོད་པ་ཡིན་པར་བཤད་ཅིང་། རྣམ་ངེས་ལ་འགྲེལ་པ་མཛད་ལ་པཎྜི་ཏ་རྣམས་ཀྱི་ནང་དུ་འཚོ་བ་ཤིན་ཏུ་ཆེ་བ་ཞིག་ཡིན་པར་གྲགས་སོ། ། དེ་བོད་དུ་ཡང་ཡང་སྤྱན་དྲངས་ཀྱང་ཡང་རྩེ་བཞི་པོ་དེ་དག་རྒྱལ་པོ་ཧར་ཁ་དཱེ་ཝ་བྱ་བའི་བླ་མཆོད་དུ་བཟུང་ནས་སྤྱན་མ་འདྲོངས་པ་ལ། ཕྱིས་རྒྱལ་པོ་འདས་ནས་སྲས་ཨནྡ་དཱེ་ཝ་ཞེས་བྱ་བས་རྒྱལ་ས་བཟུང་དུས་བཙུན་མོ་མུ་སྟེགས་མོ་གཅིག་གི་དབང་དུ་སོང་ནས་མུ་སྟེགས་ཀྱི་ལྷ་ཁང་བརྩིགས། མུ་སྟེགས་ལ་བླ་མཆོད་ཀྱི་དམ་པར་བཟུང་བས་ཐུགས་མུག་སྟེ། དཔེ་ཆ་མཆོད་ཆ་སོགས་གང་ཡང་མ་བསྣམས།
དགང་བླུག་གཉིས་བསྣམས་ནས་བོད་ལ་བྱོན། བོད་རྣམས་གྱིས་ཆོས་ཞུས་ཙ་ན་ཆོས་མ་གོ་བའི་དོགས་ནས་ཁྱེད་ཀྱིས་ཁ་ཆེ་པཎ་ཆེན་གྱི་ཆོས་གོ་འམ་གསུངས། ཁོང་ལ་ཆོས་འདི་གསན་མ་གསན་ཞུས་ན་ཀོ་ལོང་མི་འབྱུང་། མཁྱེན་ནམ་མི་མཁྱེན་ཞུས་ན་སྤྱན་ཆབ་འབྱུང་བ་ཞིག་ཡོད་པར་འདུག ཁོང་ཨེན་ཚ་ཏ་པོ་ཆེར་ལོ་བདུན་དུ་ཕྱིར་མ་བྱོན་པར་བཞུགས་ཏེ། དེར་ར་བྱིད་ལོ་ཙཱས་ལོ་ཙཱ་བྱས་ནས། དེ་ཉིད་འདུས་པ་རྒྱུད་རྐྱང་གི་བཤད་པ་དང་། རྩེ་མོ་རྒྱུད་རྐྱང་གི་བཤད་པ་མཛད་དེ། དེ་དུས་སྙལ་པ་ཉི་མ་ཤེས་རབ། ཁུད་འབྱུང་གྲགས།
ཡར་ལུང་གི་ཉག་བློ་གྲོས། པ་ཚབ་ཤེས་རབ་སེང་གེ་རྣམས་ཀྱིས་མཉན། དེ་ཉིད་འདུས་པའི་སྟེང་དུ་ཀུན་སྙིང་གི་བཞེད་པ་འདི་འདྲ་འདུག་ཞུས་པས་ཁྱི་ཨ་ནནྡ་གརྦྷ་གསུངས་ནས་པཎྜི་ཏར་མི་འཛིན། བྲམ་ཟེ་རིན་ཆེན་རྡོ་རྗེའི་གླེང་བསླངས་མཛད་ཙ་ན་བླ་མ་དམ་པར་མཛད་ཀྱིན་འདུག་པས། རྩེ་མོ་རྩ་བཤད་ཁོང་ལ་གསན་པ་ལགས་སམ་ཞུས་པས། ཁོང་ལ་མ་ཐོས་པཎྜི་ཏ་ས་མནྟ་བྷ་དྲ་ཞེས་བྱ་བ་ཆུ་ལ་མི་བྱིང་བའི་དངོས་གྲུབ་ཐོབ་པ། འབབ་ཆུའི་སྟེང་དུ་མེ་ཏོག་བཀོད་ནས་ཏིང་ངེ་འཛིན་ལ་མཉམ་པར་བཞག་ན་ཆུས་མི་ཁྱེར། མ་བཞག་ན་འཁྱེར་བ་ཞིག་ཡོད་དེ་ལ་ཐོས་སོ། ། དེས་གངྒཱ་དྷ་ར་ཞེས་བྱ་བ་མཁའ་སྤྱོད་ཀྱི་དངོས་གྲུབ་ཐོབ་པ་ཞིག་ཡོད་དེ་ལ་ཐོབ། དེའི་བྱམས་མགོན་དངོས་ལ་ཐོས་ཞེས་སྙལ་པ་ལ་གསུངས་ལ།
ཟངས་དཀར་ལོ་ཙཱ་བ་ནི་སློབ་དཔོན་ཀུན་སྙིང་གི་བརྒྱུད་པ་གསུམ་དུ་གྱེས་པར་བཞེད་དེ། རྒྱ་གར་ཤར་ཕྱོགས་དང་། ལྷོ་ཕྱོགས་དང་། དབུས་འགྱུར་ཚལ་གྱི་བརྒྱུད་པ་དང་གསུམ་མོ། ། ཤར་ཕྱོགས་ནས་བརྒྱུད་པ་ནི་དགེ་སློང་ཨ་མོ་གྷ་པ་ཤྱ། རྣལ་འབྱོར་མ་མ་ལ་ཝ་ཏི། ནོར་བུ་གླིང་པའི་སློབ་དཔོན་བདེ་བའི་རྡོ་རྗེ། བྷྲི་ཀ་མ་ལ་ཝ་ཏི། བྲམ་ཟེ་རིན་ཆེན་རྡོ་རྗེ། ཁ་ཆེ་ཛྙཱ་ན་ཤྲཱི།
ལྷོ་ཕྱོགས་ཀྱི་བརྒྱུད་པ་ནི་པྲཛྙཱ་སིདྡྷི། པྲཛྙཱ་ཝ་ལི་ཏ། རབ་འབྱོར་བསྐྱངས། ཤྲ་དྷ་ཀ་ར། པདྨ་ཀ་ར། ཁ་ཆེ་ཛྙཱ་ན་ཤྲཱི། དབུས་འགྱུར་ཚལ་ནས་བརྒྱུད་པ་ནི། ཐ་ཀ་ན་པ། ངག་དབང་གྲགས་པ། བྲམ་ཟེ་རིན་ཆེན་རྡོ་རྗེ།
ཁ་ཆེ་ཛྙཱ་ན་ཤྲཱི་སྟེ་བརྒྱུད་པ་གསུམ་ནས་ཟངས་དཀར་ལ་བཀའ་བབས་པར་བཞེད་དོ། ། དེ་ལ་འགའ་ཞིག་གིས་ཁ་ཆེ་ཛྙཱ་ན་ཤྲཱི་ལ་ཟངས་དཀར་གྱིས་མ་གསན་ཏེ། བྲམ་ཟེ་རིན་ཆེན་རྡོ་རྗེའི་སློབ་མ་ནི་ཁ་ཆེ་དགོན་པ་བ་ཡིན། དེ་དང་ཁ་ཆེ་ཛྙཱ་ན་ཤྲཱི་མི་གཅིག་པས། དེས་ན་ཟངས་དཀར་གྱིས་ཁ་ཆེ་དགོན་པ་བ་ལ་གསན་པ་ཡིན་ནོ་ཟེར། གཞན་དག་ཟངས་དཀར་གྱིས་དེ་གཉིས་ཆར་ལ་མ་ཐོས་ཀྱི་གཞོན་ནུ་སུམ་པའི་བཀའ་ལས་མེད་ཅེས་ཀྱང་འདོད་དོ། ། དེའི་ཚེ་དགེ་བཤེས་སྙལ་པས་ཐོ་ལིང་ནས་རྒྱ་དཔེ་བཙལ་བས་མ་རྙེད། བོད་དཔེ་ལ་གཟིགས་རྟོག་མཛད་ནས་དྲི་རྟོག་ཞིབ་པོ་ཞུས་ཏེ་ལོ་བཅུ་གཉིས་ཛྙཱ་ན་ཤྲཱི་བསྟེན་ནས་དེ་ཉིད་བསྡུས་པ་དང་། རྩེ་མོ་རྒྱུད་རྐྱང་ལ་མཁས་པར་བྱས་ནས། ཨེན་སྟོན་ཅན་དུ་རྡོ་རྗེ་འབྱུང་བ་ཉན་དུ་བྱོན་པས།
ཨེན་སྟོན་ན་རེ། ངའི་བླ་མ་ཡང་ཡིན། ང་བས་མཁས་པ་ཡིན་པས་མང་ནང་པ་ཅན་དུ་སོང་གསུངས་པ་བཞིན་ཕྱིན་པས། དེའི་ཞལ་ནས་དབང་ཐོབ་བམ་གསུངས། ཐོབ་ལགས་བྱས་པས་སུ་ལ་ཐོབ་གསུངས། ཛྙཱ་ན་ཤྲཱི་ལ་ཐོབ་བྱས་པས། པཎྜི་ཏ་བཟང་པོ་ཡིན་ཏེ། དེས་གོ་མི་ཆོད་ཀུན་སྙིང་གི་ལུགས་ཀྱི་དབང་དགོས་གསུངས་ནས་རྡོ་རྗེ་དབྱིངས་ཀྱི་དཀྱིལ་འཁོར་དུ་བཅུག་ནས་དབང་བསྐུར། དེ་ཉིད་སྣང་བའི་སྟོད་འགྲེལ་དང་རྡོ་རྗེ་འབྱུང་བ་གསན། དེ་ནས་ཀྱི་ནོར་ཛྙཱ་ནའི་དྲུང་དུ་ཕྱིན་ཏེ་སྦྱོང་རྒྱུད་མ་བུ་ཇོ་བོ་ལུགས་གསན།
དེ་ཡང་ཀྱི་ནོར་ཛྙཱ་ན་འདི་དང་པོར་གོ་མིའི་བསྒོམ་ཆེན་གྱི་བླ་མ་ཡིན་པ་ལ་ཇོ་བོ་རྗེ་བོད་དུ་བྱོན་པའི་དུས་སུ་གོ་མི་བསྒོམ་ཆེན་གྱིས་ཇོ་བོ་ཆེན་པོ་ལ་སྦྱོང་རྒྱུད་མ་བུའི་དབང་སོགས་གསན། དེ་ལས་ཀྱི་ནོར་ཛྙཱ་ནས་ཞུས་པ་ཡིན་ནོ། ། ཡང་དེ་ཉིད་བསྡུས་པའི་སྨད་འགྲེལ་ནི་པཎྜི་ཏ་ཐུགས་རྗེ་ཆེན་པོ་དང་། ལོ་ཙཱ་བ་ཟངས་དཀར་གྱིས་བསྒྱུར་བཤད་གཉིས་ཀ་བྱས་པ་ལ། གཡག་སྡེ་གཉན་སྟོན་ཚུལ་ཁྲིམས་འབར་ཞེས་བྱ་བས་ཉན་ཏེ། དེའི་ཚེ་གཡག་སྡེ་བས། འདི་ལ་བཤད་པ་འདི་མིན་པའི་འདི་འདྲ་ཅིག་ཡོང་དགོས། རྒྱ་དཔེ་ལ་ལེགས་པར་གཟིགས་དང་བྱས་ཡང་ཡང་ཞུས་པས། དང་པོར་པཎྜི་ཏ་མ་མཉེས། ཕྱིས་གཉན་སྟོན་ཟེར་བ་བཞིན་བྱུང་བས་མགུ་སྟེ།
ད་སླ་ཆོས་མི་བཏུབ་པ་འདུག་གསུངས་ནས་ཆོས་གསུང་འཕྲོ་བཞག་ནས་འགྲེལ་པ་ཡོངས་སུ་རྫོགས་པ་བསྒྱུར་བས། ཆོས་ཉན་གཞན་རྣམས་ཀྱིས་གཡག་སྡེ་བའི་སྔགས་པ་མིག་ཚག་གིས་གཞན་ཚོའི་ཆོས་བཀག་ཟེར་བ་བྱུང་། ཟངས་དཀར་གྱིས་སྦྱོང་རྒྱུད་ཀྱི་འགྲེལ་པ་ཀུན་སྙིང་ལ་ཁ་འཕངས་སྒྱུར་བྱེད་གཞན་ལ་ཁ་འཕང་བྱས་པ་གོང་དུ་བཀོད་པ་དེ་དང་། རྡོ་རྗེ་རྩེ་མོ་དང་། རྡོ་རྗེ་འབྱུང་བའི་ཊིཀྐ། རྣལ་འབྱོར་རྒྱུད་ཀྱི་རབ་གནས་རྣམས་བརྩམས་སོ། ། དེ་ལྟ་བུའི་ཟངས་དཀར་ལ་སྙལ་པ་ཉི་མ་ཤེས་རབ། མར་པ་རྡོར་ཡེ། གཉན་སྟོན་ཚུལ་འབར། སྤྱང་ཚངས་པ་སེང་གེ་རྒྱལ་མཚན་སྟེ་བུ་ཆེན་བཞི་བྱུང་ཞིང་།
ཟངས་དཀར་གྱི་ལུགས་ཡོ་ག་ནི་གཙོ་བོར་ཁ་ཆེ་ཛྙཱ་ན་ཤྲཱི་དང་། པཎྜི་ཏ་གཞོན་ནུ་སུམ་པའི་མན་ངག་ཡིན་ནོ། ། ཡང་ལོ་ཆེན་གྱི་སློབ་མ་སུམ་སྟོན་ཡེ་འབར་ལ་གཉན་སྟོན་ཚུལ་འབར་དང་། ཉང་སྟོད་གཙང་པའི་རྒྱ་ལོང་ཆོས་གྲགས་དང་། སྟག་ཚལ་གདོང་སྔོན་གྱི་སྲུ་སྟོན་འབར་ཐོག་དང་། ཁམས་པ་ཤེས་རབ་རྡོ་རྗེ་ལ་སོགས་པ་བྱུང་ངོ་། ། ལྕེ་ཞར་ལ་སུམ་སྟོན་འབར་ཐོག བླུན་རྡོ་རྗེ་སེམས་དཔའ་ལ་སོགས་བྱུང་ཞིང་། སྤྱིར་སྲུ་སྟོན་འདིས་རྐྱང་པོ་ཆོས་བློ་དང་། ལྕེ་ཞར།
སུམ་པ། སྣུར་ཉི་མ་སོགས་མང་པོ་ལ་གཏུགས་པ་ཡིན་ནོ། ། བུ་སྟོན་ལ་སློབ་མ་རོང་སྨད་ལྷ་སྟེང་གི་གཙང་ཡང་དག་རྡོ་རྗེ། གཞུའི་ཕུག་པ་ཇོ་འབུམ། ཕ་རོག་དར་མ་མདོ་སྡེ་ལ་སོགས་པ་འཕེལ་ལོ། ། ཨེན་སྟོན་གྲགས་རིན་གྱི་སློབ་མ་མངའ་རིས་པ་ཟླ་འོད་ལ་སྤང་ཁ་འདར་ཆུང་ལ་སོགས་པ་བྱུང་ངོ་། ། ཀྱི་ནོར་ལ་སློབ་མ་ཤབ་སྟོད་ཀྱི་རྡོ་སྟོན་འབར་བ་རྒྱལ་མཚན་བྱ་བ་བྱུང་ལ། དེ་ལ་བཤད་བཀའ་ཟིན་པའི་སློབ་མ་མ་བྱུང་བར་བཤད་དོ། ། དགེ་བཤེས་སྙལ་པའི་སློབ་མ་སྣུར་ཉི་མ་འོད་ཟེར་ཡིན་ཏེ། དེ་ཡང་སྣུར་འདི་བོ་དོང་འཕན་ཁང་པའི་ཇོ་སྲས་ཡིན།
ཤབ་སྨད་ལུག་ནག་ཏུ་ལྷ་རྗེ་ཡང་གྱང་ལ་རྙིང་མ་གསན་པའི་དུས་སུ། དགེ་བཤེས་སྙལ་པ་བྱོན་ཏེ། ཡང་གྱེང་བ་དང་གསུང་གླེང་བྱས་པས་ཡོ་ག་ལ་མཁས་པར་མཁྱེན་ནས། རང་གི་སློབ་མ་རྣམས་ལ་ཇོ་བོ་འདི་ལ་ཡོ་ག་གསར་མ་མངའ་བར་འདུག་པས། ཇོ་སྲས་ཀུན་ཀྱང་རྒན་མོ་འདུར་ཤིང་བྱེད་པའི་ངན་སོང་སྦྱོང་བ་ཙམ་བསླབ་ན་རུང་མོད་གསུངས། དེར་སྣུར་གྱིས་ཉན་པས་མགུ་སྟེ་ལོ་གཅིག་གཉིས་ཕྱག་ཕྱིར་འབྲངས་ནས་ཆོས་གསན། དེ་དག་གི་སྐབས་སུ་སྙལ་པ་ཐུགས་སྤྲོ་ཐུང་པས་སྐྲ་པི་ནས་དབུ་ཐེར་དུ་བཏང་པ་ལན་བདུན། པར་བ་རེ་ཙམ་ཕི་བ་ཆེར་མང་བ་ཞིག་བྱུང་ཡང་དད་པ་མ་ལོག་པར་གྲགས། དགེ་བཤེས་སྙལ་པ་དེ་སྤྱིར་ཆོས་ལ་རྩིས་ཆེ་ཞིང་། ཁྱད་པར་དཔལ་མཆོག་སྨད་འགྲེལ་དང་འགྲེལ་ཆུང་གཉིས་ལ་བཀའ་དམ་པར་མཛད་ནས།
གསེར་སྲང་རེ་འབུལ་བ་མ་བྱུང་ན་མི་བཤད། དེ་བྱུང་ན་འགྲེལ་པ་དེ་གཉིས་ཀ་བཀྲམ། འགྱུར་བཟང་ཤེས་ཀྱི་སྟེང་ནས་འཆད་པ་ལ། ཉང་སྟོད་དུ་འགའ་ཞིག་གིས་གསེར་མ་ཕུལ་བར་ཞུས་པས། འགྲེལ་པ་བཟང་ཤོས་སྦས། འགྱུར་ངན་པ་བཀྲམ་ནས་བཤད་པས་སློབ་མ་རྣམས་ཀྱི་མགོ་འཁོར་ནས་མི་གོ་བ་བྱུང་བར་བཤད་དོ། ། སྙལ་པ་གཤེགས་ནས་སྣུར་གྱི་གདན་ས་ལོ་དགུ་མཛད། ལོ་གསུམ་ཙམ་གྱི་བར་དུ་ཆོས་གསུངས་པའི་དུས་སུ་ཡང་ཇོ་བོ་ཕ་གཅིག་གསུངས་ཤིང་མྱ་ངན་མཛད། དེ་ལ་སྙལ་བའི་སློབ་མ་རྣམས་ཀྱིས་ཀྱང་ཉན་ཏེ། ཆོས་ཉན་མང་དུས་ཉིས་བརྒྱ་ཉི་ཤུ་རྩ་ལྔ་ཙམ་བྱུང་།
ཕྱིས་བོ་དོང་དུ་ཆོས་གསུངས་པས་དབུས་གཙང་གི་མི་ཆེན་དགུས་བཏུད། སློབ་མ་ལོ་ཙཱ་ཤེས་པ་རང་ཡང་བདུན་བྱུང་། ཁྱད་པར་དུ་མཁས་པའི་མི་བཞི་བྱུང་སྟེ། རླན་ཆོས་འབྱུང་། རྩ་སྐྱ་དཀོན་མཆོག་གྲགས། དམར་སྟོན་ཆོས་རྒྱལ། སྒང་སྟོན་ཤེར་འབུམ་རྣམས་སོ། ། རིགས་སྲས་རྡོ་རྗེ་སེང་གེ་བྱ་བ་བྱུང་སྟེ། དེས་སྦྱོང་རྒྱུད་ཀྱི་ཊིཀ་ཆུང་ལ་སོགས་པ་ཡིག་སྣ་འགའ་རེ་མཛད། དེ་ལ་སྲས་ཉི་མ་སེང་གེ
ཉི་མ་རྡོ་རྗེ། ཀུན་དགའ་དང་གསུམ་གྱི་ཕྱི་མ་ལ་ཉི་མ་རྒྱལ་མཚན་དང་། བཀྲ་ཤིས་གཉིས། ཆེ་བ་ལ་སྲས་ཡེ་ཤེས་རྒྱལ་མཚན། དེ་ལ་སྲས་ཆོས་འཕགས་རྒྱལ་མཚན་རྣམས་བྱུང་ཞིང་། དེ་ནས་བརྒྱུད་དེ་སྟོད་འགྲེལ་གྱི་ལུགས་ཀྱི་དབང་། སྦྱོང་རྒྱུད་ཀྱི་ཕྱག་ན་རྡོ་རྗེའི་དབང་བདུན་དང་བཤད་བཀའ་འགའ་ཞིག་འཕགས་འོད་ལས་བུ་སྟོན་རིན་པོ་ཆེས་གསན། སྣུར་གྱི་སློབ་མ་རྩ་སྐྱ་བ་དཀོན་མཆོག་གྲགས་པ་ལ་སྲས་མཉམ་ཁད་པ་རྒྱ་གར་འཕན། དེ་ལ་སྲས་གསུམ་བྱོན་པའི་ཆེ་བ་ཆོས་ཀྱི་གྲགས་པ་ལ་སྲས་ཤཱཀྱ་འབུམ་བྱ་བ་བྱུང་། དེས་ཡབ་ལ་ལུང་ཐོབ་པ་ཙམ་བྱས་ནས་སྣུར་ཉི་མ་འོད་ཟེར་གྱི་སློབ་མ་རླན་ཆོས་འབྱུང་ལ་གཏུགས་ཤིང་།
མཉམ་ཁད་པའི་སྲས་བར་པ་མགོན་པོ་བྱ་བ་ལ་སྲས་ཁྲི་བརྟན་སེང་གེ་བྱ་བ་བྱུང་བ་དེས། ཤཱཀྱ་འབུམ་ལ་ཞུས་ནས་རྡོ་རྗེ་འབྱུང་བ་ལ་ཡིག་སྣ་ཡང་མཛད། དེ་ལ་སྲས་གཉིས་བྱུང་བའི་ཆེ་བ་བསོད་ནམས་བརྟན་དཔལ་བཟང་པོས་ཡབ་ལ་ཞུས་ནས་ཡིག་སྣ་དུ་མ་མཛད་ཅིང་། དེ་ལ་སློབ་མ་སྣུར་པ་ཡེ་རྒྱལ། གསལ་བ་བློས་གྲོས་དཔལ། འབུམ་པ་འོད་ཤེ། བསོད་ནམས་འོད་ཟེར་ལ་སོགས་པ་བྱུང་ངོ་། ། ཡང་གཉན་སྟོན་ཚུལ་འབར་གྱིས་ཟངས་དཀར་དང་སུམ་སྟོན་གཉིས་ཀྱི་ལེགས་བཤད་ཀྱི་ཆ་བསྡུས་ནས་རྡོ་རྗེ་འབྱུང་བ་ལ་ཊིཀྐ་རྒྱས་འབྲིང་བསྡུས་གསུམ་སོགས་ཡིག་ཆ་མང་དུ་མཛད་དེ་ཡོ་ག་ཟངས་སུམ་དགོངས་བཀྲལ་མར་གྲགས་སོ། ། དེ་ལ་སློབ་མ་ཐོད་པ་ཨེན་ཚ་གྲགས་བྱུང་། དེ་ནས་དགེ་བཤེས་ཇོ་ཕུར།
ཐོད་པ་འོད་ཟེར་སོགས་བརྒྱུད་ནས་བུ་སྟོན་གྱིས་གཙུག་དགུའི་དབང་སོགས་འཕགས་འོད་ལ་གསན་ནོ། ། དེ་བཞིན་བུ་སྟོན་གྱིས་སྲུ་སྟོན་ནས། དེའི་སློབ་མ་གཙང་ཡང་དག་རྡོ་རྗེ་སོགས་བརྒྱུད་པའི་སྨད་ལུགས་ཀྱི་དཔལ་མཆོག་རིགས་བསྡུས་ཀྱི་དབང་སོགས་ཀྱང་འཕགས་འོད་ལ་གསན་ནོ། ། ཡང་ལྕེ་སྟོན་མདོ་སྡེ་སེང་གེའི་སློབ་མ་མག་དགེ་སྡིང་གི་བླ་མ་ཆོས་ཀྱི་འོད་ཟེར་ལ། མདོ་སེང་གེ སྲས་དཀོན་མཆོག་སེང་གེ དེའི་སྲས་བློ་ལྡན་སེང་གེས་གསན་ནས། དེ་ཉིད་ནས་འཕགས་འོད་ལས་བརྒྱུད་པའི་རྡོ་རྗེ་འབྱུང་བ་སྨད་ལུགས་ལྕེ་ཞེར་ལུགས་དང་། ཟངས་དཀར་ལུགས་སོགས་དང་། ཡང་དབུས་པ་སངས་རྒྱས་འབུམ་གྱིས་རྩ་སྐྱའི་གཏུམ་སྟོན་ཤཱཀྱ་འབུམ་ལ་རྡོ་རྗེ་འབྱུང་བ་སྟོད་ལུགས་ཀྱི་དབང་བཀའ་བཤད་བཀའ་སོགས་ཞུས།
དེ་ནས་བླ་མ་ཆོས་ཀྱི་འོད་ཟེར། འཕགས་འོད་རྣམས་བརྒྱུད་པ་དང་། སྣུར་ཉི་མ་ནས་སྲུ་སྟོན་འབར་ཐོག གཙང་ཡང་དག་སོགས་བརྒྱུད་ནས་སྟོད་ལུགས་ཀྱི་གཙུག་དགུའི་དབང་སོགས་དང་། རྩ་སྐྱ་བཟང་པོ་ནས་གསལ་བ་བློ་གྲོས་དཔལ་བརྒྱུད་དེ། ཛྙཱ་ན་ཤྲཱིའི་ལུགས་ཀྱི་རྡོ་རྗེ་རྩེ་མོའི་ལུགས་ཀྱི་དབང་བཀའ་སོགས་དང་། སྟོད་ལུགས་ཀྱི་དབང་སོགས་འཕགས་འོད་ཡོན་ཏན་རྒྱ་མཚོ་ལ་བུ་སྟོན་རིན་པོ་ཆེ་ཐམས་ཅད་མཁྱེན་པས་གསན་ནས་ཡོ་ག་བུ་སྟོན་ལུགས་སམ། ཞ་ལུ་བའི་ལུགས་ཀྱི་ཡོ་ག་ཞེས་གྲགས་པ་འདི་བྱུང་བ་ཡིན་པས་ཕྱིས་སུ་གངས་རིའི་ལྗོངས་འདིར་ཡོ་གའི་བསྟན་པ་ལ་བུ་སྟོན་རིན་པོ་ཆེ་ཉིད་བཀའ་དྲིན་མཆོག་ཏུ་ཆེ་བ་ཡིན་ནོ། ། གཞན་ཡང་བུ་སྟོན་གྱི་ཆོས་དབྱིངས་གསུང་གི་སྐོར་རྣམས་རྔོག་དགེ་སེར་བ་ནས། ཁྲི་སྟོན་ཀུན་འོད་མཁན་པོ་ཆོས་རིན།
བླ་མ་ཆོས་སྐུ་བ་རྣམས་བརྒྱུད་དེ་འཕགས་འོད་ལ་གསན་ལ། འཇམ་དཔལ་སེང་ལྡན་གྱི་སྐོར་ནི་པཎྜི་ཏ་དེ་ཝི་ཤྭ་རའི་སློབ་མ་པཎྜི་ཏ་སྨྲྀ་ཏི་ཛྙཱ་ན་ཀིརྟི། ཚོང་སྡེ་ངག་གི་དབང་ཕྱུག ཁམས་པ་ཤེས་རབ་རྡོ་རྗེ་ནས་རྔོག་ཇོ་སྲས་རྡོ་རྗེ་དང་། ཡང་ཤནྟི་གརྦྷའི་སློབ་མ་པཎྜི་ཏ་སུརྻ་སིངྷ། སྐྱི་ཆོས་ཡེ། རྔོག་པ་སོགས་བརྒྱུད་དེ་འཕགས་འོད་ལས་བུ་སྟོན་རིན་པོ་ཆེས་གསན་པ་ཡིན་ཏེ། དེ་ཡང་སྨྲྀརྟི་འདི་ལོ་ཙཱ་བ་ཞིག་གིས་གདན་དྲངས་ཏེ་པུ་ཧྲང་དུ་བྱོན་པ་ན་ལོ་ཙཱ་བ་འདས་ནས་པཎྜི་ཏའི་ཡོན་ཏན་གཞན་གྱིས་མ་རྟོགས་པར་གཏད་འཁྱམས་ཏེ་མི་གསུམ་གྱིས་བཟུང་ནས་བཙོངས་ཏེ། ཤབ་ཀྱི་ཕྱོགས་དང་རྟ་ནག་དང་ཤངས་སོངས་སུ་ར་རྫི་བྱས་ནས་བཞུགས་དགོས་པ་བྱུང་སྟེ། དེ་དག་གི་གནས་སྐབས་སུ་རྒོད་བྲོ་བ་གསུམ་དང་།
ངུ་བྲོ་བ་གསུམ་བྱུང་སྟེ། ཕྱི་མ་གསུམ་ནི་ཉིན་ར་ལུག་འཚོ་བར་ཕྱིན། ཕྱུག་མོ་འཇོ་བའི་ཚེ་དེའི་སྟེགས་བྱེད་དགོས་པ་བྱུང་བ་དང་། ནུབ་མོ་ཡོས་འཐག་པའི་གཉིད་བྲོ་ནས་མགོ་བོ་རག་ཡུ་ལ་ཐུག་པ་ན་ཨ་ཕོ་ཡོས་མ་ཕོ་ཡ་ཟེར་བ་ལ་མགོ་བོ་ལས་ཡོས་གཅེས་པ་སྙམ་ནས། ཡོས་ཀ་བོ་ཡོད་བྱས་ནས་ཕོ་བཏང་། ཡང་བྱ་ཤི་ལུང་པར་ལུག་འཚོ་བའི་ཚེ་བྱ་གཅན་གྱིས་བྱ་ལོང་བསད་པའི་རོ་སྤང་ཁར་སྐྱུར་བྱུང་བ་ལ། མི་ང་ཡང་མཐའི་མི། བྱ་ཁྱོད་ཀྱང་མཐའི་བྱ་གསུངས་ཏེ་སྤྱན་ཆབ་བྱུང་ངོ་། ། རྒོད་བྲོ་བ་གསུམ་ནི། གླང་རི་ལ་ལུག་འཚོ་བ་ན་རྫི་ཕད་ཀྱི་སྟེང་དུ་རྡེའུ་བཀྲམ་པ་ན་ལུག་འགྱེད་བསྡུད་བྱེད་པའི་ཚེ་ལུག་གསེབ་ཏུ་རྡེ་ནག་ཤོར་ན་སྤྱང་ཁྱི་ཡོང་སྟེ་མཐེ་བོང་གིས་མནན་ན་མི་ཡོང་བ་ཡིན་པ་ལ་དེ་ལྟར་བྱེད་ཅིང་རྫི་རར་མེ་བཏང་ནས་ལྡེ་ཡི་ཡོད་པའི་ཚེ།
རི་བོང་ཞིག་དེར་བྱུང་ནས་མེ་ལ་སྲོད་ཀྱིན་འདུག་པས་ཁོ་གཉིད་ཡུར་ནས་བུབ་པས་སྨ་ར་མེས་ཚིག་སྟེ་སྐྲག་ནས་བྲོས་སོང་བ་ལ་རྒོད་ཤོར། ལན་ཅིག་རྡེའུ་བཀྲམ་ནས་ཆོས་ཤེས་པ་རྣམས་བརྗེད་དམ་མ་བརྗེད་གསད་པའི་མ་བརྗེད་འདུག་པས་འཛུམ་ཤོར། ཐེངས་ཤིག་ས་ཕུག་ན་ཉལ་བའི་ཚེ་གཡུ་མཚོའི་མཚོ་སྨན་མོས་འོ་མ་གཉན་འཇོ་གང་འབུལ་དུ་བྱུང་བ་ན་ཕྱག་བྱས་པས་འོ་མ་བོ་ནས་སྐྱེངས་ཏེ་ཕྱི་འགྲོས་བྱས་ཏེ་སོང་བས་རྒོད་བྲོ་བ་ཞིག་བྱུང་གསུངས་སོ། ། དེ་ནས་དེའི་ཚེ་དཔྱལ་སེར་ཚབ་པཎྜི་ཏ་འཚོལ་དུ་བྱོན་པས། ཁྱོངས་རྗེ་ཤ་ཚག་གི་སྒོ་གོང་དུ། རི་བོང་འཛིན་པ་རྒྱུ་སྐར་ཕྲེང་བ་ཅན། ། མཚན་མོ་མཁའ་ལ་རྒྱུ་བ་རྣམ་སྤངས་ནས། ། དྭངས་པའི་ཆུ་ནང་འདི་ན་ཟླ་བ་ཞེས། ། དབྱིབས་ལ་མཚན་མར་འཛིན་པ་བྱིས་པའི་བློ། ། ཞེས་བྲིས་འདུག་པ་ལ་མཐོང་ནས་འདི་སུས་བྲིས་བྱས་པས།
ཨ་ཕོ་རྙེད་ལེགས་ཀྱིས་བྲིས་ཟེར། དེ་གར་སོང་དྲིས་པས་ལུག་འཚོ་རུ་སོང་ཟེར། དེ་འཚོལ་དུ་ཕྱིན་པས་འཕྲད། གཅིག་གིས་གཅིག་ལ་འཁྱུད་ནས་བཤུམ། དེ་ནས་སྨན་ལུང་དུ་གདན་དྲངས་ནས་བོད་སྐད་སྦྱངས་ཏེ་ཆོས་མང་དུ་གསུངས། དེའི་ཚེ་པཎྜི་ཏ་ཤི་བ་གཅིག་གི་རྒྱ་དཔེ་ལུས་པ་ཡིན་ནམ་ཟེར། ཁོང་རང་གི་རྒྱ་དཔེ་རྣམས་འཁོར་བ་ཡིན་ནམ་ཡང་ཟེར་བའི་རྒྱ་དཔེ་པོ་ཏི་གཅིག་གཉིས་ཙམ་བྱུང་སྟེ། དེའི་ནང་གི་མཚན་བརྗོད་ཀྱི་འགྲེལ་པ་སྔགས་དོན་རྣམ་གཟིགས། མཚན་ཡང་དག་པར་བརྗོད་པ་གསང་བ་དང་ལྡན་པའི་སྒྲུབ་ཐབས། མཚན་བརྗོད་བཀླགས་པའི་བསྒོམ་ཁོག
རིམ་གཉིས་ཀྱིས་ཕྱེ་བའི་སྦྱིན་སྲེག་གི་ཆོ་ག་རྒྱས་པ། དཀྱིལ་ཆོག་ཡོན་ཏན་འབྱུང་བ་སྟེ་སྒེག་པའི་རྡོ་རྗེའི་ཆོས་ལྔར་གྲགས་པ་རྣམས་ལ་སོགས་པ་ཡིག་ཆ་མང་པོ་ཞིག་སྨྲྀརྟི་ཉིད་ཀྱིས་རང་འགྱུར་མཛད་དོ། ། དབང་བཀའ་བཤད་བཀའ་སོགས་ཚོང་སྡེ་ངག་གི་དབང་ཕྱུག་ལ་གནང་། དེ་ཉིད་ལ་ཡུལ་པུ་ཧྲང་བ་ཆུང་ངུ་ནས་ཁམས་ཕྱོགས་སུ་འཁྱམས་ཏེ་དེར་ཡུན་རིང་པས་ཁམས་པ་ཤེས་རབ་རྡོ་རྗེ་ཞེས་གྲགས་པ་དེས་ཞུས། དེ་ནས་བར་སྐབས་ཤིག་མཚན་བརྗོད་ཀྱི་དཔེ་རྣམས་འཁྱམས་ཏེ། ཇོ་བོ་སྐྱིད་བྱེ་མ་ལུང་པའི་ཕྱག་ཏུ་བྱུང་སྟེ། ཁོང་མཚན་བརྗོད་ལ་ཤིན་ཏུ་མོས་པས་འདི་ཤེས་པ་ཞིག་བྱུང་ན་སྙམ། གར་འགྲོར་དཔེ་བསྣམས་ཏེ་པུ་ཧྲང་དུ་ཡོ་ག་སློབ་ཏུ་བྱོན་པའི་ཚེ། ཤནྟི་གརྦྷའི་སློབ་མ་པཎྜི་ཏ་སུརྻ་སིདྡྷི་སྟེ་ཉི་མའི་དངོས་གྲུབ་དང་མཇལ་ཏེ། ཆོས་ཅི་ཤེས་བྱས་པས་མཚན་བརྗོད་ཤེས་ཟེར།
སུའི་ལུགས་ཡིན་བྱས་པས་སྒེག་པའི་རྡོ་རྗེའི་ལུགས་ཡིན་ཟེར། དེ་སྔར་ནས་འགྱུར་ཡོད་བྱས་པས། སུས་བསྒྱུར་ཟེར། སྨྲྀརྟིས་བསྒྱུར་བྱས་པས། ཁོང་མཁས་པ་ཆེན་པོ་ཡིན། ངའི་བླ་མའི་གྲོགས་པོ་ཡིན་ཟེར་ནས་ཐལ་མོ་སྦྱར། དེར་ཁོང་གིས་པཎྜི་ཏ་ལ་གསང་ལྡན་ཆ་ལག་དང་བཅས་པ་ཞུས། འགྱུར་བཅོས་ཞུས་པ་མ་གནང་། ཞུ་དག་ཙམ་མཛད་ཅེས་གྲགས་སོ། ། དེ་ནས་ཁོང་གིས་པཎྜི་ཏ་དེ་ལ་དབང་བཀའ་སོགས་ཐོབ་ནས་སྟོད་ལུང་བྱེ་མ་ལུང་དུ་བྱོན་ཏེ་བཞུགས་ཡོད་པ་ན།
རྔོག་ཇོ་སྲས་ཆོས་རྡོར་བྱ་བས་དེར་བྱོན་ཏེ་དབང་བཀའ་སོགས་ཞུས། མཚན་བརྗོད་ལ་ང་བས་མཁས་པ་མེད་སྙམ་པ་ཙམ་སྦྱངས། དུས་དེར་ཁམས་པ་ཤེས་རབ་རྡོ་རྗེ་བྱ་བ་དབུས་གཙང་དུ་བྱོན་ནས་སྐྱི་ཆོས་ཡེ་ལ་ཡང་གསང་ལྡན་གྱི་སྐོར་གསན། པུ་ཧྲང་དུ་བྱོན་ནས་པཎྜི་ཏ་ཉི་མའི་དངོས་གྲུབ་ལ་ཡང་གསན་ནས་མཁས་པར་སྦྱངས་སོ། ། དེར་སྐབས་ཤངས་ཀྱི་སུམ་སྟོན་ཡེ་འབར་སྔགས་ལ་སྒྲ་ཆེ་བས་རྔོག་གིས་དེར་ཡོ་ག་ཉན་དུ་ཕྱིན་པས། ཤངས་པའི་ཆོས་གྲྭ་དེར་བཙུན་པ་ཆོས་གོས་ཧྲུལ་ལེ་བ་གྱོན་པ་དཔེ་ཆ་རྟ་ཁལ་ཐེག་ཚད་བཀལ་བ་དཔོན་གཡོག་གཉིས་དང་འཕྲད་དེ། རྔོག་གིས་དགེ་བཤེས་ཀྱིས་ཅི་ཤེས་བྱས་པས། མཚན་བརྗོད་ཤེས་ཟེར། དེར་བགྲོ་གླེང་བྱས་པས་ཁོང་རྒྱལ། མན་ངག་འགྲན་པས་ཀྱང་ཁོང་ཆེ་བར་བྱུང་།
བརྒྱུད་པ་བརྩིས་པས་ཁོང་སྨྲྀརྟིས་བརྒྱུད་པ་ཁམས་པ་ཤེས་རབ་རྡོ་རྗེ་བྱ་བར་འདུག་པས། རྔོག་གིས་དེ་སྐབས་ཤངས་པ་ལ་ཆོས་མ་ཞུས་པར་ཡུལ་དུ་ལོག ཁམས་པ་ལོ་གཅིག་བསྟེན་ནས་མཚན་བརྗོད་ལ་སོགས་པ་མང་དུ་ཞུས། ཞབས་ཏོག་ཆེར་བྱས་སོ། ། དེ་ལྟར་རྔོག་ལ་བཀའ་བབས་པའི་སྨྲྀརྟི་ནས་བརྒྱུད་པ་ལ་སྨད་ལུགས་དང་། ཉི་མའི་དངོས་གྲུབ་ནས་བརྒྱུད་པ་ལ་སྟོད་ལུགས་ཞེས་གྲགས་སོ། ། དེ་ལྟར་ན་བོད་དུ་བསྟན་པ་ཕྱི་དར་ལ་ཡོ་གའི་ལམ་སྲོལ་གྲགས་ཆེ་བ་གསུམ་ཙམ་བྱུང་བར་བཤད་དེ། དང་པོ་ནི་ལོ་ཆེན་རིན་བཟང་གིས་སངས་རྒྱས་ཞི་བ་དང་། ཤྲ་དྷ་ཀ་ར་ཝརྨ་ལ་གསན་པའི་སྲོལ་མངའ་རིས་སྟོད་ཀྱི་ལོ་ཆུང་སོགས་དང་། སྨད་ཀྱི་སློབ་མ་ཉང་སྟོད་ཀྱི་ལྕེ་ཞར།
བོ་དོང་གི་སྤང་ཁ་འདར་ཆུང་། ཉང་སྟོད་ཀྱི་རྐྱང་པོ་ཆོས་བློ། རིན་སྤུངས་ཀྱི་སུམ་སྟོན་ཡེ་འབར། གཡག་སྡེ་ལུང་གི་གཉེན་སྟོན་ཚུལ་འབར་སོགས་ཀྱིས་ས་ཆ་སྨད་དུ་དར་བར་བྱས་ཏེ། རྨ་བན་ཆོས་འབར། རོང་པ་ཆོས་མགོན་སོགས་ནས། བུ་སྟོན་ལུགས་ཀྱི་བར་བྱུང་བ་རྣམས་ནི་ལོ་ཆེན་གྱི་སྐུ་ཚེའི་སྟོད་ལ་བྱུང་བའི་སྲོལ་ཡིན་ཀྱང་ས་ཆ་སྨད་དུ་དར་བར་སྨད་ལུགས་ཞེས་བྱ་བའི་ཁོངས་སུ་གཏོགས་པ་རྣམས་སོ། ། ལམ་སྲོལ་གཉིས་པ་ནི། ལོ་ཆེན་གྱི་སྐུ་ཚེའི་སྨད་ལ་ཁ་ཆེ་དྷརྨ་ཕ་ལ་ལ་ཞུས་ནས་ཕྱག་ལེན་ཤིན་ཏུ་དག་པར་མཛད་པའི་སློབ་མ་བྲག་སྟེང་པ་ཡོན་ཏན་ཚུལ་ཁྲིམས། སྐྱི་ཐང་པ་ཛྙཱ་ན་ཤྲཱི།
གུར་ཤིང་པ་བརྩོན་འགྲུས་རྒྱལ་མཚན་སོགས་ཀྱིས་ས་ཆ་སྟོད་དུ་དར་བར་བྱས་པ་རྣམས་སོ། ། གསུམ་པ་ནི། ཇོ་བོ་རྗེ་བོད་དུ་བྱོན་དུས་གོ་མི་བསྒོམ་ཆེན་གྱིས་ཀུན་རིག་སོགས་ཞུས་ནས། ཀྱི་ནོར་ཛྙཱ་ན། སྙལ་པ་ཉི་མ་ཤེས་རབ། སྣུར་ཉི་མ་ཤེས་རབ། སྣུར་ཉི་མ་འོད་ཟེར། རྩ་སྐྱ་པ། འཛིམ་པ་སོགས་བརྒྱུད་ནས་དར་བ་རྣམས་ནི་ཀུན་རིག་སོགས་ཇོ་བོ་ནས་བརྒྱུད་ཀྱང་། ཡོ་ག་གཞན་རྣམས་ལོ་ཆེན་གྱི་སྐུ་ཚེའི་སྨད་ཀྱི་སྲོལ་ལྟར་ཡིན་པར་བཤད་ཅིང་།
དེ་ལྟར་ཡིན་ཀྱང་ས་ཆ་སྟོད་དུ་དར་བས་ན་སྟོད་ལུགས་ཀྱི་ཁོངས་སུ་འདུ་བར་བཤད་དོ། ། གཞན་ཡང་ཟངས་དཀར་ལོ་ཙཱ་བས་ཁ་ཆེ་ཛྙཱ་ན་ཤྲཱི་ལ་གསན་ནས་སྤེལ་བ་དེ་ཉིད་དང་། ད་ན་ཤི་ལའི་སློབ་མ་གཡག་སྡེ་ཟེ་དམར་བས། བི་བྷུ་ཏ་ཙཎྜ་ལ་གསན་པ་དང་། ཆག་ལོ་ཙཱ་བས་བལ་པོ་ར་ཝན་ཏྲ་ལ་གསན་པའི་ཀུན་རིག་གི་དབང་བཀའ་དང་། ཆོ་ག་ཙམ་བྱུང་ཡང་ལག་ལེན་ས་ལུགས་དང་འདྲ་བས་སྟོད་ལུགས་སམ་ཇོ་བོའི་ལུགས་དང་ཆ་འདྲ་བར་གསུངས་སོ། ། དེ་ལྟར་སྔོན་གྱི་དུས་སུ་སྲོལ་མང་པོ་བྱུང་ན་ཡང་། དེང་སང་གངས་ཅན་གྱི་ཁྲོད་ན་ཡོད་པའི་སྤྱིར་ཡོ་ག་དང་། བྱེ་བྲག་ཀུན་རིག་ཐམས་ཅད་ལོ་ཆེན་གྱི་བརྒྱུད་པའི་ཡོ་ག་སྟོད་ལུགས་དང་སྨད་ལུགས་གང་རུང་དུ་འདུ་དགོས་ཤིང་། དེ་གཉིས་གང་ཡང་མ་ཡིན་པའི་དགེ་ལྡན་པའི་ཀུན་རིག་སོགས་ནི་སྦྱོང་རྒྱུད་དང་མི་མཐུན་པས་རང་བཟོ་ཡིན་པར་བཤད་དོ། །
ཡོ་ག་སྟོད་ལུགས་དང་། སྨད་ལུགས་གཉིས་ཀྱི་ཐ་སྙད་འདི་ལ། མཁས་མཆོག་རྡོ་རྗེ་རྒྱལ་མཚན་གྱི་གཞན་ཕན་འཁྲུལ་སེལ་ལས། ཤྲ་དྷ་ནས་བརྒྱུད་པའི་ཁ་ཆེ་མཁན་པོའི་ལུགས་དང་། དྷརྨ་ཕ་ལར་གསན་པའི་རྒྱ་གར་ཤར་ཕྱོགས་པའི་ལུགས་ཞེས་པའི་ཐ་སྙད་འཐད་ཀྱི། ཡོ་ག་སྟོད་ལུགས་དང་སྨད་ལུགས་ཞེས་པའི་ཐ་སྙད་རྗེ་བཙུན་གོང་མས་བཤད་པ་མེད་ཅིང་། སངས་རྒྱས་ཞི་བ་ནི་ལོ་ཆེན་དང་ཕྱི་མོ་ནས་མཇལ་བའི་པཎྜི་ཏ་ཡིན་གྱི། སྐུ་ཚེ་སྟོད་ཀྱི་བླ་མ་གཏན་ནས་མ་ཡིན་ཞེས་གསུངས་ལ། རྗེ་བཙུན་རིན་པོ་ཆེའི་རྡོ་རྗེ་འབྱུང་བའི་ཊིཀྐར། ཇོ་བོ་ཆེན་པོ་སྐུ་ཚེ་སྟོད་ཀྱི་བཤད་པ་ཁ་ཆེ་མཁན་པོ་ལས་བརྒྱུད་པའི་ལུགས་ནི་ཞེས་སོགས་དང་།
སྐུ་ཚེ་སྨད་རྒྱ་གར་ཤར་ཕྱོགས་ནས་བརྒྱུད་དེ་ཞེས་སོགས་གསུངས་པས། ཁ་ཆེ་ལུགས་དང་། རྒྱ་གར་ཤར་ཕྱོགས་ལུགས་གཉིས་འབྱེད་པ་གཞིར་བཅས་མོད། སྟོད་ལུགས་དང་སྨད་ལུགས་གཉིས་སུ་ཕྱེ་བ་ལ་ཡང་འགལ་བ་མེད་དེ་ལོ་ཆེན་ནས་བརྒྱུད་པའི་ཡོ་ག་ལ། ས་ཆ་སྟོད་མངའ་རིས་ཕྱོགས་སུ་དར་བ། སྨད་དབུས་གཙང་གི་ཕྱོགས་སུ་དར་བའི་ཡོ་གའི་སྲོལ་གཉིས་སུ་བྱུང་བས་སོ། ། འོན་ཀྱང་སྟོད་ལུགས་དང་སྨད་ལུགས་གཉིས་ས་ཆ་སྟོད་སྨད་དུ་དར་བའི་སྒོ་ནས་འཇོག་པ་རྗེ་བཙུན་གོང་མ་བཞེད་པ་རང་དཀའ་བར་སྣང་སྟེ། རྗེ་བཙུན་རིན་པོ་ཆེས་ལོ་ཆེན་གྱི་སྐུ་ཚེ་སྟོད་སྨད་ཀྱི་ལུགས་ཙམ་ཞིག་གསུངས་ཀྱི། ས་ཆ་སྟོད་སྨད་དུ་དར་བའི་སྒོ་ནས་སྟོད་ལུགས་དང་སྨད་ལུགས་ཀྱི་ཐ་སྙད་མ་བཤད་པས་སོ། ། དེས་ན་ས་ལོ་ཐམས་ཅད་མཁྱེན་པའི་གསུང་རྒྱུན་སྒྲ་ཚད་པ་དཀོན་མཆོག་རྒྱ་མཚོས་བྲིས་པ་ལས།
དེང་སང་སྟོད་ལུགས་སྨད་ལུགས་ཀྱི་ཁྱད་པར་ས་ཆ་སྟོད་དུ་དར་བ་དང་། སྨད་དུ་དར་བ་ལ་འཇོག་ཀྱང་། རྗེ་བཙུན་གྱི་དགོངས་པ་ནི་ཁ་ཆེ་མཁན་པོའི་ལུགས་ལོ་ཆེན་གྱི་སྐུ་ཚེའི་སྟོད་ལ་བབས་པ་དང་། རྒྱ་གར་ཤར་ཕྱོགས་དྷརྨ་ཕ་ལའི་ལུགས་སྐུ་ཚེའི་སྨད་ལ་བབས་པ་རྣམས་ཡིན་པར་བཞེད་ལ། ཞེས་གསུངས་པ་ལྟར། རྗེ་བཙུན་གོང་མའི་དགོངས་པ་ལོ་ཆེན་གྱི་སྐུ་ཚེའི་སྟོད་ཀྱི་བཤད་སྲོལ་དང་། སྐུ་ཚེའི་སྨད་ཀྱི་བཤད་སྲོལ་གཉིས་ཞེས་པ་ཙམ་ཞིག་གསུངས་པ་འདི་ཡིན་ཞིང་། བཤད་སྲོལ་གཉིས་ཀྱི་དང་པོ་དེ་ས་ཆ་སྨད་དུ་གཙོ་བོར་དར་བས་སྨད་ལུགས་དང་། གཙོ་ཆེར་ས་ཆ་སྟོད་དུ་དར་བ་ལ་བརྟེན་ནས་སྟོད་ལུགས་ཞེས་པའི་ཐ་སྙད་ཕྱིས་སུ་བུ་སྟོན་རིན་པོ་ཆེ་སོགས་ཀྱིས་འདོགས་པར་མཛད་དམ་སྙམ་སྟེ། དེས་མཛད་པའི་ཡོ་གའི་ཆོས་འབྱུང་རྣལ་འབྱོར་གྲུ་གཟིངས་ལས།
ཤར་ཕྱོགས་པའི་རྗེས་འབྲངས་དེ་ཕྱིན་ཆད་རྣམས་ལ་ཡོ་ག་གསར་མའམ་སྟོད་ལུགས་ཞེས་གྲགས་ཞེས་གསུངས་པའི་ཕྱིར་རོ། ། དེ་ལྟར་སྤྱིར་ཡོ་ག་ལ་རྒྱ་གར་འཕགས་པའི་ཡུལ་དུ་ཡང་ལུགས་སྲོལ་མི་འདྲ་བ་མང་དུ་བྱུང་ཞིང་། བོད་ཁ་བ་ཅན་གྱི་ལྗོངས་འདིར་ཡང་ཤིན་ཏུ་མང་བ་ཞིག་ཡོད་པ་ལས། འཕགས་ཡུལ་པ་རྣམས་ལས་ཀུན་སྙིང་ལུགས། བོད་ཡུལ་པ་རྣམས་ལས་ལོ་ཆེན་གྱི་སྐུ་ཚེའི་སྨད་དུ་བྱུང་བའི་དྷརྨ་ཕ་ལའི་ལུགས་འདི་ཁྱད་པར་དུ་འཕགས་ཤིང་། དེ་ལ་ཡང་མང་དུ་ཡོད་པའི་ནང་ནས་དེང་སང་བོད་འདིར་བཀའ་ཡོད་ཅིང་ལྷད་མེད་པ་ལ་ཕྱག་ལེན་དང་བཤད་པ་གཉིས་ཀའི་སྒོ་ནས་དར་རྒྱས་སུ་བཞུགས་པ་ནི་དཔལ་ལྡན་ངན་སོང་སྦྱོང་བའི་རྒྱུད་འདི་ཉིད་དེ། རྒྱུད་འདི་ནས་འཇིག་རྟེན་པའི་དཀྱིལ་འཁོར་དྲུག འཇིག་རྟེན་ལས་འདས་པའི་དཀྱིལ་འཁོར་དྲུག་སྟེ་བཅུ་གཉིས། ཞི་རྒྱས་དབང་དྲག་གི་དཀྱིལ་འཁོར་བཞི་དང་བཅུ་དྲུག རོ་སྲེག་གི་དཀྱིལ་འཁོར་དང་བཅུ་བདུན་གསུངས་ལ།
དེ་དག་གསུངས་པའི་དགོས་པ་ཇི་ལྟར་ཞེ་ན། སྤྱིར་སྦྱོང་རྒྱུད་འདི་ཉིད་ལས་ཐུགས་ཆོས་ཉིད་ལས་མ་གཡོས་པའི་རྟགས་སུ་དཀྱིལ་འཁོར་བསྟན། ཐུགས་རྗེས་འགྲོ་བའི་དོན་མཛད་པའི་རྟགས་སུ་སྦྱིན་སྲེག་བསྟན་པ་ཡིན་ལ། དེ་ཡང་བདེན་པ་གཉིས་དང་མི་འགལ་བའི་ཆེད་དུ་དཀྱིལ་འཁོར་ལ་ཡང་འཇིག་རྟེན་དང་འཇིག་རྟེན་ལས་འདས་པའི་དཀྱིལ་འཁོར་གཉིས་གསུངས། དངོས་པོར་ཞེན་པ་བཟློག་པ་དང་། ཐུགས་རྗེས་འགྲོ་བའི་དོན་མཛད་པ་མཚོན་པའི་ཆེད་དུ་རོ་སྲེག་གི་སྦྱིན་སྲེག་དང་། ལས་བཞིའི་སྦྱིན་སྲེག་གཉིས་གསུངས། དེ་དག་གི་གོ་རིམ་ལ་ཐུགས་ཆོས་ཉིད་ལས་མ་གཡོས་ཀྱང་རྩ་བ་བྱང་ཆུབ་ཀྱི་སེམས་སུ་འདུས་པའི་རྟགས་སུ་རྩ་བའི་དཀྱིལ་འཁོར་གསུངས། དེ་ལྟར་བྱང་ཆུབ་ཀྱི་སེམས་སུ་འདུས་ཀྱང་ཐུགས་རྗེས་ངན་སོང་གི་སྡུག་བསྔལ་གཞོམ་པའི་ཕྱིར་ཤཱཀྱ་ཐུབ་པའི་དཀྱིལ་འཁོར་གསུངས། དེ་ལྟར་རྒྱུ་འབྲས་བཅོམ་ཡང་གློ་བུར་རྐྱེན་གྱིས་འཆི་བས་དེ་བཟློག་པའི་ཆེད་དུ་ཕྱག་ན་རྡོ་རྗེའི་དཀྱིལ་འཁོར་གསུངས།
གློ་བུར་གྱི་རྐྱེན་གྱིས་མི་འཆི་ཡང་སྔོན་གྱི་ལས་ཀྱིས་འཆི་བས་དེ་བཟློག་པའི་ཆེད་དུ་ཚེ་དཔག་མེད་ཀྱི་དཀྱིལ་འཁོར་གསུངས་ལ་ཚེ་དཔག་མེད་ཀྱི་དཀྱིལ་འཁོར་དུ་དབང་ཐོབ་ན་སྔོན་ལས་ཀྱི་འཆི་བ་ཡང་བཟློག་ནུས་པའི་ལོ་རྒྱུས་ནི། སྤྱིར་ལྷ་དང་ལྷ་མ་ཡིན་འཐབ་པའི་རྒྱུ་གཉིས་ཏེ། དཔག་བསམ་གྱི་ཤིང་ལྷ་མ་ཡིན་གྱི་ཡུལ་ན་སྐྱེས་ནས་འབྲས་བུ་ལྷ་རྣམས་ལ་ཡོད་པས་དེ་ལ་འཐབ་པ་དང་། ཡང་ལྷ་རྣམས་ནི་བུ་སྲིང་ལ་འདོད་པ་མི་སྤྱོད་ཅིང་། ལྷ་མ་ཡིན་གྱི་བུ་མོ་བཀུག་ནས་སྤྱོད་པས་དེ་ལ་ཡང་འཐབ་བོ། ། དེ་ཡང་ལྷའི་དཔོན་ནི་ཕུར་བུ་ཡིན་ལ། ལྷ་མ་ཡིན་གྱི་དཔོན་ནི་པ་བ་སངས་ཡིན་ཞིང་། གཉིས་ཀ་ལ་དམག་བྱེ་བ་ཕྲག་ས་ཡ་རེ་ཡོད་པ་ལས། ལྷའི་དཔོན་ཕུར་བུས་རྩིས་ལས་མི་ཤེས་པས་དམག་ཤི་བ་རྣམས་གསོར་མ་ཐུབ། ལྷ་མ་ཡིན་གྱི་དཔོན་པ་བ་སངས་ནི་སངས་རྒྱས་ཚེ་དཔག་མེད་ཀྱི་དགེ་བཤེས་ཡིན་པས་འཆི་བདག་ཞི་བའི་རིག་པ་འགྲུབ་པས་ལྷ་མ་ཡིན་ཤི་བ་ལ་བཏབ་པས་དམག་ཉུང་དུ་མ་སོང་ངོ་། །
དེར་ལྷ་རྣམས་ཀྱིས་གྲོས་བྱས་ཏེ། ཕུར་བུའི་བུ་གཟའ་བཀྲག་མཛེས་བྱ་བ་ལྷ་མིན་གྱི་ཡུལ་དུ་ཁུ་བོ་ལ་མི་འཆི་བའི་རིག་པ་སློབ་ཏུ་བཏང་བ་ན། སྐྲག་མཛེས་འདོད་འཇོའི་བ་འཚོ་བར་བཏང་པ་དང་། པ་བ་སངས་ལྷ་མིན་གྱི་མྱོས་འགྱུར་གྱི་ཆང་གིས་རྟག་པར་མྱོས་པ་ནས་རིག་པ་སློབ་མ་ཁོམ་པར་ཡོད་པ་ལས། སྐྲག་མཛེས་ཀྱིས་མི་འཆི་བའི་རིག་པ་བསླབ་པའི་ཆེད་དུ་རིག་པ་ལོབ་ནས་བུ་མོ་ལྷ་ཡུལ་དུ་ཁྲིད་པར་བྱས་ཏེ། པ་བ་སངས་གི་བུ་མོ་རིང་ཕ་སྤུན་མོ་ལ་ཆགས་པ་སྤྱད། དེ་ནས་ལྷ་མིན་གྱིས་སྐྲག་མཛེས་མི་འཆི་བའི་རིག་པ་སློབ་པར་རིག་ནས། གྲོས་བྱས་ཏེ་བ་འཚོ་སར་སྐྲག་མཛེས་བསད། བུ་མོས་རོ་ཚགས་བྱས་ཏེ། ནངས་པར་ཕ་མྱོས་པ་སངས་པ་ན་མིང་པོ་སྐྲག་མཛེས་བྱས་གྱིན་ངུས་པ་ན།
ཕ་ན་རེ་ཅི་ཉེས་ཟེར། མིང་པོ་ལྷ་མ་ཡིན་གྱིས་བསད་བྱས་པས། རོ་ཡོད་དམ་ཟེར། བུ་མོས་རོ་ཡོད་བྱས་པས། དེར་ཕས་རོ་ལ་མི་འཆི་བའི་རིག་པ་བཏབ་པས་ཤི་བ་ལས་གསོས། དེ་ནས་ཡང་སྔར་ལྟར་ཁུ་བོ་མྱོས་འགྱུར་གྱི་ཆང་གིས་མྱོས་ཤིང་། སྐྲག་མཛེས་བ་འཚོ་རུ་བཏང་བས་རིག་པ་མ་ལོབ་པར། བ་འཚོ་སར་སྐྲག་མཛེས་ལྷ་མ་ཡིན་རྣམས་ཀྱིས་བསད་དེ་རོ་རི་རབ་ཀྱི་འོག་གསེར་གྱི་ས་གཞིའི་བར་དུ་སྦས་པས། ཡང་བུ་མོའི་ཕ་བཟི་བ་སངས་པ་ན་མིང་པོ་སྐྲག་མཛེས་ཟེར་ཞིང་ངུས་པས། ཕ་ན་རེ།
རོ་ཡོད་དམ་ཟེར། མེད་བྱས་པས། ཕས་ལྷའི་མིག་གིས་ཕྱི་སྣོད་འཇིག་རྟེན་ན་ཕར་བལྟས་པས་རི་རབ་ཀྱི་འོག་ན་རོ་འདུག་པ་མཐོང་ནས། བུ་མོའི་ཡིད་འགྱོགས་པར་བྱེད་པའི་གཟུངས་འགྲུབ་པས་རོ་བླངས། ཕས་མི་འཆི་བའི་རིག་པ་བཏབ་པས་གསོས། དེ་ནས་ཀྱང་རིག་པ་མ་ལོབ་པར་བ་འཚོ་བ་ཡི་ཡོད་པ་ན། ཡང་ལྷ་མ་ཡིན་རྣམས་ཀྱིས་བསད་དེ་རོ་དེ་ཚོགས་པར་བྱས་ནས་པ་བ་སངས་རང་ལ་དྲངས་པས། ཡང་བུ་མོས་ཕ་མྱོས་པ་སངས་པ་དང་། མིང་པོ་སྐྲག་མཛེས་བྱས་ངུས་པས། རོ་ཡོད་དམ་ཟེར་བ་ལ་མེད་བྱས་པས།
པ་བ་སངས་ཀྱི་ལྷའི་མིག་གིས་ཕྱི་སྣོད་ཀྱི་འཇིག་རྟེན་ལ་བལྟས་པས་ཀྱང་མ་རྙེད། ནང་བཅུད་ཀྱི་སེམས་ལ་བལྟས་པས་ཀྱང་མ་རྙེད། བུ་མོའི་རྒྱུད་ལ་བལྟས་པས་ཀྱང་མ་རྙེད་པས། རང་གི་རྒྱུད་ལ་བལྟས་པས་ཁོང་ན་འདུག་པ་མཐོང་སྟེ། བུ་མོ་ལ་ངའི་ཁོང་ན་འདུག་སྟེ་གསོས་ན་ང་འཆི་བྱས་པས། བུ་མོ་ན་རེ། ཐབས་ཡོད་ཀྱི། མིང་པོ་ཁོང་དུ་གསོས་ལ་རིག་པ་སློབ་ཟེར། དེ་ལྟར་བྱས་པས་སྐྲག་མཛེས་པ་སངས་ཀྱི་ཁོང་དུ་གསོས། ཁོང་དུ་གསོས་པ་དེ་ལ་མི་འཆི་བའི་རིག་པ་ཡང་བསླབས་དེར་སྒྲུབ་པ་ཡང་བྱས།
དེ་ནས་བུ་མོས་ཕའི་གསུས་པ་གཤགས་ནས་སྐྲག་མཛེས་བཏོན་པས་ཕ་ཤི། ཤི་བའི་རོ་ལ་སྐྲག་མཛེས་ཀྱིས་མི་འཆི་བའི་སྔགས་བཏབ་པས་པ་ཝ་སངས་ཀྱང་གསོས། དེ་ནས་སྐྲག་མཛེས་ཀྱིས་མི་འཆི་བའི་རིག་པ་ཤེས་པས་ཡིད་དགའ་སྟེ་ཕ་སྤུན་མོ་འཁྲིད་པར་བྱས་པ་བོར་ནས་ལྷའི་ཡུལ་དུ་ཕྱིན་པས། བུ་མོ་ན་རེ། ང་འཁྲིད་པར་བྱས་ནས་བོར་བས་ཁྱོད་ཀྱི་སྔགས་ལ་ནུས་པ་མེད་པར་གྱུར་ཅིག་བྱས་པས། དེས་ཀྱང་མ་སྤུན་མོ་ལ་འདོད་པ་སྤྱད་དེ་རིག་པ་གཡོ་སྒྱུས་བསླབས་པས་ན་སྔགས་ལ་ནུས་པ་མ་བྱུང་ངོ་། ། དེ་ལྟ་བུའི་འཆི་བདག་ཞི་བའི་སྔགས་ནི་སྦྱོང་རྒྱུད་ཀྱི་ཚེ་དཔག་མེད་ཀྱི་སྐབས་ནས་འབྱུང་བའི་ཨོཾ་པུཎྱེ་པུཎྱེ་མ་ཧཱ་པུཎྱེ་ལ་སོགས་པ་ཡིན་པར་བཤད་དོ། ། དེས་ན་མི་འཆི་བའི་གཟུངས་ཤེས་པ་ལ་ཡང་ཕན་ཡོན་དེ་ལྟ་བུ་ཡོད་ན། ཚེ་དཔག་མེད་ཀྱི་དཀྱིལ་འཁོར་དུ་དབང་ཐོབ་ནས་གཟུངས་བཟླས་ན་ལྟ་སྨོས་ཀྱང་ཅི་དགོས། དེ་ལྟར་འཆི་བདག་བཅོམ་ཀྱང་འཕྲིན་ལས་བཞིའི་སྒོ་ནས་འགྲོ་དོན་མཛད་དགོས་པས་འཁོར་ལོས་བསྒྱུར་བའི་དཀྱིལ་འཁོར་གསུངས།
འགྲོ་དོན་མཛད་ཀྱང་མ་རུང་པ་འདུལ་དགོས་པས་མེ་ལྟར་འབར་བའི་དཀྱིལ་འཁོར་གསུངས། མ་རུང་པ་བཏུལ་ཀྱང་དངོས་པོར་ལྟ་བ་སུན་ཕྱུང་དགོས་པས་རོ་སྲེག་གི་དཀྱིལ་འཁོར་གསུངས། དེ་སུན་ཕྱུང་ཡང་ཐུགས་རྗེའི་ཆོས་ཉིད་ལས་མ་གཡོས་པའི་རྟགས་སུ་ཞི་བའི་སྦྱིན་བསྲེག་གསུངས། དེ་ལྟར་མ་གཡོས་ཀྱང་འགྲོ་དོན་མཛད་དགོས་པས་རྒྱས་པའི་སྦྱིན་སྲེག་གསུངས། འགྲོ་བའི་དོན་མཛད་ཀྱང་འཁོར་བ་དབང་དུ་བསྡུ་དགོས་པ་དབང་གི་སྦྱིན་སྲེག་གསུངས། དེ་དབང་དུ་བསྡུས་ཀྱང་མ་རུང་པ་ལ་མངོན་སྤྱོད་ཀྱི་ལས་དགོས་པས་དྲག་པོའི་སྦྱིན་སྲེག་གསུངས། འཇིག་རྟེན་པའི་གནོད་པ་ཞི་ཞིང་ཕུན་ཚོགས་བསྒྲུབ་པའི་ཕྱིར་དུ་འཇིག་རྟེན་པའི་དཀྱིལ་འཁོར་དྲུག་གསུངས་ལ། དང་པོ་བཅུ་གཉིས་པོ་དེ་དག་ལ་རྒྱས་པར་ཕྱེ་ན། རྡུལ་ཚོན་གྱི་དཀྱིལ་འཁོར་བཅུ་གཉིས། རས་བྲིས་ཀྱི་དཀྱིལ་འཁོར་བཅུ་གཉིས།
ཏིང་ངེ་འཛིན་གྱི་དཀྱིལ་འཁོར་བཅུ་གཉིས་ཏེ་སོ་དྲུག་དང་། དེ་དག་གི་སྟེང་དུ་ལས་བཞི་དང་། རོ་སྲེག་བསྣན་པས་བཞི་བཅུ་ཞེ་གཅིག་ཏུ་འགྱུར་བ་ཡིན་ནོ། ། སྦྱོང་རྒྱུད་ཀྱི་བརྗོད་བྱའི་གཙོ་བོ་དཀྱིལ་འཁོར་བཅུ་གཉིས་ཀྱི་འཇིག་རྟེན་ལས་འདས་པའི་དཀྱིལ་འཁོར་དྲུག་ནི། ཀུན་རིག་རྩ་བའི་དཀྱིལ་འཁོར། ཤཱཀྱ་ཐུབ་པ་སྐུའི་དཀྱིལ་འཁོར། ཚེ་དཔག་མེད་གསུང་གི་དཀྱིལ་འཁོར། ཕྱག་ན་རྡོ་རྗེ་ཐུགས་ཀྱི་དཀྱིལ་འཁོར། འཁོར་ལོས་བསྒྱུར་བ་ཡོན་ཏན་གྱི་དཀྱིལ་འཁོར། མེ་ལྟར་འབར་བ་འཕྲིན་ལས་ཀྱི་དཀྱིལ་འཁོར་དང་དྲུག་གོ །
འཇིག་རྟེན་པའི་དཀྱིལ་འཁོར་དྲུག་ནི། ཕྱག་ན་རྡོ་རྗེ་ལ་རྒྱལ་ཆེན་བཞིས་བསྐོར་བའི་དཀྱིལ་འཁོར། དེ་ལ་ཕྱོགས་སྐྱོང་བཅུས་བསྐོར་བའི་དཀྱིལ་འཁོར། དེ་ལ་ལྷ་ཆེན་བརྒྱད་ཀྱིས་བསྐོར་བའི་དཀྱིལ་འཁོར། དེ་ལ་ཀླུ་ཆེན་བརྒྱད་ཀྱིས་བསྐོར་བའི་དཀྱིལ་འཁོར། དེ་ལ་འཇིགས་བྱེད་དགུས་བསྐོར་བའི་དཀྱིལ་འཁོར། དེ་ལ་གཟའ་བརྒྱད་རྒྱུ་སྐར་དང་བཅས་པའི་དཀྱིལ་འཁོར་དང་དྲུག་ཡིན་ལ། དེ་དག་གི་ནང་ནས་ཀུན་རིག་རྩ་བའི་དཀྱིལ་འཁོར་ནི། སྦྱོང་རྒྱུད་ཀྱི་བརྟག་པ་དང་པོ་ནས་བསྟན་པ་ཡིན་ཞིང་། འདི་ལ་ཡང་དྷརྨ་ཕ་ལ་ནས་ལོ་ཆེན་རིན་ཆེན་བཟང་པོ།
ལོ་ཆུང་། དབུས་པ་དགེ་སེར། གནམ་ཁ་འུ་པ་ལ་བརྒྱུད་པའི་ཀུན་རིག་དང་། ལོ་ཆེན་ནས་སྙལ་པ་ལ་བརྒྱུད་པའི་ཀུན་རིག་དང་། ལོ་ཆེན་ནས་བྲག་སྟེང་པ་ལ་བརྒྱུད་པའི་ཀུན་རིག་དང་། ཡང་དྷརྨ་ཕ་ལ་ནས་ཇོ་བོ་རྗེ། གོ་མི་བསྒོམ་ཆེན། སྐྱི་ནོར་ཛྙཱ་ན་སོགས་བརྒྱུད་དེ་རྩ་སྣུར་འཛིམ་སོགས་ཀྱིས་དར་བར་བྱས་པའི་ཀུན་རིག་སོགས་ཤིན་ཏུ་མང་བ་ཞིག་ཡོད་པ་ལས། རྗེ་བཙུན་ས་སྐྱ་པ་ཆེན་པོ་ལ་ལུགས་དེ་གསུམ་ཆར་བཞུགས་ཀྱང་། བྲག་སྟེང་པ་ནས་བླ་མ་མལ་ལོ་ཙཱ་བ་ལ་བརྒྱུད་པའི་ཀུན་རིག་འདི་ལ་ཐུགས་རྩིས་སུ་མཛད་པ་ཡིན་ཞིང་།
འདི་ལ་ལོ་ཆེན་གྱི་གསུང་བགྲོས་ཟིན་བྲིས་སུ་བཏབ་པ། སྣུར་ཕྱི་རུ་བས་མཛད་པའི་ཡོ་གའི་བཤད་འབུམ་ཆེན་མོ་ཞེས་པ་ཡོད་ཅིང་། དེ་ནི་གཞན་ཕན་འོད་ཟེར་གྱི་རྩོམ་གཞི་ལྟ་བུ་ཡིན་པར་ཡང་བཤད་ལ། དེས་ན་རྗེ་བཙུན་གྱི་གཞན་ཕན་སྐོར་གསུམ་གྱི་ནང་ནས་གཞན་ཕན་འོད་ཟེར་ནི་ཀུན་རིག་ས་ལུགས་ཀྱི་ཕྱི་མོ་ལྟ་བུ་ཡིན་ཞིང་། དེ་ལ་བརྟེན་ཁང་བསོད་ནམས་འབུམ་གྱི་ཀུན་རིག སྤྲུ་ལུང་པ་ཀུན་སྨོན་གྱི་ཀུན་རིག པུར་བསོད་དབང་གི་ཀུན་རིག ཚ་རོང་པ་བསོད་ནམས་འོད་ཟེར་གྱི་ཀུན་རིག ཏི་ཤྲཱི་གྲགས་འོད་ཀྱི་གཞན་ཕན་སྙིང་པོ། དགའ་ལྡན་པ་ཀུན་བསོད་ཀྱི་ཀུན་རིག
ཀུན་རིག་གྲག་ནག་མ། རྒྱལ་པོ་དཔལ་གྱི་ཀུན་རིག་རྣམས་བྱུང་བ་ཡིན་ནོ། ། དེ་ལྟར་སྦྱོང་རྒྱུད་ནས་གསུངས་པའི་དཀྱིལ་འཁོར་བཅུ་གཉིས་ཀྱི་ནང་ནས་བརྟག་པ་དང་པོ་ནས་བསྟན་པའི་ཀུན་རིག་རྩ་བའི་དཀྱིལ་འཁོར་ས་ལུགས་སུ་གྲགས་པ་འདི་ནི་ཡོ་ག་སྟོད་ལུགས་ཀྱི་བརྒྱུད་འཛིན་གྱི་གཙོ་བོ་བྲག་སྟེང་པ་ནས་མལ་ལོ་བརྒྱུད་ས་ཆེན་ལ་བཀའ་བབས་པ་ཡིན་ཏེ། དེ་ཡང་བྲག་སྟེང་པ་འདི་ནི་ལོ་ཆེན་རིན་བཟང་གི་ཐུགས་སྲས་དམ་པ་ལོ་ཆེན་ཉིད་ལས་ཡོ་གའི་ཆོས་སྐོར་མང་པོ་ཞིག་དང་གཞན་ཡང་ཟབ་པ་དང་རྒྱ་ཆེ་བའི་གདམས་པ་དཔག་ཏུ་མེད་པ་གསན་ཏེ། འོད་ཟེར་ཅན་གྱི་པྲ་བརྟག་པ། ནོར་རྒྱུན་མའི་སྒྲུབ་ཐབས། རྐང་མགྱོགས་ཀྱི་གདམས་པ། སྐྱེ་བ་བརྟག་པ་སོགས་མང་པོ་དང་། བྱེ་བྲག་ཏུ་རྡོ་རྗེ་ནག་པོ་ཆེན་པོ་གུར་གྱི་མགོན་པོའི་དབང་དང་། རྗེས་གནང་མན་ངག་མཐའ་དག་ཡོངས་སུ་རྫོགས་པར་སྐུ་གསུང་ཐུགས་ཀྱི་རྟེན་རྣམས་དང་བཅས་པ་གནང་བས་ཆོས་སྐྱོང་འདིའི་བཀའ་བབས།
ཞལ་མངོན་སུམ་དུ་གཟིགས་ཤིང་། གང་དགོས་ཐོགས་མེད་དུ་འགྲུབ་པའི་མཐུ་སྟོབས་དང་ནུས་པ་ཕུལ་དུ་ཕྱིན་པར་གྱུར་པ་ཞིག་ཡིན་ལ། འདི་དང་གོ་རུབ་རིན་ཆེན་བསོད་ནམས་གཉིས་གཅིག་ཡིན་པ་དང་། ལོ་ཆེན་གྱི་ཉེ་གནས་ཡིན་པར་ཚར་ཆེན་གྱི་ཆོས་སྐོར་གྱི་ཁོག་ཕུབ་སྙན་རྒྱུད་རིན་ཆེན་ལྡེ་མིག་ཏུ་བཤད་ཅིང་། དེ་དག་མཐུན་པར་བདག་གི་བླ་མ་མཁན་ཆེན་ཐམས་ཅད་མཁྱེན་པ་ངག་དབང་ཆོས་གྲགས་ཀྱིས་ཀྱང་ལྷག་བསམ་རབ་དཀར་གྱི་དྲི་ལན་དུ་རིན་ཆེན་བསོད་ནམས་དང་ཡོན་ཏན་ཚུལ་ཁྲིམས་གཉིས་མཚན་གྱི་རྣམ་གྲངས་ཙམ་མ་གཏོགས་དོན་ལ་གཅིག་པའི་ཤེས་བྱེད་འགོད་པར་མཛད། ཡང་ངོར་ལུགས་ཀྱི་ཡོ་ག་སོགས་ཀྱི་ཟིན་བྲིས་འགའ་ཞིག་ཏུ། ལོ་ཆེན་གྱི་སློབ་མ་བྲག་སྟེང་པ་གོ་རུབ་རིན་ཆེན་བསོད་ནམས། བྲག་སྟེང་པའི་སློབ་མ་མལ་ལོ་ཙཱ་བ་ཞེས་དེ་གཉིས་མི་གཅིག་པ་ལྟ་བུར་བཤད་མོད། རྗེ་བཙུན་རིན་པོ་ཆེས་གཞན་ཕན་སྤྱི་ཆིངས་སུ་བཀོད་པའི་སྦྱོང་རྒྱུད་ཀྱི་ལོ་རྒྱུས་ལས། ཇོ་བོ་ཆེན་པོའི་སྲོལ་ཇོ་བོ་ཆེན་པོའི་སློབ་མ་ལོ་ཆུང་ལེགས་པའི་ཤེས་རབ་དང་།
དགེ་བཤེས་བྲག་སྟེང་པ་གོ་རུབ་ཡོན་ཏན་ཚུལ་ཁྲིམས་གཉིས་ལ་གསུངས། བྲག་སྟེང་པའི་སློབ་མ་མལ་ལོ་ཙཱ་བ། ལོ་ཆུང་གིས་སློབ་མ་དབུས་པ་དགེ་སེར། དེས་ཁ་འུ་པ་ལ། མལ་དང་ཁ་འུ་པ་ལ་བླ་མ་ས་སྐྱ་པས་གསན་ནོ། ། ཞེས་གསུངས་པ་འདི་ཉིད་ལྟར་ན་གཅིག་པར་བཤད་པ་ཉིད་འདྲ་མོ་ཞིག་སྣང་སྟེ། བྲག་སྟེང་པ་དང་། ལོ་ཆུང་གི་སློབ་མ་ལས་ས་ཆེན་གྱིས་གསན་ཚུལ་གསུངས་ནས། གུ་རུབ་ཀྱི་སློབ་མ་མ་གསུངས་ཤིང་། ཡོན་ཏན་ཚུལ་ཁྲིམས་ཞེས་པ་བྲག་སྟེང་པའི་མཚན་ཡང་སྦྱར་ནས་གསུངས་འདུག་པས།
ཡང་ན་སྦྱོང་རྒྱུད་ཀྱི་ལོ་རྒྱུས་གཞན་ཕན་སྤྱི་ཆིངས་ནས་འབྱུང་བ་དེ་ཡི་གེ་མ་དག་པ་ཡིན་དགོས་ཤིང་། མིན་ན་ཕྱིས་སུ་ཟིན་བྲིས་རྣམས་སུ་ཡི་གེ་མ་དག་པ་བྱུང་བར་སྣང་སྟེ། རྗེ་བཙུན་གྱི་གསུང་དེ་ལས་དགེ་བཤེས་བྲག་སྟེང་པ་གུ་རུབ་ཡོན་ཏན་ཚུལ་ཁྲིམས་ཞེས་སྦྱར་ནས་བྲིས་པ་དེ་ཕྱིས་སུ་དགེ་བཤེས་བྲག་སྟེང་པ་ཞེས་ཡར་བཅད། གུ་རུབ་ཡོན་ཏན་ཚུལ་ཁྲིམས་ཞེས་མར་བཅད་པས་ཡི་གེ་མ་དག་གམ་སྙམ་སྟེ་དཔྱད་པར་བྱའོ། ། གང་ལྟར་དེ་ལྟ་བུའི་བྲག་སྟེང་པ་དེས་མལ་ལོ་ཙཱ་བ་བློ་གྲོས་གྲགས་པ་ལ་ཡོ་ག་སྟོད་ལུགས་ཀྱི་དབང་ལ་སོགས་པ་ཡོ་གའི་སྐོར་རྣམས་དང་། ཆོས་སྐྱོང་གི་ཆོས་སྐོར་ལ་སོགས་པ་གསན་ཏེ། མལ་ལོ་འདི་སྤྱིར་རྡོ་རྗེ་ཐེག་པ་མཐའ་དག་ལ་མཁས། དེའི་ནང་ནས་བལ་པོ་ཕམ་ཐིང་པ་སྐུ་མཆེད་དང་། ཀློག་སྐྱ་ཤེས་རབ་བརྩེགས་ལ་འཁོར་ལོ་བདེ་མཆོག་གི་སྐོར་ཡོངས་སུ་རྫོགས་པར་གསན། ཁྱད་པར་བདེ་མཆོག་རྩ་བའི་རྒྱུད་ཚར་བདུན་ཅུ་རྩ་གསུམ་གསན་ཏེ་ཐམས་ཅད་ལ་ཚོགས་འཁོར་རེ་མཛད།
ཡི་གེ་བདུན་པའི་ལས་ཚོགས་ཐམས་ཅད་ཐོགས་པ་མེད་པར་འགྲུབ་པ་སོགས་གྲུབ་པའི་ཡོན་ཏན་དཔག་ཏུ་མེད་དོ། ། དེའི་དྲུང་དུ་བླ་མ་ས་སྐྱ་པ་ཆེན་པོས་སྤྱིར་ཆོས་མང་པོ་དང་། ཁྱད་པར་སྦྱོང་རྒྱུད་ཀྱི་བརྟག་པ་དང་པོའི་དངོས་བསྟན་གྱི་གཙོ་བོ་ཀུན་རིག་རྩ་བའི་དཀྱིལ་འཁོར་གྱི་དབང་། རྒྱུ་དེ་ཉིད་ཀྱི་བཤད་བཀའ་སོགས་ཡོ་གའི་ཆོས་སྐོར་མང་དུ་གསན་ནས་དར་བར་མཛད་པས་ཀུན་རིག་ས་ལུགས་ཀྱི་དབང་ཞེས་དེང་སང་གི་བར་དུ་ཕྱག་ལེན་དང་བཀའ་པ་གཉིས་ཀ་དཔྱད་པས་རྣམ་པར་དག་ཅིང་དར་རྒྱས་སུ་བཞུགས་པ་ཡིན་ནོ། ། དེ་ལྟ་བུའི་བླ་མ་ཆེན་པོ་དེ་ཉིད་རིགས་ཁྱད་པར་ཅན་ཐོག་མར་འོད་གསལ་ལྷ་ལས་བབས་པ་གནམ་ལྷའི་རིགས། བར་དུ་གཡའ་སྤངས་སྐྱེས་ཅིག་བྱ་བས་སྲིན་པོ་སྐྱ་རེངས་ཁྲག་མེད་བསད། སྲིན་ལྕམ་སི་ལི་མ་འཕྲོགས་ཏེ་ཁབ་ཏུ་བཞེས་པ་ལས་སྲས་འཁོན་པར་སྐྱེས་འཁྲུངས་པ་ནས་བརྩམས་སྲིན་པོ་དང་འཁོན་པའི་རིགས་ཡིན་པས་འཁོན་གྱི་གདུང་བརྒྱུད། མཐར་འཁོན་དཀོན་མཆོག་རྒྱལ་པོས་དཔལ་ས་སྐྱའི་གཙུག་ལག་ཁང་བཏབ་པ་ནས་བཟུང་སྟེ་ས་སྐྱ་པའི་གདུང་བརྒྱུད་དམ་རིགས་གསུམ་མགོན་པོའི་གདུང་བརྒྱུད་དུ་བསམ་བཞིན་དུ་སྐྱེ་བ་བཞེས་ནས་མཁས་པ་དང་གྲུབ་པ་ཆེན་པོའི་གོ་འཕང་ཐོབ་ནས་ལྟ་ཅི། ཡུམ་གྱི་མངལ་ནས་བཙས་མ་ཐག་པའི་ཚེ་ཡང་ལྷ་དང་བཅས་པའི་འཇིག་རྟེན་ཐམས་ཅད་ཀྱི་སྤྱི་བོར་ཞབས་ཀྱི་པདྨོ་འཇོག་པར་རང་གཞན་ཐམས་ཅད་མཐུན་སྣང་དུ་གྲུབ་པའི་སྐྱེས་བུ་ཆེན་པོའི་རིགས་སུ་འཁྲུངས་ནས་འགྲོ་བའི་དོན་མཛད་པ་ཡིན་ཏེ། དེ་ཡང་རྒྱུ་མཚན་ནི།
སྤྱིར་རིགས་དམན་པར་གང་ཟག་བཟང་པོ་འབྱུང་བ་ཡང་སྲིད་མོད། དེ་ལ་རྒྱལ་རིགས་དང་། རྗེ་རིགས་དང་། བྲམ་ཟེའི་རིགས་དང་། ཁྱིམ་བདག་གི་རིགས་མཐོ་བ་དག་གི་རིགས་ཀྱི་དྲེགས་པས་བསྐུར་བ་ཤས་ཆུང་བས་བསྟན་པ་ལ་ཕན་མི་ཆེ། དཔེར་ན་སྐལ་བཟང་གི་སངས་རྒྱས་རྣམས་འཛམ་བུའི་གླིང་ནས་རྒྱལ་རིགས་ལ་གཙོ་བོར་བྱེད་པའི་ཚེ་རྒྱལ་རིགས་དང་། བྲམ་ཟེའི་རིགས་ལ་གཙོ་བོར་བྱེད་པའི་ཚེ་དེའི་རིགས་སུ་འབྱུང་བ་བཞིན་ནོ། ། རིགས་ཁྱད་པར་ཅན་དེ་ལྟ་བུར་བྱང་ཆུབ་སེམས་དཔའ་ཕྱག་ན་པདྨོའམ་སྤྱན་རས་གཟིགས་དབང་ཕྱུག་དང་། བྱང་ཆུབ་སེམས་དཔའ་སྦྱིན་པ་དཔལ་ཉིད་འགྲོ་བའི་དོན་ལ་བསམ་བཞིན་དུ་བྱོན་པ་བླ་ཆེན་འདི་ཡིན་ཏེ། འཁོན་དཀོན་མཆོག་རྒྱལ་པོ་དང་།
བླ་མ་གནམ་ཁའུབ་པ་གཉིས་ཀྱི་མ་ཅིག་ཞང་མོ་བྱ་བའི་མདུན་གྱི་ནམ་མཁར་འཕགས་པ་སྤྱན་རས་གཟིགས་དབང་ཕྱུག་ཉིད་ཕྱག་གཡས་མཆོག་སྦྱིན། གཡོན་པདྨ་དཀར་པོའི་ཡུ་བ་ཐུགས་ཀར་འཛིན་པ་ཞིག་རྒྱུན་དུ་འཁོར་བ་གཟིགས་པས་འཁོན་དཀོན་མཆོག་རྒྱལ་པོས་རིགས་སྲས་བསྐྲུན་པའི་ཆོ་ག་མཛད་པ་ན་བླ་ཆེན་འདི་ཉིད་ཆུ་ཕོ་སྤྲེའུའི་ལོ་སྐུ་བལྟམས་ཤིང་། སྐུ་ཤ་དཀར་ལ་འོད་ཟེར་འཕྲོ་བ། ཞི་ཞིང་དུལ་བ། འགྲོ་བ་ཀུན་ལ་མ་འདྲིས་པའི་མཛའ་བཤེས་ལྟ་བུའི་ཐུགས་རྗེ་ཆེན་པོ་ཞིག་བྱུང་བས་བརྩེ་བ་ཆེན་པོར་གྲགས་པ་དང་། ཞིང་གཞན་དུ་གཤེགས་པ་ན། བདེ་བ་ཅན། པོ་ཏ་ལ། སེར་མདོག་ཅན། ནུབ་ཕྱོགས་ཨུ་རྒྱན་དང་བཞིར་གཤེགས་པར་བཤད་པའི་དང་པོ་གཉིས་སྤྱན་རས་གཟིགས་ཀྱི་ལོངས་སྤྲུལ་གྱི་ཞིང་ཁམས་ཡིན་པས་རང་གནས་སུ་བྱོན་པས་ཀྱང་གོང་གི་དོན་དེ་ཉིད་གྲུབ་བོ། །
ཡང་བླ་ཆེན་འདི་ཉིད་རྗེ་བཙུན་རྣལ་འབྱོར་གྱི་དབང་ཕྱུག་ཆེན་པོ་དཔལ་ལྡན་བིརྺ་པའི་རྣམ་པར་འཕྲུལ་པ་ཡིན་པར་བཤད་པ་ལ་ཡང་འགལ་བ་མེད་དེ།

སིངྒ་ལའི་གླིང་ན་བཞུགས་པའི་མཁན་པོ་དགྲ་བཅོམ་པ་ཞིག་གིས་ཨ་ཙརྻ་ཞིག་ལ་བོད་ན་རྣལ་འབྱོར་དབང་ཕྱུག་གི་སྤྲུལ་པ་ས་སྐྱ་པ་བྱ་བ་ཡོད་པས་དེར་སོང་ཞིག་ཅེས་ལུང་བསྟན་པ་ལྟར་བྱོན་ནས་ས་ཆེན་ལ་གདམས་པ་མནོས་པའི་མཆོག་ཐོབ་པའི་སློབ་མ་གསུམ་གྱི་ནང་ཚན་དུ་གྱུར་པ་དང་། ཁམས་པ་སྒ་ལོ་ལ་རྒྱ་གར་དུ་རྩ་རླུང་གི་གེགས་བྱུང་བ་རྒྱ་གར་གྱི་པཎ་གྲུབ་སུས་ཀྱང་སེལ་བར་མ་ནུས་པའི་ཚེ། ཡེ་ཤེས་ཀྱི་མཁའ་འགྲོས་བོད་ན་རྣལ་འབྱོར་དབང་ཕྱུག་གི་སྤྲུལ་པ་ས་སྐྱ་པ་བྱ་བ་ཡོད་ཀྱིས་དེ་ཅན་སོང་ཞིག་ཅེས་གསུངས་པ་ལྟར་བྱོན་པས་བླ་ཆེན་གུང་ཐང་ན་བཞུགས་པ་ན་མཇལ། གེགས་སེལ་གྱི་དམིགས་པ་ཕྲ་མོ་ཞིག་བསྟན་པས་དེ་མ་ཐག་གྲོལ་ཏེ། རྒྱ་བོད་གཉིས་ན་ཁྱོད་ལས་གདམས་པ་ཆེ་བ་ཡོད་རི་གསུངས་ནས་དབུ་སྙུང་ཐེངས་གསུམ་བཞེས་པ་སོགས་བྱུང་བས་སོ། ། དེ་ལྟར་ན་ཡང་ཐ་སྙད་དུ་མི་གཡོ་བ་དང་། འཇམ་པའི་དབྱངས་ཀྱིས་མངོན་སུམ་དུ་ཞལ་བསྟན་ནས་གདམས་པ་དང་རྗེས་སུ་བསྟན་པ་གནང་བས་ཤེས་བྱའི་དཀྱིལ་འཁོར་མཐའ་དག་ལ་ཐོགས་པ་མེད་པའི་མཁྱེན་རབ་མངའ་བ་ཡིན་ཏེ། དེ་ཡང་ས་ཆེན་འདི་ཉིད་དགུང་ལོ་བཅུ་གཅིག་བཞེས་པའི་ཚེ་ཡབ་སྐུ་གཤེགས་པ་ན། བ་རི་ལོ་ཙཱ་བ་རིན་ཆེན་གྲགས་ཀྱིས་བཀའ་དྲིན་ཆེན་པོས་བསྐྱངས་ཏེ། གཟིམས་ཁང་རྙིང་མར་འཇམ་དབྱངས་བསྒྲུབས་པས་ཕྱིའི་བར་ཆད་བསལ་ཏེ་སྒྲོལ་མས་ཞལ་གཟིགས་ནང་གི་བར་ཆད་བསལ། མི་གཡོ་བའི་ཞལ་གཟིགས་ཏེ་ཟླ་བ་དྲུག་ན་འཕགས་པ་འཇམ་དབྱངས་ཀྱི་ཞལ་གཟིགས།
ཞེན་པ་བཞི་བྲལ་ལ་སོགས་པ་ཕར་ཕྱིན་གྱི་གདམས་པ་ཟབ་མོའི་བཀའ་དྲིན་སྩལ་བ་ཡིན་ནོ། ། དེ་ལྟ་བུའི་བ་རི་ལོ་ཙཱ་བ་ནི་འཁྲུངས་ཡུལ་ཁམས་ཀྱི་གཡེར་མ་ཐང་ཁ། གདུང་རིགས་བ་རི་མདོ་སྨད་ཚངས་པ་བཞིའི་ནང་ནས་གླིང་ཡའི་རིགས་སུ་འཁྲུངས་པ། བྱིས་པའི་དུས་ཉིད་ནས་ཡི་གེ་དྲུག་པ་ཁོ་ན་བཟླ་ཞིང་སྤྱན་རས་གཟིགས་ཀྱི་བྱིན་གྱིས་བརླབས་པ་ཞིག་ཡིན་པ་ལས། མཁའ་འགྲོས་ལུང་བསྟན་ཏེ་དགུང་ལོ་བཅུ་དགུ་པ་ལ་དབུས་གཙང་དུ་བྱོན། ལམ་བར་དུ་སྒྲོལ་མ་གཙོ་འཁོར་གསུམ་པ་ཞལ་གཟིགས་ཤིང་ཆོམ་རྐུན་གྱི་འཇིགས་པ་ལས་བསྐྱབས། དེ་ནས་དབུ་རུ་སྟོད་དུ་ཕེབས་ནས་མཁན་པོ་ཀུ་ས་ལི་ས་ཞང་སྟོན་རིན་ཆེན་དང་། སློབ་དཔོན་བསྟན་ཅིག་པ་ཚུལ་ཁྲིམས་གྲགས་ལས་རབ་ཏུ་བྱུང་། མཚན་རིན་ཆེན་གྲགས་སུ་བཏགས། དེ་དུས་ཀྱི་མཁས་གྲུབ་ཕལ་ཆེར་ལ་གཏུགས་ནས་ཐོས་བསམ་རྒྱ་ཆེན་པོ་མཛད།
དེ་ནས་ལྷ་སར་བྱོན་ནས་ཇོ་བོ་ལ་བསྐོར་བ་འབུམ་འཐེར་མཛད་པས། མནལ་ལམ་དུ་ཇོ་བོའི་གཡས་ན་སྤྱན་རས་གཟིགས་བཅུ་གཅིག་ཞལ་གཅིག་བཞུགས་འདུག་པའི་ཞལ་ནས། ཁྱོད་ཡོ་བྱད་མང་པོ་ཁྱེར་ནས་རྒྱ་གར་དུ་སོང་། དོན་མང་པོ་འགྲུབ་ཅིང་སེམས་ཅན་ལ་ཕན་པར་འགྱུར་རོ། ། ཞེས་ལུང་བསྟན་པ་ལ་བརྟེན་ནས་འཕགས་ཡུལ་དུ་བྱོན་ནས། བལ་པོའི་པཎྜི་ཏ་ཡེ་རང་པ་ཆེན་པོ་ལ་བདེ་མཆོག་ཡབ་ཡུམ་སོགས་ཆོས་མང་དུ་གསན། སྒྲ་བསླབས་པས་མཁས་པར་མཁྱེན། དེ་ནས་རྒྱ་གར་དུ་འབྱོར་ཏེ་ཐོག་མར་བླ་མ་མཧཱ་ཡོ་གི་དང་མཇལ། རྡོ་རྗེ་ཕག་མོའི་བྱིན་རླབས་དང་གདམས་པ་ཞུས་ཏེ་ནུབ་ཅིག་ཚོགས་འཁོར་མཛད་དུས། བླ་མའི་གསུང་གིས་ནམ་མཁར་རྡོ་རྗེ་ཕག་མོ་བཞུགས་པ་མཐོང་ངམ་གསུངས་པ་ན།
ནམ་མཁར་བལྟས་པས་ཕག་མོ་གཙོ་འཁོར་ལྔ་མངོན་སུམ་དུ་གཟིགས་ཏེ་ཏིང་ངེ་འཛིན་གྱི་སྒོ་དུ་མ་ཐུགས་རྒྱུད་ལ་འཁྲུངས། དེ་དུས་རྒྱ་གར་ན་གྲགས་ཆེ་བའི་བླ་མ་རྡོ་རྗེ་གདན་པ་ཆུང་བ་དང་མཇལ། དབང་དང་གདམས་པ་བཤད་བཀའ་སོགས་མང་དུ་གསན། གཞན་ཡང་རྡོ་རྗེ་གདན་པ་ཆེན་པོ་ལ་སོགས་པ་ལ་ཡི་དམ་གྱི་ལྷའི་སྒྲུབ་ཐབས་སྟོང་རྩ་གཅིག་གསན། དེ་རྣམས་ཀྱི་ནང་ནས་ཟབ་ཅིང་མཁོ་བ་བརྒྱ་རྩ་བརྒྱད་ཕྱོགས་གཅིག་ཏུ་བསྡུས་ནས་ལོ་པཎ་གཉིས་ཀྱིས་བསྒྱུར། བླ་མས་དེ་དག་གི་སྤྱིའི་མངོན་རྟོགས་ཤིག སོ་སོའི་སྒྲུབ་ཐབས་གསལ་བ་རེ། དེ་རྣམས་རེ་རེ་ལའང་བཤད་ལུང་། བྱིན་གྱིས་རླབས་པའི་ལུང་། རྗེས་སུ་བཟླས་པའི་ལུང་།
དམ་བཅས་པའི་ལུང་སྟེ་སྟེ་བཞི་བཞིའི་རྗེས་གནང་གི་བཀའ་དང་ལག་ལེན་རྣམས་སྤྱན་དྲངས་ནས་དར་བར་མཛད་པ་དེང་སང་ཡང་སྒྲུབ་ཐབས་ཀུན་ལས་བཏུས་པ་བརྒྱ་རྩ་ཞེས་ཡོངས་སུ་གྲགས་ཤིང་དར་རྒྱས་སུ་བཞུགས་པ་འདི་ཡིན་ནོ། ། གཞན་ཡང་བླ་མ་རྡོ་རྗེ་གདན་པ་ལ་མུ་སྟེགས་ཀྱི་གནོད་པ་བཟློག་པའི་མན་ངག ཁ་འབར་མའི་གཏོར་ཆེན། བྷ་ཡ་ནའི་མན་ངག དྲག་པོའི་སྦྱིན་སྲེག་རྣམས་ཀྱང་གསན། བོད་དུ་འབྱོན་ཁར་བས་མཐའ་ཞིག་ཏུ་སྐྱོ་སངས་ལ་བྱོན་པ་ན། དེར་ཡི་དྭགས་མང་པོ་ངུ་བཞིན་འདུག་པ་ལ། ཁྱེད་རྣམས་ཅི་ལ་ངུ་གསུངས་པས། ཁྱེད་འདི་ཀར་བཞུགས་ན་ངེད་རྣམས་ལ་གཏོར་མ་མང་པོ་བྱིན་པས་བཀྲེས་པའི་ནད་མི་འབྱུང་བ་ལ། ཁྱེད་བོད་ལ་འབྱོན་པས་ད་གཏོར་མ་བྱིན་མཁན་མེད་པས་བཀྲེས་སྐོམ་གྱིས་སྡུག་བསྔལ་བར་འགྱུར་ཟེར་བས།
དེའི་ཆེད་དུ་འབྲས་མི་ཁུར་ཉི་ཤུ་འཇལ། གསེར་སྲང་དགུ་དང་བཅས་པ་བཞག་ནས་ཡི་དྭགས་ཀྱི་གཏོར་མའི་རྒྱུན་ཆེན་པོ་བཙུགས། དེ་ནས་བལ་པོར་བྱོན་ཏེ། དེར་བོད་ཀྱི་མགྲོན་པོ་རྣམས་གང་དུ་བབས་པའི་གནས་པོའི་ཟོང་གི་ཕྱེད་རེ་གནས་གླར་ཁྱེར་བ་དང་། འཕྲལ་བྱེད་སྤྱོད་ཕྲན་བུ་མ་ལེགས་ནའང་རྒྱལ་པོའི་ཆད་པ་འོངས་ཤིང་། ན་ཚ་བྱུང་ན་ནང་ནས་ཕྱིར་ཕུད་པ་སོགས་ཚོང་པ་རྣམས་ལ་ངལ་བ་མང་པོ་འབྱུང་བ་ཞིག་ཡོད་པས། དེ་དག་གི་ཆེད་དུ་ཐང་ཆེན་པོ་ཞིག་རིན་གྱིས་བཅལ་ནས། དེར་ཚོང་པ་སྡོད་པའི་ཁང་པ་ཆེ་ཆུང་མང་པོ་བཟོས། བོད་ཐང་ཞེས་མིང་བཏགས། དེར་སྔར་གྱི་ཉེས་པ་རྣམས་མི་འབྱུང་ཞིང་།
མགྲོན་པོ་རྣམས་རང་ཟོང་གི་རང་ནོར་མཁོ་དགུ་བསྒྲུབ་ཆོག་པ་མཛད། གཞན་ཡང་ཚད་པ་སྐྱོབས་པའི་ཕྱིར་དུ་བཅོ་ས་རི་ཞེས་པ་ས་རྡོ་བརྩིགས་པ་མེད་པའི་ཤིང་ཁང་ཆེན་པོ་ཞིག་བཟོས་ཏེ་ཞིག་བཟོས་ཀྱི་རྟེན་དུ་ནོར་མང་པོ་བཞག དེ་ལྟར་ལྷོ་བལ་དུ་ལོ་དགུ་བཞུགས། བཞི་བཅུ་ཞེ་གསུམ་ལ་བོད་དུ་བྱོན་ནས། ཐོག་མར་ལུང་སྟེང་པ་དགེ་བཤེས་དཀོན་མཆོག་སྐྱབས་བྱ་བས་སྣ་ལེན་དང་ཡུན་རིང་ཞབས་ཏོག་བྱས་ཏེ། དེར་གདུལ་བྱ་མང་པོ་ལ་དབང་རྒྱུད་སྒྲུབ་ཐབས་སོགས་ཀྱི་ཆོས་ཀྱི་འཁོར་ལོ་མང་དུ་བསྐོར། དེ་ནས་འཁོན་དཀོན་མཆོག་རྒྱལ་པོས་ས་སྐྱར་གདན་དྲངས་ཏེ་ཞབས་ཏོག་ཡུན་རིང་མཛད་ཆོས་མང་དུ་གསན། དེ་ནས་དགུང་ལོ་དྲུག་ཅུ་རེ་གསུམ་པ་ལ་མཁོན་དཀོན་མཆོག་རྒྱལ་པོ་སྐུ་གཤེགས་ཏེ་སྲས་ས་སྐྱ་པ་ཆེན་པོ་སྐུ་ན་ཕྲ་བས་བླ་མ་འདིས་གདན་ས་ལོ་བརྒྱད་མཛད། དེའི་རིང་ལ་ཆོས་ཀྱང་མང་པོ་གསུངས། འཁོན་དཀོན་མཆོག་རྒྱལ་པོའི་ཕྱི་རྟེན་དུ་རྣམ་རྒྱལ་མཆོད་རྟེན་བཞེངས་ཏེ།
རྣམ་རྒྱལ་གྱི་གཟུངས་འབུམ་གཏེར་གསུམ་དང་ཁྲི་ཚོ་བདུན་བཞུགས་པའི་རྣམ་རྒྱལ་གྱི་ཚ་ཚ་དང་། རྒྱ་བོད་ཀྱི་རྟེན་བྱིན་རླབས་ཅན་དུ་མ་ནང་དུ་བཞུགས་ཤིང་། གཞན་ཡང་བཀྲ་ཤིས་པའི་རྟེན་འབྲེལ་དུ་མ་མཛད། རབ་གནས་ཀྱི་དོན་དུ་ཡང་རྣམ་རྒྱལ་གྱི་ཆོ་ག་སྟོང་ཕྲག་གཉིས་མཛད་ནས་ཚེས་བརྒྱད་ཀྱི་ཉིན་མེ་ཏོག་འཐོར་བར་མཛད་པའི་ཚེ། མཆོད་རྟེན་བུམ་གཏེར་ལས་འོད་ཟེར་སེར་པོ་གསེར་བཙོ་མའི་ཁ་དོག་ལྟ་བུ་འཕྲོས་ཏེ་ས་དང་བར་སྣང་ཐམས་ཅད་ཡོངས་སུ་ཁྱབ་པ་དང་དྲིལ་བུའི་སྒྲ་འུ་རུ་རུ་ཁྲོལ་བ་དང་། ལེགས་སོ་ཞེས་བྱ་བའི་སྒྲ་མི་ཆེ་ཙམ་ལན་བཞི་གྲག་པ་ཀུན་གྱིས་ཐོས་བྱུང་བས་ཡ་མཚན་དུ་གྱུར། དེ་ནས་བཟུང་སྟེ་ཕྱོགས་ཐམས་ཅད་དུ་བཀྲ་ཤིས་པའི་ལྟས་དུ་མ་བྱུང་ཞིང་དཔལ་ལྡན་ས་སྐྱའི་ངོ་མཚར་བའི་རྟེན་བཞིའི་ནང་ཚན་བྱིན་རླབས་ཀྱི་གཟི་འོད་འབར་བར་བཞུགས་པ་འདི་ཡིན་ནོ། ། གཞན་ཡང་རྗེ་བཙུན་མ་སྒྲོལ་མ་དངོས་སུ་བཞུགས་པའི་གཡུ་ཁར་མོའི་གཙུག་ལག་ཁང་དང་། མཆོད་རྟེན་དང་། ཟམ་པ།
མགྲོན་ཁང་མང་པོ་བརྩིགས་པ་སོགས་ཀྱི་སྒོ་ནས་ཀྱང་འགྲོ་བའི་དོན་དཔག་ཏུ་མེད་པ་མཛད་དོ། ། དེ་ནས་དགུང་ལོ་བདུན་ཅུ་དོན་གཅིག་པ་ལ་དཔལ་ལྡན་ས་སྐྱའི་གདན་ས་བླ་ཆེན་ཉིད་ལ་གཏད་དེ། བར་ཕུག་རོང་གི་དབེན་གནས་སུ་ཐུགས་དམ་ཁོ་ན་ལ་བཞུགས་ཏེ། བདུན་ཅུ་དོན་གསུམ་པ་དབྱུག་པ་ཟླ་བའི་ཚེས་བཅུ་བཞི་ལ་བླ་མ་ས་སྐྱ་པ་ཆེན་པོ་ལ། ང་ནི་བདེ་བ་ནས་བདེ་བར་འགྲོ། ཡི་དམ་འཇམ་དབྱངས། རྣམ་འཇོམས། མི་གཡོ་བ། སྤྱན་རས་གཟིགས། སྒྲོལ་མ།
རྣམ་རྒྱལ་རྣམས་ཉིན་རེ་བཞིན་ཇི་ལྟར་འདོད་པ་བཞིན་ཞལ་མཐོང་། ཁྱད་པར་ཐུགས་རྗེ་ཆེན་པོ་ས་སྐྱ། ལས་སྟོད་བྱང་རྒྱས། གཡས་རུ་ཁ་སྟོད་རྣམས་སུ་ཉིན་ཞག་བདུན་རེ་ཙམ་འབྲལ་མེད་དུ་ཞལ་མཐོང་བས་ལྷག་པའི་ལྷས་རྗེས་སུ་བཟུང་བ་ཡིན། བདེ་བ་ཡིན། ཡིད་འགྱོད་པ་སེལ་བ་ཡིན། ཁྱེད་ཇོ་སྲས་ཀྱི་བུ་ཐེག་པ་ཆེན་པོ་པ་ཡིན་པས་བསྟན་འགྲོའི་དོན་ཁོ་ན་མ་ཡིན་པ། རང་དོན་གྱི་འཁྲི་བ་སྤོངས། ཅི་བྱས་ཆོས་སུ་འགྲོ་བ་མཛོད་གསུངས་པའི་ཞལ་ཏ་མཛད་དེ། ལུས་གནད་ཀྱི་ངང་ནས་བདེ་བར་གཤེགས་སོ། །
དེ་ལྟ་བུའི་ལོ་ཙཱ་བ་དེ་ལ་ས་ཆེན་འདིས་སྒྲུབ་ཐབས་བརྒྱ་རྩ་ལ་སོགས་པ་མང་དུ་གསན། བྲང་ཏི་དར་མ་སྙིང་པོ་ལ་མངོན་པ། ཁྱུང་རིན་ཆེན་གྲགས་དང་མེ་ལྷང་ཚེར་ལ་དབུ་ཚད། གནམ་ཁའུ་པ་དར་མ་རྒྱལ་མཚན་སྐུ་མཆེད་ལ་གསང་འདུས་དང་། མགོན་པོ་ཞལ་གྱི་སྐོར། སྒྱི་ཆུ་བ་དགྲ་ལྷ་འབར་ལ་ཀྱཻ་རྡོར། གུང་ཐང་པ་མལ་ལོ་ཙཱ་བ་ལ་བདེ་མཆོག་དང་། ཡོ་ག གཤིན་རྗེ་གཤེད། མགོན་པོའི་སྐོར་གྱི་མན་ངག་རྣམས་གསན།
པུ་ཧྲང་ལོ་ཆུང་ལ་ཡང་བདེ་མཆོག་གསན་ཏེ། སྒྱི་ཆུ་བ་ལ་ཀྱེ་རྡོར་གསན་པའི་ནུབ་མོ་མནལ་ལམ་དུ་སྲིད་པའི་རྒྱ་མཚོ་ཡིན་ཟེར་བའི་མཚོ་དམར་མེར་རེ་བ་གཅིག་ལ་ཟམ་པ་གསུམ་བཙུགས་ཏེ། ཉེ་བ་ལ་མི་གསུམ། བར་པ་ལ་བདུན། རིང་བ་ལ་མང་པོ་ཞིག་བསྒྲལ་བར་རྨིས་པ་དང་། དགུང་ལོ་ཉི་ཤུ་རྩ་དགུ་པ་ལ་བསེ་མགོན་ནག་པོ་འཕུར་ཤེས་ས་སྐྱར་སྤྱན་དྲངས། དེའི་ཚེ་ཞང་སྟོན་ལ་གསུང་ངག་རིན་པོ་ཆེ་ལམ་ཟབ་མོའི་བཀའ་དྲིན་ལོ་ངོ་བཞི་ལ་ཉམས་ཁྲིད་དུ་གསན་ཏེ། བསྒྲུབ་པ་ལུང་སྦྱིན་གྱི་སྐབས་སུ་ཞང་སྟོན་གྱིས་མདུན་གྱི་ནམ་མཁར་སྐུ་བདུན་སྤྲུལ་ཏེ་ངས་སྒྲུབ་པ་ཙམ་བྱེད་རྒྱུ་མ་བྱུང་སྟེ། ཁྱེད་ཡིད་ཆེས་པའི་ཕྱིར་འདི་ཙམ་ཡིན། སྤྱིར་ཁྱེད་ཀྱིས་སྒྲུབ་པ་གཙོ་བོར་བྱས་ན་ཚེ་འདི་ལ་ཕྱག་རྒྱ་ཆེན་པོ་མཆོག་གི་དངོས་གྲུབ་ཐོབ།
བཤད་པ་གཙོ་བོར་བྱས་ན་མཆོག་གི་དངོས་གྲུབ་ཐོབ་པའི་སློབ་མ་གསུམ། བཟོད་པ་ཐོབ་པ་བདུན། རྟོགས་པ་དང་ལྡན་པ་བརྒྱད་ཅུ་ཙམ་འབྱུང་ཞིང་ལོ་བཅོ་བརྒྱད་ཀྱི་བར་དུ་ཆོས་འདི་འཆད་པ་ལྟ་ཅི། མིང་ཙམ་ཡང་གཞན་ལ་མ་བཟློ་གསུངས་སོ། ། ཡང་ལན་ཅིག་མལ་གྱི་ཉེ་གནས་མཛད་པ་ན་སྙུང་གཞི་ཐུ་མོ་ཞིག་བྱུང་བའི་ཚེ། བཟོ་མོ་ཙི་ཙི་ཞེས་པ་བསྟན་མ་བཅུ་གཉིས་ཀྱི་ཡ་གྱལ་དེས་སྨན་ཕུལ་བས་དྭངས་ནའང་། རེ་ཞིག་ན་དེའི་སྙུང་རོ་ལངས་ཏེ་ཡུན་རིང་པོ་ཞིག་སྙུང་བས་གསུང་ངག་རིན་པོ་ཆེའི་ཚིག་དོན་ཐམས་ཅད་བརྗེད་པ་འདི་ཤེས་པ་བོད་ན་ནི་མེད་པས་འདྲི་ས་ཡང་མེད། རྒྱ་གར་དུ་ཕྱིན་ཀྱང་ཅི་འདྲ་ཡོད་མི་ཤེས་སྙམ་ཐུགས་མ་བདེ་བར་ས་སྐྱའི་བྲང་ཁང་རྙིང་པར་མཚམས་བཅད་དེ་བླ་མ་དཀོན་མཆོག་ལ་གསོལ་བ་བཏབ་པས་ཐོག་མར་ཞང་དགོན་པ་བས་རྨི་ལམ་དུ་བྱོན་ཏེ་གསུང་ངག་ཡོངས་སུ་རྫོགས་པ་གསུངས། སླར་མངོན་སུམ་དུ་བྱོན་ནས་གསུངས་པས་ཐམས་ཅད་གསོས་པར་གྱུར་ཏེ། དེ་དུས་བསྟོད་པ་མཛད་པའི་ནང་ན།
རང་གི་སྤྱད་པའི་ལས་ལས་གྱུར་པའི་གཡོ་བ་ཡི། ། ནད་ཀྱིས་བཏབ་པ་ཁྱེད་ཀྱི་ཐུགས་རྗེའི་ཟིལ་མནན་ནས། ། རྨོངས་པར་གྱུར་པ་ཡེ་ཤེས་ཆེན་པོའི་རོས་གང་བ། ། རྣལ་འབྱོར་དབང་ཕྱུག་ཁྱེད་ཀྱི་མཐུ་ཡིས་རྗེས་སུ་སྐྱོངས། ། ཞེས་འབྱུང་ངོ་། ། དེ་ནས་རྗེ་བཙུན་རྣལ་འབྱོར་གྱི་དབང་ཕྱུག་དཔལ་ལྡན་བིརྺ་པ་གཙོ་འཁོར་ལྔ་དམ་ཆོས་སྒོ་སྐྱེལ་གྱི་ཚུལ་དུ་བྱོན་ཏེ། སྤྱིར་རྒྱུད་སྡེ་བདུན་ཅུ་རྩ་གཉིས་ཀྱི་མན་ངག ཁྱད་པར་ལྕགས་རི་ཁོང་མི་འདའ་བའི་ཟབ་ཆོས་བཞི་ལ་སོགས་ཏེ་མདོར་ན་གསུང་ངག་ཉེ་བརྒྱུད་ཀྱི་གདམས་པའི་གནད་ཟབ་མོའི་བདུད་རྩི་ངོམ་པར་གསོལ་ཏེ། དེ་དུས་བསྟོད་པ་མཛད་པ་ན། ཨ་ལ་ལ་ཏེ་ལྷན་སྐྱེས་སྤྲོས་བྲལ་ལས། །
འདི་འདྲའི་རབ་བརྗིད་དཔལ་འབར་བསམ་ལས་འདས། ། གང་དེ་རྗེ་བཙུན་བིརྺ་པ་ཞེས་པ། ། བདག་གི་དཔལ་དུ་གྱུར་པ་ཨེ་མ་ཧོ། ། ཞེས་སོགས་འབྱུང་བ་ཡིན་ནོ། ། དེ་ནས་དགུང་ལོ་ལྔ་བཅུ་པ་ལ་ཞང་སྟོན་གྱི་གདམས་པའི་བཀའ་རྒྱ་གྲོལ་ཏེ། མདོ་ཁམས་ཀྱི་མཁས་པ་ཨ་སེང་གིས་ཞུས་པའི་ངོར་གསུང་ངག་ཐོག་མར་བཀའ་སྩལ། གཞུང་བཤད་ཨ་སེང་མར་གྲགས་པ་ཡི་གེར་བཀོད། རྒྱུད་མན་ངག་ཟབ་མོའི་བདུད་རྩི་མང་དུ་སྤེལ། སྐུའི་བཀོད་པ་མི་འདྲ་བ་དྲུག་བསྟན། མཐར་དགུང་ལོ་རེ་བདུན་པ་ས་ཕོ་སྟག་གི་དབྱུག་པ་ཟླ་བའི་ཚེས་བཅུ་བཞི་ལ་སྐུ་འབུམ་རྣམ་རྒྱལ་དུ་གྲགས་པར་ཆོས་དབྱིངས་སུ་གཤེགས་ཏེ།
བདེ་བ་ཅན། པོ་ཏ་ལ། ཨུ་རྒྱན། བྱང་ཕྱོགས་གསེར་མདོག་ཅན་དང་བཞི་ན་སྐུའི་བཀོད་པ་བཞིས་སྐལ་ལྡན་གྱི་གདུལ་བྱ་དུ་མའི་དོན་མཛད་ཅིང་ད་ལྟ་ཡང་བཞུགས་པར་བཤད་དོ། ། དོན་འདི་ལ་ཕག་མོ་གྲུབ་པའི་རྣམ་ཐར་ལས། བདེ་བ་ཅན། བྱང་ཨ་ཡུ་ཏ་ར། གསེར་མདོག་ཅན་དང་གསུམ་ན་སྐུའི་བཀོད་པ་གསུམ་བསྟན་ཏེ་བཞུགས་པ་འདི་རང་ངོ་མཚར་ཆེ་ཞེས་གསུངས་སོ། ། སློབ་མའི་མཆོག་ནི། ཞང་སྟོན་གྱི་ལུང་བསྟན་དང་།
སྒྱི་ཆུ་བར་ཀྱེ་རྡོར་གྱི་དབང་གསན་པའི་ནུབ་མོའི་མནལ་ལམ་དང་མཐུན་པར། སིངྒ་གླིང་གི་རྣལ་འབྱོར་པ། བྱང་ཆུབ་སེམས་དཔའ་སྟག བསྒོམ་པ་སྐྱིད་འབར་བ་སྟེ་མཆོག་གི་དངོས་གྲུབ་ཐོབ་པ་གསུམ། རྗེ་བཙུན་ཆེན་པོ། ཞུ་བྱས་དངོས་གྲུབ། དགའ་སྟོན་རྡོ་རྗེ་གྲགས། བསྒོམ་པ་འོད་ཟེར་གྲགས། ནགས་བསྒོམ་བསོད་ནམས་རྒྱལ་མཚན། ཚར་ཁའི་རྣལ་འབྱོར་པ།
མང་ཆུང་མ་སྟེ་བཟོད་པ་ཐོབ་པ་བདུན། གཞན་ཡང་རྟོགས་པ་དང་ལྡན་པ་བརྒྱད་ཅུ་དང་། ཁམས་པ་ཨ་སེང་། ལྷོ་པ་ཞུ་བྱས། ཀློཀྱ་ཇོ་སྲས་ཆོས་གྲགས། ཐུགས་སྲས་གཉན་ཕུལ་བྱུང་བ་གཙུག་ཏོར་རྒྱལ་པོའམ། མཚན་དངོས་བསོད་ནམས་རྡོ་རྗེ། སྤྱན་རས་གཟིགས་ཀྱི་རྣམ་སྤྲུལ་བྱང་སེམས་ཟླ་བ་རྒྱལ་མཚན། ཟངས་རི་ཕུག་པ། ཁམས་པ་སྒ་ཐང་།
གཉག་བཞི་དར་མ་དབང་ཕྱུག་རྒྱལ་མཚན་ཏེ་ཕོ་བརྒྱད། རང་སྲས་ཀུན་དགའ་འབར་གྱི་ཡུམ་ཇོ་ལྕམ་ཕུར་མོ། གཡའ་ལུང་གི་ཇོ་མོ་འ་འུ་མ། མང་མཁར་གྱི་ཇོ་མོ་མང་ཆུང་མ་སྟེ་མོ་གསུམ་དང་བཅུ་གཅིག་ལ་གཞུང་བཤད་གཅེས་པར་འཛིན་མཛད་ཐུགས་སྲས་བཅུ་གཅིག་ཅེས་བྱ་སྟེ། ཞུ་བྱས་ཀྱིས་སྡེབས་པའི་བསྟོད་པ་ལས། ཟབ་དོན་ཡོངས་སུ་རྫོགས་པའི་སློབ་མ་ནི། ། ཕོ་བརྒྱད་མོ་གསུམ་དག་ལ་ཡི་གེར་གདམས། ། ཞེས་སོ། ། གཞན་ཡང་། སྣ་རོ་བནྡྷེ་གཤིན་རྗེ་གྲགས།
སྟོད་བསྒོམ་བྱང་ཆུབ་ཤེས་རབ། མི་ཉག་པྲཛྙཱ་ཛྭ་ལ། ཞུ་བྲག་དམར་བ། ཞང་ཟེ་དམར་པ། འུ་ཡུག་གི་གཡར་སྦུ་བ། ཕག་མོ་གྲུབ་པ་སྟེ་གཞུང་བཤད་མཛད་པའི་སློབ་བུའམ། ཚིག་རྐང་རྣམ་པར་འགྲེལ་བའི་ཐུགས་སྲས་བདུན། ལ་སྟོད་པ་དཀོན་མཆོག་མཁར། ཁམས་པ་སྒ་ལོ། ནེ་ཙེ་སྦལ་སྟོན།
གཤིན་རྡོ་རྗེ་བཟང་པོ་སྟེ་ཕྱོགས་ཀྱི་མཁས་གྲུབ་ཆེན་པོ་བཞི་ལ་སོགས་པ་བགྲང་བའི་ཡུལ་ལས་འདས་པ་ཞིག་བྱོན་པ་ཡིན་ནོ། ། དེ་ཐམས་ཅད་ཀྱི་གཙུག་རྒྱན་དམ་པ་བླ་ཆེན་ཉིད་དང་མི་གཉིས་པའི་ཡོན་ཏན་མངའ་བ་ནི། སློབ་དཔོན་རིན་པོ་ཆེ་བསོད་ནམས་རྩེ་མོ་སྟེ། འདི་ནི་འཁྲུངས་མ་ཐག་སཾ་སྐྲྀ་ཏའི་སྐད་སྨྲ་ཞིང་རྡོ་རྗེའི་སྐྱིལ་ཀྲུང་བཅས་ཏེ། ང་ནི་བྱིས་པའི་སྤྱོད་པ་ལས་འདས་པའོ་ཞེས་ལན་གཉིས་ཀྱི་བར་དུ་གསུངས། ཡེ་ཤེས་ཀྱི་མཁའ་འགྲོ་མ་རྣམས་ཀྱིས་འཇམ་དབྱངས་ཀྱི་སྤྲུལ་པ་མཁན་པོ་བསོད་ནམས་རྩེ་མོ་རྡོ་རྗེ་ཐེག་པ་མཐའ་དག་གི་དབང་ཕྱུག་དམ་པ་ས་སྐྱར་སྐྱེས་སོ་ཞེས་པའི་ཡི་གེ་རྡོ་རྗེ་གདན་གྱི་སྒོའི་ཡ་ཐེམ་ལ་བཏབ་པ་ཀོའུ་ཤཾ་བྷིའི་པཎྜི་ཏ་དེ་ཝ་མ་ཏིས་ཕྱོགས་ཐམས་ཅད་དུ་བསྒྲགས་པས་མགོན་པོ་འཇམ་པའི་དབྱངས་ཀྱི་སྤྲུལ་པར་ཡང་གདོན་མི་ཟའོ། ། དེ་ལྟར་ན་ཡང་ཐ་སྙད་དུ་སློབ་དཔོན་མི་ཐུབ་ཟླ་བའམ། སྦྱངས་དཀའ་ཟླ་བའམ། སྐར་རྒྱལ་ཟླ་བ་ཞེས་མཚན་གྱི་ཁྱད་པར་གསུམ་དང་ལྡན་པ་དེ་ཉིད་སོགས་པཎྜི་ཏ་བཅུ་གཅིག་ཏུ་བར་མ་ཆད་པར་སྐྱེ་བ་བཞེས་པས། ཤེས་བྱ་རིག་པའི་གནས་མཐའ་དག་ལ་མཁྱེན་པ་ཐོགས་མེད་དུ་རྒྱས་པ་དང་།
དགུང་ལོ་གསུམ་པ་ལ་འཇམ་དབྱངས། སྤྱན་རས་གཟིགས། སྒྲོལ་མ། ཀྱེ་རྡོར། རྣལ་འབྱོར་དབང་ཕྱུག་རྣམས་ཞལ་གཟིགས་ཤིང་། མ་བདེ་བའི་དོགས་པ་ཅི་བྱུང་ཡང་རྣལ་འབྱོར་དབང་ཕྱུག་ལ་ཞུས་ཆོག་པ་བྱུང་། དགུང་ལོ་བཅུ་དྲུག་ཡན་ལ་སྤྱིར་ཡབ་ཆོས་མཐའ་དག་དང་། ཁྱད་པར་ཡོ་ག་རྣལ་འབྱོར་རྒྱུད་ཀྱི་ཆོས་སྐོར་རྣམས་ཡོངས་སུ་རྫོགས་པར་བླ་ཆེན་ཉིད་ལས་གསན་ཏེ་མཁས་པར་སྦྱངས་པ་སོགས་རྒྱུད་དང་མན་ངག་མཐའ་དག་གི་སྒྲོ་འདོགས་ཆོད། བཅུ་བདུན་པ་ལ་ཆ་པའི་དྲུང་དུ་བྱོན། སྔ་ཕྱིར་ལོ་བཅུ་གཅིག་ཏུ་མདོ་ཕྱོགས་ཀྱི་སྒྲོ་འདོགས་བཅད།
དེར་བདུན་པ་ལ་ཆོས་ལ་འཇུག་པའི་སྒོ་བརྩམས། ཉེར་བརྒྱད་པ་ལ་གསུང་ངག་གནང་སྟེ། དེའི་ལྟ་བའི་སྐབས་སུ་ནམ་མཁའ་འོད་ཀྱི་གུར་ཁང་གི་དབུས་སུ་རྗེ་བཙུན་ཆེན་པོ་འཇམ་དཔལ། ཞུ་བྱས་ལ་ཀྱེ་རྡོར། གཉག རྨོག་སྟོན། གཙུག་ཏོར་དབོན་པོ་སོགས་བཅོ་ལྔ་ལ་སྤྱན་རས་གཟིགས་སུ་བསྟན་ཏེ། དེ་དུས་ཀྱི་ཆོས་ཉན་བཅུ་དགུ་དག་པའི་སྣང་བ་ལ་བཀོད་ཅིང་། རྗེ་བཙུན་ཆེན་པོ་ལ་སྤྲུལ་པའི་དཀྱིལ་འཁོར་དུ་དབང་བསྐུར། ཨུ་རྒྱན་སོགས་ཡུལ་ཉེར་བཞི་དང་།
པོ་ཏ་ལ་སོགས་དུ་མར་དཔའ་བོ་དང་མཁའ་འགྲོའི་ཚོགས་གྲལ་དུ་བྱོན་ཏེ་བརྟུལ་ཞུགས་ཀྱི་སྤྱོད་པ་མཛད་པའི་ཚེ་གནས་སམ་ས་གཉིས་པ་དྲི་མ་མེད་པའི་རྟོགས་པ་བསྐྲུན་པར་མཛད་པ་སོགས་ངོ་མཚར་མཐའ་ཡས་སོ། ། དེ་ནས་ཞེ་གཅིག་པ་ཆུ་ཕོ་སྟག་གི་སྨལ་ཟླའི་ཚེས་བཅུ་གཅིག་ལ་དག་པའི་ཞིང་དུ་གཤེགས་སོ། ། རྗེ་བཙུན་རིན་པོ་ཆེས་མཛད་པའི་གསོལ་འདེབས་གདུང་དབྱངས་མའི་མཆན་ལས། ཚེས་བཅུའི་དགོང་། རྗེ་བཙུན་སྐུ་མཆེད་སོགས་ཀྱིས་ཚེས་བཅུའི་མཆོད་པ་མཛད། ནངས་པར་རྗེ་པས་བྱོན་པས། ན་བཟའ་སྦུ་གུ་ཐིབ་སེ་སྐུ་ལུས་མ་སྤངས་པར་མཁའ་སྤྱོད་ལ་བཞུད། གདུང་དབྱངས་ཀྱིས་གསོལ་བ་དྲག་ཏུ་བཏབ་པས། ན་བཟའི་སྦུ་གུ་ནས་བུང་བའི་སྐད་ལྟ་བུའི་ལུང་བསྟན་ཁྱད་པར་ཅན་བྱུང་ཞེས་བཤད་དོ། ། ཡང་ས་ཆེན་གྱི་ཐུགས་སྲས་བཟོད་ཐོབ་བདུན་གྱི་ནང་ནས་རྗེ་བཙུན་རིན་པོ་ཆེ་ནི།
དོན་ལ་མགོན་པོ་འཇམ་པའི་དབྱངས་དང་གཉིས་སུ་མེད་པ་ཞིག་སྟེ། ཇོ་བོ་རྗེ་བོད་དུ་བྱོན་ནས་དབུས་གཙང་དུ་འབྱོན་པའི་ལམ་འབྲོང་ངུ་ལར་མཛད་དེ། དཔོན་པོ་རིའི་ངོས་ལ་འབྲོང་གཉིས་རྩྭ་བཟའ་བ་གཟིགས་ནས། མ་འོངས་པ་ན་གནས་ཕ་གིར་མ་ཧཱ་ཀཱ་ལ་གཉིས་འགྲོ་དོན་མཛད་པའི་ལྟས་སུ་འདུག་གསུངས་ཏེ་ས་སྐྱ་པའི་ཆོས་སྐྱོང་གུར་ཞལ་རྣམ་གཉིས་ལ་མཛད་པ་འདི་ལུང་བསྟན་ནས། སླར་གདན་ས་ཆེན་པོ་དང་ཉེ་བའི་ཕྱག་འཚལ་སྒང་བྱ་བར་ཕེབས་པ་ནི་ཆིབས་ལས་བཤོལ་ཏེ་ས་དཀར་ལོགས་ལ་ཕྱག་མཆོད་རྒྱས་པ་ཞིག་མཛད། ས་དཀར་པོ་ཕ་གིའི་ངོས་ལ་ཧྲཱིཿཡིག་གཅིག དྷིཿཡིག་བདུན། ཧཱུྃ་ཡིག་གཅིག་རྣམས་འདུག་པས། མ་འོངས་པ་ན་སྤྱན་རས་གཟིགས་ཀྱི་སྤྲུལ་པ་ཞིག འཇམ་དབྱངས་ཀྱི་སྤྲུལ་པ་བདུན།
ཕྱག་རྡོར་གྱི་སྤྲུལ་པ་གཅིག་རྣམས་ཕ་གིར་བྱོན་ནས་འགྲོ་བའི་དོན་མཛད་པའི་ལྟས་ཡིན་ཞེས་འཇམ་དབྱངས་བདུན་བརྒྱུད་འབྱུང་བར་ལུང་བསྟན་པ་དང་། རྗེ་བཙུན་ས་སྐྱ་པཎྜི་ཏ་ཆེན་པོའི་སངས་རྒྱས་ཐམས་ཅད་ཀྱི་ཡེ་ཤེས་ཀྱི་ངོ་བོ་གཅིག་ཏུ་བསྡུས་པ་མགོན་པོ་འཇམ་དབྱངས་སུ་གཟིགས་པ་ཡིན་ཏེ། ཕྱོགས་བཅུའི་སངས་རྒྱས་བྱང་སེམས་ཀྱི་འཕྲིན་ཞུ་ལས། སངས་རྒྱས་ཀུན་གྱི་ཡེ་ཤེས་སྐུ། ། གཅིག་ཏུ་བསྡུས་པ་འཇམ་པའི་དབྱངས། ། དགེ་བསྙེན་མཆོག་གི་སྐུར་བསྟན་ནས། ། བདག་གི་འཁྲུལ་པའི་དྲ་བ་བཅད། ། ཡུན་རིང་དུས་ནས་འདི་ཉིད་ནི། ། ཁྱོད་ཀྱི་དགེ་བའི་བཤེས་སོ་ཞེས། ། མཁའ་ལ་དེ་ལྟའི་སྒྲ་གྲགས་པས། །
ལེགས་འདོམས་ཁྱོད་ལ་ཕྱག་འཚལ་ལོ། ། ཞེས་གསུངས་པས་སོ། ། དེ་ལྟར་ན་འཇམ་པའི་དབྱངས་དང་རྣམ་དབྱེར་མ་མཆིས་མོད། འོན་ཀྱང་ཐ་སྙད་དུ་སྒོ་མཐའ་ཡས་པའི་བློ་གྲོས་ལ་སོགས་པ་རྡོ་རྗེ་འཛིན་པའི་སྐྱེ་བ་བདུན་བར་མ་ཆད་པར་བཞེས་པར་བཤད་པས་རིག་པའི་གནས་མ་ལུས་པ་ལ་མཁྱེན་པ་ཉི་མ་ལྟར་གསལ་བ་དང་། དགུང་ལོ་བརྒྱད་པ་ལ་བྱང་སེམས་ཟླ་བ་རྒྱལ་མཚན་ལས་ཚངས་སྤྱོད་དགེ་བསྙེན་གྱི་སྡོམ་པ་མནོས་ཏེ། སྔ་ཕྱིར་བླ་ཆེན་ཡབ་སྲས་སོགས་ལས་མདོ་སྔགས་ཀྱི་ཆོས་ཚུལ་རྒྱ་ཆེར་གསན་ཞིང་། ཁྱད་པར་རྣལ་འབྱོར་གྱི་རྒྱུད་ཀྱི་དབང་དང་བཤད་པ་ཆོ་གའི་ལག་ལེན་རྒྱུད་དང་རྒྱ་གཞུང་གི་དོན་འགྲེལ་རྣམས་ཀྱི་ལུང་དང་བཤད་པ་སོགས་མཐའ་ཆོད་པར་གསན། བཅུ་གསུམ་པ་ལས་སྐྱའི་གདན་ས་མཛད། དེ་དག་གི་སྐབས་སུ་ཀྱེ་རྡོར་རྒྱུད་གསུམ་གྱི་པོ་ཏི་གསོལ་བའི་སྣང་བ་བྱུང་བས་ཆོས་ཐམས་ཅད་ཀྱི་དེ་ཁོ་ན་ཉིད་ཐུགས་སུ་ཆུད་ཅིང་། དགུང་ལོ་ཉི་ཤུ་པའི་ཚེ་ཉིན་པར་གཡེངས་བར་མནལ་དུ་སོང་བའི་མནལ་ལམ་དུ་མཚན་བརྗོད་ཕྱེད་ཙམ་བཏོན་པའི་སྣང་བ་བྱུང་བ་དང་།
ཡང་ལན་གཅིག་ཚར་གཅིག་བཏོན་པའི་སྣང་བ་མནལ་ལམ་དུ་བྱུང་བས་མནལ་སད་པ་ན་ཐུགས་ལ་འཛིན་མ་དགོས་པར་བྱུང་བ་དང་། དེའི་ཚེ་འཕགས་པ་འཇམ་དཔལ་སྐྱེ་བ་བདུན་གྱི་བར་གྱི་ཡི་དམ་གྱི་ལྷའོ་ཞེས་པའི་སྒྲ་ནམ་མཁའ་ལས་བྱུང་། དེ་ནས་དགུང་ལོ་ང་དྲུག་པའི་ཚེ་སྙེ་མོ་རུ་མཚམས་ཀྱི་གཙང་ཁ་དགོན་པར་མཚན་གྱི་འོད་གསལ་ཆེན་པོའི་ངང་ལས། བླ་མ་ས་སྐྱ་པ་ཆེན་པོས་སྐུ་ཡེ་ཤེས་ཀྱི་སྣང་བ་སྤྲུལ་ཏེ། རྡོ་དཀར་ལ་འཇམ་པའི་དབུས་སུ་པདྨ་འདབ་བརྒྱད་ཀྱི་རྣམ་པར་ཡོད་པ་དབུས་སུ་ཧཱུྃ་དང་ཨ་མཚམས་བཞི་ཡ་ར་ལ་ཝ་བཞི་ཡོད་པ། ཕྱོགས་བཞི་སྟོང་པར་ཡོད་པ་ཞིག་བསྟན་ནས། ངས་ཁྱོད་ལ་ཆོས་བསྟན་པ་ཐམས་ཅད་ཀྱི་དོན་འདིར་འདུས་པ་ཡིན་ཏེ། དང་པོ་ཆོས་ཉིད་གདན་དུ་བྱ། ། གཉིས་པ་རླུང་ལ་སྦར་ཟིན་བྱ། ། གཏུམ་མོའི་མེ་དྲོད་རབ་ཏུ་སྦར། །
བྱང་སེམས་ཆུ་རྒྱུན་དབུ་མར་གཞུག ། ས་སོགས་འབྱུང་བ་དབང་དུ་བསྡུ། ། ཡེ་ཤེས་ལྔ་ནི་མངོན་གྱུར་ནས། ། འཆི་བ་མེད་པའི་གནས་ཐོབ་བོ། ། ཞེས་གསུངས་ཏེ། ལམ་འབྲས་ཤིན་ཏུ་ཉེ་བརྒྱུད་ཅེས་གྲགས་པ་བརྡ་དོན་གསལ་བའི་བཀའ་དྲིན་མཆོག་ཏུ་མནོས་པས་ཕྱི་ནང་གི་རྟེན་འབྲེལ་ཐམས་ཅད་ཐུགས་སུ་ཚུད། འདི་ལ་དུས་འཁོར་བའི་བླ་མ་རྣམས་སྦྱོར་དྲུག་གི་སྙིང་པོ་ཚིགས་བཅད་དུ་བསྡུས་ནས་བླ་མ་ཆེན་པོའི་འོད་གསལ་གྱི་ངང་དུ་བསྟན་པར་བཞེད། ཡང་ལན་གཅིག་དབུས་སུ་བླ་མ་ས་སྐྱ་པ་ཆེན་པོ་ལ་ཉེ་བའི་སྲས་བརྒྱད་ཀྱིས་བསྐོར། གཡས་སུ་ཤཱཀྱ་ཐུབ་པ་ལ་ཉན་ཐོས་བརྒྱད་ཀྱིས་བསྐོར། གཡོན་དུ་ཀྱཻ་རྡོ་རྗེ་ལ་ལྷ་མོ་བརྒྱད་ཀྱིས་བསྐོར་བའི་ཞལ་མངོན་སུམ་དུ་བསྟན་ནས།
ཁྱེད་སྡོམ་པ་ལེན་ན་སུ་ལ་ལེན། དབང་བསྐུར་ཞུ་ན་སུ་ལ་ཞུ་གསུངས་པ་ན། བདག་སྡོམ་པ་ལེན་པའི་སློབ་དཔོན་ནམ། དབང་བསྐུར་ཞུ་བའི་བླ་མ་ནི་ཆོས་ཀྱི་རྗེ་ཉིད་དོ་ཞེས་ཞུས་པས། དེ་ཁོ་ན་བཞིན་ཏེ་ཁྱོད་ཀྱིས་ལེགས་པར་རྟོགས་པ་དེ་བཞིན་ནོ་ཞེས་དབུགས་དབྱུང་སྟེ། ཆོས་དང་འཇིག་རྟེན་གྱི་དགེ་ལེགས་ཐམས་ཅད་ཡར་ལྡན་དུ་གྱུར་ཏོ། ། ཡང་ཁ་ཆེ་པཎ་ཆེན་དང་མཇལ་དུས་ཁོང་རྣམས་ཀྱི་རྗེས་སུ་འགབ་འདྲེ་གདུག་པ་ཅན་ཞིག་འདུག་པ་ལ་བགེགས་བསྐྲོད་མཛད་པས་དཔོན་སློབ་རྣམས་ཀྱི་ཕྱིར་འབྲངས་མ་ནུས་པར་ཁམས་ཀྱི་ཕྱོགས་སུ་སོང་བ་དང་། དེར་སྐབས་རྡོར་དྲིལ་བར་སྣང་ལ་རང་འགར་ཁྲོ་ལོ་འཇོག་པར་མཛད་པ་དང་། གཞན་ཡང་ཁ་ཆེ་པཎ་ཆེན་གྱིས་ཤངས་སྲེག་ཤིང་དུ་ཟླ་བ་གཟའ་འཛིན་གྱི་སྒོ་ཡིག་བཏབ་པ་ན། རྗེ་བཙུན་འདིས་རོ་རྐྱང་གཉིས་སུ་རླུང་སེམས་འགྲོ་འོངས་བཀག་སྟེ།
དབུ་མའི་ནང་དུ་ཁམས་དཀར་དམར་བསྲེས་པས་དེའི་མཚན་མོ་གཟའ་འཛིན་མ་བྱུང་། དེའི་སང་ཉིན་ཆོས་རྗེ་ས་པཎ་གྱིས་པཎ་ཆེན་ལ་དེ་ཅི་ཡིན་ཞུས་པས། ང་བརྫུན་མར་བཏང་བའི་ཕྱིར་ཁྱེད་ཀྱི་ཁུ་བོ་དགེ་བསྙེན་རྒན་པོ་དེ་ང་རྒྱལ་གྱིན་ཡོད་དེ་ལ་དཀའ་ལས་ཅི་ཡང་ཞིག་བྱུང་སོང་ཞེས་གསུངས་པར་གྲག་གོ ། དེ་ནས་རེ་ཞིག་ན་ཆུ་ལུང་རྡོ་རྗེའི་ཕུག་ཏུ་བཞུགས་པའི་ཚེ། བདེ་བ་ཅན་དུ་སྤྱན་འདྲེན་གྱི་ཕོ་ཉ་ལན་གསུམ་བྱུང་ལ་དང་པོ་ཕྱིར་སློག གཉིས་པའི་ཚེ་ལྷ་རྣམས་ཀྱིས་བདེ་བ་ཅན་གྱི་བསྔགས་པ་དང་མི་མཇེད་ཀྱི་མི་བསྔགས་པ་མང་དུ་བརྗོད་དེ་སྤྱན་འདྲེན་པ་ན། ཁོ་བོ་ཞིང་བཟང་བ་ལ་དགའ་བ་དང་། ངན་པ་ལ་མི་དགའ་བ་མེད་ཅིང་། ཞིང་སྦྱོང་བ་ལ་དམན་པ་ཉིད་ཁྱད་པར་ཆེ། ཁོ་བོ་ལ་ལྟོས་པའི་མགོན་མེད་པ་མང་པོ་ཡོད་གསུངས་ནས་སློག
དེ་ནས་དགུང་ལོ་བདུན་ཅུ་པའི་ཚེ། ཅི་ནས་ཀྱང་གཤེགས་དགོས་ཞེས་ནན་གྱིས་སྤྱན་དྲངས། བདེ་བ་ཅན་གྱི་བཀོད་པ་ཡང་གཟིགས། དེ་དུས་ཐོ་རངས་ཆོས་རྗེ་པས་ཙོག་པུར་འདུག་སྟེ་གསོལ་བ་བཏབ་པས་ཅུང་ཟད་མནལ་བ་ན། བདེ་བ་ཅན་ནས་འོངས་ཟེར་བའི་ལྷ་ཚོགས་ནམ་མཁའི་ཁམས་ཁྱབ་པ་རྣམས་ཀྱིས་སེང་གེའི་ཁྲི་རྒྱན་དུ་མས་བརྒྱན་པ་དང་། མཆོད་པ་བསམ་མི་ཁྱབ་པ་དང་བཅས་པ་ཐོགས་ནས་རྗེ་བཙུན་བདེ་བ་ཅན་དུ་སྤྱན་འདྲེན་ཟེར་བ་ལ་གསོལ་བ་བཏབ་པས་ཅང་མི་སྨྲ་བར་འཁོད། རྗེ་བཙུན་ཉིད་ལ་གསོལ་བ་བཏབ་པས་གཤེགས་པ་ལ་སྤྲོ་བར་འདུག་སྟེ། ཞལ་ནས་ཁྱོད་ཀྱང་བདེ་བ་ཅན་གྱི་བཀོད་པ་ལ་ལྟོས་གསུངས་ཕྱག་གིས་བརྡ་སྤྲོད་མཛད་བྱུང་བས། བཻཌཱུརྻའི་ས་གཞི་རིན་པོ་ཆེའི་ལྗོན་པ་སོགས་བཀོད་པ་ཡིད་འཕྲོག་པ་གཟིགས། དེར་ཆོས་རྗེས་དང་པོ་གསེར་མདོག་ཅན་དུ་གཤེགས་གསུངས་པ་དང་མི་འགལ་ལམ་ཞུས་པས།
བླ་མ་ཡབ་སྲས་ཀྱི་དྲུང་དུ་སྐྱེ་བར་གྱུར་ཅིག་ཅེས་པའི་སྨོན་ལམ་གྱི་མཐུ་ལས་རེ་ཞིག་བདེ་བ་ཅན་དུ་འགྲོ། ། དེར་ཡུན་མི་རིང་བ་ཞིག་བསྡད་ནས་གསེར་མདོག་ཅན་དུ་སྔར་བཤད་པའི་ཚུལ་གྱིས་འཁོར་ལོས་བསྒྱུར་བའི་ཆ་བྱད་དུ་བྱས་ནས་ས་ལམ་ཕལ་ཆེར་བགྲོད་སྐྱེ་བ་གསུམ་པའི་ལུས་རྟེན་དེ་ལ་འཚང་རྒྱ་རྒྱུ་མེད་པའི་ཚུལ་གྱིས་རྒྱ་བར་རེ་བ་ཡིན་གསུངས་པ་སོགས་ཆོས་རྗེ་པ་ལ་མནལ་ལམ་ངོ་མཚར་ཅན་དེ་ལྟར་བསྟན་ཏེ། མེ་ཕོ་བྱི་བའི་དབོའི་ཟླ་བའི་ཚེས་བཅུ་གཉིས་ལ་དག་པའི་ཞིང་དུ་གཤེགས་ཤིང་། དེ་ནས་ཡུན་མི་རིང་བ་ཞིག་ནས་གསེར་མདོག་ཅན་གྱི་ཞིང་ཁམས་སུ་འཁོར་ལོས་བསྒྱུར་བའི་ཆ་བྱད་ཀྱིས་འབྲས་བུ་མངོན་དུ་བྱས་པར་ངེས་ཏེ། སློབ་དཔོན་རིན་པོ་ཆེ་མཁའ་སྤྱོད་དུ་གཤེགས་པའི་ཚེ་ན་བཟའི་སྦུ་གུ་ནས་སྦྲང་པོ་ཆེ་ལྟ་བུའི་སྐད་ཅིག་བར་སྣང་ལ་འཐོན་ཏེ། ཁྱོད་འདི་ནས་བྱང་ཕྱོགས་སུ་ཞིང་ཁམས་དཔག་ཏུ་མེད་པ་འདས་པ་ན་སངས་རྒྱས་ཀྱི་ཞིང་གསེར་མདོག་ཅན་བྱ་བར་དེ་བཞིན་གཤེགས་པ་གསེར་འོད་རྣམ་པར་རྩེན་པའི་རྒྱལ་པོའི་བསྟན་པ་ལ་འཁོར་ལོས་བསྒྱུར་བའི་རྒྱལ་པོ་བསོད་ནམས་མཐའ་ཡས་བྱ་བ་བཞུགས། དེའི་སྲས་འཁོར་ལོས་བསྒྱུར་བའི་རྒྱལ་པོ་ཡོན་ཏན་མཐའ་ཡས་སུ་སྐྱེའོ། ། ཞེས་པའི་སྒྲ་རང་གྲགས་སུ་བྱུང་བར་བཤད་པས་སོ། ། དེ་ལྟར་མེ་མོ་ཡོས་ལ་སྐུ་བལྟམས་པ་ནས་བཟུང་མེ་ཕོ་བྱི་བ་ལ་དག་པའི་ཞིང་དུ་གཤེགས་ཀྱི་བར་དུ་བསྟན་པའི་བྱ་བ་ཁོ་ན་མཛད་ཅིང་། ཁྱད་པར་ཡོ་ག་ལ་དཀྱིལ་ཆོག་རྡོ་རྗེ་འབྱུང་བའི་ཊིཀྐ།
སྦྱོང་རྒྱུད་ཀྱི་བསྡུས་དོན། འབྲུ་གཉེར་བར་བྱེད་པ་མཆན་བཤད། འཆད་ཐབས་ཀྱི་མན་ངག་སྟོན་པ་གཞན་ཕན་སྤྱི་འཆིང་། ཆོ་གའི་རྣམ་གཞག་སྟོན་པ་གཞན་ཕན་འོད་ཟེར། ལག་ལེན་གྱི་རྣམ་གཞག་སྟོན་པ་གཞན་ཕན་ཉེར་མཁོ་རྣམས་མཛད་དེ། ཡོ་གའི་བསྟན་པ་ཆེས་ཆེར་གསལ་བར་མཛད་པ་ཡིན་ནོ། ། དེའི་ཐུགས་སྲས་ཀྱི་དམ་པ་ཀུན་གྱི་གཙུག་རྒྱན་དུ་གྱུར་པ་ནི། ཆོས་རྗེ་ས་སྐྱ་པཎྜི་ཏ་ཉིད་ཡིན་ལ། གཞན་ལ་ཡང་དཀར་ཤཱཀྱ་གྲགས། ནུབ་པ་རིག་འཛིན་གྲགས།
སྣ་རོ་བནྡྷེ་གཤིན་རྗེ་གྲགས། གསལ་ལ་བ་དབང་ཕྱུག་གྲགས་ཏེ་གྲགས་པའི་མཐའ་ཅན་བཞི། དེ་བཞིའི་སྟེང་དུ་གྲས་སྟོན་བློ་གྲོས་གྲགས། དགའ་སྟོན་རྡོ་རྗེ་གྲགས། ལྡེ་སྟོན་དཀོན་མཆོག་གྲགས། ས་སྟོན་འཇིགས་མེད་གྲགས་ཏེ་གྲགས་པ་མི་བརྒྱད་དང་། མུ་ཚུ་བྱང་ཆུབ་གྲགས། གཙང་སྟོན་བརྩོན་འགྲུས་གྲགས། ལྷ་ཐོག་ཡོན་ཏན་ཟུང་། རིགས་ལྡན་ཤེས་རབ་རིན་ཆེན་ཏེ་གུར་རྒྱན་ཞུ་བ་པོའི་སློབ་བུ་བཞི།
ཇོ་སྲས་ལྕགས་ཀྱི་རྡོ་རྗེ། དབོན་སྟོན་སྐྱེར་སྒང་པ་ཆེན་པོ། རྩིས་འདུལ་གཞོན་ནུ་སེང་གེ ཁམས་ཀྱི་འཛི་སྟོན་དགེ་སློང་སྟེ་རིག་འཛིན་སྡོམ་བརྩོན་ཆེན་པོ་བཞི་ལ་སོགས་པ་མང་དུ་བྱུང་བ་ཡིན་ནོ། ། དེ་རྣམས་ཀྱི་ནང་ནས་བདག་ཉིད་ཆེན་པོ་ས་སྐྱ་པཎྜི་ཏ་ནི། ཁ་ཆེ་པཎ་ཆེན་སིངྒ་ལར་བཞུགས་པའི་ཚེ་ཧོར་གྱི་ཕོ་ལྷ་གནམ་ཐེ་དཀར་པོས་ཧོར་ཡུལ་དུ་གདན་འདྲེན་པར་བྱུང་བ་ན། རང་གི་ཡི་དམ་གྱི་ལྷ་རྗེ་བཙུན་མ་སྒྲོལ་མ་ལ་ཞུས་པས། ཁྱེད་ཀྱིས་ཕྱིན་ཀྱང་ཕན་མི་ཐོགས། བོད་ན་ཁྱོད་ཀྱི་སློབ་མ་འཇམ་དབྱངས་ཀྱི་སྤྲུལ་པ་ཀུན་དགའ་རྒྱལ་མཚན་བྱ་བ་ཡོད་དེས་ཕན་ཐོགས་པས་ལུང་སྟོན་ཅིག་གསུངས་པ་ལྟར་ལུང་བསྟན་པ་དང་། རྗེ་བཙུན་རིན་པོ་ཆེ་བྱང་གི་ཉི་ལུང་ཕུག་པར་བཞུགས་དུས་ཉེ་བའི་རིམ་གྲོ་བས་མཐོང་སྣང་ལ་ཧོར་གྱི་ཆ་ལུགས་ཅན་གྱི་རྟ་པ་ས་གཞི་གོ་སྐབས་པ་ཙམ་བྱུང་།
རྗེ་བཙུན་གྱི་ཕུག་པར་སོང་། མིག་འཁྲུལ་བ་ཡིན་ནམ་སྙམ་པ་ལྟར་ཕྱིན་པས་ཐམས་ཅད་རྗེ་བཙུན་གྱི་དྲུང་ན་གྲལ་བྱས་འདུག དེའི་ཁྲོད་ན་ཁྱེའུ་དཀར་པོ་དུང་སོ་ཁོར་མར་ཡོད་པ་ཞིག་ལངས་ཏེ། རྗེ་བཙུན་ལ་ཕྱག་འཚལ་ཏེ་འདི་རྣམས་ཧོར་གྱི་ལྷ་གནམ་ཐེ་དཀར་པོ་བྱ་བ་ཁྱེད་སྤྱན་འདྲེན་དུ་འོངས་པར་འདུག ང་གཉན་ཆེན་ཐང་ལྷ་བྱ་བ་ཡིན་ཁོང་རྣམས་ཀྱི་ལམ་སྣ་དང་ལོ་ཙཱ་ལ་ཡོང་བ་ཡིན། ཧོར་གྱི་ལྷ་མི་ཐམས་ཅད་ལ་ཕན་པའི་ཕྱིར་འབྱོན་དགོས་ཞུ་བ་ལ། རྗེ་བཙུན་ཆེན་པོས་ང་ན་སོ་ཡང་རྒས། ཧོར་དང་ལས་འབྲེལ་ཆེར་མེད་པས་ཕན་མི་ཐོགས། ངའི་ཚ་བོ་འཇམ་དབྱངས་ཀྱི་སྤྲུལ་པ་ཀུན་དགའ་རྒྱལ་མཚན་སྤྱན་དྲངས་ན་ཧོར་དང་ལས་འབྲེལ་ཡང་ཆེ་བར་འདུག་པས་ཕན་ཐོགས་པ་འོངས་ཞེས་ལུང་བསྟན་པ་དང་། གཙང་ནགས་ཕུག་པ་འཇམ་དབྱངས་ཤེས་རབ་འོད་ཟེར་གྱིས་མནལ་ལམ་ཟིན་ནས་ཤར་ཕྱོགས་སུ་འཕུར་བྱོན་ནས།
རི་བོ་རྩེ་ལྔ་ཡིན་ཟེར་བའི་སྤང་རི་བཟང་པོ་ཞིག་གི་རྩེར་གནས་གཞི་བཟང་པོ་ལྟ་བུ་ཞིག་གི་དབུས་སུ་ཁང་པ་བཟང་པོ་ཞིག་འདུག་པ་ལ། འདི་འཇམ་པའི་དབྱངས་ཀྱི་ཕོ་བྲང་ཡིན་སྙམ་བསྐོར་བ་འགའ་བྱས། སྒོ་ཡུན་རིང་དུ་མ་རྙེད་པ་ལ་སླར་ཤར་ཕྱོགས་ནས་སྒོ་ཞིག་བྱུང་། ནང་དུ་བྱོན་པས་གཙུག་ལག་ཁང་བཟང་པོ་ཞིག་གི་ནང་ན་བླ་མ་ཆོས་རྗེ་པ་བཞུགས་འདུག འདི་འཇམ་པའི་དབྱངས་ཡིན་སྙམ་ཕྱག་འཚལ་བྱིན་རླབས་ཞུས་པས། གསུང་ནི་གང་ཡང་མ་བྱུང་། གླེགས་བམ་དར་སྣ་ཚོགས་ཀྱིས་དྲིལ་བ་ཞིག་གནང་། ཁ་ཕྱེ་ནས་བལྟས་པས་མཚན་བརྗོད་ཀྱི་དཔེ་གསེར་གྱིས་བྲིས་པ་ཞིག་འདུག དེ་མ་ཐག་མནལ་སད་དེ། དེ་ཕྱིན་ཆད་ཆོས་རྗེ་པ་ཐ་མལ་པ་ཡིན་སྙམ་པ་སྐད་ཅིག་ཀྱང་མ་སྐྱེས་པ་དང་།
ཆོས་རྗེ་འདི་ལིང་ཆུ་རྩེར་ཁབ་ན་བཞུགས་པའི་ཚེ། མི་མང་པོས་རི་བོ་རྩེ་ལྔ་ལ་མཆོད་པ་འབུལ་དུ་ཕྱིན་པས། ཐམས་ཅད་རྨི་ལམ་མཐུན་པར་འཇམ་པའི་དབྱངས་འདི་ན་མི་བཞུགས་ལིང་ཆུ་རྩེར་ཁབ་ན་བཞུགས་ཟེར་བ་བྱུང་བས། སླར་ལོག་སྟེ་ལིང་ཆུ་རྩེར་ཕྱིན་པས། ཆོས་རྗེ་འདི་མི་མང་པོ་ལ་ཆོས་གསུངས་པ་དང་མཇལ། ཆོས་ཀྱང་ཐོབ་སྟེ་ཐམས་ཅད་ལ་འཇམ་པའི་དབྱངས་ཡིན་སྙམ་པའི་ངེས་ཤེས་སྐྱེས་པ་དང་། ལྷ་རྗེ་བི་རྫི་སོགས་མོས་གུས་ཅན་གྱི་སློབ་མ་མང་པོས་འཇམ་པའི་དབྱངས་དངོས་སུ་མཐོང་བ་སོགས་ཀྱིས་མགོན་པོ་འཇམ་དབྱངས་དང་རྣམ་དབྱེར་མེད་པ་ལ་སོམ་ཉི་ཅུང་ཟད་ཀྱང་མི་དགོས་མོད། གདུལ་བྱའི་སྣང་ངོར་ཡང་དབྱིག་གཉེན་དང་རྔོག་བློ་ལྡན་ཤེས་རབ། གཅེན་ཀུན་དགའ་འབར་སོགས་པཎྜི་ཏའི་སྐྱེ་བ་བར་མ་ཆད་པར་ཉི་ཤུ། རྩ་བདུན་དུ་རིག་པའི་གནས་ལྔ་ལ་སྦྱངས་པས་ཤེས་བྱ་ཐམས་ཅད་ལ་མི་འཇིགས་པའི་སྤོབས་པ་ཐོབ་ནས།
སླར་ཡང་དགེ་སློང་གཞོན་ནུའི་ཟོལ་གྱིས་བསྟན་འགྲོའི་དོན་མཛད་པར་བསམ་བཞིན་དུ་བྱོན་པ་ཡིན་ཏེ། དེ་ཡང་བདག་ཉིད་ཆེན་པོ་འདི་ནི་སློབ་དཔོན་རིན་པོ་ཆེ་བསོད་ནམས་རྩེ་མོ་ཞིང་གཞན་དུ་གཤེགས་པའི་ཆུ་ཕོ་སྟག་གི་ལོ་དེ་ལ་ངོ་མཚར་གྱི་ལྟས་བསམ་གྱིས་མི་ཁྱབ་པ་དང་བཅས་བལྟམས། བཙས་མ་ཐག་ཏུ་སཾ་སྐྲྀ་ཏའི་གསུང་སྙན་པར་སྒྲོག་པ་དང་། ལཉྩ་སོགས་རྒྱ་གར་གྱི་ཡིག་རིགས་མང་པོ་འབྲི་བ་སོགས་མཛད། བཅོ་ལྔ་པ་ཡན་ཆད་ལ་རྗེ་བཙུན་ཆེན་པོའི་དྲུང་དུ་གོང་མའི་གསུང་གི་བཅུད་མདོ་སྔགས་ཀྱི་ཟབ་གནད་ཡོངས་སུ་རྫོགས། དགུང་ལོ་བཅུ་དགུ་པ་ལ་མཚན་གྱི་འོད་གསལ་ཆེན་པོའི་ངང་ལ་ཨ་ཕྱི་འབུམ་པའི་དྲུང་དུ་སློབ་དཔོན་དབྱིག་གཉེན་ལ་མངོན་པ་མཛོད་ཟླ་བ་གཅིག་གི་བར་དུ་སད་པའི་སྣང་བ་བྱུང་བ་གསན་པ་ན་ཚིག་དོན་ཐམས་ཅད་ཐུགས་སུ་ཚུད་དེ། ཕྱིས་སུ་ཁ་ཆེ་པཎ་ཆེན་ལ་གསན་པས་ཁྱད་པར་མ་བྱུང་གསུངས་སོ། ། ཡང་ཚོགས་པ་ཞིག་ལ་རྣམ་འགྲེལ་གྱི་མཆོད་བརྗོད་སཾ་སྐྲྀ་ཏའི་སྐད་དུ་གསུངས་པའི་ཚེ་ཕྲག་གོང་གཉིས་ནས་ཉི་ཟླ་ཤར་ཏེ་འོད་ཀྱིས་འཇིག་རྟེན་གྱི་ཁམས་ཐམས་ཅད་ཁྱབ་པ་ཞིག་རྨིས་པ་དང་། དུས་གཞན་ཞིག་ན་ཕྱོགས་ཀྱི་གླང་པོའི་གདན་སར་བསྐོས་པས་གཤེགས་པར་ཞུ་ཟེར་ནས་བྱོན་པས་བྲག་ཕུག་བཟང་པོ་ངོས་ལ་གླེགས་བམ་གྱི་བརྩིགས་པ་མཐོན་པོ་དང་བཅས་པ་ཞིག་གི་ལྡེ་མིག་གཏད་པ་རྨིས། ཡང་ཁ་ཆེ་པཎ་ཆེན་བོད་ལ་མ་འབྱོན་གོང་ཙམ་གྱི་མནལ་ལམ་དུ་ཆོས་ཟབ་མོ་རྡོ་རྗེའི་གླུར་ལེན་པ་གསན་ཞིང་།
དེ་ནས་དགུང་ལོ་ཉི་ཤུ་ཙམ་ནས་ཞུ་སྟོན་རྡོ་རྗེ་སྐྱབས། མཚུར་སྟོན་གཞོན་སེང་། བརྩེགས་པ་དབང་ཕྱུག་སེང་གེ སྤྱི་བོ་ལྷས་པ་བྱང་ཆུབ་འོད་ལ་སོགས་པ་རྣམས་ལ་ཅི་རིགས་པར་ལུང་གི་ཆོས་མང་པོ་དང་། ཞི་བྱེད་རྫོགས་ཆེན་སྤྱོད་ལ་སོགས་པ་གསང་སྔགས་དང་ཕ་རོལ་ཏུ་ཕྱིན་པའི་གདམས་པ་མང་པོ་གསན་ནས་ཁོང་དུ་ཆུད་པར་མཛད། ཉེར་གསུམ་པ་ལ་ཁ་ཆེ་པཎ་ཆེན་དང་མཇལ་ཏེ། དེ་ཉིད་འཁོར་དང་བཅས་པ་ལ་ཚད་མ་ལ་སོགས་པའི་རིག་གནས་ཆེ་བ་ལྔ་དང་། སྙན་ངག་ལ་སོགས་པའི་རིག་གནས་ཆུང་བ་ལྔ་སྟེ་བཅུས་བསྡུས་པའི་ཟབ་བཅུད་ཐམས་ཅད་ཆོས་སྒོ་སྐྱེལ་གྱི་ཚུལ་དུ་བྱོན་པའི་སྒོ་ནས་ལེགས་པར་མནོས་ཏེ། ས་པཎྜི་ཏ་ཞེས་སྙན་པར་གྲགས། དགུང་ལོ་ཉེར་བདུན་པ་ལ་ཁ་ཆེ་པཎ་ཆེན་གྱི་དྲུང་དུ་བསྙེན་རྫོགས་མཛད།
དགུང་ལོ་སོ་ལྔའི་བར་དུ་རྗེ་བཙུན་རིན་པོ་ཆེའི་ཞབས་པད་བསྟེན། འཆི་མེད་དམ་ཆོས་ཀྱི་བདུད་རྩི་སྤྱི་དང་། ཁྱད་པར་དུ་ཡོ་གའི་དབང་རྒྱུད་ལག་ལེན་བཤད་པ་སོགས་ཡོངས་སུ་རྫོགས་པའི་ཆོས་ཀྱི་བདུད་རྩི་ངོམ་པར་གསོལ། ཁྱད་པར་ལམ་ཟབ་མོ་བླ་མའི་རྣལ་འབྱོར་གྱི་སྒོ་ནས་ཕྱི་ནང་གི་རྟེན་འབྲེལ་གྱི་གནད་ཐམས་ཅད་རང་སར་འགྲིག་པ་དང་པོའི་ཡོན་ཏན་མཆོག་ཏུ་སྐྱེས་ཏེ། བླ་མ་སངས་རྒྱས་ཐམས་ཅད་ཀྱི་ངོ་བོ་འཇམ་དཔལ་དུ་མཐོང་། ཤེས་བྱའི་གནས་ཐམས་ཅད་ལ་མི་འཇིགས་པའི་སྤོབས་པ་ཐོབ། ནང་དུ་ཡང་དག་པའི་རྟོགས་པ་ཤར་ཕྱི་རོལ་ཏུ་ལྷ་འདྲེ་མི་གསུམ་གྱི་འགྲོ་བ་ཐམས་ཅད་དབང་དུ་འདུས། རྒྱ་དཀར་ནག་ལ་སོགས་པའི་རྒྱལ་པོ་དྲེགས་མྱོས་ཀྱི་ང་རོ་འབྲུག་ཏུ་ལྡིར་བ་མང་པོས་ཀྱང་གསུང་གི་བདུད་རྩི་ལེན་པར་འདོད་ནས་སྤྱན་འདྲེན་གྱི་ཕོ་ཉ་གཏོང་བ་སོགས་བྱུང་། དགུང་ལོ་སོ་བརྒྱད་པ་ཙམ་གྱི་ཚེ་རྒྱ་བོད་ཀྱི་ངན་རྟོག་གི་བྲག་རི་འཇོམས་པར་བྱེད་པའི་ཚད་མའི་བསྟན་བཅོས་རིགས་གཏེར་བརྩམས། ལྔ་བཅུ་རྩ་གཅིག་ཙམ་གྱི་ཚེ་ལེགས་བཤད་ཀྱི་སྦྲང་རྩི་སྤེལ་བའི་དགའ་སྟོན་བསྟན་པའི་པད་ཚལ་རྒྱས་པར་བྱེད་པའི་སྡོམ་གསུམ་རབ་དབྱེ་བྱ་བའི་ཉི་མའི་སྣང་བ་དེ་ཉིད་ཤར།
གཞན་ཡང་བསྟན་བཅོས་ཀྱི་ཚོགས་མང་དུ་མཛད། འཕགས་ཡུལ་གྱི་གསུང་རབ་བསྒྱུར་པ་ལ་ཡང་། ཡོ་ག་རྣལ་འབྱོར་གྱི་རྒྱུད་དཔལ་མཆོག་དང་ཆ་མཐུན་པའི་རྒྱུད་རྡོ་རྗེ་སྙིང་པོ་རྒྱན་དང་། སྐུ་གསུང་ཐུགས་གསང་བ་རྒྱན་གྱི་བཀོད་པ་དང་། གསང་བ་ནོར་བུའི་ཐིག་ལེ་ལ་སོགས་པ་གསར་འགྱུར་དུ་མཛད་དེ་རྣལ་འབྱོར་རྒྱུད་ཀྱི་བསྟན་པ་ལ་བཀའ་དྲིན་མཆོག་ཏུ་ཆེ་ཞིང་། གཞན་ཡང་ཚད་མའི་བསྟན་བཅོས་རྣམ་འགྲེལ་དང་ཕུར་བ་རྩ་དུམ་ལ་སོགས་པ་རྒྱུད་དང་བསྟན་བཅོས་མང་པོ་བསྒྱུར་བཤད་གཏན་ལ་ཕབ། ལྔ་བཅུ་རྩ་དགུ་པའི་ཚེ། དབང་ཕྱུག་དང་ཚངས་པ་ལ་སྐྱབས་སུ་སོང་ཞིང་། དྲང་སྲོང་སེར་སྐྱ་དང་གཟེག་ཟན་ལ་སོགས་པའི་རྗེས་སུ་འབྲངས་པ། འཕྲོག་བྱེད་དགའ་བོ་ལ་སོགས་པ་ཕྱི་རོལ་པའི་སྟོན་པ་དྲུག་གིས་ཆོས་རྗེ་པའི་སྙན་པ་ཐོས་པས་ཕྲག་དོག་གི་བསམ་པ་རླུང་ལྟར་ལངས་ཏེ་རྩོད་པར་འོངས་པ་ན།
ཆོས་རྗེ་ཉིད་འཕགས་པ་ཝ་ཏིའི་དྲིའི་གཙང་ཁང་དང་འདབས་འབྱོར་བའི་དཔལ་གྱི་གནས་སུ་བཞུགས་པ་དང་མཇལ་ཏེ། ཕས་ཀྱི་རྒོལ་བ་ངན་པ་དེ་དག་རེ་རེ་ནས་ལུང་རིགས་ཀྱིས་ཚར་བཅད་དེ་མི་སྨྲ་བའི་བརྟུལ་ཞུགས་ལ་བཀོད། རལ་པའི་ཁུར་བྲེགས་ནས་རྒྱལ་བའི་བསྟན་པ་ལ་བཅུག དེ་ལྟ་བུའི་གྲགས་དཀར་ལྷའི་རྔ་བོ་ཆེའི་སྒྲ་གངས་རིའི་ལྗོངས་འདིར་མ་ཤོང་པར་རྒྱ་དཀར་ནག་དང་ཧོར་བལ་གྱི་ཡུལ་ཁམས་ཐམས་ཅད་ལ་ཁྱབ་པར་བྱས། དེའི་ཚེ་སྔོན་རྗེ་བཙུན་རིན་པོ་ཆེ་སྐུ་གཤེགས་ཁར་ཁྱོད་ཀྱི་ཚེའི་མཇུག་ཏུ་ཞྭ་ཁྲ་འདྲ། ལྷྭམ་ཕག་སྣ་འདྲ་བ་གྱོན་པའི་སྐད་རིགས་མི་གཅིག་པའི་ཡུལ་ནས་སྤྱན་འདྲེན་པ་འོང་བས་དེ་དུས་ཐེ་ཚོམ་མེད་པར་སོང་ཤིག་སངས་རྒྱས་ཀྱི་བསྟན་པ་ལ་ཕན་པའི་འགྲོ་དོན་དཔག་མེད་འབྱུང་ངོ་ཞེས་པའི་ལུང་བསྟན་གྱི་བདུད་རྩི་སྩལ་བ་ལྟར། དགུང་ལོ་དྲུག་ཅུ་རེ་གསུམ་པ་ལ། སྟོབས་ཀྱི་འཁོར་ལོས་བསྒྱུར་བ་རྒྱ་ནག་མཐའི་རྒྱལ་པོ་གོ་དན་གྱིས་བསོད་ནམས་ཀྱི་མགྲོན་དུ་སྤྱན་དྲངས་ཏེ། དབོན་པོ་འཕགས་པ་དང་ཕྱག་ན་གཉིས་ཀྱིས་ཞབས་འབྲིང་བྱས་ཏེ་ཆས་པ་ན། བཀའ་གདམས་པ་ནམ་མཁའ་འབུམ་གྱིས།
ཁྱེད་ལ་མངོན་པར་རྟོགས་པའི་ཡོན་ཏན་ཅི་མངའ་བ་ཞིག་མི་འཆབ་པར་སྙིང་གཏམ་གྱི་ཚུལ་དུ་གསུང་བར་ཞུ། གཞན་ཡང་ཁྱེད་ཧོར་ཡུལ་དུ་བྱོན་པ་ཧོར་འདི་ལ་ཁྱེད་ཀྱིས་ཕན་པའི་རྒྱུ་མཚན་ཨེ་བདོག ཅེས་པ་ཞུས་པའི་ལན་དུ། བདག་སངས་རྒྱས་ཀྱི་བསྟན་པ་ལ་མོས་གུས་ཕྱིན་ཅི་མ་ལོག་པ་ཡོད། གསུང་རབ་ཀྱི་དོན་ལ་གོ་བ་ཅུང་ཟད་མཆིས། མངོན་པར་རྟོགས་པ་རྒྱུད་ལ་སྐྱས་པ་ཙམ་ནི་ཆེན་པོ་མི་བདོག ཨོར་འདིས་ངེད་ལ་མཆོད་གནས་ལ་ཅིས་ཀྱང་ཤོག མི་འོངས་ན་དམག་འོངས་ཟེར་བས་དམག་བྱུང་ན་བོད་ལ་གནོད་ཀྱིས་དོགས་ནས་འགྲོ་བ་ལགས་ཕན་དུ་རེ་ནས་འགྲོ་བ་མ་གཏོགས་ཕན་ངེས་པའི་རྒྱུ་མཚན་མ་མཆིས། ལར་སེམས་ཅན་ལ་ཕན་ན་རང་གི་ལུས་སྲོག་གཏོང་བ་ལ་མི་ཕོད་རྒྱུ་མི་བདོག་པ་ཙམ་ད་ལྟ་ཤེས་པ་ལ་གདའ་ཞེས་གསུངས། དེ་ནས་དྲུག་ཅུ་རྩ་ལྔ་པ་མེ་ཕོ་སྟག་གི་ལོ་ཕོ་བྲང་ཆེན་པོ་ལིང་ཆུ་རྩེར་གདན་ཕེབས།
དེར་རྒྱལ་པོས་ཉམས་སད་པའི་ཕྱིར་སྒྱུ་མའི་དྲིའི་གཙང་ཁང་ཁང་ཕྲན་གྱིས་བསྐོར་བའི་གཙུག་ལག་ཁང་གི་སྒྱུ་འཕྲུལ་གྱི་ར་བར་སྤྱན་དྲངས་པའི་ཚེ། ཏིང་ངེ་འཛིན་གྱི་མཐུས་བརྟན་པར་བཞུགས་སུ་གསོལ་ཏེ། བྱང་ཕྱོགས་སྤྲུལ་པ་སྡེའི་ལྷ་ཁང་ཞེས་ཕྱོགས་ཀུན་ཏུ་སྙན་པས་ཁྱབ་སྟེ་དེང་སང་ཡང་བཞུགས་སོ། ། དེ་ནས་རྒྱལ་པོ་གོ་དན་ལ་ཤ་ཁྲའི་ནད་དྲག་པོ་ཞིག་བྱུང་སྟེ། དེའི་རིམ་གྲོར་ཆབ་གཏོར་འཇམ་དཔལ་མ་མང་དུ་མཛད་པས། ས་བདག་ལ་ཤིན་ཏུ་ཕན་པ་ཞིག་བྱུང་ཞིང་། དེའི་དབང་གིས་ས་བདག་དེའི་བྲན་ཞིག་མནལ་ལམ་དུ་བྱུང་ནས། གོ་དན་གྱི་ནད་འདི་རྒྱུ་འདི་ལྟ་བུ་ཞིག་ལ་བརྟེན་ནས་བྱུང་བས། སྔར་ཡང་ཁྱེད་ས་སྐྱ་པས་ངེད་ཀླུ་ལ་སྨན་དང་བཟའ་རྒྱུ་བྱིན་པས་ཕན་པར་བྱུང་ངའི་དཔོན་དེ་ཤི་ལ་ཁད་ཡོད། དེ་ཤི་ན་གོ་དན་ཡང་འཆི།
དེ་གསོས་ན་གོ་དན་ཡང་གསོས་པས། ཁྱེད་ཀྱིས་ངའི་དཔོན་དང་གོ་དན་གསོས་པའི་ཐབས་ལ་འབད་ཟེར་ནས་སླར་ཡང་གོ་དན་གྱི་དོན་དུ་འཕགས་པ་སེང་གེ་སྒྲའི་ཆོ་ག་མཛད་པས་རྒྱལ་པོ་སྙུན་ལས་གྲོལ་ཏེ་ཤིན་ཏུ་དད་པར་གྱུར་ཏོ། ། དེ་ལྟར་དགུང་ལོ་བདུན་ཅུ་བའི་བར་དུ་རྒྱ་ནག་གི་ཡུལ་དུ་བཤད་སྒྲུབ་ཀྱི་བསྟན་པ་སྤེལ། དེ་ནས་སྨིན་དྲུག་ཟླ་བའི་ཚེས་བཅུ་གསུམ་གྱི་ཉིན། བི་རྫི་ལ་ནམ་མཁར་ཅི་འདུག་གསུངས། ཅི་ཡང་མི་གདའ་ཞུས་པས། ཐུབ་པ་ཉན་ཐོས་བརྒྱད་ཀྱིས་བསྐོར་བ་བཞུགས་འདུག་གསུངས། བཅུ་བཞིའི་ཉིན་ཀྱཻ་རྡོ་རྗེའི་དཀྱིལ་འཁོར་གཟིགས། བཅོ་ལྔའི་ཉིན་འཇམ་དབྱངས་ལན་གསུམ་དང་། སྒྲོལ་མ་ཞལ་གཟིགས།
ཟླ་བ་དེའི་མར་ངོ་ལ་བབས་པའི་ཚེ་བི་རྫི་ལ་རོལ་མོའི་སྒྲ་ཐོས་སམ། ཏིང་ངེ་འཛིན་སྐྱེས་སམ་མཐོང་སྣང་ཅི་བྱུང་གསུངས། གཞན་ཅི་ཡང་མ་བྱུང་རོལ་མོའི་སྒྲ་ཐོས་ཞུས་པས། དེ་ཡང་སྡིག་ཤས་ཆུང་བ་ཡིན། བདེ་མཆོག་ལ་སོགས་པའི་དཀྱིལ་འཁོར་མང་པོ་འདུག་གསུངས། དེའི་ཕྱི་ནུབ་ཀྱི་ཐོ་རངས་དབུས་སུ་རྗེ་བཙུན་ཆེན་པོ། གཡས་སུ་བིརྺ་པ། གཡོན་དུ་ནག་པོ་པ་གསུམ་གྱི་ཞལ་མངོན་སུམ་དུ་བསྟན་ནས། ཁྱོད་འཁོར་བ་ཐོག་མ་མེད་པ་ནས་ལམ་ལ་སྦྱངས་ཤིང་སྐྱེ་བ་ཉི་ཤུ་རྩ་ལྔར་མིར་གྱུར་ཏེ་འཇམ་པའི་དབྱངས་ཀྱིས་རྗེས་སུ་བཟུང་ནས་རིག་པའི་གནས་ལྔ་ལ་སྦྱངས་པ་ཡིན། ཁྱད་པར་སྐྱེ་བ་འདིའི་འོག་རོལ་ཏུ་མཁའ་ལ་གནས་པའི་རིག་པ་འཛིན་པར་གྱུར་ཏེ་ས་ལམ་ཕལ་ཆེར་བགྲོད།
སྐྱེ་བ་གཉིས་པ་ལ་རྒྱ་གར་ཤར་ཕྱོགས་མུ་མུ་ནི་ཞེས་བྱ་བར་རྒྱལ་པོ་ཉི་མའི་སྟོབས་འཕེལ་གྱི་བུར་གྱུར་ནས་བདེ་བར་གཤེགས་པའི་བསྟན་པ་རྒྱས་པར་བྱས་ཏེ་སྐྱེ་བ་གསུམ་པ་ལ་མངོན་པར་དགའ་བ་ཞེས་བྱ་བའི་ཞིང་དུ་བདེ་བར་གཤེགས་པ་དྲི་མ་མེད་པའི་དཔལ་ཞེས་བྱ་བར་འཚང་རྒྱ་བར་འགྱུར་ཞེས་ལུང་བསྟན། བིརྺ་པས་མཐུན་འགྱུར་དང་། ནག་པོ་པས་རྗེས་སུ་ཡི་རང་མཛད། དེའི་ཚེ་བིརྺ་པས་ཐོད་པའི་བདུད་རྩི་ནས་ལྗགས་ཐོག་ཏུ་གཏོར་བས་བདེ་གསལ་མི་རྟོག་པའི་ཉམས་བཟང་པོ་རྒྱལ་བ་རྣམས་ཀྱི་ཐུགས་ལའང་འདི་ལས་ལྷག་པ་མེད་དམ་སྙམ་པ་འཁྲུངས་ཤིང་། ལྕགས་ཕག་སྨལ་ཟླའི་ཡར་ཚེས་བཅུ་བཞིའི་ཐོ་རངས་ངོ་མཚར་བའི་ལྟས་བསམ་གྱིས་མི་ཁྱབ་པ་དང་བཅས་སྐུའི་བཀོད་པ་རེ་ཞིག་བསྡུ་བར་མཛད་དོ། ། ཆོས་རྗེ་དེ་ལ་སློབ་མའི་ཚོགས་ཤིན་ཏུ་མང་ཡང་གྲགས་ཆེ་བ་ལ། རྟོགས་པའི་བརྒྱུད་འཛིན་ལྷོ་དམར་རྣམ་གཉིས། མན་ངག་བརྒྱུད་འཛིན་ཚོགས་གྲུབ་དབོན་གསུམ། བཤད་པའི་བརྒྱུད་འཛིན་ཤར་ནུབ་གུང་གསུམ། སྡོམ་ཕྲུག་བསྒྲེས་པ་དཔལ་བཟང་གི་མཐའ་ཅན་བཅུ་གསུམ།
གཞོན་པ་རྒྱལ་མཚན་གྱི་མཐའ་ཅན་བརྒྱད། སྐད་གཉིས་སྨྲ་བ་བཞི། སྦས་པའི་རྣལ་འབྱོར་ཆེན་པོ་བཞི། མཁས་བཙུན་གྱི་ཐུགས་སྲས་བཞི། བསྒྲུབ་པའི་བརྒྱུད་འཛིན་རྒྱལ་བ་ཡང་དགོན་པ། སྦས་པའི་གྲུབ་ཆེན་ཟངས་ཚ་བསོད་ནམས་རྒྱལ་མཚན་ལ་སོགས་པ་མང་པོ་བྱུང་བ་ཡིན་ནོ། ། དེ་རྣམས་ཀྱི་ནང་ནས་ཚོགས་བསྒོམ་ཀུན་དགའ་དཔལ་ལ། བདག་ཉིད་ཆེན་པོ་ས་སྐྱ་པཎྜི་ཏས་ཡོ་གའི་དབང་རྒྱུད་བཤད་པ་སོགས་ས་ལུགས་ཀྱི་གདམས་པ་རྣམས་ཕལ་ཆེར་ཡོངས་སུ་རྫོགས་པ་གནང་། འདི་ཉིད་གཙང་དགེ་ཕུར་ལྕགས་ཕོ་རྟ་ལ་བྱོན། ཆོས་རྗེ་པ་ལོ་བཅུ་གསུམ་བསྟེན།
དགུང་ལོ་གོ་བརྒྱད་པ་ལ་གཤེགས་སོ། ། དེ་ཉིད་ཀྱི་དྲུང་དུ་ལ་ཉན་ཞང་གསུམ་གྱི་ནང་ནས་ཉན་ཆེན་བསོད་ནམས་བརྟན་པས་ཚོགས་བསྒོམ་ཉིད་ལོ་བཅུ་གསུམ་བསྟེན། དེའི་རིང་ལ་སྤྱིར་གདམ་ངག་མང་དུ་གསན། ཁྱད་པར་ཡོ་ག་ལ་ཀུན་རིག་ས་ལུགས་ཀྱི་དབང་སོགས་ཆོས་སྐོར་རྫོགས་པར་གསན་ཅིང་སྤེལ་ནས། དགུང་ལོ་དགུ་བཅུ་གོ་དྲུག་བཞུགས་སོ། ། ཡང་ཚོགས་གྲུབ་དབོན་གསུམ་གྱི་ནང་ནས་དབོན་པོ་འཕགས་པ་རིན་པོ་ཆེ་ནི། ཤིང་མོ་ལུག་ལོ་ངམ་རིང་ཀླུ་ཁུང་དུ་བྱོན། དགུང་ལོ་གསུམ་བཞེས་པའི་ཚེ་སྒྲུབ་ཐབས་མཚོ་སྐྱེས་ལ་མཁས་པ་དུ་མའི་དབུས་སུ་བཤད་པ་མཛད། དྲུག་པ་ལ་ཆོས་རྗེ་ས་པཎ་གྱི་ཕྱག་ཕྱིར་སྐྱིད་གྲོང་དུ་བྱོན། བཅུ་པ་ལ་གཅུང་ཕྱག་ན་དང་བཅས་ཆོས་རྗེའི་ཞབས་ཕྱིར་ཧོར་ཡུལ་ལ་བྱོན་པའི་ལམ་བར་དབུས་སུ་ཆོས་རྗེ་ས་པཎ་གྱིས་མཁན་པོ།
ཟུལ་ཕུ་བས་སློབ་དཔོན་མཛད་དེ་རབ་ཏུ་བྱུང་། སྔ་ཕྱིར་ཆོས་རྗེ་པ་སོགས་བླ་མ་རྣམས་ལས་མདོ་སྔགས་རིག་གནས་ཀྱིས་བསྡུས་པའི་ཆོས་ཚུལ་སྤྱི་དང་བྱེ་བྲག་ཡོ་གའི་སྐོར་རྣམས་མཐར་ཕྱིན་པར་གསན། བཅུ་གཉིས་པ་ལ་ཧོར་རྒྱལ་པོའི་ཕོ་བྲང་ཆེན་པོར་ཕེབས། བཅུ་བདུན་པ་ལ་ལུང་རྟོགས་ཀྱི་ཡོན་ཏན་ཕུལ་དུ་ཕྱིན་པས་བསྟན་པའི་ཁུར་འཛིན་བཟོད་པར་དགོངས་ནས། ཆོས་ཀྱི་རྗེས་ཆོས་དུང་དང་ལྷུང་བཟེད་ལ་སོགས་པ་གནང་བསྟན་པ་གཏད། བཅོ་བརྒྱད་པ་ལ་ཆོས་རྗེའི་གཤེགས་རྫོངས་རྣམས་ལེགས་པར་བསྒྲུབས། བཅུ་དགུ་པ་ལ་ཧོར་རྒྱལ་པོ་སེ་ཆེན་གན་གྱིས་སྤྱན་དྲངས་རྒྱལ་པོས་དཀའ་གནས་མང་པོ་དྲིས་པའི་ལན་རྒྱུ་མཚན་དང་བཅས་གསུངས་པས་མཉེས་ཏེ། རྒྱལ་པོས་ཞུས་པའི་ངོར་རྒྱལ་པོས་གཙོས་པའི་སྐལ་ལྡན་དུ་མ་ལ་སྔ་ཕྱིར་དགེས་པ་རྡོ་རྗེའི་དབང་ལན་གསུམ་གནང་བའི་དབང་ཡོན་དང་པོ་ལ་དབུས་གཙང་ཁྲི་སྐོར་བཅུ་གསུམ། བར་པ་ལ་ཆོལ་ཁ་གསུམ། ཐ་མ་ལ་བླ་མ་ཉིད་ཀྱིས་བཀའ་གནང་སྟེ་རྒྱའི་མི་ཡུར་ཆེན་མོ་ཕུལ།
ཏི་ཤྲཱིའི་མཚན་གསོལ། དགུང་ལོ་ཉེར་གཅིག་པ་ལ་རྒྱ་ཧོར་གྱི་མཚམས་སུ་མཁན་པོ་སྙེ་ཐང་པ་གྲགས་པ་སེང་གེ ལས་སློབ་ཇོ་གདན་བསོད་ནམས་རྒྱལ་མཚན། གསང་སྟོན་ཡར་ལུང་པ་བྱང་ཆུབ་རྒྱལ་མཚན་སོགས་ལས་བསྙེན་པར་རྫོགས། མཁན་སློབ་དེ་དག་སོགས་ལྔ་ཕྱིར་མཁས་གྲུབ་དཔག་ཏུ་མེད་པ་བསྟེན་ནས་སྔར་མ་གསན་པའི་མདོ་སྔགས་ཀྱི་ཆོས་མཐའ་ཡས་པ་གསན། དགུང་ལོ་ཉེར་གསུམ་པ་ལ་ས་ག་ཟླ་བའི་ཚེས་བཅུ་གསུམ་གྱི་མཚན་མོ་ཆོས་རྗེ་པ་གསལ་བར་བྱོན་ནས་ཆོས་ཀྱི་གནད་དུ་མ་གསུངས། ཁྱོད་འདི་ནས་བཟུང་སྟེ་ལོ་འབུམ་ཕྲག་གཅིག་དང་སྟོང་འདས་པ་ན་ཕྱག་རྒྱ་ཆེན་པོ་མཆོག་གི་དངོས་གྲུབ་ཐོབ་པར་འགྱུར་རོ་ཞེས་ལུང་བསྟན་ཅིང་དབུགས་དབྱུང་། དེའི་ཚེ་འཕགས་པ་རིན་པོ་ཆེས། སྲིད་པར་དུ་ཁཿདུ་མ་ཡིས། ། ཡུན་རིང་དུས་སུ་དུབ་པ་བདག །
ལེགས་པར་གསུངས་པས་དབུགས་འབྱིན་པ། ། ཐུགས་རྗེའི་དབང་ཕྱུག་མཁྱེན་པའི་གཙོ། ། ཆོས་ཀྱི་རྗེ་ལ་ཕྱག་འཚལ་ལོ། ། ཞེས་པའི་བསྟོད་པ་མཛད། སླར་སོ་གཅིག་པ་ལ་དཔལ་ལྡན་ས་སྐྱར་ཕེབས། དབུས་གཙང་གི་སྐྱེ་དགུ་ཐམས་ཅད་ཆོས་དང་ཟང་ཟིང་གི་བདེ་བ་ལ་བཀོད། སོ་གསུམ་པ་ལ་ལས་ཚན་བཅུ་གསུམ་གྱི་བཀོད་པ་མཛད་དེ། སླར་ཡང་ཤར་ཕྱོགས་སུ་བྱོན། བཅོམ་ལྡན་རིག་རལ་གྱིས། སངས་རྒྱས་བསྟན་པ་བཀའ་ཆག་སྤྲིན་གྱིས་སྒྲིབ། །
ཅེས་སོགས་ཟུར་ཟའི་ཞུ་མཆིད་ཕུལ། བསྟན་ལ་འཕེལ་འགྲིབ་འབྱུང་བ་རྒྱལ་བས་གསུངས། ། ཞེས་སོགས་ཀྱི་ལན་གསུངས། སོ་བཞི་པ་ལ་རྒྱལ་པོའི་ཕོ་བྲང་དུ་ཕེབས། དཔོན་ཆེན་ཤཱཀྱ་བཟང་པོས་ལྷ་ཁང་ཆེན་མོའི་གཞི་བཏིང་། སླར་ཞེ་གཅིག་པ་ལ་དཔལ་ལྡན་ས་སྐྱར་ཕེབས། ཞེ་གསུམ་པ་ལ་གཙང་ཆུ་མིག་རིང་མོར་དགེ་འདུན་ཁྲི་ཕྲག་བདུན་ལ་ཆོས་འཁོར་རྒྱ་ཆེན་པོ་བསྐོར། མདོར་ན་དགུང་ལོ་ཞེ་དྲུག་གི་བར་དུ་འཆད་རྩོད་རྩོམ་གསུམ་སོགས་བསྟན་པའི་བྱ་བ་རྒྱུད་མ་ཆད་པར་མཛད་ཀྱང་། ནང་དུ་ཏིང་ངེ་འཛིན་ལས་ཅུང་ཟད་ཀྱང་མི་གཡེལ་བས་ཡི་དམ་གྱི་ལྷ་དཔག་ཏུ་མེད་པའི་ཞལ་གཟིགས་འོད་གསལ་རྒྱུན་མི་ཆད། མངོན་པར་ཤེས་པ་ཐོགས་མེད་མངའ་བ་ཡིན་ཏེ་མཚོན་པ་ཙམ་དུ།
སྐྱིད་གྲོང་དུ་བྱོན་པའི་ཚེ་སྤྱན་རས་གཟིགས་མནལ་ལམ་དུ་ཞལ་གཟིགས་པ་དང་། ཆོས་རྗེ་ཡང་དགོན་པས་ཆོས་རྗེ་རྒྱ་ནག་ལ་འབྱོན་པར་གདའ་ན། ངེད་རྣམས་ཕྱག་སོགས་བྱེད་པའི་འོས་སུ་སྐུ་ཚབ་ཅིག་འཚལ་བས་དབོན་པོ་འདི་དག་ཡང་དག་ལགས་སམ་ཞུས་པས། དབོན་པོ་རྣལ་མ་ལགས་གསུངས། བླ་མ་འདི་སྤྱན་མ་བཙུམ་པར་མནལ་དུ་སོང་བ་བསྟན་ནས་འདི་འོད་གསལ་ཟིན་པའི་རྟགས་ལགས། ངེད་ཀྱི་མི་བརྒྱུད་རྣལ་མ་ལ་འོད་གསལ་ཅུང་ཟད་རེ་རྒྱུན་མི་འཆད་དུ་འོང་བ་ཡིན་གསུངས་པ་དང་། བླ་མ་འདི་རྒྱ་ནག་ནས་དབུས་གཙང་དུ་ཕེབས་སྐབས་ཤིག འུ་ཡུག་ཏུ་བཞུགས་པའི་ཚེ་ལྷ་བུ་ནས་ཇོ་གདན་ཞིག་ཞུ་དོན་གཅོད་དུ་ཕྱིན་པས་སྒར་ཆེན་པོའི་མཐའ་ན་སེམས་ཅན་ལ་གནོད་པ་སྐྱེལ་བ་སོགས་མཐོང་བས་ཤིན་ཏུ་མ་དད་པ་བྱུང་། དྲུང་དུ་མཇལ་བ་ན། གཡས་ཕྱོགས་སུ་རྩོམ་ཡིག་པ་མང་པོ་ལ་གསུང་རབ་ཀྱི་རྩོམ་སྤོར།
གཡོན་ཕྱོགས་སུ་ཆབ་ཤོག་འབྲི་མི་མང་པོ་ལ་འཇིག་རྟེན་གྱི་ཞལ་བཀོད་སྤོར། མདུན་དུ་བན་ཆུང་ཞིག་གིས་གཏོར་སྐད་དང་བཅས་གཏོར་མ་བཤམ་པ་བསྔོ་བ་བཞིན་ནི་མི་འདུག་པས་ཤིན་ཏུ་ཡིད་མ་རངས་ཏེ། གཡོན་གྱི་ཆབ་ཤོག་ནི་ང་ཞུ་བ་ལ་ཡོང་བ་དང་འདྲ་གཞན་མནར་བའི་ཆེད་ཁོ་ན་ཡིན། གཡས་ཀྱི་རྩོམ་ཡང་ཅི་འདྲ་ཡོད་མི་ཤེས། བསྔོ་མཁན་མེད་པའི་གཏོར་མ་བཤམས་ནས་ཅི་བྱེད་སྙམ་ཁོང་རང་གིས་བསྔོས་ཏེ་ཚར་བ་ན། བླ་མའི་གསུང་ལས། གཏོར་མ་བཤམས་པས་ཚིམ་པ་དེ་ཁོ་བོས་བྱས། བསྔོས་པས་ཚིམ་པ་དེ་ཁྱོད་ཀྱིས་བྱས། ཏིང་ངེ་འཛིན་གྱིས་ཚིམ་པ་དེ་ངས་བྱས་ཨང་གསུངས་བྱུང་བས། མངོན་ཤེས་ཐོགས་མེད་མངའ་བར་ཤེས་ཏེ་ཤིན་ཏུ་དད་པར་གྱུར་ནས།
ཕྱོགས་ཐམས་ཅད་དུ་སྙན་པའི་གྲགས་པ་བསྒྲགས་པ་སོགས་བྱུང་བ་འདི་དག་མཚོན་ནོ། ། ཡང་རྩོད་པའི་སྒོ་ནས་ཟིན་ཤིང་གི་སྟོན་པ་རང་གི་གཞུང་ལུགས་ལ་རིང་དུ་སྦྱངས་ཤིང་མཐར་སོན་པ། ལྟ་བ་ཕྱིན་ཅི་ལོག་ལ་ཞུགས་པ་བཅུ་བདུན་ལུང་རིགས་ཀྱིས་སུན་ཕྱུང་སྟེ། ཡང་དག་པའི་ལྟ་བ་འཛིན་དུ་བཅུག་པ་དང་། ཚུལ་ཁྲིམས་ཀྱི་བསླབ་པའི་སྒོ་ནས་ཉིད་དང་ཉིད་ཀྱི་དངོས་ཀྱི་སློབ་མ་དང་བཅས་པས་དགེ་སློང་དང་དགེ་ཚུལ་བགྲང་བ་ལས་འདས་པ་ཞིག་གིས་མཁན་པོ་མཛད་དེ། རྒྱ་ནག་དང་རྒྱ་ནག་ཆེན་པོའི་ཡུལ་ཁམས་ངུར་སྨྲིག་འཛིན་པས་ཁྱབ་པར་མཛད་དེ་སྔོན་མེད་པའི་ས་ཕྱོགས་ཐམས་ཅད་དམ་པའི་ཆོས་ལ་བཀོད་དོ། ། དེ་དག་ལ་སོགས་པ་རྣམ་དཀར་གྱི་མཛད་པས་ཐུགས་རངས་པར་གྱུར་ཏེ། ཞིང་གཞན་དུ་གཤེགས་པའི་འདུན་པ་ན། དཔལ་གྱི་རི་ལ་འཕགས་པ་ཀླུ་སྒྲུབ་བྱང་ཆུབ་ཀྱི་ཤིང་དྲུང་ན་བཞུགས་པ་ལ་དབུ་མ་རིགས་ཚོགས་སོགས་ཐེག་ཆེན་གྱི་ཆོས་མང་དུ་གསན་ཅིང་། དེའི་ཚེ་ལྷ་མང་པོས་མཆོད་པ་བྱེད་པ་དང་།
རིགས་སྔགས་ཀྱི་རྒྱལ་པོ་རྨ་བྱ་ཆེན་མོ་ཡང་གསལ་བར་གཟིགས་པའི་སྣང་བ་བྱུང་བསོགས་ངོ་མཚར་བའི་མཛད་པ་མང་དུ་བསྟན་ནས་དགུང་ལོ་ཞེ་དྲུག་པ་ལ་ཞིང་གཞན་དུ་གཤེགས་པའི་ཚུལ་བསྟན་ཏོ། ། འདི་ལ་སློབ་མའི་མཆོག་མན་ངག་གི་བཀའ་བབས་ཞང་དཀོན་མཆོག་དཔལ་དང་། དགེ་སློང་ཀུན་བློ་གཉིས། རྒྱུད་ཀྱི་བཀའ་བབས་དགའ་ལྡན་པ་བཀྲ་ཤིས་དཔལ་དང་། དགའ་ལྡན་པ་ཀུན་བསོད་གཉིས། མགོན་པོའི་བཀའ་བབས་དམ་པ་ཀུན་དགའ་གྲགས། མཉེས་པའི་མཆོད་གཡོག་ཏི་ཤྲཱི་གྲགས་འོད། བླ་ཆེན་སངས་རྒྱས་སྲས། རི་ཕུག་པ་དར་མ་རྒྱལ་མཚན། སྤྲོ་ལུང་པ་ཀུན་སྨོན་དང་བཞི།
ནུས་པའི་བདག་ཉིད་གཅུང་ཕྱག་ན་དང་། རྒྱལ་པོ་ཇིན་གིམ་གཉིས་སོ། ། གཞན་ཡང་ཤར་པ་དུས་འཁོར་བ་ཡེ་ཤེས་རིན་ཆེན། ཤར་པ་ཀུན་དགའ་སེང་གེ ཤར་པ་འཇམ་དབྱངས། བཞི་ཐོག་པ་རིན་ཆེན་རྒྱལ་མཚན། ཁང་གསར་བ་ཏི་ཤྲཱི་སངས་རྒྱས་དཔལ། གཉན་ཚུལ་ཁྲིམས་རྒྱལ་མཚན། ཆ་གན་དབང་ཕྱུག་རྒྱལ་མཚན་ཏེ་ཆེ་བའི་བདག་ཉིད་དྲུག་ལ་སོགས་དང་། མདོར་ན་དེ་དུས་ཀྱི་ཁ་བ་ཅན་པའི་བླ་དཔོན་སོགས་སྐྱེ་བོ་ཡོད་དོ་ཅོག་ཇི་སྙེད་པ་དེ་ཉིད་ཀྱིས་བླ་ཆེན་འདིའི་ཞབས་སྤྱི་བོར་བླངས་ཤིང་གསུང་གི་བདུད་རྩི་ལེན་པར་མཛད་པ་ཡིན་ནོ། །
དེ་ལྟར་བདག་ཉིད་ཆེན་པོ་ས་སྐྱ་པཎྜི་ཏའི་ཐུགས་སྲས་ཚོགས་གྲུབ་དབོན་གསུམ་གྱི་བརྒྱུད་པའི་བཀའ་བབས་འཛིན་པ་ལ་ལ་ཉན་ཞང་གསུམ་དུ་གྲགས་པའི་ཉན་ཆེན་པ་ལ་བདག་ཉིད་ཆེན་པོ་བཟང་པོ་དཔལ་གྱི་སྲས་ཀྱི་ཐུ་བོ་ཏི་ཤྲཱི་ཀུན་དགའ་བློ་གྲོས་ཀྱིས་སྤྱིར་གདམས་པ་མང་པོ་དང་། བྱེ་བྲག་ཀུན་རིག་ས་ལུགས་ཀྱི་དབང་འདི་ཉིད་སོགས་ཡོ་གའི་ཆོས་སྐོར་མང་པོ་གསན་ནས་རང་གི་གཅུང་བླ་མ་དམ་པ་བསོད་ནམས་རྒྱལ་མཚན་ལ་གནང་། དེ་ནས་བླ་མ་བློ་གྲོས་བརྟན་པ། བླ་མ་དཔལ་ལྡན་ཚུལ་ཁྲིམས། ཤར་ཆེན་ཡེ་ཤེས་རྒྱལ་མཚན་རྣམས་བརྒྱུད་དེ་སྙིགས་དུས་ཀྱི་རྡོ་རྗེ་འཆང་ཆེན་པོ་ཀུན་དགའ་བཟང་པོ་ལ་ས་སྐྱ་པའི་ཡབ་ཆོས་སྤྱི་དང་། ཁྱད་པར་རྣལ་འབྱོར་རྒྱུད་ཀྱི་ཆོས་སྐོར་རྣམས་བཀའ་བབས། དམ་པ་འདིས་ཀུན་རིག་ས་ལུགས་ཀྱི་བསྙེན་པ་རྒྱས་པའི་ཡིག་ཆ་སྒྲིབ་པ་རྣམ་སེལ། རས་བྲིས་ལ་བརྟེན་པའི་ཆོ་གའི་རྣམ་གཞག་གཞན་ཕན་མཐའ་ཡས། དེ་ཉིད་རྡུལ་ཚོན་དང་སྦྱར་བའི་རྡུལ་ཚོན་ཁ་སྐོངས། དེ་གཉིས་ཀ་ལ་དགོས་པའི་ཆ་གསུམ་གཏོར་མ་ད་ང་།
གཞན་ཡང་ཀུན་རིག་གི་བསྟོད་ཆེན་གྱི་ཕྱག་རྒྱ་འཆའ་ཚུལ་གྱི་ཡི་གེ གུ་གེ་ཐོ་ལིང་གསེར་གྱི་ལྷ་ཁང་ན་ལོ་ཆེན་རིན་ཆེན་བཟང་པོས་བཞེངས་པའི་ཀུན་རིག་ལྷ་ཚོགས་ཀྱི་བཞུགས་ཚུལ་དང་། ཕྱག་མཚན་གྱི་འཛིན་ལུགས་ལ་གཟིགས་ནས། དེའི་དོན་ཚིགས་བཅད་དུ་བསྡེབས་པར་མཛད་པ་རྣམས་མཁས་གྲུབ་དཔལ་ལྡན་རྡོ་རྗེས་ཟིན་བྲིས་སུ་བཏབ་པའི་ཕྱིས་དཔེ་དེའི་མཇུག་ཤོག་འཁྱར་ནས། རྡོ་རྗེ་གར་མ་མན་མ་ཚང་བའི་ཁ་སྐོང་རྣམས་བླ་མ་གོང་མ་དག་གི་གསུང་རྒྱུན་ཕྱག་ལེན་བཞིན་བྱས་འགྱུར་བ་བསོད་ནམས་སེང་གེས་ཁ་བསྐངས་པ་ལ་སོགས་མང་དུ་ཡོད་ཅིང་། ཕྱག་ལེན་གྱི་ཆ་ལ་ཉེ་བར་མཁོ་བའི་སྐུ་དངོས་དང་བརྒྱུད་པས་སྤེལ་བའི་གསུང་རབ། གཞན་ཡང་རྗེ་རྡོ་རྗེ་འཆང་དེ་ཉིད་ཀྱིས་ཡོ་ག་རྣལ་འབྱོར་གྱི་རྒྱུད་ལ་འཆད་ཉན་མང་དུ་མཛད་སྐབས་ཀྱི་གསུང་ལ་ཟིན་བྲིས་མཛད་པའི་བསྟན་བཅོས་ཀྱང་ཤིན་ཏུ་མང་སྟེ། དཔལ་གྱི་རྒྱལ་མཚན་གྱིས་མཛད་པའི་ཡོ་གའི་སྤྱི་བཤད་ཀྱི་ཟིན་བྲིས། སྲད་པ་ཀུན་དགའ་བློ་གྲོས་ཀྱིས་མཛད་པའི་ཡོ་གའི་སྤྱི་རྣམ་དང་། སྦྱོང་རྒྱུད་ལ་བདག་ཆེན་ཆུ་མིག་པས་རྗེ་རྡོ་རྗེ་འཆང་གི་གསུང་རྒྱུན་བྲིས་པའི་སྦྱོང་རྒྱུད་དཀྱིལ་འཁོར་བཅུ་གཉིས་ཀྱི་སྤྱི་དོན།
གུང་རུ་ཤེས་རབ་བཟང་པོས་མཛད་པའི་ཀུན་རིག་གི་རྣམ་བཤད་ཡིད་ཀྱི་མུན་སེལ་ཅེས་བྱ་བའི་ཟིན་བྲིས་རྣམས་དང་། གཞན་ཡང་མངའ་རིས་པ་ཚུལ་འོད་ཀྱིས་མཛད་པའི་སྦྱོང་རྒྱུད་དཀྱིལ་འཁོར་བཅུ་གཉིས་ཀྱི་ཆོ་གའི་རྣམ་གཞག་གཞན་ཕན་ལྷུན་གྲུབ་ལ་སོགས་དངོས་སློབ་དང་ཡང་སློབ་རྣམས་ཀྱིས་མཛད་པའི་ཡོ་གའི་ཆོས་སྐོར་ངོ་མཚར་ཅན་མང་དུ་འབྱུང་བ་ཡིན་ནོ། ། དེ་ལྟར་རྒྱལ་བས་ལུང་བསྟན་བརྙེས་པའི་རྡོ་རྗེ་འཆང་ཀུན་དགའ་བཟང་པོས། སྤྱིར་སློབ་མའི་མཆོག་ཆེས་མང་ཞིང་ཡོ་གའི་བཀའ་སྲོལ་འཛིན་པ་ཡང་མང་དུ་བྱུང་བ་ལས། ཐུགས་ཀྱི་སྲས་མཆོག་དམ་པ་ནི་མུས་ཆེན་སེམས་དཔའ་ཆེན་པོ་དཀོན་མཆོག་རྒྱལ་མཚན་ཏེ། དམ་པ་འདིས་རྗེ་ཀུན་དགའ་བཟང་པོ་འདི་ལ་སྤྱིར་རྗེ་བཙུན་ས་སྐྱ་པའི་ཡབ་ཆོས་གསུང་ངག་རིན་པོ་ཆེའི་ལམ་འབྲས་བུ་དང་བཅས་པའི་གདམས་པ་ཆ་ལག་དང་བཅས་པ་དང་། འཁོར་ལོ་བདེ་མཆོག་གི་སྐོར་སོགས་ས་སྐྱ་པའི་གདམས་པ་ཟབ་དགུ་བསམ་གྱིས་མི་ཁྱབ་པ་ཞིག་གསན་ཅིང་། ཁྱད་པར་ཡོ་ག་ལ་ཀུན་རིག་རྩ་བའི་དཀྱིལ་འཁོར་གྱི་དབང་སོགས་དང་། སྦྱོང་རྒྱུད་ཀྱི་བཤད་བཀའ་ལ་སོགས་པ་ཡོ་གའི་ཆོས་སྐོར་མང་པོ་གསན་ནས་ཀུན་རིག་གི་ཆོ་གའི་ཡིག་ཆ་ཡང་མཛད། དེ་ད་ལྟ་བཀའ་འབུམ་གྱི་ཁྲོད་ན་བཞུགས་པའི་ངོ་མཚར་ཅན་འདི་ཡིན་ཞིང་།
མུས་ཆེན་སེམས་དཔའ་ཆེན་པོ་དེ་ཉིད་ཀྱི་དྲུང་དུ་ཀུན་མཁྱེན་ཆེན་པོ་བསོད་ནམས་སེང་གེས་སྤྱིར་རྒྱུད་སྡེ་བཞི་དང་འབྲེལ་བའི་དབང་བཀའ་བཤད་བཀའ་ལུང་བཀའ་སོགས་དཔག་པར་དཀའ་བ་ཞིག་གསན་ནས་ཐུགས་རྒྱུད་ཡོངས་སུ་གཏམས་པར་མཛད་ཅིང་། ཁྱད་པར་ཡོ་ག་ལ་ཀུན་རིག་རྩ་བའི་དཀྱིལ་འཁོར་གྱི་དབང་སོགས་ཆོས་སྐོར་རྣམས་ཆ་ཚང་བར་གསན་ཏེ། སྦྱོང་རྒྱུད་ཀྱི་རྣམ་བཤད་གཞན་ཕན་ཀུན་ཁྱབ། གཞན་ཕན་འོད་ཟེར་ལ་རྩོད་སྤོང་གཞན་ཕན་གནོད་འཇོམས་སོགས་མཛད་དེ་རྗེ་བཙུན་གྱི་དགོངས་པ་སྦྱོང་རྒྱུད་དང་མཐུན་པར་བསྒྲུབ་པར་མཛད་དོ། ། དེ་ལྟ་བུའི་རྩོད་སྤོང་མཛད་དུས་མནལ་ལམ་དུ་མཐའ་ནེའུ་སིང་གིས་བསྐོར་བ་ཞིག་ཏུ་གྲྭ་པ་མང་པོས་ཁྲི་མཐོན་པོ་ཞིག་རྩིག་གིན་འདུག་པ་ལ། སུའི་ཡིན་དྲིས་པས་རྗེ་མུས་པ་ཆེན་པོ་སྦྱོང་རྒྱུད་གསུང་བའི་ཁྲི་ཡིན་ཟེར། རྗེ་འདིས་ཀྱང་ལས་གྲོགས་མཛད་པས་དེ་མ་ཐག་གྲུབ་ནས་ཁྲི་དཀར་ལ་མཐོ་བ་ཞིག་གི་སྟེང་དུ་རྗེ་སེམས་དཔའ་ཆེན་པོ་བྱོན་པས། ད་ལྟ་བོད་ན་སྦྱོང་རྒྱུད་ལ་ང་ལས་མཁས་པ་མེད་པས་ཉན་མཁན་ཡོད་ན་ཤོག་ཅིག་གསུངས་པ་སོགས་ཞལ་ཕོ་དུ་མ་དང་བཅས་སྦྱོང་རྒྱུད་ཀྱི་བཤད་པ་ཞིབ་ལ་མཐའ་ཆོད་པར་མཛད་ཀྱིན་འདུག སྔར་ཡིན་ན་ཞལ་ཕོ་མཛད་པའི་ལུགས་མི་འདུག་པ་ད་ལམ་ཅི་ཡིན་ནམ་སྙམ་བསྒྲིམས་ཏེ་གསན་པས། ཇི་ལྟ་བ་བཞིན་ཐུགས་སུ་ཆུད་པ་རྨིས།
མནལ་སད་པ་ན་ཚིག་རིས་ཤོག་ལྡེབ་གཅིག་ཙམ་ཐུགས་ལ་གསལ་བར་འདུག་པས་ཀུན་རིག་རྩོད་སྤོང་གི་ནང་དུ་བྲིས་ཤིང་། སྔར་མ་གོ་བའི་དཀའ་གནས་མང་པོ་ཡང་གོ་བས་རྩོམ་དེའི་མཇུག་ཏུ། རྨི་ལམ་རི་རྩེར་ཟབ་དོན་རྙེད་པ་ཡིས། ། རྟགས་དང་མཚན་མའི་ཉིད་འོད་ལྷམ་མེར་གསལ། ། ཞེས་འབྲི་བར་མཛད་པ་ཡིན་ནོ་ཞེས་གྲགས་སོ། ། ཀུན་མཁྱེན་ཉིད་ཀྱི་དྲུང་དུ་འཇམ་དབྱངས་སངས་རྒྱས་རིན་ཆེན་གྱིས་གསན། དེ་ནས་མཁན་ཆེན་ནམ་མཁའ་སངས་རྒྱས། པཎ་ཆེན་ནམ་མཁའ་དབང་ཕྱུག འཇམ་དབྱངས་དཀོན་མཆོག་རྒྱ་མཚོ། རྗེ་ཆོས་དབང་ཕྱུག་སོགས་རིམ་པར་བརྒྱུད་དེ་བླ་མ་ཕྱི་མ་དེ་དག་ལས་བདག་ཅག་ལྷ་དང་བཅས་པའི་འདྲེན་པ་དམ་པ་དུས་གསུམ་སྒྲིབ་མེད་དུ་གཟིགས་པའི་རྗེ་བཙུན་བུདྡྷའི་མཚན་ཅན་གྱིས་ཡོ་གའི་དབང་རྒྱུད་བཤད་སོགས་ཆོས་སྐོར་རྫོགས་པར་གསན་ཏེ་ཡང་ནས་ཡང་དུ་སྤེལ་བར་མཛད་ཅིང་།
ཁྱབ་བདག་འཁོར་ལོའི་མགོན་པོ་རྒྱལ་བ་མུས་པ་ཆེན་པོ་རྡོ་རྗེ་འཆང་སངས་རྒྱས་རྒྱལ་མཚན་གྱི་དྲུང་དུ་ཁོ་བོ་ཅག་གིས་མནོས་པ་ཡིན་ཏེ། དེ་ཡང་ངོས་ཅག་རང་ལོ་བཅུ་བདུན་ལོན་པའི་གླང་གི་ལོ་རྗེ་བཙུན་མུས་པ་ཆེན་པོ་ཉིད་ཀྱི་ཞབས་དྲུང་དུ་སླེབས་པའི་ཕྱི་ལོ་རྗེ་ཉིད་དགུང་ལོ་བདུན་ཅུ་དོན་གསུམ་བཞེས་པའི་ཚེ། གླིང་དགའ་བདེ་བ་ཅན་གྱི་ཆོས་ར་ཟུར་གྱི་གནས་མཆོག་དེ་ཉིད་དུ་སྤྱིར་ཟབ་པ་དང་རྒྱ་ཆེ་བའི་ཆོས་ཚུལ་རྒྱ་མཚོ་ལྟ་བུའི་བཀའ་དྲིན་མནོས་ཤིང་། བྱེ་བྲག་རྣལ་འབྱོར་རྒྱུད་ཀྱི་དབང་བཤད་ལུང་ཁྲིད་སོགས་སྩལ་བའི་ཚེ་རྗེ་བླ་མ་བཀའ་དྲིན་ཅན་དེ་ཉིད་ཞལ་གྱི་དཀྱིལ་འཁོར་ཟླ་བ་རྒྱས་པ་ལྟ་བུ་འཛུམ་པའི་མདངས་དང་ལྡན་བཞིན་པའི་ངང་ནས་གསུང་གི་ང་རོ་སྦོམ་ཞིང་ཟིལ་ཆེ་བ་སྙན་པས་ཆོས་ཐུན་རྣམས་རིམ་པར་སྩོལ་པར་མཛད་ཅིང་། སྐུ་ཆ་བྱད་མཛེས་ཤིང་ལྷུན་ཆགས་ལ་གཟི་འོད་འབར་བ་མཐོང་བ་ཙམ་གྱིས་དད་པ་དབང་མེད་དུ་བསྐྱེད་པ་དེ་ཉིད་བདག་སོགས་སློབ་ཚོགས་ཀྱི་དབུས་སུ་ལྷམ་མེ་བ་དང་བཅས། ཐུགས་ཏིང་ངེ་འཛིན་བཟང་པོའི་རྒྱུན་ལ་གཡོ་བ་མེད་པའི་རྟགས་སུ་ཆོས་གསུང་པའི་བར་སྐབས་དག་ཏུ་ཡང་སྐབས་འགར་ཏིང་ངེ་འཛིན་གྱི་རྒྱུན་ལ་ལྷན་ནེ་བཞུགས་པ་སོགས་རྗེ་བླ་མ་དེ་ཉིད་ཀྱི་རྣམ་ཐར་གང་ལ་བསམས་ཀྱང་། བླ་མ་སངས་རྒྱས་མི་གཟུགས་ཅན་འདི་ལྟ་བུ་དང་མཇལ་བ་སྐལ་བ་བཟང་སྙམ་པའི་ཤེས་པ་སྤྲོ་སིང་ངེ་བ་དང་བཅས་ཐོག་མར་སྦྱོང་རྒྱུད་བཤད་པའི་ཀུན་རིག་རྩ་བའི་དཀྱིལ་འཁོར་གྱི་དབང་རྗེ་བཙུན་ས་སྐྱ་པ་ནས་བརྒྱུད་པ་དེ་ཉིད་དང་། ལོ་ཆེན་རིན་བཟང་གི་སློབ་མ་སྙལ་པ་ཉི་མ་ཤེས་རབ། དེའི་སློབ་མ་སྣོར་ཉི་མ་འོད་ཟེར་སོགས་ནས་བརྒྱུད་པའི་སྦྱོང་རྒྱུད་དཀྱིལ་འཁོར་བཅུ་གཉིས་ཀྱི་དབང་རྣམས་རིམ་པར་སྩལ་བའི་བར་སྐབས་རྣམས་སུ་རྗེ་བཙུན་གྱིས་མཛད་པའི་སྦྱོང་རྒྱུད་ས་བཅད་དང་མཆན་བུ་གཉིས། ཆོ་གའི་རྣམ་གཞག་སྟོན་པ་གཞན་ཕན་འོད་ཟེར།
འཆད་ཐབས་ཀྱི་མན་ངག་སྟོན་པ་གཞན་ཕན་སྤྱི་འཆིང་། ལག་ལེན་གྱི་རྣམ་བཞག་སྟོན་པ་གཞན་ཕན་ཉེར་མཁོ་སྟེ་གཞན་ཕན་སྐོར་གསུམ་མམ་ལྔར་གྲགས་པ་རྣམས་དང་། ཀུན་མཁྱེན་གྱིས་མཛད་པའི་སྦྱོང་རྒྱུད་ཀྱི་འགྲེལ་པ་གཞན་ཕན་ཀུན་ཁྱབ། གཞན་གྱི་རྩོད་པ་སྤོང་བ་གཞན་ཕན་གནོད་འཇོམས་གཉིས། པཎ་ཆེན་ནམ་མཁའ་དབང་ཕྱུག་པའི་གསུང་ལ་རྗེ་ཞེ་དགོན་པ་ཆོས་ཀྱི་རྒྱལ་མཚན་དང་། རྗེ་བཙུན་དམ་པ་ཆོས་དབང་ཕྱུག་གཉིས་ཀྱིས་ཟིན་བྲིས་སུ་མཛད་པའི་ཀུན་རིག་གི་ཆོ་གའི་རྣམ་བཤད་ཆེན་མོ་དཔག་བསམ་ལྗོན་པ་སོགས་ཀྱི་ལུང་དང་བཤད་པ། དཀའ་གནས་ཀྱི་དོགས་དཔྱོད་ཕྱག་རྒྱ་སོགས་ཕྱག་ལེན་ཕྲ་མོ་ཚུན་ཆད་ཀྱི་བརྡའ་སྦྱོར་དང་བཅས། རྗེ་རྡོ་རྗེ་འཆང་གི་གཞན་ཕན་མཐའ་ཡས་སོགས་གསུང་རབ་རྣམས་དང་སྦྱོར་བར་མཛད་ནས་མཐའ་ཆོད་པར་སྩོལ་བར་མཛད་ཅིང་། ལྷག་པར་སྦྱོང་རྒྱུད་མཆན་བུ་དང་བཅས་པའི་ལུང་བཤད་གནང་བའི་དུས་སུ་སྐུ་ཚེ་ཧྲིལ་བོར་ཡོ་ག་རྣལ་འབྱོར་རྒྱུད་ཁོ་ན་ལ་སྦྱོང་བར་མཛད་པ་ལྟ་བུའི་སྔར་གངས་ཅན་གྱི་ཁྲོད་འདིར་མཁས་པ་གཞན་གྱི་བློ་ངོར་མ་ཤར་བའི་ལེགས་བཤད་ངོ་མཚར་ཅན་མུ་མཐའ་མེད་པ་ཞིག་སྤྲོ་བར་མཛད་དེ། དེར་སྐབས་ཀྱི་ཆོས་ཐུན་རྣམས་ཀྱང་ཤིན་ཏུ་ཆེ་བ་བྱུང་བ་ཡིན་ནོ། །
དེ་ལྟར་གོང་དུ་བཀོད་པའི་གསུང་རབ་དེ་རྣམས་ཀྱི་ལུང་དང་བཤད་པ་མཐའ་དག་ནི། སླར་ཡང་རྗེ་བླ་མ་དེ་ཉིད་ཀྱི་དངོས་ཀྱི་སློབ་མ་བརྒྱུད་ལྡན་ཡིད་ཚེ་ཅན་རྣམས་ལས་ཀྱང་ནན་ཏན་དུ་མནོས་ནས་ཁོངས་སུ་ཚུད་པར་བགྱིས་ཏེ། ད་ནི་སྐལ་བཟང་དད་ལྡན་རྒྱ་མཚོ་ལྟ་བུའི་དབུས་སུ་རྣལ་འབྱོར་ཡོ་གའི་ཆོས་ཀྱི་དགའ་སྟོན་གང་ལ་ཅི་འདོད་ཀྱི་ཚུལ་དུ་ལན་བརྒྱར་སྤེལ་བར་འདོད་པ་ལ་སྤྲོ་བ་མཆོག་ཏུ་གྱུར་པ་འདི་ལགས། ཡང་གོང་དུ་སྨོས་པའི་བླ་མ་བརྒྱུད་པ་དེ་དག་གི་ནང་ནས་འཇམ་པའི་དབྱངས་སངས་རྒྱས་རིན་ཆེན་གྱི་དྲུང་དུ་ས་ལོ་འཇམ་པའི་རྡོ་རྗེ་དང་། མཁས་པའི་དབང་པོ་དཀོན་མཆོག་ལྷུན་གྲུབ་གཉིས་ཀྱིས་ཀུན་རིག་རྩ་བའི་དཀྱིལ་འཁོར་ས་ལུགས་ཀྱི་དབང་དང་། སྦྱོང་རྒྱུད་དཀྱིལ་འཁོར་བཅུ་གཉིས་སོ་སོའི་དབང་དང་བཅས་པ་གསན་ཅིང་། ས་ལོ་འཇམ་པའི་དབྱངས་ཉིད་དང་རྗེ་དཀོན་མཆོག་ལྷུན་གྲུབ་གཉིས་ཀ་ལས། སྙིགས་དུས་ཀྱི་བསྟན་པའི་གསལ་བྱེད་ཆེན་པོ་སྤྲུལ་པའི་སྐྱེས་མཆོག་སྔགས་འཆང་ངག་དབང་ཀུན་དགའ་རིན་ཆེན་གྱིས་ཡོ་གའི་ཆོས་སྐོར་རྣམས་གསན་པར་མཛད་དེ། སྐྱེས་ཆེན་དམ་པ་དེ་ཉིད་ཀྱིས་དཔལ་ལྡན་ས་སྐྱར་མདོ་སྔགས་ཀྱི་བསྟན་པའི་མེ་རོ་མཐའ་དག་རྨང་ནས་བསླངས་ཏེ། གསང་སྔགས་ཟབ་མོའི་དཀྱིལ་འཁོར་མང་པོའི་སྒྲུབ་མཆོད་གཞན་རྣམས་གསར་འཛུགས་མཛད་པ་དང་དུས་མཉམ་དུ་རང་གི་ཡུམ་མ་ཅིག་བུ་འདྲེན་སྐྱིད་ཀྱི་དགོངས་པ་རྫོགས་ཐབས་སུ་ལོ་དུས་ཀྱི་ཀུན་རིག་གི་སྒྲུབ་མཆོད་ཞག་གྲངས་དུ་མའི་བར་དུ་བསྒྲུབ་པར་མཛད་ཅིང་།
ས་སྐྱ་ཚོགས་ཆེན་དུ་ཡང་དྲིལ་ཐོགས་ཆེན་མོར་གྲགས་པའི་ཆོག་གྲྭ་བཟང་པོའི་རྒྱུན་སྤེལ་བར་མཛད་པ་སོགས་ད་ལྟའི་བར་དུ་མ་ཉམས་པར་བཞུགས་པ་འདི་ཡིན་ཞིང་། ཡང་འཇམ་དབྱངས་སངས་རྒྱས་རིན་ཆེན་གྱི་དྲུང་དུ་མུས་ཆེན་དཀོན་མཆོག་རྒྱ་མཚོས་ཀུན་རིག་ས་ལུགས་ཀྱི་དབང་དང་། བླ་མ་གཞན་ལས་ཀྱང་མནོས་པའི་སྦྱོང་དཀྱིལ་བཅུ་གཉིས་ཀྱི་དབང་སོགས་ཡང་ཡང་སྤེལ་བར་མཛད་པ་ལས། བདག་གི་བླ་མ་འཇམ་དབྱངས་གྲུབ་པའི་ཁྱུ་མཆོག་བསོད་ནམས་དབང་པོ་དང་། ཡབ་རྗེ་སྦས་པའི་སངས་རྒྱས་སྔགས་འཆང་གྲགས་པ་བློ་གྲོས་མཆེད་གཉིས་ཀྱིས་ཀྱང་ཀུན་རིག་ས་ལུགས་ཀྱི་དབང་རྗེ་དཀོན་མཆོག་རྒྱ་མཚོ་ལས་གསན་པར་མཛད་ཅིང་། བདག་གིས་ཀྱང་གྲུབ་མཆོག་དབང་པོའི་མཚན་ཅན་གྱི་དྲུང་དུ་ཀུན་རིག་གི་ཆོ་ག་གཞན་ཕན་མཐའ་ཡས་དང་། དེ་དང་འབྲེལ་བའི་རྗེ་རྡོ་རྗེ་འཆང་གིས་མཛད་པའི་ལུགས་འདིའི་གསུང་རབ་འགའ་ཞིག་གི་ལུང་གི་བཀའ་དྲིན་མནོས་ཤིང་། རྒྱལ་སྲས་གྲགས་པའི་མཚན་ཅན་ལས་ཀྱང་ཆོ་ག་སྤྱི་དང་། བྱེ་བྲག་བྱང་བུ་བསྲེག་པའི་ལྷོ་སྒོའི་ཆོ་གའི་ཕྱག་ལེན་སོགས་མིག་གི་བདུད་རྩིར་ཡང་ཡང་སྩོལ་བར་མཛད་པ་ཡིན་ལ། ཡང་ཀུན་རིག་རྩ་བའི་དཀྱིལ་འཁོར་གྱི་དབང་གི་བརྒྱུད་པ་ཁ་ཆེ་ལུགས་ནི།
རྡོར་སེམས་པ་ནུ་པ་མ་རཀྵི་ཏ། ། ཤིནྟི་པ་དང་འཇིགས་མེད་འབྱུང་གནས་སྦས། ། རྡོ་རྗེ་གདན་པ་བིཀྵ་ཏ་དེ་ཝ། ། ཤཱཀྱ་ཤྲཱི་དང་བི་བྷུ་ཏ་ཙནྡྲ། ། གཡག་སྡེ་ལོ་ཙཱ་ཞང་སྟོན་དཀོན་མཆོག་དཔལ། ། བྲག་ཕུག་པ་དང་བློ་བརྟན་པ་མན་འདྲ། ། ཞེས་པ་ལྟར་ཡིན་ལ། ཡང་ཀུན་རིག་རྩ་བའི་དཀྱིལ་འཁོར་ཆག་ལོ་ལུགས་ཀྱི་དབང་བརྒྱུད་ནི། ཀུན་རིག་ཀུན་དགའ་སྙིང་པོ་རབ་འབྱོར་བསྐྱངས། ། ཤནྟི་པ་དང་རྡོ་རྗེ་གདན་པ་ཆེ། །
འཇིགས་མེད་འབྱུང་གནས་སྦས་དང་ཛྙཱ་ན་ཤྲཱི། ། རྙོག་མེད་ལྷ་དང་རྡོ་རྗེ་གདན་པ་་་་་་ཆུང་བ། དང་། ། ར་ཝནྟྲ་དང་་་་་་ཆོས་རྗེ་དཔལ། ཆག་ལོ་གཡག་སྡེ་་་་་་ལོ་ཙཱ་བ། བ། ། པཎྜི་ཏ།་་་་་ རྡོ་རྗེ་ཤེས་རབ་དཀོན་མཆོག་དཔལ་མན་འདྲ། ། ཞེས་པ་ལྟར་རོ། ། དེ་དག་ནི་ཡོ་གའི་ཆོས་སྐོར་སྤྱི་དང་བྱེ་བྲག་ཀུན་རིག་རྩ་བའི་དཀྱིལ་འཁོར་གྱི་དབང་གི་བརྒྱུད་པ་རྣམས་གཙོ་བོར་སྨོས་པ་ཡིན་ལ།
ད་ནི་སྦྱོང་རྒྱུད་དཀྱིལ་འཁོར་བཅུ་གཉིས་པོ་སོ་སོའི་བླ་མ་བརྒྱུད་པ་རྣམས་ཀྱི་མཚན་རྟོགས་སླ་བའི་ཕྱིར་ལྷན་ཅིག་ཏུ་བརྗོད་ན། སངས་རྒྱས། ཕྱག་ན་རྡོ་རྗེ། རྒྱལ་པོ་རབ་གསལ་ཟླ་བ། བྲམ་ཟེ་ཛི་ན་མི་ཏྲ། སྭསྟི་ཕ་ལ། སྒྲ་གཅན་ཟིན། པྲ་ཛྙཱ་ཝ་ལི་ཏ།་་་་་ ཤེས་རབ་བསྐྱངས། ཡེ་ཤེས་རྡོ་རྗེ།
པྲ་ཧི་ཏ།་་་་་ རབ་ཏུ་ཕན་པ། སློབ་དཔོན་ཀུན་དགའ་སྙིང་པོ། རབ་འབྱོར་བསྐྱངས། དྷརྨ་ཕ་ལ། ལོ་ཆེན་རིན་ཆེན་བཟང་པོ། སྙལ་པ་་་་་་སྐབས་འདིར་གསན་ཡིག་ཕལ་ཆེར་ལས་ལོ་ཆེན་གྱི་རྗེས་སུ་སྙལ་པ་འབྱུང་བ་བཞིན་བྲིས་པ་ཡིན་ལ། སྤྱིར་རྗེ་བཙུན་གྱི་རྡོ་རྗེ་འབྱུང་བའི་ཊིཀྐར། སྙལ་པས་ཁ་ཆེ་ཛྙཱ་ན་ཤྲཱི་དང་། ཟངས་དཀར།
མང་ནང་པ། སྒྱི་ནོར་ཛྙཱ་ན་རྣམས་ལས་ཡོ་ག་གསན་པར་བཤད་ཀྱི། ལོ་ཆེན་ལས་གསན་པར་མ་བཤད་པས། ལོ་ཆེན་གྱི་རྗེས་སུ། མང་ནང་གི་གུར་ཤིང་བརྩོན་འགྲུས་རྒྱལ་མཚན། དེ་ནས་སྙལ་པ་ཉི་མ་ཤེས་རབ་ཅེས་ལོ་ཆེན་དང་སྙལ་པའི་བར་དུ་མང་ནང་པ་བགྲང་དགོས་སྙམ་སྟེ་དཔྱད་པར་བྱའོ། ཉི་མ་ཤེས་རབ། སྣུར་ཉི་མ་འོད་ཟེར། གཤེན་རྡོ་རྗེ་སེང་གེ རྒྱ་གསར་པ།
འབྲོ་ཛི་ཏི་པ། སྙེ་མདོ་བ་བསོད་ནམས་དཔལ། སྙལ་པ་ཆོས་གྲགས། བྱ་རིན་ཆེན་འོད། བློ་ཆེན་སངས་རྒྱས་སྲས། བག་སྟོན་གཞོན་ནུ་ཚུལ་ཁྲིམས། བླ་མ་ཚུལ་རྒྱལ་བ། བླ་མ་དཔལ་ལྡན་ཚུལ་ཁྲིམས། རྗེ་ཀུན་དགའ་བཟང་པོ། ཁ་ཆར་བ་བསོད་ནམས་རྒྱལ་མཚན།
བྱང་ཆུབ་བློ་གྲོས་རིན་ཆེན། མཁན་ཆེན་དཀོན་མཆོག་རིན་ཆེན འཇམ་དབྱངས་སངས་རྒྱས་རིན་ཆེན། མཁན་དཀོན་མཆོག་རིན་ཆེན། འཇམ་པའི་དབྱངས་དཀོན་མཆོག་རྒྱ་མཚོ། བདག་ཅག་གི་འདྲེན་པ་དམ་པ་དུས་གསུམ་སྒྲིབ་མེད་དུ་གཟིགས་པའི་རྒྱལ་བ་མུས་པ་ཆེན་པོ་སངས་རྒྱས་རྒྱལ་མཚན། དེའི་དྲུང་དུ་ས་སྐྱ་པ་སྔགས་འཆང་ངག་དབང་ཀུན་དགའ་བསོད་ནམས་བདག་གིས་དད་འདུན་ཆེན་པོའི་སྒོ་ནས་མནོས་པ་ལགས། ཡང་འཇམ་དབྱངས་སངས་རྒྱས་རིན་ཆེན་གྱི་དྲུང་། ས་ལོ་འཇམ་པའི་རྡོ་རྗེ་དང་། ཡོངས་འཛིན་དཀོན་མཆོག་ལྷུན་གྲུབ། རྗེ་དཀོན་མཆོག་རྒྱ་མཚོ་གསུམ་ཀས་གསན་ཞིང་།
ས་ལོ། ལོ་ཆེན་གཉིས་ཀའི་དྲུང་དུ། སྔགས་འཆང་ཆོས་ཀྱི་རྒྱལ་པོ་ངག་དབང་ཀུན་དགའ་རིན་ཆེན་གྱིས་གསན་པར་མཛད་ལ། ཡང་བརྒྱུད་པ་ལུགས་གཅིག་ནི། འཛིམ་པ་བློ་ཆེན་ཡན་གོང་དང་འདྲ་བ་ལས། དེ་ནས་ལོ་མཆོག བླ་མ་བསོད་དབང་། ཀུན་མཁྱེན་སེང་གེ་འབུམ། པཎ་ཆེན་མ་ཏི། ས་བཟང་འཕགས་པ།
རྗེ་རྡོ་རྗེ་འཆང་མན་སྔར་དང་འདྲ་ལ། ཡང་ངོར་ཆེན་ཀུན་བཟང་གི་རྗེས་སུ། མཁས་གྲུབ་དཔལ་ལྡན་རྡོ་རྗེ། ཆོས་རྗེ་མགོན་པོ་དབང་ཕྱུག གཉན་ལོ་གྲགས་པ་བློ་གྲོས། རྗེ་དཀོན་མཆོག་རྒྱ་མཚོ་ཡན་སྔར་དང་འདྲ་བ་དང་། ཡང་ན་ངོར་ཆེན་རྡོ་རྗེ་འཆང་། མཁས་གྲུབ་དཔལ་རྡོར་བ། རྭ་ཆེན་ཡོན་ཏན་དཔལ་བཟང་། འཇམ་དབྱངས་ནམ་མཁའ་བརྟན་པ།
དགེ་ལེགས་བཤེས་གཉེན། རྗེ་ཤར་ཁང་པ་ཤེས་རབ་རྒྱལ་མཚན། པཎ་ཆེན་ནམ་མཁའ་དཔལ་བཟང་། དེའི་དྲུང་དུ་བདག་གི་བླ་མ་ཡབ་རྗེ་སྦས་བའི་སངས་རྒྱས་སྔགས་འཆང་གྲགས་པ་བློ་གྲོས་ཀྱིས་གསན་ཞིང་། དེ་དུས་ཁོ་བོ་ཅག་ཀྱང་ལོ་ཤིན་ཏུ་གཞོན་ནུའི་དུས་ཡིན་པས། སྟ་གོན་དང་འབྲེལ་བའི་དཀྱིལ་འཁོར་གཅིག་གཉིས་ཤིག་གི་དབང་ཙམ་ཞིག་ཐོབ་བོ་ཞེས་བཀའ་དྲིན་ཅན་གྱི་ཡབ་རྗེ་ཆོས་ཀྱི་རྒྱལ་པོ་ཉིད་ཀྱི་གསུང་ལས་ཐོས་སོ། ། དེ་ལྟར་དེ་དག་གིས་ནི་རྣལ་འབྱོར་རྒྱུད་ཀྱི་དམ་པའི་ཆོས་འབྱུང་བའི་ཚུལ་ལེགས་པར་བཤད་པ་ཡོ་ག་ཆོས་ཀུན་གསལ་བའི་ཉིན་བྱེད་ཅེས་བྱ་བ་མདོ་ཙམ་བཤད་པ་བསྟན་ཟིན་ཏོ། ། འདིར་སྨྲས་པ། ། འོག་མིན་གནས་དང་རི་རབ་ལྷུན་པོའི་རྩེར། ། རྣམ་སྣང་ལོངས་སྤྱོད་རྫོགས་དང་སྤྲུལ་པ་ཡིས། །
རྒྱུད་རྒྱལ་གསུངས་པའི་སྟོན་དང་བསྟན་པ་དང་། ། འཁོར་དང་བསྡུད་པར་མཛད་རྣམས་བསྔགས་པར་འོས། ། ཟ་ཧོར་གྲོང་ཁྱེར་ཆེན་པོའི་རྒྱལ་ཁམས་སུ། ། གསང་བདག་དབང་པོས་རྡོར་དབྱིངས་དཀྱིལ་འཁོར་ཆེ། ། སྤྲུལ་ནས་དབང་བསྐུར་ཟབ་མོའི་རྒྱུད་གཏད་པའི། ། མི་བདག་རབ་གསལ་ཟླ་བར་སྙིང་ནས་དད། ། འཕགས་ཡུལ་ཡོ་གའི་སྲོལ་འབྱེད་རྣམས་ཀྱི་གཙོ། ། ཀུན་དགའ་སྙིང་པོ་སངས་རྒྱས་གསང་བ་དང་། ། ཤཱཀྱ་བཤེས་གཉེན་ཞེས་སུ་ཡོངས་གྲགས་པའི། ། མཁས་པ་མི་གསུམ་བརྒྱུད་པར་བཅས་ལ་འདུད། །
གངས་རིའི་ཁྲོད་འདིར་བསྟན་པ་ཕྱི་དར་དུས། ། སྤྲུལ་པའི་ཆོས་རྒྱལ་ཁུ་དབོན་རིམ་བྱོན་པའི། ། བསྟན་འགྲོའི་ཕྱིར་དུ་སྐུ་སྲོག་གཏོང་བ་ལ། ། ཞུམ་མེད་རྒྱལ་སྲས་ཆེ་རྣམས་ཕྱག་གི་གནས། ། དུས་དེར་སྐད་གཉིས་སྨྲ་བའི་གཙུག་གི་རྒྱན། ། སྐྱེས་མཆོག་ལོ་ཆེན་རིན་ཆེན་བཟང་པོ་ཡིས། ། དམ་ཆོས་སྤྱི་དང་ཁྱད་པར་ཡོ་ག་ཡི། ། ཟབ་རྒྱས་ཆོས་ཚུལ་རྒྱ་མཚོ་བོད་འདིར་བསྒྱུར། ། མགོན་དེའི་སྐུ་ཚེའི་སྟོད་དང་སྨད་ཀྱི་ཆར། ། བསྟན་འཛིན་སློབ་ཚོགས་བསྐྲུན་པ་དེ་རྣམས་ཀྱིས། །
རྣལ་འབྱོར་རྒྱུད་ཀྱི་བསྟན་པ་མངའ་རིས་དང་། ། དབུས་གཙང་ལྗོངས་འདིར་སྤེལ་བའི་སྲོལ་གཉིས་དང་། ། དེ་ལྟར་ཡོ་ག་སྟོད་ལུགས་སྨད་ལུགས་སོགས། ། མདོ་སྔགས་རིག་གནས་དག་གིས་ལེགས་བསྡུས་པའི། ། ཡོངས་རྫོགས་བསྟན་པའི་བདག་པོ་ས་སྐྱ་པ། ། བླ་ཆེན་བརྒྱུད་པར་བཅས་རྣམས་སྤྱི་བོས་མཆོད། ། དེ་ལྟར་ས་སྐྱའི་རྗེ་བཙུན་བཞེད་པའི་སྲོལ། ། སྐྱོང་མཛད་བསྟན་འཛིན་རིམ་པར་བྱོན་རྣམས་དང་། ། འགྲན་བྲལ་ངོར་ཆེན་མུས་ཆེན་ཀུན་མཁྱེན་རྗེ། ། སློབ་མར་བཅས་པའི་བཀའ་དྲིན་བསམ་ལས་འདས། །
གཞན་ཡང་སྔོན་གྱི་རྩ་སྣུར་འཛིམ་གསུམ་དང་། ། ཕྱིས་བྱོན་བུ་སྟོན་ཐམས་ཅད་མཁྱེན་པ་སོགས། ། གངས་ལྗོངས་ཡོ་གའི་བསྟན་འཛིན་མཆོག་རྣམས་ལ། ། བློ་ལྡན་སུ་ཞིག་གུས་པ་ལྷུར་མི་བྱེད། ། ཁྱད་པར་སྙིགས་དུས་བསྟན་པའི་ཉི་མ་ཆེ། ། སྔགས་འཆང་ཆོས་ཀྱི་རྒྱལ་པོ་ཡབ་སྲས་དང་། ། རྒྱལ་ཀུན་སྤྲོ་བསྡུའི་བྱེད་པོ་མུས་ཆེན་རྗེར། ། གསོལ་འདེབས་སླར་ཡང་བྱང་ཆུབ་བར་དུ་སྐྱོངས། ། དེ་ལྟར་རྣལ་འབྱོར་རྒྱུད་ཀྱི་དམ་པའི་ཆོས། ། བྱུང་ཚུལ་ལེགས་པར་བཤད་པའི་ངོ་མཚར་གཏམ། །
ཡོ་ག་ཆོས་ཀུན་གསལ་བའི་ཉིན་བྱེད་འདི། ། བསྟན་དང་འགྲོ་ལ་ཕན་པའི་ལྷག་བསམ་གྱིས། ། སྔོན་བྱོན་གོང་མའི་གསུང་རབ་རྒྱ་མཚོ་ལས། ། རབ་གསལ་བློ་ཡིས་ལེགས་པར་བསྡུས་ཏེ་སྦྱར། ། དགེ་བ་འདིས་མཚོན་དུས་གསུམ་དགེ་བའི་མཐུས། ། བདག་དང་བདག་གི་གདུལ་བྱར་གྱུར་པ་ཡི། ། ཤེས་རྒྱུད་སྒྲིབ་གཉིས་བག་ཆགས་ཀུན་བྱང་ནས། ། དུས་འདིར་ནད་མེད་ཚེ་རབས་མཐར་ཕྱིན་ཞིང་། ། རྡོ་རྗེའི་ལུས་བརྟས་དབང་པོ་ཀུན་གསལ་བས། ། བསྟན་དང་འགྲོ་བའི་དོན་མང་འགྲུབ་པ་དང་། །
ནམ་ཞིག་ཚེ་འདིའི་སྣང་བ་ནུབ་མ་ཐག ། དཔོན་སློབ་ལྷན་ཅིག་བདེ་བ་ཅན་སྐྱེས་ནས། ། ས་ལམ་མཐར་ཕྱིན་གང་འདུལ་སྤྲུལ་པ་ཡིས། ། སྤྱི་དང་བྱེ་བྲག་བསྟན་པ་རྒྱས་བྱེད་ཤོག ། གཞན་ཡང་གངས་རིའི་ཁྲོད་ཀྱི་རྡོ་རྗེ་གདན། ། དཔལ་ལྡན་ས་སྐྱའི་བསྟན་པའི་རྒྱུན་སྐྱོང་བའི། ། མྱུར་དུ་རིགས་བརྒྱུད་དྲི་མེད་འགའ་འབྱུང་ཞིང་། ། དེ་རྒྱུན་བསྐལ་པར་རྒྱུན་ཆད་མེད་པར་ཤོག ། དེ་དག་རྣམས་དང་དངོས་བརྒྱུད་སློབ་མ་ཡི། ། སྔགས་འཆང་ཡབ་སྲས་བསྟན་པའི་རྒྱུན་བཟང་འདི། །
ཡར་ངོའི་ཟླ་ལྟར་འཕེལ་ཞིང་རབ་རྒྱས་ནས། ། བདག་གི་རེ་སྨོན་ཐམས་ཅད་འགྲུབ་གྱུར་ཅིག ། ཅེས་རྣལ་འབྱོར་རྒྱུད་ཀྱི་དམ་པའི་ཆོས་བྱུང་བའི་ཚུལ་ལེགས་པར་བཤད་པ་ཡོ་ག་ཆོས་ཀུན་གསལ་བའི་ཉིན་བྱེད་ཅེས་བྱ་བ་འདི་ཡང་། འཇམ་མགོན་གྲུབ་པའི་དཔའ་བོ་པདྨའི་རྣམ་འཕྲུལ་བསོད་ནམས་དབང་པོ་དང་། བྱང་ཆུབ་སེམས་དཔའ་ཞི་བ་མཚོའི་རྣམ་པར་སྤྲུལ་པ་སྔགས་འཆང་གྲགས་པ་བློ་གྲོས། རིགས་ཐམས་ཅད་དང་དཀྱིལ་འཁོར་ཐམས་ཅད་ཀྱི་ཁྱབ་བདག་དྲུག་པ་རྡོ་རྗེ་སེམས་དཔའ་ཉིད་གཞན་ངོར་ངུར་སྨྲིག་གི་བླ་གོས་འཆང་བ་རྒྱལ་བ་མུས་པ་ཆེན་པོ་སངས་རྒྱས་རྒྱལ་མཚན། སྤྲུལ་པའི་སྐུ་ལོ་ནས་སྤྱན་སྔ་རིན་པོ་ཆེ་ཀུན་དགའི་མཚན་ཅན། རྗེ་ནགས་དགོན་པ་ཆེན་པོ་སྦྱིན་པ་གྲགས་པ།

ཉམས་རྟོགས་ཀྱི་མངའ་བདག་གྲུབ་མཆོག་དབང་ཕྱུག་རབ་བརྟན། མཁན་ཆེན་ཐམས་ཅད་མཁྱེན་པ་ངག་དབང་ཆོས་ཀྱི་གྲགས་པ་རྣམས་གཙོ་བོར་སྨོས་པའི་ཡོངས་འཛིན་ཆོས་བཞིན་དུ་སྤྱོད་པའི་ཞབས་རྡུལ་སྤྱི་བོས་ལེན་པ། དཔལ་ས་སྐྱ་པ་ཤཱཀྱའི་དགེ་བསྙེན་ཐེག་པ་མཆོག་གི་རྣལ་འབྱོར་པ་སྔགས་འཆང་ངག་དབང་ཀུན་དགའ་བསོད་ནམས་གྲགས་པ་རྒྱལ་མཚན་དཔལ་བཟང་པོས་སྔོན་བྱོན་པའི་བླ་མ་གོང་མ་རྣམས་ཀྱིས་རྣལ་འབྱོར་རྒྱུད་ཀྱི་བསྟན་པ་དར་རྒྱས་སུ་མཛད་པའི་ཚུལ་གྱི་གསུང་རབ་རྣམས་མཐོང་བའི་ཚེ། དང་འདོད་ཀྱི་དད་པ་བཅོས་མ་མ་ཡིན་པ་སྐྱེས་པས་རྐྱེན་བྱས། ད་དུང་བདག་ལ་བརྟེན་ནས་རྣལ་འབྱོར་རྒྱུད་ཀྱི་བསྟན་པ་ཅུང་ཟད་ཙམ་འཕེལ་ན་ཅི་མ་རུང་སྙམ་པའི་ལྷག་བསམ་རྣམ་པར་དག་པས་ཀུན་ནས་བསླངས་ཏེ། རྒྱ་གར་ལུགས་ལ་ཨི་ཤྭ་རཿསྟེ་དབང་ཕྱུག་ཅེས་གྲགས་ཤིང་། རྒྱ་ནག་ལུགས་ལ་མེ་མོ་གླང་གི་ལོ་ནག་པ་ཟླ་བའི་དམར་ཆ་དགའ་བ་གཉིས་པའི་ཚེས་ལ་དཔལ་ས་སྐྱའི་ཆོས་གྲྭ་ཆེན་པོའི་བཞི་ཐོག་བླ་བྲང་གི་ཚོམས་དམར་དུ་སྦྱར་བའི་ཡི་གེ་པ་ནི་རང་དང་ཉེ་བར་གནས་པའི་དགེ་སློང་རྡོ་རྗེ་འཛིན་པ་གསུང་རབ་ཀྱི་བློ་མིག་གསལ་བའི་རབ་འབྱམས་སྨྲ་བ་བསམ་གཏན་རྒྱ་མཚོས་དད་པ་དང་བརྩོན་འགྲུས་བླ་ན་མེད་པའི་སྒོ་ནས་མགྱོགས་པར་བགྱིས་སོ། ། འདིས་བསྟན་པ་སྤྱི་དང་བྱེ་བྲག་རྣལ་འབྱོར་རྒྱུད་ཀྱི་བསྟན་པ་འཕེལ་ཞིང་རྒྱས་ལ་ཡུན་རིང་དུ་གནས་པར་གྱུར་ཅིག ཤུ་བྷཾ་མསྟུ་སརྦ་ཛ་ག་ཏཾ།་་་་་ སྐྱེ་དགུ་རྣམས་དགེ་བར་གྱུར་ཅིག དྷརྨེ་ཨུ་ད་ཡ་མསྟུ།་་་་་
ཆོས་འདི་དར་བར་གྱུར་ཅིག། །། ༈ མཁན་ཆེན་ཨ་པད་རིན་པོ་ཆེའི་དགོངས་བཞེད་ལྟར་གུ་རུས་ཞབས་ཞུ་བགྱིས་པའོ།། PAGE * MERGEFORMAT 2 ཨ་མྱེས་ཞབས། རྣལ་འབྱོར་རྒྱུད་ཀྱི་དམ་པའི་ཆོས་བྱུང་བའི་ཚུལ་ལེགས་པར་བཤད་པ། PAGE * MERGEFORMAT 1
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
