གསུང་འབུམ། ངག་དབང་ཀུན་དགའ་བསོད་ནམས།
པོད ༧༧
མ་གཅིག་གྲུབ་པའི་རྒྱལ་མོ་ནས་བརྒྱུད་པའི་ཚེ་ཁྲིད་ཟབ་མོ་འཆི་མེད་བདུད་རྩིའི་ཆུ་རྒྱུན།
༄༅། །མ་གཅིག་གྲུབ་པའི་རྒྱལ་མོ་ནས་བརྒྱུད་པའི་ཚེ་ཁྲིད་ཟབ་མོ་འཆི་མེད་བདུད་རྩིའི་ཆུ་རྒྱུན་ཞེས་བྱ་བ་བཞུགས།། ན་མོ་གུ་རུ་བུདྡྷ་དྷྭ་ཛ་ཡེ། བླ་མ་མཆོག་དང་མགོན་པོ་ཚེ་དཔག་མེད། ། གཉིས་མེད་ཞབས་ལ་གུས་པས་ཕྱག་འཚལ་ནས། ། ཚེ་ཁྲིད་ཟབ་མོ་འཆི་མེད་ཆུ་རྒྱུན་འདི། ། རང་གཞན་འཆི་མེད་ཐོབ་ཕྱིར་བྲི་བར་བྱ། ། འདིར་མ་གཅིག་གྲུབ་པའི་རྒྱལ་མོ་ནས་བརྒྱུད་པའི་ཚེ་ཁྲིད་ཟབ་མོ་འཆི་མེད་བདུད་རྩིའི་ཆུ་རྒྱུན་ཞེས་བྱ་བ་འདི་འཆད་པ་ལ་གཉིས་ཏེ། ཡིད་ཆེས་ཤིང་ཁུངས་བཙུན་པར་བྱ་བའི་ཕྱིར་སྔོན་གྱི་ལོ་རྒྱུས་བསྟན་པ་དང་། ལོ་རྒྱུས་དེ་དང་འབྲེལ་བའི་ཚེ་བསྒྲུབ་པའི་གདམས་པ་དངོས་བཤད་པའོ། ། དང་པོ་ནི།
ཚེ་དཔག་ཏུ་མེད་པ་མཁའ་འགྲོ་མ་གྲུབ་པའི་རྒྱལ་མོའི་ལུགས་ཀྱི་ཚེ་སྒྲུབ་ཁྱད་པར་ཅན་འདིའི་ལོ་རྒྱུས་ནི། ཡང་དག་པར་རྫོགས་པའི་སངས་རྒྱས་ཆོས་སྐུ་སྣང་བ་མཐའ་ཡས་ཀྱིས་ཨུ་རྒྱན་པདྨ་འབྱུང་གནས་ལ་ཞལ་མངོན་སུམ་དུ་བསྟན་ནས། རྒྱུད་ལུང་མན་ངག་ཐམས་ཅད་ཡོངས་སུ་རྫོགས་པར་གནང་ངོ་། ། སློབ་དཔོན་པདྨ་འབྱུང་གནས་ཀྱིས་ཀྱང་སྒྲུབ་པ་ཟབ་མོ་འདི་ཉམས་སུ་བླངས། དེ་ཉིད་ལ་གྲུབ་པ་བརྙེས་ནས་འཆི་མེད་ཚེའི་དངོས་གྲུབ་ཐོབ་བོ། ། ད་ལྟ་ཡང་ཟངས་མདོག་དཔལ་གྱི་རིའི་རྩེ་མོ་ན་སྲིན་པོའི་ཁ་གནོན་མཛད་ཀྱིན་བཞུགས། དེ་ཡང་སྔ་དྲོ་བྱིས་པ་ལོ་བརྒྱད་པའི་ཚུལ་དུ་བྱོན་ཏེ། དཔག་བསམ་གྱི་ལྗོན་ཤིང་གི་སྡོང་པོའི་དབུས་ན་བཞུགས་ནས་མཁའ་འགྲོ་མའི་ཚོགས་དཔག་ཏུ་མེད་པ་དང་བཅས་ནས་གཞོན་ནུའི་རོལ་རྩེད་མཛད་ཀྱིན་ཆོས་ཟབ་མོ་བརྡས་སྟོན་ཅིང་བཞུགས། སྲིན་པོ་རྣམས་འདི་ལ་རྒས་པ། རྒུད་པ།
འཆི་བ་ལ་སོགས་པ་མི་ཡོང་བ་འདུག་བསམས་ནས་ཅུང་ཟད་མྱ་ངན་བྱེད། དགོང་ཀའི་དུས་སུ་ཅུང་ཟད་བགྲེས་པའི་ཚུལ་དུ་བྱོན་པས་སྲིན་པོ་རྣམས་འདི་དུས་མྱུར་དུ་འཆི་བ་འདུག་བསམས་ཏེ་ཅུང་ཟད་དགའ་བ་བསྒོམ། ངོ་བོ་ལ་བགྲེས་རྒུད་མི་མངའ་བར་བཞུགས། དེ་ཉིད་ཀྱིས་སྒྲུབ་པ་ཆེན་པོ་བཀའ་བརྒྱད་ལ་མངའ་བརྙེས་པའི་མཁའ་འགྲོ་མ་བརྒྱད་ཡོད་པའི་ནང་ནས། རིག་འཛིན་ཚེའི་གྲུབ་པ་བརྙེས་པའི་མཁའ་འགྲོ་མ་གྲུབ་པའི་རྒྱལ་མོ་ལ་གནང་། དེ་ཉིད་ཀྱིས་སློབ་དཔོན་ཏི་པུ་པ་ལ་གནང་། བོད་དུ་ཇི་ལྟར་བསྒྱུར་ན་རྣལ་འབྱོར་གྱི་དབང་ཕྱུག་ཆེན་པོ་མི་ལ་རས་པ་ལ་ཕ་དང་མཉམ་པའི་བུ་བརྒྱད་ཡོད་པའི་ནང་ནས། སྐྱེས་སྟོབས་ཀྱི་ཤེས་རབ་མཆོག་ཏུ་གྱུར་པ་རས་ཆུང་པ་རྡོ་རྗེ་གྲགས་པ་ཡིན་པས་དཔོན་སློབ་གཉིས་པོས་མངའ་རིས་གུང་གི་ས་ཕྱོགས་སུ་སྒྲུབ་པ་མཛད་ཅིང་བཞུགས་པའི་དུས་སུ། ལུང་གི་མདའ་ན་མཚན་ཉིད་ཀྱི་སྟོན་པ་དར་བློ་ཞེས་བྱ་བ་སྡེ་སྣོད་ལ་མཁས་པ་ཞིག་ཡོད་པས། ང་སྡེ་སྣོད་ཀྱི་པོ་ཏི་ལ་མཁས་པ་ལ་ཞབས་ཏོག་མི་བྱེད་པར།
སྔགས་པ་བན་འཇིར་བ་ལུང་པའི་ཕུ་ན་ཉལ་བ་ལ་བསྙེན་བཀུར་དང་ཞབས་ཏོག་བྱེད་པ་སུན་དབྱུང་དགོས་ཟེར་ནས། རྗེ་བཙུན་ཐུགས་དམ་ལ་ཞུགས་པའི་སྤྱན་སྔར་བྱོན་ནས་ཆོས་ཀྱི་བགྲོ་གླེང་བྱས་པས། རྗེ་བཙུན་གྱི་ཁོང་འདོད་པའི་ལན་མ་ཐེབས་པར། ཀ་བ་ཆེན་བྱས་པས། རྗེ་བཙུན་གྱི་ཞལ་ནས་ཀ་བ་ག་ན་གསུངས་ནས་ཕྱག་འཇིལ་མཛད་པས། ཀ་བ་ལ་ཕྱག་ཕར་ཐལ་ཚུར་ཐལ་སོང་པས། ཁོང་མཚན་ཉིད་པ་སླར་ཁྲོས་ནས། ཆོས་གཏམ་ལ་ལན་མི་ཐེབ་པའི། མིག་འཕྲུལ་འདྲ་བ་གཅིག་ཤེས་ཀྱི་འདུག་སྟེ། ཟོག་པོ་དཀོར་རྒྱལ་ཟེར་ནས་དབུ་ལ་ཞབས་བརྡབས་བསྣུན།
མ་མཛེས་པའི་སྤྱོད་ལམ་ཐོར་རེ་བྱས་ཏེ་སོང་། རས་ཆུང་པས་ཤིང་བུ་སྒྲུགས་ནས་ཕེབས་བྱོན་པ་དང་། རྗེ་བཙུན་གྱི་སྤྱན་སྔར་མ་མཛེས་པའི་སྤྱོད་ལམ་ཐོར་རེ་འདུག་ཞུས་པས། རྗེ་བཙུན་ཏིང་ངེ་འཛིན་ལ་འབྱམས་ནས་ལན་མ་བྱུང་། ཏིང་ངེ་འཛིན་སད་ནས་ཞུས་པས། སྔར་གྱི་ལོ་རྒྱུས་རྣམས་གསུངས། མཐར་ཐུག་གི་གདམས་པ་ང་རང་ལ་བསྟན་རྒྱུ་ཡོད་དེ། ཐ་སྙད་ཚིག་གི་སྒྲོ་འདོགས་མ་ཆོད་ན་སྙིགས་དུས་གདུལ་བྱ་རྣམས་ཐུལ་བར་དཀའ་བ་འདུག་པས། ཁྱོད་རྒྱ་གར་དུ་སོང་ལ་ཐོས་པའི་སྒྲོ་འདོགས་ཆོད་ལ་ཤོག་གསུངས་ནས། གསེར་བྲེ་དང་ཕུལ་མ་བརྩེགས་པར་བརྫངས་ཏེ།
རས་ཆུང་པས་རྒྱ་གར་དུ་བྱོན། རྒྱ་གར་ཤར་ནུབ་ཐམས་ཅད་ཆུ་བོ་བཞིན་ཉུལ། མཁས་པ་དང་བཙུན་པ་མང་པོའི་ཞབས་ལ་གཏུག་ཅིང་སྒྲོ་འདོགས་བཅད་དེ། བོད་དུ་འབྱོན་པར་ཆས་པའི་ནུབ་ཅིག་གི་མནལ་ལམ་ན། བུད་མེད་དམར་མོ་རྒྱན་དཔག་ཏུ་མེད་པས་བརྒྱན་པ་གཅིག་བྱུང་ནས། རས་ཆུང་པ་ལ་གཟིགས་ནས་ཅུང་ཟད་བཞད། དེའི་རྗེས་ལ་ཡང་བག་རེ་བཤུམ་གྱིན་འདུག་པ་ལ། རས་ཆུང་པས་སླར་ཞུས་པ། བླ་མ་ཡེ་ཤེས་ཀྱི་མཁའ་འགྲོ་མ། བདག་ལ་གཟིགས་ནས་བཞད་པ་ཅི་ལགས་ཞུས་པས།
ཁྱོད་སྐྱེས་ཐོབ་ཀྱི་ཡེ་ཤེས་དང་ལྡན་པ་འགྲོ་བ་མང་པོ་ལ་ཕན་ཐོགས་པར་འདུག་པས་དགའ་བ་ཡིན། རྗེས་ལ་བཤུམ་པ་ཅི་ལགས་ཞུས་པས། ཁྱེད་ཀྱི་ཚེ་ཅུང་ཟད་ཐུང་འདུག་པས་མ་དགའ་བ་ཡིན་གསུངས། འོ་ན་བདག་ལ་ཚེའི་དངོས་གྲུབ་སྩལ་དུ་གསོལ་ཞུས་པས། ཚེ་སྒྲུབ་ཟབ་མོ་ཁྱད་པར་ཅན་ཅིག་ཡོད་དེ། དུར་ཁྲོད་ཆེན་པོ་བསིལ་བའི་ཚལ་ན་གཏེར་དུ་སྦས་ནས་ཡོད། ཚེས་བཅུའི་ཚོགས་འཁོར་གྱི་སྐབས་སུ་མཁའ་འགྲོ་མ་རྣམས་ལ་ཞུ་བ་བྱས་ལ། གནང་བ་ཞུས་ལ་སྦྱིན་པར་བྱའི། ཚེས་བཅོ་ལྔའི་ནུབ་སེང་ལྡེང་ནགས་ཀྱི་ཕུག་ཏུ་ཤོག་གསུངས་ནས་མི་སྣང་བར་སོང་། ། ཚེས་བཅོ་ལྔའི་ནུབ་དབང་ལུང་མན་ངག་ཐམས་ཅད་ཡོངས་སུ་རྫོགས་པར་གནང་།
མནལ་ལམ་དུ་སྔར་གྱི་མཁའ་འགྲོ་མ་བྱོན་ནས་ལྕགས་ཀྱི་དབྱུག་པ་སྐུ་ལུས་དང་ལྕིད་མཉམ་པ་གཅིག་སྐུ་ལུས་ལ་བཙུགས་པའི་མནལ་ལམ་གཅིག་བྱུང་། སླར་ཡང་ཕྱི་རབས་ཀྱི་གང་ཟག་ཡིད་ཆེས་པར་བྱ་བའི་ཕྱིར་དུ། སློབ་དཔོན་ཆེན་པོ་ཏི་པུ་པ་ལ་ཡང་དབང་ལུང་མན་ངག་དང་བཅས་པ་རྫོགས་པར་ཞུས། བོད་དུ་བྱོན་ཉི་མ་དབུས་ཀྱི་རྒྱལ་ཁམས་སུ་གཉལ་རེའི་ས་ཕྱོགས་སུ་གདུལ་བྱ་དཔག་ཏུ་མེད་པའི་དོན་མཛད། དགུང་ལོ་བརྒྱད་ཅུ་གྱ་གསུམ་གྱི་བར་དུ་བཞུགས། དེ་ཉིད་ཀྱིས་རྗེ་བཙུན་མི་ལ་རས་པ་བཞད་པ་རྡོ་རྗེ་ལ་རང་ཉིད་རྒྱ་གར་ནས་བྱོན་པའི་ཆོས་ཀྱི་སྐྱེས་སུ་ཕུལ་བ་ཡིན་ཞིང་། དེ་ནས་ད་ལྟའི་བར་དུ་བླ་མ་བརྒྱུད་པ་བར་མ་ཆད་པར་བྱོན་པ་དེ་ཀུན་ཀྱང་ཚེ་སྒྲུབ་ཟབ་མོ་འདི་ལ་ཐུགས་རྩིས་སུ་མཛད་ཅིང་། བྱིན་རླབས་ཤིན་ཏུ་ཆེ་བའི་ལོ་རྒྱུས་ངོ་མཚར་ཅན་མང་དུ་ཡོད་ཀྱང་། འདིར་ཡི་གེས་འཇིགས་ནས་མ་བྲིས་ལ། བརྒྱུད་ལྡན་གྱི་བླ་མ་དམ་པ་དག་གི་གསུང་ལས་བཙལ་བར་བྱའོ། །
གཉིས་པ་ལོ་རྒྱུས་དེ་དང་འབྲེལ་བའི་ཚེ་སྒྲུབ་ཀྱི་གདམས་པ་དངོས་བཤད་པ་ལ། སྦྱོར་བ། དངོས་གཞི། རྗེས་སོ། ། དང་པོ་ནི། སྐྱབས་འགྲོ་སེམས་བསྐྱེད་ལན་མང་དུ་བྱས་ཤིང་། འཁོར་བའི་ཉེས་དམིགས། དལ་འབྱོར་རྙེད་དཀའ། འཆི་བ་མི་རྟག་པ། ལས་རྒྱུ་འབྲས་སོགས་ཐུན་མོང་གི་ཆོས་རྣམས་ཅི་རིགས་པ་བཤད།
དབང་བཞིས་རྒྱུད་སྨིན་ཞིང་འདིའི་བྱིན་རླབས་ལེགས་པར་ཐོབ་པས་སློབ་མ་སྔགས་ཀྱི་སྡོམ་ལྡན་དུ་བྱའོ། ། གཉིས་པ་དངོས་གཞི་ལ། བསྐྱེད་རིམ་ལ་བརྟེན་ནས་ཚེ་བསྲིང་བ་དང་། རྫོགས་རིམ་ལ་བརྟེན་ནས་ཚེ་བསྲིང་བའོ། ། དང་པོ་ནི། མདུན་གྱི་ནམ་མཁར་རང་གི་སྤྱི་གཙུག་ཏུ་ཚེ་དཔག་ཏུ་མེད་པའི་བསྐྱེད་ཆོག་ཚུལ་བཞིན་བྱས། མཆོད་བསྟོད་དང་། ཨོཾ་བཛྲ་ཨ་ཡུ་ཥེ་ས་ར་ཧ་ཀ་ར་རེ་ཤ་ར་རེ་ཧཱུྃ་ཕཊ྄། ཅེས་ལན་གསུམ་གསོལ་བ་བཏབ་པས། ཚེ་དཔག་མེད་ཀྱི་ཐུགས་ཁའི་ཧཱུྃ་ལས་འོད་འཕྲོས་པས་རང་གི་ཚེ་གདོན་བགེགས་ཀྱིས་འཕྲོགས་པ་དང་།
ཡར་བ་བཀུག་སྟེ་ཚེ་དཔག་མེད་ཀྱི་བུམ་པར་བྱོན་པས་ཁོལ་ཞིང་ལུད། བུམ་པའི་ཁ་ནས་བྱུང་། སྤྱི་གཙུག་གི་བུ་ཁ་ནས་མར་སོང་བས་མགོ་བོའི་རྩ་འདབ་ཐམས་ཅད་དང་། མགྲིན་པ། སྙིང་ཁ། ལྟེ་བ། གསང་གནས་ཀྱི་རྩ་འདབ་ཐམས་ཅད་ཁེངས། མཐར་ལུས་ཐམས་ཅད་ཁེངས་བླ་ཚེ་སོར་ཆུད་པར་བསམ་ལ། ཨོཾ་ཨ་མ་ར་ཎི་ཛི་ཝནྟི་ཡེ་སྭཱཧཱ། ཞེས་བཟླས་པ་དམིགས་པ་དང་པོའོ། །
དེ་བཞིན་དུ་ཡང་ཐུགས་ཁའི་ཧཱུྃ་ལས་འོད་འཕྲོས་འཇིག་རྟེན་གྱི་ཁམས་ཀྱི་སའི་རོ་བཅུད་ཐམས་ཅད་ལ་ཕོག རྡོ་ཁབ་ལེན་གྱིས་ལྕགས་ཕྱེ་བསྡུས་པ་ལྟར་དེ་རྣམས་ཀྱི་བདུད་རྩི་འོ་མའི་མདོག་ལྟ་བུ་དཀར་ནར་ནར་བསྡུས་ཚེ་དཔག་མེད་ཀྱི་བུམ་པར་བྱོན་པ་སོགས་ནས། ལུས་ཐམས་ཅད་ཁེངས་ཤིང་ལུས་རི་རབ་བཞིན་དུ་བསྲ་ཞིང་བརྟན་པ། གང་གིས་ཀྱང་གཞོམ་ཞིག་མི་ནུས་པ་བསམ་ལ་སྔགས་བཟླ། དམིགས་པ་གཉིས་པའོ། ། ཡང་སྔར་བཞིན་འོད་འཕྲོས་ཕྱིའི་རྒྱ་མཚོ་ལ་སོགས་པའི་ཆུ་ཐམས་ཅད་ཀྱི་བཅུད་བསྡུས་པ་སོགས་དང་། ལུས་སྣུམ་བག་དང་ལྡན་པར་བསམ་ལ་སྔགས་བཟླ་དམིགས་པ་གསུམ་པའོ། ། ཡང་མེ་ཐམས་ཅད་ཀྱི་བཅུད་བསྡུས་ལ་བསྟིམ་ལུས་བཀྲག་མདངས་དང་ལྡན་པར་བསམ་ཞིང་སྔགས་བཟླ་དམིགས་པ་བཞི་པའོ། ། ཡང་རླུང་ཐམས་ཅད་བསྡུས་ལ་བསྟིམ་སྟོབས་དང་ཡང་རྩལ་ཆེན་པོར་གྱུར་པར་བསམ་ཞིང་སྔགས་བཟླ་དམིགས་པ་ལྔ་པའོ། ། ཡང་སེམས་ཅན་ཐམས་ཅད་ཀྱི་ཚེ་དང་བསོད་ནམས་ཐམས་ཅད་རང་ལ་ཐིམ་པས་རང་ཉིད་སེམས་ཅན་ཐམས་ཅད་དང་ཚེ་དང་བསོད་ནམས་མཉམ་པར་བསམ་ཞིང་སྔགས་བཟླས་དམིགས་པ་དྲུག་པའོ། །
ཡང་སངས་རྒྱས་དང་བྱང་ཆུབ་སེམས་དཔའ་ཐམས་ཅད་སྤྱན་དྲངས་ལ་བསྟིམ། སངས་རྒྱས་བྱང་སེམས་ཐམས་ཅད་ཀྱི་བྱིན་རླབས་དང་དངོས་གྲུབ་ཐོབ་པར་བསམ་ཞིང་སྔགས་བཟླ་དམིགས་པ་བདུན་པའོ། ། དམིགས་པ་རེ་རེ་ལ་ཞག་གསུམ་གསུམ་མམ་གཉིས་གཉིས་སམ། རེ་རེ་གང་རུང་བྱས་ལ་ཉམས་རྟོགས་སྐྱེད་ཚུལ་དང་སྦྱར་ཞིང་བསྒོམ་མོ། ། གཉིས་པ་རྫོགས་རིམ་ལ་བརྟེན་ནས་ཚེ་བསྲིང་བ་ལ་གསུམ་སྟེ། རྩ་འཁོར་ལོ་བཞི་ལ་བརྟེན་ནས་ཚེ་བསྲིང་བ། རླུང་ལ་བརྟེན་ནས་ཚེ་བསྲིང་བ། དབབ་བཟློག་ལ་བརྟེན་ནས་ཚེ་བསྲིང་བའོ། ། དང་པོ་ནི། ལུས་རྣམ་སྣང་ཆོས་བདུན་བྱས་ལ།
རང་ཚེ་དཔག་ཏུ་མེད་པར་བསྒོམས་པའི་ལུས་ཀྱི་ནང་ཕྲུ་མ་ཕུས་བཏབ་པ་བཞིན་སྟོང་པར་བསྒོམས་ལ་རྩ་དབུ་མ་ཁ་དོག་དམར་པོ་སྦོམ་ཕྲ་མདའ་སྙུག་ཙམ་ཡར་རྩེ་སྤྱི་གཙུག་མས་སྣ་ལྟེ་འོག་སོར་བཞིའི་སར་ཟུག་པ་གདུགས་ཀྱི་ཡུ་བ་ལྟ་བུ། སྤྱི་བོ་ནས་རྩ་འདབ་སོ་གཉིས། མགྲིན་པ་ལ་བཅུ་དྲུག སྙིང་ཁ་ན་བརྒྱད། ལྟེ་བ་ན་དྲུག་ཅུ་རྩ་བཞི་རྣམས་གདུགས་ཀྱི་རྩིབ་མ་བཞིན་དུ་བསམ། དབུ་མའི་མས་སྣར་ཚེ་དཔག་མེད་སྐུ་མདོག་དམར་པོ་ཚོན་གང་བ་གཅིག་བསམ། དེ་ལ་མཆོད་བསྟོད། སྔགས་ཀྱིས་གསོལ་བ་བཏབ་པས། ཐུགས་ཀ་ནས་འོད་འཕྲོས་པས་རོ་བཅུད་ཐམས་ཅད་བསྡུས་ཚེ་བུམ་དུ་བྱོན་པས་ཚེའི་བདུད་རྩི་ཉི་མའི་རྒྱུན་དམར་པོ་ལུད་ནས་དབུ་མ་ན་ཡར་སོང་ལྟེ་བའི་རྩ་འདབ་ཁེངས། བདེ་མེར་བ་ལ་སེམས་གཏད་ཅིང་སྔགས་བཟླ།
བདུད་རྩི་དེ་སྙིང་ཁ་དང་། མགྲིན་པ་དང་། སྤྱི་བོའི་རྩ་འདབ་ཁེངས་པར་བསམ་ཞིང་སོ་སོར་སྔགས་བཟླ། བདུད་རྩི་དབུ་མའི་ཡར་སྣ་ནས་ལུད་པ་ལས་ཚེ་དཔག་མེད་སྐུ་མདོག་དཀར་པོ་ཚོན་གང་པ་གཅིག་ཏུ་གྱུར་པ་ལ་གོང་བཞིན་དུ་མཆོད་བསྟོད། སྔགས་ཀྱི་གསོལ་བ་བཏབ་པས། ཐུགས་ཀ་ནས་འོད་འཕྲོས་པས་རོ་བཅུད་ཐམས་ཅད་བསྡུས་ཚེའི་བུམ་པར་བྱོན། ཚེའི་བདུད་རྩི་ཟླ་བའི་རྒྱུན་དཀར་པོ་ལུད་ནས་དབུ་མའི་ནང་ནས་མར་བྱོན་པས་སྤྱི་བོ་དང་། མགྲིན་པ་དང་། སྙིང་ཁ་དང་ལྟེ་བའི་རྩ་འདབ་ཁེངས་པར་བསམ་ཞིང་སྔགས་བཟླ། དེ་བཞིན་དུ་ལྟེ་བའི་འོག་ཚེ་དཔག་མེད་ལ་མཆོད་བསྟོད་གསོལ་བ་བཏབ་པས་ཆུའི་བཅུད་བསྡུས་ཤིང་ཉི་མའི་རྒྱུན་གྱི་འཁོར་ལོ་རིམ་གྱིས་ཁེངས་པ་དང་སྔགས་བཟླ།
ཚེ་དཔག་མེད་དཀར་པོ་ལ་མཆོད་བསྟོད་གསོལ་བ་བཏབ་པས། ཆུའི་བཅུད་བསྡུས་ཟླ་བའི་རྒྱུན་གྱི་འཁོར་ལོ་བཞི་རིམས་ཀྱིས་ཁེངས་པ་དང་སྔགས་བཟླ། དེ་བཞིན་དུ་མེའི་བཅུད་བསྡུ་བ་དང་། རླུང་གི་བཅུད་བསྡུ་བ་རྣམས་གོང་བཞིན་བྱས་ལ། ཉི་མའི་རྒྱུན་ཡར་འབར་བ་དང་། ཟླ་བའི་རྒྱུན་མར་བབས། ཉི་ཟླས་མགོ་མཇུག་མེད་པར་ཁེངས་པ་ལ་ཡུན་རིང་དུ་མཉམ་པར་བཞག་གོ ། འདི་ལ་དམིགས་རྐང་བཞིར་བྱས་ཏེ་ཞག་བཞིའམ། བརྒྱད་དམ། བཅུ་གཉིས་ཀྱི་བར་གང་རུང་ཉམས་སུ་བླངས་ཤིང་ཉམས་དང་རྟོགས་པ་བདག་རྒྱུད་ལ་སྐྱེ་བའི་གསལ་འདེབས་ངོ་སྤྲོད་བྱའོ། །
གཉིས་པ་རླུང་ལ་བརྟེན་ནས་ཚེ་བསྲིང་བ་ལ་གསུམ། རྡོ་རྗེའི་བཟླས་པ་བྱ་བ། བུམ་པ་ཅན་བསྒོམ་པ། རླུང་ལ་སྦྱང་བའོ། ། དང་པོ་ནི། རྐྱང་མར་རླུང་བྱུང་བའི་དུས་སུ་སྲོག་རླུང་འཇུག་པ་དེ་མགོ་བརྩམས་པ་ནས་འདྲེན་པ་སྟེ་ལག་ལེན་བྱའོ། ། རླུང་སྣ་བུག་གཅིག་རྐྱང་པ་ནས་རྒྱུ་བ་རེ་མོས་སུ་འཕོ་བ་ཡང་ལག་ལེན་བཞིན་བྱའོ། ། གཉིས་པ་བུམ་པ་ཅན་ནི། འཇམ་རླུང་དལ་བུས་འཛིན་གཏོང་བྱེད་པ་སྟེ་ཞལ་ལས་ཤེས་སོ། ། གསུམ་པ་འོག་རླུང་ལ་སྦྱང་བ་ནི།
སྟེང་རླུང་བྱུང་བ་ན་ཐུར་སེལ་དལ་བུས་འཛིན། སྟེང་རླུང་ནང་དུ་འཛིན་པ་ན་ཐུར་སེལ་སོ་ལ་འཇོག དེ་འབྱོངས་པ་དང་སྟེང་རླུང་དལ་བུས་སྦྱངས་ལ། ཐུར་སེལ་དལ་བུས་འཛིན་པ་དེ་གྲངས་སོ་ལ་འཇོག་པ་དེ་བགྲངས་སོ། ། སྲོག་ཐུར་གཉིས་ཀའི་དམིགས་པ་རླུང་གཏོང་བ་ན་འོག་གི་ཚེ་དཔག་མེད་ཀྱི་བུམ་པ་ནས་ཉི་མའི་བདུད་རྩི་བྱུང་བས་ལྟེ་བའི་རྩ་འདབ་ཁེངས། འཛིན་པའི་དུས་སུ་ཟླ་བའི་བདུད་རྩིས་སྤྱི་བོའི་རྩ་འདབ་ཁེངས། ཡང་གཏོང་བའི་དུས་སུ་ཉི་མས་སྙིང་ཁའི་རྩ་འདབ་ཁེངས། ཡང་བཟུང་བས་ཟླ་བས་མགྲིན་པའི་རྩ་འདབ་ཁེངས། ཡང་གཏོང་བའི་དུས་སུ་མགྲིན་པར་ཉི་མ་བྱོན་པས་ཉི་ཟླ་འདྲེས་པས་ཁེངས། ཡང་བཟུང་བས་ཟླ་བ་སྙིང་ཁར་བྱོན་པས་ཉི་ཟླ་འདྲེས་པས་ཁེངས།
ཡང་གཏོང་བས་དུས་སུ་ཉི་མས་སྙིང་ཁའི་རྩ་འདབ་ཁེངས། ཡང་བཟུང་བས་ཟླ་བས་མགྲིན་པའི་རྩ་འདབ་ཁེངས། ཡང་གཏོང་བས་དུས་སུ་མགྲིན་པར་ཉི་མ་བྱོན་པས་ཉི་ཟླ་འདྲེས་པས་ཁེངས། ཡང་བཟུང་བས་ཟླ་བ་སྙིང་ཁར་བྱོན་པས་ཉི་ཟླ་འདྲེས་པས་ཁེངས། ཡང་གཏོང་བས་ཉི་མ་སྤྱི་བོར་བྱོན་པས་ཉི་ཟླ་འདྲེས་པས་སྤྱི་བོ་ཁེངས། ཡང་བཟུང་བས་ཟླ་བ་ལྟེ་བར་བྱོན་པས་ཉི་ཟླ་འདྲེས་པས་ལྟེ་བ་ཁེངས། ཉི་མ་ཡར་བྱོན་ཟླ་བ་མར་བྱོན་པར་བསམ་ལ་སེམས་ལྷོད་ལྷོད་ཅིང་ངལ་བསོ། ། དེ་ལྟར་དམིགས་པ་གསུམ་ལ་ཞལ་གསུམ། དྲུག་གམ། དགུ་གང་རིགས་བསྒོམ་ལ་གེགས་སྐྱོན་བྱུང་ན་བསལ་ཞིང་ཉམས་མྱོང་ངོ་སྤྲོད།
གསུམ་པ་དབབ་བཟློག་ལ་བརྟེན་ནས་ཚེ་བསྲིང་བ་ནི། རང་ཚེ་དཔག་མེད་ཡུམ་གོས་དཀར་མོ་ལ་འཁྱུད་པ་ལ་འདུ་ཤེས་གསུམ་ལྡན་གྱིས་སྙོམས་པར་ཞུགས་པས། སྤྱི་བོའི་ཚེ་དཔག་མེད་དཀར་པོ་ལ་རྗེས་ཆགས་ཀྱི་མེས་མཆོད་པས། དེའི་བུམ་པའི་བདུད་རྩི་དཀར་པོ་ལུད། སྤྱི་བོ། མགྲིན་པ། སྙིང་ཁ། ལྟེ་བ་རྣམས་ཁེངས་པས་རིམ་པ་བཞིན་དགའ་བ། དགའ་བྲལ། ལྷན་སྐྱེས་ཀྱི་དགའ་བ་ཉམས་སུ་མྱོང་བར་བསམ།
ལྷན་སྐྱེས་ཀྱི་དགའ་བས་ལྟེ་འོག་གི་ཚེ་དཔག་མེད་དམར་པོ་ལ་རྗེས་ཆགས་ཀྱི་མེས་མཆོད་པས། དེའི་བུམ་པའི་བདུད་རྩི་དམར་པོ་ལུད་པས་ལྟེ་བ། སྙིང་ཁ། མགྲིན་པ། སྤྱི་བོའི་རྩ་འདབ་རྣམས་ཁེངས། མས་བརྟན་གྱི་དགའ་བ་ཉམས་སུ་མྱོང་ཞིང་། ལུས་ལ་དྲོད་འབར་བདུད་རྩི་དམར་པོ་སྤྱི་བོར་ལུད་པས་ཡུམ་གོས་དཀར་མོར་གྱུར་པ་སྤྱི་བོའི་ཡབ་ཚེ་དཔག་མེད་དཀར་པོ་ལ་འཁྱུད། དེ་གཉིས་སྙོམས་པར་ཞུགས་པས་བདུད་རྩིའི་རྒྱུན་དཀར་པོ་སྦྱོར་མཚམས་ནས་བབས། སྤྱི་བོ། མགྲིན་པ།
སྙིང་ཁ། ལྟེ་བ་རྣམས་ཁེངས་པས་དཀར་དམར་འདྲེས་པའི་བདེ་བས་བརྒྱལ་འགྲོ་བ་ཙམ་ལ་སེམས་གཏད། དཀར་པོ་ལྟེ་འོག་ཏུ་འདུས་པ་ལས་གོས་དཀར་མོར་གྱུར་པ་ལས། ལྟེ་འོག་གི་ཡབ་ཚེ་དཔག་མེད་དམར་པོ་ལ་འཁྱུད་ནས་སྙོམས་པར་ཞུགས་ནས་དམར་པོ་ཡར་འབར་འཁོར་ལོ་བཞི་ཁེངས། མཐར་དམར་པོ་ཡར་འབར། དཀར་པོ་མར་བབས་པས་འབར་འཛག་བྱེད་པས་ལུས་མགོ་ཞབས་མེད་པ་བདེ་དྲོད་འབར་བས་འཆི་བ་མེད་པར་གྱུར་པར་བསམ་མོ། ། འདི་ལ་ཡང་ཞག་གཅིག་གམ། གཉིས་སམ། གསུམ་ལ་སོགས་པ་བསྒོམ། ཉམས་རྟོགས་སྐྱེས་ན་ངོ་སྤྲད།
དེ་ཐམས་ཅད་ཀྱི་བར་སྐབས་སུ་དམིགས་པ་ལམ་ཟབ་མོ་དེ་ལས་སྐྱེས་པའི་ལྟ་བ་སྐྱོང་ཞིང་དགེ་བའི་རྩ་བ་བྱང་ཆུབ་ཆེན་པོར་བསྔོའོ། ། གསུམ་པ་རྗེས་ནི། དེ་ཐམས་ཅད་ཀྱི་རྗེས་ཐོབ་ལས་ལྡང་བའི་དུས་སུ་ཚེ་དཔག་མེད་ཀྱི་སྒོ་ནས་ལྡང་སྟེ། དབུ་མའི་ཡས་སྣ་མར་སྣར་ཚེ་དཔག་མེད་དཀར་དམར་གསལ་བཏབ་ལ་མ་ཡེངས་པར་བསྐྱངས། ཚེའི་ཕུར་བ་བཏབ་པ་ནི། འོག་གི་ཚེ་དཔག་མེད་ཀྱི་བུམ་པའི་བདུད་རྩི་ལུད་པ་ལས་སྙིང་ཁར་ཉི་མའི་དཀྱིལ་འཁོར། སྤྱི་གཙུག་གི་ཚེ་དཔག་མེད་ཀྱི་བུམ་པའི་བདུད་རྩི་བབས་པ་ལས་སྙིང་ཁར་ཟླ་བའི་དཀྱིལ་འཁོར། ཉི་ཟླ་གའུ་ཁ་སྦྱོར་གྱི་དབུས་སུ་རང་སེམས་ཧཱུྃ་སྔོན་པོ་གཅིག་ཏུ་བསམ། སྲིན་མཛུབ་གཉིས་ལ་ཧྲཱིཿདམར་པོ་མེའི་རང་བཞིན་མགོ་བོ་ཕྱིར་བསྟན་པ། རྩེ་མོ་ནས་རྩ་བའི་བར་དུ་བྲེང་ཆགས་སུ་བསམ་མོ། །
འདིའི་རིམ་པ་འདི་དག་ལ་ཞག་བཅུ་གཉིས་བསྒོམས་ན་ལོ་ཉི་ཤུས་ཚེ་བསྲིངས། ཟླ་བ་གཅིག་བསྒོམས་ན་ངེས་པར་ལོ་བཅུ་གཉིས་ཚེ་བསྲིངས། མཐར་ལམ་འདི་ལ་བརྟེན་ནས་འཆི་བ་མེད་པ་རྡོ་རྗེའི་སྐུ་བཅུ་གསུམ་རྡོ་རྗེ་འཛིན་པ་མངོན་དུ་འགྱུར་བ་ནི་ངེས་པའོ། ། རྒྱུད་སྡེའི་སྙིང་པོ་མཁའ་འགྲོའི་གསང་ཚིག་མཆོག ། གྲུབ་པའི་བཅུད་ལེན་འཇའ་ལུས་རྡོ་རྗེའི་སྐུར། ། འགྲུབ་བྱེད་གདམས་པའི་མཆོག་གྱུར་ཟབ་ཆོས་འདི། ། མཁས་གྲུབ་དམ་པའི་ཕྱག་བཞེས་བཞིན་དུ་བཀོད། ། དགེ་བས་མཁའ་མཉམ་སེམས་ཅན་ཐམས་ཅད་ཀྱིས། ། གཟུང་འཛིན་འཁྲུལ་བའི་དྲི་མ་རབ་སྤངས་ཤིང་། ། འཆི་བ་མེད་པ་རྡོ་རྗེའི་སྐུ་ཐོབ་ནས། །
ཕྱོགས་ལས་རྣམ་རྒྱལ་གཞན་ཕན་ལྷུན་གྲུབ་འགྱུར། ། ད་ནི་བཅུད་ལེན་ལ་བརྟེན་ནས་ཚེ་བསྲིང་བའི་གདམས་ངག་ཁྱད་པར་ཅན་བཤད་པར་བྱ་སྟེ། དེ་ཡང་རླུང་གི་གཉེན་པོར་ར་མོ་ཤག བད་ཀན་གྱི་གཉེན་པོར་ཅོང་ཞི། མཁྲིས་པའི་གཉེན་པོར་རྟག་ཏུ་ངུ་། ཟུངས་ངན་པའི་གཉེན་པོར་དབང་ལག འདུ་བ་སྤྱིའི་གཉེན་པོར་ཨ་རུ་ར་གསེར་མདོག་རྣམས་ཆ་མཉམ་བྱས་ལ། ར་མོ་ཤག་ཀྱི་ཁུ་བ་ལ་དུག་དབྱུང་སྟེ་ཁུ་བ་ཚག་སེ་ལ་བཙགས། དེའི་ནང་དུ་ལྕགས་བཅུག་མ་ཁོལ་བར་དུ་མེ་ཆེར་བཏང་། ཁོལ་ནས་མེ་ཆུང་ལ་སྙུགས་བསྲིང་བ་བྱ།
སྐ་བའི་ཁ་ལ་ཅུང་ཟད་ནར་བྱུང་བ་དང་ཕོག་ལ་རེངས་སུ་བཅུག ཅོང་ཞི་མེ་དང་བསྐྲད་ནས་བསྒྲིལ་བའི་ཕྱེ་ལ་ཞིབ་ཏུ་འཐག སྦྲང་འཛིན་ཞིབ་ཏུ་བཏགས་ལ་ཆང་གར་མས་ཕོལ་ཙམ་སྦགས། དབང་ལག་གི་ཕྱེ་མ་འོ་མས་ཉིན་ཞག་གཅིག་སྐྱོ་ཚྭའི་ཁར་བླ་ཙམ་སྦྱར་ལ་ནང་བར་འགྲས་པ་དེ་ལ་ཨ་རུ་ར་གསེར་མདོག་ཞིབ་ཏུ་བཏགས་པའི་ཕྱེ་མ་དང་། སྦྲང་འཛིན་པའི་ཕྱེ་མ་དང་། ཅོང་ཞིའི་ཕྱེ་མ་རྣམས་བཏབ་ལ་བརྟན་པར་མཉེས། བུ་རམ་དང་། ཀ་ར་དང་། སྦྲང་སྤྲ་ཚིལ་མེད་པ་རྣམས་དང་སྦྱར་ལ་རིལ་བུ་རི་བོང་གི་རིལ་མ་ཙམ་བྱ་སྟེ། ཀ་པཱ་ལའི་ནང་དུ་བླུགས་སྟེགས་བཟང་པོའི་ཁར་བཞག་གོ །
དེ་ནས་རང་ཚེ་དཔག་མེད་ཡི་དམ་དུ་མངོན་རྫོགས་བཞིན་བསྒོམ། མདུན་གྱི་བདུད་རྩི་ལ་ཨ་མྲྀ་ཏས་བསང་། སྭ་བྷཱ་ཝས་སྦྱངས། སྟོང་པའི་ངང་ལས་ཡྃ་ལས་རླུང་གི་དཀྱིལ་འཁོར། དེའི་སྟེང་དུ་རྃ་ལས་མེའི་དཀྱིལ་འཁོར། དེའི་སྟེང་དུ་ཨ་ལས་ཐོད་པ་དཀར་པོ་དུམ་བུ་གསུམ་པ་དཔྲལ་བ་རང་ལ་བསྟན་པ། དེའི་ནང་དུ་ཤར་དུ་གོ་ལས་བ་གླང་གི་ཤ། ལྷོར་ཀུ་ལས་ཁྱིའི་ཤ། ནུབ་ཏུ་དཱ་ལས་རྟའི་ཤ། བྱང་དུ་ཧ་ལས་གླང་པོ་ཆེའི་ཤ།
དབུས་སུ་ན་ལས་མིའི་ཤ། དེ་རྣམས་རེ་རེའི་སྟེང་དུ་ཤར་དུ་བྷྲུྃ་ལས་དྲི་ཆེན། ལྷོར་ཨྃ་ལས་རཀྟ། ནུབ་ཏུ་ཛྲིཾ་ལས་བྱང་སེམས། བྱང་དུ་ཁྃ་ལས་ཤ་ཆེན་གྱི་དྭངས་མ། དབུས་སུ་ཧཱུྃ་ལས་དྲི་ཆུ། དེ་རྣམས་ཀྱི་སྟེང་དུ་བྷྲུྃ་མེ་ལོང་ལྟ་བུའི་ཡེ་ཤེས། ལྷོར་ཨྃ་མཉམ་པ་ཉིད་ཀྱི་ཡེ་ཤེས། ནུབ་ཏུ་ཛྲིཾ་སོ་སོར་རྟོགས་པའི་ཡེ་ཤེས། བྱང་དུ་ཁྃ་བྱ་བ་གྲུབ་པའི་ཡེ་ཤེས།
དབུས་སུ་ཧཱུྃ་ཆོས་ཀྱི་དབྱིངས་ཀྱི་ཡེ་ཤེས། དེ་རྣམས་ཀྱི་དབུས་ཀྱི་སྟེང་ན་མར་ཨོཾ་དཀར་པོ། ཨཱཿདམར་པོ། ཧཱུྃ་སྔོན་པོ་མཐོ་བརྩེགས་སུ་གནས་པ། དེ་གསུམ་ལས་འོད་ཟེར་འོག་ཏུ་འཕྲོས་པས་འོག་གི་རླུང་གཡོས་མེ་སྦར། ཤ་ལྔ་བདུད་རྩི་ལྔ་རྣམས་སྐོལ་ཞིང་འོད་དུ་ཞུ་བ་ལས་འཆི་མེད་ཚེའི་བདུད་རྩི་དཀར་མེར་གྱིས་གྱུར། ཡང་འབྲུ་གསུམ་ལས་འོད་ཟེར་འཕྲོས་པས་འབྱུང་བ་སའི་བཅུད་བསྡུས་ཐོད་པའི་ནང་གི་བདུད་རྩི་ལ་ཐིམ་པར་བསམ་སྔགས་བརྒྱ་རྩ་བཟླའོ། ། ཡང་འབྲུ་གསུམ་ལས་འོད་ཟེར་འཕྲོས། ཆུ་དང་། མེ་དང་།
རླུང་གི་བཅུད་རྣམས་བསྡུ་བ་གོང་བཞིན་བྱས་ནས་བདུད་རྩི་ལ་ཐིམ་པར་བསམ་ཞིང་འབྲུ་གསུམ་བརྒྱ་རྩ་རེ་རེ་བཟླ། ཡང་འབྲུ་གསུམ་ལས་འོད་འཕྲོས་སེམས་ཅན་ཐམས་ཅད་ཀྱི་ཚེ་དང་བསོད་ནམས་བསྡུས་ཤིང་ཐིམ་པར་བསམས་ལ་འབྲུ་གསུམ་བརྒྱ་རྩ་རེ་བཟླ། ཡང་སངས་རྒྱས་ཐམས་ཅད་ཀྱི་བྱིན་རླབས་ནུས་མཐུ་དང་། སངས་རྒྱས་ཐམས་ཅད་ཀྱི་ཐུགས་ཁ་དང་དཔའ་བོ་དང་དཔའ་མོ་རྣམས་ཀྱི་སྦྱོར་མཚམས་ནས་བདུད་རྩི་སྤྱན་དྲངས་ཤིང་ཐོད་པའི་ནང་གི་བདུད་རྩི་ལ་ཐིམ་པར་བསམ་ཞིང་འབྲུ་གསུམ་བརྒྱ་རྩ་བཟླ། མཐར་ཡི་གེ་གསུམ་ཡང་བདུད་རྩིར་ཞུ་ནས་ཐིམ་པས་འཆི་བ་མེད་པའི་དངོས་གྲུབ་སྟེར་བའི་ཡེ་ཤེས་ཀྱི་བདུད་རྩིར་གྱུར་པར་བསམ་མོ། ། ཚུལ་དེ་ནི་ལན་གྲངས་མང་དུ་བསྐྱར་གྱིན་བྱས་ལ་ཞག་བདུན་གྱི་བར་དུ་མཚམས་དམ་པའི་སྒྲུབ་པ་བྱའོ། ། རིལ་བུ་མིས་མི་མཐོང་བ་བྱ་ཞིང་། ཐོ་རངས་གསུམ་ནས་བདུན་གྱི་བར་དུ་གང་བརྟེན་པའི་ཚེ་འབྱུང་བའི་བཅུད་བསྡུ་བ་བསྒོམ། ཕན་ཡོན་ནི་ཚེ་རིང་བ་ལ་སོགས་པའི་ཡོན་ཏན་དུ་མ་འབྱུང་བ་ཉིད་དོ། ། ཞེས་མ་གཅིག་གྲུབ་པའི་རྒྱལ་མོ་ནས་བརྒྱུད་པའི་ཚེ་ཁྲིད་ཟབ་མོ་འཆི་མེད་བདུད་རྩིའི་ཆུ་རྒྱུན་ཞེས་བྱ་བ་འདི་ཡང་རིགས་ལྡན་འཇམ་པའི་དབྱངས་གྲུབ་པའི་དབང་ཕྱུག་བསོད་ནམས་དབང་པོ་དང་བཀའ་དྲིན་གཞལ་དུ་མ་མཆིས་པའི་སྦས་པའི་སངས་རྒྱས་སྔགས་འཆང་བླ་མ་གྲགས་པ་བློ་གྲོས་རྒྱལ་མཚན་དཔལ་བཟང་པོ།
རྒྱལ་བ་ཀུན་གྱི་སྤྱི་གཟུགས་རྗེ་བཙུན་མུས་པ་ཆེན་པོ་བུདྡྷའི་མཚན་ཅན་ལ་སོགས་ཏེ་ཡོངས་འཛིན་ཆོས་བཞིན་དུ་སྤྱོད་པ་དུ་མའི་ཞབས་རྡུལ་སྤྱི་བོས་ལེན་པ་ས་སྐྱ་པ་སྔགས་འཆང་ངག་དབང་ཀུན་དགའ་བསོད་ནམས་ཀྱིས་སྔོན་རྗེ་བཙུན་མུས་ཆེན་ཉིད་ཀྱི་གསུང་ལས་ཚེ་ཁྲིད་ཟབ་མོ་འདི་ཅིས་ཀྱང་ཐོབ་པ་གྱིས་ཤིག་ཅེས་པའི་གསུང་ཡིད་ལ་བཞག་ནས་དུས་ཕྱིས། སྤྱན་སྔ་རིན་པོ་ཆེ་ཆོས་ཀྱི་སྤྱན་ལྡན་གྱི་དྲུང་དུ་ཚེ་ཁྲིད་ཟབ་མོ་འདི་ཉིད་སྨིན་རྒྱས་སུ་ཐོབ་པའི་ཚེ་གསུང་རྒྱུན་ཟིན་པ་རྣམས་གཞིར་བྱས་ཤིང་། ལུགས་འདིའི་གསུང་རབ་ཚད་ལྡན་དུ་མ་ལ་ཡང་ལེགས་པར་གཏུགས་ཏེ་དཔལ་ས་སྐྱའི་ཆོས་གྲྭ་ཆེན་པོར་སྦྱར་བ་འདིས་བདག་ཅག་དཔོན་སློབ་དུས་འདིར་ལོ་བརྒྱ་འཚོ་ཞིང་། སྤྱི་དང་བྱེ་བྲག་གི་བསྟན་པ་རབ་ཏུ་རྒྱས་པ་དང་། ཕྱི་མ་བདེ་བ་ཅན་དུ་སྐྱེ་བའི་རྒྱུར་གྱུར་ཅིག ཀལྱཱ་ན་ཝརྡྷནྟུ། སརྦ་མངྒ་ལཾ།། །། ༈ མཁན་ཆེན་ཨ་པད་རིན་པོ་ཆེའི་དགོངས་བཞེད་ལྟར་གུ་རུས་ཞབས་ཞུ་བགྱིས་པའོ།། PAGE * MERGEFORMAT 10 ཨ་མྱེས་ཞབས། མ་གཅིག་གྲུབ་པའི་རྒྱལ་མོ་ནས་བརྒྱུད་པའི་ཚེ་ཁྲིད་ཟབ་མོ་འཆི་མེད་བདུད་རྩིའི་ཆུ་རྒྱུན།
PAGE * MERGEFORMAT 9
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
