གསུང་འབུམ། ངག་དབང་ཀུན་དགའ་བསོད་ནམས།
པོད ༡༦༧
རྩ་རླུང་འཁྲུལ་འཁོར་ལ་བརྟེན་ནས་རྣལ་འབྱོར་པ་རྣམས་ཟབ་ལམ་བྱང་ཆུབ་སྒྲུབ་པའི་རིམ་པ་བཀླགས་ཆོག་མ་བཞུགས་ལགས།
༄༅། །རྩ་རླུང་འཁྲུལ་འཁོར་ལ་བརྟེན་ནས་རྣལ་འབྱོར་པ་རྣམས་ཟབ་ལམ་བྱང་ཆུབ་སྒྲུབ་པའི་རིམ་པ་བཀླགས་ཆོག་མ་བཞུགས་ལགས།། ན་མོ་གུ་རུ་བུདྡྷ་དྷྭ་ཛ་ཤྲཱི་ཧེ་བཛྲ་ཡཱ། འཕགས་ཡུལ་གྲུབ་མཆོག་དཔལ་ལྡན་ཆོས་སྐྱོང་ཞབས། ། གང་དེའི་ཟབ་དོན་སྙན་བརྒྱུད་དུ་མའི་མཛོད། ། ས་སྐྱའི་བླ་ཆེན་བརྒྱུད་པར་བཅས་རྣམས་ལ། ། སྒོ་གསུམ་གུས་པ་ཆེན་པོས་ཕྱག་བཙལ་ནས། ། གསུང་ངག་རིན་ཆེན་ཟབ་མོའི་གནད་ཀྱི་དོན། ། རྩ་རླུང་འཁྲུལ་འཁོར་ལམ་མཆོག་ལ་བརྟེན་ནས། ། རྡོ་རྗེ་འཛིན་པའི་གོ་འཕང་བགྲོད་པའི་ཐབས། ། བླ་མའི་ཕྱག་ལེན་གསུང་རྒྱུན་འདིར་བྲིའོ། །
དེ་ལ་ཡང་འདིར། གསུང་ངག་རིན་པོ་ཆེ་ལམ་འབྲས་བུ་དང་བཅས་པའི་གདམས་པ་རྫོགས་པར་ཐོབ་པའི་གང་ཟག་གིས། རྩ་རླུང་འཁྲུལ་འཁོར་གྱི་ཟབ་མོའི་ལམ་འདི་ལ་བརྟེན་ཅིང་། ལུས་ཀྱི་རྩ་མདུད་རྣམས་གྲོལ་བར་བྱས་ནས། ཐུན་མོང་དུ་ནད་གདོན་གྱི་བར་ཆད་ཞི་བ་དང་། མཐར་ཐུག་ས་ལམ་རྣམས་རིམ་ཀྱིས་བགྲོད་ནས། རྡོ་རྗེ་འཆང་ཆེན་པོའི་གོ་འཕང་ཐོབ་པར་བྱ་བའི་ཕྱིར་དུ། ལམ་འདི་ཉིད་ཉམས་སུ་བླང་བར་བྱེད་པ་ལ། ལུས་སྦྱོང་དང་འཁྲུལ་འཁོར་གྱི་རིམ་པ་གཉིས་གསུངས་ཤིང་། དང་པོ་ལུས་སྦྱོང་བ་ལ་ཡང་བསྡུས་པ་དང་རྒྱས་པ་གཉིས་ལས།
དེའི་དང་པོ་བསྡུས་པ་ཡན་ལག་ལྔའི་སྦྱང་བ་དང་། གཉིས་པ་ལུས་སྦྱོང་རྒྱས་པ་ཉི་ཤུ་པ་བྱ་བའི་ཚུལ་གཉིས་ལས། དང་པོ་ནི། མགོ་བོ་མཇིང་པ་བསྒྱུར་བྱ་ཞིང་། ། ལག་པ་གཉིས་ནི་སོ་སོར་གཡབ། ། རྐང་པ་གཉིས་ཀྱང་དྲག་ཏུ་དཀྲུག ། ཡན་ལག་ལྔ་ནི་སྦྱང་བ་འོ། ། ཞེས་པ་ལྟར། དེ་ཡང་མགོ་བོ་ལ་བཞི་ལག་པ་ལ་བཞི། རྐང་པ་ལ་བཞི་སྟེ་དེ་རྣམས་བྱ་བའི་ཚུལ་ལ་ཐོག་མར་སྔོན་འགྲོ་མ་ད་ནའི་སྦྱོར་བ་བྱ་སྟེ།
དེ་ལ་རྐང་པ་རྡོ་རྗེ་སྐྱིལ་ཀྲུང་བྱས་ལ། ལག་པ་གཉིས་མདུན་དུ་ཤད་དེ་བརྐྱངས་པའི་ལག་མཐིལ་གཉིས་མཉེས་ནས་ཐོག་མར་མིག་ལ་ལན་གསུམ་བྱུག དེ་ནས་མགོ་བོ་ནས་བརྩམས་ཏེ་ལུས་ཐམས་ཅད་ཁྱབ་པར་བྱུག་པར་བྱའོ། ། དེ་ནས་མགོ་བོའི་བཞི་ནི། རྐང་པ་རྡོ་རྗེ་སྐྱིལ་ཀྲུང་། ལག་པ་གཉིས་རྡོ་རྗེ་ཁུ་ཚུར་ནང་བསྡམས་པ་བསྣོལ་བར་སྙིང་ཁར་གཅེར། དེ་ནས་རླུང་སྣ་གཡོན་དང་གཡས་དང་གཉིས་ཀ་ནས་ལན་རེ་རེ་ཕྱིར་བུས་རྗེས་རླུང་ནང་དུ་དལ་བུས་བརྔུབས་ནས་བཟུང་ལ་དེ་ནས་རྣ་བ་དཔུང་མགོ་ལ་རེག་པར་གཡས་སུ་བསྐོར་བ་གསུམ། དེ་བཞིན་གཡོན་དུ་བསྐོར་བ་གསུམ། ཡང་མདུན་རྒྱབ་ཏུ་ཀོས་ཀོ་བྲང་ལ་ཐུག་པར་སྡེབ་པ་གསུམ། ཡང་གཡས་གཡོན་དུ་སྡེབ་པ་གསུམ།
ཡང་གཡས་དང་གཡོན་དང་། གཡོན་ནས་གཡས་སུ་དྲང་པོར་ལྟ་བ་གསུམ་སྟེ་མགོ་བོའི་བཞིའོ། ། རླུང་མི་ཐུབ་ན་དལ་བུས་བཏང་ལ། ལག་པའི་བཞི་ནི། རྐང་པ་རྡོ་རྗེ་སྐྱིལ་ཀྲུང་ལག་པ་རྡོ་རྗེ་ཁུ་ཚུར་སྙིང་ཁར་བསྣོལ་ལ། རླུང་རོ་ལན་གཅིག་བུས་ནས་རླུང་བཟུང་། ལག་པ་གཡས་ཀྱི་མགོ་བོ་ལ་གཡས་སུ་བསྐོར་ནས་གཡས་སུ་དཀྲུགས་ཏེ་དེ་ལྟ་བུ་གསུམ། ཡང་ལག་པ་གཡོན་པས་མགོ་བོ་ལ་གཡོན་དུ་བསྐོར་ནས་གཡོན་དུ་དཀྲུགས་པ་སྟེ་ལན་གསུམ། ཡང་ལག་པ་གཉིས་ཀས་མགོ་བོ་ལ་གཡས་གཡོན་དུ་སོ་སོར་བསྐོར་ལ་གཡས་གཡོན་དུ་དཀྲུགས་པ་གསུམ། ཡང་ལག་པ་གཉིས་ཁུ་ཚུར་བཅིངས་པ་དཔུང་མགོའི་འོག་ཏུ་དུས་གཅིག་ཏུ་བསྣུན་ཞིང་དུས་གཅིག་ཏུ་མདུན་དུ་བརྐྱང་བ་གསུམ་ཡང་ཁུ་ཚུར་བསྣོལ་མ་སྙིང་ཀར་བཅས་ལ་ཕྱིར་བསྐྱེད་ནས་སྒྲོག་རུས་པའི་འོག་ཙམ་དུ་ཚུར་བསྣུན་པ་གསུམ་སྟེ་ལག་པའི་བཞིའོ། །
ཡང་རླུང་མི་ཐུབ་ན་དལ་བུས་བཏང་ལ། རྐང་པའི་བཞི་ནི། རྐང་པ་རྡོ་རྗེའི་སྐྱིལ་ཀྲུང་ལག་པ་ཁུ་ཚུར་སྙིང་ཁར་བཅང་བ། རླུང་རོ་འབུད་པ། རླུང་བཟུང་བ་རྣམས་གོང་བཞིན་ལས། རྐང་པ་རྡོ་རྗེ་སྐྱིལ་ཀྲུང་བཤིག་ཅིང་གདན་ལ་བརྡབ་ཅིང་ལངས་ལ། རྐང་པ་གཡས་པའི་རྟིང་པ་འཕོངས་ལ་བརྡེག་ཅིང་མདུན་དུ་དཀྲུག་པ་གསུམ། གཡོན་རྒྱབ་ཏུ་དཀྲུག་པ་གསུམ། ཡང་གཡོན་གྱི་རྟིང་པ་འཕོངས་ལ་བརྡེག་ཅིང་མདུན་དུ་དཀྲུག་པ་གསུམ། གཡས་རྒྱབ་ཏུ་དཀྲུག་པ་གསུམ།
དེ་ནས་གཡས་པས་གཡོན་པའི་ལོང་བུ་ནས་བརླ་ཁུགས་ཀྱི་བར་དུ་གྱེན་ལ་ཤུད་དེ་གཡས་སུ་དཀྲུག་པ་གསུམ། ཡང་གཡོན་པས་གཡས་པའི་ལོང་བུ་ནས་བརླ་ཁུགས་པའི་བར་དུ་གྱེན་ལ་ཤུད་དེ་གཡོན་དུ་དཀྲུག་པ་གསུམ། ཡང་གཡས་པས་གཡོན་པའི་བོལ་གོང་ལ་བསྐོར་ལ་དཔུས་མོའི་ལྟག་ནས་གཡོན་དུ་དཀྲུག་པ་གསུམ་མོ། ། དེ་ནས་རྐང་པ་རྡོ་རྗེའི་སྐྱིལ་ཀྲུངས། ཁུ་ཚུར་སྙིང་ཁར་བསྣོལ་ལ་རླུང་ཕྱིར་དྲག་ཏུ་འབུད། དེ་ཐམས་ཅད་ལ་སྟེང་རླུང་བསྡམས་ནས་བྱ་ཡི་བུམ་པ་ཅན་འཛིན་མི་དགོས་སོ། ། འདི་ནི་ལུས་སྦྱོངས་བསྡུས་པ་ཡིན་ལགས། གཉིས་པ་ལུས་སྦྱོང་རྒྱས་པ་ཉི་ཤུ་བྱ་བའི་ཚུལ་ནི། དང་པོ་ལག་བཀྲུ་ལྟ་བུ་སྟེ། ཞེས་པ་ནི།
རྐང་པ་རྡོ་རྗེའི་སྐྱིལ་ཀྲུང་། ཁུ་ཚུར་སྙིང་གར་བསྣོལ་ལ་རླུང་ཕྱིར་དྲག་ཏུ་འབུད། དེ་ཐམས་ཅད་ལ་སྟེང་རླུང་བསྡམས་ནས་བྱ་ཡི་བུམ་པ་ཅན་འཛིན་མི་དགོས་སོ། ། འདི་ནི་ལུས་སྦྱོང་བསྡུས་པ་ཡིན་ལགས། གཉིས་པ་ལུས་སྦྱོང་རྒྱས་པ་ཉི་ཤུ་པ་བྱ་བའི་ཚུལ་ནི། དང་པོ་ལག་བཀྲུ་ལྟ་བུ་སྟེ། ། ཞེས་པ་ནི། རྐང་པ་རྡོ་རྗེ་སྐྱིལ་ཀྲུང་། ཁུ་ཚུར་སྙིང་ཁར་བསྣོལ་བས་རླུང་རོ་འབུད་ཅིང་རླུང་བཟུང་བ་སོགས་གོང་བཞིན། དེ་ནས་ལག་པ་གཉིས་མདུན་དུ་སངས་བརྐྱངས་ལ།
ལག་མཐིལ་གཉིས་སྤྲད་ལ་དྲག་ཏུ་ཤུད། མགོ་བོ། མཇིང་པ། གདོང་། པུས་མོ། རྐང་ངར་གཉིས། རྐང་མཐིལ་རྣམས་ཤུད་པའོ། ། དེ་ནས་རྐང་པ་རྡོ་རྗེ་སྐྱིལ་ཀྲུང་ཁུ་ཚུར་སྙིང་ཁར་བསྣོལ་ལ་རླུང་དྲག་ཏུ་ཕྱིར་འབུད། གཉིས་པ་ལག་བཟློག་བྲང་ལ་གཅེར། ། ཞེས་པ་ནི།
རྐང་པ་རྡོ་རྗེ་སྐྱིལ་ཀྲུང་ནས་རླུང་བཟུང་བའི་བར་གོང་བཞིན། ལག་གཉིས་རྡོ་རྗེ་བསྡམས་པསྙིང་གར་གཅེར། གྲུ་མོ་གཉིས་རྒྱབ་ཏུ་དགྱེད་བྱས་ལ། དེ་ནས་ལག་མཐིལ་གཉིས་ཕྱིར་ལ་བསྟན་ཏེ་མདུན་དུ་དྲང་པོར་བརྐྱང་། ཡང་ནང་དུ་བསྟན་ཏེ་བྲང་ལ་གཅེར། ཡང་མཐེ་བོང་གཉིས་ཕྱིར་བསྟན་ཏེ་སྟེང་དུ་དྲང་པོར་བརྐྱང་བའོ། ། རྗེས་གོང་བཞིན། འོག་མ་བཅུ་པ་ཡན་ལ་འགྲེའོ། ། གསུམ་པ་ལག་བཟུང་བརླ་སྙིང་གནོན། ཞེས་པ་ནི།
རྐང་པ་རྡོ་རྗེ་སྐྱིལ་ཀྲུང་ནས་རླུང་བཟུང་བའི་བར་གོང་བཞིན་ལག་པ་གཡོན་པ་རྡོ་རྗེ་ཁུ་ཚུར་དྲང་པོར། རྐང་པ་གཡས་པའི་བརླའི་དཀྱིལ་ཕྱི་ཟུར་ལ་ཅུང་ཉེ་བར་བཞག་པའི་སྟེང་དུ་གཡས་པའི་ལག་མཐིལ་བཀག་ལ་མཉེ་བའོ། ། དེ་བཞིན་གཡོན་པ་ལའང་གོ་བཟློག་པའོ། ། བཞི་པ་བསྣོལ་ནས་ལུས་བག་གཅུ། ། ཞེས་པ་ནི། རྡོ་རྗེ་སྐྱིལ་ཀྲུང་ཁུ་ཚུར་སྙིང་ཁར་བསྣོལ་ཞིང་རླུང་འབུད་ཅིང་བཟུང་། དེ་ནས་རྡོ་རྗེ་སྐྱིལ་ཀྲུང་བཤིག་ཅིང་གདན་ལ་གདབ་ནས། རྐང་པ་གཡོན་པའི་སྒྱིད་ཁུང་དུ་གཡས་པའི་པུས་མོ་བཅུག ལག་པ་གཡས་གཡོན་པས་བཟུང་སྟེ། གྲུ་མོ་གཡས་གཡོན་གྱི་གྲུ་མོའི་ནང་ངོས་ནས་བཏང་བའི་པུས་མོ་གཡས་ངོས་ཅུང་ཟད་བསྣོལ་ཞིང་།
ལག་མགོའི་འགྲམ་པ་གཡོན་ནས་གཡས་སུ་ཕུལ་བའོ། ། གཡོན་པའང་དེ་བཞིན་གོ་བཟློག་སྟེ་ཤེས་པར་བྱ་སྟེ་ལུས་ཙོག་པུ་བྱའོ། ། ལྔ་པ་གཞུ་སྲན་འགེངས་པ་འདྲ། ། ཞེས་པ་ནི། རྐང་པ་རྡོ་རྗེ་སྐྱིལ་ཀྲུང་ནས་རླུང་བཟུང་བའི་བར་གོང་བཞིན། ལག་པ་གཉིས་རྡོ་རྗེ་ཁུ་ཚུར་རྒྱབ་སྤྲད་པ་མདུན་དུ་བརྐྱངས་ཏེ། གཞུ་འགེངས་པ་བཞིན་གཡས་དང་གཡོན་དུ་རེ་མོས་ཀྱིས་ལན་གསུམ་བྱའོ། ། དྲུག་པ་ཁུ་ཚུར་བཅང་བྲང་བརྡུང་། ། ཞེས་པ་ནི། རྐང་པ་རྡོ་རྗེ་སྐྱིལ་ཀྲུང་ནས་རླུང་བཟུང་བའི་བར་གོང་བཞིན།
ལག་པ་གཉིས་རྡོ་རྗེ་ཁུ་ཚུར་གཡའ་ཁུང་བའི་ལྟག་ཏུ་སོ་སོར་ཁ་ཕྱིར་བསྟན་ཏེ། མདུན་དུ་དྲང་པོར་བརྐྱང་བ་དང་ཁུ་ཚུར་སྔར་བཞིན་བཟློགས་ཏེ་བྲང་ལ་བསྣུན་པ་གསུམ་བྱའོ། ། བདུན་པ་ལག་གཉིས་རྡོ་གཅོག་འདྲ། ། ཞེས་པ་ནི། རྐང་པ་རྡོ་རྗེ་སྐྱིལ་ཀྲུང་ནས་རླུང་བཟུང་བའི་བར་གོང་བཞིན་དེ་ནས་ཁུ་ཚུར་སྙིང་ཁར་བསྣོལ་ཞིང་རྡོ་རྗེ་སྐྱིལ་ཀྲུང་བཤིགས་ནས་གདན་ལ་གདབ། པུས་མོ་གཉིས་གདན་ལ་བཙུགས་ལ། ལག་པ་གཉིས་རྡོ་རྗེ་ཁུ་ཚུར་གཡས་དང་། གཡོན་གྱི་ཕྲག་པར་ཁྱེར་ལ་གཡས་གཡོན་གྱི་འོག་ཕྱོགས་སུ་དཀྲུག་པ་ལན་གསུམ་གསུམ་བྱའོ། ། བརྒྱད་པ་གྲུ་མོ་གཉིས་ཀ་དགྱེད། ། ཅེས་པ་ནི།
རྐང་པ་རྡོ་རྗེ་སྐྱིལ་ཀྲུང་ནས་རླུང་བཟུང་བའི་བར་གོང་བཞིན། ལག་པ་རྡོ་རྗེ་ཁུ་ཚུར་བསྣོལ་བ་ཕྲག་པར་སླེབ་ལ་ཁད་པ་སོར་མོ་ཁ་ནང་དུ་ལྟ། དགྱེད་པའི་དུས་སུ་ཁུ་ཚུར་སོ་སོར་འཕྲལ་ལ་ནུ་མའི་རྩར་ལག་མགོ་སླེབ་པ་དང་། སོར་མོ་ཁ་ཕྱིར་བལྟ་བར་བྱ་སྟེ་གྲུ་མོ་གཉིས་རྒྱབ་ལ་དགྱེད་པ་ལན་གསུམ་བྱའོ། ། དགུ་པ་སྐྱིལ་ཀྲུང་རི་འཕུལ་འདྲ། ། ཞེས་པ་ནི། རྐང་པ་རྡོ་རྗེ་སྐྱིལ་ཀྲུང་ནས་རླུང་བཟུང་བའི་བར་གོང་བཞིན། ལག་པ་གཡས་གཡོན་གྱི་མཐེ་བོང་བསྣོལ་མར་འཆང་བར་དམ་དུ་བསྡམས། སྙིང་ག་ནས་ལྟོ་བའི་བར་མར་བཞར་ཏེ་མདུན་ན་ཕར་འགྲོ་ཚུར་ཕུལ། དཔྲལ་བ་ས་ལ་རེག་པར་བྱ།
ཡང་ཁུ་ཚུར་རིམ་གྱིས་ལོག་སྟེ་སྙིང་ཁར་སླེབ་པ་དང་། སྟེང་ཕྱོགས་སུ་སངས་ཏེ་བརྐྱངས་ལ་ཕྱིར་ལྟག་པ་ས་ལ་རེག་སྟེ་ལག་པའང་འགྲོ་ཚད་སྐྱོང་བ་སྟེ་དེ་འདྲ་བ་ལན་གསུམ་བྱའོ། ། བཅུ་པ་ལག་གཉིས་བརྟེན་ལུས་བསྐུམ། ། ཞེས་པ་ནི། རྐང་པ་རྡོ་རྗེ་སྐྱིལ་ཀྲུང་ནས་རླུང་བཟུང་བའི་བར་གོང་བཞིན། ལག་པ་གཉིས་གཡས་གཡོན་དུ་ས་ལ་བཙུགས་ཏེ་ཚང་ར་བར་སྣང་ལ་བཏེགས་ཏེ་ཅི་ནུས་བསྡོད་པའོ། ། འདི་ཡན་ཆད་ལ། བཞི་པ་དང་། བདུན་པ་གཉིས་མ་གཏོགས་རྡོ་རྗེ་སྐྱིལ་ཀྲུང་ཁོ་ན་ཡིན། མན་ཆད་ལངས་ལ་བྱའོ། །
བཅུ་གཅིག་ལག་འཁྱུད་བརླ་སྟེང་དགུག ། ཅེས་པ་ནི། ལངས་ཏེ་ཁུ་ཚུར་སྙིང་ཁར་བསྣོལ་བས་རླུང་རོ་ལན་གཅིག་བུས་ལ་རླུང་བཟུང་། ལག་པ་གཡས་རྒྱབ་ཕྱོགས་ནས་བཏང་། གཡོན་པ་རྐང་པ་གཡོན་པའི་སྒྱིད་ཁུང་ནས་བཏང་སྟེ། རྡོ་རྗེ་བསྡམས་པ་བྱས་ལ་ལུངས་དྲང་པོར་བསྲང་ལ། གཡོན་པའང་དེ་བཞིན་གོ་བཟློག་ལ་བྱའོ། ། དེ་ནས་ཁུ་ཚུར་སྙིང་ཁར་བསྣོལ་ལ་རླུང་དྲག་ཏུ་འབུད། བཅུ་གཉིས་བགྲངས་ནས་ལན་གསུམ་སྙེང་། ། ཞེས་པ་ནི།
ལངས་ནས་རླུང་བཟུང་བའི་བར་འདྲ་བ་ལས། རྐང་པ་གཉིས་གཤིབས་ཏེ་རྟིང་པ་བཏེག་ལ། ལག་པ་གཉིས་རྡོ་རྗེ་ཁུ་ཚུར་ཐུར་ལ་བཅངས་པ་གྲིམ་པ་དལ་བུས་གྱེན་ལ་འགྲོ་ཚད་བརྐྱངས་ཏེ་ལན་གསུམ་སྙེངས་པའོ། ། རྗེས་གོང་བཞིན་བཅུ་གསུམ་ཁུ་ཚུར་རྒྱབ་བརྡུངས་པ། ། ཞེས་པ་ནི། ལངས་ནས་རླུང་བཟུང་བའི་བར་འདྲ། དེ་ནས་རྐང་པ་གཉིས་ཅུང་ཞིག་བགྲད་དེ་རྟིང་པ་བཏེག ལྟག་པ་འགྱེད་བྱས་ལ་ཁུ་ཚུར་གཉིས་ཀྱིས་རེ་མོས་ཀྱིས་ཚིགས་པ་བདུན་པ་ལན་གསུམ་གསུམ་བརྡུང་བའོ། ། རྗེས་གོང་བཞིན། བཅུ་བཞི་ལག་སྟོང་སྟག་ལྟར་སྟོན། །
ཞེས་པ་ནི། ལངས་ནས་རླུང་བཟུང་བའི་བར་འདྲ་བ་ལས། ལག་པ་གཡས་རྡོ་རྗེ་ཁུ་ཚུར་གྱིས་སོ་སོར་ཁ་ཕྱིར་བསྟན་ཏེ་འཆང་བའི་གོང་ནུ་མ་གཡས་པའི་སྟེང་དུ་བཞག གཡོན་རྡོ་རྗེ་ཁུ་ཚུར་ནུ་མའི་ཐད་ནས་གཅེར་ལ་གྲེ་མོ་གཡས་པ་གཡོན་དང་གཡས་སུ་བསྐོར་བ་གསུམ་གསུམ་བྱ། ལག་པ་གཡོན་པའང་དེ་བཞིན་གོ་བཟློགས་ཏེ་ཤེས་པར་བྱའོ། ། རྗེས་གོང་བཞིན། བཅོ་ལྔ་བགྲེང་ལ་ལན་གསུམ་དགྱེ། ། ཞེས་པ་ནི། ལངས་ནས་རླུང་བཟུང་བའི་བར་འདྲ། རྐང་པའི་རྟིང་པ་བཏེག་ལ་ཅུང་ཟད་བགྲད་དེ།
ལག་གཉིས་རྡོ་རྗེ་ཁུ་ཚུར་ཐུར་ལ་བརྐྱང་བ་གྲིམ་ཆ་དང་བཅས་པ་སྙིང་ཁ་ཐུབ་དལ་བུས་གྱེན་ལ་བཟློག སྙིང་ཁར་སླེབས་པ་དང་ལག་གཉིས་དུས་གཅིག་ལ་སྟེང་དུ་བརྐྱངས་ལ་ལྟག་པ་དགྱེད་པར་བྱེད་པ་ལན་གསུམ་བྱའོ། ། རྗེས་གོང་བཞིན། བཅུ་དྲུག་ལག་གཉིས་བསྣོལ་ནང་དུ། ། རྐང་བཅུག་གཡས་པའི་ཕྱོགས་སུ་དྲངས། ། ཞེས་པ་ནི། ལངས་ནས་རླུང་བཟུང་བའི་བར་འདྲ། ལག་པ་གཉིས་རྡོ་རྗེ་བསྡམས་པའི་མཐིལ་དུ་རྐང་པ་གཡས་པའི་སྒྱུ་མ་ཁུག་བཞག་ལ། རྐང་པ་དྲང་པོར་བརྐྱངས་ཏེ། ལག་པས་རྟིང་པ་ཡར་བཞར་ཏེ་སྣ་རྩེ་ཐུག་པར་ལན་གསུམ་བཞར་རོ། །
དེ་བཞིན་གཡོན་པ་ལའང་ཤེས་པར་བྱའོ། ། རྗེས་གོང་བཞིན། བཅུ་བདུན་མདུན་རྒྱབ་འཁྲབ་པར་བྱ། ། ཞེས་པ་ནི། ལངས་ནས་རླུང་བཟུང་བའི་བར་འདྲ། རྐང་པ་གཡས་པའི་རྟིང་པ་འཕོངས་ལ་བརྡེག་ཅིང་མདུན་དུ་དཀྲུག་པ་གསུམ། ། གཡོན་རྒྱབ་ཏུ་དཀྲུག་པ་གསུམ། དེ་བཞིན་དུ་གཡས་གཡོན་གོ་བཟློགས་ཏེ་བྱའོ། ། རྗེས་གོང་བཞིན། བཅོ་བརྒྱད་རྐང་གཡས་པུས་མོ་ནི། །
གཡོན་པའི་རྐང་པས་མནན་པར་བྱ། ། གཡོན་པའང་དེ་བཞིན་ཤེས་པ་བྱ། ། ཞེས་པ་ནི། ལངས་ནས་རླུང་བཟུང་བའི་བར་འདྲ། རྐང་པ་གཡས་དྲང་པོར་བརྐྱངས་པའི་པུས་མོའི་ལྟག་ཏུ་གཡོན་པའི་སྒྱུ་མ་ཁུང་བཞག་སྟེ་རྐང་མགོ་ཐུར་བཞར། རྩེར་བཏང་ཞིང་གཡོན་པའང་དེ་བཞིན་བཟློག་པའོ། ། རྗེས་གོང་བཞིན། བཅུ་དགུ་གསང་བའི་རྩེ་ནས་དྲངས། ། ཞེས་པ་ནི། ལངས་ནས་རླུང་བཟུང་བའི་བར་འདྲ།
ལག་གཉིས་གསང་གནས་སུ་སོར་མོ་དང་བཅས་དྲང་པོར་བརྐྱང་བའི་བར་ཆེ་ཆུང་ལིང་གའི་ཚད་ཙམ་གྱི་རྩར་བཞག་སྟེ། གྲུ་མོ་དྲང་པོར་བར་ལ་ཆེ་ཆུང་མ་ཤོར་བར་སྟེང་དུ་བགྲོད་ཚད་དྲངས་ཏེ་ལག་པའི་བར་ནས་མགོ་བོ་འདོན་ཅིང་། དེ་འདྲ་བ་ལན་གསུམ་བྱའོ། ། རྗེས་གོང་བཞིན། ཉི་ཤུ་སྔར་བཞིན་འཁྲབ་པར་བྱ། ། ཞེས་པ་ནི། དང་པོ་ལུགས་འབྱུང་། དེ་ནས་ལུགས་བཟློག འཆོལ་པར་ཡང་བྱའོ། དེ་དག་གིས་ནི་ལུས་སྦྱོང་རྒྱས་བསྡུས་གཉིས་བྱ་ཚུལ་བསྟན་ཟིན་ཏོ། །
གཉིས་པ་འཁྲུལ་འཁོར་བྱ་ཚུལ་ལ། འཕྲིན་ལས་སོ་གཉིས་སྡོམ་དང་བཅས་བཤད་པར་བྱ་བ་ལ་ཐོག་མར་སྡོམ་ཚིག་ནི། ཛཱ་ལན་དྷ་ར་ཧྃ་པ་པ་རུ་ཀ ། ཨོ་ཌཱི་ཡ་ན་པདྨ་རྡོ་རྗེ་དང་། ། ཙོ་རང་གི་དང་ཨ་པ་ར་པ་ཏ། ། གཽ་ཏ་ཀརྨ་དང་ནི་ཛམ་ཏྲག་གོ ། ཨུ་པ་ཀུ་ར་པ་དང་ཙ་ལ་ན། ། ན་བ་ལི་གཉིས་སིང་ག་ལི་དང་གསུམ། ། མཉམ་གཞག་བྷ་ལ་ཙཀྲ་ཨ་མ་ར། ། ཨ་པར་པ་ར་ཨརྟ་བྷ་ཝེ་ཏ། །
གྷུ་མ་ནའུ་ག་ན་ཙོ་རི་གི ། རྐང་མཐིལ་བསྐྱོད་དང་ཡན་ལག་ལྔ་སྦྱོང་དང་། ། ཧྃ་ས་པཀྵི་ཧི་ས་ཌེཾ་ཀི་པ། ཀུམ་པ་ཀུརྨ་སེང་གེ་རྣམ་རོལ་གསུམ། ། ཡང་ན་ན་བ་མི་གཉིས་གཅིག་ཏུ་བྱས། རླུང་སྦྱོར་བདུན་པོ་བསྣན་པས་སུམ་ཅུ་གཉིས། ཞེས་གསུངས་པའི། དེ་ཐམས་ཅད་ཀྱི་ཐུན་མོང་གི་སྔོན་འགྲོ་མ་ད་ནའི་སྦྱོར་བ་ནི། རྐང་པ་རྡོ་རྗེ་སྐྱིལ་ཀྲུང་བྱས་ཏེ། ལག་པ་གཉིས་མདུན་དུ་ཤད་དེ་བརྐྱངས་ལ་ལག་མཐིལ་གཉིས་དྲོད་སྐྱེས་སྐྱེས་ཀྱི་བར་དུ་བཤུད་ལ།
དེ་ནས་ལག་མཐིལ་གཉིས་ཀྱིས་མིག་གཉིས་དང་གདོང་པ་ལག་ངར་རྐང་མཐིལ་བྱིན་པ་སོགས་ལུས་ཀྱི་ཆ་ཐམས་ཅད་དྲོད་སྐྱེས་སྐྱེས་ཤུད་དོ། ། དེ་ནས་འཕྲིན་ལས་སུམ་ཅུ་རྩ་གཉིས་དངོས་ལ། དང་པོ་ནི། ཛཱ་ལན་དྷ་ར་སྤྱི་གཙུག་དགུག་པར་བྱ། ། འོག་སྒོ་སྟན་ལ་མ་རེག་རྐང་གཉིས་བགྲད། ། ཙོག་བུ་ལག་གཉིས་བསྒོམ་ཐག་ཚུལ་དུ་འཁྲིལ། ། ཁྲག་དང་མ་ཞུ་བད་ཀན་ནད་རྣམས་སེལ། ། ཞེས་པ་ལྟར། རྐང་པའི་རྟིང་པ་གཉིས་ཀྱི་བར་དུ་སོར་དྲུག་ཙམ་བཞག་ནས་རྐང་མགོ་ཕྱིར་བསྐྱེད། ལུས་དྲང་པོར་ལངས་ལ་ཁུ་ཚུར་གཉིས་སྙིང་གར་བསྣོལ་ནས་རླུང་རོ་འབུད་ཅིང་རླུང་ཁ་སྦྱར་བཟུང་།
དེའི་ངང་ནས་ལག་པ་གཉིས་རྣ་བའི་ཐད་ཀྱི་བར་སྣང་ལ་བྱའི་གཤོག་པ་ལྟར་ཤད་ཀྱིས་བརྐྱངས། དེ་ནས་ལག་པ་གཉིས་དལ་བུས་མགོ་བོའི་ཐད་དུ་བསྐུམས་ནས། གཡོན་པའི་ལག་མཐིལ་གྱིས་གཡས་པའི་གྲུ་མོའི་རྒྱབ་ནས་བཟུང་། དེ་གཉིས་དལ་བུའི་མར་ཕབ་ནས་པུས་མོ་གཉིས་ལ་བསྐོན། མགོ་བོ་ཐུར་དུ་བཀུག་པ་པུས་མོ་གཉིས་ཀྱི་བར་དུ་བཅུག འཕོངས་ས་ལ་མ་རེག་ཙམ་གྱི་ངང་ལ་བསྡོད། དེ་ནས་བཤིག་སྟེ་རྡོ་རྗེ་སྐྱིལ་ཀྲུང་བཅས། ཁུ་ཚུར་སྙིང་གར་བསྣོལ་ཏེ་རླུང་སྣ་གཡོན་ནས་དལ་བུས་འབུད་དོ། ། གཉིས་པ་ནི། ཧྃ་ས་པ་རུ་ཀ་ནི་ཙོག་པུ་སྟེ། །
འདི་ཡང་འོག་སྒོ་སྟན་ལ་མ་རེག་པ། ། རྟིང་པ་ཅུང་བསྣོལ་རྡོ་རྗེ་བསྡམས་པས་འཁྱུད། ། ཡན་ལག་ནད་སེལ་མིག་ལ་ཕན་པ་ཡིན། ། ཞེས་པ་ལྟར། རྐང་མགོ་གཉིས་ཕྱིར་བཀྱེད། རྟིང་པ་གཉིས་ཅུང་ཟད་བསྣོལ། ལུས་དྲང་པོར་བསྲངས། ཁུ་ཚུར་སྙིང་གར་བསྣོལ་བས་རླུང་འབུད་ཅིང་བཟུང་། དེ་ནས་ལག་གཉིས་རྣ་བའི་ཐད་ཀྱི་བར་སྣང་ལ་བྱ་གཤོག་ལྟར་ཤད་ཀྱིས་བརྐྱངས། དེ་ནས་ལག་པ་གཉིས་རྡོ་རྗེ་བསྡམས་པ་སྤྱི་བོའི་ཐད་ཀྱི་བར་སྣང་ལ་ཡར་འཐེན་འཐེན་པ་གསུམ་བྱས།
དེ་ནས་དལ་བུས་མར་ཕབས་ནས་རྡོ་རྗེ་བསྡམས་པ་པུས་མོ་གཉིས་ལ་བསྐོན་ནས་ལག་མགོ་གྱེན་ལ་བསླངས། ལྟག་པ་ཕྱིར་བཀྱེད། འཕོངས་ས་ལ་མ་རེག་པའི་ངང་ལ་ལུས་གྲིམ་ཤ་བསྐྱེད་དེ་ཅི་ཐུབ་ཐུབ་སྡོད། དེ་ནས་བཤིག་སྟེ་རྡོ་རྗེ་སྐྱིལ་ཀྲུང་ཁུ་ཚུར་སྙིང་ཁར་བསྣོལ་བ་རླུང་འབུད་པ་སོགས་གོང་བཞིན་ནོ། ། གསུམ་པ་ནི། ཨོ་ཌི་ཡ་ན་རྣ་བ་གཡས་པའི་ཕྱོགས། ། ལག་པ་གཏོད་དེ་གཡོན་པས་རིམ་གྱིས་དེད། ། གཡོན་པའང་དེ་བཞིན་མགོ་དཀྲུག་སྐྱིལ་ཀྲུང་ཡིན། ། བད་ཀན་ནད་སེལ་ལག་པའི་ནད་ལ་ཕན། ། ཞེས་པ་ལྟར།
རྡོ་རྗེ་སྐྱིལ་ཀྲུང་བཅས། ཁུ་ཚུར་སྙིང་ཁར་བསྣོལ་བའི་ངང་ལ་རླུང་འབུད་ཅིང་བཟུང་། དེ་ནས་གཡས་པའི་ཁུ་ཚུར་གཡོན་པའི་གྲུ་མོའི་ཐད་ནས་ཕར་བརྐྱངས་པ་དེ་རྐྱོང་བཞིན་པའི་ངང་ནས་མདུན་ཕྱོགས་ནས་བསྐོར་བ་གཡས་ཀྱི་དཔུང་པའི་ཐད་ལ་བར་སྣང་ནས་ཐལ་གྱིས་བརྐྱངས། དེ་ནས་གྲུ་མོ་བཀུག་ནས་ཁུ་ཚུར་རྩིབ་ལོགས་ལ་ཐུག་སྟེ་རྒྱབ་ནས་ཡར་རྣ་བའི་ཐད་ཀྱི་བར་སྣང་ལ་ཤད་ཀྱིས་བརྐྱངས་པ་དེ་ལ། ལག་པ་གཡོན་པའི་ཁུ་ཚུར་ཁ་ཕྱེ་ནས་མར་བྱིལ་པོར་ཤུད་པ་དང་དུས་མཉམ་དུ་མགོ་དཀྲུག དེ་བཞིན་གཡོན་པའི་ཁུ་ཚུར་གཡས་པའི་གྲུ་མོའི་ཐད་ནས་ཕར་བརྐྱངས་པ་ནས་མགོ་དཀྲུགས་པའི་བར་གོང་བཞིན། དེ་ནས་ཁུ་ཚུར་སྙིང་གར་བསྣོལ་ནས་རླུང་དལ་བུས་འབུད་དོ། ། བཞི་པ་ནི། པདྨ་རྡོ་རྗེ་སྐྱིལ་ཀྲུང་བོལ་གོང་སྤྲད། ། རྡོ་རྗེ་བསྡམས་པ་ལྟེ་བའི་ཐད་ཀར་གཅེར། །
པདྨ་རྡོ་རྗེ་འདྲ་སྟེ་ལྟེ་བར་གཅེར། ། ཚེ་རིང་བ་དང་བན་ཀན་ནད་ལ་ཕན། ། ཞེས་པ་ལྟར། རྡོ་རྗེ་སྐྱིལ་ཀྲུང་ཁུ་ཚུར་སྙིང་ཁར་བསྣོལ་བས་རླུང་འབུད་ཅིང་བཟུང་། དེ་ནས་རྐང་པ་གཉིས་མདུན་དུ་བརྐྱང་། གཡོན་པའི་བོལ་གོང་གི་སྟེང་ན་ཕར་གཡས་པ་བཏང་སྟེ་བོལ་གོང་གཉིས་སྦྱར། ལག་གཉིས་རྡོ་རྗེ་བསྡམས་པ་ལྟེ་བར་གྱེན་དུ་བསླངས་ཏེ་བཞག ལྟོ་བ་རྒལ་ཚིགས་ལ་གཅེར། རོ་སྟོད་ཕྱི་ལ་བཀྱེད་ནས་རྐང་པ་གཉིས་ཅུང་ཟད་བཏེག་ཅིང་པུས་མོ་གཉིས་སྦུག་མོར་བརྐྱངས་ནས། རྟིང་པ་གཉིས་གསུས་པ་ལ་ལན་གསུམ་རྒྱག་པ་དང་།
ལག་པ་གཉིས་རྡོ་རྗེ་བསྡམས་པ་ལྟ་བར་གཅེར་བ་ལན་གསུམ་བྱའོ། ། དེ་ནས་རྡོ་རྗེ་སྐྱིལ་ཀྲུང་ཁུ་ཚུར་སྙིང་ཁར་བསྣོལ་ནས་རླུང་འབུད་པ་སོགས་གོང་བཞིན། ལྔ་པ་ནི། ཅོ་རང་གི་ནི་སྐྱིལ་ཀྲུང་ལུས་པོ་སྲོང་། ། མཇིང་པ་ཡང་གཅུ་རྡོ་རྗེ་བསྡམས་པ་ནི། ། སྙིང་ཁར་དྲག་ཏུ་གཅེར་ན་མ་ཞུ་དང་། ། བེ་སྣབས་འཁྲུ་དང་ལུས་པོ་ཐང་ཆད་སེལ། ། ཞེས་པ་ལྟར། རྡོ་རྗེ་སྐྱིལ་ཀྲུང་ཁུ་ཚུར་སྙིང་ཁར་བསྣོལ་བས་རླུང་འབུད་ཅིང་བཟུང་། དེ་ནས་རྡོ་རྗེ་བསྣམས་པ་སྙིང་ཁར་གྱེན་དུ་བསླངས་ནས་དམ་དུ་གཅེར།
ལུས་དྲང་པོར་བསྲིང་། མིག་མི་མགུལ་བར། ཨོལ་གོང་དཔུང་པ་གཡས་གཡོན་གྱི་སྟེང་དུ་བསྐྱེལ་བ་ལན་གསུམ་བྱའོ། ། དེ་ནས་ཁུ་ཚུར་སྙིང་ཁར་བསྣོལ་བས་རླུང་འབུད་དོ། ། དྲུག་པ་ནི། ཨ་པར་ས་ར་ལུས་སྲོང་སྐྱིལ་ཀྲུང་སྟེ། ། ལག་མཐིལ་བསྣོལ་བས་ལྟག་པའི་ཕྱོགས་ནས་བཀུག ། མ་ཁུགས་ལུས་མདར་མགོ་བོ་ཡང་ཡང་བསྒྱུར། ། སྟོབས་ཆེན་མགོ་བོའི་ནད་ནི་སེལ་བའི་མཆོག ། ཅེས་པ་ལྟར།
རྡོ་རྗེ་སྐྱིལ་ཀྲུང་ཁུ་ཚུར་སྙིང་ཁར་བསྣོལ་བས་རླུང་འབུད་ཅིང་བཟུང་། དེ་ནས་ལག་པ་གཉིས་ཤད་དེ་བརྐྱང་ནས་གཡོན་པར་ལྟག་པར་བཀབ་པའི་སྟེང་དུ་གཡས་བཀབ། གྲུ་མོ་གཉིས་མདུན་དུ་གཤིབས་ཏེ། དེ་ཉིད་དབུས་དང་གཡས་དང་གཡོན་རྣམས་སུ་ལན་གསུམ་གསུམ་དགུག་པས་བྲང་དང་རྩིབས་ལོགས་གཉིས་ལ་བརྡེག་གོ ། དེ་ནས་ཁུ་ཚུར་སྙིང་ཁར་བསྣོལ་བས་རླུང་འབུད་པའོ། ། བདུན་པ་ནི། གཽ་ར་ཀརྨཱ་ལུས་བསྲང་སྐྱིལ་ཀྲུང་སྟེ། ། རྡོ་རྗེ་བསྡམས་པ་སྙིང་ཀའི་སྟེང་དུ་གཙིར། ། རྟ་ཡི་མགོ་བཞིན་མགོ་བོ་དགུག་པར་བྱ། ། ལུས་འཚེ་ནད་རྣམས་ཐམས་ཅད་སེལ་བ་ཡིན། །
ཞེས་པ་ལྟར། རྡོ་རྗེ་སྐྱིལ་ཀྲུང་ཁུ་ཚུར་སྙིང་ཁར་བསྣོལ་བས་རླུང་བཅིང་བཟུང་། དེ་ནས་ལག་པ་གཉིས་རྡོ་རྗེ་བསྡམས་པ་སྙིང་ཁའི་སྟོད་ཙམ་དུ་གྱེན་ལ་བསྟན་ནས་དམ་དུ་གཅེར། མགོ་བོ་རྟའི་མགོ་ཕྱོགས་ལྟར་མདུན་དང་གཡས་གཡོན་རྣམས་སུ་ལན་གསུམ་གསུམ་དགུག དེ་ནས་ཁུ་ཚུར་སྙིང་ཁར་བསྣོལ་ནས་རླུང་འབུད་དོ། ། བརྒྱད་པ་ནི། ཛམ་ཏྲ་སྐྱིལ་ཀྲུང་ལུས་པོ་དྲང་བར་བྱ། ། ལག་པ་བསྣོལ་བས་དཔུང་པ་དམ་དུ་བསྡམས། ། ལྟོ་གཅེར་མགོ་བགྲད་མིག་དཀྲུག་དགེ་དགུ་བྱ། ། ཕོ་བ་སྦོས་དང་སྐྲན་དང་མ་ཞུ་སེལ། །
ཞེས་པ་ལྟར། རྡོ་རྗེ་སྐྱིལ་ཀྲུང་ཁུ་ཚུར་སྙིང་ཁར་བསྣོལ་བས་རླུང་འབུད་ཅིང་བཟུང་། དེ་ནས་ལག་པ་གཡས་གཡོན་གཉིས་བསྣོལ་བས་དཔུང་པ་ཕན་ཚུན་དམ་དུ་བསྡམས། ལྟོ་བ་རྒལ་ཚིགས་ལ་སྦྱར་ཞིང་མིག་བགྲད་པའི་ངང་ནས་མགོ་དཀྲུག དེ་ནས་རྡོ་རྗེ་སྐྱིལ་ཀྲུང་དང་དཔུང་པ་མ་བཤིག་པའི་ངང་ནས། མདུན་དུ་གྲུ་མོ་གཉིས་ཕར་བརྐྱང་ཞིང་འགྲོ་ཚད་ཕུལ། སྐྱིལ་ཀྲུང་རྒྱབ་ཏུ་བརྐྱངས་ནས་བྲང་ས་ལ་སྦྱར། དེ་ནས་ལངས་ནས་རྒྱབ་ཏུ་འགྱེལ་ནས་རྒལ་ཚིགས་དང་མགོ་བོའི་ལྟག་པ་ས་ལ་སྦྱར། གྲུ་མོ་ཡང་རྒྱབ་ལ་འགྲོ་ཚད་ཕུལ། དེ་འདྲ་བ་ལན་གསུམ་བྱའོ། །
དེ་ནས་ལངས་ནས་ཁུ་ཚུར་སྙིང་ཁར་བསྣོལ་ནས་རླུང་འབུད་དོ། ། དགུ་པ་ནི། ཨུ་པ་ཀུ་ར་པ་ནི་ཙོག་པུ་སྟེ། ། པུས་མོ་གང་རུང་སྟེང་དུ་སྒྱིད་ཁུང་བཞག ། དེ་སྟེང་ལག་གཉིས་བསྣོལ་བ་ཀོང་ཀོས་གནོན། ། དྲོད་ཆེན་རླུང་མེད་དང་པོའི་གཟུགས་རྒུ་ཡིན། ། ཞེས་པ་ལྟར། ལངས་ཏེ་ལུས་དྲང་པོར་བསྲང་། རྐང་པ་གཡོན་པའི་པུས་མོའི་སྟེང་དུ་གཡས་པའི་སྒྱིད་ཁུང་བཀག་ནས་རྐང་མཐིལ་གཡོན་པའི་གཡོན་དུ་ས་ལ་བཞག ཁུ་ཚུར་སྙིང་ཁར་བསྣོལ་ནས་རླུང་འབུད་ཅིང་བཟུང་།
དེ་ནས་ལག་པ་གཉིས་བྱའི་གཤོག་པ་ལྟར་ཤད་ཀྱིས་བརྐྱངས་ལ་དལ་བུས་མར་ཕབ་དཔྲལ་བའི་ཐད་དུ་བཀུག་ནས་ལག་པ་གཡོན་པའི་རྒྱབ་ལ་གཡས་པའི་ལག་མཐིལ་བཀབ་པ་ལ་མགོ་དང་མཉམ་དུ་མར་ཕབ་ནས་པུས་མོའི་སྟེང་དུ་མ་བྲལ་བ་བཀབ། དེའི་སྟེང་དུ་ལྐོག་མ་བཞག འཕོངས་མར་ཕབ་ནས་ས་ལ་མ་རེག་པའི་ངང་བསྡོད། དེ་ནས་ཁུ་ཚུར་སྙིང་ཁར་བསྣོལ་ཏེ་རླུང་འབུད་དོ། ། དེ་བཞིན་དུ་གཡས་པའི་པུས་མོའི་སྟེང་དུ་གཡོན་གྱི་སྒྱུད་ཁུང་བཀབ་ནས་གཡས་པའི་གཡས་སུ་གཡོན་པ་བཞག་ནས་སྔར་བཞིན་བྱེད་པ་སོགས་འདྲའོ། ། བཅུ་པ་ནི། སྐྱིལ་ཀྲུང་པུས་མོའི་སྟེང་ནས་ལག་པས་མནན། ། དགྱེ་ཚེ་ལྟོ་བ་མདུན་དུ་འབུར་བ་ཡིན། ། ཁ་སྦྱོར་རེ་ལ་གཡས་སུ་བསྐོར་བ་དང་། ། གཡོན་གཅུ་ལྟོ་བའི་ནད་སེལ་རྩ་ལ་ན། །
ཞེས་པ་ལྟར། རྡོ་རྗེ་སྐྱིལ་ཀྲུང་ཁུ་ཚུར་སྙིང་ཁར་བསྣོལ་ཏེ་རླུང་འབུད་ཅིང་བཟུང་། དེ་ནས་ལག་པ་གཉིས་པུས་མོ་ལ་བཀབ་སྟེ། ཅུང་ཟད་དགུག་པའི་ངང་ནས་ལྟོ་བ་མདུན་ལ་འབུར་བྱས། རྒལ་ཚིགས་དང་ལག་པ་ལ་སོགས་པ་མ་གུག་པར་ལྟོ་བ་གཡས་གཡོན་དུ་བསྐོར་བ་ལན་གསུམ་གསུམ་བྱའོ། ། དེ་ནས་ཁུ་ཚུར་སྙིང་ཁར་བསྣོལ་ཏེ་རླུང་འབུད་དོ། ། བཅུ་གཅིག་པ་ནི། པུས་མོའི་སྟེང་དུ་གཅིག་གི་སྒྱིད་ཁུང་བཞག ། དེ་སྟེང་སོར་མོ་ནང་བསྟན་ལག་མཐིལ་བཞག ། དེ་སྟེང་དཔྲལ་བས་མནན་ལ་ཁ་སྦྱར་བྱ། །
དྲོད་ཆེན་ན་བ་ལི་སྟེ་གོང་མ་ཡིན། ། ཞེས་པ་ལྟར། གཞན་རྣམས་ཨུ་པ་ཀུ་ར་པ་ཇི་ལྟ་བ་བཞིན་ལ། ལག་པ་བརྐྱངས་ནས་བསྐུམ་པའི་སྐབས་སུ་དཔྲལ་བའི་ཐད་དུ་ལག་པ་གཡས་པའི་རྒྱབ་ཏུ་གཡོན་པའི་ནང་སྦྱར་ནས་མར་དལ་བུས་ཕབ་སྟེ། པུས་མོའི་སྟེང་དུ་ལག་པ་གཉིས་མ་བྲལ་བར་ཁ་གྱེན་དུ་བསྟན་ནས་བཞག་པའི་སྟེང་དུ་དཔྲལ་བ་བཞག་སྡོད་པའོ། ། གཡོན་པའང་དེ་ལས་གོ་བཟློག་སྟེ་ཤེས་པར་བྱའོ། ། བཅུ་གཉིས་པ་ནི། སྐྱིལ་ཀྲུང་གཡས་པའི་ལག་པ་གཡོན་དུ་གཅུ། ། དཔུང་པ་དག་ནས་གཡོན་པར་ཐུར་ལ་དེད། ། གཡོན་པའང་དེ་བཞིན་ན་བ་ལི་གཉིས་པ། །
དྲོད་ཆེ་འདུས་དང་མ་ཞུའི་ནད་ཀུན་སེལ། ། ཞེས་པ་ལྟར། རྡོ་རྗེ་སྐྱིལ་ཀྲུང་ཁུ་ཚུར་སྙིང་གར་བསྣོལ་བས་རླུང་འབུད་ཅིང་བཟུང་། དེ་ནས་ལག་པ་གཡས་སུ་ཤད་ཀྱིས་བརྐྱངས། དེ་ནས་གྲུ་མོ་གུག་བྱས་ཏེ་ཁུ་ཚུར་རྩིབས་ལོགས་ལ་ཐག་རྒྱབ་ནས་ཁུ་ཚུར་གཡོན་པའི་པུས་མོའི་སྟེང་ཡ་ཚད་དུ་བརྐྱངས་པ་དེ་ལ་ལག་པ་གཡོན་པས་གཡས་པའི་དཔུང་པ་ནས་མར་ཤུད། དེ་བཞིན་དུ་གཡོན་པའི་ཁུ་ཚུར་གཡོན་ལ་ཤད་དེ་བརྐྱངས། དེ་ནས་གྲུ་མོ་གུག་བྱས་ཏེ་ཁུ་ཚུར་རྩིབས་ལོགས་ལ་ཐག་རྒྱབ་ནས། ཁུ་ཚུར་གཡས་པའི་པུས་མོའི་སྟེང་ཡ་ཚད་དུ་བརྐྱངས་པ་དེ་ལ། ལག་པ་གཡས་པས་གཡོན་པའི་དཔུང་པ་ན་མར་ཤུད་པའོ། ། རྗེས་གོང་བཞིན།
བཅུ་གསུམ་པ་ནི། སིང་ག་ལི་སྟེ་ཙོག་པུ་པུས་མོ་བསྣོལ། ། པུས་མཁྱུད་བཅུག་ལ་རྡོ་རྗེ་བསྡམས་པ་ནི། ། སྙིང་ཁར་བཞག་ཅིང་ལག་གཉིས་བར་དུ་བཅང་། ། མགོ་ནད་མིག་ནད་དབུགས་མ་བདེ་བ་སེལ། ། ཞེས་པ་ལྟར། རྡོ་རྗེ་སྐྱིལ་ཀྲུང་ཁུ་ཚུར་སྙིང་གར་བསྣོལ་ལ་རླུང་འབུད་ཅིང་བཟུང་། དེ་ནས་པུས་པོ་གཉིས་སྟེང་རོང་བྱས་ལ་རྐང་མགོ་གཉིས་ཕན་ཚུན་བསྣོལ། པུས་པོ་གཉིས་དང་སྐེད་པ་ལྷན་ཅིག་ཏུ་པུས་མཁྱུད་ཀྱིས་བཅིངས། དེ་ནས་ལག་པ་རྡོ་རྗེ་བསྡམས་པ་གྱེན་དུ་བསླངས་ལ་བྲང་ལ་ཡར་ཤུད་མར་ཤུད་བྱེད་པ་དང་གྲུ་མོ་གཉིས་ཀྱི་པུས་མོ་གཉིས་ཕྱིར་ཕུལ།
པུས་མོས་གྲུ་མོ་ནང་ལ་ཕུལ་ལ་ངོ་བོ་རྩལ་འགྲན་ཡིན། རྗེས་རྣམས་གོང་བཞིན། བཅུ་བཞི་པ་ནི། རྡོ་རྗེ་སྐྱིལ་ཀྲུང་མཉམ་བཞག་ཕྱག་རྒྱ་ཡིས། ། ལྟོ་བ་གཅེར་ཞིང་རླུང་ནི་རང་སོ་བཟུང་། ། ཐང་ཆད་པ་དང་འདུ་བ་འཁྲུགས་པ་དང་། ། བད་ཀན་བེ་སྣབས་ནད་ལས་གྲོལ་བར་འགྱུར། ། ཞེས་པ་ལྟར། རྡོ་རྗེ་སྐྱིལ་ཀྲུང་བྱས་ནས་རྟིང་པའི་སྟེང་དུ་ལག་པ་གཉིས་མཉམ་གཞག་གི་ཕྱག་རྒྱ་བཞག་སྟེ་གྲུ་མོ་གཉིས་དྲང་པོར་བསྲང་། ལྟོ་བ་རྒལ་ཚིགས་ལ་གཅེར།
རླུང་དྲང་པོར་བཞག་ནས་སྡོད་པའོ། ། བཅོ་ལྔ་པ་ནི། བྷ་ལ་ཙཀྲ་སྐྱིལ་ཀྲུང་ལག་གཉིས་ཀྱིས། ། བརླ་ཡི་སྟེང་མནན་མགོ་བོ་དལ་གྱིས་སྐྱོར། ། གཡས་དང་གཡོན་དུ་བསྐོར་བ་གཉིས་ཀ་བྱ། ། ཁ་ཚུལ་མཆུ་དང་མགོ་ནད་མ་ལུས་སེལ། ། ཞེས་པ་ལྟར། རྡོ་རྗེ་སྐྱིལ་ཀྲུང་ཁུ་ཚུར་སྙིང་གར་བསྣོལ་བས་རླུང་འབུད་ཅིང་བཟུང་། དེ་ནས་ལག་པ་གཡས་པའི་མཐེ་བོང་བརླ་གཡས་པའི་ནང་དུ་བཞག་ཅིང་སོར་མོ་རྣམས་བརླའི་ཕྱི་ལ་བཏང་ནས་དྲང་པོར་བཙུགས། ལག་པ་གཡོན་པ་བརླ་གཡོན་པའི་སྟེང་དུ་གོང་བཞིན་བྱས་ལ།
དེའི་ངང་ནས་མགོ་དལ་བུས་གཡས་སུ་བསྐོར་ཞིང་བསྐྱོད་པ་གསུམ་དང་། གཡོན་དུ་བསྐོར་ནས་བསྐྱོད་པ་གསུམ་བྱ། རྗེས་གོང་བཞིན། བཅུ་དྲུག་པ་ནི། ཨ་མ་ར་ནི་སྐྱིལ་ཀྲུང་བདེ་བར་བསྡད། ། ལག་པ་གཉིས་ཀྱི་ལོངས་སྤྱོད་རླབས་གཉིས་བཙིར། ། རླུང་ནི་ཁ་སྦྱོར་བཞིན་ནི་སྤུངས་པ་སྟེ། ། འཆི་བ་བསླུ་ཞིང་ཏིང་འཛིན་མྱུར་དུ་སྐྱེ། ། ཞེས་པ་ལྟར། རྡོ་རྗེ་སྐྱིལ་ཀྲུང་ཁུ་ཚུར་སྙིང་གར་བསྣོལ་བས་རླུང་འབུད་ཅིང་བཟུང་།
ལག་པ་གཡས་པའི་མཐེ་བོང་མགྲིན་པའི་བར་བཞག་ཅིང་། སོར་མོ་རྣམས་ལྟག་པར་བསྐྱལ། གཡོན་པའང་དེ་བཞིན་དུ་བྱས་ནས་མགྲིན་པའི་ལོངས་སྤྱོད་ཀྱི་རྩ་བཙལ་རྙེད་བྱུང་བ་དང་མཐེ་བོང་གཉིས་ཀྱིས་མནན་པས་རྩ་འདབས་ཐེབས་པའོ། ། རྗེས་གོང་བཞིན་ནོ། ། བཅུ་བདུན་པ་ནི། ཨ་པར་པ་ར་སྐྱིལ་ཀྲུང་བདེ་བར་བཅའ། ། ལག་གཉིས་བརྩེགས་པས་ལྟག་པའི་ཕྱོགས་སུ་དགབ། ། གྲུ་མོ་མདུན་དུ་མ་རྒུ་ལུས་བརྗིད་བསྐུར། ། མགོ་ནད་འདུས་དང་མ་ཞུ་སྐྱུག་པ་སེལ། ། ཞེས་པ་ལྟར།
རྡོ་རྗེ་སྐྱིལ་ཀྲུང་ཁུ་ཚུར་སྙིང་གར་བསྣོལ་བས་རླུང་འབུད་ཅིང་བཟུང་། དེ་ནས་ལག་པ་གཡོན་པ་ཁ་ཕུབ་སྟེ་ལྟག་པར་སྦྱར། དེའི་སྟེང་དུ་ལག་པ་གཡས་པའང་དེ་བཞིན་དུ་བཞག དེ་ལྟག་པ་ལ་དམ་དུ་སྦྱར་ཏེ་ཕར་ཤུད་ཚུར་ཤུད་བྱ། དེའི་ཚེ་གྲུ་མོ་ཐད་ཀར་བརྐྱངས་མདུན་དུ་མ་གུག་པ་བྱའོ། ། རྗེས་གོང་བཞིན་ནོ། ། བཅོ་བརྒྱད་པ་ནི། ཨར་ཏ་བྷ་ཝེ་ཏ་ཀ་པུས་མོ་བསྐུམ། ། ལག་པ་གཉིས་ཀྱིས་སྒོམ་ཐག་ཚུལ་དུ་འཁྱུད། ། གང་ན་འོག་ཏུ་བཅུག་སྟེ་ཉལ་བར་བྱ། །
གང་ན་བ་དང་འདུས་དང་མ་ཞུ་སེལ། ། ཞེས་པ་ལྟར། རྡོ་རྗེ་སྐྱིལ་ཀྲུང་ཁུ་ཚུར་སྙིང་གར་བསྣོལ་བས་རླུང་འབུད་ཅིང་བཟུང་། དེ་ནས་རྐང་པ་གཉིས་གཤིབས་ཏེ་པུས་མོ་གཉིས་རོང་བྱས་པ་ལ། ལག་པ་གཉིས་ཀྱིས་བསྒོམ་ཐག་ཚུལ་དུ་བཅིངས། དེ་མ་ཞིག་པའི་ངང་ལ་གཡས་གཡོན་མདུན་རྒྱབ་རྣམས་སུ་འགྱེལ་ཐེངས་རེ་བྱའོ། ། རྗེས་གོང་བཞིན། བཅུ་དགུ་པ་ནི། གྷུ་མ་ན་འུ་བྷོ་ལ་རྡོ་རྗེ་ཡི། ། སྐྱིལ་ཀྲུང་མཐེ་བོང་རྒྱབ་ནས་ལག་པ་གཉིས། །
བསྣོལ་བས་བཟུང་བས་ནད་རྣམས་ཀུན་སེལ་ཅིང་། ། ཁྱད་པར་རྐང་ནད་སེལ་བའི་མཆོག་ཡིན་ནོ། ། ཞེས་པ་ལྟར། རྡོ་རྗེ་སྐྱིལ་ཀྲུང་ཁུ་ཚུར་སྙིང་གར་བསྣོལ་བས་རླུང་འབུད་ཅིང་བཟུང་། དེ་ནས་ལག་པ་གཡས་པ་རྒྱབ་ནས་བཏང་སྟེ་རྐང་པ་གཡས་པའི་མཐེ་བོང་བཟུང་། ལག་པ་གཡོན་པས་རྒྱབ་ནས་བཏང་སྟེ་རྐང་པ་གཡོན་པའི་མཐེ་བོང་བཟུང་། སྒལ་ཚིགས་དྲང་པོར་བསྲང་བ་ཁོ་ནའོ། ། རྗེས་གོང་བཞིན། ཉི་ཤུ་པ་ནི། ག་ན་ཙཽ་རྃ་གི་ནི་སྐྱིལ་ཀྲུང་སྟེ། །
རྡོ་རྗེ་བསྡམས་པའི་གུང་མོ་བརྐྱང་ལ་སྦྱར། ། ཟློག་ལ་སྤྱི་བོའི་སྟེང་གཙུག་ཁ་མིག་བགྲད། ། ལྟོ་གཅེར་ཁ་སྦྱར་རླུང་སྐྱོན་ཐམས་ཅད་སེལ། ། ཞེས་པ་ལྟར། རྡོ་རྗེ་སྐྱིལ་ཀྲུང་ཁུ་ཚུར་སྙིང་གར་བསྣོལ་བས་རླུང་འབུད་ཅིང་བཟུང་། དེ་ནས་ལག་པ་གཉིས་རྡོ་རྗེ་བསྡམས་པའི་གུང་མོ་གཉིས་རྩེ་སྤྲད་པ་སྤྱི་བོའི་སྟེང་དུ་བཟློག་སྟེ་བཙུགས། ཁ་མིག་བགྲད། ལྟོ་བ་ཚིགས་པ་ལ་གཅེར། རྗེས་གོང་བཞིན། ཉེར་གཅིག་པ་ནི།
རྐང་མཐིལ་བསྐྱོད་པའི་འཁྲུལ་འཁོར་རྐང་པ་བརྐྱང་། ། ལག་པ་སྟན་ལ་བཞག་ལ་རྐང་པ་ནི། ། ཡ་གཅིག་བཀུག་སྟེ་ཡ་གཅིག་དྲག་ཏུ་དཀྲུག ། དེ་བཞིན་ཡ་གཅིག་བྱ་སྟེ་རྐང་ནད་སེལ། ། ཞེས་པ་ལྟར། རྡོ་རྗེ་སྐྱིལ་མོ་ཀྲུང་ཁུ་ཚུར་སྙིང་ཁར་བསྣོལ་བས་རླུང་འབད་ཅིང་བཟུང་ནས་སྐྱིལ་ཀྲུང་བཤིག་ལ་གདན་ལ་གདབ། དེ་ནས་ལག་པ་གཉིས་རྒྱབ་ཏུ་ལག་མཐིལ་ས་ལ་སྦྱར་ནས་བཙུགས། རྐང་པ་གཉིས་མདུན་དུ་རྐང་མཐིལ་ས་ལ་སྦྱར་ཏེ་བཙུགས་འཕོངས་ནམ་མཁའ་ལ་བཏེག དེའི་ངང་ནས་རྐང་པ་གཡས་ཕར་ཤད་དེ་བརྐྱང་། ཚུར་བསྐུམས་པ་དང་རྟིང་པ་འཕོངས་ལ་བརྡེག་པ་ལན་གསུམ།
དེ་བཞིན་གཡས་པ་ས་ལ་བཙུགས། གཡོན་པའི་རྟིང་པ་འཕོངས་ལ་བརྡེག་པ་སོགས་ལན་གསུམ་བྱའོ། ། རྗེས་གོང་བཞིན་ནོ། ། ཉེར་གཉིས་པ། ཉེར་གསུམ་པ། ཉེར་བཞི་པ། ཉེར་ལྔ་པ། ཉེར་དྲུག་པ་རྣམས་ནི། དེ་ནས་ཡན་ལག་ལྔ་ཡི་སྦྱོར་བ་ནི། ། ལག་མཇང་པ་སྒྱུར་མ་ལག་གཉིས་གཡབ། །
སྐྱིལ་ཀྲུང་ལག་པས་མནན་ལ་ལུས་པོ་ཅུ། ། རྐང་པ་གཉིས་ཀྱང་མདུན་རྒྱབ་རབ་ཏུ་དཀྲུག ། ཅེས་པ་ལྟར། རྡོ་རྗེ་སྐྱིལ་ཀྲུང་ཁུ་ཚུར་སྙིང་གར་བསྣོལ་བས་རླུང་འབུད་ཅིང་བཟུང་། དེ་ནས་མགོ་བོ་གཡས་སུ་བསྐོར་བ་ལན་གསུམ་དང་། གཡོན་དུ་བསྐོར་བ་ལན་གསུམ་བྱའོ། ། དེ་ནས་མགོ་བོ་མདུན་དུ་དགུག་པ་གསུམ་དང་། རྒྱབ་ཏུ་དགྱེད་པ་གསུམ་སྤེལ་མ་བྱ། གཡས་སུ་འཇོག་པ་གསུམ་དང་། གཡོན་དུ་འཇོག་པ་གསུམ་སྤེལ་མ་བྱའོ། །
དེ་ནས་ལག་པ་གཡས་མགོ་ལ་གཡོན་བསྐོར་བྱས་ནས་གཡས་སུ་ཤད་དེ་བརྐྱང་བ་གསུམ། གཡོན་པ་མགོ་ལ་གཡས་སུ་བསྐོར་བ་བྱས་ནས་གཡོན་དུ་ཤད་དེ་བརྐྱང་བ་གསུམ་བྱའོ། ། དེ་ནས་ལག་པ་གཡོན་པ་ཁུ་ཚུར་སྙིང་ཁར་བཅངས་ནས་གཡས་པ་མདུན་དུ་ཤད་དེ་བརྐྱངས། ཚུར་བསྐུམས་པ་དང་ཁུ་ཚུར་དཔུང་པ་ལ་བརྡེག དེ་འདྲ་བ་ལན་གསུམ་བྱའོ། ། གཡོན་པའང་དེ་བཞིན་དུ་བྱའོ། ། དེ་ནས་ལག་པ་གཉིས་ཀ་མཉམ་དུ་པུས་མོའི་སྟེང་དུ་ཤད་དེ་བརྐྱངས། ཚུར་བསྐུམ་པ་དང་ཁུ་ཚུར་ནུ་སྟེང་དུ་བརྡེག དེ་འདྲ་བ་ལན་གསུམ་བྱའོ། ། དེ་ནས་ལག་པ་གཉིས་ཀས་མགོ་བོ་ལ་བསྐོར་ནས་གཡས་གཡོན་ཐད་ཀར་ཤད་ཤད་བརྐྱང་བ་གསུམ་བྱའོ། །
དེ་རྣམས་ལ་ཕར་སྐྱོང་ཙ་ན་སོར་མོ་རྣམས་ཀྱང་བརྐྱང་བར་བྱའོ། ། དེ་ནས་ལག་པ་གཉིས་ཀྱི་མཐིལ་པུས་མོ་ལ་བཀབ་ནས། འཕོངས་ས་དང་མ་བྲལ་བའི་ངང་ནས། དཔུང་པ་གཡས་པ་པུས་མོ་གཡོན་པ་ལ་རེག དཔུང་པ་གཡོན་པ་པུས་མོ་གཡས་པ་ལ་རེག་པ་དེ་འདྲ་བ་ལན་གསུམ་བྱའོ། ། དེ་རླུང་མི་ཐུབ་ན་དལ་བུས་བཏང་། ཡང་རླུང་བཟུང་ནས་ལངས་ཏེ་ཁུ་ཚུར་སྙིང་གར་བསྣོལ། རྐང་པ་གཡས་པ་མདུན་དུ་ལན་གསུམ་དཀྲུག གཡོན་པ་རྒྱབ་ཏུ་ལན་གསུམ་དཀྲུག དེ་ནས་གཡས་པ་རྒྱབ་ཏུ་ལན་གསུམ་དཀྲུག
དེ་ནས་གཡོན་པ་མདུན་དུ་ལན་གསུམ་དཀྲུག དེ་ནས་རྐང་པ་གཡས་པས། གཡོན་པའི་བྱིན་པ་ཡར་ཤུད་དེ་པུས་མོའི་ཐད་སླེབ་པ་དང་། མདུན་ན་ཕར་བསྐོར་ཏེ་གཡས་སུ་བསྐུམ་བྱས་ནས། གཡོན་པའི་པུས་མོའི་ཐད་ན་ཕར་ཤན་ཤད་དཀྲུགས་པ་ལན་གསུམ་བྱའོ། ། གཡོན་པའང་གཡས་པའི་བྱིན་པ་ནས་ཡར་ཤུད་དེ་པུས་མོའི་ཐད་དུ་སླེབ་པ་དང་མདུན་ནས་ཕར་བསྐོར་ཏེ་གཡོན་དུ་བསྐུམ་བྱས་ཏེ་གཡས་པའི་པུས་མོའི་ཐད་ན་ཕར་ཤད་ཤད་དཀྲུག་པ་ལན་གསུམ་བྱའོ། ། དེ་ནས་སྟན་ལ་འདུག་ནས་རྡོ་རྗེ་སྐྱིལ་ཀྲུང་བཅས་ཏེ་ཁུ་ཚུར་སྙིང་གར་བསྣོལ་ནས་རླུང་དལ་བུས་བཏང་ངོ་། ། ཉེར་བདུན་པ་ནི། ཧྃ་པ་པཀྵི་ལག་གཉིས་རྐང་པ་ཡིན། ། ནང་དུ་བཅུག་ལ་རྐང་པ་བསྐུམས་ནས་ནི། །
ལག་པ་གཉིས་ལ་ལུས་ཀྱི་ལྕིད་བསྐུར་བ། ། ངང་པའི་གཤོག་པ་ལྟ་བུའི་འཁྲུལ་འཁོར་ཡིན། ། ཞེས་པ་ལྟར། རྡོ་རྗེ་སྐྱིལ་ཀྲུང་ཁུ་ཚུར་སྙིང་ཁར་བསྣོལ་ནས་རླུང་འབུད་ཅིང་བཟུང་། དེ་ནས་ཁུ་ཚུར་གཉིས་བརླའི་ནང་དུ་གཤིབས་ཏེ་ས་ལ་བཙུགས་ནས་གྲུ་མོ་གཉིས་བསྲང་ལ་སྦྱར། དེ་ནས་ལུས་ཀྱི་ལྕིད་བསྐུར་ཏེ་རྐང་པ་གཉིས་བསྐུམས་པ་གྲུ་མོའི་ཐད་ཙམ་དུ་བཏེག་ལ་སྐུམ་མེ་འདུག་པའོ། ། རྗེས་འདྲ། ཉེར་བརྒྱད་པ་ནི། རྡོ་རྗེ་སྐྱིལ་ཀྲུང་སྒྱིད་ཁུང་བར་ན་མར། ། ལག་གཉིས་བཙངས་ཏེ་མ་ཤོང་ཕྱི་ནས་ཀྱང་། །
ལག་པ་གཉིས་ལ་ལུས་ཀྱི་ལྕིད་བཀལ་བ། ། ཧྃ་པ་ཞེས་པ་དང་པོའི་འཁྲུལ་འཁོར་ཡིན། ། ཞེས་པ་ལྟར། རྡོ་རྗེ་སྐྱིལ་ཀྲུང་ཁུ་ཚུར་སྙིང་ཁར་བསྣོལ་བས་རླུང་འབུད་ཅིང་བཟུང་། དེ་ནས་རྡོ་རྗེ་སྐྱིལ་ཀྲུང་བཅས་པའི་སྒྱིད་ཁུང་བར་ན་མར་ལག་པ་གཉིས་བཅུག་སྟེ་ལུས་ཀྱི་ལྕིད་བསྐུར་ལ་རྐང་པ་གཉིས་བསྐུམ། རོ་སྟོད་དྲང་པོར་བསྲང་སྟེ་སྡོད་པའོ། ། དེ་རྗེས་འདྲ། ཉེར་གསུམ་ནི། ཁ་ཕུབ་ལུས་པོ་བརྐྱངས་པའི་དཔུང་པ་དང་། ། གྲུ་མོ་བྲང་དང་ལྟོ་སྦྱར་ལག་གཉིས་ལ། །
ལུས་ཀྱི་ལྕིད་བསྐུར་མགོ་དང་རྐང་པ་གཉིས། ། རེ་མོས་ས་ལ་ཐུག་པ་ཊྃ་གི་ཡིན། ། ཞེས་པ་ལྟར། རྡོ་རྗེ་སྐྱིལ་ཀྲུང་སྙིང་གར་བསྣོལ་བས་རླུང་འབུད་ཅིང་བཟུང་། དེ་ནས་རྡོ་རྗེ་སྐྱིལ་ཀྲུང་བཤིག་ཅིང་སྟན་ལ་གདབ་ནས་ལངས་ཏེ། ཁུ་ཚུར་གཉིས་ས་ལ་གཤིབས་ཏེ་བཙུགས། གྲུ་མོ་གཉིས་བྲང་ལ་སྦྱར་བ་ལ་ལུས་ཀྱི་ལྕིད་བཀལ། རྐང་པ་གཉིས་རྒྱབ་ཏུ་གཤིབས་ཏེ་བརྐྱངས། དེ་ནས་རྐང་པ་གཉིས་བཏེགས་ཏེ་དཔྲལ་བ་ས་ལ་རེག་ཙམ་ཞིག་བྱ། ཡང་དཔྲལ་བ་བཏེགས་ཏེ་རྐང་པ་ས་ལ་རེག་ཙམ་ཞིག་བྱ།
དེ་འདྲ་བ་ལན་གསུམ་བྱའོ། ། རྗེས་འདྲ། སུམ་ཅུ་པ་ནི། རྡོ་རྗེ་སྐྱིལ་ཀྲུང་སྒྱིད་པ་གཉིས་ཀྱི་བར། ། ལག་པ་བཙངས་ཏེ་མ་ཤོང་པུས་མོར་འཁྱུད། ། མགོ་བོ་བཀུག་པའི་རྣ་བ་ལག་པས་བཟུང་། ། ཀུམ་པ་ཞེས་བྱ་བུམ་པའི་འཁྲུལ་འཁོར་ཡིན། ། ཞེས་པ་ལྟར། རྡོ་རྗེ་སྐྱིལ་ཀྲུང་ཁུ་ཚུར་སྙིང་གར་བསྣོལ་བས་རླུང་འབུད་ཅིང་བཟུང་། དེ་ནས་སྒྱིད་ཁུང་གཉིས་ཀྱི་ནང་ན་མར་ཁུ་ཚུར་གཉིས་བརྫངས་ཏེ།
མགོ་བོ་མར་བཀུག་པའི་རྣ་བ་གཉིས་ལག་པ་གཉིས་ཀྱི་མཐེབ་མཛུབ་བཟུང་ནས་སྡོད་པའོ། ། སྒྱིད་ཁུང་ན་མར་ལག་པ་མ་ཤོང་ན་ལག་པ་གཉིས་པུས་མོ་གཉིས་ཀྱི་ཕྱི་ནས་འཁྱུད་དེ་རྣ་བ་གཉིས་འཛིན་ནོ། ། རྗེས་འདྲ། སོ་གཅིག་པ་ནི། འཁྲུལ་འཁོར་ཐམས་ཅད་དེ་དང་འདྲ་བ་ལས། འོན་ཀྱང་ལག་གཉིས་ལྟག་པའི་སྟེང་དུ་བསྣོལ། ། ཀུར་མ་ཞེས་བྱ་ཆུ་སྲིན་འཁྲུལ་འཁོར་ཏེ། ། ཞེས་པ་ལྟར། ལུས་ཀྱི་བཅའ་ཐབས་རླུང་འཛིན་པ་སོགས་སྔ་མ་བཞིན་ལ། ལག་པ་གཉིས་ལྟག་པ་བསྣོལ་ནས་སྡོད་པའོ། །
རྗེས་འདྲ། སོ་གཉིས་པ་ནི། སེང་གེ་རྣམ་རོལ་དག་དང་སུམ་ཅུ་གཉིས། ། དེ་ལྟར་དེ་དག་ཀུན་ལ་ཁ་སྦྱར་ཏེ། ། དམིགས་ཀྱིས་བསྟན་པ་དག་ནི་མ་གཏོགས་སོ། ། མཇུག་ཏུ་བསྟན་པའི་འཁྲུལ་འཁོར་དྲུག་པོ་ནི། ། ནད་རྣམས་ཐམས་ཅད་སེལ་བའི་མན་ངག་ཡིན། ། ཞེས་པ་ལྟར། རྡོ་རྗེ་སྐྱིལ་ཀྲུང་ཁུ་ཚུར་སྙིང་གར་བསྣོལ་བས་རླུང་འབུད་ཅིང་བཟུང་། དེ་ནས་ལག་པ་གཉིས་ཀྱི་མཛུབ་མོས་མིག་བསྡམས།
གུང་མོ་གཉིས་ཀྱིས་སྣ་བུག་གཉིས་བསྡམས། མཐེ་ཆུང་དང་སྲིན་ལག་གཉིས་ཀྱིས་མཆུ་བསྡམས། མཐེ་བོང་གཉིས་ཀྱིས་རྣ་བ་གཉིས་ནང་དུ་བལྟབས་ནས་བསྡམས། གྲུ་མོ་གཉིས་དྲང་པོར་བསྲངས། དེའི་ངང་ནས་སྟོད་གཡས་སུ་བསྐོར་བ་གསུམ། གཡོན་དུ་བསྐོར་བ་གསུམ། དེ་ནས་རླུང་ཕྱིར་དྲག་ཏུ་གཏོང་བ་དང་། ཁ་མིག་རྣམས་བགྲད་པ་དང་། ངག་གིས་ཧས་སྒྲ་དྲག་ཏུ་བརྗོད། ལག་པ་གཉིས་བྱ་གཤོག་ལྟར་བརྐྱངས།
མགོ་དང་རོ་སྟོད་དྲག་ཏུ་དཀྲུག་པ་དུས་གཅིག་ཏུ་བྱའོ། ། དེ་ལྟར་ན་ཡན་ལག་ལྔ་སྦྱོང་འཁྲུལ་འཁོར་ལྔ་རུ་བགྲངས་པས་སུམ་ཅུ་རྩ་གཉིས་སོ། ། འཁྲུལ་འཁོར་ཐམས་ཅད་བསྒོམ་པར་འདོད་པར་གྱུར་ན། རིམ་དང་རིམ་བཞིན་དཀྲུག་པ་དགུ་བཅུ་དྲུག ། གཅིག་དང་གཉིས་དང་གསུམ་དང་བཞི་ཡི་བར། ། ཇི་ལྟར་ནུས་པ་སྦྱངས་ན་སངས་རྒྱས་འགྲུབ། ། ཅེས་པ་ལྟར། ཐོག་མར་ཛ་ལན་དྷ་ར་ནས་སེང་གེ་རྣམ་རོལ་གྱི་བར་དཀྱུས་སུ་ཐེངས་གཅིག ཡང་སེང་གེ་རྣམ་རོལ་ནས་ཛ་ལན་དྷ་རའི་བར་ཡར་ཟློག་སྟེ་ཐེངས་ཅིག ཡང་དཀྲུགས་ནས་སུམ་ཅུ་རྩ་གཉིས་རྫོགས་པར་བྱ་སྟེ་དེ་ལྟར་དགུ་བཅུ་རྩ་དྲུག་བྱའོ། །
ཡང་ན་ན་བ་ལི་གཉིས་གཅིག་ཏུ་བྱ། ། རླུང་གི་སྦྱོར་བ་རྣམ་བདུན་བསྣན་པ་ཡིས། ། རྣལ་འབྱོར་ཕྲིན་ལས་སུམ་ཅུ་རྩ་གཉིས་ཏེ། ། ཐུན་མོང་དག་ཏུ་འདི་ཙམ་གསུངས་པ་ཡིན། ། དེ་དག་རེ་རེ་དག་གི་ཕན་ཡོན་ནི། ། སྲོག་རྩོལ་འཆི་བསླུ་སྐྲ་དཀར་གཉེར་མ་སེལ། ། སྲོག་ནས་བཏང་བས་ཚེ་རིང་བདུད་རྩི་འཕེལ། ། གཉིས་ཀ་ནས་བཏང་མགོ་ནད་མིག་ནད་སེལ། ། ཁ་ནས་སྒྲ་བཅས་སྦྲུལ་གདུག་ཚད་ནད་སེལ། ། སྲོག་ནས་བཏང་བས་མ་ཞུ་ཚད་ནད་སེལ། །
ཁ་ནས་སྒྲ་མེད་བད་ཀན་མ་ཞུ་སེལ། ། ཁ་སྦྱར་གྱིས་ནི་ནད་ཀུན་སེལ་བར་འགྱུར། ། དེ་ལྟར་སྦྱངས་པས་གེགས་མེད་ཏིང་ངེ་འཛིན། ། མྱུར་དུ་སྐྱེ་ཞེས་བླ་མའི་གསུང་ལས་ཐོས། ། ཛ་ལན་དྷ་རའི་ཞལ་ཤེས་འཁྲུལ་འཁོར་ནི། ། ལག་གཉིས་བསྣོལ་བས་རྐང་པའི་མཁྲིག་མ་བཟུང་། ། བསྣོལ་མཚམས་མགོ་བོ་བཞག་ལ་ཚངས་རར་དགུག ། ཙཽ་རང་ག་ཡི་ཞལ་ཤེས་འཁྲུལ་འཁོར་ནི། ། སྐྱིལ་ཀྲུང་རྡོ་རྗེ་བསྡམས་པའི་སྙིང་གར་བཙིར། ། གྲུ་མོ་རྒྱབ་ཏུ་མ་ཞུམ་མདུན་རྒྱབ་ཀྱི། །
དཀྱིལ་དུ་གྲུ་མོ་སླེབ་པས་གཡས་གཡོན་གཅུ། ། ཛ་ཏྲའི་ཞལ་ཤེས་འཁྲུལ་འཁོར་འདི་ཉིད་ནི། ། སྐྱིལ་ཀྲུང་ལག་གཉིས་བསྣོལ་བས་གྲུ་མོ་བཟུང་། ། མཁའ་ལ་བཏེགས་ཏེ་གཡས་གཡོན་སྟེང་འོག་བསྐོར། ། དེ་ཉིད་གཡས་སུ་དགང་སྟེ་གཡོན་དུ་དཀྲུག ། གཡོན་པའང་དེ་བཞིན་གྲངས་མཉམ་ཤེས་པར་བྱ། ། དེ་ཉིད་སྤྱི་བོར་བཏེགས་ཏེ་ཕོ་བ་བརྡུངས། ། སྐྱིལ་ཀྲུང་ལག་གཉིས་བསྣོལ་བས་དཔུང་པ་བཟུང་། ། ལྷེང་སྣར་གྲེ་མོ་སྟེང་འོག་རེས་མོས་བརྡེག ། རྐང་ནད་སེལ་བའི་ཞལ་ཤེས་འཁྲུལ་འཁོར་ནི། །
རླུང་བཟུང་ལངས་ལ་ལུས་པོ་དྲང་པོར་བསྲངས། ། ཁུ་ཚུར་གཉིས་ཀྱིས་ཨོས་ཀོ་བཏེགས་བྱས་ནས། ། པུས་མོ་མདུན་དུ་མ་གུག་རྐང་གཉིས་གཤིབས། ། རྒྱབ་འགྲོས་མདུན་འགྲོས་གཉིས་ཀ་འཕག་ཅིང་བྱ། ། རྐང་པའི་ནད་ལ་མཆོག་ཏུ་ཕན་པ་ཡིན། ། ཞལ་ཤེས་འཁྲུལ་འཁོར་མ་ལུས་བསྟན་ཟིན་ཏོ། ། ས་ཕལ་ཏ་ྀཨཚཿ ཞེས་པ་འདི་ནི། གསུང་ངག་རིན་པོ་ཆེ་ལམ་འབྲས་བུ་དང་བཅས་པའི་ཟབ་ལམ་གྱི་སྙིང་པོ། རྩ་རླུང་འཁྲུལ་འཁོར་གྱི་ལམ་ལ་བརྟེན་ནས་རྡོ་རྗེ་འཆང་ཆེན་པོའི་གོ་འཕང་ཐོབ་པར་བྱེད་པའི་ཐབས་འདི་ཉིད་ནི།
སྔོན་བྱོན་བླ་མ་གོང་མས་མཛད་པའི་ཡིག་ཆ་དང་ལུས་དཔེ། གྲུབ་ཆེན་བུདྡྷ་ཤྲཱིས་མཛད་པའི་འཕྲིན་ལས་སོ་གཉིས་ཀྱི་སྡོམ་ཚིག་དང་གཞུང་། སྔགས་འཆང་ཆོས་ཀྱི་རྒྱལ་པོ་ཀུན་དགའ་རིན་ཆེན་གྱིས་བྱས་འགྱུར་གྲུབ་ཆེན་ཀུན་དགའ་བ་ལ་ཕྱག་ལེན་གསུང་བགྲོས་དང་བཅས་པ་གནང་བ་ཟིན་བྲིས་སུ་མཛད་པའི་ཡིག་ཆ། རྗེ་བཙུན་ལེགས་པའི་འབྱུང་གནས་ཀྱི་རྡོ་རྗེ་འཆང་ཀུན་དགའ་དབང་ཕྱུག་གིས་གསུང་ངག་རིན་པོ་ཆེ་གསུང་བའི་སྐབས་སུ་ཟིན་བྲིས་སུ་མཛད་པའི་ཡན་ལག་ལྔ་སྦྱོང་གི་ཡི་གེ གཞན་ཡང་ལུས་སྦྱོང་ཉི་ཤུ་པའི་སྡོམ་ཚིག་ལག་ལེན་བྱ་ཚུལ་དང་བཅས་པ་རྣམས་ཀྱི་དོན་གྱི་སྙིང་པོ་བསླངས་ཤིང་། ཁྱད་པར་རང་ཉིད་བྱས་འགྱུར་རྡོ་རྗེའི་རི་ཁྲོད་དུ་རིམ་གཉིས་ཀྱི་ལམ་ལ་འབད་རྩོལ་ལྷུར་བྱ་བའི་སྐབས། བླ་མ་དང་ཆོས་སྐྱོང་སྲུང་མའི་ཚོགས་ལ་གསོལ་བ་དྲག་ཏུ་བཏབ་པས། དེ་དག་གི་ཐུགས་རྗེ་ཆེན་པོའི་བྱིན་རླབས་ལ་བརྟེན་ནས། བྱང་ཕྱོགས་རིགས་ལྡན་ཆོས་ཀྱི་རྒྱལ་པོའི་དྲུང་དུ་ཉེ་བར་གནས་པའི་རྣལ་འབྱོར་པ་བགྲེས་པོ་ཞིག་སྒོ་སྐྱེལ་གྱི་ཚུལ་དུ་སྒྲུབ་གནས་ཁྱད་པར་ཅན་ཉིད་མཇལ་བ་དང་། གནས་འབྲེལ་ཞག་ཁ་ཡར་ཞིག་མཛད་པའི་སྐབས།
ས་སྐྱ་པའི་ཡབ་ཆོས་རྩ་རླུང་འཁྲུལ་འཁོར་གྱི་ཕྱག་ལེན་རྣམ་པར་དག་པ་འདི་རྣམས་ཞིབ་རྒྱས་སུ་བསྩལ་ཅིང་། རང་གིས་ཀྱང་བློ་ལ་འཇགས་པར་བྱས་ཤིང་། ཁྱད་པར་དཔལ་ས་སྐྱ་པ་ཆེན་པོ་ངག་དབང་ཀུན་དགའ་བསོད་ནམས་གྲགས་པ་རྒྱལ་མཚན་དཔལ་བཟང་པོའི་དྲུང་དུ། ཆོས་ཀྱི་རྗེ་ཨེ་ཝྃ་པ་ཆེན་པོ་ཤར་ཆེན་བྱམས་པ་ཀུན་དགའ་བཀྲ་ཤིས་གཉིས་ཀྱིས་ལམ་འབྲས་བུ་དང་བཅས་པའི་ཟབ་ཁྲིད་རྒྱས་པར་གནང་བའི་སྐབས་སུ། གསུང་ངག་རིན་པོ་ཆེ་དང་སྐུའི་རྣམ་འགྱུར་གྱིས་བརྡ་སྟོན་མཛད་པ་རྣམས་ཀྱང་བློ་ལ་ངེས་པར་བྱས་ཤིང་། དེ་རྣམས་ཀྱི་ཚིག་དོན་ཕྱག་ལེན་དང་བཅས་པ་ཕྱོགས་གཅིག་ཏུ་བསྡེབས་པའི་ལེགས་བཤད་འདི་ནི། ཆོས་དེ་ཉིད་ལ་དོན་དུ་གཉེར་བའི་བཙུན་པ་ལོའི་རིགས་སུ་སྐྱེས་པའི་རྣལ་འབྱོར་པ་པུཎྱ་དྷྭ་ཛས་རང་ཉིད་ཀྱི་དྲན་པ་སོ་ཕྱིར་དང་གཞན་ལའང་ཕན་པའི་བསམ་པ་རྣམ་པར་དག་པས་རྒྱ་གར་བས་སུ་བྷཱ་ནུཿཞེས་པ་ཉི་མའི་ལོ། རྒྱ་ནག་པས་ཆུ་མོ་ལུག་གི་ལོའི་སྐར་མ་ཆུ་སྟོད་ཀྱི་ཉ་བའི་ཟླ་བའི་ཚེས་བཞི། ཡང་དག་པ་རྫོགས་པའི་སངས་རྒྱས་ཀྱིས་བདེན་པ་བཞིའི་ཆོས་འཁོར་བསྐོར་བའི་དུས་བཟང་ཁྱད་པར་ཅན། རེས་གཟའ་ཉི་མ་དང་།
རྒྱུ་སྐར་རྟ་ཆུང་གི་མེ་ནང་འཕྲད་པའི་གཟའ་སྐར་ཤིས་པའི་ཉིན། དཔལ་ལྡན་ས་སྐྱ་ཡོན་ཏན་རིན་པོ་ཆེ་དུ་མའི་འབྱུང་གནས་ཀྱི་ཆོས་གྲྭ་ཆེན་པོའི་དགའ་ལྡན་བླ་བྲང་དུ་ལེགས་པར་སྦྱར་བ་འདིས་བདག་གཞན་གྱི་ལུས་ཀྱི་རྩ་མདུད་རྣམས་རིམ་པས་གྲོལ་ནས་ས་དང་ལམ་ཐམས་ཅད་བགྲོད་དེ། རྒྱལ་བ་རྡོ་རྗེ་འཆང་ཆེན་པོའི་གོ་འཕང་ཚེ་འདི་ཉིད་ལ་མྱུར་དུ་ཐོབ་པར་གྱུར་ཅིག འདིར་སྨྲས་པ། བིརྺའི་གཞུང་བཟང་རྡོ་རྗེ་ཚིག་རྐང་དང་། ། ས་སྐྱའི་བླ་ཆེན་རྣམས་ཀྱིས་ལེགས་བཀྲལ་བའི། ། སྙན་བརྒྱུད་གསུང་རབ་མཆོག་ལས་བྱུང་བ་ཡི། ། རྩ་རླུང་འཁྲུལ་འཁོར་ལམ་འདི་ཨེ་མ་མཚར། ། འོན་ཀྱང་ཟབ་དོན་སྙིང་པོའི་ལམ་བཟང་འདི། ། སྙིགས་མའི་དུས་དེར་མཁོ་བ་མིན་ཞེས་པ། །
བླུན་པོ་མན་ངག་བྲལ་བ་འགའ་སྨྲས་མོད། ། བློ་ལྡན་སྙིང་པོའི་གདམས་ངག་འདིར་འབད་ན། ། ཐུན་མོང་དག་ཏུ་ལུས་བདེ་ངལ་དུབ་མེད། ། འགྲོ་ཚེ་རྟ་འདྲ་ཁུར་ཚེ་གླང་ཆེན་ལྟར། ། སྟོབས་དང་ལྡན་ཞིང་ས་ལམ་བགྲོད་ནུས་པའི། ། མྱུར་ལམ་འདི་ལ་བརྩོན་པར་བྱེད་པ་རིགས། ། ཞེས་ཀྱང་སྨྲས་སོ། ། ཞིབ་ཏུ་རླུང་འཛིན་ཚུལ་ཕྱག་ལེན་ཕྲ་མོ་དང་བཅས་པ་རྣམས་བླ་མའི་གསུང་ལས་ཤེས་པར་བྱའོ། ། དེ་ལྟར་གསུང་ངག་རིན་པོ་ཆེ་འཆད་ཅིང་ཉམས་སུ་ལེན་པ་ལ་མེད་ཐབས་མེད་པའི་འཁྲུལ་འཁོར་གྱི་ལག་ལེན་བཀླགས་ཆོག་མ་འདི་ནི། བླ་མ་གོང་མ་རྣམས་ཀྱི་གསུང་རབ་དང་ཕྱག་ལེན་བཞིན་གདན་ས་ཆེན་པོའི་བརྒྱ་ཚོ་དཔོན་གྱི་བླ་མ་ཆོས་རྗེ་བསོད་ནམས་རྒྱལ་མཚན་གྱིས་ལག་ལེན་ཟིན་བྲིས་ཀྱི་ཚུལ་དུ་བཀོད་འདུག་པ་ལ།
སླར་ས་སྐྱ་པ་སྔགས་འཆང་ངག་དབང་ཀུན་དགའ་བསོད་ནམས་ཀྱིས་ཡིག་ཆ་འདི་ལ་ཞིབ་ཏུ་བལྟས་ནས་སྔར་རང་གིས་བྱས་པའི་འཁྲུལ་འཁོར་གྱི་ཡིག་ཆ་དེ་ཅུང་ཟད་མང་ཆེས་པས་དེ་ཉིད་ཀྱི་སྙིང་པོ་བསྡུས་པ་ལྟ་བུ་ཞིག་འདུག་པས་རང་ཉིད་ཀྱང་བློ་འགྲོ་བར་བྱུང་བ་ནས། བསྟན་བཅོས་དེ་ལ་ཞུས་དག་ཞིབ་ཏུ་བྱས་ནས་རང་གི་བརྩམས་ཆོས་གླེགས་བམ་རྣམས་ཀྱི་གྲྭ་ལ་འཇུག་པའི་ཕྱིར་དབུར་བླ་མ་ཡི་དམ་ལ་རྒྱ་སྐད་ཀྱི་མཆོད་བརྗོད། མཇུག་ཏུ་ཡང་ཚིགས་བཅད་བསྣན་ཏེ། ས་སྐྱ་པ་སྔགས་འཆང་ངག་དབང་ཀུན་དགའ་བསོད་ནམས་ཀྱིས་མགྱོགས་པར་སྦྱར་བའི་ཡི་གེ་པ་ནི་དཔྱོད་ལྡན་མི་དབང་རྣམ་རྒྱལ་རྡོ་རྗེས་ཕྱག་སོར་གྱི་འདུ་བྱེད་ལས་བསྐྲུན་པའོ། ། འདི་བགྱིས་དགེ་བས་བདག་ཅག་དཔོན་སློབ་རྣམས། ། དུས་འདིར་ཚེ་རིང་ནད་མེད་བསམ་དོན་འགྲུབ། ། ཕྱི་མ་བླ་མ་ཡི་དམ་ཆོས་སྐྱོང་གི ། དག་པའི་ཞིང་དུ་ཐོགས་མེད་ལེགས་བསྐྱལ་ནས། ། གཞན་སྟོབས་མཐུ་དེས་བདག་གི་རེ་བ་བཞིན། ། ཡིད་བཞིན་འགྲུབ་ནས་རང་དོན་མཐར་ཕྱིན་ཏེ། །
གང་འདུལ་སྤྲུལ་པས་དཔལ་ལྡན་ས་སྐྱ་པའི། ། བསྟན་པ་དཀར་འཇམ་བྱེད་པའི་མཐུ་ལྡན་ཤོག། །། སརྦ་མངྒ་ལཾ།། །། ༈ མཁན་ཆེན་ཨ་པད་རིན་པོ་ཆེའི་དགོངས་བཞེད་ལྟར་གུ་རུས་ཞབས་ཞུ་བགྱིས་པའོ།། PAGE * MERGEFORMAT 2 ཨ་མྱེས་ཞབས། རྩ་རླུང་འཁྲུལ་འཁོར་ལ་བརྟེན་ནས་རྣལ་འབྱོར་པ་རྣམས་ཟབ་ལམ་བྱང་ཆུབ་སྒྲུབ་པའི་རིམ་པ། PAGE * MERGEFORMAT 1
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
