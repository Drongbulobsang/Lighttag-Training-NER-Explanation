གསུང་འབུམ། ངག་དབང་ཀུན་དགའ་བསོད་ནམས།
པོད ༢༠༡
མཧཱ་ཀཱ་ལའི་གསང་བའི་ལས་མཁན་ཆེན་པོ་མོན་བུ་པུ་ཏྲའི་བསྟོད་པ་བདུད་དཔུང་ཀུན་འཇོམས།
༄། །མཧཱ་ཀཱ་ལའི་གསང་བའི་ལས་མཁན་ཆེན་པོ་མོན་བུ་པུ་ཏྲའི་བསྟོད་པ་བདུད་དཔུང་ཀུན་འཇོམས་ཞེས་བྱ་བ་བཞུགས།། ན་མཿཡཀྵ་པུ་ཏྲ་ཡེ། བླ་མ་དང་ལས་ཀྱི་མགོན་པོ་ལ་ཕྱག་འཚལ་ལོ། ། བདུད་དཔུང་ཀུན་འཇོམས་གསང་བའི་ལས་མཁན་ཁྱོད། ། སྐུ་མདོག་མཐིང་ནག་ལུས་ཚད་རི་རབ་འབུམ། ། མཐོང་བ་ཙམ་གྱིས་དགྲ་ཀླད་སྐེམ་མཛད་པའི། ། ལས་མཁན་ཆེན་པོའི་སྐུ་ལ་བདག་བསྟོད་དོ། ། ཧ་ཧི་ལ་སོགས་ཞི་བའི་བཞད་སྒྲ་དང་། ། ཧཱུྃ་ཧཱུྃ་ཕཊ྄་ཕཊ྄་ལ་སོགས་དྲག་པོའི་སྒྲ། ། ཐོས་པ་ཙམ་གྱིས་བགེགས་ཀུན་སྐྲག་མཛད་པའི། །
ལས་མཁན་ཆེན་པོའི་གསུང་ལ་བདག་བསྟོད་དོ། ། དོན་ལ་ཆོས་ཀུན་སྒྱུ་མའི་ཐུགས་མངའ་ཡང་། ། རྣམ་པ་བསྟན་དགྲ་འདུལ་ཕྱིར་དྲག་པོའི་ཐུགས། ། རྒྱུན་དུ་བསྒྲུབ་ལ་བུ་གཅིག་ལྟར་བརྩེ་བའི། ། ལས་མཁན་ཆེན་པོའི་ཐུགས་ལ་བདག་བསྟོད་དོ། ། ཡོན་ཏན་ས་གཞི་དག་ལས་རྒྱ་ཆེ་ཞིང་། ། ནམ་མཁའི་དཔང་ལས་ཆེ་ཆེར་རབ་མཐོ་བ། ། རྒྱ་མཚོ་ཆེན་པོ་བས་ཀྱང་གཏིང་ཟབ་པའི། ། ཡོན་ཏན་མགོན་པོ་ཁྱོད་ལ་བདག་བསྟོད་དོ། ། འཕྲིན་ལས་རྣམ་བཞིའི་ལས་ལ་ཐོགས་མེད་པ། །
ཕྱི་ནང་གསང་བའི་ལས་རྣམས་མྱུར་བསྒྲུབ་ཅིང་། ། གང་བཅོལ་འཕྲིན་ལས་གློག་བས་རབ་མྱུར་བ། ། འཕྲིན་ལས་མགོན་པོ་ཁྱོད་ལ་བདག་བསྟོད་དོ། ། བདུད་དཔུང་ཟིལ་གནོན་ནག་པོ་བྷ་ཊ་དང་། ། བསྟན་དགྲའི་སྲོག་གཅོད་སྲིང་མོ་ཁ་འབར་མ། ། སྡེ་བརྒྱད་དམག་དཔུང་རུ་འདྲེན་སྡེ་བཞི་སོགས། ། ལས་མཁན་འཁོར་དང་བཅས་ལ་བདག་བསྟོད་དོ། ། ཕྱི་དང་ནང་དང་གསང་བའི་རྟེན་རྫས་དང་། ། དམ་རྫས་བསྐང་རྫས་གཏོར་ཚོགས་རྒྱ་མཚོ་དང་། ། སྤྱན་གཟིགས་སྣ་ཚོགས་མ་ཚང་མེད་པ་འདིས། །
ལས་མཁན་འཁོར་དང་བཅས་པའི་ཐུགས་དམ་བསྐང་། ། ལྷ་མིའི་ཉམས་གྲིབ་ཐམས་ཅད་དག་གྱུར་ཅིག ། མདོར་ན་ལས་མཁན་འཁོར་བཅས་མཉེས་བྱེད་པའི། ། མཐུན་རྫས་དངོས་འབྱོར་ཡིད་སྤྲུལ་མཁའ་བཀང་ནས། ། མོན་བུ་འཁོར་དང་བཅས་པའི་ཐུགས་དམ་བསྐང་། ། དད་པས་འབུལ་ལོ་ཐུགས་མཆོག་མཉེས་གྱུར་ཅིག ། དེ་ལྟར་བསྟོད་ཅིང་མཆོད་པ་ཕུལ་བའི་མཐུས། ། ད་ནི་བདག་གི་འཕྲིན་ལས་མཛད་དུ་གསོལ། ། སྤྱིར་གྱི་བསྟན་པ་དར་ཞིང་རྒྱས་པ་དང་། ། ཁྱད་པར་གོང་མ་རྣམས་ཀྱི་བཀའ་བཞིན་དུ། །
ས་སྐྱ་པ་ཡི་བསྟན་པ་དབྱར་མཚོ་ལྟར། ། འཕེལ་ཞིང་རྒྱས་པར་མཛོད་ཅིག་སྲུང་མ་ཁྱེད། ། ཁྱད་པར་རྣལ་འབྱོར་སྒྲུབ་པོ་བདག་ཅག་གི ། ཚེ་ཡི་བར་ཆད་ཐམས་ཅད་མེད་པར་མཛོད། ། ཚེ་རིང་བསམ་དོན་འབད་མེད་འགྲུབ་པར་མཛོད། ། བདག་ཅག་འཁོར་དང་བཅས་ལ་འཚེ་བྱེད་པའི། ། གནོད་བྱེད་བགེགས་ཀྱི་ཚོགས་རྣམས་ཐམས་ཅད་དང་། ། དམ་ཉམས་དམིགས་པའི་དགྲ་བོ་ངན་པ་འདི། ། ལོ་དང་ཟླ་བའི་བར་དུ་མ་འགྱང་བར། ། ལྷ་དང་ཁྲོལ་ལ་སྙིང་ཁྲག་ཐང་ལ་ཕོ། །
སྲོག་རྩ་ཆོད་ལ་སྙིང་ཤ་ཞལ་དུ་བཞེས། ། ཤ་རུས་ཁྲག་རྣམས་འཐུང་ཞིང་བཟའ་བར་གྱིས། ། མདོར་ན་སྐད་ཅིག་ཉིད་ལ་མེད་པར་མཛོད། ། གཏད་དོ་གཉེར་རོ་དམ་ཅན་མཐུ་མ་ཆུང་། ། མདོར་ན་བདག་དང་བདག་ལ་ཕན་སེམས་པའི། ། བར་ཆད་ཞི་ཞིང་བསམ་དོན་འགྲུབ་པ་དང་། ། རྒྱལ་བའི་བསྟན་པ་འཕེལ་ཞིང་རབ་རྒྱས་ནས། ། དད་ལྡན་སྔགས་འཆང་སྒྲུབ་པོ་བདག་ཅག་གིས། ། ཚེ་འདིར་བྱང་ཆུབ་འགྲུབ་པར་མཛད་དུ་གསོལ། ། ཞེས་པ་འདི་ནི་པུ་ཏྲ་ཆེན་པོ་འདི་མཐུ་ཆེ་ཞིང་འཕྲིན་ལས་མྱུར་བ་མྱོང་བས་གྲུབ་ནས་རང་གི་འདོད་པའི་དོན་བསྒྲུབ་པའི་ཕྱིར།
འཁོན་རིགས་ས་སྐྱ་པ་ཤཱཀྱའི་བཙུན་པ་ངག་དབང་ཀུན་དགའ་བསོད་ནམས་གྲགས་པ་རྒྱལ་མཚན་དཔལ་བཟང་པོས་བགྱིས་པ་འདི་ལ་ཉེས་པའི་ཚོགས་མཆིས་ན་བསྲུང་མ་ཉིད་ཀྱིས་བཟོད་པར་བཞེས་ཤིག འདིས་བསྟན་པ་དང་བདག་གི་ཚེ་ལ་བར་ཆད་བྱེད་པ་དང་། དམ་ཉམས་དམིགས་པའི་དགྲ་བོ་སོགས་སྐད་ཅིག་ཉིད་ལ་ཐལ་བར་བརླགས་ནས་བདག་གི་བསམ་དོན་མ་ལུས་པ་འགྲུབ་པའི་རྒྱུར་གྱུར་ཅིག འདིའི་ཡི་གེ་པ་ཡང་རང་ཉིད་ཀྱིས་བགྱིས་པ་ལགས་སོ། ། ཀ་ལྱཱ་ན་ཝརྡྷནྟུ། སརྦ་མངྒ་ལཾ།། །། ༈ མཁན་ཆེན་ཨ་པད་རིན་པོ་ཆེའི་དགོངས་བཞེད་ལྟར་གུ་རུས་ཞབས་ཞུ་བགྱིས་པའོ།། PAGE * MERGEFORMAT 2 ཨ་མྱེས་ཞབས། མཧཱཀཱལའི་གསང་བའི་ལས་མཁན་ཆེན་པོ་མོན་བུ་པུཏྲའི་བསྟོད་པ། PAGE * MERGEFORMAT 1
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
