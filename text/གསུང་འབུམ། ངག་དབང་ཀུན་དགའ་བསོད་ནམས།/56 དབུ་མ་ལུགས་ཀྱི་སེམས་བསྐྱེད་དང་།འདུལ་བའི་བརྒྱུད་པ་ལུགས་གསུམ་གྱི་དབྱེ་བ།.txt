གསུང་འབུམ། ངག་དབང་ཀུན་དགའ་བསོད་ནམས།
པོད ༥༦
དབུ་མ་ལུགས་ཀྱི་སེམས་བསྐྱེད་དང་།འདུལ་བའི་བརྒྱུད་པ་ལུགས་གསུམ་གྱི་དབྱེ་བ།
༄༅། །དབུ་མ་ལུགས་ཀྱི་སེམས་བསྐྱེད་དང་། འདུལ་བའི་བརྒྱུད་པ་ལུགས་གསུམ་གྱི་དབྱེ་བ། བསྒྲུབ་ལུང་ཡི་དམ་གྱི་ལྷ་ལས་བླང་བའི་ལག་ལེན་རྣམས་བཞུགས།། དབུ་མ་ལུགས་ཀྱི་སེམས་བསྐྱེད་བརྒྱུད་པ་ན། སྟོན་པ་སངས་རྒྱས། རྗེ་བཙུན་འཇམ་དབྱངས། ཀླུ་སྒྲུབ། ཨརྻ་དེ་ཝ། ཟླ་གྲགས། རིགས་པའི་ཁུ་བྱུག
སློབ་པའི་རྡོ་རྗེ། ཛེ་ཏ་རི་དགྲ་ལས་རྣམ་རྒྱལ་རྡོ་རྗེ་གདན་པ་ཆེ་ཆུང་གཉིས། ཇོ་བོ་པུཎྱ་ཤྲཱི། རྗེ་ས་སྐྱ་པ་ནས། རྩ་བའི་བླ་མའི་བར་དུའོ།། ༈ །།རྗེ་བླ་མའི་གསུང་ལས། གངས་ཅན་ལྗོངས་འདིར་འདུལ་བའི་བརྒྱུད་པ་ལས། ། སྨད་འདུལ་སྟོད་འདུལ་ཁ་ཆེ་པཎ་ཆེན་ནས། ། བརྒྱུད་པའི་བརྒྱུད་རིམ་རྣམ་པ་གསུམ་མོ་ཞེས། ། འདུལ་འཛིན་མཁས་པའི་རྣ་བར་གཏམ་དུ་གྲགས། །
དང་པོར་དར་མས་བསྟན་པ་སྣུབ་པའི་རྗེས། ། གཡོ་དམར་གཙང་གི་སློབ་བུ་བླ་ཆེན་ལས། ། དབུས་གཙང་མི་བཅུའི་ལྷག་བསམ་རྣམ་དག་མཐུས། ། མདོ་ཁམས་སྨད་ནས་དར་བའི་བརྒྱུད་པ་ཡིན། ། གཉིས་པ་རྒྱ་གར་དྷརྨ་པ་ལའི་སྲས། ། འདུལ་འཛིན་མཁས་པ་པཱ་ལ་རྣམ་གསུམ་ལས། ། ཞང་ཞུང་དགེ་སློང་རྒྱལ་བ་ཤེས་རབ་ཀྱིས། ། མངའ་རིས་སྟོད་ནས་དར་བའི་བརྒྱུད་པ་ཡིན། ། གསུམ་པ་ཁ་ཆེ་པཎ་ཆེན་ཤཱཀ་ཤྲཱི་ལས། ། ས་པཎ་རྡོ་རྗེ་དཔལ་དང་བྱང་དཔལ་སོགས། །
འདུལ་བའི་རིང་ལུགས་སྐྱོང་བའི་མཁས་རྣམས་ཀྱིས། ། དབུས་གཙང་མཐིལ་ནས་དར་བའི་བརྒྱུད་པ་ཡིན། ། ཞེས་གསུངས་སོ།། ༈ །།བླ་མ་དམ་པའི་ཞབས་ལ་ཕྱག་འཚལ་ལོ། ། ཆོས་བཟང་པོ་འགའ་ཞིག བླ་མར་མི་འོས་པའི་ལག་ནས་བྱུང་ངམ། མདོ་སྡེ་དང་རྒྱུད་སྡེའི་དོན་ནམ། གཞུང་ངོ་མཚར་བ་མཐོང་ནས་ཉམས་སུ་བླང་བར་འདོད་ན། ཆོས་དེ་མ་བླངས་སམ། བླ་མར་མི་འོས་པ་བཟུང་ངམ།
རང་དགར་སྒྲུབས་ཀྱང་ཉེས་པ་གསུམ་དང་འབྲེལ་བར་འགྱུར་བས་ཐབས་འདི་ཡིན་ཏེ། ཆོས་དེ་ལ་ལྷག་པར་དད་པས། ཕྱོགས་བཅུ་ན་བཞུགས་པའི་སངས་རྒྱས་དང་། བྱང་ཆུབ་སེམས་དཔའ་རྣམས་དང་། བླ་མ་རྡོ་རྗེ་འཛིན་པ་ཐམས་ཅད་ལ་ཕྱག་བྱ་སྟེ། མཆོད་ཅིང་སྡིག་པ་བཤགས་པ་ལ་སོགས་པ་ཡན་ལག་བདུན་བྱ། སླར་ཡང་དཀོན་མཆོག་གི་སྤྱན་སྔར་མཆོད་པ་རྒྱ་ཆེན་པོ་བྱ་སྟེ། བདག་སེམས་ཅན་ཐམས་ཅད་ཀྱི་དོན་དུ་དམ་པའི་ཆོས་འདི་ཞེས་བྱ་བ། ཆོས་སྤྱོད་བཅུས་བསྒྲུབ་པར་གནས་པར་གསོལ་ན། རྒྱལ་བ་སྲས་དང་བཅས་པ་རྣམས་ཀྱིས་བདག་ལ་རྗེས་སུ་བརྩེ་བས་གནང་བར་མཛད་དུ་གསོལ།
ཞེས་ལན་གསུམ་མམ་བདུན་གྱི་བར་དུ་ཞུས་ཏེ། བླ་མ་སངས་རྒྱས་སྲས་དང་བཅས་པ་ཐམས་ཅད་ཡི་དམ་ལྷའི་རྣམ་པར་བྱོན་ནས། རིགས་ཀྱི་བུ་ཁྱོད་ཅི་རིགས་པར་ལོངས་སྤྱོད་ཅིག་ཅེས་གནང་བ་སྦྱིན་པར་བསམ་ཞིང་ཉམས་སུ་བླངས་པས་བླ་མ་དམ་པ་ལས་ཐོབ་པ་དང་ཁྱད་མེད་ཅེས། ཇོ་བོ་ཡབ་སྲས་གསུངས། དེའི་ཚེ། དམ་པའི་ཆོས་དེ་དང་དེ་ལན་གསུམ་མམ་བདུན་གྱི་བར་དུ་བཀླགས་ལ། དོན་ཡིད་ལ་བྱ། སྔགས་ཡིན་ན་དེ་ལན་བདུན་དུ་ལུང་འབོགས་པའི་ཚུལ་གྱིས་བཟླས་དགོས་གསུང་། ཆོས་ཇི་ལྟར་བྱ་བ་རང་གིས་ཤེས་ཀྱང་། ལུང་མ་ནོས་ན་བྱིན་རླབས་མི་འོངས་ཞིང་རང་དགའ་བའི་སྐྱོན་ཡོང་།
བླ་མ་དམ་པ་རྙེད་དཀའ་བས་སྒྲུབ་ལུང་ཡི་དམ་ལྷ་ལས་བླང་བ་ཨཐ་ཚ། ཞེས་པ་འདི་གཙང་ནག་ཕུག་པ་བརྩོན་འགྲུས་སེངྒེའི་ཆོས་ཚན་བརྒྱ་རྩ་ལས་བཤད་དོ། ། ཚུལ་འདི་ཡང་ས་སྐྱ་པ་ངག་དབང་ཀུན་དགའི་ཉེར་མཁོ་བརྗེད་ཐོར་བྲིས་པའོ། ། ཤུ་བྷ་མསྟུ་སརྦ་ཛ་ག་ཏཾ། ། དགེ་བར་གྱུར་ཅིག་སྐྱེ་དགུ་རྣམས་ལའོ།། །། ༈ མཁན་ཆེན་ཨ་པད་རིན་པོ་ཆེའི་དགོངས་བཞེད་ལྟར་གུ་རུས་ཞབས་ཞུ་བགྱིས་པའོ།། PAGE * MERGEFORMAT 2 ཨ་མྱེས་ཞབས། དབུ་མ་ལུགས་ཀྱི་སེམས་བསྐྱེད་དང་། འདུལ་བའི་བརྒྱུད་པ་ལུགས་གསུམ་གྱི་དབྱེ་བ། PAGE * MERGEFORMAT 1
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
