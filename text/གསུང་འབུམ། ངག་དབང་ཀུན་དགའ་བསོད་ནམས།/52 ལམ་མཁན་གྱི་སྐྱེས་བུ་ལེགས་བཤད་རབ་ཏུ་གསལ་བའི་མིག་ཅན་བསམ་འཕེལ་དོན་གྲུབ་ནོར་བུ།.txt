གསུང་འབུམ། ངག་དབང་ཀུན་དགའ་བསོད་ནམས།
པོད ༥༢
ལམ་མཁན་གྱི་སྐྱེས་བུ་ལེགས་བཤད་རབ་ཏུ་གསལ་བའི་མིག་ཅན་བསམ་འཕེལ་དོན་གྲུབ་ནོར་བུ།
༄༅། །སྨན་བླ་བདེ་གཤེགས་འཁོར་བཅས་མཆོད་པའི་ཆོ་གའི་དོན་རྣམ་པར་བཤད་པ་འགྲོ་ཀུན་དག་པའི་ཞིང་དུ་བསྒྲོད་པའི་ལམ་མཁན་གྱི་སྐྱེས་བུ་ལེགས་བཤད་རབ་ཏུ་གསལ་བའི་མིག་ཅན་བསམ་འཕེལ་དོན་གྲུབ་ནོར་བུ་ཞེས་བྱ་བ་བཞུགས་སོ།། ༄༅། །རྒྱ་གར་སྐད་དུ། ཛྙཱ་ཀྲྀ་པ་ཤཀྟེཿཔྲ་བྷུ་ཛཱ་ཡ་སུ་ཏྲ་ཙ་ཤིཥྚྱ་སསྱོ་ཏྶརྐ་སད་རུ་པ་ཏྲཻ་ཡཱ་དྷི་ཀ་ན་བྲྀ་ཏཽ་པ་ཤྱ་སྱ་བྷཊྚ་ཀཱ་ར་སངྒུ་རུ་ཡེ་ན་མ། བོད་སྐད་དུ། མཁྱེན་བརྩེ་ནུས་པའི་མངའ་བདག་རྒྱལ་བ་སྲས་དང་བཅས་པའི་སྤྱི་གཟུགས་དམ་པ་དུས་གསུམ་སྒྲིབ་མེད་དུ་གཟིགས་པའི་རྗེ་བཙུན་བླ་མ་དམ་པ་ལ་ཕྱག་འཚལ་ལོ། ། མཚན་དང་དཔེ་བྱད་ཀྱིས་བརྒྱན་མཛེས་པའི་སྐུ། ། ཡན་ལག་དྲུག་ཅུ་དང་ལྡན་སྙན་པའི་གསུང་། ། ཇི་ལྟ་ཇི་སྙེད་གཟིགས་པའི་ཐུགས་མངའ་བ། ། འགྲོ་བའི་གཉེན་གཅིག་ཟས་གཙང་སྲས་པོ་རྒྱལ། ། གང་གི་མཚན་ཙམ་བཟུང་བས་རང་གཞན་གྱི། །
ཕྲག་དོག་ཆགས་སྡང་རྨོངས་ལས་གྲོལ་མཛད་ཅིང་། ། རླུང་མཁྲིས་བད་ཀན་འདུས་པའི་ནད་མ་ལུས། ། སེལ་མཛད་སྨན་པའི་རྒྱལ་པོ་ཕྱག་གི་གནས། ། རྨད་བྱུང་ཐུགས་རྗེའི་ཆུ་འཛིན་སྟུག་པོ་ལས། ། ཐུགས་བསྐྱེད་བདུད་རྩིའི་ཆར་ཆེན་ལེགས་ཕབ་སྟེ། ། འགྲོ་བའི་ཞིང་སར་ཕན་བདེའི་ལོ་ཏོག་གིས། ། སྨོན་ལམ་འབྲས་བུ་སྨིན་མཛད་དེ་དག་བསྔགས། ། མཛད་པ་བསམ་ཡས་བདེ་གཤེགས་རྣམ་བདུན་གྱིས། ། འདེབས་པར་མཛད་པའི་ཕུལ་བྱུང་སྨོན་ལམ་གྱི། ། ཁྱད་པར་རྒྱས་པའི་མདོ་སྡེའི་ཆོ་ག་ཡི། །
ཟབ་མོའི་དོན་འགྲེལ་ཁོ་བོ་འཆད་ལ་སྤྲོ། ། རྣམ་བཤད་འདི་ནི་འགྲོ་བ་མ་ལུས་པ། ། དག་པའི་ཞིང་དུ་བསྒྲོད་པའི་ལམ་མཁན་གྱི། ། སྐྱེས་བུ་ལེགས་བཤད་རབ་གསལ་མིག་ཅན་ཏེ། ། འདི་མིང་བསམ་འཕེལ་དོན་གྲུབ་ནོར་བུ་ཡིན། ། དེང་སང་སྙིགས་མའི་དུས་ངན་འདི་འདྲ་ལ། ། ཆོས་ལ་དོན་གཉེར་ཉིན་མོའི་སྐར་ལས་དཀོན། ། འོན་ཀྱང་ད་དུང་བསྟན་ལ་ཕན་རེ་ནས། ། བསྟན་བཅོས་འདི་ནི་ལྷག་བསམ་དག་པས་སྤེལ། ། ཞེས་མཆོད་པར་བརྗོད་ཅིང་རྣམ་བཤད་ཀྱི་མིང་དོན་བཤད་པ་དང་།
རྩོམ་པར་དམ་བཅའ་བ་སྔོན་དུ་བཏང་ནས། འདིར་སྨན་བླ་བདེ་གཤེགས་འཁོར་བཅས་མཆོད་པའི་ཆོ་གའི་དོན་རྣམ་པར་བཤད་པ་འགྲོ་ཀུན་དག་པའི་ཞིང་དུ་བསྒྲོད་པའི་ལམ་མཁན་གྱི་སྐྱེས་བུ་ལེགས་བཤད་རབ་ཏུ་གསལ་བའི་མིག་ཅན་བསམ་འཕེལ་དོན་གྲུབ་ནོར་བུ་ཞེས་བྱ་བ་འདི་འཆད་པ་ལ་དོན་གསུམ་སྟེ། མདོ་ཆོག་དོན་རྣམས་ཞིབ་ཏུ་བཤད། དེ་ལས་འཕྲོས་པའི་ལེགས་བཤད་བསྟན། ད་ལྟའི་ཆོ་གའི་ལག་ལེན་བཀོད་པའོ། ། དང་པོ་ལ་ནི། མདོར་གསུང་ཆོ་ག་སྒྲིག་པའི་ཚུལ། ། གཞུང་དོན་འབྲེལ་དང་འཁྲུལ་པ་བསལ། ། ལག་ལེན་ཕན་ཡོན་སྙིང་པོ་ངེས། ། སྙིང་པོའི་ཉམས་ལེན་དག་དང་བརྒྱད། །
ཅེས་པ་ལྟར། འདི་ལ་དོན་བརྒྱད་དེ། མདོ་ལས་ཇི་ལྟར་གསུངས་པའི་ཚུལ། བསྟན་བཅོས་སུ་ཆོ་ག་ཇི་ལྟར་སྒྲིག་པའི་ཚུལ། ཆོ་གའི་གཞུང་གི་དོན་བཀྲོལ་བ། གཞུང་དང་ཆོ་ག་ལ་འཁྲུལ་པ་བསལ་བ། ཆོ་གའི་ལག་ལེན་གྱི་རིམ་པ་ངེས་པ། ཆོ་གའི་ཕན་ཡོན་གྱི་ཆེ་བ་བསམ་པ། གནད་ཀྱི་སྙིང་པོའི་དོན་ངེས་པར་བྱ་བ། སྙིང་པོའི་དོན་བསྡུས་ཏེ་ཉམས་སུ་བླང་བའོ། །
དང་པོ་ནི། ཡངས་པ་ཅན་དུ་འཇམ་དཔལ་གྱིས། ། རྒྱལ་བའི་མཚན་དང་སྨོན་ལམ་དྲིས། ། སྟོན་པ་བདེ་གཤེགས་རྣམ་བདུན་གྱིས། ། སྨོན་ལམ་དོན་ཚིག་དགུ་དགུར་གསུངས། ། ཕྱོགས་དང་ཐག་ཚད་ཞིང་གི་མཚན། ། སྟོན་པ་འཁོར་དང་ཞིང་བཀོད་དང་། ། སྨོན་ལམ་གྲངས་དང་བསམ་མི་ཁྱབ། ། མཚན་བཟུང་བ་ལ་འདོམས་པ་འོ། ། སྨན་གྱི་བླ་ལ་ཁྱད་པར་དུ། །
མཚན་གྱི་ཕན་ཡོན་བསྔགས་པ་དང་། ། འཇམ་དཔལ་ཀུན་དགའ་སྐྱབས་སྒྲོལ་དང་། ། གནོད་སྦྱིན་རྣམས་ཀྱི་དྲིས་ལན་གསུངས། ། དེ་ནས་བདེ་བར་གཤེགས་པ་བདུན། ། མངོན་སུམ་སྣང་དང་གཟུངས་གསུངས་དང་། ། ཕྱག་རྡོར་དམ་བཅས་ཚངས་སོགས་གཏད། ། མདོ་སྡེའི་མཚན་གྱི་རྣམ་གྲངས་སོ། ། ཞེས་ཏེ། མདོ་སྡེ་འདི་ལ་དོན་རྣམ་པ་གསུམ་སྟེ། གླེང་གཞི་དང་།
དྲི་བ་ཞུས་པ། ལན་གསུངས་པའོ། ། དང་པོ་ནི། བཅོམ་ལྡན་འདས་ཡངས་པ་ཅན་ན་རོལ་མོའི་སྒྲ་ཅན་གྱི་ཤིང་ལྗོན་པའི་དྲུང་ན་དགེ་སློང་བརྒྱད་སྟོང་དང་། བྱང་ཆུབ་སེམས་དཔའ་སེམས་དཔའ་ཆེན་པོ་སྤྱན་རས་གཟིགས་དང་། བྱང་ཆུབ་སེམས་དཔའ་སེམས་དཔའ་ཆེན་པོ་བློ་གྲོས་ཆེན་པོ་ལ་སོགས་པ་བྱང་ཆུབ་སེམས་དཔའ་སུམ་ཁྲི་དྲུག་སྟོང་དང་ཐབས་གཅིག་ཏུ་བཞུགས་པའོ། ། གཉིས་པ་ནི། དེའི་ཚེ་འཇམ་དཔལ་གྱིས་བཅོམ་ལྡན་ལ། གང་ཐོས་ན་རྫོགས་པའི་བྱང་ཆུབ་ལས་ཕྱིར་མི་ལྡོག་པར་འགྱུར་བ་དང་། སྡིག་པ་དང་ལས་ཀྱི་སྒྲིབ་པ་ཐམས་ཅད་ཡོངས་སུ་བྱང་ཞིང་ཟད་པར་འགྱུར་བ་དང་།
བདུད་སྡིག་ཅན་གྱིས་མི་རྫི་བར་འགྱུར་བའི་དེ་བཞིན་གཤེགས་པའི་མཚན་དང་། སྔོན་གྱི་སྨོན་ལམ་གྱི་ཁྱད་པར་རྒྱས་པ་དང་། ཞིང་གི་ཡོན་ཏན་བཀོད་པ་རྣམས་བཤད་དུ་གསོལ། ། ཞེས་ཞུས་པའོ། ། གསུམ་པ་ལ། དོན་རྣམ་པ་བདུན་ཏེ། བདེ་བར་གཤེགས་པ་བདུན་གྱི་སྔོན་གྱི་སྨོན་ལམ་གྱི་ཁྱད་པར་རྒྱས་པ་དོན་ཆེན་དགུ་དགུར་གསུངས་པ་དང་། ཁྱད་པར་དུ་སྨན་པའི་རྒྱལ་པོའི་ཡོན་ཏན་གྱི་ཆེ་བ་ལྷག་པར་བསྔགས་པ་དང་། ཤར་ཕྱོགས་ཀྱི་བདེ་བར་གཤེགས་པ་བདུན་ཞིང་འདིར་མངོན་སུམ་དུ་སྣང་བ་དང་། བདེ་བར་གཤེགས་པ་བརྒྱད་ཀྱི་བཻ་ཌཱུརྻའི་གཟུངས་གསུངས་པ་དང་།
ཕྱག་ན་རྡོ་རྗེ་དང་། བརྒྱ་བྱིན་དང་། རྒྱལ་པོ་ཆེན་པོ་བཞིས་དམ་བཅས་པ་དང་། ཚངས་པ་ལ་སོགས་པ་ལ་མདོ་ཡོངས་སུ་གཏད་པ་དང་། མདོ་སྡེའི་མཚན་གྱི་རྣམ་གྲངས་བསྙད་པའོ། ། དང་པོ་ནི། དེ་ནས་བཅོམ་ལྡན་འདས་ཀྱིས་དེ་བཞིན་གཤེགས་པ་བདུན་གྱི་མཚན་དང་། སྨོན་ལམ་གྱི་ཁྱད་པར་དང་། ཞིང་གི་བཀོད་པ་ལ་སོགས་པ་གསུངས་པ་ལ། ཐོག་མར་དེ་བཞིན་གཤེགས་པ་མཚན་ལེགས་ཀྱི་དབང་དུ་བྱས་ནས་གསུངས་པ་ནི།
འཇམ་དཔལ་ཤར་ཕྱོགས་ལོགས་སུ་སངས་རྒྱས་ཀྱི་ཞིང་འདི་ནས་སངས་རྒྱས་ཀྱི་ཞིང་གངྒཱའི་ཀླུང་གི་བྱེ་མ་སྙེད་འདས་པ་ན། འཇིག་རྟེན་གྱི་ཁམས་གཞན་གྱིས་མི་ཐུབ་པ་ཞེས་བྱ་བ། དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་མཚན་ལེགས་པར་ཡོངས་བསྒྲགས་དཔལ་གྱི་རྒྱལ་པོ་ཞེས་བྱ་བ་ཞབས་རིང་བ་བྱང་ཆུབ་སེམས་དཔའ་བྱེ་བ་ཕྲག་ཁྲིག་བརྒྱ་སྟོང་དུ་མ་དང་ལྡན་པར་བཞུགས་ཏེ། འཚོ་ཞིང་གཞེས་ལ་ཆོས་ཀྱང་སྟོན་པ་ཡོད་དོ། ། ཞེས་བྱ་བ་ནས། སངས་རྒྱས་ཀྱི་བྱང་ཆུབ་ལས་ཕྱིར་མི་ལྡོག་པར་འགྱུར་རོ། ། ཞེས་པའི་བར་བཀའ་སྩལ་ཏོ། ། དེ་དག་གིས་དོན་རྣམ་པ་དགུ་བསྟན་ཏེ། ཕྱོགས་དང་། དཔག་ཚད་དང་།
ཞིང་གི་མཚན་དང་། སྟོན་པ་དང་། འཁོར་དང་། ཞིང་གི་བཀོད་པ་དང་། སྨོན་ལམ་གྱི་གྲངས་དང་། བསམ་གྱིས་མི་ཁྱབ་པ་དང་། མཚན་བཟུང་བ་ལ་སྦྱར་བའོ། ། དང་པོ་ལྔ་ནི། བརྒྱ་སྟོང་དུ་མ་དང་ལྡན་པ་ཡན་ཆད་ཀྱིས་རིམ་པ་ལྟར་བསྟན་ཏོ། ། དྲུག་པ་ནི།
འཇམ་དཔལ་དེ་བཞིན་གཤེགས་པ་མཚན་ལེགས་པར་ཡོངས་བསྒྲགས་དཔལ་གྱི་རྒྱལ་པོ་དེའི་སངས་རྒྱས་ཀྱི་ཞིང་དེ་ནི་ཤིན་ཏུ་ཡོངས་སུ་དག་པ། ཐག་གྲུར་དཔག་ཚད་བརྒྱ་སྟོང་དུ་མ་ཡོད་པ། ལག་མཐིལ་ལྟར་མཉམ་པར་གྱུར་པ་ཞེས་བྱ་བ་ལ་སོགས་པས་སྟོན་ཏོ། ། བདུན་པ་ནི། དེ་བཞིན་གཤེགས་པ་མཚན་ལེགས་པར་ཡོངས་བསྒྲགས་དབལ་གྱི་རྒྱལ་པོ་དེ་ཐུགས་དང་པོ་བསྐྱེད་པ་ནས་བཟུང་སྟེ། བྱང་ཆུབ་སེམས་དཔའི་སྤྱད་པ་སྤྱོད་ན། དེས་སྨོན་ལམ་ཆེན་པོ་བརྒྱད་རྒྱུན་མ་ཆད་པར་བཏབ་བོ། ། བརྒྱད་པོ་གང་ཞེ་ན། དེའི་སྨོན་ལམ་ཆེན་པོ་དང་པོ་ནི། གང་ནི་ཚེ་བདག་མ་འོངས་པའི་དུས་ན་བླ་ན་མེད་པ་ཡང་དག་པར་རྫོགས་པའི་བྱང་ཆུབ་མངོན་པར་རྫོགས་པ་སངས་རྒྱས་པ་དེ་ན།
སེམས་ཅན་གང་དག་ནད་སྣ་ཚོགས་ཀྱིས་ལུས་ཡོངས་སུ་གཟིར་ཏེ། རིམས་དང་གཤེད་བྱེད་དང་། བྱད་དང་རོ་ལངས་དང་། འཇིགས་པ་རྣམས་ཀྱིས་གཙེས་པ་དེ་དག་བདག་གི་མཐུས། བདག་གི་མིང་ཡིད་ལ་གནས་ཤིང་བདག་གི་མིང་ལན་བདུན་བརྗོད་པས་དེ་དག་གི་ནད་ཐམས་ཅད་རབ་ཏུ་ཞི་བར་གྱུར་ཅིག བྱང་ཆུབ་ཀྱི་མཐར་ཐུག་གི་བར་དུ་རིམས་དང་སྡིག་པ་ཅན་གྱི་གདོན་རྣམས་མེད་པར་གྱུར་ཅིག རབ་ཏུ་ཞི་བར་གྱུར་ཅིག ཅེས་བཏབ་བོ། ། དེའི་སྨོན་ལམ་ཆེན་པོ་གཉིས་པ་ནི། གང་གི་ཚེ་བདག་མ་འོངས་པའི་དུས་ན།
བླ་ན་མེད་པ་ཡང་དག་པར་རྫོགས་པའི་བྱང་ཆུབ་མངོན་པར་རྫོགས་པར་སངས་རྒྱས་པ་དེས་ན། སེམས་ཅན་གང་དག་ལོང་པ་དང་འོན་པ་དང་། སྨྱོན་པ་དང་། ཤ་ཀྲ་དང་། ནད་ཚབས་ཆེན་པོས་སས་བཏབ་པར་གྱུར་པ་དེ་དག་བདག་གི་མཐུས། བདག་གི་མིང་ཡིད་ལ་གནས་ཤིང་བདག་གི་མིང་ལན་བདུན་བརྗོད་པས། དེ་དག་བྱང་ཆུབ་ཀྱི་མཐར་ཐུག་གི་བར་དུ་དབང་པོ་ཐམས་ཅད་ཡོངས་སུ་ཚང་བར་གྱུར་ཅིག སྡུག་བསྔལ་དང་ནད་ཐམས་ཅད་རྒྱུན་ཆད་པར་གྱུར་ཅིག ཅེས་བཏབ་བོ། ། ཞེས་བྱ་བ་ལ་སོགས་པས་བསྟན་ནོ། །
བརྒྱད་པ་ནི། འཇམ་དཔལ་དེ་དག་དང་བཅོམ་ལྡན་འདས་དེ་བཞིན་གཤེགས་པ་མཚན་ལེགས་པར་ཡོངས་བསྒྲགས་དཔལ་གྱི་རྒྱལ་པོ་དེའི་དང་པོ་ཐུགས་བསྐྱེད་པ་ནས་བཟུང་སྟེ། སྨོན་ལམ་དང་ཏིང་ངེ་འཛིན་གྱི་སྟོབས་དང་། སེམས་ཅན་ཡོངས་སུ་སྨིན་པར་མཛད་པ་དང་། བྱང་ཆུབ་སེམས་དཔའི་སྤྱོད་པ་དང་ཞེས་བྱ་བ་ལ་སོགས་པས་མཛད་སྤྱོད་དང་ཡོན་ཏན་བསམ་གྱིས་མི་ཁྱབ་པར་བསྟན་ནོ། ། དགུ་པ་ནི། འཇམ་དཔལ་དེ་ལྟ་བས་ན་དད་པའི་རིགས་ཀྱི་བུའམ། རིགས་ཀྱི་བུ་མོའམ། རྒྱལ་པོའམ། བློན་པོའམ།
ཁྱིམ་བདག་ཡོན་ཏན་དོན་དུ་གཉེར་བ་རྣམས་ཀྱིས་ཞེ་སྡང་དང་ཉོན་མོངས་པ་ཐམས་ཅད་བྲལ་བར་དེ་བཞིན་གཤེགས་པ་དེའི་མཚན་གཟུང་བར་བྱ། ། བཀླག་བར་བྱ། རབ་ཏུ་གུས་པས་དེ་བཞིན་གཤེགས་པ་དེ་ལ་མཆོད་པ་བྱས་ན་དེའི་སྡིག་པ་ཐམས་ཅད་དང་། ལས་ཀྱི་སྒྲིབ་པ་དང་། ནད་ཐམས་ཅད་རབ་ཏུ་ཞི་བར་འགྱུར། རེ་བ་ཐམས་ཅད་ཡོངས་སུ་རྫོགས་པར་འགྱུར། སངས་རྒྱས་ཀྱི་བྱང་ཆུབ་ལས་ཕྱིར་ལྡོག་པར་འགྱུར་རོ། ། ཞེས་གསུངས་སོ། ། དེ་བཞིན་དུ་སྨན་བླའི་བར་དུའང་དོན་ཚན་དགུ་དགུ་གསུངས་སོ། ། དེ་ཡང་ཕྱོགས་ནི་ཐམས་ཅད་འདྲ། །
ཐུག་ཚད་ནི་ཞིང་འདི་ནས་ནི་སངས་རྒྱས་ཀྱི་ཞིང་གངྒཱི་ཀླུང་བདུན་དང་། ལྔ་དང་། བདུན་དང་། བརྒྱད་དང་། དགུ་དང་། བཅུ་འདས་པ་ནའོ། ། ཞིང་གི་མཚན་ནི་རིན་པོ་ཆེ་དང་ལྡན་པ་དང་། སྤོས་ཀྱིས་ཡོངས་གང་རིན་པོ་ཆེ་བརྩེགས་པ་དང་། མྱ་ངན་མེད་པ་དང་། ཆོས་ཀྱི་རྒྱལ་མཚན་དང་།
རིན་པོ་ཆེ་རྒྱ་མཚོ་ལེགས་པར་གནས་པ་དང་། བཻ་ཌཱུརྻ་སྣང་བ་ཞེས་བྱའོ། ། འཁོར་ནི་མཚན་ལེགས་ཀྱི་འཁོར་གྱི་ཁྱད་པར་གསུངས་པ་གཞན་རྣམས་ལ་ཡང་རིགས་བསྒྲེ་བ་ཡིན་པ་ལ། ཁྱད་པར་དུ་སྨན་བླའི་སྐབས་སུ། འཁོར་གྱི་གཙོ་བོ་གཉིས་ཏེ། བྱང་ཆུབ་སེམས་དཔའ་ཉི་མ་ལྟར་རྣམ་པར་སྣང་བྱེད་དང་། ཟླ་བ་ལྟར་རྣམ་པར་སྣང་བྱེད་དག་གོ ། སྨོན་ལམ་གྱི་གྲངས་ནི་བརྒྱད་དང་། བཞི་དང་། བཞི་དང་།
བཞི་དང་། བཅུ་བཞི་གཉིས་སོ། ། གཉིས་པ་སྨན་བླའི་ཆེ་བ་ལྷག་པར་བསྔགས་པ་ལ། མཚན་གྱི་ཕན་ཡོན་བསྔགས་པ་དང་། འཇམ་དཔལ་གྱིས་དམ་བཅས་པ་དང་། ཀུན་དགའ་པོ་ལ་བཀའ་སྩལ་བ་དང་། སྐྱབས་སྒྲོལ་གྱིས་གསོལ་བ་དང་། གནོད་སྦྱིན་གྱིས་དམ་བཅས་པའོ། ། དང་པོ་ནི། དེ་ནས་བཅོམ་ལྡན་འདས་ཀྱིས་དེ་བཞིན་གཤེགས་པ་སྨན་གྱི་བླ་བཻ་ཌཱུརྻའི་འོད་དེའི་མཚན་གྱི་ཕན་ཡོན་མང་དུ་གསུངས་ཏེ།
འོག་ཏུ་ཕན་ཡོན་སྐབས་སུ་འགོད་པར་བྱའོ། ། གཉིས་པ་ནི། དེ་ནས་བཅོམ་ལྡན་འདས་ལ་འཇམ་དཔལ་གཞོན་ནུར་གྱུར་པས་འདི་སྐད་ཅེས་གསོལ་ཏོ། ། བཅོམ་ལྡན་འདས་སླད་མའི་ཚེ་སླད་མའི་དུས་ན། གང་དག་མདོ་སྡེ་འདི་འཆང་བ་དང་ཞེས་པ་ནས་ཕྲོགས་ན་ཡང་སླར་སྩོལ་བར་འགྱུར་རོ། ། ཞེས་པའི་བར་གསུངས་ཏེ། མདོ་སྡེ་འཆང་བ་ལ་སོགས་པ་བྱེད་པའི་སེམས་ཅན་རྣམས་ལ་སྨན་བླའི་མཚན་རྣམ་པ་སྣ་ཚོགས་སུ་བསྒྲག་པར་ཞལ་གྱིས་བཞེས་ཤིང་ཕན་ཡོན་གཞན་ཡང་གསུངས་སོ། ། གསུམ་པ་ནི། དེ་ནས་བཅོམ་ལྡན་འདས་ཀྱིས་ཀུན་དགའ་བོ་ལ་དེ་བཞིན་གཤེགས་པ་སྨན་གྱི་བླ་བཻ་ཌཱུརྻའི་འོད་དེའི་ཡོན་ཏན་བརྗོད་པ་ལ་ཁྱོད་དད་དམ་ཞེས་བཀའ་སྩལ་ཅིང་། ཐེ་ཚོམ་དང་ཡིད་གཉིས་མ་མཆིས་པར་ཞུས་སོ། །
བཞི་པནི། ཡང་དེའི་ཚེ་འཁོར་དེའི་ནང་ནས་བྱང་ཆུབ་སེམས་དཔའ་སེམས་དཔའ་ཆེན་པོ་སྐྱབས་སྒྲོལ་ཞེས་བྱ་བ་སྟན་ལས་ལངས་ཏེ། བླ་གོས་ཕྲག་པ་གཅིག་ཏུ་གཟར་ནས་པུས་མོ་གཡས་པའི་ལྷ་ང་ས་ལ་བཙུགས་ཏེ་བཅོམ་ལྡན་འདས་ག་ལ་པ་དེར་ལོགས་སུ་ཐལ་མོ་སྦྱར་བ་བཏུད་ནས་བཅོམ་ལྡན་འདས་ལ་འདི་སྐད་ཅེས་གསོལ་ཏོ། ། བཙུན་པ་བཅོམ་ལྡན་འདས་སླད་མའི་ཚེ་སླད་མའི་དུས་ན་སེམས་ཅན་བྲོ་ནད་སྣ་ཚོགས་ཀྱིས་ལུས་ཡོངས་སུ་གཟིར་ཏེ་ཞེས་པ་ནས་སྲོག་གི་སླད་དུ་སྡིག་པའི་ལས་མི་བགྱིད་དོ། ། དེ་ལྟར་ལགས་པས་དད་པའི་རིགས་ཀྱི་བུའམ། རིགས་ཀྱི་བུ་མོས་དེ་བཞིན་གཤེགས་པ་དེ་ལ་མཆོད་པར་བགྱིའོ། ། ཞེས་པའི་བར་གསུངས་སོ། ། དེ་ནས་ཀུན་དགའ་བོས་སྐྱབས་སྒྲོལ་ལ་མཆོད་པ་ཇི་ལྟར་བྱ་བ་དྲིས་པའི་ལན་དུ། བཙུན་པ་ཀུན་དགའ་བོ་གང་དག་ནད་ཆེན་པོ་ལས་ཡོངས་སུ་ཐར་བར་འདོད་པ་དེ་དག་གི་ཞེས་པ་ནས་རྒྱལ་པོ་རྒྱལ་རིགས་སྤྱི་བོ་ནས་དབང་བསྐུར་པ་དེའི་ཚེ་དང་། མདོག་དང་།
སྟོབས་དང་དབང་ཕྱུག་རྣམས་མངོན་པར་འཕེལ་བར་འགྱུར་རོ། ། ཞེས་པའི་བར་དུ་མདོ་ཆོག་ཏུ་དྲངས་པ་རྣམས་གསུངས་སོ། ། ལྔ་པ་ནི། དེ་ནས་གནོད་སྦྱིན་གྱི་སྡེ་དཔོན་ཆེན་པོ་བཅུ་གཉིས་ཀྱིས་ཚིག་འདི་སྐད་ཅེས་བཅོམ་ལྡན་འདས་ཀྱི་མཐུས་བདག་ཅག་གིས་བཅོམ་འདས་འདས་དེ་བཞིན་གཤེགས་པ་སྨན་གྱི་བླ་བཻ་ཌཱུརྻའི་འོད་དེའི་མཚན་ཐོས་ཏེ་ཞེས་བྱ་བ་ལ་སོགས་པ་མདོ་ཆོག་ཏུ་དྲངས་པ་རྣམས་གསུངས་སོ། ། གསུམ་པ་དེ་བཞིན་གཤེགས་པ་བདུན་མངོན་སུམ་དུ་སྣང་བ་ནི། དེ་ནས་འཁོར་དེའི་ནང་ནས་ལྷའི་བུ་ཤེས་རབ་ཆུང་བ་ཁ་ཅིག དེ་བཞིན་གཤེགས་པ་བདུན་གྱི་བསྔགས་པའི་ཁྱད་པར་ལ་ཡིད་མི་ཆེས་ཤིང་ཐེ་ཚོམ་བྱེད་པ་ན། བཅོམ་ལྡན་འདས་ཀྱིས་སངས་རྒྱས་ཀྱི་ཞིང་བསྐུལ་བ་ཞེས་བྱ་བའི་ཏིང་ངེ་འཛིན་ལ་སྙོམས་པར་བཞུགས་ཤིང་། ཏིང་ངེ་འཛིན་དེའི་མཐུས་ས་གཡོས། ལྷའི་ཙནྡན་གྱི་ཕྱེ་མ་དང་།
མེ་ཏོག་གི་ཆར་ཕབ། དེ་བཞིན་གཤེགས་པ་བདུན་ཡང་ཡངས་པ་ཅན་དུ་གཤེགས་ཏེ་སེང་གེའི་ཁྲི་ལ་བཞུགས་པར་མངོན་སུམ་དུ་གྱུར་ཏོ། ། གཟུངས་གསུངས་པ་ནི། དེ་ནས་འཇམ་དཔལ་གྱིས་དེ་བཞིན་གཤེགས་པ་དེ་དག་ལ་བསྐོར་བ་ལན་བདུན་བྱས་ཏེ། གཟུངས་བཤད་དུ་གསོལ་ཞེས་ཞུས་པ་ན། དེ་བཞིན་གཤེགས་པ་བརྒྱད་ཀྱིས་གསུང་གཅིག་ཏུ་བཻ་ཌཱུརྻའི་གཟུངས་དང་། དེ་འདོན་པའི་ཆོ་ག་དང་། དེའི་ཕན་ཡོན་རྣམས་གསུངས་སོ། ། ཕྱག་ན་རྡོ་རྗེ་ལ་སོགས་པ་དམ་བཅས་པ་ནི། དེ་ནས་ཕྱག་ན་རྡོ་རྗེ་དང་།
ལྷའི་དབང་པོ་བརྒྱ་བྱིན་དང་། རྒྱལ་པོ་ཆེན་པོ་བཞི་དག་གིས་འདི་སྐད་ཅེས། བཅོམ་ལྡན་འདས་བདག་ཅག་གིས་དེ་བཞིན་གཤེགས་པ་རྣམས་ཀྱི་སྔོན་སྨོན་ལམ་གྱི་ཁྱད་པར་རྒྱས་པ་ཡང་ཐོས་ཞེས་པ་ནས། ཏིང་ངེ་འཛིན་དང་གཟུངས་ཀྱང་ཐོབ་པར་འགྱུར་རོ་ཞེས་པའི་བར་མདོ་ཆོག་ཏུ་དྲངས་པ་རྣམས་གསུངས་སོ། ། དེ་ནས་ཕྱག་ན་རྡོ་རྗེ་ཉིད་ཀྱིས་གཟུངས་དང་། དེ་འདོན་པའི་ཆོ་ག་དང་དེ་ལ་དགེ་ལེགས་སྒྲུབ་པའི་ཞལ་བཞེས་རྣམས་གསུངས་སོ། ། མདོ་ཡོངས་སུ་གཏད་པ་ནི། དེ་ནས་དེ་བཞིན་གཤེགས་པ་དག་གིས་བརྒྱ་བྱིན་དང་ཚངས་པ་དང་འཇིག་རྟེན་སྐྱོང་བ་རྣམས་ལ་བོས་ཏེ་མདོ་སྡེ་ཡོངས་སུ་གཏད་པའོ། ། མདོ་སྡེའི་མཚན་གྱི་རྣམ་གྲངས་ནི། དེ་ནས་ཀུན་དགའ་བོས་ཆོས་ཀྱི་རྣམ་གྲངས་འདིའི་མིང་ཅི་ལགས།
འདི་ཇི་ལྟར་གཟུང་བར་བགྱི་ཞེས་ཞུས་པའི་ལན་དུ། དེ་བཞིན་གཤེགས་པ་བདུན་གྱི་སྔོན་གྱི་སྨོན་ལམ་གྱི་ཁྱད་པར་རྒྱས་པ་ཞེས་བྱ་བར་ཟུངས་ཤིག བྱང་ཆུབ་སེམས་དཔའ་ལག་ན་རྡོ་རྗེས་དམ་བཅས་པ་ཞེས་བྱ་བ་དང་། ལས་ཀྱི་སྒྲིབ་པ་ཐམས་ཅད་རྣམ་པར་སྦྱོང་ཞིང་རེ་བ་ཐམས་ཅད་ཡོངས་སུ་བསྐོང་བ་ཞེས་བྱ་བ་དང་། གནོད་སྦྱིན་གྱི་སྡེ་དཔོན་ཆེན་པོ་བཅུ་གཉིས་ཀྱིས་དམ་བཅས་པ་ཞེས་བྱ་བར་ཟུངས་ཤིག་ཅེས་བཀའ་སྩལ་ཏོ། དེ་ལྟར་མཚན་རྣམ་པ་བཞི་ལས། དང་པོ་ནི། བརྗོད་བྱའི་སྒོ་ནས་བཏགས། གསུམ་པ་ཕན་ཡོན་གྱི་སྒོ་ནས་བཏགས། གཞན་གཉིས་སྲུང་བ་པོའི་སྒོ་ནས་བཏགས་པའོ། །
གཉིས་པ་བསྟན་བཅོས་སུ་ཆོ་གར་བསྒྲིགས་པའི་ཚུལ་ནི། བཅའ་གཞི་གནས་སོགས་བྱིན་གྱིས་བརླབས། ། སྤྱན་དྲངས་པ་དང་བཞུགས་པར་བསམ། ། སྤྱི་དང་སྒོས་སུ་ཆོས་སྤྱོད་ཀྱི། ། ཡན་ལག་བདུན་ཕྲག་བཅུ་བཞི་གསུངས། ། རྒྱལ་བདུན་མ་གཏོགས་གཞན་རྣམས་ཀྱི། ། ཡན་ལག་ཐ་མ་གསོལ་གདབ་ཡིན། ། དེ་དག་ཕལ་ཆེར་མདོ་ལས་ཟིན། ། འགའ་ཞིག་རིགས་པར་ཁ་བསྐངས་པའོ། ། ཞེས་དང་།
བྱང་ཆུབ་སེམས་དཔའ་དཔལ་ལྡན་ཞི་བ་འཚོ་བདག་དང་གཞན་གྱི་གྲུབ་པའི་མཐའ་རྒྱ་མཚོའི་ཕ་རོལ་ཏུ་སོན་པ་མཐའ་བྲལ་དབུ་མའི་བདུད་རྩི་ཤེས་རབ་ཀྱི་ཕ་རོལ་ཕྱིན་པས་ལུས་མཆོག་བརྟས་པ་དང་། བསྟན་པ་དང་སེམས་ཅན་མ་ལུས་པའི་ཁུར་ཆེན་པོ་ཐུགས་རྗེའི་ཕྲག་པར་ཐོགས་པ་དེས། དེ་བཞིན་གཤེགས་པ་བདུན་གྱི་སྔོན་གྱི་སྨོན་ལམ་གྱི་ཁྱད་པར་རྒྱས་པའི་མདོ་སྡེ་ལ་བརྟེན་པའི་ཆོག་བསྒྲིགས་ཀྱི་བསྟན་བཅོས་ཆེན་པོ་འདི་མཛད་དོ། ། དེ་ཡང་ཐོག་མར་ཆོ་གའི་བཅའ་གཞི་སྟོན་པ་ལ་སྟོན་པ་ལ་ཆོ་ག་བྱེད་པར་འདོད་པས། ལུས་ལེགས་པར་བཀྲུས་ལ་ཞེས་བྱ་བ་ལ་སོགས་པ་གསུངས་སོ། ། དེ་ནས་གནས་ལ་སོགས་པ་རྣམ་པ་བཞི་བྱིན་གྱིས་རློབ་པ་དང་། དེ་ནས་སྤྱན་དྲངས་པ་དང་། དེ་ནས་བཞུགས་པར་བསམ་པ་དང་། དེ་ནས་མཆོད་ཡུལ་བཞི་ལ་བརྟེན་པའི་ཡན་ལག་བདུན་པ་བྱ་བ་དང་། དེ་ནས་སངས་རྒྱས་དཀོན་མཆོག་གི་ངོ་བོ་བདེ་བར་གཤེགས་པ་བརྒྱད་དང་།
ཆོས་དཀོན་མཆོག་གི་ངོ་བོ་མདོ་སྡེ་རིན་པོ་ཆེ་དང་། དགེ་འདུན་དཀོན་མཆོག་གི་ངོ་བོ་འཇམ་དཔལ་དང་། སྐྱབས་སྒྲོལ་དང་། ཕྱག་ན་རྡོ་རྗེ་རྣམ་པ་གསུམ་དང་། ཆོས་སྐྱོང་སྲུང་མའི་ངོ་བོ་ཚངས་པ་དང་བརྒྱ་བྱིན་དང་། རྒྱལ་པོ་ཆེན་པོ་བཞི་དང་། གནོད་སྦྱིན་གྱི་སྡེ་དཔོན་ཆེན་པོ་རྣམས་ཏེ། དེ་ལྟར་མཆོད་ཡུལ་སོ་སོ་བ་རྣམ་པ་བཅུ་བཞི་ལ་བརྟེན་པའི་ཡན་ལག་བདུན་པ་རེ་རེ་སྟེ། ཡན་ལག་བདུན་པ་ཕྲག་བཅུ་བཞི་གསུངས་སོ། ། དེ་ཡང་བདེ་བར་གཤེགས་པ་བདུན་མ་གཏོགས་པ་གཞན་རྣམས་ཀྱི་ཡན་ལག་ཐ་མ་གསོལ་གདབ་ཀྱི་ཚུལ་དུ་མཛད་དོ། །
དེ་ནས་གཟུངས་བཟླས་ཏེ་ཁྲུས་བྱ་བ་དང་། དེ་ནས་སྤྱིར་མཆོད་དེ་སྔར་བསྒྲུབས་པའི་དགེ་བའི་རྩ་བ་རྣམས་འཕྲལ་དང་ཡུན་གྱི་དགེ་ལེགས་སུ་བསྔོ་བ་དང་། དེ་ནས་བཟོད་པར་གསོལ་བ་དང་། གཤེགས་སུ་གསོལ་བ་རྣམས་མཛད་དོ། ། དེ་ལྟར་དོན་ཉི་ཤུ་རྩ་གཉིས་ལས། ཕལ་ཆེར་ནི་མདོ་ལས་ཡོངས་སུ་ཟིན་ཏོ། ། ཆོ་གའི་གཞི་བཅའ་བ་ནི། མདོ་ལས། འཇམ་དཔལ་དད་པའི་རིགས་ཀྱི་བུའམ། རིགས་ཀྱི་བུ་མོ་གང་དག་དེ་བཞིན་གཤེགས་པ་དེ་ལ་མཆོད་པ་བྱེད་པ་དེ་དག་གིས་དེ་བཞིན་གཤེགས་པ་དེའི་སྐུ་གཟུགས་བྱ།
ཉིན་བདུན་དུ་འཕགས་པའི་ལམ་ཡན་ལག་བརྒྱད་དང་ལྡན་པའི་བསྙེན་གནས་ལ་ཉེ་བར་གནས་པར་བྱ། ཁ་ཟས་གཙང་མ་བཟའ་ཞིང་ལུས་ལེགས་པར་བཀྲུས་ཏེ། གོས་བཟང་པོ་དྲི་མ་མེད་པ་བགོ་ཞིང་ཕྱོགས་གཙང་མར་མེ་ཏོག་སྣ་ཚོགས་པའི་བསིལ་མ་བཀྲམ་ལ། སྤོས་སྣ་ཚོགས་པའི་བདུག་པ། རས་དང་གདུགས་དང་རྒྱལ་མཚན་སྣ་ཚོགས་ཀྱིས་ལེགས་པར་བརྒྱན་པའི་ས་ཕྱོགས་དྲི་མ་མེད་པའི་སེམས་དང་། རྙོག་པ་མེད་པའི་སེམས་དང་། གནོད་སེམས་མེད་པའི་སེམས་དང་། བྱམས་པའི་སེམས་དང་། བཏང་སྙོམས་ཀྱི་སེམས་དང་། མཉམ་པའི་སེམས་སུ་བྱ།
ཞེས་གསུངས་པ་དང་། གཞན་ཡང་མདོ་སྡེ་རིན་པོ་ཆེ་བཀླག་པའི་ཆོ་གའི་གཞི་ཇི་ལྟར་བུ་བཅའ་བ་དང་། ཁྱད་པར་དུ་གཟུངས་ཆེ་ཆུང་བཀླག་པའི་ཆོ་གའི་གཞི་ཇི་ལྟ་བུ་བཅའ་བ་ཡང་ཡང་གསུངས་པ་དག་གིས་གསལ་བར་བསྟན་ཏོ། ། གནས་ལ་སོགས་པར་བྱིན་གྱིས་བརླབ་པ་ནི། དེ་བཞིན་གཤེགས་པ་བདུན་པོ་སོ་སོའི་ཞིང་རྣམ་པར་དག་པའི་བཀོད་པ་གསུངས་པས་བསྟན་ཏོ། ། དེ་བཞིན་གཤེགས་པ་བདུན་ལ་ཕྱག་ལན་བདུན་འཚལ་བ་ནི། མཚན་ལེགས་ཀྱི་སྨོན་ལམ་གྱི་སྐབས་སུ། བདག་གི་མིང་ཡིད་ལ་གནས་ཤིང་བདག་གི་མིང་ལན་བདུན་བརྗོད་པས་ཞེས་ཡང་ཡང་གསུངས་པས་བསྟན་ཏོ། ། མཆོད་པའི་ཡན་ལག་ནི། མཚན་ལེགས་ཀྱི་སྐབས་སུ་རབ་ཏུ་གུས་པས་དེ་བཞིན་གཤེགས་པ་དེ་ལ་མཆོད་པ་བྱས་ན་ཞེས་གསུངས་པ་དང་།
རིན་ཆེན་ཟླ་བའི་སྐབས་སུ་དེ་བཞིན་གཤེགས་པའི་སྐུ་གཟུགས་ཀྱང་བྱད་དུ་གཞུག མེ་ཏོག་དང་། བདུག་དང་། སྤོས་དང་། འཕྲེང་བ་དང་། བྱུག་པ་དང་། རོལ་མོའི་སྒྲ་དང་། མར་མེ་རྣམས་ཀྱིས་མཆོད་པར་བྱ་ཞེས་གསུངས་པ་དང་། གཞན་སྤྱི་དང་སྒོས་ཀྱི་ཡུལ་མཆོད་པ་བྱེད་ཚུལ་ཡང་ཡང་གསུངས་པས་བསྟན་ཏོ། ། སྡིག་པ་བཤགས་པའི་ཡན་ལག་ནི།
སྡིག་པ་དང་ལས་ཀྱི་སྒྲིབ་པ་ཐམས་ཅད་དང་བྲལ་བར་འགྱུར་རོ། ། ཞེས་ཕན་ཡོན་གྱི་རྣམ་པ་ཡང་ཡང་གསུངས་པས་བསྟན་ཏེ། གང་འབྱུང་བར་འགྱུར་བའི་ཕན་ཡོན་གྱི་རྣམ་པ་དེ་སྒྲུབ་པ་ལ་མངོན་དུ་ཕྱོགས་པའི་ཕྱིར་སྨོན་ལམ་གྱི་སྐབས་བཞིན་ནོ། ། སྨོན་ལམ་གྱི་ཡན་ལག་ནི་བདེ་བར་གཤེགས་པ་བདུན་པོའི་དང་པོ་གཉིས་ཀྱིས་རང་གི་མཚན་བརྗོད་པའི་ཕན་ཡོན་རྣམ་པ་བརྒྱད་བརྒྱད་སྨོན་ལམ་དུ་མཛད་པ་དང་། དེ་བཞིན་གཤེགས་པ་བར་པ་བཞིས་རང་རང་གི་མཚན་བརྗོད་པའི་ཕན་ཡོན་རྣམ་པ་བཞི་བཞི་སྨོན་ལམ་དུ་མཛད་པ་དང་། སྨན་པའི་རྒྱལ་པོས་རང་གི་མཚན་བརྗོད་པའི་ཕན་ཡོན་རྣམ་པ་བཅུ་གཉིས་སྨོན་ལམ་དུ་མཛད་པ་དག་གིས་གསལ་བར་བསྟན་ཏོ། ། ཡན་ལག་བར་པ་གཉིས་མདོ་འདི་ལས་དངོས་སུ་མི་གསལ་ཡང་བཟང་པོ་སྤྱོད་པའི་སྨོན་ལམ་དང་མཐུན་པར་རིགས་པ་ཉིད་དུ་ཁ་བསྐངས་པ་སྟེ། ཆོས་སྤྱོད་ཀྱི་ཡན་ལག་བདུན་བསོད་ནམས་བསོག་པ་ལ་ཤིན་ཏུ་བསྔགས་པའི་ཕྱིར་རོ། ། སྟོན་པ་ཤཱཀྱ་ཐུབ་པ་ཡན་ལག་བདུན་པའི་ཡུལ་དུ་བྱ་བ་ནི། མདོ་སྡེ་རིན་པོ་ཆེའི་གསུང་བ་པོ་ཡིན་པ་དང་།
བཻ་ཌཱུརྻའི་འོད་ཅེས་བྱ་བའི་གཟུངས་གསུང་པ་པོ་ཡིན་པའི་ཕྱིར་རོ། ། ཆོས་དཀོན་མཆོག་ཡན་ལག་བདུན་པའི་ཡུལ་དུ་བྱ་བ་ནི། འཇམ་དཔལ་གྱིས་གསོལ་བའི་སྐབས་སུ། བཅོམ་ལྡན་འདས་སླད་མའི་ཚེ་སླད་མའི་དུས་ན། གང་དག་མདོ་སྡེ་འདི་འཆང་བ་དང་ཞེས་བྱ་བ་ནས་མདོ་སྡེ་འཛིན་པ་དེ་དག་དུས་མ་ལགས་པར་འགུམ་པར་མི་འགྱུར། སུས་ཀྱང་མདངས་འཕྲོག་པར་མི་ནུས་ཏེ་འཕྲོགས་ན་ཡང་སླར་སྩོལ་བར་འགྱུར་རོ། ། ཞེས་གསུངས་པའི་བར་གྱིས་བསྟན་ཏེ། འདིས་ཆོས་དཀོན་མཆོག་ནི། མདོ་སྡེ་རིན་པོ་ཆེ་འདི་ཉིད་ཡིན་པའི་ཕྱིར་རོ། ། འཇམ་དཔལ་ཡན་ལག་བདུན་པའི་ཡུལ་དུ་སྨོས་པ་ནི།
འཁོར་རྒྱ་མཚོ་ལྟ་བུའི་དབུས་སུ། མདོ་སྡེ་འདིའི་ཞུ་པ་པོ་ཡིན་པ་དང་། མདོ་སྡེ་འདི་ལ་བྱ་བ་ཇི་ལྟ་བུ་ཞིག་བྱས་ན་དགེ་ལེགས་ཇི་ལྟ་བུ་ཞིག་འབྱུང་བའི་ཕན་ཡོན་གྱི་རྣམ་པ་ཡང་ཞལ་གྱིས་བཞེས་པར་མཛད་པའི་ཕྱིར་རོ། ། སྐྱབས་སྒྲོལ་ཡན་ལག་བདུན་པའི་ཡུལ་དུ་སྨོས་པ་ནི། འཁོར་བ་རྒྱ་མཚོ་ལྟ་བུའི་དབུས་སུ་ནད་ཚབས་ཆེན་པོའི་དོན་དུ་སྨན་པའི་རྒྱལ་པོ་ལ་མཆོད་པ་བགྱིས་ན་སྲོག་རྙེད་པར་འགྱུར་བའི་ཕན་ཡོན་དང་། མཆོད་པ་ཇི་ལྟར་བགྱིས་པའི་ཆོ་ག་ཡང་གསུངས་པའི་ཕྱིར་རོ། ། ཕྱག་ན་རྡོ་རྗེ་ཡན་ལག་བདུན་པའི་ཡུལ་དུ་སྨོས་པ་ནི། འཁོར་རྒྱ་མཚོ་ལྟ་བུའི་དབུས་སུ། རང་གི་གསང་སྔགས་ཀྱི་གཞི་དང་། དེ་འདོན་པའི་ཆོ་ག་དང་ཕན་ཡོན་རྣམས་གསུངས་པའི་ཕྱིར་རོ། །
ཚངས་པ་དང་བརྒྱ་བྱིན་དང་། རྒྱལ་པོ་ཆེན་པོ་བཞི་ཡན་ལག་བདུན་པའི་ཡུལ་དུ་སྨོས་པ་ནི། བདེ་བར་གཤེགས་པ་བརྒྱད་ཀྱི་དྲུང་དུ་ཕྱག་ན་རྡོ་རྗེ་དང་ལྷན་ཅིག་མདོ་སྡེ་འཛིན་པ་རྣམས་སྲུང་ཞིང་སྐྱོབ་པའི་བྱ་བ་དང་། རང་རང་གི་བྲོ་བོར་བའི་གཟུངས་དང་དེའི་ཕན་ཡོན་རྣམས་ཞལ་གྱིས་བཞེས་པའི་ཕྱིར་དང་། དེ་དག་ལ་བདེ་བར་གཤེགས་པ་བརྒྱད་ཀྱིས་མདོ་སྡེ་སྲུང་ཞིང་སྐྱོང་བའི་བཀའ་བསྒོ་མཛད་པའི་ཕྱིར་རོ། ། གནོད་སྦྱིན་གྱི་སྡེ་དཔོན་ཆེན་པོ་བཅུ་གཉིས་ཡན་ལག་བདུན་པའི་ཡུལ་དུ་སྨོས་པ་ནི། བཅོམ་ལྡན་འདས་ཀྱི་དྲུང་དུ་དཀོན་མཆོག་གསུམ་ལ་སྐྱབས་སུ་སོང་སྟེ་མདོ་སྡེ་སྲུང་ཞིང་སྐྱོང་བར་ཞལ་གྱིས་བཞེས་པའི་ཕྱིར་རོ། ། གཟུངས་བཟླས་ཏེ་ཁྲུས་བྱ་བ་ནི། གཟུངས་རྣམས་ལ་འདོན་པའི་ཆོ་ག་གསུངས་པ་རྣམས་བྱེ་བྲག་ཏུ་བླངས་ཕྱིར་རོ། ། མཇུག་ཏུ་བསྔོ་བ་དང་བཟོད་གསོལ་དང་གཤེགས་གསོལ་གསུམ་བྱ་བ་ནི།
ཆོ་ག་གཞན་དང་མཐུན་པ་ཉིད་དུ་ཁ་བསྐངས་པའོ། ། གསུམ་པ་ཆོ་གའི་གཞུང་གི་དོན་བཀྲོལ་བ་ལ། བརྗོད་པར་བྱ་བའི་དོན་སྤྱིའི་བསྡུ་བ། མིང་དང་ཚིག་བཤད་པ་ཅན་རྣམས་ལྷན་ཅིག་ཏུ་བཀྲོལ་པ། གཞུང་ལྷག་མ་བཤད་པ་ལ་རག་ལུས་པ་རྣམས་གོ་རིམ་ལྟར་བཤད་པའོ། ། དང་པོ་ནི། བཅའ་གཞི་བྱིན་རླབས་སྤྱན་དྲངས་བཞུགས། ། ཡན་ལག་བདུན་ཕྲག་བཅུ་བཞི་ཡི། ། རྟེན་ནི་སངས་རྒྱས་བརྒྱད་དང་ཆོས། ། དགེ་འདུན་གསུམ་དང་ཆོས་སྐྱོང་ངོ་། །
ཆོག་བསྒྲིགས་ཀྱི་བསྟན་བཅོས་ཆེན་པོ་འདི་ལ། ཆོ་གའི་གཞི་བཅའ་བ་དང་། བྱིན་གྱིས་བརླབ་པ་ལ་སོགས་པ་དོན་ཚན་ཉི་ཤུ་རྩ་གཉིས་བཞུགས་པ་དག་རྣམ་པ་གསུམ་དུ་འགྱུར་ཏེ། སྦྱོར་བ་དང་། དངོས་གཞི་དང་། མཇུག་གོ ། དངོས་གཞི་ལ་ཡང་དོན་ཚན་རྣམ་ལྔ་སྟེ་བྱིན་གྱིས་བརླབ་པ་དང་། སྤྱན་དྲངས་པ་དང་། བཞུགས་པར་བསམ་པ་དང་། ཡན་ལག་བདུན་པའི་སྨོན་ལམ་བྱ་བ་དང་།
གཟུངས་བཟླས་ཏེ་ཁྲུས་བྱ་བ་རྣམས་སོ། ། བྱིན་གྱིས་བརླབ་པ་ལ་རྣམ་པ་བཞི་སྟེ། གནས་བྱིན་གྱིས་བརླབ་པ་དང་། གཞལ་ཡས་ཁང་བྱིན་གྱིས་བརླབ་པ་དང་། གདན་བྱིན་གྱིས་བརླབ་པ་དང་། ཡོ་བྱད་བྱིན་གྱིས་བརླབ་པ་རྣམས་སོ། ། སྤྱན་དྲངས་པ་ལ་རྣམ་པ་ལྔ་སྟེ། ཕྱོགས་བཅུའི་སངས་རྒྱས་དང་བྱང་ཆུབ་སེམས་དཔའ་སྤྱིར་སྤྱན་དྲངས་པ་དང་། བྱེ་བྲག་བཅོམ་ལྡན་འདས་ཤཱཀྱ་ཐུབ་པ་སྤྱན་དྲངས་པ་དང་། འཇམ་དཔལ་ལ་སོགས་པའི་བྱང་ཆུབ་སེམས་དཔའ་རྣམས་སྤྱན་དྲངས་པ་དང་།
ཚངས་པ་དང་རྒྱལ་པོ་ཆེན་པོ་བཞི་སྤྱན་དྲངས་པ་དང་། གནོད་སྦྱིན་གྱི་སྡེ་དཔོན་ཆེན་པོ་བཅུ་གཉིས་སྤྱན་དྲངས་པ་རྣམས་སོ། ། ཡན་ལག་བདུན་པའི་སྨོན་ལམ་ལ་གཉིས་ཏེ། རྟེན་གྱི་ཡུལ་རྣམས་ལ་ཐུན་མོང་དུ་ཡན་ལག་བདུན་པ་བྱ་བ་དང་། སོ་སོར་ཡན་ལག་བདུན་པ་བྱ་བ་དང་། སོ་སོ་ཡན་ལག་བདུན་པ་བྱ་བའི་ཡུལ་ནི་བཞི་སྟེ། སངས་རྒྱས་དཀོན་མཆོག་གི་ངོ་བོ་བདེ་བར་གཤེགས་པ་བརྒྱད་དང་། ཆོས་དཀོན་མཆོག་གི་ངོ་བོ་མདོ་སྡེ་རིན་པོ་ཆེ་དང་། དགེ་འདུན་དཀོན་མཆོག་གི་ངོ་བོ་འཇམ་དཔལ་ལ་སོགས་པའི་བྱང་ཆུབ་སེམས་དཔའ་གསུམ་དང་། ཆོས་སྐྱོང་སྲུང་མའི་ངོ་བོ་ཚངས་དབང་དང་རྒྱལ་པོ་ཆེན་པོ་བཞི་དང་།
གནོད་སྦྱིན་གྱི་སྡེ་དཔོན་ཆེན་པོ་རྣམས་སོ། ། གཉིས་པ་ནི་སླད་མ་ཞེས་བྱ་ཕྱི་མ་སྟེ། ། ཕྱག་མཚན་དོན་ནི་བདག་གིར་མཛད། ། མདོང་གསོལ་རང་ཉིད་སྤྲོ་བ་བསྐྱེད། ། འཁོར་བཞི་དགེ་སློང་ལ་སོགས་པའི། ། ཅི་སྣང་དྲི་བའི་ཚུལ་གྱིས་ཞུ། ། གདན་བཤམས་གདན་ལ་བཞུགས་པ་བཤམ། ། བཀའ་བརྟགས་ལེགས་པར་བརྟགས་པའི་གསུངས། ། དེང་ཞེས་བྱ་བ་ད་ལྟ་འོ། ། ལས་མཐའ་འཇིག་རྟེན་ཕལ་པའི་ལས། །
བསིལ་དངོས་ཉོན་མོངས་གདུང་པ་བྲལ། ། དགོན་པ་ཅང་མེད་ཉམས་ངའི་གནས། ། བསད་ཕྱིར་བརྟུལ་བ་བརྩོན་པ་འོ། ། ལྷམ་མེ་འོད་ཆེན་ལྷན་ནེ་འབྱར། ། ལྷང་ངེ་ཐག་རིང་ཡུལ་ནས་གསལ། ། སྡོམ་གསུམ་ལུས་ངག་ཡིད་ཀྱིས་སྡོམ། ། བྲོ་ནད་ནད་ཡིན་བྲོ་བོར་མནའོ། ། བཀའ་མཆིད་གོང་དང་འོག་མའི་གཏམ། ། ཕོ་བྲང་དཀྱིལ་འཁོར་གཞལ་ཡས་ཁང་། ། དམ་ཚིག་ཆེན་པོ་ཞལ་བཞེས་ཚིག །
གཡུང་དྲུང་རྟག་པའི་གོ་འཕང་ངོ་། ། ཞེས་དང་། སླད་མའི་ཚེ་ཞེས་པའི་སླད་མ་ནི། ཕྱི་མ་སྟེ་ས་ལ་བཏགས་པའོ། ། ཕྱག་མཚན་དུ་ཞེས་པ་ནི་ཕྱག་ཏུ་བསྣམས་པ་ལྟར་བདག་གིར་མཛད་པའོ། ། མདོང་གསོལ་དུ་ཞལ་གྱིས་བཞེས་པ་ནི་གཞན་གྱིས་བསྐུལ་བ་པོ་མེད་པར་རང་ཉིད་ཀྱིས་འདོད་པས་ཁས་བླངས་པའོ། ། འཁོར་རྣམས་པ་བཞི་ནི། དགེ་སློང་ཕ་མ་གཉིས་དང་། དགེ་བསྙེན་ཕ་མ་གཉིས་ཏེ། སྔ་མ་གཉིས་ནི་རབ་བྱུང་གི་འཁོར་གྱི་གཙོ་ཡིན་ལ།
ཕྱི་མ་གཉིས་ནི་ཁྱིམ་པའི་ཕྱོགས་ཀྱི་འཁོར་གྱི་གཙོ་བོ་ཡིན་པའི་ཕྱིར་རོ། ། རྒྱུ་མཚན་དེ་ལས་ལྡོག་པའི་ཕྱིར། དགེ་ཚུལ་ཕ་མ་གཉིས་དང་དགེ་སློབ་མ་ནི་འཁོར་རྣམ་བཞིའི་གྲངས་སུ་མ་གཏོགས་སོ། ། ཅི་གནང་ཞེས་པ་ཤིན་ཏུ་ཆེན་པོ་དག་གི་དྲུང་དུ་འདོད་པའི་དོན་ཞུ་བ་ན། རང་གི་འདོད་པ་ཕུར་ཚུགས་སུ་དྲང་པོར་མི་ཞུ་བར་དྲི་བའི་ཚིག་གི་ཚུལ་གྱིས་རང་གི་འདོད་པའི་དོན་ཞུ་བ་སྟེ། མདོ་སྡེ་རྣམས་ལས། སྦྱིན་པ་པོའི་ཁྱིམ་དུ་སྟོན་པ་སྤྱན་འདྲེན་པའི་ཚེ། བཅོམ་ལྡན་འདས་དགེ་སློང་གི་དགེ་འདུན་དང་བཅས་པ་བདག་གི་ཁྱིམ་དུ་གདུགས་ཚོད་ལ་ཕེབས་པར་ཅི་གནང་ཞེས་ཡང་ཡང་ཞུ་བ་ལྟ་བུའོ། ། གདན་བཤམ་ཞེས་པ་གདན་ལ་བཞུགས་པ་བཤམས་པའི་དོན་ཏེ་བཞུགས་པར་བསམ་ཞེས་པ་དང་དོན་གཅིག་པའི་ཕྱིར་རོ། ། འཕགས་པའི་བཀའ་བརྟགས་པས་ཞལ་གྱིས་བཞེས་པའི་དོན་ནི།
མ་བརྟགས་པའི་ཚིག་ཏབ་ཏོབ་མ་ཡིན་པར་འོས་ཤིང་འཐད་པའི་གནས་སུ་ཐུགས་ཀྱིས་ལེགས་པར་བརྟགས་པའི་གསུང་གི་ཁས་བླངས་པའོ། ། དེང་རྒྱལ་བ་ཞེས་པའི་དེང་ནི། ད་ལྟ་སྟེ། དེང་ནས་བརྩམས་ཏེ་ཞེས་པ་དང་། དེང་འདིར་དགེ་ལེགས་ཤོག་ཅེས་པ་དང་འདྲ་བའོ། ། ལས་མཐའ་ཞེས་པ་ཡང་ཡང་འབྱུང་བ་དག་ནི། འཇིག་རྟེན་ཕལ་པ་རྣམས་ཀྱི་ཚེ་འདིར་འཚོ་བའི་ཐབས་སུ་གྱུར་པའི་ལས་ཏེ། ཞིང་འདེབས་པ་དང་ཚོང་བྱེད་པ་ལ་སོགས་པའི་ལས་ལྟ་བུའོ། ། བསིལ་བའི་དངོས་པོ་ནི་ཉོན་མོངས་པའི་གདུང་བ་དང་བྲལ་བའི་གོ་འཕང་གི་ཁྱད་པར་ཏེ་མྱ་ངན་ལས་འདས་པ་ལྟ་བུའོ། ། དགོན་པ་གཙེས་པ་ཞེས་པའི་དགོན་པ་ནི།
ཁྱིམ་དང་བསྟི་གནས་ལ་སོགས་པ་ཅི་ཡང་མེད་པའི་ཡུལ་སྟོང་པ་ཤིན་ཏུ་ཉམས་ང་ཞིང་། འཇིགས་པ་དང་སྐྱི་གཡའ་བའོ། ། གསད་པར་བྱ་བའི་ཕྱིར། ། བརྟུལ་བ་ཞེས་པའི་བརྟུལ་བ་ནི་བརྩོན་པའོ། ། ལྷམ་མེ་ལྷན་ནེ་ལྷང་ངེ་ཞེས་པའི་ལྷམ་མེ་བ་ནི་འོད་ཆེ་བའི་ཁྱད་པར་རོ། ། ལྷན་ནེ་འོད་འབྱར་ཞིང་ལུས་ལ་སོགས་པ་ལ་ཕན་འདོགས་པའི་ཕྱིར་རོ། ། སྡོམ་པ་གསུམ་གྱིས་བསྡམས་པ་ཞེས་པའི་སྡོམ་པ་གསུམ་ནི། ལུས་ཀྱི་སྡོམ་པ་དང་། ངག་གི་སྡོམ་པ་དང་། ཡིད་ཀྱི་སྡོམ་པ་གསུམ་ལ་བྱ་སྟེ།
སྡོམ་ཞེས་པ་ལུས་ངག་ཡིད་གསུམ་བསྡམས་པ་ལ་བྱེད་དགོས་པའི་ཕྱིར་དང་། གསེར་བཟང་གི་སྐབས་སུ་ལུས་དང་ངག་དང་ཡིད་སྡོམ་པ་ལ་གནས་སོ་ཞེས་དང་། སོ་ཐར་གྱི་མདོ་ལས། ལུས་ཀྱི་སྡོམ་པ་ལེགས་པ་སྟེ། ། ངག་གི་སྡོམ་པ་ལེགས་པ་ཡིན། ། ཡིད་ཀྱི་སྡོམ་པ་ལེགས་པ་སྟེ། ། ཞེས་གསུངས་པ་རྣམས་དང་དོན་གཅིག་པའི་ཕྱིར་རོ། ། འདིའི་སྡོམ་པ་གསུམ་པོ་སོ་ཐར་བྱང་སེམས་གསང་སྔགས་ཀྱི་སྡོམ་པ་གསུམ་མམ། སོ་ཐར་བསམ་གཏན་ཟག་མེད་ཀྱི་སྡོམ་པ་གསུམ་གང་ལ་ཡང་བྱར་མི་རུང་སྟེ་སྨན་པའི་རྒྱལ་པོའི་མདོའི་སྐབས་སུ། སྡོམ་པའི་དབྱེ་བ་རྣམས་འདྲེན་པའི་ཚེ།
དགེ་བསྙེན་གྱི་སྡོམ་པ་དང་། དགེ་ཚུལ་གྱི་སྡོམ་པ་དང་། བྱང་ཆུབ་སེམས་དཔའི་སྡོམ་པ་དང་། དགེ་སློང་ཕ་མའི་སྡོམ་པ་རྣམས་བགྲང་གི གསང་སྔགས་ཀྱི་སྡོམ་པ་དང་། བསམ་གཏན་ཟག་མེད་ཀྱི་སྡོམ་པ་མ་བགྲང་བའི་ཕྱིར་དང་། ཤར་ཕྱོགས་ཀྱི་བདེ་བར་གཤེགས་པ་བདུན་གྱི་བསྟན་པ་ལ། གསང་སྔགས་ཀྱི་བསྟན་པ་མེད་པའི་ཕྱིར་རོ། ། བྲོ་ནད་ནི་ནད་སྤྱིའི་མིང་ངམ། ཡང་ན་ཁྱད་པར་དུ་རིམས་ནད་ཀྱི་མིང་ངོ་། །
བྲོ་བོར་བ་ཞེས་པའི་བྲོ་ནི་མནའི་མིང་སྟེ། མནའ་བོར་བའི་དོན་ཡིན་ནོ། ། འབྲེལ་བའི་བཀའ་མཆིད་ཀྱང་བགྱི་ཞེས་པའི་བཀའ་ནི་གོང་མའི་གསུང་ཡིན་ལ། མཆིད་ནི་འོག་མའི་ཞུ་བའི་ཚིག་སྟེ། གོང་འོག་གི་གསུང་གླེང་བགྱི་ཞེས་པའི་དོན་ནོ། ། དམ་ཚིག་ཆེན་པོ་སྩལ་ཞེས་པའི་དམ་ཚིག་ནི། དམ་བཅའ་དང་ཞལ་བཞེས་ཀྱི་ཚིག་སྟེ། ཞལ་བཞེས་བཟང་པོ་སྩོལ་ཅིག་པའི་དོན་ཏོ། ། གཡུང་དྲུང་ནི་རྟག་པའི་གོ་འཕང་སྟེ། འགྱུར་བ་མེད་པའི་སྐུའོ། །
གསུམ་པ་ནི། ད་ནི་བཤད་པ་ལ་རག་ལུས་པའི་གཞུང་ལྷག་མ་རྣམས་གོ་རིམ་ལྟར་འཆད་པར་འདོད་པ་ལས། ཐོག་མར་ཆོ་གའི་གཞི་བཅའ་བ་རྣམས་བཤད་ན་སྤྱོད་ལམ་བསམ་པ་ཁྲིམས་དང་དུས། ། གནས་དང་རྟེན་དགྲམ་མཆོད་པ་བཤམ། ། གྲོགས་དང་ཡུན་ཚོད་འཇུག་པ་སྟེ། ། བཅའ་གཞི་རྣམ་པ་བཅུ་རུ་གསུངས། ། ཞེས་པ་སྟེ། འདི་ལ་རྣམ་པ་བཅུ་སྟེ། སྤྱོད་ལམ་གྱི་ཁྱད་པར། བསམ་པའི་ཁྱད་པར།
གཞི་ཁྲིམས་ཀྱི་ཁྱད་པར། དུས་ཀྱི་ཁྱད་པར། གནས་ཀྱི་ཁྱད་པར། རྟེན་དགྲམ་པའི་ཁྱད་པར། མཆོད་པ་བཤམ་པའི་ཁྱད་པར། གྲོགས་ཀྱི་ཁྱད་པར། ཡུན་ཚད་ཀྱི་ཁྱད་པར། འཇུག་པའི་ཁྱད་པར་རོ། ། དང་པོ་ནི། ལུས་ལེགས་པར་བཀྲུས་ལ་གོས་བཟང་པོ་དྲི་མ་མེད་པ་བགོ་ཞིང་ཁ་ཟས་གཙང་མ་བཟའོ། །
གཉིས་པ་ནི་སེམས་ཉོན་མོངས་པའི་རྙོག་མས་བཀྲུས་པ་དག་རེ་ཤིག་དང་བར་བྱ་སྟེ། དཀོན་མཆོག་གི་ཡོན་ཏན་དང་། དེ་བཞིན་གཤེགས་པ་བདུན་གྱི་སྔོན་གྱི་སྨོན་ལམ་གྱི་ཁྱད་པར་རྒྱས་པའི་མདོ་སྡེ་རིན་པོ་ཆེའི་ཕན་ཡོན་ལ་ཡིད་ཆེས་པའི་དད་གུས་དང་། ཚད་མེད་བཞིའི་བསམ་པ་དུང་དུང་པ་ཡང་ཡང་བྱ་བའོ། ། གསུམ་པ་ནི་དགེ་ཚུལ་ལ་སོགས་པའི་སྡོམ་པ་རྣམ་པར་དག་པ་དང་ལྡན་ན་མ་བཟུང་ཡང་རུང་། སྡོམ་པ་མ་དག་པར་གྱུར་པའམ་ཁྱིམ་པ་ཡིན་ན། ཡན་ལག་བརྒྱད་དང་ལྡན་པའི་གསོ་སྦྱོང་གི་ཁྲིམས་བླངས་པའོ། ། བཞི་པ་ནི། ཚེས་བརྒྱད་ལྟ་བུ་ཡར་ངོའི་དུས་བཟང་པོ་ལ་འགོ་བརྩམས་པའོ། ། ལྔ་པ་ནི་གནས་ཡིད་དུ་འོང་བ་གཙང་མར་བྱས་ལ།
གདུགས་དང་རྒྱལ་མཚན་ལ་སོགས་པས་ལེགས་པར་བརྒྱན་པའི་ནང་དུའོ། ། དྲུག་པ་ནི། སྤོས་ཆུས་བྱུགས་པའི་མཎྜལ་ཆེན་པོ་བྱས་ལ། དེར་རྡུལ་ཚོན་གྱི་དཀྱིལ་འཁོར་སྒོ་རྐྱང་གི་རྣམ་པ་བྲི་བའམ། ཡང་ན་མེ་ཏོག་གི་ཚོམ་བུ་བཀྲམ། དེའི་འགྲམ་དུ་བདེ་བར་གཤེགས་པ་བརྒྱད་དང་། བྱང་ཆུབ་སེམས་དཔའ་གསུམ་གྱི་སྐུ་དགྲམ། མདོ་སྡེ་རིན་པོ་ཆེའི་པོ་ཏི་ཡང་བཞུགས། ཚངས་དབང་རྒྱལ་པོ་བཞི་དང་གནོད་སྦྱིན་གྱི་སྐུ་ཡོད་ན་ཡང་བཞུགས་སུ་གསོལ། བདུན་པ་ནི།
མཆོད་པ་ཅི་འབྱོར་པ་ཡང་བཤམས་ཏེ། ལེགས་པར་འབྱོར་ན་སྐུ་གཟུགས་རེ་རེའི་སྤྱན་སྔར་ཤིང་རྟའི་འཕང་ལོ་ཙམ་གྱི་མར་མེ་བདུན་བདུན་དང་། ཁ་དོག་ལྔ་པའི་བ་དན་བདུན་བདུན་དང་། མཆོད་ཡོན་དང་མེ་ཏོག་ནས་རོལ་མོའི་བར་གྱི་མཆོད་པའི་བྱེ་བྲག་དང་། རིན་ཆེན་སྣ་བདུན་དང་། བཀྲ་ཤིས་རྫས་བརྒྱད་དང་། བུམ་པ་ལ་སོགས་པ་ཡང་སྟ་གོན་བྱའོ། ། འདིར་རིན་ཆེན་སྣ་བདུན་བཀོད་པ་ནི་མཆོད་པའི་ཁྱད་པར་ཡིན་ལ། བཀྲ་ཤིས་རྫས་བརྒྱད་ནི་བཀྲ་ཤིས་པའི་ཡན་ལག་ཏུ་བཤམས་པ་ཡིན་གྱི། ཆོ་གའི་མཇུག་ཏུ་བཀྲ་ཤིས་ཀྱི་ཚིགས་བཅད་འདོན་པའི་དམིགས་རྟེན་གྱི་རྣམ་པ་ནི་མ་ཡིན་ནོ། །
བུམ་པ་ནི་གཟུངས་ཀྱི་ཆོ་གའི་སྐབས་སུ་ཁྲུས་བྱེད་པ་ལ་ཉེ་བར་མཁོ་བའོ། ། བརྒྱད་པ་ནི་ལེགས་པར་འབྱོར་ན་དགེ་བའི་གྲོགས་སུ་མདོ་སྡེ་འདི་དང་ཤེས་རབ་ཀྱི་ཕ་རོལ་ཏུ་ཕྱིན་པ་ལ་སོགས་པ་མདོ་སྡེ་ཟབ་ཅིང་རྒྱ་ཆེ་བ་གཞན་ཡང་ཅི་ནུས་ཀྱིས་བཀླག་པའོ། ། དགུ་པ་ནི་སྐྱབས་སྒྲོལ་གྱིས་གསུངས་པའི་ཆོ་ག་ཚང་མར་སྒྲུབ་པའི་དབང་དུ་བྱས་ན། མདོ་སྡེའི་ཆོ་ག་འདི་ཞག་བདུན་ནམ་ཉི་ཤུ་རྩ་གཅིག་གམ། སུམ་ཅུ་རྩ་ལྔའམ། བཞི་བཅུ་རྩ་དགུར་སྙེད་དུ་བཀླག་པར་བྱའོ། ། བཅུ་པ་ནི་དེ་ལྟར་མཆོད་པ་བཤམས་པ་དང་། དགེ་འདུན་ཚོགས་ནས་སྟན་བདེ་བ་ལ་འདུག་སྟེ། སྐྱབས་སུ་འགྲོ་བ་དང་། ཚད་མེད་བཞི་སྒོམ་པ་དང་།
བྱང་ཆུབ་ཀྱི་སེམས་ཡིད་ལ་བྱེད་པ་རྣམས་ནི་བསོད་ནམས་ཀྱི་ཚོགས་བསོག་པའོ། ། ཡུད་ཙམ་ཞིག་ཅང་མི་སྨྲ་བར་སྟོང་པ་ཉིད་ཀྱི་ཏིང་ངེ་འཛིན་སྒོམ་པ་ནི་ཡེ་ཤེས་ཚོགས་བསོག་པའོ། ། དེ་བཞིན་དུ་གཞུང་ལྷག་མ་རྣམས་ཀྱང་རིམ་པ་ལྟར་བཤད་པར་བྱ་སྟེ། ལྷག་མའི་གཞུང་བཞིན་པདྨོ་ཡི། ། དོན་གྱི་གེ་སར་འཕྲེང་བ་དག ། རྣམ་དཔྱོད་ཉིན་བྱེད་ལས་འོང་བའི། ། ལེགས་བཤད་འོད་སྟོང་ལྡན་པས་དབྱེ། ། དེ་ཡང་ཐོག་མར་བྱིན་གྱིས་རློབ་པ་ལ་གཉིས་ཏེ། བདེན་པའི་སྟོབས་ཀྱིས་བཀོད་པའི་ཁྱད་པར་བློ་ཡུལ་དུ་སྒྲུབ་པ་དང་། དེ་ཉིད་འགྲུབ་ངེས་པའི་ཆེད་དུ་བདེན་པའི་སྟོབས་ཡང་ཡང་བསྐྱར་བའོ། །
དང་པོ་ལ་གནས་བྱིན་གྱིས་བརླབས་པ་ལ་སོགས་པ་བཞི་རིམ་པ་ལྟར་སྟོན་པ་ལ། དཀོན་མཆོག་གསུམ་གྱི་བདེན་པ་དང་ཞེས་བྱ་བ་ལ་སོགས་པ་གསུངས་ཏེ། དེ་ཡང་བདེན་པའི་སྟོབས་ཀྱི་མཆོད་པ་བཤམས་པའི་གནས་འདི་སྤྱིར་སངས་རྒྱས་ཀྱི་ཞིང་ཡོངས་སུ་དག་པ་དང་། ཁྱད་པར་དུ་བདེ་བ་ཅན་གྱི་འཇིག་རྟེན་གྱི་ཁམས་བཞིན་དུ་ས་གཞི་རིན་པོ་ཆེ་སྣ་ཚོགས་ཀྱི་རང་བཞིན་ནི་རྒྱུའི་ཁྱད་པར་རོ། ། ལག་མཐིལ་ལྟར་མཉམ་པ་ནི་དབྱིབས་ཀྱི་ཁྱད་པར་རོ། ། ཐ་གྲུ་ཆེ་བ་ནི་ཤར་ནས་ནུབ་ཀྱི་བར་དང་། ལྷོ་ནས་བྱང་གི་བར་གྱི་ཐག་རིང་བའོ། ། ཡངས་པའི་ཕྱིའི་མཐའ་རྒྱ་ཆེ་ཞིང་ནང་གི་ཁྱོན་ཡངས་པ་སྟེ། འདི་གཉིས་ནི་རྒྱ་ཆེ་བའི་ཁྱད་པར་རོ། ། རེག་ན་འཇམ་ཞིང་ནེམ་པར་གྱི་བདེ་བ་སྟེར་བ་ནི་རེག་བྱའི་ཁྱད་པར་རོ། །
ནག་ནོག་གི་དྲི་མ་མེད་ཅིང་འོད་གསལ་བ་ནི་ཁ་དོག་གི་ཁྱད་པར་རོ། ། ཙནྡན་སྦྲུལ་གྱི་སྙིང་པོའི་དྲི་བསུང་དང་ལྡན་པ་ནི་དྲི་ཞིམ་པའི་ཁྱད་པར་རོ། ། མེ་ཏོག་སྣ་ཚོགས་པ་གཅལ་དུ་བཀྲམ་པ་ནི་གདིང་བའི་ཁྱད་པར་རོ། ། མཐའ་རིན་པོ་ཆེ་ཕ་གུའི་བརྩིགས་པ་ནི། མཐའ་སྐོར་གྱི་ཁྱད་པར་རོ། ། དེ་ལྟ་བུའི་འཇིག་རྟེན་གྱི་ཁམས་དེ་ཡང་མཚོ་དང་རྫིང་དང་ལྟེང་ག་དག་གིས་མཛེས་པར་བྱས་པ་སྟེ། མཚོ་དང་རྫིང་དང་ལྟེང་ག་དེ་ཡང་མཐའ་རིན་པོ་ཆེ་ཕ་གུས་བརྩིགས་པ། ནང་གི་མཐིལ་དུ་གསེར་དང་དངུལ་དང་མུ་ཏིག་གི་ཕྱེ་མ་གྲམ་བུར་གདལ་བ། ཡན་ལག་བརྒྱད་དང་ལྡན་པའི་ཆུས་གང་བ། ཆུའི་སྟེང་དུ་ཨུཏྤལ་དང་ཀུ་མུ་ཏ་དང་པདྨ་འགྱིང་ཞིང་ལྡེམ་པས་ཁེབས་པར་གྱུར་པ།
དེའི་སྟེང་དུ་ཆུ་བྱ་སྣ་ཚོགས་སྐད་སྙན་པ་སྒྲོག་པ། དགའ་ཞིང་འཕྱོ་ལ་ལྡིང་པས་བརྒྱན་པ་སྟེ། དེ་དག་ནི་མཚོ་རྫིང་གི་ཁྱད་པར་རོ། ། གཞན་ཡང་འཇིག་རྟེན་གྱི་ཁམས་དེ་ནི་རིན་པོ་ཆེ་དཔག་བསམ་གྱི་ཤིང་ལྗོན་པས་ལེགས་པར་བརྒྱན་པ་སྟེ་ཤིང་དེ་ཡང་ལྷའི་ནོར་བུ་དང་མུ་ཏིག་གི་རྒྱན་འཕྲེང་དང་རིན་པོ་ཆེ་སྣ་ཚོགས་པ་ཡལ་ག་ལ་འཕྱང་བ། མེ་ཏོག་གི་མགོ་ལྕོག་དང་འབྲས་བུས་མཛེས་པར་ཆགས་པས་གཡུར་ཟ་ཞིང་ལྡེམ་པ། ཡལ་ག་རྣམས་ལ་གསེར་གྱི་དྲིལ་བུ་གཡེར་ཁ་འཁྲོལ་བ་ལས་ཕ་རོལ་ཏུ་ཕྱིན་པ་དྲུག་ལ་སོགས་པ་དམ་པའི་ཆོས་ཀྱི་སྒྲ་བྱུང་བ་དང་ལྡན་པ་སྟེ། དེ་དག་ནི་ལྗོན་ཤིང་གི་ཁྱད་པར་རོ། ། དེ་ལྟར་ཁྱད་པར་བཅུ་དང་ལྡན་པའི་འཇིག་རྟེན་གྱི་ཁམས་མངོན་པར་བསྒྲུབས་ནས། ད་ནི་དེར་གཞལ་མེད་ཁང་ཆེན་པོ་མངོན་པར་བསྒྲུབ་པ་ནི། གཞལ་མེད་ཁང་ཆེན་པོ་ཞེས་བྱ་བ་ལ་སོགས་པ་གསུངས་སོ། །
གཞལ་མེད་ཁང་ཆེན་པོ་ཞེས་བྱ་བ་ནས་བཀོད་པ་ལ་བརྟེན་པའི་བར་རྣམས་ནི་བྱང་ཆུབ་སེམས་དཔའི་སྡེ་སྣོད་སྟོང་ཕྲག་བརྒྱ་པའི་གླེང་གཞིའི་ཚིག་ཡིན་ལ། དེ་དག་ཀྱང་ཐེག་བསྡུས་ལས། ཕུན་སུམ་ཚོགས་པ་བཅོ་བརྒྱད་ཀྱི་སྒོ་ནས་བཤད་དེ། ཁ་དོག་ཕུན་སུམ་ཚོགས་པ་ནི། རིན་པོ་ཆེ་སྣ་བདུན་མཆོག་ཏུ་འབར་བ་བཀོད་པའི་དབང་གིས་འཇིག་རྟེན་གྱི་ཁམས་དཔག་ཏུ་མེད་པ་རྒྱས་པར་འགེངས་པའི་འོད་ཟེར་ཆེན་པོ་རབ་ཏུ་འབྱུང་བའོ། ། དབྱིབས་སམ་བཀོད་པ་ཕུན་སུམ་ཚོགས་པ་ནི་གཞལ་མེད་ཁང་དེའི་ནང་དུ། གནས་ཀྱི་བྱེ་བྲག་ཐ་དད་པ་ཤིན་ཏུ་རྣམ་པར་ཕྱེ་བ་མཐའ་ཡས་པ་རྣམ་པར་གནས་པའོ། ། ཚད་ཕུན་སུམ་ཚོགས་པ་ནི། རྒྱ་ཡོངས་སུ་མ་ཆད་པ་སྟེ་ཡངས་ཤིང་རྒྱ་ཆེ་བའོ། ། དེ་བཞིན་དུ་སྤྱོད་ཡུལ་ནི།
འཇིག་རྟེན་པ་དག་གི་མངོན་སུམ་མ་ཡིན་ནོ། ། འཇིག་རྟེན་ལས་འདས་པའི་འཕགས་པ་རྣམས་ཁོ་ནའི་མངོན་སུམ་གྱི་སྤྱོད་ཡུལ་དུ་གྱུར་པའོ། ། རྒྱུ་ནི་འཇིག་རྟེན་ལས་ཡང་དག་པར་འདས་པའི་ནང་ནས་ཀྱང་བླ་མའི་གོང་མར་གྱུར་པའི་དགེ་བའི་རྩ་བ་ལས་བྱུང་བར་གྱུར་པའོ། ། དང་པོ་ནི་ཉེས་པ་མེད་ཅིང་ཤིན་ཏུ་རྣམ་པར་དག་ཅིང་སངས་རྒྱས་དང་བྱང་ཆུབ་སེམས་དཔའ་རྣམས་ཀྱི་མོས་པའི་དབང་གིས་གསེར་གྱི་ཁང་པ་དང་། བཻ་ཌཱུརྻའི་ཁང་པ་ལ་སོགས་པ་ཅི་ལྟར་འདོད་འདོད་དུ་བསྒྱུར་བ་ཡོད་པ་རྣམ་པར་རིག་པའི་མཚན་ཉིད་སེམས་ཀྱི་སྣང་བ་ཙམ་དུ་གྱུར་བའི་བདག་པོ་ནི་དེ་བཞིན་གཤེགས་པའི་གནས་ཡིན་པའོ། ། ཕྱོགས་ནི་བྱང་ཆུབ་སེམས་དཔའི་དགེ་འདུན་དང་ལྡན་པ་སྟེ། བདག་པོ་ནི་དེ་བཞིན་གཤེགས་པ་དེའི་ཕྱོགས་ཡིན་པ་ལ་དགོངས་སོ། ། ཞབས་འབྲིང་ནི་ལྷ་ལ་སོགས་པ་མཐའ་ཡས་པ་རྣམ་པར་རྒྱུ་བའོ། ། ལྷ་ལ་ནི་མཚན་ཉིད་པའང་སྲིད་ལ། ཀླུ་ལ་སོགས་པ་གཞན་རྣམས་ནི་དེ་བཞིན་གཤེགས་པའི་སྤྲུལ་པའོ། །
བརྟན་པ་ནི་དམ་པའི་ཆོས་ཀྱི་རོའི་དགའ་བ་དང་བདེ་བ་ཆེན་པོའི་བརྟན་པས་ཏེ། འདིར་བརྟན་པའི་དོན་ཡོངས་སུ་རྒྱས་པ་དང་གང་བ་ལ་བྱའོ། ། འཕྲིན་ལས་ནི་སེམས་ཅན་ཐམས་ཅད་ཀྱི་དོན་ཡང་དག་པར་ཐོབ་པར་བྱེད་པ་ཉེ་བར་གནས་པའོ། ། ཕན་འདོགས་པ་ནི་ཉོན་མོངས་པའི་གནོད་པའི་དྲི་མ་ཐམས་ཅད་དང་བྲལ་ཏེ་ཕན་པ་དང་བདེ་བའི་སྒོར་གྱུར་པའོ། ། འཇིགས་པ་མེད་པ་ནི། བདུད་ཐམས་ཅད་ཡོངས་སུ་སྤངས་པའོ། ། གནས་ནི་ཁང་པ་ཐམས་ཅད་ཀྱི་བཀོད་པ་ལས་ལྷག་པའི་དེ་བཞིན་གཤེགས་པ་ཐམས་ཅད་ཀྱི་བཀོད་པའི་གནས་ཡིན་པའོ། ། ལམ་ནི་གནས་དེར་རྒྱུ་བ་རྣམས་དྲན་པ་དང་བློ་གྲོས་དང་རྟོགས་པ་ཆེན་པོའི་ལམ་ནས་ངེས་པར་འབྱུང་བའོ། ། གཞན་པ་ནི་གནས་དེར་རྒྱུ་བ་རྣམས་ཞི་གནས་དང་ལྷག་མཐོང་གི་བཞོན་པ་ལ་ཆིབས་པའོ། ། སྒོ་ནི་གནས་དེར་འཇུག་པ་ན་རྣམ་པར་ཐར་པའི་སྒོ་གསུམ་ནས་འཇུག་པའོ། །
གཞི་ཕུན་སུམ་ཚོགས་པ་ནི། རིན་པོ་ཆེ་པདྨའི་རྒྱལ་པོ་རྒྱ་ཁྱོན་དང་ཁ་དོག་ལ་སོགས་པའི་ཡོན་ཏན་མཐའ་ཡས་པས་བརྒྱན་པའི་བཀོད་པ་ལ་གཞལ་ཡས་ཁང་གི་འོག་གཞིའི་གདན་བྱས་ཤིང་བརྟེན་པའོ། ། གདན་མངོན་པར་སྒྲུབ་པ་ནི་གཞལ་མེད་ཁང་དེའི་དབུས་སུ་པདྨའི་གདན། དེའི་སྟེང་དུ་རིན་པོ་ཆེ་སེང་གེའི་ཁྲི་བཀོད་པ་པདྨ་དང་ཁྲིའི་སྟན་དེ་ཡང་དེ་བཞིན་གཤེགས་པ་མཚན་ལེགས་པར་ཡོངས་བསྒྲགས་ནས་འཕགས་པ་དམ་པའི་ཆོས་སྐྱོང་པའི་བར་སྟན་ལ་བཞུགས་པ་པོའི་འཕགས་པ་སོ་སོའི་སྨོན་ལམ་ཁྱད་པར་ཅན་དང་མངའ་ཐང་དང་འཚམས་པར་གྲུབ་པ་མཛེས་པ་ཤ་སྟག་ཡིན་གྱི། ལྷའི་སྐུ་དང་མི་འཚམས་པའི་གྱ་མ་ཡིན་པའོ། ། ད་ནི་ཡོ་བྱད་མངོན་པར་སྒྲུབ་པ་ནི། གཞལ་མེད་ཁང་དེའི་ཕྱི་ནང་ཀུན་ཏུ་ཡང་ལྷ་རྣམས་ཀྱི་ཆ་བྱད་དང་རིགས་དང་འཚམས་པར་ཡང་ལྷ་དང་མིའི་ཡོ་བྱད་དམ་པ་ཞལ་ཟས་ལ་སོགས་པས་རྒྱས་པར་བསྐང་ཞིང་རྒྱན་ཀླུབ་པ་དང་ལྡན་པར་གྱུར་ཅིག དེ་ལྟ་བུའི་ཡོ་བྱད་རྣམས་ལ་ཕྱིས་འཕགས་པ་ཐམས་ཅད་གདན་འཛོམས་ནས་རང་རང་ལ་གང་འཚམས་པ་དང་ཇི་ལྟར་བཞེད་པ་དེ་བཞིན་དུ་བྱིན་གྱིས་བརླབས་ཤིང་སྤྱོད་པར་གྱུར་ཅིག གོང་དུ་ཡང་གཉིས་སྨོས་པའི་དང་པོ་ནི་ཕྱིའི་ཆ་ཀུན་ཏུ་མ་ཟད། ནང་གི་ཆ་ཀུན་ཏུ་ཡང་ཞེས་པའོ། །
ཡང་ཕྱི་མ་ནི་པདྨའི་གདན་ལྷའི་ཆ་རིས་དང་འཚམས་པར་མ་ཟད་ཡོ་བྱད་ཀྱང་ཆ་རིས་དང་འཚམས་པར་གྱུར་ཅེས་པའོ། ། བདེན་པའི་སྟོབས་ཡང་ཡང་བརྗོད་པ་ནི། ཡང་དཀོན་མཆོག་གསུམ་གྱི་བདེན་པ་ཞེས་བྱ་ལ་སོགས་པའོ། ། དེའི་འོག་ཏུ་སྤྱན་འདྲེན་པ་གསུངས་ཏེ། དེ་ནས་བཞུགས་པར་བསམ་པ་ནི་སོ་སོའི་ཞིང་ཁམས་ནས་ཞེས་བྱ་བ་ལ་སོགས་པ་སྟེ། གཞལ་མེད་ཁང་གི་དབུས་སུ་པདྨ་འདབ་བརྒྱད་ལྟེ་བ་དང་བཅས་པའི་ལྟེ་བ་ལ། དེ་བཞིན་གཤེགས་པ་བདུན་གྱི་སྔོན་གྱི་སྨོན་ལམ་གྱི་ཁྱད་པར་རྒྱས་པའི་མདོ་སྡེའི་པུསྟི་བཞུགས། འདབ་མ་བརྒྱད་ལ་སེང་གེའི་ཁྲི་རེ་རེ་བཀོད་པའི་སྟེང་དུ་དེ་བཞིན་གཤེགས་པ་བརྒྱད་པུསྟི་ལ་ཞལ་མངོན་དུ་ཕྱོགས་པར་བཞུགས། འདབ་བརྒྱད་ཀྱི་ཕྱི་རོལ་གྱི་སྣམ་བུ་ལ་མདོ་སྡེ་འདིའི་གླེང་གཞི་ལས་བྱུང་བའི་བྱང་ཆུབ་སེམས་དཔའ་སུམ་ཁྲི་དྲུག་སྟོང་ངམ། ཡང་ན་བྱང་ཆུབ་སེམས་དཔའི་འཁོར་དཔག་ཏུ་མེད་པ་གྲལ་ཕྱི་ནང་གི་རིམ་པ་བརྒྱའམ་སྟོང་ལ་སོགས་པའི་ཚུལ་གྱིས་བཞུགས།
བྱང་ཆུབ་སེམས་དཔའ་དེའི་གྲལ་གྱི་ནང་གི་མདུན་དེ་བཞིན་གཤེགས་པ་རྣམས་ཀྱི་སྐུའི་འགྲམ་དུ། དེ་བཞིན་གཤེགས་པ་རྣམས་ལ་སྔོན་གྱི་ཐུགས་ཀྱིས་དམ་བཅའ་དང་ཞལ་བཞེས་རྣམས་བསྐུལ་ཞིང་འཕྲིན་ལས་རྒྱས་པའི་ཚུལ་གྱིས་བཞུགས། སྣམ་བུ་གསུམ་པ་བྱང་ཆུབ་སེམས་དཔའི་གྲལ་གྱི་ཕྱི་རོལ་གྱི་སྣམ་བུ་ལ་རྟེན་གྱི་གཙོ་བོའི་ངོས་ནས་བཅལ་བའི་གཡོན་གྲལ་དུ་གནོད་སྦྱིན་གྱི་སྡེ་དཔོན་རྣམས་བཞུགས། གཡས་གྲལ་དུ་ཚངས་དབང་གཉིས་བཞུགས། སྒོ་བཞི་ལ་རྒྱལ་པོ་ཆེན་པོ་བཞི་ཞལ་ནང་དུ་ཕྱོགས་པའི་ཚུལ་གྱིས་བཞུགས། དེ་ཡང་ཐམས་ཅད་མཐོ་དམན་མཉམ་པོར་འཁོད་ན་ཕྱི་མ་རྣམས་ཀྱིས་ནང་མ་སྒྲིབ་པ་གཅིག་འོང་བས་དབུས་ཀྱི་བདེ་བར་གཤེགས་པ་རྣམས་བཞུགས་པའི་སྣམ་བུ་དེ་ཤིན་ཏུ་མཐོ་ཞིང་། དེ་བས་སྣམ་བུ་བར་མ་ཆེས་དམའ་བ། དེ་བས་སྣམ་བུ་གསུམ་པ་དམའ་བར་བསམ་ན་ཡིད་ཡུལ་དུ་བདེའོ། ། མཆོད་པའི་སྐབས་སུ་མཆོད་པ་རྣམ་པ་གསུམ་སྟེ། དངོས་སུ་བཤམས་པ་ནི་མཆོད་ཡོན་དང་བྱུག་པ་ལ་སོགས་པའོ། །
འཇིག་རྟེན་གྱི་ཁམས་ན་ཡོད་པ་ནི། ཕྱོགས་བཅུའི་འཇིག་རྟེན་ཁམས་ན་བདག་པོས་ཡོངས་སུ་མ་བཟུང་བའི་ལྷ་དང་མིའི་རྫས་དམ་པ་བདེ་བའི་ཡོ་བྱད་ཕུན་སུམ་ཚོགས་པ་མ་རྨོས་པའི་ལོ་ཏོག་དང་། དཔག་བསམ་གྱི་ཤིང་དང་བདུད་རྩིའི་རྫིང་བུ་དང་། ཡིད་བཞིན་གྱི་ནོར་བུ་ལ་སོགས་པ་ཐམས་ཅད་དོ། ། བློས་སྤྲུལ་པ་ནི་གཟུངས་ཀྱི་སྒོ་དང་། གསང་སྔགས་ཀྱི་རིག་པའི་མཐུ་དང་མོས་པའི་སྟོབས་ཀྱིས་བསྐྱེད་པའི་མཆོད་སྤྲིན་རྣམས་སོ། ། མཚན་ལེགས་ཀྱི་སྨོན་ལམ་དང་པོའི་སྐབས་སུ་གསུངས་པའི་རིམས་པ་ནི་རིམས་ནད་དོ། ། གཤེད་བྱེད་ནི་སྲོག་འཕྲོག་པའི་གཤེད་མའོ། ། བྱད་ནི་བྱད་སྡོམ་ཞེས་བྱ་བ་མནན་གཏད་འཛུགས་པ་དང་། རླུང་འཁོར་འཛུགས་པ་ལ་སོགས་པ་ངན་སྔགས་བརྟེན་པའི་གནོད་པའོ། །
རོ་ལངས་ནི་རོ་ལ་མི་མ་ཡིན་ཞུགས་པའོ། ། འཇིགས་པ་སྣ་ཚོགས་ནི་དུག་སྦྲུལ་གྱི་འཇིགས་པ་ལ་སོགས་པའོ། ། རིན་ཆེན་ཟླ་བའི་སྨོན་ལམ་དང་པོའི་སྐབས་སུ་གསུངས་པའི་རྒ་བ་ནི་ན་ཚོད་འགྱུར་བའོ། ། ན་བ་ནི་འབྱུང་བའི་ཁམས་འགྱུར་བའོ། ། རྒུད་པ་ནི་ལོངས་སྤྱོད་གོ་འཕང་ལས་ཉམས་པའོ། ། འཆི་བ་ནི་སྲོག་འཆད་པའོ། ། མྱ་ངན་ནི་སེམས་ལ་མི་འདོད་པའི་རྣམ་པ་དྲག་ཏུ་སྟར་བའོ། ། སྨྲེ་སྔགས་འདོན་པ་ནི་ངག་གི་ཆོ་ངེས་སོ། ། སྡུག་བསྔལ་ནི་དབང་པོའི་རྣམ་པར་ཤེས་པའི་འཁོར་དུ་བྱུང་བའི་ཚོར་བ་ཡོངས་སུ་གདུང་བའོ། ། ཡིད་མི་བདེ་བ་ནི་ཡིད་ཀྱི་རྣམ་པར་ཤེས་པའི་འཁོར་དུ་བྱུང་བའི་ཚོར་བ་ཡོངས་སུ་གདུང་བའོ། །
འཁྲུག་པ་ནི་སྒོ་གསུམ་རྣལ་དུ་མི་གནས་པའོ། ། བཟའ་བ་ནི་སོའི་བྱ་བ་འཇུག་པའི་ཁ་ཟས་སོ། ། བགོ་པ་ནི་ལུས་ལ་གོན་པའི་གོས་རྣམས་སོ། ། བཏུང་བ་ནི་སོའི་བྱ་བ་ལ་མི་འཇུག་པར་ཁོང་དུ་མིད་པར་བྱ་བའི་སྐོམ་རྣམས་སོ། ། ལོངས་སྤྱོད་ནི་གཞོན་པ་དང་བུད་མེད་ལ་སོགས་པའོ། ། ཡོངས་སུ་སྤྱད་པ་ནི་སྣོད་སྤྱད་སྟ་རེ་དང་གྲི་ལ་སོགས་པའོ། ། ནོར་ནི་རྟ་ཕྱུགས་དང་གླང་པོ་དང་ནོར་བུ་ལ་སོགས་པའོ། ། འབྲུ་ནི་གྲོ་ནས་དང་འབྲས་ལ་སོགས་པའོ། ། དབྱིག་ནི་རིན་པོ་ཆེའི་ཁྱད་པར་ཤིན་ཏུ་བཟང་བའོ། ། འོག་ཏུ་དམན་ལ་མོས་པ་ཞེས་པ་གཉིས་འབྱུང་བའི་དམན་པ་སྔ་མ་ནི་བྱ་བ་དང་ཡུལ་དང་ལྟ་བ་རྣམས་ཤིན་ཏུ་དམན་ཞིང་འཆད་པའོ། །
དམན་པ་འོག་མ་ནི་ཐེག་པ་དམན་པའོ། ། བསྐལ་པ་ཆེན་པོ་ཟད་པའི་ཚེ་ཞེས་བྱ་བ་ལ་སོགས་པ་ལ་བར་བསྐལ་ལ་བསྐལ་པ་ཆེན་པོ་ཞེས་བྱ་སྟེ། ལོའི་གྲངས་ཀྱིས་རྩིར་མེད་པའི་ཤིན་ཏུ་རིང་པོ་དང་ལྡན་པའི་ཕྱིར་རོ། ། དཔེར་ན་ལྷུན་པོ་མ་ཡིན་པའི་རི་གཞན་ལ་ཡང་རི་བོ་ཆེན་པོ་ཞེས་ཟེར་བ་བཞིན་ནོ། ། བར་བསྐལ་ཟད་པའི་མཐར་འཛམ་བུའི་གླིང་དུ་མཚོན་ཆའི་བསྐལ་པ་བར་མ་ཞག་བདུན་དང་། ནད་ཀྱི་བསྐལ་བ་བར་མ་ཟླ་བ་བདུན་དང་། ཞག་བདུན་དང་། མུ་གེའི་བསྐལ་པ་བར་མ་ལོ་བདུན་དང་། ཟླ་བ་བདུན་དང་། ཞག་བདུན་རྣམས་འབྱུང་ལ།
མུ་གེའི་བསྐལ་པ་བར་མ་དེའི་ཚེ། ཕྱི་རོལ་སྤྲིན་དང་ཆར་པ་མེད་པའི་ཉི་འོད་ཀྱིས་ས་གཞི་དང་ཚང་ཚིང་ལ་སོགས་པ་ཐམས་ཅད་བསྲེག་པ་ཙམ་དུ་ཀུན་ཏུ་འབར་ཞིང་རབ་ཏུ་འབར་ལ། ནང་དུ་སེམས་ཅན་རྣམས་ལ་མྱ་ངན་དང་སྡུག་བསྔལ་ཀུན་ཏུ་འབར་ཞིང་རབ་ཏུ་འབར་བས་འཁྲུགས་པར་གྱུར་ཏེ། མངོན་པ་མཛོད་དུ། བསྐལ་པ་མཚོན་དང་ནད་དང་ནི། ། མུ་གེ་དག་གིས་ཚར་ཕྱིན་ཏོ། ། ཞག་རྣམས་དང་ནི་ཟླ་བ་དང་། ། ལོ་བདུན་དག་ཏུ་གོ་རིམ་བཞིན། ། ཞེས་གསུངས། ཆོས་ཀྱི་སྤྲིན་དང་རྒྱ་མཚོའི་སྒྲ་ཞེས་པ་ལ།
ཆོས་ཀྱི་སྤྲིན་གྱི་སྒྲ་ནི་བར་སྣང་ལས་འབྱུང་བའི་དམ་པའི་ཆོས་ཀྱི་སྒྲ་གང་གིས་དགེ་ལེགས་ཀྱི་ཆར་གཡོ་བའོ། ། ཆོས་ཀྱི་རྒྱ་མཚོའི་སྒྲ་ནི། དམ་པའི་ཆོས་ཀྱི་སྒྲ་གང་གིས་ཟད་པ་མེད་པ་དང་གཏིང་རྟོགས་པ་མེད་པའི་ཆོས་གོ་བར་བྱེད་པའོ། ། སྨན་བླའི་སྐབས་སུ་གསུངས་པའི་རིན་པོ་ཆེའི་རྒྱན་ནི། གསེར་གྱི་སྣ་རྒྱན་ལ་སོགས་པའོ། ། སྤུད་པ་ནི་གསེར་གྱི་ཅོད་པན་ལ་སོགས་པའོ། ། འཕྲེང་བ་ནི་མུ་ཏིག་གི་དོ་ཤལ་ལ་སོགས་པའོ། ། བྱུག་པ་ནི་སྙིང་ཁར་བྱུག་པའི་དྲི་བཟང་གི་ཁུ་བའོ། ། རོལ་མོའི་སྒྲ་ནི་ཡིད་དགའ་བར་བྱེད་པའི་སྒྲ་མ་ལུས་པའོ། ། སིལ་སྙན་ནི་སི་ཆོལ་དང་སྦུག་ཆོལ་དང་དྲིལ་བུ་ལ་སོགས་པ་རོལ་མོ་བཀྲོལ་བའི་སྒྲ་མ་ལུས་པའོ། །
ཕེག་རྡོབ་པ་ནི་བལ་པོ་ན་ལག་པ་གཡས་གཡོན་དུ་སྦུག་ཆོལ་གྱི་རྣམ་པ་ཤིན་ཏུ་ཆུང་ངུ་རེ་ཐོགས་ནས་ཕན་ཚུན་རྡེབ་པ་ལ་ཕེག་རྡོབ་ཞེས་ཟེར་བར་གྲགས། ལག་པ་གཉིས་ཕན་ཚུན་བསྣོལ་ཏེ་རྡེབ་པ་ནི་དེའི་ཕྱག་རྒྱ་ཡིན་པར་མངོན་ནོ། ། དེའི་རྣམ་པར་ཤེས་པ་སླར་ལོག་ཅིང་རྨི་ལམ་རྨིས་པ་བཞིན་དུ་བདག་ཉིད་ཀྱི་འཚལ་བའི་གནས་དེར་མཆིས་ཏེ་ཞེས་གསུངས་པ་ལ། ལུགས་རྣམ་པ་གཉིས་ཤེས་པར་བྱ་སྟེ། ལུགས་དང་པོ་ནི་ནད་པ་ཤིན་ཏུ་ཚབས་ཆེན་པོས་ཟིན་པའི་ནད་པ་གང་དག་ཉེ་དུ་རྣམས་ཀྱིས་བསྐོར་ཏེ་རང་གི་མལ་ན་འདུག་བཞིན་དུ་གཤིན་རྗེའི་ཕོ་ཉ་རྣམས་ཀྱིས་ནད་པའི་རྣམ་པར་ཤེས་པ་ཡུལ་སྣ་ཚོགས་ལ་གཡོ་བའི་ངང་ཚུལ་ཅན་དེ་གཤིན་རྗེའི་ཡུལ་རྣམ་པར་གཡོ་བའི་རྣམ་པ་ཅན་དུ་དྲངས་ཤིང་བསྐུག་སྟེ་ནད་པ་དེ་ཡི་སྣང་བ་ལ་གཤིན་རྗེའི་ཆོས་ཀྱི་རྒྱལ་པོའི་མདུན་དུ་སླེབ་ཅིང་དགེ་སྡིག་གི་བྱ་བ་ལ་ལེགས་པར་རྟོག་པའི་བྲེད་དངངས་ཀྱི་སྣང་བ་ཤར་བ་ལས། ཉེ་དུ་རྣམས་ཀྱིས་སྨན་པའི་རྒྱལ་པོའི་མཚན་བརྗོད་ཅིང་མཆོད་པའི་ཞག་བདུན་ལ་སོགས་པའི་བར་བསྒྲུབས་པས། ནད་པའི་སེམས་སྣང་ལ་གཤིན་རྗེའི་ཕོ་ཉས་དྲངས་པ་དེ་སླར་ལོག་ཅིང་དྲན་པ་སོར་ཆུད་དེ་ནད་ཀྱང་ཕན། སྔར་སེམས་སྣང་ལ་ཤར་བ་རྣམས་ཀྱང་རྨི་ལམ་རྨིས་པ་བཞིན་དུ་གཞན་ལ་འཆད་རྒྱུ་ཡོད་པ་ཞིག་འབྱུང་བའོ། ། ལུགས་གཉིས་པ་ནི་ཚབས་ཆེན་པོས་བཏབ་པའི་ནད་པ་ཤི་སྟེ་དེའི་རྣམ་པར་ཤེས་པ་བར་དོའི་ལུས་བླངས་པ་དེ་གཤིན་རྗེའི་ཕོ་ཉ་རྣམས་ཀྱིས་བཀུག་སྟེ། ཆོས་ཀྱི་རྒྱལ་པོ་གཤིན་རྗེའི་མདུན་དུ་སླེབས་ཤིང་དགེ་སྡིག་གི་བྱ་བ་ལ་ལེགས་པར་རྟོག་པའི་བྲེད་དངངས་ཀྱི་རྣམ་པ་ཤར་བ་ལས་ཉེ་དུ་རྣམས་ཀྱིས་སྨན་པའི་རྒྱལ་པོའི་མཚན་བརྗོད་ཅིང་མཆོད་པའི་སྦྱོར་བ་ཞག་བདུན་ལ་སོགས་པའི་བར་དུ་བསྒྲུབས་པས་བར་དོའི་ཚེ་ཚད་དང་པོའམ་གཉིས་པའམ་གསུམ་པའམ།
བདུན་པ་ཡང་རུང་སྟེ་ཚེ་ཚད་གང་ཡང་རུང་བ་ཞིག་རྫོགས་པའི་མཐར་སྔར་གྱི་རང་གི་ལུས་ལ་རྣམ་པར་ཤེས་པ་ཞུགས་ཏེ་སྲོག་འཚོ་བ་ཡིན་ལ། འདི་ནི་དམ་པའི་ཆོས་ཀྱི་བྱིན་རླབས་ཀྱིས་རྣམ་པར་ཤེས་པ་སླར་ལོག་གི་བར་དུ་རོ་མི་བསྒུལ་བ་དང་རུལ་བ་ལ་སོགས་པ་ཉེས་པ་ཅན་དུ་མི་འགྱུར་བའི་དབང་དུ་བྱས་པའོ། ། དེ་ལྟར་ལུགས་གཉིས་ལས་སྔ་མ་ནི་གང་དག་ནད་པ་དེའི་དོན་དུ་ཞེས་གསུངས་པ་དང་འགྲིག་ཅིང་། ཕྱི་མ་ནི་ཡང་ན་ནི་གདུགས་བདུན་ཞེས་བྱ་བ་ལ་སོགས་པ་བར་དོའི་ཚེ་ཚད་ཀྱི་དབང་དུ་མཛད་ནས་གསུངས་པ་དང་འགྲིག་ལ། གཉིས་ཀ་ཡང་ཚུལ་འདི་ལ་འབྱུང་སྲིད་དེ། སེམས་ཅན་གྱི་མོས་པ་དང་། བག་ཆགས་ཀྱང་བསམ་གྱིས་མི་ཁྱབ། དམ་པའི་ཆོས་ཀྱི་ཡོན་ཏན་ཡང་བསམ་གྱིས་མི་ཁྱབ་པའི་ཕྱིར་རོ། ། རྒྱལ་པོ་རྒྱལ་རིགས་སྤྱི་བོ་ནས་དབང་བསྐུར་བ་ཞེས་གསུངས་ལ། དབང་བསྐུར་བའི་ཚུལ་གཉིས་ཏེ་རིགས་བརྒྱུད་མིན་པ་དབང་བསྐུར་བ་དང་།
རིགས་བརྒྱུད་དབང་བསྐུར་བའོ། ། དང་པོ་ནི། ཡུལ་དེའི་རྒྱལ་པོ་རབ་ཆད་ནས། དགེ་སློང་དང་བྲམ་ཟེ་རྣམས་ཀྱིས་བཀྲ་ཤིས་ཀྱིས་རྫས་ཀྱི་གང་བའི་རིན་པོ་ཆེའི་བུམ་པ་བསྒྲུབས་ཏེ། ཚེས་གྲངས་བཟང་པོ་ལ་ཡུལ་མི་ཐམས་ཅད་བསགས་ཏེ། ཁྲོམ་ཁྲོད་དུ་གླང་པོ་ཆེའི་སྣ་ལ་རིན་པོ་ཆེའི་བུམ་པ་བཏགས་ཏེ་ཁྱམས་དུ་བཏང་བས་ན་མི་གང་གི་སྤྱི་བོར་རིན་པོ་ཆེའི་བུམ་པ་བཞག་པ་དེ་རྒྱལ་པོ་མངའ་གསོལ་བ་ཡིན་ཏེ། རྒྱལ་པོ་བདེ་སྤྱོད་བཟང་པོ་བཞིན་ནོ། ། རིགས་བརྒྱུད་དབང་བསྐུར་བ་ནི་གླང་པོ་ཆེའི་སྣ་ལ་བུམ་པ་མི་འདོགས་ཀྱི། བཀྲ་ཤིས་ཀྱི་རྫས་ཀྱིས་གང་བའི་རིན་པོ་ཆེའི་བུམ་པ་ལེགས་པར་བསྒྲུབས་པ་དེ། དགེ་སློང་ངམ།
བྲམ་ཟེའམ། ཡབ་རྒྱལ་པོས་སྲས་ཀྱི་སྤྱི་བོར་བཞག་སྟེ་རྒྱལ་པོར་མངའ་གསོལ་བ་ཡིན་ནོ། འདིར་རྩེ་ཐང་སངས་ལྷུན་གྱིས་སྨན་བླའི་རྣམ་བཤད་ལས་སངས་རྒྱས་ཀྱིས་མཐུས་བདག་ཅག་གིས་དེ་བཞིན་གཤེགས་པ་སྨན་གྱི་བླ་བཻ་ཌཱུརྻའི་འོད་ཀྱི་རྒྱལ་པོའི་མཚན་ཐོས་ཏེ་བདག་ཅག་ལ་ཡང་ངན་འགྲོར་འགྲོ་བའི་འཇིགས་པ་འབྱུང་བར་མི་འགྱུར་རོ། ། ཞེས་གསུངས་པའི་དོན་ལ་བརྟགས་ན་གནོད་སྦྱིན་གྱི་སྡེ་དཔོན་རྣམས་འཇིག་རྟེན་པ་ཡིན་པར་གསལ་ཏེ་སངས་རྒྱས་ཀྱི་མཐུས་སྨན་པའི་རྒྱལ་པོའི་མཚན་ཐོས་པའི་དབང་གིས་ངན་འགྲོར་མི་འགྲོ་བའི་གདེང་ཐོབ་པ་ཡིན་པའི་ཕྱིར་དང་། འཕགས་ཡིན་ན་སྨན་པའི་རྒྱལ་པོའི་མཚན་མ་ཐོས་ཀྱང་ངན་འགྲོར་མི་འགྲོ་བའི་གདེང་སྔར་ནས་ཐོབ་པ་གཅིག་དགོས་པའི་ཕྱིར་དང་། འཁོར་འཇིག་རྟེན་དང་འཇིག་རྟེན་ལས་འདས་པའི་གདན་ཡང་བཤམ་ཞེས་གསུངས་པའི་འཁོར་འཇིག་རྟེན་པ་ནི་འདི་དག་ལ་བྱེད་དགོས་པའི་ཕྱིར་རོ། ། འོ་ན་གནོད་སྦྱིན་གྱི་སྐབས་སུ་འཕགས་པའི་ཚོགས་དེ་དག་ལ་ཞེས་འདོན་མི་རིགས་པར་འགྱུར་རོ་ཞེ་ན། སྐྱོན་མེད་དེ་འཕགས་པ་མ་ཡིན་པ་ལའང་འཕགས་པ་ཞེས་པའི་ཆེ་བའི་ཚིག་འབུལ་བར་རིགས་པའི་ཕྱིར་ཏེ། མིའི་རྒྱལ་པོ་ལ་ལྷ་ཟེར་བ་བཞིན་ནོ། ། དེ་ལྟར་ན་ཡང་འདི་དག་ལ་ཕྱག་འཚལ་བར་མི་རིགས་པར་འགྱུར་རོ། །
ཞེ་ན། དེ་བཞིན་ནི་ཤིན་ཏུ་མ་གོ་བ་ཡིན་ཏེ། སངས་རྒྱས་ལ་སྐྱབས་སུ་སོང་ནས་འཇིག་རྟེན་པའི་ལྷ་གཞན་ལ་ཕྱག་མི་བྱ་གསུངས་པ་དེ། འཇིག་རྟེན་མི་ནག་པ་རྣམས་ཀྱི་བསྟེན་པར་བྱ་བའི་བཙན་རྒོད་དང་། ཀླུ་བདུད་ལ་སོགས་པ་སངས་རྒྱས་མ་མཐོང་། ཆོས་མ་ཐོས། འཕགས་པའི་དགེ་འདུན་ལ་མ་བསྟེན་པ་དེ་རྣམས་ལ་ཕྱག་འཚལ་བ་འགོག་པ་ཡིན་པའི་ཕྱིར་རོ། ། གཞན་དུ་ན་དགའ་ལྡན་བཞུགས་པའི་བྱང་སེམས་ཚོགས་ལམ་པ་རྣམས་ཀྱིས་རང་གི་བླ་མར་གྱུར་པའི་བྱང་སེམས་སྦྱོར་ལམ་པ་རྣམས་ལ་ཕྱག་བྱས་ན་སྐྱབས་འགྲོའི་སྡོམ་པ་འཇིགས་པར་འགྱུར་ཞིང་། ཆ་གསུམ་གྱི་གཏོར་མ་བྱེད་དུས་ཕྱོགས་སྐྱོང་བཅུ་ལ་ཕྱག་འཚལ་བ་དེ་ཡང་མི་རིགས་པར་འགྱུར་རོ། ། ཅེས་གསུངས་པ་འདི་དག་གི་རྣམ་དབྱེ་ཞིབ་པ་ནི་འོག་ཆོ་ག་ལ་འཁྲུལ་པ་བསལ་བའི་སྐབས་སུ་འཆད་པར་འགྱུར་ལ།
འདིར་ཡང་ཅུང་ཟད་བཤད་ན། ཀུན་མཁྱེན་བླ་མ་བསོད་ནམས་སེང་གེའི་སྡོམ་པ་གསུམ་གྱི་རབ་ཏུ་དབྱེ་བའི་ཁ་སྐོང་གཞི་ལམ་འབྲས་གསུམ་གསལ་བར་བྱེད་པའི་ལེགས་བཤད་འོད་ཀྱི་སྣང་བ་ལས། སྨན་བླའི་གནོད་སྦྱིན་ལ་སོགས་པ། འཇིག་རྟེན་རང་རྒྱུད་པ་ཡིན་ན། སྨན་བླའི་ཆོ་ག་བྱས་པ་ཀུན། ། སྐྱབས་འགྲོ་སྡོམ་པ་འཆོར་འགྱུར་ཏེ། ། འཇིག་རྟེན་པ་ཡི་ལྷ་རྣམས་ལ། ། ཕྱག་འཚལ་སྐྱབས་འགྲོ་བྱས་པའི་ཕྱིར། ། ཞི་འཚོས་མདོ་ལས་གསུངས་པ་ཡི། ། བདེ་གཤེགས་བརྒྱད་པོ་སངས་རྒྱས་སུ། །
བྱས་ནས་སྐབས་དེར་དམ་ཆོས་བསྣན། ། ལྷག་མ་སྐྱབས་སྒྲོལ་ལ་སོགས་པ། ། འཇིག་རྟེན་འདས་དང་འཇིག་རྟེན་པའི། ། སྐུར་སྟོན་དགེ་འདུན་དུ་བྱས་ནས། ། སྐྱབས་གནས་གསུམ་ལ་ཕྱག་མཆོད་སོགས། ། ཡན་ལག་དྲུག་པོ་དངོས་སུ་སྤྱད། ། བདུན་པ་མདོ་ཡི་སྨོན་ལམ་ཉིད། ། སྦྱར་བ་སྨན་བླའི་ཆོ་ག་ཡིན། ། ཞེས་གསུངས་ཏེ། དེའི་དོན་ཡང་།
སྨན་བླའི་སྐབས་ཀྱི་གནོད་སྦྱིན་གྱི་སྡེ་དཔོན་ཆེན་པོ་བཅུ་གཉིས་ལ་སོགས་པ་འཇིག་རྟེན་རང་རྒྱུད་པ་མ་ཡིན་ཏེ། དེ་ལྟ་ཡིན་ན། སྨན་བླའི་ཆོ་ག་བྱས་པ་ཀུན་ཆོས་ཅན། ཁྱོད་ཀྱི་སྐྱབས་འགྲོའི་སྡོམ་པ་འཆོར་བར་འགྱུར་ཏེ། ཁྱོད་ཀྱིས་འཇིག་རྟེན་པའི་ལྷ་རྣམས་ལ་ཕྱག་འཚལ་བ་དང་། སྐྱབས་སུ་འགྲོ་བ་བྱས་པའི་ཕྱིར། རྟགས་མ་གྲུབ་ན། དེར་ཐལ་ཏེ། སྨན་བླའི་གནོད་སྦྱིན་འཇིག་རྟེན་པའི་སྐུར་སྟོན་པ་གནོད་སྦྱིན་བཅུ་གཉིས་སོགས་ལ་ཕྱག་འཚལ་དང་། སྐྱབས་འགྲོ་བྱས་པ་གང་ཞིག
སྨན་བླའི་སྐབས་ཀྱི་གནོད་སྦྱིན་བཅུ་གཉིས་སོགས་འཇིག་རྟེན་རང་རྒྱུད་པ་ཡིན་པའི་ཕྱིར། དང་པོ་གྲུབ་སྟེ། མཁན་པོ་ཞི་བ་འཚོས་སྨན་བླའི་མདོ་ལས་གསུངས་པའི་བདེ་གཤེགས་བརྒྱད་པོ་སངས་རྒྱས་སུ་བྱས་ནས་སྐབས་དེར་དམ་ཆོས་མདོ་ན་མེད་ཀྱང་བསྣན། བདེ་གཤེགས་བརྒྱད་ཀྱི་ལྷག་མ་སྐྱབས་སྒྲོལ་དང་འཇམ་དབྱངས་ལ་སོགས་པ་འཇིག་རྟེན་ལས་འདས་པ་དང་། ཚངས་པ་དང་རྒྱལ་ཆེན་བཞི་གནོད་སྦྱིན་བཅུ་གཉིས་རྣམས་འཇིག་རྟེན་པའི་སྐུར་ཚུལ་སྟོན་པ་རྣམས་དགེ་འདུན་དཀོན་མཆོག་ཏུ་བྱས་ནས་སྐྱབས་གནས་དཀོན་མཆོག་གསུམ་པོ་དེ་ལ་ཕྱག་འཚལ་བ་དང་མཆོད་པ་འབུལ་བ་སོགས་ཡན་ལག་དྲུག་པོ་དངོས་སུ་སྦྱར། བདུན་པ་མདོའི་སྨོན་ལམ་བརྒྱད་ཚན་གཉིས་དང་། བཞི་ཚན་བཞི། བཅུ་གཉིས་ཚན་གཅིག་སྟེ་སྨོན་ལམ་བཞི་བཅུ་རྩ་བཞི་པོ་ཉིད་སྦྱར་བ་བྱས་པ་ལ་སྨན་བླའི་ཆོ་ག་བྱས་པར་འཇོག་པ་ཡིན་པའི་ཕྱིར་རོ། ། རྒྱུ་མཚན་དེས་ན་ཀུན་མཁྱེན་བླ་མའི་བཞེད་པ་སྨན་བླའི་གནོད་སྦྱིན་གྱི་སྡེ་དཔོན་བཅུ་གཉིས་སོགས་འཇིག་རྟེན་རང་རྒྱུད་པ་མ་ཡིན་པར་གསུངས་པ་འདི་ནི་རྨད་དུ་བྱུང་བའི་ལེགས་བཤད་དུ་སྣང་ངོ་། ། བཞི་པ་གཞུང་དང་ཆོ་ག་ལ་འཁྲུལ་པ་བསལ་བ་ལ།་་་་་
སྔོན་གྱི་མཁས་པས་ཇི་ལྟར་གསུངས་པ་བཞིན་བཤད་པ་ལ། གཞུང་ལ་འཁྲུལ་པ་བསལ་བ་དང་། ཆོ་ག་ལ་འཁྲུལ་པ་བསལ་བའོ། ། དང་པོ་ལ། ཚིག་ལ་འཁྲུལ་བ་བསལ་བ་དང་། དོན་ལ་འཁྲུལ་པ་བསལ་བའོ། ། དང་པོ་ནི། སྟན་ལ་ཞེས་པའི་ལ་ཚིག་ནོར། ། སྲོག་འདོར་བ་ལ་འདོད་ཚིག་ནོར། ། གཞན་ཡང་ཆོ་གའི་གཞུང་ཚིག་ལ། །
བླུན་ཚིག་བསྲེས་པ་ཐམས་ཅད་ནོར། ། ཞེས་གསུངས་ཏེ། རིན་པོ་ཆེའི་ཁྲི་སྟན་ལ་ཞེས་པའི་ལ་ཡིག་ནོར་ཏེ། སེང་གེའི་ཁྲི་སྟན་ལ་འཕགས་པ་སོ་སོའི་མངའ་ཐང་དང་འཚམས་པར་གྱུར་ཅིག་ཅེས་ཚིག་འོག་མ་དང་སྦྲེལ་རྒྱུ་ཡིན་པ་ལ། བླུན་པོ་མིག་ཐག་ཐུང་ངུ་དག་གིས་སྟན་ལ་དེ་བཞིན་གཤེགས་པ་མཚན་ལེགས་པར་ཡོངས་བསྒྲགས་ཞེས་དེ་མ་ཐག་ཏུ་སྦྲེལ་དགོས་པར་མཐོང་ནས་ཆོ་གའི་གཞུང་ཚིག་སླད་པ་ཡིན་པའི་ཕྱིར་རོ། ། གླིང་མེད་པར་ཕྱིན་པ་སྲོག་འདོར་བ་ཞེས་བྱ་བ་ལ། སྲོག་འདོད་པ་ཞེས་བྲིས་པ་དང་། འདོན་པ་ཡང་ནོར་ཏེ། འདིའི་མདོ་ལ་སྲོག་འདོར་བ་ཞེས་འབྱུང་ཞིང་མདོ་ཆོག་དག་པ་རྣམས་ནའང་དེ་ཁོ་ན་ལྟར་ཡོད་པའི་ཕྱིར་དང་། དོན་ལ་བརྟགས་ཀྱང་དེ་ཉིད་འཐད་པའི་ཕྱིར་རོ། །
ཅི་གནང་བར་མཛད་དུ་གསོལ་ལོ། ། ཞེས་འདོན་པའང་ནོར་ཏེ། ཅི་སྣང་ཞེས་པའི་ཆེན་པོའི་དྲུང་དུ་ཞུ་བའི་ཚིག་ཡིན་པ་ལ་དེར་མ་གོ་བར་དགག་ཚིག་ཡིན་པར་བསམ་ནས་ལྷན་པ་གླན་པ་ཙམ་ཡིན་པའི་ཕྱིར་རོ། ། དེ་བཞིན་དུ་གཞན་ཡང་ཆོ་གའི་གཞུང་ཚིག་ལ་ལར་བླུན་ཚིག་བསྲེས་པ་ཐམས་ཅད་ནོར་ཏེ། འཕགས་པའི་ཚོགས་དེ་ཐམས་ཅད་ལ་ཁྱད་པར་མེད་པར་སྦྱར་རྒྱུ་ཡིན་པ་ལ། ཆོས་དཀོན་མཆོག་ལ་སོགས་པ་དཀོན་མཆོག་འཕགས་པའི་ཚོགས་དེ་དག་ཐམས་ཅད་ལ་ཞེས་བྱ་བ་ལ་སོགས་པ་བླུན་པོའི་རིགས་སྒྲེ་བྱེད་པ་དང་། དུས་གསུམ་གྱི་འཕགས་པ་དང་སྐྱེ་བོའི་དགེ་བ་ཞེས་པ་ལ། སོ་སོ་སྐྱེ་བོའི་དགེ་བ་ཞེས་ཟེར་བ་དང་། འཇིག་རྟེན་གྱི་དོན་མཛད་ཅིང་ཞེས་པ་ལ། སེམས་ཅན་གྱི་དོན་མཛད་ཅིང་ཟེར་བ་དང་།
གསོལ་བར་འཚལ་ལོ་ཞེས་པ་ལ་གསོལ་བར་འཚལ་ལགས་སོ་ཞེས་ཟེར་བ་དང་། ཕྱོགས་དགའ་མགུར་འགྲོ་ཞིང་ལས་ཀྱང་བྱེད་པར་གྱུར་ཅིག་ཞེས་པ་ལ། དགེ་བའི་ལས་ཀྱང་ཞེས་ཟེར་བ་དང་། བྱང་ཆུབ་སེམས་དཔའ་སེམས་དཔའ་ཆེན་པོ་སྐྱབས་སྒྲོལ་ལ་ཕྱག་འཚལ་ཞེས་པ་ལ། བྱང་ཆུབ་སེམས་དཔའ་སེམས་དཔའ་ཆེན་པོ་རྒྱལ་སྲས་སྐྱབས་སྒྲོལ་ཞེས་ཟེར་བ་དང་། བསམ་པ་ཐམས་ཅད་ཡིད་བཞིན་དུ་འགྲུབ་པར་འགྱུར་བའི་དེ་བཞིན་གཤེགས་པ་བདུན་གྱི་མཚན་དང་། ཞེས་པ་ལ། འགྲུབ་པར་འགྱུར་བ་དང་ཞེས་འབྱེད་ཚིག་བྱེད་པ་རྣམས་ཀྱང་ནོར་ཏེ། བདག་ཉིད་ཆེན་པོའི་ཚིག་བཟང་པོ་ལ་བློ་བཟོའི་ཚིག་གིས་བསླད་པ་ཡིན་པའི་ཕྱིར་རོ། ། འདིར་རྩེ་ཐང་སངས་ལྷུན་གྱིས་སྨན་བླའི་བཤད་པ་ལས།
ལྷ་སྲས་ཁྲི་སྲོང་ལྡེའུ་བཙན་གྱི་ཞལ་སྔ་ནས་ཞེས་པ་ལ་སྦྱིན་བདག་གི་ཞལ་སྔ་ནས་ཞེས་ཟེར་བའང་འཁྲུལ་ཏེ། སྐབས་ཀྱི་སྦྱིན་བདག་ལ་འདིའི་སྨོན་ལམ་རྣམ་པར་མི་འཚམས་པའི་ཕྱིར་རོ། ། དེ་བཞིན་དུ་ཡུལ་སོ་སོའི་སྡེ་དཔོན་ལ་སྦྱོར་བ་ཡང་དོན་མེད་དོ། ། དེས་ན་འདི་ནི་བོད་ཁམས་ཆོས་བཞིན་དུ་སྐྱོང་བའི་རྒྱལ་པོ་ཁྲི་སྲོང་ལྡེའུ་བཙན་དང་འདྲ་བ་ཞིག་ཡོད་ན་དེ་ལ་སྦྱོར་བར་རིགས་ཀྱང་དེ་འདྲ་མེད་པས་ཁྲི་སྲོང་ལྡེའུ་བཙན་ཉིད་དྲང་པོར་འདོན་པ་རིགས་ཏེ། ཁོང་ད་དུང་ཡང་སངས་མ་རྒྱས་པས་སྨོན་ལམ་འདི་ལྟར་འདེབས་དགོས་པའི་ཕྱིར་དང་། བོད་ཀྱི་བསྟན་པ་མཐའ་དག་གི་རྩ་ལག་ཡིན་པས་བོད་ཀྱི་བསྟན་འཛིན་ཐམས་ཅད་ཀྱིས་སྐུ་དྲིན་གསོབ་དགོས་པའི་ཕྱིར་དང་། ཁོང་ལ་དམིགས་པས་སྨོན་ལམ་འདི་ལྟར་བྱས་པས་བོད་ཁམས་ཐམས་ཅད་བདེ་བའི་སྨོན་ལམ་དུ་འགྱུར་བས་ཤིན་ཏུ་བསོད་ནམས་ཆེ་བའི་ཕྱིར་རོ། ། ཞེས་བཤད་འདུག་པ་ནི་མཁས་པའི་ཞལ་སྒོ་ནས་འབྱུང་འོས་བའི་ཚིག་ཏུ་མི་སེམས་ཏེ། ཆོས་རྒྱལ་ཁྲི་སྲོང་ལྡེའུ་བཙན་འཇམ་པའི་དབྱངས་ཀྱི་སྤྲུལ་པ་ཡིན་པས། དེ་ལ་སྒྲིབ་སྦྱོང་དུ་དམིགས་པའི་ཆོ་ག་བྱ་མི་དགོས་པའི་ཕྱིར་དང་།
ཆོས་རྒྱལ་དེ་ད་དུང་ཡང་སངས་མ་རྒྱས་པར་ཁྱེད་ཀྱིས་ཞལ་གྱིས་བཞེས་འདུག་པས། མཁས་པ་ཁྱེད་དུས་གསུམ་སྒྲིབ་མེད་དུ་གཟིགས་པའི་སངས་རྒྱས་དང་སྤངས་རྟོགས་མཉམ་པ་རང་ནི་ཅི་འདྲ་ཡིན། དེ་ལྟ་མ་ཡིན་ན་ནི་ཁ་ཚོན་གཅོད་པ་ཧ་ཅང་ཐལ་བའི་ཕྱིར་དང་། དེང་སང་གི་དུས་ཆོ་ག་འདི་ཚེ་འདས་ཚེ་ལྡན་སུ་ཞིག་གི་དོན་དུ་བྱེད་ཀྱང་དེ་དང་དེའི་མིང་བཞུགས་པ་ལུགས་འདིའི་ཆོ་ག་མཛད་པའི་མཁས་པ་ཚད་ལྡན་མང་པོའི་གསུང་རབ་ལས་ཀྱང་བཤད་ཅིང་། རང་ངམ་དམིགས་ཡུལ་གང་ཡིན་གྱི་མིང་བཅུག་པས་རྣམ་པ་གསལ་ཞིང་འདུན་པ་དྲག་པ་དེའི་གནད་ཀྱིས། སྨོན་ལམ་སོགས་གང་བསམ་པ་དེ་འགྲུབ་ངེས་པའི་རྒྱུར་འགྱུར་བས་ན་སྐབས་སུ་གང་བབས་ཀྱི་རང་ངམ་སྦྱིན་བདག་སོགས་ཀྱི་མིང་བཞུགས་པའམ་ཡང་ན་ཆོ་གའི་གཞུང་ལས་ཇི་ལྟར་འབྱུང་བ་བཞིན་གྱི་བདག་ཅག་ལ་སོགས་པའི་ཞེས་སྤྱི་འགྲོའི་ཚིག་ཁོ་ན་བརྗོད་ནས་རང་ངམ་དམིགས་ཡུལ་གྱི་མིང་འཇུག་པ་མ་བྱས་ཀྱང་ཆོག་གཞུང་གཙང་ཞིང་དོན་འཆད་པའི་སྐྱོན་དུ་མི་འགྱུར་བས་ལུགས་འདི་ནི་ཤིན་ཏུ་འཐད་པར་སེམས་སོ། ། གཉིས་པ་ནི་ཆོ་གའི་གཞུང་དོན་ལ་དཔྱད་པའི་མཁས་པ་དག་གིས་མ་དག་པའི་བཤད་པ་མང་པོ་ལྷུག་པར་བརྡལ་འདུག་པ་རགས་རིམ་ཙམ་བཀག་ན། སྤངས་པ་ཆོས་དབྱིངས་ཡིན་པ་ནོར། ། གཞལ་མེད་ཁང་གི་བཤད་པ་འཁྲུལ། ། ཞལ་ཟས་སྔར་སྨོས་རྒྱུ་མཚན་འཆོལ། །
ཕྱག་མཚན་དོན་ཡང་རྣམ་པར་འཁྱམས། ། ཞེས་གསུངས་ཏེ། ཆོས་ཀྱི་དབྱིངས་རྣམ་པར་དག་ཅིང་ཞེས་པའི་ཆོས་དབྱིངས་དེ་སྒྲིབ་པ་སྤངས་པ་མཐར་ཐུག་པ་བྱེད་པའམ། སྐལ་བ་དང་ལྡན་པའི་སེམས་ཀྱི་ཆོས་ཉིད་རིགས་སུ་གྱུར་པ་ལ་བྱེད་པ་གཉིས་ཀ་ནོར་ཏེ། སྤངས་པ་ནི་ཀུན་རྫོབ་ཀྱི་བདེན་པ་ཡིན་པའི་ཕྱིར་དང་། སེམས་ཅན་གྱི་སེམས་ཀྱི་ཆོས་ཉིད་ལ་དམིགས་པའི་དབང་གིས་རྣམ་པར་དག་པ་ལ་སོགས་པའི་ཡོན་ཏན་འབྱུང་བས་འདིར་བདེན་པའི་སྟོབས་ཀྱིས་དེ་མ་ཐག་ཏུ་ཞིང་རྣམ་པར་དག་པ་འགྲུབ་པ་ལ་མི་ཕན་པའི་ཕྱིར་རོ། ། མཐའ་རིན་པོ་ཆེ་ཕ་གུས་བརྩིགས་པ་ནི་དཀྱིལ་འཁོར་གྱི་ཕྱིའི་འཁོར་ཡུག་གོ ། གནས་ཐམས་ཅད་པ་ཤིན་ཏུ་རྣམ་པར་ཕྱེ་བ་ནི་འཇིག་རྟེན་གྱི་ཁམས་མ་དག་པ་དང་མ་འདྲེས་པར་གནས་པའམ། དེ་བཞིན་གཤེགས་པ་སོ་སོས་འདུལ་བའི་གདུལ་བྱའི་ངོར་རང་གི་གནས་ཐམས་ཅད་དུ་ཤར་བའོ། ། རྒྱ་ཡོངས་སུ་མ་ཆད་པ་ནི་གདུལ་བྱ་སྐལ་ལྡན་གྱི་ངོར་གནས་གང་དུའང་ཞིང་བཀོད་དེ་ལྟ་བུ་འབྱུང་བའོ། །
ཉོན་མོངས་པའི་གནོད་པའི་དྲི་མ་ཐམས་ཅད་དང་བྲལ་བ་ནི་ཉོན་མོངས་པའི་སྟོབས་ཀྱིས་གྲུབ་པའི་དྲི་མ་ཟེགས་མ་ལ་སོགས་པ་དང་བྲལ་བའོ། ། དྲན་པ་ནས་རྣམ་ཐར་སྒོ་གསུམ་གྱི་བར་ནི་རིན་པོ་ཆེ་པདྨའི་རྒྱལ་པོ་དང་སྦྱར་བར་བྱ་སྟེ། ཇི་ལྟར་པདྨ་འདམ་ལ་སོགས་པ་ལས་བྱུང་བ་བཞིན་དུ་ཆོས་ཀྱི་སྒོ་མཐའ་ཡས་པ་འཛིན་པའི་དྲན་པ་དང་སྤྱོད་པའི་བློ་གྲོས་དང་མངོན་སུམ་དུ་བྱེད་པའི་རྟོགས་པ་ལས་བྱུང་བ་དང་། ཇི་ལྟར་པདྨ་དྲོད་གཤེར་གྱི་ཁྱད་པར་འགྲོ་བ་བཞིན་དུ་ཞི་གནས་དང་ལྷག་མཐོང་གི་ཁྱད་པར་དུ་སོང་བ་ཡིན་པ་དང་། ཇི་ལྟར་པདྨ་གོས་པ་མེད་པས་འཇུག་པ་བཞིན་དུ་སྒྲིབ་པ་ལས་རྣམ་པར་ཐར་བའི་སྒོ་གསུམ་གྱིས་འཇུག་པའི་རིན་པོ་ཆེའི་པདྨའི་རྒྱལ་པོ་ཞེས་པའོ། ། ཞེས་གང་བྲིས་པ་ཐམས་ཅད་ཀྱང་འཁྲུལ་ཏེ། མཐའ་རིན་པོ་ཆེ་ཕ་གུའི་རྩིགས་པ་ནི་འཇིག་རྟེན་གྱི་ཁམས་ཀྱི་ཕྱིའི་འཁོར་ཡུག་གམ། མཚོ་རྫིང་དང་ལྟེང་ཀས་མཐའ་སྐོར་ཡིན་པའི་ཕྱིར་དང་། གནས་ཐ་དད་པ་ཤིན་ཏུ་རྣམ་པར་ཕྱེ་བའི་གོ་བ་ཡང་གཞལ་མེད་ཁང་གཅིག་གི་ནང་དུ་གནས་ཐ་དད་པ་སྟོང་ཕྲག་མང་པོ་སོ་སོར་ཕྱེ་བའི་དོན་ཡིན་པའི་ཕྱིར་དང་། རྒྱ་ཡོངས་སུ་མ་ཆད་པ་ཡང་རྒྱ་ཁྱོན་གྱི་ཚད་ཤིན་ཏུ་ཆེ་བ་ཡིན་པའི་ཕྱིར་དང་།
ཉོན་མོངས་པའི་གནོད་པའི་དྲི་མ་ཐམས་ཅད་དང་བྲལ་བ་ཡང་། ཉོན་མོངས་པའི་གནོད་པ་མི་སྐྱེ་བར་ཕན་པ་དང་བདེ་བའི་སྒོར་གྱུར་པ་ཡིན་པའི་ཕྱིར་དང་། དྲན་པ་དང་བློ་གྲོས་དང་རྟོགས་པ་ཆེན་པོས་ངེས་པར་འབྱུང་བ་ལ་སོགས་པ་ཡང་གཞལ་མེད་ཁང་གི་འོག་གཞིའི་པདྨའི་ཁྱད་པར་པ་སྦྱོར་བ་ཤིན་ཏུ་མི་རིགས་པའི་ཕྱིར། ཡོ་བྱད་བྱིན་གྱིས་བརླབ་པའི་སྐབས་སུ་ཞལ་ཟས་དང་ན་བཟའ་སྔར་སྨོས་པ་ནི་ལྷ་དང་མི་རྣམས་ཟས་གོས་ལ་གཙོ་བོར་བྱེད་པས་དེའི་ངོས་ནས་བཤད་ཅེས་པའང་འཆོལ་ཏེ་ལྷ་དང་མི་རྣམས་ཟས་ལ་གཙོ་བོར་བྱེད། བཏུང་བ་ལ་གཙོ་བོར་མི་བྱེད་པའི་ཁྱད་པར་མི་འགྲུབ་པའི་ཕྱིར་དང་། དེ་ལྟ་ཡིན་ན་མཆོད་པའི་སྐབས་སུ་མཆོད་ཡོན་དང་བྱུག་པ་སྔར་སྨོས་པ་ཡང་ལྷ་དང་མི་རྣམས་གང་ལ་གཙོ་བོར་བྱེད་པ་སྔར་བཤད་པ་ཡིན་པར་འགྱུར་བའི་ཕྱིར་རོ། ། ཕྱག་མཚན་དུ་ཞེས་པའི་གོ་བ་ལག་ཏུ་ལེན་ཅིང་ཉམས་སུ་སྦྱོར་བ་ལ་བྱེད་པ་ཡང་རྣམ་པར་འཁྱམས་ཏེ། སྟོན་པ་ཤཱཀྱ་ཐུབ་པས་མི་མཇེད་འཇིག་རྟེན་གྱི་ཁམས་ཀྱི་སེམས་ཅན་རྣམས་ཉམས་སུ་མྱོང་བར་འགྱུར་བའི་ཕྱིར་རོ། ། སིལ་སྙན་མ་བཀྲོལ་བ་ཡི་སྒྲ། ། བྱད་སྟེམས་ལྟས་ངན་ཉིད་ཀྱི་རླབས། །
ཀུན་ཏུ་འབར་བའི་སྐྱེ་བ་འམ། ། སེམས་སྣང་ཡིན་ཞེས་འཆད་པ་མཚར། ། སིལ་སྙན་ཆེད་དུ་གཏད་ནས་བཀྲོལ་བ་ལ་མ་ཡིན་པ་གཡེར་ཁ་ལ་སོགས་པའོ། ། བྱད་ནི་མུ་སྟེགས་ལ་སོགས་པའི་ལྟས་ངན་གྱི་རླབས་སོ། ། བསྐལ་པ་ཆེན་པོ་ཟད་པའི་ཚེ་འཛམ་བུའི་གླིང་ཀུན་ཏུ་འབར་ཞིང་རབ་ཏུ་འབར་ཞེས་པའི་གོ་བ། སྣོད་ཀྱི་འཇིག་རྟེན་མེས་བསྲེག་པའི་སྔོན་དུ་བཅུད་ཀྱི་སེམས་ཅན་སྟོང་ནས་མེད་པས། འདིར་ངུ་ཞིང་མྱ་ངན་བྱེད་པ་ལ་སོགས་ནི་གདུལ་བྱ་སྐྱོ་བ་སྐྱེད་པར་བྱེད་པའམ། ཡང་ན་སེམས་ཅན་འགའ་ཞིག་ལ་ལས་ཀྱི་དབང་གིས་དེ་ལྟར་སྣང་བ་འབྱུང་བའི་དབང་དུ་བྱས་པའོ། ། ཞེས་པའང་ནོར་ཏེ། དེ་ལྟར་ན་ཆེད་དུ་གཏད་ནས་བཀྲོལ་བའི་དྲིལ་བུའི་སྒྲ་ལ་སོགས་པ་སིལ་སྙན་མ་ཡིན་པར་འགྱུར་བ་དང་།
མུ་སྟེགས་བྱེད་ཀྱི་ངན་སྔགས་ལ་བརྟེན་ནས་བྱུང་བའི་སྤྲེའུ་མགོ་གཉིས་དེ་བྱད་ཡིན་པར་འགྱུར་བ་དང་། སྒྱུ་མའི་སེམས་ཅན་སྡུག་བསྔལ་ལས་ཐར་པར་བྱ་བའི་ཕྱིར་དུ། བསྐལ་བ་གྲངས་མེད་པར་སྨོན་ལམ་འདེབས་པ་ཡང་རིགས་པར་འགྱུར་བའི་ཕྱིར་རོ། ། ཐེག་པ་གསུམ་གྱི་སྡོམ་པ་ལ། ། སྡོམ་པ་གསུམ་དུ་འཆད་པ་དང་། ། ཆོས་ལ་མཆོད་ཡོན་ལ་སོགས་པའི། ། མཆོད་པའི་འགེགས་པ་བྱིས་པའི་གཏམ། ། སྡོམ་པ་གསུམ་ནི་ཐེག་པ་གསུམ་གྱི་སྡོམ་པའམ། ཡང་ན་ཐེག་པ་ཆེན་པོའི་ཚུལ་རྣམ་པ་གསུམ་མོ། ། གསུང་རབ་དམ་པའི་ཆོས་ལ་མཆོད་ཡོན་དང་ཞལ་ཟས་དང་།
རོལ་མོ་ལ་སོགས་པས་མི་མཆོད་པར་སྤོས་དང་བྱུག་པ་ལ་སོགས་པས་མཆོད་པ་ཡིན་ཏེ། འཇམ་དཔལ་གྱི་སྐབས་ནས་མདོ་འདི་གླེགས་བམ་དུ་བྲིས་ཏེ་མེ་ཏོག་དང་བདུག་པ་དང་འཕྲེང་བ་དང་བྱུག་པ་དང་གདུགས་དང་རྒྱལ་མཚན་རྣམས་ཀྱིས་བཀུར་བསྟིར་བགྱིད་པ་ཞེས་གསུངས་པའི་ཕྱིར་རོ། ། ཞེས་པའང་ནོར་ཏེ། ཉན་ཐོས་དང་། རང་སངས་རྒྱས་དང་བྱང་ཆུབ་སེམས་དཔའི་སྡོམ་པ་རྣམས་ལ་སྡོམ་པ་གསུམ་ཞེས་བཤད་པ་གང་ནའང་མེད་ལ་ཐེག་པ་ཆེན་པོའི་ཚུལ་གསུམ་སྡོམ་པ་མ་ཡིན་པའི་ཕྱིར་དང་། ལུང་དེ་ལས་བསྟན་པ་ཙམ་ཁོ་ན་མ་གཏོགས་པ་གཞན་གྱིས་ཆོས་ལ་མཆོད་པར་མ་རིགས་ན། གདན་ཁྲི་དང་ན་བཟའ་སྐེ་རགས་དང་བ་དན་རྣམས་ཀྱིས་ཀྱང་མཆོད་པར་མི་རིགས་པར་འགྱུར་བའི་ཕྱིར་རོ། ། གཉིས་པ་ཆོ་ག་ལ་འཁྲུལ་བ་བསལ་བ་ནི། ལྷ་ཕྱིར་བསྟན་པའི་ཕྲོ་བྲང་འབུབས། ། བསང་སྦྱང་སྟོང་ཉིད་སྔགས་ཀྱིས་བསྒོམ། །
རྗེས་དྲན་ཁྲུས་གསོལ་ལ་སོགས་པ། ། བླུན་པོའི་རང་བཟོ་ཆོ་གའི་ལྷ། ། ཞེས་གསུངས་ཏེ། ལྷ་རྣམས་ཞལ་ཕྱིར་བསྟན་པའི་ཕོ་བྲང་འབུབས་པ་ནི་མི་རུང་སྟེ་གཞལ་ཡས་ཁང་གི་ལྷ་ཞལ་ཕྱིར་གཟིགས་པ་མི་འོས་པའི་ཕྱིར་དང་བོན་པོའི་ལུགས་ལྷུར་བླངས་པ་ཡིན་པའི་ཕྱིར་རོ། ། ལུགས་འདི་མི་འཐད་པ་ལ་དགོངས་ནས་ཀུན་མཁྱེན་བསོད་ནམས་སེང་གེའི་སྡོམ་གསུམ་ཁ་སྐོང་ལས་ཀྱང་། སྨན་བླའི་ཕྲོ་བྲང་ཞེས་བྱ་བ། ། དཀྱིལ་འཁོར་ལྷ་རྣམས་ཙ་ཀ་ལི། ། བྲིས་པ་ཁ་ཕྱིར་བསྟན་ནས་ནི། ། མཆོད་རྟེན་བང་རིམ་ལྟ་བུར་བྱེད། ། མིག་ལམ་མཛེས་པ་ལྟར་སྣང་བས། །
ཉང་ཤབ་གཙང་གི་ཕྱོགས་འདིར་དར། ། འདི་ཡང་ཉང་སྟོད་སྒོམ་ཆེན་གྱི། ། ཉམས་སྣང་ལས་བྱུང་ཡིན་པར་གྲགས། ། ཉམས་སྣང་བདུད་ཀྱིས་མིན་ན་རུང་། ། མདོ་རྒྱུད་བསྟན་བཅོས་རྣམ་དག་ལས། ། འདི་འདྲའི་དཀྱིལ་འཁོར་གསུངས་པ་མེད། ། དེས་ན་ཅི་འགྱུར་བརྟག་དགོས་སོ། ། རྟེན་གྱི་གཞལ་ཡས་ཁང་མེད་པར། ། ལྷ་ཡི་བཀོད་པ་ཙམ་ཡིན་ན། ། རུང་མོད་འདི་ལ་གཙོ་བོ་མེད།
ཁང་སྟོང་བཞག་པས་མི་ཤིས་སོ། ། གལ་ཏེ་སྟེང་དུ་པོ་ཏི་ཉིད། ། བཞག་པ་གཙོ་བོ་ཡིན་སྙམ་ན། ། དེ་ལྟར་ཡིན་ན་གཙོ་བོ་ལ། ། འཁོར་གྱི་ལྷ་རྣམས་རྒྱབ་བསྟན་པས། ། ཕྱི་ནང་རྟེན་འབྲེལ་ཀུན་ལ་གནོད། ། བོད་ཀྱི་འབངས་རྣམས་རྒྱལ་པོ་ལ། ། ངོ་ལོག་བྱེད་པ་ལ་སོགས་ཀྱང་། ། དེ་ནས་དར་བས་སྤང་བར་བྱ། ། མཆོད་རྟེན་ལ་སོགས་ལྷ་བྲི་བ། །
བཤད་པ་མེད་མོད་བྱེད་ན་ཡང་། ། དཀྱིལ་འཁོར་རྣམ་གཞག་མ་ཡིན་པས། ། བསོད་ནམས་བསག་ཕྱིར་འགལ་བ་མེད། ། འདི་ཡི་ཚུལ་ལུགས་ཞི་བ་འཚོས། ། བྱ་རྒྱུད་སྤྱི་ཡི་དཀྱིལ་འཁོར་དང་། ། མཐུན་པའི་རྣམ་གཞག་གསུངས་པ་ཉིད། ། ཉམས་སུ་བླང་ན་དགེ་ལེགས་འབྱུང་། ། ཞེས་གསུངས་པ་ཡིན་ལ། ཡང་ཀུན་མཁྱེན་ཆེན་པོའི་གསུང་རབ་དེ་ཉིད་ལས། གོང་དུ་དྲངས་པའི་ཚིགས་བཅད་དེ་ཉིད་ཀྱི་མཇུག་དེ་མ་ཐག་པར་སྔ་མ་དེ་ལས་འཕྲོས་པའི་ཚུལ་དུ།
ཁ་ཅིག་ངན་སོང་སྦྱོང་རྒྱུད་ནས། ། གསུངས་པའི་ཆོ་ག་མི་བྱེད་པར། ། གཤིན་པོའི་མིང་བྱང་བསྲེགས་པ་ཡིས། ། དད་རྫས་མང་དུ་ལེན་པ་མཐོང་། ། དཀོན་མཆོག་བརྩེགས་པའི་མདོ་སྡེ་ལས། ། དད་རྫས་བཟའ་བའི་ཉེས་མཐོང་ནས། ། དགེ་སློང་ལྔ་རྒྱས་བསླབ་པ་ཕུལ། ། དེ་ལ་སྟོན་པས་ལེགས་ཞེས་གསུངས། ། གཞན་ཡང་འདུལ་བའི་གཞུང་ལུགས་ལས། ། མི་སློབ་བར་ནི་བདག་པོ་སྤྱོད། །
སློབ་པ་བྱིན་པ་སྤྱོད་པ་སྟེ། ། བསམ་བཏན་ཀློག་དང་ལྡན་པ་ནི། ། རྗེས་གནང་སྤྱོད་པའི་ཉེས་པ་མེད། ། ལྷག་མ་ལེ་ལོས་བཅོམ་པ་ཡིས། བདག་ཉིད་རྣམས་ནི་བུ་ལོན་སྤྱོད། ། ཅེས་གསུངས་སྔོན་གྱི་སྐྱེས་ཆེན་འགས། ། སྟོང་ཉིད་འཇུ་རྩིས་མ་གཏོགས་པ། ། དད་རྫས་འཇུ་བ་ངས་མ་མཐོང་། ། ཞེས་གསུངས་ཡིད་ལ་བཞག་ནས་ནི། ། དད་རྫས་འཇུ་བར་འདོད་གྱུར་ན། །
ཚུལ་ཁྲིམས་རྣམ་དག་དང་ལྡན་པས། ། བསམ་གཏན་ཀློག་ལ་བརྩོན་པར་བྱ། ། ཁྱད་པར་གཤིན་པོ་རྗེས་འཛིན་ན། ། ངན་སོང་སྦྱོང་རྒྱུད་ལ་སོགས་པའི། ། གསུང་བའི་ཆོ་ག་ཚུལ་བཞིན་དུ། ། བྱ་བར་རྫོགས་པའི་སངས་རྒྱས་གསུངས། ། དེ་ཕྱིར་འདི་ལ་གཟབ་པར་བྱ། །

དཀྱིལ་འཁོར་ལྷ་བཀོད་ཚངས་དབང་དང་། ། གནོད་སྦྱིན་བཅུ་གཉིས་རྒྱལ་ཆེན་རྣམས། ། སངས་རྒྱས་འཇིག་རྟེན་སྐུར་སྟོན་པ། ། ཡིན་ཕྱིར་ཕྱག་མཆོད་སྐྱབས་འགྲོ་དང་། ། འཁོར་གྱི་བདུན་འབུམ་དང་བཅས་ལ། ། ཕྱག་མཆོད་སྐྱབས་འགྲོ་མི་བྱེད་ཀྱང་། ། འཕྲིན་ལས་འཆོལ་བར་ཞི་འཚོས་གསུངས། ། དེང་སང་རྣམ་དབྱེ་མི་ཤེས་པར། ། ཁ་ཅིག་དཀྱིལ་འཁོར་ནང་བཀོད་ཀྱང་། ། འཇིག་རྟེན་པར་འདོད་སྔར་བཀག་ཟིན། ། ལ་ལ་འཁོར་གཡོག་བདུན་འབུམ་ལ། །
ཕྱག་འཚལ་སྐྱབས་སུ་འགྲོ་བ་མཐོང་། ། འདི་ནི་སྐྱབས་འགྲོའི་བསླབ་བྱ་ལ། ། གནོད་པས་ཞི་འཚོ་མི་བཞེད་དེ། ། འཁོར་གཡོག་བདུན་འབུམ་ཕལ་ཆེ་བ། ། འཇིག་རྟེན་རང་རྒྱུད་པ་ཡིན་ཕྱིར། ། དེ་དག་འདུལ་བའི་ཆེད་དུ་ནི། ། དེ་དང་མཐུན་པར་སྐུར་སྟོན་པ། ། སངས་རྒྱས་འཇིག་རྟེན་སྐུར་སྟོན་པའི། ། དགོས་པ་ཡིན་ཕྱིར་གཞན་ལའང་སྦྱར། ། ཅེས་གསུངས་པ་འདི་དག་གི་དོན་ཅུང་ཟད་བཤད་ན་བློ་གསལ་དཔྱོད་ལྡན་རྣམས་སྙིང་གི་དཀྱིལ་འཁོར་དུ་བཅང་བར་འོས་པའི་ལེགས་བཤད་ཁོ་ན་ཡིན་ནོ། །
དེ་ཡང་ཁ་ཅིག་སྨན་བླའི་ཕོ་བྲང་ཞེས་བྱ་བར་དཀྱིལ་འཁོར་གྱི་ལྷ་རྣམས་ཙ་ཀ་ལི་ལ་བྲིས་པ། ཁ་ཕྱིར་བསྟན་ནི། མཆོད་རྟེན་གྱི་བང་རིམ་ལྟ་བུར་བྱེད་ཅིང་། འདི་ལ་སྒྲུབ་བྱེད་རྣམ་དག་མེད་ཀྱང་། ཐ་མལ་པའི་མིག་ལམ་ལ་མཛེས་པ་ལྟར་སྣང་བས། ཉང་ཤབ་གཙང་གི་ཕྱོགས་འདིར་ཤིན་ཏུ་དར་ལ། འདི་ཡང་ཉང་སྟོད་སྒོམ་ཆེན་གྱི་ཉམས་སྣང་ལས་བྱུང་བ་ཡིན་པར་གྲགས་སོ། ། དེ་དགག་པ་ནི། སྨན་བླའི་ཕོ་བྲང་དུ་གྲགས་པ་འདི་ཡང་ལེགས་ཉེས་ཅིར་འགྱུར་བ་བརྟག་དགོས་ཏེ། གང་ཟག་ཕལ་བའི་ཉམས་སྣང་ཙམ་བདུད་ཀྱིས་བྱིན་གྱིས་བརླབས་པ་མིན་ན་རུང་སྟེ་ཡིན་པ་དག་ཀྱང་སྲིད་ཅིང་།
བཅོམ་ལྡན་འདས་ཀྱི་བཀའ་མདོ་རྒྱུད། དེའི་དགོངས་འགྲེལ་གྱི་བསྟན་བཅོས་རྣམ་དག་གང་ལས་འདི་འདྲའི་དཀྱིལ་འཁོར་གསུངས་པ་མེད་པ་དེས་ན་དགག་དགོས་པའི་རིགས་ཡིན་པའི་ཕྱིར་རོ། ། འོ་ན་དགག་པར་རིགས་པའི་རྒྱུ་མཚན་གང་ཡིན་ཞེ་ན། རྟེན་གྱི་གཞལ་ཡས་ཁང་མེད་པར། ལྷའི་བཀོད་པ་ཙམ་ཡིན་ན་འདི་རུང་མོད་ཀྱང་རྟེན་དང་བརྟེན་པའི་དཀྱིལ་འཁོར་ཡོངས་རྫོགས་ལ་འདི་མི་རུང་སྟེ། ཁྱེད་ཀྱི་རྟེན་དང་བརྟེན་པའི་བཀོད་པ་འདི་ལ་གཞལ་ཡས་ཁང་དང་དཀྱིལ་འཁོར་ཙམ་ཞིག་ཡོད་ཀྱང་། གཙོ་བོ་མེད་པར་ཁོང་སྟོང་དུ་བཞག་པས་འདི་ལྟར་བྱེད་པ་འདི་མི་ཤེས་པའི་ཕྱིར་རོ། ། གལ་ཏེ་གཙོ་ལྷ་མེད་ཀྱང་སྟེང་དུ་པོ་ཏི་ཉིད་བཞག་པ་གཙོ་བོ་ཡིན་ནོ་སྙམ་ན། དེ་ལྟར་ཡིན་དུ་ཆུག་ན་ཡང་མི་འཐད་དེ། གཙོ་བོ་ལ་འཁོར་གྱི་ལྷ་རྣམས་རྒྱབ་བསྟན་པས་ཕྱི་ནང་གི་རྟེན་འབྲེལ་ཀུན་ལ་གནོད་པའི་དབང་གིས་བོད་ཀྱི་འབངས་རྣམས་རྒྱལ་པོ་ལ་ངོ་ལོག་བྱེད་པ་ལ་སོགས་ཀྱང་།
ལུགས་འདི་འདྲ་བྱུང་བ་དེ་ནས་དར་བས་ལུགས་འདི་སྤང་བར་བྱ་དགོས་པའི་ཕྱིར། ། འོ་ན་མཆོད་རྟེན་གྱི་ཕྱི་ལོགས་ལ་ལྷ་འབྲི་བ་ཡང་སྤང་དགོས་སོ་ཞེ་ན། མཆོད་རྟེན་གྱི་ལོགས་ལ་ལྷ་འབྲི་བ་བཤད་པ་མེད་མོད། འདྲི་བར་བྱེད་ན་ཡང་། དཀྱིལ་འཁོར་གྱི་རྣམ་གཞག་བྱེད་པར་བསམ་ནས་འབྲི་བ་མ་ཡིན་པས་འགལ་བ་མེད་དེ། དེ་ལྟར་འབྲི་བ་དེ་བསོད་ནམས་བསགས་པའི་ཆེད་དུ་བྲིས་པ་ཙམ་ཡིན་པའི་ཕྱིར་རོ། ། དེས་ན། སྨན་བླའི་མཆོད་ཡུལ་ཚུལ་ལུགས་ཞི་བ་འཚོས་བྱ་རྒྱུད་སྤྱིའི་དཀྱིལ་འཁོར་དང་མཐུན་པའི་རྣམ་གཞག་གསུངས་པ་ཉིད་ཉམས་སུ་བླངས་ན་དགེ་ལེགས་འབྱུང་བ་ཡིན་ཏེ། རྣམ་གཞག་དེ་ལུང་རིགས་ཀྱི་གནོད་པ་མེད་པས་རྣམ་གཞག་ཚད་ལྡན་ཡིན་པའི་ཕྱིར། བསྟན་བཅོས་འདིར་དེ་ལྟར་བཀོད་པ་ལ།
མཁས་པར་མ་སྦྱངས་པ་ཁ་ཅིག འོ་ན་དཀྱིལ་ཐང་ཡང་མི་འཐད་པར་འགྱུར་ཏེ། དཀྱིལ་ཐང་དེ་ལོགས་ལ་བཀྲམ་ན་ལྷ་འགའ་ཞིག་དབུ་ཐུར་བསྟན་དང་། འགའ་ཞིག་འཕྲེད་བསྟན་འབྱུང་ཞིང་། དེ་མཐིལ་ལ་བཀྲམ་ན་ལྷ་རྣམས་གན་རྐྱལ་དང་། འཁོར་རྣམས་གཙོ་བོ་ལ་འཕོངས་བསྟན་པར་འགྱུར་བའི་ཕྱིར། ཡང་རིགས་ལྔའི་དབུ་རྒྱན་མགོ་བོར་གྱོན་པ་ཡང་མི་འཐད་པར་འགྱུར་ཏེ། དེ་ལྟར་གྱོན་ན་རིགས་ལྔ་ཕན་ཚུན་རྒྱབ་སྤྲོད་དུ་འགྱུར་བའི་ཕྱིར་ཞེས་ཟེར་རོ། ། དེ་ལ་སྐྱོན་དང་པོ་མེད་དེ། དཀྱིལ་ཐང་དེ་ལོགས་སམ།
མཐིལ་གང་ལ་བཀྲམ་ཡང་བློས་བླངས་པའི་ཚེ། གཙོ་བོའི་དབུ་གྱེན་དུ་བསྟན་ཅིང་། འཁོར་རྣམས་གཙོ་བོ་ལ་ཞལ་ཕྱོགས་པ་དང་། གཞལ་ཡས་ཁང་གི་སྤུ་ཤུ་རྩེ་མོར་འབྱུང་བ་དང་། དེ་རྣམས་ཀྱི་ཕྱི་རོལ་ཏུ་སྲུང་བའི་འཁོར་ལོ་སྟེང་འོག་ཕྱོགས་བཞི་མཚམས་བརྒྱད་ཀ་མཚམས་མེད་པར་འབྱུང་བར་ཤེས་ན་སྐྱོན་དེ་ལས་གྲོལ་བའི་ཕྱིར། སྐྱོན་གཉིས་པ་དེ་ཡང་མེད་དེ། དཀྱིལ་འཁོར་གྱི་རྣམ་གཞག་མེད་པར་ལྷ་སོ་སོའི་བཞུགས་ཚུལ་རྒྱབ་སྤྲོད་སོགས་ལ་འགལ་བ་མེད་པར་བསྟན་བཅོས་འདིས་གོང་དུ་བཤད་ཟིན་ཅིང་། དབུ་རྒྱན་དབུ་ལ་གྱོན་པ་ལོངས་སྤྱོད་རྫོགས་སྐུ་ཕལ་ཆེར་ལ་འབྱུང་བའི་ཕྱིར། ཡང་ལྟོ་ཕྱིར་ཚུལ་འཆོས་པ་ཁ་ཅིག་ངན་སོང་སྦྱོངས་རྒྱུད་ནས་གསུངས་པའི་གཤིན་པོ་རྗེས་འཛིན་གྱི་ཆོ་ག་སོགས་མི་བྱེད་པར། གཤིན་པོའི་མིང་བྱང་བསྲེགས་པ་ཡི་སྒོ་ནས་དད་རྫས་མང་དུ་ལེན་པ་མཐོང་ངོ་ཞེས་ཐོས་པ་ནི།
ཤིན་ཏུ་གཡང་ཟ་བའི་གནས་ཡིན་ཏེ། དཀོན་མཆོག་བརྩེགས་པའི་མདོ་ལས། དད་རྫས་ཟ་བའི་ཉེས་པ་མཐོང་ནས། དགེ་སློང་ལྔ་བརྒྱས་དད་རྫས་དེ་མི་འབྱུང་བར་བྱ་བའི་ཕྱིར་དུ་བསླབ་པ་ཕུལ་བ་དེ་ལ། སྟོན་པ་རྫོགས་པའི་སངས་རྒྱས་ཀྱིས་ལེགས་སོ་ཞེས་རང་ཉིད་ཀྱི་བསླབ་ཁྲིམས་གཙང་མ་དང་ལྡན་པ་ཡིན་ཡང་ཀློག་པ་ཐོས་བསམ་དང་སྒྲུབ་པ་བསམ་གཏན་གྱི་ཏིང་ངེ་འཛིན་གང་རུང་ལ་མི་བརྩོན་པར་དད་རྫས་དང་གཤིན་པོའི་རྫས་ཟ་བ་བས་རང་གི་བསླབ་པ་ཕུལ་ནས་དད་གཤིན་གྱི་རྫས་སྤངས་ཏེ་ཐ་མལ་པར་གནས་པ་མཆོག་ཏུ་གསུངས་པའི་ཕྱིར། གཞན་ཡང་འདུལ་བའི་བཀའ་བསྟན་བཅོས་དེའི་དགོངས་འགྲེལ་གྱི་གཞུང་ལུགས་ལས། མི་སློབ་པར་ནི་བདག་པོར་སྤྱོད། ། སློབ་པ་བྱིན་པ་སྤྱོད་པ་སྟེ། ། བསམ་གཏན་ཀློག་དང་ལྡན་པ་ནི། ། རྗེས་གནང་སྤྱོད་པས་ཉེས་པ་མེད། །
ལྷག་མ་ལེ་ལོས་བཅོམ་པ་ཡི། ། བདག་ཉིད་རྣམས་ནི་བུ་ལོན་སྤྱོད། ། ཅེས་དང་། མི་སློབ་པའི་འཕགས་པ་ལ་ནི། དད་རྫས་ཕུལ་བའི་ཚེ། དེའི་བདག་པོ་ཡིན་པའི་ཚུལ་གྱིས་ཉེས་པ་མེད་པར་སྤྱོད། སློབ་པའི་འཕགས་པ་རྣམས་རང་ལ་བྱིན་པ་སྤྱོད་པ་དང་འདྲ་སྟེ་ཉེས་པ་མེད་ཅིང་། སོ་སོ་སྐྱེ་བོ་སྒྲུབ་པ་བསམ་གཏན་དང་ཀློག་པ་ཐོས་བསམ་གང་རུང་དང་ལྡན་པ་རྣམས་ནི་དད་རྫས་དེ་རྗེས་སུ་གནང་བས་སྤྱོད་པས་ཉེས་པ་མེད་ལ། དེའི་ལྷག་མ་ལེ་ལོས་བཅོམ་པ་ཡི་བདག་ཉིད་སོ་སྐྱེ་རྣམས་ནི་དད་རྫས་དེ་བུ་ལོན་གྱི་ཚུལ་དུ་སྤྱོད་པར་འདུལ་ལུང་གི་དོན། འདུལ་བ་ཚིག་ལེར་གསུངས་པ་དེ་བཞིན་དུ།
སྔོན་གྱི་སྐྱེས་ཆེན་འགས་ཀྱང་། སྟོང་ཉིད་འཇུ་རྩིས་མ་གཏོགས་པ། ། དད་རྫས་འཇུ་བ་ངས་མ་མཐོང་། ། ཞེས་སོ་སོ་སྐྱེ་བོ་ཚུལ་ཁྲིམས་དང་ལྡན་ཞིང་། བསམ་གཏན་དང་ཀློག་པ་གང་རུང་དང་ལྡན་པའམ། སྟོང་ཉིད་ཀྱི་ལྟ་བ་རྟོགས་པའི་འཇུ་རྩིས་མ་གཏོགས་པ། དད་རྫས་འཇུ་བ་ངས་མ་མཐོང་གསུངས་པ་དེ་རྣམས་ཀྱི་དོན་ཡིད་ལ་བཞག་ནས་ནི་དེང་སང་དད་རྫས་འཇུ་བར་འདོད་པར་གྱུར་ན། གཞི་ཚུལ་ཁྲིམས་རྣམ་དག་དང་ལྡན་པར་བྱས་པས། སྒྲུབ་པ་བསམ་གཏན་དང་ཀློག་པ་ཐོས་བསམ་གང་རུང་ལ་མ་མཐའ་བརྩོན་པར་བྱ་དགོས་ཏེ། དེ་ལྟར་བྱེད་པ་དེ་ལ་དད་རྫས་སྟོན་པས་རྗེས་སུ་གནང་བའི་ཚུལ་གྱིས་ལོངས་སྤྱད་པས་ཆོག་པའི་ཕྱིར།
ཁྱད་པར་ཆོ་གའི་སྒོ་ནས་གཤིན་པོ་རྗེས་སུ་འཛིན་ན་ངན་སོང་སྦྱོང་རྒྱུད་དང་ལ་སོགས་པ་མི་འཁྲུགས་པ་བདེ་ཀྱེ་སོགས་ཀྱི་རྒྱུད་ལས་གསུངས་པའི་ཆོ་ག་ཚུལ་བཞིན་དུ་བྱ་བ་རྫོགས་པའི་སངས་རྒྱས་ཀྱིས་རྒྱུད་སྡེ་དེ་དང་དེ་ལས་གསུངས་པ་དེ་ལྟར་བྱ་དགོས་ཏེ། དེ་ཉིད་སྔགས་ཀྱི་སྒོ་ནས་གཤིན་རྫས་ལ་སྤྱོད་པའི་ཐབས་ཁྱད་པར་ཅན་ཡིན་ཞིང་། དེ་ལྟར་བྱས་ན་གཤིན་པོ་ལ་ཡང་ཕན་པ་དེའི་ཕྱིར་རོ། ། དེས་ན་དད་གཤིན་གྱི་རྫས་ལ་ལོངས་སྤྱོད་ཚུལ་འདི་ལ་ཤིན་ཏུ་གཟབ་པར་བྱ་དགོས་ཏེ། གཟུ་ལུམ་གྱི་སྤྱོད་པས་དེ་ལ་ལོངས་སྤྱད་ན་རང་གཞན་གཉིས་ཀ་ལ་གནོད་པར་འགྱུར་ཞིང་། སྡོམ་པ་གསུམ་དང་ལྡན་པར་བྱས་ཏེ། རྒྱུད་སྡེ་ནས་གསུངས་པའི་ཆོ་ག་ཚུལ་བཞིན་བྱས་པའི་སྒོ་ནས་དེ་ལ་ལོངས་སྤྱད་ན་རང་གཞན་གཉིས་ཀ་ལ་ཕན་པར་འགྱུར་བའི་ཕྱིར། ། དེས་ན་སྨན་བླའི་ཆོ་ག་ལ་ཡང་ལུགས་སྲོལ་མང་དུ་ཡོད་པའི། ཇོ་གདན་མཁན་ཆེན་བསོད་ནམས་གྲགས་པའི་ལུགས་དང་། ལྷོ་པ་གསེར་ཁང་བྱང་ཆུབ་གྲགས་ཀྱི་ལུགས་ལ།
སྨན་བླའི་མདོ་ཆོག་ལ་བརྟེན་པའི་གཤིན་པོ་རྗེས་འཛིན་དང་། ཁྱད་པར་བྱང་ཤོག་སྒྲོལ་བྱང་སོགས་ཀྱི་ལག་ལེན་མཛད་པ་འདི་ཡང་མི་འཐད་དེ། ཆོས་རྗེ་ས་པཎ་གྱིས། གཞན་ཡང་སྦྱིན་སྲེག་རོ་སྲེག་དང་། ། བདུན་ཚིགས་ཚ་ཚའི་ཆོ་ག་སོགས། ། དེང་སང་སྔགས་ཀྱི་ལུགས་བོར་ནས། ། མདོ་མཆོད་ཙམ་ལ་བརྟེན་པ་ཡིས། ། ཆོ་གའི་རྣམ་གཞག་བྱེད་པ་ཡོད། ། ཕ་རོལ་ཕྱིན་པའི་མདོ་སྡེ་དང་། ། བསྟན་བཅོས་རྣམས་ལས་གསུངས་པ་མེད། །
ཅེས་པས་བཀག་ཅིང་། དེ་ཡང་གཞི་ཚུལ་ཁྲིམས་རྣམ་དག་དང་ལྡན་པས་མདོ་ཆོག་ཚད་ལྡན་བྱས་ཏེ། གཤིན་པོའི་རྫས་ལེན་པ་ཙམ་ལ་འགལ་བ་མེད་མོད། མདོ་ཆོག་ལ་བརྟེན་པའི་མིང་བྱང་སྒྲོལ་ཆོག་མ་བཤད་ཁུངས་ཚད་ལྡན་མེད་པས་རང་བཟོ་ཁོ་ནར་འགྱུར་བའི་ཕྱིར། ཡང་ཁ་ཅིག སྨན་བླའི་ཆོ་གའི་སྐབས་སུ་གནོད་སྦྱིན་བཅུ་གཉིས་ལ་ཕྱག་དང་སྐྱབས་འགྲོ་མི་རུང་བར་འདོད་པ་དང་། ལ་ལ་གནོད་སྦྱིན་བཅུ་གཉིས་ཀྱི་གཡོག་བདུན་འབུམ་ལ་ཡང་ཕྱག་དང་སྐྱབས་འགྲོ་བྱེད་པ་གཉིས་ཆར་མི་འཐད་དེ། སྨན་བླའི་དཀྱིལ་འཁོར་གྱི་ལྷ་ལ་བཀོད་པའི་ཚངས་པ་དང་ལྷའི་དབང་པོ་བརྒྱ་བྱིན་དང་གནོད་སྦྱིན་གྱི་སྡེ་དཔོན་བཅུ་གཉིས་རྒྱལ་ཆེན་བཞི་རྣམས་ནི། སངས་རྒྱས་འཇིག་རྟེན་པའི་སྐུར་ཚུལ་སྟོན་པ་ཙམ་ཡིན་པའི་ཕྱིར་ན། ཕྱག་མཆོད་དང་སྐྱབས་འགྲོའི་ཡུལ་དུ་བྱེད་པ་དང་།
གནོད་སྦྱིན་བཅུ་གཉིས་ཀྱི་འཁོར་གྱི་བདུན་འབུམ་དང་བཅས་པའི་བདུན་འབུམ་ལ་ཕྱག་མཆོད་སྐྱབས་འགྲོ་མི་བྱེད་ཀྱང་། དེ་ལ་གཏོར་མ་བྱིན་ཏེ་འཕྲིན་ལས་ཙམ་འཆོལ་བར། མཁན་པོ་ཞི་བ་འཚོས་མདོ་ཆོག་བསྲེས་མེད་ཚད་ལྡན་ལས་གསུངས་པའི་ཕྱིར། དེང་སང་འཇིག་རྟེན་པ་དང་འཇིག་རྟེན་ལས་འདས་པའི་རྣམ་དབྱེ་གང་ཡང་མི་ཤེས་པར་ཆོ་གའི་ལག་ལེན་བྱེད་པ་ཅིག གནོད་སྦྱིན་བཅུ་གཉིས་སོགས་དཀྱིལ་འཁོར་གྱི་ནང་དུ་བཀོད་ཀྱང་། འཇིག་རྟེན་རང་རྒྱུད་པར་འདོད་པ་ནི་སྔ་གོང་དུ་བཀག་ཟིན་ལ། ལ་ལ་འཁོར་གཡོག་བདུན་འབུམ་ལ་ཡང་ཕྱག་འཚལ་ཞིང་སྐྱབས་སུ་འགྲོ་བ་མཐོང་བ་འདི་ནི། མཁན་པོ་ཞི་བ་འཚོ་མི་བཞེད་དེ། སངས་རྒྱས་ལ་སྐྱབས་སུ་སོང་བས་སྐྱབས་འགྲོའི་བསླབ་བྱ་ལ་གནོད་པས། སངས་རྒྱས་ལ་བློ་བཀལ་བ་དག་གིས་བྱར་མི་རུང་བའི་ཕྱིར།
གནད་ཀྱི་དོན་བཤད་པ་ནི། ཡང་དག་པ་རྫོགས་པའི་སངས་རྒྱས་ཆོས་ཅན། ཁྱོད་སྨན་བླའི་དཀྱིལ་འཁོར་གྱི་སྐབས་འདིར། འཇིག་རྟེན་པའི་ཚུལ་བཟུང་བ་ལ་དགོས་པ་ཡོད་དེ། གནོད་སྦྱིན་བཅུ་གཉིས་ཀྱི་འཁོར་གཡོག་བདུན་འབུམ་ཕལ་ཆེ་བ་འཇིག་རྟེན་རང་རྒྱུད་པ་ཡིན་པའི་ཕྱིར་ན། དེ་དག་འདུལ་བའི་ཆེད་དུ་ནི་འཇིག་རྟེན་པ་དེ་དང་མཐུན་པ་འཇིག་རྟེན་གྱི་སྐུར་སྟོན་པ་དེ་ཁྱོད་འཇིག་རྟེན་པའི་སྐུར་སྟོན་པའི་དགོས་པའི་གཙོ་བོ་ཡིན་པའི་ཕྱིར། དེ་བཞིན་དུ། དཀྱིལ་འཁོར་གཞན་ལའང་སྦྱར་བར་བྱ་སྟེ། དཀྱིལ་འཁོར་གང་དུ་འཇིག་རྟེན་པས་འདུལ་བ་ལ་འཇིག་རྟེན་པའི་སྐུར་སྟོན། ཉན་རང་བྱང་སེམས་སངས་རྒྱས་སོགས་ཀྱི་འདུལ་བ་ལ་ཉན་ཐོས་ལ་སོགས་པ་དེ་དང་དེའི་སྐུར་སྟོན་དགོས་པ་ཤེས་པར་བྱ་བའི་ཕྱིར་རོ། །
དེ་ལྟར་ཀུན་མཁྱེན་ཆོས་ཀྱི་རྒྱལ་པོའི་བཞེད་པ་འདི་དག་ནི། དཔྱོད་ལྡན་གཟུར་གནས་རྣམས་ཀྱི་སྙིང་ལ་འབབ་པའི་ལེགས་བཤད་ངོ་མཚར་ཅན་དུ་ཤེས་པར་བྱའོ། ། སྔགས་ཀྱི་མཆོད་པ་བསང་སྦྱང་བྱེད་པ་དང་། སྔགས་ཀྱི་སྟོང་པ་ཉིད་བསྒོམ་པ་ཡང་མི་རུང་སྟེ། དེ་དག་ནི་སྔགས་ཀྱི་ལུགས་ཡིན་ལ། འདིར་ནི་མདོ་ལུགས་ཀྱི་ཆོ་ག་བྱེད་པའི་ཕྱིར་ཏེ། ལྷའི་སྐུ་མདོག་དང་ཕྱག་མཚན་གྱི་བསྐྱེད་ཆོག་དང་སྔགས་དང་ཕྱག་རྒྱས་མཆོད་པ་འབུལ་བ་རྣམས་སྤངས་ཏེ་བདེན་པའི་སྟོབས་ཀྱིས་མངོན་པར་སྒྲུབ་པའི་ལྷ་གནས་སུ་ལྷ་སྤྱན་དྲངས་ཏེ་ཡན་ལག་བདུན་པ་བྱ་བའི་ཆོ་ག་རྩམ་གསུངས་པའི་ཕྱིར་རོ། ། དཀོན་མཆོག་གསུམ་རྗེས་སུ་དྲན་པའི་མདོ་འདོན་པ་ཡང་སྐབས་སུ་མ་བབས་ཏེ། དཀོན་མཆོག་གི་ཡོན་ཏན་ལ་ཡིད་ཆེས་པའི་དད་གུས་བསྐྱེད་ཅེས་གསུངས་པའི་དོན་དུ་བསམ་ནས་དེ་ལྟར་བྱེད་ན་སྟོང་པ་ཉིད་ཀྱི་ཏིང་ངེ་འཛིན་ཅི་ནུས་སུ་བསྒོམ་ཞེས་པའི་དོན་དུ་བསམ་ནས། ཤེར་སྙིང་ཚར་གཅིག་འདོན་པ་ཡང་རིགས་པར་འགྱུར་བའི་ཕྱིར་རོ། །
བྱིན་རླབས་སྐོར་བཞི་རེ་རེའི་མཚམས་སུ་ཚིགས་བཅད་བྱེད་པ་ཡང་མི་རུང་སྟེ། སྤྱན་འདྲེན་རྣམ་པ་ལྔ་པོ་སོ་སོའི་མཐར་ཡང་ཚིགས་བཅད་བྱེད་རིགས་པར་འགྱུར་བའི་ཕྱིར་རོ། ། སྤྱན་འདྲེན་གྱི་རྗེས་སུ་ཁྲུས་གསོལ་བྱེད་པ་ཡང་མི་དགོས་ཏེ་མ་བཤད་པས་ལྷག་པའི་སྐྱོན་དུ་འགྱུར་བའི་ཕྱིར་རོ། ། ཕྱག་རྡོར་དང་གནོད་སྦྱིན་གྱི་སྐབས་སུ་གཏོར་མ་འབུལ་བ་ཡང་མི་དགོས་ཏེ། འཕགས་པའི་ཚོགས་དེ་དག་ཐམས་ཅད་ལ་ཞེས་པའི་མཆོད་པ་དེ་གོང་འོག་ཐམས་ཅད་དུ་སྦྱོར་བ་ཙམ་མ་གཏོགས་གཏོར་མ་འབུལ་བའི་ཆོ་ག་འདིར་མ་གསུངས་པའི་ཕྱིར་རོ། ། ལྔ་པ་ཆོ་གའི་ལག་ལེན་གྱི་རིམ་པ་ངེས་པ་ནི། སྐྱབས་འགྲོ་སོགས་བཞི་སྔོན་སོང་ནས། ། གཞུང་ཚིག་དྲི་མེད་སོར་བཞག་སྟེ། ། ཁ་འགེངས་འོས་པའི་ཚིག་དང་བཅས། ། ཆོ་ག་སྐྱོན་མེད་ཁོ་ན་བྱ། །
ཞེས་གསུངས་ཏེ། དེ་ཡང་ཁ་སྐོང་འོས་པ་རྣམས་འོག་ནས་འབྱུང་བ་བཞིན་བྱ་བར་རྩེས་ཐང་སངས་ལྷུན་པས་བཤད་ཀྱང་ཁོ་བོ་ནི་མདོ་ཆོག་རང་གི་གཞུང་བཞིན་བྱས་ན་ཆོ་གའི་ལག་ལེན་ཚང་བས་དེ་ཁོ་ན་འཐད་པར་སེམས་སོ། གང་ལྟར་བཅའ་གཞི་རྣམས་གཞུང་ལས་ཇི་ལྟར་གསུངས་པ་ལྟར་རམ། མ་འབྱོར་ན་ཅི་འབྱོར་པའི་མཆོད་པ་བཤམས། ཁྲུས་བྱས། སྟན་ལ་འདུག་སྟེ་སྐྱབས་སུ་འགྲོ་བ་དང་། ཚད་མེད་བཞི་བསྒོམ་པ་དང་། བྱང་ཆུབ་སེམས་བསྐྱེད་པ་རྣམས་ལ་བྱས་ལ། དེའི་རྗེས་སུ་ཡུད་ཙམ་ཞིག་ཅང་མི་སྨྲ་བར་འདུག་སྟེ། སྟོང་པ་ཉིད་ཀྱི་ཏིང་འཛིན་བསྒོམ།
དེ་ནས་བྱིན་རླབས་སྐོར་བཞིའི་ཚིག་རྣམས་ལན་གསུམ་བཟླས། དེ་ནས་པུས་མོ་བཙུགས་ཏེ་མེ་ཏོག་བླང་ཐལ་མོ་སྦྱར་ནས་སྤྱན་འདྲེན་པའི་ཚིག་ཚན་པ་ལྔ་པོ་ཚར་གཅིག་འདོན། སྐབས་འདིར་སྤྱན་འདྲེན་པའི་ཚིག་བཅད་བཀླག་ཅེས་གསུངས་པས། མ་ལུས་སེམས་ཅན་ཀུན་ཀྱི་མགོན་གྱུར་ཅིང་། ། ཞེས་པའི་ཤླཽ་ཀ་གཅིག་གམ། ཤར་ཕྱོགས་རྣམ་དག་ཞིང་གི་རྒྱལ་བ་བདུན། ། མི་མཇེད་འདྲེན་པ་སྐྱོབས་པ་ཤཱཀྱའི་ཏོག ། ཀུན་ཀྱང་རྒྱལ་སྲས་རྒྱ་མཚོའི་འཁོར་དང་བཅས། ། སྤྱན་འདྲེན་མཆོད་པའི་གནས་འདིར་གཤེགས་སུ་གསོལ། ། ཞེས་པའམ།
ཅུང་ཟད་སྤྲོས་པ་ལ་དགའ་ན། སྨོན་ལམ་རྒྱ་མཚོའི་དགོངས་པ་ཡོངས་རྫོགས་པ། ། ཤར་ཕྱོགས་རྣམ་དག་ཞིང་གི་འདྲེན་པ་མཆོག ། སྟོན་པ་མཚན་ལེགས་ཡོངས་བསྒྲགས་འཁོར་དང་བཅས། ། སྤྱན་འདྲེན་མཆོད་པའི་གནས་འདིར་གཤེགས་སུ་གསོལ། ། དེ་བཞིན་དུ་སྨན་པའི་རྒྱལ་པོའི་བར་རིགས་བསྒྲེ་ཞིང་། སྨོན་ལམ་རྒྱ་མཚོའི་དགོངས་པ་ཡོངས་རྫོགས་པ། ། མི་མཇེད་འཇིག་རྟེན་ཁམས་ཀྱི་འདྲེན་པ་མཆོག ། སྟོན་པ་ཤཱཀྱའི་རྒྱལ་པོ་འཁོར་དང་བཅས། ། སྤྱན་འདྲེན་མཆོད་པའི་གནས་འདིར་གཤེགས་སུ་གསོལ། །
དེ་ལྟར་སྤྱན་དྲངས་ནས་བཞུགས་པར་བསམ་པ་ནི། སོ་སོའི་ཞིང་ཁམས་ནས་རྫུ་འཕྲུལ་གྱིས་ནམ་མཁའ་ལ་གཤེགས་ཏེ་ཞེས་བྱ་བ་ལ་སོགས་པ་འདོན། དེ་ནས་ཕྱོགས་བཅུ་དུས་གསུམ་གྱི་བདེ་བར་གཤེགས་པ་སྲས་དང་བཅས་པ་ཐམས་ཅད་ལ་ཕྱག་འཚལ་ལོ། ། མཆོད་དོ་སྐྱབས་སུ་མཆིའོ། ། ཞེས་བྱ་བ་ལ་སོགས་པའི་ཡན་ལག་བདུན་པ་བྱས་པའི་མཐར། བདེ་གཤེགས་རྣམས་ཀྱི་སྨོན་ལམ་གང་བཏབ་དང་། ། ཞེས་སོགས་ཀྱི་ཚིགས་བཅད་བརྗོད་དོ། ། དེ་ནས་ཆོ་ག་རྒྱས་པ་ལ་སྤྲོ་ན་བདེ་བར་གཤེགས་པ་བདུན་པོ་ལ་རེ་རེ་བཞིན་ཡན་ལག་བདུན་པ་བྱེད་པ་ན་ཕྱག་འཚལ་གྱི་སྐབས་སུ་ཚིགས་སུ་བཅད་པ་རེ་རེ་ཁ་འགེངས་པ་ནི། མཚན་གྱི་མེ་ཏོག་རྒྱས་ཤིང་དག་པ་ལ། ། དཔེ་བྱད་བཟང་པོ་འབྲུ་ཆགས་མཛེས་པའི་སྐུ། །
གང་གིས་མཐོང་ཐོས་དྲན་པའི་དཔལ་གྱུར་པ། ། སྟོན་པ་མཚན་ལེགས་དཔལ་ལ་ཕྱག་འཚལ་ལོ། ། རིན་ཆེན་ཟླ་དང་པདྨས་རབ་བརྒྱན་ཅིང་། ། ཤེས་བྱ་ཀུན་ལ་མཁས་ཤིང་མཁྱེན་པ་རྒྱས། ། རྒྱ་མཚོ་ལྟ་བུར་ཟབ་པའི་གསུང་མངའ་བ། ། སྒྲ་དབྱངས་རྒྱལ་པོ་དེ་ལ་ཕྱག་འཚལ་ལོ། ། འཛམ་བུ་ཆུ་བོའི་གསེར་ལྟར་ལྷང་ངེ་བ། ། ཉི་མ་སྟོང་ལས་ལྷག་པའི་གཟི་བརྗིད་འབར། ། དྲི་མེད་གསེར་གྱི་མཆོད་སྡོང་ལྟ་བུའི་སྐུ། ། གསེར་བཟང་དྲི་མེད་སྣང་ལ་ཕྱག་འཚལ་ལོ། །
མྱ་ངན་འདས་ཤིང་བདེ་བའི་མཆོག་བརྙེས་ནས། ། འགྲོ་བའི་སྡུག་བསྔལ་མ་ལུས་སེལ་མཛད་ཅིང་། ། འགྲོ་དྲུག་མགོན་དང་དཔལ་དུ་གྱུར་པ་ཡི། ། མྱ་ངན་མེད་མཆོག་དཔལ་ལ་ཕྱག་འཚལ་ལོ། ། ཆོས་གྲགས་ཆེན་པོས་ཕ་རོལ་རྒོལ་བ་འཇོམས། ། རྒྱ་མཚོ་ལྟ་བུར་ཟབ་པའི་གསུང་མངའ་ཞིང་། ། འགྲོ་བའི་སྡུག་བསྔལ་མ་ལུས་སེལ་མཛད་པ། ། ཆོས་གྲགས་རྒྱ་མཚོའི་དབྱངས་ལ་ཕྱག་འཚལ་ལོ། ། ཆོས་ཀྱི་བློ་གྲོས་གཏིང་དཔག་དཀའ་བའི་ཚུལ། ། རྣམ་དག་ཆོས་ཀྱི་དབྱིངས་ལ་རོལ་མཛད་ཅིང་། །
ཤེས་བྱ་མ་ལུས་མངོན་སུམ་གཟིགས་པ་པོ། ། མངོན་མཁྱེན་རྒྱལ་པོ་དེ་ལ་ཕྱག་འཚལ་ལོ། ། འགྲོ་བའི་ནད་གསོ་མཛད་པ་སྨན་པའི་མཆོག ། བཻ་ཌཱུརྻ་ལྟར་དྭངས་པའི་སྐུ་མངའ་ཞིང་། ། སྐུ་ཡི་འོད་ཀྱིས་འགྲོ་བ་གསལ་མཛད་པ། ། སྨན་པའི་རྒྱལ་པོ་དེ་ལ་ཕྱག་འཚལ་ལོ། ། ཐབས་མཁས་ཐུགས་རྗེས་ཤཱཀྱའི་རིགས་འཁྲུངས་ཤིང་། ། གཞན་གྱིས་མི་ཐུབ་བདུད་སྡེའི་དཔུང་འཇོམས་པ། ། གསེར་གྱི་ལྷུན་པོ་ལྟ་བུར་བརྗིད་པའི་སྐུ། ། ཤཱཀྱའི་རྒྱལ་པོ་དེ་ལ་ཕྱག་འཚལ་ལོ། །
ཞེས་སོ་སོར་བརྗོད་དོ། ། འོན་ཀྱང་མཚན་ལེགས་ཡོངས་བསྒྲགས་དཔལ་གྱི་རྒྱལ་པོ་ཞེས་པའི་མཚན་གྱི་དོན་ནི་གང་གིས་མཚན་རྗོད་པར་བྱེད་པ་ལ་ཡོན་ཏན་གྱི་དཔལ་ཡོངས་སུ་སྦྱིན་པར་མཛད་པ་ཡིན་པས། སྔར་གྱི་མཚན་ལ་སྤེལ་བའི་བསྟོད་པ་དེ་མི་འགྲིག་ལ། དེའི་ཚབ་ཏུ། མཚན་མཆོག་ལེགས་པར་ཡོངས་བསྒྲགས་འགྲོ་རྣམས་ལ། ། ཕུན་སུམ་ཚོགས་པ་རྣམ་པ་བརྒྱད་ཀྱི་དཔལ། ། ཡོངས་སུ་སྦྱིན་མཛད་ཐུབ་པའི་རྒྱལ་པོ་མཆོག ། སྟོན་པ་མཚན་ལེགས་དཔལ་ལ་ཕྱག་འཚལ་ལོ། ། ཞེས་བརྗོད་ན་ལེགས་སོ། ། དེ་བཞིན་དུ་ཆོ་ག་རྒྱས་པ་བྱེད་པའི་སྐབས་སུ།
བདེ་གཤེགས་བདུན་སོ་སོའི་སྨོན་ལམ་གྱི་མཐར་ཡང་། མཚན་ལེགས་རྒྱལ་པོའི་མཚན་ཐོས་དྲན་བརྗོད་པས། ། ཕན་ཡོན་ཇི་སྐད་སྨོན་པ་ཀུན་འགྲུབ་ཅིང་། ། དེ་ཡི་ཞིང་དུ་པདྨའི་སྙིང་པོར་སྐྱེས། ། གཟུངས་སོགས་མངོན་གྱུར་ལུང་མང་ནོད་པར་ཤོག ། དེ་བཞིན་དུ་སྨན་པའི་རྒྱལ་པོའི་བར་ཐུག་རིགས་བསྒྲེའོ། ། ཡང་མཚན་ལེགས་རྒྱལ་པོས་རང་གི་མཚན་སྨོས་པས། ། ཕན་ཡོན་ཇི་སྙེད་སྨོན་ལམ་གྱིས་སྒྲུབ་པ། ། དེ་དག་བདག་ལ་བདེ་བླག་འགྲུབ་གྱུར་ཅིག ། དེ་ཡི་རྣམ་དག་ཞིང་དུའང་སྐྱེ་བར་ཤོག །
དེ་བཞིན་དུ་སྨན་པའི་རྒྱལ་པོའི་བར་ལ་རིགས་བསྒྲེའོ། ། ཤཱཀྱ་ཐུབ་པའི་ཡན་ལག་བདུན་པའི་མཐར། ། ཟབ་ཅིང་རྒྱ་ཆེའི་མདོ་སྡེ་འདི་གསུང་ཚེ། ། སྟོན་པ་ཤཱཀྱའི་གཙོ་བོས་ཞལ་བཞེས་པའི། ། དགེ་ལེགས་ཕན་ཡོན་ཇི་སྙེད་མ་ལུས་པ། ། བདག་དང་སེམས་ཅན་རྣམས་ཀྱིས་ཐོབ་པར་མཛོད། དེ་བཞིན་དུ་སྟོན་པ་ཤཱཀྱའི་གཙོ་བོས་ཞེས་པའི་ཚབ་ཏུ་རྒྱལ་སྲས་འཇམ་པའི་དབྱངས། རྒྱལ་སྲས་སྐྱབས་སྒྲོལ། རྒྱལ་སྲས་ཕྱག་ན་རྡོ་རྗེ། གནོད་སྦྱིན་སྡེ་དཔོན་རྣམས་ཞེས་པ་བཅུག་སྟེ།
དེ་དག་གི་སྐབས་སུ་ཡང་འདོན་པར་བྱའོ། ། ཆོས་དཀོན་མཆོག་གི་སྐབས་སུ། ལས་ཀྱི་སྒྲིབ་སྦྱོང་རེ་བ་བསྐོང་བའི་ཆོས། ། ལག་ན་རྡོ་རྗེ་སྡེ་དཔོན་བཅུ་གཉིས་ཀྱི། ། དམ་བཅས་ཁྱད་པར་རྒྱས་པ་རྨད་བྱུང་བ། ། མདོ་སྡེ་རིན་པོ་ཆེ་ལ་ཕྱག་འཚལ་ལོ། ། ཞེས་བརྗོད། གསོལ་གདབ་ཀྱི་དུས་སུ་ཡང་། རྐང་པ་དང་པོ་གསུམ་གྱི་རྗེས་སུ། མདོ་སྡེའི་ཕན་ཡོན་བདག་ལ་མངོན་འགྱུར་མཛོད། །
ཅེས་བརྗོད་དོ། ། འཇམ་དབྱངས་ཀྱི་ཕྱག་འཚལ་གྱི་དུས་སུ། མཁྱེན་པས་ཤེས་བྱའི་ཆོས་ཀུན་མངོན་སུམ་གཟིགས། ། ཐུགས་རྗེས་འགྲོ་ལ་བུ་ཅིག་ལྟ་བུར་བརྩེ། ། ལྷུན་གྲུབ་མཛད་པས་སྲིད་ཞིའི་དགེ་ལེགས་སྒྲུབ། ། བཅོམ་ལྡན་འཇམ་པའི་དབྱངས་ལ་ཕྱག་འཚལ་ལོ། ། སྐྱབས་སྒྲོལ་དང་། ཕྱག་ན་རྡོ་རྗེ་དང་གནོད་སྦྱིན་རྣམས་ཀྱི་སྐབས་སུ་ཡང་རིམ་པ་ལྟར། འགྲོ་དྲུག་འཇིགས་པ་བརྒྱད་ལས་སྐྱོབས་མཛད་ཅིང་། ། འཁོར་བའི་རྒྱ་མཚོ་ཆེ་ལས་སྒྲོལ་བའི་གྲུ། །
མྱ་ངན་འདས་པར་ཕྱིན་པའི་དེད་དཔོན་མཆོག ། སེམས་དཔའ་སྐྱབས་སྒྲོལ་མཛད་ལ་ཕྱག་འཚལ་ལོ། ། ལྕང་ལོ་ཅན་གྱི་གནས་མཆོག་དམ་པ་ན། ། གསང་སྔགས་རིགས་སྔགས་ཀུན་གྱི་བདག་པོ་སྟེ། ། ལོགས་འདྲེན་བགེགས་ཀྱི་ཚོགས་རྣམས་འཇོམས་མཛད་པ། ། བཅོམ་ལྡན་རྡོ་རྗེ་བསྣམས་ལ་ཕྱག་འཚལ་ལོ། ། སངས་རྒྱས་བསྟན་པ་བསྲུང་བའི་དགེ་བསྙེན་མཆོག ། འཇིགས་པའི་གཟུགས་ཅན་རྔམ་པའི་ཆ་ལུགས་ཅན། ། བདུན་འབུམ་འཁོར་གྱིས་བསྐོར་བའི་བཅུ་གཉིས་པོ། ། གནོད་སྦྱིན་སྡེ་དཔོན་རྣམས་ལ་ཕྱག་འཚལ་ལོ། །
ཞེས་སོ་སོར་བརྗོད་དོ། ། རྩེ་ཐང་སངས་ལྷུན་གྱི་སྨན་བླའི་རྣམ་བཤད་ལས། ཡན་ལག་བདུན་པ་རྣམས་རྫོགས་པའི་སྐབས་འདིར། བུམ་པ་མགུལ་འཆིང་དང་བཅས་པ་ཆུ་གཙང་མས་གསུམ་གཉིས་ཙམ་བཀང་སྟེ་སྟེགས་མཐོ་བ་གཅིག་ལ་བཞག་ལ། བུམ་པའི་ཆུ་ལ་སེམས་གཏད་ནས་མདོ་ཆོག་ཏུ་གསུངས་པའི་གཟུངས་བཞི་པོ་རེ་རེ་ཡང་བདུན་ཡན་ཆད་བརྒྱ་སྟོང་ལ་སོགས་པ་ཅི་འགྲུབ་བཟླ། དེ་ནས་ཁྲུས་ལོང་གི་ནང་དུ་དེ་བཞིན་གཤེགས་པ་རྣམས་ཀྱི་གཟུགས་བརྙན་ཤར་བ་ལ། ཇི་ལྟར་བལྟམས་པ་ཙམ་གྱི་ནི། ། ཞེས་བརྗོད་ཅིང་བུམ་པའི་ཆུས་ཁྲུས་གསོལ་བ་དང་། ཁྲུས་རས་ཀྱིས་སྐུ་ཕྱི་བའི་ཚུལ་བྱས། དེ་ནས་ཆུ་དེས་རང་དང་སྦྱིན་བདག་དང་ནད་པ་ལ་སོགས་པ་ལ་ཁྲུས་བྱའོ། །
ཞེས་བཤད་ཅིང་། རྗེ་རྡོ་རྗེ་ཀུན་དགའ་བཟང་པོས་མཛད་པའི་འདིའི་ཆོ་ག་བསོད་ནམས་ཉེ་བར་སྐྱེད་བྱེད་ལས་ནི། སྐབས་འདིར་དེ་ནས་གཟུངས་སྔགས་བཟླས་ལ་ཁྲུས་བྱ་ཞེས་པའི་དོན་སྔར་གྱི་བུམ་པ། བསང་སྦྱངས་སྟོང་པའི་ངང་ལས་བུམ་པ་མཚན་ཉིད་རྫོགས་པའི་ནང་དུ་བྷྲཱུྃ་ཨ་སོགས་ཀྱི་ཡི་གེ་ལྔ་འོད་ཟེར་འཕྲོ་བ་ཙམ་བསམ་པའམ། ཡང་ན་གཟུངས་ཀྱི་འཕྲེང་བས་བསྐོར་བ་ལ་དམིགས་ཏེ། མཆོད་པ་དང་། གསོལ་བཏབ་བྱས་ནས། གཟུངས་ཐག་ནས་བཟུང་སྟེ་སྔགས་རྣམས་བཟླ་ཞིང་དུང་ཆོས་ཀྱི་མཆོད་ཡོན་ཕུལ་ནས། ཡིག་འབྲུ་ཞུ་བའི་ཆུར་བསམ་སྟེ་རང་ཉིད་དང་བསྒྲུབ་བྱ་གཞན་ལ་དགོས་ན། ཁྲུས་དང་བཀྲིས་རྒྱས་པ་བྱའོ། །
ཞེས་གསུངས་པས། གང་ལྟར་བུམ་པ་བཤམ་ཞིང་དེའི་ཆུ་ལ་དམིགས་ནས་གཟུངས་སྔགས་བཟླ་བ་དང་ཁྲུས་བྱ་བ་ལ་སོགས་ནི་་་་་་བྱས་ན་ཆོ་ག་རྒྱས་པའི་ཡན་ལག་ཏུ་འགྱུར་ཞིང་མ་བྱས་ཀྱང་ངེས་པར་དགོས་པའི་ཚུལ་དུ་མི་སྣང་བས་ལུགས་འདིའི་ཆོ་ག་མཛད་པའི་དམ་པ་མང་པོའི་ཕྱག་ལེན་ལ་ཡང་མི་མཛད་པ་ཤས་ཆེ་ཞིང་། དེང་སང་དེ་ཆོས་སྡེ་ཆེན་པོ་མང་པོའི་ལག་ལེན་ལ་ཡང་མི་དར་བས། སྐབས་འདིར་བུམ་བཟླས་མེད་མི་རུང་གི་ཆོས་མིན། མཁན་ཆེན་ཞི་བ་འཚོ་ཉིད་ཀྱི་མདོ་ཆོག་གི་དགོངས་པ་ཡིན་པར་གསལ་ལོ། ། དེ་ནས་མཆོད་པ་རྣམས་ཅི་འབྱོར་པ་གསོལ་ཏེ་མཆོད་ཡུལ་ལ་ཐུན་མོང་དུ་གཏང་རག་གི་ཚུལ་དུ་མཆོད་པ་ཅི་འབྱོར་པ་འབུལ་ལོ། ། དེ་ནས་སྔར་བསགས་པའི་དགེ་བ་རྣམས་དོན་ཆེན་པོའི་ཆེད་དུ་བསྔོ་བ་ནི། དེ་བཞིན་གཤེགས་པ་བདུན་གྱི་སྔོན་གྱི་སྨོན་ལམ་གྱི་ཁྱད་པར་རྒྱས་པའི་མདོ་སྡེ་ལས་འབྱུང་བ་བཞིན་ཞེས་བྱ་བ་ལ་སོགས་པ་བརྗོད་པའི་མཐར། བདེ་གཤེགས་རྣམས་ཀྱི་སྨོན་ལམ་གང་བཏབ་དང་། ། ཞེས་སོགས་ཤླཽ་ཀ་གཅིག་བརྗོད།
དེ་ནས་བཟོད་པར་གསོལ་བ་ནི་བཅོམ་ལྡན་འདས་དེ་བཞིན་གཤེགས་པ་དགྲ་བཅོམ་པ་ཞེས་སོགས་བརྗོད་པའི་མཐར། མ་འབྱོར་བ་དང་ཉམས་པ་དང་། ཞེས་སོགས་བརྗོད། དེ་ནས་རྟེན་ཡོད་ན་བརྟན་བཞུགས་དང་། མེད་ན་གཤེགས་གསོལ་བྱ། དེ་ནས་བཀྲ་ཤིས་ཀྱི་ཚིགས་སུ་བཅད་པ་བརྗོད། དྲུག་པ་ཆོ་གའི་ཕན་ཡོན་གྱི་ཆེ་བ་བསམ་པ་ནི། བདེ་བར་གཤེགས་པ་བདུན་གྱི་མཚན། ། རབ་གུས་རྗོད་པར་བྱེད་པ་ལ། ། ཕན་ཡོན་གྲངས་བཅས་བདག་དང་གཞན། །
སྔོན་གྱི་སྨོན་ལམ་དབང་གིས་འབྱུང་། ། ཞེས་གསུངས་ཏེ། དེ་བཞིན་གཤེགས་པ་མཚན་ལེགས་ཀྱི་མཚན་བརྗོད་པ་ལས་ཕན་ཡོན་རྣམ་པ་བརྒྱད་དེ། ནད་དང་གདོན་རྣམས་ཞི་བར་འགྱུར་བ་དང་། དབང་པོའི་སྐྱོན་རྣམས་སྤོང་ཞིང་དབང་པོ་ཡོངས་སུ་ཚང་བར་འགྱུར་བ་དང་། རྒྱུ་སྡིག་པའི་ལས་དང་འབྲས་བུ་ངན་འགྲོ་རྣམས་ཡོངས་སུ་སྤོང་བར་འགྱུར་བ་དང་། རིན་པོ་ཆེ་དང་འབྲུ་ལ་སོགས་པའི་བང་མཛོད་རྒྱས་པར་འགྱུར་བ་དང་། བཅིང་བ་དང་བརྡེག་པ་དང་མཚོན་ཆས་རྨས་པ་ལ་སོགས་པ་ལུས་ཀྱི་གདུང་བ་རྣམས་སྤོང་བར་འགྱུར་བ་དང་། མེ་འབར་བ་དང་སེངྒེ་དང་སྟག་དང་སྦྲུལ་གདུག་པ་རྣམས་སྤོང་བར་འགྱུར་བ་དང་། འཐབ་རྩོད་ཀྱིས་སྐྲག་ཅིང་དྭངས་པ་རྣམས་སྤོང་བར་འགྱུར་བ་དང་།
ཆུ་ཀླུང་ཆེན་པོར་ཞུགས་པ་ན་འཆི་བའི་འཇིགས་པ་མེད་པར་རྒལ་བར་འགྱུར་བའོ། ། རིན་ཆེན་ཟླ་བའི་མཚན་བརྗོད་པ་ལ་ཡང་ཕན་ཡོན་རྣམ་པ་བརྒྱད་དེ། བཟའ་བ་དང་། བགོ་བ་དང་བཏུང་བ་ལ་སོགས་པ་ལོངས་སྤྱོད་རྣམས་རྒྱས་པར་འགྱུར་བ་དང་། དགེ་བའི་ཆོས་རྣམས་འཕེལ་བར་འགྱུར་བ་དང་། བྱང་ཆུབ་ཀྱི་སེམས་ཡིད་ལ་བྱེད་པ་དང་མི་འབྲལ་བར་འགྱུར་བ་དང་། འཁོར་བའི་སྡུག་བསྔལ་ལས་ཡོངས་སུ་ཐར་བར་འགྱུར་བ་རྣམས་ནི་དང་པོའོ། ། ལས་ཀྱི་སྒྲིབ་པ་བྱང་བར་འགྱུར་བ་དང་། སྐྱེ་བའི་ཡུལ་ལས་ཡོངས་སུ་ཐར་བར་འགྱུར་བ་དང་། ལྷ་དང་མིའི་བདེ་བ་མྱོང་བར་འགྱུར་བ་རྣམས་ནི་གཉིས་པའོ། །
བུ་བཙས་པའི་སྡུག་བསྔལ་རྣམས་སྤོང་ཞིང་བུད་མེད་ཀྱི་སྐྱེ་གནས་ལས་ཐར་བར་འགྱུར་བ་ནི་གསུམ་པའོ། ། འཆི་བ་དང་དགྲ་དང་དགོན་པའི་གནོད་པ་རྣམས་རབ་ཏུ་ཞི་ཞིང་། ཕ་མ་དང་སྲིང་མོ་དང་མཛའ་ཤེས་དང་ཉེ་དུའི་མྱ་ངན་རྣམས་དང་བྲལ་བར་འགྱུར་བ་ནི་བཞི་པའོ། ། མཚན་མོ་མུན་ནག་ཏུ་འཁྱམས་ཏེ་སྡིག་པ་ཅན་གྱི་གདོན་གྱིས་གཙེས་པའི་འཇིགས་པ་རྣམས་སྤོང་བར་འགྱུར་བ་ནི་ལྔ་བའོ། ། དམན་པ་ལ་མོས་ཤིང་ཤེས་རབ་ཆུང་ལ་དྲན་པ་རྨོངས་པས་དགེ་བའི་ཆོས་ལས་ཉམས་པར་འགྱུར་བ་སྤོངས་ཤིང་། ཏིང་ངེ་འཛིན་དང་དྲན་པ་དང་། གཟུངས་ཀྱི་སྒོ་རྣམས་དང་ཤེས་རབ་ཕུན་སུམ་ཚོགས་པ་ནི་དྲུག་པའོ། ། ཉན་རང་གི་ས་རྣམས་རིང་དུ་སྤོངས་ཤིང་རྫོགས་པའི་བྱང་ཆུབ་ལས་ཕྱིར་མི་ལྡོག་པར་འགྱུར་བ་ནི་བདུན་པའོ། ། མུ་གེའི་བསྐལ་པ་བར་མའི་སྡུག་བསྔལ་སྤོང་བར་འགྱུར་ཞིང་ཤི་འཕོས་ནས་དེ་བཞིན་གཤེགས་པ་དེའི་ཞིང་དུ་སྐྱེ་བར་འགྱུར་བ་ནི་བརྒྱད་པའོ།། །། དེ་བཞིན་གཤེགས་པ་གསེར་བཟང་གི་མཚན་བརྗོད་པ་ལ་ཕན་ཡོན་རྣམ་པ་བཞི་སྟེ།
སྔོན་གཞན་གྱི་སྲོག་བཅད་པ་ལ་སོགས་པའི་སྡིག་པ་རྣམས་ཡོངས་སུ་བྱང་སྟེ་ནད་སྣ་ཚོགས་དང་དུས་མ་ཡིན་པའི་འཆི་བ་ལ་མི་རེག་ཅིང་། ཚེ་རིང་བར་འགྱུར་བ་དང་། སྔོན་གྱི་རྫས་བརྐུས་པ་ལ་སོགས་པའི་སྡིག་པ་རྣམས་བྱང་སྟེ། དབང་ཕྱུག་ཕུན་སུམ་ཚོགས་པར་འགྱུར་བ་དང་། སྐྱེ་བོ་རྣམས་ཕན་ཚུན་གཅིག་ལ་གཅིག་གནོད་པའི་བསམ་སྦྱོར་མེད་པར་ཕན་ཚུན་དུ་མཛའ་བར་འགྱུར་བ་དང་། ཚུལ་ཁྲིམས་འཆལ་བ་དང་། དེའི་རྒྱུ་ཉོན་མོངས་པའི་ཉེས་པ་རྣམས་ཡོངས་སུ་བྱང་སྟེ་ལུས་ངག་ཡིད་གསུམ་སྡོམ་པ་ལ་གནས་ཤིང་བྱང་ཆུབ་ཀྱི་སེམས་ཡིད་ལ་བྱེད་པ་དང་མི་འབྲལ་བར་འགྱུར་བའོ།། །། མྱ་ངན་མེད་མཆོག་དཔལ་གྱི་མཚན་བརྗོད་པ་ལ་ཕན་ཡོན་རྣམ་པ་བཞི་སྟེ། མྱ་ངན་དང་སྡུག་བསྔལ་བ་དང་ཡིད་མི་བདེ་བ་དང་འཁྲུག་པ་རྣམས་རབ་ཏུ་ཞི་ཞིང་སྡུག་པ་དང་བྲལ་བའི་སྡུག་བསྔལ་མི་མྱོང་ལ་ཚེ་རིང་བར་འགྱུར་བ་དང་། བཀྲེས་སྐོམ་དང་དབུལ་བའི་སྡུག་བསྔལ་མི་མྱོང་བར་ཡོ་བྱད་ཡོངས་སུ་འབྱོར་ཞིང་ལྷའི་ལུས་ཀྱི་ཁ་དོག་གིས་བརྒྱན་པར་འགྱུར་བ་དང་།
གནོད་སྦྱིན་དང་སྲིན་པོ་དང་། ཤ་ཟ་རྣམས་ཀྱིས་གཙེས་ཤིང་མདངས་འཕྲོག་པའི་ནད་དང་གནོད་པ་རྣམས་ཞི་བར་འགྱུར་བའོ། ། དེ་བཞིན་གཤེགས་པ་འདིས་སྔོན་སྨོན་ལམ་ཆེན་པོ་བཞི་བཏབ་པའི་གཉིས་པ་ནི་སངས་རྒྱས་པའི་དུས་སུ་སྐུའི་འོད་ཀྱིས་དམྱལ་བའི་སྡུག་བསྔལ་ཞི་བར་འགྱུར་བའི་སྨོན་ལམ་ཡིན་ནོ། ། གཞན་ཡང་མདོ་ལས། འཇམ་དཔལ་གང་གིས་བཅོམ་ལྡན་འདས་དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་མྱ་ངན་མེད་མཆོག་དཔལ་དེའི་མཚན་ཐོས་ཏེ་ཉིན་ལན་གསུམ། མཚན་ལན་གསུམ་དུ་བརྗོད་པ་དང་། སེམས་ཅན་ཐམས་ཅད་ལ་བྱམས་པར་གནས་པར་བྱ་སྟེ། དེ་བཞིན་གཤེགས་པ་དེ་ལ་ཡང་མཆོད་པ་བྱེད་པ་དེ་དག་གི་ལས་ཀྱི་སྒྲིབ་པ་ཐམས་ཅད་ཡོངས་སུ་བྱང་བར་འགྱུར། མྱ་ངན་དང་སྡུག་བསྔལ་དང་ཡིད་མི་བདེ་བ་དང་འཁྲུག་པ་ཐམས་ཅད་ལས་ཡོངས་སུ་ཐར་བར་འགྱུར། ཡུན་རིང་དུ་འཚོ་བར་འགྱུར་ཞིང་ནད་ཐམས་ཅད་ལས་ཡོངས་སུ་ཐར་བར་འགྱུར།
རྟག་ཏུ་ནད་མེད་པ་དང་ལྡན་པར་གྱུར། བྱང་ཆུབ་ཀྱི་མཐར་ཐུག་གི་བར་དུ་ངན་འགྲོ་ལོག་པར་ལྟུང་བར་འགྲོ་བར་མི་འགྱུར། སྐྱེ་བ་དྲན་པར་འགྱུར། དེ་བཞིན་གཤེགས་པ་དེའི་སངས་རྒྱས་ཀྱི་ཞིང་དུ་རིན་པོ་ཆེ་སྣ་བདུན་གྱི་པདྨའི་སྙིང་པོའི་སེང་གེའི་ཁྲི་ལ་བརྫུས་ཏེ་སྐྱེ་བར་འགྱུར། ལྷ་རྣམས་ཀྱིས་རྗེས་སུ་བསྲུང་བར་འགྱུར་ཏེ། འཇམ་དཔལ་བཅོམ་ལྡན་འདས་དེའི་མཚན་ཐོས་པ་ནི་དེ་ལྟར་ཡོན་ཏན་མང་པོ་དག་དང་ལྡན་ནོ། ། ཞེས་གསུངས་སོ།། །། ཆོས་གྲགས་རྒྱ་མཚོའི་དབྱངས་ཀྱི་མཚན་བརྗོད་པ་ལ་ཕན་ཡོན་བཞི་སྟེ། སྔོན་གྱི་ལས་ངན་པའི་དབང་གིས་ལོག་པར་ལྟ་བ་རྣམས་ཀྱི་ཁྱིམ་དུ་སྐྱེས་ཏེ། དཀོན་མཆོག་གསུམ་ལ་མི་དད་ཅིང་བྱང་ཆུབ་སེམས་ཡིད་ལ་མི་བྱེད་པ་ལས་རིང་དུ་གྱུར་པའི་ལས་ཀྱི་སྒྲིབ་པ་དེ་ཟད་པར་གྱུར་ནས་དཀོན་མཆོག་གསུམ་ལ་དམིགས་པའི་དད་པ་དང་།
ཡང་དག་པའི་ལྟ་བ་དང་བྱང་ཆུབ་ཀྱི་སེམས་ཡིད་ལ་བྱེད་པ་རྣམས་འཕེལ་བར་འགྱུར་བ་དང་། ཆོས་ཀྱི་སྤྲིན་དང་རྒྱ་མཚོའི་སྒྲ་ཐོས་ཏེ་སྔོན་གྱི་ལས་ངན་པ་རྣམས་ཡོངས་སུ་ཟད་པར་འགྱུར་བ་དང་ལོངས་སྤྱོད་རྣམས་བསམ་མ་ཐག་ཏུ་འབྱོར་བར་འགྱུར་བ་དང་། འཐབ་རྩོད་ཀྱི་བྱ་བར་མི་འཇུག་ཅིང་རང་རང་གི་རྫས་དང་ལོངས་སྤྱོད་དབང་ཕྱུག་དག་གིས་ཆོག་ཤེས་པར་འགྱུར་རོ། ། གཞན་ཡང་མདོ་ལས། བཅོམ་ལྡན་འདས་དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་ཆོས་གྲགས་རྒྱ་མཚོའི་དབྱངས་དེའི་མཚན་ཐོས་ནས་འཛིན་པ་དང་། དད་པར་བྱེད་པ་དང་། རབ་ཏུ་གུས་པས་མཆོད་པར་བྱེད་པ་དེ་སྡིག་པ་ཐམས་ཅད་ཡོངས་སུ་བྱང་ནས་སངས་རྒྱས་ཀྱི་བྱང་ཆུབ་ལས་ཕྱིར་མི་ལྡོག་པར་འགྱུར། ཚེ་རབས་ཐམས་ཅད་དུ་ཚེ་རབས་དྲན་པར་འགྱུར། ནམ་དུ་ཡང་བྱང་ཆུབ་ཀྱི་སེམས་དང་མི་འབྲལ་བར་འགྱུར། སྐྱེ་བ་ཐམས་ཅད་དུ་དེ་བཞིན་གཤེགས་པ་དང་འཕྲད་པར་འགྱུར།
རྟག་ཏུ་ནད་མེད་ཅིང་ཚེ་རིང་བར་འགྱུར། འདི་ནས་ཤི་འཕོས་ནས་འཇིག་རྟེན་གྱི་ཁམས་དེར་སྐྱེ་བར་འགྱུར་ལ། གཞན་ཡང་ལོག་པར་ལྟུང་བར་འགྲོ་བར་མི་འགྱུར། གང་དང་གང་དུ་སྐྱེ་བར་བསམ་མ་ཐག་ཏུ་གོས་དང་རྒྱན་དང་སྤོས་དང་འཕྲེང་བ་དང་བྱུག་པ་དང་མལ་ཆ་དང་ན་བའི་གསོས་སྨན་དང་། ཡོ་བྱད་ལོངས་སྤྱོད་དང་དབང་ཕྱུག་དང་ལྡན་པར་འགྱུར་རོ། ། ཞེས་གསུངས་སོ།། །། མངོན་མཁྱེན་རྒྱལ་པོའི་མཚན་བརྗོད་པ་ལ་ཕན་ཡོན་རྣམ་པ་བཞི་སྟེ། ཞིང་ལས་དང་ས་བོན་འདེབས་པ་ལ་སོགས་པའི་བྱ་བ་ངན་པ་ལས་ལོག་ནས། རྟག་ཏུ་དགེ་བའི་ཆོས་སྤྱོད་ཅིང་། བསམ་མ་ཐག་ཏུ་མཆོག་ཆས་ཐམས་ཅད་འབྱོར་བར་འགྱུར་བ་དང་།
མི་དགེ་བ་བཅུའི་ལས་ལམ་ཡང་དག་པར་བླང་བས་དམྱལ་བར་འགྲོ་བར་འགྱུར་བ་ལས་ལོག་ནས་དགེ་བ་བཅུའི་ལས་ཀྱི་ལམ་དང་ལྡན་པར་འགྱུར་བ་དང་། གཞན་གྱི་དབང་དུ་སོང་སྟེ་ཆད་པས་བཅད་པ་དང་། བརྡེག་པ་དང་གོ་རར་གཞུག་པ་དང་། གསོད་པ་ལ་སོགས་པའི་སྡུག་བསྔལ་ལས་ཐར་བར་འགྱུར་བ་དང་། སྡིག་པའི་ལས་ཐམས་ཅད་ཡོངས་སུ་བྱང་སྟེ་བདེ་འགྲོ་མཐོ་རིས་ཀྱི་འཇིག་རྟེན་དུ་སྐྱེ་ཞིང་ལྷ་དང་མིའི་བདེ་བ་མྱོང་བ་འགྱུར་རོ།། །། སྨན་པའི་རྒྱལ་པོའི་མཚན་བརྗོད་པ་ལ་ཕན་ཡོན་རྣམ་པ་གཉིས་ཏེ། ལུས་ངན་པ་དང་། དབང་པོ་མ་ཚང་བ་དང་། མདོག་མི་སྡུག་པ་དང་། བེམ་པོ་དང་།
ཡན་ལག་སྐྱོན་ཅན་དང་། སྒུར་པོ་དང་། ཤ་ཀྲ་ཅན་དང་། ཞར་བ་དང་། ལོང་བ་དང་། འོན་པ་དང་། སྨྱོན་པ་དང་། གཞན་ཡང་ནད་སྣ་ཚོགས་ཀྱིས་ལུས་ལ་བཏབ་པ་དག་གིས་མཚན་ཐོས་པ་ན་དབང་པོ་ཚང་ཞིང་ཡན་ལག་ཡོངས་སུ་རྫོགས་པར་འགྱུར་བ་དང་། ནད་སྣ་ཚོགས་ཀྱིས་ཡོངས་སུ་གཟིར་བ་སྐྱབས་མེད་མགོན་མེད་པ། མཆོག་ཆས་དང་སྨན་མི་བདོག་པ་དཔུང་གཉེན་མེད་པ་དབུལ་བ་སྡུག་བསྔལ་བ་དག་གིས་མཚན་ཐོས་པ་ན་ནད་ཐམས་ཅད་རབ་ཏུ་ཞི་ནས།
བྱང་ཆུབ་ཀྱི་མཐར་ཐུག་གི་བར་དུ་ནད་མེད་ཅིང་གནོད་པ་མེད་པར་འགྱུར་བའོ། ། དེ་བཞིན་གཤེགས་པ་འདིའི་སྔོན་སྨོན་ལམ་ཆེན་པོ་བཅུ་གཉིས་བཏབ་པའི་དྲུག་པ་དང་བདུན་པ་ལས་མཚན་གྱི་ཕན་ཡོན་འདི་གཉིས་སུ་འགྱུར་བ་ཡིན་ལ། གཞན་བཅུ་པོ་ནི་སངས་རྒྱས་པའི་ཚེ་སྐུའི་འོད་ཀྱིས་འཇིག་རྟེན་གྱི་ཁམས་གསལ་བར་བྱེད་པ་ལ་སོགས་པའི་སྨོན་ལམ་ཡིན་ནོ། ། གཞན་ཡང་ཕན་ཡོན་རྣམ་པ་བདུན་ཏེ། སེར་སྣ་ཤིན་ཏུ་གོམས་པའི་ངང་ཚུལ་ཅན་ཡི་དྭགས་དང་དུད་འགྲོའི་སྐྱེ་གནས་སུ་སྐྱེས་པ་དག་ལས་སྔོན་མིར་གྱུར་པ་ན་སྨན་པའི་རྒྱལ་པོའི་མཚན་ཐོས་པ་རྣམས་ནི་སྔོན་གོམས་པའི་དབང་གིས་རྟེན་དེ་ལ་མཚན་མངོན་སུམ་དུ་འགྱུར་ཞིང་དྲན་པ་ཙམ་གྱིས་དེ་མ་ཐག་ཏུ་ཤི་འཕོས་ནས་མིའི་འཇིག་རྟེན་དུ་སྐྱེ་བར་འགྱུར་ལ། རྟེན་དེ་ལ་ཚེ་རབས་དྲན་ནས་ངན་འགྲོའི་འཇིགས་པས་སྐྲག་སྟེ་བདོག་པ་ཐམས་ཅད་ཡོངས་སུ་གཏོང་བར་འགྱུར་རོ། ། གང་དང་ཚུལ་ཁྲིམས་བླང་ནས་ཞིག་པར་གྱུར་པ་དང་། ཚུལ་ཁྲིམས་དང་ལྡན་ཀྱང་ཐོས་པ་ལ་མ་སྦྱངས་པས་མདོ་སྡེའི་དོན་ལ་རྨོངས་པ་དང་། མང་དུ་ཐོས་པ་དང་ལྡན་ཀྱང་ང་རྒྱལ་གྱི་དབང་གིས་དམ་པའི་ཆོས་ལ་དབང་ཟ་བར་བྱེད་པའི་རྒྱུས་དམྱལ་བར་སྐྱེ་བ་དག་ལས་སྔོན་མིར་གྱུར་པ་ན་སྨན་པའི་རྒྱལ་པོའི་མཚན་ཐོས་པ་རྣམས་ནི་སྔོན་གོམས་པའི་དབང་གིས་རྟེན་དེ་ལ་མཚན་མངོན་དུ་འགྱུར་ཞིང་། དྲན་པ་ཙམ་གྱིས་དེ་མ་ཐག་ཏུ་ཤི་འཕོས་ནས་མིའི་འཇིག་རྟེན་དུ་སྐྱེ་བར་འགྱུར་ལ།
རྟེན་དེ་ལ་རབ་ཏུ་བྱུང་ནས་བསླབ་པ་ཐམས་ཅད་ལ་སློབ་པར་འགྱུར་རོ། ། ཕྲག་དོག་གི་དབང་གིས་བདག་བསྟོད་གཞན་སྨོད་ལྷུར་བླངས་པའི་རྒྱུས་ངན་སོང་གསུམ་ལ་སོགས་པའི་སྡུག་བསྔལ་མང་པོ་ལ་རེག་པར་གྱུར་པ་དག་ལས་སྔོན་མིར་གྱུར་པ་ན་སྨན་པའི་རྒྱལ་པོའི་མཚན་ཐོས་པ་རྣམས་ནི་སྔོན་གོམས་པའི་དབང་གིས་རྟེན་དེ་ལ་མཚན་མངོན་དུ་འགྱུར་ཞིང་དེ་མ་ཐག་ཏུ་སྡུག་བསྔལ་དང་སྐྱེ་གནས་ངན་པ་བོར་ནས་དགེ་བའི་ཆོས་ཐམས་ཅད་ལ་རིམ་གྱིས་འཇུག་པར་འགྱུར་རོ། ། ངན་སྔགས་ཀྱིས་བཏང་བའི་བྱད་དང་། གནོད་སྦྱིན་དང་སྲིན་པོ་ལ་སོགས་པའི་གནོད་པ་རྣམས་ཀྱིས་མི་ཚུགས་པར་འགྱུར་རོ། ། ལོ་གཅིག་གམ་ཟླ་བ་གསུམ་བསླབ་པའི་གཞི་རྣམས་འཛིན་ཅིང་བདེ་བ་ཅན་དུ་སྐྱེ་བར་སྨོན་ལམ་འདེབས་པས་གང་དག་སྨན་པའི་རྒྱལ་པོའི་མཚན་ཐོས་པ་དེ་དག་ནི་འཆི་བའི་དུས་ཀྱི་ཚེ་བྱང་ཆུབ་སེམས་དཔའ་བརྒྱད་རྫུ་འཕྲུལ་གྱིས་ལྷགས་ནས་ལམ་སྟོན་པར་འགྱུར་ཏེ་བདེ་བ་ཅན་དུ་སྐྱེ་བར་འགྱུར་རོ། ། སྨན་པའི་རྒྱལ་པོའི་མཚན་ཐོས་པ་ལ་ལ་ནི་ལྷའི་འཇིག་རྟེན་དུ་སྐྱེ་བར་འགྱུར་ལ། དེ་ནས་ཤི་འཕོས་ནས་ཀྱང་ངན་སོང་དུ་མི་ལྟུང་བར་འཁོར་ལོ་བསྒྱུར་བའི་རྒྱལ་པོའམ་རྒྱལ་རིགས་ཤིང་ས་ལ་ཆེན་པོ་ལྟ་བུའམ། བྲམ་ཟེ་ཤིང་ས་ལ་ཆེན་པོ་ལྟ་བུའམ། ཁྱིམ་བདག་ཤིང་ས་ལ་ཆེན་པོ་ལྟ་བུར་འགྱུར་རོ། ། བུད་མེད་གང་གི་སྨན་པའི་རྒྱལ་པོའི་མཚན་ཐོས་པ་དེ་དག་ནི་བུད་མེད་ཀྱི་ཐ་མ་ཡིན་གྱིས་སླར་བུད་མེད་དུ་སྐྱེ་བར་མི་འགྱུར་རོ། །
སྨན་པའི་རྒྱལ་པོ་ལ་མཆོད་པའི་ཕན་ཡོན་ཡང་རྣམ་པ་མང་སྟེ། མདོ་ལས། འཇམ་དཔལ་དད་པའི་རིགས་ཀྱི་བུའམ་རིགས་ཀྱི་བུ་མོ་གང་དག་དེ་བཞིན་གཤེགས་པ་དེ་ལ་མཆོད་པ་བྱེད་པ་དེ་དག་གིས་དེ་བཞིན་གཤེགས་པ་དེའི་སྐུ་གཟུགས་བྱ། ཉིན་ཞག་བདུན་འཕགས་ལམ་ཡན་ལག་བརྒྱད་དང་ལྡན་པའི་བསྙེན་གནས་ལ་གནས་ལ་ཉེ་བར་གནས་པར་བྱ། ཁ་ཟས་གཙང་མ་ཟ་ཞིང་ལུས་ལེགས་པར་བཀྲུས་ཏེ་གོས་བཟང་པོ་དྲི་མ་མེད་པར་བགོ་ཞིང་ཕྱོགས་གཙང་མར་མེ་ཏོག་སྣ་ཚོགས་བསིལ་མ་བཀྲམ་ལ་སྤོས་སྣ་ཚོགས་བདུགས་པ་རས་དང་གདུགས་དང་རྒྱལ་མཚན་སྣ་ཚོགས་ཀྱིས་ལེགས་པར་བརྒྱན་པའི་ས་ཕྱོགས་སུ་དྲི་མ་མེད་པའི་སེམས་དང་རྙོག་པ་མེད་པའི་སེམས་དང་། གནོད་སེམས་མེད་པའི་སེམས་དང་། བྱམས་པའི་སེམས་དང་བཏང་སྙོམས་ཀྱི་སེམས་དང་མཉམ་པའི་སེམས་བྱ། རོལ་མོའི་སྒྲ་དང་སིལ་སྙན་དང་། གླུ་དབྱངས་བླངས་ཤིང་དེ་བཞིན་གཤེགས་པའི་སྐུ་གཟུགས་དེ་ལ་སྐོར་བ་བྱ་སྟེ་དེའི་སྔོན་གྱི་སྨོན་ལམ་ཡང་ཡིད་ལ་བྱ་ཞིང་མདོ་འདི་ཡང་བསྟན་ན་གང་བསམ་པ་དང་གང་སྨོན་པའི་བསམ་པ་དེ་ཡོངས་སུ་རྫོགས་པར་འགྱུར་ཏེ། གལ་ཏེ་ཚེ་རིང་བར་སྨོན་ན་ཚེ་རིང་པོར་འགྱུར་རོ། །
གལ་ཏེ་ལོངས་སྤྱོད་དང་ལྡན་པར་སྨོན་ན་ནི་ལོངས་སྤྱོད་འབྱོར་བར་འགྱུར་རོ། ། གལ་ཏེ་དབང་ཕྱུག་དང་ལྡན་པར་འདོད་ན་ནི་ཚེགས་ཆུང་ངུས་རྙེད་པར་འགྱུར་རོ། ། གལ་ཏེ་བུ་འདོད་ན་ནི་བུ་རྙེད་པར་འགྱུར་རོ། ། གང་དག་སྡིག་པ་ཅན་གྱི་རྨི་ལམ་རྨིས། གང་དུ་བྱད་ཁ་དང་ལྟས་ངན་མཐོང་ངམ། གནས་གང་དུ་བཀྲ་མི་ཤིས་པ་བརྒྱ་དག་གནས་པར་འགྱུར་བ་ལ་གང་དག་བཅོམ་ལྡན་འདས་དེ་བཞིན་གཤེགས་པ་སྨན་གྱི་བླ་བཻ་ཌཱུརྻ་འོད་ཀྱི་རྒྱལ་པོ་དེ་ལ་མཆོད་པ་རྣམ་པ་སྣ་ཚོགས་ཀྱིས་བཀུར་བསྟི་བྱེད་ན་རྨི་ལམ་ངན་པ་དང་། ལྟས་ངན་པ་དང་། བཀྲ་མི་ཤིས་པའི་དངོས་པོ་ཐམས་ཅད་མཐོང་བར་མི་འགྱུར་རོ། ། གང་དག་མེས་འཇིགས་པ་དང་། ཆུས་འཇིགས་པ་དང་།
མཚོན་གྱིས་འཇིགས་པ་དང་། དུག་གིས་འཇིགས་པ་དང་། གཡང་པས་འཇིགས་པ་དང་། གླང་པོ་ཆེ་གཏུམ་པོས་འཇིགས་པ་དང་སྟག་གིས་འཇིགས་པ་དང་དོམ་དང་དྲད་དང་སྦྲུལ་གདུག་པས་འཇིགས་པ་དང་། སྡིག་པ་དང་རྐང་ལག་བརྐྱང་པས་འཇིགས་པ་དེ་དག་གིས་དེ་བཞིན་གཤེགས་པ་དེ་ལ་མཆོད་པ་བྱས་ན་འཇིགས་པ་ཐམས་ཅད་ལས་ཡོངས་སུ་ཐར་བར་འགྱུར་རོ། ། གང་དག་ཕ་རོལ་གྱི་དམག་ཚོགས་ཀྱིས་འཇིགས་པ་དང་། རྐུན་པོས་འཇིགས་པ་དེ་དག་ཀྱང་དེ་བཞིན་གཤེགས་པ་དེ་ལ་མཆོད་པ་བྱའོ་ཞེས་གསུངས་སོ། ། གཞན་ཡང་ཇི་ལྟར་བླངས་པའི་བསླབ་པ་ལས་ཉམས་ཏེ་ངན་སོང་དུ་འགྲོ་བར་འགྱུར་བ་དེ་དག་ཀྱང་སྨན་པའི་རྒྱལ་པོ་ལ་མཆོད་པ་བྱས་པས་ངན་སོང་གི་འཇིགས་པ་དང་བྲལ་བར་འགྱུར་རོ། ། བུད་མེད་གང་དག་བུ་བཙའ་བའི་དུས་ཀྱི་སྡུག་བསྔལ་མྱོང་བ་དེ་དག་ཀྱང་སྨན་པའི་རྒྱལ་པོ་ལ་མཆོད་པ་བྱས་པས་སྡུག་བསྔལ་མེད་པར་བུ་ཡན་ལག་ཡོངས་སུ་ཚང་བ་སྐྱེ་བར་འགྱུར་རོ། བདུན་པ་གནད་ཀྱི་སྙིང་པོའི་དོན་ངེས་པར་བྱ་བ་ནི།
དེ་ཕྱིར་རབ་གུས་ལྡན་པའི་བློས། ། མཆོག་ཏུ་རྨད་བྱུང་དེ་མཚན་དག ། རྣམ་པ་མང་པོར་རྗོད་བྱེད་པ། ། འདི་ཉིད་དོན་གྱི་སྙིང་པོ་ཡིན། ། དེ་ལྟར་ན་རབ་ཏུ་གུས་པ་དང་ལྡན་པས་དེ་བཞིན་གཤེགས་པ་བདུན་གྱི་མཚན་རྣམ་པ་མང་པོར་བརྗོད་ཅིང་དོན་སེམས་པར་བྱེད་པ་ནི་མདོ་སྡེ་འདི་དང་ཆོ་གའི་གནད་ཀྱི་སྙིང་པོའི་དོན་ཡིན་ཏེ། དེ་བཞིན་གཤེགས་པ་རྣམས་ཀྱིས་སྔོན་སློབ་ལམ་གྱི་གནས་སྐབས་སུ་བསྐལ་པ་གྲངས་མེད་པ་མང་པོར་རང་ཉིད་མངོན་པར་རྫོགས་པར་སངས་རྒྱས་པའི་མཚན་རྗོད་པར་བྱེད་པ་ལ་ཕན་ཡོན་འདི་དང་འདི་ལྟ་བུ་འབྱུང་བར་གྱུར་ཅིག ཅེས་པའི་སྨོན་ལམ་བཏབ་པ་དེ་རྣམས་སངས་རྒྱས་པའི་ཚེ་ལེགས་པར་གྲུབ་པ་ཡིན་ལ། དེ་ཉིད་ཤིན་ཏུ་རྨད་དུ་བྱུང་ཞིང་ཆེས་ཟབ་པའི་གནད་དུ་གཟིགས་ནས་སྟོན་པ་ཤཱཀྱ་ཐུབ་པས་ཀྱང་འཁོར་གྱི་དབུས་སུ་སེམས་ཅན་རྣམས་ལ་ཕན་པའི་སླད་དུ་གསུངས་པའི་ཕྱིར། བརྒྱད་པ་སྙིང་པོའི་དོན་བསྡུས་ཏེ་ཉམས་སུ་བླང་བ་ནི། བདེ་གཤེགས་བདུན་པོ་རེ་རེའི་མཚན། །
བདུན་ནམ་ཉེར་གཅིག་བརྒྱད་ལ་སོགས། ། ཕྱག་འཚལ་སྔོན་སོང་ཡན་ལག་བདུན། ། རྟག་ཏུ་འཆག་མེད་ཉམས་ལེན་བྱ། ། ཞེས་གསུངས་ཏེ། དེ་ཡང་ཐོག་མ་ཁོ་ནར། སྐྱབས་གསུམ་བདེན་དང་ཆོས་དབྱིངས་དག་པའི་མཐུས། ། གནས་འདི་རྣམ་དག་ཞིང་མཆོག་ཉིད་གྱུར་ཏེ། ཁང་བཟང་ཁྲི་དང་པདྨའི་གདན་དག་དང་། ། མ་ཚང་མེད་པའི་མཆོད་པས་མཛེས་གྱུར་ཅིག ཅེས་པ་ལན་གཅིག་གིས་གནས་ལ་སོགས་པ་བྱིན་གྱིས་བརླབས།
དེ་ནས། ཤར་ཕྱོགས་རྣམ་དག་ཞིང་གི་རྒྱལ་བ་བདུན། ། མི་འཇེད་འདྲེན་པ་སྐྱོབ་པ་ཤཱཀྱའི་ཏོག ། ཀུན་ཀྱང་རྒྱལ་སྲས་རྒྱ་མཚོའི་འཁོར་དང་བཅས། ། སྤྱན་འདྲེན་མཆོད་པའི་གནས་འདིར་གཤེགས་སུ་གསོལ། ། ཞེས་པས་སྤྱན་དྲངས་ཏེ་བཞུགས་པར་བསམ། དེ་ནས། བཅོམ་ལྡན་འདས་དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་མཚན་ལེགས་པ་ཡོངས་བསྒྲགས་དཔལ་གྱི་རྒྱལ་པོ་ལ་ཕྱག་འཚལ་ལོ། ། ཞེས་པ་བདུན་ནམ་ཉེར་གཅིག་ལ་སོགས་པ་བྱ་ཞིང་སྟོན་པ་ཤཱཀྱ་ཐུབ་པའི་བར་ལ་བསྒྲེའོ། ། དེ་ནས།
དེ་བཞིན་གཤེགས་པ་བདུན་གྱི་སྔོན་གྱི་ཁྱད་པར་རྒྱས་པ་མདོ་སྡེ་རིན་པོ་ཆེ་ལ་ཕྱག་འཚལ་ལོ། ། བྱང་ཆུབ་སེམས་དཔའ་སེམས་དཔའ་ཆེན་པོ་འཕགས་པ་འཇམ་དཔལ་གཞོན་ནུར་གྱུར་པ་ལ་ཕྱག་འཚལ་ལོ། ། བྱང་ཆུབ་སེམས་དཔའ་སེམས་དཔའ་ཆེན་པོ་འཕགས་པ་སྐྱབས་སྒྲོལ་ལ་ཕྱག་འཚལ་ལོ། ། བྱང་ཆུབ་སེམས་དཔའ་སེམས་དཔའ་ཆེན་པོ་ཕྱག་ན་རྡོ་རྗེ་ལ་ཕྱག་འཚལ་ལོ། ། ཚངས་པ་དང་བརྒྱ་བྱིན་དང་རྒྱལ་པོ་ཆེན་པོ་བཞི་ལ་སོགས་པ་དམ་པའི་ཆོས་སྐྱོང་བའི་དགེ་བསྙེན་ཐམས་ཅད་ལ་འཕྱག་འཚལ་ལོ། ། མཐུ་དཔལ་དང་ལྡན་པའི་དགེ་བསྙེན་གནོད་སྦྱིན་གྱི་སྡེ་དཔོན་ཆེན་པོ་བཅུ་གཉིས་པོ་རེ་རེ་ལ་ཡང་གཡོག་འཁོར་གནོད་སྦྱིན་བདུན་འབུམ་བདུན་འབུམ་དང་བཅས་པ་ལ་ཕྱག་འཚལ་ལོ། ། ཞེས་པ་རྣམས་ལན་གཅིག་བརྗོད། དེ་ནས་འཕགས་པའི་ཚོགས་དེ་དག་ཐམས་ཅད་ནས་གསོལ་བར་འཚལ་ལོ་ཞེས་པའི་བར་བརྗོད། དེ་ནས། དེ་བཞིན་གཤེགས་པ་བདུན་གྱི་མཚན་སྨོས་པའི། །
ཕན་ཡོན་ཇི་སྙེད་སྨོན་ལམ་གྱིས་སྒྲུབ་པ། ། དེ་དག་བདག་ལ་བདེ་བླག་འགྲུབ་གྱུར་ཅིག ། རྣམ་དག་ཞིང་རྣམས་སུ་ཡང་སྐྱེ་བར་ཤོག ། སྟོན་པ་ཤཱཀྱའི་གཙོ་བོས་མདོ་སྡེ་ལས། ། ཇི་སྐད་གསུངས་པའི་ཕན་ཡོན་བྱིན་གྱིས་རློབས། ། བདེ་གཤེགས་གསུང་རབ་གཞན་དུ་མི་འགྱུར་བ། ། དེ་ཡི་བདེན་པའང་བདག་ལ་མངོན་གྱུར་མཛོད། ། འཇམ་དཔལ་སྐྱབས་སྒྲོལ་ཕྱག་ན་རྡོ་རྗེ་དང་། ། ཚངས་པ་ལ་སོགས་གནོད་སྦྱིན་ཚོགས་རྣམས་ཀྱིས། ། ཞལ་བཞེས་ཇི་ལྟའི་དགེ་ལེགས་ཇི་སྙེད་པ། །
འཕྲལ་དང་ཡུན་དུ་བདག་ལ་འགྲུབ་པར་མཛོད། ། ཅེས་བརྗོད་དོ། ། འདི་ལྟ་བུའི་ཉམས་ལེན་ཞག་རེ་བཞིན་འཆག་མེད་དུ་བྱེད་པ་དེ་ལ་ནི་སྔར་བཤད་པའི་ཕན་ཡོན་རྣམས་གདོན་མི་ཟ་བར་འབྱུང་ངེས་པས། ཡོན་ཏན་འདོད་པ་རྣམས་ཀྱིས་ཚེགས་ཆུང་ཞིང་དོན་ཆེ་བའི་ཟབ་མོའི་གནད་འདི་ལ་འབད་པར་བྱའོ། ། དེ་དག་གིས་ནི་མདོ་ཆོག་དོན་རྣམས་ཞིབ་ཏུ་བཤད་པ་བསྟན་ཟིན་ཏེ། འདི་དག་ཀྱང་མཁས་པའི་དབང་པོ་རྩེ་སྟེང་སངས་ལྷུན་གྱིས་མཛད་པའི་སྨན་ལྷའི་མདོ་ཆོག་གི་བཤད་པ་དེ་བཞིན་གཤེགས་པ་བདུན་གྱི་སྨོན་ལམ་རྒྱ་མཚོའི་རྒྱན་ཞེས་བྱ་བ་ནས་ཇི་ལྟར་འབྱུང་བ་བཞིན་གཙོ་བོར་བཀོད་པ་ཡིན་མོད་ཀྱི། སྐབས་འགའ་ཞིག་ཏུ་དཔྱད་པར་འོས་པའི་ཆ་འགའ་ཡང་ཡོད་པར་ཤ་ཆགས་མོད། འོན་ཀྱང་འདིར་ནི་ཡི་གེ་ཚེགས་ཆུང་བའི་ཕྱིར། རེ་ཞིག་བཏང་སྙོམས་སུ་བྱས་པ་ཡིན་ནོ། ། གཉིས་པ་དེ་ལས་འཕྲོས་པའི་ལེགས་བཤད་བསྟན་པ་ནི། །
ལུགས་འདི་ལ་ཉེ་བར་མཁོ་བའི་ཡིག་སྣ་པཎ་ཆེན་ཤཱཀྱ་མཆོག་ལྡན་གྱི་མཛད་པའི་མདོ་དང་ཆོ་གའི་གཞུང་གི་རྣམ་བཤད་འཆི་བ་མེད་པའི་མཛོད་ཀྱི་རྔ་སྒྲ་ཞེས་བྱ་བ་ལས་འདི་ལྟར་བྱུང་སྟེ། འདིར་དེ་བཞིན་གཤེགས་པ་བརྒྱད་འཁོར་དང་བཅས་པ་མཆོད་པའི་ཆོ་ག་རྒྱས་པར་སྟོན་པའི་བསྟན་བཅོས། མཚན་བརྗོད་པར་དཀའ་བའི་སེམས་དཔའ་ཆེན་པོ་ཞི་བ་འཚོས་མཛད་པ་འདི་ནི་དོན་གསུམ་གྱིས་བཤད་པར་བྱ་སྟེ། ཐུན་མོང་གི་རྣམ་གཞག་སྤྱིར་བསྟན། མདོ་སྔགས་ལ་བརྟེན་པའི་ཆོ་ག་སོ་སོར་བཤད་པ། མདོ་དང་ཇི་ལྟར་སྦྱོར་བའི་རིམ་པའོ། ། དང་པོ་ལ་རྟེན་གྱི་གང་ཟག་གང་གིས་ཉམས་སུ་ལེན་པ། ཆོ་གའི་རྣམ་གཞག་ཇི་ལྟ་ཇི་ལྟར་ཉམས་སུ་ལེན་པ། དགོས་པ་གང་གི་ཕྱིར་ཉམས་སུ་ལེན་པའོ། ། དང་པོ་ནི།
སྐྱབས་འགྲོའི་སྡོམ་པ་དང་ལྡན་ཅིང་། ཚད་མེད་པ་བཞི་དང་སྟོང་པ་ཉིད་ཀྱི་ཏིང་ངེ་འཛིན་བསྒོམ་པ། བྱང་ཆུབ་ཀྱི་མཆོག་ཏུ་སེམས་བསྐྱེད་པའོ། ། དེ་ཡང་ཁྱིམ་པ་དང་རབ་ཏུ་བྱུང་བའི་དབྱེ་བས་གཉིས་ལས། ཁྱིམ་པ་ཡིན་ན་ཡན་ལག་བརྒྱད་དང་ལྡན་པའི་གསོ་སྦྱོང་བླང་བར་བྱ་ཞིང་། གཉིས་པ་ཡང་དེའི་སྡོམ་པ་དང་མི་ལྡན་པར་བར་མ་ཙམ་ཡིན་ན་གསོ་སྦྱོང་བླང་བ་འགལ་བ་མེད་དོ། ། གཉིས་པ་ལ་གཞལ་ཡས་ཁང་བསྐྱེད་ཅིང་ས་གཞི་བྱིན་གྱིས་བརླབས་པ་དང་། དེར་དེ་བཞིན་གཤེགས་པ་བརྒྱད་འཁོར་དང་བཅས་པ་སྤྱན་དྲངས་ནས་ཕྱག་མཆོད་སོགས་བྱ་བ། འདོད་པའི་དོན་ལ་གསོལ་བ་གདབ་ཅིང་དངོས་གྲུབ་བླང་བའོ། ། དང་པོ་ནི།
དག་པའི་ཞིང་ན་ཡོད་པའི་གཞི་དང་གཞལ་ཡས་ཁང་ལ་སོགས་པ་རྣམས་ཀྱི་བཀོད་པའི་ཁྱད་པར་ཅི་འདྲ་བ་དེ་འདྲ་ཞིག སྒྲུབ་པ་པོ་རང་ཉིད་གང་ན་འཁོད་པའི་གནས་དེར་འབྱུང་བར་སྨོན་ལམ་གདབ་པའི་སྒོ་ནས་སྒྲུབ་པ་ཡིན་གྱི། ཐིག་གདབ་པ་དང་ཚོན་འགྱེད་པ་ལ་སོགས་པའི་རིམ་པས་ངེས་པར་སྒྲུབ་དགོས་པ་ནི་མ་ཡིན་ཏེ། ལུགས་དེ་ལ་སྨོན་ལམ་བཏབ་པའི་སྒོ་ནས་གཞལ་ཡས་ཁང་གི་སྒྲུབ་ཚུལ་དེ་ལྟ་བུ་མི་འབྱུང་བའི་ཕྱིར། སྒོ་བཞི་དང་རྟ་བབས་དང་དྲ་བ་དང་དྲ་བ་ཕྱེད་པ་སོགས་བཤད་པ་ཙམ་གྱི་སྔགས་ཀྱི་ལུང་ཁོ་ནས་མི་འགྲུབ་སྟེ། འདུལ་བ་གནས་མལ་གྱི་གཞི་ལས་ཀྱང་དེ་ལྟར་བཤད་པའི་ཕྱིར། འདིར་སྤྱན་འདྲེན་པ་ཡང་དམ་ཚིག་པ་བསྐྱེད་ནས་དེ་ལ་ཡེ་ཤེས་པ་བཅུག་པ་མ་ཡིན་གྱི། གཞལ་མེད་ཁང་གི་ནང་དུ་གདན་རྐྱང་པ་བསྐྱེད་པ་ལ་སངས་རྒྱས་དང་བྱང་ཆུབ་སེམས་དཔའ་རྣམས་ཀྱི་གཟུགས་ཀྱི་སྐུ་སྤྱན་དྲངས་ནས་བཞུགས་སུ་གསོལ་བ་ཙམ་ཡིན་པའི་ཕྱིར། ལུགས་མ་དང་རས་བྲིས་ལ་སོགས་པ་མདུན་དུ་བཀྲམ་ནས་དེ་ལ་སྤྱན་འདྲེན་པ་ཡང་ཡོད་མོད་ཀྱི། དེ་འདྲ་དེ་ལུགས་འདི་ལ་མེད་མི་རུང་གི་ཡན་ལག་ཏུ་དགོས་པ་མ་ཡིན་པའི་ཕྱིར་དང་།
སྐྱབས་གྲོལ་གྱི་སྐབས་ནས་བསྟན་པའི་ཆོ་ག་ལས་སྐུ་གཟུགས་བདུན་བྱ་བར་བཤད་ཀྱང་། དེར་ཡེ་ཤེས་པ་སྤྱན་འདྲེན་པའི་གསལ་ཁ་མེད་པའི་ཕྱིར་རོ། ། ཡང་གཞལ་མེད་ཁང་གི་དབུས་སུ་ཆོས་པོ་ཏི་བཞུགས་པ་དང་། མཐའ་བསྐོར་དུ་དེ་བཞིན་གཤེགས་པ་བརྒྱད་བཞུགས་པའི་ངེས་པ་ཡང་ཡོད་པ་མ་ཡིན་ཏེ། མདོ་དང་ཆོ་གའི་གཞུང་གཉིས་ཀ་ལས་དེ་ལྟར་མ་བཤད་པའི་ཕྱིར་དང་། སྤྱིར་ཡང་གསང་སྔགས་ཀྱི་རྒྱུད་གཞུང་ལས་གཙོ་འཁོར་གྱི་ཚུལ་དེ་ལྟར་མི་འབྱུང་བའི་ཕྱིར་དང་། ཡང་ལ་ལ་དག་ཆོས་པོ་ཏི་ཡང་བཞུགས་ཞེས་པའི་དོན་ལ་བསམས་ནས་ཤེས་རབ་ཀྱི་ཕ་རོལ་ཏུ་ཕྱིན་མའི་སྐུ་དཀྱིལ་འཁོར་གྱི་གཙོ་བོར་བཞུགས་པ་ལ། འཁོར་བདེ་བར་གཤེགས་པ་བརྒྱད་ཀྱིས་བསྐོར་བའི་རྣམ་གཞག་བྱེད་པ་ཡང་རིགས་པ་མ་ཡིན་ཏེ། དེའི་རྣམ་གཞག་དེ་མདོ་དང་ཆོ་གའི་གཞུང་གཉིས་ཀ་ལས་མི་ཐོན་པའི་ཕྱིར་དང་། དེ་དུས་ཀྱི་ཆོས་པོ་ཏི་དེ་ཤེར་ཕྱིན་གྱི་མདོ་ལ་བྱེད་ན་ཕྱོགས་འགྲོ་ཙམ་ཡིན་ཀྱང་།
དེ་ནི་མདོ་འདི་ཉིད་ལ་བྱེད་པར་མདོ་དང་ཆོ་ག་གཉིས་ཀ་ལས་གསལ་བའི་ཕྱིར་དང་། ཆོས་པོ་ཏི་ནི་ལུང་གི་ཆོས་དང་། དེ་བཞིན་གཤེགས་པའི་བཀའ་ཡང་དག་ཅེས་སོགས་ཀྱི་སྐབས་ནས་འབྱུང་བའི་ཆོས་དེ་ནི་ཆོས་དབྱིངས་རང་བཞིན་གྱིས་རྣམ་པར་དག་པ་ལ་འཆད་དགོས་ལ། དེ་ཉིད་གཟུགས་ཀྱི་སྐུར་བཞེངས་པའི་ཡུམ་ཆེན་མོ་དེ་ནི་དགེ་འདུན་དཀོན་མཆོག་གི་ཁོངས་སུ་གཏོགས་པས་དེ་གསུམ་ཀ་ཡང་འདིར་དཀྱིལ་འཁོར་གྱི་གཙོ་བོར་མི་རུང་བའི་ཕྱིར། དེས་ན་ཆོས་པོ་ཏི་ཡང་བཞུགས་ཞེས་པ་ནི། གཞལ་མེད་ཁང་གི་དབུས་སུ་སེང་གེའི་ཁྲི་ཆེན་པོ་བརྒྱད་ཚར་དུ་དངར་བ་བསྒྲིགས་པ་དེ་རེ་རེའི་སྟེང་དུ་དེ་བཞིན་གཤེགས་པ་རེ་རེ་དང་མདོའི་པོ་ཏི་ཡང་རེ་རེ་བཞུགས་པའོ། ། བར་སྣམ་བུ་ལ་བྱང་ཆུབ་སེམས་དཔའ་གླེང་གཞི་ནས་འབྱུང་བ་བཞུགས་ཞེས་པ་ནི། སེང་གེའི་ཁྲི་བརྒྱད་པོའི་བར་མཚམས་དང་གཡས་གཡོན་དག་ཏུ། དེ་བཞིན་གཤེགས་པ་བརྒྱད་པོ་རང་རང་གི་འཁོར་གླེང་གཞི་ལས་བཤད་པ་རྣམས་ཀྱིས་བསྐོར་བའོ། ། དེ་ལྟར་འཁོར་གྱིས་བསྐོར་ནས་བཞུགས་པ་རྣམས་ཀྱི་མདུན་དུ།
འཇམ་དཔལ་ལ་སོགས་པ་གསུམ་ཞལ་ནང་དུ་ཕྱོགས་ནས་བཞུགས་སོ། ། གསུམ་པ་ལ་ཞེས་པ་ནི། དང་པོ་དེ་བཞིན་གཤེགས་པའི་གདན། གཉིས་པ་བྱང་ཆུབ་སེམས་དཔའི་གདན། གསུམ་པ་ལ་གཡས་སུ་ཚངས་པ་སོགས་དང་། གཡོན་དུ་གནོད་སྦྱིན་རྣམས་སོ། ། སྒོ་བཞི་ལ་རྒྱལ་པོ་བཞི། མདོ་འདི་དང་དེ་འཛིན་པའི་སངས་རྒྱས་དང་བྱང་ཆུབ་སེམས་དཔའ་རྣམས་བསྲུང་བའི་ཚུལ་གྱིས་བཞུགས་པའོ། ། ཡང་གཞན་དག་སྨན་བླའི་ཕོ་བྲང་དུ་གྲགས་པ་ཆོས་པོ་ཏི་དབུས་ན་བཞུགས་པ་ལ་ལྷ་རྣམས་ཞལ་ཕྱིར་བསྟན་ནས་བྲིས་པ་ནི། མདོ་སྔགས་ཀྱི་ལུགས་གང་དང་ཡང་མི་མཐུན་མོད།
བསོད་ནམས་བསོག་པའི་ཡན་ལག་ཏུ་འགལ་བ་མེད་དོ། ། ཡང་རིན་པོ་ཆེ་སེང་གེའི་ཁྲིའི་སྟན་ལ་དེ་བཞིན་གཤེགས་པ་མཚན་ལེགས་པར་ཡོངས་བསྒྲགས་དཔལ་གྱི་རྒྱལ་བོ་དང་ཞེས་སོགས་ཀྱང་། གདན་སོ་སོའི་ཁྱད་པར་ངོས་འཛིན་པའི་ཕྱིར་དུ་དེ་བཞིན་གཤེགས་པ་དེ་སོ་སོའི་མཚན་སྨོས་པ་ཡིན་གྱི། སྐུ་དམ་ཚིག་པ་བསྐྱེད་པ་ནི་མ་ཡིན་ཏེ། དེ་མ་ཐག་ཏུ་གདན་འཛོམ་པའི་བཞུགས་གནས་ཞེས་བཤད་པའི་ཕྱིར། དེ་ལྟ་བུའི་ས་གཞི་གཞལ་མེད་ཁང་དང་བཅས་པ་མཆོད་པའི་ཡོ་བྱད་ཀྱི་ཚོགས་ཀྱིས་གང་བ་དེ་བྱིན་གྱིས་བརླབས་པ་ཡིན་ནོ། ། གང་དུ་ན་སྒྲུབ་པ་པོ་རང་གི་མདུན་དུའོ། ། གང་གིས་ན་སངས་རྒྱས་དང་བྱང་ཆུབ་སེམས་དཔའ་ཐམས་ཅད་ཀྱི་ཐུགས་རྗེ་དང་སྨོན་ལམ་གྱི་དབང་གིས་སོ། ། རློབ་ནུས་པའི་རྒྱུ་མཚན་ནི། རློབ་པ་པོས་ཚོགས་གཉིས་ཡོངས་སུ་རྫོགས་པ་དང་།
བརླབ་བྱ་ཡུལ་གྱི་ཆོས་དབྱིངས་རྣམ་པར་དག་པའི་མཐུ་ལས་སོ། ། གཉིས་པ་ལ་སྤྱན་དྲངས་པ་དང་ཕྱག་མཆོད་སོགས་བྱ་བའོ། ། དང་པོ་ནི། གོང་དུ་ཇི་སྐད་བཤད་མ་ཐག་པའི་གཙོ་འཁོར་དེ་དག་ཀྱང་སྤྱན་དྲངས་ཕྱིན་ཆད་གཞལ་མེད་ཁང་གི་དབུས་ན་བཞུགས་པར་བསམ་པ་ཡིན་གྱི། སྤྱན་མ་དྲངས་པའི་གོང་དུ་ནི་གདན་རྐྱང་པ་བསྐྱེད་པ་ཙམ་ཡིན་ཏེ། སྤྱན་འདྲེན་གྱི་ཚིག་བརྗོད་པའི་དེ་མ་ཐག་ཏུ། སེང་གེའི་ཁྲི་ཆེན་པོ་བརྒྱད་ལ་དེ་བཞིན་གཤེགས་པ་བརྒྱད་བཞུགས་ཞེས་སོགས་གསུངས་པའི་ཕྱིར། གཞལ་མེད་ཁང་དུ་གཟུགས་ཀྱི་སྐུ་སྤྱན་འདྲེན་པ་ཙམ་གྱིས་སྔགས་ཀྱི་ལུགས་ཁོ་ནར་མི་འགྲུབ་སྟེ། མ་ག་ཏ་བཟང་མོའི་རྟོགས་པ་བརྗོད་པ་ལས་འབྱུང་བ་བཞིན་ནོ། ། དེ་ཡང་དེ་བཞིན་གཤེགས་པ་བདུན་པོ་ནི་ད་ལྟ་མྱ་ངན་ལས་འདས་པའི་ཚུལ་བསྟན་མ་ཟིན་པས་གཟུགས་ཀྱི་སྐུ་དེ་ཉིད་རྫུ་འཕྲུལ་གྱི་ཤུགས་ཀྱིས་སྤྱན་འདྲེན་པ་ཡིན་ལ།
ཤཱཀྱའི་རྒྱལ་པོ་ནི་ཞིང་འདིར་མྱ་ངན་ལས་འདས་ཚུལ་བསྟན་ཟིན་པས། ཞིང་གཞན་ན་གཟུགས་སྐུའི་རྣམ་པ་གང་ཡོད་པ་དེ་ཉིད་སྤྱན་འདྲེན་པའོ། ། ཆོས་དཀོན་མཆོག་ལ་ལུང་རྟོགས་གཉིས་ནི། རྟེན་སངས་རྒྱས་དང་བྱང་ཆུབ་སེམས་དཔའ་དེ་ཉིད་སྤྱན་འདྲེན་པ་དེ་ཉིད་ཀྱིས་ཆོག་ལ། ཆོས་དབྱིངས་ཤིན་ཏུ་རྣམ་དག་གི་ངོ་བོ་ལ་སྤྱན་འདྲེན་མི་དགོས་པས། ཆོས་ལ་སྤྱན་འདྲེན་པ་ལ་སོགས་པ་མ་བཤད་དོ། ། ཡུམ་ཆེན་མོའི་སྐུ་གཟུགས་གཞལ་མེད་ཁང་གི་ནང་དུ་བསྐྱེད་པ་དང་འབྲི་བར་འཐད་ན། དེ་ལ་ཡང་སྤྱན་འདྲེན་ལ་སོགས་ཅིའི་ཕྱིར་མི་འབྱུང་ཞེས་བསམ་དགོས་པ་ཡིན་ནོ། ། དེའི་ཕྱིར་གཞལ་ཡས་ཁང་དུ་འགོད་རྒྱུའི་ཆོས་དཀོན་མཆོག་དེ་དང་། དེ་བཞིན་གཤེགས་པའི་བཀའ་ཡང་དག་པ་ཞེས་པའི་སྐབས་ཀྱི་ཆོས་དཀོན་མཆོག་གཉིས་དོན་གཅིག་པ་མ་ཡིན་ཏེ།
སྔ་མ་ལུང་གི་ཆོས་དང་། ཕྱི་མ་ཆོས་ཀྱི་དབྱིངས་ལ་བཤད་པའི་ཕྱིར། དེ་བས་ན་སྐབས་དེར་ཕྱག་མཆོད་དང་སྨོན་ལམ་གདབ་པ་ལོགས་སུ་བྱེད་པ་ནི་བསྟན་བཅོས་མཁན་པོའི་དགོངས་པ་མ་ཡིན་ནོ། ། ཡང་དེ་དང་དེ་དག་སྤྱན་འདྲེན་པའི་རྒྱུ་མཚན་ཅི་ཡིན་སྙམ་ན་དེ་བཞིན་གཤེགས་པ་བདུན་ནི་མདོ་སྡེ་འདིའི་བསྟན་བྱའི་གཙོ་བོར་གྱུར་པའི་ལྷ་ཡིན་པ་དང་། ཤཱཀྱ་ཐུབ་པ་སྤྱན་འདྲེན་པ་ནི་མདོ་འདིའི་གླེང་གཞི་ལས་དེ་བཞིན་གཤེགས་པ་བརྒྱད་ཐབས་གཅིག་ཏུ་བཞུགས་ནས། མདོའི་དོན་བྱིན་གྱིས་བརླབས་པར་བཤད་པ་ལ་བརྟེན་པ་ཡིན་གྱི། མདོ་སྡེ་གསུང་བ་པོ་ཡིན་པ་ཙམ་གྱིས་དཀྱིལ་འཁོར་གྱི་ལྷ་ཚོགས་ལ་འགོད་དགོས་ན་རྒྱུ་མཚན་འཁྲུལ་ལོ། ། འཇམ་དཔལ་ལ་སོགས་པ་སྤྱན་འདྲེན་པ་ཡང་རྒྱུ་མཚན་སྔ་མ་དེ་ཉིད་དང་མཚུངས་པ་ཡིན་གྱི། མདོ་སྡེ་ཞུ་བ་པོ་དང་དེའི་སྲུང་མ་ཡིན་པ་ཙམ་གྱིས་དེར་དེ་འགོད་དགོས་ན་རྒྱུ་མཚན་འཁྲུལ་ལོ། ། གཉིས་པ་ནི།
དེ་བཞིན་གཤེགས་པ་བདུན་ལ་ཕྱག་བདུན་བདུན་བྱེད་པ་དང་། དེས་ཉེ་བར་མཚོན་ནས་མཆོད་པ་ལ་སོགས་པ་ཡང་བདུན་བདུན་བྱེད་པ་ནི་ཕྱག་མཆོད་བཞི་བཅུ་ཞེ་དགུ་ཚང་བའི་དོན་ཡིན་ལ། དེའི་དགོས་པ་ཡང་སྐྱབས་གྲོལ་གྱི་སྐབས་ནས་འབྱུང་བ་བཞིན་ནོ། ། ལྷག་མ་རྣམས་ལ་ནི་སྔ་མའི་ཤུགས་ཉེ་བར་སྦྱར་བ་ཡིན་གྱི་རྒྱུ་མཚན་བཤད་པར་དཀའོ། ། གསུམ་པ་སྨོན་ལམ་གདབ་ཅིང་དངོས་གྲུབ་བླང་བ་ནི་གཞུང་ཇི་ལྟ་བ་བཞིན་ནོ། ། གསུམ་པ་དགོས་པ་གང་གི་ཕྱིར་ཉམས་སུ་ལེན་པ་ལ། དགོས་པ་གཉིས་ལས། དང་པོ་ནི། སླད་མའི་དུས་སུ་བྲོ་ནད་དང་། གཟའ་དང་།
རྒྱུ་སྐར་གྱི་གནོད་པ་དང་ཕ་རོལ་གྱི་དམག་ཚོགས་བཟློག་པའི་དོན་ནོ། ། དགོས་པ་གཉིས་པ་ནི། དེ་བཞིན་གཤེགས་པ་ཐམས་ཅད་ཀྱི་ཐུགས་ཀྱིས་དགོངས་པར་འགྱུར་བ་དང་། བྱང་ཆུབ་སེམས་དཔའ་ཐམས་ཅད་ཀྱིས་སེམས་པར་འགྱུར་བ་དང་། དེ་བཞིན་གཤེགས་པ་སོ་སོའི་སྨོན་ལམ་དང་མཐུན་པའི་དགོས་པ་རྣམས་འགྲུབ་པ་དང་། རྡོ་འཛིན་ཐམས་ཅད་ཀྱིས་བསྲུང་བ་དང་། ལྷ་ཐམས་ཅད་ཀྱིས་ཡོངས་སུ་སྐྱོབ་པའོ། ། གཉིས་པ་མདོ་སྔགས་ཀྱི་ཆོ་ག་སོ་སོར་བཤད་པ་ལ། མདོའི་ཆོ་ག་ཇི་ལྟར་བྱ་པ་དང་། སྔགས་ཀྱི་ཆོ་ག་ཇི་ལྟར་བྱ་བ་དང་།
ཐུན་མོང་དུ་ཇི་ལྟར་བྱ་བའོ། ། དང་པོ་ལ། ས་གཞི་དང་། གཞལ་ཡས་ཁང་བྱིན་གྱིས་བརླབས་པ་ནི་ཆོ་གའི་གཞུང་ཇི་ལྟ་བ་བཞིན་ནོ། ། སྤྱན་འདྲེན་པ་དང་ཕྱག་བྱ་བའི་ཡུལ་ནི། དེ་བཞིན་གཤེགས་པ་བདུན་པོ་ཁོ་ནའོ། ། ཆེད་དུ་བྱ་བའི་དགོས་པ་དང་ལག་ལེན་ཇི་ལྟར་བྱ་བའི་རིམ་པ་ནི་སྐྱབས་གྲོལ་གྱི་སྐབས་ནས་བསྟན་པའི་གཞུང་ཇི་ལྟ་བ་བཞིན་ནོ། ། དེ་ལྟར་བྱས་པའི་ཕན་ཡོན་ནི། འཇམ་དཔལ་གྱིས་སྨན་པའི་རྒྱལ་པོའི་མཚན་རྣ་ལམ་དུ་བསྒྲག་པར་འགྱུར་བ་སོ་སོར་དེའི་སྲུང་མར་ཁས་བླངས་པ་ནི་གནོད་སྦྱིན་གྱི་སྡེ་དཔོན་བཅུ་གཉིས་སོ། ། གཉིས་པ་སྔགས་ལ་བརྟེན་པའི་ཆོ་ག་ལ།
གཞུང་གང་གིས་བསྟན་པ་དང་། ཆོ་ག་ཇི་ལྟར་བྱ་བའོ། ། དང་པོ་ནི། གཞུང་འདི་ཉིད་ཀྱི་ཐོག་མར་བྱུང་བའི་ཚིག་འགའ་ཞིག་དང་། ཤཱཀྱ་ཐུབ་པའི་སྐབས་དང་ཕྱག་ན་རྡོ་རྗེའི་སྐབས་ཀྱི་གཞུང་ཚན་པ་གསུམ་གྱིས་བསྟན་ཏོ། ། གཉིས་པ་ལ། ས་གཞི་བྱིན་གྱིས་བརླབ་ཅིང་གཞལ་ཡས་ཁང་བསྐྱེད་ལ། དེར་གདན་བསྐྱེད་ནས་ལྷ་སྤྱན་འདྲེན་པ། དེ་ནས་ཆོ་ག་ཇི་ལྟར་བྱ་བའི་རིམ་པའོ། ། དང་པོ་ནི། །
གཞུང་ཇི་ལྟ་བ་བཞིན་ཏེ། དེ་ཡང་གནས་ཐ་དད་པ་ཤིན་ཏུ་རྣམ་པར་ཕྱེ་བ་ཞེས་ཐིག་གདབ་དགོས་པར་བསྟན། ཚོན་གྱི་ཕྱེ་མ་དགྲམ་པས་ཚོན་འགྱེད་དགོས་པར་བསྟན། མདོ་ལས་རྟ་བབས་དང་། རྩིག་པ་དང་། སྒོ་བཞི་དང་ལྡན་པར་བཤད་པས་གཞལ་ཡས་ཁང་སྒོ་རྐྱང་པ་ཅན་ཞིག་གྲུབ་པ་ཡིན་ནོ། ། མཐའ་རིན་པོ་ཆེའི་ཕ་གུ་བརྩེགས་པ་ཞེས་འབྱུང་བ་ནི། སངས་རྒྱས་ཀྱི་ཞིང་དེའི་མཐའ་སྐོར་སྟོན་པ་ཡིན་གྱི། གཞལ་ཡས་ཁང་གི་ཕ་གུ་འཆད་པའི་སྐབས་མ་ཡིན་ནོ། ། གཉིས་པ་གདན་བསྐྱེད་པ་ནི།
གཞལ་ཡས་ཁང་དེའི་དབུས་སུ་གཙོ་བོ་དེ་བཞིན་གཤེགས་པ་བརྒྱད། མདོ་སྡེ་འདིའི་གླེགས་བམ་རེ་རེ་དང་བཅས་པ་བཞུགས་པའི་སེང་གེའི་ཁྲི་ཆེན་པོ་བརྒྱད་བཤམས། ཁྲི་རེ་རེའི་མཐའ་སྐོར་དུ། འཁོར་བྱང་ཆུབ་སེམས་དཔའ་བཞུགས་པའི་བར་གྱི་སྣམ་བུ་བཤམས། དེ་བཞིན་གཤེགས་པ་བརྒྱད་ཚར་དུ་བསྒྲིགས་པའི་མདུན་དུ་འཇམ་དཔལ་ལ་སོགས་པ་གསུམ་གྱི་གདན། དེ་ཐམས་ཅད་ཀྱི་མཐའ་སྐོར་དུ་གཡས་ཕྱོགས་སུ་ཚངས་པ་དང་བརྒྱ་བྱིན་གྱི་གདན། གཡོན་ཕྱོགས་སུ་གནོད་སྦྱིན་གྱི་སྡེ་དཔོན་ཆེན་པོ་བཅུ་གཉིས་ཀྱི་གདན། སྒོ་བཞི་ལ་རྒྱལ་ཆེན་བཞིའི་གདན་བཤམས་སོ། ། དེ་ནས་སྤྱན་དྲངས་པ་ནི་གཞུང་ཇི་ལྟ་བ་བཞིན་ཡིན་ལ། འདིར་ཡང་ཡེ་ཤེས་པ་སྤྱན་འདྲེན་པ་ནི་མ་ཡིན་ཏེ།
འདི་བྱ་བའི་རྒྱུད་རང་རྐང་དུ་བཀྲལ་དགོས་པའི་ཕྱིར་དང་། ཐོག་མར་དམ་ཚིག་པ་བསྐྱེད་པ་ཡང་མེད་པའི་ཕྱིར། འདིར་དེ་བཞིན་གཤེགས་པ་བརྒྱད་ཀྱི་ནང་ནས་གང་ཡིན་གྱི་གསལ་ཁ་མེད་ཀྱང་། ཆོ་ག་སྔགས་ལུགས་སུ་བཀྲལ་བ་འདི་ཤཱཀྱ་ཐུབ་པའི་སྐབས་སུ་འབྱུང་བས་དེ་ཉིད་ལ་གཙོ་བོ་བྱས་ན་ལེགས་སོ། ། སྤྱིར་ནི་དེ་བཞིན་གཤེགས་པ་བདུན་པོ་རེ་རེ་ནས་ཐུན་མོང་གི་འཁོར་གྱིས་བསྐོར་བའི་རྟེན་གཞལ་ཡས་ཁང་དང་བཅས་པ་བསྐྱེད་ནས་ཕྱག་མཆོད་ལ་སོགས་པ་རང་རང་གི་སྐབས་ནས་འབྱུང་བ་བཞིན་བྱས་པས། ཆོ་ག་ཆ་ཚང་བ་བདུན་དུ་འགྱུར་བ་གསལ་མོད། བརྒྱད་ཀ་ལྷན་ཅིག་ཏུ་ཚོགས་པའི་དཀྱིལ་འཁོར་གྱི་རྣམ་གཞག་བྱེད་པ་དེའི་ཚེ་འཁོར་ལོས་བསྒྱུར་བའི་གཙོ་བོ་ནི་ཤཱཀྱ་ཐུབ་པ་ཉིད་བྱ་བ་རིགས་པ་ཡིན་ཏེ། ཞིང་འདིར་དེ་བཞིན་གཤེགས་པ་བདུན་གྱི་གཟུགས་ཀྱི་སྐུ་དང་། བྱིན་རླབས་དང་འཕྲིན་ལས་གང་བཞུགས་པ་དེ་ཐམས་ཅད་ཤཱཀྱའི་རྒྱལ་པོའི་འཕྲིན་ལས་ཡིན་པའི་ཕྱིར་དང་། ཞིང་གཞན་གྱི་མཆོག་གི་སྤྲུལ་པའི་སྐུའི་ཆ་ལུགས་ཀྱི་དཀྱིལ་འཁོར་གྱི་གཙོ་བོ་བྱས་ནས་ཞིང་དེ་ཉིད་ཀྱི་བསྟན་པའི་བདག་པོ་སྤྲུལ་སྐུའི་ཆ་ལུགས་ཅན་དེ་ཉིད་དཀྱིལ་འཁོར་གྱི་ལྷའི་འཁོར་དུ་བཀོད་པའི་རྣམ་གཞག་འབྱུང་མི་སྲིད་པའི་ཕྱིར་དང་།
བསྟན་པ་གཅིག་ལ་སྟོན་པ་གཉིས་མི་འབྱུང་ཞེས་པའི་དོན་ཡང་འདི་ཉིད་ཡིན་པའི་ཕྱིར་དང་། ཆོ་གའི་གཞུང་ལས་ཀྱང་དེ་བཞིན་གཤེགས་པ་བརྒྱད་ཀྱི་མཚན་བརྗོད་པ་ན། ཤཱཀྱ་ཐུབ་པ་ལ་སྟོན་པ་ཞེས་འབུར་དུ་དོད་པའི་ཕྱིར་དང་། མདོ་ལས་ཀྱང་དེ་བཞིན་གཤེགས་པ་བདུན་བྱང་ཆུབ་སེམས་དཔའི་འཁོར་དང་བཅས་པ་དེ་བཞིན་གཤེགས་པ་ཤཱཀྱ་ཐུབ་པ་དང་ཐབས་གཅིག་ཏུ་བཞུགས་པ་མཐོང་ངོ་ཅེས་དང་། འཇམ་དཔལ་གྱིས་དེ་བཞིན་གཤེགས་པ་བརྒྱད་ཀ་གདན་འཛོམ་པའི་དབུས་སུ་ཤཱཀྱ་ཐུབ་པ་ལ་དམིགས་ཀྱི་ཞུ་བ་མཛད་པར་བཤད་པའི་ཕྱིར་དང་། བཅོམ་ལྡན་འདས་ཀྱི་མཐུས་བདག་ཅག་གིས་དེ་བཞིན་གཤེགས་པ་སྨན་གྱི་བླ་བཻ་ཌཱུརྻའི་འོད་ཀྱི་རྒྱལ་པོའི་མཚན་ཐོས་ཏེ་ཞེས་གསུངས་པའི་ཕྱིར་རོ། ། དེ་བས་ན་དེ་བཞིན་གཤེགས་པ་བརྒྱད་ཀའི་གཙོ་བོ་སྨན་པའི་རྒྱལ་པོས་མཛད་པར་འཆད་པ་ལ་ནི་ཤེས་བྱེད་ཀྱི་ལུང་དང་རིགས་པ་ཅི་ཡང་མི་སྣང་ངོ་། ། དེ་ལྟར་བྱས་པ་དེའི་ཚེ་ན་ཤཱཀྱ་ཐུབ་པའི་གདན་དབུས་སུ་བཤམས་བུམ་པ་གཅིག་སྟ་གོན་བྱས་ཏེ་གཟུངས་སྔགས་བཟླས་ནས་ཁྲུས་བྱ་བར་བཤད་པས། དེའི་གཟུངས་དང་ལྷ་གང་ཡིན་དངོས་སུ་མི་གསལ་ཡང་། ཕྱག་ན་རྡོ་རྗེའི་དབང་དུ་བྱས་པའམ་ཡང་ན་འཇམ་དཔལ་གྱི་རྟོག་པ་ལས་བཤད་པ་ལྟར།
ལྷ་སྤྱིའི་དབང་དུ་བྱས་པའི་བུམ་པར་གསལ་ལོ། ། གསུམ་པ་ཆོ་གའི་རིམ་པ་ཇི་ལྟར་བྱ་བ་ལ། དེ་བཞིན་གཤེགས་པ་བརྒྱད་སྒྲུབ་པའི་ཆོ་ག་དང་། ཕྱག་ན་རྡོ་རྗེ་སྒྲུབ་པའི་ཆོ་གའོ། ། དང་པོ་ནི། ཕྱག་ན་རྡོ་རྗེའི་སྐབས་ནས་བདག་ཅག་གིས་དེ་བཞིན་གཤེགས་པ་རྣམས་མངོན་སུམ་དུ་མཐོང་ཞེས་དང་། དེས་དེ་དག་གིས་སྐུ་གཟུགས་བདུན་ཡང་བགྱི་ཞེས་པའི་སྐབས་ཀྱི་དེ་བཞིན་གཤེགས་པ་ནི་བདེ་བར་གཤེགས་པ་བརྒྱད་ཀ་ལ་བྱེད་དགོས་པར་མདོ་ལས་གསལ་ལོ། ། སྐབས་འདིར་དེས་དེ་དག་ལ་ཕྱག་འཚལ་བའི་བཤད་པ་མི་སྣང་བས། མཚན་ནས་བརྗོད་པའི་མཆོད་པ་འབུལ། དེ་ནས་དེ་བཞིན་གཤེགས་པ་བརྒྱད་པོ་ཐམས་ཅད་ཀྱི་ཐུགས་ཀར་ཟླ་བའི་དཀྱིལ་འཁོར་ལ་སྔགས་ཀྱི་འཕྲེང་བ་བཀོད་པ་ལ་དམིགས་ནས།
བཻ་ཌཱུརྻའི་འོད་ཅེས་བྱ་བའི་གཟུངས་ལན་སྟོང་རྩ་བརྒྱད་འདོན་པར་བྱའོ། ། འདིར་ནི་དེ་བཞིན་གཤེགས་པ་བརྒྱད་པོ་ཐམས་ཅད་ཀྱི་སྙིང་པོ་ཡིན་ཏེ། མདོ་ལས་འཇམ་དཔལ་གྱིས་དེ་བཞིན་གཤེགས་པ་བརྒྱད་ཀ་ལ་བཻ་ཌཱུརྻའི་འོད་ཅེས་བྱ་བའི་གཟུངས་འདི་གང་ཡིན་ཞེས་དྲིས་པའི་ལན་དུ་དེ་བཞིན་གཤེགས་པ་བརྒྱད་ཀས་གསུང་གཅིག་ཁོ་ནར་གཟུངས་དེ་བཀའ་སྩལ་བའི་ཕྱིར་དང་། ཆོ་ག་ལས་ཀྱང་ལན་སྟོང་རྩ་བརྒྱད་དུ་སྟོན་ན་དེ་ལ་དེ་བཞིན་གཤེགས་པ་ཐམས་ཅད་ཀྱིས་དགོངས་པར་འགྱུར་ཞེས་གསུངས་པའི་ཕྱིར་རོ། ། དེ་ལྟར་བཟླས་ཟིན་པའི་འོག་ཏུ་དེ་བཞིན་གཤེགས་པ་སོ་སོའི་སྨོན་ལམ་གདབ་པར་བྱའོ། ། གཉིས་པ་ནི། ཆོ་ག་འདིའི་སྒྲུབ་པ་པོ་དེས་བྱེ་བྲག་ཏུ་གསང་བའི་བདག་པོ་སྒྲུབ་པར་འདོད་ན། དེའི་སྐུ་ལུགས་མའམ་རས་བྲིས་སྒྲུབ་པ་པོ་རང་ལ་ཞལ་བསྟན་པ། དེའི་ཐུགས་ཀར་ཟླ་བའི་དཀྱིལ་འཁོར་གྱི་སྟེང་དུ་སྔགས་ཀྱི་འཕྲེང་བ་བཀོད་པ་ལ་དམིགས་པ་གཏད་དེ། ཡང་དག་པར་རྫོགས་པའི་སངས་རྒྱས་བདུན་པོ་དག་ལ་ཕྱག་འཚལ་ལོ། །
ཏདྱ་ཐཱ། བཛྲ་བཛྲ་ཞེས་སོགས་ཅི་ནུས་བཟླས་པས། དེའི་ཞལ་སྟོན་པར་འགྱུར་རོ། ། ཡང་སྒྲུབ་པ་པོ་དེས་གསང་བའི་བདག་པོ་དང་། ཚངས་པ་དང་། བརྒྱ་བྱིན་དང་རྒྱལ་པོ་ཆེན་པོ་བཞི་རྗེས་སུ་འབྲང་ཞིང་བསྲུང་བ་དང་། སྐྱབས་པར་འདོད་པས། ཏདྱ་ཐཱ། ཨ་གྷུ་མ་གྷུ་ཞེས་སོགས་ཅི་རིགས་སུ་འདོན་པར་བྱའོ། ། མདོར་ན་ཆོ་ག་འདིའི་ལྷ་ནི་དེ་བཞིན་གཤེགས་པ་བརྒྱད་དོ། །
ཆོ་ག་ནི་མཚན་ནས་བརྗོད་ཅིང་མཆོད་པ་ཕུལ་ཏེ། གཟུངས་སྔགས་ལན་སྟོང་རྩ་བརྒྱད་འདོན་པའོ། ། འདིའི་སྲུང་མ་ནི་གསང་བའི་བདག་པོ་ལ་སོགས་པ་རྣམས་སོ། གསུམ་པ་ལ། ཐུན་མོང་གི་ཆོ་ག་ནི་དཀྱུས་སུ་ཇི་ལྟར་གསལ་བ་བཞིན་བཀླགས་པས་ཆོག་པ་ཡིན། མདུན་དུ་གླེགས་བམ་བཞག་སྟེ། གཟུངས་སྔགས་བཟླ་བ་ནི་འཇམ་དཔལ་གྱི་རྩ་བའི་རྟོགས་པ་ལས་གསུངས་ཤིང་། འདིར་ཡང་ཡོད་དེ་འདི་ཞག་བཞི་བཅུ་རྩ་དགུར་འདོན་པར་བྱའོ། ། ཞེས་གསུངས་པ་ལས་གསལ་བར་ཐོན་པ་ཡིན་གྱི། དེ་ལས་ལོགས་སུ་ཆོས་དཀོན་མཆོག་ལ་བརྟེན་པའི་ཆོ་ག་མ་བཤད་དོ། །
དེ་བཞིན་གཤེགས་པའི་བཀའ་ཡང་དག་པ་ཞེས་སོགས་འདི་ལ་མདོའི་ཁུངས་མེད་ཀྱང་། སྔར་བཏབ་པའི་སྨོན་ལམ་རྣམས་ཀྱི་བདེན་ཚིག་འགྲུབ་བྱེད་དུ་ཆོ་ག་མཁན་པོས་བསྣན་པ་ཡིན་མོད། དེར་ཆོས་ལ་ཕྱག་མཆོད་དང་། མ་རིག་མུན་སེལ་སོགས་ཤླཽ་ཀ་གཅིག་ཀློག་པ་ནི་བསྟན་བཅོས་མཁན་པོའི་གཞུང་མ་ཡིན་ནོ། ། གོང་འོག་གཉིས་སུ་སངས་རྒྱས་དང་དགེ་འདུན་ལ་བརྟེན་པའི་ཆོ་ག་འབྱུང་བས། བར་འདིར་ཆོས་དཀོན་མཆོག་ལ་བརྟེན་པའི་ཆོ་ག་བྱེད་པར་རིགས་སོ་སྙམ་དུ་བསམ་པ་ཡིན་མོད། དེ་ལྟ་ན་ནི་ངན་སོང་སྦྱོང་རྒྱུད་ཀྱི་ཆོ་ག་སོགས་ལ་ཧ་ཅང་ཐལ་བར་འགྱུར་རོ། ། མདོར་བསྡུ་ན་མདོ་བརྒྱད་བརྒྱ་པའི་དངོས་བསྟན་དང་། མདོ་སྔགས་གཉིས་ཀྱི་ཟླས་ཕྱེ་བའི་མདོའི་ཆོ་ག་ཙམ་ཞིག་བྱེད་ན། གཞལ་མེད་ཁང་གི་བཀོད་པ་ཡོད་དམ་མེད་ཀྱང་རུང་།
དེ་བཞིན་གཤེགས་པ་བདུན་པོ་ཐམས་ཅད་རེ་རེ་ནས་ཀྱང་རུང་། རང་རང་གི་སྐུ་གཟུགས་མདོ་སྡེ་དང་བཅས་པ་དངོས་སུ་ཡོད་དམ། མེད་ཀྱང་ཚོམ་བུ་ལྟ་བུ་ལ་དམིགས་པའི་རྟེན་བྱས། སྐྱབས་གྲོལ་གྱི་སྐབས་སུ་འབྱུང་བའི་ཆོ་གའི་བསྒྲིག་རྣམས་ལག་ལེན་དུ་བྱས་ཏེ། ཕྱག་མཆོད་སོགས་བྱ་ཞིང་སྨོན་ལམ་བཏབ་ན། འཇམ་དཔལ་གྱི་སྐབས་ནས་བསྟན་པའི་ཕན་ཡོན་རྣམས་འབྱུང་ཞིང་། གནོད་སྦྱིན་བཅུ་གཉིས་ཀྱིས་སྲུང་མ་བྱེད་པར་འགྱུར་རོ། ། གཉིས་ཀྱི་ཟླས་ཕྱེ་བའི་སྔགས་ཀྱི་ཆོ་ག་རྐྱང་པ་བྱེད་ན། དཀྱིལ་འཁོར་གྱི་དབུས་སུ་ཤཱཀྱ་ཐུབ་པ་གཙོ་བོར་གྱུར་པའི་དེ་བཞིན་གཤེགས་པ་བརྒྱད་ཆོས་པོ་ཏི་དང་བཅས་པ་བྱང་ཆུབ་སེམས་དཔའ་གསུམ་དང་། ལྷའི་དབང་པོ་གཉིས།
གནོད་སྦྱིན་གྱི་སྡེ་དཔོན་བཅུ་གཉིས། རྒྱལ་པོ་ཆེན་པོ་བཞི་དང་བཅས་པ་སྤྱན་དྲངས། དེ་བཞིན་གཤེགས་པ་བརྒྱད་ཀ་ལ་ཐུན་མོང་དུ་ཕྱག་འཚལ་བ་སྔོན་དུ་སོང་ངམ། མ་སོང་ཡང་རུང་སྟེ་མཆོད་པ་སོགས་རྣམ་པར་དག་པ་བྱས་ལ། སོ་སོའི་སྐབས་ཀྱི་སྨོན་ལམ་རྣམས་ངག་ཏུ་མ་བརྗོད་ཀྱང་ཞལ་འབྱུང་བས་གཟུངས་སྔགས་རྐྱང་པ་བཟླ་ཞིང་། ཕྱག་རྡོར་གྱི་སྐབས་ནས་འབྱུང་བའི་ཆོ་གའི་བསྒྲིག་རྣམས་བྱའོ། ། དེ་ལྟར་བྱས་པས་རྒྱལ་པོ་ཆེན་པོ་བཞིས་བསྲུང་བ་དང་། ཕྱག་ན་རྡོ་རྗེ་ཞལ་མངོན་སུམ་དུ་མཐོང་བ་སོགས་ཀྱི་ཕན་ཡོན་འབྱུང་ངོ་། ། འོ་ན་འདི་རྒྱུད་སྡེ་གང་གི་དབང་དུ་བྱེད་ཅེ་ན། བྱ་བའི་རྒྱུད་དུ་གཏོགས་པ་ཡིན་ཏེ།
གོང་མ་གཞན་གསུམ་གྱི་མཚན་ཉིད་མ་ཚང་བའི་ཕྱིར། དེ་ལས་ཀྱང་དེ་བཞིན་གཤེགས་པ་བརྒྱད་ཀྱི་ཆོ་ག་ནི་དེ་བཞིན་གཤེགས་པའི་རིགས་ཀྱི་ཆོ་གར་གཏོགས་ཤིང་། གསང་བའི་བདག་པོའི་ཆོ་ག་ནི་རྡོ་རྗེའི་རིགས་སུ་གཏོགས་སོ། ། འོ་ན་འདིའི་དཀྱིལ་འཁོར་ཏུ་དབང་བསྐུར་བ་ཇི་ལྟ་བུ་ཞེ་ན། སྤྱིར་དེ་བཞིན་གཤེགས་པའི་རིགས་ཀྱི་དཀྱིལ་འཁོར་གང་ཡང་རུང་བའམ། བྱེ་བྲག་ཤཱཀྱ་ཐུབ་པའི་དཀྱིལ་འཁོར་དུ་དབང་བསྐུར་བ་ཐོབ་པ་ཙམ་གྱིས་བྱ་བའི་རྒྱུད་རིགས་གསུམ་པོ་ཐམས་ཅད་ཀྱི་སློབ་དཔོན་དུ་འགྱུར་བར་གསང་བ་སྤྱི་རྒྱུད་ལས་གསུང་པ་ལྟར་ཡིན་ལ། གང་དག་དེ་བཞིན་གཤེགས་པ་བརྒྱད་དམ་སྨན་པའི་རྒྱལ་པོའི་དབང་དང་རྗེས་སུ་གནང་བ་བྱེད་དོ་ཟེར་བ་དེ་དག་ལ། བརྒྱུད་པ་རྣམ་པར་དག་པའི་ཁུངས་ཡོད་པར་མ་མངོན་ཞིང་བྱེ་བྲག་ཏུ། ཨོཾ་བྷེ་ཥ་ཛྱེ་ཅེས་པའི་གཟུངས་འདི་སྨན་རྒྱལ་གྱི་སྙིང་པོའི་གཟུངས་སུ་མདོ་འདི་ལས་མ་བཤད་ཅིང་། ཆོ་གའི་གཞུང་གི་དགོངས་པ་ཡིན་ནའང་སྨན་བླའི་སྐབས་དེ་ཉིད་དུ་འབྱུང་བར་རིགས་པ་ལས་མི་འབྱུང་བའི་ཕྱིར།
བསྟན་བཅོས་མཁན་པོའི་དགོངས་པ་ཡང་མ་ཡིན་ཞིང་། གཟུང་ཀྱི་མདོ་གཞན་ལས་སྨན་བླའི་སྙིང་པོར་བཤད་པ་དེ་ཉིད་འགའ་ཞིག་གིས་འདིར་བྲིས་པའོ། ། དེའི་ཕྱིར་གཟུངས་སྔགས་བཟླས་ཏེ་ཁྲུས་བྱ་བའི་གཟུངས་དེ་ནི་བཻཌཱུ་རྻའི་འོད་ཅེས་བྱ་བའི་གཟུངས་དེ་ཉིད་ཡིན་ལ། སྨན་པའི་རྒྱལ་པོའི་རིགས་གཏད་ཀྱི་ལག་ལེན་ཡོད་ན། གཟུངས་སྔགས་ནི་དེ་ཉིད་ཡིན་གྱི་གཞན་མེད་དོ། ། འོ་ན་ཆོ་ག་འདི་ལ་སྨན་བླ་གཙོ་བོར་གྲགས་པའི་རྒྱུ་མཚན་ཅི་ཞེ་ན། དེ་གལ་ཆེ་བས་བཤད་པ་ནི། འཕགས་པ་སྐྱབས་གྲོལ་གྱིས། སྨན་བླ་ཁོ་ན་ཐུན་མོང་མ་ཡིན་པ་མཆོད་པའི་ཆོ་ག་ཀུན་དགའ་བོ་ལ་རྒྱས་པར་གསུངས་སོ། ། ཇི་ལྟར་གསུངས་ན་སྨན་པའི་རྒྱལ་པོ་ཉིད་ཀྱི་སྐུ་གཟུགས་བདུན་བཞུགས་སུ་གསོལ།
མཆོད་པའི་ཁྱད་པར་རེ་རེའི་སྤྱན་སྔར་མར་མེ་བདུན་བདུན་དང་། ཚོན་སྣ་ལྔ་པའི་བ་དན་བདུན་བདུན་ལས་མི་ཉུང་བར་ཕུལ། དུས་ཀྱི་ཁྱད་པར་ཉིན་ཞག་བདུན་ཕྲག་བདུན་དུ་སྡོམ་པའི་ཁྱད་པར་གསོ་སྦྱོང་གི་ཆོ་ག་བདུན་ཕྲག་བདུན་བླངས། ཆོ་གའི་ཁྱད་པར་ཉིན་ལན་གསུམ་མཚན་གསུམ་སྨན་པའི་རྒྱལ་པོའི་མཚན་ལན་བདུན་བརྗོད་ཅིང་ཕྱག་འཚལ་བ་གཙོ་བོར་གྱུར་པའི་ཡན་ལག་བདུན་པ་ལན་བདུན་བདུན་བྱ་ཞིང་། དེ་ཉིད་ཀྱི་ཐུན་མོང་མ་ཡིན་པའི་སྨོན་ལམ་བཅུ་གཉིས་པོ་ལན་བདུན་བདུན་དུ་བཏབ་ན་དགོས་པའི་ཁྱད་པར་ནད་ཆེན་པོ་ལས་ཐར་བ་དང་། ཕ་རོལ་གྱི་དམག་ཚོགས་དང་རྒྱུ་སྐར་གྱི་གནོད་པ་མི་འབྱུང་བར་བཤད་དོ། ཇི་སྐད་བཤད་པ་དེ་ཐམས་ཅད་ཀྱི་བསྡུས་པའི་དོན་ནི་གཞུང་འདིར་འབྱུང་བའི་ཆོ་ག་ནི་གསུམ་ཡིན་ཏེ། མདོ་ཉིད་ཀྱི་དབང་དུ་བྱས་པ་དང་། སྔགས་ཁོ་ནའི་དབང་དུ་བྱས་པ་དང་། ཐུན་མོང་གི་ཆོ་ག་དཀྱུས་ཇི་ལྟ་བ་བཞིན་དུ་གསལ་བའོ། །
དང་པོ་ལ་ཐུན་མོང་བ་དེ་བཞིན་གཤེགས་པ་བརྒྱད་ཀའི་དབང་དུ་བྱས་པ་དང་། ཐུན་མོང་མ་ཡིན་པ་སྨན་པའི་རྒྱལ་པོ་ཁོ་ན་མཆོད་པའི་ཆོ་གའོ། ། གཉིས་པོའི་ཁྱད་པར་ཡང་འཇམ་དཔལ་གྱིས་དེ་བཞིན་གཤེགས་པ་བདུན་ཀ་མཆོད་པའི་ཆོ་ག་སྟོན་པ་ཤཱཀྱ་ཐུབ་པ་ལ་དམིགས་ཀྱིས་ཞུས་ནས་སྟོན་པས་གནང་བ་དང་། གླེང་སླེང་མེད་པར་འཕགས་པ་སྐྱབས་གྲོལ་གྱིས་སྨན་པའི་རྒྱལ་པོ་མཆོད་པའི་ཐུན་མོང་མ་ཡིན་པའི་ཆོ་ག་ཇི་ལྟ་བའི་ཚུལ་ནི་འདི་ཡིན་ནོ། ། ཞེས་སྟོན་པ་ལ་ཞུས་ཤིང་། ཀུན་དགའ་བོ་ལ་བསྙད་པའོ། ། གཉིས་པ་ལ་ཡང་དེ་བཞིན་གཤེགས་པ་བརྒྱད་ཀའི་དབང་དུ་བྱས་ལ། ཕྱག་ན་རྡོ་རྗེ་ཁོ་ནའི་དབང་དུ་བྱས་པའི་དབྱེ་བ་གཉིས་ཏེ། དེ་ལྟར་རྣམ་པ་ལྔ་ཡིན་ནོ། ། དེ་ལས་ཀྱང་རྒྱས་པར་ཕྱེ་ན།
དེ་བཞིན་གཤེགས་པ་དང་པོ་དྲུག་པ་ལའང་ཐུན་མོང་མ་ཡིན་པའི་ཆོ་ག་སོ་སོར་སྦྱར་བས་བཅུ་གཅིག་གོ ། ཤཱཀྱ་ཐུབ་པ་མཆོད་པའི་ཆོ་ག་ནི། ཐུན་མོང་མ་ཡིན་པ་གཅིག་ཏུ་དབྱེ་བར་མི་ནུས་ཏེ། དེ་ནི་བདུན་པོ་ཐམས་ཅད་ལ་ཁྱབ་བྱེད་དུ་རྗེས་སུ་འགྲོ། དགོས་པ་གསལ་བའི་ཕྱིར་དང་། དེ་ལ་ཐུན་མོང་མ་ཡིན་པའི་ཆོ་ག་གཅིག་འབྱུང་བའི་ཚེ་ནའང་། སྔགས་ཀྱི་ལུགས་དང་པོ་དེ་ཉིད་ལས་མ་འདས་པའི་ཕྱིར་རོ། ། གསུམ་པ་མདོ་དང་ཇི་ལྟར་སྦྱོར་བའི་རིམ་པ་ལ། དེ་བཞིན་གཤེགས་པ་བདུན་གྱི་སྔོན་གྱི་སྨོན་ལམ་གྱི་ཁྱད་པར་རྒྱས་པའི་མདོ་བརྒྱད་བརྒྱ་པ་ཞེས་བྱ་བ་འདི་དོན་གསུམ་གྱིས་བཤད་པར་བྱ་སྟེ། བསྡུས་པའི་དོན།
དགོས་པའི་དོན། ཚིག་གི་དོན་ནོ། ། དང་པོ་ལ་ཞུ་བ་པོ་གང་གིས་ཞུས་པ། སྟོན་པ་གང་ལ་ཞུས་པ། དགོས་པ་ཅིའི་ཕྱིར་དུ་ཞུས་པ། ཞུ་བའི་ཆོས་ཀྱི་བརྗོད་བྱ་གང་ཡིན་པ་རྣམས་སོ། ། དང་པོ་ལ་གཉིས་ཏེ། ཚིག་གི་སྒོ་ནས་ཞུས་པ་དང་། ཚིག་དུ་མ་བརྗོད་ཀྱང་ཐེ་ཚོམ་ཙམ་སྐྱེས་པ་མཁྱེན་པའོ། ། དང་པོ་ནི།
འཇམ་དཔལ་དང་སྐྱབས་གྲོལ་དང་། ཕྱག་ན་རྡོ་རྗེ་དང་། གནོད་སྦྱིན་གྱི་སྡེ་དཔོན་བཅུ་གཉིས་དང་། འཇིག་རྟེན་སྐྱོང་བ་བཞི་དང་། ཀུན་དགའ་བོ་རྣམས་སོ། ། གཉིས་པ་ནི་འཁོར་དེར་ལྷགས་པའི་ལྷ་ཤེས་རབ་ཆུང་བ་འགའ་ཞིག་གི་བསམ་པ་ལ། སངས་རྒྱས་ཀྱི་ཞིང་གང་གའི་ཀླུང་གི་བྱེ་མ་སྙེད་འདས་པའི་ཕ་རོལ་ན་བཞུགས་པའི་སངས་རྒྱས་རྣམས་ཀྱི་མཚན་བཟུང་བ་ཙམ་གྱི་ཕན་ཡོན་དེ་ལྟ་བུ་འབྱུང་བ་ཅི་སྙམ་དུ་སོམ་ཉི་ཟ་བའོ། ། གཉིས་པ་ལ་དངོས་སུ་ཞུས་པའི་ལན་གསུངས་པ་དང་། སོམ་ཉི་ཟ་བའི་བསམ་པ་མཁྱེན་ནས་གསུངས་པའོ། ། དང་པོ་ནི།
སྟོན་པ་ཤཱཀྱའི་རྒྱལ་པོ་ལ་འཇམ་དཔལ་གྱིས་ཞུས་པ་ན། དེ་བཞིན་གཤེགས་པ་བདུན་གྱི་མཚན་དང་། ཞིང་ཁམས་དང་། དང་པོ་བྱང་ཆུབ་ཏུ་ཐུགས་བསྐྱེད་པ་ན། སྨོན་ལམ་གང་བཏབ་པ་དང་། ཞིང་འདིར་སྙིགས་མའི་དུས་སུ་དེ་བཞིན་གཤེགས་པ་བདུན་པོ་དེའི་མཚན་བཟུང་བ་དང་། མཆོད་པ་བྱས་ན་དེ་བཞིན་གཤེགས་པ་དེ་དག་གི་སྔོན་གྱི་སྨོན་ལམ་དང་མཐུན་པའི་ཕན་ཡོན་འབྱུང་བར་གསུངས་སོ། ། སྐྱབས་གྲོལ་གྱིས་ནི་སྟོན་པ་ཉིད་ལ་དཔང་པོར་གསོལ་བའི་ཚུལ་གྱིས་ཞུས་ཏེ། བྱེ་བྲག་ཏུ་སྨན་པའི་རྒྱལ་པོ་ཇི་ལྟར་མཆོད་པའི་ཆོ་ག་ཀུན་དགའ་བོ་ལ་རྒྱས་པར་བཤད་དོ། ། འདིས་དེ་བཞིན་གཤེགས་པ་གཞན་དྲུག་མཆོད་པའི་ཆོ་ག་ཡང་མཚོན་པར་ནུས་སོ། །
གཉིས་པ་ནི། སྟོན་པ་ཉིད་ཀྱིས་ལྷའི་བུ་དེ་དག་གི་སེམས་ཀྱི་བསམ་པ་མཁྱེན་ནས། སངས་རྒྱས་ཀྱི་ཞིང་ཐམས་ཅད་བསྐུལ་བ་ཞེས་བྱ་བའི་ཏིང་ངེ་འཛིན་ལ་སྙོམས་པར་ཞུགས་མ་ཐག་ཏུ་དེ་བཞིན་གཤེགས་པ་བདུན་སེང་གེའི་ཁྲི་ལ་བཞུགས་པ་མི་མཇེད་འཇིག་རྟེན་གྱི་ཁམས་འདིར་གཤེགས་ཏེ། དེ་བཞིན་གཤེགས་པ་ཤཱཀྱ་ཐུབ་པ་དང་ཐབས་གཅིག་ཏུ་བཞུགས་པར་ཐམས་ཅད་ཀྱིས་མཐོང་ངོ་། ། དེའི་ཚེ་ཞུ་བ་པོ་འཇམ་དཔལ་གྱིས་དེ་བཞིན་གཤེགས་པ་བདུན་གྱི་སྔོན་གྱི་སྨོན་ལམ་བྱིན་གྱིས་རློབ་པའི་གཟུངས་ཞུས་སོ། ། དེ་ནས་དེ་བཞིན་གཤེགས་པ་བརྒྱད་པོ་དེ་དག་གིས་མགྲིན་གཅིག་ཏུ་བཻ་ཌཱུརྻའི་འོད་ཅེས་བྱ་བའི་གཟུངས་བཀའ་སྩལ་ནས་ཆོ་ག་ཕན་ཡོན་དང་བཅས་པ་རྒྱས་པར་གསུངས་པ་དེའི་ཚེ། ལྷའི་བུ་དག་དེ་བཞིན་གཤེགས་པ་རྣམས་ལ་གཡས་ཕྱོགས་སུ་བསྐོར་བ་ལན་བདུན་བྱས་ནས་སོང་ངོ་། ། ཕྱག་བདུན་བདུན་བྱེད་པ་ནི་མདོ་འདི་ལ་བརྟེན་པའོ། ། གསང་བའི་བདག་པོ་དང་། ལྷའི་དབང་པོ་དང་།
རྒྱལ་པོ་ཆེན་པོ་བཞིས་ནི་དེ་བཞིན་གཤེགས་པ་བདུན་མངོན་སུམ་དུ་མཐོང་བས་ཡིད་ཆེས་ནས་སུ་གང་དག་དེ་བཞིན་གཤེགས་པ་བདུན་གྱི་མཚན་བཻ་ཌཱུརྻའི་འོད་ཅེས་བྱ་བའི་གཟུངས་འཛིན་པ་དེ་དག་བསྲུང་བ་དང་།

བསྐྱབ་པར་ཁས་བླངས་ནས་རང་གི་བྲོ་བོར་དང་དམ་བཅའ་བར་མཛད་དོ། ། དེའི་ཚིག་ནི་ཨ་གྷུ་མ་གྷུ་སོགས་སོ། ། དེའི་ཚེ་ཕྱག་ན་རྡོ་རྗེས་དེ་བཞིན་གཤེགས་པ་བདུན་དཔང་པོར་བཞག་ནས་རང་གི་སྙིང་པོ་དང་། ལག་ན་རྡོ་རྗེ་སྒྲུབ་པའི་ཐབས་བཤད་དོ། ། དེའི་སྔགས་ནི་བཛྲེ་བཛྲེ་སོགས་སོ། ། གསུམ་པ་ནི། འཇམ་དཔལ་གྱིས་སླད་མའི་དུས་སུ་གཟའ་དང་། རྒྱུ་སྐར་གྱི་གནོད་པ་དང་། ཕ་རོལ་གྱི་དམག་ཚོགས་བཟློག་པའི་དོན་དུ་དེ་བཞིན་གཤེགས་པ་བདུན་ཇི་ལྟར་མཆོད་པའི་ཆོ་ག་ཞུས་པ་ནི་དགོས་པ་དང་པོའོ། ། དེ་བཞིན་གཤེགས་པ་ཐམས་ཅད་ཀྱི་ཐུགས་ཀྱི་དགོངས་པ་དང་། མཐར་བྱེད་ཀྱི་གཤིན་རྗེས་ཟིན་པའི་རྣམ་པར་ཤེས་པ་སླར་ལོག་སྟེ།
ཚེ་རིང་བར་འགྱུར་བ་ལ་སོགས་པའི་དོན་དུ་གཟུངས་ཀྱི་ཚིག་ལན་སྟོང་རྩ་བརྒྱད་དུ་བཟླས་པའི་ཆོ་ག་ཞུས་པ་ནི། དགོས་པ་གཉིས་པའོ། ། བཞི་པ་བརྗོད་བྱའི་དོན་གང་ཡིན་པ་ནི། མདོ་ལུགས་ཁོ་ན་ལ་བརྟེན་ནས་དེ་བཞིན་གཤེགས་པ་བདུན་མཆོད་པའི་ཆོ་ག་དང་། མདོ་སྔགས་ཐུན་མོང་གི་ལུགས་ལ་བརྟེན་ནས་དེ་བཞིན་གཤེགས་པ་བརྒྱད་བྱང་ཆུབ་སེམས་དཔའ་རྣམས་དང་བཅས་པ་མཉེས་པར་བྱེད་པའི་གཟུངས་ཀྱི་ཆོ་ག་བཤད་པ་དང་། བྱེ་བྲག་ཏུ་ལག་ན་རྡོ་རྗེ་སྒྲུབ་པའི་ཐབས་མདོ་དང་གཟུངས་གཉིས་ཀ་ལ་བརྟེན་ནས་བཤད་པ་དང་། གནོད་སྦྱིན་བཅུ་གཉིས་མདོའི་ཆོ་ག་རྣམས་ཀྱི་སྲུང་མ་བྱེད་པར་ཁས་བླངས་པ་དང་། གསང་བའི་བདག་པོ་དང་། ལྷའི་དབང་པོ་བརྒྱ་བྱིན་དང་། རྒྱལ་པོ་ཆེན་པོ་བཞིས་མདོ་དང་གཟུངས་གཉིས་ཀའི་སྲུང་མ་བྱེད་པར་ཁས་བླངས་པ་དང་།
དེ་ནས་བཅོམ་ལྡན་འདས་ཀྱིས་མདོ་སྡེ་འདི་སྲུང་མ་དེ་དག་ལ་རྗེས་སུ་གཏད་པ་རྣམས་སོ། ། གཉིས་པ་དགོས་པའི་དོན་ནི་གོང་དུ་བཤད་ཟིན་པ་དེ་དག་གོ ། གསུམ་པ་ཚིག་དོན་ནི། གཞུང་འདིར་ས་གཞི་བྱིན་གྱིས་བརླབས་པ་ན། རྫུ་འཕྲུལ་གྱིས་ནམ་མཁའ་ལ་གཤེགས་ཏེ་བཞུགས་པའི་བར་ནི། སྔོན་མདོ་སྡེ་འདི་གསུངས་པའི་དུས་སུ། ལྷའི་བུ་ཤེས་རབ་ཆུང་བ་རྣམས་ཀྱི་ཐེ་ཚོམ་བསལ་བའི་དོན་དུ་དེ་བཞིན་གཤེགས་པ་བདུན་ཞིང་འདིར་སྤྱན་དྲངས། ཤཱཀྱ་ཐུབ་པ་དང་ཐབས་གཅིག་ཏུ་བཞུགས་པ་ལ། འཇམ་དཔལ་དང་། ཕྱག་ན་རྡོ་རྗེ་གཉིས་དང་།
ཞུས་ལན་དངོས་སུ་མཛད་ཅིང་མདོའི་དོན་དང་། གཟུངས་སྔགས་བྱིན་གྱིས་བརླབས་པར་མཛད་པ་དེ་ཉིད་ལ་བརྟེན་པའོ། ། དེ་ལྟ་མོད་ཀྱི་ཤཱཀྱ་ཐུབ་པ་མན་ཆད་སྤྱན་འདྲེན་པའི་ཚིག་རྣམས་ནི་མདོ་དང་དངོས་སུ་སྦྱོར་རྒྱུ་མེད་དོ། ། བཅོམ་ལྡན་འདས་འོད་དཔག་མེད་ཀྱི་ཞིང་གི་བཀོད་ནས་ལེགས་པར་བརྒྱན་པའི་ས་གཞི་ལ་ཞེས་པའི་བར་ནི་ཕལ་ཆེར་མདོ་འདི་ཉིད་ལ་དངོས་སུ་སྣང་ལ། གཞལ་མེད་ཁང་རིན་པོ་ཆེ་སྣ་བདུན་མཆོག་ཏུ་འབར་བ་བཀོད་པ་ཞེས་པ་ནས། སྨོན་པ་མེད་པ་ནས་འཇུག་པ་ཞེས་པའི་བར་ནི། མདོ་འདི་ཉིད་ལ་དངོས་སུ་མི་སྣང་ཡང་། འཕགས་པ་ཐོགས་མེད་ཀྱི་ཐེག་བསྡུས་ལས་འབྱུང་བའི་ཚིག་དེ་ཉིད་བཀོད་པར་སྣང་ངོ་། ། ཞིང་ཁམས་དེ་དང་དེ་དག་གི་དབུས་ན་གཞལ་ཡས་ཁང་གི་རྣམ་པ་མཚན་ཉིད་ཡོངས་སུ་རྫོགས་པ་ཡོད་པ་ནི། སྨན་བླའི་ཐད་ཀྱི་མདོ་ཉིད་ལས་གསལ་བར་བཤད་ལ།
མཛེས་པ་ཤ་སྟག་འབྱུང་བར་གྱུར་ཅིག་ཅེས་པ་དང་། ལོངས་སྤྱོད་པར་གྱུར་ཅིག་ཅེས་དང་། དེ་བཞིན་དུ་གྱུར་ཅིག་ཅེས་པ་རྣམས་ནི་མདོ་དང་དངོས་སུ་སྦྱོར་རྒྱུ་མེད་དོ། ། གཞལ་མེད་ཁང་གི་དབུས་སུ་སེང་གེའི་ཁྲི་ཆེན་པོ་བརྒྱད་ལ་དེ་བཞིན་གཤེགས་པ་བརྒྱད་བཞུགས་པ་དང་། བར་གྱི་སྣམ་བུ་ལ་བྱང་ཆུབ་སེམས་དཔའ་གླེང་གཞི་ལས་འབྱུང་བ་ཞེས་པ་ནི་མདོ་དང་དངོས་སུ་སྦྱོར་རྒྱུ་ཡོད་ལ། ཆོས་པོ་ཏི་བཞུགས་པ་དང་། འཇམ་དཔལ་སོགས་པའི་ལྷག་མ་རྣམས་ཀྱི་གདན་བཤམས་པ་ལ་ནི་མདོ་དང་དངོས་སུ་སྦྱོར་རྒྱུ་མེད་དོ། ། ཡང་དེ་བཞིན་གཤེགས་པ་བདུན་ལ་ཕྱག་མཆོད་འབུལ་བ་དང་། དེ་དག་གི་སྔོན་གྱི་སྨོན་ལམ་དང་མཐུན་པའི་སྨོན་ལམ་འདེབས་པ་ལ་ནི་མདོ་དང་དངོས་སུ་སྦྱར་རྒྱུ་ཡོད་ལ། ཤཱཀྱ་ཐུབ་པ་མན་ཆད་ཀྱི་ཕྱག་མཆོད་གཉིས་ལ་མདོ་དང་དངོས་སུ་སྦྱར་རྒྱུ་མེད་ཅིང་ཆོ་གའི་ཚིག་གཞན་རྣམས་ནི་མདོའི་དངོས་བསྟན་ལ་ཡོད་དེ།
རྗེས་ཀྱི་ཆོ་གའི་ཚིག་རྣམས་ནི་མཁན་པོ་བྱང་ཆུབ་སེམས་དཔའ་ཉིད་ཀྱིས་ཉེ་བར་སྦྱར་བ་ཡིན་ནོ། ། དེ་དག་གིས་ནི་པཎ་ཆེན་རང་ཉིད་ཀྱི་བཞད་པའི་སྨན་བླའི་མཆོད་ཆོག་ཇི་ལྟར་བྱ་བའི་ཚུལ་རྣམས་གཞན་གྱི་རང་བཟོས་མ་བསླད་པར་རང་གི་སློབ་མ་རྣམས་ལ་ཕན་པའི་ཕྱིར་ཤིན་ཏུ་གསལ་བར་སྟོན་པར་མཛད་པའི་དགོངས་པ་རྨད་དུ་བྱུང་བའི་གསུང་རབ་ཏུ་སྣང་ལ། ཡང་པཎ་ཆེན་གསེར་མདོག་ཅན་པ་དེ་ཉིད་ཀྱིས་སྨན་བླའི་ཆོ་ག་མཛད་པ་ཡོད་དོ་ཅོག་ལ་དྲི་བ་མཛད་པ་འདི་ལྟར་སྣང་སྟེ། ན་མོ་བཻ་ཌཱུརྻ་པྲ་བྷ་སྱེ། ས་སྐྱོང་རྒྱལ་པོས་མཆོད་པའི་གནས་ཐོབ་ནས། ། ཕ་རོལ་དཔུང་དང་ནད་ཆེན་གཞོམ་སླད་དུ། ། དེ་བཞིན་གཤེགས་བདུན་མཆོད་པར་མཛད་རྣམས་ལ། ། དགོས་པའི་གནས་འགའ་འདྲི་ཡི་དགེ་བར་གསོན། ། དེ་ཡང་འདི་ལྟར། དེ་བཞིན་གཤེགས་པ་སྔོན་གྱི་སྨོན་ལམ་གྱི་ཁྱད་པར་རྒྱས་པའི་ཆོ་ག་མདོ་སྡེ་ལས་བཏུས་ཞེས་བྱ་བའི་བསྟན་བཅོས་བྱང་ཆུབ་སེམས་དཔའ་ཞི་བ་འཚོས་མཛད་པ་འདི་ལས་བརྩམས་ཏེ།
དགོས་པའི་གནས་འགའ་ཞིག་དྲི་བ་ནི་གཞལ་མེད་ཁང་གི་དབུས་སུ་དེ་བཞིན་གཤེགས་པ་བརྒྱད་ཚང་བར་བཞུགས་པ་ནས། སྒོ་བཞི་པ་རྒྱལ་པོ་ཆེན་པོ་བཞི་བཞུགས་པའི་བར་གཞལ་ཡས་ཁང་སྒོ་རྐྱང་གཅིག་བཤད་པ་འདིའི་ཁུངས་མདོ་སྡེ་གང་ན་ཡོད། མདོ་སྡེ་བརྒྱད་བརྒྱ་པ་ཞེས་བྱ་བ་དེ་ན་ནི་སངས་རྒྱས་ཀྱི་ཞིང་ཐ་དད་པ་བདུན་ན་གཞལ་ཡས་ཁང་གི་བཀོད་པ་མི་འདྲ་བ་བདུན་བཤད་ཅིང་། འཁོར་དེ་རྣམས་ཀྱི་ངེས་པ་མ་བཤད། ཡང་གཞལ་ཡས་ཁང་གི་བསྐྱེད་ཚུལ་རྒྱུད་སྡེ་ནས་འབྱུང་བ་དང་མི་འདྲ་བར་སྨོན་ལམ་གྱི་སྒོ་ནས་བསྐྱེད་པ་ནི་ཅི། ཡང་དེ་བཞིན་གཤེགས་པ་བརྒྱད་ཀ་དཀྱིལ་འཁོར་དེའི་གཙོ་བོ་ཡིན་ནམ། གང་ཡང་རུང་བ་གཅིག་ཡིན་ཡང་སྨན་པའི་རྒྱལ་པོ་དཀྱིལ་འཁོར་དེའི་གཙོ་བོ་མིན་ནོ་ཞེས་འཆད་པ་ལྟར་ན། དེའི་ཆོ་ག་བདུན་ཐ་མར་མཛད་པ་ཅི། ཡང་བརྒྱད་ཀ་དཀྱིལ་འཁོར་གྱི་གཙོ་བོ་ཡིན་པར་འཆད་པ་ལྟར་ན། དཀྱིལ་འཁོར་གཅིག་གི་དབུས་སུ་གཙོ་བོ་བརྒྱད་གཅིག་ཆར་དུ་འབྱུང་བ་དེ་ལྟ་བུ་སྔགས་ལུགས་ཀྱི་མཐུན་དཔེ་གང་ན་ཡོད།
ཡང་ཡུམ་ཤེར་ཕྱིན་དཀྱིལ་འཁོར་གྱི་གཙོ་བོར་བྱེད་པ་ལྟར་ན། དེ་ཉིད་དེའི་དཀྱིལ་འཁོར་གྱི་བྱེད་པའི་ཁུངས་གང་ན་ཡོད། ཇི་སྐད་དུ་ཆོས་པོ་ཏི་ཡང་བཞུགས་ཞེས་པ་ཁུངས་ཡིན་ན། ཆོས་དཀོན་མཆོག་དཀྱིལ་འཁོར་གྱི་གཙོ་བོར་བཞུགས་ནས། སངས་རྒྱས་དཀོན་མཆོག་འཁོར་དུ་འབྱུང་བ་དེ་ལྟ་བུའི་བཤད་པ་དང་མཐུན་དཔེ་གཞན་གང་ན་ཡོད། དེ་དུས་ཀྱི་ཆོས་པོ་ཏི་དེ་ཡུམ་ཤེར་ཕྱིན་གྱི་གླེགས་བམ་ཡིན་ནམ། མདོ་སྡེ་འདི་ཉིད་ཡིན། དང་པོ་ལྟར་ན་དེའི་ཤེས་བྱེད་ཀྱི་ཁུངས་གང་ན་ཡོད། གཉིས་པ་ལྟར་ན་ཡུམ་ཆེན་མོ་དཀྱིལ་འཁོར་གྱི་གཙོ་བོར་འཇོག་པ་དང་ཇི་ལྟར་འབྲེལ། དེ་ལྟ་མོད་ཀྱི་གླེགས་བམ་དེའི་བཞུགས་ས་གང་གི་ཐད་ན་བྱེད།
སྨན་བླའི་ཕོ་བྲང་དུ་གྲགས་པ་དེའི་ཞུགས་ཚུལ་ལྟར་བྱེད་ན། དེ་བཞིན་གཤེགས་པ་བརྒྱད་ཞལ་ཕྱིར་བསྟན་པས་ཕྱིན་ཅི་ལོག་ཏུ་ཇི་ལྟར་མི་འགྱུར། བྲི་བྱ་ལ་དེ་ལྟར་བྱུང་ཡང་སྒོམ་དོན་ལ་དེ་བཞིན་གཤེགས་པ་བརྒྱད་ཀྱི་ཞལ་ནང་དུ་ཆོས་དཀོན་མཆོག་ལ་སྟོན་རྒྱུ་ཡིན་ན། དཀྱིལ་འཁོར་གཙོ་བོ་ཆོས་དཀོན་མཆོག་གི་སྒྲུབ་མཆོད་འཁོར་བརྒྱད་ཀྱི་ཐ་མར་འཆད་པ་ཅི། བསྟན་བཅོས་མཁན་པོས་དཀྱིལ་འཁོར་གྱི་གཙོ་བོར་ཆོས་དཀོན་མཆོག་གི་སྤྱན་འདྲེན་མ་བཤད་པར་འཁོར་རྣམས་ལ་སྤྱན་འདྲེན་འཆད་པའི་རྒྱུ་མཚན་ཅི། དེ་བཞིན་གཤེགས་པའི་བཀའ་ཞེས་སོགས་སུ་ཆོས་དཀོན་མཆོག་གི་སྒྲུབ་མཆོད་བསྟན་པར་འདོད་ན། དེའི་སྐབས་ཀྱི་ཆོས་དེ་ལུང་རྟོགས་ཆོས་དབྱིངས་གསུམ་པོ་གང་ལ་བྱེད། འདིར་མདོ་ལས་མདོ་སྡེ་འདི་ཉིད་ཞག་བཞི་བཅུ་རྩ་དགུར་ཀློག་ཅིང་མཆོད་པ་འབུལ་བར་བཤད་པ་ཡིན་པ་ལ། འདིར་དེ་བཞིན་གཤེགས་པའི་བཀའ་ཞེས་སོགས་ཚིག་རྐང་གཅིག་སྟོན་ནས་ཕྱག་མཆོད་ཀྱི་ཚིག་བརྗོད་པས་ཆོས་དཀོན་མཆོག་གི་སྒྲུབ་མཆོད་དུ་ཇི་ལྟར་འགྱུར། བར་གྱི་སྣམ་བུ་ལ་ཞེས་པའི་སྣམ་བུ་དེ་གང་ལ་བྱེད།
ས་གཞི་བྱིན་གྱིས་བརླབས་པའི་ཚིག་འདི་མདོ་སྡེ་ལས་བྱུང་བ་ཡིན་ནམ། བསྟན་བཅོས་མཁན་པོས་མཛད་པ་ཡིན། བྱིན་གྱིས་རློབ་པའི་ཚེ་ས་གཞི་འདི་ཉིད་དེ་དང་དེའི་ངོ་བོར་བྱིན་གྱིས་རློབ་པ་ཡིན་ནམ། ཞིང་གཞན་ཞིག་འདིར་འབྱུང་བར་སྨོན་ལམ་འདེབས་པ་ཡིན། གཉིས་པ་ལྟར་ན་སྐབས་འདིར་སའི་ལྷ་མོའི་སྟ་གོན་ལ་སོགས་པ་དགོས་པའི་རྒྱུ་མཚན་ཅི། དེ་མི་དགོས་ན་ས་གཞི་བྱིན་རླབས་ཀྱི་ཚིག་འདི་དག་གིས་གསང་སྔགས་ལུགས་ཀྱི་དཀྱིལ་འཁོར་བསྟན་པར་འདོད་པ་དེ་དང་ཇི་ལྟར་འབྲེལ། ལུགས་དང་པོ་ལྟར་ན་ཡང་དཀྱིལ་འཁོར་བཞེངས་ཟིན་པའི་འོག་རོལ་ཏུ་དེར་བྱིན་གྱིས་བརླབས་པ་ཡིན་ནམ། དེར་བརླབས་ནས་དཀྱིལ་འཁོར་བཞེངས་པ་ཡིན། གཉིས་པ་ལྟར་ན་ས་བསླང་བ་སོགས་ཅིའི་ཕྱིར་དགོས། ཡང་མདོ་ལུགས་ཁོ་ན་ཡིན་པས་མི་འགལ་བར་འདོད་ན།
གསང་སྔགས་ཀྱི་ཆོ་ག་ལ་མ་བརྟེན་པར་སྒྲུབ་པ་པོ་ཐ་མལ་པས་ཞིང་ཁམས་གཞན་གྱི་སངས་རྒྱས་ཞིང་འདིར་སྤྱན་འདྲེན་ཇི་ལྟར་ནུས། ཡང་བུམ་པ་སྟ་གོན་བཤད་པ་འདི་ལ་དགོས་པའི་ཁྱད་པར་ཅི་ཞིག་ཡོད། དུས་ཀྱི་ཁྱད་པར་ཞག་བདུན་ནས་ཞག་བཞི་བཅུ་རྩ་དགུའི་བར་གྱི་ངེས་པ་བཤད་པ་དེ་དང་། ཚེས་བརྒྱད་ནས་ཟླ་ཕྱི་མའི་བཅོ་ལྔའི་བར་གྱི་ངེས་པ་བཤད་པ་དེའི་ཁྱད་པར་ཅི། སྤྱན་འདྲེན་གྱི་སྐབས་ལྷ་དམ་ཚིག་པ་བསྐྱེད་པ་ལ་ཡེ་ཤེས་པ་སྤྱན་འདྲེན་པ་ཡིན་ནམ། གདན་རྐྱང་པ་བསྐྱེད་པ་ལ་གཟུགས་ཀྱི་སྐུ་སྤྱན་འདྲེན་པ་ཡིན། དང་པོ་ལྟར་ན་བྱ་རྒྱུད་དུ་འབྲེལ་ཚུལ་ཇི་ལྟར་བྱེད། གཉིས་པ་ལྟར་ན་གཞལ་ཡས་ཁང་གི་ནང་དུ་བསྐྱེད་ཟིན་ནས་འོག་ཏུ་སྤྱན་འདྲེན་གྱི་ཚིག་འབྱུང་བ་ཇི་ལྟར་ཡིན། ཡང་དེ་བཞིན་གཤེགས་པ་བདུན་གྱི་མཚན་ནས་བརྗོད་པ་དང་། ཕྱག་འཚལ་ལན་བདུན་བདུན་ཁོ་ནར་གྲངས་ངེས་བྱེད་པ་འདི་ལ་མདོ་སྡེ་གསལ་པོ་ཇི་ལྟར་ཡོད།
བཻ་ཌཱུརྻའི་འོད་ཅེས་བྱ་བའི་གཟུངས་འདི་ནི་སྨན་པའི་རྒྱལ་པོ་ཁོ་ནའི་གཟུངས་ཡིན་ནམ། བརྒྱད་ཀ་ཐུན་མོང་གི་གཟུངས་ཡིན། དང་པོ་ལྟར་ན་ཆོ་ག་འདི་སྔགས་ལུགས་སུ་བྱེད་པ་དེའི་ཚེ། དེ་བཞིན་གཤེགས་པ་བདུན་གྱི་དབང་དུ་བྱས་པའི་གཟུངས་སྔགས་གང་ཡིན། ཡང་ཨོཾ་བྷེ་ཥ་ཛྷེ་ཞེས་པའི་གཟུངས་འདི་སྨན་པའི་རྒྱལ་པོའི་གཟུངས་སྔགས་ཡིན་པའི་མདོ་རྒྱུད་ཀྱི་ཁུངས་གསལ་པོ་གང་ན་ཡོད། སྐྱབས་གྲོལ་གྱི་སྐབས་སུ་སྐུ་གཟུགས་བདུན་བྱ་ཞེས་བཤད་པ་དེ་སྨན་པའི་རྒྱལ་པོ་ཁོ་ན་ཡིན་ནམ། སྤྱིར་དེ་བཞིན་གཤེགས་པ་བདུན་གྱི་སྐུ་ཡིན། ཡང་མཁན་པོས་མཛད་པའི་གཞུང་འདི་ན་ཆོ་ག་འདིའི་ཡན་ལག་ཏུ་ཤཱཀྱ་ཐུབ་པའི་མཚན་ནས་བརྗོད་པ་དང་། དེའི་སྐུ་གཟུགས་བཞེངས་དགོས་པར་བཤད་པ་འདི་ལ། མདོ་སྡེ་ཁུངས་གསལ་པོ་གང་ན་ཡོད།
ཡང་མདོ་སྡེ་དེ་ན་ཆོ་ག་འདིའི་ཡན་ལག་ཏུ་མདོ་སྡེ་འདི་ཉིད་ལ་ཕྱག་འཚལ་བྱེད་པ་དང་། མདོ་སྡེའི་དབང་པོ་འདི་ཞག་བཞི་བཅུ་རྩ་དགུ་ཀློག་དགོས་པར་བཤད་ན། དེ་ལྟར་བྱེད་པ་ཆོ་ག་འདིའི་གཞུང་གི་ཆ་ཤས་གང་གིས་སྟོན། ཞག་བཞི་བཅུ་རྩ་དགུར་བཀླག་པར་བྱའོ་ཞེས་བརྗོད་པ་ཙམ་གྱིས་བཀླགས་འགྱུར་རམ། ཀློག་མཁན་ཟུར་པ་ཅིག་དགོས་པ་ཡིན། ཡང་ཆོས་དཀོན་མཆོག་ལ་ཕྱག་མཆོད་བྱ་བའི་སྐབས་ཀྱི་ཆོས་དཀོན་མཆོག་དེ་ལུང་རྟོགས་གཉིས་ལས་གང་ཡིན། དང་པོ་ལྟར་ན་ལུང་ཙམ་པོའམ། མདོ་སྡེ་འདི་ཁོ་ན་ལ་བྱེད། ཡང་འཇམ་དཔལ་དང་། སྐྱབས་གྲོལ་ལ་སོགས་པ་མདོ་སྡེ་འདིའི།
ཞུས་ལན་བྱེད་པ་པོ་གཞན་རྣམས་དཀྱིལ་འཁོར་གྱི་ལྷ་ཚོགས་དང་། ཕྱག་མཆོད་ཀྱི་ཡུལ་དུ་བཤད་ནས་ཀུན་དགའ་བོ་མི་འཆད་པ་རྒྱུ་མཚན་ཅི། ཞག་བཞི་བཅུ་རྩ་དགུ་ལ་རྣམ་པར་ཤེས་པ་སླར་ལོག་ཅེས་པ་ཤི་ཟིན་པའི་རྣམ་པར་ཤེས་པ་སླར་ལོག་པ་ཡིན་ནམ། ཚེ་རིང་དུ་སོང་བ་གང་ཡིན། སྐྱབས་གྲོལ་གྱི་ངོས་འཛིན་འཕགས་པ་སྤྱན་རས་གཟིགས་དབང་ཕྱུག་ལ་བྱེད་པ་དག་གང་ན་ཡོད། དེའི་ཤེས་བྱེད་ཅི། མདོ་རྒྱུད་ཀྱི་གླེགས་བམ་གཞན་ན་སྐྱབས་གྲོལ་མིང་ཅན་གྱི་བཤད་པ་ཡོད་དམ་མེད། དེ་སྐད་འདི་ནི་པཎ་ཆེན་གྱི། ། ཆོ་གའི་གཞུང་གི་དངོས་བསྟན་དང་། ། མདོ་ལས་བྱུང་བ་བསྒྲིག་པའི་ཚུལ། །
ཇི་བཞིན་ཤེས་པའི་ཕྱིར་དྲིས་ཀྱི། ། ཆོ་གའི་གཞུང་ལ་སྐྱོན་བརྗོད་དང་། ། གཞན་དག་ཁྱད་དུ་གསོད་ཕྱིར་མིན། ། དེ་ལྟར་ཤེས་ནས་བཀླགས་ཙམ་གྱིས། ། དོན་གྲུབ་ཆོ་ག་ཡིད་འོང་འདི། ། མི་ཤེས་གཏམ་གྱིས་མ་བསླད་པར། ། ཆོ་གའི་གཞུང་བཞིན་ཀློག་པར་མཛོད། ། ནམ་ཡང་བསྣན་པར་མི་བྱ་སྟེ། ། ཕྲི་བས་ཆོ་ག་པ་གང་དུ་སྣང་། ། སྨན་རྒྱལ་ཁོ་ན་མཆོད་པའི་ཚུལ། །
སྐྱབས་གྲོལ་ཞབས་ཀྱིས་བཤད་པ་བཞིན། ། དེ་སྐད་འདི་ཡང་ཤཱཀྱ་ཡི། ། དགེ་སློང་མཆོག་ལྡན་ལེགས་པའི་བློས། ། གཡས་རུ་མཛད་ཀྱི་མཐོང་སྨོན་ནས། ། ཕྱོགས་བརྒྱར་སྤྲིངས་པའི་ཡི་གེ་འོ། ། དེ་དག་གིས་ནི། དེ་ལས་འཕྲོས་པའི་ལེགས་བཤད་བསྟན་པ་བཤད་ཟིན་པ་སྟེ། པཎ་ཆེན་གྱི་གསུང་འདི་དག་ལ་ཡང་རྣམ་དཔྱོད་དང་ལྡན་པ་རྣམས་ཀྱིས་རྟོག་དཔྱོད་བྱ་འོས་པའི་ཡུལ་དུ་གྱུར་པ་འགའ་སྣང་ཡང་འདིར་མ་སྤྲོས་ལ། དོན་དུ་གཉེར་ན་ལོགས་སུ་འཆད་པ་བདག་སྤྲོའོ། ། གསུམ་པ་ད་ལྟའི་ཆོ་གའི་ལག་ལེན་བཀོད་པ་ནི།
རྒྱལ་བས་ལུང་བསྟན་བརྙེས་པའི་སྐྱེས་ཆེན་དམ་པ་ངོར་ཆེན་རྡོ་རྗེ་འཆང་ཀུན་དགའ་བཟང་པོའི་ཞལ་སྔ་ནས་མཛད་པའི་བདེ་བར་གཤེགས་པ་མཆོད་པའི་ཆོ་ག་བསོད་ནམས་ཉེ་བར་བསྐྱེད་པ་ཞེས་བྱ་བ་ལས་ཇི་ལྟར་འབྱུང་བའི་ཚུལ་བཤད་པར་བྱ་སྟེ་དེ་ཡང་། ཇི་སྐད་དུ། ན་མོ་བུདྡྷ་ཡ། འགྲོ་བའི་བླ་མ་སྟོན་པ་བཅོམ་ལྡན་འདས། ། སྲས་དང་སློབ་མར་བཅས་ལ་གུས་བཏུད་དེ། ། བདེ་གཤེགས་བརྒྱད་ཀྱི་མཆོད་པའི་ཆོ་གའི་རིམ། ། མ་ནོར་གཞུང་གི་དགོངས་པ་འདིར་ངེས་བྱ། ། འདིར་བྱང་ཆུབ་སེམས་དཔའ་ཞི་བ་འཚོའི་ཞལ་སྔ་ནས། ཆོས་ཀྱི་རྒྱལ་པོ་ཁྲི་སྲོང་ལྡེའུ་བཙན་གྱི་སྐུ་རིམ་དུ་དེ་བཞིན་གཤེགས་པ་བདུན་གྱི་ཆོ་ག་དང་། གཙུག་ཏོར་དྲི་མེད་ཀྱི་ཆོ་ག་གཉིས་མཛད་པ་ལས།
དང་པོ་ཉམས་སུ་ལེན་པར་འདོད་ན། སྦྱོར་དངོས་རྗེས་གསུམ་གྱི། དང་པོ་ནི། ས་གཞི་བསྟར་བ་སྤོས་ཀྱིས་ཟླུམ་པོར་བྱུགས་པ་ལ། འོག་ནས་འབྱུང་བ་ལྟར་མེ་ཏོག་གི་ཚོམ་བུ་བཀོད། སྤྲོ་ན་ཚོན་ཕྱེའམ་ཞེས་གསུངས་པས། རྡུལ་ཚོན་གྱི་དཀྱིལ་འཁོར་གྲུ་བཞི་སྒོ་བཞི་པ། རྟ་བབས་བཞིས་བརྒྱན་པ། ཕྱི་པདྨའི་འཕྲེང་བ་དང་། འོད་ཟེར་ལྔས་བསྐོར་བའི་དབུས་སུ།
འཆིམས་པ་པདྨ་རིམ་པ་གསུམ་གྱི་དང་པོ་ལ་བརྒྱད། བར་མ་ལ་བཅུ་དྲུག་ཕྱི་མ་ལ་ཉེར་གཉིས་བྱེད་པ་ནི་གཞུང་དང་མི་མཐུན་པས། འདིར་དབུས་སུ་ལྷ་སྣམ་དཀར་པོ་གྲུ་བཞི་པ། དེའི་ཕྱི་རོལ་ཏུ། ཤར་སྔོ། ལྷོ་སེར། ནུབ་དམར། བྱང་ལྗང་བའི་ལྷ་སྣམ་གྲུ་བཞི་པ་གཉིས་བྱས་ལ། དེའི་དབུས་དང་ཕྱོགས་མཚམས་བརྒྱད་དུ། མེ་ཏོག་ཚོམ་བུའམ།
ཚོན་སྤུངས་རེ་རེ། དེའི་ཕྱི་རོལ་ཏུ་མཚམས་བཞིར་མེ་ཏོག་རེ་རེ་དང་། ཕྱོགས་བཞིར་གསུམ་གསུམ་སྟེ་བཅུ་དྲུག དེའི་ཕྱི་རོལ་ཤར་སྒོའི་གཡོན་ཕྱོགས་ནས་ནུབ་སྒོའི་བར་ལ་མཚམས་གཉིས་སུ་རེ་རེ། ཤར་ནུབ་ཏུ་གསུམ་གསུམ། བྱང་ཕྱོགས་སུ་བཞི་སྟེ་བཅུ་གཉིས་བཀོད། ལྷོ་སྒོའི་གཡས་གཡོན་དུ་རེ་རེ་དང་། སྒོ་བཞིར་རེ་རེ་བཀོད། དེ་རྣམས་པདྨའི་དབུས་ཀྱི་ཚོམ་བུ་དགུ་ནི་མེ་ཏོག་གི་ཚོམ་བུའམ། ཚོན་སྤུངས་སུ་བྱས་ཏེ།
གཞན་རྣམས་ནི་པདྨ་དང་ཟླ་གདན་རེ་རེ་བྱའོ། ། མདོ་དང་གཞུང་གཉིས་ཀར་དེ་ཙམ་ལས་བཤད་པ་མི་སྣང་ཡང་། རྒྱ་སྟོན་གྱི་སྣམ་བུ་ཐ་མའི་གཡས་གྲལ་དུ་ཕྱོགས་སྐྱོང་བཅུ་ཉི་མ་ཟླ་བ་གཉིས་ཏེ་བཅུ་གཉིས་སོ། ། གཡོན་གྲལ་དུ་ཡང་དེ་དང་མཐུན་པ་བཀོད་པར་འདོད་ལ། མཚམས་ལ་སོགས་པར་ཕྱོགས་སྐྱོང་བཅུ་པོ་ཙམ་ཞིག་འགོད་པར་འདོད། དེའི་གཡས་སྐོར་དུ་ལྷ་རེ་ལ་མཆོད་པ་བདུན་བདུན་ལས་མི་ཉུང་བར་བཤམས། མཎྜལ་དེའི་ཤར་ཕྱོགས་སུ་བུམ་པ་དྲི་བཟང་གི་ཆུས་གང་བ་ཁ་རྒྱན་དང་བཅས་པ། རྡོ་རྗེ་གཟུངས་ཐག་ཀྱང་བཞག་གོ ། གཉིས་པ་དངོས་གཞི་ནི། སྟན་བདེ་བ་ལ་འདུག་ལ་སྐྱབས་འགྲོ་མང་དུ་བྱས་ནས།
ཆོས་ཐམས་ཅད་སྟོང་ཞིང་བདག་མེད་པ་ཡིན་པ་ལ་དེ་ལྟར་མ་རྟོགས་པའི་སེམས་ཅན་སྡུག་བསྔལ་དང་བཅས་པ་ཐམས་ཅད་བདེ་བ་དང་བདེ་བའི་རྒྱུ་དང་ལྡན་པར་གྱུར་ཅིག སྡུག་བསྔལ་དང་སྡུག་བསྔལ་གྱི་རྒྱུ་དང་བྲལ་བར། སྡུག་བསྔལ་མེད་པའི་བདེ་བ་དང་མི་འབྲལ་བར། བདེ་སྡུག་གི་རྒྱུ་ཆགས་སྡང་ཉེ་རིང་ཐམས་ཅད་དང་བྲལ་བའི་བཏང་སྙོམས་ལ་གནས་པར་གྱུར་ཅིག ཅེས་སྟོང་ཉིད་ཚད་མེད་བཞི་བསྒོམ་ནས། སེམས་ཅན་ཐམས་ཅད་ཀྱི་དོན་དུ་རྫོགས་པའི་སངས་རྒྱས་ཀྱི་གོ་འཕང་ཐོབ་པར་བྱ། དེའི་ཆེད་དུ་བདེ་བར་གཤེགས་པ་འཁོར་དང་བཅས་པ་ལ་ཕྱག་འཚལ་ཞིང་མཆོད་པ་འབུལ་བ་དང་སྨོན་ལམ་ཁྱད་པར་ཅན་རྣམས་གདབ་པར་བགྱིའོ། ། ཞེས་སེམས་བསྐྱེད་ནས། དཀོན་མཆོག་གསུམ་གྱི་བདེན་པ་དང་ཞེས་སོགས་ཆོ་ག་བཀླག་གོ ། སྤྱན་དྲངས་པའི་ཚིགས་བཅད་ནི།
མ་ག་ཏ་བཟང་མོའི་རྟོགས་བརྗོད་ལས། ཚུལ་ཁྲིམས་རྣམ་དག་ཤེས་རབ་ཤིན་ཏུ་དག ། དད་ལྡན་སྙིང་པོ་ཉན་ཐོས་ཆེ་རྣམས་ཀྱི། ། མགོན་མེད་གྱུར་པ་བདག་ལ་རྗེས་བཟུང་བའི། ། དོན་མཛད་ཐུགས་རྗེས་གཤེགས་པར་མཛད་དུ་གསོལ། ། ཞེས་དང་། མ་ལུས་སེམས་ཅན་ཀུན་གྱི་མགོན་གྱུར་ཅིང་། ། ཞེས་སོགས་ཤོ་ལོ་ཀ་གསུམ་བརྗོད་པའི་མཐར་རོལ་མོ་བྱ། དེ་ལྟར་སྤྱན་དྲངས་པའི་རྗེས་ལ་གསལ་འདེབས་པ་སོགས་གཞུང་བཞིན་ནམ། དེ་དམིགས་པ་མི་གསལ་ན།
རྒྱ་སྟོན་གྱིས། སྤྱན་དྲངས་པའི་ལྷ་རྣམས་ཀྱི་ཞལ་ཕྱག་འདེབས་པར་འདོད་པ་ཤིན་ཏུ་ལེགས་པས། དེ་ལྟར་སྤྱན་དྲངས་ནས། སོ་སོའི་ཞིང་ཁམས་ནས་རྫུ་འཕྲུལ་གྱིས་ནམ་མཁའ་ལ་གཤེགས་ཏེ། མདུན་གྱི་མཎྜལ་རིན་པོ་ཆེ་སྣ་ཚོགས་ལས་གྲུབ་པའི་གཞལ་མེད་ཁང་ཆེན་པོ་གྲུ་བཞི་སྒོ་བཞི་པ། རྟ་བབས་བཞིས་མཛེས་པར་བྱས་པ། མཚན་ཉིད་ཐམས་ཅད་ཡོངས་སུ་རྫོགས་པའི་ནང་དུ། བར་གྱི་སྣམ་བུ་རིམ་པ་གཉིས་པའི་དབུས་སུ་སྣ་ཚོགས་པདྨ་འདབ་མ་བརྒྱད་པའི་ལྟེ་བར། ཆོས་དཀོན་མཆོག་གི་ངོ་བོ། ཡུམ་ཆེན་མོ་ཤེས་རབ་ཀྱི་ཕ་རོལ་ཏུ་ཕྱིན་མ་སྐུ་མདོག་དམར་སེར།
ཞལ་གཅིག་ཕྱག་བཞི་མ། གཡས་དང་པོ་ཆོས་འཆད་ཀྱི་ཕྱག་རྒྱ། གཉིས་པ་རྡོ་རྗེ། གཡོན་དང་པོ་མཉམ་བཞག གཉིས་པས་པུ་ཏི་འཛིན་པ། རྡོ་རྗེ་སྐྱིལ་ཀྲུང་གིས་བཞུགས་པ། རིན་པོ་ཆེའི་རྒྱན་དང་། དར་སྣ་ཚོགས་ཀྱི་ན་བཟས་མཛེས་པར་བྱས་པའོ། ། ཕྱོགས་མཚམས་བརྒྱད་དུ། རིན་པོ་ཆེའི་ཁྲི་སེང་གེས་བཏེགས་པ་བརྒྱད་ལ།
ཤར་དུ་སྟོན་པ་ཤཱཀྱ་ཐུབ་པ་སྐུ་མདོག་སེར་པོ་གཡས་ས་གནོན། གཡོན་མཉམ་བཞག་མཛད་པ། ལྷོར་སྒྲ་དབྱངས་རྒྱལ་པོ་སེར་པོ། གཡས་མཆོག་སྦྱིན་དང་། གཡོན་མཉམ་བཞག ནུབ་ཏུ་མྱ་ངན་མེད་མཆོག་དཔལ་དམར་སྐྱ་མཉམ་བཞག བྱང་དུ་མཚན་ལེགས་སེར་པོ་གཡས་མི་འཇིགས་པ་སྦྱིན་པ་དང་། གཡོན་མཉམ་བཞག བྱང་ཤར་དུ་སངས་རྒྱས་སྨན་གྱི་བླ་སྐུ་མདོག་སྔོན་པོ་གཡས་མཆོག་སྦྱིན་གྱི་ཕྱག་རྒྱས་ཨ་རུ་ར་དང་། གཡོན་མཉམ་བཞག་གི་ཕྱག་རྒྱས་ལྷུང་བཟེད་བསྣམས་པ།
ཤར་ལྷོར་གསེར་བཟང་དྲི་མེད་སེར་པོ་ཕྱག་གཉིས་ཀྱིས་ཆོས་འཆད་ཀྱིས་ཕྱག་རྒྱ་མཛད་པ། ལྷོ་ནུབ་ཏུ་ཆོས་གྲགས་རྒྱ་མཚོའི་དབྱངས་སྐུ་མདོག་དཀར་དམར་ཕྱག་གཉིས་ཀྱིས་ཆོས་འཆད་ཀྱི་ཕྱག་རྒྱ་མཛད་པ། ནུབ་བྱང་དུ་མངོན་མཁྱེན་རྒྱལ་པོ་སྐུ་མདོག་དམར་པོ་གཡས་མཆོག་སྦྱིན་དང་གཡོན་མཉམ་བཞག་གི་ཕྱག་རྒྱ་མཛད་པ། ཐམས་ཅད་ཀྱང་ན་བཟའ་ཆོས་གོས་ངུར་སྨྲིག་བསྣམས་ཤིང་། རྡོ་རྗེའི་སྐྱིལ་ཀྲུང་ཅན། སྐུ་ལ་མཚན་བཟང་པོ་སུམ་ཅུ་རྩ་གཉིས་དང་། དཔེ་བྱད་བཟང་པོ་བརྒྱད་ཅུས་སྤྲས་པ། གསུང་དབྱངས་ཡན་ལག་དྲུག་ཅུ་དང་ལྡན་པ། ཐུགས་ཤེས་བྱ་ཇི་ལྟ་བ་དང་། ཇི་སྙེད་པ་མཁྱེན་པ།
འོད་ཀྱི་དཀྱིལ་འཁོར་གྱིས་མཛེས་པར་བྱས་པའོ། ། བར་གྱི་སྣམ་བུ་དང་པོའི་ཤར་གྱི་དབུས་སུ། བྱང་ཆུབ་སེམས་དཔའ་འཇམ་པའི་དབྱངས་གུར་གུམ་གྱི་མདོག་ཅན། གཡས་རལ་གྲི་དང་། གཡོན་ཨཏྤལ་ལའི་སྟེང་ན་པུ་ཏི་འཛིན་པ། དེའི་གཡས་སུ་སྐྱབས་སྒྲོལ་དཀར་པོ། ཕྱག་གཉིས་ཀྱི་རྡོ་རྗེ་ཁུ་ཚུར་གཉིས་བརླའི་སྟེང་དུ་བཞག་ནས་གཡོན་དུ་སྙེམ་པའི་ཚུལ་གྱིས་ཅུང་ཟད་འགྱིངས་པ། དེའི་གཡས་བྱང་ཤར་གྱི་གྲྭར། ཉི་མ་ལྟར་སྣང་བྱེད་དམར་སེར་གཡས་ཨུཏྤལ་ལའི་སྟེང་ན་ཉི་མས་མཚན་པའི་གླེགས་བམ་གཡོན་རྡོ་རྗེ་ཁུ་ཚུར་དཀུར་བརྟེན་པ། འཇམ་དབྱངས་ཀྱི་གཡོན་དུ།
ཕྱག་ན་རྡོ་རྗེ་ལྗང་ཁུ་གཡས་རྡོ་རྗེ་ཐུགས་ཀར་འཛིན་ཅིང་། གཡོན་རིན་པོ་ཆེའི་འཕྲེང་བ་འཛིན་པ། དེའི་གཡོན་ཤར་ལྷོའི་གྲྭར། ཟླ་བ་ལྟར་སྣང་བྱེད་དཀར་པོ་གཡས་ཨུཏྤལ་ལའི་སྟེང་ན་གླེགས་བམ་ཟླ་བ་ཚེས་པས་མཚན་པ། གཡོན་རྡོ་རྗེ་ཁུ་ཚུར་དཀུར་བརྟེན་པའོ། ། དེ་ནས་གླེང་གཞི་ནས་འབྱུང་བ་བཅུ་གཅིག་ནི། ལྷོའི་སྣམ་བུ་ལ་སྤྱན་རས་གཟིགས་དཀར་པོ་གཡས་པདྨ་འཛིན་པ། དེའི་གཡོན་དུ་བློ་གྲོས་ཆེན་པོ་སེར་པོ་མིག་གི་སྤྲས་པའི་པདྨ་འཛིན་པ། བྱམས་པ་མགོན་པོ་སེར་པོ། ཀླུ་ཤིང་མེ་ཏོག་སྡོང་བུ་དང་བཅས་པ་རིལ་བ་སྤྱི་བླུགས་ཀྱིས་སྤྲས་པ་འཛིན་པ།
ལྷོ་ནུབ་ཀྱི་གྲྭར། སྤོབས་པ་བརྩེགས་པ་དཀར་པོ་རལ་གྲི་འཛིན་པ། ནུབ་ཏུ་ནམ་གནོན་དོན་ཡོད་དཀར་པོ་རལ་གྲི་འཛིན་པ། ལྟ་ན་སྡུག་དཀར་པོ་པདྨའི་སྡོང་བུའི་སྟེང་ན་གླེགས་བམ་རིན་པོ་ཆེས་སྤྲས་པ་འཛིན་པ། མུན་པ་ངེས་པར་འཇོམས་པའི་བློ་གྲོས་དཀར་པོད་བྱུག་པ་འཛིན་པ། ནུབ་བྱང་གི་གྲྭར་བསམ་པ་ལེགས་པ་སེམས་དཔའ་དཀར་པོ་བུམ་པ་འཛིན་པ། བྱང་དུ་ལྷུན་པོ་བརྩེགས་པ་དཀར་པོ་ཟླ་བ་ཕྱེད་པས་མཚན་པའི་པདྨའི་སྡོང་བུ་འཛིན་པ། སེང་སེང་པོའི་དབྱངས་སྔོ་སྐྱ་ཨུཏྤལ་ལ་རིན་པོ་ཆེ་འབར་བ་རྡོ་རྗེས་མཚན་པ་འཛིན་པ། ལྷུན་པོ་རྩེ་འཛིན་རྒྱལ་པོ་རིན་པོ་ཆེའི་སྙེམ་མང་འཛིན་པ། བཅུ་གཅིག་པོ་རྣམས་གཡས་པ་རང་རང་གི་ཕྱག་མཚན་ཐུགས་ཁར་འཛིན་ཅིང་།
གཡོན་རྡོ་རྗེ་ཁུ་ཚུར་དཀུར་བརྟེན་པ། བྱང་ཆུབ་སེམས་དཔའ་ཐམས་ཅད་ཀྱང་། རིན་པོ་ཆེའི་རྒྱན་དང་། དར་སྣ་ཚོགས་ཀྱི་ན་བཟས་མཛེས་པ། ཞི་ཞིང་སྒེག་པའི་ཉམས་དང་ལྡན་པ་སེམས་དཔའི་སྐྱིལ་མོ་ཀྲུང་གིས་བཞུགས་པའོ། ། སྣམ་བུ་ཐ་མའི་ཤར་སྒོའི་གཡོན་དུ་གནོད་སྦྱིན་གྱི་སྡེ་དཔོན་ཇི་འཇིགས་སེར་པོ་གཡས་རྡོ་རྗེ་འཛིན་པ། དེའི་གཡས་སུ་རྡོ་རྗེ་སྨུག་ནག་གཡས་རལ་གྲི། རྒྱན་འཛིན་སེར་པོ་གཡས་དབྱུག་ཐོ། བྱང་ཤར་གྱི་གྲྭར་གཟའ་འཛིན་སྔོ་སྐྱ་དབྱུག་ཐོ། བྱང་དུ་རླུང་འཛིན་དམར་པོ་རྩེ་གསུམ།
གནས་བཅས་དུད་ཁ་རལ་གྲི། དབང་འཛིན་དམར་པོ་དབྱུག་པ། བཏུང་འཛིན་སེར་པོ་དབྱུག་ཐོ། ནུབ་བྱང་གི་གྲྭར་སྨྲ་འཛིན་སེར་པོ་སྟ་རེ། ནུབ་ཏུ་ས་འཛིན་སེར་པོ་ཞགས་པ། གཡོ་འཛིན་སྔོན་པོ་དབྱུག་ཐོ། རྫོགས་བྱེད་དམར་པོ་འཁོར་ལོ་འཛིན་པ། གཡས་རང་རང་གི་ཕྱག་མཚན་ཐུགས་ཀར་འཛིན་ཅིང་། གཡོན་རིན་པོ་ཆེ་སྣ་ཚོགས་སྐྱུག་པའི་ནེའུ་ལེ་འཛིན་པ། རྒྱལ་པོ་རོལ་པའི་སྟབས་ཀྱིས་པདྨ་དང་དར་ཟབ་ཀྱི་གདན་ལ་བཞུགས་པ།
རིན་པོ་ཆེ་རྒྱན་དང་། དར་སྣ་ཚོགས་ཀྱི་ན་བཟས་ལྷབ་ལྷུབ་ཏུ་བསྣམས་པ། ལྟོ་བ་འཕྱང་ཞིང་གསུས་ཁྱིམ་ཆེ་བ། འཇིགས་ཤིང་རྔམ་པའི་ཆ་ལུགས་ཅན་ཏེ། དེ་ལྟ་བུའི་གནོད་སྦྱིན་གྱི་སྡེ་དཔོན་ཆེན་པོ་རྣམས་ཀྱང་། གཡོན་གྲལ་ལ་བཞུགས་པའོ། ། གཡས་གྲལ་ལ་གཞུང་ལྟར་ན། ཚངས་པ་དང་བརྒྱ་བྱིན་གཉིས་བཀོད་པས་མཆོག་ལ། རྒྱ་སྟོན་སོགས་ལྟར་ན། ཤར་སྒོའི་གཡས་སུ་ཤིང་རྟའི་སྟེང་དུ་ཉི་མ་དམར་པོ་ཕྱག་གཉིས་ཀྱིས་ཉི་མའི་དཀྱིལ་འཁོར་འཛིན་པ།
དེའི་གཡོན་དུ་ངང་པའི་སྟེང་དུ་ཟླ་བ་དཀར་པོ་ཟླ་བ། ཚངས་པ་སེར་པོ་གདོང་བཞི་པ་ངང་པ་ལ་གནས་པ་གཡས་འཁོར་ལོ་དང་། གཡོན་བུམ་པ། ཤར་ལྷོའི་གྲྭར་བརྒྱ་བྱིན་དཀར་པོ་གླང་པོ་ཆེ་ལ་གནས་པ་རྡོ་རྗེ། ལྷོར་མེ་ལྷ་དམར་པོ་རྭ་སྐྱེས་ལ་གནས་པ་མེ་ཐབ། གཤིན་རྗེ་སྔོན་པོ་མ་ཧེ་ལ་གནས་པ་དབྱུག་ཐོ། སྲིན་པོ་ནག་པོ་རོ་ལངས་ལ་གནས་པ་རལ་གྲི། ཆུ་ལྷ་དཀར་པོ་ཆུ་སྲིན་ལ་གནས་པ་སྦྲུལ་ཞགས། ལྷོ་ནུབ་ཀྱི་གྲྭར་རླུང་ལྷ་སྔོ་སྐྱ་ཤ་བ་ལ་གནས་པ་བ་དན། ནུབ་ཏུ་གནོད་སྦྱིན་སེར་པོ་རྟ་ལ་གནས་པ་དབྱུག་ཐོ།
དབང་ལྡན་དཀར་པོ་གླང་ལ་གནས་པ་རྩེ་གསུམ། སའི་ལྷ་མོ་ཕག་པ་ལ་གནས་པ་ཕྱག་གཉིས་ཀྱིས་བུམ་པ་འཛིན་པ། ཐམས་ཅད་ཀྱང་རིན་པོ་ཆེའི་ཅོད་པན་དང་། དར་གྱི་ན་བཟས་མཛེས་པ་སྟེ། དེ་ལྟར་ཕྱོགས་སྐྱོང་རྣམས་གཡས་གྲལ་ལ་བཞུགས་པར་འདོད་པ་ནི། གཞུང་ལས་ཀུ་པེ་ར་ལ་སོགས་པ་ཞེས་པའི་སོགས་ཁོང་ཙམ་ལ་བརྟེན་པ་འདྲའོ། ། ཤར་སྒོར་རྒྱལ་པོ་ཆེན་པོ་ཡུལ་འཁོར་སྲུང་སྐུ་མདོག་དཀར་པོ། ཕྱག་གཉིས་ཀྱིས་པི་ཝང་འཛིན་པ། ལྷོ་སྒོར་འཕགས་སྐྱེས་པོ་སྔོན་པོ་རལ་གྲི། ནུབ་སྒོར་སྤྱན་མི་བཟང་དམར་པོ་སྦྲུལ་ཞགས།
བྱང་སྒོར་རྣམ་ཐོས་སྲས་སེར་པོ་ནེའུ་ལེ་འཛིན་པ། བཞི་ཀའང་ཞབས་གཉིས་མཉམ་པའི་སྟབས་ཅན། རིན་པོ་ཆེའི་ཅོད་པན། ལྷ་རྫས་ཀྱི་དར་དམར་པོའི་ལྷབ་ལྷུབ་ཀྱིས་མཛེས་པའོ། ། དེ་ལྟར་སྤྱན་དྲངས་པའི་ལྷ་མདུན་དུ་བཞུགས་པ་དེ་རྣམས་ཀྱི་སྐུ་མདོག་དང་ཕྱག་མཚན་གསལ་བཏབ་ཅིང་། བདག་ཉིད་ལྷར་མི་བསྐྱེད་པ་འདི་ནི་ལྷ་རྗེ་དཔོན་ལྟ་བུ་ལ་དངོས་གྲུབ་ལེན་པ་ཞེས་བྱ་བའི་རྒྱུད་ཀྱི་ལུགས་ཡིན་ནོ། ། སྐུ་མདོག་དང་ཕྱག་མཚན་རྣམས་མི་འདྲ་བ་དུ་མ་སྣང་ཡང་འདིར་རྒྱལ་སྲས་ཐོགས་མེད་པའི་གསུང་ལྟར་བྱས་སོ། ། དེ་ནས་སྤྱིར་ཕྱག་འཚལ་བ་དང་། རེ་རེ་ནས་ཕྱག་འཚལ་ཞིང་སྨོན་ལམ་བཏབ་པ་རྣམས་གཞུང་བཞིན་བྱ། ཤཱཀ་ཐུབ་ཀྱི་སྐབས་སུ་གཞུང་སྟོང་རྩ་བརྒྱད་དང་།
ཕྱག་རྡོར་གྱི་སྐབས་ཀྱི་གཟུངས་ཉིས་བརྒྱ་རྩ་རེ། གསེར་བཟང་གྱི་གཞུང་ཅི་འགྲུབ་བཟླ། སྨོན་ལམ་ཐམས་ཅད་ཀྱི་སྐབས་སུ་རང་ངམ་གཞན་གྱི་མིང་གཞུག་གོ ། དེ་ནས་གཟུངས་སྔགས་བཟླས་ལ་ཁྲུས་བྱ་ཞེས་པའི་དོན། སྔར་གྱི་བུམ་པ། ཏདྱ་ཐཱ། བཛྲེ་བཛྲེ་སོགས་ཀྱིས་བསང་། སྭ་བྷ་ཝས་སྦྱངས། སྟོང་པའི་ངང་ལས་བྷྲཱུྃ་ལས་རིན་པོ་ཆེའི་བུམ་པ་མཚན་ཉིད་ཡོངས་སུ་རྫོགས་པའི་ནང་དུ་ཧྲིཿལས་པདྨ་དང་། ཨ་ལས་ཟླ་བའི་དཀྱིལ་འཁོར་གྱི་སྟེང་དུ།
དབུས་སུ་བྷྲཱུྃ། ཨཱྃ། ཛྲཱིྃ། ཁཱྃ། ཧཱུྃ། རྣམས་ལ་དྲི་མ་མེད་པའི་འོད་ཟེར་ལྔ་འཕྲོས་པར་འགྱུར་ཞེས་པའམ། ཡང་ན་གཟུངས་ཀྱི་འཕྲེང་བས་བསྐོར་བ་ལ་དམིགས་ལ། འཕགས་པའི་ཚོགས་ཞེས་སོགས་ཀྱི་མཆོད་པ་ཕུལ་ནས། དཔལ་བཻ་ཌཱུརྻ་གཟུངས་མཐུ་དང་ནུས་པ་བསམ་གྱིས་མི་ཁྱབ་པ་དང་ལྡན་པ་ཁྱེད་ཀྱིས་བདག་གམ་བསྒྲུབ་བྱ་མིང་འདི་ཞེས་བྱ་བའི་རྒྱུད་ལ། ཚོགས་རྫོགས་ཤིང་སྒྲིབ་པ་སྦྱང་བ་དང་།
ཆོས་ཀྱི་རྟོགས་པ་ཁྱད་པར་ཅན་རྒྱུད་ལ་སྐྱེ་བར་བྱིན་གྱིས་བརླབ་ཏུ་གསོལ། ། ཞེས་གསོལ་བ་བཏབ་ལ། གཟུངས་ཐག་ནས་བཟུང་སྟེ་བཟླས་པས། སྔགས་འཕྲེང་གཟུངས་ཐག་ལ་བརྟེན་ཏེ་སོང་ནས་དུང་ཆོས་ཀྱི་ཆུ་ལ་ཕོག་པས། དེ་ལུད་ནས་བུམ་པར་ལྷུང་སྟེ་ཡིག་འབྲུ་རྣམས་ལ་ཐིམ་པས། ཡེ་ཤེས་ཀྱི་བདུད་རྩིར་གྱུར་པར་བསམ་ལ། ཏདྱ་ཐཱ། གྷུ་མེ་སོགས་དང་། ཨོཾ་ན་མོ་བྷ་ག་ཝ་ཏེ་བྷྱཻ་ཥ་ཛྱེ་གུ་རུ་བཻ་ཌཱུརྻ་སོགས་སུམ་བརྒྱ་ཙམ་བཟླས་མཐར་སྔར་བཞིན་མཆོད་ལ། དུང་ཆོས་ཀྱི་མཆོད་ཡོན་འབུལ་ཞིང་གསོལ་བ་བཏབ་པས་ཡིག་འབྲུ་རྣམས་ཞུ་བ་ལས་བྱུང་བའི་ཆུར་བསམ་མོ། །
མཐར་རང་ཉིད་ཀྱིས་ཁྲུས་བྱ་ཞིང་བསྒྲུབ་བྱ་གཞན་ལ་ཡང་དགོས་ན། ཁྲུས་དང་བཀྲ་ཤིས་རྒྱས་པར་བྱའོ། ། འདི་རྣམས་ནི་མཆིམས་ཀྱི་བཞེད་པ་ལྟར་བྲིས་པའོ། ། སྐབས་འདིར་མདོ་ཀློག་མཁན་གཞན་མེད་ན། ཤེར་ཕྱིན་གྱི་མདོ་དང་། འདིའི་མདོ་བརྒྱད་བརྒྱ་པ་ལན་བཞི་བཅུ་ཞེ་དགུར་འདོན་པར་བཤད་པས་ཅི་ནུས་བཀླག་གོ ། གསུམ་པ་རྗེས་ནི། སྤྱིར་མཆོད་པ་ཅི་འབྱོར་པ་འབུལ་ཞེས་པ་གཏང་རག་གི་མཆོད་པ་ཡིན་པས། སྔར་གྱི་ཕྱོགས་བཅུ་དུས་གསུམ་གྱི་ཞེས་པ་ནས་གསོལ་བར་འཚལ་ལོའི་བར་བྱས་ལ། དེ་བཞིན་གཤེགས་པ་བདུན་གྱི་སོགས་བཀླག་ཅིང་གཤེགས་གསོལ་ཚར་བའི་རྗེས་ལ་བཀྲ་ཤིས་དང་རོལ་མོའི་སྒྲ་ཆེར་བྱའོ། །
གཞུང་ནས་ཟིན་པ་འདི་ཙམ་ཞིག་གིས་ཁ་མ་བསྐངས་ན། ཆོ་ག་ཆད་པར་འགྱུར་ལ་ལྷ་སོ་སོའི་བསྟོད་པ་དང་། མཆོད་པ་དང་གསོལ་བ་གདབ་པའི་ཚིག་རྣམས་སྐབས་སུ་སྦྱོར་བ་དང་། ཕྱོགས་སྐྱོང་དང་གནོད་སྦྱིན་གྱི་སྐབས་སུ་གཏོར་མ་འབུལ་བ་རྣམས་ནི་ཆོ་ག་རྒྱས་པར་འགྱུར་བས་བྱས་ཀྱང་མི་འགལ་ཞིང་། མ་བྱས་ཀྱང་ཆོ་ག་ཆད་པར་འགྱུར་བའི་ཉེས་པ་མེད་དོ། ། གང་དག་ལྷ་རྣམས་ཞལ་ཕྱིར་བསྟན་གྱི་ཙ་ཀ་ལི་ལ་ཕོ་བྲང་དུ་མིང་བཏགས་པ་བོན་པོའི་ལུགས་ཀྱི་རྟེན་བཤམ་པ་དང་། སྔོན་དུ་མཆོད་པ་བྱིན་བརླབ་བྱ་བ་དང་། བྱིན་རླབས་སྐོར་བཞིའི་སྐབས་སུ། དབྱངས་ཀྱི་ཚིག་ཆོ་གའི་དཀྱུས་སུ་སྦྱོར་བ་དང་། སྤྱན་འདྲེན་པ་དང་།
ཤཱཀ་ཐུབ་ཀྱི་སྐབས་སུ་གནས་བརྟན་བཅུ་དྲུག་གི་ཆོ་ག་སྦྱོར་བ་དང་། ཆོས་དཀོན་མཆོག་གི་སྐབས་སུ། ཕྱོགས་བཅུའི་སངས་རྒྱས་ཀྱི་ཕྱག་མཆོད་སྦྱོར་བ་དང་། སྐྱབས་སྒྲོལ་གྱི་སྐབས་སུ་དོན་ཞགས་ལྷ་ལྔའི་ཕྱག་མཆོད་སྦྱོར་བ་དང་། སྤྱིར་ཕྱག་འཚལ་བ་དང་། གཏང་རག་གི་སྐབས་སུ་བཀའ་གདམས་བརྒྱུད་པའི་ཕྱག་འཚལ་སོགས་འབྲེལ་མེད་བསྟོད་པ་མང་པོ་བྱེད་པ་དང་། བྱེ་བྲག་ཏུ་གཤིན་པོའི་དོན་བྱེད་ན། སྤྱན་དྲངས་པའི་རྗེས་སུ་མིང་བྱང་ངམ་རྟེན་བཤམས་ནས། དེ་ལ་བགེགས་སྦྱང་པ་ནས་སྐྱབས་འགྲོའི་བར་བྱེད་ཅིང་། ཁྲུས་ཀྱི་སྐབས་སུ་ཁྲུས་དང་དུག་ཕྱུང་སོགས་བྱེད་པ་དང་།
མཇུག་ཏུ་སྐྱེས་པ་བཅུ་གཉིས་ཀྱི་སྨོན་ལམ་བྱེད་པ་དང་། སྨན་བླ་ལོངས་སྐུའི་རྗེས་གནང་ཡིན་ཟེར་ནས། རྣལ་འབྱོར་བླ་ན་མེད་ཀྱི་དབང་བཞི་མདོར་བསྡུས་ཤིག་སྦྱོར་བ་དང་། དེའི་རྫོགས་རིམ་ཡིན་ཟེར་ནས། ཐིག་ལེ་དང་སེམས་འཛིན་གྱི་རྣལ་འབྱོར་འགའ་ཞིག་བྱེད་པ་དང་། ཆོ་གའི་སྐབས་སུ་ཤ་ཆང་དང་སྒོག་བཙོང་དང་། ཕྱི་དྲོའི་ཁ་ཟས་ལ་སོགས་པ་ལ་ལོངས་སྤྱོད་པ་རྣམས་ནི་བླུན་པོ་རྣམས་ཀྱི་རང་བཟོར་སྦྱར་བའི་ལྷད་ཁོ་ན་ཡིན་པས། བདག་ལེགས་སུ་འདོད་པའི་མཁས་པ་བློ་གྲོས་ཅན་རྣམས་ཀྱིས་དུག་བཞིན་དུ་སྤང་བར་བྱའོ། ། གཞན་ཡང་སྨན་བླ་སྤྲུལ་སྐུའི་རྗེས་གནང་ཡིན་ཟེར་ན། བླ་མའི་རྣལ་འབྱོར་ཁ་ཅིག་ལ་དཔེ་བྱས་པ་ལྟ་བུའི་ཆོ་ག་ཡང་སྣང་མོད།
བཟླས་ལུང་ཙམ་ཞིག་བྱ་བའི་རྒྱུད་ཡིན་པས་ཤིན་ཏུ་རིགས་ནའང་། དེ་བཞིན་གཤེགས་པ་རྣམས་གཅིག་ལ་གཅིག་བསྟིམ་བྱེད་པ་སོགས་བརྟག་དགོས་སོ། དགེ་བའི་བཤེས་གཉེན་མཆིམས་ཀྱི་ཆོ་ག་རྒྱས་འབྲིང་བསྡུས་གསུམ་ཡོད་པ་ལ། འདིར་འབྲིང་པོ་ཡིན་ཞེས་གསུངས་ལ་ཁ་ཅིག ཆོ་ག་རྒྱས་པར་གྲགས་པ་ནི་འདིའི་སྤྱན་འདྲེན་གྱི་སྐབས་སུ་ཕྱོགས་སྐྱོང་སྤྱན་འདྲེན་པ་སོགས་ཀྱི་ཚིག་མང་པོ་དང་། མཆོད་པ་བཤམས་པའི་ཚུལ་རྒྱས་སུ་བཏང་པ་ཙམ་ཞིག་ཡིན་ལ། བསྡུས་པར་གྲགས་པ་ནི་སྤྱིར་ཕྱག་འཚལ་བའི་སྐབས་ལོགས་སུ་ཕྱུང་བ་ཡིན་པས། ཆོ་ག་རྒྱས་བསྡུས་གཉིས་བཀའ་གདམས་པ་འགའ་ཞིག་གིས་བྱས་ཀྱི་མཁན་པོ་ཞི་བ་འཚོས་མཛད་པ་མ་ཡིན་ནོ་ཞེས་ཟེར་བའང་བདེན་པ་འདྲའོ། ། འདི་ལྟ་བུའི་ཆོ་ག་ཁྱད་པར་ཅན་འདི་ནི་སྟོན་པ་སངས་རྒྱས་ཀྱི་དུས་མཆོད་རྣམས་ལ་བྱས་ན་བསོད་ནམས་ཆེ་སྟེ། དེའང་ཆོས་རྗེ་ས་སྐྱ་པ་དང་།
ཇོ་བོ་ཨ་ཏི་ཤ་ལྟར་ན། མེ་མོ་ཡོས་ལོ་དཔྱིད་ཟླ་ཐ་ཆུང་ས་གའི་ཟླ་བའི་ཚེས་བརྒྱད་དང་། སྐར་མ་རྒྱལ་འཛོམ་པ་ནི་སྐུ་བལྟམས་པའི་དུས་སོ། ། ཤིང་མོ་ལུག་གི་ལོའི་དཔྱིད་ཟླ་ཐ་ཆུང་གི་ཚེས་བརྒྱད་ནི་རབ་ཏུ་བྱུང་བའི་དུས་སོ། ། ལྕགས་ཕོ་བྱི་བའི་ལོ་དཔྱིད་ཟླ་ཐ་ཆུང་གི་ཚེས་བཅོ་ལྔ་ནི་མངོན་པར་རྫོགས་པར་སངས་རྒྱས་པའི་དུས་སོ། ། དེ་ཉིད་ཀྱི་དབྱར་ཟླ་འབྲིང་པོ་ཆུ་སྟོད་ཀྱི་ཚེས་བཞི་ནི་ཆོས་ཀྱི་འཁོར་ལོ་བསྐོར་བའི་དུས་སོ། ། བྱི་ལོ་སྟོན་ཟླ་ཐ་ཆུང་སྨིན་དྲུག་གི་ཚེས་བཅོ་ལྔ་ནི། ལྷ་ལས་བབ་པའི་དུས་སོ། ། བྱི་ལོ་དགུན་ཟླ་ཐ་ཆུང་མཆུའི་ཚེས་བཅོ་ལྔ་ནི་ཆོ་འཕྲུལ་ཆེན་པོ་བསྟན་པའི་དུས་སོ། ། མེ་མོ་ཕག་གི་དཔྱིད་ཟླ་ཐ་ཆུང་གི་ཚེས་བཅོ་ལྔ་ནི་ཡོངས་སུ་མྱ་ངན་ལས་འདས་པའི་དུས་སོ། །
ཁ་ཆེ་པཎ་ཆེན་དང་ཁྲོ་བོ་ལྟར་ན་ལྷ་ལས་བབས་པའི་དུས་ནི། སྟོན་ཟླ་འབྲིང་པོའི་ཐ་སྐར་གྱི་ཉི་ཤུ་གཉིས་ཡིན་ལ། གཞན་རྣམས་ནི་སྔ་མ་དང་འདྲ་བར་སྣང་ངོ་། དེ་ལྟར་དུས་ཁྱད་པར་ཅན་བདུན་ལ་དགེ་བ་སྤྱད་ན་བསོད་ནམས་མཐའ་ཡས་པ་ཐོབ་པར་གསུངས་ཤིང་། ཁྱད་པར་དུ་ཡང་། ཆོ་འཕྲུལ་ཆེ་དང་མངོན་བྱང་ཆུབ། ། ཆོས་འཁོར་ལྷ་ལས་བབས་པ་འོ། ། ཞེས་པས་དུས་ཆེན་པོ་བཞིའི་དུས་སུ་དགེ་བ་སྤྱད་པ་ནི་ས་ཡ་ཕྲག་བརྒྱའི་འགྱུར་དུ་ལུང་སེལ་བུ་དང་། མྱ་ངན་ལས་འདས་པའི་མདོ་ལས་གསུངས་སོ། ། ཞེས་འབྱུང་བས།
བདེ་གཤེགས་འཁོར་དང་བཅས་པ་ལ་མཆོད་པ་ལ་སོགས་པའི་དགེ་བ་ལ་བརྩོན་པར་བྱའོ། ། རྒྱ་ཆེན་ཚོགས་གཉིས་བདེ་བླག་རྫོགས་བྱེད་པའི། ། བདེ་གཤེགས་མཆོད་པའི་ཆོ་ག་དྲི་མེད་འདི། ། ངན་རྟོགས་རང་བཟོའི་སྐྱོན་གྱིས་མ་གོས་པར། ། བློ་ལྡན་བསོད་ནམས་རིན་ཆེན་དོན་དུ་སྦྱར། ། འདི་སྦྱར་དགེ་བ་བདག་གིས་གང་ཐོབ་དེས། ། བསྐུལ་བ་པོ་དང་སེམས་ཅན་ཐམས་ཅད་ཀྱི། ། ལམ་གྱི་བར་ཆད་མཐའ་དག་ཞི་བ་དང་། ། ཐུབ་དབང་བྱང་ཆུབ་དམ་པའི་གནས་ཐོབ་ཤོག ། ཅེས་པ་འདི་ཡང་།
དིང་སང་འདིའི་ཆོ་ག་ཤིན་ཏུ་དར་ཡང་། ཆོ་གའི་དགོངས་པ་ལྟར་དག་པོ་བྱེད་མཁན་ཆེས་ཉུང་བར་མཐོང་ནས། དེ་རྣམས་ལ་ཕན་པར་གྱུར་ཅིག་སྙམ་པའི་བསམ་པས། ཤཱཀྱའི་དགེ་སློང་ཀུན་དགའ་བཟང་པོས་མདོ་བརྒྱད་བརྒྱ་པ་དང་ཆོ་གའི་གཞུང་ལ་ཞིབ་ཏུ་དཔྱད་ནས་སྦྱར་བའི་ཡི་གེ་པ་ནི་དགེ་སློང་བསོད་ནམས་རིན་ཆེན་ནོ། ། ཞེས་པ་དེ་དག་གིས་ནི་ད་ལྟའི་ཆོ་གའི་ལག་ལེན་བཀོད་པ་བསྟན་ཟིན་ཏོ། ། འདིར་སྨྲས་པ། གཞན་ལས་རྨད་བྱུང་བདེ་གཤེགས་ལྷ་ཚོགས་རྣམས། ། མཆོད་པའི་ཆོ་གའི་རྣམ་བཤད་ངོ་མཚར་འདི། ། ས་སྐྱར་གནས་པའི་སྔགས་འཆང་རྡོ་རྗེ་འཛིན། ། ངག་དབང་ཀུན་དགའ་བསོད་ནམས་ཞེས་བྱས་སྦྱར། །
བསོད་ནམས་འདིས་མཚོན་དུས་གསུམ་དགེ་བའི་མཐུས། ། བདག་གཞན་འགྲོ་བས་སྡིག་སྒྲིབ་ཅི་བསགས་པ། ། དེ་ཀུན་བྱང་ཞིང་དག་ནས་འདི་ཕྱིའི་དོན། ། ཡིད་ལ་བསམ་པ་ཇི་བཞིན་འགྲུབ་གྱུར་ཅིག ། དེ་ཡང་དུས་འདིར་ཚེ་རིང་ནད་མེད་ཅིང་། དབང་པོའི་མཆོག་གསལ་བསྟན་པའི་བྱ་བ་རྣམས། ། མཐའ་རུ་ཕྱིན་ནས་ཚེ་འདི་འཕོས་མ་ཐག ། ཀུན་ཀྱང་དག་པའི་ཞིང་དུ་སྐྱེ་བར་ཤོག ། གནས་དེར་ས་དང་ལམ་རྣམས་སྐད་ཅིག་གིས། ། ཡུད་ཀྱིས་བསྒྲོད་ནས་འབྲས་བུ་མངོན་གྱུར་ཏེ། །
གང་ལ་གང་འདུལ་སྤྲུལ་པས་སྲིད་མཐའི་བར། ། སྤྱི་དང་བྱེ་བྲག་བསྟན་པ་རྒྱས་བྱེད་ཤོག ། ཆོས་དབྱིངས་བརྗོད་པ་ཀུན་ལས་རྣམ་གྲོལ་ཡང་། ། སྣང་བ་འགག་མེད་རྟེན་འབྲེལ་ཟབ་མོའི་གནད། ། གསལ་སྟོང་སྒྱུ་མའི་འཁྱེར་སོ་ལ་མཁས་པའི། ། རྒྱལ་བ་དགེས་བའི་ཉམས་ལེན་མངོན་གྱུར་ཤོག ། ཅེས་སྨན་བླ་བདེ་གཤེགས་འཁོར་བཅས་མཆོད་པའི་ཆོ་གའི་དོན་རྣམ་པར་བཤད་པ་འགྲོ་ཀུན་དག་པའི་ཞིང་དུ་བསྒྲོད་པའི་ལམ་མཁན་གྱི་སྐྱེས་བུ་ལེགས་བཤད་རབ་ཏུ་གསལ་བའི་མིག་ཅན་བསམ་འཕེལ་དོན་འགྲུབ་ནོར་བུ་ཞེས་བྱ་བ་འདི་ཡང་། སྙིགས་དུས་ཀྱི་བསྟན་པའི་གསལ་བྱེད་དམ་པ་སྔགས་འཆང་ཆོས་ཀྱི་རྒྱལ་པོ་ངག་དབང་ཀུན་དགའ་རིན་ཆེན་གྱི་ཆོས་དང་རིགས་ལས་འཁྲུངས་པའི་རྒྱལ་བའི་རྒྱལ་ཚབ་དམ་པ། གྲུབ་པའི་དབང་ཕྱུག་འཇམ་དབྱངས་བསོད་ནམས་དབང་པོའི་ཞལ་སྔ་ནས་དང་། ཡབ་རྗེ་སྦས་པའི་སངས་རྒྱས་སྔགས་འཆང་གྲགས་པ་བློ་གྲོས།
དུས་གསུམ་རྒྱལ་བའི་སྤྱི་གཟུགས་རྗེ་བཙུན་མུས་པ་ཆེན་པོ་སངས་རྒྱས་རྒྱལ་མཚན་ལ་སོགས་ཏེ། ཡོངས་འཛིན་དམ་པ་དུ་མའི་ཞབས་རྡུལ་སྤྱི་བོས་ལེན་པ་ས་སྐྱ་པ་ཆོས་མེད་སྔགས་འཆང་ངག་དབང་ཀུན་དགའ་བསོད་ནམས་ཀྱིས། སྙིགས་དུས་ཀྱི་འདྲེན་པ་དམ་པ་སྤྲུལ་པའི་སྐུ་ལོ་ནས་སྤྱན་སྔ་རིན་པོ་ཆེ་ཀུན་དགའ་དོན་འགྲུབ་ཀྱི་དྲུང་དུ། དེ་བཞིན་གཤེགས་པ་བདུན་གྱི་སྔོན་གྱི་སྨོན་ལམ་གྱི་ཁྱད་པར་རྒྱས་པ་ཞེས་བྱ་བ་ཐེག་པ་ཆེན་པོའི་མདོ་བརྒྱད་བརྒྱ་པ་དང་། དེའི་ཆོ་ག་མཁན་པོ་ཞི་བ་འཚོས་མཛད་པ་སོགས་ལུགས་འདིའི་ཆོས་ཀྱི་བཀའ་དྲིན་མནོས་པ་ལ་བརྟེན་ནས། ཕྱོགས་འདི་ལ་རང་ཉིད་མི་ཕྱེད་པའི་དད་པ་ཆེས་ཆེར་གཡོས་པའི་རྐྱེན་བྱས། ཨ་བྱ་ཡ་བ་སྟེ་མི་ཟད་ཅེས་པ་མེ་ཕོ་ཁྱིའི་ལོ། ཐ་སྐར་གྱི་ཟླ་བའི་དམར་བྱ་རྫོགས་པ་གསུམ་པའི་ཚེས་ལ། དཔལ་ས་སྐྱའི་བཞི་ཐོག་བླ་བྲང་གི་འོད་གསལ་སྣང་བར་སྦྱར་བའི་ཡི་གེ་པ་ནི་ཡི་གེའི་འདུ་བྱེད་དང་ཚེའི་རིག་བྱེད་ལ་མཁས་པའི་ཕུལ་དུ་ཕྱིན་པ་གདོང་དགའ་པ་བསམ་པ་དོན་ཆེན་གྱིས་མགྱོགས་པར་བགྱིསསོ། ། འདིས་ཀྱང་བདག་ཅག་དཔོན་སློབ་ཀྱི་འདི་ཕྱིའི་དོན་ཐམས་ཅད་ཡིད་བཞིན་དུ་འགྲུབ་པའི་རྒྱུར་གྱུར་ཅིག
དེ་ལས་གཞན་དུ་ནམ་ཡང་མ་གྱུར་ཅིག། །། སརྦ་མངྒལཾ།། །། གཅིག་ཞུས།། ༈ མཁན་ཆེན་ཨ་པད་རིན་པོ་ཆེའི་དགོངས་བཞེད་ལྟར་གུ་རུས་ཞབས་ཞུ་བགྱིས་པའོ།། PAGE * MERGEFORMAT 2 ཨ་མྱེས་ཞབས། སྨན་བླ་བདེ་གཤེགས་འཁོར་བཅས་མཆོད་པའི་ཆོ་གའི་དོན་རྣམ་པར་བཤད་པ། PAGE * MERGEFORMAT 1
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
