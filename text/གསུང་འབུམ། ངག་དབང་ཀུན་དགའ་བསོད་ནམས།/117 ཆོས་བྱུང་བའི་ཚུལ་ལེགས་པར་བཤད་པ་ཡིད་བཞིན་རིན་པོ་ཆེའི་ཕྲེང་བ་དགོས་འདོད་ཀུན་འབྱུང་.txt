གསུང་འབུམ། ངག་དབང་ཀུན་དགའ་བསོད་ནམས།
པོད ༡༡༧
ཆོས་བྱུང་བའི་ཚུལ་ལེགས་པར་བཤད་པ་ཡིད་བཞིན་རིན་པོ་ཆེའི་ཕྲེང་བ་དགོས་འདོད་ཀུན་འབྱུང་ཞེས་བྱ་བ་ལ།
༄༅། །དཔལ་འཁོར་ལོ་བདེ་མཆོག་གི་དམ་པའི་ཆོས་བྱུང་བའི་ཚུལ་ལེགས་པར་བཤད་པ་ཡིད་བཞིན་རིན་པོ་ཆེའི་ཕྲེང་བ་དགོས་འདོད་ཀུན་འབྱུང་ཞེས་བྱ་བ་ལ་བཞུགས་སོ།། རྒྱ་གར་སྐད་དུ། ཤྲཱི་ཝན་སངྒུ་རུ་སརྦ་ཛྙཱ་དྷརྨཱ་སྭ་མི་བཛྲ་དྷརྨཱ་བུདྡྷ་དྷྭ་ཛ་པ་དེ་མ་མི་དཻ་ཧ་ཝནྨ་ཏི་བིཀྟ་བནྡྷ་ན་ཀྲཾ་ཏཾ། བོད་སྐད་དུ། དཔལ་ལྡན་བླ་མ་དམ་པ་ཐམས་ཅད་མཁྱེན་པ་ཆོས་ཀྱི་རྗེ་རྡོ་རྗེ་འཆང་རྡོ་རྗེ་ཆོས་སངས་རྒྱས་རྒྱལ་མཚན་ཞབས་ལ་བདག་ལུས་ངག་ཡིད་གསུམ་ཤིན་ཏུ་གུས་པས་འདུད་པར་བགྱིའོ། ། སྤངས་རྟོགས་མཐར་ཕྱིན་རྐང་གཉིས་གཙོ་བོ་ཟས་གཙང་སྲས། ། གང་གི་གསུང་མཆོག་ལུང་རྟོགས་བདག་ཉིད་དམ་པའི་ཆོས། ། རྒྱལ་སྲས་བསྟན་འཛིན་མཁས་དང་གྲུབ་པའི་དགེ་འདུན་ཚོགས། ། ཀུན་ལ་དེང་ནས་བྱང་ཆུབ་བར་དུ་སྐྱབས་སུ་མཆི། ། ཟབ་མོའི་ཡངས་རྩེ་དཔལ་ལྡན་འཁོར་ལོ་སྡོམ་པའི་ལམ། །
ཐོས་དང་བསམ་དང་བཤད་སྒྲུབ་སྒོ་ནས་རྒྱས་མཛད་པའི། ། འཕགས་པའི་ཡུལ་དང་གངས་ཅན་ཁྲོད་འདི་མཛེས་པའི་རྒྱན། ། གྲུབ་དབང་མཆོག་དང་སྒྲ་བསྒྱུར་ལོ་ཙཱ་ཆེ་རྣམས་རྒྱལ། ། ཁྱད་པར་ཀུན་མཁྱེན་དགའ་བཞི་བརྙེས་པ་སྙིང་པོའི་ཞབས། ། བསོད་ནམས་ཡེ་ཤེས་ཚོགས་གཉིས་རྩེ་མོ་མཐར་སོན་དང་། ། ཏིང་འཛིན་གཏེར་མངས་གྲགས་པའི་རྒྱལ་མཚན་འཛིན་མཛད་པའི། ། རྡོ་རྗེ་འཆང་དངོས་ས་སྐྱའི་བླ་ཆེན་ཡབ་སྲས་རྒྱལ། ། འགྲོ་ཀུན་དགའ་བའི་བསྟན་པའི་རྒྱལ་མཚན་སློང་མཛད་ཞབས། ། བློ་གྲོས་མི་ཟད་ཆོས་ཀྱི་རྒྱལ་མཚན་བསྒྲེང་མཁས་དང་། ། གཞན་ཡང་ལུང་དང་རྟོགས་པའི་ཡོན་ཏན་མཛོད་འཛིན་པའི། །
རིམ་པར་བྱོན་པའི་བརྒྱུད་པའི་བླ་མ་ཐམས་ཅད་རྒྱལ། ། ལྷག་པར་སྙིགས་དུས་བསྟན་པའི་ཉི་མ་སྔགས་འཆང་རྗེ། ། ངག་གི་དབང་པོ་ཀུན་དགའ་རིན་ཆེན་ཡབ་སྲས་དང་། ། རྒྱལ་བ་མ་ལུས་སྤྲོ་དང་བསྡུས་པའི་བྱེད་པོ་གང་། ། འཁོར་ལོའི་མགོན་པོ་རྒྱལ་བ་མུས་པ་ཆེན་པོ་རྒྱལ། ། རབ་དྲེགས་དྲེགས་ལྡན་འཇིགས་བྱེད་དུས་མཚན་གདན་སྟེང་དུ། ། ཁྱོད་ཞབས་ཞབས་སེན་དབང་གི་རྒྱལ་པོ་ལེགས་བཀོད་དེ། ། མཁས་གྲུབ་གྲུབ་དབང་ཀུན་ཀྱང་མཁའ་སྤྱོད་གནས་འདྲེན་པའི། ། རྣལ་འདྲེན་འདྲེན་པ་ལྷ་མཆོག་གང་དེར་སྙིང་ནས་འདུད། ཁྱོད་ཀྱི་མཐུ་ཡིས་རྟོག་པའི་རང་མཚང་དབྱིངས་སུ་རིག །
རིག་སྟོང་བརྗོད་མེད་དགའ་བདེའི་རྣལ་འབྱོར་བདག་རྒྱུད་གང་། ། གང་ཤར་ལྷ་དང་ལྷ་མོའི་དཀྱིལ་འཁོར་འཁོར་ལོར་སྣང་། ། སྣང་བ་མཆོག་དེ་ཁྱོད་ཞལ་སྟོན་ལ་མྱུར་རྟོགས་མཛད། ། ཟབ་ལས་ཆེས་ཟབ་དཔལ་ལྡན་འཁོར་ལོ་སྡོམ་པའི་ལམ། ། འཕགས་པའི་ཡུལ་དང་འཕགས་ཡུལ་གཉིས་པ་གངས་ཅན་འདིར། ། ཚད་མའི་སྐྱེས་བུ་ཚད་ལྡན་རྣམས་ཀྱིས་སྤེལ་བའི་ཚུལ། ། ལེགས་པར་བཤད་པའི་ལེགས་བཤད་རིན་ཆེན་འཕྲེང་འདི་སྤེལ། ། ཅེས་མཆོད་པར་བརྗོད་ཅིང་བཤད་པར་དམ་བཅས་ནས། འདིར་བོད་ཡུལ་བསྟན་པའི་མངའ་བདག་རྗེ་བཙུན་ས་སྐྱ་པ་ཡབ་སྲས་རྣམས་ཀྱི་ཡབ་ཆོས་ཀྱི་ཉིང་ཁུ་ཟབ་མོའི་ཡངས་རྩེ་དཔལ་ལྡན་འཁོར་ལོ་སྡོམ་པའི་ཆོས་སྐོར་རྣམས་བྱུང་བའི་ཚུལ་ལེགས་པར་བཤད་པ་ཡིད་བཞིན་རིན་པོ་ཆེའི་འཕྲེང་བ་དགོས་འདོད་ཀུན་འབྱུང་ཞེས་བྱ་བ་འདི་འཆད་པ་ལ་་་་་་འདིའི་ས་བཅད་དོན་ཚན་སོ་སོའི་སྙིང་པོ་རྣམས་བསྡུས་པའི་ལེགས་བཤད་ཉུང་ངུ་ཞིག་བརྩམས་ན་བློ་དམན་རྣམས་ལ་མཁོ་བར་སྣང་ཡང་། འདིར་དོན་ཚན་སོ་སོ་མ་འདྲེས་པར་ཡོངས་རྫོགས་བྲིས་པའི་དགོས་པ་ནི།
རྗེ་བླ་མ་གོང་མ་དེ་དག་གི་གསུང་རྒྱུན་ངོ་མཚར་ཅན་རྣམས་ཀྱི་ཚིག་ཟུར་ཚུན་ཀྱང་མ་ཉམས་པར། རྗེས་འཇུག་རྣམ་དཔྱོད་ཅན་རྣམས་ཀྱིས་མཐོང་བའི་ཚེ་དྭངས་འདོད་ཡིད་ཆེས་ཀྱི་དད་པ་ཆེན་པོ་འབད་མེད་ལྷུན་གྲུབ་ཏུ་འབྱུང་བའི་ཕྱིར་ཡི་གེའི་དཀའ་ཚེགས་མ་སྐྱུང་བར་བྲིས་པ་ཡིན་པས་བློ་གསལ་དཔྱོད་ལྡན་རྣམས་ཀྱིས་མཁྱེན་པར་མཛད་འཚལ་ལོ། ། འོན་ཀྱང་ལས་དང་པོ་པ་རྣམས་ལ་ཕན་པའི་ཕྱིར། དོན་ཚན་འདི་དག་གི་སྙིང་པོ་འདུས་པའི་ལེགས་བཤད་ཉུང་ངུ་ཞིག་ལོགས་སུ་འཆད་པར་བདག་སྤྲོའོ། ། དོན་ཚན་དགུའི་སྒོ་ནས་སྟོན་ཏེ། རྗེ་བཙུན་བླ་མ་མཆོག་གི་གསུང་རྒྱུན་ལས་བྱུང་ཚུལ་བཤད་པ། ཀུན་མཁྱེན་ཆེན་པོའི་གསུང་རབ་ལས་བྱུང་ཚུལ་བཤད་པ། དཔལ་གྱི་རྒྱལ་མཚན་གྱི་གསུང་རབ་ལས་བྱུང་ཚུལ་བཤད་པ། ཡོན་ཏན་འོད་ཟེར་གསུང་རབ་ལས་བྱུང་ཚུལ་བཤད་པ། ཆོས་དཔལ་བཟང་པོའི་གསུང་རབ་ལས་བྱུང་ཚུལ་བཤད་པ།
ཀུན་དགའ་བློ་གྲོས་གསུང་རབ་ལས་བྱུང་ཚུལ་བཤད་པ། སངས་རྒྱས་དཔལ་བཟང་གསུང་རབ་ལས་བྱུང་ཚུལ་བཤད་པ། བཟང་པོ་དཔལ་བའི་གསུང་རབ་ལས་བྱུང་ཚུལ་བཤད་པ། ས་ལོ་འཇམ་པའི་རྡོ་རྗེའི་གསུང་རབ་ལས་འབྱུང་ཚུལ་བཤད་པའོ། ། དང་པོ་རྗེ་བཙུན་བླ་མ་མཆོག་གི་གསུང་རྒྱུན་ལས་འབྱུང་ཚུལ་བཤད་པ་ནི། ཀུན་ཁྱབ་ཁྱབ་བདག་རྒྱལ་བ་མུས་པ་རྗེ། ། མགོན་ཁྱོད་མ་ལུས་ལུས་ཅན་ཀུན་གྱི་སྐྱབས། ། འདྲེན་མཆོག་མཆོག་གི་ལེགས་གསུང་བདུད་རྩིའི་རྒྱུན། ། ཚུལ་འདི་ལེགས་འཐུང་འཐུང་བས་སྤུ་ལོང་གཡོས། ། ཞེས་པའི་བསྟོད་ཚིག་གི་ཡུལ་དམ་པར་གྱུར་པ་དུས་གསུམ་གྱི་རྒྱལ་བ་སྲས་དང་སློབ་མར་བཅས་པ་ཐམས་ཅད་ཀྱིས་སྤྲོ་བ་དང་བསྡུད་པའི་བྱེད་པ་པོ་རིགས་ཐམས་ཅད་དང་དཀྱིལ་འཁོར་ཐམས་ཅད་ཀྱི་ཁྱབ་བདག་དྲུག་པ་རྡོ་རྗེ་སེམས་དཔའ་ཉིད་བདག་སོགས་འགྲོ་བའི་དོན་དུ་དགེ་སློང་རྡོ་རྗེ་འཛིན་པ་མཆོག་གི་ཚུལ་བཟུང་བར་མཛད་པ་གང་གི་མཚན་ལ།
རྒྱལ་བ་མུས་པ་ཆེན་པོ་སངས་རྒྱས་རྒྱལ་མཚན་ཞེས་ཡོངས་སུ་གྲགས་པའི་ཡོངས་འཛིན་འབྲེལ་ཚད་དོན་ལྡན་དེ་ཉིད་ཀྱི་དྲུང་དུ། དཔལ་ས་སྐྱ་པ་སྔགས་འཆང་ངག་དབང་ཀུན་དགའ་བསོད་ནམས་གྲགས་པ་རྒྱལ་མཚན་དཔལ་བཟང་པོ་བདག་གིས་རྒྱུད་སྡེའི་ངེས་གསང་། མཁའ་འགྲོའི་གསང་ཚིག་དཔལ་ལྡན་ས་སྐྱ་པའི་རྗེ་བཙུན་རྣམས་ཀྱི་ཐུགས་ཀྱི་ཉིང་ཁུ། མཁའ་སྤྱོད་བསྒྲུབ་པའི་ཉེ་ལམ་དཔལ་འཁོར་ལོ་བདེ་མཆོག་གི་ཆོས་སྐོར་རྣམས་བུམ་པ་གང་བྱོའི་ཚུལ་དུ་ལེགས་པར་ནོས་པའི་ཚེ། སྔོན་དུ་འགྲོ་བ་སྤྱིའི་རྣམ་གཞག་རྣམས་འཆད་པའི་སྐབས་སུ་ཇི་ལྟར་གསུངས་པའི་གསུང་རྒྱུན་ཡིད་བཞིན་གྱི་ནོར་བུ་རྣམས་བྲི་བར་བྱ་བ་ལས། དེ་ཡང་ཁོ་བོ་ཅག་གི་རྡོ་རྗེ་སློབ་དཔོན་ཡོངས་སུ་འཛིན་པ་ཆེན་པོ་འདི་ཉིད་ནི། སྨིན་བྱེད་དབང་གི་ཆུ་རྒྱུན་འབེབས་པའམ། གྲོལ་བྱེད་འཁྲིད་ཀྱི་གདམས་ངག་སྟོན་པའམ། མཐའ་དྲུག་ཚུལ་བཞིའི་རྒྱུད་དོན་འབྱེད་པའམ། སྙན་བརྒྱུད་ཟབ་མོའི་བྱིན་རླབས་སྩོལ་བའམ།
རྣམ་དག་ཆོ་གས་སྡོམ་པ་འབོག་པ་ལ་སོགས་པ་བསྟན་པའི་བྱ་བ་གང་མཛད་ཀྱང་དེ་ཁོ་ན་ལ་སྦྱངས་པ་ལྟར། ཚིག་གི་ཚོགས་གཞན་གྱིས་བཟུང་སླ་ཞིང་རྣ་བར་སྙན་པ་དང་། དོན་གྱི་དངོས་པོ་ཟབ་ཅིང་ངེས་པའི་དོན་ལ་བབས་པ་དང་། ཚིག་དོན་གཉིས་ཀ་འབྲེལ་ལེགས་ཤིང་རྟོགས་པར་སླ་བ་ལ་སོགས་པ་འཆད་པ་པོའི་ཡོན་ཏན་ཐམས་ཅད་ཚངས་ཤིང་། མི་འཆད་པ་དང་། ལེགས་པར་མི་འཆད་པ་དང་། ཐེ་ཚོམ་གྱིས་འཆད་པ་དང་། ཡིད་ཆགས་སྡང་གི་དྲི་མ་ཅན་དང་། བརྗོད་པ་མཐོ་དམན་ཅན་ལ་སོགས་པ་འཆད་པའི་སྐྱོན་ཐམས་ཅད་སྤངས་ཏེ། སྒོ་གསུམ་ཀུན་སྤྱོད་རྣམ་པར་དག་པའི་སྒོ་ནས།
བློ་ཆེན་རྣམས་ལ་ཟབ་རྒྱ་ཆེ། ། བློ་ཆུང་བཟུང་བདེ་གོ་སླ་བ། ། ཕྱི་ནས་ཚིག་དོན་འབྲེལ་ཆགས་ནས། ། དོན་ཕྲ་འགལ་འབྲེལ་གཅོད་ཅིང་བཤད། ། ཅེས་པ་ལྟར་བཤད་བྱའི་ཆོས་གང་དང་གང་ཡིན་པ་དེ་དང་དེའི་ཚིག་དོན་ཐམས་ཅད་རྒྱུ་མཚན་དང་བཅས་ཏེ་ཞིབ་ཏུ་བཤད་ནས། མཐར་དེ་ཐམས་ཅད་ཀྱི་སྙིང་པོ་བསྡུས་པ་ནི་འདི་ཡིན་ནོ་ཞེས་སློབ་མ་མཁས་རྨོངས་ཐམས་ཅད་ཀྱི་བློ་ལ་འཆར་བདེ་ཞིང་ལག་པར་བཟུང་དུ་ཡོད་པ་ལྟ་བུའི་དོན་གྱི་འབྲས་བུ་ཞིག་སྟོན་པར་མཛད་པས་ན། འཆད་པའི་ཚུལ་གང་ལ་ཡང་བདག་ཉིད་ཆེན་པོ་འདི་ལྟ་བུ་གཞན་ལ་ཡོད་པ་མ་མཐོང་ཞིང་། གཞུང་དང་དོན་གྱི་ཆ་གང་འཆད་ཀྱང་ཐམས་ཅད་མཁྱེན་པའི་གསུང་གི་རྣམ་པར་ཐར་པ་འཛིན་པ་ཞིག་ཡིན་ལ། ལྷག་པར་ཐུན་མོང་དང་ཐུན་མོང་མ་ཡིན་པའི་ཟབ་པའི་ཁྲིད་ཀྱི་རིགས་མི་འདྲ་བ་དུ་མ་ཞིག་སྟོན་པར་མཛད་པ་དེ་དག་ཀུན་ལ་སླ་བཅོས་དང་། རིགས་འགྲེ།
རུང་མཐུན་སྦྱོར་བ། རང་བཟོ་ལ་སོགས་པའི་དྲི་མ་མཐའ་དག་དང་བྲལ་བ། དེ་རང་གི་སྐབས་སུ་བབས་པའི་སྤྱི་དང་ཁྱད་པར་གྱི་འཆད་པར་འོས་པ་རྣམས་ཅུང་ཟད་ཀྱང་མ་ལུས་པ། མ་ལྷག་པ། མ་ནོར་བ། མ་འཆོལ་བ། མ་གབ་པར་གསུངས། གསལ་ཞིང་གོ་བདེ་ལ་དལ་བྲེལ་སྙོམས་པ། འབྲེལ་ཆགས་ཤིང་གདངས་སྙན་པའི་སྒོ་ནས་ལྷུག་པར་འདོམས་པར་མཛད་པ་ཡིན་ལ། ཐ་ན་རྗེས་གནང་ངམ་བཟླས་ལུང་ཆུང་ངུ་ཞིག་གནང་ནའང་།
དེའི་རྩ་བའི་ཁུངས་ཀྱི་ཡི་གེ་འདི་ཡིན། དེ་ལ་རྒྱ་བོད་དུ་བཤད་སྲོལ་མི་འདྲ་བ་དང་། དེ་དག་གི་བཞེད་སྲོལ་སོ་སོའི་འདི་ལྟར་བཞེད། བླ་མ་བརྒྱུད་པ་རྣམས་ཀྱི་ཉམས་བཞེས་མཛད་པས་ངོ་མཚར་གྱི་ལྟས་བྱུང་བའི་ལོ་རྒྱུས་འདི་ལྟར་ཡོད། སྤྱིར་འདི་ལ་ཡིག་སྣ་འདི་ཙམ་མཆིས། ད་ལྟ་ལག་ལེན་ཡི་གེ་འདི་དང་འདིའི་ཐོག་ནས་བྱེད། བླ་མའི་ཞལ་ལས་བྱུང་བའི་ཁྱད་པར་གྱི་ཆོས་ཞལ་ཤེས་འདི་ལྟ་བུ་ཡོད་གསུང་བ་སོགས་དཔྱོད་ལྡན་རྣམས་ཀྱི་བློའི་ཡུལ་དུ་འདི་ཁོ་ནས་དོན་ཐམས་ཅད་འགྲུབ་པ་འདུག་སྙམ་པའི་བླ་མ་དང་ལྷ་དང་གདམས་ངག་ལ་དུས་དེ་ཉིད་དུ་མི་ཕྱེད་པའི་དད་པ་ཐོབ་པ་ཞིག་འོང་། དེ་བཞིན་དུ་དབང་བསྐུར་མཛད་པ་རྣམས་ཀྱང་དཀྱིལ་ཆོག་གི་ངག་འདོན་ཤར་སྦྱང་གི་ལུང་ཉན་ཙམ་མ་ཡིན་པར། གདན་གསུམ་ཚང་ཞིང་ཡོངས་དག་བཞིའི་སྒོ་ནས་དག་བྱ་དག་བྱེད་མཐའ་དག་ལེགས་པར་ཞིབ་ཏུ་ངོ་སྤྲོད་ཅིང་། ལྷག་པར་ཡེ་ཤེས་ཆེན་པོའི་ཏིང་ངེ་འཛིན་གྱིས་རྒྱུད་བྱིན་གྱིས་བརླབས་པས།
ལུས་ངག་ཡིད་གསུམ་ལ་ཉམས་ཀྱི་འགྱུར་བ་མནན་གྱིས་མི་ཐུབ་པ་དང་། དབང་དེ་གྲོལ་བ་དང་། ད་ལན་ངའི་རྒྱུད་ལ་སྔགས་ཀྱི་སྡོམ་པ་རྣམ་པར་དག་པ་ངེས་པར་སྐྱེས་བྱུང་སྙམ་པའི་ངེས་པའི་ཤེས་པ་གཏིང་ཚུགས་པ་འབྱུང་། ཆོས་གང་གནང་བའི་ཚེའང་གསུང་གི་གདངས་ཐོས་པ་ཙམ་གྱིས་ཐ་མལ་གྱི་རྟོག་པ་རགས་པ་རྣམས་ཉལ་གྱིས་འགྲོ། དམིགས་པའི་མཚམས་མཚམས་སུ། འདི་ལྟར་བྱེད་ཅེས་རྗེ་ཉིད་ཀྱང་ལྟ་སྟངས་དང་བཅས་པའི་སྒོ་ནས་ཅུང་ཟད་རེ་མཉམ་པར་བཞོགས་པར་མཛད་པ་ན། དུས་དེ་ཉིད་དུ་ཇི་སྐད་གསུངས་པ་བཞིན་རྒྱུད་ལ་སྐྱེས་བྱུང་སྙམ་པ་དང་། དེ་ཁ་ལས་མ་འདས་པ་ཐག་ཆོད་དུ་འདུག་སྙམ་པ་ཐེ་ཚོམ་དང་བྲལ་བའི་ངེས་ཤེས་སྐྱེས་བ་མ་གཏོགས། ཇི་ལྟར་ཡིན་ནམ་སྙམ་པའི་བློ་སྦྲམ་ཐེང་ངེ་བསྡོད་པ་ནི་མི་སྲིད་པ་ཉམས་སུ་མྱོང་བས། གཞན་དུ་ལོ་ཟླར་བསྒོམ་པ་བས་དམ་པ་འདིའི་གསུང་ཐོས་པ་ཙམ་ཡང་དོན་ཆེ་བར་མཐོང་ལ།
དེ་ལྟ་བུའི་དམ་པའི་ཆོས་གསུངས་པའི་གནས་སྐབས་ཐམས་ཅད་དུ་ཡང་། ཞུམ་ལ་གཟེངས་བསྟོད་རྒོད་པ་ལ། ། འཁོར་བའི་ཉེས་དམིགས་ལེགས་པར་བཤད། ། རྨོངས་པ་རྣམས་ལ་ངོ་མཚར་གྱི། ། གཏམ་བཤད་ནས་ནི་ཉན་དུ་གཞུག ། ཅེས་པ་ལྟར་ཤིན་དུ་ངོ་མཚར་བའི་ལོ་རྒྱུས་དུ་མ་དང་། ཀུ་རེ་དང་བཞད་གད་ཉམས་འཆར་བ་དག་གི་སྒོ་ནས་ཀྱང་སྤྲོ་བ་བསྐྱེད་པར་མཛད་ལ། གནས་སྐབས་ཐམས་ཅད་དུ་འཁོར་བའི་ཉེས་དམིགས་དང་། ཚུལ་ཁྲིམས་ཀྱི་བསྔགས་པ་དང་། ཐོས་བསམ་གྱི་ཕན་ཡོན་དང་།
དགེ་བའི་བཤེས་གཉེན་གྱི་རྟོགས་པ་བརྗོད་པ་དང་། ཁྱད་པར་དུ་ཡང་རྗེ་བཙུན་ས་སྐྱ་པ་ཡབ་སྲས་རྣམས་ཀྱི་ཆེ་བའི་ཡོན་ཏན་དང་། བསྟན་པའི་སྲོལ་ཇི་ལྟར་གཏོད་པ་དང་། དེ་དག་ལ་འཛིན་སྐྱོང་བྱ་དགོས་པའི་ཚུལ་ལ་སོགས་པ་ཤིན་ཏུ་སྙན་ཅིང་འཇེབས་པའི་གསུང་གི་རྒྱུན་ཆགས་སུ་གསུངས་ཏེ་གདུལ་བྱ་རྣམས་ཀྱི་དད་པ་དང་བློ་གྲོས་ཀྱི་དབང་པོ་ཀུན་ནས་ཡོངས་སུ་རྒྱས་པར་མཛད་པ་ཞིག་ཡིན་ནོ། ། དེ་ལྟ་བུའི་ཐམས་ཅད་མཁྱེན་པའི་བཤེས་གཉེན་ཡོངས་སུ་འཛིན་པ་ཆེན་པོ་རྗེ་བཙུན་སངས་རྒྱས་མི་གཟུགས་ཅན་དེ་ཉིད་ཀྱིས་བདག་སོགས་དད་ལྡན་གྱི་སློབ་མ་འདུས་པ་རྒྱ་མཚོའི་དབུས་སུ། ཡང་ཟབ་འཁོར་ལོ་བདེ་མཆོག་གི་ཆོས་ཀྱི་བདུད་རྩིའི་ཆར་ཆེན་པོ་འབེབས་པར་མཛད་པའི་སྔོན་འགྲོ་སྤྱིའི་རྣམ་གཞག་གི་སྐབས་སུ་འདི་ལྟར་གསུངས་ཏེ། འོ་ནམ་མཁའ་དང་མཉམ་པའི་སེམས་ཅན་ཐམས་ཅད་ཀྱི་དོན་དུ་ཡང་དག་པ་རྫོགས་པའི་སངས་རྒྱས་ཟུང་འཇུག་རྡོ་རྗེ་འཆང་ཆེན་པོའི་གོ་འཕང་ཐོབ་པར་བྱ། དེའི་ཆེད་དུ་ཟབ་པ་ལས་ཀྱང་ཆེས་ཟབ་པའི་དམ་པའི་ཆོས་ཟབ་མོ་མཁའ་འགྲོའི་ཁ་རླངས་ཐུ་ལེ་བ་འདི་ལྟ་བུ་གསན་སྙམ་པ་བྱང་ཆུབ་ཀྱི་མཆོག་ཏུ་སེམས་བསྐྱེད་པ་དང་། ཆོས་གསན་པའི་ཀུན་དུ་སྤྱོད་པ་ཡང་། གནས་ཁང་སྲུང་བའི་འཁོར་ལོ་ཡངས་ཤིང་རྒྱ་ཆེ་བའི་ནང་དུ་ཆུད་པའི་གཞལ་ཡས་ཁང་མཚན་ཉིད་ཐམས་ཅད་ཡོངས་སུ་རྫོགས་པའི་དབུས་སུ།
སློབ་དཔོན་ལ་སྟོན་པ་བཅོམ་ལྡན་འདས་ཧེ་རུ་ཀ་དངོས་ཡིན་སྙམ་པའི་མོས་གུས་དང་། ཁྱེད་རང་རྣམས་ཀྱང་བཅོམ་ལྡན་འདས་འཁོར་ལོ་བདེ་མཆོག་གི་རྣལ་འབྱོར་ལ་མཉམ་པར་གཞག་པ་སོགས་རྡོ་རྗེ་ཐེག་པའི་ཟབ་མོའི་ཆོས་གསན་པའི་ཀུན་སྤྱོད་ངོ་མཚར་ཅན་རྣམས་གསལ་ལེགས་པར་བཏབ་ནས་གསན་པར་ཞུ། དེ་ལ་འདིར་ཡང་དག་པ་རྫོགས་པའི་སངས་རྒྱས་ཀྱི་གསུང་རབ་ཟབ་མོ་མདོ་རྒྱུད་ཐམས་ཅད་ཀྱི་ནང་ནས་མཆོག་ཏུ་གྱུར་པའི་རྒྱུད་སྡེ་སྒོ་དྲུག་པ། མའི་ཡང་མ་གསང་བ་བླ་ན་མེད་པ་རྣལ་འབྱོར་གསང་མཐའི་རྒྱུད་ཀྱི་རྒྱལ་པོ་ཆེན་པོ་ནས་འབྱུང་བའི་གདམས་ངག དཔའ་བོ་དང་རྣལ་འབྱོར་མ་བྱེ་བ་ཕྲག་བསམ་གྱིས་མི་ཁྱབ་པ་གཤེགས་པའི་ཤུལ་ལམ། སློབ་དཔོན་ཆེན་པོ་རྣལ་འབྱོར་གྱི་དབང་ཕྱུག་ལཱུ་ནག་དྲིལ་གསུམ་གྱིས་བཀྲལ་བའི་ཉམས་ལེན་དམ་པ། གྲུབ་ཐོབ་ཀྱི་དབང་པོ་དཔལ་ནཱ་རོ་ཏ་པའི་ཐུགས་ཀྱི་བཅུད་ཕྱུང་བ། བླ་མ་ཕཾ་མཐིང་པ་སྐུ་མཆེད་ལས་ཉེ་བར་འོང་སྟེ། རྗེ་བཙུན་ས་སྐྱ་པ་ཡབ་སྲས་ལ་བརྒྱུད་པའི་བསྐྱེད་རྫོགས་ཀྱི་གདམ་ངག་ངོ་མཚར་རྨད་དུ་བྱུང་བ་ཁྱད་པར་ཅན་རྣམས་འཆད་ཅིང་ཉམས་སུ་ལེན་པར་བྱེད་པ་ལ། སྟོན་པའི་བྱོན་ཚུལ།
བྱོན་ནས་རྩ་བཤད་ཀྱི་རྒྱུད་གསུངས་པའི་ཚུལ། གསུངས་པའི་རྩ་བཤད་ལ་དགོངས་འགྲེལ་བྱུང་ཚུལ། རྩ་བཤད་དགོངས་འགྲེལ་དང་བཅས་པས་ལམ་སྲོལ་དུར་གྱུར་ཚུལ། ལམ་སྲོལ་རྣམས་ཀྱི་ནང་ནས་གསང་མཐའི་ལམ་སྲོལ་གཏན་ལ་དབབ་པ་སྟེ་ལྔའོ། ། དང་པོ་ལ་སྟོན་པ་ཐམས་ཅད་མཁྱེན་པའི་བྱོན་ཚུལ། སྟོན་པ་ཧེ་རུ་ཀའི་བྱོན་ཚུལ་ལོ། ། དང་པོ་ནི། མདོ་སྡེ་བསྐལ་བཟང་དང་། ཀླུ་སྒྲུབ་ཀྱི་མཆོད་རྟེན་བརྒྱད་ཀྱི་བསྟོད་པར། དང་པོ་བྱང་ཆུབ་མཆོག་ཏུ་ཐུགས་བསྐྱེད་ནས། །
བསྐལ་པ་གྲངས་མེད་གསུམ་དུ་ཚོགས་བསགས་ཏེ། ། བར་ཏུ་གཅོད་པའི་བདུད་བཞི་འཇོམས་མཛད་པའི། ། བཅོམ་ལྡན་སེང་གེ་དེ་ལ་ཕྱག་འཚལ་ལོ། ། ཞེས་གསུངས་པའི་དོན་ལ། ཐེག་པ་ཆུང་ངུའི་ལུགས་དང་། ཐེག་པ་ཐུན་མོང་བའི་ལུགས། ཐེག་ཆེན་ཐུན་མོང་མ་ཡིན་པའི་ལུགས་གསུམ་ལས། ཕྱི་མ་ལྟར་བཤད་ན། དང་པོར་ཐུགས་བསྐྱེད། བར་དུ་ཚོགས་བསགས།
མཐར་སངས་རྒྱས་པའི་ཚུལ་གསུམ་ལས། དང་པོ་ནི། མདོ་སྡེ་དྲིན་ལན་བསབ་པ་ལས། སྟོན་པ་འདི་རིགས་ལ་གནས་ཀྱང་། ལས་ཀྱི་ནུས་པས་ལྕགས་བསྲེགས་ཀྱི་ས་གཞི་ལ། ཤིང་རྟ་འདྲེན་པའི་གྱད་དུ་འཁྲུངས་པའི་ཚེ། ཟླ་བོ་སྟོབས་ཆུང་པ་ལ། ཨ་བགས་ཀྱིས་ལྕགས་ཀྱི་ཐོ་ལུམ་ཡང་ཡང་བསྣུན་པས་ཤིན་ཏུ་བརྩེ་བ་སྐྱེས་ཏེ། དེའི་རྐྱེན་གྱིས་བྱང་ཆུབ་ཏུ་སེམས་བསྐྱེད་དོ། ། དེ་ནས་ཨ་ཝཾ་ལ།
འདི་ལ་སྙིང་རྗེའི་སེམས་ཅུང་ཟད་བསྐྱེད་ཅིག་སྨྲས་པས། དེ་རབ་ཏུ་ཁྲོས་ནས་མདུང་རྩེ་གསུམ་པ་བསྣུན་པས་ཚེའི་དུས་བྱས་ཏེ་དམྱལ་བ་ལས་ཐར། བསྐལ་པ་བརྒྱད་ཀྱི་སྡིག་པ་བྱང་བར་གྱུར་ཏོ། ། ཞེས་འབྱུང་ལ། འདི་དང་མཛའ་བོའི་བུ་མོས་ཐུགས་བསྐྱེད་པ་ལྟ་བུ། ཞི་བ་ལྷས་ཉི་ཚེ་བའི་ཐུགས་བསྐྱེད་དུ་བཤད་དོ། ། ཕུང་པོ་གསུམ་པ་ལས། སྟོན་པ་འདི་ཚོང་དཔོན་གྱི་བུ་མངོན་དགར་གྱུར་པ་ན། དེ་བཞིན་གཤེགས་པ་མཛེས་ཕྱིན་གྱི་དྲུང་དུ། དང་པོར་ཐུགས་བསྐྱེད་པར་བཤད།
སྐལ་བཟང་དུ། ང་ནི་སྔོན་ཚེ་དམན་པར་གྱུར་པའི་ཚེ། ། དེ་བཞིན་གཤེགས་པ་ཤཱཀྱ་ཐུབ་དེ་ལ། ། འཇམ་གང་ཞིག་གི་དབུལ་བ་བྱས་ནས་ཀྱང་། ། དང་པོར་བྱང་ཆུབ་ཏུ་ནི་ཐུགས་བསྐྱེད་དོ། ། ཞེས་བཤད། ཞིང་ཁམས་འདིར་ཐུགས་བསྐྱེད་ཚུལ་ཡང་། སྙིང་རྗེ་པད་དཀར་ལས། སྔོན་བྱུང་འདས་པ་ན་འཇིག་རྟེན་འདིར་བསྐལ་པ་ཆེན་པོ་འཛིན་པ་ཞེས་པ་ལ་འཁོར་ལོས་བསྒྱུར་བའི་རྒྱལ་པོ་རྩིབས་ཀྱི་མུ་ཁྱུད་ཅེས་བྱ་བ། སྲས་སྟོང་།
རྒྱལ་ཕྲན་བརྒྱ་ཁྲི་བཞི་སྟོང་དང་བཅས་པས། དེའི་མདུན་ན་འདོན་གྱི་གཙོ་བོ་བྲམ་ཟེ་རྒྱ་མཚོའི་རྡུལ་ཞེས་པ་སྲས་བརྒྱད་ཅུ། སློབ་མ་བྲམ་ཟེ་སྟོང་དང་བཅས་པ་བྱུང་། དེའི་སྲས་བྲམ་ཟེ་རྒྱ་མཚོའི་སྙིང་པོ་ཞེས་བྱ་བས། མེ་ལོང་བཀོད་པ་ཞེས་བྱ་བའི་ཏིང་ངེ་འཛིན་ལ་སྙོམས་པར་ཞུགས་ནས་སངས་རྒྱས་ཀྱི་ཞིང་གི་བཀོད་པ་བསམ་གྱིས་མི་ཁྱབ་པ་བསྟན་ནས་རྒྱལ་པོ་འཁོར་དང་བཅས་པ་དང་། བྲམ་ཟེ་སྲས་འཁོར་དང་བཅས་པ་རྣམས་ཀྱིས་བྱང་ཆུབ་ཏུ་ཐུགས་བསྐྱེད། རང་རང་གི་ཞིང་ཁམས་རྣམ་པར་དག་པ་རྣམས་བཟུང་ངོ་། ། སྤྱིར་བཏང་ལ་བྲམ་ཟེ་རྒྱ་མཚོའི་རྡུལ་གྱིས་ཞིང་མ་དག་པ་མི་མཇེད་ཀྱི་ཞིང་། སེམས་ཅན་མ་རུང་པ་ཤིན་ཏུ་འདུལ་དཀའ་བ་རྣམས་ལ་ཐུགས་རྗེ་ལྷག་པར་གཟིགས་ནས། སྨོན་ལམ་ཆེན་པོ་ལྔ་བརྒྱ་བཏབ་སྟེ་བདེན་པའི་སྟོབས་བརྗོད་པས།
དེ་བཞིན་གཤེགས་པ་རིན་ཆེན་སྙིང་པོས་བསྔགས་པ་བསམ་གྱིས་མི་ཁྱབ་པ་བརྗོད་དེ། སྐལ་བཟང་གི་སངས་རྒྱས་ཤཱཀྱ་ཐུབ་པར་ལུང་བསྟན་ཏེ། ཞེས་བཤད། ཤཱཀྱ་ཐུབ་པ་ཞེས་པའི་མཚན་ཅན་དུ་གྱུར་པ་ཡང་སྨོན་ལམ་གྱི་སྟོབས་ཏེ། སྔོན་རྫ་མཁན་གྱི་བུ་ཁྱེའུ་སྣང་བྱེད་དུ་གྱུར་པ་ན་དེ་བཞིན་གཤེགས་པ་ཤཱཀྱ་ཐུབ་པ་ཆེན་པོའི་དྲུང་དུ་ཁམས་སའི་བུམ་པ་གཅིག་དང་། མགྲོན་བུ་ལྔ། ཆིལ་ལྷམ་ཟུང་ཅིག གདུགས་གཅིག་རྣམས་ཕུལ་ཏེ། དེ་བཞིན་གཤེགས་པ་ཁྱེད་སྐུ་ཅི་འདྲ་དང་། ། འཁོར་དང་སྐུ་ཚེ་ཚད་དང་ཞིང་ཁམས་དང་། །
ཁྱེད་ཀྱི་མཚན་མཆོག་བཟང་པོ་ཅི་འདྲ་བར། ། དེ་འདྲ་ཁོ་ནར་བདག་སོགས་འགྱུར་བར་ཤོག ། ཅེས་སྨོན་ལམ་བཏབ་བོ། ། གཉིས་པ་ལ་བསག་བྱའི་ཚོགས་ངོས་བཟུང་བ། ཇི་ཙམ་བསོག་པའི་དུས། ཇི་ལྟར་བསོག་པའི་ཚུལ་སྟེ་གསུམ། དང་པོ་ནི། སློབ་པ་ལམ་གྱི་གནས་སྐབས་ཀྱི་ཚོགས་ཐམས་ཅད་ཕ་རོལ་དུ་ཕྱིན་པ་བཅུར་འདུས། དེ་དག་ཕར་ཕྱིན་དྲུག་དུ་འདུས། དེ་དག་བསླབ་པ་གསུམ་མམ།
བསོད་ནམས་བྱ་བའི་དངོས་པོ་གསུམ་དུ་འདུས། དེ་དག་ཚོགས་གཉིས་སམ། ཐབས་ཤེས་གཉིས་སུ་འདུས། དེ་ཡང་སྟོང་ཉིད་སྙིང་རྗེའི་སྙིང་པོ་ཅན་རྣམ་ཀུན་མཆོག་ལྡན་གྱི་སྟོང་པ་ཉིད་ཀྱི་ཏིང་ངེ་འཛིན་ལ་འདུས། ཉམས་སུ་ལེན་ཚུལ་ཡང་། ཐབས་ཤེས་ཟུང་འཇུག་གམ། ཚོགས་གཉིས་ཟུང་འཇུག་ཉམས་སུ་བླངས་དགོས་ཏེ། ཐོབ་བྱ་སྐུ་གཉིས་ཟུང་དུ་འཇུག་པ་ཐོབ་དགོས་པས་སོ། རིན་ཆེན་ཕྲེང་བར། སངས་རྒྱས་རྣམས་ཀྱི་གཟུགས་སྐུ་ནི། །
བསོད་ནམས་ཚོགས་ལས་འཁྲུངས་པ་སྟེ། ། ཆོས་ཀྱི་སྐུ་ནི་མདོར་བསྡུས་ན། ། རྒྱལ་པོ་ཡེ་ཤེས་ཚོགས་ལས་འཁྲུངས། ། ཞེས་དང་། རིག་པ་དྲུག་ཅུ་པར། དགེ་བ་འདི་ཡིས་སྐྱེ་བོ་ཀུན། ། ཞེས་སོགས་གསུངས་སོ། ། དེ་ཡང་ཟུང་འཇུག་ཏུ་རྒྱུན་མ་ཆད་པར་བསྒོམ་དགོས་ཏེ། སཾ་སྐྲྀ་ཏའི་སྐད་ལ་སཾ་བྷ་ར་ཞེས་པ་ཚོགས་ཡིན་ལ། ས་ཏ་ན་རྒྱུན་དུ།
བྷ་ན་བསྒོམ་པ། ར་ཏི་ནི་ཡང་ཡང་སྟེ། རྒྱུན་མི་ཆད་པར་ཡང་ཡང་བསྒོམ་པས་ཐོབ་པས་ན་ཚོགས་སོ། ། གཉིས་པ་དུས་ནི། སེང་གེ་བཟང་པོས་བརྒྱད་སྟོང་འགྲེལ་ཆེན་དང་། དབྱིག་གཉེན་གྱི་མཛོད་རང་འགྲེལ་དུ། གྲངས་མེད་གསུམ་ཞེས་པ་དྲང་དོན་ཡིན་གྱི། ངེས་པའི་དོན་དུ་གྲངས་མེད་སུམ་ཅུ་རྩ་གསུམ་གྱི་བར་དུ་བསག་དགོས་པར་བཞེད། དེ་ཡང་ཚོགས་ལམ་ལ་གཅིག སྦྱོར་ལམ་ལ་གཉིས།
ས་དང་པོ་ནས་བཅུའི་བར་ལ་གསུམ་གསུམ་སྟེ་བྱང་ཆུབ་སེམས་དཔའ་ས་རྣམས་རྫོགས་ནས། ཀུན་ཏུ་འོད་སངས་རྒྱས་ཀྱི་ས་བསྒྲུབ་པར་བཞེད་དོ། ། སློབ་དཔོན་དུལ་བའི་ལྷས། སྡེ་པ་ཐ་དད་བཀླག་པར་གྲངས་མེད་བཅུར་བཤད་ཅིང་། འཕགས་པ་རྒྱ་ཆེ་རོལ་པར་གྲངས་མེད་བདུན་དུ་བཤད་ལ། མདོ་བསྟན་བཅོས་ཕལ་ཆེ་བར་གྲངས་མེད་གསུམ་དུ་བཤད་དོ། ། རྒྱལ་བ་བྱམས་པས། ས་ནི་དང་པོ་ཡིན་པར་འདོད། ། འདི་སྟེ་བསྐལ་པ་དཔག་མེད་ཀྱི། ། ཞེས་དང་།
གྲངས་མེད་གཉིས་ནི་རྫོགས་པ་ཡིས། ། བསྒོམ་པའི་ལམ་ནི་མཐར་ཕྱིན་ཏོ། ། ཞེས་མཐོང་ལམ་ལ་གཅིག བསྒོམ་ལམ་མ་དག་ས་བདུན་ལ་གཅིག དག་པ་ས་གསུམ་ལ་གཅིག་སྟེ་གྲངས་མེད་གསུམ་དུ་བཤད་དོ། ། དབུ་མ་པ་ཆོས་ཀྱི་བཤེས་གཉེན་གྱིས། ། བྱང་ཆུབ་སེམས་དཔའི་དབང་པོ་དང་། བརྩོན་འགྲུས་ལ་སོགས་པའི་དབང་གིས་གྲངས་མེད་གསུམ་གྱི་ངེས་པ་མེད། ཞེས་བཤད་པ་ནི་གྲངས་མེད་གསུམ་ལས་ཉུང་བས་ཆོག་པ་དང་། གྲངས་མེད་མཐའ་ཡས་པར་དགོས་པ་སོགས་ཡོད་པར་མངོན་ནོ། །
གྲངས་མེད་ཅེས་པའི་དོན་ནི། མཛོད་འགྲེལ་དང་། ཐུབ་པ་དགོངས་རྒྱན་སོགས་ལས། བགྲང་བ་ལས་འདས་པའི་གྲངས་མེད་མ་ཡིན་གྱིས། གྲངས་ཀྱི་གནས་གཞན་དྲུག་ཅུར་ཕྱིན་པའི་གྲངས་མེད་ལ་བཤད་པ་ལྟར་ཡིན་ནོ། ། འོ་ན་གྲངས་མེད་ཀྱི་མགོ་གང་ནས་རྩོམ་སྙམ་ན། དང་པོར་བྱང་ཆུབ་ཀྱི་མཆོག་ཏུ་སེམས་བསྐྱེད་མ་ཐག་པ་ནས་འཛིན་པ་མ་ཡིན་པར། དཀོན་མཆོག་སྤྲིན་ལས་བཤད་ཅིང་། ཐེག་པ་ཆེན་པོ་བསྡུས་པ་ལས། བཟང་དང་སྨོན་པའི་སྟོབས་ཅན་དང་། །
སེམས་བརྟན་ཁྱད་པར་འགྲོ་བའི་ས། ། བྱང་ཆུབ་སེམས་དཔའི་གྲངས་མེད་གསུམ། ། ཀུན་དུ་རྩོམ་པར་མཛད་པ་ཡིན། ། ཞེས་པའི་འགྲེལ་པར། བཟང་ནི་དགེ་བས་མི་མཐུན་ཕྱོགས་ཟིལ་གྱི་གནོན་པར་ནུས་པ་ལ། སྨོན་པ་ནི་སྨོན་ལམ་མོ། ། སྟོབས་ཅན་ནི་རྟག་ཏུ་དགེ་བའི་བཤེས་གཉེན་དང་འཕྲད་པའོ། ། སེམས་བརྟན་པ་ནི་མི་དགེ་བའི་གྲོགས་པོས་མོས་པ་བཟློག་ཀྱང་། བྱང་ཆུབ་ཀྱི་སེམས་མི་བཏང་བའོ། ། ཁྱད་པར་འགྲོ་བ་ནི་མཐོང་ཆོས་ཚེ་འདི་ནས།
མ་མཐོང་བ་ཚེ་རབས་ཕྱི་མ་ལ་དགེ་བའི་ཆོས་འཕེལ་ཞིང་ཡོངས་སུ་མི་ཉམས་པའོ། ། དེ་ལྟར་ཆོས་བཞི་པོ་དེ་དང་ལྡན་ཞིང་། ཡོན་ཏན་ཅུང་ཟད་ཙམ་གྱི་ཆོག་པར་མི་འཛིན་པས། དེ་ནས་བརྩམས་ཏེ་གྲངས་མེད་པ་གསུམ་རྩོམས། ཞེས་བཤད་པ་ལྟར་ཚོགས་ལམ་ནས། ཁྱད་པར་གྱི་ཆོས་དེ་དག་དང་ནམ་ལྡན་པ་ནས་མགོ་རྩོམ་པ་ཡིན་ནོ། ། གསུམ་པ་ཇི་ལྟར་གསོག་པའི་ཚུལ་ནི། བྱང་ཆུབ་སེམས་དཔའི་སྡེ་སྣོད་བཞིན་བཤད་ན། གྲངས་མེད་དང་པོ་ནི། རྒྱལ་པོའི་ཕོ་བྲང་རྣམ་པར་རྒྱལ་བའི་རྒྱལ་མཚན་དུ།
རྒྱལ་པོ་ཚེ་རྣམ་པར་རྒྱལ་བའི་སྲས་གཞོན་ནུ་བརྩོན་འགྲུས་སྤྱོད་ཅེས་བྱ་བར་གྱུར་པའི་ཚེ། དེ་བཞིན་གཤེགས་པ་འོད་འཕྲོའི་ཕུང་པོ་ཆེན་པོ་འཇིག་རྟེན་དུ་བྱོན་པ་ལ་བསྙེན་བཀུར་ཞིང་། དགེ་བའི་རྩ་བ་བསྐྲུན་པ་ནས་བརྩམས་ཏེ་བསྐལ་པ་གྲངས་མེད་གཅིག་ཏུ་ཚོགས་བསགས་པས་ས་དང་པོ་ཐོབ་པར་གྱུར་རོ། ། གྲངས་མེད་གཉིས་པ་ནི། དེ་ནས་གྲོང་ཁྱེར་འཛམ་བུ་ཆུ་བོའི་གསེར་དུ་རྒྱལ་པོ་མཛེས་པར་སྣང་བའི་གནས་ཆེན་པོར་ཚོང་དཔོན་ཤེས་རབ་བཟང་པོར་གྱུར་པའི་ཚེ། དེ་བཞིན་གཤེགས་པ་དཀོན་མཆོག་ཡན་ལག་འཇིག་རྟེན་དུ་བྱོན་པ་ལ་བསྙེན་བཀུར་ཞིང་། རྗེས་སུ་བསྟན་པ་ནོས་པ་ནས་བཟུང་ཏེ་གྲངས་མེད་གཅིག་ཏུ་ཚོགས་བསགས་པས་ས་བདུན་པ་ནོན་པར་གྱུར་ཏོ། ། དེའི་ཚེ་གྲངས་མེད་གསུམ་པ་ནི། དེ་ནས་བྲམ་ཟེའི་ཁྱེའུ་གཞོན་ནུ་སྤྲིན་དུ་གྱུར་པས། བྲམ་ཟེ་རིན་པོ་ཆེ་ལ་རིག་བྱེད་བསླབ་ནས་བསྙེན་བཀུར་བརྩམས་པའི་ཕྱིར།
དབུས་སུ་གྲོང་ཁྱེར་དག་ཏུ་ལྗོངས་རྒྱུ་རུ་སོང་ཏེ་ཐར་གྱིས། རྒྱལ་པོ་དགྲ་ཐུལ་གྱི་ཕོ་བྲང་པདྨོ་ཅན་ཞེས་བྱ་བའི་ཚོང་འདུས་ཀྱི་དབུས་སུ་ཕྱིན་ཏོ། ། དེའི་ཚེ་བྲམ་ཟེ་མར་མེའི་བདག་པོའི་སྲས་དེ་བཞིན་གཤེགས་པ་མར་མེ་མཛད་འཇིག་རྟེན་དུ་བྱོན་ཏེ། ལྷ་རྣམས་ཀྱི་མེ་ཏོག་དང་། སིལ་སྙན་གླུ་དབྱངས་དང་བཅས་པ་ཞུགས་པ་མཐོང་སྟེ། ལྷ་རྣམས་ལ། ཁྱེད་ཅི་ཞིག་བྱེད་དྲིས་པས། ཁྱེད་ཀྱི་མི་ཤེས་སམ་འདི་ན་སངས་རྒྱས་མར་མེ་མཛད་བཞུགས་ཟེར་རོ། ། དེ་ནས་སྐྱི་བུང་བྱེད་ཅིང་། སངས་རྒྱས་འབྱུང་བ་ནི་རྙེད་པར་དཀའ་བས།
བདག་གི་སློབ་དཔོན་གྱི་ཡོན་ཕྱིས་བཙལ་བར་བྱས་ལ། ཀརྴ་པ་ནི་ལྔ་བརྒྱ་པོ་འདི། སངས་རྒྱས་ལ་མཆོད་པར་བྱའོ་སྙམ་དུ་དགོངས་ནས། བྲམ་ཟེའི་བུ་མོ་ཟངས་ལེན་ལྡན་ལ་རྔན་པར་སྐྱེ་བ་ཐམས་ཅད་དུ་གྲོགས་སུ་ཁས་བླངས་ཤིང་། ཨུཏྤལ་ལྔ་ཉོས་ནས་སངས་རྒྱས་ལ་གཏོར་ཏེ། ཀྲྀཥྞ་ས་རའི་ལྤགས་པ་བཏིང་ནས་དེ་བཞིན་གཤེགས་པས་བདག་གི་ལྷག་པའི་བསམ་པ་མཁྱེན་པར་མཛད་དེ། རལ་པ་གསེར་གྱི་མདོག་ཅན་གདན་དུ་བཏིང་ནས། མར་མེ་མཛད་ཀུན་མཁྱེན་ཡེ་ཤེས་སྤྱན་ལྡན། འདི་ལ་ཞབས་མི་འཇོག་གམ། ལུང་མི་སྟོན་ན་འདི་ཉིད་དུ་ལུས་སྐམ་པར་བྱའོ། །
ཞེས་ཡིད་དམ་པོ་བཅས་པ་དང་། སྟོན་པས་ཞབས་བཞག་ཏེ། དགེ་སློང་དག་ཁྱེད་ཀྱི་ཁྱེའུ་འདིའི་སྐྲ་ལ་རྡོག་པ་མ་བཞག་ཅིག དེ་ཅིའི་ཕྱིར་ཞེ་ན། འདི་ནི་ལྷ་དང་བཅས་པའི་འཇིག་རྟེན་གྱི་མཆོད་གནས་ཡིན་ཏེ། མ་འོངས་པའི་དུས་སུ་ཤཱཀྱ་ཐུབ་པ་ཞེས་སུ་འགྱུར་རོ། ། ཞེས་ལུང་བསྟན་པ་དང་། ཤིང་ཏ་ལ་བདུན་སྲིད་དུ་འཕགས་ཏེ་ཏིང་ངེ་འཛིན་ནི་བརྒྱ་སྟོང་ཡང་མངོན་དུ་བྱས། ས་བརྒྱད་པ་ཐོབ་སྟེ། དེ་ནས་བཟུང་ཏེ་གྲངས་མེད་གཅིག་ཏུ་ཚོགས་བསགས་པས་ས་བཅུ་རྫོགས་སོ། །
དེ་ལྟར་གྲངས་མེད་གསུམ་དུ་ཚོགས་བསགས་པའི་གནས་སྐབས་སུ་སངས་རྒྱས་གྲངས་མེད་པ་བསྙེན་བཀུར་ཞིང་ཆོས་གསན་ཏེ། ཟླ་བ་སྒྲོན་མར། སངས་རྒྱས་དག་ནི་བྱེ་བ་ཁྲག་ཁྲིག་དང་། ། དེ་བས་ལྷག་པ་གངྒཱའི་བྱེ་མ་སྙེད། ། ཀུན་ཀྱང་བྱ་རྒོད་ཕུང་པོ་འདིར་བཞུགས་ཏེ། ། མི་དབང་དེ་ཀུན་ངའི་བཀུར་བསྟི་བྱས། ། ཞེས་གསུངས་སོ། ། གསུམ་པ་སངས་རྒྱས་པའི་ཚུལ་ནི། སྤྱིར་སངས་རྒྱས་ཀྱི་མཛད་པ་བསམ་གྱིས་མི་ཁྱབ་ཀྱང་། གྲངས་ལ་དགའ་བ་རྗེས་སུ་བཟུང་ཞིང་།
གཙོ་བོའི་མཛད་པ་ཉེ་བར་བཟུང་ནས། རྗེ་བཙུན་བྱམས་པ། འཕགས་པ་ཀླུ་སྒྲུབ་པདྨའི་ངང་ཚུལ། ཆོས་ཀྱི་བཤེས་གཉེན་སོགས་ཀྱིས་མཛད་པ་བཅུ་གཉིས་སུ་ཐ་སྙད་མཛད་དོ། ། དེ་དག་གི་དོན་སྙིང་པོར་དྲིལ་བ་ནི་འཕགས་པ་ཀླུ་སྒྲུབ་ཀྱིས་མཛད་པའི་བསྟོད་པ་ཉིད་དོ། ། འོ་ན་མཛད་པ་བཅུ་གཉིས་པོ་འདི་དག་སངས་རྒྱས་བྱང་ཆུབ་སེམས་དཔའ་གང་གི་མཛད་པ་ཡིན་སྙམ་ན། འདི་ལ་ནི་ཐུན་མོང་དང་། ཐུན་མོང་མ་ཡིན་པ་གཉིས་ལས། ཕྱི་མ་ལྟར་ན། སངས་རྒྱས་ཁོ་ནའི་མཛད་པ་ཡིན་ནོ། །
དེ་སྐད་དུ་ཡང་ཡབ་སྲས་མཇལ་བའི་མདོ་ལས། ཐུབ་པའི་དབང་པོ་འདི་བསྐལ་པ་དཔག་ཏུ་མེད་པའི་སྔོན་རོལ་དུ་སངས་རྒྱས་དབང་པོའི་ཏོག་ཅེས་བྱ་བར་སངས་རྒྱས་ཟིན་ཀྱང་། ད་དུང་ཡང་སངས་རྒྱས་དང་བྱང་ཆུབ་སེམས་དཔའི་ཚུལ་བཟུང་ནས། དེ་དག་གི་མཛད་པ་མཛད་པར་བཤད་དེ། བྱེ་བ་བརྒྱད་ཅུར་སངས་རྒྱས་ཉིད། ། སངས་རྒྱས་ཉིད་དུ་བསྟན་གྱུར་ཀྱང་། ། ད་དུང་ཆོག་པའི་འདུ་ཤེས་བསལ། ། བྱང་ཆུབ་མཆོག་ཏུ་ཐུགས་ཀྱང་འབྱུང་། ། ཞེས་སོགས་གསུངས་ཤིང་། འཕགས་པ་ལང་ཀར་གཤེགས་པ་ལས།
འདོད་པའི་ཁམས་དང་གཟུགས་མེད་དུ། ། སངས་རྒྱས་རྣམ་པར་འཚང་མི་རྒྱ། ། གཟུགས་ཀྱི་ཁམས་ཀྱི་འོག་མིན་དུ། ། འདོད་ཆགས་བྲལ་ཁྱོད་སངས་རྒྱ་འོ། ། ཞེས་དང་། སྟུག་པོ་བཀོད་པའི་མདོ་ལས། སངས་རྒྱས་ཐམས་ཅད་འོག་མིན་དུ། ། སངས་རྒྱས་མ་གྱུར་འདོད་ཁམས་སུ། ། སངས་རྒྱས་མཛད་པ་མི་མཛད་དོ། ། ཞེས་གསུངས་པས།
འོག་མིན་དུ་ལོངས་སྐུར་སངས་རྒྱས་ཟིན་ནས། འདོད་ཁམས་སུ་སྤྲུལ་པའི་སྐུར་མཛད་པ་སྟོན་པར་གསུངས་པའོ། ། འོག་མིན་ནི་བཀས་སྤྱད་ལས། འོག་མིན་གཙང་མའི་གནས་ཀྱི་ལོགས་གཅིག་ན་ཡོད་པར་བཤད། ལང་གཤེགས་ལས། རིན་ཆེན་སྣ་ཚོགས་མཛེས་པ་ཡི། ། འོག་མིན་གནས་ནི་ཉམས་དགའ་བར། ། གཙང་མའི་གནས་ཀྱི་སྟེང་བཞུགས་ནས། ། ཡང་དག་རྫོགས་སངས་དེར་སངས་རྒྱས། ། སྤྲུལ་པ་པོ་གཅིག་འདིར་འཚང་རྒྱ། །
ཞེས་པ་དང་། སློབ་དཔོན་ཀ་མ་ལ་ཤཱི་ལས། གནས་གཙང་མ་ལྔའི་སྟེང་ན་དབང་ཕྱུག་ཆེན་པོའི་གནས་ཞེས་བྱ་བ་གཞན་ཡོད་དེ། དེར་ས་བཅུ་ལ་གནས་པའི་བྱང་ཆུབ་སེམས་དཔའ་སྲིད་པ་ཐ་མ་བ་ཁོ་ན་སྐྱེ་བ་བཞེས་པ་ཡིན་ནོ། ། ཞེས་བཤད། དབུ་མ་པ་ཆོས་ཀྱི་བཤེས་གཉེན་གྱིས། གཞི་དང་སྙིང་པོ་མེ་ཏོག་གིས་བརྒྱན་པའི་ཞིང་ཁམས་ནི་ལོངས་སྐུའི་ཞིང་ཁམས་སུ་བཤད་དོ། ། འཕགས་པ་ཀླུ་སྒྲུབ་ཀྱིས། ཆོས་ཀྱིས་དབྱིངས་ལ་འོག་མིན་དུ་བཤད་པ་ཡང་བཞུགས་སོ། ། སྐབས་འདིར་ས་སྐྱ་པའི་རྗེ་བཙུན་གོང་མ་རྣམས་ཀྱི་གསུང་ལ་མཁས་པ་དག་གིས་འཁྲུལ་པར་བཀྲལ་བའི་ལོག་རྟོག་བསལ་བའི་བསྟན་བཅོས་མཁན་ཆེན་བསོད་ནམས་ལྷུན་གྲུབ་ཀྱིས་མཛད་པ་དེ་ཉིད་བཤད་པར་བྱ་སྟེ།
དེ་ཡང་། ཐམས་ཅད་མཁྱེན་པ་གློ་བོ་མཁན་ཆེན་པས་མཛད་པའི་འོག་མིན་སྟུག་པོ་བཀོད་པའི་རྒྱན་ཞེས་བྱ་བའི་གསུང་རབ་ལས་འདི་ལྟར་འབྱུང་སྟེ། རྒྱུད་སྡེ་སྤྱིའི་རྣམ་པར་གཞག་པ་རྣལ་འབྱོར་གྱི་མིག་ལས། འོག་མིན་སྟུག་པོ་བཀོད་པའི་ཞིང་ཁམས་ངོས་འཛིན་ཚུལ་ལེགས་པར་བཤད་པ་ལ། བླ་མ་རྗེ་བཙུན་རེད་མདའ་བས་དགག་པའི་ཚུལ་འདི་ལྟར་བཤད་དེ། བླ་མ་གོང་མ་དག་གིས། ལང་གཤེགས་ལས། གཙང་མའི་རིགས་དག་སྤངས་པ་ཡི། ། འོག་མིན་ཞེས་བྱ་ཉམས་དགའ་བར། ། ཡང་དག་རྫོགས་སངས་དེར་སངས་རྒྱས། །
སྤྲུལ་པ་པོ་གཅིག་འདིར་འཚང་རྒྱ། ། ཞེས་གསུངས་པའི་གནས་གཙང་གི་གོང་གི་འོག་མིན་ནི། བྱང་ཆུབ་སེམས་དཔའ་ས་བཅུ་པ་རྣམས་བཞུགས་པའི་གནས་ཡིན་གྱི། ལོངས་སྐུའི་ཞིང་ཁམས་མ་ཡིན་ཏེ། འདི་ནི་འཇིག་ཅིང་མི་རྟག་པ་ཡིན་ལ། ལོངས་སྐུའི་ཞིང་འོག་མིན་སྟུག་པོ་བཀོད་པ་ནི་མི་འཇིག་སྟེ། རྡོ་རྗེ་རྩེ་མོ་ལས། འོག་མིན་སྟུག་པོ་ཉམས་དགའ་འདིར། ། སྟུག་པོའི་ཞིང་ཁམས་འཇིག་མེད་པར། ། དེ་ན་སངས་རྒྱས་རྣམས་ཀྱི་ཆོས། །
རྫོགས་པའི་ལོངས་སྤྱོད་ཚུལ་འདི་འབྱུང་། ། ཞེས་གསུངས་ལ། དེ་གང་ཡིན་ན། ཕལ་ཆེན་ནས་གསུངས་པའི་མི་མཇེད་འཇིག་རྟེན་ལ་སོགས་པ་བསམ་གྱིས་མི་ཁྱབ་པ་ཆུད་པ་ནི། གཞི་དང་སྙིང་པོ་མེ་ཏོག་གིས་བརྒྱན་པ་ཞེས་བྱ་ལ། དེ་ལྟ་བུ་བསམ་གྱིས་མི་ཁྱབ་པ་ཆུད་པ་ནི་འཇིག་རྟེན་གྱི་ཁམས་རྒྱ་མཚོ་ཞེས་བྱ་བ་ཡིན་ལ། དེ་ཡང་དེ་བཞིན་གཤེགས་པ་རྣམ་པར་སྣང་མཛད་གངས་ཅན་མཚོའི་ཕྱག་གི་མཐིལ་གྱི་སྤོས་ཆུའི་རྒྱ་མཚོ་ཡིད་དུ་འོང་ཞིང་འོད་ཟེར་མཐའ་ཡས་པ་ཞེས་བྱ་བའི་དབུས་ན། འཇིག་རྟེན་གྱི་ཁམས་གཞི་དང་མེ་ཏོག་གིས་བརྒྱན་པ། ཞེས་བྱ་བ་ཀུན་ནས་གྲུ་བཞིར་འདུག་པ། རྒྱར་འཇིག་རྟེན་གྱི་ཁམས་སངས་རྒྱས་ཀྱི་ཞིང་བརྗོད་དུ་མེད་པའི་ཞིང་གྲངས་མེད་ཀྱིས་བསྐོར་བ།
དཔང་དུ་སྟོང་གསུམ་ཉི་ཤུ་རྩ་ལྔ་བརྩེགས་པའི་བཅུ་གསུམ་པ་ན་འཇིག་རྟེན་གྱི་ཁམས་མི་མཇེད་འདི་གནས་ལ། དེའི་ནང་ནས་ཀྱང་དབུས་ཀྱི་གླིང་ཆེན་པོ་བཞི་ལས། མཆོག་ཏུ་གྱུར་པ་འཛམ་བུ་གླིང་འདི་ན་བཅོམ་ལྡན་འདས་ཤཱཀྱ་ཐུབ་པ་འདི་བཞུགས་ཞེས་དང་། བཅོམ་ལྡན་འདས་དེ་བཞིན་གཤེགས་པ་རྣམ་སྣང་གངས་ཅན་མཚོ་བྱང་ཆུབ་སེམས་དཔའི་འཁོར་གྱིས་བསྐོར་བ་གང་ན་བཞུགས་པའི་ཞིང་དེ་ལོངས་སྐུའི་ཞིང་སྟུག་པོ་བཀོད་པ་ཡིན་ཞེ་ན། ཕལ་ཆེན་གྱི་དགོངས་པ་བླངས་ནས་རྒྱུད་སྡེ་སྤྱི་རྣམ་དུ་བཀོད་པ་དེ་ཚིག་དོན་གཉིས་ཀ་མ་དག་པར་སྣང་། དེའི་རྒྱུ་མཚན། ཕལ་ཆེན་ནས་གཞི་དང་སྙིང་པོ་མེ་ཏོག་གིས་ཀུན་ཏུ་བརྒྱན་པ་ཞེས་བྱ་བ་བཤད་པ་མེད། ཕྱག་རྡོར་དབང་བསྐུར་བའི་རྒྱུད་ལས། མི་མཇེད་འཇིག་རྟེན་གྱི་ཁམས་ལ་སོགས་པ་སྟོང་གསུམ་བྱེ་བ་ཕྲག་བརྒྱ་ལ་རབ་འབྱམས་ཀྱི་རྒྱུད་གཅིག དེ་བྱེ་བ་ཕྲག་བརྒྱ་ལ་རབ་འབྱམས་ཀྱི་མཚམས་སྦྱོར།
དེ་བྱེ་བ་ཕྲག་བརྒྱ་ལ་རབ་འབྱམས་ཀྱི་རྒྱུད་བར་མ། དེ་བྱེ་བ་ཕྲག་བརྒྱ་ལ་གཞི་དང་སྙིང་པོ་མེ་ཏོག་གིས་བརྒྱན་པ་ཞེས་བྱ་བའི་འཇིག་རྟེན་གྱི་ཁམས་ཡིན་ཞིང་། དེ་ནི་བདག་ཅག་གི་སྟོན་པ་འདིའི་སྤྲུལ་སྐུའི་འཕྲིན་ལས་འཇུག་པའི་ཞིང་དུ་བསྟན་པ་ཡིན་གྱི། ལོངས་སྐུའི་ཞིང་དུ་མ་བསྟན། ཕལ་ཆེན་ནས་བསྟན་ཚུལ་ནི། འཇིག་རྟེན་གྱི་ཁམས་རྒྱ་མཚོ་ཞེས་བྱ་བ་གང་དུ་འཇིག་རྟེན་གྱི་ཁམས་གྲངས་མེད་དཔག་ཏུ་མེད་པ་ནང་དུ་ཚུད་པའི་འཇིག་རྟེན་གྱི་ཁམས་ཀྱི་སྤྱི་མིང་ཡིན་ལ། དེ་ལྟ་བུའི་འཇིག་རྟེན་གྱི་ཁམས་རྒྱ་མཚོ་དུ་མ་གཅིག་བཤད་ཅིང་། དེའི་ནང་ནས་བདག་ཅག་གི་སྟོན་པ་འདི་སྔོན་བྱང་ཆུབ་སེམས་དཔའི་སྤྱད་པ་སྤྱོད་པའི་ཚེ་སྨོན་ལམ་བཏབ་ཅིང་། ཡོངས་སུ་སྦྱངས་པའི་འཇིག་རྟེན་གྱི་ཁམས་རྒྱ་མཚོ་ནི། སྔོན་བྱུང་པའི་འཇིག་རྟེན་གྱིས་ཁམས་རྒྱ་མཚོའི་ཚུལ་དྲི་མ་མེད་པ་ཕྱོགས་ཀུན་ཏུ་སྣང་བ་ཞེས་ཀྱང་བྱ།
བཅོམ་ལྡན་འདས་རྣམ་པར་སྣང་མཛད་ཡེ་ཤེས་གངས་ཅན་མཚོའི་ཕྱག་གི་མཐིལ་གྱི་རྡུལ་ཕྲ་རབ་ཀྱི་སྙིང་པོ་ལ་གནས་པའི་འཇིག་རྟེན་གྱི་ཁམས་རྒྱ་མཚོ་ཞེས་བྱ་བ་དེ་ཡིན་ལ། དེའི་བཀོད་པ་ནི་འཇིག་རྟེན་གྱི་ཁམས་བྱེ་བ་ཕྲག་བཅུའི་རྡུལ་ཕྲ་རགས་ཀྱི་གྲངས་དང་མཉམ་པའི་རླུང་གི་དཀྱིལ་འཁོར་གྱི་སྟེང་ན་སྤོས་ཆུའི་རྒྱ་མཚོ་དཔག་ཏུ་མེད་པ་ཡོད། དེའི་ནང་ན་གཞི་རིན་པོ་ཆེ་པདྨ་ཆེན་པོ་རྡོ་རྗེ། རིན་པོ་ཆེའི་འཁོར་ཡུག་ཆེན་པོས་བསྐོར་བ། དེའི་ནང་ན་སྤོས་ཆུའི་རྒྱ་མཚོ་དཔག་ཏུ་མེད་པ་ཡོད་ཅིང་། དེ་རེ་རེ་ལ་འཇིག་རྟེན་གྱི་ཁམས་དཔག་ཏུ་མེད་པ་གནས། དེ་རྣམས་ཀྱི་ནང་གི་དབུས་མ་སྤོས་ཆུ་རྒྱ་མཚོ་ཡིད་དུ་འོང་ཞིང་འོད་ཟེར་མཐའ་ཡས་པ་ཞེས་བྱ་བ་ལ་སྟོང་གསུམ་རེ་རེ་ལ་ཡང་འཇིག་རྟེན་གྱི་ཁམས་བརྗོད་དུ་མེད་པའི་གྲངས་ཀྱིས་བསྐོར་བའི་སྟོང་གསུམ་ཉི་ཤུ་རྩ་ལྔ་བརྩེགས་ཡོད་པའི་བཅུ་གསུམ་པ་མི་མཇེད་འཇིག་རྟེན་གྱི་ཁམས་འདི་ན། བདག་ཅག་གི་སྟོན་པ་འདིའི་ལོངས་སྐུ་རྣམ་པར་སྣང་མཛད་བཞུགས་པར་བཤད་ཅིང་། འཇིག་རྟེན་གྱི་ཁམས་གཞན་དང་གཞན་ན། སངས་རྒྱས་གཞན་དང་གཞན་བཞུགས་པར་བཤད།
རྣམ་སྣང་ཡེ་ཤེས་གངས་ཅན་མཚོ་ཡང་སྟོན་པ་འདིའི་ལོངས་སྐུ་མ་ཡིན་གྱི། གོང་དུ་བཤད་པའི་ཡེ་ཤེས་གངས་ཆེན་མཚོའི་རྡུལ་ཕྲ་རབ་ལ་གནས་པའི་འཇིག་རྟེན་གྱི་ཁམས་རྒྱ་མཚོའི་ནང་མཚན་གྱི་འཇིག་རྟེན་གྱི་ཁམས་ཀྱི་ཁམས་གཅིག་ན་བཞུགས་པར་བཤད། དེ་ཡང་སངས་རྒྱས་གཞན་རྣམས་ཀྱི་སྤྲུལ་པའི་སྐུ་ཡིན་པར་མངོན། ཡེ་ཤེས་གངས་ཅན་མཚོའི་ཕྱག་གི་མཐིལ་ན་གནས་པའི་འཇིག་རྟེན་གྱི་ཁམས་རྒྱ་མཚོ་ཞེས་བྱ་བ་དེ་ཡང་འཇིག་རྟེན་གྱི་ཁམས་དེ་ལ་མིང་དེ་སྐད་བཏགས་པར་ཟད་ཀྱིས། ཡེ་ཤེས་གངས་ཆེན་མཚོའི་ཕྱག་གི་རྡུལ་ཕྲ་རབ་གཅིག་ལ་གནས་པ་ནི་མ་ཡིན་ནོ། ། ཕལ་ཆེན་གྱི་མདོ་འདིའི་དགོངས་པ་སྔོན་གྱི་བླ་མ་མཁས་པ་རྣམས་ཀྱིས་ཀྱང་ཇི་བཞིན་མ་དགོངས་པར་འཁྲུལ་པ་བག་རེ་བྱས། དེའི་རྒྱུན་མཚན་གྱི་ད་ལྟ་ལྷ་ཁང་རྣམས་སུ་རྣམ་སྣང་གངས་ཆེན་མཚོའི་སྐུ་གཟུགས་བྲིས་ནས། དེའི་ཕྱག་མཐིལ་གྱི་ལྷུང་བཟེད་ཀྱི་ནང་ན་རྣམ་སྣང་བཞུགས་པར་མཚོན་པའི་མི་མགོ་དཀར་པོ་གཅིག་ཉུག་གེ་བྲིས་ཡོང་བ་དེ། ཕལ་ཆེན་གྱི་དགོངས་པར་བྱེད་པ་མངོན་ཏེ་ཤིན་ཏུ་འཁྲུལ། དེ་བས་ན་ལང་གཤེགས་ནས་བཤད་པ་དང་།
རྡོ་རྗེ་རྩེ་མོ་ནས་བཤད་པའི་འོག་མིན་གཉིས་པོ་དོན་གཅིག་ཅིང་། དེ་ཉིད་སྟོན་པ་འདིའི་ལོངས་སྐུའི་ཞིང་འོག་མིན་སྟུག་པོ་བཀོད་པ་ཡིན་ལ། དེ་ནི་གནས་གཙང་གི་འོག་མིན་གྱི་གོང་ན་ཡོད་པས། ལོངས་སྐུའི་དངོས་ཀྱི་གདུལ་བྱ་བྱང་ཆུབ་སེམས་དཔའ་ས་བཅུ་པ་རྣམས་ཀྱིས་རྣམ་སྨིན་རང་ལུགས་པའི་སྐྱེ་བའི་གནས་ཡིན་པས། དབང་ཕྱུག་ཆེན་པོའི་གནས་ཞེས་ཀྱང་བྱ། བརྟེན་པ་ལོངས་སྐུ་འཁོར་བ་ཇི་སྲིད་པར་བཞུགས་པས་དེའི་བརྟེན་ཞིང་དེ་ཡང་ནམ་ཡང་འཇིག་པ་མེད་པས་སྟུག་པོ་བཀོད་པའི་ཞིང་ཁམས་འཇིགས་པ་མེད་ཞེས་ཀྱང་བྱ། གནས་གཙང་གི་འོག་མིན་ནི། ཐེག་པ་ཆེ་ཆུང་གི་འཕགས་པ་ཁོ་ན་སྐྱེ་བས་གནས་གཙང་མ་དང་། ཕྱི་རོལ་འབྱུང་བས་མི་འཇིག་ཀྱང་། སེམས་ཅན་དང་དེའི་གནས་གཞལ་མེད་ཁང་སྐྱེ་འཇིག་ལྷན་ཅིག་བྱེད་པས་མི་རྟག་ཏེ།
མཛོད་དུ། བཞི་པ་ན་མེད་མི་གཡོའི་ཕྱིར། ། མི་རྟག་དེ་ཡི་གཞལ་མེད་ཁང་། ། སེམས་ཅན་བཅས་པ་འབྱུང་འཇིག་ཕྱིར། ། ཞེས་བཤད་དོ། ། ཉན་ཐོས་ཀྱི་མདོ་སྡེར། གནས་གཙང་གི་འོག་མིན་གྱི་གོང་ན་འོག་མིན་གཞན་ཡོད་པར་མ་བཤད། དེའི་རྒྱུ་མཚན་ཉན་ཐོས་ལ་སྤྲུལ་སྐུ་ལས་མ་གཏོགས་པའི་ལོངས་སྐུ་མ་བཤད་པའི་ཕྱིར། དེ་བས་ན་ལོངས་སྐུའི་ཞིང་འོག་མིན་ནི། ཐེག་པ་ཆེན་པོ་ཁོ་ན་ལ་གྲགས་པས།
ཐེག་པ་ཆེན་པོའི་ལུགས་ལ་སྟུག་པོ་བཀོད་པ་ཡང་གཟུགས་ཁམས་ཀྱི་འོག་མིན་དུ་ཞེས་གསུངས་པ་ཡིན། གནས་གཙང་གི་འོག་མིན་དང་། སྟུག་པོ་བཀོད་པ་གཉིས་འོག་མིན་ཞེས་མིང་མཚུངས་ཀྱང་། དོན་མི་འདྲ། འོག་མིན་ཞེས་པའི་མིང་དོན། བསགས་མཐའ་ཞེས་པ་གོང་ན་གཟུགས་ཅན་གྱི་གནས་གཞན་མེད་པ་གཅིག་གི་དོན་ཡིན། གནས་གཙང་གི་གོང་མ་ལ་འོག་མིན་ཞེས་པ་ཉན་ཐོས་ཀྱི་ཐེག་པའི་དབང་དུ་བྱས་པ་ཡིན། ཐེག་ཆེན་པ་ལྟར་ན། དེ་ལ་འོག་མིན་གྱི་མིང་དོན་ཡང་མེད་དེ། དེའི་གོང་ན་གཟུགས་ཅན་གྱི་གནས་གཞན་ཡོད་པའི་ཕྱིར་རོ། །
སྟུག་པོ་བཀོད་པ་ཁོ་ན་འོག་མིན་ཡིན་ཏེ། དེའི་གོང་ན་གཟུགས་ཅན་གྱི་གནས་གཞན་མེད་པའི་ཕྱིར་རོ། ། གོང་དུ་བཤད་པའི་ཡེ་ཤེས་གངས་ཆེན་མཚོའི་ཕྱག་གི་མཐིལ་གྱི་འཇིག་རྟེན་གྱི་ཁམས་རྒྱ་མཚོ་དེ་ཡང་། སྟོན་པ་འདིའི་སྤྲུལ་སྐུའི་འཕྲིན་ལས་འཇུག་པའི་ཞིང་ཡིན་གྱི། ལོངས་སྐུའི་ཞིང་མ་ཡིན་ནོ། ། ཕྱག་རྡོར་དབང་བསྐུར་བའི་རྒྱུད་ནས་གསུངས་པ་དང་། ཕལ་ཆེན་ནས་གསུངས་པ་གཉིས་ཚུལ་མི་འདྲ་བར་སྣང་སྟེ། གདུལ་བྱ་ཐ་དད་ཀྱི་བསམ་པའི་དབང་གིས་གསུངས་པར་མངོན། ཞེས་སྔགས་འཆང་ཀུན་དགའ་ཟླ་བའི་དྲིས་ལན་དུ་བཤད་དོ། ། འདི་ནི་ཕྱོགས་སྔ་མ་དང་རང་གི་འདོད་ཚུལ་གཉིས་ཀ་མ་ངེས་བཞིན་དུ་གྱ་ཚོམ་དུ་དགག་པ་བྱས་པ་ཡིན་པས།
འདི་མི་འཐད་པར་བསྟན་པ་ལ་གཉིས་ཏེ། རྗེ་བཙུན་རྩེ་མོའི་དགོངས་པ་ལོངས་པར་བསྟན་པ་དང་། རང་ཉིད་ཀྱི་འདོད་ཚུལ་དེ་འཁྲུལ་པར་བསྟན་པའོ། ། དང་པོ་ནི། སྤྱི་རྣམ་ལས། འོ་ན་གང་ཡིན་ཞེ་ན། འཕགས་པ་སངས་རྒྱས་ཕལ་པོ་ཆེ་ལས་འབྱུང་སྟེ། དེའང་འཇིག་རྟེན་ཁམས་མི་མཇེད་ལ་སོགས་པ་བསམ་གྱིས་མི་ཁྱབ་པ་ནང་དུ་ཆུད་པ་ནི་གཞི་དང་སྙིང་པོ་མེ་ཏོག་གི་རྒྱན་གྱིས་བརྒྱན་པ་ཞེས་བྱ་བ་ཡིན་ནོ། ། དེ་ལྟ་བུ་བསམ་གྱིས་མི་ཁྱབ་པ་ནང་དུ་ཆུད་པ་ནི་འཇིག་རྟེན་གྱི་ཁམས་རྒྱ་མཚོ་ཞེས་བྱ་བ་ཡིན་ནོ། ། འཇིག་རྟེན་གྱི་ཁམས་རྒྱ་མཚོ་ནི།
དེ་བཞིན་གཤེགས་པ་རྣམ་པར་སྣང་མཛད་ཡེ་ཤེས་གངས་ཆེན་མཚོའི་ཕྱག་གི་མཐིལ་ན་གནས་སོ། ། བཅོམ་ལྡན་འདས་དེ་བྱང་ཆུབ་སེམས་དཔའི་འཁོར་དང་བཅས་པ་གང་ན་བཞུགས་པའི་གནས་དེ་ནི་སྟུག་པོ་བཀོད་པའི་ཞིང་ཁམས་ཞེས་བྱ་བ་ཡང་དག་པར་རྫོགས་པའི་སངས་རྒྱས་ལོངས་སྤྱོད་རྫོགས་པའི་སྐུའི་གནས་ཡིན་ལ། དེའི་ནང་ན་གནས་པའི་དུམ་བུ་ཐམས་ཅད་ནི་སྤྲུལ་པའི་སྐུའི་སངས་རྒྱས་ཀྱི་གནས་ཡིན་ཏེ། དེ་ཡང་བློ་གྲོས་ཀྱི་རིམ་པས་ཁ་ཅིག་ལ་ནི་འཛམ་བུའི་གླིང་དུ་འཚང་རྒྱ་བར་སྣང་ལ། ཁ་ཅིག་ལ་ནི་གནས་གཙང་མའི་རིགས་ཀྱི་འོག་མིན་དུ་སངས་རྒྱས་ནས་མཛད་པ་མཛད་ལ། བཅོམ་ལྡན་འདས་དེ་བྱང་ཆུབ་སེམས་དཔའ་ཁ་ཅིག་ལ་ནི་སྟོང་གསུམ་གྱི་སྟོང་ཆེན་པོ་འཇིག་རྟེན་གྱི་ཁམས་གླིང་བཞི་པ་བྱེ་བ་ཕྲག་བརྒྱར་སངས་རྒྱས་པར་མངོན་ནོ། ། ཁ་ཅིག་ལ་ནི་འཇིག་རྟེན་གྱི་ཁམས་གཞི་དང་སྙིང་པོ་མེ་ཏོག་གི་རྒྱན་གྱིས་བརྒྱན་པའི་འཇིག་རྟེན་གྱི་ཁམས་མཐའ་དག་སངས་རྒྱས་ཀྱི་ཞིང་གཅིག་ཏུ་བསྟན་ཏེ། ཕྱག་ན་རྡོ་རྗེའི་དབང་བསྐུར་བའི་རྒྱུད་དང་། འཕགས་པ་མི་གཡོ་བའི་རྟོག་པ་ཆེན་པོ་ལས། དེ་ནས་བཅོམ་ལྡན་འདས་འཇིག་རྟེན་གྱི་ཁམས་གཞི་དང་སྙིང་པོ་མེ་ཏོག་གི་རྒྱན་གྱིས་བརྒྱན་པ་འདི་ཐམས་ཅད་འོད་ཟེར་གྱིས་གང་བར་ཀུན་ཏུ་མཛད་དེ་ཞེས་བྱ་བ་ལ་སོགས་པ་གསུངས་པ་ལྟ་བུའོ། །
དེ་བས་ན་བློ་གྲོས་རྒྱ་ཆེ་ཆུང་གི་དབྱེ་བས་སྣ་ཚོགས་སུ་སྣང་བ་ནི་སྤྲུལ་པའི་སངས་རྒྱས་ཀྱི་གནས་སོ། ། ཞེས་པ་འདི་ཙམ་ལས་ཁྱེད་ཀྱི་དྲིས་པ་དེ་འདྲ་གསུངས་པ་མེད་ཅིང་། གཞི་དང་སྙིང་པོ་མེ་ཏོག་གིས་བརྒྱན་པའི་འཇིག་རྟེན་ལོངས་སྐུའི་ཞིང་དུ་གཏན་མི་བཞེད་པའི་ཕྱིར་དང་། ཁྱད་པར་དུ་གཞི་དང་སྙིང་པོ་མེ་ཏོག་གིས་བརྒྱན་པའི་དཔང་དུ་སྟོང་གསུམ་ཉི་ཤུ་རྩ་ལྔ་བརྩེགས་པའི་བཅུ་གསུམ་པ་ན་མི་མཇེད་འདི་ཡོད་ཅེས་པ་ཚིག་ལ་མེད་ཅིང་། དོན་ཡང་དེ་འདྲ་མི་བཞེད་པའི་ཕྱིར་རོ། ། གཉིས་པར་རང་ཉིད་ཀྱི་འདོད་ཚུལ་དེ་འཁྲུལ་པར་བསྟན་པ་ལ་གསུམ་སྟེ། གཞི་དང་སྙིང་པོ་མེ་ཏོག་གི་རྒྱན་གྱིས་བརྒྱན་པ་ཞེས་བྱ་བ་ཕལ་པོ་ཆེ་ནས་མ་བཤད་པར་འདོད་པར་དགག་པ། ཕྱག་ན་རྡོ་རྗེ་དབང་བསྐུར་བའི་རྒྱུད་ནས་བཤད་ཚུལ་སྨོས་པ་དེ་ལ་ལུང་ལོག་པར་དྲངས་བའི་སྐྱོན་ཡོད་པར་བསྟན་པ། ཕལ་པོ་ཆེ་ནས་གསུངས་ཚུལ་སྨོས་པ་དེ་མདོ་ལ་ཞིབ་ཏུ་མ་གཟིགས་པའི་སྐྱོན་དུ་བསྟན་པའོ། ། དང་པོ་ནི།
ཕལ་པོ་ཆེ་ལས། གཞི་དང་སྙིང་པོ་མེ་ཏོག་གི་རྒྱན་གྱིས་བརྒྱན་པ་ཞེས་བྱ་བ་བཤད་པ་མེད་ཅེས་བྱ་བ་ནི་མངོན་སུམ་ལ་སྨྱོན་པ་སྟེ། ལེའུ་ལྔ་པར་གཞི་དང་སྙིང་པོ་མེ་ཏོག་གི་རྒྱན་གྱིས་བརྒྱན་པའི་ཡོན་ཏན་དང་། ལེའུ་དྲུག་པར་དེའི་འཁོར་ཡུག་གི་བཀོད་པ་དང་། ལེའུ་བདུན་པར་དེའི་ས་གཞི། ལེའུ་བརྒྱད་པར་དེའི་སངས་རྒྱས་ཀྱི་ཞིང་གི་རྒྱུད་བསྟན་པ་སྟེ། ལེའུ་བཞིས་གཞི་དང་སྙིང་པོ་མེ་ཏོག་གི་རྒྱན་གྱིས་བརྒྱན་པའི་ཞིང་ཁོ་ནའི་རྣམ་པར་ཐར་པ་གཙོ་བོར་སྨོས་པའི་ཕྱིར་རོ། ། འདི་སྐད་དུ་ཕལ་པོ་ཆེ་ལེའུ་ལྔ་པའི་ཐོག་མ་ཉིད་ལས། འཇིག་རྟེན་གྱི་ཁམས་རྒྱ་མཚོའི་ཞིང་གི་ནང་གཞི་དང་སྙིང་པོ་མེ་ཏོག་གི་རྒྱན་གྱིས་བརྒྱན་པའི་བཅོམ་ལྡན་འདས་དེ་བཞིན་གཤེགས་པ་རྣམ་པར་སྣང་མཛད་སྔོན་བྱང་ཆུབ་སེམས་དཔའི་སྤྱད་པ་སྤྱོད་པའི་ཚེ་བསྐལ་པ་རྒྱ་མཚོའི་འཇིག་རྟེན་གྱི་ཁམས་རྒྱ་མཚོའི་རྡུལ་ཤིན་ཏུ་ཕྲ་བ་སྙེད་ཀྱི་ཡོངས་སུ་དག་པར་བྱས་ཏེ། བསྐལ་པ་རེ་རེ་ཞིང་ཡང་དེ་བཞིན་གཤེགས་པ་འཇིག་རྟེན་གྱི་ཁམས་རྒྱ་མཚོའི་རྡུལ་ཤིན་ཏུ་ཕྲ་བ་སྙེད་ཀྱི་ཞབས་དྲུང་དུ་སྨོན་ལམ་རྒྱ་མཚོ་འཇིག་རྟེན་གྱི་ཁམས་རྒྱ་མཚོའི་རྡུལ་ཤིན་ཏུ་ཕྲ་བ་སྙེད་ཀྱིས་ཡོངས་སུ་དག་པར་བྱས་སོ། །
ཀྱཻ་རྒྱལ་བའི་སྲས་དག འཇིག་རྟེན་གྱི་ཁམས་རྒྱ་མཚོའི་གཞི་དང་སྙིང་པོ་མེ་ཏོག་གི་རྒྱན་གྱིས་བརྒྱན་པ་དེ་ནི་རླུང་གི་དཀྱིལ་འཁོར་རི་རབ་ཀྱི་རྡུལ་ཤིན་ཏུ་ཕྲ་བ་སྙེད་ཀྱིས་ཤིན་ཏུ་བཟུང་བ་སྟེ། དེ་ལ་རླུང་གི་དཀྱིལ་འཁོར་ཐམས་ཅད་ཀྱི་འོག་མ་ནི། གཞི་ཀུན་ནས་སྟོན་པ་ཞེས་བྱ་སྟེ། རིན་པོ་ཆེ་ཐམས་ཅད་ཀྱིས་འོད་འཕྲོ་བ་འབར་བས་བརྒྱན་པའི་གཞིས་སྟོན་ཏོ། ། དེའི་སྟེང་ན་རླུང་གི་དཀྱིལ་འཁོར་རིན་པོ་ཆེ་སྣ་ཚོགས་ཀྱི་བརྒྱན་འབྱུང་བ་ཞེས་བྱ་བ་ཡོད་དེ། ། ནོར་བུའི་རྒྱལ་པོ་འོད་རྣམ་པར་དག་པའི་རྒྱལ་མཚན་གྱི་གཞིས་སྟོན་ཏོ། ། དེའི་སྟེང་ན་རླུང་གི་དཀྱིལ་འཁོར་རིན་པོ་ཆེའི་མཐུ་ཞེས་བྱ་བ་ཡོད་དེ། རིན་པོ་ཆེའི་དྲིལ་བུའི་གཞིས་སྟོན་ཏོ། ། དེའི་སྟེང་ན་རླུང་གི་རྒྱལ་པོ་འོད་འཕྲོ་བ་རྣམ་པར་སྟོན་པ་ཞེས་བྱ་བ་ཡོད་དེ་ནོར་བུའི་རྒྱལ་པོ་ཉི་མ་སྣང་བའི་རྒྱལ་མཚན་གྱི་འཁོར་ལོས་སྟོན་ཏོ། །
དེའི་སྟེང་ན་རླུང་གི་དཀྱིལ་འཁོར་རྒྱན་ཀུན་ནས་རྣམ་པར་བྲེས་པ་ཞེས་བྱ་བ་ཡོད་དེ། འོད་ཟེར་གྱི་དཀྱིལ་འཁོར་མེ་ཏོག་གི་གཞིས་སྟོན་ཏོ། ། དེའི་སྟེང་དུ་རླུང་གི་དཀྱིལ་འཁོར་གཞི་ཀུན་ནས་དྲི་མ་མེད་ཅིང་ཡོངས་སུ་དག་པ་ཞེས་བྱ་བ་ཡོད་དེ། མེ་ཏོག་ཐམས་ཅད་འོད་འཕྲོ་བའི་སེང་གེའི་ཁྲིས་སྟོན་ཏོ། ། འོད་ཟེར་གྱི་དཀྱིལ་འཁོར་ཕྱོགས་ཀུན་ཏུ་སྒྲ་སྒྲོགས་ཤིང་ཀུན་ཏུ་རྒྱུ་བ་ཞེས་བྱ་བ་ཡོད་དེ། མུ་ཏིག་དང་། མེ་ཤེལ་གྱི་རྒྱལ་མཚན་སྣ་ཚོགས་ཀྱི་གཞིས་སྟོན་ཏོ། ། དེའི་སྟེང་ན་རླུང་གི་དཀྱིལ་འཁོར་རིན་པོ་ཆེ་ཐམས་ཅད་འཛིན་པ་ཞེས་བྱ་བ་ཡོད་དེ། ནོར་བུའི་རྒྱལ་པོ་ཤིང་དང་མེ་ཏོག་སྣ་ཚོགས་ཀློང་གི་གཞིས་སྟོན་ཏོ། ། དེའི་སྟེང་ན་རླུང་གི་དཀྱིལ་འཁོར་ཀུན་ནས་འཛིན་པའི་ཤུགས་ཞེས་བྱ་བ་ཡོད་དེ།
སྤོས་ཀྱི་ནོར་བུ་ཐམས་ཅད་ཀྱི་རི་རབ་ཀྱི་སྤྲིན་གྱི་གཞིས་སྟོན་ཏོ། ། དེའི་སྟེང་ན་རླུང་གི་དཀྱིལ་འཁོར་ཁྱིམ་ཀུན་ཏུ་རྒྱུ་བ་ཞེས་བྱ་བ་ཡོད་དེ། ། རིན་པོ་ཆེ་ཐམས་ཅད་ཀྱི་ཁ་དོག་དང་སྤོས་ཀྱི་ཁང་པ་བརྩེགས་པའི་སྤྲིན་གྱི་གཞིས་སྟོན་ཏོ། ། ཀྱཻ་རྒྱལ་བའི་སྲས་དག རླུང་གི་དཀྱིལ་འཁོར་རི་རབ་རྡུལ་ཤིན་ཏུ་ཕྲ་བ་སྙེད་ཀྱི་ཐམས་ཅད་ཀྱི་སྟེང་མ་ནི་རླུང་གི་དཀྱིལ་འཁོར་གཟི་བརྗིད་བཟང་པོ་དཔལ་གྱི་སྙིང་པོ་ཞེས་བྱ་བ་སྟེ་ནོར་བུ་ཀུན་ནས་སྣང་བའི་རྒྱན་དང་ལྡན་པའི་སྤོས་ཆུའི་རྒྱ་མཚོའི་གཞི་སྟོན་ཏོ། ། སྤོས་ཆུའི་རྒྱ་མཚོ་ནོར་བུ་ཀུན་ནས་སྣང་བའི་གཞིས་བརྒྱན་པའི་སྙིང་པོ་ཞེས་བྱ་བ་དེ་ལས་པདྨ་ཆེན་པོ་སྤྲིན་གྱི་རྒྱལ་མཚན་ཁྱེར་བའི་འོད་ཟེར་དང་། བྱེ་བ་སྣ་ཚོགས་ཞེས་བྱ་བ་མངོན་པར་བྱུང་བ་སྟེ་པདྨོ་ཆེན་པོ་དེ་ལ་འཇིག་རྟེན་གྱི་ཁམས་རྒྱ་མཚོའི་གཞི་དང་སྙིང་པོ་མེ་ཏོག་གི་རྒྱན་གྱིས་བརྒྱན་ནས་ཀུན་ནས་གྲུ་བཞིར་འདུག་པ་རྣམ་དག་ཤིན་ཏུ་བརྟན་པ་རྡོ་རྗེ་དང་ནོར་བུ་ཐམས་ཅད་ཀྱིས་འཁོར་ཡུག་གིས་བསྐོར་བ་རིམ་གྱིས་གཞལ་བ་གནས་ཤིང་རྒྱུད་རྒྱ་མཚོ་ལ་རབ་ཏུ་གནས་པ་འདི་འདུག་གོ་ཞེས་གསུངས་པ་འདི་ཉིད་ཀྱི་གསལ་བར་ཤེས་པའི་ཕྱིར་རོ། ། གཉིས་པ་ནི། ཕྱག་ན་རྡོ་རྗེ་དབང་བསྐུར་བའི་རྒྱུད་ལས། གཞི་དང་སྙིང་པོ་མེ་ཏོག་གི་རྒྱན་གྱིས་བརྒྱན་པའི་རབ་འབྱམས་ཀྱི་མཚམས་སྦྱོར་དང་།
དེ་བྱེ་བ་ཕྲག་བརྒྱ་ལ་དེའི་འཇིག་རྟེན་གྱི་ཁམས་ཀྱི་རྒྱུད་གཅིག་དང་། དེ་བྱེ་བ་ཕྲག་བརྒྱ་ལ་དེའི་འཇིག་རྟེན་གྱི་ཁམས་ཀྱི་རྒྱུད་བར་མ་གཅིག་དང་། དེ་བྱེ་བ་ཕྲག་བརྒྱ་ལ་དེའི་འཇིག་རྟེན་གྱི་ཁམས་ཀྱི་བཀོད་པ་ཅིག་ཅེས་གསུངས་པ་ལ་ཁྱེད་ཀྱིས་རབ་འབྱམས་ཀྱི་རྒྱུད་དང་། དེའི་བྱེ་བ་ཕྲག་བརྒྱ་ལ་རབ་འབྱམས་ཀྱི་མཚམས་སྦྱོར་དང་། དེ་བྱེ་བ་ཕྲག་བརྒྱ་ལ་རབ་འབྱམས་ཀྱི་རྒྱུད་བར་མ་ཞེས་གོ་རིམ་འཆོལ་པར་བྲིས་པའི་ཕྱིར་མི་འཐད་དོ། ། ཕྱག་ན་རྡོ་རྗེ་དབང་བསྐུར་བ་ལས་གསུངས་ཚུལ་ནི། རྒྱུད་དེ་ཉིད་ལས། དེ་ནས་བྱང་ཆུབ་སེམས་དཔའ་སེམས་དཔའ་ཆེན་པོ་དེ་དག་འོད་ཟེར་དེས་བསྐུལ་མ་ཐག་ཏུ་རང་རང་གི་དེ་བཞིན་གཤེགས་པ་དགྲ་བཅོམ་པ་ཡང་དག་པ་རྫོགས་པའི་སངས་རྒྱས་རྣམས་ལ་བཅོམ་ལྡན་འདས་དག བཅོམ་ལྡན་འདས་རྣམ་པར་སྣང་མཛད་དེ་བཞིན་གཤེགས་པ་དགྲ་བཅོམ་པ་ཡང་དག་པ་རྫོགས་པའི་སངས་རྒྱས་དེ་ལ་བལྟ་བ་དང་། ཕྱག་བགྱི་བའི་སླད་དུ་རྒྱལ་པོ་དབང་བསྐུར་གྱི་ཁང་པ་ཆེན་མོ་མཆི་བ་ན།
རྒྱལ་པོ་དབང་བསྐུར་གྱི་ཁང་པ་ཆེན་པོ་དེ་ནི་འཇིག་རྟེན་གྱི་ཁམས་གང་ཞིག་ན་མཆིས། གང་དུ་བཅོམ་ལྡན་འདས་རྣམ་པར་སྣང་མཛད་དེ་མངོན་པར་སངས་རྒྱས་པའི་འཇིག་རྟེན་གྱི་ཁམས་དེའི་མིང་ནི་ཅི་ཞིག་ཞེས་བགྱི། དེའི་བྱང་ཆུབ་ཀྱི་སྙིང་པོ་ནི་ཅི་འདྲ་བ་ཞིག་ལགས། ཞེས་ཞུས་སོ། ། དེ་སྐད་ཅེས་གསོལ་བ་དང་། དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་དེ་དག་གི་རང་རང་གི་བྱང་ཆུབ་སེམས་དཔའ་དེ་དག་ལ་བཀའ་སྩལ་པ། རིགས་ཀྱི་བུ་དག་འཇིག་རྟེན་གྱི་ཁམས་ཀྱི་རྒྱུ་མེ་ཏོག་གི་གཞིའི་སྙིང་པོའི་རྒྱན་བཀོད་པ་དང་ལྡན་པ་ཞེས་བྱ་བ་འཇིག་རྟེན་གྱི་ཁམས་རབ་འབྱམས་དུ་མ་ངེས་པ་སྟོན་པ་ཡོད་དོ། ། འཇིག་རྟེན་གྱི་ཁམས་རབ་འབྱམས་རེ་རེ་ངེས་པར་སྟོན་པ་རེ་རེ་ལ་ཡང་འཇིག་རྟེན་ཁམས་ཀྱི་མཚམས་སྦྱོར་བ་ངེས་པར་སྟོན་པའི་བཀོད་པ་རབ་འབྱམས་དུ་མ་ཡོད་པར་ཁོང་དུ་ཚུད་པར་བྱའོ། ། རིགས་ཀྱི་བུ་ཁྱེད་དག དེ་ལ་མཚམས་སྦྱོར་བ་བཀོད་པ་རྣམས་ཀྱི་ཚད་ནི་གླིང་བཞིའི་འཇིག་རྟེན་བྱེ་བ་ཕྲག་བརྒྱ་དང་།
རིའི་རྒྱལ་པོ་རི་རབ་བྱེ་བ་ཕྲག་བརྒྱ་དང་། རྒྱ་མཚོ་ཆེན་པོ་བྱེ་བ་ཕྲག་བརྒྱ་དང་། ཟླ་བ་དང་ཉི་མ་བྱེ་བ་ཕྲག་བརྒྱ་དག་གང་གི་ཁོངས་སུ་འདུས་ཤིང་། རྗེས་སུ་ཞུགས་པ་དེ་སྟོང་གསུམ་གྱི་སྟོང་ཆེན་པོ་འཇིག་རྟེན་གྱི་ཁམས་སོ། ། སྟོང་གསུམ་གྱི་སྟོང་ཆེན་པོའི་འཇིག་རྟེན་གྱི་ཁམས་བྱེ་བ་ཕྲག་བརྒྱ་གང་གི་ཁོངས་སུ་འདུས་ཤིང་རྗེས་སུ་ཞུགས་པ་དེ་མེ་ཏོག་གི་གཞིའི་སྙིང་པོའི་རྒྱན་བཀོད་པ་དང་ལྡན་པ་རབ་འབྱམས་ཀྱི་མཚམས་འབྱོར་བ་རྣམས་ཀྱི་ཁོངས་སུ་འདུས་ཤིང་རྗེས་སུ་ཞུགས་པར་གཅིག་གོ ། མེ་ཏོག་གི་གཞིའི་སྙིང་པོའི་རྒྱན་བཀོད་པ་དང་ལྡན་པ་རབ་འབྱམས་ཀྱི་མཚམས་སྦྱོར་བ་བྱེ་བ་ཕྲག་བརྒྱ་གང་གི་ཁོངས་སུ་འདུས་ཤིང་རྗེས་སུ་ཞུགས་པ་དེ་མེ་ཏོག་གི་གཞིའི་སྙིང་པོའི་རྒྱན་བཀོད་པར་རབ་འབྱམས་ཀྱི་འཇིག་རྟེན་གྱི་ཁམས་ཀྱི་རྒྱུད་ཅིག་གོ ། མེ་ཏོག་གཞིའི་སྙིང་པོའི་རྒྱན་བཀོད་པའི་རྒྱུད་བྱེ་བ་ཕྲག་བརྒྱ་རྣམས་གང་གི་ཁོངས་སུ་འདུས་ཤིང་རྗེས་སུ་ཞུགས་ལ་དེ་མེ་ཏོག་གི་གཞིའི་སྙིང་པོའི་རྒྱན་བཀོད་པའི་འཇིག་རྟེན་གྱི་ཁམས་ཀྱི་རྒྱུད་བར་མ་ཅིག་གོ ། འཇིག་རྟེན་གྱི་ཁམས་རབ་འབྱམས་བར་མ་བཀོད་པའི་རྒྱུ་བྱེ་བ་ཕྲག་བརྒྱ་གང་གི་ཁོངས་སུ་འདུས་ཤིང་རྗེས་སུ་ཞུགས་པ་དེ་མེ་ཏོག་གི་གཞིའི་སྙིང་པོའི་རྒྱན་བཀོད་པའི་འཇིག་རྟེན་གྱི་ཁམས་བཀོད་པ་གཅིག་སྟེ། བཅོམ་ལྡན་འདས་རྣམ་པར་སྣང་མཛད་དེས་སྔོན་བྱང་ཆུབ་སེམས་དཔའི་སྤྱད་པ་སྤྱོད་པ་ན་ཡོངས་སུ་སྦྱངས་སོ། ། རིགས་ཀྱི་བུ་དག་འཇིག་རྟེན་གྱི་ཁམས་དེ་ནི་དེ་བཞིན་གཤེགས་པ་དགྲ་བཅོམ་པ་ཡང་དག་པ་རྫོགས་པའི་སངས་རྒྱས་གཅིག་པོ་དེ་ཉིད་བཅོམ་ལྡན་འདས་རྣམ་པར་སྣང་མཛད་དེ་ཉིད་ཡིན་ཏེ།
སྔོན་གྱི་སྨོན་ལམ་གྱི་དབང་གི་བྱང་ཆུབ་སེམས་དཔའི་ཚོགས་ཀྱིས་ནི་ཡོངས་སུ་བསྐོར། ལུས་དང་། ངག་དང་། ཡིད་ཀྱི་ལས་ནི་ཤིན་ཏུ་འདས་ཤིང་ནམ་མཁའ་ཉིད་བྱང་ཆུབ་ཀྱི་སྙིང་པོར་བྱིན་གྱིས་བརླབས་ནས་འཇིག་རྟེན་གྱི་ཁམས་བར་མ་དེ་ན་རྒྱལ་པོ་དབང་བསྒྱུར་གྱི་ཁང་པ་ཆེན་པོ་ན་བཞུགས་སོ། ། རིགས་ཀྱི་བུ་དག་བཅོམ་ལྡན་འདས་རྣམ་པར་སྣང་མཛད་དེ་ནི་དེ་འདྲ་སྟེ། དེའི་ཡོན་ཏན་ནམ། སྤྱོད་པའམ། སྨོན་ལམ་མམ། ཡེ་ཤེས་ཀྱི་མཐའ་ནི་ངེད་ཀྱི་བསྐལ་པ་གྲངས་མེད་པར་ཡང་རྟོགས་པར་མི་ནུས་སོ། ། ཞེས་གསུངས་སོ། །
གསུམ་པ་ཕལ་པོ་ཆེ་ནས་གསུངས་ཚུལ་སྨོས་པ་དེ་མདོ་ཞིབ་ཏུ་མ་གཟིགས་པའི་སྐྱོན་དུ་བསྟན་པ་ནི། སྔོན་བྱུང་པའི་འཇིག་རྟེན་གྱི་ཁམས་རྒྱ་མཚོའི་ཚུལ་དྲི་མ་མེད་པ་ཕྱོགས་ཀུན་ཏུ་སྣང་བ་ཞེས་བྱ་བ་དེ་རྣམ་སྣང་གངས་ཆེན་མཚོའི་ཕྱག་གི་མཐིལ་གྱི་རྡུལ་ཕྲ་རབ་ཀྱི་སྙིང་པོ་ལ་གནས་པའི་འཇིག་རྟེན་གྱི་ཁམས་རྒྱ་མཚོ་ཡིན་ནོ་ཞེས་བྱ་བ་དེ་ཤིན་ཏུ་འཁྲུལ་པ་ཡིན་ཏེ། ཕལ་ཆེན་གྱི་ལེའུ་བཅུ་པར། རིགས་ཀྱི་བུ་དག་སྔོན་འདས་པའི་བསྐལ་པ་འཇིག་རྟེན་གྱི་ཁམས་ཀྱི་རྡུལ་ཤིན་ཏུ་ཕྲ་བ་སྙེད་ཀྱིས་ཕྱི་རོལ་དེ་བས་ཀྱང་ཕ་རོལ་ལྔའི་དུས་ན་འཇིག་རྟེན་གྱི་ཁམས་རྒྱ་མཚོའི་རྡུལ་དྲི་མ་མེད་པར་ཕྱོགས་ཀུན་ཏུ་སྣང་བའི་དབུས་སུ་འཇིག་རྟེན་གྱི་ཁམས་དཔལ་གྱི་སྒྲ་ཞེས་བྱ་བ་བྱུང་སྟེ། ཞེས་དཔལ་གྱི་སྒྲ་ཞེས་བྱ་བའི་འཇིག་རྟེན་གྱི་ཁམས་དེ་བསྐལ་པ་དཔག་ཏུ་མེད་པའི་སྔ་རོལ་དུ་རྡུལ་དྲི་མ་མེད་པའི་དབུས་སུ་བྱུང་བར་བཤད་པ་ཡིན་གྱི། དེ་གཉིས་གཅིག་ཏུ་བཤད་པ་མ་ཡིན་པའི་ཕྱིར་རོ། ། ཁྱེད་ཀྱིས་བཤད་པའི་ཞིང་གི་བཀོད་པ་དེ་ཡང་གཞི་དང་སྙིང་པོ་མེ་ཏོག་གིས་བརྒྱན་པའི་ཞིང་ཁམས་ཀྱི་བཀོད་པ་འཆད་པ་ན། ཕལ་པོ་ཆེ་ལས། ཞིང་ཁམས་དེའི་འཁོར་ཡུག་དང་། འཁོར་དེའི་ནང་གི་ས་གཞི་དང་།
སངས་རྒྱས་ཀྱི་ཞིང་གི་རྒྱུད་བསྟན་པ་རྣམས་སུ་བཤད་པ་ལས། སངས་རྒྱས་ཀྱི་ཞིང་གི་རྒྱུད་བསྟན་པའི་སྐབས་སུ་སྤོས་ཆུའི་རྒྱ་མཚོ་དུ་མ་ཡོད་པའི་དབུས་མ་ནི་ཟེ་བ་ཡིད་དུ་འོང་ཞིང་འོད་ཟེར་མཐའ་ཡས་པ། དེའི་ནང་ན་ཡིད་བཞིན་གྱི་ནོར་བུ་རིན་པོ་ཆེ་ཡོད་པ་ལ་སངས་རྒྱས་ཀྱི་ཞིང་བརྗོད་དུ་མེད་པ་གནས་པའི་འོག་མ་ནི་དཔལ་འབྱུང་བའི་འོད་ཟེར་རྣམ་པར་སྣང་བ། དེ་ནས་ཡར་རིམ་པར་བགྲངས་པའི་བཅུ་གསུམ་པ་མི་མཇེད་དམ། ནམ་མཁའི་ལྷའི་ཁང་པ་ཅན་གྱིས་བརྒྱན་པ་ན་རྣམ་པར་སྣང་མཛད་འདི་བཞུགས། ཟེ་བ་ཡིད་དུ་འོང་པའི་འདབ་ཆགས་སུ་ཤར་ཕྱོགས་སུ་སྤོས་ཆུའི་མཚོ་དུ་མ་ཡོད་ཅིང་། དེ་དག་ལ་གནས་པའི་སངས་རྒྱས་ཀྱི་ཞིང་མང་པོ་ཡོད་པའི་འོག་མ་རྒྱན་གྱི་རྒྱལ་མཚན་དེ་ན་དེ་བཞིན་གཤེགས་པ་རྣམ་པར་སྣང་མཛད་མཛོད་སྤུའི་འོད་ཟེར་ཞེས་བྱ་བ་བཞུགས། དེའི་ཞིང་ཁམས་བཞི་པ་ན་འཁོར་ལེགས་པར་འབྱུང་བའི་རྣམ་པར་སྣང་མཛད་བཞུགས་སོ། ། ཞེས་གསུངས་པའི་སྐབས་ཀྱི་བཀོད་པ་ཡིན་པས་གཞི་དང་སྙིང་པོ་མེ་ཏོག་གི་རྒྱན་གྱིས་བརྒྱན་པའི་བཀོད་པ་ལས་ལོགས་སུ་འཆད་དོན་མེད་དོ། ། སྐབས་འདིར་ཞིང་ཁམས་ཉི་ཤུ་རྩ་ལྔ་བརྩེགས་མར་ཡོད་པའི་བཅུ་གསུམ་པ་ན་མི་མཇེད་ཀྱི་ཞིང་ཡོད་ཅེས་གཏམ་དུ་གྲགས་པ་ལ།
ད་ལྟའི་མདོ་ཕལ་ཆེ་བ་ལས་ནི། ཞིང་ཁམས་ཉི་ཤུ་བརྩེགས་མར་ཡོད་ཅིང་། བཅུ་གསུམ་པ་ན་མི་མཇེད་ཡོད་པར་གསུངས་པས། མདོ་ཉིད་དག་མ་དག་དཔྱད་པར་བྱའོ། ། ཡང་ཐུབ་པ་ཉིད་ཀྱིས་སྨོན་ལམ་བཏབ་ཅིང་ཡོངས་སུ་སྦྱངས་པའི་འཇིག་རྟེན་གྱི་ཁམས་རྒྱ་མཚོ་ཡང་གཞི་དང་སྙིང་པོ་མེ་ཏོག་གི་རྒྱན་གྱིས་བརྒྱན་པ་འདི་ཉིད་ཡིན་ཏེ། ཕལ་པོ་ཆེའི་ལེའུ་ལྔ་པའི་ཐོག་མར། ཀྱཻ་རྒྱལ་བའི་སྲས་དེ་ལ་འཇིག་རྟེན་གྱི་ཁམས་རྒྱ་མཚོའི་ཞིང་གི་ནང་སྙིང་པོ་མེ་ཏོག་གི་རྒྱན་གྱིས་བརྒྱན་པ་འདི་བཅོམ་ལྡན་འདས་དེ་བཞིན་གཤེགས་པ་རྣམ་པར་སྣང་མཛད་སྔོན་བྱང་ཆུབ་སེམས་དཔའི་སྤྱད་པ་སྤྱོད་པའི་ཚེ། བསྐལ་པ་རྒྱ་མཚོའི་འཇིག་རྟེན་གྱི་ཁམས་རྒྱ་མཚོའི་རྡུལ་ཤིན་ཏུ་ཕྲ་བ་སྙེད་ཀྱིས་ཡོངས་སུ་དག་པར་བྱས་ཏེ། བསྐལ་པ་རེ་རེ་ཞིང་དེ་བཞིན་གཤེགས་པ་འཇིག་རྟེན་གྱི་ཁམས་རྒྱ་མཚོའི་རྡུལ་ཤིན་ཏུ་ཕྲ་བ་སྙེད་ཀྱི་ཞབས་དྲུང་དུ་སྨོན་ལམ་རྒྱ་མཚོའི་འཇིག་རྟེན་གྱི་ཁམས་རྒྱ་མཚོའི་རྡུལ་ཤིན་ཏུ་ཕྲ་བ་སྙེད་ཀྱིས་ཡོངས་སུ་དག་པར་བྱའོ། ། ཞེས་གསུངས་པས་སོ། །
ཡང་ཁྱེད་ཀྱི་ཡེ་ཤེས་གངས་ཆེན་མཚོའི་ཕྱག་གི་མཐིལ་ན་གནས་པའི་འཇིག་རྟེན་གྱི་ཁམས་རྒྱ་མཚོ་ཞེས་བྱ་བ་དེ་ཡང་འཇིག་རྟེན་གྱི་ཁམས་དེ་ལ་མིང་དེ་སྐད་བཏགས་པར་ཟད་ཀྱི། ཡེ་ཤེས་གངས་ཆེན་མཚོའི་ཕྱག་གི་རྡུལ་ཕྲ་རབ་གཅིག་ལ་གནས་པ་ནི་མ་ཡིན་ནོ་ཞེས་བྲིས་པ་ཡང་ཤིན་ཏུ་མི་རིགས་ཏེ། ཕལ་ཆེན་གྱི་ལེའུ་བཅུ་གཅིག་པའི་ཐོག་མ་ཉིད་ལས། ཅིའི་ཕྱིར་ཞེ་ན་འཇིག་རྟེན་གྱི་ཁམས་རྒྱ་མཚོའི་དེ་བཞིན་གཤེགས་པའི་ཕྱག་གི་མཐིལ་གྱི་སྙིང་པོ་ལ་རབ་ཏུ་གནས་པ་དེ་ལ་དེ་བཞིན་གཤེགས་པའི་ཕྱག་གི་མཐིལ་གྱི་སྙིང་པོ་ལ་རབ་ཏུ་གནས་པའི་འཇིག་རྟེན་གྱི་ཁམས་རྒྱ་མཚོ་ཞེས་བྱ་ཞེ་ན། བཅོམ་ལྡན་འདས་དེ་བཞིན་གཤེགས་པ་ཡེ་ཤེས་གངས་ཆེན་མཚོ་རྣམ་པར་སྣང་མཛད་དེའི་ཕྱག་གི་མཐིལ་ན་རྡུལ་ཤིན་ཏུ་ཕྲ་བ་སྙིང་པོ་ཞེས་བྱ་བ་ཡོད། དེའི་ནང་ན་རྣམ་པར་ཤེས་པའི་ཁམས་རྒྱ་མཚོ་བཅུའི་རྡུལ་ཤིན་ཏུ་ཕྲ་བ་སྙེད་ཡོད་དོ། ། དེ་དག་གི་སྟེང་ན་ཆོས་ཀྱི་དབྱིངས་ཀྱི་རྒྱ་མཚོ་མཐའ་ཡས་པ་ཞེས་བྱ་བ་འཇིག་རྟེན་གྱི་ཁམས་རྒྱ་མཚོ་བཅུའི་རྡུལ་ཤིན་ཏུ་ཕྲ་བ་སྙེད་རབ་ཏུ་གནས་སོ། ། དེ་དག་གི་སྟེང་ན་ནམ་མཁའི་དབྱིངས་རྒྱ་མཚོས་མཚམས་ཡོངས་སུ་ཆད་པ་མེད་པ་ཞེས་བྱ་བ། འཇིག་རྟེན་གྱི་ཁམས་རྒྱ་མཚོ་བཅུའི་རྡུལ་ཤིན་ཏུ་ཕྲ་བ་སྙེད་རབ་ཏུ་གནས་སོ། ། དེ་དག་གི་སྟེང་ན་མེའི་ཁམས་རྒྱ་མཚོ་དྲག་ཤུལ་ཅན་ཞེས་བྱ་བ་འཇིག་རྟེན་གྱི་ཁམས་རྒྱ་མཚོ་བཅུའི་རྡུལ་ཤིན་ཏུ་ཕྲ་བ་སྙེད་རབ་ཏུ་གནས་སོ། །
དེ་དག་གི་སྟེང་ན་ཆུའི་ཁམས་ཀྱི་རྒྱ་མཚོའི་རྒྱ་མཚོ་སྦྲང་རྩི་ཅན་ཞེས་བྱ་བ། འཇིག་རྟེན་གྱི་ཁམས་རྒྱ་མཚོ་བཅུའི་རྡུལ་ཤིན་ཏུ་ཕྲ་བ་སྙེད་རབ་ཏུ་གནས་སོ། ། དེ་དག་གི་སྟེང་ན་སའི་ཁམས་རྒྱ་མཚོའི་སྙིང་པོ་ཅན་ཞེས་བྱ་བ་འཇིག་རྟེན་གྱི་ཁམས་རྒྱ་མཚོ་བཅུའི་རྡུལ་ཤིན་ཏུ་ཕྲ་བ་སྙེད་རབ་ཏུ་གནས་སོ། ། དེ་དག་གི་སྟེང་ན་མེ་ཏོག་མཚན་མ་མེད་པ་ལས་སྐྱེས་པ་ཞེས་བྱ་བ་འཇིག་རྟེན་གྱི་ཁམས་རྒྱ་མཚོ་བཅུའི་རྡུལ་ཤིན་ཏུ་ཕྲ་བ་སྙེད་རབ་ཏུ་འཐོན་ཅིང་མེ་ཏོག་དེ་དག་སོ་སོ་ནས་འཇིག་རྟེན་གྱི་ཁམས་རྒྱ་མཚོ་བཅུའི་རྡུལ་ཤིན་ཏུ་ཕྲ་བ་སྙེད་ཀྱིས་འཇིག་རྟེན་གྱི་ཁམས་རྒྱ་མཚོ་ཙམ་གྱི་མཐའ་གྲུ་དང་ལྡན་པ་དག་སྟེ། དེ་དག་གི་སྟེང་ན་འཇིག་རྟེན་གྱི་ཁམས་རྒྱ་མཚོ་འདི་གནས་པ་དེའི་ཕྱིར་འཇིག་རྟེན་གྱི་ཁམས་རྒྱ་མཚོ་དེ་བཞིན་གཤེགས་པའི་ཕྱག་གི་མཐིལ་གྱི་སྙིང་པོ་ལ་རབ་ཏུ་གནས་པ་དེ་ལ་དེ་བཞིན་གཤེགས་པའི་ཕྱག་མཐིལ་གྱི་སྙིང་པོ་ལ་རབ་ཏུ་གནས་པའི་འཇིག་རྟེན་གྱི་ཁམས་རྒྱ་མཚོ་ཞེས་བྱ་བའོ། ། དེ་ལྟར་དེ་དག་ལ་སོགས་པའི་འཇིག་རྟེན་གྱི་ཁམས་རྒྱ་མཚོ་དེ་ནི་ཡོན་ཏན་ཚད་མེད་པ་དང་ལྡན་པ་སྟེ། མདོར་ན་འཇིག་རྟེན་གྱི་ཁམས་རྒྱ་མཚོའི་འཇིག་རྟེན་གྱི་ཁམས་བཅུའི་རྡུལ་ཤིན་ཏུ་ཕྲ་བ་སྙེད་དག་ན་ཡོན་ཏན་ཇི་སྙེད་ཡོད་པའི་ཡོན་ཏན་དེ་སྙེད་ནི་འཇིག་རྟེན་གྱི་ཁམས་རྒྱ་མཚོ་དེ་ན་ཡོད་དོ། ། ཞེས་བཤད་པའི་ཕྱིར་རོ། ། དོན་དམ་པར་རྡུལ་ཕྲན་གཅིག་ལ་ཞིང་ཁམས་དུ་མ་མེད་པ་ལ་བསམ་ན་ནི་འབྲེལ་མེད་པས་བཞད་གད་ཀྱི་གནས་ཡིན་ཞིང་། ཤིན་ཏུ་ཕྲ་བའི་དངོས་པོ་གཅིག་ལ་སྣང་བ་རྒྱ་ཆེན་པོ་འཆར་དུ་རུང་བའི་དཔེ་ཡིན་ན་རྡུལ་ཕྲན་གཅིག་ལ་ཞིང་ཁམས་དུ་མའི་བཀོད་པ་སྣང་དུ་རུང་བ་ཅི་ཞིག་འགལ་ཏེ།
ཕལ་ཆེན་ལས། ཀུན་ཏུ་བཟང་པོའི་སྤྱད་པ་སྤྱོད་པ་དག ། རྡུལ་གྱི་ཁོངས་སུ་མཐའ་ཡས་ཞིང་སྟོན་ཏེ། ། རྣམ་དག་མཁའ་བཞིན་མཐའ་དང་དཔུང་ཡང་མེད། ། ནམ་མཁའི་དབྱིངས་འདྲའི་རྣམ་འཕྲུལ་འདི་འདྲ་སྟེ། ། ཞེས་དང་། སྤུ་རྩེ་གཅིག་ལ་ཞིང་མང་རྒྱ་མཚོ་སྟེ། ། བྱང་ཆུབ་སྙིང་པོར་པདྨའི་གདན་ལ་བཞུགས། ། ཞེས་གསུངས་པས་ཀྱང་གསལ་ལོ། ། ཡང་ཞིང་ཁམས་བཅུ་གསུམ་པ་མི་མཇེད་ན་སྟོན་པ་འདིའི་ལོངས་སྤྱོད་རྫོགས་སྐུ་བཞུགས་པར་བཤད་ཅེས་པ་ཡང་།
ཕལ་པོ་ཆེ་ནས་བཤད་པ་མེད་པའི་ཕྱིར་གྱི་ན་ཡིན་ལ། རྣམ་སྣང་གངས་ཆེན་མཚོ་སྟོན་པ་འདིའི་ལོངས་སྤྱོད་རྫོགས་སྐུ་མ་ཡིན་ཞེས་ཟེར་བ་ཡང་རྣམ་སྣང་གི་མཚན་ནི་ལོངས་སྤྲུལ་ཐུན་མོང་དུ་བཤད་པའི་ཕྱིར་ཕྱོགས་འདི་ལ་གནོད་པ་མ་ཡིན་ནོ། ། འོ་ན་ཕལ་པོ་ཆེ་ལས། གཞི་དང་སྙིང་པོ་མེ་ཏོག་གིས་བརྒྱན་པ་ལ་སོགས་པ་འཇིག་རྟེན་གྱི་ཁམས་རྒྱ་མཚོ་དུ་མ་ཞིག་གསུངས་པ་དེ་ཐམས་ཅད་རྣམ་པར་སྣང་མཛད་ཀྱི་ཕྱག་གི་མཐིལ་གྱི་རྡུལ་ཕྲ་རབ་ལ་ཇི་ལྟར་གནས་སྙམ་ན། དེ་ནི་འགལ་བ་མེད་དེ། ཞིང་ཁམས་རྒྱ་མཚོ་རེ་རེ་ཡང་ཞིང་ཁམས་གྲངས་མེད་པའི་བཀོད་པ་བསྟན་པར་མདོ་ཉིད་ལས་གསུངས་པའི་ཕྱིར་ཏེ། ཇི་སྐད་དུ། འཇིག་རྟེན་གྱི་ཁམས་རྒྱ་མཚོ་རེ་རེ་ཞིང་ཡང་འཇིག་རྟེན་གྱི་ཁམས་རྒྱ་མཚོའི་རྡུལ་ཤིན་ཏུ་ཕྲ་བ་སྙེད་དེ། ཞེས་སོགས་རྒྱ་ཆེར་གསུངས་པའི་ཕྱིར་རོ། ། ལོངས་སྤྱོད་རྫོགས་སྐུའི་བཞུགས་གནས་སྟུག་པོ་བཀོད་པའི་ཞིང་ཁམས་རྟག་པ་ཡིན་པའི་ཚུལ་ནི།
རྒྱན་སྟུག་པོ་བཀོད་པའི་མདོ་ལས། སྟུག་ཅེས་བྱ་ཡང་སྔོན་མཐའ་མེད། ། རང་བྱུང་འཕྲུལ་པ་དེ་ཡིན་ཏེ། ། ཟག་པ་མེད་པའི་སངས་རྒྱས་པ། ། འབྱུང་བ་རྣམས་ལས་འདས་ཏེ་གནས། ། དེ་ནི་བདེ་བ་ཉེར་ལེན་མེད། ། ཁྱོད་དང་ང་ཡི་སྤྱོད་དང་བྲལ། ། ཐེར་ཟུག་མཆོག་ཏུ་རྟག་པ་སྟེ། ། བརྟན་པ་སྟུག་པ་འདུས་མ་བྱས། ། ཡང་དག་སངས་རྒྱས་བྱང་ཆུབ་ཏུ། །
འཚང་རྒྱ་འོག་མིན་གནས་མཆོག་ཏུ། ། སངས་རྒྱས་མ་གྱུར་འདོད་ཁམས་སུ། ། སངས་རྒྱས་མཛད་པ་མི་མཛད་དེ། ། དེ་དག་སྟུག་པོའི་ཞིང་གཤེགས་ནས། ། སངས་རྒྱས་སྤྲུལ་པ་བྱེ་བ་ཡིས། ། རྟག་ཏུ་རྣལ་འབྱོར་མཉམ་པར་གཞག ། ཅེས་གསུངས་ཤིང་། ཁམས་གསུམ་དུ་མ་གཏོགས་པ་ཡང་། དེ་ཉིད་ལས། གཟུགས་མེད་འདོད་དང་གཟུགས་རྣམས་དང་། །
འདུ་ཤེས་མེད་པ་དེ་བཞིན་ཏེ། ། གནས་ལས་འདས་ཏེ་སངས་རྒྱས་དབང་། ། བཞུགས་སོ་སྟུག་པོའི་དཀྱིལ་འཁོར་ན། ། ཞེས་དང་། གཟུགས་མེད་གཟུགས་དང་འདོད་པ་ལས། ། ཡང་དག་འདས་ཏེ་གནས་པ་ཡིན། ། ཞེས་སོགས་མང་དུ་གསུངས་སོ། ། དེ་ཉིད་འདུས་པའི་འགྲེལ་པར་ཀུན་སྙིང་གི་འོག་མིན་གྱི་ལྷའི་རྒྱལ་པོའི་གནས་ན་བཞུགས་པ་ནི། གནས་པར་མཛད་པའོ། ། འོག་མིན་ཡང་ཡིན་ལ།
ལྷའི་རྒྱལ་པོ་ཡང་ཡིན་པས་ན་འོག་མིན་གྱི་ལྷའི་རྒྱལ་པོ་དེ། བཅོམ་ལྡན་འདས་རྣམ་པར་སྣང་མཛད། དང་པོ་ཐུ་བོར་གྱུར་པའི་ཕྱིར་རོ། ། ཞེས་པའི་འགྱུར་ལྟར་ན་ཡང་རྣམ་པར་སྣང་མཛད་དང་པོར་སངས་རྒྱས་པའི་གནས་ཀྱི་འོག་མིན་ཡིན་པར་གྲུབ་བོ། ། ཡང་རྒྱལ་རབ་བཀའ་བཀོལ་མ་ལས། ཞིང་ཁམས་འདིའི་བཀོད་པ་བཤད་པ་ཚུལ་མདོ་དང་དངོས་སུ་མི་འདྲ་བ་མང་དུ་བྱུང་བ་ནི། སྔོན་གྱི་གང་ཟག་དམ་པ་རྣམས་ཀྱི་གསུང་བགྲོས་ལས་བྱུང་པ་ཡིན་པའི་ཕྱིར་དང་། རྒྱལ་བློན་བྱང་ཆུབ་སེམས་དཔའ་རྣམས་ཀྱི་དུས་ཀྱི་གཙུག་ལག་ཁང་གི་བརྒྱུད་རིས་ལ་ཡང་ཡོད་པའི་ཕྱིར་དགག་པར་མི་ནུས་སོ། ། འདིར་ནི་རྗེ་བཙུན་རིན་པོ་ཆེ་བསོད་ནམས་རྩེ་མོའི་རྒྱུད་སྡེ་སྤྱིའི་རྣམ་གཞག་ཏུ་སྟོན་པ་ལོངས་སྤྱོད་རྫོགས་སྐུའི་ཞིང་ཁམས་ཕལ་པོ་ཆེའི་མདོ་དང་ཤིན་ཏུ་མཐུན་པ་ཞིག་གསུངས་པ་ལ། བླ་མ་རྗེ་བཙུན་རེད་མདའ་པས།
མདོ་ལ་ཞིབ་ཏུ་མ་གཟིགས་པའི་དགག་པ་མང་པོ་བྱུང་རྒྱལ་དུ་བྲིས་འདུག་པ་དེ་ཉིད་ཧ་ཅང་ཐལ་ཆེས་པར་མཐོང་ནས་མདོའི་ཁུང་འགའ་ཞིག་སྨོས་པའོ། ། ཞེས་་་་་་པ་དེ་དག་གིས་ནི་འོག་མིན་ལ་འཕྲོས་ནས་དེ་ཉིད་ཀྱི་འཁྲུལ་སེལ་ཐམས་ཅད་མཁྱེན་པ་གློ་བོ་མཁན་ཆེན་བསོད་ནམས་ལྷུན་གྲུབ་ཀྱི་གསུང་རབ་འོག་མིན་སྟུག་པོ་བཀོད་པའི་རྒྱན་ལས་བྱུང་བ་ཇི་ལྟ་བ་བཞིན་བཤད་ཟིན་ནས། དེ་དག་གི་ནི་སྟོན་པ་ཐམས་ཅད་མཁྱེན་པའི་རྣམ་ཐར་མདོར་བསྡུས་པ་ཙམ་བཤད་ཟིན་ཏོ།། ༈ །།གཉིས་པ་སྟོན་པ་ཧེ་རུ་ཀའི་བྱོན་ཚུལ་ལ། ནཱ་རོ་པའི་མན་ངག་གི་ལུགས་དང་། རྒྱུད་འགྲེལ་གཞན་གྱི་ལུགས་གཉིས་ལས། དང་པོ་ལ་ནམ་བྱོན་པའི་དུས་དཔྱད་པ་དང་། ཇི་ལྟར་བྱོན་པའི་ཚུལ་དངོས་སོ། ། དང་པོ་ལ་བྷ་ཝ་བྷ་དྲ་དང་། སྐལ་ལྡན་གྲགས་པ་སོགས།
སྟོན་པ་འདི་ཐོག་མ་མེད་པའི་དུས་སུ་སངས་རྒྱས་ནས་བདེ་མཆོག་གསུངས་ལ། ཕྱིས་ཟས་གཙང་མའི་སྲས་སུ་གྱུར་ནས་བཟླས་ཏེ་མ་གསུངས་སོ། ། དེའི་རྒྱུ་མཚན་ཡང་བདེ་མཆོག་ཡུལ་ཉི་ཤུ་རྩ་བཞི་ན་གནས་པའི་དཔའ་བོ་རྣལ་འབྱོར་མས་ཉམས་སུ་བླངས་ཏེ། བསྐལ་པ་ཆགས་འཇིག་གིས་ཞིག་པར་མི་ནུས་པས། མི་ནུབ་པར་གནས་པ་ཡིན་ལ། རྒྱུད་སྡེ་གཞན་རྣམས་ནི་དེས་ཞིག་པར་ནུས་པས་བར་སྐབས་སུ་ནུབ་པའི་ཕྱིར་སླར་ཡང་བཟླས་ཏེ་གསུངས་སོ། ། ཞེས་བཞེད་དོ། ། འདིར་ནི་སློབ་དཔོན་ཨིནྡྲ་བྷུ་ཏའི་འགྲེལ་པར། རྣལ་འབྱོར་མ་སྙིང་པོའི་རྒྱུད་དྲངས་ནས། སླར་ཡང་བཟླས་ཏེ་གསུངས་པར་བཤད་ཅིང་།
དེ་དག་དེའི་དགོངས་པ་ཡང་། དང་པོར་སངས་རྒྱས་པའི་གནས་འོག་མིན་དུ་བདེ་མཆོག་གི་རྒྱུད་རྒྱུན་མི་ཆད་པར་གསུངས། བར་པ་རྒྱུད་དཀྲུགས་བཤད་མཛད་པའི་གནས་རི་རབ་ཀྱི་རྩེ་མོ། ཕྱིས་མཛད་པ་བཅུ་གཉིས་ཀྱི་ཚུལ་བསྟན་པའི་རྗེས་སུ་ཤཱཀྱ་ཐུབ་པས་རྒྱུད་བསྐྱར་ནས་གསུངས་པའི་གནས་དཔལ་འབྲས་སྤུངས་ཡིན་པར་བཞེད་དོ། ། བཤད་པའི་རྒྱུད་མཁའ་འགྲོ་རྒྱ་མཚོར། རྩོད་པའི་དུས་ཀྱི་ས་ནང་དུ། བཅོམ་ལྡན་འདས་མཐའ་ཡས་ལ་འདི་གསུངས། ཤཱཀྱ་སེང་གེས་གསུངས་པའི་རྒྱུད། ། རྣལ་འབྱོར་ཕ་རོལ་ཆེར་གསོན་པའོ། ། ཞེས་རྩོད་དུས་སུ་བཟླས་ཏེ་གསུངས་པར་བཤད།
རྩོད་དུས་སུ་གསུངས་པའི་རྒྱུ་མཚན་ཡང་། རྡོ་རྗེ་ས་འོག་གི་རྒྱུད་ལས། དུས་ནི་རྣམ་བཞིའི་དབྱེ་བ་ཡིས། ། རྒྱུད་སྡེ་རྣམ་པ་བཞིར་གསུངས་སོ། ། ཞེས་དུས་རྣམ་པ་བཞིའི་གདུལ་བྱ་ལ་དགོངས་ནས་རྒྱུད་སྡེ་བཞི་གསུངས་པར་བཤད་ལ། རྩོད་དུས་ཀྱི་གདུལ་བྱ་ལ་བླ་མེད་གསུངས་པ་ཡང་། དུག་གསུམ་རགས་པ་རྣམས་བྱང་ཆུབ་ཀྱི་རྩ་ལག་ཏུ་བསྒྱུར་བ་ལ་དགོངས་ཏེ། ཧེ་རུ་ཀ་མངོན་བྱུང་ལས། ཧེ་རུ་ཀ་དཔལ་བཟུང་བྱས་ནས། ། སྙིགས་མའི་དུས་སུ་འགྲུབ་པར་འགྱུར། །
ཞེས་གསུངས་སོ། ། དེས་ན་རྩོད་དུས་ཀྱི་མགོ་བརྩམས་པའི་ཚེ་མི་རྣམས་ཕན་ཚུན་མིག་སེར་ལ་བརྟེན་ནས། སེམས་ཅན་རྣམས་ཕན་ཚུན་གཅིག་གིས་གཅིག་གསོད་པའི་ལས་བྱུང་ངོ་། ། བསད་པའི་རོ་རྣམས་ཕྱོགས་མཚམས་བརྒྱད་དུ་བསྐྱལ་བས་དུར་ཁྲོད་བརྒྱད་ཆགས་སོ། ། དེར་རོ་ལ་ཁྲག་བྱུང་། དེའི་རླངས་པ་ནམ་མཁའ་ལ་སོང་བས་སྤྲིན་བརྒྱད་ཆགས་སོ། ། དེ་ལས་ཆར་བབས་པས་ཆུ་ཆེན་བརྒྱད་བྱུང་། ཆུའི་རླངས་ལས་ཤིང་ཆེན་བརྒྱད་སྐྱེས། ཤིང་ཆེན་པོ་བརྒྱད་ལ་ཕྱོགས་སྐྱོང་བརྒྱད་ཆགས། ཆུ་ཆེན་བརྒྱད་ལ་ཀླུ་ཆེན་བརྒྱད་ཆགས་སོ་ཞེས་སློབ་དཔོན་རྣལ་འབྱོར་པ་ཞེས་པའི་དུར་ཁྲོད་ཀྱི་རྟོག་པར་བཤད་དོ། །
གནས་ཉི་ཤུ་རྩ་བཞི། ཡུལ་སུམ་ཅུ་སོ་གཉིས་ནི། རྗེ་བཙུན་གྱི་རྣམ་བཤད་དག་ལྡན་ལས། སྤྱིར་འོག་རླུང་གི་དཀྱིལ་འཁོར་ནས་ཚངས་པའི་འཇིག་རྟེན་གྱི་བར་ན་ཡོད་ལ། ཁྱད་པར་དུ་སངས་རྒྱས་འབྱུང་བའི་གནས་ཀྱི་གཙོ་བོ་ཡིན་པས་འཛམ་བུའི་གླིང་འདི་ན་ཡོད་ལ། གང་ན་གང་ཡོད་པ་ཡང་འོག་ནས་བཤད་པར་འགྱུར་རོ། ། གཉིས་པ་ལ་གདུལ་བྱ། འདུལ་བྱེད། འདུལ་ཚུལ། གཅིག་དང་ཐ་དད་དཔྱད་པ་བཞི་ལས།
གདུལ་བྱ་དབང་ཕྱུག་གི་རྣམ་འཕྲུལ་ནི། དེའི་ཚེ་རི་རབ་ཀྱི་སྟེང་ན་དྲག་པོ་དབང་ཕྱུག་ཆེན་པོ་སྐུ་མདོག་ནག་པོ་ཞལ་གཅིག་པ་ཕྱག་བཅུ་གཉིས་པ། གཅེར་བུ་ལུས་ལ་ཐལ་བས་བྱུགས་པ། རལ་པའི་ཅོད་པན་ཅན། ཡུམ་ལྷ་མོ་ཨུ་མ་སྐུ་མདོག་དམར་མོ་ཞལ་གཅིག་ཕྱག་གཉིས་མས་འཁྱུད་པ་ཞིག་བྱུང་ངོ་། ། འདི་ལ་སྐུ་གསུང་ཐུགས་ཡོན་ཏན་འཕྲིན་ལས་ལྔ་ལས། སྐུའི་སྤྲུལ་པ་ནམ་མཁའ་ལ་ལྷའི་གཙོ་བོ་བཞི་ཆུང་མ་དང་བཅས་པ་བྱུང་ནས། ཤར་ཕྱོགས་སུ་ལི་ར་མ་ལ་ཡ། བྱང་ཛ་ལེནྡྷ་ར། ནུབ་ཨོ་ཌི་ཡ་ན།
ལྷོ་ཨར་བུ་ཏ་དང་བཞི་བཟུང་ངོ་། ། དེ་བཞི་ལ་ལྷའི་སྐད་དུ་གནས་ཞེས་བྱའོ། ། ཡང་ལྷའི་གཡོག་པོ་དྲི་ཟ་བཞི་ཆུང་མ་དང་བཅས་པ་བྱུང་སྟེ། ཤར་ལྷོ་གོ་ཏ་ཝ་རི། ལྷོ་ནུབ་ར་མི་ཤྭ་རི། ནུབ་བྱང་དེ་ཝི་ཀོ་ཊི། བྱང་ཤར་མ་ལ་ཝ་སྟེ་མཚམས་བཞི་བཟུང་ངོ་། ། དེ་བཞི་ལ་དྲི་ཟའི་སྐད་དུ་ཉེ་བའི་གནས་ཞེས་བྱའོ། ། དེ་རྣམས་ནི་དབང་ཕྱུག་གི་ཐུགས་ཀྱི་སྤྲུལ་པ་སྟེ་ནམ་མཁའ་ལས་བྱུང་སྟེ་འཛམ་བུའི་གླིང་དུ་སྤྱོད་པས་མཁའ་སྤྱོད་ཀྱི་འཇིག་བྱེད་བརྒྱད་ཞེས་བྱའོ། ། ཡང་རི་རབ་ཀྱི་ཁོང་སང་ན་གནོད་སྦྱིན་གྱི་གཙོ་བོའི་ཆུང་མ་དང་བཅས་པ་བྱུང་ནས་ཤར་ཕྱོགས་ཀ་མ་རུ་པ་དང་།
བྱང་ཕྱོགས་ཨོ་ཌི་གཉིས་བཟུང་སྟེ། དེ་གཉིས་ལ་གནོད་སྦྱིན་གྱི་སྐད་དུ་ཞིང་ཞེས་བྱའོ། ། གནོད་སྦྱིན་གྱི་གཡོག་པོ་གཉིས་ཆུང་མ་དང་བཅས་པས་ནུབ་ཏྲི་ཤ་ཀུ་ནེ་དང་། ལྷོ་ཀོ་ས་ལ་གཉིས་བཟུང་སྟེ། དེ་གཉིས་ཡང་གནོད་སྦྱིན་གྱི་སྐད་དུ་ཉེ་བའི་ཞིང་ཞེས་བྱའོ། ། སྲིན་པོའི་གཙོ་བོ་གཉིས་ཆུང་མ་དང་བཅས་པ་ཤར་ལྷོ་ཀ་ལིང་ཀ་དང་། ལྷོ་ནུབ་ལཾ་པ་ཀ་གཉིས་བཟུང་སྟེ། དེ་གཉིས་ལ་སྲིན་པོའི་སྐད་དུ་ཚནྡྷོ་ཞེས་བྱའོ། ། སྲིན་པོའི་གཡོག་པོ་གཉིས་ཆུང་མ་དང་བཅས་པས་ནུབ་བྱང་ཀན་ཛི་དང་། བྱང་ཤར་ཧི་མ་ལ་ཡ་གཉིས་བཟུང་སྟེ།
དེ་གཉིས་ལ་ཡང་སྲིན་པོའི་སྐད་དུ་ཉེ་བའི་ཚནྡྷོ་ཞེས་བྱའོ། ། དེ་རྣམས་ནི་གསུང་གི་སྤྲུལ་པ་སྟེ། ས་སྟེང་ན་སྤྱོད་པས་ས་སྤྱོད་ཀྱི་འཇིག་བྱེད་བརྒྱད་ཅེས་བྱའོ། ། ཡང་རྒྱ་མཚོའི་ནང་ནས་ཀླུའི་གཙོ་བོ་གཉིས་ཆུང་མ་དང་བཅས་པ་བྱུང་ནས་ཤར་ཏྲེ་ཏ་པུ་རི་དང་། བྱང་གྲྀ་ཧ་དེ་ཝ་གཉིས་བཟུང་སྟེ། དེ་གཉིས་ལ་ཀླུའི་སྐད་དུ་འདུ་བ་ཞེས་བྱའོ། ། ཀླུའི་གཡོག་པོ་གཉིས་ཆུང་མ་དང་བཅས་པ་བྱུང་ནས། ནུབ་སཽ་རཥྚ་དང་། ལྷོ་སུ་ཝརྣ་དེ་ཝ་གཉིས་བཟུང་སྟེ། དེ་གཉིས་ལ་ཀླུའི་སྐད་དུ་ཉེ་བའི་འདུ་བ་ཞེས་བྱའོ། །
ཡང་རི་རབ་ཀྱི་འོག་ནས་ལྷ་མ་ཡིན་གྱི་གཙོ་བོ་གཉིས་ཆུང་མ་དང་བཅས་པ་བྱུང་ནས་ཤར་ལྷོ་ན་ག་ར་དང་། ལྷོ་ནུབ་སིནྡྷུ་ར་གཉིས་བཟུང་སྟེ། དེ་གཉིས་ལ་ལྷ་མ་ཡིན་གྱི་སྐད་དུ་དུར་ཁྲོད་ཅེས་བྱའོ། ། ཡང་ལྷ་མ་ཡིན་གྱི་གཡོག་པོ་གཉིས་ཆུང་མ་དང་བཅས་པ་བྱུང་ནས་ནུབ་བྱང་མ་རོ་དང་། བྱང་ཤར་ཀུ་མུ་ཏ་གཉིས་བཟུང་སྟེ། དེ་གཉིས་ལ་ཡང་ལྷ་མ་ཡིན་གྱི་སྐད་དུ་ཉེ་བའི་དུར་ཁྲོད་ཅེས་བྱའོ། ། དེ་རྣམས་ནི་སྐུའི་སྤྲུལ་པ་སྟེ་ས་འོག་ནས་འཛམ་བུ་གླིང་དུ་སྤྱོད་པས་ས་འོག་སྤྱོད་པའི་འཇིག་བྱེད་བརྒྱད་ཅེས་བྱའོ། ། ཡང་ཡོན་ཏན་ལས་ཐུན་མཚམས་ཀྱི་ཡུམ་བཞི་སྤྲུལ་སྟེ། དེ་ཡང་དབང་ཕྱུག་གི་མདུན་དུ་སྒྲ་གཅན་སྔོན་པོ། ཉེ་བའི་སྒྲ་གཅན་ལྗང་ཁུ་གཡོན།
མུན་པ་དམར་པོ་རྒྱབ། ཉེ་བའི་མུན་པ་སེར་པོ་གཡས་སུ་སྤྲུལ་ལོ། ། འཕྲིན་ལས་ལ་ཐུན་མཚམས་ཀྱི་མ་མོ་བརྒྱད་སྤྲུལ་ཏེ། ཤར་དུ་ཁྭ་གདོང་མ་སྔོན་མོ། བྱང་དུ་འུག་གདོང་མ་ལྗང་ཁུ། ནུབ་ཏུ་ཁྱི་གདོང་མ་དམར་མོ། ལྷོར་ཕག་གདོང་མ་སེར་མོ། མཚམས་བཞིར་མིའི་གདོང་ཅན་ཕྱེད་གཟུགས་མ་བཞིའོ། ། དེ་ཡང་ཐུགས་ཀྱི་སྤྲུལ་པ་བརྒྱད། ཞེ་སྡང་ཤས་ཆེ་པས་ཁ་དོག་ནག་མོ།
གསུང་གི་བརྒྱད་འདོད་ཆགས་ཤས་ཆེ་བས་དམར་པོ། སྐུའི་བརྒྱད་གཏི་མུག་ཤས་ཆེ་བས་དཀར་པོ། ཡོན་ཏན་གྱི་བཞི་ང་རྒྱལ་སེར་སྣ་ཤས་ཆེ་བས་རང་རང་གི་མདོག་ལ་སོ་མདངས་ཆེ་བ། འཕྲིན་ལས་བརྒྱད་ཕྲག་དོག་ཤས་ཆེ་བས་ཁ་དོག་སྣ་ཚོགས་པའོ། ། དེ་ལྟར་དབང་ཕྱུག་འཁོར་དང་བཅས་པ་སྤྲུལ་ནས་དེའི་ཚེ་དྲག་པོ་དབང་ཕྱུག་ཉི་ཤུ་རྩ་བཞི་མཐུ་ཆེ་བ། རྩལ་དྲག་པ། ཕན་ཚུན་གཅིག་འོག་ཏུ་གཅིག་མི་འདུ་བས་ཐུན་མོང་དུ་དཔོན་གཅིག་དགོས་པ་གླེང་བ་ན། རི་རབ་ཀྱི་རྩེ་ན་དྲག་པོ་དབང་ཕྱུག་ཆེན་པོ་བཞུགས་ཏེ། ལྷ་མོ་ཨུ་མ་དང་སྙོམས་པར་འཇུག་ཅིང་། ཐུན་མཚམས་སུ་ཡང་མ་མོ་བཅུ་གཉིས་དང་སྙོམས་པར་འཇུག་པས་མི་ཁོམ་སྟེ།
དེ་རྣམས་ལ་མཆོད་པའི་རྟེན་དུ་རྡོ་རྗེའི་རང་བྱུང་གི་ལིངྒ་ཉི་ཤུ་རྩ་བཞི་བྱིན་ཏེ། དེ་ཡང་པུ་མི་ར་མ་ལ་ཡར་མགོ་བོ་ལྟ་བུའི་ལིངྒ་ནས། ཀུ་ལུ་ར་པུས་མོ་ལྟ་བུའི་ལིངྒ་སྟེ། དེ་ལྟར་ན་ཡུལ་ཉེར་བཞི་ན་རང་བྱུང་གི་ལིངྒ་ཉི་ཤུ་རྩ་བཞི་བཞུགས་སོ། ། ཁོང་རྣམས་ཀྱིས་ཀྱང་དེ་རྣམས་ལ་དུས་གསུམ་དུ་མཆོད་པ་བྱེད་དོ། ། དེའི་ཚེ་དབང་ཕྱུག་གཙོ་འཁོར་རྣམས་ཀྱིས་འཛམ་བུའི་གླིང་པའི་སྐྱེ་དགུ་རྣམས་མ་རུང་བར་བྱས་ཏེ། ཞེ་སྡང་ཤས་ཆེ་བས་ཟས་སུ་མི་ཤ་བཟའོ། ། སྐོམ་དུ་མི་ཁྲག་འཐུང་ངོ་། ། གོས་སྟན་མི་ལྤགས་ཀྱི་གཡང་གཞི་ལ་བྱས། མིའི་རུས་པ་ལ་རྒྱན་དྲུག་བྱས་སོ། །
འདོད་ཆགས་ཤས་ཆེ་བས་སྤྱོད་ལམ་རྣམ་བཞིར་འདོད་ཆགས་ཀྱི་ཀུན་ཏུ་སྤྱོད་པར་བྱེད་དེ། གཏི་མུག་ཤས་ཆེ་བས་འདོད་ཡོན་ལྔ་གང་དགར་སྤྱོད། ལས་དང་དེ་ཁོ་ནའི་དོན་ལ་རྨོངས། རང་ལོག་པའི་ལམ་ལ་གནས་ནས་གཞན་ལོག་པའི་ལམ་ལ་འཇུག་པར་བྱེད། ང་རྒྱལ་ཤས་ཆེ་བས་དྲེགས་པའི་སྡོམ་ཚིག་སྨྲ། དེ་ཡི་འཛམ་བུ་གླིང་གི་སྐྱེ་དགུ་ཐམས་ཅད་དབང་དུ་བསྡུས་ནས་མ་རུང་པར་བྱེད་དོ། ། གཉིས་པ་འདུལ་བྱེད་ཧེ་རུ་ཀའི་རྣམ་པར་སྤྲུལ་པ་ནི། དེའི་ཚེ་འོག་མིན་དུ་སངས་རྒྱས་པའི་རྒྱུ་རྡོ་རྗེ་འཆང་ལོངས་སྤྱོད་རྫོགས་པའི་སྐུས་དབང་ཕྱུག་འཁོར་དང་བཅས་པ་འདུལ་བའི་དུས་ལ་བབས་ཅིང་། འདུལ་བའི་ཐབས་ཀྱང་གཞན་གང་གིས་ཀྱང་མི་ཐུལ་བས། དེ་དག་རང་མིང་དང་ཆ་ལུགས་མཐུན་པས་འདུལ་བར་དགོངས་ནས་དགོངས་པ་སྣ་ཚོགས་པའི་དམ་ཚིག་ཆེན་པོ་རྣམ་པར་རོལ་པའི་རྡོ་རྗེ་ཞེས་བྱ་བའི་ཏིང་ངེ་འཛིན་ལ་ཞུགས་ཏེ།
བ་སྤུའི་བུ་ག་ནས་དཀྱིལ་འཁོར་སྣ་ཚོགས་པ་གླིང་བཞི་བྱེ་བ་ཕྲག་བརྒྱར་སྤྲོས་ཤིང་། ཁྱད་པར་དུ་རི་རབ་ཀྱི་རྩེ་མོར་འབྲས་བུ་རྡོ་རྗེ་འཆང་སྤྲུལ་པའི་སྐུ་གཙོ་འཁོར་དྲུག་ཅུ་རྩ་གཉིས་སྤྲུལ་ལོ། ། དེ་ཡང་དབང་ཕྱུག་དང་ཨུ་མའི་གཉེན་པོར་གཙོ་བོ་ཡབ་ཡུམ། ཐུན་མཚམས་ཀྱི་མ་མོ་བཞིའི་གཉེན་པོར་སྙིང་པོའི་རྣལ་འབྱོར་མ་བཞི། དྲག་པོ་ཡབ་ཡུམ་དང་བཅས་པའི་གཉེན་པོར་ཐུགས་གསུང་སྐུའི་དཔའ་བོ་ཉེར་བཞི། མ་མོ་བརྒྱད་ཀྱི་གཉེན་པོར་སྒོ་མཚམས་མ་བརྒྱད། སྐུ་མདོག་ཞལ་ཕྱག་གདུལ་བྱ་དང་མཐུན་པར་སྤྲུལ་ལོ། ། རྣལ་འབྱོར་མ་སྙིང་པོའི་རྒྱུད་ལས། གདུལ་བྱའི་མིང་ནི་འདུལ་བྱེད་ལ་གྲགས་འགྱུར། ། ཞེས་གསུངས་པ་ལྟར་རོ། །
གསུམ་པ་ཇི་ལྟར་འདུལ་བའི་ཚུལ་ནི། རྒྱུད་དེ་ཉིད་ལས། དྲག་པོ་འཇིགས་བྱེད་འཁོར་དང་བཅས་པ་ཡང་། ། འཇུག་ཅིང་དབང་བཅས་ལོངས་སྤྱོད་ཐིམ་པར་སྤྱད། ། ཞེས་གསུངས་པས། ལོངས་སྤྱོད་པ་དང་། ཐིམ་པ་དང་། དབང་དུ་བྱས་པ་གསུམ་གྱིས་བརྟུལ་ལོ། ། དང་པོ་ནི། ཁོང་རྣམས་ཀྱིས་ཁ་ཟས་ཤ་ཁྲག་དྲོན་མོ་དང་བཅས་པ་ཚོགས་ཀྱི་འཁོར་ལོར་ལོངས་སྤྱོད་པས།
དཔལ་ཁྲག་འཐུང་གི་ལྷ་ཚོགས་ཞེས་སོ། ། རྒྱན་ཆ་རྣམས་འཕྲོགས་ནས་ཧེ་རུ་ཀ་གཙོ་འཁོར་གྱི་རྒྱན་གོས་སུ་བྱས་པས། ཧེ་རུ་ཀའི་ཆས་དྲུག་གོ་ཞེས་པ་འབྱུང་བའི་རྒྱུ་མཚན་ཡང་དེ་ཡིན་ནོ། །

གཉིས་པ་ཐིམ་པ་ནི། ལྷ་ཆེན་འཁོར་བཅས་རྣམས་ཚར་བཅད། རྣམ་པར་ཤེས་པ་འོད་གསལ་དུ་བསྟིམ་ནས་སླར་ཡང་རྗེས་སུ་བཟུང་ནས་མ་འོངས་པའི་དུས་སུ་དེ་བཞིན་གཤེགས་པ་ཐལ་བའི་དབང་པོ་ཞེས་བྱ་བར་ལུང་སྟོན་པར་མཛད་དོ། ། གསུམ་པ་དབང་དུ་བྱས་པ་ནི། འཇིག་བྱེད་རྟེན་གྱི་མཐུ་བོ་ཆེ་དྲག་པོ་འཁོར་དང་བཅས་པ་བཅོམ་པའི་བརྡར། ལྷ་ཆེན་འཁོར་དང་བཅས་པའི་ལུས་གདན་དུ་བྱས་ཏེ་ཐམས་ཅད་ཀྱང་ཡིད་བཏགས་ཀྱི་གདན་ལ་བཞུགས་པའོ། ། ཞེས་གསུངས་སོ། ། རྩ་རྒྱུད་ལས། ཡིད་བཏགས་ཆེན་པོ་གདན་དུ་བྱས། ། ཞེས་གསུངས་པ་དང་། དེ་ཡང་ཧེ་རུ་ཀ་ཡབ་ཡུམ་གྱིས་འཇིགས་བྱེད་དུས་མཚན་གདན་དུ་བྱས་སོ། །
རྣལ་འབྱོར་མ་བཞིས་སྒྲ་གཅན་མ་སོགས་ཡུམ་བཞི། འཁོར་ལོ་གསུམ་གྱིས་འཇིགས་བྱེད་ཉེར་བཞི་ཆུང་མ་དང་བཅས་པ། སྒོ་མཚམས་མ་བརྒྱད་ཀྱིས་མིའམ་ཅིའི་བུ་མོ་བརྒྱད་གདན་དུ་བྱས་སོ། ། བཞི་པ་གཅིག་དང་ཐ་དད་སྤྱད་པ་ནི། དེ་ལྟར་གདུལ་བྱ་འདུལ་བྱེད་འདུལ་ཚུལ་དེ་རྣམས་དྲངས་དོན་ཡིན་གྱི། ངེས་པའི་དོན་དུ་ཡེ་ཤེས་གཅིག་གིས་བསྡུས་པའི་ཆོ་འཕྲུལ་ཡིན་པས་ཐ་མི་དད། འདུས་པར། སྐུ་ཡི་རྡོ་རྗེ་ཚངས་པར་འགྱུར། ། གསུང་གི་སྟོན་པ་དབང་ཕྱུག་ཆེ། ། ཐུགས་ཀྱི་སྟོན་པ་ཁྱབ་འཇུག་ཡིན། །
ཞེས་བཤད་པས། འཇིགས་བྱེད་འཁོར་བཅས་ནི་དབང་ཕྱུག་གི་སྤྲུལ་པ། དབང་ཕྱུག་ནི་རྡོ་རྗེ་འཆང་གི་སྤྲུལ་པ། འདུལ་བྱེད་ལྷ་ཚོགས་རྣམས་ནི་ཧེ་རུ་ཀའི་སྤྲུལ་པ། ཧེ་རུ་ཀ་ནི་རྡོ་རྗེ་འཆང་གི་རྣམ་སྤྲུལ་ཏེ་དེ་དག་ཐམས་ཅད་ནི་ངེས་པའི་དོན་དུ་རྡོ་རྗེ་འཆང་ཆེན་པོའི་ངོ་བོའི་རང་བཞིན་ཡིན་ནོ། ། གཉིས་པ་རྩ་བཤད་ཀྱི་རྒྱུད། འགྲེལ་པ། མན་ངག་དང་བཅས་པ་ལ་བརྟེན་པ། བུ་ཐམས་ཅད་མཁྱེན་པས་མཛད་པའི་བདེ་མཆོག་གི་ཆོས་འབྱུང་ལས། སློབ་དཔོན་རྡོ་རྗེས་མཛད་པའི་འགྲེལ་པ་ཚིག་དོན་རབ་གསལ་དུ།
གཉིས་ལྡན་གྱི་དུས་སུ་དྲག་པོ་དབང་ཕྱུག་ཆེན་པོ་བརྟུལ་བའི་ཚེ་གསུངས་པར་འདོད་ཀྱང་། བླ་མ་རྩོད་ལྡན་གྱི་དུས་སུ་བཞེད་དེ། དེ་ལ་དབང་ཕྱུག་ཆེན་པོ་ལ་སྐུ་བཞི་ཡོད་དེ། ཞི་བའི་སྐུ་དཀར་པོ་ལག་པ་བཞི་པ། ཆུང་མ་དཀར་མོ་དང་སྙོམས་པར་སྦྱོར་བ་རི་རབ་ཀྱི་དབུས་ན་གནས། རྒྱས་པའི་སྐུ་སེར་པོ་མགོ་བོ་བརྒྱད་པ་ཆུང་མ་རལ་གཅིག་མ་དང་སྙོམས་པར་འཇུག་པ་རི་རབ་ཀྱི་ཤར་ན་གནས། དབང་གི་སྐུ་དམར་པོ་ཆུང་མ་དམར་མོ་དང་སྙོམས་པར་འཇུག་པ་གཞན་འཕྲུལ་དབང་བྱེད་ན་གནས། མངོན་སྤྱོད་ཀྱི་དྲག་པོ་འཇིགས་བྱེད་དེ་ནག་པོ་ཆུང་མ་དུས་མཚན་མ་དང་སྙོམས་པར་འཇུག་པ་འཛམ་བུ་གླིང་གི་དབུས་མ་ག་ཏ་ན་གནས་པའོ། ། དེའི་སྤྲུལ་པ་བྱུང་ཚུལ་གོང་དང་འདྲ། ཡུལ་ཉི་ཤུ་རྩ་བཞིར་གང་དང་གང་གནས་སྤྱད་པ་ལ།
རྩ་རྒྱུད་ལས། པུ་ལི་སོགས་པར་གང་བར་བསྟན་པ། ། ཕྱི་ནང་བདག་ཉིད་ཅན་དུ་གནས། ། ཞེས་གསུངས་པས། ཕྱིའི་ཡུལ་ཉི་ཤུ་རྩ་བཞི་དང་། ནང་གི་གཉིས་ལས། ནང་གི་ཡུལ་ཉི་ཤུ་རྩ་བཞི་ནི་བཤད་རྒྱུད་ཀྱི་སྟེང་དུ་རྟོགས་པར་བྱའོ། ། ཕྱིའི་ཡུལ་ཉི་ཤུ་རྩ་བཞི་ལ། པུ་ལི་ར་མ་ལ་ཡ་ནི། ཤར་ཕྱོགས་བྷ་ག་ལའི་ལྷོ་ན་མཚོ་མ་ལ་ཡའི་ཆུ་ཀླུང་གི་གནས་ཌ་ཁི་ཏ་འདུག་པའི་གནས་ན་རྡོའི་ལིངྒ་མགོ་བོ་ལྟ་བུའི་མཚོན་པ་ཡོད་པའོ། །
ཛ་ལན་དྷ་ར་ནི་གུ་གེའི་ནུབ་བྱང་ན། ཐོ་ལིང་གི་གཙང་པོ་ཤ་བ་རུ། གངས་གཙང་ཤའི་གཙང་པོ་པི་པ་ཤ་ན། ཤ་ལ་ཛའི་གཙང་པོ་དང་གསུམ་འདུས་པའི་མདོ་ན་གྲོང་ཁྱེར་ཆེན་པོ་ཞིག་ཡོད། དེའི་ཉེ་ལོགས་ན་རྡོའི་ལིངྒ་ཐོད་པ་ཁ་ཕུབ་པ་ལྟ་བུ་ཕྱོགས་གཅིག་ན་བུ་ཁ་དང་བཅས་པ་ཡོད། དེའི་ཉེ་འཁོར་ན་ཞིང་སྐྱོང་ལྷ་མོ་ཛྭ་ལ་མུ་ཁི་ཞེས་བྱ་བ་རྡོ་ལ་རང་འཁྲུངས་སུ་ཡོད་པ། ཁ་ཕུབ་ཉལ་བ་དེ་ལ་གཙུག་ལག་ཁང་བརྩིགས་པ་ཡོད། དེ་ནས་རྒྱང་གྲགས་གཅིག་གི་ཕ་རོལ་ན་བསྒྲུབ་པའི་གནས་བྲག་ཕུག་བརྒྱ། ཆུ་མིག་བརྒྱ། ཤིང་བརྒྱ་ཡོད་པའི་ཐད་ཀའི་བྲག་དཀྱིལ་ན་ཆུ་འབབ་པ་དེ་ལ་མུ་སྟེགས་བྱེད་ཁྲུས་བྱེད་པ་ཡོད།
ཟུར་ཆག་གི་སྐད། ཨུ་རྒྱན་གྱི་རྒྱལ་པོ་ཨིནྡྲ་བོ་དྷི་བྱོན་པའི་ཡུལ་དེ་ཡིན། ཨར་བུ་ཏ་ནི། ལྷོ་ཕྱོགས་ན་རི་དབུས་མཐོ། མཐའ་མ་འབྲང་རྒྱས་འདྲ་བ། ནགས་ཚལ་འཐུག་པོས་བསྐོར་བ་བསྒྲུབ་པའི་གནས་ཉམས་དགའ་བ་ཡོད། གོ་ཏ་ཝ་རི་ནི། བའི་མཆོག་སྦྱིན་ཞེས་བྱ་སྟེ། བལ་ཡུལ་དུ་བ་དཀར་མོ་ཞིག་གི་འོ་མས་མཆོད་སྦྱིན་བྱས་པའི་ཤུལ་དུ་བསྐོས་པས་དབང་ཕྱུག་ཆེན་པོའི་ལིངྒ་གཅིག་བྱུང་། དེ་རི་འབིགས་བྱེད་དང་ཉེ་བ་ན།
རྡོ་རྗེ་གདན་ནས་ཟླ་བ་ཕྱེད་ཕྱིན་པའི་སར་འཁྱེར་ཏེ་མཆོད་པས་བསྒྲུབ་ཆུ་བྱུང་བའི་གནས་ལ་གྲགས་སོ། ། ར་མི་ཤྭ་རི་ནི། དགའ་བའི་དབང་ཕྱུག་གི་གྲོང་ཁྱེར་ན་བསྒྲུབ་གནས་རྡོའི་ལིངྒ་རྟའི་རྔོག་མ་ལྟ་བུས་མཚན་པ་ཡོད་དོ། ། དེ་ཝི་ཀོ་ཊ་ནི། ལྷ་མོའི་རྫོང་སྟེ། ར་བན་ཏྲིའི་ས་ཕྱོགས་གྲོ་མོའི་ལྷོ་ཐད་ན་གྲོང་ཁྱེར་པན་ཙ་པ་ཞེས་བྱ་བའི་རྒྱང་གྲགས་བཞིའི་ཕ་རོལ་ན་དེ་ཝི་ཀོ་ཊའི་ལྷ་ཁང་ཡོད་དོ། ། མ་ལ་ཝ་ནི། ནུབ་ཕྱོགས་ན་ཕྲེང་བ་ཅན་ཞེས་བྱ་བའི་ཡུལ་ན་བསྒྲུབ་གནས་རི་གཡས་གཡོན་གཉིས་མཐོ་བ་ཕྲག་པ་ལྟ་བུའི་མཚན་པའི་བསྒྲུབ་གནས་ཡོད་དོ། ། དེ་རྣམས་ནི་ནམ་མཁའ་ནས་བྱུང་བའི་ལྷ་དང་དྲི་ཟས་བཟུང་བས་མཁའ་སྤྱོད་ཀྱི་གནས་སུ་གྲགས་སོ། ། ཀ་མ་རུ་པ་ནི་འདོད་པའི་གཟུགས་སྟེ།
དམྱལ་བའི་ལྷོ་ཐད་ན་གྲོང་ཁྱེར་ཆེན་པོ་ཞིག་ཡོད་དོ། ། དེའི་ཕྱོགས་ཅིག་ན་བསྒྲུབ་གནས་རྡོའི་ལིངྒ་མཆན་ཁུང་ལྟ་བུས་མཚན་པའི་ཆོས་འབྱུང་མི་གང་ཙམ་གྱི་མཐོ་བ་ཞིག་ཡོད་དོ། ། ཨོ་ཌི་ནི། ལྷོ་ཕྱོགས་ན་རྒྱལ་པོ་ཤིང་རྟ་བཅུ་པའི་གནས་ན་རྡོའི་ལིངྒ་ནུ་མ་ལྟ་བུའི་གནས་ཡོད་དོ། ། ཊི་ཤ་གུ་ནེ་ནི། སྟག་གཟིག་གི་ཡུལ་ན་ངང་པ་ལ་སོགས་པའི་བྱ་སྐད་སྙན་པ་སྒྲོག་པའི་བསྒྲུབ་གནས་རྡོའི་ལིངྒ་ལྟེ་བ་ལྟ་བུས་མཚན་པ་ཡོད་དོ། ། ཀོ་ས་ལ་ནི། རྒྱལ་པོ་གསལ་རྒྱལ་གྱི་ཡུལ་ན་དགེ་བ་ཞེས་བྱ་བས་བརྩིགས་པ་དགེ་བ་ཅན་ཞེས་བྱ་སྟེ། དེའི་རྒྱང་གྲགས་གཅིག་གི་ཕ་རོལ་ན་རྡོའི་ལིངྒ་རྣ་བ་ལྟ་བུས་མཚན་པ་ཡོད་དོ། ། ཀ་ལིཾ་ཀ་ནི།
ཡང་ནང་གི་རྒྱབ་རྡོ་རྗེ་གདན་ནས་དཔག་ཚད་བཅུ་གཅིག་གཉིས་ཀྱི་ཚུལ་རོལ་གླང་པོ་འཛིན་པའི་ས་ཞེས་བྱ་བའི་བསྒྲུབ་གནས་ཡོད་དོ། ། ལཾ་པ་ཀ་ནི། གར་ལོག་གི་རྒྱབ་ན་བྲག་དང་ཆུ་འཐབ་པའི་འགྲམ་ན་བསྒྲུབ་གནས་ཤིན་ཏུ་དབེན་པ་ཡོད་དོ། ། གན་ཛི་ནི། རྒྱ་གར་ལྷོ་ཕྱོགས་ཆོས་ཀྱི་གྲགས་པའི་ཡུལ་དང་ཉེ་བ་ན་གྲོང་ཁྱེར་གྱི་མཆོག་ཅེས་བྱ་བ་གསེར་གྱི་ལིངྒ་ལྟ་བུས་མཚན་པ་ཡོད་དོ། ། དྷ་རི་ཀ་པས་གྲུབ་པ་བརྙེས་པའི་ས་ཕྱོགས། ཧི་མ་ལ་ཡ་ནི། གངས་ཅན་ཏེ་བོད་སྤྱི་ལ་ངོས་འཛིན་པའམ་ཏི་སེ་ན་རྡོའི་ལིངྒ་ཁྲུ་གང་ཙམ་གཅིག་ལ་ཆུ་འབབ་པ་དེ་ལ་ངོས་འཛིན་པ་གཉིས་སོ། ། དེ་རྣམས་ས་སྟེང་ནས་བྱུང་བའི་གནོད་སྦྱིན་དང་སྲིན་པོས་བཟུང་བས་ས་ལ་སྤྱོད་པའི་གནས་སུ་གྲགས་སོ། ། པྲེ་ཏ་པུ་རི་ནི།
སྤུ་ཧྲང་ན་ལུང་པ་ཞིག་གི་དབུས་ན་རྡོའི་ཕོ་མཚན་མིའི་གཟུགས་ཆེ་བ་ཙམ། དེའི་དཀྱིལ་ན་ཡར་ཆུ་ཚན་འཕྱུར་ནས་ཡོང་པའི་གནས་དེ་ཡིན་ནོ། ། གྲྀ་ཧ་དེ་ཝ་ནི། ལི་ཡུལ་ལྕང་ར་སྨུག་པོ་ན་རྡོའི་ལིངྒ་སྙིང་ལྟ་བུས་མཚན་པའི་སྒྲུབ་གནས་ཡོད་དོ། ། སཽ་ར་ཊ་ནི། ཡུལ་འཁོར་བཟང་པོ་ཅན་ཞེས་བྱ་སྟེ། ནུབ་ཕྱོགས་སུ་ཟླ་བ་ཕྱེད་དང་གསུམ་ཕྱིན་པ་ན་སོ་མན་ཐ་ཞེས་པའི་རྟེན་ཡོད་པའོ། ། ཁ་ཅིག་ཝ་ར་ན་སེ་ལ་འདོད་དོ། ། སུ་ཝརྞ་དེ་ཝ་ནི་གསེར་གླིང་སྟེ། གསེར་གླིང་རྒྱལ་པོའི་གླིང་ཆུང་ཅིག་ཡིན་ནོ། །
ན་ག་ར་ནི། ནུབ་ཕྱོགས་ན་ན་ག་རའི་ཡི་གེ་འབྱུང་བའི་གནས་དེ་ཡིན་ནོ། ། སིནྡྷུ་ར་ནི། ཆུ་བོ་ཆེན་པོ་སིནྡྷུ་ར་འབབ་པའི་སའི་ཆ་རྒྱ་གར་ལྷོ་ཕྱོགས་ན་ཡོད་དོ། ། མ་རོ་ནི། ཛ་ལན་དྷ་ར་དང་ཉེ་བའི་བྱང་ཕྱོགས་ན་བྲག་ཕུག་གཅིག་ན་རྡོའི་མཚན་མ་རྐང་པའི་མཐེ་བོང་ལྟ་བུས་འཕྲུལ་བ་ལ། བཏོན་པས་མི་འཐོན་པ་ཞིག་ཡོད་དོ། ། གནས་དེ་ནི་ཤིན་ཏུ་འཇིགས་ཟེར་རོ། ། ཀུ་ལུ་ཏ་ནི། གར་ཤའི་རྒྱབ་ཉུང་ཏིའི་ཕུག་ན་སྒྲུབ་གནས་ཕུག་ཐུར་དུ་བརྐོས་པའི་རིང་པོ་ཞིག་ན་རྡོའི་ལིངྒ་པུས་མོ་ལྟ་བུས་མཚན་པ་ཡོད་དོ། །
དེ་རྣམས་འོག་ནས་ཀླུ་དང་ལྷ་མ་ཡིན་བྱུང་ནས་བཟུང་བས་ས་འོག་སྤྱོད་པ་ཞེས་གྲགས་སོ། ། མིའམ་ཅི་བཞི་དང་། ཕྲ་མེན་མོ་བཞི་སྟེ་བརྒྱད་ཀྱི་དུར་ཁྲོད་ཆེན་པོ་བརྒྱད་བཟུང་ངོ་། ། ཁ་ཅིག་འཐུང་སྤྱོད་དང་ཉེ་བའི་འཐུང་སྤྱོད། གྲོང་མཐའ་དང་ཉེ་བའི་གྲོང་མཐའ་བཟུང་ཟེར་རོ། ། འདུལ་བྱེད་ཀྱི་སྐབས་སུ། རི་རབ་ཀྱི་རྩེར་འབྲས་བུའི་ཧེ་རུ་ཀར་བཞེངས་པ་ལ་མི་བསྐྱོད་པས་གཞལ་ཡས་ཁང་གདན་དང་བཅས་པ་ཕུལ། རིན་འབྱུང་གི་འཁོར་ལོ་གསུམ་གྱི་དཔའ་བོ་དང་རྣལ་འབྱོར་མ་རྣམས་སྤྲུལ་ཏེ་ཕུལ། འདི་རྣམས་མ་རྙེད་པར་ཀུན་བཟང་སོགས་བྱང་སེམས་ཉེར་བཞི་དང་། དེ་རྣམས་ཀྱི་ཤེས་རབ་མ་རྡོ་རྗེ་ཕག་མོ་སོགས་སེམས་མ་ཉེར་བཞི་བཤད་དོ། །
སྣང་བ་མཐའ་ཡས་ཀྱིས་ལྷ་མོ་བཅུ་གཉིས་སྤྲུལ་ཏེ་ཕུལ། དོན་གྲུབ་ཀྱིས་གོ་ཆའི་ལྷ་བཅུ་གཉིས་སྤྲུལ་ཏེ་ཕུལ། རྣམ་སྣང་གིས་ཕུང་ཁམས་སྐྱེ་མཆེད་བྱིན་གྱིས་རློབས་པའི་ལྷ་རྣམས་སྤྲུལ་ཏེ་ཕུལ། སྤྲུལ་པ་དེ་རྣམས་རེ་རེ་ལའང་ཡང་སྤྲུལ་དང་། ཉིང་སྤྲུལ་གྱི་ཚོགས་བསམ་གྱིས་མི་ཁྱབ་པ་དང་བཅས་ཏེ། དེ་རྣམས་ཀྱི་རྒྱུད་ཉན་པའི་འཁོར། འདུལ་ཚུལ་གྱི་སྐབས་སུ། དབང་དུ་བྱེད་པ་དང་། ལོངས་སྤྱོད་པ་དང་། ཐིམ་པའི་ཚུལ་གསུམ་ལས།
དང་པོ་ལ་ཡང་གསུམ་ལས། ལུས་ལ་དབང་བྱེད་པ་ནི། མིང་དང་ཆ་ལུགས་འདྲ་བར་བསྒྱུར་ནས་དབང་ཕྱུག་སོགས་ཞབས་ཀྱིས་མནན། ཆུང་མ་རྣམས་འཕྲོགས་ནས་ལོངས་སྤྱད་དེ། མཉམ་སྦྱོར་ལས། སྡིག་མེད་སྟོབས་ཀྱིས་ངོ་མཐོང་དུ། ། དབང་ཕྱུག་དམ་པ་རབ་གནས་པ། ། ལྷ་མོ་བྷི་མོ་འཕྲོགས་ནས་ནི། ། དེ་ཚེ་ལོངས་སྤྱོད་གང་གིས་སྤྱོད། ། ཅེས་པ་ལྟར་རོ། །
གཉིས་པ་ངག་དབང་བྱེད་པ་ནི། འཇིག་རྟེན་པའི་སྲོག་སྔགས་ཀ་ར་ཀ་ར་སོགས། འདས་པའི་སྐུ་གསུང་ཐུགས་ཀྱི་སྙིང་པོ། ཨོཾ་དང་ཧཱུྃ་ཧཱུྃ་ཕཊ྄་ཀྱི་བར་དུ་བཅུག་ནས་ལྷའི་སྔགས་སུ་བྱིན་གྱིས་བརླབས། གསུམ་པ་སེམས་ལ་དབང་བྱེད་པ་ནི། དུག་གསུམ་སྣ་ཚོགས་ཀྱིས་སླད་པའི་སེམས་རྣམ་པར་མི་རྟོག་པའི་ངང་དུ་བརྒྱལ་བར་བྱེད་པའོ། ། གཉིས་པ་ལོངས་སྤྱོད་པ་ནི། བཙུན་མོ་རྣམས་ལ་དགའ་བ་བཞིའི་སྒོ་ནས་ལོངས་སྤྱོད། རུས་པའི་རྒྱན་རྣམས་འཕྲོགས་ཏེ་སྐུ་ལ་བསྣམས། ལོངས་སྤྱོད་འཕྲོགས་ཏེ་ཚོགས་འཁོར་བྱས།
ལག་ཆ་འཕྲོགས་ཏེ་ཕྱག་མཚན་དུ་བསྣམས། རོའི་གདན་ལ་སོགས་འཕྲོགས་ཏེ་གདན་དུ་བྱས། འདུག་སའི་ཡུལ་འཕྲོགས་ཏེ་ཕོ་བྲང་དུ་བྱས་པའོ། ། གསུམ་པ་ཐིམ་པ་ནི། སྲོག་ཐིམ་པ་སྟེ་སྒྲིབ་པ་ཐམས་ཅད་རྣམ་པར་དག་སྟེ། སྤངས་པ་ཕུན་སུམ་ཚོགས་པར་བྱས། སེམས་ཐིམ་པ་ནི་སེམས་འོད་གསལ་དུ་འདྲེས་ནས་ཟུང་འཇུག་ཏུ་བཞེངས་པ་ལྟ་བ་ཕུན་སུམ་ཚོགས་པ་བྱས་པ་ཡིན་ནོ། ། དེ་དག་ནི་ཆོས་རྗེ་བུའི་གསུང་གིས་གོང་མ་ལ་ཟུར་འདེབས་ཀྱི་ཚུལ་དུ་བྱས་པའོ། ། གཉིས་པ་རྒྱུད་གསུངས་པའི་ཚུལ་ལ། རྩ་བའི་རྒྱུད་བཤད་པའི་ཚུལ།
བཤད་པའི་རྒྱུད་གསུང་བའི་ཚུལ། དེ་དག་བསྡུ་བ་པོས་བསྡུས་པའི་ཚུལ་གསུམ་མོ། ། དང་པོ་ནི། དྲག་པོ་འཁོར་བཅས་བཏུལ་ཚར་ནས། རིགས་ལྔའི་དཔའ་བོ་རྣལ་འབྱོར་མ་རྣམས་ཀྱིས་སམ། དཔལ་ཕྱག་ན་རྡོ་རྗེས་ཚོགས་མཆོད་སྔོན་དུ་འགྲོ་བའི་སྒོ་ནས་རྩ་བའི་རྒྱུད་རྣམས་གསུང་བར་གསོལ་བ་བཏབ་པས། སྟོན་པ་ཧེ་རུ་ཀས། ཉན་པའི་འཁོར་དཀྱིལ་འཁོར་ལ་བཀོད་པ་དང་། རི་རབ་ཀྱི་རྡུལ་དང་མཉམ་པའི་སངས་རྒྱས་བྱང་ཆུབ་སེམས་དཔའ་རྣམས་ལ་རྩ་བའི་རྒྱུད་རྒྱས་འབྲིང་བསྡུས་པ་དང་གསུམ་གསུངས་ལ། རྒྱུད་ཀྱི་གཞུང་ཚད་ཀྱང་།
རྒྱས་པ་ལེའུ་འབུམ་པ། འབྲིང་ཤླཽ་ཀ་འབུམ། བསྡུས་པ་ཚིག་འབུམ་པ། ནཱ་རོ་པའི་མན་ངག་ལས་གསུངས། སློབ་དཔོན་རྡོ་རྗེས་མཛད་པའི་འགྲེལ་པར། རྩ་བའི་རྒྱུད་ལེའུ་འབུམ་པ། རྒྱུད་ཕྱི་མ་ནམ་མཁའ་དང་མཉམ་པ་ཤླཽ་ཀ་འབུམ་པ། ཕྱི་མའི་ཕྱི་མ་ལེའུ་ལྔ་བཅུ་རྩ་གཅིག་པ་ཤླཽ་ཀ་བདུན་བརྒྱ་པའོ། ། ཞེས་བཤད་པ་དང་མཐུན་ནོ། ། མཁའ་འགྲོ་རྒྱ་མཚོར།
དེ་ལྟར་ངེས་བརྗོད་འབུམ་གསུམ་ལས། ། ཆུང་བ་བདེ་མཆོག་ཉུང་ངུ་སྟེ། ། ཞེས་པ་དང་། ཀུན་སྤྱོད་དུ། འབུམ་དུ་བརྗོད་པའི་རྒྱུ་ལས་ནི། ། བདེ་མཆོག་བསྡུས་པར་གྱུར་པ་དང་། ། ནམ་མཁའ་དང་ནི་མཉམ་པའི་རྒྱུད། ། འབུམ་ཅིག་ན་ཡང་དེ་དག་བཤད། ། ཞེས་བཤད་པ་གཉིས་མི་འགལ་ཏེ། ཧེ་རུ་ཀ་སྔོན་འབྱུང་ལས།
འབུམ་ཕྲག་འབུམ་ཕྲག་གསུམ་པར་བཤད། ། རྒྱུད་ཀྱི་སྙིང་པོ་བསྡུས་པ་ཡིན། ། ཞེས་པའི་འགྲེལ་པར། རྒྱས་པ་འབུམ་ཕྲག་གསུམ་པ་དང་། རྒྱས་པའི་བསྡུས་པ་འབུམ་ཕྲག་གཅིག་པར་བཤད་པས་སོ། ། རྒྱས་བསྡུས་གསུམ་དུ་འཇོག་པ་ཡང་། ཚིག་གི་སྒོ་ནས་ཡིན་གྱིས། དོན་ནི་རྒྱས་པ་ཉིད་ཀྱི་བརྗོད་བྱ་ཡང་བསྡུས་པའི་ནང་དུ་འདུས་པ་ཡིན་ནོ་གསུངས། རྩ་བའི་རྒྱུད་ཅེས་པ་ཡང་དང་པོར་བྱུང་ཞིང་བཤད་པའི་གཞིར་གྱུར་པ་ཡིན་ལ། དེའི་དབྱེ་བ་ཡང་མིང་གཅིག་ཀྱང་དོན་མི་གཅིག་པ་བཞིར་བཞག་སྟེ།
རྒྱུད་ཕྱི་མ་དང་། ཕྱི་མའི་ཕྱི་མ་སོགས་འབྱུང་བའི་གཞིར་འགྱུར་པ། རྒྱུད་ཕྱི་མ་ལ་ལྟོས་པའི་རྩ་རྒྱུད་སྟེ། ཕྱི་མ་ལས་ཀྱང་ཕྱི་མ་སྟེ། ཞེས་གསུངས་པས་ལེའུ་འབུམ་པ་ལྟ་བུའོ། ། ཡན་ལག་གི་རྒྱུད་དུ་མའི་རྟེན་གཞིར་གྱུར་པས། ཡན་ལག་གི་རྒྱུད་ལ་ལྟོས་པའི་རྩ་རྒྱུད་དེ། འདིར་བཤད་པ་དང་གསུམ་ཀ་ཡན་ལག་གི་རྒྱུད་བསམ་གྱི་མི་ཁྱབ་པར་ཡོད་པར་གསུངས་སོ། ། དགོངས་པ་ངེས་པར་འགྲེལ་བའི་གཞིར་གྱུར་པས་བཤད་རྒྱུད་ལ་ལྟོས་པས་གསུམ་ཀའོ། ། བཤད་པའི་རྒྱུད་སུམ་ཅུ་རྩ་གཉིས་ཡོད་པར་གསུངས་སོ། །
ཐོག་མར་གདུལ་བྱ་སྐལ་ལྡན་ལ་དོན་གསལ་ལ་རྒྱས་པར་གསུངས་པས། བསྡུས་རྒྱུད་བསྡུས་པའི་གཞིར་གྱུར་པ། བསྡུས་རྒྱུད་ལ་ལྟོས་པའི་རྩ་རྒྱུད་སྟེ་དང་པོ་གཉིས་སོ། ། དེ་ལྟར་གསུངས་པའི་རྩ་རྒྱུད་དང་པོ་གཉིས་ནི། དེའི་དུས་ཀྱི་འཁོར་རྣམས་ཀྱིས་ཐུགས་ཉམས་སུ་བཞེས། སྙིགས་མའི་གདུལ་བྱ་རྣམས་ཀྱི་སྤྱོད་ཡུལ་དུ་མ་གྱུར་པས་སྒྲ་ནམ་མཁའ་ལ་དེངས་ཞེས་སམ་གླེགས་བམ་དུ་བྲིས་ཏེ་ནུབ་ཕྱོགས་ཨུ་རྒྱན་དུ་མཁའ་འགྲོ་རྣམས་ཀྱིས་སྤྱན་དྲངས་ནས། ད་ལྟ་མི་ཡུལ་ན་དངོས་སུ་མི་བཞུགས་སོ། ། དེ་གཉིས་སྙིགས་མའི་གདུལ་བྱ་རྣམས་ཀྱི་སྤྱོད་ཡུལ་དུ་མ་གྱུར་ཞེས་པའི་རྒྱུ་མཚན་ཡང་། སྙིགས་དུས་ཀྱི་གདུལ་བྱ་རྣམས་ཚེ་ཐུང་བ་སོགས་དང་། རྒྱས་པ་གཉིས་བརྗོད་བྱེད་ཀྱི་ཚོགས་ཆེ་བས་ཐོས་བསམ་སྒོམ་གསུམ་མི་རྫོགས་པ་ལ་བརྟེན་ནས།
ཤནྟི་པ་ཆེན་པོས། དེ་བས་ན་བསམ་གཏན་གྱི་བདུད་རྩིའི་རོ་མ་མྱང་པར་ཐོས་པ་དང་བསམ་པའི་ཤེས་རབ་ཙམ་ལས་ཆགས་བཞིན་དུ་འཆི་བའི་དུས་བྱེད་པར་མ་གྱུར་ཅིག་སྙམ་དུ་དགོངས་པའི་ཆེད་དུ་གཞུང་རྒྱས་པ་མི་སྣང་བར་བྱིན་གྱིས་བརླབས་པའོ། ། ཞེས་གསུངས་སོ། ། དེ་ཡང་རྡོ་རྗེ་གུར་གྱི་དགོངས་པ་ཡིན་ནོ། ། གཉིས་པ་བཤད་པའི་རྒྱུད་གསུངས་པའི་ཚུལ་ལ། སངས་རྒྱས་མཉམ་སྦྱོར་གྱི་འགྲེལ་པར། གསང་སྔགས་རྒྱུད་དོན་ཤིན་ཏུ་རྟོགས་དཀའ་བས་བཤད་རྒྱུད་ཆ་མཐུན་སོགས་ཀྱིས་བསྒྲུབ་པར་བྱ། ཞེས་དང་། པདྨ་ལྕགས་ཀྱུས། རྩ་རྒྱུད་ཤིན་ཏུ་ཟབ་ཅིང་རྟོགས་དཀའ་བས། །
བཤད་རྒྱུད་ཆ་མཐུན་རྒྱུད་ཀྱིས་གསལ་བར་བྱེད། ། ཅེས་རྩ་རྒྱུད་ཀྱི་དགོངས་པ་བཤད་རྒྱུད་ཀྱིས་འགྲེལ་དགོས་པར་གསུངས་ཤིང་། རྩ་རྒྱུད་འདི་ཉིད་ལས། དཔའ་བོ་འདི་ཡི་སྐད་དུ་ནི། ང་ཡི་རྒྱུད་དུ་སྦས་པ་ཡིན། ། ཞེས་ལམ་དང་འབྲས་བུའི་གསང་བ་རྣམས་དཔའ་བོ་དང་དཔའ་མོས་བརྡ་ཟབ་མོས་བཅིང་ཞིང་སྦས་ནས་བཞག གང་གིས་ཀྱང་དཔག་པར་མི་ནུས་པའི། གསང་དོན་དེ་ཉིད་དངོས་པོ་ཡང་། ། གཅིག་ནས་གཅིག་བརྒྱུད་ཤེས་པར་བྱ། ། ཞེས་པ་ཞལ་ནས་ཞལ།
སྙན་ནས་སྙན་དུ་བརྒྱུད་པའི་གདམས་པ་དང་། བཤད་རྒྱུད་ལ་བརྟེན་ནས་ཡོ་གའི་སམྦྷ་རའི་དགོངས་པ་རྟོགས་དགོས་པར་མཐོང་ནས། དཔལ་ཕྱག་ན་རྡོ་རྗེས། ཚོགས་མཆོད་སྔོན་དུ་འགྲོ་བའི་སྒོ་ནས་བཤད་རྒྱུད་རྣམས་གསུངས་པར་གསོལ་བ་བཏབ་བོ། ། དེའི་ཚེ་རྡོ་རྗེ་འཆང་ཆེན་པོས། རྩ་རྒྱུད་དུ། ཞལ་བཞི་པ་ལ་ཕྱག་བཞི་པ། ། ཇི་སྲིད་ཕྱག་ནི་འབུམ་གྱི་བར། ། ཞེས་བསྐྱེད་པའི་ལྷ་ལ་སོགས་པ་བསྡུས་པ་ཙམ་གསུངས་པ་བཤད་རྒྱུད་རྣམས་ཀྱི་དང་པོ་མངོན་བརྗོད་བླ་མ་གསུངས། འདི་ལ་གླེང་གཞི་ཡོད་དོ། །
འདི་ནས་དཀྱིལ་འཁོར་སུམ་ཅུ་སོ་བརྒྱད་གསུངས་པ་ལ། དེ་ལ་གཙོ་བོ་འཕོ་བ་དང་། ཡབ་སྦས་པ་དང་། ཡུམ་སྦས་པ། རིགས་བསྡུས་པ་སོགས་ཀྱི་ཚེ་ན་དཀྱིལ་འཁོར་དྲུག་བརྒྱ་དང་བདུན་ཅུ་རྩ་གཅིག་གི་བསྐྱེད་རིམ་མི་གསལ་བ་གསལ་བར་བྱས། སྦྱང་གཞི་སྐྱེ་གནས་བཞི་སྦྱོངས་བའི་བསྐྱེད་ཆོག་མི་འདྲ་བ་རྣམས་ཀྱང་གསལ་བར་བྱས། སྤྱིར་ལེའུ་དགུ་པ་རྒྱུད་ཀྱི་དོན་ཕལ་ཆེ་བ་གཏན་ལ་ཕབ་བོ། ། རྩ་རྒྱུད་དུ། ལས་ཆེན་བཅུ་གཉིས་འདི་དག་ནི། ། རྟག་ཏུ་བསྒྲུབ་པ་པོ་ཡིས་བསྒྲུབ། །
ཞེས་ལས་ཚོགས་ཀྱི་རྐང་གྲངས་ཙམ་གསུངས་པ་ལ། རྡོ་རྗེ་མཁའ་འགྲོ་ལས། རྫས་དང་སྔགས་དང་ཏིང་འཛིན་དང་། འཕྲུལ་འཁོར་གྱི་སྒོ་ནས་ལས་ཚོགས་རྒྱས་པར་བསྟན་པས་མ་ཚང་བ་ཁ་བསྐང་བ་དང་། རྩ་རྒྱུད་དུ། དེ་ལྟར་དེ་ཉིད་བཅུ་བཞི་ནི། ། མདོར་བསྡུས་ནས་ནི་བཤད་པ་ཡིན། ། ཞེས་དེ་ཉིད་བཅུ་བཞིའི་ཉམས་ལེན་བསྡུས་ནས་སྟོན་པ་རྣལ་འབྱོར་མ་ཀུན་ཏུ་སྤྱོད་པའི་རྒྱུད་ནི། དོན་བསྡུས་པ་བཤད་རྒྱུད་དོ། ། འདི་རྟོག་པ་དྲུག་ཅུ་རྩ་བཞི་ཡོད་པའི་རྟོག་པ་རེ་རེ་ལ་ཡང་།
ལེའུ་བཅུ་བདུན་བཅུ་བདུན་ཡོད་པའི་ཉེར་ལྔ་པ་འཁོར་ལོ་འབྱུང་བའི་རྟོག་པ་ཞེས་བྱ་བ་ཡིན་ནོ། ། ཧེ་རུ་ཀ་མངོན་འབྱུང་ནི། རྡོ་རྗེ་ཕག་མོའི་རྩ་སྔགས་ལྟ་བུ་དང་། སྙིང་པོ་སོགས་ལ་བརྟེན་པའི་ལས་ཚོགས་རྣམས་དང་། སྒྱུ་མ་ལྟ་བུའི་ཏིང་ངེ་འཛིན་རྒྱས་པར་བཤད་དོ། ། ལེའུ་ཞེ་ལྔ། དཀྱིལ་འཁོར་གསུམ་ཡོད་དོ། ། དཔལ་སམྦུ་ཊིར་ནི་གླེང་གཞིའི་ཡི་གེ་རེ་རེའི་དོན་ནང་ལུས་ཀྱི་ཁམས་ལ་སྦས་དོན་དུ་བཤད་ཅིང་། བརྟག་པ་དྲུག་པའི་རབ་བྱེད་བཞི་པ་ལས། གཏུམ་མོ་དཔྱིད་ཐིག་བསྟན།
དེ་ཁོ་ན་ཉིད་སྡོམ་པའི་ལེའུ་ལས། ཕྱག་རྒྱ་ཆེན་པོ་གསལ་བར་བཤད་པ་སོགས་སོ། ། གཞན་ཡང་མཁའ་འགྲོ་རྒྱ་མཚོ་དང་། སྡོམ་འབྱུང་དང་། རྣལ་འབྱོར་མ་ཁ་སྦྱོར་གྱི་རྒྱུད་རྣམས་ལས་བཤད་དོ། ། རྒྱུད་འདི་རྣལ་འབྱོར་མ་ཉི་ཤུ་རྩ་བདུན་དུ་བསྡུས་པས། དེའི་སྒྲུབ་ཐབས་དང་དཀྱིལ་འཁོར་གཅིག་ཡོད། འདི་རྩ་རྒྱུད་ལེའུ་བཅུ་བདུན་པའི་སྒོས་ཀྱི་བཤད་རྒྱུད་ཡིན་ཞེས་ཆོས་རྗེ་བུས་གསུངས། རིན་པོ་ཆེ་ཀུན་བཟང་པས་བཞེད་པས་འདི་མ་རྒྱུད་དུ་ངེས་ལ། དེའི་ནང་ནས་ཀྱཻ་རྡོ་རྗེ་གཉིས་གང་ཡིན་དཔྱད་པའི་གཞིར་སྣང་གསུངས།
སྡོམ་འབྱུང་གི་འགྲེལ་པར། བསྡུས་རྒྱུད་ཀྱང་མ་ཡིན། རྒྱུད་ཕྱི་མ་ཡང་མ་ཡིན། བཤད་རྒྱུད་ཀྱང་མ་ཡིན་པར་བཤད། ཕག་མོ་དངོས་གྲུབ་འབྱུང་བ་ནི། ཕག་མོ་ཞལ་བཞི་ཕྱག་བཅུ་གཉིས་མས་གཙོ་བྱས་པའི་ལྷ་སོ་བདུན་ཐམས་ཅད་ཕྱེད་གཟུགས་སུ་བྱས་པའི་དཀྱིལ་འཁོར་གཅིག་སྟོན། འདི་ཨ་བྷི་དྷ་ནའི་ལེའུ་བཅུ་གསུམ་པ་ཟུར་དུ་ཕྱུང་པའམ། དེ་དང་དོན་འདྲ་བར་སྣང་གསུངས། གཞན་ཡང་སྒྱུ་མ་བདེ་མཆོག སངས་རྒྱས་ཐམས་ཅད་མཉམ་པར་སྦྱོར་བའི་རྒྱུད་ཞེས་བྱ་སྟེ།
བཤད་རྒྱུད་རྣམ་པར་དག་པ་དེ་རྣམས་གསུངས་སོ། ། མ་ནམ་མཁའ་དང་མཉམ་པ་ཆེ་ཆུང་གཉིས། ར་ལི་ནམ་མཁའ་དང་མཉམ་པ་གསུམ་ནི་ག་ཡ་དྷ་ར་དང་། འབྲོག་མིའི་བསྒྱུར་ཟེར་ཡང་། མཁས་པ་རྣམས་རྫུས་མར་བཞེད་ཅིང་། དོན་ལ་གནས་དེ་དགེ་སློང་གི་བཤད་པ་ལ། འཁོར་བའི་ཆོས་ནི་དགེ་བ་སྟེ། ། དེ་ལས་ལང་པ་དགེ་སློང་ཡིན། ། ཞེས་པ་དང་དུར་ཁྲོད་ལ་དུར་ནི་ཆོས་ཉིད། ཁྲོད་དེ་རྟོགས་པའི་ཡེ་ཤེས་ཟེར། །
མདོ་རྒྱུད་གཉིས་ཀ་ནས་བཤད་པ་དང་འགལ་བར་བཤད་པའི་ཕྱིར་རོ། ། དོན་ལ་གཉོས་ལོ་ཙཱ་བས་བཟོས་པ་ཡིན་གསུངས། ཕྱིས་བྱུང་ཞིང་འཆད་བྱེད་དུ་འདུག་པས་བཤད་རྒྱུད་ཞེས་བྱ་ལ། བཤད་རྒྱུད་དུ་འགྲོ་ཚུལ་ཡང་། མི་གསལ་བ་གསལ་བར་བྱེད་པ། མ་ཚང་བ་ཁ་སྐོང་བ། ཚུལ་མི་འདྲ་བ། ཆ་མཐུན་པས་ངེས་ཤེས་བསྐྱེད་པ། དོན་བསྡུ་བ། ཚིག་རྣམ་པར་འབྱེད་པ།
དོན་རྣམ་པར་འབྱེད་པ། བཤད་རྒྱུད་དུ་འགྲོ་བའི་ཚུལ་ཏེ་བདུན་ནོ། ། དེ་དག་ཀྱང་ཁ་ཅིག རྩ་རྒྱུད་དང་བཤད་རྒྱུད་གཉིས་སུ་བཞེད། ཁ་ཅིག་རྩ་བཤད་ཆ་མཐུན་པའི་རྒྱུད་དང་གསུམ་དུ་བཞེད་དེ། ལུང་གོང་དུ་བཤད། འདིར་རྩ་རྒྱུད་བཤད་རྒྱུད་མན་ངག་རྒྱུད་གསུམ། རྩ་རྒྱུད་གསུམ། བཤད་པའི་རྒྱུད་སོ་གཉིས། ཡན་ལག་གི་རྒྱུད་བསམ་གྱི་མི་ཁྱབ་པ་གསུངས་ཞེས་རྗེ་བཙུན་བཞེད་དེ།
སློབ་དཔོན་ཨ་ལང་ཀ་ལས། རྡོ་རྗེ་ཕྲེང་བའི་འགྲེལ་པར། རྩ་བའི་རྒྱུད་བཤད་པའི་རྒྱུད། མན་ངག་གི་རྒྱུད་དང་གསུམ་དུ་བཤད་པ་དང་མཐུན། གསུམ་པ་བཀའ་བསྡུ་པ་པོས་བསྡུས་ཚུལ་ལ། སྤྱིར་གསང་སྔགས་བསྡུས་པ་པོ་ཕྱག་ན་རྡོ་རྗེས་བསྡུས་པ་གཙོ་ཆེ་ལ། དེ་ཡང་སྨོན་ལམ་གྱི་སྟོབས་ཅན་དེ་སྔོན་བྱུང་འདས་པ་ན། བསྐལ་པ་མཛེས་པར་སྣང་བ་ལ་རྒྱལ་པོ་ཡུལ་འཁོར་སྲུང་ཞེས་བྱ་བ་སྲས་སྟོང་ཡོད་པ། བཙུན་མོ་པདྨའི་པང་ན་ཁྱེའུ་ཆོས་སེམས་དང་། དཔེ་མེད་མའི་པང་ན་ཆོས་ཀྱི་བློ་གྲོས་གཉིས་བརྫུས་ཏེ་བྱུང་ངོ་། །
དེ་རྣམས་ཀྱི་སྟོང་ནི་སྐལ་བཟང་གི་སངས་རྒྱས་སྟོང་ཡིན་ལ། ཆོས་སེམས་ནི་དེ་བཞིན་གཤེགས་པ་ཐམས་ཅད་ཀྱི་གསང་མཛོད་འཛིན་པ་བཀའ་བསྡུ་བ་པོར་སྨོན་ལམ་བཏབ་པས། འདུལ་བ་ལྟར་ན་ཀུན་དགའ་བོ། ཐེག་ཆེན་ལྟར་ན་རྒྱལ་སྲས་ཀུན་ཏུ་བཟང་པོ། གསང་སྔགས་ལྟར་ན་དཔལ་ཕྱག་ན་རྡོ་རྗེ། ལ་ལར་རྡོ་རྗེ་ཕག་མོས་བསྡུས་པར་བཤད་དོ། ། བདེ་མཆོག་མཁའ་འགྲོ་རྒྱ་མཚོར། ཤཱཀྱ་ཐུབ་པས་རྩོད་དུས་སུ་གསུངས་པའི་རྒྱུད་རྣམས་རྡོ་རྗེའི་གནས་ཨུ་རྒྱན་དུ་ཕག་མོ་སོགས་མ་མོ་རྣམས་ཀྱིས་ཕན་ཚུན་དྲིས་ལན་གྱི་ཚུལ་གྱིས་བསྡུས་པར་བཤད་དོ། ། རྣལ་འབྱོར་མ་ཀུན་སྤྱོད་ལས། མདོར་བསྟན་པ་ཡི་སྤྲུལ་པ་ཡིན། །
རྒྱས་བསྟན་ལོངས་སྤྱོད་རྫོགས་པར་བརྗོད། ། སླར་རྒྱས་བསྟན་པའི་མ་ལུས་ཉིད། ། མྱ་ངན་འདས་པ་དེ་ཉིད་བསྟན། ། ཞེས་རྩ་རྒྱུད་རྒྱས་པ་ཆོས་སྐུས་གསུངས་པས་སངས་རྒྱས་ཀྱི་ཐུགས་ལ་གནས། འབྲིང་པོ་ལོངས་སྐུས་གསུངས་པས་སེམས་དཔའ་ཆེན་པོ་རྣམས་ཀྱི་སྤྱོད་ཡུལ་དུ་རྒྱུན་མི་འཆད་པར་རྟག་ཏུ་གནས། བསྡུས་རྒྱུད་སྤྲུལ་སྐུས་གསུངས་པས་སྤྲུལ་པ་སྟོན་པ་དང་། མྱ་ངན་ལས་འདས་པ་ལྟར་སྐལ་བ་དང་ལྡན་མི་ལྡན་གྱིས་ངོ་བོར་ནུབ་པ་དང་མ་ནུབ་པའི་ཚུལ་སྟོན་པ་ཡིན་ནོ། ། ཞེས་གསུངས་པ་ཡང་འདུག་གོ ། དེ་ལྟར་སྤྲུལ་བཤད་མཛད་པའང་། སྟོན་པ་དང་།
ཉན་པའི་འཁོར་དང་། བསྡུད་པ་པོ་རྣམས་ཐ་དད་དུ་གཞན་པ་དྲངས་བའི་དོན་དུ་ཡིན་གྱི། ངེས་དོན་དུ་བརྟག་པ་གཉིས་པར། འཆད་པ་པོ་ང་ཆོས་ཀྱང་ང་། ། རང་གི་ཚོགས་ལྡན་ཉན་པ་ང་། ། ཞེས་གསུངས་པ་ལྟར་རོ། དེ་ལྟར་འཛམ་བུའི་གླིང་འདིར་གདུལ་བྱ་ལ་དགོངས་པའི་རྒྱུ་མཚན་ཡང་། གླིང་གཞན་རྣམས་ནི་འབྲས་བུའི་ས་པ། ལས་གསར་དུ་བསོག་པའི་ནུས་པ་ཆུང་ལ། འཛམ་བུ་གླིང་པ་ནི་ལས་ཀྱི་ས་པ།
ལས་གསར་དུ་བསོག་པའི་སྟོབས་ནུས་ཆེ་བས་སྔགས་ཀྱི་གདུལ་བྱའི་གཙོ་བོ། འཛམ་བུ་གླིང་པའི་སྐྱེས་པ་དང་བུད་མེད། ཁམས་དྲུག་ལྡན་ཉིད་ཡིན་པར། དུས་འཁོར་འགྲེལ་པ་ལས། སྐྱེ་བ་འདི་ལ་སངས་རྒྱས་ཉིད་ཀྱི་འབྲས་བུ་རབ་ཏུ་སྟེར། ཞེས་པ་ནི། སྐྱེ་བ་འདི་མིའི་སྐྱེ་བ་ལ་སངས་རྒྱས་ཀྱི་འབྲས་བུ་སྟེར་བ་རྒྱུད་ཀྱི་རྒྱལ་པོའོ། ། ལྷ་ལ་སོགས་པ་འགྲོ་བ་ལྔའི་སྐྱེ་བ་ལ་ནི་མ་ཡིན་ནོ། ། ཞེས་གསུངས་པས། གདུལ་བྱའི་གཙོ་བོ་ལ་དགོངས་པས་སོ། །
གསུམ་པ་རྩ་བཤད་ཀྱི་རྒྱུད་ལ་དགོངས་འགྲེལ་ཇི་ལྟར་བྱུང་བའི་ཚུལ་ལ། ཚིག་འགྲེལ་དང་། དོན་འགྲེལ་གཉིས་ལས། དང་པོ་ནི་རྩ་རྒྱུད་ལ་ཕྱག་ན་རྡོ་རྗེས་བསྟོད་འགྲེལ། རྒྱལ་པོ་ཨིནྡྲ་བོ་ཏིས་མཛད་པའི་འགྲེལ་པ། སྐར་རྒྱལ་ཟླ་བས་མཛད་པའི་འགྲེལ་པ། ཀོང་ཀ་ན་རྒྱལ་བཟང་གིས་མཛད་པའི་དཀའ་འགྲེལ། སྐལ་ལྡན་གྲགས་པས་དེའི་འགྲེལ་བཤད། ཏ་ཐཱ་ག་ཏ་རཀྵི་ཏས་དེ་ཉིད་ཀྱི་བཤད་སྦྱར་མཛད། ལ་བ་པའི་འགྲེལ་པ་ནག་ཚོའི་འགྱུར།
ལྷ་སྦས་ཀྱི་འགྲེལ་པ་འགོས་ཀྱི་འགྱུར། སུ་མ་ཀིརྟིའི་འགྲེལ་པ་ཉུང་ངུའི་མཚམས་སྦྱོར་སྟེ་འགྲེལ་པ་རྣམ་པར་དག་པ་དགུ་ལས། དང་པོས་རྩ་རྒྱུད་ཀྱི་དགོངས་པ་དུས་འཁོར་དང་མཐུན་པ་བཀྲལ། བར་པ་ལྔས་མ་རྒྱུད་སྤྱི་དང་མཐུན་པར་བཀྲལ། ཕྱི་མ་གསུམ་གྱིས་རྣལ་འབྱོར་གསང་མཐའ་དང་མཐུན་པར་བཀྲལ་ལོ། ། དཔའ་བོ་རྡོ་རྗེས་མཛད་པའི་འགྲེལ་པ་ནི། ཟངས་དཀར་ལོ་ཙཱ་བས་བྱས་པས་རྒྱུད་རྣམ་པར་དག་པ་ཡིན་ནོ། ། ཞེས་གསུངས་སོ། ། ཧེ་རུ་ཀ་མངོན་འབྱུང་ལ་ཀུ་མཱ་ར་ཙཀྲའི་འགྲེལ་པ། རྡོ་རྗེ་མཁའ་འགྲོ་ལ་ནོར་བཟང་དང་།
བྷ་ཝ་བྷ་དྲའི་འགྲེལ་བ་གཉིས། ཡང་དག་པའི་ལྟ་བའི་ཉི་མའི་འོད་ཟེར་བྱ་བ་གཅིག་ཀྱང་ཡོད་དོ། ། མངོན་བརྗོད་ལ་ཛྙཱ་ན་བཛྲ་དང་། ཤུག་རང་ཀ་ཝརྨའི་འགྲེལ་པ་གཉིས། ཀུན་སྤྱོད་ལ་ཏ་ཐཱ་ག་ཏ་རཀྵི་ཏས་མཛད་པའི་འགྲེལ་པ། ཁ་སྦྱོར་ལ་རྒྱལ་པོ་ཨིནྡྲ་བྷུ་ཏི་དང་། ཨ་བྷ་ཡ་ཀ་རའི་འགྲེལ་པ་གཉིས་ཡོད་དོ། ། མཁའ་འགྲོ་རྒྱ་མཚོ་ལ་པདྨ་བཛྲ་གྱི་འགྲེལ་པ། གྲུ་ཟིང་ཞེས་པ་དང་། དེའི་སློབ་མ་ཛ་ཡ་སེ་ནས་རྒྱལ་སྲིད་སྣ་བདུན་ཞེས་པའི་གཞུང་བདུན་མཛད་པ་ལས།
ཚོགས་འཁོར་དང་རབ་གནས་གཉིས་བོད་དུ་མ་འགྱུར་རོ། ། སྡོམ་འབྱུང་ལ་རཏྣ་རཀྵི་ཏའི་འགྲེལ་པ། དེའི་བླ་མ་ཤྲཱི་ཛྙཱ་ནས་སྒྲུབ་ཐབས་ཡོད་དོ། ། དོན་གྱི་འགྲེལ་པ་ལ། ལཱུ་ཧི་པའི་སྐོར། ནག་པོ་པའི་སྐོར། དྲིལ་བུ་པའི་སྐོར། རི་ཁྲོད་པའི་སྐོར་ཏེ་བཞིའོ། ། དང་པོ་ནི། ཡབ་ཀ་མ་ཏ་པའི་རྒྱལ་པོ་ཟླ་བ་རོལ་པ།
ཡུམ་ཟླ་བའི་དཔལ་གྱི་སྲས། མཚན་ཀུན་ཏུ་དགེས་པར་གསོལ་ནས་མཚན་དུ་གསོལ་པ་གྲུབ་ཆེན་ལཱུ་ཧི་པས། རྩ་རྒྱུད་དང་། ཀུན་སྤྱོད་དང་། མངོན་བརྗོད་ལ་བརྟེན་ནས་རང་གི་སློབ་མ་དྷ་རི་ཀ་པ་དང་། ཌཾ་ཀི་པ་གཉིས་རྗེས་སུ་བཟུང་བའི་ཕྱིར་རིམ་གཉིས་སྤྱོད་པ་བཅས་པའི་སྒྲུབ་ཐབས་དཔལ་མངོན་པར་རྟོགས་པ་ཞེས་བྱ་བ་མཛད། དཔའ་གཅིག་གི་སྒྲུབ་ཐབས་ཆུང་ངུ་གཅིག་ཀྱང་ཡོད་པར་གྲགས་སོ། ། དེའི་རྗེས་སུ་འབྲངས་ནས་པྲཛྙཱ་རཀྵི་ཏས་དཔལ་མངོན་པར་རྟོགས་པའི་འགྲེལ་པ། ཕྱི་རོལ་མཆོད་པ་ལག་པའི་མཆོད་པ། གཏོར་མའི་ཆོ་ག་བཞི་རྩ་བ་དང་ལྔ་ལ།
བདེ་མཆོག་ལཱུ་ཧི་པའི་སྨད་ལྔ་ཞེས་གྲགས་སོ། ། གཞན་ཡང་བྷུའུ་རི་པའི་རྒྱུན་བཤགས། ཁ་ཆེ་རིན་ཆེན་རྡོ་རྗེའི་བཀྲ་ཤིས། གཞན་ཡང་ལ་ཝ་པའི་འགྲེལ་པ། སྟག་པའི་རྡོ་རྗེའི་འགྲེལ་པ་རྩ་འགྲེལ་གཉིས། ཨ་བྷ་ཡ་ཀ་རའི་འགྲེལ་པ་འཁྲུལ་སྤོངས། ཀ་མ་ར་བྷུ་ཏིའི་འགྲེལ་པ་ཡེ་ཤེས་སྒྲོན་མ། ཇོ་བོ་རྗེའི་འགྲེལ་བ་སྟེ་རྒྱ་གར་བའི་ཚིག་གི་འགྲེལ་བ་རྣམ་པར་དག་པ་དང་། དོན་གྱི་འགྲེལ་པ་ནི་དེ་དག་གོ ། དཔའ་བོ་རྡོ་རྗེས་མཛད་ཟེར་བ་ནི་བོད་ལའོ། །
གཉིས་པ་ནི་ལེནྟྲའི་རྒྱལ་པོའི་སྲས་སུ་འཁྲུངས་པ་རབ་ཏུ་བྱུང་བའི་མཚན་ཡང་སློབ་དཔོན་སྙིང་པོའི་དཔལ། པཎ་ཆེན་དུ་གྱུར་ནས་མུ་སྟེགས་བྱེད་བཏུལ་བས། དགྲ་ལས་རྣམ་པར་རྒྱལ་བ་ཞེས་གྲགས། གྲུབ་པ་བརྙེས་པའི་མཚན་རྡོ་རྗེ་དྲིལ་བུ་པས་རྩ་བཤད་ཀྱི་རྒྱུད་ལ་བརྟེན་ནས་ལུས་ཀྱི་དཀྱིལ་འཁོར་གྱི་གོ་ཆ། ལུས་དཀྱིལ་སྒྲུབ་ཐབས། རྫོགས་རིམ་རིམ་པ་ལྔ་པ་སྟེ་དྲིལ་བུ་སྐོར་གསུམ་དུ་གྲགས་སོ། ། གཞན་ཡང་བདེ་མཆོག་ལྷན་སྐྱེས་ཀྱི་སྒྲུབ་ཐབས། རྡོ་རྗེ་ཕག་མོའི་སྒྲུབ་ཐབས་སོགས་ཡོད་པར་གྲགས་སོ། ། དྲིལ་བུ་གཞུང་ཆུང་ནི་སྤུ་ཧྲང་ལོ་ཆུང་གིས་མཛད་པ་ཡིན། རིམ་ལྔའི་འགྲེལ་པ་ནི།
བུས་རང་འགྲེལ་དུ་བཤད་པ་ལ། འདིའི་སྔགས་ཀྱི་སྐུ་དང་། ཡེ་ཤེས་ཀྱི་སྐུ་ཁྱད་པར་མ་ཕྱེད། བསམ་མི་ཁྱབ་ཀྱི་སྐབས་ཀྱི་ལྷའི་སྐུ་བརྫུས་སྐྱེས་བཞིན་ས་བོན་མེད་པར་བསྐྱེད་རྒྱུ་ལ། དེར་ཧཱུྃ་དང་ཐིག་ལེས་བསྐྱེད་པར་བཤད་པས་རང་འགྲེལ་མ་ཡིན། དོན་ཡོད་རྡོ་རྗེ་ཞེས་བྱ་བས་བྱས་པའོ་ཟེར་རོ། ། འོན་ཀྱང་འདི་ནས་སྡོམ་གསུམ་གནས་འགྱུར་དུ་བཤད་པ་ནི་ལེགས་པར་བཤད་པའོ། ། གསུམ་པ་ནག་པོ་པའི་སྐོར་ལ། ག་ཡ་དྷ་རའི་རྗེས་འབྲངས་འབྲོག་མིའི་བསྐྱེད་པའི་གཞུང་གསུམ་གྱི་སྟེང་དུ་ཚོགས་འཁོར་དང་བཞི། རྫོགས་རིམ་སྡོམ་དྲུག་ཏུ་བཞེད་དེ།
དཔྱིད་ཐིག་རྩའི་སྡོམ། གསང་བ་དེ་ཉིད་ཚིག་གི་སྡོམ། ཨོ་ལ་པ་ཏི་མངོན་རྟོགས་ཀྱི་སྡོམ། སྙིང་པོ་བསྡུས་པ་དོན་གྱི་སྡོམ། སྡོམ་པ་བཤད་པ་རྣལ་འབྱོར་གྱི་སྡོམ། ཕྱག་ཆེན་ཐིག་ལེ་ཕྱག་རྒྱ་བསྟན་པའི་སྡོམ་ཞེས་བཞེད་དོ། ། དེ་ལ་བུས་པཎྜི་ཏ་ཀྵི་ཎ་པ་ཞེས་པས་བྱས་པའི་མིང་འདྲ་ཡང་དོན་མི་འདྲ་ཞེས་གསུངས་སོ། ། ནཱ་རོ་ཏ་པ་ཆེན་པོའི་བཞེད་པས་གཞུང་དྲུག་ཏུ་བཞེད་ལ། དེ་ཡང་དཀྱིལ་ཆོག་ནི། རྩ་རྒྱུད་དང་།
བཤད་རྒྱུད་ཧེ་རུ་ཀ་མངོན་འབྱུང་ལ་གཙོ་བོར་བརྟེན། རྡོ་རྗེ་མཁའ་འགྲོ་སོགས་ལ་ཡང་བརྟེན་ནོ། ། སྒྲུབ་ཐབས་ནི་རྩ་རྒྱུད་དང་། རྡོ་རྗེ་མཁའ་འགྲོ་ལ་གཙོ་བོར་བརྟེན་ནོ། ། སྦྱིན་སྲེག་ནི་རྩ་རྒྱུད་དང་། ངེས་བརྗོད། རྡོ་རྗེ་མཁའ་འགྲོ་གསུམ་ལ་བརྟེན་ནོ། ། གསང་བའི་དེ་ཁོ་ན་ཉིད་ནི་རྩ་རྒྱུད་དང་། ཁ་སྦྱོར། རྡོ་རྗེ་མཁའ་འགྲོ་འདུས་པ་རྣམས་ལ་བརྟེན།
འདི་འདུས་པ་དང་ཐུན་མོང་བའོ། ། ཨོ་ལ་པ་ཏི་ནི་རྩ་རྒྱུད་དང་། ཁ་སྦྱོར། རྡོ་རྗེ་མཁའ་འགྲོ། ཀྱཻ་རྡོ་རྗེ་རྣམས་ལ་བརྟེན། འདི་ཀྱཻ་རྡོར་དང་ཐུན་མོང་བའོ། ། དཔྱིད་ཐིག་ནི་རྩ་རྒྱུད་དང་། ཁ་སྦྱོར། རྡོ་རྗེ་མཁའ་འགྲོ་རྣམས་ལ་བརྟེན་ཏེ་འདི་གཞུང་ཐུན་མོང་མ་ཡིན་པའོ། ། འདིར་མར་རྡོ་ན་རེ།
སྡོམ་པའི་སྦྱིན་སྲེག་ཆོ་ག་ནི་སྤྱོད་པ་པའི་མཛད་ཅེས་གྲགས། དེ་ཡིས་ངེས་པར་མ་མཛད་པར། ། ཆོ་ག་དེ་ཉིད་ཀྱིས་རབ་བསྟན། ཇི་ལྟར་བསྟན་ཚུལ་ཡང་། ཛྙཱ་ན་སིདྷིས་བཤད་པ་ཡིས། ། གདམ་ངག་རིམ་པ་ལ་བརྟེན་ནས། ། ཞེས་ཡེ་ཤེས་ཞབས་ཀྱི་རྗེས་འབྲངས་དུ་བཤད་པའོ། ། དེས་ན། པདྨ་དབྱངས་ཀྱིས་མཛད་པའི་སྦྱིན་སྲེག་བཞིན་བྱེད་དགོས་སོ། ། ཡི་གེ་བདུན་པའི་སྒྲུབ་ཐབས་དང་དྲུག་ཡིན་ནོ། །
ཞེས་ཟེར་རོ། ། འདི་མི་འཐད་དེ། དེ་ལྟར་ན་འདི་འདུས་པ་དང་། ཡེ་ཤེས་ཞབས་ལུགས་དང་མཐུན་པའི་སྦྱིན་སྲེག་འབྱུང་དགོས་པ་ལས། མ་བྱུང་བའི་ཕྱིར་དང་། ཛྙཱ་ན་སིདྡྷི་ཞེས་པའང་ནག་པོ་པའི་བླ་མ་ཛྙཱ་ན་གྲུབ་པ་ཞེས་པ་ཛ་ལེན་དྷ་ར་གྲུབ་པ་བརྙེས་པས་ཡུལ་གྱི་མིང་བཏགས་པ་དེ་ཡིན་པའི་ཕྱིར་རོ། ། བཞི་པ་རི་ཁྲོད་པའི་སྐོར་ནི། རི་ཁྲོད་པའི་ཞལ་ནས་བརྒྱུད་དེ། ཨ་སུ་ཛུ་ཏིས་ཞལ་གཉིས་མའི་སྒྲུབ་ཐབས་དང་། རི་ཁྲོད་པའི་སློབ་མ་མཻ་ཏྲི་པའི་ལྷ་བཅུ་གསུམ་མ།
ལྷ་བདུན་མ། ལྷ་ལྔ་མ། ལྷན་སྐྱེས་འཕྲིན་ལས་ཀྱི་སྒྲུབ་ཐབས། ཚོགས་འཁོར་ཏེ་གཞུང་དྲུག་མཛད། དེ་ལྟ་བུའི་བཀའ་བབས་བཞི་ལ་བརྟེན་ཏེ། དེ་དང་དེས་རྗེས་སུ་འབྲངས་ནས་རིན་ཆེན་རྡོ་རྗེ། འགར་པ་རི་པ་སོགས་ཀྱི་སྒྲུབ་ཐབས་མང་དུ་བྱུང་ངོ་། ། བཞི་པ་རྩ་བཤད་འགྲེལ་པ་དང་བཅས་པས་ལམ་གྱི་སྲོལ་དུ་མར་ཕྱེ་བའི་ཚུལ་ལ། སྤྱིར་བདེ་མཆོག་ལ་དཔལ་དུས་ཀྱི་འཁོར་ལོ་དང་མཐུན་པ། གསང་འདུས་འཕགས་ལུགས་དང་མཐུན་པ།
མ་རྒྱུད་སྤྱི་དང་མཐུན་པ། རྣལ་འབྱོར་གསང་མཐའ་དང་མཐུན་པར་བཤད་པའི་ལམ་སྲོལ་དང་སྲོལ་ཆེན་པོ་བཞིར་ངེས་གསུངས། རྩ་རྒྱུད་ཀྱི་འགྲེལ་པ་དཔལ་ཕྱག་ན་རྡོ་རྗེས་མཛད་པ། མཁའ་འགྲོ་རྒྱ་མཚོའི་འགྲེལ་པ་དང་བཅས་པས་རྩ་རྒྱུད་ཀྱི་དགོངས་པ། དཔལ་དུས་ཀྱི་འཁོར་ལོ་ནས་བཤད་པའི་ས་དུམ་བུ་བཅུ་གཉིས་དང་བསྟུན་ནས་འཁོར་ལོ་བཅུ་གཉིས་སུ་བྱེད་པ་དང་། རྫོགས་པ་ཡན་ལག་དྲུག་ཏུ་བྱེད་པ་སོགས་དུས་འཁོར་དང་མཐུན་པར་བཤད་དོ། ། སྡོམ་འབྱུང་འགྲེལ་པ་དང་བཅས་པས་རྩ་རྒྱུད་ཀྱི་དགོངས་པ་གསང་བ་འདུས་པ་འཕགས་ལུགས་དང་མཐུན་པར་བཀྲལ། སློབ་དཔོན་སྐར་རྒྱལ་ཟླ་བའི་འགྲེལ་པར། འབྱུང་དང་མཁའ་འགྲོ་ཀུན་སྤྱོད་དང་། ། ཁ་སྦྱོར་རྒྱུད་དང་བླ་མ་སྟེ། །
བཤད་རྒྱུད་རྣམ་པ་ལྔར་ངེས་སོ། ། ཞེས་གསུངས་པས་ནི། བཤད་རྒྱུད་ལྔ་ལས། རྩ་རྒྱུད་ཀྱི་དགོངས་པ་རྣལ་འབྱོར་གསང་མཐའ་བཀྲལ་ལོ། ། ལུགས་འདི་ཐུན་མོང་མ་ཡིན་པའི་ཉམས་ལེན་རྣམས་སྟོན་པ་ལ་བཤད་རྒྱུད་ལྔ་པོ་དེར་ངེས་པ་ནཱ་རོ་པ་བཞེད་དོ། ། གོང་གི་བྷ་ཝ་པ་ཏྲ། ལྷ་སྦས། སུ་མ་ཏི་ཀིརྟིའི་འགྲེལ་པ་རྣམས་ཀྱང་འདིའི་རྗེས་སུ་འབྲངས་སོ། ། སངས་རྒྱས་མཉམ་སྦྱོར་དང་འགྲེལ་པ་གཞན་རྣམས་ནི་མ་རྒྱུད་སྤྱི་དང་མཐུན་པའི་ལམ་སྲོལ་ལོ། ། ལྔ་པ་རྣལ་འབྱོར་གསང་མཐའི་ལམ་སྲོལ་བྱེ་བྲག་ཏུ་གཏན་ལ་བབས་པ་ལ།
ལམ་སྲོལ་འདི་ལམ་གཞན་ལས་ཁྱད་པར་འཕགས་པའི་རྒྱུ་མཚན། རྒྱུ་མཚན་ཅན་དེའི་ལམ་སྤྱིའི་རྣམ་པར་གཞག་པ། རྣམ་པར་གཞག་པ་དེ་ལ་ཡིད་ཆེས་པར་བྱ་བའི་ཕྱིར་བརྒྱུད་པའི་རྣམ་ཐར་བསྟན་པའོ། ། དེ་ལ་སྤྱིར་མཐར་ཐུག་ཏུ་འཇོག་མཚམས་རྡོ་རྗེ་འཆང་ཆེན་པོས། རྒྱུད་ཀྱི་མཐར་ཐུག་འདུས་པ་སྟེ། ། འཕྲུལ་འཁོར་མཐར་ཐུག་གཤིན་རྗེ་གཤེད། ། སྤྱོད་པའི་མཐར་ཐུག་སངས་རྒྱས་ཐོད། ། དེ་རྗེས་ཀྱཻའི་རྡོ་རྗེ་བརྩམས། ། ཞེས་རྒྱུད་སོ་སོ་ནས་མཐར་ཐུག་ཏུ་འཇོག་མཚམས་ཁ་འཛིན་ནམ། ཆེ་བརྗོད་ཙམ་མ་ཡིན་པའི་དངོས་པོ་ལ་གནས་ཚད་དེ་ཡོད་པར་གསུངས།
འདིར་ཡང་རྩ་རྒྱུད་ལེའུ་ལྔ་བཅུ་རྩ་བཞི་པར། ཇི་སྲིད་མདོ་བྱ་སྤྱོད་པ་ནི། ། རྣལ་འབྱོར་གསང་མཐའི་དབྱེ་བ་ཉིད། ། སེམས་ཅན་མོས་པ་འཇུག་པ་རྣམས། ། དེ་དང་དེ་ལ་དགའ་བ་ཡིན། ། ཞེས་གསུངས་པའི་དོན་མན་ངག་གིས་བཤད་ན། ཇི་སྲིད་མདོ་འདི་ཕར་ཕྱིན་པའི་སྡེ་སྣོད་གསུམ། བྱ་བ་ནི་བྱ་རྒྱུད། སྤྱོད་པ་ནི་སྤྱོད་རྒྱུད། རྣལ་འབྱོར་ནི་རྣལ་འབྱོར་གྱི་རྒྱུད།
གསང་བ་ནི་ཕ་བླ་ན་མེད་པ། མཐའ་ནི་བླ་ན་མེད་པ། དབྱེ་བ་ཉིད་ནི་མའི་ཡང་མ་བླ་ན་མེད་པ། གསང་མཐའི་རྒྱུད་ཀྱི་རྒྱལ་པོའོ། ། ཕྱི་མ་གཉིས་ཀྱིས་སེམས་ཅན་མོས་པ་སྣ་ཚོགས་པ་རྣམས་དྲང་བའི་དོན་དུ་དེ་ལྟར་གསུངས་ལ། ངེས་དོན་མཐར་ཐུག་པ་ནི་འདི་ཉིད་ཡིན་ནོ། ། དེ་ཡང་ལེའུ་གསུམ་པ་ལས། རྒོད་དང་བལྟ་བ་ལག་བཅང་དང་། ། གཉིས་གཉིས་འཁྱུད་པ་ལ་སོགས་དག ། རྒྱུད་རྣམས་ཀུན་དུ་མ་གསུངས་ཏེ། །
དེ་ཉིད་བསྡུས་པའམ་འཁོར་སྡོམ་མམ། ། གསང་བའམ་རྡོ་རྗེ་འཇིགས་བྱེད་ལས། ། རྣལ་འབྱོར་རྣམས་ཀྱི་མཆོག་འདི་ནི། ། མ་བྱུང་འབྱུང་བར་མི་འགྱུར་རོ། ། ཞེས་གསུངས་པས་བསྟན་ཏེ། རྒོད་པ་དག་པ་བྱ་རྒྱུད། བལྟ་བ་དག་པ་སྤྱོད་རྒྱུད། ལག་བཅང་དག་པ་རྣལ་འབྱོར་རྒྱུད། གཉིས་གཉིས་དག་པ་བླ་མེད་གཞན་ལས་ཀྱང་མ་གསུངས་པའི་དོན་ཟབ་མོ་གཅིག་འདིར་བསྟན་པས། བླ་མེད་སྤྱི་ལས་ཀྱང་འདི་ཟབ་པར་འགྱུར་ལ།
དེ་ཡང་རྣལ་འབྱོར་རྒྱུད་ཀྱི་མཚན་གཞི། དེ་ཉིད་འདུས་པ། མ་རྒྱུད་ནི་འཁོར་ལོ་སྡོམ་པ། སངས་རྒྱས་མཉམ་སྦྱོར་སོགས། ཕ་རྒྱུད་གསང་བ་འདུས་པ། རྡོ་རྗེ་འཇིགས་བྱེད་ལས་ཀྱང་མ་གསུངས་ཞེས་པའོ། ། འདི་སྒོ་དྲུག་པར་འཇོག་པའི་རྒྱུ་མཚན་ལ་བཤད་ལུགས་གསུམ་ལས། དང་པོ་ནི། ཕམ་ཐིང་པས་བཞེད་པས་རྒྱུད་རྒྱས་པ་ནམ་མཁའ་དང་མཉམ་པ། རྡོ་རྗེ་འཆང་ཆེན་པོས་དཔའ་བོ་རྣལ་འབྱོར་མ་རྣམས་ལ་གསུངས།
དེ་རྣམས་ཀྱིས་ཐུགས་ཉམས་སུ་བཞེས། སྙིགས་མའི་གདུལ་བྱ་རྣམས་ཀྱི་སྤྱོད་ཡུལ་དུ་མ་གྱུར་ཅིང་། གཞུང་ཡི་གེར་བསྡུད་མ་ནུས་པར་སྒྲ་ནམ་མཁའ་ལ་དེངས་པས། ནམ་མཁའ་ལ་རྒྱས་གདབ་ཅེས་བྱ་སྟེ། དེའི་ངོས་ནས་རྒྱུད་སྡེ་སྒོ་དྲུག་པར་བཞེད་པའོ། ། ཞེས་པའོ། ། ཡང་རྒྱ་གར་བ་དྷ་རི་ཀ་པ་དང་། བལ་པོ་ཐུགས་རྗེ་ཆེན་པོ་སོགས་ཀྱི་གཞུང་ཡི་གེར་བསྡུས་ཏེ། བཻཌཱུརྻ་ལ་གསེར་ཞུན་མས་བྲིས་པ་ཤླཽ་ཀ་འབུམ་ཕྲག་གསུམ་བྱུང་བ་མཁའ་འགྲོ་རྣམས་ཀྱིས་ནགས་སུ་རྒྱས་བཏབ་སྟེ་བཞག་པས་འདི་སྒོ་དྲུག་པར་བཞེད་ཅེས་སོ། ། དེ་ཙམ་གྱི་སྒོ་ནས་འདི་སྒོ་དྲུག་པར་བཞག་མི་ནུས་ཏེ།
དེ་ལྟར་ན་གོང་གི་བདེ་མཆོག་གི་རྒྱུད་གཞུང་གཞན་རྣམས་ཀྱང་འདིར་འགྱུར་བས་སོ། ། ཡང་རྒྱུ་མཚན་གཉིས་པ་ནི། སྙིགས་དུས་རྩོད་དུས་ཀྱི་ཀུན་མཁྱེན་གཉིས་པ་ཤནྟི་པས་རྒྱུད་གཞུང་གཞན་ལ་འགྲེལ་པ་མཛད་ནུས་པ་ལས། འདི་ལ་འགྲེལ་པ་རྩོམ་པར་དམ་བཅས་པའི་ཚེ་ཤངས་ཁྲག་བརྡལ། མནལ་ལམ་དུ་མཁའ་འགྲོའི་སྙིང་ཁྲག་ཐང་ལ་འབོ་པ་ཡིན་ནམ་ཞེས་པ་རྨི་བས། འགྲེལ་པ་རྩོམ་པར་མ་ནུས་པས་འདི་དྲུག་པར་བཞག་གོ ། ཞེས་བཞེད་དོ། ། འདི་དང་གོང་མ་གཉིས་བདེ་མཆོག་རྒྱུད། གཞན་པས་ཟབ་པའི་སྒྲུབ་བྱེད་དུ་འགྲོ་ནའང་། སྒོ་དྲུག་པའི་སྒྲུབ་བྱེད་དུ་མི་འགྲོ་བ་གོང་བཞིན་ནོ། །
རྒྱུ་མཚན་གསུམ་པ་ནི། རྒྱུད་གཞན་དཀྲུགས་བཤད་མཛད་ནས་དཀྱིལ་འཁོར་བསྡུད་པ་ཡིན་པ་ལ་རྒྱུད་འདི་གསུངས་པའོ། ། སྟོན་པའི་ཐུགས་གསུང་སྐུའི་དཔའ་བོ་རྣལ་འབྱོར་མ་རྣམས་གནས་ཉེར་བཞིར་དངོས་སུ་བཞུགས། སྒོ་མཚམས་མ་བརྒྱད་དུར་ཁྲོད་དུ་དངོས་སུ་བཞུགས་ནས་སྒྲུབ་པ་པོའི་རྒྱུད་བྱིན་གྱིས་བརླབས་པས། དངོས་གྲུབ་དང་བྱིན་རླབས་མྱུར་བས་འདི་སྒོ་དྲུག་པར་བཞག་གོ་ཞེས་བདག་གི་བླ་མ་བདག་ཉིད་ཆེན་པོས་གསུངས་སོ། ། དེ་ལྟར་གསུམ་ཀ་ཡང་བདེ་མཆོག་རྒྱུད་སྡེ་གཞན་ལས་ཟབ་པའི་སྒྲུབ་བྱེད་དུ་སོང་མོད། གསང་མཐའི་ལམ་སྲོལ་འདི་ལ་སྲོལ་གཞན་ལས་ཀྱང་ཟབ་ཅིང་། སྒོ་དྲུག་པར་འཇོག་པའི་རྒྱུ་མཚན་སླར་ཡང་བགྲོས་ཤིག་སྙམ་ན། འདིའི་རྒྱུ་མཚན་བསམ་གྱིས་མི་ཁྱབ་ནའང་། མདོར་བསྡུས་པའི་ཚུལ་གྱིས་གསུངས་པ་ནི།
དཔལ་ལྡན་ཟླ་བ་གྲགས་པས། ཚོགས་བཤད་དང་། སློབ་བཤད་ཞེས་གསུངས་པ་ལྟར་འདིར་ཡང་འགྲེལ་པ་ལུགས་དང་། མན་ངག་ལུགས་གཉིས་སམ། ཚོགས་བཤད་དང་། སློབ་བཤད་ཀྱི་མན་ངག་གི་ཁྱད་པར་གྱིས་སྟོན་པའི་བྱིན་རླབས་འཇུག་པ་མྱུར་བ་དང་། བུལ་བའི་ཁྱད་པར་ཡོད་དོ། ། དཔེར་ན་བླ་མ་ཚད་ལྡན་གྱིས་སློབ་མ་ལ་ལམ་ཟབ་བླ་མའི་རྣལ་འབྱོར་ཞེས་པའི་མན་ངག་ཡོད་མོད་ཀྱི། ཁྱད་པར་གྱིས་དངོས་གྲུབ་ཐོབ་པ་དང་། བྱིན་རླབས་འཇུག་པ་ལ་མྱུར་བ་དང་།
བུལ་བའི་ཁྱད་པར་ཡོད་པ་བཞིན་ནོ། ། འོ་ན་འདི་པ་ལ་ཡོད་ལ། གཞན་ལ་མེད་པའི་མན་ངག་གང་ཡིན་སྙམ་ན། སྨིན་བྱེད་དབང་གི་སྐབས་སུ། དཔའ་བོ་བསྐུལ་བ་ཞེས་པ་དང་། གྲོལ་བྱེད་བསྐྱེད་རིམ་གྱི་སྐབས་སུ། ཕོ་ཉ་བསྲེ་བ་ཞེས་པ་དང་། རྫོགས་རིམ་གྱི་སྐབས་སུ། ཤན་པ་སྲོག་གི་གནད་ལ་མཁས། ཤིང་མཁན་ཤིང་གི་གནད་ལ་མཁས།
འཕྲུལ་འཁོར་མཁན་པོ་འཕྲུལ་འཁོར་གྱི་གནད་ལ་མཁས། རྣལ་འབྱོར་པ་གདམ་ངག་གི་གནད་ལ་མཁས། ཞེས་པའི་དཔེ་དོན་གྱིས་མཚོན་པའི་གདམས་པ་ཟབ་མོ་བསམ་གྱིས་མི་ཁྱབ་པ་ཞིག་ཡོད་དོ། ། དེས་ན་ཞལ་ནས་ཞལ། སྙན་ནས་སྙན་དུ་བརྒྱུད་པའི་གདམས་པ་འདི་གལ་ཆེ་བར་རྒྱུད་གཞུང་ལས་གསུངས་ཏེ། དཔལ་ཁ་སྦྱོར་ལས། གསང་དོན་དེ་ཉིད་དངོས་པོ་ཡང་། ། གཅིག་ནས་གཅིག་བརྒྱུད་ཤེས་པར་བྱ། ། བླ་མ་རབ་ཀྱི་ཞལ་ལས་བླང་། ། ཞེས་དང་།
འཕགས་པ་ཀླུ་སྒྲུབ་ཀྱི་རིམ་པ་ལྔ་ལས། དཔལ་ལྡན་འདུས་པའི་རྒྱུད་དུ་ནི། ། དེ་ཉིད་འདི་དག་རྒྱས་བཏབ་ནས། ། བཤད་པའི་རྒྱུད་ཀྱི་རྗེས་འབྲངས་ནས། ། བླ་མའི་ཁ་ལས་བླང་པར་བྱ། ། ཞེས་གསུངས་པས་སྙན་བརྒྱུད་མ་ཞེས་བྱའོ། ། གཉིས་པ་ལམ་སྤྱིའི་རྣམ་གཞག་ལ། གྲུབ་ཆེན་ལཱུ་ནག་དྲིལ་གསུམ་གྱི་བཞེད་པ་གསང་མཐའི་རྒྱུད་དྲུག་གི་དགོངས་པ་ཉམས་ལེན་དུ་བཏུ་བ་ན། སྦྱིན་བྱ་བཞི་བྱིན་པས་སྣོད་རུང་དུ་བྱས་ནས། བསླབ་བྱ་གཉིས་ལ་བསླབ་སྟེ་གྲོགས་སྤྱོད་པ་གཉིས་ཀྱིས་མཚམས་སྦྱར་ནས།
འབྲས་བུ་མཆོག་ཐུན་མོང་གི་དངོས་གྲུབ་གཉིས་ཐོབ་པར་བྱེད་པ་ནི་རྗེ་བཙུན་ལཱུ་ནག་དྲིལ་གསུམ་གྱི་གཞུང་དོན་ཉམས་སུ་ལེན་པར་བྱེད་པའི་སྙིང་པོ་ལུས་རྣམ་པར་གཞག་པའོ། ། དེ་ལ་སྦྱིན་བྱ་བཞི་ནི་སྨིན་བྱེད་ཀྱི་དབང་སྟེ། དེ་གསལ་བར་སྟོན་པར་བྱེད་པའི་དཀྱིལ་འཁོར་གྱི་ཆོ་ག་ནག་པོ་པའི་གཞུང་འདི་ལ། ཚིག་དོན་གཉིས་ཀ་ཞིབ་མོར་འབྱེད་པ་ནག་པོ་བཤད་སྦྱར་ཞེས་པ་རྗེ་བཙུན་གྱིས་མཛད་པ་དང་། རས་བྲིས་ལ་བརྟེན་པའི་ལག་ལེན་གྱི་རིམ་པ་ས་ཆེན་གྱིས་མཛད་པ། དེའི་ཁ་སྐོང་དང་བཅས་པ་རྡུལ་ཚོན་གྱི་དཀྱིལ་ཆོག་རྗེ་བཙུན་ཆེན་པོས་མཛད་པ། དེ་དག་གི་ལམ་གྱི་ཡན་ལག་ཏུ་རྗེ་བཙུན་རྩེ་མོས་མཛད་པའི་མཆོད་ཕྲེང་། འཕགས་པ་རིན་པོ་ཆེས་མཛད་པའི་མཆོད་ཕྲེང་དང་བཅས་པའོ། ། ལམ་སྲོལ་འདི་ཉམས་སུ་ལེན་པར་འདོད་པས་འདིའི་བཀའ་སྲོལ་དུ་སྨིན་པར་བྱ་དགོས་ཏེ། གཤིན་རྗེ་གཤེད་ཀྱི་རྒྱུད་ལས།
དཀྱིལ་འཁོར་དུ་ནི་མ་ཞུགས་ལ། ། མིང་ཙམ་བསྟན་པར་མི་བྱ་སྟེ། ། དཀྱིལ་འཁོར་གཞན་དུ་ཞུགས་པ་ལ། ། འདི་ཡི་གསང་བ་བསྟན་མི་བྱ། ། ཞེས་གསུངས་སོ། ། དཀྱིལ་འཁོར་གྱི་ཆོ་ག་འདི་ལ་ལཱུ་ཧི་པའི་ཐུན་མོང་མ་ཡིན་པའི་ཁྱད་པར་གྱི་ཆོས་ཅུང་ཟད་སྦྱར་ནས། ལཱུ་ནག་གཉིས་ཀའི་སྨིན་ལམ་རྣམས་འཐོན། དཔེར་ན་སྦྱོང་རྒྱུད་ཀྱི་དཀྱིལ་འཁོར་བཅུ་གཉིས་དཔལ་མཆོག་དཀྱིལ་འཁོར་བཅུ། ཕྲེང་བ་དཀྱིལ་འཁོར་ཞེ་བཞི་རྣམས་དབང་ཆོག་གི་དཀྱིལ་འཁོར་རེ་རེ་ལ། སོ་སོའི་ཁྱད་པར་གྱི་ཆོས་རྣམས་སྦྱར་བས་འགྲོ་བ་བཞིན་ནོ། །
དེ་ལྟར་ལེགས་པར་སྨིན་པ་བྱས་ནས་ཀྱང་། སྨིན་པ་མི་ཉམས་པའི་དམ་ཚིག་གི་ཚོགས་རྣམས་ཤེས་ཟིན་དྲན་པ་ལ་སྦྱོར་བ་ནི། རྩ་བཤད་ཀྱི་རྒྱུད་དང་། འཁྲུལ་པ་སྤོང་བ་སོགས་སུ་ཤེས་པར་བྱའོ། ། དེ་ལྟར་སྨིན་ཅིང་དམ་ཚིག་ལ་གནས་ནས་བསླབ་བྱ་གཉིས་ལ་སློབ་པ་སྟེ། བསླབ་བྱ་གཉིས་ནི། བསྐྱེད་པའི་རིམ་པ་དང་། རྫོགས་པའི་རིམ་པའོ། ། དང་པོ་བསྐྱེད་པའི་རིམ་པ་ལ། མ་གྲུབ་པ་གྲུབ་པར་བྱེད་པ་དང་།
བསྒྲུབ་པའི་བར་ཆད་སེལ་བར་བྱེད་པ། གྲུབ་པའི་འབྲས་བུ་མྱུར་དུ་འབྱིན་པའོ། ། དང་པོ་ལ་ལྷ་མ་གྲུབ་པ་གྲུབ་པར་བྱེད་པ་དང་། སྔགས་མ་གྲུབ་པ་གྲུབ་པར་བྱེད་པ་གཉིས་སོ། ། དང་པོ་ལ། ཨ་བྷི་དྷ་ནར། མངལ་སྐྱེས་གླུ་ཡི་སྦྱོར་བ་ཡིས། སྒྲ་དང་སྒྲ་མིན་རྣམ་པར་བརྟག ། སྒོང་སྐྱེས་གླུ་ནི་མེད་པ་ཡིས། སྒྲ་དང་སྒྲ་མིན་སྤངས་པ་འོ། །
ཞེས་གསུངས་པས། སྦྱང་གཞི་མངལ་སྒོང་གཉིས་སྦྱོང་བའི་མངོན་རྟོགས་གཉིས་ལས། དང་པོ་ལྷ་མངལ་སྐྱེས་ལྟར་བསྐྱེད་པ་ནག་པོ་པའི་མངོན་རྟོགས་ནི། ཏིང་ངེ་འཛིན་གསུམ། བསྙེན་སྒྲུབ་བཞིའི་བཅིངས་པའོ། ། འདིའི་ངག་འདོན་གྱི་རིམ་པ་ནི་ས་སྐྱ་པའི་ཊིཀ་ཆུང་དང་། འཕགས་པའི་མངོན་རྟོགས་གསུང་རྒྱུན་སྦྱར་བས་ཤིན་ཏུ་གསལ་བར་འཐོན་ནོ། ། དོན་རྟོགས་པ་ལ་ས་ཆེན་དང་། རྗེ་བཙུན་གྱི་ས་བཅད་དང་། མལ་ནས་བརྒྱུད་པའི་མཆན།
བསྐྱེད་རིམ་གཞུང་གཞན་གཉིས་ནས་ཀྱང་ཅུང་ཟད་ཁ་བསྐངས་ནས། སྤུ་ཧྲང་ལོ་ཆུང་ནས་བརྒྱུད་པའི་བཤད་པ་རྣམས་ལ་བརྟེན་ནས་རྟོགས་པར་ནུས་ལ། ཆོས་རྗེ་བུའི་རྩོད་པ་སྤོང་བ་ཡང་། དེ་དག་དང་ཆོས་རྗེ་ཡབ་སྲས་ཀྱི་གསུང་རྒྱུན་རྣམས་ཀྱིས་སྤོང་བར་ནུས་སོ། ། སྒོང་སྐྱེས་ཀྱི་མངོན་རྟོགས་ལཱུ་ཧི་པས་མཛད་པའི་དོན་འགྲེལ། རྗེ་བཙུན་གྱི་མངོན་རྟོགས་ཆེན་མོ་དང་། ཚིག་འགྲེལ་གཉན་ཕུལ་ཆུང་བའི་འབྲུ་འབུམ་དང་། རྗེ་བཙུན་གྱི་དངོས་སློབ་ནུབ་པ་རིགས་འཛིན་གྲགས་ཀྱིས་མཛད་པའི་འགྲེལ་པ་རྣམས་ཀྱིས་རྟོགས་པར་ནུས་སོ། ། ངག་འདོན་གྱི་རིམ་པ་ནི། འཕགས་པའི་མངོན་རྟོགས་རྒྱས་བསྡུས་གཉིས་ལ་གསུང་རྒྱུན་ཅུང་ཟད་བསྣན་པ་རྗེ་བཙུན་གྱི་དགོངས་པ་བཞིན་མངོན་རྟོགས་རྒྱས་འབྲིང་བསྡུས་གསུམ་དག་པར་ཐོན་ནོ།
གཉིས་པ་སྔགས་མ་གྲུབ་པ་གྲུབ་པར་བྱེད་པ་ནི། རིན་ཆེན་རྣམ་པ་བཞི་སྟེ། རྩ་སྔགས་གཉིས། སྙིང་པོ་གཉིས། ཉེ་སྙིང་གཉིས། གོ་ཆ་གཉིས་སོ། ། དེ་དག་སྔགས་བསྡུའི་སྒོ་ནས་དག་པར་བྱས། མན་ངག་བཞིན་བཟླས་པས་མཆོག་ཐུན་མོང་གི་དངོས་གྲུབ་འབྱུང་བས་རིན་པོ་ཆེ་ཞེས་པ་སྟེ། ས་སྟེང་འདི་ན་རིན་ཆེན་བཞི། ། ཞེས་རྩ་རྒྱུད་ལས་གསུངས་སོ། །
གཉིས་པ་བསྒྲུབ་པའི་བར་ཆད་སེལ་བ་ནི། ཞལ་བཞི་པའི་སྔགས་ལས་ཚོགས་དང་བཅས་པ་སྟེ། དེའི་སྔགས་བསྡུ་དང་། འཁོར་ལོ་བརྟེན་པའི་ལས་ཚོགས་སོ། ། གསུམ་པ་གྲུབ་པའི་འབྲས་བུ་མྱུར་དུ་འབྱིན་པ་ནི། ལས་བཞིའི་སྦྱིན་སྲེག་གི་གཞུང་སྟེ། འདིའི་དོན་ནི་ནག་འབུམ་ལ་ས་སྤྱད་དང་། ཊཱིཀྐ། སྦྱིན་སྲེག་འབུལ་ཚུལ་རྒྱས་འབྲིང་བསྡུས་གསུམ་གསུངས་པ་དང་། འཕགས་པ་རིན་པོ་ཆེས་མཛད་པའི་ལས་བཞིའི་སྦྱིན་སྲེག་རྩ་འགྲེལ་དང་།
དེ་དག་གི་སྐབས་སུ་ཐེ་ཚོམ་གྱི་གནས་སློབ་དཔོན་བསོད་ནམས་འོད་ཟེར་གྱིས་འཕགས་པ་ལ་ཞུས་པའི་ལན་གསུངས་པ་རྣམས་ཀྱི་ལག་ལེན་དགོངས་དོན་དང་བཅས་པ་རྟོགས་པར་ནུས་སོ། ། འདིར་གང་ཟག་མཆོག་ནས་ཐ་མལ་པའི་བར་གྱི་རོ། ། མཆོད་གནས་ཀྱི་ཚུལ་གྱི་སྦྱོང་བ་ས་སྐྱ་པ་ཆེན་པོས་གསུངས་སོ། ། ཕྱིས་གསུང་རྒྱུན་ལ་ཤིན་གྱི་ཆོ་ག་ཡང་འདུག་གོ ། གཉིས་པ་རྫོགས་པའི་རིམ་པ་ལ། ཕ་རྒྱུད་འདུས་པ་དང་འདི་གཉིས་གླེང་གཞི་ཚིག་ཐ་དད་ཀྱང་། བརྗོད་བྱའི་དོན་གཅིག་པར་བསྟན་པའི་ཕྱིར། གསང་བའི་དེ་ཁོ་ན་ཉིད་ནི། ས་ཆེན་གྱི་ནག་འབུམ་ལས་གསུངས་པའི་འགྲེལ་པ་རྣམས་ཀྱིས་རྟོགས་པར་ནུས། ཨོ་ལ་པ་ཏི་ནི།
འདི་དང་ཀྱཻ་རྡོ་རྗེ་གཉིས་བརྗོད་བྱེད་ཐ་དད་ཀྱང་། བརྗོད་བྱའི་དོན་གཅིག་པར་བསྟན་པའི་ཕྱིར་མཛད་ལ། འདིའི་དོན་ནག་འབུམ་དང་། ཟུར་དུ་ས་སྐྱ་པ་ཆེན་པོའི་རིམ་བཞི་ལམ་ལོང་དང་། རྗེ་བཙུན་ཆེན་པོའི་ལམ་སྐོར་དགུའི་ནང་གི་ཁྲིད་ཡིག་རྣམས་ཀྱིས་རྟོགས་པར་ནུས་སོ། ། བདེ་མཆོག་པ་རང་ལ་རང་གཞུང་ཐུན་མོང་མ་ཡིན་པ་གཅིག་ཡོད་པར་བསྟན་པའི་ཕྱིར་མཛད་ལ། འདིའི་དོན་ནི་ནག་འབུམ་ལས་རྟོགས་པར་ནུས་ལ། དེ་གསུམ་ཀ་ལ་ཡང་གོང་མའི་མཆན་རྣམས་གལ་ཆེའོ། ། འདིའི་དམིགས་པའི་གནད་ནི། ལམ་འབྲས་ལ་གཏུམ་མོའི་འཁོར་ལོ་གཉིས་ལ་བརྟེན་པ་མྱུར་ཞེས་པ་དང་དོན་གཅིག་གསུངས་སོ། །
ལཱུ་ཧི་པའི་རྫོགས་རིམ་ལ། ལ་ཝ་པ་དང་། སྟག་པའི་རྡོ་རྗེ་དང་། པྲཛྙཱ་རཀྵི་ཏ་སོགས་ཀྱི་ཡོད་ཀྱང་། འདིར་ནི་རྩ་དབུ་མའི་ཁྲིད་ལཱུ་ཧི་པ་ལ་སྦྱར་ནས་གསུངས་སོ། ། བསྐྱེད་པའི་རིམ་པ་ཕག་མོ་མཁའ་སྤྱོད། རྫོགས་པའི་རིམ་པ་རྩ་དབུ་མ། ལམ་གྱི་མན་ངག་སྐྲ་སེན་དབབ་པ་རྣལ་འབྱོར་མ་ལ་སྦྱར་ཏེ་གསུངས་པ་མ་ཡིན་ནམ་སྙམ་ན། སྐྱོན་མེད་དེ། ནཱ་རོ་པའི་མན་ངག་ཐུན་མོང་མ་ཡིན་པ་ལ།
བསྐྱེད་པའི་ནང་ནས་ཟབ་ཤོས་ཕག་མོ་མཁའ་སྤྱོད། རྫོགས་པའི་ནང་ནས་ཟབ་པ་རྩ་དབུ་མ། ཐུན་མོང་གི་མན་ངག་སྐྲ་སེན་དབབ་པ་སོགས་གདམ་ངག་གི་རྐང་གྲངས་རྣམས་གསུངས་པ་ཡིན་ཏེ། དཔེར་ན་ལམ་གྱི་མན་ངག་དེ་དག་ལཱུ་ནག་དྲིལ་གསུམ་གང་ལ་ཡང་སྦྱར་དུ་རུང་བ་བཞིན་ནོ། ། ཡང་ལཱུ་ཧི་པའི་རྫོགས་རིམ་ནི། རྡོ་རྗེ་རྣལ་འབྱོར་མས་པཎ་ཆེན་ཤཱཀྱ་ཤྲཱི་བྷ་ཏྲ་ལ་དངོས་སུ་གནང་བ་བདེ་མཆོག་དཀར་པོའི་ཁྲིད་ནི་ལཱུ་ཧི་པའི་རྫོགས་རིམ་མོ། ། འདིའི་བྱིན་རླབས་ས་པཎ་གྱིས་མཛད་པ། དེ་ཉིད་གསལ་བར་བྱེད་པ་ཆོས་རྗེ་རྡོ་རྗེ་འཆང་གིས་མཛད་པའོ། ། ཁྲིད་ཡིག་ཨ་མོ་ཤྲཱི་བྷ་དྲས་མཛད་པ་རྣམས་སོ། ། འདི་ནཱ་རོ་པ་ནས་བརྒྱུད་པ་མང་བ་ཡིན་ཀྱང་།
ལཱུ་ཧི་པའི་རྫོགས་རིམ་ཡིན་པས་འདིར་བྲིས་པའོ། ། གསུམ་པ་གྲོགས་སྤྱོད་པ་ནི། རང་དོན་དང་གཞན་དོན་གྱི་སྤྱོད་པ་དང་གཉིས། རང་དོན་ལ་སྤྲོས་བཅས་སྤྲོས་མེད། ཤིན་ཏུ་སྤྲོས་མེད་ཀྱི་སྤྱོད་པ་དང་གཉིས། འབྲས་བུ་ལ་ཐུན་མོང་དང་། མཆོག་གི་དངོས་གྲུབ་གཉིས། ཐུན་མོང་མིག་སྨན་ཞི་སོགས། འབྲིང་གྲུབ་ཆེན་བརྒྱད་དོ། ། དེ་དག་སྟོན་བྱེད་ཀྱི་གཞུང་ལོགས་སུ་མ་མཛད་པ་ནི་གཞུང་གོང་མ་རྣམས་ཀྱི་སེབ་ཚགས་སུ་བསྟན་པ་ལ་དགོངས་སོ། །
རབ་གནས་ནི་རཏྣ་རཀྵི་ཏའི་འགྲེལ་པ་དང་། གཉིས་མེད་རྡོ་རྗེ་སོགས་ཀྱིས་བདེ་མཆོག་ལ་བརྟེན་པར་གསུངས་ཀྱང་། འདིར་ནི་རབ་གནས་རྒྱུད་ཆུང་གི་དགོས་པ་རབ་གནས་དོན་གསལ་ལ་ཐུན་མོང་མ་ཡིན་པའི་ཁྱད་པར་རྣམས་སྦྱར་བས་འཐོན་ཞིང་ཕྱག་ལེན་ལ་ཡང་མཛད་དོ། ། ཚོགས་འཁོར་ནི། རྗེ་བཙུན་གྱི་ཚོགས་འཁོར་འབྲིང་པོ་དང་། ས་པཎ་གྱི་ཚོགས་འཁོར་རྩོད་སྤོང་དང་། རྡོ་རྗེ་འཆང་གི་གསང་བ་ཀུན་རྒྱན་རྣམས་སྦྱར་བས། སྤྱིར་བླ་མེད་ཐམས་ཅད། ཁྱད་པར་ཀྱཻ་བདེ་གཉིས་ཀྱི་ཚོགས་མཆོད་འཐོན་ནོ། ། དྲིལ་བུ་ལྷན་སྐྱེས་སུ།
རྣམ་སྣང་སྒྱུ་འཕྲུལ་དྲ་བ་དྲངས་པར། རྣལ་འབྱོར་རྣམ་གསུམ་ཤེས་བྱས་ཏེ། ། བྱིན་གྱིས་བརླབས་དང་ཡོངས་དག་དང་། ། གཟུགས་ཉིད་ཡོངས་སུ་གྱུར་པ་འོ། ། རྣལ་འབྱོར་སངས་རྒྱས་རྣམས་ཀྱིས་བསྔགས། ། བརྫུས་ཏེ་སྐྱེ་བའི་སེམས་ཅན་བཞིན། ། སྐད་ཅིག་གིས་ནི་བསམ་པར་བྱ། ། ཞེས་གསུངས་པས། མངལ་སྒོང་གཉིས་ཀྱི་སེམས་ལ་གནད་དུ་བསྣུན་པས། མེ་ལོང་ལ་གཟུགས་བརྙན་ལྟར་བསྒོམ་པས་ཡོངས་སུ་རྟག་པའི་རྣལ་འབྱོར།
དྲིལ་བུ་པའི་ལུས་དཀྱིལ་ནི། ལུས་ཀྱི་ཆ་ཤས་རྣམས་ལྷར་བསྒོམ་པས་བྱིན་གྱིས་བརླབས་པའི་རྣལ་འབྱོར། བསམ་མི་ཁྱབ་ཀྱི་ངང་ལས་རྫོགས་རིམ་གྱི་ཡེ་ཤེས་ལྷའི་སྐུར་ཤར་བ་གཟུགས་ཡོངས་སུ་གྱུར་པའི་རྣལ་འབྱོར་རོ། ། ཞེས་པ་བླ་མེད་སྤྱིའི་བཤད་པ་ལ་ཕན་ནོ། ། དྲིལ་བུ་པ་ལ་ཡང་སྨིན་གྲོལ་གཉིས་ལས། སྨིན་པར་བྱེད་པ་དབང་གི་ཆོ་གའི་དོན་ནི། རྗེ་བཙུན་ཆེན་པོས་མཛད་པའི་དབང་གི་ཆོ་ག་དང་། འཕགས་པ་རིན་པོ་ཆེས་མཛད་པའི་དབང་ཆོག་གཉིས་ལས། དཀའ་བའི་གནས་སྤྱོད་པ་དང་། ཕྱག་ལེན་གྱི་རིམ་པ་ལ།
རྒྱུད་སྡེའི་མན་ངག་ཅུང་ཟད་དང་བཅས་པས་དག་པར་འཐོན་ནོ། གྲོལ་བྱེད་ལ་བསྐྱེད་རྫོགས་གཉིས་ལས། བསྐྱེད་པའི་རིམ་པ་ནི། རྗེ་བཙུན་རྩེ་མོས་མཛད་པའི་མངོན་རྟོགས་བསྡུས་པ་དང་། རྗེ་བཙུན་ཆེན་པོས་མཛད་པའི་མངོན་རྟོགས་རྒྱས་པ་དང་། རྗེ་བཙུན་མི་བསྐྱོད་རྡོ་རྗེས་མཛད་པའི་རྣམ་གཞག་ཆེན་མོ་རྣམས་ཀྱིས་གཞུང་དེའི་དགོངས་པ་ཕྱིན་ཅི་མ་ལོག་པ་རྟོགས་པར་ནུས་སོ། ། རྫོགས་པའི་རིམ་པའི་གཞུང་ནི། རྗེ་བཙུན་ཆེན་པོས་མཛད་པའི་ཁྲིད་ཡིག་དང་། འཕགས་པས་མཛད་པའི་ཁྲིད་ཡིག་དང་། ས་པཎ་གྱི་དངོས་སློབ་ཚོགས་བསྒོམ་པའི་ཟིན་བྲིས་རྣམས་ཀྱིས་རྟོགས་པར་ནུས་སོ། །
རྒྱ་གཞུང་དེ་དག་ཐམས་ཅད་རྟོགས་པ་ལ་གོང་མའི་མཆན་རྣམས་གལ་ཆེའོ། ། དེ་དག་རྩ་བཤད་ཀྱི་རྒྱུད་གང་གིས་གང་བསྟན་པ་ནི་ཤིན་ཏུ་གལ་ཆེ་ནའང་། འདིར་བྲི་བར་མ་ནུས་པས། རྩ་རྒྱུད་ཀྱི་ཊཱིཀྐ་མུ་ཏིག་ཕྲེང་བ་དང་། རྩ་རྒྱུད་ཀྱི་འགྲེལ་བ་ཚིག་བཅད་མ་ས་ཆེན་གྱིས་མཛད་པ། དཀའ་འགྲེལ་ས་ཆེན་གྱིས་མཛད་པ། དེའི་དོན་གསལ་ཞིང་བདེར་བཏང་བ་ནུབ་པ་རིགས་འཛིན་གྲགས་ཀྱིས་མཛད་པ་དང་། བཤད་རྒྱུད་རྣམས་ཀྱི་སྟེང་དུ་རྟོགས་པར་བྱའོ། ། ལམ་རིམ་གསུམ་པོ་འདི་ཉམས་སུ་ལེན་པའི་གོ་རིམ་ཇི་ལྟ་བུ་སྙམ་ན། འདི་བཤད་པ་ནི་གསུམ་ལས།
རྗེ་བཙུན་སྤུ་ཧྲང་པ་ན་རེ། རྟེན་གྱི་གང་ཟག་གི་དབང་དུ་བྱས་ནས་མངོན་རྟོགས་མངལ་སྒོང་གཉིས་སུ་ངེས་ཏེ། དབང་པོ་གཉིས་སྦྱོར་གྱི་འཁྲིག་པ་ལམ་དུ་བྱེད་པའི་དབང་དུ་བྱས་ནས་སྤྱིར་བླ་མེད་གསུངས་པ་ཡིན་ལ། དེ་ལ་ཡང་འདོད་ཆགས་ཤས་ཆེ་ཆུང་གཉིས་ལས། ཆེ་བ་བྱང་ཆུབ་ཀྱི་ལམ་དུ་བསྒྱུར་བའི་ཕྱིར་མངལ་སྐྱེས་གསུངས་ཏེ། དེ་ཡང་སྨིན་བྱེད་དབང་གི་སྐབས་སུ། གསུམ་པ་ལས་རྒྱ་ལ་བརྟེན་ནས་དངོས་དབང་བསྐུར། དེར་ཡེ་ཤེས་ངོ་འཕྲོད་ན་བཞི་པ་རྟེན་ཅན་ལ་བརྟེན་ནས་ངོ་སྤྲོད་པར་བྱེད། གྲོལ་བྱེད་བསྐྱེད་པའི་སྐབས་སུ་ཡང་དེ་དང་མཐུན་པར་ཆགས་ལམ་བསྒོམ་སྟེ། རྒྱུ་རྡོ་རྗེ་འཛིན་པ་སྙོམས་འཇུག་བྱས་པའི་དུས་སུ་བདེ་བ་གཅིག
དེ་ཉིད་ཐིག་ལེར་ཞུ་བའི་དུས་སུ་བདེ་བ་གཅིག འབྲས་བུ་རྡོ་རྗེ་འཆང་སྙོམས་འཇུག་བྱས་པའི་དུས་བདེ་བ་གཅིག་སྟེ། བདེ་བ་སྐྱེས་ཐེབ་མང་བའི་མངོན་རྟོགས་བསྒོམ་པ་ཡིན་ལ། དེ་ལ་བརྟན་པ་ཐོབ་ནས་རྫོགས་རིམ་བསྒོམ་པའི་དུས་སུ་ལས་རྒྱ་ལ་བརྟེན་ནས་སྐྱེས་པའི་བདེ་བ་དེ། དམ་ཚིག་གི་ཕྱག་རྒྱ་ལ་བརྟེན་ནས་དེའི་རྒྱུན་སྐྱོང་བར་བྱེད། དེ་ལ་བརྟེན་པའི་ཕྱག་རྒྱ་ཆེན་པོའི་ཡེ་ཤེས་སྐྱེས་ཏེ་མཆོག་གི་དངོས་གྲུབ་ཐོབ་པར་བྱེད་དོ། ། ཡང་ཁྱིམ་པ་རྡོ་རྗེ་འཛིན་པ་ཡིན་ཀྱང་ཆགས་པ་ཤས་ཆུང་བ་དང་། རབ་བྱུང་རྡོ་རྗེ་འཛིན་པ་དངོས་སུ་ལས་རྒྱ་བརྟེན་ནུས་པ་ཡིན་ཀྱང་བསྟན་པ་ལ་གནོད་པའི་འགག་བྱ་སྤོང་བའི་ཕྱོགས་སུ་ཡེ་ཤེས་ཀྱི་ཕྱག་རྒྱ་ལ་བརྟེན་ནས་ཚིག་དབང་བསྐུར་བར་བྱེད། ལམ་གྱི་དུས་སུ་ཡང་དེ་དང་མཐུན་པའི་ཡབ་ཡུམ་ཞལ་སྦྱོར་ཙམ་དང་། གསང་མཆོད་ཀྱི་བདེ་བ་ཙམ་མ་གཏོགས།
སྙོམས་འཇུག་གི་བདེ་བ་གཞན་མི་སྟོན་པའི་སྒོང་སྐྱེས་ཀྱི་མངོན་རྟོགས་བསྒོམ་མོ། ། དེ་ལ་བརྟེན་ནས་རྫོགས་རིམ་གྱི་དུས་སུ། ཆོས་རྒྱ་ལ་བརྟེན་ནས་སྐྱེས་པའི་བདེ་བ་དེའི་རྒྱུན་བསྐྱངས་པས་ཕྱག་རྒྱ་ཆེན་པོའི་ཡེ་ཤེས་བསྐྱེད་དེ་མཆོག་གི་དངོས་གྲུབ་ཐོབ་པར་བྱེད་དོ། ། དེས་ན་རྟེན་གྱི་གང་ཟག་ཆགས་པ་ཤས་ཆེ་ཆུང་གཉིས་ཀྱི་དབང་དུ་བྱས་ནས་དབང་ལ་དངོས་དབང་དང་། ཚིག་དབང་གཉིས་བསྐྱེད་པ་ལ་མངལ་སྒོང་གཉིས། རྫོགས་པ་ལ་ལས་རྒྱ་དང་ཆོས་རྒྱ་གཉིས་བསྟན་པ་ཡིན་ནོ། ། ཞེས་གསུངས། ཕྱིའི་མངལ་སྒོང་གཉིས་གང་ཡང་རུང་བ་གཉིས་སྔོན་དུ་སོང་ནས། དྲིལ་བུ་པའི་མངོན་རྟོགས་ཉམས་སུ་ལེན་པ་ལ་འཇུག་པ་ཡིན་ནོ། ། བཤད་པ་གཉིས་པ་ནི་རྗེ་བཙུན་གོང་མའི་བཞེད་པས།
གང་ཟག་གཅིག་གིས་ཉམས་སུ་ལེན་པའི་དབང་དུ་བྱས་ནས་མངོན་པར་རྟོགས་པའི་རིམ་པ་གསུམ་གསུངས་པ་ཡིན་ཏེ། དེ་ཡང་ཕྱིའི་སྤྲོས་པ་ལ་དགའ། ནང་གི་ཏིང་ངེ་འཛིན་ཤས་ཆུང་བའི་སྐབས་སུ། ལྷའི་བསྐྱེད་ཆོག་རྒྱས་པ་མངལ་སྐྱེས་ཀྱི་མངོན་རྟོགས་བསྒོམ་པར་བྱེད། དེ་ཡང་འབྱུང་བཞི་ལུགས་ལྡོག་རི་རབ་དང་བཅས་པ་གྱུར་པ་ལས། ལུགས་འབྱུང་རི་རབ་དང་བཅས་པའི་སྟེང་དུ་རྟེན་གཞལ་ཡས་ཁང་གདན་དང་བཅས་པ་བསྒོམ། དེར་དང་པོ་མངོན་བྱང་ལྔ་ལས་རྒྱུ་རྡོ་རྗེ་འཆང་དུ་བསྐྱེད། ཞུ་བ་གླུས་བསྐུལ་ནས། རྡོ་རྗེ་ཆོ་ག་གསུམ་ལས། འབྲས་བུ་རྡོ་རྗེ་འཆང་དུ་བཞེངས།
མཁའ་གསང་བྱིན་གྱིས་བརླབས་ནས་མངལ་དུ་དཀྱིལ་འཁོར་རྒྱལ་མཆོག་གི་རྟེན་དང་བརྟེན་པར་བཅས་པའི་དཀྱིལ་འཁོར་བསྐྱེད། ཕྱིར་སྤྲོ་བའི་ཚེ་ཞར་ལ་ལུས་དཀྱིལ་གྱི་རྟེན་བརྟེན་པ་དང་བཅས་པའི་མངོན་པར་རྟོགས་པ་རྒྱས་པ་བསྒོམ་པར་བྱེད་པ་ཡིན་ནོ། ། གང་ཟག་དེ་ཕྱིའི་སྤྲོས་པ་ཆུང་། ནང་གི་ཏིང་ངེ་འཛིན་ཅུང་ཟད་བརྟན་ནས་ལྷའི་བསྐྱེད་ཆོག་འབྲིང་པོ་སྒོང་སྐྱེས་ཀྱི་མངོན་པར་རྟོགས་པ་བསྒོམ་པར་བྱེད་པ་ཡིན་ཏེ། དེ་ཡང་ཕྱིའི་རྟེན་བརྟེན་པར་སྒྲ་ཚུལ་གྱི་རྟེན་འབྲེལ་ལས་གཅིག་ཅར་དུ་བསྐྱེད། མངོན་བྱང་གསུམ་ལས། རྒྱུ་རྡོ་རྗེ་འཆང་གི་ངོ་བོ་ཙམ་དུ་བསྒོམ་པ། དེ་བཞིན་དུ་ནང་གི་སྒྲ་ཚུལ་ལས། ནང་གི་རྟེན་བརྟེན་པ་གཅིག་ཅར་དུ་བསྐྱེད། སྤྱི་བོའི་ཧཾ་རྒྱུ་རྡོ་རྗེ་འཆང་གི་དོད་ཙམ་དུ་བྱེད་པའི་མངོན་པར་རྟོགས་པ་འབྲིང་པོ་བསྒོམ་པར་བྱེད་པ་ཡིན་ནོ། །
མངོན་རྟོགས་འདི་གཉིས་ཚིག་གི་སྒོ་ནས་རྒྱས་འབྲིང་བསྡུས་གསུམ་དུ་འཇོག་པ་ནི་མ་ཡིན་ཏེ། ཚིག་ནི་ལཱུ་ཧི་པ་རྒྱས་པས་སོ། ། དེས་ན་ལྷའི་བསྐྱེད་ཆོག་གི་སྒོ་ནས་རྒྱས་འབྲིང་དུ་འཇོག་པ་ཡིན་ནོ། ། དེ་ལྟར་གང་ཟག་དེ་ཕྱིའི་སྤྲོས་པ་ཆོད་ནས་ནང་ལ་མཆོག་ཏུ་ཞོལ་བ་དེའི་ཚེ། རྫུས་སྐྱེས་ལྟར་རྟེན་དང་བརྟེན་པ་སྐད་ཅིག་གིས་བསྐྱེད་པའི་དྲིལ་བུ་པའི་མངོན་རྟོགས་བསྒོམ་པར་བྱེད་པ་ཡིན་ནོ། ། དེ་ལྟར་ཆོ་ག་རྒྱས་འབྲིང་བསྡུས་གསུམ་དུ་མ་ཟད་ལམ་ཟབ་འབྲིང་གི་སྒོ་ནས་ཀྱང་རིམ་པ་དེ་ལྟར་དུ་བསྒོམ་པ་ཡིན་ཏེ། ཕྱི་ནང་གི་བསྐྱེད་རིམ་གཉིས་ཕན་ཚུན་ལྟོས་ནས་ཟབ་མི་ཟབ་ཏུ་འཇོག་ལ། དེ་ལྟར་ན་ཡང་མངལ་སྐྱེས་ནི་ཕྱི་དཀྱིལ་གཙོ་ཆེ་སྟེ། ནང་དཀྱིལ་ཞར་བྱུང་གི་ཚུལ་དུ་བསྒོམ། སྒོང་སྐྱེས་ནི་ཕྱི་ནང་གི་དཀྱིལ་འཁོར་གཉིས་ཀ་ཆ་མཉམ་པར་བསྒོམ།
བརྫུས་སྐྱེས་ནི་ཕྱི་ཧེ་རུ་ཀ་ཞར་བྱུང་ཙམ། ཟབ་མོ་ལུས་ཀྱི་དཀྱིལ་འཁོར་གཙོ་བོར་བསྒོམ་པ་ཡིན་ནོ། ། གོ་རིམ་འདི་ལྟར་དུ་བསྒོམ་པའི་མན་ངག་སྦྱང་གཞི་སྦྱོང་བྱེད་སྦྱོང་ཚུལ་དང་བཅས་པ་རྒྱས་པར་ཆོས་རྗེ་རིན་པོ་ཆེའི་མཛད་པའི་གསུང་བགྲོས་སུ་བལྟ་བར་བྱའོ། ། བཤད་པ་གསུམ་པ་ནི། ཁ་ཅིག་འདུལ་བར་སྔ་མ་བསྙེན་པར་མ་རྫོགས་པ་ལ་ཕྱི་མ་མི་བྱའོ། ། ཞེས་དང་། ཚིག་སྔ་མ་མེད་པ་ལ་ཡང་ངོ་། ། ཞེས་སྤྱིར་བཏང་དམིགས་བསལ་གཉིས་གསུངས་པ་ལྟར། འདིར་ཡང་སེམས་ཅན་གྱི་དོན་དུ་སངས་རྒྱས་ཐོབ་པར་འདོད། དེ་ཡང་མྱུར་དུ་ཐོབ་པར་འདོད།
དེ་ཡང་གསང་སྔགས་ཟབ་མོའི་ཐབས་ལ་བརྟེན་ནས་ཐོབ་པར་འདོད་ན། དང་པོ་ནས་དྲིལ་བུ་པའི་སྨིན་གྲོལ་གྱི་ལམ་ནས་ཞུགས་པས་ཆོག་པར་འདོད་དེ། ཇི་སྐད་དུ་དཀྱིལ་འཁོར་ཆེན་པོ་འདིར་འཇུག་པ་ལ་སྣོད་དང་ལྡན་མི་ལྡན་བརྟག་མི་འཚལ་ཏེ། དཀྱིལ་འཁོར་མཐོང་པ་ཙམ་གྱིས་སྡིག་པ་དག་པའི་ཕྱིར་རོ། ། ཞེས་གསུངས་པས་སོ། ། ཞེས་བཞེད་དོ། ། དེ་ལྟར་སྤྱིར་བཏང་དམིགས་བསལ་བ་དང་ཐུན་མོང་བ་མི་འགལ། ཐུན་མོང་བ་ཡིན་པ་མ་འདྲེས་པའི་གནད་རྣམས་ལ་མཁས་པར་བྱའོ། ། གསུམ་པ་ལམ་འདི་ལ་ཡིད་ཆེས་ཞིང་ཁུང་བཙུན་པར་བྱ་བའི་ཕྱིར་དུ་བླ་མ་བརྒྱུད་པའི་རྣམ་ཐར་རྣམས་བཤད་དགོས་པས། དེ་ལ་ཡང་བརྒྱུད་པ་ཐམས་ཅད་ཀྱི་རྩ་བར་གྱུར་པའི་སྟོན་པ་རྡོ་རྗེ་འཆང་ཆེན་པོ་ནི།
ཡུལ་ཉི་ཤུ་རྩ་བཞིར་དངོས་སུ་བཞུགས་ཤིང་། སེམས་ཅན་རྗེས་སུ་བཟུང་བའི་ཕྱིར། ། ང་ནི་དེ་རུ་རབ་ཏུ་གནས། ཞེས་རྩ་རྒྱུད་ལས་གསུངས་པས། ཁྱད་པར་དུ་ཆོས་འདི་ཉམས་སུ་ལེན་པའི་སྒྲུབ་པ་པོ་གང་ཡང་ཡོད་སར་དངོས་སུ་བཞུགས་ཤིང་རྒྱུད་བྱིན་གྱིས་རློབས་པར་བྱེད་དོ། ། སྟོན་པ་དེས་རྒྱུད་བྱིན་གྱིས་བརླབས་ཤིང་གསང་སྔགས་ཐམས་ཅད་ཀྱི་མཛོད་འཛིན་པ་དཔལ་ཕྱག་ན་རྡོ་རྗེ་ནི་སངས་རྒྱས་ཉིད་དང་མཚུངས་ཤིང་། འདིའི་མཚན་བརྒྱ་རྩ་བརྒྱད་ཐོས་པའམ། གླེགས་བམ་ཙམ་གྱིས་ཀྱང་འཁོར་བ་དང་ངན་སོང་གི་གཡང་ལས་སྐྱོབ་པ་སོགས་ཡོན་ཏན་བསམ་གྱིས་མི་ཁྱབ་བོ། ། ཕྱག་ན་རྡོ་རྗེས་དབང་བསྐུར་ཞིང་རྒྱུད་བྱིན་གྱིས་བརླབས་ནས་ཡང་དག་པའི་གདམ་ངག་གནང་བ་ནི། སློབ་དཔོན་ཆེན་པོ་བྲམ་ཟེ་ས་ར་ཧ་ཞེས་པ་སྟེ།
འདིའི་ལོ་རྒྱུས་ནི། ལྷོ་ཕྱོགས་ཀྱི་བརྒྱུད་པ་བྲམ་ཟེའི་རིགས་མཆོག་ཏུ་སྐྱེས་པ། རིག་པའི་གནས་བཅོ་བརྒྱད་སྒྲ་ངེས་པར་སྦྱོར་བ་དང་བཅས་པ་རིག་བྱེད་བཞི་ཕ་རོལ་དུ་སོན་པ་གཅིག་ཡིན་ལ། དེ་ལོ་བཅུ་བདུན་ལོན་པ་ན། ནམ་མཁའ་ལ་བྲམ་ཟེའི་ཁྱེའུ་ཁྱོད་འདི་ན་ཅི་བྱེད། ཕྱག་རྒྱ་ཆེན་པོར་སོང་ཞེས་པའི་སྒྲ་ཐོས་མ་ཐག་རྟོགས་པ་མཆོག་ཏུ་གྱུར་ནས་བྲམ་ཟེའི་བྱ་བ་བཏང་སྟེ། དཔལ་གྱི་རི་ལ་སོང་ངོ་། ། དེར་ཕྱག་ན་རྡོ་རྗེས་སྤྲུལ་པའི་དཀྱིལ་འཁོར་དུ་དབང་བསྐུར་ཞིང་། རྒྱུད་སྡེ་མཐའ་དག་གི་ལུང་སྦྱིན་ནས་དངོས་གྲུབ་ཀྱི་མཆོག་ཐོབ་སྟེ། དཔལ་གྱི་རི་དེར་ལོ་བརྒྱ་ཕྲག་འགའ་བཞུགས་པའི་མཚན་ནི་ས་ར་ཧ་ཞེས་གྲགས་ཏེ།
ས་ནི་བཅས་པ་ཡིན་ལ། ར་ནི་དགའ་བ་ཡིན་པས་དགའ་བ་དང་བཅས་པ་ཞེས་བྱའོ། ། དེ་ནས་ལྷོ་ཕྱོགས་ཀྱི་རྒྱུད་དེར་སེམས་ཅན་གྱི་དོན་གྱི་ཕྱིར་མདའ་མཁན་གྱི་ཆ་ལུགས་ཀྱིས་ལོ་བརྒྱ་ཕྲག་འགའ་བཞུགས་ཏེ། ས་ར་ནི་མཐའ་ཡིན་ལ། ཧ་ནི་བསྣུན་པ་སྟེ་མདའ་བསྣུན་ཅེས་པའོ། ། དེ་ནས་ཡང་དཔལ་ན་ལེནྡྲར་འཕགས་པ་གནས་བརྟན་པའི་སྡེར་རབ་ཏུ་བྱུང་བའི་མཚན་ས་ར་ཧུ་ལ་བྷ་དྲ་སྟེ་སྒྲ་གཅན་འཛིན་བཟང་པོ་ཞེས་བྱ་བ་ཡིན་ལ། དེས་པཎྜི་ཏའི་ཆ་ལུགས་བཟུང་ནས་མཁན་པོ་མཛད་ཅིང་ལོ་བརྒྱ་ཕྲག་འགའ་བཞུགས་སོ། ། དེ་ནས་རབ་ཏུ་བྱུང་བའི་རྟགས་བོར་ནས་རྣལ་འབྱོར་པ་ཆེན་པོར་ཁས་བླངས་ཏེ་སེམས་ཅན་གྱི་དོན་མཛད་ཅིང་ལོ་བརྒྱ་ཕྲག་འགའ་བཞུགས་ཏེ། ཐམས་ཅད་སྡོམ་པས་འཛམ་བུའི་གླིང་དུ་ལོ་བརྒྱ་ཕྲག་བཅུ་གཉིས་བཞུགས་ནས་ཕྱག་རྒྱ་ཆེན་པོར་བཞུད་དོ། ། ཞེས་གྲགས་སོ། །
བླ་མ་ཁ་ཅིག་གིས་ཡི་དྭགས་ཀྱི་དོན་དུ་ལུས་བོར་ནས་སྤུར་སྦྱངས་པའི་དུད་པས་ཡི་དྭགས་ཐམས་ཅད་གྲོང་སྟོང་སྟེ་ལྷའི་འཇིག་རྟེན་དུ་སྐྱེས་སོ་ཞེས་ཀྱང་གྲག་གོ ། དེས་བྱིན་གྱིས་བརླབས་ཤིང་གདམས་པ་གནང་བ་ནི། ཆོས་ཉིད་བདེན་པ་མཐོང་བ། མདོ་སྡེ་དུ་མ་ནས་ལུང་བསྟན་པ། སྟོང་ཉིད་སྨྲ་བའི་སེང་གེར་གྲགས་པ་སློབ་དཔོན་འཕགས་པ་ཀླུ་སྒྲུབ་ཞེས་བྱ་བ་ཡིན་ལ། འདིའི་ལོ་རྒྱུས་ནི། ལྷོ་ཕྱོགས་བེ་ཏའི་ཡུལ་དུ་བྲམ་ཟེ་གཙུག་ཕུད་ཅན་ཞེས་བྱ་བ་ལ་བུ་མེད་པར་གྱུར་ནས། རྩིས་པ་རྣམས་ཀྱིས་རྩིས་བྱས་པས། དཀོན་མཆོག་ལ་མཆོད་པ་དང་། དགེ་འདུན་ལ་བསྙེན་བཀུར་དང་།
བྲམ་ཟེ་ལ་ཆོས་སྟོན་རྒྱ་ཆེན་པོ་བྱས་ན་བུ་གཅིག་འབྱུང་མོད་ཀྱི། དེ་ཡང་ཞག་དྲུག་ནས་འཆི་བར་འགྱུར་རོ་ཞེས་ཟེར་རོ། ། དེས་དེ་བཞིན་དུ་བྱས་པས་བུ་གཅིག་བྱུང་པ་དང་། བྲམ་ཟེ་རྣམས་བསགས་ནས་རྩིས་བྱས་པས་སླར་ཡང་སྔར་བཞིན་བྱས་ན་ཟླ་བ་དྲུག་འཚོ་ཟེར། དེ་བཞིན་དུ་བྱས་པས་ཟླ་བ་དྲུག་དང་། ལོ་དྲུག་དང་། ཡང་ལོ་དྲུག་འཚོ་ནས། དེ་ནས་བྲམ་ཟེ་རྣམས་ཀྱིས་རྩིས་བྱས་པ་ན། ད་ནི་ཐབས་མེད་དོ་ཟེར། དེ་ནས་ཕ་མས་འདི་ལྟ་བུའི་རིགས་དང་།
གཟུགས་དང་། ཤེས་རབ་དང་། ཡོན་ཏན་མཆོག་ཏུ་གྱུར་པ་འཇིག་རྟེན་ན་འགྲན་ཟླ་དང་བྲལ་བའི་བུ་རྙེད་ནས་འཆི་བ་ནི་མཐོང་བར་མི་ནུས་སོ་ཞེས་བསམ་ནས། ལོངས་སྤྱོད་དང་འཁོར་མང་པོ་དང་བཅས་ནས་ཡུལ་གཞན་དུ་བཏང་ངོ་། ། དེ་ནས་རིམ་གྱིས་དཔལ་ན་ལེནྡྲར་བྱོན་ཏེ། སློབ་དཔོན་བྲམ་ཟེ་ཆེན་པོས། བྲམ་ཟེའི་ཁྱེའུ་ཁྱོད་རབ་ཏུ་བྱུང་བར་སྤྲོའམ། ཞེས་གསུངས་པ་ལ། སྤྲོ་མོད་ཀྱི་བདག་གི་ཚེ་ནི་ཟླ་བ་འགའ་ལགས་པས་ལོང་མེད་དོ། ། དེ་ལ་སློབ་དཔོན་གྱིས་རབ་ཏུ་བྱུང་ན་ཚེ་རིང་བའི་ཐབས་ཡོད་གསུངས་ནས་རབ་ཏུ་བྱུང་སྟེ།
རིགས་སྔགས་ཀྱི་རྒྱལ་མོ་རྨ་བྱ་ཆེན་མོའི་དཀྱིལ་འཁོར་དུ་བཅུག་ནས་དབང་བསྐུར་ཏེ་ལོ་དྲུག་བརྒྱ་འཚོ་བར་བྱིན་གྱིས་བརླབས་སོ། ། དེ་ནས་ཤེས་བྱའི་དཀྱིལ་འཁོར་མཐའ་དག་ལ་མཁས་པར་མཛད་ཅིང་། ས་དང་པོ་མཐོང་བའི་ལམ་མངོན་སུམ་དུ་བྱས་ནས་སེམས་ཅན་གྱི་དོན་རྒྱ་ཆེན་པོ་མཛད་དོ། ། ན་ལེནྡྲར་དགེ་བསྐོས་ཀྱི་དུས་སུ་གསེར་འགྱུར་གྱི་རྩིས་དགེ་འདུན་གྱི་འཚོ་བ་ལོ་བཅུ་གཉིས་ཀྱི་བར་དུ་སྦྱར་བ་དང་། འོག་ཀླུའི་ཡུལ་ནས་ཤེར་ཕྱིན་འབུམ་པ་གདན་འདྲེན་པ་དང་། འཆད་པའི་སྒོ་ནས་འཕགས་པ་ལྷ་ལ་སོགས་པའི་གྲུབ་པའི་སློབ་མ་མང་དུ་བསྐྲུན་པ་དང་། རྩོད་པའི་སྒོ་ནས་དགེ་སློང་བདེ་བྱེད་ཅེས་བྱ་བས་རིག་པའི་རྒྱན་ཞེས་བྱ་བའི་བསྟན་བཅོས་འབུམ་ཕྲག་བཅུ་གཉིས་བརྩམས་ནས། རྒྱལ་བའི་བསྟན་པ་སྣུབ་པར་བྱེད་པ་དེ་ཡང་འདི་ཉིད་ཀྱི་དངོས་སྟོབས་ཀྱི་རིག་པས་སུན་ཕྱུང་བར་མཛད་པ་དང་། བརྩོམས་པའི་སྒོ་ནས་རིག་ཚོགས་ལྔ། བསྟོད་ཚོགས་བཅོ་བརྒྱད།
གཏམ་ཚོགས་ལྔ་ལ་སོགས་པའི་སྒོ་ནས་ཕ་རོལ་དུ་ཕྱིན་པའི་ལུགས་གསལ་བར་བྱས། གསང་བ་འདུས་པའི་བསྐྱེད་རྫོགས་ལ་སོགས་པའི་སྒོ་ནས་རྡོ་རྗེ་ཐེག་པའི་བསྟན་པ་ཡང་གསལ་བར་མཛད་པ་དང་། གཞན་ཡང་ངོ་མཚར་བའི་སྤྱོད་པ་བསམ་ལས་འདས་པའི་སྒོ་ནས་སེམས་ཅན་གྱི་དོན་ལོ་དྲུག་བརྒྱའི་བར་དུ་མཛད་དོ། ། དེ་ཡང་མགོན་པོ་སྔོན་འབྱུང་ལས། ལྷོ་ཕྱོགས་བཻ་ཏའི་ཡུལ་དུ་སྐྱེས་ནས། དེའི་དབུ་བསླངས་བ་ལ་དབུ་སྟེར་བར་འགྱུར་བར་གསུངས་པ་དང་། ལང་དཀར་གཤེགས་པ་ལས། སྟོན་པ་མྱ་ངན་ལས་འདས་ནས་ལོ་བཞི་བརྒྱ་ལོན་པ་ན། ལྷོ་ཕྱོགས་བཻ་ཏའི་ཡུལ་དུ་སྐྱེས་ནས་རབ་ཏུ་དགའ་བའི་ས་བསྒྲུབ་ནས་བདེ་བ་ཅན་དུ་འགྲོ་བར་གསུངས་པ་དང་། འཇམ་དཔལ་རྩ་རྒྱུད་ལས།
ལོ་དྲུག་བརྒྱ་འཚོ་བ་དང་། རྨ་བྱ་ཆེན་མོའི་རིགས་སྔགས་གྲུབ་པར་ལུང་བསྟན་པ་རྣམས་དང་མཐུན་པ་ཡིན་ནོ། ། འོ་ན་དབུ་ཇི་ལྟར་བྱིན་པ་ཡིན་སྙམ་ན། རྒྱལ་པོ་བདེ་སྤྱོད་བཟང་པོའི་བུས་རྒྱལ་སྲིད་ཐོབ་པའི་ཆེད་དུ་སློབ་དཔོན་ལ་དབུ་བསླངས་པ་ན། ཇི་ལྟར་འདོད་པར་ཁྱེར་ཅིག་ཅེས་སྦྱིན་ནོ། ། དེར་རྒྱལ་བུས་རལ་གྲིས་བཅད་པས་མ་ཆོད་ནས་སློབ་དཔོན་གྱི་སྙུག་མའི་ཤུན་ལྤགས་ཀྱིས་ཆོད་ཅིག ངས་དགེ་འདུན་གྱི་ཞལ་ལྟ་བྱས་པའི་ཚེ། སྙུག་མ་གཅིག་བཅད་པས་སྐྱེ་བ་བཅད་པའི་ལྟུང་བྱེད་བྱུང་བའི་ལས་ཀྱི་ལྷག་མ་ཡོད་དོ་གསུངས་ནས། དེས་སྙུག་མའི་ཤུན་པས་དབུ་བཅད་ནས་འཁྱེར་སོང་ངོ་། ། དེ་རྒྱང་གྲགས་གཅིག་སླེབ་པ་ན་མཁའ་འགྲོ་མ་རྣམས་ཀྱིས་བསད་དོ། །
དེའི་ཚེ་མིའི་འགྲོ་བ་པ་ཞིག་ཡོད་ན་དབུ་འབྱར་པ་ཡོད་པ་ལ། མིའི་འགྲོ་བ་མ་རྙེད་ཅིང་མ་འོངས་པའི་དུས་ན་དབུ་འབྱར་ནས་སེམས་ཅན་གྱི་དོན་མཛད་དོ་ཞེས་གྲགས་སོ། ། དེ་ཉིད་ཀྱིས་དབང་བསྐུར་ཞིང་རྒྱུད་བྱིན་གྱིས་བརླབས་པ་ནི་སློབ་དཔོན་ཤ་ཝ་རི་པ་སྟེ། འདིའི་ལོ་རྒྱུས་ནི། སློབ་དཔོན་འདི་བྲམ་ཟེའི་རིགས་ལྡོང་དར་ཞེས་བྱ་བ་སངས་རྒྱས་ཀྱི་བསྟན་པ་ལ་དད་པ་ཐོབ་ནས་སློབ་དཔོན་འཕགས་པའི་དྲུང་དུ་ཕྱིན། དབང་དང་དམ་ཚིག་ཐོབ་ནས་རྒྱུད་དང་གདམ་ངག་མ་ལུས་པ་ཐོབ་སྟེ་བསྒྲུབ་པ་སྙིང་པོར་བྱས་པས་དངོས་གྲུབ་ཀྱི་མཆོག་ཐོབ་ནས་སྤྱོད་པ་མཛད་པའི་ཚེ། དུག་སྦྲུལ་གྱི་རིགས་སྔགས་འཛིན་པའི་ས་ར་ཧ་ཞེས་པ་ཅིག་གིས་ན་ལེནྡྲའི་ཕྱི་སྒོ་ལ་ཤིང་བུ་གཅིག་བཏགས་ནས། འདི་སུས་ལེན་ནུས་པ་དང་ནུས་པ་འགྲན་ཞེས་ཟེར་ནས་སོང་སྐད་དོ། ། དེ་ནས་སློབ་དཔོན་གྱིས་ཆང་གིས་བཟི་བའི་གཟུགས་སུ་བརྫུས་ཏེ། མི་འཇུག་འཇུག་བྱེད་པ་ལ་གནོད་པར་གཟིགས་ནས་ཐག་པ་བཅད་དེ་ཆུ་ལ་བསྐྱུར་རོ། །
ནང་པར་ས་ར་ཧ་འོང་ནས་ངའི་ཤིང་བུ་སུས་བསྐྱུར། གཞན་གྱིས་བརྗོད་པ་ཆང་གིས་བཟི་བ་ཞིག་གིས་བསྐྱུར་རོ། ། དེ་ལྟར་ན་དེ་འཁྲིད་ཤོག མེད་ན་ཁྱོད་དང་ནུས་པ་འགྲན་ནོ་ཟེར་རོ། ། དེར་དགེ་འདུན་གྱི་བཙལ་བས། སྔར་བས་ཀྱང་བཟི་བ་གཅིག་རྙེད་ནས་ཁྲིད་དེ་འོངས་སོ། ། ས་ར་ཧས་སྨྲས་པ། ཁྱོད་ཀྱིས་ཤིང་བུ་བསྐྱུར་རམ། སློབ་དཔོན་གྱིས་གསུངས་པ་བསྐྱུར་རོ། ། དེ་ལྟར་ན་ནུས་པ་འགྲན་ནོ། །
སློབ་དཔོན་གྱིས་ནུས་པ་མེད་ཀྱི། ཁྱོད་བཟོད་པ་མཛོད་ཅིག་གསུངས་ནས་བཞུད་དོ། ། ཡང་ཁོས་ཤིང་བུ་བཏགས། སློབ་དཔོན་གྱིས་བསྐྱུར་ནས་སྔར་བཞིན་དུ་སྨྲས་ནས་ཞག་གསུམ་གྱི་བར་དུ་བྱས་སོ། ། དེ་ནས་ཁོ་ཤིན་ཏུ་ཁྲོས་ནས་ད་ནི་དུག་སྦྲུལ་གཏོང་བས་སྲུང་བ་གྱིས་ཤིག དེ་ནས་སློབ་དཔོན་གྱི་སའི་རི་མོ་བདུན་བྲིས་པའི་ནང་དུ་བཞུགས་ནས། ད་ཐོང་ཤིག དེ་ནས་དུག་སྦྲུལ་བཏང་བ་དང་། རི་མོ་གཉིས་བསྒྲལ་ཏེ་སོང་ངོ་། ། དེ་ནས་ཁོ་ན་རེ།
ད་ནི་འཇོག་པོའི་དུག་འཛིན་པའི་སྦྲུལ་དམར་པོ་གཅིག་ཡོད་དོ། ། དེ་སྔར་གྱི་ཀླུ་བདུན་པོའི་དུག་བས་ཀྱང་འཇིགས་པ་ཞིག་ཡོད་པས་དེས་ཁྱོད་ཀྱང་བཟའ། ང་ཡང་བཟའ། གཞན་སེམས་ཅན་དུ་མ་བཟའ་བས་དེ་གཏོང་ངོ་། སློབ་དཔོན་གྱིས་ཁྱེད་རང་བཟའ་བའི་དུག་འདིའི་ཅི་བྱེད། ད་མ་གཏོང་ཅིག ཁོས་སྨྲས་པ་ཅིས་ཀྱང་གཏོང་ངོ་། དེ་ལྟ་ན་ཐོངས་ཤིག དེར་ཁོས་རིགས་སྔགས་བཟླས་ནས་བཏང་ངོ་། ། དེ་ནས་སློབ་དཔོན་གྱིས་ཕག་པའི་ཞལ་སྤྲུལ་ནས་དེ་གསོལ་ལོ། །
དེ་ནས་ས་ར་ཧ་ལ་སོགས་པ་སེམས་ཅན་དུ་མ་རྡོ་རྗེ་ཐེག་པ་ལ་བཅུག་ནས་སངས་རྒྱས་ཀྱི་བསྟན་པ་རྒྱས་པར་མཛད་དེ་ལྷོ་ཕྱོགས་དཔལ་གྱི་རི་ལ་བཞུད་དོ། ། དོན་རྔོན་པའི་ཆ་ལུགས་ཀྱིས་སེམས་ཅན་གྱི་དོན་མཛད་པས་ཤ་ཝ་རི་པ་ཞེས་གྲགས་ཏེ། ཤ་ཝ་རི་ནི་བོད་སྐད་དུ་རི་ཁྲོད་པ་སྟེ་རྔོན་པའི་མིང་ངོ་། ། དེ་ལ་བྲམ་ཟེ་ས་ར་ཧ་ཆུང་ངུ་ཞེས་ཀྱང་བྱ། དཔལ་ཤ་ཝ་རི་དབང་ཕྱུག་ཅེས་ཀྱང་བྱ། རི་ཁྲོད་མགོན་པོ་ཞེས་ཀྱང་བྱའོ། ། དེས་དབང་བསྐུར་ཞིང་རྒྱུད་བྱིན་གྱིས་བརླབས་པ་ནི་སློབ་དཔོན་ལཱུ་ཧི་པ་སྟེ། སློབ་དཔོན་ཤ་ཝ་རི་པ། བྷ་རེནྟྲ་ན་རྒྱལ་པོ་ཤྲཱི་དྷརྨཱ་པ་ལས་གྲོང་ཁྱེར་དུ་བསོད་སྙོམས་ལ་གཤེགས་པའི་ཚེ། རྒྱལ་པོའི་ཡི་གེ་པ་ཚུར་བྱུང་པའི་ཡི་གེ་དང་།
ཕར་བཀུར་བའི་ཡི་གེའི་དོན་ལ་ཡིད་རྩེ་གཅིག་ཏུ་བྱེད་པ་གཅིག་གཟིགས་ཏེ། དེ་ཡང་དག་པའི་གདམ་ངག་གི་སྣོད་དུ་རུང་བར་གཟིགས་ནས། ཡང་དག་པའི་གདམ་ངག་འདོད་དམ་གསུངས་པས། ཅི་སྟེ་མི་འདོད་དེ་འདོད་ཅེས་ཟེར་རོ། ། འོ་ན་ཁྱོད་ལ་དབང་བསྐུར་དགོས་པས་དེའི་ཡོ་བྱད་ཚོལ་ཅིག་ཅེས་གསུངས་ཏེ། ཡོ་བྱད་ཚོགས་པ་དང་དབང་བསྐུར་ནས། ཡང་དག་པའི་རྒྱུད་དང་གདམ་ངག་ཐམས་ཅད་བྱིན་ནས། གང་ལ་ཞེན་པ་ཡོད་པ་དེ་ཡང་ཐོངས། ། རྟོག་པར་གྱུར་ན་ཐམས་ཅད་དེ་ཡིན་ཏེ། ། དེ་ལས་གཞན་ཞིག་སུས་ཀྱང་བསྟན་རྒྱུ་མེད། །
ཅེས་གསུངས་ཏེ་མི་སྣང་བར་གྱུར་ཏོ། ། དེ་ནས་དེས་བསམ་པ། བདག་གིས་རྒྱལ་པོའི་བྱ་བ་བྱས་ན་བསྒྲུབ་པ་སྙིང་པོར་བྱ་བ་མི་འོང་། འཚོ་བ་ཤིང་ཏོག་སོགས་ལ་བྱས་ན་དབྱར་དང་སྟོན་འབྱུང་ཡང་། དགུན་དང་དཔྱིད་མི་འབྱུང་། བསོད་སྙོམས་བྱས་ན་བདག་ལས་དང་པོ་པ་བྱིན་པ་ལ་རྗེས་སུ་ཆགས་པ་དང་། མ་བྱིན་པ་ལ་ཁོང་ཁྲོ་བ་སྐྱེ་བས་ཇི་ལྟར་བྱ་བསམ་པ་ན། གངྒཱའི་འགྲམ་ཉ་པའི་གྲོང་ཁྱེར་ན་ཉ་མང་པོ་བསད་ནས་དེའི་རྒྱུ་ལྟོ་རྣམས་སྤུངས་པ་མཐོང་ནས། བདག་པོ་ཡོད་མེད་དྲིས་པས་མེད་པར་ཤེས་ཏེ། དེར་བསྒྲུབ་པ་ལ་ཞུགས་སོ། །
དེ་ཅུང་ཟད་མི་འཇུ་བ་བྱུང་བའི་ཚེ། བླ་མ་ཤ་ཝ་རི་པས་གདམས་པ་ཐ་མལ་པའི་གཏུམ་མོ་དང་། འོད་ཀྱི་གཏུམ་མོ་ཁ་སྦྱར་བ་བསྒོམ་པས་མཚན་མ་དང་རྣམ་པར་རྟོག་པ་ཡང་འཇུ་ན། འདི་ཅིའི་ཕྱིར་མི་འཇུ་སྙམ་ནས་ཟོས་པས་ཞུའོ། ། དེ་ལྟར་འཚོ་བ་ཉའི་རྒྱུ་ལྟོ་ལ་བརྟེན་ཏེ་བསྒྲུབ་པ་སྙིང་པོར་བྱས་པས་ཟག་པ་མེད་པའི་ཡེ་ཤེས་རྒྱུད་ལ་སྐྱེས་ཏེ་དངོས་གྲུབ་ཀྱི་མཆོག་ཐོབ་བོ། ། དེ་ནས་སྔར་གྱི་རྒྱལ་པོ་དེ་འདུལ་བའི་དུས་ལ་བབས་པར་གཟིགས་ནས་རྒྱལ་པོའི་གྲོང་ཁྱེར་དུ་གཤེགས་སོ། ། དེའི་ཚེ་རྒྱལ་པོ་དེ་ལ་རྒྱལ་ཕྲན་གཞན་ཞིག་བཅའ་འབུལ་དུ་འོང་པས། སྲང་ཐམས་ཅད་ཕྱག་དར་བྱས། དར་གྱི་ལྡ་ལྡིས་བརྒྱན། སྤོས་ཁང་དང་བཅས།
གདུགས་དང་བླ་བྲེས་ཀྱིས་ཀྱང་བརྒྱན་ཅིང་སྐྱེད་མོས་ཚལ་དུ་རྒྱལ་པོའི་ཁྲི་བཤམ་པ་མཐོང་སྟེ། སློབ་དཔོན་གྱི་ཁྲི་སྟེང་དུ་གཟིམ་སྟེ་བཞུགས་སོ། ། དེ་ནས་རྒྱལ་པོའི་སྔོན་ལ་བྲམ་ཟེ་མདུན་ན་འདོན་བྱ་བ་བཀྲ་ཤིས་ཀྱི་ཚིག་བཅད་བརྗོད་ཅིང་། ཀུ་ཤ་རྣ་ལྟག་ཏུ་གཟེར། རིལ་བ་སྤྱི་བླུགས་དང་། ཚངས་སྐུད་དང་བཅས་ཏེ་སྲང་ལ་སོགས་པའི་མི་གཙང་བ་རྣམས་དག་པར་བྱེད་ཅིང་འོང་པས། མི་མདོག་སྔོ་བ། ཉི་ལྷགས་ཀྱི་ཁྱེར་བ། སྐྲ་འཛིངས་པ། གོས་མེད་པ།
ཉའི་རྒྱུ་མ་བཟའ་བ་གཅིག་རྒྱལ་པོའི་ཁྲི་ལ་འདུག་པ་མཐོང་ནས་སླར་ལོག་ཏེ་རྒྱལ་པོ་ལ་བསྙད་པས། དེ་འཐོན་ཅིག་ཟེར་ནས་བཏོན་པས་བྲམ་ཟེས་མ་འཐོན། མི་མང་པོས་བཏོན་ཀྱང་རི་བོ་ཆེན་པོ་ལ་འཇུས་པ་དང་འདྲ་བར་འདུག་སྟེ། བྲམ་ཟེ་ལ་སྡང་མིག་ཏུ་བལྟ་ཞིང་། འཇིག་རྟེན་གསུམ་ནི་རྒྱ་ཁྱོན་ཇི་ཙམ་ཡིན། ། ཞི་བ་མ་ལུས་པ་འདི་ཇི་ཙམ་ཡིན། ། དེ་ཆ་ཉིད་ཀྱི་ཆ་གཅིག་ནི་གཅིག་ཡིན། ། མི་གཞན་དག་ནི་དེ་ཡི་གཡོག་ཡིན་ན། ། བློ་བཟང་དེ་འང་དམ་པ་གཞན་དག་གིས། ། སྤྱོད་ལ་བཞད་གད་དུ་བྱེད་པ། །
ཨེ་མ་ཧོ་ངོ་མཚར་རེ་ཆེ། ། མང་སྨྲས་གཞན་གྱིས་ཅི་ཞིག་བྱ། ། ཞེས་གླུ་བླངས་སོ། ། དེ་ནས་བྲམ་ཟེས་དེ་དག་རྒྱལ་པོ་ལ་བསྙད་པས། རྒྱལ་པོ་དཔུང་དང་བཅས་ཏེ་བལྟར་ཕྱིན་པས། སློབ་དཔོན་གྱིས་སྡང་མིག་བལྟས་པས་ཐམས་ཅད་རེངས་སོ། ། དེར་བློན་པོ་རིག་པ་ཅན་ཞིག་གི་དངོས་གྲུབ་ཐོབ་པར་ཤེས་ནས་གུས་པ་བྱས་པས་གྲོལ་ལོ། ། དེས་རྒྱལ་པོ་ལ་བསྒོས་ནས་དེ་བཞིན་བྱས་པས་གྲོལ་ལོ། ། གཞན་ཐམས་ཅད་ཀྱིས་ཀྱང་དེ་བཞིན་དུ་བྱས་པས་གྲོལ་ལོ། ། དེ་ནས་རྒྱལ་པོས་ཁྱོད་སུ་ཡིན་བྱས་པས།
ཁྱོད་ཀྱང་སུ་ཡིན་གསུངས། ང་རྒྱལ་པོ་ཡིན་བྱས་པས། ང་ཡང་རྒྱལ་པོ་ཡིན་གསུངས། ཁྱོད་ལ་རྒྱལ་པོའི་ལོངས་སྤྱོད་དང་། མལ་སྟན་དང་། ཆུང་མ་དང་། བསིལ་ཡབ་དང་། སྒྲོན་མ་ལ་སོགས་པ་མི་འདུག་པ་བྱས་པས། སློབ་དཔོན་གྱི་གླུ་བླངས་པ། ས་གཞི་མལ་སྟན་ཆེན་པོ་ལག་གཉིས་སྔས་དང་འབོལ་ལ་འཁྲིལ། །
ཉི་ཟླ་སྒྲོན་མ་གསལ་ཞིང་བསིལ་ཡབ་རྗེས་སུ་མཐུན་པའི་རླུང་། ། ནམ་མཁའི་བླ་བྲེས་ཆགས་པ་ལས་གྲོལ་སྟོང་པའི་བུད་མེད་ལ་སྤྱོད་དེ། ། ཨེ་མ་རྒྱལ་ལྟར་སྲིད་ན་འཇིགས་མེད་རྣལ་འབྱོར་བདེར་ཉལ་རྒྱལ་པོ་ཡིན། ། ཞེས་གསུངས་པས། རྒྱལ་བློན་གཉིས་དད་དེ་ཞབས་ལ་འཇུས་ནས་ཡང་དག་པའི་གདམ་ངག་ཞུ་བྱས་པས། ཁྱོད་ནི་རིགས་སྙོམས་པའི་གང་ཟག་ཡིན་པས་སྣོད་དུ་མི་རུང་གསུངས་པ་ལ། རྒྱལ་བློན་གཉིས་ཀྱི་རྒྱལ་སྲིད་ཀྱི་བྱ་བ་བཏང་ཏེ་ཞུས་པས། དཀྱིལ་འཁོར་དུ་བཅུག་ཏེ་དབང་བསྐུར་ནས་ཡང་དག་པའི་གདམས་ངག་གནང་སྟེ། ཁྱེད་གཉིས་ཟས་ཀྱི་བྱ་བ་ཅི་ལ་དགའ་གསུངས་པས། རྒྱལ་པོས་རྟག་ཏུ་ཆང་འཐུང་པ་དང་།
བློན་པོས་རྟག་ཏུ་གོ་ལ་ལ་དགའ་འོ་ཞེས་ཞུས་པས། རྒྱལ་པོ་ལ་ཁྱོད་ཤར་ལྷོ་ཨོ་ཊི་བྷི་ཤའི་བྱེ་བྲག་ཙ་རི་ཏྲ་པ་ཏ་ཞེས་བྱ་བར་ཆང་མང་བས་དེར་སོང་ལ་འབྲས་རྡུངས་ཤིག་ཅེས་གསུངས་ཏེ་བཏང་ངོ་། །

བློན་པོ་ལ་ཁྱོད་ལྷོ་ཕྱོགས་ཌ་ཀི་ན་ས་ཏའི་བྱེ་བྲག་ཀཉྩི་ནཱ་ག་རར་སྨད་འཚོང་མ་གཟུགས་བཟང་བ་ཡོད་པ་དེར་སྐྱེས་པ་བསུ་བསྐྱེལ་བྱས་པ་ཐམས་ཅད་ཀྱི་གོ་ལ་སྟེར་བས་སྨད་འཚོང་མའི་གཡོག་གྱིས་ཤིག་ཅེས་གསུངས་ཏེ་དེ་གཉིས་ལ་དཔལ་མངོན་པར་རྟོགས་པ་ཞེས་བྱ་བའི་མངོན་པར་རྟོགས་པ་མཛད་དེ་གནང་ནས་མི་སྣང་བར་གྱུར་ཏོ། ། དེ་ནས་རྒྱལ་པོས་གྲོང་ཁྱེར་དེར་བྱོན་ནས་ཁྱིམ་བདག་གི་འབྲས་བརྡུངས་ཏེ། དེ་ལ་བལྟས་པས་འབྲས་ཀྱི་སོ་བ་དང་ཕུར་མ་ཇེ་ཉུང་སོང་། འབྲས་མཁར་མ་ཇེ་གསལ་ལ་འགྲོ་བ་མཐོང་སྟེ། དེ་བཞིན་དུ་ཡང་དག་པའི་གདམ་ངག་གི་མཚན་མ་དང་རྣམ་རྟོག་སྦྱངས་པས་ཇེ་ཉུང་དུ་སོང་། སྙུག་མའི་ཡེ་ཤེས་ཇེ་གསལ་ལ་འགྲོ་བར་རྟོགས་ནས། དེ་ལ་ཡེངས་པའི་བར་ལ་ཕུག་རོན་གྱིས་འབྲས་བསྡུས་པས་ཉུང་དུ་སོང་བས། ཇོ་མོས་རྒོལ་གྱིས་དོགས་ནས་གཞན་གྱི་འབྲས་བརྐུས་པས། ནམ་མཁར་དངོས་གྲུབ་རིང་དུ་གྱུར་ཏོ་ཞེས་པའི་སྒྲ་བྱུང་ངོ་། ། དེ་བཞིན་དུ་བསྒྲུབ་པ་སྙིང་པོར་བྱས་ཏེ། ལན་གཅིག་སྒོ་འགྲམ་ན་འདུག་པ་ན་འོད་ཀོར་རེ་འདུག་པ་ཇོ་མོས་མཐོང་ནས་དད་པ་སྐྱེས་ཏེ།
ཁྱེད་འབྲས་མ་རྡུངས་པ་བསྒྲུབ་པ་སྙིང་པོར་གྱིས་ཤིག འཚོ་བ་ངས་སྦྱིན་གྱིས་ཟེར་བ་ལ། ང་ལ་ཡོན་ཏན་གྱི་ཁྱད་པར་གང་ཡང་མེད་གསུངས་ནས་ཞག་འགའ་འོད་མེད་པར་བྱས་སོ། ། དེ་ནས་སྐབས་སུ་གླུ་ལེན་པ་ནི། གང་ཞིག་ཡིད་ལ་མི་བྱེད་སོ་བ་ནི། ། ཡིད་རྨོངས་བྱེད་པའི་སོ་བའི་ཕྱེ་མ་དག ། དེ་ནི་བྲུས་པས་སོ་ཕྱེ་དེ་སེལ་བྱེད། ། དེ་ཡི་ལྷན་ཅིག་སྐྱེས་པའི་འདོད་པ་དག ། ཇི་ལྟར་འཇུག་པ་གསལ་བར་བྱས་པ་སྟེ། ། རིང་དུ་འགྲོ་འདོད་པ་ནི་འབྲས་བརྡུངས་པའོ། །
ཕབ་མེད་ཆུ་ཡང་མེད་ཅིང་ཤིང་མེད་རྩ་བ་མེད། ། ཡེ་ཤེས་ཆེན་པོ་འདིས་ནི་འགྲམ་གཉིས་ཐོབ་པར་འགྱུར། ། ཡུལ་རྣམས་སྡོམ་ནས་ང་ཡིས་གཅིག་ཏུ་བྱས། ། རླུང་གི་ཐག་པས་རོ་མཉམ་དྲངས་བར་སླའོ། ། སོ་བ་མེད་ཅིང་འབྲས་རྣམས་མེད་ཀྱང་ནི། ། དུས་རྣམས་ཀུན་དུ་ང་ནི་འབྲས་བརྡུངས་བའོ། ། ཞེས་གསུངས་སོ། ། དེས་ན་འབྲས་བརྡུངས་པའི་མིང་ལ་ཌེཾ་ཀི་བ་ཟེར་བས་ན་འདི་ལ་ཡང་དཔལ་ཌེཾ་ཀི་པ་ཞེས་ཟེར་རོ། ། དེ་ནས་ཀུན་གྱིས་གྲུབ་པ་ཐོབ་པར་ཤེས་ནས། རྒྱལ་པོ་ལ་སོགས་པ་ཐམས་ཅད་ཀྱིས་བསྙེན་བཀུར་བྱས་ཏེ།
དེ་དག་ལ་ཡང་དག་པའི་གདམ་ངག་གནང་བས་ཙ་རི་ཏྲ་བ་ཏའི་མི་ཕྱུགས་དང་བཅས་ཏེ་མཁའ་སྤྱོད་ཀྱི་དངོས་གྲུབ་ཐོབ་བོ། ། བློན་པོས་ཀྱང་ཀཉྩའི་ན་ག་རར་ཕྱིན་ནས་སྨད་འཚོང་མའི་གྲོང་དུ་གོ་ལའི་འཚོ་བ་ལ་བརྟེན་ནས་བསྒྲུབ་པ་སྙིང་པོར་བྱས་པས་མཆོག་གྲུབ་སྟེ། ཀཉྩི་ན་ག་རའི་གྲོང་ཁྱེར་བ་རྣམས་ཀྱིས་ཀྱང་དངོས་གྲུབ་ཐོབ། སློབ་དཔོན་གྱིས་དངོས་གྲུབ་ཐོབ་པའི་རྟེན་འབྲེལ་དུ་གཟིགས་ནས་ལྷོ་ཕྱོགས་ཀྱི་རྒྱུད་དུ་སྨད་འཚོང་མ་གཅིག་ལ་བཙོངས་སོ། ། སྨད་འཚོང་མ་དེས་སྐྱེས་པ་གཅིག་དང་དུས་བྱས་ནས་དེ་མ་བྱུང་བར་སླར་ལོག་པ་ན། འོད་ཆེན་པོ་གཅིག་གི་ཡུལ་ཕྱོགས་དེ་སྣང་བར་བྱས་པ་མཐོང་ངོ་། ། འོད་དེ་གར་འགྲོ་བལྟས་པས་མོ་རང་གི་ཁྱིམ་དུ་སོང་བ་མཐོང་ནས་ཁྱིམ་དུ་ཕྱིན་ཙ་ན། འོད་དེ་ཁོལ་པོའི་སྙིང་ཁར་ཐིམ་མོ། ། དེ་ནས་འདི་ཁྱད་པར་ཅན་ཅིག་འདུག་པས་མཉེས་པར་བྱ་དགོས་བསམ་ནས། དེའི་གམ་དུ་ཕྱིན་ནས་ཕྱག་རྒྱ་མ་བྱས་པས།
གཉིས་ཀས་མཁའ་སྤྱོད་ཀྱི་དངོས་གྲུབ་ཐོབ་བོ། ། དེས་ན་སྨད་འཚོང་མའི་ཁྱོ་བྱས་པས་དྷ་རི་ཀ་པ་ཞེས་གྲགས་ཏེ། དྷ་རི་ཀ་པ་ནི་སྨད་འཚོང་མའི་ཁྱོའི་མིང་ངོ་། ། དེར་མི་ཐམས་ཅད་ཀྱིས་ཁོང་གཉིས་ཀྱི་གཡོག་བྱས། ཟས་ཀྱི་ཕུད་ཀྱིས་བསྙེན་བཀུར་བྱས་པས་དེ་དག་གིས་ཀྱང་མཁའ་སྤྱོད་ཀྱི་དངོས་གྲུབ་ཐོབ་བོ། ། དེས་རྗེས་སུ་བཟུང་ཞིང་བྱིན་གྱིས་བརླབས་པ་ནི་སློབ་དཔོན་རྡོ་རྗེ་དྲིལ་བུ་པ་སྟེ་འདི་ནི་ཤར་ཕྱོགས་བྷ་རེནྟྲར་འཁྲུངས་པ། ཡོངས་སུ་རྫོགས་པའི་དགེ་སློང་པཎྜི་ཏ་ཆེན་པོར་གྱུར་པ་ཡིན་ནོ། ། འདི་ལ་བླ་མ་ཕམ་ཐིང་པས་བཞེད་པས། རྡོ་རྗེ་རྣལ་འབྱོར་མ་ཉིད་ཀྱི་དངོས་སུ་བྱིན་གྱིས་བརླབས་ནས་རྒྱུད་དང་གདམ་ངག་མ་ལུས་པ་གནང་ཞེས་དང་། བླ་མ་བྷ་ཌནྟ་ནི་སློབ་དཔོན་དྷ་རི་ཀ་པའི་མན་ངག་ལ་བརྟེན་ནས་ཅུང་ཞིག་བསྒྲུབ་པ་བྱས་ནས་གཟོད་རྡོ་རྗེ་རྣལ་འབྱོར་མས་བྱིན་གྱིས་བརླབས་གསུངས་ཏེ་དོན་ཅིག་གོ །
སློབ་དཔོན་འདི་བསྐྱེད་པའི་རིམ་པའི་དམིགས་པ་བརྟན། རིམ་པ་ལྔའི་དང་པོ་ལ་བློ་སྦྱོང་ཞིང་རྡོ་རྗེ་གདན་གྱི་ཤར་ལྷོ་ཨོ་ཊེ་བི་ཤ་ཞེས་བྱ་བའི་ནགས་ཁྲོད་ཅིག་ན་བསྒྲུབ་པ་མཛད་པའི་ཚེ། ཡུལ་དེའི་རྒྱལ་པོ་སྐྱོ་སང་དང་། རི་དྭགས་ལ་འཕོངས་བསླབ་པའི་དོན་དུ་ནགས་ཁྲོད་འཐུག་པོ་དེར་བྱོན་པ་དང་། རྒྱལ་པོས་དགེ་སློང་གི་གཟུགས་ཤིན་ཏུ་རིད་པ། ལུས་ཉི་ལྷགས་ཀྱིས་བརྡུངས་པ། འཚོ་བའི་ཡོ་བྱད་གང་ཡང་མེད་པ་མཐོང་ནས་སྙིང་རྗེ་སྐྱེས་ཏེ། འཚོ་བ་བྱིན་གྱི་གྲོང་ཁྱེར་དུ་འདོང་ངོ་ཞེས་སྨྲས་སོ། ། དེའི་ཚེ་སློབ་དཔོན་གྱི་རིམ་པ་བཞི་པ་ལས་རྒྱ་བསྒྲུབ་པའི་སྐབས་སུ་སླེབ་ཏེ་མངོན་ཤེས་ཀྱི་ལས་རྒྱ་འགྲུབ་པའི་རྟེན་འབྲེལ་དུ་གཟིགས་ནས་ཚིགས་སུ་བཅད་དེ་སྨྲས་སོ། ། དངོས་རྣམས་ཡོངས་སུ་ཤེས་པའི་མཁས་པ་རྣམས་ལ་བརྙས་པར་མི་བྱ་སྟེ། །
དེ་ནི་རྩྭ་རྩེ་ཆུང་ངུ་བས་ཀྱང་ཆུང་བའི་འབྱོར་པས་འཁྱིག་པ་མིན། ། རྒྱུན་མི་ཆད་པའི་ཆང་འཛག་པ་ཡི་འགྲམ་ལང་ནག་པོར་སོང་བ་ཡིས། ། གླང་ཆེན་རྣམས་ནི་པདྨའི་སྐུད་པ་ཕྲ་མོས་འཁྱིག་པར་མི་ནུས་བཞིན། ། ཞེས་གསུངས་སོ། ། དེའི་ཚེ་རྒྱལ་པོ་ཁྲོས་ནས་དམའ་དབབ་དགོས་སྙམ་སྟེ། ནགས་གསེབ་ཀྱི་བཙུན་པ་འདི་གྲོང་ཁྱེར་དུ་དམའ་དབབ་སུས་ནུས་པ་དེ་ལ་བྱ་དགའ་སྟེར་རོ། ། ཞེས་དྲིལ་བསྒྲགས་སོ། དེའི་ཚེ་ཆང་འཚོང་མ་གཅིག་ལ་བུ་མོ་མཛེས་མ་པདྨ་ཅན་གྱི་རིགས་སུ་གྱུར་པ་ཞིག་ཡོད་པས་ཁས་བླངས་ནས། དེའི་དགོས་པའི་ཡོ་བྱད་ཐམས་ཅད་ནི་རྒྱལ་པོས་སྦྱར། བུ་མོ་དེས་སློབ་དཔོན་གྱི་ཞབས་ཏོག་བྱེད་པར་ཞུ་བ་ཕུལ་བས་གནང་སྟེ།
དབང་དང་དམ་ཚིག་གི་སྣོད་དུ་རུང་བྱས་ནས་ལས་རྒྱ་བྱས་ཏེ། རིམ་པ་ལྔ་པ་མཐར་ཕྱིན་གྱི་བར་ལོ་བཅུ་གཉིས་སུ་བསྒྲུབ་པ་མཛད་དོ། ། དེ་ནས་ཨོ་ཊི་བྷ་ཤ་ན་གནས་པ་རྣམས་རྡོ་རྗེ་ཐེག་པ་ལ་ཞུགས་པ་དང་། ཐུགས་རྗེ་ཆེན་པོའི་སྤྲུལ་པ་སྤྱན་དྲངས་བ་དང་། བདག་ཉིད་ལ་མི་མོས་པ་རྣམས་བཟློག་པར་བྱ་བའི་ཕྱིར་དུ་གྲོང་ཁྱེར་དུ་བཞུད་པར་བཞེད་ནས། སྤྲུལ་པའི་བུ་དང་བུ་མོ་ཞིག་སྤྲུལ་ལོ། ། དེ་ནས་རྒྱལ་པོས་ཆང་འཚོང་མ་ལ་དགེ་སློང་འཁྲིད་ལ་ཤོག་ཅེས་སྨྲས་ཏེ། གྲོང་ཁྱེར་གྱི་སྐྱེ་བོ་ཐམས་ཅད་སྒོ་དྲུང་དུ་བསྡུས་ནས་ཆང་གི་བུམ་པ་རིམ་པ་བཞིན་དུ་བསྒྲིག་ཏུ་བཅུག་ཏེ་སྤྱན་དྲངས་པ་ན། སྤྲུལ་པའི་བུ་ནི་གཡས་ནས་རྒྱུག བུ་མོ་ནི་གཡོན་ནས་རྒྱུག
སློབ་དཔོན་གྱི་རྭའི་ཤོར་ཞལ་དུ་བཙུགས་པ་ལ། ཇོ་མོས་ཆང་གི་བུམ་པ་བཏེག་ཅིང་རིམ་པ་བཞིན་བླུག་ནས་གྲོང་ཁྱེར་དུ་སླེབ་པའི་ཚེ། རྒྱལ་པོས་དབུ་བྱས་པའི་གྲོང་ཁྱེར་བ་རྣམས་ཀྱིས་སྔར་སློབ་དཔོན་རང་ཉིད་ཀྱི་གླུ་བླངས་པའི་ཚིག་དང་། རྒྱལ་པོས་སྤྱན་དྲངས་པའི་ཚེ་མི་ཡོང་བར་ཆང་འཚོང་མའི་བུ་མོས་བོས་པའི་ཚེ་འབབ་པ་ཞེས་ཐལ་མོ་བརྡབས་ཏེ་གད་མོའི་སྒྲ་བྱས་པས། སློབ་དཔོན་གྱིས་རྭའི་ཤོར་ས་ལ་བརྡབས་པས་ས་རིམ་པ་བདུན་ཕུག་ཏེ་ཆུ་ཆེན་པོ་བྱུང་། རང་ཉིད་ཧེ་རུ་ཀར་བྱས། བཙུན་མོ་རྡོ་རྗེ་ཕག་མོར་བྱས། སྤྲུལ་པའི་བུ་ནི་རྡོ་རྗེ། བུ་མོ་དྲིལ་བུར་བྱས་ཏེ་ནམ་མཁའ་ལ་གཤེགས་སོང་ངོ་། ། རྒྱལ་པོ་ལ་སོགས་པའི་སྐྱེ་བོ་རྣམས་ཀྱིས་བཟོད་པར་གསོལ་ཞིང་གསོལ་བ་བཏབ་པས།
ཐུགས་རྗེ་ཆེན་པོ་ལ་གསོལ་བ་ཐོབ་གསུངས་ནས་ཐམས་ཅད་ཀྱི་ལོ་གི་ཤྭ་ར་ཞེས་གསོལ་བ་བཏབ་པས། ཆུས་དབུས་ནས་ཐུགས་རྗེ་ཆེན་པོའི་སྐུ་རང་བྱུང་གཅིག་འབྱུང་པ་ལ་ཆུ་རྣམས་བསྐོར་བ་ལན་བདུན་བྱས་ནས་འོག་ཏུ་སོང་ངོ་། ། ཐུགས་རྗེ་ཆེན་པོའི་སྐུ་དེ་དིང་སང་ཡང་བྱིན་རླབས་ཆེ་བར་གྲགས་ཤིང་། ཨོ་ཊི་བི་ཤ་བ་ཐམས་ཅད་ཀྱང་རྡོ་རྗེ་ཐེག་པ་ལ་བཙུད་དོ། ། དེ་ཉིད་ཀྱིས་བྱིན་གྱིས་བརླབས་ཤིང་རྗེས་སུ་བཟུང་བ་ནི་རུས་སྦལ་ཞབས་ཏེ། རུས་སྦལ་ལྟར་ཞབས་མཐོ་བ་དང་། དལ་གྱིས་འགྲོ་བའི་ཕྱིར་རམ། སྤྱོད་པ་མཛད་པའི་རུས་སྦལ་གཅིག་ལ་ཆིབས་པས་དེ་ལྟར་གྲགས་སོ། ། དེས་བྱིན་གྱིས་བརླབས་ཤིང་རྗེས་སུ་བཟུང་བ་ནི་ཤྲཱི་ཛ་ལན་དྷ་རི་པ་སྟེ། ཡུལ་ཛ་ལན་དྷ་རར་ཕྱག་རྒྱ་ཆེན་པོའི་དངོས་གྲུབ་ཐོབ་པའོ། །
དེས་བྱིན་གྱིས་བརླབས་ཤིང་རྗེས་སུ་བཟུང་བ་ནི་སློབ་དཔོན་སྤྱོད་པའི་རྡོ་རྗེ་སྟེ། དེ་ཡང་ཡུལ་ལྷོ་ཕྱོགས་ཀྱི་ཀརྞ་ཌའི་རྒྱལ་ཁམས་སུ་སྐྱེས་པས་ཀརྞ་པ་ཞེས་ཟེར། ཡང་ཀརྞ་ཞེས་པ་རྣ་བ་ལ་ཟེར་ཏེ། སྙན་རིང་བས་ཀྱང་ཀརྞ་པ་ཞེས་ཟེར། སྐུ་མདོག་ནག་པས་ཀྲྀཥྞ་པ་ཞེས་གྲགས་སོ། ། འདིའི་སློབ་དཔོན་ཤྲཱི་ཛ་ལནྡྷ་རཔ་ཞེས་བྱ་བ་ཡུལ་ཛ་ལེནྡྷ་རར་ཙཀྲ་སཾ་བཱ་རའི་གྲུབ་པ་བརྙེས་པ་དེ་ཡིན་ཏེ། དེའི་གདམ་ངག་ལ་བརྟེན་ནས་བསྒྲུབ་པ་མཛད་པས་ནུས་པ་ཅུང་ཟད་བརྙེས་ནས་འཁོར་རྣལ་འབྱོར་ཕོ་མོ་མང་པོས་བསྐོར་ནས་བཞུགས་པ་ལ། སྤྱོད་བ་བྱ་སྙམ་ནས་སློབ་དཔོན་ལ་ཞུས་པས། སློབ་དཔོན་ན་རེ། སྤྱོད་པ་ལ་ནུས་པ་འཐོན་དགོས་ན།
ཁྱོད་ལ་ནུས་པ་ཡོད་དམ་གསུངས་པ་ལ། ང་ལ་ནུས་པ་ཡོད་གསུངས། འོ་ན་སྟོན་དང་གསུངས་པས། དང་པོར་ཀྲྀཥྞ་པས་རི་དྭགས་ཀྲིཥྞ་ས་ར་ལ་དགུག་པའི་ལྟ་སྟངས་མཛད་པས་མདུན་དུ་ཁུགས། སྟག་ལ་རེངས་པའི་ལྟ་སྟངས་མཛད་པས་རེངས་སོ། ། མ་ཧེ་ལ་དབང་གི་ལྟ་སྟངས་མཛད་པས་མདུན་དུ་འོང་ནས་སྤྱི་བོས་བཏུད་ཅིང་ལྗོན་པའི་ཡལ་ག་ལ་མེ་ཏོག་ཡོད་པ་ལ་ལྷུང་བའི་ལྟ་སྟངས་མཛད་པས་ལྷུང་ནུས་པ་ལ། བླ་མའི་ཞལ་ནས་དེ་ནི་ཚར་བཅད་པར་བྱ་བ་རྣམ་པར་ཤེས་པ་ཡིན་གྱི། ད་ཡེ་ཤེས་ཀྱིས་ལས་རྗེས་སུ་བཟུང་བ་བྱ་དགོས་པས། དེ་རྣམས་ཁྲོལ་ཅིག་གསུང་བ་ལ་དགྲོལ་བར་མ་ནུས་སོ། ། དེར་བླ་མའི་ཞལ་ལས་སྤྱོད་པ་བྱེད་པའི་དུས་བྱ་བ་རྣམ་ཤེས་དང་ཡེ་ཤེས་ཀྱི་རླུང་ཆ་མཉམ་པས་ཚར་བཅད་པ་དང་།
རྗེས་སུ་བཟུང་བ་གཉིས་ཀར་ནུས་པའི་དུས་སུ་བྱེད་པ་ལ། ཁྱོད་ཀྱིས་རྗེས་སུ་བཟུང་མི་ནུས་པར་འདུག་པས་ད་དུང་སྤྱོད་པའི་དུས་ལ་མ་བབས་སོ་གསུངས་ནས། དུད་འགྲོ་དེ་རྣམས་སློབ་དཔོན་ཉིད་ཀྱི་བཀྲོལ་ནས་བཏང་ངོ་། ། དེ་ལྟར་སློབ་དཔོན་གྱི་མ་གནང་བཞིན་དུ་སྤྱོད་པ་བྱེད་དོ། ། ཞེས་ང་རྒྱལ་སྐྱེས་པ་ལ། སློབ་དཔོན་ན་རེ། དེ་ཝི་ཀོ་ཊ་ལྷ་མོའི་མཁར་དུ་མ་འགྲོ་མཁའ་འགྲོའི་བར་ཆད་བྱེད་དོ་གསུངས། དེ་ནས་ཀྲིཥྞ་པ་འཁོར་དང་བཅས་པས་ཤར་ཕྱོགས་བྷཾ་ག་ལ་རུ་བྱོན་ནས་ཆུ་ཁ་ཞིག་ཏུ་བཞུགས་པ་ན། མཛེ་མོ་གཅིག་ང་སྒྲོལ་ཟེར་བ་ལ། འདི་འཁུར་ན་མཛེ་འགོས་པས་དངོས་གྲུབ་ཚེ་གཅིག་གི་བསྒྲུབ་པའི་བར་ཆད་དུ་འགྲོ་སྙམ་ནས་མ་བསྒྲལ་ལོ། །
འཁོར་ཀུ་སུ་ལུ་བ་གཅིག་གིས་བསྒྲལ་བས། ཀུ་སུ་ལུ་དེ་ཧེ་རུ་ཀར་བྱས། མཛེ་མོ་དེ་རྣལ་འབྱོར་མར་བྱས་མཁའ་སྤྱོད་དུ་སོང་ངོ་། ། དེ་ནས་ཕར་ཕྱིན་པས། ཞིང་རྨོད་པ་གཅིག་དང་འཕྲད། རྨོས་པ་བ་དེས་ཐུག་ཆང་ས་འོག་ན་སྦས་ནས་འདུག་པ་ལ་བསླངས་པས་མ་བྱིན། མ་ཚད་ན་རྡོ་གཅིག་བར་ནས་ཆུ་བག་ཙམ་འཛག་པ་གཅིག་འདུག་པ་ལ་འཐུང་ཟེར། དེས་ང་མི་ངོམ་བྱས་པས། འཐུང་ནུས་པར་གྱིས་ཤིག་ངོམ་པར་བྱ་ཡི་ཟེར། དེར་སློབ་དཔོན་གྱིས་འཐུང་པས་ཆུ་ཟད་པར་མ་གྱུར་ཏོ། །
དེར་ཆང་མ་བྱིན་པ་ལ་གླང་ལ་སྡིགས་མཛུབ་བསྟན་པས་གླང་དེ་ཤི་བ་ལ། རྨོས་པ་དེ་ན་རེ། ཁྱེད་ནང་པ་སངས་རྒྱས་པའི་རྣལ་འབྱོར་པར་འདུག་པས། ད་འདི་རྗེས་སུ་བཟུང་དགོས་ཀྱིས་གསོས་ཅིག་ཟེར་བ་ལ་གསོ་བར་མ་ནུས་སོ། ། དེར་རྨོས་པ་དེ་རང་གིས་གསོས་ཏེ་སློབ་དཔོན་རྐྱང་པར་གྱུར་ཏོ། ། ཡང་དེ་ནས་ཕར་ཕྱིན་པ་ན་སྐྱེད་མོས་ཚལ་གཅིག་ན་ན་ཆུང་གཞོན་ནུ་མ་ཅིག་འདུག་པ་ལ། ཤིང་ཏོག་སྐྱུར་མོ་འཛམ་བུ་ཞེས་བྱ་བ་ཆུ་འབྱུང་བ་གཅིག་ཡོད་པ་བསླངས་པས། ཁྱོད་རང་ནུས་པ་དང་ལྡན་པར་རློམ་པ་གཅིག་འདུག་ན་ནུས་པས་ལོང་ཟེར། དེར་སློབ་དཔོན་གྱིས་ཤིང་ཏོག་ལ་ལྷུང་བའི་ལྟ་སྟངས་བྱས་པས་མར་ལྷུང་གིས་བྱུང་བ་ལ། མོས་རྫི་མ་བཏེག་བྱས་པས་སླར་ཡང་འབྱར་ཞིང་སོང་ཏེ་སློབ་དཔོན་སྐྱེངས་སོ། །
ཡང་ཕར་ཕྱིན་པ་ན་ལྷ་ཁང་གཅིག་ན་མི་གཅིག་བརྒྱད་སྟོང་པ་གཅིག་ཀློག་གིན་འདུག་པ་ལ། ཁྱོད་པཎྜི་ཏའི་རྣལ་འབྱོར་པའམ། རབ་ཏུ་བྱུང་བའམ་ཅི་གནས་བྱས་པས། དེ་ན་རེ་རྣལ་འབྱོར་པའི་ཆ་ལུགས་ཀྱི་གནས་སོ་ཟེར་བ་ལ། འོ་ན་ཁྱོད་རྣལ་འབྱོར་པ་ཀློག་བྱེད་པ་ཨང་གསུངས་པས། འོ་ན་ཁྱོད་ཀྱིས་ཀློག་དང་ཟེར། བཀླགས་པས་མ་ཤེས་པས་སློབ་དཔོན་ཕམ་མོ། ། དེ་ནས་སློབ་དཔོན་ཀྱིས་ཤར་ཕྱོགས་བྷཾ་ག་ལར། རྒྱལ་པོ་ཤི་རི་པུ་ཙཎྜ་དང་། བློན་པོ་ཀུ་ཤ་ལ་ན་ཐའི་གྲོང་དང་ཉེ་བར་བྱོན་པ་དང་།
རྒྱལ་པོ་མུ་སྟེགས་པ་ཡིན། བློན་པོ་སངས་རྒྱས་པ་ཡིན་པས། བློན་པོས་སློབ་དཔོན་ཀརྞ་པ་གྲོང་དུ་བྱོན་པ་ཐོས་ནས་བསུ་རུ་ཕྱིན་པས། སློབ་དཔོན་ན་རེ། ཁྱོད་ང་ལ་བསུ་བ་བསྙེན་བཀུར་བྱེད་པ་འདི་ཅི་དོན་དུ་གཉེར་བྱས་པས། གཞན་ཅི་ཡང་དོན་དུ་གཉེར་རྒྱུ་མེད། ལྷ་ཁང་གཅིག་ན་ལོ་ཀི་ཤྭ་རའི་སྐུ་གཅིག་ཏིར་ཏི་ཀ་དང་མཐུན་པར་བྱས་ཡོད་པས་དེ་ལ་རབ་གནས་ཅིག་ཞུ་འོ་ཟེར། བྱ་གསུངས་ནས་ཡུན་རིང་པོ་བྱེད་དུ་མ་འདོད། ལན་ཅིག་གི་ཚེ་དེ་རིང་བྱའོ་གསུངས། འོ་ན་རབ་གནས་ལ་ཚོགས་ཆས་བསྒྲུབ་བོ་ཞུས་པས།
ཅི་ཡང་མི་དགོས་གསུངས་ནས་མེ་ཏོག་གཅིག་སྐུའི་སྤྱི་བོར་བཞག་སྟེ། པྲ་ཏིཥྛ་བཛྲ་ཧོ་པྲ་ཏི་ཞེས་གསུངས་ནས་རབ་གནས་ཟིན་ནོ་གསུངས་བས། བློན་པོ་ཡིད་མ་ཆེས་སོ། ། དེར་སློབ་དཔོན་གྱིས་སྐུའི་སྤྱི་བོའི་མེ་ཏོག་བསྡུས་ནས་སྐུ་དེ་སློབ་དཔོན་གང་འགྲོའི་ཕྱི་ལ་འཁྲིད་པས། ད་གཟོད་བློན་པོ་ཡིད་ཆེས་ནས་ད་བདག་ཡིད་ཆེས་པས་བཞག་པར་ཞུ་ཞེས་ཞུ་ཕུལ་ནས། ཡང་མེ་ཏོག་སྐུའི་སྤྱི་བོར་བཞག་ནས། སུ་པྲ་ཏིཥྛ་བཛྲ་ཞེས་གསུངས་པས་དེ་རང་དུ་བཞུགས་ཏེ། མི་མང་པོས་གདན་དྲངས་ཀྱང་མ་འདྲོངས་པར་དེ་ཉིད་དུ་ལྷ་ཁང་གཅིག་བརྩིགས་སོ། ། སྔར་གྱི་ལྷ་ཁང་གི་སྐུའི་ཤུལ་དུ་མཆོད་རྟེན་གཅིག་བཞེངས་སོ། ། དེ་ནས་སློབ་དཔོན་ལ་ནང་པའི་རས་བྲིས་ཤིག་མཛད་པར་ཞུས་པས་གནང་ནས།
སློབ་དཔོན། བློན་པོ། འབྲི་མཁན་གསུམ་ལས། གཞན་ལ་གསང་ཏེ་རྒྱལ་པོའི་ལྷ་འཇིགས་བྱེད་དང་། དུས་མཚན་གདན་དུ་བཏིང་བ་གཅིག་བྲིས་པ་ལ། གཅིག་ནས་གཅིག་ཏུ་གཏམ་འཛག་སྟེ། རྒྱལ་པོས་བློན་པོ་གཞན་ལ་ཐོས་པས། བློན་པོ་འདི་ངའི་སྙིང་དང་འདྲ་བས་བདེན་མི་སྲིད་ཟེར་རོ། ། དེ་ལྟར་ཟེར་ཀྱང་ཡང་ཡང་གྲགས་པས། རྒྱལ་པོ་ཐེ་ཚོམ་དུ་གྱུར་འདུག་པ་ལ།
བློན་པོ་གྲོགས་ཅིག་གིས་ཐང་སྐུ་འདི་སྤོངས། ཁྱོད་རང་འཁོར་དང་བཅས་པ་ལ་རྒྱལ་པོས་ཆད་པ་ཆེན་པོ་གཅོད་པར་འདུག་གོ་ཟེར། དེ་ལྟར་བྱའོ་ཟེར་ཏེ་རས་མང་པོས་དྲིལ་རྒྱ་ཡི་བཏབ་ནས་ལྷོ་ཕྱོགས་ན་ཕར་བཀུར་ནས་བཏང་པས། རྒྱལ་པོའི་ཁབ་ཀྱི་ཕྱོགས་བཞི་ན་སྒོ་བཞི་ཡོད་པའི་སྒོ་བ་ཀུན་ན་རེ། འདི་ཙམ་དུ་ངོ་མཚར་བའི་རྒྱས་འདེབས་པ་ཅི་ཡོད་ཟེར་ནས་གཡེངས་པས་བྲིས་སྐུ་དེ་བྱུང་བ་རྒྱལ་མཚན་གྱི་རྩེ་མོ་ལ་བཏགས་ནས་རྒྱལ་པོའི་ཕོ་བྲང་དུ་ཁྱེར་བས། རྒྱལ་པོའི་འཁོར་ཐམས་ཅད་ན་རེ། འདི་སྲོག་དང་འཕྲལ་ནས་ནོར་ཐམས་ཅད་བླང་ངོ་ཟེར་བ་ལ། རྒྱལ་པོ་ན་རེ། བྱ་བ་ཐམས་ཅད་བརྟག་ཀྱིན་བྱེད་པས། ཅིག་ཏུ་ཆད་པས་མི་གཅོད་ཀྱི།
འུ་རང་ཡང་བདེ་མཆོག་གདན་དུ་བཏིང་བའི་འཇིགས་བྱེད་དུས་མཚན་བྲིས་ལ་བདེན་པའི་བྱིན་རླབས་འགྲན་ཟེར་ནས། མུ་སྟེགས་ཀྱི་སྡེའུ་ལེའི་ནང་དུ་བཅུག་ནས་ཁྱོད་རང་གི་ལྷ་ཡང་མཆོད་ཅིག ངེད་ཀྱི་ལྷ་ཡང་མཆོད་དོ་ཟེར་ནས་ཞག་བདུན་ན་ཆེ་འབྱེད་པ་ལ། བློན་པོ་ཀུ་ཤ་ལ་ན་ཐས། སློབ་དཔོན་ལ་ད་ནི་ཞག་བདུན་ན་ཆེ་འབྱེད་པས་ནུས་པ་བསྟན་འཚལ་ལོ་བྱས་པས། ནུས་པ་བསྟན་ནོ་གསུངས། དེ་ནས་ནམ་ཕྱེད་ན་ཏིརྟི་ཀའི་མཚན་མ་འཛིན་པའི་མི་སྔོན་པོ་ཐོད་པ་ཅན་གཅིག་བྱུང་ནས་ངས་ཚོགས་དཔོན་བྱའོ་ཟེར་བ་ལ། སློབ་དཔོན་གྱིས་ཁྱོད་ཀྱིས་ཚོགས་དཔོན་མི་བྱེད་དོ་བྱས་པས། ཧེ་རུ་ཀར་བྱས་ཏེ་ནམ་མཁའ་ལ་འཕུར་ནས་སོང་། བདག་རྗེས་སུ་བཟུང་དུ་གསོལ་བྱས་པས།
ཧེ་རུ་ཀའི་ཞལ་ནས་མཛེ་མོ་དེ་ཡང་མཛེ་མོ་མ་ཡིན་རྡོ་རྗེ་ཕག་མོའི་རྣམ་འཕྲུལ་ཡིན་ལ་སོགས་པའི་སྒོ་ནས་ཁྱོད་ལ་ཚེ་འདི་ལ་ཕྱག་རྒྱ་ཆེན་པོ་འགྲུབ་པའི་སྐལ་བ་མི་འདུག་པས་གཞུང་དྲུག་རྩམས་ཤིག བར་དོར་མཆོག་གི་དངོས་གྲུབ་ཐོབ་བོ་ཞེས་གནང་བ་བྱིན་ཞིང་ལུང་བསྟན་ནས་གཞུང་དྲུག་མཛད་དོ། ། བཞི་ཐུན་མོང་མ་ཡིན་པ། གཉིས་ཐུན་མོང་བའོ། དེ་ནས་སློབ་དཔོན་གྱིས། ཁྱོད་ཀྱི་ཞབས་ཀྱི་བརྗིད་ཀྱིས་མནན་ན་འོག་གི་རླུང་ཡང་འཇིག་པར་འགྱུར། ལ་སོགས་པའི་བསྟོད་པ་མཛད་གསུངས། དེ་ནས་བློན་པོ་ན་རེ། འོ་སྐོལ་གྱི་ལྷ་འཇིག་རྟེན་པའི་ཞབས་ཀྱི་འོག་ན་ཡོད་ན་བྱས་པས། སློབ་དཔོན་ན་རེ།
བཅོམ་ལྡན་འདས་རྣམ་པ་ཐམས་ཅད་དུ་འཇིག་རྟེན་པས་བརྫི་བར་མི་ནུས་ཀྱིས་གསུངས་སོ། ། དེ་ནས་ཞག་བདུན་ན་བལྟས་པས། འཇིགས་བྱེད་དུས་མཚན་མནན་པའི་བཅོམ་ལྡན་འདས་འོད་དང་བཅས་པར་སོང་འདུག་པ་མཐོང་བས་ཐམས་ཅད་ངོ་མཚར་དུ་གྱུར་ཏེ། སློབ་དཔོན་རྒྱལ་པོའི་ཕོ་བྲང་དུ་སྤྱན་དྲངས་ནས་དབང་བསྐུར་ནོད་དེ། རྫས་ལ་སོགས་པ་མང་དུ་ཕུལ་ནས། རྒྱལ་པོའི་མངའ་འོག་བྷཾ་ག་ལ་ཙམ་སངས་རྒྱས་པའི་བསྟན་པ་ལ་བཀོད་དོ་གསུངས་སོ། ། དེ་ནས་སློབ་དཔོན་གྱིས་གཞུང་དྲུག་པོ་བརྩམས་གསུངས་སོ། ། དེ་ནས་ཛ་ལེནྡྷ་རར་དགོན་པ་བྱེད་གསུངས་པ་ལ། སྙུང་བས་ཐེབ་ནས་གཡོག་པོ་རྣམས་གནས་ཉི་ཤུ་རྩ་བཞིར་སྨན་ལེན་དུ་བཏང་སྟེ། བླ་མའི་བཀའ་བཅག་པ་ལ་བཤགས་པ་བྱ་དགོས་གསུངས།
དེ་རྣམས་ཀྱི་མེ་ཏོག་དང་སྨན་བླངས་འོང་པའི་ལམ་ཁར་ཁྲུས་ཀྱི་རྫིང་བུ་ཡོད་པ་ན། བུད་མེད་མང་པོ་ཁྲུས་བྱེད་ཀྱིན་འདུག ཁྱེད་ཀྱང་ཁྲུས་གྱིས་ཟེར་བ་ལ། ལོང་མེད་ཨཱ་ཙརྻ་ན་བས་ངེད་རིང་བྱས་པས། སློབ་དཔོན་གདངས་ཡོད་ཟེར། དེར་ཁྲུས་བྱེད་ཅིང་བསྡད་པས་སྨན་རྣམས་བུ་མེད་ཀྱི་འཁྱེར་ནས་བུད་མེད་རྣམས་གར་སོང་ཆ་མེད། དེར་ཁྱིམ་དུ་ཕྱིན་ཙ་ན་སློབ་དཔོན་མ་གདངས་པར་འདུག ལོ་རྒྱུས་བསྙད་པས། ངས་བླ་མའི་བཀའ་ཅག་པས་མཁའ་འགྲོ་མའི་བར་ཆད་བྱུང་པ་ཡིན་འོང་དེ་ཚེ་འདི་ལ་ཕྱག་རྒྱ་ཆེན་པོ་ཐོབ་པའི་སྐལ་བ་མེད་པས། བར་དོར་རྟེན་འདི་ལ་ཞུགས་ནས་ཕྱག་རྒྱ་ཆེན་པོའི་དངོས་གྲུབ་མངོན་དུ་བྱེད་པས་ངའི་ལུས་འདི་ཞག་བདུན་དུ་མ་བསྲེག་ཅིག་གསུངས་ནས་སྐུ་ནོངས་སོ།
དེ་ནས་ཞག་བདུན་དུ་གསང་ཐུབ་ཏུ་རེ་བ་ལ། སྔ་ན་རྒྱལ་པོའི་རྩིས་པས་ཚོར་ནས་ཡུལ་ཕྱོགས་ན་རོ་ཡོད་པས་ཡུལ་པ་ཐམས་ཅད་འཚོགས་ཤིག་ཅེས་དིང་དིང་དུ་གྲགས་ནས་བསྲེགས་པས། གདུགས་དང་། རྒྱལ་མཚན་དང་། མེ་ཏོག་གི་ཆར་ལ་སོགས་པ་ལུས་མི་སྣང་བའི་མཆོད་རྫས་དུ་མ་དང་། ཌཱ་མ་རུ་དང་། ཏིང་ཏིང་ཤགས་ལ་སོགས་པ་དཀྲོལ་མཁན་མེད་པའི་རོལ་མོ་དུ་མ་དང་། ལྷའི་བདུག་སྤོས་དྲི་ཞིམ་པོ་རྒྱ་ཆེར་བྱུང་ངོ་། ལོ་རྒྱུས་ཁ་ཅིག་ལས་ནི་གྲོང་ནས་ཞག་བདུན་གདུགས་དང་། ཌཱ་མ་རུའི་སྒྲ་དང་བཅས་ཏེ་རྟེན་ལ་འཇུག་ཏུ་བྱུང་ཞེས་གྲགས་སོ། །
དེ་ནས་གཞན་དུ་སྐུ་འཁྲུངས་པ་ན་ཡང་། བླ་མས་མ་གནང་བཞིན་སྤྱོད་པ་མཛད་པ་དང་། མཁའ་འགྲོའི་བར་ཆད་ཀྱི་སྐུ་འགྱུར་བ་ལ་སོགས་དྲན་ཏེ། ད་ནི་སྤྱོད་པའི་དུས་ལ་བབས་པ་ན་ལུས་ལ་རུས་པའི་རྒྱན་དྲུག་རང་ཆས་སུ་ཤོག་ཅིག ཅེས་སྨོན་ལམ་བཏབ་ནས་རྡོ་རྗེ་ཐེག་པའི་བསྒྲུབ་པ་མཛད་ནས་དུས་ལ་བབས་པ་ན་རྒྱན་རང་ཆས་སུ་བྱུང་ནས་སྤྱོད་པ་མཛད་པས་སངས་རྒྱས་སོ་ཞེས་གྲགས་ལ། ཁ་ཅིག་ནི་བར་དོ་ཉིད་དུ་མྱ་ངན་ལས་འདས་སོ་ཞེས་གསུངས་ཏེ། ཧེ་རུ་ཀའི་ལུང་ཡང་དེ་དང་མཐུན་ནོ། ། དེ་ལྟ་བུའི་སློབ་དཔོན་ཁྱད་པར་འཕགས་པ་དེས་ཧེ་རུ་ཀའི་གནང་བ་བྱིན་ནས་གཞུང་དྲུག་བརྩམས་སོ། ། གནང་བ་ཇི་ལྟར་ཐོབ་ཅེ་ན། དུར་ཁྲོད་ན་ཚོགས་འཁོར་བྱེད་པའི་དུས་སུ་ཏིརྟི་ཀའི་རྣལ་འབྱོར་པའི་ཆ་བྱད་དུ་བྱོན་པའི་ཚེ་སློབ་དཔོན་ལ་ཚིགས་སུ་བཅད་པ་གསུངས་པ།
མཛེ་མོ་དེ་ཡང་མཛེ་མོ་མ་ཡིན་རྡོ་རྗེ་ཕག་མོའི་རྣམ་འཕྲུལ་ཡིན། ། ཞིང་རྨོད་དེ་ཡང་ཞིང་རྨོད་མ་ཡིན་ཧེ་རུ་ཀ་ཡི་རྣམ་འཕྲུལ་ཡིན། ། མཛེས་ལྡན་དེ་ཡང་མཛེས་ལྡན་མ་ཡིན་རྡོ་རྗེ་ཕག་མོའི་རྣམ་འཕྲུལ་ཡིན། ། ཀློག་མཁན་དེ་ཡང་ཀློག་མཁན་མ་ཡིན་ཧེ་རུ་ཀ་ཡི་རྣམ་སྤྲུལ་ལོ། ། འདི་རུ་མཆོག་མིན་དངོས་གྲུབ་གཞན་འགྲུབ་གཞུང་རྣམས་རྩོམས་ཤིག་བར་དོར་ཡང་ནི་སངས་རྒྱས་འགྲུབ། ། ཞེས་གསུངས་པ་ལ། སློབ་དཔོན་གྱིས། ཁྱོད་ཀྱི་ཞབས་ཀྱིས་བརྗིད་ཀྱིས་མནན་ན་འོག་གི་རླུང་ཡང་འཇིག་འགྱུར་ཞེས་ཏེ་ཐུགས་རྗེས་ཞབས་གཡོན་བསྐུམ་པར་མཛད། ། ཁྱོད་ཀྱི་ཕྱག་རྣམས་དྲངས་པོར་བསྲངས་ན་ཕྱོགས་སྐྱོང་རྣམས་ཀྱང་སྐྲག་འགྱུར་ཞེས་ཏེ་བྱམས་པས་ཕྱག་རྣམས་བསྐུམས་པར་མཛད། ། དབུ་ཡི་གཙུག་ཏོར་དྲངས་པོར་བསྲངས་ན་ཚངས་པའི་འཇིག་རྟེན་འཇིག་འགྱུར་ཞེས་ཏེ་ཐུགས་རྗེས་ཅུང་ཟད་གཡོ་བར་གནས། །
རྗེ་བཙུན་ཁྱོད་ཀྱི་སྐུ་ཡི་གར་ནི་དགོས་པ་དང་ལྡན་མཐོང་བས་དད་ཏེ་མཆོག་ཏུ་གུས་པས་ཁྱོད་ལ་བསྟོད། ། སྲིད་པ་གསུམ་འབར་སྐུ་ནི་རྗེས་ཆགས་དུལ་བར་ལྡན། ། འོད་ཟེར་སྔོན་པོ་སྟོང་འབར་ཉི་མ་བརྒྱ་སྟོང་ལྡན། ། རྣམ་མང་སྐུ་དང་ཆ་ལུགས་རྗེས་ཆགས་སེམས་དཔར་ལྡན། ། ཧེ་རུ་ཀ་དཔལ་དེ་དང་སྔགས་པ་ལྷན་ཅིག་གར་བྱེད་ཤོག ། ཅེས་བསྟོད་ཅིང་སྨོན་ལམ་བཏབ་པས། ཧེ་རུ་ཀའི་ཞལ་ནས་ཧ་ཧཱ་ཧཱ་ཧ་ཧོ་ཞེས་གསུངས་ནས་མི་སྣང་བར་གཤེགས་སོ། ། དེ་ཉིད་ཀྱི་སློབ་མ་རྒྱལ་པོ་ཟླ་བའི་རོལ་པ་དང་། བློན་པོ་དགེ་བའི་མགོན་པོ་དང་། སློབ་དཔོན་གུ་ཧྱ་པ་གསུམ་ལས་བརྒྱུད་པ་འཛིན་པ་ནི་ཕྱི་མ་འདི་ཉིད་ཡིན་ཞིང་།
ཕྱག་རྒྱ་ཆེན་པོའི་དངོས་གྲུབ་ཐོབ་སྟེ་སྔར་གྱི་བར་ཆད་བྱེད་པའི་མཁའ་འགྲོ་མ་རྣམས་འདིས་བརྟུལ་བར་གྲག་གོ ། དེའི་སློབ་མ་བི་ཛ་ཡ་ཏེ། བོད་སྐད་དུ་རྣམ་པར་རྒྱལ་བ་ཞེས་བྱ་བ་ཡིན་ལ། འདིས་ཀྱང་ཕྱག་རྒྱ་ཆེན་པོའི་དངོས་གྲུབ་ཐོབ་བོ། ། བར་མའི་སློབ་དཔོན་ནི་ལཱུ་ཧི་པའི་ཐུན་མོང་མ་ཡིན་པའི་བརྒྱུད་པ་ཡིན་ལ། དེ་ཡང་དྷ་རི་ཀ་པའི་སློབ་མ་བར་མའི་སློབ་དཔོན། དེའི་སློབ་མ་ཏི་ལོ་པ་སྟེ། རྗེ་བཙུན་གྱིས། ལཱུ་ཧི་པ་དང་དྷ་རི་ཀ ། ཨནྡྷར་པ་དང་ཏི་ལོ་པ། །
ཞེས་གསུངས་སོ། ། རྗེ་བཙུན་རྩེ་མོས་དྲིལ་བུ་པའི་གོང་དུ་འདི་གསུངས་པ་ནི་དྷ་རི་ཀ་པའི་དངོས་སློབ་ཡིན་པ་དང་། ཤཱུ་ཧི་པའི་བརྒྱུད་པ་འདུས་པ་ལ་དགོངས་ལ། ནག་པོ་པ་དང་དྲིལ་བུ་པ་ལ་འདི་མི་དགོས་སོ། ། ས་སྐྱ་པཎྜི་ཏས་སྐབས་འདིར་རྣམ་རྒྱལ་བ་དང་བར་མ་གཉིས་ལ་བསྟོད་པ་རིམ་བཞིན་མཛད་པ་ནི། བར་མ་ཏི་ལོ་པའི་བླ་མ་ཡིན་པ་ལ་དགོངས་ཏེ། སྔ་མ་དང་དོན་གཅིག་པས་བར་མ་རྣམ་རྒྱལ་ཞེས་པ་གང་ཟག་གཅིག་ཏུ་འཆད་པ་ནོར་པར་ཤེས་པར་བྱའོ། ། དེས་ན་ལཱུ་ཧི་པ་ལྟར་ན་བར་མ་དང་། གཞན་གཉིས་ལྟར་ན་རྣམ་རྒྱལ་གྱི་སློབ་མ་སློབ་དཔོན་ཏི་ལོ་པ་སྟེ། རྒྱལ་རིགས་ལས་རབ་ཏུ་བྱུང་བ་མཚན་ཤེས་རབ་བཟང་པོ་ཞེས་གྲགས་ཏེ།
ཡོངས་སུ་རྫོགས་པའི་པཎྜི་ཏར་གྱུར་ནས་བསྒྲུབ་པ་སྙིང་པོར་མཛད་པས་ཕྱག་རྒྱ་ཆེན་པོའི་དངོས་གྲུབ་ཐོབ་བོ། ། དེ་ཡང་ཏིལ་རྡུང་རིགས་ཕབ་པས་ཏི་ལོ་པ་ཞེས་གྲགས་སོ། ། དེས་རྗེས་སུ་བཟུང་ཞིང་བྱིན་གྱིས་བརླབས་པ་ནི་དཔལ་ནཱ་རོ་པ་སྟེ། ཡབ་ཁ་ཆེ་བ་ཡིན་ཡང་ཁོང་ཉིད་མ་ག་དྷར་སྐུ་འཁྲུངས་ཏེ། བྲམ་ཟེའི་རིགས་བཅུ་དྲུག་ཡོད་པའི་ནང་ནས་བཟང་ཤོས་ནཱ་རོ་ཏ་པ་ཞེས་བྱ་བའི་རིགས་ཡིན་པས་ནཱ་རོ་ཏ་པ་ཞེས་བྱའོ། ། དེ་ནས་རིག་བྱེད་ལ་སོགས་པ་ཕྱི་རོལ་པའི་གཞུང་རྣམས་ལ་མཁས་པར་གྱུར་ནས། ཕྱིས་བྷྲི་ཀ་མ་ལ་ཤི་ལར་རབ་ཏུ་བྱུང་སྟེ་རིག་པའི་གནས་ལྔ་ལ་མཁས་པར་གྱུར་པའི་མཚན་ཡེ་ཤེས་གྲུབ་ཅེས་བྱ་སྟེ་མཁས་པ་སྒོ་དྲུག་གི་ནང་ནས་བྱང་གི་སྒོ་སྲུང་བ་ཡིན་ནོ། ། དེ་ནས་ཐུགས་དགོངས་ལ་བདག་ཤེས་བྱ་རིག་པའི་གནས་ལྔ་ལ་མཁས་ཀྱང་། རང་གི་སེམས་བ་འཇོ་བ་ཙམ་དུ་ཡང་མི་གནས་ལ། དེ་གནས་པའི་ཐབས་བརྩམ་སྙམ་སྟེ་རྒྱ་གར་ཤར་ཕྱོགས་ན་ཏི་ལོ་པ་ཞེས་བྱ་བའི་གྲུབ་ཐོབ་ཏུ་གྲགས་པས།
དེར་འགྲོའམ་ཞེས་རིན་ཆེན་རྡོ་རྗེ་ལ་སྦྲན་པས། དེ་ན་རེ་ཁོ་བོ་ཡོངས་སུ་རྫོགས་པའི་པཎྜི་ཏར་གྱུར་ནས་ཀུ་ས་ལའི་རྐང་པ་ལ་ཕྱག་མི་འཚལ་ཟེར་འགྲོར་མ་ཉན། སློབ་དཔོན་རང་ཉིད་ཀྱིས་བྱོན་པས། རྒྱ་གར་ཤར་ལྷོའི་ཕྱོགས་སུ་རིམས་ནད་འཕྲོག་པ་ཞེས་བྱ་བའི་གཙུག་ལག་ཁང་དུ་ཕྱིན་ཏེ། མི་ཐམས་ཅད་ལ་ཏི་ལོ་པ་གར་ཡོད་དྲིས་པས། ལ་ལ་ན་རེ། རེས་འདི་རུ་འོང་། རེས་པུ་ལ་ཧ་རིའི་གཙུག་ལག་ཁང་དུ་འགྲོ་ཞེས་མ་བརྙེད་དོ། ། ལན་ཅིག་རིམས་ནད་འཕྲོག་པའི་ལྷ་ཁང་ན་དགེ་འདུན་གྱི་ཆོས་སྟོན་བྱེད་པའི་ཕྱི་རོལ་ན་མེ་ཕུང་ཡོད་པའི་གམ་དུ་ཕྱིན་པས། མི་སྔོ་བ།
རིད་པ། ཉི་ལྷགས་ཀྱིས་ཁྱེར་བ། འདོམ་དཀྲིས་ཀྱི་རས་ཙམ་ལས་གོས་མེད་པ་ཅིག་གིས་ཉ་རློན་པ་མེ་སེབ་ཏུ་བཅུག་ཅིང་བསྲེགས་པ་མཐོང་ནས་དེར་ཕྱིན་ཏེ། འདི་ལྟར་མ་བྱེད་བྱས་པས། ཉ་བསྲེགས་པ་རྣམས་འཕུར་ཏེ་ཕུ་བཏབ་པས་མ་ཤི་བར་སོང་ངོ་། ། དེར་འདི་ནུས་པ་དང་ལྡན་པ་གཅིག་འདུག་པས་ཏི་ལོ་པ་ཡིན་ནམ་སྙམ་པ་ལ། ནཱ་རོ་པ་ཡིན་ཡིན་ཟེར། ཡང་རེས་ཕྱིར་འགྲོས་བྱེད་པ་ལ་སོགས་པ་སྨྱོན་པ་དང་འདྲ་བར་མཐོང་ནས་འདི་ཏི་ལོ་པ་མ་ཡིན་ནམ་སྙམ་པ་ན་མིན་མིན་གསུངས་པས་མངོན་ཤེས་མངའ་བར་ཤེས་ཏེ་ཕྱི་བཞིན་འབྲངས་པས། མི་གཅིག་གིས་རྣལ་འབྱོར་པ་ལ་རས་ཀྱི་སྟོད་གཡོགས་གཅིག་ལྕགས་ཀྱི་ཐུར་མས་གཟེར་ཏེ་ཕུལ་ལོ། ། དེར་ཐུར་མ་བཏོན་ནས་ནཱ་རོ་པའི་གསང་གནས་སུ་བཅུག་ཏེ་གར་སོང་ཆ་མེད་པར་གྱུར་ཏོ། །
དེར་གསང་གནས་སྐྲངས་ཏེ་འགྲོ་མི་ཤེས་པ་ཡོད་པ་ལ། ཡང་བྱོན་ཏེ་མི་ནའམ་གསུངས་པ་ལ། སྡུག་བསྔལ་ལོ་བྱས་པས། ཐུར་མ་བཏོན་ཏེ་ཕྱག་གི་རེག་ནས་ནད་མེད་དོ་གསུངས་པས་སྡུག་བསྔལ་ལས་གྲོལ་ལོ། ། ཡང་ཕྱི་བཞིན་འབྲངས་པས་ལམ་ཁ་ན་རྒྱལ་པོ་དང་བཙུན་མོ་འཁོར་དང་བཅས་པ་བྱུང་བར་མཐོང་ནས། སློབ་དཔོན་གྱིས་སྐྱེས་བུ་སྙིང་སྟོབས་དང་ལྡན་པ། རྒྱལ་པོའི་བཙུན་མོ་ལ་སེན་མོ་འདེབས་ནུས་པ་དག་ཡོད་དམ་གསུངས་པས། ནཱ་རོ་པས་བྲམ་ཟེའི་ཆས་སུ་ཞུགས་ཏེ་ཕྱིན་ནས་སེན་མོ་བཏབ་པས་འཁོར་རྣམས་ཀྱིས་བརྡུངས་སོ། ། དེའི་ཚེ་སློབ་དཔོན་གྱིས་བྱོན་ནས་མི་ནའམ་གསུངས་པ་སོགས་སྔ་མ་བཞིན་ནོ། ། ཡང་བློན་པོའི་ཆུང་མ་འཁོར་དང་བཅས་པ་བྱུང་བ་ལ།
འོ་བྱེད་ནུས་པ་ཡོད་དམ་གསུངས་པ་སོགས་སྔ་མ་བཞིན་ནོ། ། ཡང་ཕྱི་བཞིན་འབྲངས་ནས་གྲོང་ཁྱེར་ཞིག་ན་དགའ་སྟོན་བྱེད་པ་ལ། ཚོད་མ་བླངས་ཏེ་སློབ་དཔོན་ལ་ཕུལ་བས་དེ་གསོལ་ཏེ་ཤིན་ཏུ་ཞིམ་གསུངས། ནཱ་རོ་པས་ད་དུང་གསོལ་བར་འདུག་སྙམ་ནས་ཡང་སློང་དུ་ཕྱིན་པས་མ་སྟེར་བས། ཁོང་གི་ཁྱིམ་དུ་ཕྱིན་ཏེ་སྔར་གྱི་ཚོད་མ་དེ་འདྲ་འདུག་པའི་ཟངས་གཅིག་བྲང་ལ་བཀབ་སྟེ་བྲོས་ཡོང་པ་ལ་མི་མང་པོས་བརྡུངས་པས་ཀྱང་ཟངས་མ་ཤོར་ཏེ། མི་རྣམས་ན་རེ། སྐམ་ཆགས་ཅན་ཁྱོད་ཚོད་མ་འཁྱེར་ལ་ཟངས་བྱིན་ཅིག་ཟེར་བས་ཟངས་གཏད་དེ། ཚོད་མ་ཤིང་ལོའི་ཁུད་དུ་འཁྱེར་ནས་སློབ་དཔོན་ལ་ཕུལ་བས་དགྱེས་ཏེ་གསོལ་ལོ། ། ཡང་ཕྱི་བཞིན་འབྲངས་པས་སྔར་གྱི་དགེ་འདུན་གྱི་གཙུག་ལག་གསུམ་ཐོག་ཡོད་པའི་སྟེང་དུ་ཕྱིན་ཏེ་སྙིང་སྟོབས་དང་ལྡན་པ་སུས་འདི་ན་མར་མཆོང་ནུས་སམ་གསུངས་པ་ལ། ནཱ་རོ་པས་མཆོངས་པས་སློབ་དཔོན་གྱི་ཞག་འགའ་མ་བྱོན་ནོ། །
དེར་ཤིན་ཏུ་སྡུག་བསྔལ་བ་ལ་སློབ་དཔོན་གྱིས་བྱོན་ནས་སྡུག་བསྔལ་ལམ་ཞེས་སོགས་གསུངས་ནས་སྡུག་བསྔལ་ལས་གྲོལ་བ་སྔར་བཞིན་ནོ། ། ཡང་ཕྱི་བཞིན་དུ་འབྲངས་པས་ནགས་འདབ་ཞིག་ཏུ་ཤིང་གདུག་པ་ཅན་མང་པོ་ལ་མེ་སྦར་ཏེ། སྙིང་སྟོབས་དང་ལྡན་པ་སུས་འདིར་ལག་པ་འཇུག་ནུས་སམ་གསུངས་པ་ལ། ནཱ་རོ་པ་ལག་པ་བཅུག་པས་ཆུ་བུར་དུ་སོང་བ་ལ་ནད་ལས་གྲོལ་བ་སྔར་བཞིན་ནོ། ། ཡང་ཕྱི་བཞིན་དུ་འབྲངས་པས་ཐང་སྟོང་ཞིག་ཏུ་སླེབ་པ་ལ་ཅུང་ཞིག་ལ་མཉམ་པར་འཇོག་པས། ཁྱོད་ཡུན་རིང་པོ་ཚ་གྲང་ལ་སོགས་པ་གང་ཡང་ཡིད་ལ་མི་བྱེད་པ་དཀའ་བ་དོན་དུ་གཉེར་བ་ཅི་འདོད་པ་ཡིན་གསུངས་པ་ལ། ཁོ་བོ་ནི་ཡང་དག་པའི་གདམ་ངག་འདོད་དོ་ཞུས་པས། འོ་ན་ཡང་དག་པའི་གདམ་ངག་སྦྱིན་གྱིས་མཎྜལ་གྱིས་གསུངས་པ་ལ། ཆུ་མེད་བྱས་པས། དྲི་ཆུས་གྱིས་གསུངས་ཏེ་མཎྜལ་བྱས་ནས་མེ་ཏོག་བཀྲམ་པ་དང་།
སློབ་དཔོན་གྱིས་མཎྜལ་གྱི་འཇིམ་པ་གཅིག་བླངས་ཏེ། ནཱ་རོ་པའི་ཞལ་ལ་བརྒྱབ་པས་མི་རྟོག་པ་སྐྱེས་ཏེ། དེ་ཡང་ལྷན་ཅིག་སྐྱེས་པའི་ཡེ་ཤེས་མཚོན་པར་བྱ་བའི་ཕྱིར་བྱིན་གྱིས་རླབས་པར་མཛད་པ་ཡིན་ནོ། ། དེ་ནས་དང་པོར་དབང་དང་། རྒྱུད་དང་། བསྟན་བཅོས་རྣམས་གསུངས། དེ་ནས་གདམ་ངག་བསྐྱེད་པའི་རིམ་པ་དང་། གཞི་འཁོར་བའི་གནད། རྩ་དང་རླུང་དང་བྱང་ཆུབ་ཀྱི་སེམས་ལ་སོགས་པ་མཚོན་བྱེད་ཐམས་ཅད་བསྟན་ནས་མཚོན་བྱ་དོན་ཞུས་པས། ཀྱེ་ཧོ་འདི་ནི་རང་རིག་སྟེ། །
ངག་གི་ལམ་འདས་སྤྱོད་ཡུལ་མིན། ། ཏི་ལོ་པ་ཡིས་ཅི་ཡང་བསྟན་དུ་མེད། ། རང་ལ་རང་གི་བརླན་ཏེ་ཤེས་པར་བྱོས། ། ཞེས་གླུ་བླངས་པས། རྒྱ་མཚོ་དང་འདྲ་བའི་མཚོན་བྱ་བསྟན་ཏེ། ད་ཁྱོད་པཎྜི་ཏའི་ཆས་མ་འཛིན་པ་རྣལ་འབྱོར་པའི་ཆ་ལུགས་ཀྱི་བསྒྲུབ་པ་སྙིང་པོར་གྱིས་ཤིག སྐྱེ་བ་འདིར་མཆོག་གི་དངོས་གྲུབ་ཐོབ་པར་འགྱུར་རོ། ། ཞེས་དམ་ཚིག་ཕོག་ནས་མི་སྣང་བར་གྱུར་ཏོ། ། དེ་ནས་ནཱ་རོ་པས་མེ་ཏོག་འཕྲོག་པའི་ལྷ་ཁང་ཞེས་བྱ་བའི་བྱང་ཕྱོགས་གྲོང་ཁྱེར་ཆུང་ངུ་ཅིག་ཡོད་པ་ན། རྒན་མོ་གཅིག་གི་བཤོས་འདྲེན་ཅིང་བསྒྲུབ་པ་སྙིང་པོར་མཛད་ཅིང་བཞུགས་པ་ལས་དུས་ནམ་ཞིག་ན།
མུ་སྟེགས་གཅེར་བུ་བ་རྣམས་རྩོད་པ་རྒྱལ་ཏེ། སངས་རྒྱས་ཀྱི་བསྟན་པ་འཇིག་པར་ཉེ་བ་ན། རྒྱལ་པོས་པཎྜི་ཏ་ལྔ་བརྒྱ་བསགས་ཏེ་མེ་ཏོག་གི་ཕྲེང་བ་གཏད་པས། སུས་ཀྱང་ལེན་མ་ནུས་པས། རྒྱལ་པོ་ན་རེ། ད་དུང་བགྲོས་ལ་རྩོད་པ་གྱིས་ཤིག གལ་ཏེ་མི་ནུས་ན་གཙུག་ལག་ཁང་གཅེར་བུ་པ་ལ་ཕུལ་ལོ་བྱས་པས། པཎྜི་ཏ་རྣམས་བགྲོས་བྱེད་པའི་ཚེ། རྒན་མོ་ན་རེ། ངའི་ཁྱིམ་ན་ནཱ་རོ་པ་བཞུགས་ཟེར།
དེར་དགེ་འདུན་གྱི་གསོལ་བ་བཏབ་པས། སྔར་ཏི་ལོ་པས་གསུངས་པ་མ་དྲན་པ་ཞལ་གྱིས་བཞེས་སོ། ། དེར་གཅེར་བུ་པ་འོང་དུ་མ་བཏུབ་པ་ལ། ཁོའི་ལྷ་ཁང་གི་གམ་དུ་རྒོལ་བ་དང་། ཕྱིར་རྒོལ་བ་དང་། དཔང་པོ་རྒྱལ་པོ་གསུམ་གྱི་ཁྲི་བཤམ་སྟེ། རྩོད་པ་བྱས་པས་སློབ་དཔོན་ཅུང་ཞིག་ཞན་ཞན་འདྲ་ནས། སློབ་དཔོན་གྱི་ཐུགས་ལ་ང་ལྟ་བུའི་སྨྲ་བའི་དབང་ཕྱུག་ཞན་པ་ལྟར་འདུག་པ་ཅི་ཡིན་སྙམ་དུ་བསམ་པས། སྔར་སློབ་དཔོན་གྱི་གསུང་ཅག་པའི་ཉེས་པ་དྲན་ནས་བཟོད་པར་གསོལ་བྱས་ཏེ། ཡིད་ཀྱི་གསོལ་བ་བཏབ་པས་ཏི་ལོ་པ་ཕྱག་གཡོན་པར་མིའི་ཐོད་པ་བཅད་མ་ཁད་གཅིག་ཐོགས་ནས་བྱོན་པ་ལ་ཕྱག་འཚལ་བས།
གཅེར་བུ་པ་ན་རེ། སྙིང་རྗེ་དང་བྲལ་བ་སྲིན་པོའི་གཟུགས་ཅན་འདི་ལྟ་བུ་ལ་ཕྱག་འཚལ་བ་དེ་ཉིད་ཀྱི་ཕམ་པའི་གནས་སུ་གྱུར་ཏོ། ། ཞེས་ཟེར་རོ། ། དེར་ཏི་ལོ་པའི་ཞལ་ནས་ཕམ་ཕམ་ཞེས་གསུངས་ཏེ། ཁོའི་ལྷ་ཁང་མཆོད་རྟེན་གྱི་གཟུགས་འདྲ་བ། ཟུར་བརྒྱད་དང་གསུམ་ཐོག་ཡོད་པ་ལ་སྡིགས་མཛུབ་ལན་གསུམ་བྱས་པས་ཐོག་གསུམ་ཀ་འགྱེལ་བས་གཅེར་བུ་པ་རྣམས་སྐྲག་ཏེ་ཐམས་ཅད་ཀྱིས་སློབ་དཔོན་གྱི་ཞབས་ལ་ཕྱག་འཚལ་ཏེ། གཅེར་བུ་པ་ཐམས་ཅད་སངས་རྒྱས་པའི་བསྟན་པ་ལ་བཙུད་དོ། ། དེར་ཏི་ལོ་པའི་ཞལ་ནས་ད་ཁྱོད་ཀྱི་སྐྱེ་བ་འདི་ལ་མཆོག་གི་དངོས་གྲུབ་ཐོབ་པའི་སྐལ་བ་མེད་ཀྱི། ཆོས་སྟོན་ཅིག་དང་། འགྲོ་བ་མང་པོ་ལ་ཕན།
ཁྱོད་བས་ཀྱང་སློབ་མ་དང་། དེའི་སློབ་མ་ནས་མར་རིམ་པ་བཞིན་དུ་ཕན་ཇི་ཆེར་འགྱུར་ལ། བར་དོར་ཕྱག་རྒྱ་ཆེན་པོ་འགྲུབ་པ་འགྱུར་ཞེས་གསུངས་ཏེ་མི་སྣང་བར་གྱུར་ཏོ། ། དེ་ནས་ནཱ་རོ་པས་བཤད་བསྒྲུབ་གཉིས་ཀ་མཛད་པས་རྟོགས་པ་སྐྱེས་ཏེ། འཆར་བ་མེད་ཅིང་ནུབ་པའང་མེད། ། ཉིན་མོ་མེད་ཅིང་མཚན་མོའང་མེད། ། ཅེས་སོགས་ཀྱི་གླུ་བླངས་ཏེ། ཕྱག་རྒྱ་ཆེན་པོའི་དངོས་གྲུབ་མ་ཐོབ་ཀྱང་རྒྱལ་པོ་དཔུང་དང་བཅས་པ་རེངས་པར་བྱེད་པ་དང་། ཚོགས་འཁོར་སོགས་ཀྱི་དུས་སུ་ཤིང་ཏོག་ལ་སོགས་དགུག་ནུས་པ་དང་། སྦྱིན་བསྲེག་གི་ཐབ་ཀྱི་ནང་དུ་ལྷ་སུམ་ཅུ་རྩ་བདུན་ཞལ་བལྟ་ནུས་པ་ལ་སོགས་པ་ཏིང་ངེ་འཛིན་གྱི་རྟོགས་པ་བརྟན་པར་ཐོབ་པས།
སྤུར་སྦྱངས་པའི་ཤུལ་དུ་ཡང་ཟླ་བ་རེ་རེ་བཞིན་དུ་རོལ་མོའི་སྒྲ་དང་། མེ་ཏོག་གི་ཆར་ལ་སོགས་པའི་ལྷའི་མཆོད་པ་ཡང་ཀུན་གྱིས་མཐོང་ཞིང་ཐོས་པ་ཡིན་ནོ། ། དེ་ཉིད་ཀྱིས་རྗེས་སུ་བཟུང་ཞིང་རྒྱུད་བྱིན་གྱིས་བརླབས་པ་ནི་དཔལ་ཕམ་ཐིང་པ་སྐུ་མཆེད་བཞི་སྟེ། དེ་ཡང་རིགས་བ་རོ་བྱ་བ་ཡིན་ལ་ཆེ་ཤོས་དགེ་སློང་ཆོས་ཀྱི་བློ་གྲོས་ཀྱི་ནཱ་རོ་པའི་སྤྱན་སྔར་ལོ་བཅུ་གཉིས་བཞུགས། དེ་གདན་འདྲེན་དུ་དེའི་གཅུང་པོ་དགེ་སློང་འཇིགས་མེད་གྲགས་པ་བྱོན་པ་ལ། ཁྱོད་ངའི་བླ་མའི་སྤྱན་སྔར་བསྡོད་ཅིག ཁོ་བོ་ལ་བླ་མས། ཁྱོད་ཆོས་མ་བཤད་པ་རྒྱ་ནག་རི་བོ་རྩེ་ལྔ་ལ་ཕྱིན་ན་དངོས་གྲུབ་ཐོབ་གསུངས་བས་དེར་འགྲོ་གསུངས་ནས་བཞུད། ཕྱིས་གཏམ་མ་ཐོས་པས་ཇི་ལྟར་སོང་ཆ་མེད། དེ་ནས་འཇིགས་མེད་གྲགས་པས་ནཱ་རོ་པའི་སྤྱན་སྔར་ལོ་དགུ་བཞུགས།
དཔལ་ལྡན་དགེས་པ་རྡོ་རྗེ་དང་། གཤིན་རྗེའི་གཤེད་དང་། གསང་བ་འདུས་པ་ལ་སོགས་ལེགས་པར་བསླབ། ཁྱད་པར་འཁོར་ལོ་བདེ་མཆོག་གི་སྒོ་ནས་དམན་པ་དང་འབྲིང་གི་དངོས་གྲུབ་ཀྱང་ཐོབ་པར་མཛད་དོ། ། དེ་ལ་བལ་ཡུལ་ན་ཨ་ཐས་པ་ཆེན་པོ་ཞེས་བྱ་བར་གྲགས། བོད་དུ་དཔལ་ཕམ་ཐིང་པ་ཞེས་བྱ་བར་གྲགས་སོ། ། དེ་སྤྱན་འདྲེན་དུ་དེའི་གཅུང་དུས་འཁོར་བ་ཡང་ཟེར། བལ་པོ་མེ་ཏྲཻ་བ་ཡང་ཟེར་བ་དེས་བྱོན་པ་ལ། ཁྱོད་ཀྱིས་ངའི་བླ་མ་བསྟེན་གསུངས་ནས་དེས་ཀྱང་ནཱ་རོ་པའི་སྤྱན་སྔར་ལོ་ལྔ་བཞུགས་སོ། ། དེ་སྤྱན་འདྲེན་དུ་ཆུང་བ་ཐང་ཆུང་བས་བྱོན་ཏེ་དེས་ཀྱང་དཔལ་ནཱ་རོ་པ་ལ་དབང་བསྐུར་བ་ཐོབ།
རྒྱུད་དང་མན་ངག་ལ་སོགས་པ་མང་དུ་ཐོབ་ཀྱང་ཐམས་ཅད་ཚང་བ་ནི་མ་ཐོབ། དེ་ལ་གཅེན་འཇིགས་མེད་གྲགས་པའི་ཞལ་སྔ་ནས། ཁྱོད་ངག་གི་དབང་ཕྱུག་བསྒྲུབ་གསུངས་ནས་བསྒྲུབ་གཡོག་དང་བཅས་ཏེ་ཕྱིན་ནས་མེ་ཏོག་སྐྱུར་བས། མེ་ཏོག་ཡར་ལོག་བྱུང་བ་ཁོང་ཡེངས་ནས་མ་མཐོང་། བསྒྲུབ་གཡོག་བལ་པོ་ཐུགས་རྗེ་ཆེན་པོས་མཐོང་སྟེ། རང་བཏུང་ངམ་སྙམ་པ་ལ། ཇོ་བོས་བཀྱོན་དུ་དོགས་ནས་མ་འཐུང་སྟེ་བྱུང་ངོ་བྱས་པས་ཚོར་ཏེ་མ་ལོག་པ་ལ་འཐུང་པས། ངག་གི་དབང་ཕྱུག་ཆེན་པོ་མ་གྲུབ་ཀྱང་། ཚིགས་བཅད་རྩོམ་པ་ལ་ཐོགས་པ་མེད་པ་གྲུབ་པས། ཕྱིས་ངག་གི་དབང་ཕྱུག་ཅེས་ཀྱང་གྲགས་སོ། །
དེ་ལ་དཔལ་ཕམ་ཐིང་པའི་ཞལ་ནས། ཁྱོད་ཀློག་སྐྱ་ཤེས་རབ་བརྩེགས་དང་འགྲོགས་ལ་བོད་དུ་སོང་། འདིར་རྒྱུན་བཞག་གི་མེ་དང་། ཚེས་བཅུའི་མཆོད་པ་མ་ཆག་པར་བྱེད་པའི་ནོར་ཚོལ་གསུངས་ནས། ཁོང་གཉིས་འགྲོགས་ཏེ་དམྱལ་ཡན་ཆད་དུ་བྱོན། དེའི་དུས་སུ་ཇོ་བོས་བྷ་ཌན་ཏྲ་གཡོག་པོར་ཡོད་པ་རོང་ངུར་མྲྀག་ཏུ་རྟ་གསོ་ཞིང་བསྡད། བྲང་ཏི་ལ་ཆོས་གསན་པས་མཁས་པར་གྱུར་ཏེ། སློབ་དཔོན་ཡང་འགྲན་པར་བཟད་དོ། ། ཕྱིས་མྱུར་བར་ཐོས་པ་འཛིན་པའི་དངོས་གྲུབ་ཐོབ་ཏེ་པཎྜི་ཏར་སོང་ངོ་། དེར་གསེར་སྲང་ལྔ་བརྒྱ་བརྙེད་དེ་ལོག་ཕྱིན་ནས་རྒྱུན་བཞག་གི་མེ་དང་།
ཚོགས་ཀྱི་འཁོར་ལོ་ད་ལྟའི་བར་དུ་ཡང་མ་ཆད་པར་ཡོད་དོ། ། དུས་ཕྱིས་ཇོ་བོས་ཐང་ཆུང་བ་ལ་ཤ་ཁྲའི་ནད་བྱུང་སྟེ། དེ་ཡང་ཀློག་སྐྱ་དང་གཉིས་ཀྱིས་པདྨའི་རྫིང་བུ་གཅིག་ཏུ་སྐྱལ་བྱས་པས་ལན་ཡང་ཟེར། བོད་དུ་བྱོན་པའི་ཚེ་བདེ་མཆོག་སྐུ་ཐང་འཁྱེར་བ་ལ་དེའི་དུར་ཁྲོད་བརྒྱད་ལ་ཀླུ་བརྒྱད་རིག་མ་དང་བཅས་པ་ཡོད་པ་ཞལ་ཁེབ་ཀྱི་མ་ཁེབ་པས། སྣོད་མིན་གྱི་མཐོང་བས་ལན་ཟེར་ཏེ། གང་ལྟར་ཡང་སེངྒེ་སྒྲའི་གདོན་སྒྲོལ་མཛད་པས་ནད་དེ་ལས་གྲོལ་ལོ། ། དེ་ནས་ཕྱིས་རྣལ་འབྱོར་པའི་ཆ་ལུགས་བཟུང་ནས་ཅི་བདེར་བསྒྲུབ་པ་བྱེད་ཅིང་ཡོད་པ་ལས། ལན་གཅིག་དེ་ཧེ་ཐང་ལ་བསྡད་ཙམ་ལ། རྒྱལ་པོའི་བཙུན་མོ་ཤིང་ཀུན་ལ་མཆོད་པ་བྱེད་དུ་བྱུང་བ་ལ་ཞྭ་མ་ཕུད་པས། འཁོར་རྣམས་ཀྱི་བརྡུངས་པས་འགྲོ་མ་ནུས་པས་ཐང་ལ་རོ་བཞིན་དུ་སོང་ངོ་། །
དེ་ཕྱི་མོའི་བར་དུ་ཁྱིམ་དུ་མ་བྱུང་སྟེ། བཙལ་བས་ཐང་སྟོང་ལ་རོ་བཞིན་དུ་འདུག་པ་ཁྱོགས་ལ་བཏེགས་ཏེ་འོང་ངོ་། ། དེར་ཨ་ཐས་པའི་ཞལ་ནས་ཁྱོད་ཀྱང་འཇིག་རྟེན་ཡུལ་ཆོས་དང་འགལ་བ་བྱེད་དོན་མེད། བཙུན་མོའི་འཁོར་རྣམས་ཀྱིས་ཀྱང་རྣལ་འབྱོར་པ་མི་ཁོངས་སུ་མི་ཆུད་པ་ཡིན་པས་བརྡུང་དོན་མེད། ད་འདི་ལ་ནུས་པ་མ་བསྟན་ན་བསྟན་པ་ལ་གནོད་གསུངས་ནས། འཇིག་རྟེན་དང་འཇིག་རྟེན་ལས་འདས་པའི་གཏོར་མ་གཉིས་བཤམ་སྟེ། སྒོ་དམ་པར་བསྡམ་ནས་ང་ལ་སུ་ཡང་མ་འབོད་གསུངས་ནས་མཉམ་པར་གཞག་གོ ། དེ་ནས་བཙུན་མོས་རང་གི་ཁང་པར་ཕྱིན་པ་དང་། ལུས་ངག་རེངས། སེམས་སྨྱོ་བར་གྱུར་པས།
འཁོར་རྣམས་ཀྱིས་སྔར་གྱི་དེས་ལན་ཟེར་བ་ལ་བརྟེན་ནས་མོས་གུས་བྱས་པས་བདེ་སྟེ། འབྲས་མི་འཁུར་བཞི་བཅུ་དང་། དེའི་ཆ་རྐྱེན་དང་བཅས་ཏེ་བཟོད་པར་གསོལ་བ་ལ་འོང་པའི་མཚན་ཕྱེད་ན་རྔ་བརྡུངས་པ་དང་། དུང་འབུད་པ་སོགས་ཐོས་པས་ཐང་ཆུང་སྐྲག་སྟེ། དེ་རིང་རྒྱལ་པོ་མེད་པས་བརྡུངས་པ་ཡིན། ད་རྒྱལ་པོའི་ཐོས་ན་ང་ལ་ཆད་པ་གཅོད་དུ་ཡོང་བ་ཡིན་པས། ཨ་ཐས་པ་ཅན་དུ་བསྐྱོལ་གསུངས་ཏེ་བསྐྱལ་བས། ཅི་ཡང་མི་ཡོང་གི་སྐྲག་མི་དགོས་སོ་གསུངས། དེར་རྒྱལ་པོ་དང་བཙུན་མོ་གཉིས་ཀས་ཞབས་ལ་འཇུས་ཏེ། དེ་གཉིས་ལ་དབང་བསྐུར།
བཙུན་མོའི་དོན་དུ་གོ་ཆའི་དཔའ་བོ་དྲུག་གི་སྒྲུབ་ཐབས་དང་བསྟོད་པ་གཅིག་མཛད། དེ་རྒྱ་གར་དུ་འཁྱེར་བས་སྒྲ་ཚད་པ་ཆེན་པོ་སུས་ཀྱང་སྐྱོན་མ་ཐོགས་ནས། ལན་གཅིག་ན་འཛམ་བུའི་གླིང་ན་ཁོང་ལས་ཆེ་བ་མི་བཞུགས་པར་གྲགས་སོ། ། ཡང་བོད་རྣམས་ཀྱིས་ཁོང་དགྱེས་པས་ཕྱི་བའི་ཤ་འཁྱེར་གིན་འགྲོ་བས། ལན་གཅིག་དུས་ཀྱི་མཆོད་པའི་གཏོར་མ་ལ་ཕྱི་བའི་ཤ་ཕུལ་བ་དེ་གཏོར་བསྐྱེལ་གྱི་ཁར་བཅུག་པས་སྨྱོ་སྟེ། ཧ་ཧ་ཧི་ཧི་ཟེར་ཞིང་གཏོར་མ་ལག་པར་བཟུང་སྟེ་ལོག་བྱུང་པ་ལ་བལྟས་པས་ཁ་ན་ཕྱི་བའི་ཤ་འདུག་པས་ཕྱུང་བས་ཤིའོ། ། ཡང་དེའི་དུས་སུ་གྲུ་ཤེ་ཤེར་པོ་དང་། འ་ཤ་རྒྱ་གར་བརྩེགས་པ་གཉིས་ཀྱིས་ཕྱིན་ཏེ། ཇོ་བོ་ལ་བདེ་མཆོག་ཞུས་པས་ཇོ་བོ་ན་རེ། ཁྱེད་ང་ལ་དབང་བསྐུར་ཞུས།
སློབ་མ་ལ་བཤད་པ་བྱེད་བྱས་པས། དབང་བསྐུར་ཞུ་མ་ནུས་ནས་ཚོགས་བཤད་ལས་མ་མཛད་དོ། ། དེར་ཡི་གེ་ཐུ་བའི་དུས་སུ་ཚོགས་འཁོར་བྱས་པའི་སར། ཁོང་གཉིས། སྒྲ་ཙམ་དོན་ལ་མེད་པ་དེས། ། བལ་པོ་ཕམ་ཐིང་མ་ཡིན་ནམ། ། བླུན་པོ་ཁྱོད་ལ་ཅི་བྱར་ཡོད། ། ངེད་རང་རྒྱ་གར་ཡུལ་དུ་འགྲོ། ། ཞེས་གླུ་བླངས་པས། འཇིག་རྟེན་པའི་གཏོར་མ་ནམ་མཁའ་ལ་འཕར་ཞིང་འདུག་གོ །
ཇོ་བོས་འདི་ཅི་ཡིན་གསུངས་པ་ལ། དེར་བལ་པོ་བོད་སྐད་ཤེས་པ་ཞིག་ཡོད་པས་འདི་སྐད་ཟེར་གྱིན་འདུག་བྱས་པས། བདེན་ཁ་སིང་ངས་དབང་བསྐུར་གྱིས་སློབ་བཤད་བྱེད་བྱས་པ་ལ། ཁྱོད་རང་གི་མ་ནུས་པ་ཡིན་པས། ད་ཁྱེད་རང་སོང་གསུངས་ཏེ་ཕྱིན་པས་གཉིས་ཀ་གངྒཱ་མ་བརྒལ་བར་ཉིན་ཞག་ཕྱེད་ཕྱེད་ཀྱི་ནད་ཀྱི་བཏབ་ནས་ཤིའོ། ། ཡང་བལ་ཡུལ་གྱི་བྱང་ཕྱོགས་དེར་ཙན་ཏི་ཀའི་སྐུ་རང་བྱུང་གཅིག་བྱུང་། དེ་ལ་རྩིས་མཁན་རྣམས་ན་རེ། འདི་ལ་སྲོག་ཆགས་བྱེ་བ་གཅིག་གི་མཆོད་སྦྱིན་མ་བྱས་ན་ལོ་གསུམ་ནས་བལ་པོའི་ཡུལ་སྟོང་ནས་འགྲོ་ཟེར་བས་རྒྱལ་པོ་བྲེད་དེ། ཕམ་ཐིང་པ་ལ་ཞུས་པས་སྦྱིན་སྲེག་གི་ཡོ་བྱད་སྐྱོལ་ཅིག་གསུངས། རྒྱལ་པོས་ཏིལ་མི་ཁུར་བཅོ་བརྒྱད་དང་བཅས་པའི་ཚོགས་ཀྱི་འཁོར་ལོ་དང་སྦྱིན་སྲེག་གི་ཡོ་བྱད་བསྐྱལ་ནས་སྦྱིན་སྲེག་མཛད་པའི་དུས་སུ་བསྒྲུབ་གཡོག་ཀུན་གྱི་ཐུན་མོང་དུ་ཐབ་ཀྱི་ནང་ན་ཙན་ཏི་ཀའི་སྐུ་འདུག་པ་ལ་ཕྱག་ཏུ་ཏིལ་བཞག་པ་རྣམས་འབྲུ་རེ་རེ་ཡང་ར་ལུག་ལ་སོགས་པའི་སྲོག་ཆགས་སུ་སོང་ནས་དེའི་ཁར་སྟེར་བ་མཐོང་སྟེ།
ཙནྟི་ཀའི་གནོད་པ་མེད་པར་གྱུར་ཏོ། ། གཞན་ཡང་ཚོགས་ཀྱི་དུས་སུ་ཆང་དང་། ཤིང་ཏོག་དགུག་ནུས་པ་ལ་སོགས་པ་དམན་པ་དང་འབྲིང་གི་དངོས་གྲུབ་བསམ་གྱིས་མི་ཁྱབ་པ་ཐོབ་པ་ཡིན་ནོ། ། དཔལ་ཕམ་ཐིང་པའི་དྲུང་དུ་ཀློག་སྐྱ་ལོ་ཙཱ་བས་ལོ་བཅོ་བརྒྱད་ཀྱི་བར་དུ་བཞུགས་ནས་འཁོར་ལོ་བདེ་མཆོག་གི་ཆོས་སྐོར་ལ་སོགས་པ་ཆོས་བསམ་གྱིས་མི་ཁྱབ་པ་གསན་ནོ། ། དེ་ལ་བླ་ཆེན་མལ་གྱིས་དང་པོར་བདེ་མཆོག་གི་སྐོར་རྣམས་གསན། ཕྱིས་བླ་ཆེན་ཉིད་དཔལ་ཕམ་ཐིང་པ་ཅན་དུ་བྱོན་ཏེ་འཁོར་ལོ་བདེ་མཆོག་གི་ཆོས་སྐོར་རྣམས་གསན་ཅིང་། གཞན་ཡང་ནཱ་རོ་པའི་དངོས་སློབ་ཁ་ཆེ་བྱང་ཆུབ་བཟང་པོ། ཨ་ཐས་པའི་གཅུང་པོ་དུས་འཁོར་བ། ངག་གི་དབང་ཕྱུག་གཉིས་ཏེ་གསུམ་པོ་ལ་ནཱ་རོ་པའི་སྐོར་རྣམས་གསན། རིན་ཆེན་རྡོ་རྗེའི་ཆོས་སྐོར་རྣམས་དེའི་དབོན་པོ་མཧཱ་ཛ་ན་ལ་གསན།
སྤྱིར་བླ་མ་མལ་གྱིས་བདེ་མཆོག་རྩ་རྒྱུད་བདུན་ཅུ་རྩ་གསུམ་གསན་ཏེ། ཐམས་ཅད་ལ་ལེའུ་རེ་ལ་ཚོགས་རེ་མཛད་དོ། ། བླ་མ་འདིས་ཡི་གེ་བདུན་པའི་ལས་ཚོགས་ཐོགས་པ་མེད་པར་གྲུབ་ཅིང་། བསྐྱེད་པའི་རིམ་པ་ལ་བརྟན་པ་ཐོབ། བསྒྲུབ་པ་ལ་བརྩོན་པས་འགྲོང་ཁའི་བར་དུ་ཐུན་བཞིའི་རྣལ་འབྱོར་མ་ཆག་པ་མཛད། གྲོང་པའི་ཚེ་རྒྱན་དྲུག་བཏགས་ནས་གར་མཛད་ཅིང་ནམ་མཁའ་ལ་སྒྲ་འོད་དང་བཅས་ཏེ་སྐུ་གཤེགས་པ་ཡིན་ནོ། ། དེའི་སྤྱན་སྔར་དཔལ་ས་སྐྱ་པ་ཆེན་པོས་གསན་ཏེ། འདིའི་ལོ་རྒྱུས་ནི། འཁོན་སྒྱི་ཆུ་བའི་གཤེགས་རྫོངས་ལ་ས་ཆེན་གྱིས་ཕེབས་པའི་ཚེ། སྒྱི་ཆུ་བ་མལ་གྱི་སློབ་མ་ཡིན་པས་བདེ་མཆོག་གི་ཕྱག་དཔེ་མང་དུ་འདུག་པ་རྣམས་བསྣམས་ཏེ་གུང་ཐང་ན་ལ་རྩེ་གནས་གསར་དུ་བྱོན་ཏེ།
འཁོར་ལོ་བདེ་མཆོག་དང་གཤིན་རྗེ་གཤེད་ལ་སོགས་པའི་ཆོས་སྐོར་ཅི་རིགས་པ་གསན། ཕྱིས་ས་སྐྱར་ཕེབས་ནས་གསེར་སྲང་བཅུ་བདུན་གྱི་འབུལ་བ་བཀུར་བས་དམ་ཚིག་པ་ཆེན་པོར་དགོངས་ནས་སླར་ཡང་ཤོག་ཆོས་ཀྱི་ལྷག་མ་ཡོད་གསུངས་པས། ཕྱིས་གུང་ཐང་དུ་ཕེབས་ཏེ་འཁོར་ལོ་བདེ་མཆོག གཤིན་རྗེ་གཤེད། མཧཱ་ཀ་ལ། ངན་སོང་སྦྱོང་རྒྱུད་ལ་སོགས་པའི་བླ་ཆེན་མལ་གྱི་ཆོས་ལུགས་རྣམས་རྫོགས་པར་གསན། ནག་པོ་ཆེན་པོའི་སྐུ་འབག་ཀྱང་བརྫངས་ཏེ་ལུགས་འདིའི་བདག་པོར་གྱུར་པ་ཡིན་ནོ། ། གཞན་ཡང་ཇོ་བོ་སུ་མ་ཏི་ཀིརྟིའི་སློབ་མ་སྤུ་ཧྲང་ལོ་ཆུང་ལ་ཡང་བདེ་མཆོག་གི་ཆོས་བསྐོར་འགའ་ཞིག་གསན་ནོ། ། བླ་ཆེན་དེ་ཉིད་ཀྱི་གདུལ་བྱ་དཔག་ཏུ་མེད་པ་སྨིན་པར་མཛད་པ་ལས་གཙོ་བོར་གྱུར་པ་ནི། རྗེ་བཙུན་སྐུ་མཆེད།
གཉན་ཕུལ་ཆུང་བ། རྒྱ་བསྒོམ་ཚུལ་ཁྲིམས་གྲགས་ལ་སོགས་པ་རྣམས་ཡིན་ལ། དེ་ནས་རིམ་པ་བཞིན་ཆོས་རྗེ་ཁུ་དབོན་ཞང་དཀོན་མཆོག་དཔལ། རྒྱལ་བ་བྲག་ཕུག་པ། དེ་ལ་བླ་མ་དམ་པ་བསོད་ནམས་རྒྱལ་མཚན་དཔལ་བཟང་པོ་དང་། མཚུངས་མེད་བློ་གྲོས་བརྟན་པ་གཉིས་ཀྱིས་གསན། དེ་གཉིས་ཆར་ལ་བླ་མ་དཔལ་ལྡན་ཚུལ་ཁྲིམས་པས་གསན། དེ་ལ་རྗེ་བཙུན་དམ་པ་ཡེ་ཤེས་རྒྱལ་མཚན་དཔལ་བཟང་པོས་གསན་ཏེ། འདི་ཉིད་ཀྱི་བདེ་བར་གཤེགས་པའི་གསུང་རབ་མདོ་སྔགས་མཐའ་དག་ལ་མི་འཇིགས་པའི་སྤོབས་པ་ཐོབ་ཅིང་། འཆད་རྩོད་རྩོམ་གསུམ་གྱིས་ཚུལ་ལ་བློ་གྲོས་ཕུལ་དུ་བྱུང་བ་དང་ལྡན་པའི་མཁས་པ་ཆེན་པོར་གྱུར་ཏེ།
བསྒྲུབ་པ་ལ་བརྩོན་པས་ཡི་དམ་གྱི་ལྷ་མང་པོས་ཞལ་གཟིགས་པ་དང་། མནལ་ལམ་བཟུང་ནས་སྭ་ཝ་ན་ཐར་རྣལ་འབྱོར་དབང་ཕྱུག་ལ་ཆོས་གསན་པ་ལ་སོགས་པའི་ཡོན་ཏན་བསམ་གྱིས་མི་ཁྱབ་པ་དང་ལྡན་པ་ཡིན་ནོ། ། བླ་མ་དེ་ཉིད་ཀྱི་སྤྱན་སྔར་མགོན་པོ་འཇམ་པའི་དབྱངས་དང་དབྱེར་མ་མཆིས་པ་རྗེ་བཙུན་ཀུན་དགའ་བཟང་པོས། དབང་། མན་ངག རྒྱུད། འགྲེལ་པ་དང་བཅས་པ་རྫོགས་པར་གསན་ཅིང་། བླ་མ་དེ་ཉིད་ཀྱི་སྤྱན་སྔར་མཚན་བརྗོད་པར་དཀའ་བ་མཚུངས་མེད་དཀོན་མཆོག་རྒྱལ་མཚན་གྱིས་ཐོག་མར་དཔལ་ལྡན་ས་སྐྱར་བྱོན་ཏེ། སྨིན་བྱེད་ཀྱི་དབང་རིམ་པ་མ་གཏོགས་པའི་བསྐྱེད་རྫོགས་ཀྱི་མན་ངག་རྒྱུད་ཀྱི་བཤད་བཀའ་དང་བཅས་པ་ཚང་བར་གསན་ཅིང་། ཕྱིས་ཨེ་ཝྃ་ཆོས་ལྡན་དུ་རིམ་པ་བཞི་པ་ཡང་གསན་ནོ། །
དེ་ལྟ་བུའི་མཁས་གྲུབ་ཀྱི་གཙུག་རྒྱན་རྗེ་བཙུན་སེམས་དཔའ་ཆེན་པོ་དེ་ཉིད་ཀྱིས། རྡོ་རྗེ་འཆང་གི་བཀའ་བཞིན་ས་སྐྱ་པའི་ངེས་དོན་གྱི་བསྟན་པ་རིན་པོ་ཆེ་བཤད་སྒྲུབ་ཀྱིས་སྒོ་ནས་གསལ་བར་བྱེད་པའི་དགོན་གནས་ཀྱི་གཙུག་རྒྱན་དམ་པར་གྱུར་པ་གླིང་ཁ་བདེ་བ་ཅན་གྱི་ཆོས་གྲྭ་ཆེན་པོ་བཏབ་ནས་བཤད་བསྒྲུབ་སྤེལ་མར་མཛད་པ་ལ་བརྟེན། ས་སྐྱ་འཁོན་གྱི་གདུང་བརྒྱུད་ལ་སོགས་ཏེ་གངས་ཅན་གྱི་སྐྱེ་དགུའི་གཙུག་བརྒྱན་བགྲངས་བ་ལས་འདས་པའི་ཞབས་ལ་གཏུགས་ཤིང་། གསུང་གི་བདུད་རྩིའི་ངོམ་པར་གསོལ་བ་ལ་རྟེན་བསྟན་འཛིན་གྱི་བུ་སློབ་བསམ་གྱིས་མི་ཁྱབ་པ་ཞིག་བྱོན་པ་ལས། ཡང་ཟབ་འཁོར་ལོ་བདེ་མཆོག་གི་བརྒྱུད་འཛིན་གྱི་གཙོ་བོ་ནི་ཀུན་མཁྱེན་པའི་དབང་པོ་གོ་རམ་བསྟན་པའི་ཉི་མ་བསོད་ནམས་སེང་གེ་དང་། ཞཱ་ལུ་བ་སངས་རྒྱས་དཔལ་བཟང་སོགས་མང་དུ་ཡོད་པ་ལས། དེ་ཡང་དབང་ཁྲིད་ལུང་སོགས་བདེ་མཆོག་གི་ཆོས་བསྐོར་བུམ་པ་གང་བྱོ་བཞུགས་པ་ནི་རྗེ་བཙུན་སངས་རྒྱས་དཔལ་བཟང་ཡིན་ཏེ། མཁས་པའི་དབང་པོ་འདི་ནི་ཤེས་བྱའི་དཀྱིལ་འཁོར་མ་ལུས་པ་ལ་མཁྱེན་རབ་ཀྱི་འཇུག་པ་ཕྱོགས་མེད་དུ་རྒྱས་ཞིང་། རྗེ་བཙུན་ས་སྐྱ་པའི་ལྟ་གྲུབ་དང་། རྗེ་བཙུན་མུས་པ་ཆེན་པོ་ཉིད་ལ་མི་ཕྱེད་པའི་དད་པ་བཅོས་མ་མ་ཡིན་པ་ཐུགས་ལ་མངའ་བ་ནས།
རྗེ་སེམས་དཔའ་ཆེན་པོ་ཉིད་འཁོར་ལོ་བདེ་མཆོག་ཏུ་མངོན་སུམ་དུ་གཟིགས་ཞིང་། གཞན་ཡང་ལུང་རྟོགས་ཀྱི་ཡོན་ཏན་དཔག་ཏུ་མེད་པ་ལ་མངའ་མཉེས་པའི་སྐྱེས་བུ་ཆེན་པོ་ཞིག་སྟེ། དམ་པ་དེ་ཉིད་ཀྱི་དྲུང་དུ་མངའ་རིས་པ་དཔལ་ལྡན་རྒྱལ་པོས་དཔལ་འཁོར་ལོ་བདེ་མཆོག་གི་ཆོས་བསྐོར་རྣམས་ཡོངས་སུ་རྫོགས་པ་གསན་པ་ཡིན་ལ། དམ་པ་འདི་ཡང་བསྟན་པ་ཡོངས་རྫོགས་ཀྱི་དགེ་བའི་བཤེས་གཉེན་ཆེན་པོར་གྱུར་ཅིང་། རྣམ་འདྲེན་མཆོག་གི་མགོན་གྱིས་བཟུང་བ་ལ་བརྟེན། གངས་ཅན་བསྟན་པའི་མངའ་བདག་རྗེ་བཙུན་ས་སྐྱ་པའི་གསུང་རབ་མཐའ་དག་ལ་མི་འཇིགས་པའི་སྤོབས་པ་བརྙེས་པའི་བཤད་བསྒྲུབ་ཀྱི་སྒོ་ནས་ནམ་ལང་པ་ལ་ཉི་མ་ཤར་བ་བཞིན་གསལ་བར་མཛད་པའི་འགྲོ་བ་ཡོངས་ཀྱི་རྩ་ལག་དམ་པར་གྱུར་པ་ཞིག་ཡིན་ནོ། ། རྗེ་བཙུན་དེ་ཉིད་ཀྱི་དྲུང་དུ་འཁོར་ལོ་བདེ་མཆོག་གི་ཆོས་སྐོར་རྣམས་མ་ལུས་ཞིང་ལུས་པ་མེད་པའི་ཚུལ་གྱིས་མཁས་གྲུབ་ཆེན་པོ་ཆོས་རྗེ་བཟང་པོ་དཔལ་བས་གསན་པ་ཡིན་ཏེ། དམ་པ་འདི་ཡང་གཞི་ཚུལ་ཁྲིམས་རྣམ་པར་དག་པ་ལ་གནས་ཞིང་། ཐོས་བསམ་སྒོམ་གསུམ་གྱི་རྒྱུད་ཕྱུག་པས་འཆད་རྩོད་རྩོམ་གསུམ་གང་ལ་གང་ཐོགས་པ་མེད་པའི་བློ་གྲོས་ཀྱིས་སྤྱན་རབ་ཏུ་གསལ་བས། མཁས་པའི་དབང་པོ་སུས་ཀྱང་འགྲན་པར་མི་བཟོད་ཅིང་།
ལྷག་པར་བརྒྱུད་ལྡན་གྱི་བླ་མ་དམ་པའི་གསུང་གི་བདུད་རྩི་རྣམས་ཐུགས་ཀྱི་དཀྱིལ་འཁོར་ལ་ཡོངས་སུ་རྫོགས་པར་གསལ་བར་བཞུགས་པས། དེ་ཉིད་ཡི་གེར་བཏབ་པའི་གསུང་རབ་ཀྱང་མང་དུ་མཛད་དེ། མདོར་ན་སྙན་བརྒྱུད་ཀྱི་མན་ངག་རྒྱ་མཚོའི་གླེགས་བམ་གཅིག་པུ་ལྟ་བུར་གྱུར་པ་ཡིན་ནོ། ། རྗེ་བཙུན་དེ་ཉིད་ཀྱི་དྲུང་དུ་འཁོར་ལོ་བདེ་མཆོག་གི་ཆོས་བསྐོར་རྣམས་པཎ་ཆེན་ནམ་མཁའ་དབང་ཕྱུག་ཉིད་ཀྱིས་གསན་པ་ཡིན་ཏེ། སྐྱེས་ཆེན་འདི་ནི་མདོ་སྔགས་རབ་འབྱམས་སྨྲ་བའི་དབང་པོར་གྱུར་ཅིང་། གསན་པ་རྒྱ་མཚོའི་ཕ་རོལ་དུ་སོན་པས་བསྟན་པའི་བྱ་བ་འཆད་ཉན་རླབས་པོ་ཆེའི་སྒོ་ནས་དབུས་གཙང་གི་ས་གང་དུ་ཡང་ས་སྐྱའི་པའི་བསྟན་པ་དབྱར་མཚོ་ལྟར་འཕེལ་རྒྱས་སུ་མཛད་དེ། མཐར་གླིང་ཁ་བདེ་བ་ཅན་གྱི་བླ་བྲང་དུ་གཟུགས་སྐུ་བསྡུ་བའི་ཚེ་ཡང་རྡོ་རྗེ་རྣལ་འབྱོར་མའི་འཕོ་བ་ཆིག་བརྒྱུད་མ་གསལ་འདེབས་པར་མཛད་དེ་མཁའ་སྤྱོད་དུ་ཐོགས་པ་མེད་པར་གཤེགས་པའི་ཚུལ་བསྟན་པའི་མཁས་གྲུབ་གཉིས་སུ་འཇོམས་པའི་སྐྱེས་བུ་འབྲེལ་ཚད་དོན་དང་ལྡན་པ་ཞིག་གོ ། འདྲེན་པ་དེ་ཉིད་ཀྱི་དྲུང་དུ་རྗེ་བཙུན་དམ་པ་ཆོས་དབང་ཕྱུག་ཉིད་ཀྱིས་དཔལ་འཁོར་ལོ་སྡོམ་པའི་ཆོས་སྐོར་རྣམས་རྫོགས་པར་གསན་ཏེ། ཐོས་བསམ་གྱིས་སྒྲོ་འདོགས་ཆོད་ཅིང་ཉམས་སུ་བཞེས་པ་ལ་བརྟེན་ནས་རྟོགས་པ་མཆོག་རིམ་པ་གཉིས་ཀྱི་ཏིང་ངེ་འཛིན་ཟབ་མོ་ལ་དབང་འབྱོར་སྟེ། ཐ་མར་སྣང་བའི་སྣོད་བཅུད་འདི་ལྷག་པ་ལྷའི་དཀྱིལ་འཁོར་དུ་མཉམ་རྗེས་མེད་པར་འཆར་བ་དེ་ཡང་བདེ་གསལ་མི་རྟོག་པའི་རྒྱས་ཐེབས་པའི་མཉམ་ཉིད་ཁྱབ་རྡལ་ཆེན་པོའི་ངང་ནས་དཔལ་འཁོར་ལོ་སྡོམ་པའི་ལྷ་ཚོགས་དང་དབྱེར་མེད་ཀྱི་ཚུལ་དུ་གཙོ་བོར་དབེན་པ་ཁོ་ནར་བསྒོམ་བསྒྲུབ་ལ་རྩེ་གཅིག་ཏུ་བཞུགས་པའི་ངང་ནས་འགྲོ་བ་མཐའ་དག་སྨིན་གྲོལ་ལ་འགོད་པར་མཛད་པའི་བདག་ཉིད་ཆེན་པོ་འདི་ནི་ངེས་པར་རྡོ་རྗེ་འཆང་མིའི་སྐུ་གཟུགས་ཅན་ཞིག་ཡིན་ནོ། །
རྗེ་བཙུན་ཆོས་དབང་ཕྱུག་དེ་ཉིད་ཀྱི་དྲུང་དུ་རྒྱལ་བ་མུས་པ་ཆེན་པོ་རྡོ་རྗེ་འཆང་སངས་རྒྱས་རྒྱལ་མཚན་ཉིད་ཀྱི་སྤྱིར་ཟབ་པ་དང་རྒྱ་ཆེ་བའི་ཆོས་ཚུལ་བགྲངས་བ་ལས་འདས་པ་ཞིག་དང་། ལྷག་པར་ཟབ་མོའི་ཡང་རྩེ་འཁོར་ལོ་བདེ་མཆོག་གི་ཆོས་སྐོར་རྣམས་ཞིབ་ཅིང་རྒྱས་པ་མཐའ་ཆོད་པ་གསན་པ་ཡིན་ནོ། ། ཞེས་གསུངས་སོ། ། ཡང་བརྒྱུད་པ་ལུགས་ཅིག་ནི། རྗེ་རྡོ་རྗེ་འཆང་ཡན་གོང་དང་འདྲ་བ་ལས། རྗེ་རྡོ་རྗེ་འཆང་གི་བདེ་མཆོག་ཆོས་སྐོར་རྣམས་མངའ་རིས་པ་པཎྜི་ཏ་གྲགས་པ་རྒྱལ་མཚན་ལ་གནང་། དེས་མདོ་སྔགས་བསྟན་པའི་སྒྲོན་མེ་མཁན་ཆེན་ཐམས་ཅད་མཁྱེན་པ་བསོད་ནམས་ལྷུན་གྲུབ་ལ་གནང་། དེས་ས་སྐྱ་ལོ་ཙཱ་བ་འཇམ་དབྱངས་ཀུན་དགའ་བསོད་ནམས་ལ་གནང་། དེས་སྔགས་འཆང་ཆོས་ཀྱི་རྒྱལ་པོ་ངག་དབང་ཀུན་དགའ་རིན་ཆེན་ལ་གནང་། དེས་ཐུགས་སྲས་དམ་པ་འཇམ་དབྱངས་སྐུ་མཆེད་སོགས་ལ་གནང་བ་ལས།
སྔགས་འཆང་བླ་མ་གྲགས་པའི་མཚན་ཅན་དྲུང་དུ་རྗེ་བཙུན་མུས་པ་ཆེན་པོ་སངས་རྒྱས་རྒྱལ་མཚན་ཉིད་ཀྱིས་འཁོར་ལོ་བདེ་མཆོག་ནག་པོ་པའི་དབང་བསྐུར་བ་རྡུལ་ཚོན་གྱི་དཀྱིལ་འཁོར་དུ་ལེགས་པར་གསན་ནོ་ཞེས་ཀྱང་གསུངས་ཤིང་། གཞན་ཡང་བརྒྱུད་པའི་ཚུལ་མི་འདྲ་བ་མང་དུ་གསུངས་ཀྱང་། འདིར་ཡི་གེར་འཇིགས་ནས་མ་བྲིས་ལ། རྟོགས་པར་འདོད་ན་བླ་མ་གོང་མའི་གསན་ཡིག་རྣམས་སུ་བལྟ་བར་བྱའོ། ། དཔལ་ས་སྐྱ་པ་ཆེན་པོ་ནས། རྗེ་བཙུན་མུས་པ་ཆེན་པོ་སངས་རྒྱས་རྒྱལ་མཚན་གྱི་བར་གྱི་ལོ་རྒྱུས་རྒྱས་པར་ནི། བླ་མ་སོ་སོའི་རྣམ་ཐར་ལས་ཁོངས་སུ་ཆུད་པར་གྱིས་ཤིག དེ་རྣམས་ཀྱི་རྗེ་བཙུན་བླ་མ་མཆོག་གི་གསུང་རྒྱུན་ལས་འབྱུང་ཚུལ་བཤད་ཟིན་ཏོ།། །། འདིར་སྨྲས་པ། ཁ་བའི་དུང་དཀྲིས་དཀྲིས་པ་ལྟར་དཀར་དཀར་པོའི་མདངས་འོད་ཚེར་ཚེར་འཕྲོ་བའི་ཚེམ་དཀར་ཟེའུ་འབྲུར་གསལ་པོ་ཡི། །
བིམ་པ་ལྟར་དམར་དམར་བའི་མདངས་མཛེས་མཛེས་པས་སྤྲས་པའི་མཆུ་ཡི་འདབ་ལྷམ་ལྷམ་པའི་དཔལ་གྱིས་ལྷ་མེར་མཛད། ། དེ་སླད་རབ་དགའ་དགའ་བའི་རླུང་འཇམ་འཇམ་བུའི་སེར་བུས་རོ་འཛིན་སྙིང་པོ་དལ་བུའི་དལ་བུའི་བསྐྱོད་པ་ལས། ། སྙན་པའི་དྲི་བསུང་བསུང་གཞན་དཔལ་འཕྲོག་འཕྲོག་བྱེད་དོ། ། ངོ་མཚར་མཚར་བ་དེ་ཡིས་རྐང་དྲུག་བདག་གི་ཡིད་རབ་འཕྲོག ། ཇི་སྙེད་ཇི་བཞིན་གསལ་བར་མཛད་ཁྱོད་མཐའ་དག་འགྲོ་བ་ཀུན་གྱི་མིག ། མིག་སྟོང་པ་སོགས་རལ་པའི་ཁྲོད་ན་ཁྱོད་ཀྱི་ཞབས་སེན་རྣམ་པར་མཛེས། ། མཛེས་སྡུག་སྐུ་འདིས་དྭངས་པར་མི་བགྱིད་འགྲོ་བའི་ནང་ན་སུ་ཞིག་ཡོད། ། ཡོད་མེད་མཐའ་བྲལ་ཆོས་དབྱིངས་ཐུགས་སུ་ཆུད་པ་གང་དེ་རྒྱལ་གྱུར་ཅིག ། དེ་ལྟར་རྒྱལ་བ་ཀུན་གྱི་ཡབ་གཅིག་པུ། ། མཆོག་དང་ཐུན་མོང་དངོས་གྲུབ་ཀུན་གྱི་གཞི། །
དུས་གསུམ་སྒྲིབ་མེད་གཟིགས་པའི་ཡོངས་འཛིན་རྗེ། ། ཁྱོད་ནི་བདག་གི་བྱང་ཆུབ་བར་གྱི་སྐྱབས། ། མགོན་པོ་གང་གི་གསུང་གི་བདུད་རྩིའི་རྒྱུན། ། རྒྱ་མཚོ་ཆེ་ལས་ཆུ་ཡི་ཐིགས་པ་ཙམ། ། རང་གཞན་དོན་དུ་ལེགས་པར་བཀོད་པ་འདི། ། སྐལ་བཟང་རྣམས་ཀྱིས་འབད་དེ་ལེན་པར་རིགས། ། བར་སྐབས་ཀྱི་ཚིགས་སུ་བཅད་པའོ།། ༈ །།སྤྱི་དོན་གཉིས་པ་་་་་་དོན་ཚན་འདི་རྣམས་མཁས་པ་གོང་མ་དེ་དག་གི་གསུང་རབ་སོ་སོ་ནས་ཇི་ལྟར་འབྱུང་བ་བཞིན། སྒྲ་ཇི་བཞིན་དུ་གླེགས་བམ་འདིར་བཀོད་པའི་དགོས་པ་ནི་གོང་དུ་མཆན་བུར་བྲིས་ཟིན་པ་དེ་ཉིད་དང་། གཞན་ཡང་དིང་སང་དུས་བསྐལ་གྱི་དབང་གི་བློ་གསལ་རྣམ་དཔྱོད་དང་ལྡན་ཞིང་གོང་མའི་གསུང་རབ་ངོ་མཚར་ཅན་རྣམས་ལ་མཐོང་རྒྱ་དང་རྟོགས་དཔྱོད་འདོད་པའི་བསྐལ་བཟང་ལས་འཕྲོ་ཅན་བརྒྱ་ཞིག་ན་རེ་རེ་ཙམ་དུ་སྣང་ཞིང་།
ཅུང་ཟད་སྲིད་ཀྱང་འདིར་བཀོད་པའི་མཁས་པ་གོང་མ་རྣམས་ཀྱི་གསུང་རབ་མཐའ་དག་ནི། དིང་སང་གི་སྐྱེ་བོ་དཔེ་ཚོགས་ཅན་སུས་ཀྱང་ལག་ཏུ་འཛོམ་པ་ནི་ཤིན་དུ་དཀའ་བར་མཐོང་ནས་རྒྱུ་མཚན་དེས་ན་སྐྱེས་བུ་བློ་གྲོས་དང་རྣམ་དཔྱོད་རབ་ཏུ་གསལ་བའི་ལས་འཕྲོ་ཅན་གསུང་རབ་རྒྱ་ཆེན་པོ་མཐོང་འདོད་ཅན་རྣམས་ལ་གཅིག་ཏུ་ཕན་པའི་བསམ་པ་ཁོ་ནའི་དབང་བྱས་ཏེ། གོང་མའི་གསུང་རབ་རྒྱ་མཚོ་ལས། ། ངོ་མཚར་ལེགས་བཤད་རིན་ཆེན་རྣམས། ། གཅིག་ཏུ་བསྒྲིགས་པའི་གླེགས་བམ་ནི། ། བློ་གསལ་རྣམས་ཀྱི་དགའ་སྟོན་ཡིན། ། འདི་ལ་སློབ་པར་འདོད་རྣམས་ཀྱིས། ། རང་རང་བློ་གྲོས་དང་སྦྱར་ཏེ། ། འདིར་བཤད་དོན་ཚན་གཅིག་བཟུང་ནས། ། གཞན་རྣམས་བཀླགས་པས་བདེ་བླགས་རྟོགས། །
ཞེས་བྱ་བར་རྟོགས་པར་གྱིས་ལ། བློ་ཆུང་ལོག་ལྟ་ཅན་རྣམས་ཀྱི་མ་གོ་བའི་གཏམ་མ་སྨྲས་ཤིག ཀུན་མཁྱེན་ཆེན་པོ་བསོད་ནམས་སེང་གེའི་གསུང་རབ་ལས་འབྱུང་ཚུལ་བཤད་པ་ནི། རབ་ཏུ་ཡངས་པའི་བློ་གྲོས་རབ་ཏུ་གསལ་གྱུར་ཅིང་། ། རབ་ཏུ་རྒྱ་ཆེའི་ཡོན་ཏན་རབ་ཏུ་རྒྱས་གྱུར་ནས། ། རབ་ཏུ་བཀྲ་བའི་ལེགས་བཤད་རབ་ཏུ་ངོ་མཚར་ཚོགས། ། རབ་ཏུ་འཆད་རྩོད་རྩོམ་ལ་རབ་ཏུ་མཁས་དེ་རྒྱལ། ། ཞེས་པའི་བསྟོད་ཚིག་གི་ཡུལ་དམ་པར་གྱུར་པ་ཤར་མདོ་ཁམས་ཀྱི་པཎྜི་ཏ་ཆེན་པོ་མདོ་སྔགས་བསྟན་པའི་ཉི་མ་བསོད་ནམས་སེང་གེ་དེ་ཉིད་ཀྱིས་མཛད་པའི་རྣལ་འབྱོར་གསང་མཐའི་རྒྱུད་དང་བསྐྱེད་རྫོགས་ཀྱི་མན་ངག་འཆད་པ་ཐམས་ཅད་ཀྱི་ཐོག་མར་སྦྱར་རྒྱུའི་འཁོར་ལོ་བདེ་མཆོག་གི་ཆོས་འབྱུང་ཆེན་མོ་ལས་འདི་ལྟར་འབྱུང་སྟེ། འདིར་འཁོར་ལོ་བདེ་མཆོག་གི་དམ་པའི་ཆོས་བྱུང་བའི་ལོ་རྒྱུས་བརྒྱུད་པའི་རྣམ་ཐར་དང་བཅས་པ་ལ་དོན་དྲུག་སྟེ། སྤྱིར་རྒྱུད་སྡེ་སྒོ་དྲུག་ཏུ་དབྱེ་བ།
སྒོ་དྲུག་པོ་དེའི་རྩ་བཤད་ཀྱི་བཞུགས་ཚུལ། སྒོ་དྲུག་པར་འཇོག་པའི་འཐད་པ། དེ་ལ་རྒྱ་བོད་དུ་སྲོལ་ཇི་ལྟར་བྱུང་བའི་ཚུལ། དེ་ལས་ཁྱད་པར་དུ་འཕགས་པའི་ལུགས་ངོས་བཟུང་བ། དེ་ཉིད་ཀྱི་བླ་མ་བརྒྱུད་པར་རྣམ་ཐར་བཤད་པའོ། ། དང་པོ་ནི། རྗེ་བཙུན་བིརྺ་པ་ཡབ་སྲས་ཀྱིས་ཀྱཻ་རྡོ་རྗེའི་རྒྱུད་ལ་བརྟེན་ནས་རྒྱུད་སྡེ་བཞིར་མཛད་པ་དང་། རྗེ་འགོས་ཀྱིས་ཡེ་ཤེས་རྡོ་རྗེ་ཀུན་ལས་བཏུས་ཀྱི་རྒྱུད་ལ་བརྟེན་ནས་གསང་བ་འདུས་པའི་སྐབས་སུ་རྒྱུད་སྡེ་ལྔར་མཛད་པ་ནི་རང་རང་གི་རྒྱུད་ལ་བརྟེན་ནས་སྐབས་དེར་རྒྱུད་སྡེའི་རྣམ་གཞག་མཛད་པ་ཡིན་པས་ཤིན་ཏུ་ལེགས་པ་ཡིན་ལ། དེ་བཞིན་དུ་འདིར་ཡང་རྩ་རྒྱུད་ལེའུ་བཅུ་རྩ་གཅིག་པ་ནས། ཇི་སྲིད་མདོ་བྱ་སྤྱོད་པ་ནི། །
རྣལ་འབྱོར་གསང་བའི་དབྱེ་བ་ཡིས། ། སེམས་ཅན་མོས་པ་སྣ་ཚོགས་པ། ། དེ་དང་དེ་ལ་དགའ་བ་ཡིན། ། ཞེས་གསུངས་པ་ལ་བརྟེན་ནས། མདོ་སྡེ་རྟོག་པའི་རྒྱུད། བྱ་བའི་རྒྱུད། སྤྱོད་པའི་རྒྱུད། རྣལ་འབྱོར་གྱི་རྒྱུད། གསང་བའི་རྒྱུད། རྣལ་འབྱོར་གསང་མཐའི་རྒྱུད་དེ་རྒྱུད་སྡེ་སྒོ་དྲུག་དུ་མཛད།
དེ་ཡང་རྩ་བའི་རྒྱུད་ལས། རྒོད་དང་བལྟ་བ་ལག་བཅང་དང་། ། གཉིས་གཉིས་འཁྱུད་ལ་སོགས་པའི་བདག ། རྒྱུད་རྣམས་ཀུན་ཏུ་མ་གསུངས་ཏེ། ། དེ་ཉིད་བསྡུས་པ་འཁོར་སྡོམ་མམ། ། གསང་བའམ་རྡོ་རྗེ་འཇིགས་བྱེད་ལས། ། དཀྱིལ་འཁོར་རྣམས་ཀྱི་མཆོག་འདི་ནི། ། མ་བྱུང་འབྱུང་བར་མི་འགྱུར་རོ། ། ཞེས་གསུངས་པས་བསྟན་ཏེ། རྒོད་པ་དག་པ་བྱ་རྒྱུད།
བལྟ་བ་དག་པ་སྤྱོད་རྒྱུད། ལག་བཅང་དག་པ་རྣལ་འབྱོར་གྱི་རྒྱུད་དང་། གཉིས་གཉིས་འཁྱུད་པ་དག་པ་བླ་མེད་གཞན་ལས་ཀྱང་མ་གསུངས་པའི་དོན་གཅིག་འདིར་བསྟན་པས་གསང་བའི་མཐའ་ཞེས་བླ་མེད་སྤྱི་ལས་ཟབ་པར་གྲུབ་ལ། དེ་ཡང་རྣལ་འབྱོར་རྒྱུད་ཀྱི་མཚན་གཞི་དེ་ཉིད་བསྡུས་པ་དང་། མ་རྒྱུད་ཀྱི་མཚན་གཞི་འཁོར་ལོ་སྡོམ་པ་ནི་སངས་རྒྱས་མཉམ་སྦྱོར་སོགས་ཡིན་ལ། ཕ་རྒྱུད་ཀྱི་མཚན་གཞི་གསང་བ་འདུས་པ་དང་། རྡོ་རྗེ་འཇིགས་བྱེད་ལས་ཀྱང་མ་གསུངས་ཞེས་པའོ། ། དེ་ལ་དང་པོ་རྟོགས་པའི་རྒྱུད་ནི་བྱ་རྒྱུད་ཀྱི་ནང་ཚན་ལས་ཚོགས་གཙོ་བོར་སྟོན་པ་རྣམས་སོ། ། བྱ་བའི་རྒྱུད་ནི། བདག་ཉིད་ཐ་མལ་གནས་ནས་མདུན་དུ་རས་བྲིས་ལ་ཡེ་ཤེས་པ་སྤྱན་དྲངས་པ་ལ་དཀའ་ཐུབ་དང་གཙང་སྦྲ་སོགས་ཀྱི་སྒོ་ནས་དངོས་གྲུབ་བསྒྲུབ་པ་སྟེ།
ལེགས་གྲུབ་དང་དཔུང་བཟང་ལ་སོགས་པའོ། ། སྤྱོད་པའི་རྒྱུད་ནི། བདག་ཉིད་ཀྱང་ལྷར་བསྐྱེད། མདུན་དུ་ཡེ་ཤེས་པ་སྤྱན་དྲངས་ཏེ་བདག་ལ་མི་བསྟིམ་པར་གྲོགས་པོ་ལྟ་བུའི་སྒོ་ནས་དངོས་གྲུབ་བསྒྲུབ་པ་སྟེ། རྣམ་སྣང་མངོན་བྱང་ལ་སོགས་པའོ། ། རྣལ་འབྱོར་གྱི་རྒྱུད་ནི་བདག་ཉིད་ཀྱང་ལྷར་བསྐྱེད། དེ་ལ་ཡེ་ཤེས་ཀྱི་འཁོར་ལོ་དགུག་གཞུག་བྱས་ནས་ཕྱག་རྒྱ་བཞིས་རྒྱས་བཏབ་སྟེ། ཆོ་ག་ཚར་ནས་ཡེ་ཤེས་པ་གཤེགས། དམ་ཚིག་པ་རྐྱང་པའི་ང་རྒྱལ་དུ་གནས་པའི་སྒོ་ནས་དངོས་གྲུབ་བསྒྲུབ་པ་སྟེ། དེ་ཉིད་འདུས་པ་ལ་སོགས་པའོ། །
རྣལ་འབྱོར་གསང་བའི་རྒྱུད་ལ། རྣལ་འབྱོར་ཆེན་པོ་ཕའི་རྒྱུད་དང་། མའི་རྒྱུད་གཉིས་ལས། འདི་གཉིས་ཀྱི་ཁྱད་པར་ལ་རྗེ་འགོས་ཀྱིས་ཕ་རྒྱུད་གསང་བ་འདུས་པ་སོགས་ནི་ཟབ་པ་དང་རྒྱ་ཆེ་བ་གཉིས་ཀ་སྟོན་པས་བརྗོད་བྱ་རྒྱ་ཆེ་བ་ཡིན་ལ། མ་རྒྱུད་ལ་ནི་ཕོ་ཉའི་ལམ་ལ་བརྟེན་ནས་དབང་གི་ཚོན་པའི་ཡེ་ཤེས་སྐྱོང་པ་ཙམ་ཡིན་པས་འདི་ལ་ལྟོས་ནས་བརྗོད་བྱ་རྒྱ་ཆུང་སྟེ། དེ་ཙམ་ནི་སེམས་དབེན་གྱི་ཁོངས་སུ་འདུ་བའི་ཕྱིར་ཞེས་གསུངས་སོ། ། འོ་ན་ལས་རྒྱ་ལ་བརྟེན་པའི་ལམ་ཐམས་ཅད་ཀྱི་སེམས་དབེན་ཀྱི་རྟོག་པ་ལས་ལྷག་པ་མི་བསྐྱེད་པ་ཡིན་ནམ། དེ་ལས་ལྷག་པ་བསྐྱེད་པ་ཡང་ཡོད། དང་པོ་ལྟར་ན་འོད་གསལ་གྱི་སྐབས་སུ་ཡང་ལས་རྒྱ་ལ་བརྟེན་ནས་དེ་ལས་ལྷག་པའི་རྟོག་པ་མི་བསྐྱེད་པར་འགྱུར་ཞིང་། ཕྱི་མ་ལྟར་ན་ཕོ་ཉའི་ལམ་གྱིས་ཀྱང་དེ་ལས་ལྷག་པའི་རྟོག་པ་བསྐྱེད་པར་གྲུབ་སྟེ།
དེའི་སྔོན་དུ་རླུང་དང་གཏུམ་མོའི་རྣལ་འབྱོར་ཁྱད་པར་ཅན་རྣམས་སོང་བའི་ཕྱིར་རོ། ། དེས་ན་འདི་གཉིས་ཀྱི་ཁྱད་པར་ལ་བླ་མ་གོང་མས། བརྗོད་བྱེད་ཚིག་གི་ཁྱད་པར་དང་། བརྗོད་བྱ་དོན་གྱི་ཁྱད་པར་སོགས་མང་དུ་གསུངས་པ་ནི་ཕྱོགས་རེ་ལ་དགོངས་ཏེ་འགལ་བ་ཡང་མེད་ལ། ཁྱད་པར་དངོས་ནི་རིམ་གཉིས་ཀྱི་ནང་ནས་བསྐྱེད་རིམ་དངོས་བསྟན་གྱི་བརྗོད་བྱའི་གཙོ་བོར་སྟོན་པ་དང་། རྫོགས་རིམ་དངོས་བསྟན་གྱི་བརྗོད་བྱའི་གཙོ་བོར་སྟོན་པ་ནག་པོ་སྤྱོད་པས་གསུངས་སོ། ། དེ་ལ་ཕ་རྒྱུད་ལ། འདོད་ཆགས་ཞེ་སྡང་གཏི་མུག་གིས། ། རྒྱུད་ཀྱང་རྣམ་པ་གསུམ་དུ་འགྱུར། ། ཞེས་པ་ལྟར་འདོད་ཆགས་ལམ་དུ་བྱེད་པ་གསང་བ་འདུས་པའི་བསྐོར།
ཞེ་སྡང་ལམ་དུ་བྱེད་པ་གཤིན་རྗེ་གཤེད་ཀྱི་བསྐོར། གཏི་མུག་ལམ་དུ་བྱེད་པ་རྣམ་སྣང་སྒྱུ་དྲའི་བསྐོར་ཏེ་གསུམ་ཡོད་དོ། ། མ་རྒྱུད་ལ་རྒྱུད་སྡེ་སྒོ་དྲུག་ལས། ཧེ་རུ་ཀའི་རིགས་ཀྱི་རྒྱུད་ནི། ཀྱཻ་རྡོར་གྱི་རྒྱུད་རྣམས་དང་། སངས་རྒྱས་ཐོད་པ་དང་། མཧཱ་མ་ཡ་ལ་སོགས་པ་རྣམས་ཡིན་ལ། རྒྱུད་སྡེ་བཞིར་འབྱེད་པའི་ཚེ་གསང་མཐའི་རྒྱུད་རྣམས་ཀྱང་འདིའི་ཁོངས་སུ་གཏོགས་སོ། ། རྣམ་སྣང་གི་རིགས་ཀྱི་རྒྱུད་ནི། མི་གཡོ་བླ་མེད་དང་།
རྩ་རྒྱུད་རྡོ་རྗེ་གདན་གཞི་དང་། དེའི་བཤད་རྒྱུད་མནྟྲ་ཨཾ་ས་ཏེ་ཐམས་ཅད་གསང་བའི་རྒྱུད་རྣམས་སོ། ། རིན་འབྱུང་གི་རིགས་ཀྱི་རྒྱུད་ནི། རྡོ་རྗེ་བདུད་རྩིའི་རྒྱུད་དེ། འདི་ལ་འཕྲེང་བར། རྡོ་རྗེ་བདུད་རྩི་རྩ་བའི་དཀྱིལ་འཁོར་དངོས་སུ་བཤད་ཅིང་། རྡོ་རྗེ་བདུད་རྩི་འཁྱིལ་པ། རྡོ་རྗེ་བདུད་རྩི་ཁྲོ་བོ་སྟེ་གསུམ་དུ་རྒྱུད་ལས་གསུངས་སོ། ། འོད་དཔག་མེད་ཀྱི་རིགས་ཀྱི་རྒྱུད་ནི། ཀུ་རུ་ཀུལླེའི་རྟོག་པ་དང་།
རིགས་ཀྱི་འཇིག་རྟེན་མགོན་པོ་ལྔ་བཅུ་པ་རྣམས་སོ། ། དོན་ཡོད་གྲུབ་པའི་རིགས་ཀྱི་རྒྱུད་ལ། མགོན་པོ་སྔོན་འབྱུང་དང་། སྒྲོལ་མ་བླ་མེད་ཀྱི་རྒྱུད་དང་། ཕུར་པ་རྩ་དུམ་གསུམ་ལས། དང་པོ་པཎྜི་ཏ་ས་མནྟ་ཤྲཱིའི་སྒྲུབ་དཀྱིལ་དང་། དབང་བཀའ་རོང་པོ་ལ་བརྒྱུད་ནས་ད་ལྟ་ཡང་ཡོད་ཅིང་། གཉིས་པ་ལ་ཉི་མ་སྦས་སྒྲོལ་མ་ལྷ་ཉི་ཤུ་རྩ་གཅིག་སོ་སོའི་སྒྲུབ་ཐབས། སྤྱིའི་སྒྲུབ་ཐབས། ཉི་ཤུ་རྩ་གཅིག་ལུས་ལ་བཀོད་པ་ལུས་དཀྱིལ་གྱི་སྒྲུབ་ཐབས།
ལྷ་བཅུ་གསུམ་མའི་སྒྲུབ་ཐབས། སྦྱིན་སྲེག་གི་ཆོ་ག་རྣམས་ཡོད་དོ། ། རྡོ་རྗེ་སེམས་དཔའི་རིགས་ཀྱི་རྒྱུད་ནི། ཇི་བཞིན་བརྙེས་པ་ནམ་མཁའ་དང་མཉམ་པའི་རྒྱུད་ལ་སོགས་པའོ། ། གསང་བའི་མཐའི་རྒྱུད་ནི། རྩ་རྒྱུད་ལེའུ་ལྔ་བཅུ་རྩ་གཅིག་པ་ལས། བཤད་རྒྱུད་རྣམ་པ་ལྔས་འཆད་པའི་ལུགས་ཏེ་འོག་ཏུ་འཆད་དོ། ། གཉིས་པ་སྒོ་དྲུག་པ་དེའི་རྩ་བཤད་ཀྱི་བཞུགས་ཚུལ་ནི། སྤྱིར་བདེ་མཆོག་ལ། མ་རྒྱུད་སྤྱི་མཐུན་པར་བཤད་པ།
གསང་འདུས་འཕགས་ལུགས་དང་མཐུན་པར་བཤད་པ། དུས་འཁོར་དང་མཐུན་པར་བཤད་པ། གསང་མཐར་བཤད་པ་དང་བཞི་ལས། དང་པོ་ནི། བདེ་མཆོག་སངས་རྒྱས་མཉམ་སྦྱོར་དང་། ཇོ་བོ་རྗེ་ལ་སོགས་པ་སློབ་དཔོན་གཞན་གྱི་བཤད་སྲོལ་རྣམས་སོ། ། གཉིས་པ་ནི་བདེ་མཆོག་སྡོམ་འབྱུང་སྟེ། གཙོ་བོ་ནི་ཞལ་གསུམ་ཕྱག་དྲུག་པ་དང་། བསྐྱེད་པའི་རིམ་པ་ཏིང་ངེ་འཛིན་གསུམ་གྱི་འཆིང་བ་དང་། རྫོགས་རིམ་རིམ་པ་ལྔ་ལ་སོགས་པ་གསང་འདུས་འཕགས་ལུགས་དང་ཆ་འདྲ་བར་བཤད་དོ། །
གསུམ་པ་ནི་བདེ་མཆོག་མཁའ་འགྲོ་རྒྱ་མཚོ་སྟེ། ས་དུམ་བུ་བཅུ་གཉིས་དང་བསྟུན་ནས་འཁོར་ལོ་བཅུ་གཉིས་སུ་བྱེད་པ་དང་། རྫོགས་རིམ་སྦྱོར་བ་ཡན་ལག་དྲུག་ལ་སོགས་པ་དུས་འཁོར་དང་ཆ་འདྲ་བར་བཤད་དོ། ། བཞི་པ་ནི་རྩ་རྒྱུད་རྒྱས་པ་ནམ་མཁའ་དང་མཉམ་པ་འབུམ་ཕྲག་བདུན་པ་དང་། དེ་ལས་བསྡུས་པ་ལེའུ་ལྔ་བཅུ་རྩ་གཅིག་པ་འདི་ཡིན་ལ། བཤད་རྒྱུད་ནི་སློབ་དཔོན་སྐར་རྒྱལ་ཟླ་བའི་འགྲེལ་པར། འབྱུང་དང་མཁའ་འགྲོ་ཀུན་སྤྱོད་དང་། ། ཁ་སྦྱོར་རྒྱུད་དང་བླ་མ་སྟེ། ། བཤད་རྒྱུད་རྣམ་པ་ལྔར་འདོད་དེ། ། ཞེས་གསུངས་པ་ལྟར།
ཧེ་རུ་ཀ་སྔོན་འབྱུང་། རྡོ་རྗེ་མཁའ་འགྲོ། རྣལ་འབྱོར་མ་ཀུན་སྤྱོད། སམྦུ་ཊའི་རྒྱུད། ངེས་བརྗོད་བླ་མ་སྟེ་ལྔར་ངེས་སོ། ། དེ་ལྟར་ངེས་པའི་རྒྱུ་མཚན་ཡང་། འདིའི་ལུགས་ཀྱི་ཉམས་ལེན་གྱི་གཙོ་བོ་སྨིན་བྱེད་ཀྱི་དབང་དང་། གྲོལ་བྱེད་ཀྱི་ལམ་རིམ་པ་གཉིས་ལས། སྨིན་བྱེད་ཀྱི་དབང་ནི་རྩ་རྒྱུད་ལས་ཅུང་ཟད་བཤད་ཅིང་། གསང་མཐའ་བའི་ལུགས་ཀྱི་ཐུན་མོང་མ་ཡིན་པའི་དཀྱིལ་འཁོར་གྱི་ཆོ་ག་ནི་ཧེ་རུ་ཀ་སྔོན་འབྱུང་གིས་སྟོན།
གྲོལ་བྱེད་བསྐྱེད་པའི་རིམ་པ་ནི། རྩ་རྒྱུད་ལས། བ་གླང་ལྷས་ཀྱི་སྟེང་ལྡིང་དང་། ། ལྷག་མ་སྐེམ་བྱེད་རྩ་གནས་སོ། ། ཞེས་པ་འབྱུང་བ་ལུགས་ལྡོག་གི་མངོན་རྟོགས་བསྟན། ཡང་ན་རུས་སྦལ་དག་གིས་སོ། ། ཞེས་པ་འབྱུང་བ་ལུགས་འབྱུང་གི་མངོན་རྟོགས་བསྟན། འདི་གཉིས་ལ་མིང་གི་རྣམ་གྲངས་གཞན་ཡང་། ཨ་བྷི་དྷ་ན་ལས། མངལ་སྐྱེས་ཀྱི་མངོན་པར་རྟོགས་པ་དང་།
སྒོང་སྐྱེས་ཀྱི་མངོན་པར་རྟོགས་པ་ཞེས་གསུངས་ལ། དེ་གཉིས་ཀྱི་ཁྱད་པར་ཡང་། མངལ་སྐྱེས་གླུ་ཡི་སྦྱོར་བ་ཡིས། ། སྒྲ་དང་སྒྲ་མིན་རྣམ་པར་བརྟག ། སྒོང་སྐྱེས་གླུ་ནི་མེད་པ་ཡིས། ། སྒྲ་དང་སྒྲ་མིན་སྤངས་པ་འོ། ། ཞེས་གསུངས་པས་སོ། ། དེ་ལ་རྩ་རྒྱུད་དང་རྡོ་རྗེ་མཁའ་འགྲོ་རྩ་བཤད་དུ་སྦྲེལ་བ་ལ་བརྟེན་ནས་མངལ་སྐྱེས་ཀྱི་མངོན་པར་རྟོགས་པ་སྟོན། རྩ་རྒྱུད་རྣལ་འབྱོར་མ་ཀུན་སྤྱོད་རྩ་བཤད་དུ་སྦྲེལ་བ་ལ་བརྟེན་ནས་སྒོང་སྐྱེས་ཀྱི་མངོན་པར་རྟོགས་པ་སྟོན། རྩ་བའི་རྒྱུད་དུ་བཅོམ་ལྡན་འདས་ཀྱི་མཚན་ཙམ་དང་།
འཁོར་གྱི་ལྷ་རྣམས་ཀྱིས་མིང་ཙམ་ལས་ཞལ་ཕྱག་ལ་སོགས་པ་གསལ་བར་མ་གསུངས་པས། དེ་ཉིད་ཨ་བྷི་དྷ་ན་ནས་གསལ་བར་བསྟན། བསྐྱེད་རིམ་གྱི་ལམ་གྱི་ཡན་ལག་སྔགས་ཀྱི་བཟླས་པ་དང་། གྲོགས་དམ་ཚིག་དང་སྡོམ་པ་བསྐྱངས་བ་དང་། རིགས་ལྡན་མ་མཆོད་པ་དང་། སྦྱིན་སྲེག་གི་ཆོ་ག་དང་། ལས་ཚོགས་རབ་འབྱམས་རྣམས་ནི་རྩ་བའི་རྒྱུད་ཉིད་དུ་བསྟན། བསྐྱེད་རིམ་མངལ་སྒོང་གཉིས་ཆར་གྱི་ལུས་དཀྱིལ་རྣམས་དང་། རྫོགས་པའི་རིམ་པ་ཕྱག་རྒྱ་བཞིའི་ནང་ནས་ཆོས་ཀྱི་ཕྱག་རྒྱ་གཏུམ་མོ་འཁོར་ལོ་བཞིའི་རྣལ་འབྱོར་དེ་ཁ་སྦྱོར་གྱིས་བསྟན་ནོ། ། ཕྱག་རྒྱ་བཞི་ལ།
ལས་ཀྱི་ཕྱག་རྒྱ་རྡོ་རྗེ་རིགས་ཀྱི་གཡུང་མོ་ལ་སོགས་པ་ནི་རྩ་རྒྱུད་ལས་དངོས་སུ་བསྟན། དམ་རྒྱ་དང་པོར་ལས་རྒྱ་ལ་བརྟེན་ནས་སྐྱེས་པའི་བདེ་བ་ཕྱིས་རང་འོད་ཀྱི་རིག་མ་ལ་བརྟེན་ནས་སྐྱོང་བར་བྱེད་པ་ནི་ཅུང་ཟད་ཙམ་བཤད། ཆོས་རྒྱ་རྩ་རྒྱུད་ལས་དངོས་སུ་མ་བསྟན་ཀྱང་། དྲག་པོའི་སྦྱིན་སྲེག་དང་། ཆོས་འབྱུང་གི་ནང་དུ་ཨ་ལྀ་ཀ་ལྀ་བཀོད་པ་ལས་སྔགས་བཏུ་བ་དེ་ཉིད་སམྦུ་ཊིར་ངེས་དོན་དུ་བཤད་པས་བསྟན། ཕྱག་རྒྱ་ཆེན་པོ་ནི་དེ་ལ་བརྟེན་ནས་ཚོན་བྱ་དོན་གྱི་ཡེ་ཤེས་སྐྱེས་པའོ། ། བུ་སྟོན་རིན་པོ་ཆེས། འབྱུང་དང་ཞེས་པས་སྡོམ་འབྱུང་། ཧེ་རུ་ཀ་མངོན་འབྱུང་དང་། ཕག་མོ་མངོན་འབྱུང་དང་གསུམ་ཟིན།
མཁའ་འགྲོ་ཞེས་པས་རྡོ་རྗེ་མཁའ་འགྲོ་དང་། མཁའ་འགྲོ་རྒྱ་མཚོའི་གཉིས། ཁ་སྦྱོར་ཞེས་པས་སམྦུ་ཊི་དང་། རྣལ་འབྱོར་མ་བཞིའི་ཁ་སྦྱོར་གཉིས་ཟིན་པ་ཡིན་ཞེས་གསུངས་སོ། ། དེ་ནི་ལུང་དེ་ལ་ཚད་མར་བྱེད་ན། སློབ་དཔོན་དེས་གྲངས་ཀྱང་མ་ཤེས་པར་འགྱུར་ཏེ། བཤད་རྒྱུད་དགུ་ཡིན་པ་ལ་བཤད་རྒྱུད་རྣམ་པ་ལྔར་འདོད་དོ། ། ཞེས་བཤད་པའི་ཕྱིར་རོ། ། ཚད་མར་མི་བྱེད་ན་ཁྱེད་རང་གིས་རང་དགར་བཤད་རྒྱུད་དགུར་འབྱེད་པར་སོང་གི ལུང་དེའི་ཚིག་འདིས་འདི་ཟིན་ཅེས་པ་ལ་དོན་མེད་དོ། །
དེས་ན་གསང་མཐའི་བཤད་སྲོལ་འདི་ལ་སྡོམ་འབྱུང་སོགས་མི་དགོས་པས་ན་བཤད་རྒྱུད་རྣམ་པ་ལྔར་ངེས་སོ། ། འོ་ན་སྡོམ་འབྱུང་སོགས་བཤད་རྒྱུད་དུ་གཏན་མི་འདོད་དམ་སྙམ་ན། སྤྱིར་བདེ་མཆོག་གི་བཤད་རྒྱུད་ཡིན་ཀྱང་། རྣལ་འབྱོར་གསང་མཐའི་བཤད་སྲོལ་འདི་ལ་མི་དགོས་པ་ཡིན་ཏེ། དཔེར་ན་གྲུབ་ཆེན་ཀུན་སྙིང་གིས་གསང་འདུས་རྩ་རྒྱུད་དང་། རྣམ་སྣང་སྒྱུ་དྲ་རྩ་བཤད་དུ་སྦྲེལ་ནས་འཆད་པའི་ཚེ། དགོངས་པ་ལུང་སྟོན་སོགས་སྤྱིར་བཤད་རྒྱུད་དུ་ཁས་ལེན་ཀྱང་། ལུགས་དེ་ལ་མི་དགོས་པ་བཞིན་དང་། འཕགས་པ་ཡབ་སྲས་ཀྱི་གསང་འདུས་རྩ་རྒྱུད་དང་། དགོངས་པ་ལུང་སྟོན་སོགས་བཞི་རྩ་བཤད་དུ་སྦྲེལ་ནས་འཆད་པའི་ཚེ།
རྒྱུད་ཕྱི་མ་དང་། རྡོ་རྗེ་སྙིང་པོ་རྒྱན་གྱི་རྒྱུད་སོགས་སྤྱིར་བཤད་རྒྱུད་དུ་ཁས་ལེན་ཀྱང་ལུགས་དེ་ལ་མི་དགོས་པ་བཞིན་ནོ། ། གསུམ་པ་དེ་ཉིད་སྒོ་དྲུག་པར་འཇོག་པའི་འཐད་པ་ནི། བླ་མ་ཕམ་ཐིང་པས་བཤད་པ་རྩ་རྒྱུད་རྒྱས་པ་ནམ་མཁའ་དང་མཉམ་པ། རྡོ་རྗེ་འཆང་ཆེན་པོས་འཁོར་ས་བཅུ་པས་དཔའ་བོ་དང་རྣལ་འབྱོར་མ་གྲངས་མེད་པ་ལ་གསུངས་ནས་དེ་དག་གིས་ཉམས་ལེན་མཛད་དོ། ། མ་འོངས་པའི་སྙིགས་མ་ལྔ་ལྡན་གྱི་གང་ཟག་རྣམས་ཀྱིས་ལམ་དུ་མི་འགྱུར་བ་ལ་དགོངས་ནས་དེ་རྣམས་ཀྱི་གཞུང་ཡི་གེར་འབྲི་བར་མ་ནུས་པར་སྒྲ་ནམ་མཁའ་ལ་དེངས་པར་མཛད་དེ་རྒྱས་བཏབ་པས་སྒོ་དྲུག་པར་བཞེད། རྒྱ་གར་དྷ་རི་ཀ་པ་དང་། བལ་པོ་ཐུགས་རྗེ་ཆེན་པོའི་བཞེད་པས། རྩ་རྒྱུད་ནམ་མཁའ་དང་མཉམ་པ་ཨོ་ཌི་ཤའི་གཙུག་ལག་ཁང་དུ་དཔའ་བོ་དང་རྣལ་འབྱོར་མ་རྣམས་ཀྱི་བཻ་ཌཱུརྻའི་གླེགས་བམ་ལ་གསེར་ཞུན་མས་བྲིས་ཏེ་རྒྱས་བཏབ་ནས་བཞུགས་པས་སྒོ་དྲུག་པར་བཞེད་དོ། ། དེ་དག་གི་དོན་ཡང་ས་བཅུ་པ་ལ་གནས་པའི་དཔའ་བོ་དང་རྣལ་འབྱོར་མ་རྣམས་ཀྱི་ཉམས་ལེན་ནི་རྒྱུད་སྡེ་འདི་ཁོ་ན་ཡིན་པས་རྒྱུད་སྡེ་གཞན་ལས་ཟབ་པའི་སྒྲུབ་བྱེད་ཡིན་ནོ། །
ཡང་རྩོད་པའི་དུས་ཀྱི་ཐམས་ཅད་མཁྱེན་པ་གཉིས་པ་ཤནྟི་པས་ཀྱང་རྒྱུད་འདི་ལ་རང་སྟོབས་ཀྱིས་འགྲེལ་པ་རྩོམ་པར་མ་ནུས་པས། རྒྱུད་སྡེ་སྒོ་དྲུག་པར་བཞེད་ཅིང་། ཡང་ཆོས་གཞན་རྣམས་ཀྱི་དབང་དུ་བྱས་ན། སྤྲུལ་པའི་སྐུ་མྱ་ངན་ལས་འདས་ནས་མི་བཞུགས་པར་བཤད་ལ། རྒྱུད་འདིའི་སྟོན་པ་སྤྲུལ་པའི་སྐུ་ཡེ་ཤེས་ཀྱི་དཔའ་བོ་དང་རྣལ་འབྱོར་མ་རྣམས་འཛམ་བུའི་གླིང་གི་ཡུལ་ཉི་ཤུ་རྩ་བཞི་ན་དངོས་སུ་བཞུགས་ཤིང་། དེ་རྣམས་ཀྱིས་བསྒྲུབ་པ་པོའི་རྒྱུད་བྱིན་གྱིས་རློབས་པར་བྱེད་པས་བྱིན་རླབས་མྱུར་ཞིང་དངོས་གྲུབ་ཉེ་བས་སྒོ་དྲུག་པར་བཞེད་དོ། ། གལ་ཏེ་སྤྲུལ་སྐུ་དེ་རྣམས་སྒྱུ་མ་བདེ་མཆོག་ལ་སོགས་པ་བདེ་མཆོག་གཞན་རྣམས་ཀྱིས་ཀྱང་སྟོན་པ་ཡིན་པས་འདིའི་ཁྱད་ཆོས་སུ་མི་འགྲོའོ་སྙམ་ན། སྟོན་པ་ཡིན་པར་འདྲ་ཡང་བྱིན་བརླབས་ཟབ་མོ་འཇུག་པའི་ཐབས་འདི་ཁོ་ན་ལ་ཡོད་པས་ཁྱད་པར་འཕགས་ཏེ། ཐབས་ཟབ་མོ་བསྐྱེད་རིམ་གྱི་སྐབས་སུ་ཕོ་ཉ་གསུམ་བསྲེས་དང་། རྫོགས་རིམ་གྱི་སྐབས་སུ་དཔྱིད་ཀྱི་ཐིག་ལེའི་མན་ངག་བདེ་མཆོག་གཞན་རྣམས་ལས་ཀྱང་ཟབ་པ་ཡོད་པའི་ཕྱིར་རོ། །
འོ་ན་ཐབས་ཀྱི་སྒོ་ནས་ཁྱད་པར་འཕགས་པར་སོང་གི སྟོན་པ་སྤྲུལ་སྐུ་བཞུགས་པའི་སྒོ་ནས་ཁྱད་པར་འཕགས་པར་མ་སོང་ངོ་སྙམ་ན། རྒྱུད་སྡེ་གཞན་ལས་ནི་དེ་གཉིས་ཀའི་སྒོ་ནས་ཁྱད་པར་དུ་འཕགས་ལ། བདེ་མཆོག་གཞན་ལས་ཐབས་ཀྱི་སྒོ་ནས་ཁྱད་པར་དུ་འཕགས་པ་ནི་གནད་ཀྱི་དོན་ནོ། ། བཞི་པ་དེ་ལ་རྒྱ་བོད་དུ་སྲོལ་ཇི་ལྟར་བྱུང་བའི་ཚུལ་ལ་གཉིས་ཏེ། སྤྱིར་བདེ་མཆོག་གི་སྲོལ་བྱུང་ཚུལ་དང་། ཁྱད་པར་གསང་མཐའི་སྲོལ་བྱུང་ཚུལ་ལོ། ། དང་པོ་ལ་རྒྱ་གར་དུ་བྱུང་ཚུལ་དང་། བོད་དུ་བྱུང་ཚུལ་གཉིས་ལས། དང་པོ་ནི་རྩ་བའི་རྒྱུད་ལ་བྱང་ཆུབ་སེམས་དཔའ་ཕྱག་ན་རྡོ་རྗེས་ཕྱག་ན་རྡོ་རྗེས་མཛད་པའི་སྟོད་ཀྱི་འགྲེལ་པ་རྣལ་འབྱོར་བླ་མེད་ཀྱི་ཟབ་དོན་ཐམས་ཅད་དུས་ཀྱི་འཁོར་ལོ་དང་མཐུན་པར་བཤད་པ་དང་།
རྒྱལ་པོ་ཨིནྡྲ་བྷུ་ཏིས་མཛད་པའི་འགྲེལ་པ་མ་རྒྱུད་སྤྱི་དང་མཐུན་པར་བཀྲལ་བའི་དཀའ་འགྲེལ་དང་། སློབ་དཔོན་སྐར་རྒྱལ་ཟླ་བས་མཛད་པའི་འགྲེལ་པ་ཨ་བྷི་དྷ་ནའི་བསྐྱེད་རིམ་གྱི་བཤད་པ་རྣམས་དང་བསྟུན་ཏེ་བཤད་པ་དང་། ཡང་སློབ་དཔོན་དེས་མཛད་པའི་འཁོར་ལོ་བདེ་མཆོག་གི་སྒྲུབ་ཐབས་བདུད་རྩི་འཛག་པ་ཞེས་ཀྱང་ཡོད་ལ། དེ་དག་ཀྱང་འཁོར་ལོ་གཅིག་པའི་གྲོང་ཁྱད་ན། ། ཚོང་དཔོན་བུ་མོ་རྣལ་འབྱོར་མ། ། རྡོ་རྗེ་ཕག་མོ་དེ་ཡིས་བཀས། ། འཁོར་ལོ་སྡོམ་པའི་རྣམ་བཤད་བྱས། ། ཞེས་བཤད་པས་རྡོ་རྗེ་རྣལ་འབྱོར་མས་གདམ་ངག་བྱིན་ནས་མཛད་པར་འདུག དེའི་རྗེས་སུ་སློབ་དཔོན་ཀོང་ཀ་ན་རྒྱལ་བ་བཟང་པོས་མཛད་པའི་དཀའ་འགྲེལ། དེའི་འགྲེལ་བཤད་སྐལ་ལྡན་གྲགས་པས་མཛད་པ།
དེ་གཉིས་ཀྱི་བཤད་སྦྱར་ཏ་ཐཱ་ག་ཏ་རཀྵི་ཏས་མཛད་པ་སྟེ། དེ་དག་ཀྱང་མ་རྒྱུད་དང་མཐུན་པར་བཤད་པ་ཡིན་ཅིང་། ལོ་ཆེན་ནས་བརྒྱུད་དེ་རྗེ་བཙུན་གོང་མ་རྣམས་ལ་བཞུགས་སོ། ། ཡང་གྲུབ་ཆེན་ལ་ཝ་པས་མཛད་པ་ནག་ཚོའི་འགྱུར། སློབ་དཔོན་ལྷས་སྦས་ཀྱིས་མཛད་པའི་འགྲེལ་པ་འགོས་འགྱུར། པཎྜི་ཏ་སུ་མ་ཏི་ཀིརྟིས་མཛད་པའི་འགྲེལ་པ་ཉུང་ངུའི་མཚམས་སྦྱོར་སྟེ་གསུམ་ནི་རྣལ་འབྱོར་གསང་མཐའི་བཤད་པ་ཡིན་ཞིང་། རྩ་རྒྱུད་ཀྱི་འགྲེལ་པར་རྣམ་པར་དག་པ་ནི་དགུ་པོ་དེ་ཙམ་ཡིན་ལ། དཔའ་བོ་རྡོ་རྗེས་མཛད་པའི་འགྲེལ་པ་ནི། བསྟན་འགྱུར་བསྡུད་མཁན་རྣམས་ཀྱིས་བསྟན་འགྱུར་དུ་བསྡུས་ཀྱང་། དོན་ལ་ཟངས་དཀར་ལོ་ཙཱ་བས་བྱས་པ་ཡིན་ཞིང་།
དཔའ་བོ་རྡོ་རྗེ་ཡང་ཁོང་གི་མཚན་ཡིན་ནོ། ། བཤད་རྒྱུད་ཧེ་རུ་ཀ་མངོན་བྱུང་ལ། ཀུ་མཱ་ར་ཙནྟྲས་མཛད་པའི་འགྲེལ་པ་དང་། རྡོ་རྗེ་མཁའ་འགྲོ་ལ་ནོར་བཟང་གིས་མཛད་པའི་འགྲེལ་པ་དང་། བྷ་ཝ་བྷ་དྲས་མཛད་པའི་འགྲེལ་པ་གཉིས་ཡོད་ཅིང་། ཡང་རྒྱུད་དེའི་ཞི་བའི་དཀྱིལ་འཁོར་དང་། ངེས་དོན་གྱི་བཤད་པ་རྣམས་ལ་ཡི་གེ་སྒྲས་དྲངས་པའི་བཤད་པས་ཡང་དག་པའི་ལྟ་བའི་ཉི་མའི་འོད་ཟེར་ཞེས་པ་གཅིག་ཀྱང་ཡོད་དོ། ། མངོན་བརྗོད་བླ་མ་ལ་ཛྙཱ་ན་བཛྲས་མཛད་པ་དང་།

ཤུ་རངྒ་ཝརྨས་མཛད་པའི་འགྲེལ་པ་གཉིས་ཡོད་དོ། ། མཁའ་འགྲོ་རྒྱ་མཚོ་ལ་སློབ་དཔོན་པདྨ་བཛྲས་མཛད་པའི་འགྲེལ་པ་གྲུ་གཟིངས་ཞེས་པ་ཡོད་ཅིང་། དེའི་སློབ་མ་ཛ་ཡ་སེ་ནས་རིན་ཆེན་སྣ་བདུན་ཞེས་པའི་གཞུང་བདུན་མཛད་པ་ལས། ཚོགས་འཁོར་དང་རབ་གནས་ཀྱི་གཞུང་བོད་དུ་མ་འགྱུར་ཞིང་། དབང་བཀའ་ཡང་དིང་སང་ཡོད་དོ། ། དོད་པ་རྣམས་ལ་པཎྜི་ཏ་ས་མནྟ་ཤྲཱི་ནས་བརྒྱུད་པའི་མངོན་འབྱུང་གསུམ་གྱི་དབང་བཀའ་ཡོད་ཟེར་ཀྱང་། ཧེ་རུ་ཀ་མངོན་བྱུང་ལ་དབང་ཟུར་པ་མེད་ཅིང་། ཕག་མོ་མངོན་འབྱུང་ནི་པཎྜི་ཏ་ས་དྷི་ཏྲས་ལྷ་སོ་བདུན་མ། བཅུ་གསུམ་མ། ལྔ་མའི་གཞུང་གསུམ་ཡོད་པའི་སོ་བདུན་མ་ནི་ཕག་མོ་མངོན་པར་འབྱུང་བའི་རྒྱུད་ལ་རྟེན་ནས་བྱས་ཟེར་བ་ཡོད་ཀྱང་། རྒྱུད་དང་མི་མཐུན་ཏེ།
རྒྱུད་ནས་གདོང་བརྙན་གྱི་ཚུལ་དུ་བཞུགས་པར་བཤད་ལ། ཁོང་གི་དེ་ནི་རྩ་རྒྱུད་ཀྱི་དབང་བཀའ་དེ་ཕྱུང་བ་ཡིན་པའི་ཕྱིར་རོ། ། རྣལ་འབྱོར་མ་བཞིའི་ཁ་སྦྱོར་གྱི་རྒྱུད་ནི། ཆགས་ལམ་གསལ་བར་བསྟན་པས་རྣལ་འབྱོར་མའི་རྒྱུད་དུ་འདུག་ཀྱང་། ཀྱཻ་རྡོར་དང་བདེ་མཆོག་གང་ཡིན་གྱིས་གསལ་ཁ་མི་སྣང་ངོ་། ། རྒྱ་གར་དྷ་རི་ཀ་པ་ན་རེ། ལས་ཆེན་བཅུ་གཉིས་སྟོན་པ་ལ། བཤད་རྒྱུད་རྡོ་རྗེ་མཁའ་འགྲོ་ལས་ཀྱང་། མཁའ་འགྲོ་རྒྱ་མཚོ་ཤིན་ཏུ་རྒྱས་པས་དེ་ཡང་གསང་མཐའི་བཤད་རྒྱུད་དུ་འདོད་དགོས་པས་སོ་ཞེས་གསུངས་ཀྱང་། མཁའ་འགྲོ་རྒྱ་མཚོའི་ལས་ཆེན་བཅུ་གཉིས་ནི་དུས་འཁོར་ནས་བཤད་པའི་ལས་ཆེན་བཅུ་གཉིས་ཡིན་པས་ལུགས་འདི་ལ་མི་ཕན་ནོ། །
བརྫུས་མའི་སྐོར་ལ། ནམ་མཁའ་དང་མཉམ་པ་ཆེ་བ། ནམ་མཁའ་དང་མཉམ་པ་ཆུང་བ། ར་ལི་ནམ་མཁའ་དང་མཉམ་པ་གསུམ་ནི་པཎྜི་ཏ་ག་ཡ་དྷ་ར་དང་། འབྲོག་མིའི་བསྒྱུར་ཟེར་བ་ཡོད་ཀྱང་། དོན་ལ་གཉོས་ལོ་ཙཱ་བས་བཟོས་པ་ཡིན་ཅིང་། དགེ་སློང་གི་བཤད་པ་ལ། འཁོར་བའི་ཚུལ་ནི་དགེ་བས་ཏེ། ། དེ་ལས་ལང་པ་དགེ་སློང་ཡིན། ། ཞེས་དང་།
དུར་ཁྲོད་ཀྱི་སྒྲ་བཤད་ལ། དུར་ཆོས་ཉིད་དང་། ཁྲོད་དེ་རྟོགས་པའི་ཡེ་ཤེས་ལ་བྱས་པའི་བཤད་པ་ཡོད་པས། བླ་མ་རྣམས་ཀྱི་བརྫུས་མར་མཛད་ཅིང་། དོན་ལ་ཡང་གནས་པ་ཡིན་ནོ། ། གཉིས་པ་ནི་བསྟན་པ་སྔ་དར་གྱི་དུས་སུ་སངས་རྒྱས་མཉམ་སྦྱོར་མ་གཏོགས་པའི་མཆོག་གི་ཆོས་སྐོར་གཞན་རྣམས་བོད་དུ་མ་འགྱུར་ལ། ཕྱི་དར་ལ་ལོ་ཆེན་རིན་ཆེན་བཟང་པོས་ཁ་ཆེར་བྱོན་ནས། པཎྜི་ཏ་ཤདྡྷ་ལ་བདེ་མཆོག་རྩ་རྒྱུད་ཀྱི་འགྲེལ་པ་སློབ་དཔོན་ཀོང་ཀ་ནས་མཛད་པའི་ཆོས་སྐོར་རྣམས་གསན་ཅིང་། རྩ་རྒྱུད་དང་འགྲེལ་པ་གསུམ་པོ་དེའི་འགྱུར་ཡང་མཛད། དེའི་བཤད་སྲོལ་དར་བར་མཛད་དེ་རྗེ་བཙུན་གོང་མ་ཡང་རྣལ་འབྱོར་གསང་མཐའ་མ་གསན་གོང་དུ་འདི་ལ་ཐུགས་རྩིས་ཆེ་བ་ཡིན་ནོ། །
ཇོ་བོ་རྗེ་བོད་དུ་བྱོན་དུས་ལོ་ཆེན་གྱིས་ཇོ་བོ་རྗེ་ལ་ཇོ་བོའི་ལུགས་ཀྱི་དབང་བསྐུར་དང་བཤད་བཀའ་གསན། ཇོ་བོའི་ལུགས་ཀྱི་ལཱུ་ཧི་པའི་འགྲེལ་པ་ཡང་མཛད་དོ། ། ལོ་ཆེན་གྱི་སྐུ་ཚེའི་སྨད་ལ་འབྲོག་མི་བྱོན་ཅིང་བདེ་མཆོག་ལ་ཤིན་ཏུ་མཁས་ཀྱང་སློབ་མ་རྣམས་ཀྱི་དོན་གཉེར་མ་བྱས་པས་བཤད་སྲོལ་ཆད་དོ། ། རྗེ་འགོས་ལ་ལྷས་སྦས་ཀྱིས་འགྲེལ་པའི་བཤད་སྲོལ་སོགས་བདེ་མཆོག་གི་ཆོས་སྐོར་བྱུང་ཡང་ད་ལྟ་ཆད་དོ། ། ཇོ་བོ་རྗེས་རོང་པ་མགར་དགེ་ལ་ལྷས་སྦས་ཀྱི་འགྲེལ་པའི་སྟེང་ནས་བཤད་པ་གནང་ཡང་། ལྷ་རྩེ་བ་གྲགས་པ་དཔལ་ཡན་ཆོད་ལ་ཡོད་ཅིང་དེ་ནས་ཆད་དོ། ། ཡང་པཎྜི་ཏ་སུ་མ་ཏི་ཀིརྟི་བོད་དུ་བྱོན་དུས་མར་པ་དོ་པ་དང་། སྤུ་ཧྲང་ལོ་ཆུང་གཉིས་ཀྱིས་བདེ་མཆོག་གི་ཆོས་སྐོར་རྣམས་ལེགས་པར་མང་དུ་གསན་ཅིང་། མར་དོའི་རྩ་རྒྱུད་དང་། ཀུན་སྤྱོད་དང་།
ནག་པོ་གཞུང་དྲུག་སོགས་གཞུང་ཕྲན་ཕལ་ཆེ་བ་ལ་འགྱུར་ཡང་མཛད། རྩ་རྒྱུད་དང་ལཱུ་ཧི་པའི་ཊཱིཀྐ་ཡང་མཛད་དོ། ། དེའི་སློབ་མ་ལ་ཟེ་བ་ཇོ་བདེ། ཟེ་བ་ཇོ་འབུམ་སོགས་ཟེ་བ་མང་དུ་བྱུང་། ཟེ་བའི་སློབ་མ་ལ་གཡག་པ་བྱང་ཆུབ་དངོས་གྲུབ་ལ་སོགས་པ་གཡག་པ་མང་དུ་བྱུང་ངོ་། ། སྤུ་ཧྲང་ལོ་ཆུང་གི་སློབ་མ་ལ་དམར་ཆོས་ཀྱི་རྒྱལ་མཚན། གྲོག་ར་བ་དངོས་གྲུབ་ཤེས་རབ། འབྲི་ཕྱ་རུ་བ། ཡར་ལུང་པ་ལྷ་རྗེ་དཔལ་གྱི་རྒྱལ་མཚན་སོགས་བདེ་མཆོག་ལ་མཁས་པ་མང་དུ་བྱུང་ངོ་། ། གཉིས་པ་བྱེ་བྲག་ཏུ་གསང་མཐའི་སྲོལ་བྱུང་ཚུལ་ལ།
རྒྱ་གར་དུ་བྱུང་ཚུལ་དང་། བོད་དུ་བྱུང་ཚུལ་གཉིས་ལས། དང་པོ་ནི། ཐོག་མར་གྲུབ་ཆེན་ལཱུ་ཧི་པས་རྣལ་འབྱོར་མ་ཀུན་སྤྱོད་དང་། མངོན་བརྗོད་བླ་མ་ལ་བརྟེན་ནས་རིམ་གཉིས་སྤྱོད་པ་དང་བཅས་པའི་སྒྲུབ་ཐབས་དཔལ་མངོན་པར་རྟོགས་པ་ཞེས་བྱ་བ་མཛད། དེའི་འགྲེལ་པ་ཕྱི་རོལ་མཆོད་པའི་ཆོ་ག ལག་མཆོད། གཏོར་མའི་ཆོ་ག་རྣམས་པྲཛྙཱ་རཀྵི་ཏས་མཛད་པ་རྩ་བ་དང་བཅས་པ་ལ་ལཱུ་ཧི་པ་སྨད་ལྔར་གྲགས་སོ། ། གཞན་ཡང་བྷུ་རི་པས་འཁོར་ལོ་བདེ་མཆོག་གི་རྒྱུན་བཤགས། ལཱུ་ཧི་པའི་རྗེས་སུ་སློབ་དཔོན་རྡོ་རྗེ་དྲིལ་བུ་པས་རྩ་བཤད་ཀྱི་གཞུང་དྲུག་ཆར་ལ་བརྟེན་ནས་ལུས་དཀྱིལ་སྒྲུབ་ཐབས།
དཀྱིལ་ཆོག རྫོགས་རིམ་རིམ་པ་ལྔ་པ་རྣམས་མཛད་དོ། ། དེའི་རྗེས་སུ་གྲུབ་ཆེན་ནག་པོ་སྤྱོད་པས་བསྐྱེད་རྫོགས་ཀྱི་གཞུང་དྲུག་མཛད་དེ། རྩ་བའི་རྒྱུད་བདེ་མཆོག་ཉུང་ངུ་དང་། བཤད་པའི་རྒྱུད་ཧེ་རུ་ཀ་མངོན་འབྱུང་དང་། རྡོ་རྗེ་མཁའ་འགྲོ་དང་། བླ་མའི་མན་ངག་ལ་བརྟེན་ནས་དང་པོར་དཀྱིལ་འཁོར་གྱི་ཆོ་ག་མཛད་དོ། ། དེ་ནས་བསླབ་བྱ་རིམ་པ་གཉིས་ལ་སློབ་པ་ལ། ཐོག་མར་བསྐྱེད་པའི་རིམ་པའི་དབང་དུ་བྱས་ཏེ། ལྷ་མ་གྲུབ་པ་གྲུབ་པར་བྱས་པ་ནི།
རྩ་རྒྱུད་དང་། ཨ་བྷི་དྷ་ན་དང་། རྡོ་རྗེ་མཁའ་འགྲོ་ལ་བརྟེན་ནས་ནག་པོ་མངོན་རྟོགས་མཛད་ཅིང་། དེ་ཡང་ཏིང་ངེ་འཛིན་གསུམ་མམ་བསྙེན་སྒྲུབ་བཞིས་བསྡུས་པ་ཡིན་ལ། སྔགས་མ་གྲུབ་པ་གྲུབ་པར་བྱེད་པ་ནི་རིན་ཆེན་བཞི་ཡིན་ལ། དེའི་བསྒྲུབ་པའི་བར་ཆད་སེལ་བར་བྱེད་པ་ནི་སུམྦྷ་ནིའོ། ། ཐུན་མོང་གི་དངོས་གྲུབ་ལ་དགོངས་ནས་གྲུབ་པའི་འབྲས་བུ་མྱུར་དུ་འབྱིན་པའི་ཐབས་སྦྱིན་སྲེག་ནི། རྩ་རྒྱུད་དང་། སམྦུ་ཊི་དང་། རྡོ་རྗེ་མཁའ་འགྲོ་ལ་བརྟེན་ནས་མཛད་དོ། །
གཉིས་པ་རྫོགས་རིམ་གྱི་དབང་དུ་བྱས་ན་གཞུང་གསུམ་དུ་འབྱུང་བའི་རྒྱུ་མཚན་ནི་དང་པོར་རྣལ་འབྱོར་ཆེན་པོ་ཐབས་ཀྱི་རྒྱུད་གསང་བ་འདུས་པ་དང་། ཤེས་རབ་ཀྱི་རྒྱུད་འཁོར་ལོ་བདེ་མཆོག་གཉིས་གླེང་གཞི་རྗོད་བྱེད་ཀྱི་སྒྲ་དང་། ཡི་གེ་ཐ་དད་ཀྱང་། བརྗོད་བྱ་དོན་གཅིག་པར་བསྟན་པའི་ཕྱིར། དེ་གཉིས་ཀྱི་གླེང་གཞི་ལ་བརྟེན་ནས་གསང་བའི་དེ་ཉིད་རབ་ཏུ་གསལ་བར་མཛད་དོ། ། རྣལ་འབྱོར་མའི་རྒྱུད་ཉིད་ལ་ཡང་སྙིང་པོ་ཀྱཻ་རྡོ་རྗེ་དང་། འཁོར་ལོ་བདེ་མཆོག་ལ་སོགས་པ་རྗོད་བྱེད་ཀྱི་སྒྲ་ཐ་དད་ཀྱི་བརྗོད་བྱའི་དོན་གཅིག་པར་བསྟན་པའི་ཕྱིར། འཁོར་ལོ་སྡོམ་པའི་རྩ་བ་དང་བཤད་པའི་རྒྱུད་རྣམས་དང་། ཀྱཻ་རྡོ་རྗེའི་རྒྱུད་གསུམ་དང་། རྡོ་རྗེ་གདན་གཞི་ལ་སོགས་པ་ལ་བརྟེན་ནས་ཨོ་ལ་པ་ཏིར་མཛད་དོ། །
འཁོར་ལོ་སྡོམ་པ་ཉིད་ལ་ཡང་བརྗོད་པར་བྱ་བའི་དོན་དེ་རིམ་པ་བཞི་ལས་མེད་དོ་ཞེས་བསྟན་པའི་ཕྱིར་རྩ་རྒྱུད་དང་། སམྦུ་ཊའི་བརྟག་པ་དྲུག་པ་ལ་སོགས་པ་ལ་བརྟེན་ནས་དཔྱིད་ཀྱི་ཐིག་ལེ་མཛད་དོ། ། གྲོགས་སྤྱོད་པ་གསུམ་མམ་བཞི་དང་། འབྲས་བུ་རྣམ་གཉིས་ནི་གཞུང་དྲུག་པ་དེ་དག་གི་གསེབ་ཚགས་ནས་བཏོན་པ་ཡིན་གསུངས་སོ། ། གཉིས་པ་ནི་རྗེ་བཙུན་ནཱ་རོ་ཏ་པའི་སློབ་མ་ཕམ་ཐིངས་པ་སྐུ་མཆེད་བཞི་ལས། བར་པ་གཉིས་ལ་ཀློག་ཀྱ་ཤེས་རབ་བརྩེགས་དང་། མལ་ལོ་ཙཱ་བ་གཉིས་ཐུག བླ་ཆེན་མལ་ལ་རྗེ་བཙུན་ས་སྐྱ་ཆེན་པོ་དང་། གཉན་ཕུལ་ཆུང་པ་གཙུག་ཏོར་རྒྱལ་པོ་གཉིས་ཀྱིས་གཏུགས་ལ། གཉན་གྱིས་སུ་མ་ཏི་ཀིརྟི་ལ་ཡང་རྩ་རྒྱུད་གསན་ནོ། །
བླ་ཆེན་མལ་གྱིས་རྩ་རྒྱུད་ལ་མཆན་དང་། ས་ཆེན་གྱིས་དེའི་མཆན་སྣ་བསྲིངས་བ་དང་། སློབ་དཔོན་རིན་པོ་ཆེ་བསོད་ནམས་རྩེ་མོས་དེའི་ཡང་མཆན་སྣ་བསྲིངས་ཏེ་མཆན་ཞིབ་པོ་མཛད་ཅིང་། ལཱུ་ཧི་པའི་ཕྱི་རོལ་མཆོད་པའི་ཆོ་ག་དང་། དྲིལ་བུ་པའི་དཀྱིལ་ཆོག་གི་ཊཱིཀྐ་ཡང་མཛད་དོ། ། ས་ཆེན་གྱིས་ཉུང་ངུའི་མཚམས་སྦྱོར་ཚིགས་བཅད་དུ་དྲིལ་བའི་བདེ་མཆོག་གི་ལེ་འགྲེལ་དང་། རྒྱུད་ཀྱི་ས་བཅད་དང་། ནག་འབུམ་དུ་གྲགས་པ་རྣམས་མཛད་ལ། ནག་འབུམ་ལ་ནག་པོ་པའི་རྣམ་ཐར་ནག་པོ་གཞུང་དྲུག་གི་བསྡུ་བ། གཞུང་དྲུག་གི་མཆོད་བརྗོད་དང་།
བཤད་པར་དམ་བཅའི་དགོས་པ། གཞུང་དྲུག་གི་བསྡུས་དོན་དྲུག ཐོ་ཡིག་དྲུག་སྟེ་ཡིག་སྣ་བཅོ་ལྔ་ཡོད་དོ། ། གཉན་ཕུལ་ཆུང་པས་སུ་མ་ཏི་ཀིརྟི། བླ་ཆེན་མལ། ས་ཆེན་གསུམ་གྱི་གསུང་བགྲོས་བྲིས་པ་རྩ་རྒྱུད་ཀྱི་ཊཱིཀྐ་མུ་ཏིག་ཕྲེང་གཅེས་པ་མཛད། རྗེ་བཙུན་རིན་པོ་ཆེས་རྣལ་འབྱོར་མ་ཀུན་སྤྱོད་ལ་ཊཱིཀྐ་དང་། ལཱུ་ཧི་པའི་སྒྲུབ་ཐབས་རྒྱས་འབྲིང་བསྡུས་གསུམ་དུ་དབྱེ་བ་དང་། དྲིལ་བུ་པའི་སྒྲུབ་ཐབས། དཀྱིལ་ཆོག
རིགས་ལྔའི་ཁྲིད་ཡིག་གསུམ་དང་། རྡུལ་ཚོན་ལ་བརྟེན་པའི་ནག་པོ་པའི་དཀྱིལ་ཆོག་རྣམས་མཛད། རྗེ་བཙུན་གྱི་དངོས་སློབ་ནུབ་པ་རིགས་འཛིན་གྲགས་ཀྱིས་གཉན་གྱི་ཊཱིཀྐ་དེ་ཉིད་བདེ་རུ་བཏང་བའི་རྩ་རྒྱུད་ཀྱི་ཊཱིཀྐ་དང་། ལཱུ་ཧི་པའི་མངོན་རྟོགས་ཀྱི་འགྲེལ་པ་རྣམས་མཛད་དོ། ། དཀར་གྱི་བླ་མ་བརྒྱུད་པའི་རྣམ་ཐར། རྩ་རྒྱུད་ཀྱི་ཊཱིཀྐ། ལཱུ་ཧི་པའི་སྒྲུབ་ཐབས་སོགས་མཛད། བླ་མ་དམར་ཆོས་ཀྱི་རྒྱལ་པོ་ཆུང་ངུ་ནས་རྗེ་བཙུན་རིན་པོ་ཆེ་ལ་ལཱུ་ཧི་པའི་དབང་བསྐུར་ཐོབ་ནས། ནུབ་པ་རིགས་འཛིན་གྲགས་ལ་སྤྲད་དེ། ཁོང་ལ་བཞུགས་པའི་བདེ་མཆོག་གི་ཆོས་སྐོར་རྣམས་ལ་མཁས་པར་མཛད་དོ། །
ལྔ་པ་དེ་ལས་ཁྱད་པར་དུ་འཕགས་པའི་ལུགས་ངོས་བཟུང་བ་ནི། བཤད་རྒྱུད་ཀྱི་བཤད་པའི་ཚུལ་རྣམ་པ་བཞིའི་ནང་ནས་གསང་མཐའི་ལུགས་ཁྱད་པར་དུ་འཕགས་ཤིང་། དེ་ལ་ཡང་རྗེ་བཙུན་ནཱ་རོ་ཏ་པའི་མན་ངག་བླ་མ་ཕམ་ཐིངས་པ་སྐུ་མཆེད་ནས་བརྒྱུད་པ་འདི་ཉིད་ཁྱད་པར་དུ་འཕགས་པ་ཡིན་ནོ། ། དེའི་རྒྱུ་མཚན་སློབ་དཔོན་ཟླ་བ་གྲགས་པས་བཤད་པ་ལ་ཚོགས་བཤད་དང་སློབ་བཤད་གཉིས་ཡོད་པར་གསུངས་པ་ལྟར། གསང་སྔགས་གཞན་རྣམས་ལ་ཡང་ཡོད་པས་ནཱ་རོ་པའི་སློབ་མ་གཞན་རྣམས་ལ་ཚོགས་བཤད་ལས་མེད་དེ། སློབ་དཔོན་པྲ་ཛྙཱ་རཀྵི་ཏས་ནི་ནཱ་རོ་པ་ལོ་བཅུ་གཉིས་ཀྱི་བར་དུ་བསྟེན་ཀྱང་ཚོགས་བཤད་ལས་མ་ཐོབ་ཅེས་གྲགས་པ་ལྟ་བུའོ། ། འོ་ན་ཕམ་ཐིངས་པ་སྐུ་མཆེད་ལ་སློབ་བཤད་ཡོད་ན། དེའི་ཁྱད་པར་ཇི་ལྟ་བུ་སྙམ་ན། སྨིན་བྱེད་ཀྱི་སྐབས་སུ་དཔའ་བོ་བསྐུལ་བ་དང་། བསྐྱེད་རིམ་གྱི་སྐབས་སུ་དང་པོར་ནག་པོ་པའི་ལུང་ལྟར་ཕྱི་བསྐྱེད་རིམ་གཙོ་བོར་བསྒོམ་ཞིང་།
དཀྱིལ་འཁོར་རྒྱལ་མཆོག་གི་ཞར་ལ་ལུས་དཀྱིལ་བསྒོམ་པའི་སྒོ་ནས་དཀྲི། དེ་ཉིད་ལ་རྟོགས་པ་བརྟན་ནས་ཅུང་ཟད་ནང་ལ་གཞོལ་བའི་ཚེ་ཕྱི་དཀྱིལ་ཡང་སྒྲ་ཚུལ་ལས་བསྐྱེད། ལུས་དཀྱིལ་ཡང་སྒྲ་ཚུལ་ལས་བསྐྱེད་པ་ལཱུ་ཧི་པའི་ལུགས་ཀྱི་ཕྱི་ནང་མཉམ་པའི་སྒོ་ནས་དཀྲི། དེ་ཉིད་ལ་རྟོགས་པ་བརྟན་ནས་ནང་ལ་མཆོག་ཏུ་གཞོལ་བའི་ཚེ། ཕྱི་དཀྱིལ་ཕྱིའི་ཧེ་རུ་ཀ་གསལ་བཏབ་པ་ཙམ་ལས་མེད་ཅིང་། ལུས་དཀྱིལ་གཙོ་བོ་བསྒོམ་པ་དྲིལ་བུ་པའི་ལུགས་ཀྱི་དཀྲི་བའི་ལམ་གྱི་རིམ་པ་དང་། བསྐྱེད་རིམ་གྱི་མངོན་པར་རྟོགས་པ་ལ་ཡང་སྦྱོར་བའི་སྐབས་སུ་ཚད་མེད་བཞི་བསྒོམ་ཚུལ་དང་། ཚོགས་བསག་བཅུ་གསུམ་དང་། དངོས་གཞིའི་སྐབས་སུ་རྒྱུད་ལས་ཕོ་ཉ་གསུམ་གསུངས་ཤིང་། དེས་བསྲེས་ན་བསྒྲུབ་པ་པོ་ལ་དངོས་གྲུབ་སྟེར་བར་གསུངས་ཤིང་།
དེ་ཇི་ལྟར་བསྲེ་བའི་ཚུལ་འདི་ཁོ་ན་ལ་ཡོད་པ་དང་། རྒྱུད་ལས། སྒྲ་ཡི་ཚུལ་ལས་ངེས་འབྱུང་ཞིང་། ། ཞེས་གསུངས་ཀྱང་། སྒྲ་ཚུལ་ཇི་ལྟར་བསྐྱེད་པའི་ཚུལ་འདི་ཁོ་ན་ལ་ཡོད་པ་དང་། མཇུག་གི་གནས་སྐབས་སུ་ཆོ་ག་གསུམ་གྱིས་བསྲུང་བ་དང་། རྫོགས་པའི་རིམ་པ་རྩ་དབུ་མའི་མན་ངག་ལ་སོགས་པ་རྣམས་ནི་ལུགས་འདིའི་ཁྱད་པར་གྱི་ཆོས་ཡིན་ནོ། ། དྲུག་པ་དེ་ཉིད་ཀྱི་བླ་མ་བརྒྱུད་པའི་རྣམ་ཐར་ལ། དང་པོ་ཧེ་རུ་ཀའི་བྱུང་ཚུལ་ནི། རྡོ་རྗེ་ཐེག་པའི་ལུགས་ཀྱི་རྫོགས་པའི་སངས་རྒྱས་ཀྱི་སྐུ་དེ་ལ།
ལོངས་སྤྱོད་རྫོགས་པའི་སྐུ། སྤྲུལ་པ་མཆོག སྤྲུལ་པ་མཆོག་མ་ཡིན་སྟེ་གསུམ་དུ་ངེས་པ་ལས། དང་པོ་ནི་འོག་མིན་སྟུག་པོ་བཀོད་པའི་ཞིང་ཁམས་སུ་ས་བཅུ་པའི་བྱང་སེམས་རྣམས་ལ་ཆོས་སྟོན་པར་མཛད་པའི་རྣམ་པར་སྣང་མཛད་དེ་ཉིད་དོ། ། གཉིས་པ་ནི་མི་མཇེད་འཇིག་རྟེན་གྱི་ཁམས་ལ་སོགས་པ་འཇིག་རྟེན་གྱི་ཁམས་དུ་མ་ནང་དུ་འདུས་པ་ནི་གཞི་དང་སྙིང་པོ་མེ་ཏོག་གི་རྒྱན་གྱིས་བརྒྱན་པའི་འཇིག་རྟེན་གྱི་ཁམས་ཡིན་ལ། དེ་ལ་སོགས་པའི་འཇིག་རྟེན་གྱི་ཁམས་དུ་མ་ནང་དུ་འདུས་པ་ནི་འཇིག་རྟེན་གྱི་ཁམས་རྒྱ་མཚོ་སྟེ། དེ་ནི་རྣམ་པར་སྣང་མཛད་དེའི་ཕྱག་གི་མཐིལ་ན་གནས་ཤིང་། དེ་ལ་སོགས་པ་བ་སྤུའི་བུ་ག་རྣམས་ལ་ཡང་སངས་རྒྱས་ཀྱི་ཞིང་ཁམས་གྲངས་མེད་པ་གནས་པ་རྣམས་ནི་སྤྲུལ་པའི་ཞིང་ཁམས་ཡིན་པས་ཞིང་ཁམས་དེ་དག་ཏུ་རྒྱུན་ཆད་མེད་པར་སྤྲུལ་པའི་དཀྱིལ་འཁོར་སྤྲུལ་སྟེ། གདུལ་བྱ་གྲུབ་པའི་ས་ལ་གནས་པ་ཡན་ཆད་མངོན་པར་དབང་བསྐུར་ནས་རྡོ་རྗེ་ཐེག་པའི་ཆོས་སྟོན་པར་མཛད་པ་པོ་ནི་སྤྲུལ་པ་མཆོག་ཡིན་ནོ། ། གསུམ་པ་ནི་མཛད་པ་བཅུ་གཉིས་ཀྱི་ཚུལ་སྟོན་པའི་ཤཱཀྱ་ཐུབ་པ་ལྟ་བུ་ནས་བཟུང་སྟེ།
ཉན་ཐོས་དང་། རང་རྒྱལ་དང་། ཚངས་པ་དང་། བརྒྱ་བྱིན་ལ་སོགས་པའི་གཟུགས་དང་། གཟིངས་དང་། ཟམ་པའི་བར་དུ་སྤྲུལ་ཏེ། གཙོ་བོར་སོ་སྐྱེས་ལས་དག་པ་དང་། ཉན་ཐོས་རྣམས་ཀྱི་དོན་མཛད་པ་སྟེ། གཉིས་པ་དེ་ནི་སྔར་གྱི་ལོངས་སྐུ་དེ་ཉིད་ཀྱི་སྤྲུལ་པའོ། ། དེ་ལ་འདིའི་སྟོན་པ་ཧེ་རུ་ཀ་ནི་སྤྲུལ་པ་མཆོག་ཡིན་པས།
འདི་ལ་གདུལ་བྱ་དབང་ཕྱུག་ཆེན་པོའི་བྱུང་ཚུལ་དང་། འདུལ་བྱེད་ཧེ་རུ་ཀའི་རྣམ་འཕྲུལ་གཉིས་ལས། དང་པོ་ནི། བསྐལ་པ་རྫོགས་ལྡན་དང་། གསུམ་ལྡན་དང་། གཉིས་ལྡན་གྱི་རྗེས་ལ་རྩོད་ལྡན་མགོ་རྩོམ་པའི་ཚེ། སྐྱེ་དགུ་རྣམས་ཕན་ཚུན་རྩོད་པར་གྱུར་ཏེ། གཅིག་གིས་གཅིག་བསད་པའི་རོ་ཕྱོགས་མཚམས་སུ་བསྐྱལ་བས་དུར་ཁྲོད་བརྒྱད་དུ་ཆགས། དེའི་རླངས་པ་ལས་སྤྲིན་བརྒྱད། དེ་ལས་ཆར་བབས་པས་ཆུ་བརྒྱད།
ཆུའི་རླངས་པ་ལས་ཤིང་བརྒྱད་སྐྱེས། ཤིང་བརྒྱད་ལ་ཕྱོགས་སྐྱོང་བརྒྱད་ཆགས། ཆུ་བརྒྱད་ལ་ཀླུ་བརྒྱད་ཆགས། སྐབས་དེར་རི་རབ་དང་འཛམ་བུའི་གླིང་དུ་གདུལ་བྱ་དབང་ཕྱུག་ཆེན་པོའི་རྣམ་འཕྲུལ་བྱུང་སྟེ། དེ་ཡང་འཛམ་བུའི་གླིང་གི་ཕྱོགས་མཚམས་ན་རང་བཞིན་ལྷུན་གྱིས་གྲུབ་པའི་གནས་ཉི་ཤུ་རྩ་བཞི་ཡོད་པ་ལས། དབང་ཕྱུག་གི་སྤྲུལ་པའི་འཇིགས་བྱེད་ཉི་ཤུ་རྩ་བཞི་ཆུང་མ་དང་བཅས་པ་བྱུང་སྟེ་ཡུལ་དེ་རྣམས་བཟུང་ངོ་། ། དེའི་ཚེ་དེ་རྣམས་ཀྱི་འོ་སྐོལ་རྣམས་ལ་དཔོན་ཅིག་དགོས་ཞེས་གླེང་བ་ན། རི་རབ་ཀྱི་སྟེང་དུ་ལྷ་བང་ཕྱུག་ཆེན་པོ་སྐུ་མདོག་ནག་པོ་ཞལ་གཅིག་ཕྱག་བཅུ་གཉིས་པ། གཅེར་བུ་རལ་པའི་ཅོད་པན་ཅན། ཡུམ་ལྷ་མོ་སྐུ་མདོག་དམར་མོ་ཞལ་གཅིག་ཕྱག་གཉིས་མས་འཁྱུད་པ།
ཐུན་མཚམས་ཀྱི་ཡུམ་སྒྲ་གཅན་མ་ལ་སོགས་པ་བཞི་དང་། ཁྭ་གདོང་མ་ལ་སོགས་པའི་མོ་བརྒྱད་དང་བཅས་པ་སྤྲུལ་ལོ། ། དེ་ནས་དབང་ཕྱུག་ཆེན་པོས་འཇིགས་བྱེད་རྣམས་ལ་མཆོད་པའི་རྟེན་དུ། རྡོའི་རང་བྱུང་གི་ཚུལ་དུ་ལིངྒ་ཉི་ཤུ་རྩ་བཞི་བྱིན་ཏེ། དེ་རྣམས་ཀྱིས་ཀྱང་དུས་གསུམ་དུ་མཆོད་པ་བྱེད་དོ། ། དེའི་དུས་སུ་དབང་ཕྱུག་ཆེན་པོ་གཙོ་འཁོར་རྣམས་ཀྱི་འཛམ་བུའི་གླིང་གི་སྐྱེ་དགུ་རྣམས་མ་རུང་པར་བྱས་ཏེ། ཟས་སུ་མི་ཤ་བཟའ། སྐོམ་དུ་མི་ཁྲག་འཐུང་། མིའི་རུས་པ་ལ་རྒྱན་དྲུག་བྱས། མིའི་སྐྲ་ལ་ཚངས་སྐུད་བྱས།
མགོ་བོ་ལ་དོ་ཤལ་བྱས་སོ། ། གཉིས་པ་ནི་དེ་དག་གང་གིས་མ་ཐུལ་བ་ལ་སྔར་འོག་མིན་དུ་སངས་རྒྱས་པའི་རྒྱུའི་རྡོ་རྗེ་འཆང་ལོངས་སྤྱོད་རྫོགས་པའི་སྐུ་དེ་ལས། འབྲས་བུའི་རྡོ་རྗེ་འཆང་སྤྲུལ་པའི་སྐུ་གཙོ་འཁོར་དྲུག་ཅུ་རྩ་གཉིས་སུ་སྤྲུལ་ནས་བཏུལ་ལོ། ། དེ་ཡང་ལྷ་ཆེན་པོ་ཡབ་ཡུམ་གྱི་གཉེན་པོར་ཧེ་རུ་ཀ་ཡབ་ཡུམ། ཡུམ་བཞིའི་གཉེན་པོར་བདེ་ཆེན་གྱི་ལྷ་མོ་བཞི། འཇིགས་བྱེད་ཉི་ཤུ་རྩ་བཞི་ཆུང་མ་དང་བཅས་པའི་གཉེན་པོར་སྐུ་གསུང་ཐུགས་ཀྱི་དཔའ་བོ་དང་དཔའ་མོ་ཞལ་སྦྱོར་ཉི་ཤུ་རྩ་བཞི། མ་མོ་བརྒྱད་ཀྱི་གཉེན་པོར་དམ་ཚིག་གི་ལྷ་མོ་བརྒྱད་སྤྲུལ་ཏེ། དེ་རྣམས་ཀྱི་སྐུ་མདོག་དང་ཞལ་ཕྱག་གདུལ་བྱ་དྲུག་ཅུ་རྩ་གཉིས་དང་རྗེས་སུ་མཐུན་པའོ། ། དེ་ལྟར་སྤྲུལ་ནས་ཇི་ལྟར་བཏུལ་ཞེ་ན། ལོངས་སྤྱོད་པ་དང་།
ཐིམ་པ་དང་། དབང་དུ་བྱས་པ་གསུམ་གྱིས་བཏུལ་བའོ། ། དང་པོ་ནི། ཁ་ཟས་དང་། རྒྱན་ཆ་གཉིས་ལ་ལོངས་སྤྱོད་དོ། ། ཁོང་རྣམས་ཀྱིས་ཁ་ཟས་ཤ་དྲོན་ཁྲག་དྲོན་དུ་བཅས་པ་དེ་རྣམས་ཚོགས་ཀྱི་འཁོར་ལོར་ལོངས་སྤྱད་པས་དཔལ་ཁྲག་འཐུང་གི་ལྷ་ཚོགས་ཞེས་བྱའོ། ། གཞན་ཡང་རྒྱན་ཆ་འཕྲོགས་ནས་ཧེ་རུ་ཀ་གཙོ་འཁོར་གྱི་རྒྱན་ཆ་བྱས་པས། ཕྱག་རྒྱ་དྲུག་དང་། མི་མགོའི་དོ་ཤལ་དང་། སྟག་ལྤགས་ཀྱི་ཤམ་ཐབས་ལ་སོགས་པའི་རྒྱུ་མཚན་ཡང་དེ་ཡིན་ནོ། །
གཉིས་པ་ཐིམ་པ་ནི། ལྷ་ཆེན་གཙོ་འཁོར་རྣམས་ཚར་བཅད་དེ། རྣམ་པར་ཤེས་པ་འོད་གསལ་དུ་བསྟིམ་ནས། མ་འོངས་པའི་དུས་སུ་དེ་བཞིན་གཤེགས་པ་ཐལ་བའི་དབང་པོ་ཞེས་བྱ་བར་སངས་རྒྱས་པར་ལུང་བསྟན་ནོ། ། གསུམ་པ་དབང་དུ་བྱས་པ་ནི། འཇིགས་བྱེད་ཚོགས་ཀྱི་ལྷ་དྲུག་ཅུ་རྩ་གཉིས་བཅོམ་པའི་བརྡར་ལྷ་ཆེན་པོ་འཁོར་དང་བཅས་པའི་ལུས་གདན་དུ་བྱས་ཏེ། ཐམས་ཅད་ཀྱང་ཡི་དྭགས་ཀྱི་གདན་ལ་བཞུགས་པ་ཞེས་གསུངས་སོ། ། དེ་ཡང་དཔལ་ཧེ་རུ་ཀ་ཡབ་ཡུམ་གྱིས་འཇིགས་བྱེད་དང་དུས་མཚན་གདན་དུ་བྱས། བདེ་ཆེན་གྱི་ལྷ་མོ་བཞིས་སྒྲ་གཅན་མ་སོགས་ཡུམ་བཞི། སྐུ་གསུང་ཐུགས་ཀྱི་ལྷའི་འཁོར་ལོས་འཇིགས་བྱེད་ཉི་ཤུ་རྩ་བཞི་ཆུང་མ་དང་བཅས་པ།
དམ་ཚིག་གི་ལྷ་མོ་བརྒྱད་ཀྱིས་མིའམ་ཅིའི་ལྷ་མོ་བརྒྱད་གདན་དུ་བྱས་པའོ། ། དེ་ལྟར་ན་གདུལ་བྱ་འདུལ་བྱེད་ཀྱི་རྣམ་པར་འཕྲུལ་པ་དེ་ཐམས་ཅད་དྲང་བའི་དོན་ཡིན་གྱི། ངེས་པའི་དོན་ཐ་མི་དད་དོ། ། དེ་ལྟར་ཡང་འདུས་པ་ལས། སྐུ་ཡི་རྡོ་རྗེ་ཚངས་པར་འགྱུར། ། གསུང་གི་སྟོན་པ་དབང་ཕྱུག་ཆེ། ། ཐུགས་ཀྱི་སྟོན་པ་ཁྱབ་འཇུག་ཡིན། ། ཞེས་པས་འཇིགས་བྱེད་འཁོར་དང་བཅས་པ་ནི་དབང་ཕྱུག་གི་སྤྲུལ་པ་ཡིན་ལ། དབང་ཕྱུག་ནི་རྡོ་རྗེ་འཆང་གི་སྤྲུལ་པའོ། ། དེ་རྣམས་འདུལ་བར་བྱེད་པའི་ལྷ་རྣམས་ནི་དཔལ་ཧེ་རུ་ཀའི་སྤྲུལ་པ་ཡིན་ལ།
དཔལ་ཧེ་རུ་ཀ་ནི་རྡོ་རྗེ་འཆང་གི་རྣམ་འཕྲུལ་ལོ། ། དེ་ཐམས་ཅད་ཀྱང་ངེས་པའི་དོན་དུ་རྡོ་རྗེ་འཆང་ཆེན་པོའི་རང་བཞིན་ཡིན་ནོ། ། དཔལ་ཧེ་རུ་ཀ་དེ་ཉིད་ཀྱི་དབང་བསྐུར་ཞིང་རྒྱུད་བྱིན་གྱིས་བརླབས་པ་ནི། དྲང་དོན་དུ་ཕྱག་ན་རྡོ་རྗེ་ཡིན་ལ། ངེས་པའི་དོན་དུ་ཕྱག་ན་རྡོ་རྗེ་ཉིད་ཀྱང་རྡོ་རྗེ་འཆང་ཆེན་པོའི་ཐུགས་ཀྱི་རྣམ་པར་འཕྲུལ་པ་ཁོ་ན་ཡིན་ཏེ། རྡོ་རྗེ་འཆང་ཆེན་པོའི་ཡེ་ཤེས་གཅིག་ཉིད་འོག་མིན་དུ་ལོངས་སྤྱོད་རྫོགས་པའི་འཁོར་དུ་རྡོ་རྗེ་སེམས་དཔའ་དང་། གཞི་དང་སྙིང་པོ་མེ་ཏོག་གི་རྒྱན་གྱིས་བརྒྱན་པར་ཀུན་ཏུ་བཟང་པོ་དང་། མི་མཇེད་འཇིག་རྟེན་གྱི་ཁམས་སུ་ཕྱག་ན་རྡོ་རྗེའི་སྐུར་བསྟན་ནས་རྡོ་རྗེ་ཐེག་པའི་རྒྱུད་སྡེ་མཐའ་དག་བསྡུས་ནས། གདུལ་བྱ་སྐལ་ལྡན་རྣམས་ལ་སྟོན་པར་ཚད་ལྡན་གྱི་གཞུང་རྣམས་ལས་བཤད་དོ། ། དེ་ལྟར་བརྒྱུད་པ་ཐམས་ཅད་ཀྱི་རྩ་བར་གྱུར་པ་སྟོན་པ་རྡོ་རྗེ་འཆང་ཆེན་པོ་དང་དེ་ཉིད་ཀྱིས་གཉིས་སུ་མེད་པའི་ཡེ་ཤེས་དཔལ་ཕྱག་ན་རྡོ་རྗེ་ལས་བརྒྱུད་ཚུལ་བཤད་ནས།
དེ་མན་ཆད་ཀྱི་བླ་མ་བརྒྱུད་པའི་རྣམ་ཐར་རྣམས་ནི་རྗེ་བཙུན་བླ་མ་མཆོག་གི་གསུངས་ལས་ཇི་ལྟར་འབྱུང་བ་བཞིན་གོང་དུ་བཤད་པ་དེས་དོན་ཚང་བའི་ཕྱིར། འདིར་ཡི་གེས་འཇིགས་ནས་མ་སྤྲོས་སོ། ། དེ་རྣམས་ཀྱིས་ཀུན་མཁྱེན་ཆེན་པོའི་གསུང་རབ་ལས་འབྱུང་ཚུལ་བཤད་ཟིན་ཏོ།། །། འདིར་སྨྲས་པ། རབ་མཛེས་ཨུཏྤལ་ཨུཏྤལ་མིག་ཅན་ཡིད་འོང་ལ། ། སྐྱེས་བུ་མིག་ལྡན་མིག་ལྡན་ཆགས་ཅན་དགའ་བ་ལྟར། ། ལེགས་བཤད་པདྨ་པདྨའི་རྒྱ་མཚོ་ཆེན་པོ་ལ། ། མཁས་དབང་རྩེ་དགའ་རྩེ་དགའི་རོལ་བ་ཆོས་ཉིད་ལེགས། ། གཞོན་ནུ་རྣམས་ནི་གཞོན་ནུ་མ་ལ་དགའ་བ་ལྟར། ། མཛེས་ལྡན་མ་རྣམས་མཛེས་ལྡན་དག་ལ་གུས་པ་བཞིན། །
ལེགས་བཤད་གསུང་རབ་ལེགས་བཤད་དོན་དུ་གཉེར་བ་ཡི། ། མཁས་པའི་དབུས་སུ་མཁས་པར་འདོད་རྣམས་ཅིས་མི་ལེན། ། བུ་རམ་ཤིང་པའི་ལེགས་བཤད་བདུད་རྩིའི་རྒྱུན། ། རྒྱུན་བཟང་སྤེལ་མཛད་ས་སྐྱའི་བླ་ཆེན་རྗེ། ། རྗེ་བཙུན་གང་དེ་སླར་ཡང་མི་ཡི་ཟོལ། ། ཟོལ་གྱིས་བྱོན་པ་བསོད་ནམས་སེང་གེ་ལེགས། བར་སྐབས་ཀྱི་ཚིགས་སུ་བཅད་པའོ།། ༈ །།སྤྱི་དོན་གསུམ་པ་སྡོམ་བརྩོན་དཔལ་གྱི་རྒྱལ་མཚན་གྱི་གསུང་རབ་ལས་འབྱུང་ཚུལ་བཤད་པ་ནི། རྒྱལ་བའི་ལུང་བསྟན་རྒྱལ་བའི་སྲས་པོ་ཆོས་ཀྱི་རྗེ། ། དགེ་སློང་ཚུལ་འཆང་དགེ་སློང་ཁྲིམས་ལྡན་ཀུན་གྱི་རྒྱན། །
དམ་པའི་རྗེས་བཟུང་དམ་པའི་རྣམ་ཐར་ལེགས་སྐྱོང་བའི། ། སྡོམ་བརྩོན་དམ་པ་སྡོམ་བརྩོན་གང་དེ་རྟག་པར་རྒྱལ། ། ཞེས་པའི་བསྟོད་ཚིག་གི་ཡུལ་དམ་པར་གྱུར་པ་སྡོམ་བརྩོན་དམ་པ་དཔལ་གྱི་རྒྱལ་མཚན་གྱིས་མཛད་པའི་དཔལ་འཁོར་ལོ་བདེ་མཆོག་གི་དམ་པའི་ཆོས་བྱུང་བའི་ཚུལ་ལེགས་པར་བཤད་པ་ལས་འདི་ལྟར་འབྱུང་སྟེ། གསང་སྔགས་རྡོ་རྗེ་ཐེག་པ་ལ་རྒྱུད་སྡེ་རིགས་མི་འདྲ་བ་དུ་མ་ཞིག་ལས། ཕ་བླ་ན་མེད་པ། མ་བླ་ན་མེད་པ་གཉིས་སྟེ། བླ་མེད་རྡོ་རྗེ་སྙིང་པོ་རྒྱན་གྱི་རྒྱུད་ལས། རྣལ་འབྱོར་ཕ་དང་རྣལ་འབྱོར་མ། ། རྡོ་རྗེ་སྙིང་པོ་རྒྱན་གྱི་རྒྱུད། ། ཅེས་གསུངས་སོ། །
འདི་གཉིས་ཀྱི་ཁྱད་པར་ལ། ཇོ་ནང་པ་སོགས་བླ་མ་འགའ་ཞིག ཕ་རྒྱུད་མ་རྒྱུད་གཉིས་མེད་ཀྱི་རྒྱུད་གསུམ་ལས། གསང་བ་འདུས་པ་ལྟ་བུ་ཕ་རྒྱུད། ཀྱཻ་རྡོ་རྗེ་ལྟ་བུ་མ་རྒྱུད། དུས་འཁོར་ལྟ་བུ་ནི་དེ་གཉིས་གང་ཡང་མ་ཡིན་པའི་གཉིས་མེད་རྒྱུད་ཡིན་པས། ཐང་ཀའི་གྲལ་ཡང་དུས་འཁོར་དབུས། གསང་འདུས་གཡས། ཀྱཻ་རྡོ་རྗེ་བདེ་མཆོག་གཡོན་དུ་བསྒྲིག་པ་ཡིན་ཞེས་ཟེར། དེ་ལྟར་ན་དབང་གི་དུས་སུ།
བྱིས་པ་འཇུག་པའི་དབང་བདུན། དབང་གོང་མ་བཞི་སྟེ་བཅུ་གཅིག་དང་། ལམ་བསྐྱེད་རིམ་ལ་སྐུ་བཞིའི་སྒྲུབ་ཐབས་རྣལ་འབྱོར་ཡན་ལག་བཞི་དང་། རྫོགས་རིམ་ལ་ལམ་སྦྱོར་བ་ཡན་ལག་དྲུག་སྟོན་པ་ཕ་རྒྱུད་དང་མ་རྒྱུད་གང་ཡང་མ་ཡིན་པའི་གཉིས་མེད་ཀྱི་རྒྱུད་དུ་འཇོག་པ་ཡིན་ནམ། དེ་ལས་ལྷག་པའི་འཇོག་བྱེད་གཞན་ཞིག་ཡོད། དང་པོ་ལྟར་ན་བྱང་ཆུབ་སེམས་དཔའ་རྡོ་རྗེ་སྙིང་པོའི་ལུགས་ཀྱི་ཀྱཻ་རྡོ་རྗེ་དེ་ཡང་དེ་གཉིས་གང་ཡང་མ་ཡིན་པའི་གཉིས་མེད་ཀྱི་རྒྱུད་དུ་འགྱུར་ཏེ། གོང་གི་འཇོག་བྱེད་དེ་ཚང་བའི་ཕྱིར་རོ། ། ཕྱག་རྡོར་བསྟོད་འགྲེལ་བའི་ལུགས་ཀྱི་འཁོར་ལོ་བདེ་མཆོག་དེ་ཡང་དེ་ལྟར་དུ་འགྱུར་རོ། ། དེ་འདོད་ན། རྡོ་རྗེ་སྙིང་པོའི་ལུགས་ཀྱི་ཀྱཻ་རྡོ་རྗེའི་རས་རིས་དེ་གྲལ་དབུས་དང་།
ཀྱཻ་རྡོ་རྗེ་གཞན་གྱི་ལུགས་རྣམས་གཡོན་དུ་བསྒྲིག་དགོས་པ་སོགས་ཧ་ཅང་ཐལ་ལོ། ། དེ་ལྟར་ན་དུས་ཀྱི་འཁོར་ལོ་མ་རྒྱུད་ཡིན་ཏེ། དྲི་མེད་འོད་ཟེར་འཕྲོ་བ་ཧེ་རུ་ཀ་ནི་དུས་ཀྱི་འཁོར་ལོ་གཅིག་པུ་ཉིད། ཞེས་ཧེ་རུ་ཀས་སྒྲས་གསུངས་པ་དང་། ཤར་གྱི་ཞལ་ནས་ཤེས་རབ་རྒྱུད་གསུངས། རྣལ་འབྱོར་རྗེས་སུ་རིག་པ་ཉིད་ནི་ནུབ་ཀྱི་ཞལ་ནས་སོ། ། ཞེས་དུས་ཀྱི་འཁོར་ལོ་ཤེས་རབ་ཀྱི་རྒྱུད་དུ་གསུངས་པ་དང་། དུས་འཁོར་ལ་ཤིན་དུ་མཁས་པ་ཕྱོགས་རྒྱལ་བ་སོགས་ཀྱིས་ཀྱང་མ་རྒྱུད་དུ་གསུངས་པའི་ཕྱིར་རོ། ། དེས་ན་མ་རྒྱུད་ལས་གཞན་དུ་གྱུར་པའི་གཉིས་མེད་ཀྱི་རྒྱུད་ཡོད་པ་མི་འཐད་དེ། རྡོ་རྗེ་འཆང་གིས་མ་རྒྱུད་ལས་ཟབ་པའི་རྒྱུད་སྡེ་མ་བཤད་པའི་ཕྱིར་རོ། །
རྗེ་འགོས་ན་རེ། ཕ་རྒྱུད་མ་རྒྱུད་གཉིས་ཀྱི་ནང་ནས་རྣལ་འབྱོར་ཕའི་རྒྱུད་ནི་ཟབ་པ་དང་རྒྱ་ཆེ་བ་གཉིས་ཀ་སྟོན་པས་བརྗོད་བྱའི་དོན་རྒྱ་ཆེ་བ་ཡིན་ལ། རྣལ་འབྱོར་མའི་རྒྱུད་ནི་དབང་གི་མཚོན་པའི་ཡེ་ཤེས་ཙམ་ཕོ་ཉའི་ལམ་ལ་བརྟེན་ནས་སྐྱོང་བར་བྱེད་པ་ཡིན་པས། འདི་ལ་ལྟོས་ནས་བརྗོད་བྱའི་དོན་རྒྱ་ཆུང་བ་ཡིན་ཏེ། དེ་ཙམ་གཅིག་སེམས་དབེན་དུ་འདུ་བའི་ཕྱིར་རོ། ། དེ་ནི་དཔྱད་པར་བྱ་སྟེ། དེ་ལྟར་ན་ཕོ་ཉའི་ལམ་ལ་བརྟེན་ནས་སེམས་དབེན་གྱི་རྟོགས་པ་ཙམ་གཅིག་འདྲེན་གྱིས། དེ་ལས་ལྷག་པ་མི་འདྲེན། ཆད་པའང་མི་འདྲེན་པ་ཡིན་ན། བསྐྱེད་རིམ་གྱི་སྐབས་སུ་ལས་ཀྱི་ཕྱག་རྒྱ་ལ་བརྟེན་ནས་སེམས་དབེན་གྱི་རྟོག་པ་བསྐྱེད་དགོས་པར་འགྱུར།
དེ་འདོད་ན། སེམས་དབེན་གྱི་རྟོགས་པ་སྐྱེ་བའི་ཕྱིར་དུ་རྫོགས་རིམ་གྱི་དམིགས་པ་བརྟན་མི་དགོས་པར་འགྱུར་རོ། ། ཡང་དེ་ལས་རྒྱ་ལ་བརྟེན་ནས་སེམས་དབེན་གྱི་རྟོགས་པ་ལས་ལྷག་པ་མི་འདྲེན་ན། འོད་གསལ་གྱི་སྐབས་སུ་ལས་རྒྱ་ལ་བརྟེན་ནས་སྔར་གྱི་སེམས་དབེན་གྱི་རྟོགས་པ་དེ་ལས་ལྷག་པའི་རྟོགས་པ་མི་སྐྱེ་བར་འགྱུར་ཏེ། དེའི་ཕྱིར་དེ་ལ་འོད་གསལ་གྱི་སྐབས་སུ་ལས་རྒྱ་ལ་བརྟེན་ནས་སྔར་གྱི་སེམས་དབེན་གྱི་རྟོགས་པ་དེ་ལས་ལྷག་པའི་སེམས་དབེན་གྱི་རྟོགས་པ་གཅིག་སྐྱེས་ཏེ། དེའི་གོང་དུ་དབེན་གསུམ་དང་། སྒྱུ་ལུས་ཀྱི་ལམ་བཟང་པོ་དེ་རྣམས་སྔོན་དུ་སོང་བའི་ཕྱིར་སྙམ་ན། འོ་ན་མ་རྒྱུད་པའི་སྐབས་སུ་ཡང་ཕོ་ཉའི་ལམ་ལ་བརྟེན་ནས་སེམས་དབེན་གྱི་རྟོགས་པ་དེ་ལས་ལྷག་པའི་ཡེ་ཤེས་ཀྱང་སྐྱེ་བར་འགྱུར་ཏེ། ཕོ་ཉའི་ལམ་དེའི་སྔོན་དུ་རླུང་དང་གཏུམ་མོའི་རྣལ་འབྱོར་ཁྱད་པར་ཅན་རྣམས་སྔོན་དུ་བཏང་ནས་ཕོ་ཉའི་ལམ་དེ་བསྟན་པའི་ཕྱིར་རོ། ། རྣལ་འབྱོར་མ་རྒྱུད་ཀྱི་དབྱེ་བ་ལ།
ཧེ་རུ་ཀའི་རིགས་ཀྱི་རྒྱུད་སོགས་ལྔ་དང་། རྡོ་རྗེ་སེམས་དཔའི་རྒྱུད་དོ། ། རིན་པོ་ཆེ་པ་ན་རེ། བདེ་མཆོག་སངས་རྒྱས་མཉམ་སྦྱོར། རྒྱུད་སྟེ་སྒོ་བདུན་པ་རིགས་དྲུག་ཆ་མཉམ་དུ་སྟོན་པའི་རྒྱུད་ཡིན་ཏེ། དེ་ནས་གཙོ་བོར་བྱས་པའི་རིགས་བསྡུས་ཀྱི་དཀྱིལ་འཁོར་ཆེན་པོ་གཅིག་སྟོན་པའི་ཕྱིར་རོ། ། དེ་ལྟར་ན་བདེ་མཆོག་ཨ་བྷི་དྷ་ན་ཡང་རིགས་དྲུག་ཆ་མཉམ་དུ་སྟོན་པའི་རྒྱུད་སྡེ་སྒོ་བདུན་པར་འགྱུར་ཏེ། རིགས་བསྡུས་ཀྱི་དཀྱིལ་འཁོར་འཁོར་ལོ་བསྒྱུར་དྲུག་སྟོན་པའི་ཕྱིར་རོ། ། རྡོ་རྗེ་གུར་ཡང་རྒྱུད་སྡེ་བདུན་པ་དེར་འགྱུར་ཏེ། རིགས་བསྡུས་ཀྱི་དཀྱིལ་འཁོར་སྟོན་པའི་ཕྱིར་རོ། །
དེས་ན་དཔལ་མཆོག་རིགས་བསྡུས་ཀྱི་དཀྱིལ་འཁོར་ཆེན་པོ་སྟོན་པ་དང་། རྩེ་མོ་རིགས་བསྡུས་ཀྱི་དཀྱིལ་འཁོར་ཆེན་པོ་སྟོན་པ་དང་། རིགས་དྲུག་ཆ་མཉམ་དུ་འཇོག་ཅིང་། སྦྱོང་རྒྱུད་ལྟ་བུས། རྣམ་སྣང་ལྟ་བུའི་རིགས་རྐྱང་གི་དཀྱིལ་འཁོར་ལས་མི་སྟོན་པས། རིགས་སོ་སོའི་རྒྱུད་དུ་མི་འཇོག་པ་བཞིན་རིགས་བསྡུས་ཀྱི་དཀྱིལ་འཁོར་སྟོན་པས་རྒྱུད་དེ་ཉིད་དུ་རིགས་དྲུག་ཆ་མཉམ་པའི་རྒྱུད་དུ་མི་འགྱུར་རོ། ། དེས་ན་བདེ་མཆོག་ལ། འཁོར་ལོ་བདེ་མཆོག ཀྱཻ་རྡོར་བདེ་མཆོག སྒྱུ་མ་བདེ་མཆོག
ཞེས་གསུམ་དུ་འཇོག་པར་བཤད་པས། སངས་རྒྱས་མཉམ་སྦྱོར་ཡང་ཧེ་རུ་ཀའི་རིགས་སུ་གསུངས་སོ། ། ཧེ་རུ་ཀའི་རིགས་ལ། ཀྱཻ་རྡོར། བདེ་མཆོག སྒྱུ་མ་བདེ་མཆོག སངས་རྒྱས་ཐོད་པ། མཧཱ་མ་ཡའོ། རྣམ་སྣང་གི་རིགས་ལ། མི་གཡོ་བ་བླ་མེད།
དེའི་དབང་བཀའ། རྡོ་རྗེ་གདན་བཞི། གདན་བཞི་པོ་རེ་རེ་ལ་བཞི་བཞིར་ཕྱེ་བས་ལེའུ་བཅུ་དྲུག་ཏུ་བྱས་པ་རྩ་བའི་རྒྱུད། བཤད་པའི་རྒྱུད་མཎྜལ་ཨྃ་ས། གསང་བ་ཐམས་ཅད་པ་གཉིས་སོ། ། གྲུབ་ཆེན་ཨརྻ་དེ་ཝའི་སྒྲུབ་དཀྱིལ་སོགས་གཞུང་ཕྲན་མང་དུ་ཡོད་ཅིང་། དབང་ཡང་ད་ལྟ་ཡོད་དོ། ། རིན་འབྱུང་གི་རིགས་ལ། རྡོ་རྗེ་བདུད་རྩི། འདི་ལ་ཟུར་བཀའ་མེད་ཅིང་།
ཕྲེང་བར་དེའི་དབང་བསྐུར་ཡོད་ལ། དེ་ཡང་རྡོ་རྗེ་བདུད་རྩི་རྩ་བའི་དཀྱིལ་འཁོར་དངོས་སུ་བཤད་ཅིང་། རྡོ་རྗེ་བདུད་རྩི་འཁྱིལ་པ། རྡོ་རྗེ་བདུད་རྩི་ཁྲོ་བོ། རྡོ་རྗེ་བདུད་རྩི་ཧེ་རུ་ཀ་གསུམ་ནི་རྒྱུད་ཉིད་ཀྱི་སྟེང་དུ་གནས་པར་བྱའོ། ། ཞེས་བཤད་དོ། ། འོད་དཔག་མེད་ཀྱི་རིགས་ལ། ཀུ་རུ་ཀུལླེའི་རྟོག་པ། འདིའི་དབང་བཞུགས། རིགས་ཀྱི་འཇིག་རྟེན་མགོན་པོ་ལྔ་བཅུ་པ།
སྤྱན་རས་གཟིགས་པདྨ་དྲ་བ་ཅན། འདི་ལ་པཎྜི་ཏ་རྒྱལ་བ་དཔལ་ཡེ་ཤེས་ཀྱི་སྒྲུབ་དཀྱིལ་འདི་ཉིད་བོད་དུ་པཎྜི་ཏ་ཤྲཱི་མ་ན་ཀས་བསྣམས་བྱོན་ཏེ། ཞྭ་ལུ་བ་ལ་དབང་བཀའ་ཡོད་དོ། ། དོན་ཡོད་གྲུབ་པའི་རིགས་ལ། མགོན་པོ་མངོན་འབྱུང་། སྒྲོལ་མ་རྣལ་འབྱོར་ཆེན་མོར་བཤད་པ། རྡོ་རྗེ་ཕུར་པ་རྩ་བའི་དུམ་བུ། དང་པོ་མགོན་པོ་མངོན་འབྱུང་ལ་པཎྜི་ཏ་མ་ན་ཤྲཱིའི་སྒྲུབ་དཀྱིལ། དབང་བཀའ་རོང་པ་ལས་བརྒྱུད་དེ་བོད་ན་ཡོད། འདི་ལ་མངོན་པར་འབྱུང་བའི་རྒྱུད་ཞེས་པས་ཕྱག་བཞི་ཕྱག་དྲུག་པ་ལ་སོགས་པའི་ཆོས་སྐྱོང་གི་ཚོགས་རབ་ཏུ་མང་པོ་བསྟན་པ་ཞིག་ཡོད་དོ། །
དེ་དག་ནི་བོད་མ་ཡིན་པར་འདུག་གོ ། གཉིས་པ་གྲུབ་ཆེན་ཉི་མ་སྦས་པས་མཛད་པའི་སྒྲོལ་མ་ཉི་ཤུ་རྩ་གཅིག་སོ་སོའི་སྒྲུབ་ཐབས་ཉི་ཤུ་རྩ་གཅིག་ལུས་ལ་བཀོད་པ་ལུས་དཀྱིལ་གྱི་སྒྲུབ་ཐབས། སྒྲོལ་མ་ལྷ་བཅུ་གསུམ་མའི་སྒྲུབ་ཐབས། སྦྱིན་སྲེག་གི་ཆོ་ག་རྣམས་ཡོད་དོ། ། གསུམ་པ་ལ་རིན་པོ་ཆེས་པས། རྙིང་མ་བ་རྣམས་ཕུར་པ་འཕྲིན་ལས་ཀྱི་རྒྱུད་ཞེས་ཟེར་བ་ཁུངས་སུ་བྱས་ནས། དོན་ཡོད་གྲུབ་པའི་རིགས་སུ་བགྲངས་ཀྱང་། འདིའི་ཁྲོ་བོ་བཅུའི་གང་དུ་འགོད་པའི་གནས། སྐུ་མདོག ཕྱག་མཚན།
སྔགས་རྣམས་སངས་རྒྱས་མཉམ་སྦྱོར་གྱི་ཁྲོ་བོ་བཅུ་དང་འདྲ་བར་འདུག་པས། དེ་ནས་ཕྱུང་བ་འདྲའོ། ། རྡོ་རྗེ་སེམས་དཔའི་རྒྱུད་ལ། ཇི་བཞིན་བརྙེས་པ་ནམ་མཁའ་དང་མཉམ་པའོ། ། འདི་ལ་སློབ་དཔོན་ཤནྟི་པའི་འགྲེལ་པ་ཡོད་དེ། ཁྱད་པར་དུ་འཁོར་ལོ་བདེ་མཆོག་གི་སྐོར་ལ། བདེ་མཆོག་རྩ་བའི་རྒྱུད་ལ། གུ་སམྦྷ་ར་བཤད་པའི་རྒྱུད། ། འབྱུང་དང་མཁའ་འགྲོ་ཀུན་སྤྱོད་དང་། ། ཁ་སྦྱོར་རྒྱུད་དང་བླ་མ་སྟེ། །
བཤད་རྒྱུད་རྣམ་པ་ལྔ་རུ་འདོད། ། ཞེས་པ་སློབ་དཔོན་སྐར་རྒྱལ་ཟླ་བའི་འགྲེལ་པར་བཤད་ལ། སློབ་དཔོན་གཞན་འགའ་རེའི་འགྲེལ་པར་ཡང་འདི་དང་འདྲ་བར་འབྱུང་ངོ་། ། འདི་ལ་རིན་པོ་ཆེ་པ་ན་རེ། འབྱུང་དང་ཞེས་པ་ལ་བརྟེན་ནས་སྡོམ་འབྱུང་། ཧེ་རུ་ཀ་མངོན་འབྱུང་། ཕག་མོ་མངོན་འབྱུང་དང་གསུམ་འདོན། མཁའ་འགྲོ་ཞེས་པས་རྡོ་རྗེ་མཁའ་འགྲོ་དང་། མཁའ་འགྲོ་རྒྱ་མཚོ་གཉིས། ཁ་སྦྱོར་ཞེས་པས་སམྦུ་ཊི་དང་།
རྣལ་འབྱོར་མ་བཞི་ཁ་སྦྱོར་འཛིན་པ་ཡིན་གསུངས། དེ་ནི་ལུང་དེ་ལ་རྩིས་ནས་བྱེད་དམ། མི་རྩི་ནས་བྱེད། དང་པོ་ལྟར་ན་སློབ་དཔོན་དེས་གྲངས་ཀྱང་མ་ཤེས་པར་འགྱུར་ཏེ། བཤད་རྒྱུད་རྣམ་པ་དགུ་ཡིན་པ་ལ། ལྔར་འདོད་ཅེས་བཤད་པས་སོ། ། གཉིས་པ་ལྟར་ན་ཁྱེད་རང་གི་རང་དགར་བཤད་རྒྱུད་དགུར་བྱེད་མོད། ལུང་དེ་ལ་བརྟེན་པའི་དོན་མེད་དོ། ། དེས་ན་རྣལ་འབྱོར་གསང་མཐའི་བཤད་སྲོལ་འདི་ལ་བཤད་རྒྱུད་ལྔ་ཁོ་ན་གྲངས་ངེས་པ་ཡིན་ཏེ། རྩ་བའི་རྒྱུད་དུ།
བ་ལང་ལྷས་ཀྱི་སྟེང་ལྡིང་དང་། ། ལྷག་མ་སྐེམ་བྱེད་རྩ་གནས་སོ། ། ཞེས་གསུངས་པས་འབྱུང་བ་ལུགས་ལྡོག་གི་མངོན་རྟོགས་གཉིས་བསྟན། ཡང་ན་རུས་སྦལ་དག་གིས་སོ། ། ཞེས་པས་ལུགས་འབྱུང་གི་ཚུལ་གྱིས་བསྒོམ་པའི་མངོན་རྟོགས་བསྟན། འདི་གཉིས་ལ་མིང་གི་རྣམ་གྲངས་གཞན་ཨ་བྷི་དྷ་ནར། མངལ་སྐྱེས་ཀྱི་མངོན་རྟོགས་དང་། སྒོང་སྐྱེས་ཀྱི་མངོན་རྟོགས་ཞེས་བཤད། དེ་གཉིས་ཀྱི་ཁྱད་པར་ཡང་། མངལ་སྐྱེས་གླུ་ཡི་སྦྱོར་བ་ཡིས། །
སྒྲ་དང་སྒྲ་མིན་རྣམ་པར་བརྟག ། སྒོང་སྐྱེས་གླུ་ནི་མེད་པ་དང་། ། སྒྲ་དང་སྒྲ་མིན་སྤངས་པ་འོ། ། ཞེས་བཤད་དོ། ། དེ་ལ་རྩ་བའི་རྒྱུད་དང་། བཤད་པའི་རྒྱུད་རྡོ་རྗེ་མཁའ་འགྲོ་གཉིས་རྩ་བཤད་དུ་སྦྲེལ་བ་ལ་བརྟེན་ནས་མངལ་སྐྱེས་ཀྱི་མངོན་པར་རྟོགས་པ་དེ་ལེགས་པར་ཐོན་པ་རྡོ་རྗེ་མཁའ་འགྲོ། སྒོང་སྐྱེས་ཀྱི་མངོན་རྟོགས་གསལ་བར་སྟོན་པར་བྱེད་པ་མཁའ་འགྲོ་ཀུན་སྤྱོད། རྩ་བའི་རྒྱུད་དུ་གཙོ་བོ་བཅོམ་ལྡན་འདས་ཀྱི་མཚན་ཙམ་དང་། འཁོར་གྱི་ལྷ་རྣམས་ཀྱི་མིང་ཙམ་ལས། ཞལ་ཕྱག་སོགས་གསལ་བར་མ་བསྟན་པ་དེ་ཉིད།
བཤད་པའི་རྒྱུད་ཨ་བྷི་དྷ་ནར་གསལ་བར་བསྟན་པས་བཤད་པའི་རྒྱུད་ཨ་བྷི་དྷ་ན། མངོན་པར་རྟོགས་པ་དེ་གཉིས་ཀྱི་སྔོན་དུ་དབང་བསྐུར་བ་གཅིག་ཐོབ་དགོས་པས། ཧེ་རུ་ཀ་མངོན་འབྱུང་གི་རྣལ་འབྱོར་གསང་མཐའི་ཐུན་མོང་མ་ཡིན་པའི་དཀྱིལ་འཁོར་གྱི་ཆོ་ག་སྟོན་པས། བཤད་རྒྱུད་ཧེ་རུ་ཀ་མངོན་འབྱུང་། མངོན་རྟོགས་དེ་ཉིད་ཉམས་སུ་ལེན་པའི་གང་ཟག་གི་སྔགས་ཀྱི་བཟླས་པ་དང་། གྲོགས་དམ་ཚིག་དང་སྡོམ་པ་ལྡན་པ་དང་། རིགས་ལྡན་མ་མཆོད་པ་དང་། སྦྱིན་སྲེག་གི་ཆོ་ག་དང་། ལས་ཀྱི་ཚོགས་རབ་འབྱམས་བསྒྲུབ་དགོས་པ་རྣམས་རྩ་བའི་རྒྱུད་དེ་ཉིད་དུ་གསལ་བར་བསྟན། རྫོགས་པའི་རིམ་པ་བསྒོམ་དགོས་པ་ལ།
ཕྱག་རྒྱ་བཞིའི་རྣལ་འབྱོར་ལས། ལས་རྒྱ་ནི་རྡོ་རྗེའི་རིགས་ཀྱི་གཡུང་མོ་ལ་སོགས་པའོ། ། ཆོས་རྒྱ་ནི་གཏུམ་མོ་འཁོར་ལོ་བཞིའི་རྣལ་འབྱོར། དམ་རྒྱ་ནི་དང་པོར་ལས་རྒྱ་ལ་བརྟེན་ནས་བདེ་བ་བསྐྱེད་པ་དེ་ཉིད་ཕྱིས་རང་འོད་ཀྱི་རིག་མ་ལ་བརྟེན་ནས་སྐྱོང་བར་བྱེད་པའོ། ། ཕྱག་རྒྱ་ཆེན་པོ་ནི་དེ་རྣམས་ལ་བརྟེན་ནས་དོན་གྱི་ཡེ་ཤེས་སྐྱེ་བའོ། ། དེ་ལྟར་བཞིའི་ནང་ནས་ཆོས་ཀྱི་ཕྱག་རྒྱ་གཏུམ་མོ་འཁོར་ལོ་བཞིའི་རྣལ་འབྱོར་ཏེ། རྩ་རྒྱུད་དུ་དངོས་སུ་མ་བསྟན་ཀྱང་། དྲག་པོའི་སྦྱིན་སྲེག་དང་། ཆོས་འབྱུང་གི་ནང་དུ་པད་འདབ་ལ་ཨཱ་ལྀ་ཀཱ་ལྀ་བཀོད་པ་ལས་སྔགས་བཏུ་མཛད་པ་དེ་ཉིད། སམྦུ་ཊིར་ངེས་དོན་དུ་བཤད་པས།
གཏུམ་མོ་འཁོར་ལོ་བཞིའི་རྣལ་འབྱོར་བསྟན་པས་ན་བཤད་པའི་རྒྱུད་སམྦུ་ཊི་དང་ལྔར་ངེས། ལས་རྒྱ་ནི་རྩ་རྒྱུད་དུ་རྒྱས་པར་བསྟན་ལ། དམ་རྒྱ་ནི་རང་འོད་ཀྱི་རིག་མ་བསྟེན་པ་སོགས་ཀྱང་ཅུང་ཟད་བཤད་དོ། ། སྤྱིར་ཕྱག་རྒྱ་བཞི་ལ་སློབ་དཔོན་འཕགས་པ་ཀླུ་སྒྲུབ་ཀྱིས་མཛད་པའི་ཕྱག་རྒྱ་བཞིའི་གཞུང་། མངའ་བདག་མཻ་ཏྲི་པས་མཛད་པའི་གཞུང་། དེའི་འགྲེལ་པ་བདེ་བའི་རྡོ་རྗེའི་མཛད་པ། སློབ་དཔོན་དགྲ་ལས་རྣམ་རྒྱལ་གྱིས་མཛད་པ་སོགས་ཡོད་ཀྱང་འདི་པ་དང་དོན་མི་གཅིག་གོ ། འོ་ན་བདེ་མཆོག་སྡོམ་འབྱུང་སོགས་བཤད་རྒྱུད་དུ་མི་འདོད་པ་ཡིན་ནམ། བདེ་མཆོག་གི་བཤད་རྒྱུད་མ་ཡིན་ཟེར་བ་ཡིན་སྙམ་ན། སྤྱིར་རྒྱུད་རྣམ་དག་དང་།
བདེ་མཆོག་གི་བཤད་རྒྱུད་ཡིན་ཀྱང་། རྣལ་འབྱོར་གསང་མཐའི་བཤད་སྲོལ་འདི་ལ་མི་དགོས་པ་ཡིན་ཏེ། དཔེར་ན་གྲུབ་ཆེན་ཀུན་སྙིང་གི་རྣམ་སྣང་སྒྱུ་དྲ་དང་། གསང་འདུས་གཉིས་རྩ་བཤད་དུ་སྦྲེལ་ནས་བཤད་པའི་ཚེ་ན། གསང་འདུས་ཀྱི་བཤད་རྒྱུད་གཞན་རྣམས་སྤྱིར་རྒྱུད་རྣམ་དག་དང་། བྱེ་བྲག་ཏུ་བཤད་པའི་རྒྱུད་རྣམ་དག་མ་ཡིན་མི་གསུང་ཡང་། ཁོང་རང་གི་ཡོ་གར་འཆད་པའི་སྲོལ་དེ་ལ་རྣམ་སྣང་སྒྱུ་དྲས་ཆོག་པས་དེའི་ཚེ་གཞན་རྣམས་བཤད་རྒྱུད་དུ་ཁས་མི་ལེན་པ་དང་། སློབ་དཔོན་འཕགས་པ་ཡབ་སྲས་ཀྱི་བཤད་རྒྱུད་བཞི་དང་གསང་འདུས་རྩ་རྒྱུད་རྩ་བཤད་དུ་འཆད་པའི་ཚེ་ན། སློབ་དཔོན་སངས་རྒྱས་ཡེ་ཤེས་ཞབས་ཀྱི་རྩ་རྒྱུད་དང་། རྒྱུད་ཕྱི་མ་དང་།
རྡོ་རྗེ་སྙིང་པོ་རྒྱན་གྱི་རྒྱུད་གཉིས་རྩ་བཤད་སྦྲེལ་ནས་བཤད་པའི་སྲོལ་དེ་ལ། དགོངས་པ་ལུང་སྟོན་སོགས་བཞི་པོ་རྒྱུད་རྣམ་དག་མིན་ཡང་མི་ཟེར། བཤད་རྒྱུད་མིན་ཡང་མི་ཟེར་ཡང་། ལུགས་དེ་འཆད་པ་ལ་དེ་རྣམས་མི་དགོས་པ་བཞིན་ནོ། ། དེས་ན་འཁོར་ལོ་བདེ་མཆོག་བཤད་ལུགས་ལ། རྣལ་འབྱོར་གསང་མཐར་བཤད་པ་དང་། མ་རྒྱུད་དང་མཐུན་པར་བཤད་པ། གསང་འདུས་འཕགས་ལུགས་དང་མཐུན་པར་བཤད་པ། དུས་འཁོར་དང་མཐུན་པར་བཤད་པའི་ཚུལ་ལོ། ། དང་པོ་ནི།
བཤད་རྒྱུད་ལྔའི་སྒོ་ནས་གྲུབ་ཆེན་ནཱ་རོ་ཏ་པའི་བཤད་སྲོལ་འདིའོ། ། གཉིས་པ་ནི། བདེ་མཆོག་སངས་རྒྱས་མཉམ་སྦྱོར་དང་། ཇོ་བོ་རྗེ་སོགས་སློབ་དཔོན་གཞན་རྣམས་ཀྱི་བཤད་སྲོལ་རྣམས་སོ། ། གསུམ་པ་ནི། བདེ་མཆོག་སྡོམ་འབྱུང་སྟེ། འདི་ལ་གཙོ་བོ་ཞལ་གསུམ་ཕྱག་དྲུག་པ་དང་། བསྐྱེད་པའི་རིམ་པ་ཏིང་ངེ་འཛིན་གསུམ་གྱི་འཆིང་གིས་བཅིངས་པ། རྫོགས་རིམ་རིམ་པ་ལྔ་པ་སོགས་འཕགས་ལུགས་དང་མཐུན་པར་བཤད་དོ། ། བཞི་པ་ནི།
བདེ་མཆོག་མཁའ་འགྲོ་རྒྱ་མཚོ་སྟེ། དུམ་བུ་བཅུ་གཉིས་དང་བསྟུན་པའི་འཁོར་ལོ་བཅུ་གཉིས་སུ་བྱེད་པ་དང་། རྫོགས་རིམ་ལ་ཡན་ལག་དྲུག་པ་སོགས་དུས་འཁོར་དང་མཐུན་པར་བཤད་པས་སོ། ། རྩ་བའི་རྒྱུད་ལ་བྱང་ཆུབ་སེམས་དཔའ་ཕྱག་ན་རྡོ་རྗེས་མཛད་པའི་ཚིག་རྐང་བཅུ་གཅིག་པ་ཡན་གྱི་འགྲེལ་པ་རྣལ་འབྱོར་བླ་མེད་ཀྱི་ཟབ་མོའི་དོན་ཐམས་ཅད་དུས་ཀྱི་འཁོར་ལོའི་སྒོ་ནས་བཤད་དགོས་པ་ཡིན་ཞེས་གསུངས་ནས་བསྐྱེད་རྫོགས་དུས་འཁོར་དང་མཐུན་པར་བཀྲལ་བ་དང་། རྒྱལ་པོ་ཨིནྟྲ་བྷུ་ཏིས་མཛད་པའི་འགྲེལ་པ་མ་རྒྱུད་དང་མཐུན་པར་བཀྲལ་བ་དཀའ་འགྲེལ་དུ་བྱས་པ་གཅིག ཨིནྟྲ་བོ་དྷི་ཆེན་པོ་དེ་ནི་མིན་པར་འདུག་གོ ། སློབ་དཔོན་སྐར་རྒྱལ་ཟླ་བས་མཛད་པའི་འགྲེལ་པ། བདེ་མཆོག་ཨ་བྷི་དྷ་ནའི་བསྐྱེད་རིམ་གྱི་བཤད་པ་རྣམས་དང་བསྟུན་ཏེ་བཤད་པ་མཛད་པ་གཅིག སློབ་དཔོན་དེས་མཛད་པའི་འཁོར་ལོ་བདེ་མཆོག་གི་སྒྲུབ་ཐབས་བདག་ཉིད་འཇུག་པ་ཞེས་པ་གཅིག་ཡོད། འཁོར་ལོ་གཅིག་པའི་གྲོང་ཁྱེར་ན། །
ཚོང་དཔོན་བུ་མོ་རྣལ་འབྱོར་མ། ། རྡོ་རྗེ་ཕག་མོ་དེ་ཡི་བཀའ། ། འཁོར་ལོ་སྡོམ་པའི་རྣམ་བཤད་བྱས། ། ཞེས་བཤད་པ་རྡོ་རྗེ་རྣལ་འབྱོར་མས་གདམ་ངག་བྱིན་ནས་མཛད་པར་འདུག་ཅིང་། མ་རྒྱུད་སྤྱི་དང་མཐུན་པར་བཤད་པ་ཡིན་ནོ། ། དེའི་རྗེས་སུ་སློབ་དཔོན་ཀོང་ཀ་ན་རྒྱལ་བ་བཟང་པོས་མཛད་པའི་འགྲེལ་པ་དཀའ་འགྲེལ་དུ་བྱས་པ། སྐལ་ལྡན་གྲགས་པས་མཛད་པའི་འགྲེལ་བཤད། དེ་གཉིས་ཀའི་བཤད་སྦྱར་ཏ་ཐཱ་ག་ཏ་རཀྵི་ཏས་མཛད་པ་དེ་རྣམས་ཀྱང་མ་རྒྱུད་སྤྱི་དང་མཐུན་པར་བཀྲལ་བ་ཡིན་ཞིང་། འདིའི་བཤད་བཀའ་ཡང་ལོ་ཆེན་ནས་རྗེ་བཙུན་གོང་མ་རྣམས་ལ་བརྒྱུད་དེ་བཞུགས་སོ། ། གྲུབ་ཆེན་ལ་ཝ་པས་མཛད་པའི་འགྲེལ་པ་ནག་ཚོའི་འགྱུར་རྣལ་འབྱོར་གསང་མཐར་བཤད་པ་ཡིན་ལ།
སློབ་དཔོན་ལྷས་སྦས་ཀྱིས་མཛད་པའི་འགྲེལ་པ་འགོས་འགྱུར་ཡོད་ལ། འདི་དང་ལ་ཝ་པའི་དེ་གཉིས་ཡིག་ཕྲེང་རེ་ཙམ་གྱིས་བསྣོན་འཕྲི་མ་གཏོགས་འདྲ་བར་འདུག་ཅིང་། མཆན་གཅིག་དཀྱུས་སུ་ཤོར་བ་ཡིན་ནམ་དཔྱད་དོ། ། དེའི་རྗེས་ལ་པཎྜི་ཏ་སུ་མ་ཀིརྟིས་མཛད་པའི་ཉུང་ངུའི་མཚམས་སྦྱར་ཞེས་པ་ཡོད་ལ། འདི་ནི་རྣལ་འབྱོར་གསང་མཐའ་ལ་མེད་མི་རུང་གི་ཡན་ལག་ཡིན་ནོ། ། སློབ་དཔོན་དཔའ་བོ་རྡོ་རྗེས་མཛད་པའི་འགྲེལ་པ་ཞེས་པ་གཅིག་ཡོད་ལ། འདི་བསྟན་འགྱུར་བསྡུད་མཁན་རྣམས་ཀྱིས་བསྟན་འགྱུར་དུ་བསྡུས་ཀྱང་། ཟངས་དཀར་གྱི་གསང་མཚན་དཔའ་བོ་རྡོ་རྗེ་ཡིན་པར་འདུག་ཅིང་། ཁོང་གིས་མཛད་པའི་སམྦུ་ཊིའི་འགྲེལ་པའང་ཡོད་ལ། ཁོང་པ་རང་གི་ཁ་གཡར་བྱས་པ་ཡིན་ཀྱང་།
བསྟན་འགྱུར་བསྡུད་མཁན་རྣམས་ཀྱིས་མ་དགོངས་པར་འདུག་གོ ། ཧེ་རུ་ཀ་མངོན་འབྱུང་ལ་ཀུ་མ་ར་ཙནྟྲས་མཛད་པའི་འགྲེལ་པ་ཡོད། རྡོ་རྗེ་མཁའ་འགྲོ་ལ་ནོར་བཟང་གིས་བྱས་པའི་འགྲེལ་པ་དང་། གྲུབ་ཆེན་བྷ་བ་བྷ་དྲས་མཛད་པའི་འགྲེལ་པ་དང་གཉིས་ཡོད་ཅིང་། རྡོ་རྗེ་མཁའ་འགྲོ་ནས་ཞི་བའི་དཀྱིལ་འཁོར་དང་། ཁྲོ་བོའི་དཀྱིལ་འཁོར་གཉིས་ལས། དང་པོ་ནི། སམྦུ་ཊི་རྡོར་དབྱིངས་དང་འདྲ་ལ། གཉིས་པ་ནི་འཁོར་ལོ་གསུམ་གྱི་དོད་དུ། པདྨ་དམར་པོ་འདབ་མ་བརྒྱད་པ་གསུམ་རིམ་གཅིག་བཀོད་པ་ལྷ་སྣམ་བཞག་པ་སྟེ།
དེ་ལྟ་བུའི་དབང་བསྐུར་ཡང་ཡོད་དོ། ། ཀུན་སྤྱོད་ལ་ཏ་ཐཱ་ག་ར་རཀྵི་ཏས་མཛད་པའི་འགྲེལ་པ་ཡང་ཡོད། སམྦུ་ཊི་ལ་རྒྱལ་པོ་ཨིནྟྲ་བོ་དྷིས་མཛད་པའི་འགྲེལ་པ་ཡང་ངེས་དོན་གྱི་བཤད་པ་རྣམས་ལ་ཡི་གེ་སྒྲས་དྲངས་པའི་བཤད་པ། ཡང་དག་ལྟ་བའི་ཉི་མས་བྱས་པའི་འགྲེལ་པ་གྱོང་ངེ་བ་གཅིག་ཡོད། ཨ་བྷྱེས་མཛད་པའི་མན་ངག་སྙེ་མ་གསང་སྔགས་སྤྱིའི་བཤད་པ་མཐའ་དག་བྱས་པ་གཅིག་ཡོད། མངོན་བརྗོད་བླ་མ་ལ་ཛྙཱ་ན་བཛྲ་གྱིས་མཛད་པ་དང་། ཤུ་རངྒ་ཝརྨས་མཛད་པའི་འགྲེལ་པ་གཉིས་ཡོད་དོ། ། འདི་ལ་ཟུར་བཀའ་དྲིལ་བུ་ལྷ་ལྔ་དང་། ལ་ཝ་པའི་བཅུ་གསུམ་མ་དང་། ཕྲེང་བར་འཁོར་ལོ་བསྒྱུར་དྲུག་དང་།
ཧཱུྃ་མཛད་ལ་ཁྲོ་བོ་བཅུའི་བསྐོར་བའི་དཀྱིལ་འཁོར་གཉིས་བཤད་པ་ནི་འདིའི་ལེའུ་རེ་རེ་ནས་བཤད་པ་ཡིན་ནོ། ། སྡོམ་འབྱུང་ལ་བལ་པོ་ཛྙཱ་ན་ཤྲཱིས་མཛད་པའི་སྒྲུབ་ཐབས། དེའི་སློབ་མ་རཏྣ་རཀྵི་ཏས་མཛད་པའི་འགྲེལ་པ་ཡོད་ཅིང་། དབང་བཀའ་ཡང་ཡོད་དོ། ། བདེ་མཆོག་མཁའ་འགྲོ་རྒྱ་མཚོ་ལ་སློབ་དཔོན་པདྨ་བཛྲ་གྱིས་མཛད་པའི་འགྲེལ་པ་གྲུ་རྫིང་ཞེས་བྱ་བ་གཅིག་ཡོད། དེའི་སློབ་མ་ཛ་ཡ་སེ་ནས་རྒྱལ་སྲིད་སྣ་བདུན་གྱི་སྒྲུབ་ཐབས་ཞེས་པ་གཞུང་བདུན་ལས། ཚོགས་འཁོར་དང་རབ་གནས་ཀྱི་གཞུང་མ་གཏོགས་བོད་དུ་འགྱུར། དབང་བཀའ་ཡང་བཞུགས་སོ། ། ཕག་མོ་མངོན་འབྱུང་གི་ནང་ནས་བཅོམ་ལྡན་འདས་རྡོ་རྗེ་རྣལ་འབྱོར་མ་གདོང་གཉན་གྱིས་བསྐོར་བའི་བར་སོ་བདུན་པ་ཡིན་ལ། དེ་ཉིད་ཨ་བྷི་དྷ་ནའི་ལེའུ་གཅིག་ནས་ཀྱང་སྟོན་པས།
རྣལ་འབྱོར་གསང་མཐའི་བཤད་སྲོལ་ལ་མི་དགོས་པ་ཡིན་ནོ། ། རོང་པ་རྣམས་ལ་པཎྜི་ས་མནྟ་ཤྲཱི་ནས་བརྒྱུད་པའི་མངོན་འབྱུང་གསུམ་གྱི་དབང་ཡོད་ཟེར་ཀྱང་། ཧེ་རུ་ཀ་མངོན་འབྱུང་ལ་དབང་བསྐུར་ཟུར་པ་མེད་ཅིང་། ཕག་མོ་མངོན་འབྱུང་གི་ཨུ་མ་པ་ཏྲི་ཏའི་གཞུང་ལྷ་སོ་བདུན་མ། བཅུ་གསུམ་མ། ལྷ་ལྔ་མ་རྣམས་ཡོད་པ་ལས། སོ་བདུན་མ་ནི་ཕག་མོ་མངོན་པར་འབྱུང་བའི་རྒྱུད་ལ་བརྟེན་ནས་བྱས་ཞེས་པ་ཡོད་ཀྱང་། རྒྱུད་འདི་དང་མི་མཐུན་པར་སྣང་སྟེ། འདི་གདོང་བརྙན་ཚུལ་དུ་བཞུགས་པ་ཡིན་ལ། ཨུ་མ་པ་ཏྲི་ཏའི་དེ་ནི་རྩ་རྒྱུད་ཡུམ་བཀའ་དེ་ཕྱུང་བ་ཡིན་པར་སྣང་ངོ་། །
རྣལ་འབྱོར་མ་བཞི་ཀུན་ཏུ་ཁ་སྦྱོར་ནི། ཆགས་ལམ་གཅིག་གསལ་བར་བསྟན་པས་རྣལ་འབྱོར་མའི་རྒྱུད་དུ་འདུག་ཀྱང་། ཀྱཻ་རྡོར་བདེ་མཆོག་གཉིས་གང་ཡིན་གྱི་གསལ་ཁ་མི་སྣང་ཞིང་། ཆགས་ལམ་ནི་རྩ་རྒྱུད་ཉིད། དེ་བས་ཀྱང་རྒྱས་པ་གཅིག་སྟོན་ཏོ། ། ཇོ་བོ་ན་རོ་ཏ་པའི་སློབ་མ་རྒྱ་གར་དྷ་རི་ཀ་པ་ན་རེ། ལས་ཆེན་བཅུ་གཉིས་སྟོན་པ་ལ། བཤད་རྒྱུད་རྡོ་རྗེ་མཁའ་འགྲོ་ལས་མཁའ་འགྲོ་རྒྱ་མཚོ་རྒྱས་ཤིང་གསལ་བར་སྟོན་པས་མཁའ་འགྲོ་རྒྱ་མཚོ་ཡང་བཤད་རྒྱུད་དུ་འདོད་དགོས་ཟེར་ཡང་། མཁའ་འགྲོ་རྒྱ་མཚོ་དེ་ནི་དུས་འཁོར་ནས་བཤད་པའི་ལས་ཆེན་བཅུ་གཉིས་དེ་ཡིན་པས་འདི་ལ་མི་ཕན་ཞིང་། དེས་བཤད་རྒྱུད་དུ་མི་འགྲོའོ། །
དེ་རྣམས་འཁོར་ལོ་བདེ་མཆོག་གི་རྒྱུད་རྣམ་པར་དག་པའོ། ། བརྫུས་མའི་སྐོར་ལ། ནམ་མཁའ་དང་མཉམ་པ་ཆེ་བ། ནམ་མཁའ་དང་མཉམ་པ་ཆུང་བ། ར་ལི་ནམ་མཁའ་དང་མཉམ་པ་གསུམ་ལས། དང་པོ་ནི། པད་འདབ་ཀྱི་དབུས་སུ་འཁོར་ལོ་བདེ་མཆོག་དང་། ཤར་གྱི་འདབ་མ་ལ་ཕྱག་བཞི་པ་སྟེ། བདེ་མགོན་གཉིས་མེད་ཀྱི་ལྷ་བཅུ་གསུམ་མ་སྟོན་བྱེད་ཀྱི་རྒྱུད་གཅིག་དང་། གཉིས་པ་ནི་ཞང་ཚལ་པ་སློབ་དཔོན་བྷ་ཡ་ནས་བརྒྱུད་པའི་བདེ་མཆོག་ལྷན་སྐྱེས་ཀྱི་སྒྲུབ་ཐབས་ཆུང་ངུ་གཅིག
དེའི་སེམས་འཛིན་པའི་མན་ངག དེ་དག་གི་བྱིན་བརླབས་ཀྱི་ཆོ་ག་རྣམས་ཡོད་ལ། ཞང་འཚལ་པའི་དགེ་བཤེས་གཅིག་གིས། དེ་ཉིད་སྟོན་པའི་བསྟན་བཅོས་ལེའུ་གསུམ་བྱས་པའི་ལེའུ་དང་པོས་བྱིན་རླབས་ཀྱི་ཆོ་ག་དེ་བསྟན་ནས་དབང་བསྐུར་བའི་ལེའུ་སྟེ་དང་པོའོ།། ༈ །།ལེའུ་གཉིས་པས་ལྷ་དེའི་སྒྲུབ་ཐབས་བསྟན་ནས་བསྐྱེད་པའི་རིམ་པ་སྟེ་ལེའུ་གཉིས་པའོ། ། གསུམ་པ་སེམས་འཛིན་པའི་གདམ་ངག་དེ་བསྟན་ནས་རྫོགས་རིམ་གྱི་ལེའུ་གསུམ་པའོ་ཞེས་བཤད་པ་གཅིག་ཡོད་དོ། ། གསུམ་པ་ལ་སྐུའི་རྒྱུད་བརྒྱད། གསུང་གི ཐུགས་ཀྱི། འཕྲིན་ལས་ཀྱི་རྒྱུད་བརྒྱད་དོ། །
དེ་ཡང་དང་པོ་ནི་གསུང་བ་པོ་སྐུའི་དཔའ་བོ་བརྒྱད། ཞུ་བ་པོ་རབ་གཏུམ་མོ་ལ་སོགས་པའི་དཔའ་མོ་བརྒྱད། གནས་པུ་ལི་ར་མ་ལ་ཡ་ལ་སོགས་པའི་གནས་བརྒྱད། གསུང་དང་། ཐུགས་ལ་ཡང་དེའི་རིགས་འགྲེ། འཕྲིན་ལས་གསུང་བ་པོ་སྒོ་མཚམས་མ་བརྒྱད་དོ། ། ཞུ་བ་པོ་ཕྲ་མེན་མ་བརྒྱད། གནས་དུར་ཁྲོད་བརྒྱད་དོ། ། འདི་རྣམས་པཎྜི་ཏ་ག་ཡ་དྷ་ར་དང་། འབྲོག་མིའི་བསྒྱུར་ཟེར་བ་ཡོད་ཀྱང་།
གཉོས་ལོ་ཙཱ་བས་བཟོས་པ་ཡིན་ཅིང་། འཁོར་བའི་ཚུལ་ནི་དགེ་བས་ཏེ། ། དེ་ལས་སློང་བས་དགེ་སློང་ཡིན། ། ཞེས་པ་དང་། དུར་ཁྲོད་ཀྱི་འབྲུ་གནོན་ལ། དུར་ཆོས་ཉིད་ལ་བྱས་ཤིང་། ཁྲོད་ནི་དེ་རྟོགས་པའི་ཡེ་ཤེས་ལ་བྱས་པའི་བཤད་པ་ཡོད་པས། བླ་མ་རྣམས་ཀྱིས་བརྫུས་མར་བྱས་ཤིང་དོན་ལ་མ་གནས་པ་ཡིན་ནོ། ། དེ་རྣམས་ནི་འཕགས་ཡུལ་དུ་བྱུང་ཚུལ་སོགས་མདོར་བསྡུས་པའོ། ། དེ་ཉིད་ཁ་བ་ཅན་གྱི་ཁྲོད་དུ་ཇི་ལྟར་བྱུང་བའི་ཚུལ་ནི།
བསྟན་པ་སྔ་དར་ལ་སངས་རྒྱས་མཉམ་སྦྱོར་མ་གཏོགས་བདེ་མཆོག་གི་ཆོས་སྐོར་གཞན་རྣམས་བོད་དུ་མ་འགྱུར། བསྟན་པ་ཕྱི་དར་ལ་ལོ་ཆེན་ཁ་ཆེར་བྱོན་ནས། ཇོ་བོ་ཤརྡྷ་ལ་བདེ་མཆོག་རྩ་རྒྱུད་ཀྱི་འགྲེལ་པ་སློབ་དཔོན་ཀོང་ཀ་ནའི་ཆོས་སྐོར་རྣམས་གསན་ཅིང་། རྩ་རྒྱུད་ཀྱི་འགྲེལ་པ་གསུམ་པོ་དེའི་འགྱུར་ཡང་མཛད། རྗེ་བཙུན་གོང་མ་རྣམས་རྣལ་འབྱོར་གསང་མཐའ་མ་འགྱུར་གོང་དུ་འདི་རྣམས་ལ་ཐུགས་རྩིས་ཆེ་བ་ཡིན་ནོ། ། ལོ་ཆེན་གྱི་སྐུ་ཚེའི་སྐེད་ཙམ་ལ་ཇོ་བོ་རྗེ་བོད་དུ་བྱོན་ཅིང་། ལོ་ཆེན་གྱིས་ཇོ་བོ་རྗེ་ལ་ལཱུ་ཧི་པའི་དབང་བསྐུར་དང་བཤད་བཀའ་གསན། ལོ་ཆེན་གྱི་ཇོ་བོ་ལུགས་ཀྱི་ལཱུ་ཧི་པའི་སྒྲུབ་ཐབས་ཀྱི་འགྲེལ་པ་ཡང་ཡོད་དོ། ། སྐུ་ཚེའི་སྨད་ལ་འབྲོག་མི་བྱོན་ཅིང་། ཁོང་བདེ་མཆོག་ལ་མཁས་ཀྱང་གྲྭ་པ་རྣམས་ཀྱིས་བདེ་མཆོག་ལ་དོན་གཉེར་ཆེར་མ་བྱས་པས་བཤད་སྲོལ་ཆད་དོ། །
རྗེ་འགོས་ལ་ལྷས་སྦས་ཀྱིས་འགྲེལ་པའི་བཤད་སྲོལ་སོགས་བདེ་མཆོག་གི་ཆོས་སྐོར་བྱུང་ཡང་ད་ལྟ་ཆད་ནས་མེད། ཇོ་བོ་རྗེས་རོང་པ་མགར་དགེ་བ་རབ་གསལ་ལ་ལྷས་སྦས་ཀྱི་འགྲེལ་པའི་སྟེང་ནས་བཤད་པ་གནང་ཀྱང་། ལྷ་རྩེ་བ་གྲགས་པ་དཔལ་ཡན་ལ་ཡོད་ཅིང་། དེ་ནས་ཆད་དོ། ། ཡང་པཎྜི་ཏ་སུ་མ་ཏི་ཀིརྟི་བོད་དུ་བྱོན་དུས། མར་པ་དོ་པ་དང་། སྤུ་ཧྲང་ལོ་ཆུང་གཉིས་ཀྱིས་བདེ་མཆོག་གི་ཆོས་སྐོར་རྣམས་ལེགས་པར་གསན་ཅིང་དར་བར་བྱས། མར་པ་དོ་པས་མཛད་པའི་རྩ་རྒྱུད་དང་། ལཱུ་ཧི་པའི་ཊཱིཀྐ། ཨ་བྷི་དྷ་ན་ནས་གསུངས་པའི་མངལ་སྐྱེས་ཀྱི་དཀྱིལ་འཁོར་བདུན་ཅུ་རྩ་ལྔ་པོ་རེ་རེ་ལ་ཡང་སྒྲུབ་ཐབས་བྱས་པ་ཡོད་ཟེར།
མཛད་བྱང་ལ་མཉྫུ་བཛྲས་སྦྱར་ཞེས་པ་ཡོད་དོ། ། ཁོང་གི་རྩ་རྒྱུད་དང་། ཀུན་སྤྱོད། ནག་པོ་གཞུང་དྲུག་སོགས་གཞུང་ཕྲན་ཕལ་ཆེ་བ་ལ་འགྱུར་ཡང་མཛད། ཁོང་ནས་བརྒྱུད་པའི་དྲིལ་བུ་ལྷ་ལྔའི་དབང་བཀའ། ལ་ཝ་པའི་བཅུ་གསུམ་མའི་དབང་བཀའ་ད་ལྟ་ཡོད་དོ། ། རྗེ་བཙུན་སྤུ་ཧྲང་པའི་སློབ་མ་རྣམས་ན་རེ། ཁོང་ལ་ལོ་ཆེན་དང་། རྗེ་བཙུན་སྤུ་ཧྲང་པ་ལ་ལོ་ཆུང་ཟེར་བ་ནི། ཡོན་ཏན་ཆེ་ཆུང་ཡོད་པས་མ་ཡིན་ཅིང་སྐུ་ལུས་ཀྱི་ཆེ་ཆུང་ལ་དེ་ལྟར་གྲགས་པ་ཡིན།
སྤྱིར་མར་དོ་ཁོང་བླ་མ་སུ་མ་ཏི་ཀིརྟི་ཁོང་བོད་དུ་བྱོན་དུས་ཞབས་ཏོག་བཟང་པོ་མ་བྱས་པས་དམ་ཚིག་ལ་སྐྱོན་བྱུང་བ་ཡིན་ཟེར་སྐད། མར་དོའི་སློབ་མ་ཟེ་བ་ཇོ་བདེ། ཇོ་འབུམ་སོགས་མང་དུ་བྱུང་། ཟེ་བའི་སློབ་མ་ལྷོ་ལ་ཡག་པ་བྱང་ཆུབ་དངོས་གྲུབ་སོགས་ཡང་དག་པ་མང་དུ་བྱུང་། ལ་ཡག་པའི་སློབ་མ་བྱང་སྙན་རྟོག་པ་ཇོ་འབུམ་དང་། རུང་རྟོང་ཞེས་པ་རྣམས་བྱུང་ངོ་། ། རྗེ་བཙུན་སྤུ་ཧྲང་པའི་སློབ་མ་དམར་ཆོས་ཀྱི་རྒྱལ་མཚན། འབྲི་ཆ་རུ་བ། ཡར་ལུང་པ་ལྷ་རྗེ་དཔལ་གྱི་རྒྱལ་མཚན་སོགས་བདེ་མཆོག་པ་མཁས་པ་མང་པོ་བྱུང་ངོ་། ། ཡང་གྲུབ་ཆེན་ནཱ་རོ་ཏ་པའི་དངོས་སློབ་ཕམ་ཐིངས་པ་སྐུ་མཆེད་བཞི་ལས།
གཅེན་ཆེ་ཤོས་ཀྱིས་ལོ་བཅུ་གཉིས་ཀྱི་བར་དུ་ནཱ་རོ་ཏ་པ་བསྟེན་ནས་ལྷོ་ཕྱོགས་དཔལ་གྱི་རི་ལ་བཞུད་དམ་ཡང་ཟེར། མཁའ་སྤྱོད་དུ་བཞུད་དམ་ཡང་ཟེར། དེའི་གཅུང་པོ་གཅེན་འཇིགས་མེད་གྲགས་པའམ། ཨ་ཐབ་ཀྱང་ཟེར། དེའི་གཅུང་པོ་བླ་མ་དུས་འཁོར་བ་ངག་དབང་གྲགས་པ། དེའི་གཅུང་པོ་བླ་མ་ཐང་ཆུང་བ་རྣམས་ལས། བར་པ་གཉིས་ལ་བླ་མ་ཀློག་ཀྱ་དང་། རྗེ་མལ་གཉིས་ཀྱིས་ཐུག བླ་ཆེན་མལ་གྱིས་རྩ་རྒྱུད་ལ་མཆན་གཅིག་ཡོད། བླ་ཆེན་མལ་ལ་རྣལ་འབྱོར་གྱི་དབང་ཕྱུག་ས་སྐྱ་པ་དང་།
རྗེ་བཙུན་གཉན་ཕུལ་ཆུང་བ་རྟེན་སྐྱ་བོའི་མཚན་གཙུག་ཏོར་རྒྱལ་བ། རབ་བྱུང་གི་མཚན་ལ་དགེ་སློང་བསོད་ནམས་རྡོ་རྗེ། ཁོང་པས་རྩ་རྒྱུད་སུ་མ་ཏི་ཀིརྟི་ལའང་ཐུག རྗེ་ས་ཆེན་གྱིས་སྔར་གྱི་དེའི་མཆན་སྣ་བསྲིངས་པ། སློབ་དཔོན་རིན་པོ་ཆེ་བསོད་ནམས་རྩེ་མོས་དེའི་ཡང་མཆན་སྣ་བསྲིངས་པའི་མཆན་ཞིབ་མོ་ཡོད་དོ། ། རྗེ་ས་ཆེན་གྱིས་ཉུང་ངུའི་མཚམས་སྦྱོར་ཚིགས་བཅད་དུ་དྲིལ་བའི་བདེ་མཆོག་གི་ལེ་འགྲེལ་དང་། ས་བཅད་དང་། ནག་འབུམ་དུ་གྲགས་པ་རྣམས་ཡོད་དོ། ། གཉན་ཕུལ་ཆུང་པས་རྩ་རྒྱུད་ཀྱི་ཊཱིཀྐ་མུ་ཏིག་ཕྲེང་བ་ཞེས་པ། སུ་མ་ཏི་ཀིརྟི།
མལ། ས་ཆེན་གྱི་གསུང་བགྲོས་ཡི་གེར་བཏབ་པ་ཡོད་དོ། ། རྗེ་བཙུན་ཆེན་པོའི་དངོས་སློབ་ནུབ་པ་རིགས་འཛིན་གྲགས་ཀྱིས་གོང་གི་ཊཱིཀྐ་དེ་ཉིད་བདེར་བཏང་པའི་རྩ་རྒྱུད་ཀྱི་ཊཱིཀྐ་དང་། ལཱུ་ཧི་པའི་མངོན་རྟོགས་ཀྱི་འགྲེལ་པ་རྣམས་མཛད། ས་སྐྱ་པ་རྣམས་ཕལ་ཆེ་བ་ཊཱིཀྐ་དེ་ཉིད་ཀྱི་སྟེང་ནས་འཆད་དོ། ། རྗེ་བཙུན་རིན་པོ་ཆེས་ཀུན་སྤྱོད་ལ་ཊཱིཀྐ། ནག་པོ་དཀྱིལ་ཆོག་གི་ཊཱིཀྐ་བཤད་སྦྱར། ལཱུ་ཧི་པའི་སྒྲུབ་ཐབས་སོགས་མཛད་དོ། ། རྗེ་བཙུན་གྱི་དངོས་སློབ་དཀར་གྱིས་རྩ་རྒྱུད་ཀྱི་ཊཱིཀྐ། མཁའ་འགྲོ་ཀུན་སྤྱོད་ཀྱི་ཊཱིཀྐ།
བླ་མ་བརྒྱུད་པའི་རྣམ་ཐར་དང་། ལཱུ་ཧི་པའི་སྒྲུབ་ཐབས་སོགས་མཛད། བླ་མ་དམར་ཆོས་ཀྱི་རྒྱལ་པོ་ཆུང་དུས་ནས་ཡབ་གཤེགས་ནས། ཁུ་བོས་ངེད་རང་དང་ཆོས་བརྒྱུད་མཐུན་པ་ཡིན་ཟེར་ནས། རྗེ་བཙུན་གྱི་སྐུ་མདུན་དུ་བཏང་པས། ལཱུ་ཧི་པའི་དབང་བསྐུར་གཅིག་ཐོབ། དེ་ནས་ནུབ་པ་རིགས་འཛིན་གྲགས་ལ་སྤྲད། ནུབ་པ་རིགས་འཛིན་གྲགས་ལ་གང་བཞུགས་ཀྱི་བདེ་མཆོག་གི་ཆོས་སྐོར་རྣམས་ཞུས་ཤིང་མཁས་པར་བསླབ། ཁོང་པས་མཛད་པའི་རྩ་རྒྱུད་ཀྱི་ཊཱིཀྐ། ལཱུ་ཧི་པའི་སྒྲུབ་ཐབས་ཀྱི་ཊཱིཀྐ།
བླ་མ་བརྒྱུད་པའི་རྣམ་ཐར་རྣམས་ཡོད་དོ། ། སྤྱིར་ཁོང་པའི་ཕ་ཆོས་ཡིན་ཟེར་ནས། མགར་ལོ་ཙཱ་བའི་ཆོས་དྲུག་ལ་འཆད་ཉན་དང་ཐུགས་དམ་མཛད། ཆོས་དྲུག་ནི་ཞི་བ་གསུམ། དྲག་པོ་གསུམ། ཞི་བ་གསུམ་ལ། སྒྲོལ་མ་སྣ་ཚོགས་པའི་རྒྱུད། སྤྱན་རས་གཟིགས་པདྨ་ཅོད་པན་གྱི་རྒྱུད། རྣམ་འཇོམས། དྲག་པོ་གསུམ་ནི།
ཕྱག་ན་རྡོ་རྗེ་འཁོར་ཆེན། མི་གཡོ་བ། རྟ་མགྲིན་རྣམས་སོ། ། དེ་ལྟར་བོད་དུ་འགྱུར་བའི་བརྒྱུད་པ་དེ་རྣམས་ཀྱི་ནང་ནས་ཤིན་ཏུ་ཁྱད་པར་དུ་འཕགས་པ། བླ་ཆེན་མལ་ནས་བརྒྱུད་པ་ནི་ལུགས་འདི་བཤད་པར་བྱ་བ་ཡིན་ནོ། ། དེ་ལ་ཕར་ཕྱིན་ཐེག་པ་དང་། རྡོ་རྗེ་ཐེག་པ་གཉིས་ཀྱི་ཁྱད་པར་ཡོད། དོན་གཅིག་ན་ཡང་མ་རྨོངས་དང་། སོགས། ཁྱད་པར་འཕགས་ཞེས་གསུངས་པས་ན།
སྡེ་སྣོད་གཉིས་པོ་དེ་རྟོགས་བྱའི་ལྟ་བར་དོན་གཅིག འབྲས་བུ་སྐུ་གསུམ་ཡེ་ཤེས་ལྔ་ལྡན་ལ་དམིགས་པ་དོན་གཅིག་ཀྱང་། ཁྱད་ཆོས་བཞིའི་རིགས་འཛིན་གྱི་སྡེ་སྣོད་དེ། ལས་དང་པོ་པ་འཇུག་དགོས་ལ། འདིར་ནི་ཕ་རོལ་ཏུ་ཕྱིན་པའི་ཐེག་པས་རྒྱུད་སྦྱངས་པའི་གང་ཟག་གཅིག་དང་པོར་འཇུག་པ་ཡིན་པའི་ཕྱིར་རོ། ། དེ་ལྟར་ཁྱད་ཆོས་བཞིས་ཁྱད་པར་དུ་བྱས་པའི་རིགས་པ་འཛིན་པའི་སྡེ་སྣོད་ལ། རྒྱུད་སྡེ་སྤྱིའི་རྣམ་གཞག་བྱེད་ལུགས་སློབ་དཔོན་གྱི་དགོངས་པས་མི་འདྲ་བ་དུ་མ་ཡོད་ཀྱང་། ཡེ་ཤེས་རྡོ་རྗེ་ཀུན་ལས་བསྡུས་པའི་རྒྱུད་ལ་བརྟེན་ནས་གསང་འདུས་ལུགས་ཀྱིས་རྒྱུད་སྡེ་སྤྱིའི་རྣམ་གཞག་མཛད་པ་ལྟར་རང་རང་གི་རྒྱུད་རེ་ལ་བརྟེན་ནས་རྒྱུད་སྡེ་སྤྱིའི་རྣམ་གཞག་བྱེད་པ་ནི་ཤིན་ཏུ་ལེགས་ཤིང་སྐབས་སུ་བབས་པ་ཡིན་པས། འདི་པའི་ལུགས་ཀྱི་ཡང་ལེའུ་ང་གཅིག་པ་ནས། ཇི་སྲིད་མདོ་བྱ་སྤྱོད་པ་ནི། །
རྣལ་འབྱོར་གསང་མཐའི་དབྱེ་བ་ཉིད། ། སེམས་ཅན་མོས་པས་འཇུག་པ་རྣམས། ། དེ་དང་དེ་ལ་དགའ་བ་ཡིན། ། ཞེས་གསུངས་པ་ལ་བརྟེན་ནས་རྒྱུད་སྡེ་སྒོ་དྲུག་ཏུ་འཇོག་པ་ཡིན་ནོ། ། དེ་ཡང་ཇི་སྲིད་མདོ་ནི་ཕ་རོལ་ཏུ་ཕྱིན་པའི་ཐེག་པ་སྡེ་སྣོད་གསུམ་དང་། གསང་སྔགས་ཀྱི་ཐེག་པ། བྱ་ཞེས་པས་བྱ་རྒྱུད། སྤྱོད་རྒྱུད། རྣལ་འབྱོར་རྒྱུད་དང་། གསང་བ་བླ་ན་མེད་པའི་རྒྱུད་དང་།
མཐའ་ཞེས་པས་རྣལ་འབྱོར་མའི་རྒྱུད་དང་། དབྱེ་བ་ཉིད་ཅེས་པས་མ་ཡི་ཡང་མ། འཁོར་ལོ་བདེ་མཆོག་གི་རྒྱུད་རྣམས་བསྟན་ཏོ། ། རྒྱུད་ནི་སྒོ་དྲུག་པ་ཡིན་པའི་བསྒྲུབ་བྱེད་ནི། འདི་ཉིད་ལས། རྒོད་དང་བལྟ་བ་ལག་བཅང་དང་། ། གཉིས་གཉིས་འཁྱུད་ལ་སོགས་པའི་བདག ། རྒྱུད་རྣམས་ཀུན་ཏུ་མ་གསུངས་ཏེ། ། དེ་ཉིད་བསྡུས་པ་འཁོར་སྡོམ་མམ། ། གསང་བའམ་རྡོ་རྗེ་འཇིགས་བྱེད་ལས། །
དཀྱིལ་འཁོར་རྣམས་ཀྱི་མཆོག་འདི་ནི། ། མ་བྱུང་འབྱུང་བར་མི་འགྱུར་རོ། ། ཞེས་པས་བསྟན་པ་ཡིན་ཏེ། དེ་ཡང་རྒོད་དང་ཞེས་པས་བྱ་རྒྱུད། བལྟ་བས་སྤྱོད་རྒྱུད། ལག་བཅང་གི་རྣལ་འབྱོར་རྒྱུད། གཉིས་གཉིས་འཁྱུད་དང་གི་བླ་ན་མེད་པའི་རྒྱུད་བསྟན་ལ། དེ་ལྟ་བུའི་རྒྱུད་སྡེ་ཆེན་པོ་བཞིར་མ་གསུངས་པའི་ཟབ་མོའི་དོན་གཅིག་རྒྱུད་སྡེ་ཆེན་པོ་འདིར་བསྟན་ཞེས་པ་ཡིན་ལ། དེ་ཉིད་བསྡུས་པ་ནི། ཡོ་ག་དེ་ཉིད་བསྡུས་པ་དང་།
རྣལ་འབྱོར་བླ་ན་མེད་པའི་རྒྱུད་ཀྱི་མཚན་གཞི་ནི། འཁོར་ལོ་སྡོམ་པ་སྟེ། བདེ་མཆོག་སངས་རྒྱས་མཉམ་སྦྱོར་དང་། སློབ་དཔོན་གཞན་གྱི་ལུགས་ཀྱི་བཤད་སྲོལ་ལ་སོགས་པའི་འཁོར་ལོ་སྡོམ་པ་རྣམས་དང་། གསང་བ་སྟེ་གསང་འདུས་དང་། རྡོ་རྗེ་འཇིགས་བྱེད་ལ་སོགས་པའོ། ། དེ་ལ་བྱ་བའི་རྒྱུད་ནི་ལེགས་གྲུབ་ལ་སོགས་པའོ། ། ཅིའི་ཕྱིར་བྱ་བའི་རྒྱུད་དུ་བཞག་ཅེ་ན། ཁྲུས་དང་གཙང་སྦྲ་ལ་སོགས་པ་ཕྱི་ལུས་ངག་གི་བྱ་བ་གཙོ་བོར་སྟོན་པའི་ཕྱིར་རོ། ། སྤྱོད་རྒྱུད་ནི།
རྣམ་པར་སྣང་མཛད་མངོན་པར་བྱང་ཆུབ་པ་ལ་སོགས་པ་སྟེ། ཕྱི་ལུས་ངག་གི་བྱ་བ་དང་། ནང་ཏིང་ངེ་འཛིན་ཆ་སྙོམས་པ་ལ་སྤྱོད་པས་དེ་སྐད་ཅེས་བྱའོ། ། རྣལ་འབྱོར་གྱི་རྒྱུད་ནི། འཕགས་པ་དེ་ཁོ་ན་ཉིད་འདུས་པ་ལ་སོགས་པའོ། ། ནང་གི་སེམས་ཀྱི་བྱ་བ་ལྷའི་ཏིང་ངེ་འཛིན་གཙོ་བོར་སྟོན་པས་རྣལ་འབྱོར་རྒྱུད་ཅེས་བྱའོ། ། རྣལ་འབྱོར་བླ་ན་མེད་པའི་རྒྱུད་ནི། གསང་བ་འདུས་པ་ལ་སོགས་པའོ། ། ཡོ་ག་དང་ཐབས་ཤེས་རབ་གཉིས་མེད་ཙམ་གྱི་ཏིང་ངེ་འཛིན་སྟོན་པ་ཙམ་དུ་འདྲ་མོད་ཀྱང་། རྣལ་འབྱོར་རྒྱུད་མན་ནས་མི་སྟོན་པའི་དབང་བཞི་དང་།
རིམ་པ་གཉིས་དང་། ཤ་ལྔ་བདུད་རྩི་ལྔ་བརྟེན་པ་དང་། འབྲས་བུའི་དུས་ས་བཅུ་གསུམ་པ་ལ་སོགས་པ་སྟོན་ཏེ། དགོངས་པ་ལུང་སྟོན་ལས། སངས་རྒྱས་ཀུན་གྱིས་གང་བསྟན་པའི། ། ས་གྱུར་དེ་ནི་བཅུ་གསུམ་པ་འོ། ། ཞེས་གསུངས་སོ། ། རྣལ་འབྱོར་བླ་ན་མེད་པའི་རྒྱུད་ནི་ཀྱཻ་རྡོ་རྗེ་ལ་སོགས་པ་སྟེ། དེ་ཡང་རྣལ་འབྱོར་ཕའི་རྒྱུད་དང་། བསྐྱེད་པའི་རིམ་པ་སྟོན་པ་ལ་ཟབ་མི་ཟབ་མེད་ཀྱང་།
རྫོགས་རིམ་གྱི་སྒོ་ནས་ཕ་རྒྱུད་ལ་ཟབ་སྟེ། གསང་འདུས་སུ་རླུང་གི་རྣལ་འབྱོར་ཞིབ་པར་བསྟན་ཀྱང་། ད་དུང་སྲོག་ནང་དུ་དགག་པ་བུམ་པ་ཅན་གྱི་མིང་ཙམ་ཡང་མ་བསྟན་པ་དང་། གཏུམ་མོའི་རྣལ་འབྱོར་དང་། ཐིག་ལེའི་རྣལ་འབྱོར་ལ་སོགས་པ་རྣམས་ཕ་རྒྱུད་དུ་མིང་ཙམ་ཡང་མ་བསྟན་པ་རྣམས་ཀྱཻ་རྡོར་དུ་ལེགས་པར་བསྟན་པའི་ཕྱིར་རོ། ། རྣལ་འབྱོར་མའི་ཡང་མ་བླ་ན་མེད་པའི་རྒྱུད་ནི། དཔལ་འཁོར་ལོ་བདེ་མཆོག་རྣལ་འབྱོར་གསང་མཐའ་བ་རྣམས་ཏེ། འདིའི་རྒྱུད་སྡེ་དྲུག་པར་འཇོག་པ་ལ་བླ་མ་ཕམ་ཐིངས་པའི་བཞེད་པས། རྒྱུད་རྒྱས་པ་འབུམ་ཕྲག་གསུམ་པ་ནམ་མཁའ་དང་མཉམ་པ་རྡོ་རྗེ་འཆང་ཆེན་པོ་འཁོར་ས་བཅུའི་དཔའ་བོ་དང་རྣལ་འབྱོར་མ་གྲངས་མེད་པ་རྣམས་ལ་གསུངས་ནས་དེ་རྣམས་ཀྱིས་ཉམས་ལེན་མཛད་ནས། མ་འོངས་པའི་སྙིགས་མ་ལྔ་བདོ་བའི་གང་ཟག་རྣམས་ཀྱི་ཉམས་ལེན་དུ་མི་འགྱུར་བ་ལ་དགོངས་ནས་དེ་རྣམས་ཀྱི་གཞུང་ཡི་གེར་བྲི་བར་མ་ནུས་པ་སྒྲ་ནམ་མཁའ་ལ་དེངས་པར་མཛད་དེ་རྒྱས་བཏབ་ཅེས་གསུངས་སོ། །
རྒྱ་གར་དྷ་རི་ཀ་པ་དང་། བལ་པོ་ཐུགས་རྗེ་ཆེན་པོའི་བཞེད་པས། རྩ་རྒྱུད་ནམ་མཁའ་དང་མཉམ་པ་ཨོ་ཌི་ཤའི་གཙུག་ལག་ཁང་དུ་དཔའ་བོ་དང་རྣལ་འབྱོར་མ་རྣམས་ཀྱིས་བཻ་ཌཱུརྻའི་གླེགས་བམ་ལ་གསེར་ཞུན་མས་བྲིས་ཏེ་རྒྱས་བཏབ་ནས་བཞག་པས་སྒོ་དྲུག་པ་ཡིན་ཞེས་བཞེད་དོ། ། ཡང་རྩོད་པའི་དུས་ཀྱི་ཐམས་ཅད་མཁྱེན་པ་གཉིས་པ་སློབ་དཔོན་ཤནྟི་པས་རྒྱུད་འདི་རང་སྟོབས་ཀྱིས་འགྲེལ་པ་རྩོམ་པར་མ་ནུས་པའི་ཕྱིར་དུ་རྒྱུད་སྡེ་དྲུག་པར་བཞེད་པ་ཡིན་ཞེས་ཀྱང་ཟེར་རོ། ། དེ་རྣམས་ཀྱི་གོ་རྒྱུ་ནི། སྤྱིར་རྒྱུད་རྒྱས་པ་སྒྲ་ནམ་མཁའ་ལ་དེངས་ཟེར་བ་དང་། བཻ་ཌཱུརྻའི་གླེགས་བམ་ལ་གསེར་གྱིས་བྲིས་ཟེར་བ་ཙམ་སྒྲུབ་བྱེད་དུ་དཀའ་ཡང་། ས་བཅུ་པ་ལ་གནས་པའི་དཔའ་བོ་དང་རྣལ་འབྱོར་མ་རྣམས་ཀྱི་ཉམས་ལེན་ནི་རྒྱུད་སྡེ་འདི་ཉིད་ཁོ་ན་ཡིན་ཟེར་བར་སོང་བས། རྒྱུད་སྡེ་གཞན་ལས་ཟབ་པའི་སྒྲུབ་བྱེད་དུ་སོང་ངོ་། ། སློབ་དཔོན་ཤནྟི་པས་རང་སྟོབས་ཀྱིས་འགྲེལ་པ་རྩོམ་མ་ནུས་པས་ཀྱང་རྒྱུད་སྡེ་གཞན་ལས་ཟབ་པའི་སྒྲུབ་བྱེད་དུ་སོང་སྟེ།
རྒྱུད་སྡེ་གཞན་དང་བསྟན་བཅོས་གཞན་ཐམས་ཅད་ལ་རང་སྟོབས་ཀྱིས་འགྲེལ་པ་ནུས་པ་ཡིན་པར་འདུག་གོ ། ཡང་རྒྱུད་སྡེ་གཞན་ལས་འདི་ཟབ་པ་ཡིན་ཏེ། ཆོས་གཞན་རྣམས་ཀྱི་དབང་དུ་བྱས་ན། སྤྲུལ་པའི་སྐུ་མྱ་ངན་ལས་འདས་ནས་མི་བཞུགས་པར་བཤད་པ་ལ། རྒྱུད་འདིའི་དབང་དུ་བྱས་ན་བྱིན་གྱིས་རློབས་བྱེད་ཀྱི་སྤྲུལ་པའི་སྐུ་འཛམ་བུའི་གླིང་གི་ཡུལ་ཉི་ཤུ་རྩ་བཞི་ན། ཞིང་སྐྱེས་ཀྱི་དཔའ་བོ་དང་རྣལ་འབྱོར་མ་རྣམས་དངོས་སུ་བཞུགས་པས། དེ་རྣམས་ཀྱིས་སྒྲུབ་པ་པོའི་རྒྱུད་བྱིན་གྱིས་རློབས་པར་བྱེད་པས་ན་བྱིན་རླབས་མྱུར་ཞིང་། དངོས་གྲུབ་ཐག་ཉེ་བ་ཡིན་པས་སོ། ། སྤྲུལ་པའི་སྐུ་དེ་རྣམས་ནི་སྒྱུ་མ་བདེ་མཆོག་ལ་སོགས་པ་བདེ་མཆོག་པ་གཞན་རྣམས་ཀྱིས་ཀྱང་སྟོན་པ་ཡིན་པས་རྒྱུད་བྱིན་གྱིས་མཉམ་པར་རློབས་པས་རྒྱུད་སྡེ་འདི་ཟབ་པའི་སྒྲུབ་བྱེད་དུ་མི་འགྲོའམ་སྙམ་ན། འཁོར་ལོ་བདེ་མཆོག་གི་སྟོན་པ་ཡིན་པར་འདྲ་ཡང་།
བྱིན་རླབས་འཇུག་པའི་ཐབས་ཟབ་མོ་ཡོད་མེད་ཀྱི་སྒོ་ནས་ཁྱད་པར་དུ་འཕགས་ཏེ། དཔེར་ན་བླ་མ་གཅིག་གི་གྲྭ་པ་ཡིན་པར་འདྲ་ཡང་། བླ་མ་དེའི་བྱིན་རླབས་འཇུག་པའི་ཐབས་ལམ་ཟབ་མོ་བླ་མའི་རྣལ་འབྱོར་བསྒོམ་རྒྱུ་ཡོད་མེད་ལ་སོགས་པའི་སྒོ་ནས་བྱིན་རླབས་འཇུག་པ་མྱུར་བུལ་གྱི་ཁྱད་ཡོད་པ་བཞིན་དུ། འདིར་བསྐྱེད་རིམ་གྱི་སྐབས་སུ་ཕོ་ཉ་གསུམ་བསྲེས་དང་། རྫོགས་རིམ་གྱི་སྐབས་སུ། དཔྱིད་ཀྱི་ཐིག་ལེ་ལ་སོགས་པ་བདེ་མཆོག་པ་གཞན་ལས་ཟབ་པའི་ཁྱད་ཆོས་དུ་མ་ཞིག་ཡོད་པས་སོ། ། དེ་ཡང་མ་རྒྱུད་ཀྱི་གཏུམ་མོ་འཁོར་ལོ་བཞིའི་རྣལ་འབྱོར་དང་། དཔྱིད་ཀྱི་ཐིག་ལེ་བསྒོམ་པའི་འབྲས་བུ་དཔེའི་ཡེ་ཤེས་ལ་ཁྱད་པར་མེད་ཀྱང་། འཁོར་ལོ་བཞི་པ་ནི། རྩ་སུམ་ཅུ་སོ་གཉིས་སོགས་རྩ་རྣམས་དང་།
ཡི་གེ་རྣམས་མ་ཤར་གྱི་བར་དུ་བསྒོམ་དགོས་ལ། དཔྱིད་ཀྱི་ཐིག་ལེ་ལ་ནི། ཏིང་ངེ་འཛིན་སྐྱེ་བའི་དམིགས་པའི་གནད་གཅིག་ལ་ཤེས་པ་གཏད་པས་ཏིང་ངེ་འཛིན་མྱུར་དུ་སྐྱེ་བར་འགྱུར་ཏེ། དཔེར་ན་ཤིང་མཁན་ཤིང་གི་གནད་ལ་མཁས་པ་དང་། སྒྱུ་མ་མཁན་པོ་འཕྲུལ་འཁོར་གྱི་གནད་ལ་མཁས་པ་དང་། ཤན་པ་སྲོག་གི་གནད་ལ་མཁས་པ་བཞིན་ནོ། ། དེ་ཡང་ལྷོ་ཕྱོགས་ཌ་ཀི་ནི་པ་ཏའི་ཡུལ་ན། ཤིང་སྐྱེད་རྩལ་ཤིན་ཏུ་ཆེ་བ་ཅིག་ཡོད་པ། ཕྱོགས་ཅིག་བཅད་ཚར་བ་དང་། ཕྱོགས་གཞན་དེ་སྐྱེས་ཟིན་ནས་ཆོད་པའི་དུས་མེད་པ་ལ་ཤིང་གནད་ཤེས་པའི་ཤིང་མཁན་གཅིག་གིས་རླུང་དང་ཆུ་བ་བསྡོང་སྟེ་འགྲོ་བའི་ཕྱོགས་དེ་ཐོག་མར་བཅད་པས་མྱུར་དུ་ཆོད་པ་དང་།
རྒྱལ་པོ་ཉྫ་བོ་དེ་ཞེས་པའི་ཡུལ་ཅིག་ན། མཁར་གྱི་ཕྱི་རོལ་ན་རལ་གྲིའི་འཕྲུལ་འཁོར་ཡོད་པ་ལས། དེའི་གནད་མི་ཤེས་པ་རྣམས་ཀྱིས་མཚོན་ཇི་སྙེད་ཅིག་བརྒྱབ་ཀྱང་། དེས་བཅད་དེ་ནུས་པ་མི་ཐོན་ལ། གནད་ཤེས་པས་མདུད་པའི་མཚམས་ཅིག་བཀྲོལ་བ་ན། འཕྲུལ་འཁོར་དེ་ཞིག་ཡོང་བ་བཞིན་ནོ། ། དེ་ཡང་གྲུབ་ཆེན་སྤྱོད་པའི་རྡོ་རྗེས། གསང་བའི་དེ་ཁོ་ན་ཉིད་གསལ་བར་ཕ་རྒྱུད་དང་། མ་རྒྱུད་རྣམས་ནས་འབྱུང་བའི་རྫོགས་རིམ་སྤྱིའི་རྣམ་གཞག་རྣམས་གསལ་བར་བསྟན་ལ། ཨོ་ལ་པ་ཏིར།
རྩ་རྒྱུད་ཀྱི་སྔགས་བཏུ་དང་། དྲག་པོའི་སྦྱིན་སྲེག སམྦུ་ཊིའི་ངེས་དོན་གྱི་བཤད་པ་བྱས་པས། ཆོས་ཀྱི་ཕྱག་རྒྱ་གཏུམ་མོ་འཁོར་ལོ་བཞིའི་རྣལ་འབྱོར་གསལ་བར་བསྟན་པ་ཡིན་ལ། འདི་དག་ནི་ལེགས་པར་བཤད་པ་ཡིན་ནོ། ། དེ་རྣམས་ཀྱིས་དཔལ་གྱི་རྒྱལ་མཚན་གྱི་གསུང་རབ་ལས་འབྱུང་ཚུལ་བཤད་ཟིན་ཏོ།། །། འདིར་སྨྲས་པ། མྱོས་བྱེད་རྫས་ཀྱི་མྱོས་པའི་བླུན་པོ་ལྟར། ། གྲུབ་མཐའ་ངན་པས་གྲུབ་མཐའ་སླད་རྣམས་ལ། ། ལུང་རིགས་རྡོ་རྗེའི་ལུང་རིགས་ཆར་ཕབ་ནས། །
ཡང་དག་བསྟན་པ་ཡང་དག་འཛིན་མཛད་རྒྱལ། ། གང་གི་ཟབ་ཡང་གསུང་གི་བདུད་རྩིའི་རྒྱ་མཚོ་ཆེན་པོ་གང་། ། རྣམ་མང་ཡོངས་སུ་བསྡུད་པར་བྱེད་པའི་སྐྱེས་བུ་དམ་པ་རྣམས། ། མཆོག་ཏུ་ངོ་མཚར་རྣམ་ཐར་འཛིན་པ་ཀུན་གྱི་གཙུག་རྒྱན་མཆོག ། རྒྱལ་བའི་སྲས་པོ་བསྟན་པའི་རྒྱལ་མཚན་འཛིན་མཛད་གང་དེ་རྒྱལ། ། གཞུང་ལུགས་ཀུན་གཟིགས་བླ་མ་ཡིས། ། གཞུང་ལུགས་འཛིན་པ་མཁས་པའི་གསུང་། ། གཞུང་ལུགས་དོན་ལ་མཁས་པས་བཀོད། ། གཞུང་ལུགས་ངོ་མཚར་འདི་ལོངས་ཤིག ། བར་སྐབས་ཀྱི་ཚིགས་སུ་བཅད་པའོ།།
༈ །།སྤྱི་དོན་བཞི་པ་ཆོས་ཀྱི་རྗེ་ཡོན་ཏན་འོད་ཟེར་གྱི་གསུང་རབ་ལས་འབྱུང་ཚུལ་ནི། གང་གི་སྐུ་ནི་ཚུལ་ཁྲིམས་ཀྱིས་མཛེས་མཛེས་ལྡན་ཀུན་གྱི་ཡིད་རབ་འཕྲོག ། གང་གི་གསུང་ནི་ལེགས་བཤད་རབ་རྒྱས་རྒྱས་པའི་ཆོས་ཆར་འབེབས་ལ་བརྩོན། ། གང་གི་ཐུགས་ནི་ཟླ་ལྟར་རབ་དཀར་དཀར་པོའི་དགེ་ལ་གཅིག་ཏུ་གཞོལ། ། གང་གི་སྙན་གྲགས་འགྲོ་ལ་རབ་གསལ་གསལ་བའི་མཐར་ཐུག་གང་དེར་འདུད། ། ཅེས་པའི་བསྟོད་ཚིག་གི་ཡུལ་དམ་པར་གྱུར་པ་རྒྱལ་བ་གཉིས་པ་ཀུན་དགའ་བཟང་པོའི་དངོས་སློབ་ཆོས་རྗེ་ཉག་བྲེ་ཡོན་ཏན་འོད་ཟེར་གྱིས་མཛད་པའི་འཁོར་ལོ་བདེ་མཆོག་ལཱུ་ཧི་པའི་དོན་འགྲེལ་ཟིན་བྲིས་ལས་འདི་ལྟར་འབྱུང་སྟེ། འདིར་རྣལ་འབྱོར་གྱི་དབང་ཕྱུག་ཆེན་པོ་ལཱུ་ཧི་པས་མཛད་པའི་སྒོང་སྐྱེས་ཀྱི་མངོན་པར་རྟོགས་པ་བདེ་མཆོག་རིགས་བསྡུས་ཞེས་བྱ་བ་ཅུང་ཟད་ཅིག་གཏན་ལ་འབེབས་པར་བྱེད་པ་ལ་གཉིས། སྤྱིའི་རྣམ་གཞག་དང་། མངོན་རྟོགས་དངོས་སོ། ། དང་པོ་ལ་གསུམ།
རྩ་བཤད་ཀྱི་རྒྱུད་ངོས་བཟུང་བ་དང་། བཀའི་དགོངས་འགྲེལ་ངོས་བཟུང་བ་དང་། མངོན་པར་རྟོགས་པའི་རིམ་པ་ངོས་བཟུང་བའོ། ། དང་པོ་ལ་གཉིས། རྩ་རྒྱུད་དང་། བཤད་རྒྱུད་དོ། ། དང་པོ་ནི། རྩ་བའི་རྒྱུད་རྒྱས་པ་འབུམ་ཕྲག་གསུམ་པ་གསུང་པ་ནི་སྙིགས་དུས་ཀྱི་གདུལ་བྱ་ཚེ་ཐུང་ཞིང་། ཉོན་མོངས་པ་མང་བ་རྣམས་ཀྱི་ལོངས་སྤྱོད་མི་ནུས་པར་དགོངས་ནས་མཁའ་ལ་སྤྱོད་པའི་མཁའ་འགྲོ་མ་རྣམས་ལ་གཏད་ནས། དེ་རྣམས་ཀྱི་ལོངས་སྤྱོད་ཅིང་།
མིའི་ཡུལ་དུ་མི་སྣང་བར་བྱིན་གྱིས་བརླབས་སོ། ། དེ་ནས་རྒྱུད་རྒྱས་པ་གསུངས་པའི་རྗེས་ཐོག་ལ། འཁོར་དེ་ཉིད་ཀྱི་དབུས་སུ་རྒྱུད་རྒྱས་པའི་དོན་མ་ལུས་པ་ཚིག་ཉུང་བར་བསྡུས་པ་རྩ་རྒྱུད་དམ། བསྡུས་རྒྱུད་དམ། ལ་གུ་སཾ་བྷ་རའམ། བདེ་མཆོག་ཉུང་ངུའི་རྒྱུད་ཅེས་བྱ་བ་སྟེ་མཚན་གྱི་རྣམ་གྲངས་བཞི་དང་ལྡན་པ་འདི་སྙིགས་དུས་ཀྱི་གདུལ་བྱ་རྣམས་ལ་དགོངས་ནས་གསུངས་སོ། ། གཉིས་པ་བཤད་རྒྱུད་ནི། ཁྲག་འཐུང་མངོན་འབྱུང་། སྡོམ་འབྱུང་། ཕག་མོ་མངོན་འབྱུང་།
མཁའ་འགྲོ་རྒྱ་མཚོ། རྡོ་རྗེ་མཁའ་འགྲོ། རྣལ་འབྱོར་མ་ཀུན་སྤྱོད། སམྦུ་ཊི། ངེས་བརྗོད་དམ། མངོན་བརྗོད་དམ། ཨ་བྷི་དྷ་ན་སྟེ་མཚན་གྱི་རྣམ་གྲངས་གསུམ་དང་ལྡན་པ་དང་། མཁའ་འགྲོ་མ་བཞིའི་ཁ་སྦྱོར་སྟེ་རྒྱུད་རྣམ་དག་དགུའོ། ། གཞན་ཡང་ཕག་མོ་མངོན་པར་བྱང་ཆུབ་པ་སོགས་དང་། ར་ལི་བསྐོར་རྣམས་ནི་ཐེ་ཚོམ་ཅན་ཡིན་པས་བཏང་སྙོམས་སུ་བཞག
འོན་ཀྱང་དེ་རྣམས་ཀྱི་ནང་ནས་རྙོག་པ་མེད་པའི་རྒྱུད་ནི་རྒྱུད་རྣམ་དག་ཡིན་པ་ནི་མ་རྟོགས་གསུང་ངོ་། ། དེ་ལྟར་བཤད་རྒྱུད་མང་ཡང་། རང་ལུགས་ནི་སློབ་དཔོན་སྐར་རྒྱལ་ཟླ་བའམ། ཐུབ་དཀའ་ཟླ་བའམ། མི་ཐུབ་ཟླ་བའམ། སྦྱངས་དཀའ་ཟླ་བའམ། དུརྻ་ཙནྟྲ་སྟེ་མཚན་གྱི་རྣམ་གྲངས་ལྔ་དང་ལྡན་པས། འབྱུང་དང་མཁའ་འགྲོ་ཀུན་སྤྱོད་དང་། ། ཁ་སྦྱོར་རྒྱུད་དང་བླ་མ་སྟེ། ། བཤད་རྒྱུད་རྣམ་པ་ལྔ་རུ་འདོད། །
ཅེས་གསུངས་པ་ལྟར་བཞེད་དེ། འབྱུང་ཞེས་པས་ཧེ་རུ་ཀ་མངོན་འབྱུང་ངམ། ཁྲག་འཐུང་མངོན་འབྱུང་། མཁའ་འགྲོས་རྡོ་རྗེ་མཁའ་འགྲོ། ཀུན་སྤྱོད་ཀྱིས་རྣལ་འབྱོར་མ་ཀུན་སྤྱོད། བླ་མས་ངེས་བརྗོད་བླ་མ་སྟེ་ཐུན་མོང་མ་ཡིན་པའི་བཤད་རྒྱུད་བཞི་ཟིན། ཁ་སྦྱོར་རྒྱུད་ཀྱི་ཀྱཻ་རྡོར་སོགས་རྒྱུད་གཞན་དང་ཐུན་མོང་གི་བཤད་རྒྱུད་ཁ་སྦྱོར་ཟིན་ཏོ། ། གཉིས་པ་བཀའི་དགོངས་འགྲེལ་ལ་གཉིས་ཏེ། རྩ་རྒྱུད་ཀྱི་དགོངས་འགྲེལ་དང་། བཤད་རྒྱུད་ཀྱི་དགོངས་འགྲེལ་ལོ། །
དང་པོ་ནི། རྩ་རྒྱུད་ཀྱི་སྟོད་ལ་བྱང་ཆུབ་སེམས་དཔའ་ཕྱག་ན་རྡོ་རྗེས་འགྲེལ་པ་མཛད། དེ་ལས་བསྡུས་པ་འགོས་ལོ་ཙཱ་བས་བསྒྱུར་བའི་འགྲེལ་པ་ལྡེབ་མ་བཅོ་བརྒྱད་ཙམ་གཅིག་ཡོད་པ་ཕྱག་རྡོར་གྱིས་མཛད་ངེས་ཡིན། དེ་ལས་རྒྱས་པ་པོ་སྟི་ལོང་བ་ཙམ་གཅིག་འདུག་པ་ནི་ཕྱག་རྡོར་གྱིས་མཛད་པའི་འགྲེལ་པ་མིན་ཡང་རྒྱ་འགྲེལ་ཡིན་གསུངས། དེས་ན་འགྲེལ་པ་གཉིས་ཀ་གཅིག་ཏུ་བགྲང་ངོ་། ། རྒྱལ་པོ་ཨིནྡྲ་བོ་དྷིའི་འགྲེལ་པ་དང་། ཀོང་ཀ་ན་རྒྱལ་བཟང་ངམ། ལང་ཀ་རྒྱལ་བཟང་ཞེས་པ་མཚན་གྱི་རྣམ་གྲངས་གཉིས་དང་ལྡན་པ་དེས་མཛད་པའི་འགྲེལ་པ་དང་། དེའི་འགྲེལ་བྱེད་ལྟ་བུར་གྱུར་པ་སློབ་དཔོན་སྐལ་ལྡན་གྲགས་པའི་འགྲེལ་པ་དང་། དེ་ཉིད་ཀྱང་རྒྱས་སུ་བཏང་བ་ལྟ་བུའི་འགྲེལ་པ་ཏ་ཐཱ་ག་ཏ་རཀྵི་ཏས་མཛད་པ་སྟེ་གསུམ་པོ་དགོངས་པ་གཅིག་གོ །
ལྷ་སྦས་ཀྱི་འགྲེལ་པ་དང་། ལ་བའམ། ལ་བའི་ན་བཟའ་ཅན་ནམ། ཀམ་བ་ལ་སྟེ་མཚན་གྱི་རྣམ་གྲངས་གསུམ་དང་ལྡན་པ་དེས་མཛད་པའི་འགྲེལ་པ་དང་གཉིས་དོན་གཅིག་གོ ། བྷ་བ་བྷ་དྲས་མཛད་པའི་འགྲེལ་པ། དུརྻ་ཙནྟྲས་མཛད་པའི་འགྲེལ་པ། གསང་མཚན་དེ་བཞིན་གཤེགས་པ་རྡོ་རྗེས་ཞེས་པ་དང་། མཚན་དྲངས་པོ་ལ་བི་བྷུ་ཏ་ཙནྟྲ་ཞེས་པས་མཛད་པའི་འགྲེལ་པ་དང་། འདི་ཡང་ཟངས་དཀར་ལོ་ཙཱ་བའི་གསང་མཚན་ཡིན་པས་རྒྱ་འགྲེལ་མིན་གསུངས། དཔའ་བོ་རྡོ་རྗེ་ཞེས་པས་མཛད་པའི་འགྲེལ་པ་དང་གཉིས་པོ་དོན་གཅིག་གོ །
བལ་པོ་བྷ་དན་ཏའམ། སུ་མ་ཏི་ཀིརྟི་ཞེས་པས་མཛད་པའི་འགྲེལ་པ་སྟེ་དེ་ལྟར་ན་འགྲེལ་པ་བཅུ་གཉིས་སོ། ། འགྲེལ་པ་དེ་དག་གི་ནང་ནས་རང་ལུགས་ནི་སུ་མ་ཏི་ཀིརྟི་དང་། ལ་བ་པའི་འགྲེལ་པའི་རྗེས་སུ་འབྲངས་སོ། ། གཉིས་པ་བཤད་རྒྱུད་ཀྱི་དགོངས་འགྲེལ་ནི། ཧེ་རུ་ཀ་མངོན་འབྱུང་ལ་གཞོན་ནུ་ཟླ་བས་འགྲེལ་པ་མཛད། སྡོམ་འབྱུང་ལ་སློབ་དཔོན་རཏྣ་རཀྵི་ཏས་གསང་འདུས་འཕགས་ལུགས་དང་མཐུན་པའི་འགྲེལ་པ་མཛད། ཕག་མོ་མངོན་འབྱུང་ལ་ནི་འགྲེལ་པ་ནི་མེད། པཎྜི་ཏ་ཨུ་མ་པ་ཊི་ཏས་ཕག་མོ་བསྐོར་དྲུག་མཛད་ཡོད། འོན་ཀྱང་འདིའི་སྒྲུབ་ཐབས་དང་།
རྒྱུད་ཀྱི་ལྷ་རྣམས་མ་མཐུན་པས་རྒྱུད་དེའི་རྗེས་འབྲང་མིན་པ་འདྲ་ཡང་། རྒྱ་གཞུང་ཚད་ལྡན་ནི་ཡིན་གསུངས། སློབ་དཔོན་འདི་དང་ཕྱིས་བོད་དུ་བྱོན་པའི་མུ་སྟེགས་པའི་པཎྜི་ཏ་ཨུ་མ་པ་་་་་་བསྒོམ་པ་ཊི་ཏ་ཞེས་པ་དང་གཉིས་པོ་མིང་གཅིག་པས་ནོར་པར་མི་བྱའོ། ། རྡོ་རྗེ་མཁའ་འགྲོའི་སྟོད་ལ་སློབ་དཔོན་ནོར་བཟང་གིས་འགྲེལ་པ་མཛད། དེའི་སློབ་མ་བྷ་བ་བྷ་དྲས་་་་་་བཟང་པོ་ཡོངས་རྫོགས་ལ་འགྲེལ་པ་མཛད་དོ། ། ཀ་ལ་ཀ་པས་སྒྲུབ་པའི་ཐབས་བྱང་ཆུབ་ཀྱི་སེམས་ཀུན་ཏུ་གཟིགས་ལ་མཛད། མཁའ་འགྲོ་རྒྱ་མཚོ་ལ་སློབ་དཔོན་པདྨས་དུས་འཁོར་དང་མཐུན་པའི་འགྲེལ་པ་མཛད། དེ་ཉིད་ཀྱི་སྒྲུབ་ཐབས། དཀྱིལ་ཆོག སྦྱིན་སྲེག་སོགས་སློབ་དཔོན་ཛ་ཡ་སེ་ནས་མཛད།
རྣལ་འབྱོར་མ་ཀུན་སྤྱོད་ལ་སློབ་དཔོན་དཔའ་བོ་རྡོ་རྗེ་དང་། ཏ་ཐཱ་ག་ཏ་རཀྵི་ཏ་དང་། པདྨ་བཛྲ་དང་གསུམ་གྱིས་འགྲེལ་པ་རེ་རེ་མཛད་པའི་རང་ལུགས་ནི། ཏ་ཐཱ་ག་ཏ་རཀྵི་ཏའི་འགྲེལ་པ་ཡིན། གཞན་གཉིས་མི་བཞེད། ཁ་སྦྱོར་ལ་ཨིནྟྲ་བོ་དྷིའི་འགྲེལ་པ་དང་། ཨ་བྷྱ་ཀ་རས་འགྲེལ་པ་མན་ངག་སྙེ་མ་མཛད། ཡང་སློབ་དཔོན་དཔའ་བོ་རྡོ་རྗེས་མཛད་པའི་འགྲེལ་པ་གཅིག་སྣང་སྟེ། དེ་ན་ཟངས་དཀར་ལོ་ཙཱ་བའི་གསང་མཚན་ཡིན་གྱི་རྒྱ་འགྲེལ་མིན་ནོ། ། ཡང་ག་ཡ་དྷ་ར་བགྲེས་པོས་མཛད་པའི་འགྲེལ་པ་ཞེས་པ་གཅིག་སྣང་སྟེ།
དེ་ནི་ཁ་སྦྱོར་གྱི་འགྲེལ་པ་མ་ཡིན། བརྟག་གཉིས་ཀྱི་འགྲེལ་པ་ཌ་གྷ་དྷ་ཤ་ཉིད་དུ་སྣང་བ་ལ་འཁྲུལ་པ་ཡིན་ནོ། ། ངེས་བརྗོད་བླ་མ་ལ་སློབ་དཔོན་ཤུ་རངྐ་ཝརྨའི་འགྲེལ་པ་ཡོད་དོ། ། དེ་དག་ནི་རྒྱ་གར་གྱི་སྲོལ་ཡིན་ལ། བོད་དུ་སྲོལ་བྱུང་ཚུལ་ལ་ལོ་ཆེན་གྱི་སྐུ་ཚེའི་སྟོད་ལ་སྐལ་ལྡན་གྲགས་པའི་འགྲེལ་པའི་བཤད་པ་ཞུས། སྐུ་ཚེའི་སྨད་ལ་ཇོ་བོ་རྗེ་ལ་ལྷས་སྦས་ཀྱི་འགྲེལ་པའི་བཤད་པ་ཞུས། ཡང་ཇོ་བོ་རྗེས་རོང་པ་འགར་དགེ་ལ་ཡང་ལྷས་སྦས་ཀྱི་འགྲེལ་པ་བཤད། ཟངས་དཀར་ལུགས་ནི། ཟངས་དཀར་ལོ་ཙཱ་བས་ཕམ་ཐིངས་པ་ལ་ཞུས་ཟེར་བའི་བརྒྱུད་རིས་ལ་འདུག འགྱུར་ཁ་ཅིག་ལ།
བལ་པོ་ཧང་ངུ་དང་། ཟངས་དཀར་གྱི་བསྒྱུར་ཟེར་བ་ཡོད་ཀྱང་ངོ་བོ་ལ་ཛྙཱ་ན་ཤྲཱི་ལ་ཞུས་པར་འདུག་ཅིང་། མན་ངག་ཡི་གེར་བཀོད་པ་རྣམས་ཕམ་ཐིངས་པའི་ལུགས་དང་ཅིག་ཀྱང་མི་འདྲ་བ་འདུག་པས་ལུགས་གཅིག་ཏུ་བགྲངས་སོ། ། ཡང་རྩ་རྒྱུད་ཀྱི་འགྲེལ་པ་དཔའ་བོ་རྡོ་རྗེས་མཛད་ཅེས་པ་དང་། རྣལ་འབྱོར་མ་ཀུན་སྤྱོད་ཀྱི་འགྲེལ་པ་བི་ར་བཛྲས་མཛད་ཅེས་པ་དང་། ཡིད་འོང་དཔའ་བོ་སྒྲུབ་དཀྱིལ་གཉིས་དང་བཅས་པ་རྣམས་རྒྱ་གཞུང་མིན། ཟངས་དཀར་ལོ་ཙཱ་བའི་གསང་མཚན་དཔའ་བོ་རྡོ་རྗེ་ཡིན་པས་བྱས་པ་ཡིན་ཀྱང་བོད་རྣམས་ཀྱིས་ནོར་ནས་བསྟན་འགྱུར་དུ་བཙུད་པ་ཡིན་གསུངས། ཕམ་ཐིངས་པ་སྐུ་མཆེད་ལ་མལ་ལོ་ཙཱ་དང་། སྤུ་ཧྲང་ལོ་ཆུང་གྲགས་མཆོག་ཤེས་རབ་དང་། མར་དོ་རྣམས་ཀྱིས་ཞུས་པ་ལ།
མལ་དང་སྤུ་ཧྲང་པ་གཉིས་ཀར་གྱི་བཤད་སྲོལ་ས་སྐྱ་པ་ལ་ཡོད། ཡང་སྤུ་ཧྲང་པ་ལ་གྲོགས་ར་བ་དངོས་གྲུབ་ཤེས་རབ་ལ་སོགས་པ་མང་དུ་བྱུང་། ད་ལྟ་ཡིག་ཆ་ཙམ་ལས་མི་འདུག ས་སྐྱ་པའི་བཤད་སྲོལ་ནི་ད་ལྟ་ཡང་མ་ཆད་པར་ཡོད་དོ། ། མར་དོ་ལ་ཟེ་བ་དང་ལྷོ་ལ་ཡག་པ་ལ་རྒྱུད་འདིའི་ཡིག་ཆ་མ་གཏོགས་བཤད་པ་ཆད་འདུག ཁ་ཅིག་མར་དོ་ལུགས་དང་། ཟེ་བ་ལུགས་གཉིས་སུ་བགྲང་བ་ནི་མི་འཐད་དེ། ཟེ་བ་མར་དོའི་སློབ་བརྒྱུད་ཡིན་པའི་ཕྱིར་རོ། ། ཡང་ཁ་ཅིག བི་བྷུ་ཏ་ཙནྟྲའི་ལུགས་དང་།
པཎ་ཆེན་ལུགས་དང་། ཆ་ལུགས་དང་། སྦས་སྣ་ལུགས་དང་། ཨ་བྷྱའི་ལུགས་ཞེས་བགྲངས་ཀྱང་། བི་བྷུ་ཏའི་ལུགས་དང་། པཎ་ཆེན་དང་། ཆ་ལུགས་ཐམས་ཅད་ཀྱང་ཨ་བྷྱའི་ཕྲེང་བ་ལས་ཟུར་དུ་ཕྱུང་བ་ཡིན་གྱི། ཟུར་པ་མ་ཡིན་པས་ཨ་བྷྱའི་ལུགས་ཁོ་ནར་བགྲངས་སོ། ། སྦས་སྣ་ལུགས་ཡང་ཟུར་དུ་མེད་དེ། ཇོ་བོ་རྗེའི་བརྒྱུད་འཛིན་ཡིན་པའི་ཕྱིར་རོ། །
གསུམ་པ་མངོན་རྟོགས་ཀྱི་སྐོར་ལ་བཞི། རྩ་བཤད་གང་ལ་བརྟེན་ནས་མངོན་རྟོགས་གང་མཛད་པ། གང་གིས་མཛད་པའི་སློབ་དཔོན། དེས་མཛད་པའི་མངོན་རྟོགས་སྦྱང་གཞི་སྦྱོང་ཚུལ། བྱེ་བྲག་ཏུ་ལཱུ་ཧི་པའི་མངོན་རྟོགས་ཀྱི་དགོངས་འགྲེལ་ངོས་བཟུང་བའོ། ། དང་པོ་ལ་གསུམ་གྱི་དང་པོ་དཔལ་མངོན་པར་རྟོགས་པ་ནི། རྩ་རྒྱུད་ཀྱི། ཡང་ན་རུས་སྦལ་དག་གིས་སོ། ། ཞེས་དང་། རི་སྟེང་སྣ་ཚོགས་པདྨའི་ཞེས་སོགས་ལ་བརྟེན།
དེར་མི་གསལ་བ་རྣམས་རྣལ་འབྱོར་མ་ཀུན་སྤྱོད་ཀྱིས་ཁ་བསྐང་བ་ཡིན་ཏེ། དེ་ཉིད་ལས། ཞལ་མདོག་མཚོན་བྱ་ལ་སོགས་པ། ། རྩ་བའི་རྒྱུད་དུ་སྦས་པར་བཤད། ། ཅེས་གསུངས་པའི་ཕྱིར་རོ། ། གཉིས་པ་ནག་པོ་གཞུང་དྲུག་ནི། སྨིན་བྱེད་དབང་གི་ཆོ་ག་ནི་རྩ་རྒྱུད་ཀྱི་ལེའུ་གཉིས་པ་དང་གསུམ་པ་སོགས་ཀྱིས་བསྟན་པ་དང་།

དེར་མི་གསལ་བ་རྣམས་ཁྲག་འཐུང་མངོན་འབྱུང་ནས་ཁ་བསྐང་བ་ལ། ཁ་ཅིག་གིས་ཁྲག་འཐུང་མངོན་འབྱུང་ནས་ཁ་བསྐང་བ་མི་འཐད་དེ། རྩ་རྒྱུད་དུ་མ་བཤད་པའི་ཆོ་ག་ཁྱད་པར་བ་མི་འབྱུང་བའི་ཕྱིར་རོ། ། འོ་ན་གང་གིས་ཁ་བསྐང་ཞེ་ན། རྩ་རྒྱུད་ནས་མི་འབྱུང་བའི་ཆོ་ག་ཁྱད་པར་བ་རྣམས་སྡོམ་འབྱུང་ནས་འབྱུང་བས་དེས་ཁ་བསྐངས་སོ་ཞེས་གསུངས་ཀྱང་། སྡོམ་འབྱུང་ལ་སྨིན་བྱེད་དབང་གི་རྣམ་གཞག་ཁྱད་པར་ཅན་སྟོན་པ་ལ་ལྷག་ཆད་མེད་མོད། འོན་ཀྱང་དེར་ནི་གསང་འདུས་འཕགས་ལུགས་དང་མཐུན་པར་ལྷ་རྣམས་ཞལ་གསུམ་ཕྱག་དྲུག་ཏུ་བཤད་པ་དང་། འགྲེལ་བྱེད་ཀྱིས་ཀྱང་དེ་ལྟར་བཀྲལ་བའི་ཕྱིར་དང་། སློབ་དཔོན་སྤྱོད་པ་བས་མཛད་པའི་སྨིན་བྱེད་དབང་གི་དཀྱིལ་འཁོར་གྱི་སྤྱོད་པ་བདུན་དང་། བརྟུལ་ཞུགས་བཅུ་བཞིའི་རྣམ་གཞག་མ་བྱུང་བས་འདིར་ཁ་བསྐང་བར་འདོད་པ་ནི་ཡང་དག་པ་མིན་ནོ། ། དེས་ན་རང་ལུགས་ལ་སློབ་དཔོན་སྤྱོད་པ་དང་དགོངས་པ་མཐུན་པར་དཀྱིལ་འཁོར་གྱི་སྤྱོད་པ་བདུན་དང་།
བརྟུལ་ཞུགས་བཅུ་བཞིའི་རྣམ་གཞག་ཧེ་རུ་ཀ་མངོན་འབྱུང་ནས་བྱུང་བས་ངེས་པར་ཁ་བསྐང་དགོས་སོ། ། གྲོལ་བྱེད་ལམ་གྱི་ཆོ་ག་ནི། རྩ་རྒྱུད་དང་། བཤད་རྒྱུད་རྡོ་རྗེ་མཁའ་འགྲོ་ལ་བརྟེན་ནས་མཛད། སྦྱིན་སྲེག་ནི་རྩ་རྒྱུད་ལ་གསལ་ཞིང་ཅུང་ཟད་མ་ཚང་བ་རྡོ་རྗེ་མཁའ་འགྲོས་ཁ་བསྐང་བ་འདི་ལ། མར་དོས། བོད་ཁ་ཅིག་ནག་པོ་གཞུང་དྲུག་ཟེར་ནས་སྦྱིན་སྲེག་གཅིག་ལ་བགྲང་བ་ནི་མི་འཐད་པ་ཡིན་ཏེ། སྦྱིན་སྲེག་ཉིད་ལས། དེས་མ་མཛད་པར་མངོན་ཏེ། ཛྙཱ་ན་པ་ཏིས་བཤད་པ་ཡི། །
གདམས་ངག་རིམ་པ་ལ་བརྟེན་ནས། ། ཞེས་སངས་རྒྱས་ཡེ་ཤེས་ཞབས་ཀྱི་རྗེས་འབྲང་ཅིག་གིས་མཛད་པར་འབྱུང་བས། སྦྱིན་སྲེག་གི་ཆོ་ག་པདྨ་དབྱངས་ཀྱིས་མཛད་པ་བཞིན་བྱེད་ཟེར་ཡང་། འདི་ནི་ལྷ་སངས་རྒྱས་ཡེ་ཤེས་ཞབས་ཀྱིས་མཛད་པ་མིན་ནོ། ། གལ་ཏེ་དེས་མཛད་པ་ཡིན་ན། གསང་འདུས་ཡེ་ཤེས་ཞབས་ལུགས་དང་མཐུན་པའི་ཆོ་གའི་རིམ་པ་ཞིག་འབྱུང་དགོས་པ་མ་བྱུང་ཞིང་། ནག་པོ་སྤྱོད་པ་བའི་བདེ་མཆོག་གི་ཆོ་ག་དང་མཐུན་པར་བྱུང་བའི་ཕྱིར་རོ། ། འོ་ན་ཛྙཱ་ན་པ་ཏི་ཞེས་པ་ཇི་ལྟར་དྲངས་ཞེ་ན། འདིའི་དོན་ནི་ནག་པོ་སྤྱོད་པའི་བླ་མ་ཛྙཱ་ན་གྲུབ་པ་ཞེས་བྱ་བ་ཡིན་ཞིང་། དེ་ཉིད་གནས་ཛ་ལེནྡྷ་རར་བཞུགས་པས་ཛ་ལེན་དྷ་རི་པ་ཞེས་ཀྱང་མཚན་བཏགས་ལ།
དེ་ཉིད་ཀྱི་ཞབས་ལ་ནག་པོ་སྤྱོད་པ་བས་བཏུགས་ཤིང་དེ་ཉིད་ཀྱི་གདམས་ངག་ལ་བརྟེན་པས་རྟེན་ཞེས་བརྗོད་དོ། ། རྫོགས་རིམ་གསུམ་ནི། རྩ་རྒྱུད་དང་། བཤད་རྒྱུད་ངེས་བརྗོད་བླ་མ་དང་། ཁ་སྦྱོར་དང་གསུམ་ལ་བརྟེན། དེ་ལ་གསང་བའི་དེ་ཁོ་ན་ཉིད་གསལ་བ་ནི། ཕ་རྒྱུད་གསང་བ་འདུས་པ་ལ། འདི་སྐད་བདག་གིས་ཐོས་པ་ཞེས་སོགས་བཤད་པ་དང་། མ་རྒྱུད་དུ་གསང་བ་མཆོག་གི་དགྱེས་པ་ནི་ཞེས་སོགས་བཤད་པ་ན་དོན་མཐུན་པའི་སྒོ་ནས་རྫོགས་རིམ་སྟོན། ཨོ་ལ་པ་ཏིས་མ་རྒྱུད་སྤྱི་དང་མཐུན་པའི་རྫོགས་རིམ་སྟོན།
དེ་ལ་ཨོ་ལ་པ་ཏི་ཞེས་པ་མཁའ་འགྲོ་མ་རྣམས་ཀྱི་བརྡས་བཏགས་པའི་མིང་ཡིན་ལ། དོན་ནི་རིམ་པ་བཞི་པ་ཞེས་སྟོན་ཏོ། ། སཾ་སྐྲི་ཏའི་སྐད་དུ་རིམ་པ་བཞི་ལ་ཙ་ཏུར་ཀྲ་མ་ཞེས་འབྱུང་བ་དང་། འདིར་བརྡས་བཏགས་པ་གཉིས་མཐུན་ནོ། ། དཔྱིད་ཀྱི་ཐིག་ལེ་ནི་འཁོར་ལོ་བདེ་མཆོག་གི་རྫོགས་རིམ་ཁྱད་པར་ཅན་བསྟོན་ཏོ། ། གསུམ་པ་དྲིལ་བུ་སྐོར་གསུམ་ནི། རྩ་རྒྱུད་དང་། བཤད་རྒྱུད་ལྔ་ཀ་ལ་རྟེན་ནས་མཛད་དོ། ། གཉིས་པ་གང་གིས་མཛད་པའི་གང་ཟག་ནི། དཔལ་མངོན་པར་རྟོགས་པ་སློབ་དཔོན་ཆེན་པོ་ལཱུ་ཧི་པ་ཞེས་བྱ་བ་ཉ་རྒྱུ་ལ་འཚོ་བ་མཛད་ནས་བསྒྲུབ་པ་མཛད་པས་མཆོག་གི་དངོས་གྲུབ་ཐོབ་པ་དེས་མཛད།
ནག་པོ་གཞུང་དྲུག་ནི། ཤྲཱི་ཛ་ལེནྡྷ་རི་པའི་སློབ་མ་ནག་པོ་སྤྱོད་པ་བ་ཞེས་བྱ་བ་བར་དོར་མཆོག་གི་དངོས་གྲུབ་ཐོབ་པ་དེས་མཛད། དྲིལ་བུ་སྐོར་གསུམ་ནི་རྡོ་རྗེ་རྣལ་འབྱོར་མ་དངོས་གྲུབ་ཀྱི་བྱིན་གྱིས་བརླབས་པའི་སློབ་དཔོན་རྡོ་རྗེ་དྲིལ་བུ་པ་ཞེས་བྱ་བ་ཚེ་གཅིག་ལུས་འདི་ཉིད་ལ་ཕྱག་རྒྱ་ཆེན་པོ་མཆོག་གི་དངོས་གྲུབ་ཐོབ་པ་དེས་མཛད་དོ། ། གསུམ་པ་སློབ་དཔོན་དེ་རྣམས་ཀྱིས་མཛད་པའི་མངོན་རྟོགས་ཀྱི་སྦྱང་གཞི་སྦྱོང་ཚུལ་ལ། ལཱུ་ཧི་པས་མཛད་པའི་མངོན་པར་རྟོགས་པས་སྦྱང་གཞི་སྐྱེ་གནས་བཞི་ལས། སྒོང་སྐྱེས་གཙོ་བོར་སྦྱོང་སྟེ། ངེས་བརྗོད་བླ་མ་ལས། སྒོང་སྐྱེས་གླུ་ནི་མེད་པ་ཡིས། ། སྒྲ་དང་སྒྲ་མིན་སྤངས་པ་འོ། ། ཞེས་གསུངས་ཏེ།
སེམས་ཅན་སྒོང་སྐྱེས་ཞེས་བྱ་བ་ནང་སེམས་ཅན་དང་། ཕྱི་ཤུན་ལྤགས་དང་བཅས་པ་མའི་མངལ་ནས་ལྷན་ཅིག་ཕྱིར་འབྱུང་བ་བཞིན། མངོན་བྱང་ལྔ་ལས་གཅིག་ཅར་དུ་རྟེན་གཞལ་ཡས་ཁང་དང་། བརྟེན་པ་ལྷ་རྣམས་བསྐྱེད་པས་རྒྱུ་འབྲས་ཀྱི་རྡོ་རྗེ་འཛིན་པ་མི་འབྱུང་ཞིང་། ཐིག་ལེར་ཞུ་བ་མེད། ཞུ་བ་མེད་པས་གླུ་ཞེས་བྱ་བ་འཇིག་རྟེན་དང་མཐུན་པའི་སྒྲ་སཾ་སྐྲྀ་ཏའི་སྐད་དང་། འཇིག་རྟེན་པ་དང་མི་མཐུན་པའི་སྒྲ་མིན་ཞེས་བྱ་བ་པྲ་ཀྲྀ་ཏའི་སྐད་དང་། རྣལ་འབྱོར་མ་རྣམས་ཀྱི་བརྡས་བཏགས་པའི་སྒྲ་གླུའི་བསྐུལ་བ་མི་འབྱུང་བས་རྣམ་པར་སྤངས་པའོ། ། སློབ་དཔོན་སྤྱོད་པ་བས་མཛད་པའི་སྒྲུབ་ཐབས་ཀྱི་སྦྱང་གཞི་མངལ་སྐྱེས་སྦྱོང་སྟེ། ངེས་བརྗོད་ལས།
མངལ་སྐྱེས་གླུ་དང་བཅས་པ་ཡིས། ། སྒྲ་དང་སྒྲ་མིན་རྣམ་པར་བརྟག ། ཅེས་གསུངས་ཏེ། དཔེར་ན་སེམས་ཅན་མའི་མངལ་ནས་ལུས་ཡོངས་སུ་རྫོགས་ནས་ཕྱིར་འབྱུང་བ་བཞིན་མངོན་བྱང་ལྔ་ལས། རྒྱུ་རྡོ་རྗེ་འཛིན་པ་བསྐྱེད། དེ་འོད་དུ་ཞུ་ནས་གླུས་བསྐུལ་བ་ནི་སྒྲ་ཞེས་བྱ་བ་འཇིག་རྟེན་ལ་གྲགས་པའི་སཾ་སྐྲྀ་ཏའི་སྐད་དང་། སྒྲ་མིན་ཞེས་འཇིག་རྟེན་ལ་མ་གྲགས་པའི་པྲ་ཀྲྀ་ཏའི་སྐད་དང་། རྣལ་འབྱོར་མ་རྣམས་ཀྱི་བརྡས་བཏགས་པའི་གླུས་བསྐུལ་བ་ལ་རྣམ་པར་བརྟག་ཅེས་བརྗོད་དོ། ། དེ་ལྟར་གླུའི་བསྐུལ་ནས་འབྲས་བུ་རྡོ་རྗེ་འཆང་ཡབ་ཡུམ་དུ་བཞེངས་པའི་མཁའ་གསང་བྱིན་རླབས་ནས་འཁོར་རྣམས་མངལ་ནས་ཕྱིར་འབྱིན་པས་ན་མངལ་སྐྱེས་ཞེས་ཀྱང་བརྗོད་དོ། ། དྲིལ་བུ་པས་མཛད་པའི་སྒྲུབ་ཐབས་ཀྱི་སྦྱང་གཞི་བརྫུས་སྐྱེས་སྦྱངས་སོ།
དེ་ལྟ་བུའི་མངོན་རྟོགས་རྣམས་གང་ཟག་གཅིག་གིས་ཉམས་སུ་ལེན་ཚུལ་ལ། སྤུ་ཧྲང་པ་དཔོན་སློབ་རྣམས་ཀྱིས་གང་ཟག་ཆགས་པ་ཆེ་ཆུང་གི་དབང་དུ་བསྒོམ་པར་བཞེད་དེ། དེ་ལ་གང་ཟག་ཁ་ཅིག་ཆགས་པ་ཆེ་ཞིང་རིག་མ་བསྟེན་དགོས་པའི་རིགས་ལ་སྨིན་བྱེད་དབང་ཡང་དངོས་སུ་རིག་མ་གཏད་པའི་དབང་བསྐུར་ཞིང་། དེ་ལས་བདེ་བ་སྐྱེས་པའི་ཉམས་བསྐྱང་བ་དང་། ཉམས་ལེན་གྱི་རིམ་པ་ཡང་མངལ་སྐྱེས་ཀྱི་མངོན་རྟོགས་ལ་བྱེད། ཡང་གང་ཟག་ཁ་ཅིག་ཆགས་པ་ཡང་ཅུང་ཟད་ཆུང་ཞིང་རྟེན་ཡང་རབ་བྱུང་གི་རྟེན་ལ་གནས་པ་ལ་སྨིན་བྱེད་དབང་ཡང་དངོས་སུ་རིག་མ་མི་གཏད་པའི་དབང་ཚིག་ཙམ་གྱིས་བསྐུར་ཞིང་། ཉམས་ལེན་གྱི་རིམ་པ་ཡང་སྒོང་སྐྱེས་ཀྱི་རིམ་པ་ལ་བྱེད། འདི་དག་ཀྱང་གཙོ་ཆེ་ཆུང་གི་དབང་དུ་བྱས་པ་ཡིན་གྱི། སྤྱིར་གསང་སྔགས་ཀྱི་ཆགས་པ་ཆེ་ཆུང་གང་ཡང་གྲོལ་མི་ནུས་པ་ལྟ་བུ་ནི་མིན་ནོ། ། མལ་ལོ་ཙཱ་བ་དེ་ལྟར་མིན་ཏེ།
ལས་དང་པོ་པ་ལ་དངོས་དབང་བསྐུར་ན་བྱང་ཆུབ་ཀྱི་སེམས་ཉམས་པར་འགྱུར་ལ། བྱང་ཆུབ་ཀྱི་སེམས་ཉམས་ན་དངོས་གྲུབ་ཉམས་པར་བཤད་དེ། ཇི་སྐད་དུ། བྱང་ཆུབ་སེམས་ནི་ཉམས་གྱུར་ན། ། མ་སྨད་དངོས་གྲུབ་ག་ལ་ཐོབ། ། ཅེས་གསུངས་པའི་ཕྱིར་རོ། ། དེས་ན་རང་ལུགས་ལ་སེམས་བརྟན་པ་ཆེ་ཆུང་གི་ངོས་ནས་བཞག་སྟེ། དེ་ལ་གསུམ་གྱི། དང་པོ་གང་ཟག་ལས་དང་པོ་པ་ནི་སྤྲོས་པ་ལ་དགའ་ཞིང་། ལྷའི་ཏིང་ངེ་འཛིན་ཁོ་ན་ལ་འཇོག་མི་ནུས་པས་མངལ་སྐྱེས་ཀྱི་མངོན་རྟོགས་སྤྲོས་པ་ཆེ་བ་བསྒོམ་གསུངས།
དེ་ལ་སྤྲོས་པ་ཆེ་བའི་རྒྱུ་མཚན་ནི། མངོན་བྱང་ལྔ་ལས་རྟེན་གཞལ་ཡས་ཁང་དང་བརྟེན་པ་ལྷ་སོ་སོ་བསྐྱེད། བརྟེན་པ་ལྷ་ཡང་རྒྱུ་འབྲས་ཀྱི་རྡོ་རྗེ་འཛིན་པ་སོ་སོར་བསྐྱེད་ཅིང་འཁོར་རྣམས་མངལ་འབྱིན་བྱེད་པས་རྒྱས་པ་ཡིན་ནོ། ། གཉིས་པ་བརྟན་པ་ཅུང་ཟད་ཐོབ་པ་ནི། སྤྲོས་པ་ལ་མི་དགའ་ཞིང་མཉམ་གཞག་ལ་དགའ་བས་སྔར་ལས་ཅུང་ཟད་སྤྲོས་པ་ཆུང་བའི་མངོན་རྟོགས་སྒོང་སྐྱེས་བསྒོམ་མོ། ། དེ་ལ་སྤྲོས་པ་ཆུང་བའི་རྒྱུ་མཚན་ནི། མངོན་བྱང་ལྔ་ལས་རྟེན་དང་བརྟེན་པ་དུས་གཅིག་ལ་སྐྱེས་པས་སོ། ། གསུམ་པ་བརྟན་པ་ཆེར་ཐོབ་པས་ནི། དྲིལ་བུ་པའི་ལུས་དཀྱིལ་ཁོ་ན་བསྒོམ་མོ། ། བཞི་པ་བྱེ་བྲག་ཏུ་དཔལ་མངོན་པར་རྟོགས་པའི་དགོངས་འགྲེལ་ངོས་བཟུང་བ་ལ་གཉིས་ཏེ།
རྒྱ་གར་གྱི་པཎ་གྲུབ་རྣམས་ཀྱིས་ཇི་ལྟར་བཀྲལ་བ་ངོས་བཟུང་བ་དང་། བོད་ཀྱི་མཁས་པ་རྣམས་ཀྱི་འགྲེལ་པ་ངོས་བཟུང་བའོ། ། དང་པོ་ལ་གཉིས་ཏེ། ཚིག་འགྲེལ་དང་། དོན་འགྲེལ། དང་པོ་ནི། དཔལ་མངོན་པར་རྟོགས་པ་ལ་སློབ་དཔོན་ལ་བ་པས་མཛད་པའི་འགྲེལ་པ། པྲཛྙཱ་རཀྵི་ཏའམ། བརྟག་པའི་རྡོ་རྗེ་ཞེས་པས་མཛད་པའི་འགྲེལ་པ། ཀུ་མ་ར་་་་་་གཞོན་ནུ།
བྱང་ཆུབ་་་་་་བོ་དྷིའི་འགྲེལ་པ། ཇོ་བོ་རྗེའི་འགྲེལ་པ། དཔའ་བོ་རྡོ་རྗེའི་་་་་་འདི་ཡང་ཟངས་དཀར་ལོ་ཙཱ་བ་ཡིན་ནམ་སྙམ་འགྲེལ་པ་སྟེ་ཚིག་འགྲེལ་ལྔའོ། ། གཉིས་པ་དོན་འགྲེལ་ནི། བི་བྷུ་ཏ་ཙནྟྲས་འགྲེལ་པ་སྡོམ་འབྱུང་ཞེས་པ་དང་། དེ་ཉིད་གསལ་བར་བྱེད་པ་ཁྱད་པར་གསལ་བྱེད་དང་རྩ་འགྲེལ་གཉིས་མཛད། ཨ་བྷྱ་ཀ་རས་སྒྲུབ་ཐབས་འཁྲུལ་སྤོང་མཛད། ནཱ་རོ་པའི་སློབ་མ་རྒྱ་གར་དྷ་རི་པས་སྒྲུབ་ཐབས་དང་། དཀྱིལ་ཆོག་གཉིས་མཛད། དེ་ལྟར་ན་དོན་འགྲེལ་གསུམ་མོ། །
གཉིས་པ་བོད་ཀྱི་མཁས་པ་རྣམས་ཀྱི་འགྲེལ་པ་ངོས་བཟུང་བ་ནི། ལོ་ཆེན་རིན་ཆེན་བཟང་པོའི་འགྲེལ་པ་དང་། འདི་ཇོ་བོ་རྗེའི་རྗེས་འབྲང་ཡིན། སྤུ་ཧྲང་གྲགས་མཆོག་ཤེས་རབ་ཀྱི་སློབ་མ་་་་་་རྗེ་བཙུན་གྱི་སློབ་མ་དམར་ཆོས་ཀྱི་རྒྱལ་པོ་དང་། དམར་ཆོས་ཀྱི་རྒྱལ་མཚན་དང་། གློ་བོ་ལོ་ཙཱ་བ་ཤེས་རབ་རིན་ཆེན་ལ་སོགས་པ་རྣམས་ཀྱིས་མཛད་པའི་འགྲེལ་པ་བཅུ་གཅིག་ཙམ་ཡོད་གསུངས། ས་སྐྱ་པ་ལ་གཉན་ཕུལ་ཆུང་པའི་དབོན་པོ་པུཎྱ་བཛྲའི་་་་་་བསོད་ནམས་རྡོ་རྗེ། འགྲེལ་པ་དང་། དགའ་ལྡན་པ་ཆོས་ཀྱི་རྒྱལ་མཚན་གྱིས་བྱས་པའི་འགྲེལ་པའོ་་་་་་རྗེ་བཙུན་གྱི་སློབ་མ་ཡིན་གསུང་། ། གཉིས་པ་སྒྲུབ་ཐབས་དངོས་ལ་གསུམ་སྟེ།
གང་གིས་བསྒོམ་པའི་གང་ཟག དེས་་་་་་ས་བཅད་ཕྱི་མ་གཉིས་པོ་འདིའི་དོན་ཤེས་པར་འདོད་ན་ཡོན་ཏན་འོད་ཟེར་གྱིས་མཛད་པའི་ལཱུ་ཧི་པའི་དོན་འགྲེལ་ཟིན་བྲིས་སུ་བལྟ་བར་བྱའོ། ། བསྒོམ་པའི་ལམ། དེ་ལྟར་བསྒོམ་པའི་འབྲས་བུའོ། ། དང་པོ་ནི། སློབ་དཔོན་དྲིལ་བུ་པས། འགྲོ་ཀུན་དོན་ལ་རབ་གཞོལ་བ། ། རང་རྒྱུད་སྔགས་དང་རྣལ་འབྱོར་ཤེས། ། ཞེས་གསུངས་པའི་ཉམས་ལེན་ནི། བྱང་ཆུབ་སེམས་དཔའི་སྤྱོད་པ་ལ་འཇུག་པ་ལ་ཇི་ལྟར་བཤད་པ་བཞིན་བྱང་ཆུབ་ཀྱི་སེམས་གོམ་པར་བྱས་ལ།
གསང་སྔགས་ཀྱི་རྒྱུད་སྡེ་ལ་ཇི་ལྟར་གསུངས་པ་བཞིན་དབང་བསྐུར་བ་ཐོབ་ཅིང་དམ་ཚིག་དང་སྡོམ་པ་ལ་གནས་པ། འཁོར་ལོ་བདེ་མཆོག་གི་རྒྱུད་ཤེས་པ། འདིའི་སྔགས་དག་པར་བྱ་བའི་ཕྱིར་བཏུ་བ་དང་། བཏུས་པའི་སྔགས་ལ་བཟླས་པ་དང་། བསྐྱེད་པའི་རིམ་པ་བསྒོམ་པ་ལ་བྱང་བ་ཅིག་གིས་བསྒོམ་པ་ནི་ལས་དང་པོ་པའི་རྣལ་འབྱོར་དབང་ཕྱུག་གོ ། གང་དུ་བསྒོམ་པའི་གནས་ནི། སྤྱིར་ལས་དང་པོ་པའི་འཚེ་བ་མེད་ཅིང་བཀྲ་ཤིས་པའི་གནས་སུ་བསྒོམ་པ་ཁྱད་པར་དུ་བསྔགས་པའམ། ཡང་ན་དུར་ཁྲོད་དུ་བསྒོམ་ཡང་རུང་སྟེ་བར་ཆད་འོང་གི་དོགས་ནས་བསྒོམ་པ་ལ་བརྩོན་འགྲུས་རྩོམ་པའི་དགོས་པ་ཡོད་པའོ། ། བསྒོམ་པའི་དུས་སུ་རྣལ་འབྱོར་པའི་གདན་ལ་རོ་གདན་བཏིང་བར་བསམ་པའམ། ཡང་ན་རོ་རས་ཞེས་པ་རོ་དུར་ཁྲོད་དུ་བསྐྱལ་བའི་གོས་བླངས་ལ།
བཏིང་པའི་དགོས་པ་ནི། རོ་ལ་བདག་མེད་པ་བཞིན་དུ། རྣལ་འབྱོར་པས་ཀྱང་བདག་མེད་རྟོགས་པ་དང་། བདག་མེད་ལ་འདྲིས་ཤིང་གོམ་པར་བྱེད་པའི་དགོས་པ་ཡོད་དོ། ། བསྒོམ་པའི་དུས་ཀྱི་ཁ་བལྟ་ཕྱོགས་ལ། སྔགས་ཀྱི་རྒྱུད་སྡེ་ཕལ་ཆེར་ལ་ཤར་དུ་བལྟ་བར་བཤད་པ་ནི། ཤར་ཕྱོགས་སུ་དབང་པོ་གནས་པ་དང་། ཉི་ཟླ་འོང་བས་བཀྲ་ཤིས་པའི་ཕྱོགས་ཡིན་པ་ལ་དགོངས་སོ། ། བྱ་སྤྱོད་ཕལ་ཆེར་དང་། དུས་འཁོར་ལས་ཤར་དང་།
བྱང་ཐབས་ཀྱི་ཕྱོགས་དང་། ལྷོ་དང་ནུབ་ཤེས་རབ་ཀྱི་ཕྱོགས་ཟེར་ནས་ཤེས་རབ་ཀྱི་ཕྱོགས་སུ་བལྟ་བར་བཤད་པ་བཞིན་ནོ། ། འདིར་ཡང་ཤེས་རབ་ཀྱི་ཕྱོགས་ལྷོར་ཞལ་བསྟན་པའི་རྒྱུ་མཚན་ནི། ཤེས་རབ་ཀྱི་རྒྱུད་གཙོ་བོར་བྱེད་པའི་སྐོར་ཕྱོགས་ལ་ལྟོས་ན་གཡས་བསྐོར་ཐབས། གཡོན་བསྐོར་ཤེས་རབ་ལས། འདིར་གཡོན་བསྐོར། ལག་པ་ཡང་གཡས་པ་ཐབས། གཡོན་པ་ཤེས་རབ་ལ། འདིར་བྱ་བ་ཐམས་ཅད་གཡོན་པས་བྱེད། རྐང་པ་ཡང་གཡས་པ་ཐབས།
གཡོན་པ་ཤེས་རབ་ལ། འདིར་གཡོན་པ་སྔོན་ལ་འོང་། ཕྱོགས་ལ་ཤར་དང་བྱང་ཐབས། ལྷོ་དང་ནུབ་ཤེས་རབ་ལས། འདིར་ལྷོར་བསྟན། འོ་ན་ལྷོ་དང་ནུབ་གཉིས་ཀ་ཤེས་རབ་ཀྱི་ཕྱོགས་ཡིན་པ་ལ། ནུབ་ཏུ་མི་བལྟ་ཞིང་ལྷོར་བལྟ་བའི་རྒྱུ་མཚན་གང་ཞེ་ན། འདིར་ལྷོར་བལྟ་བ་ལ་དགོས་པ་ཁྱད་པར་ཅན་ཡོད་དེ། སྤྱིར་གདུལ་བྱ་གང་ན་ཡོད་པ་དེར། འདུལ་བྱེད་ཀྱང་གཟིགས་དགོས་པ་ལས།
བདེ་མཆོག་གི་གདུལ་བྱ་ནི་དྲག་པོ་དབང་ཕྱུག་འཁོར་བཅས་ཡིན་པ་ལྷོར་ཡོད་པ་དང་། གཞན་ཡང་གླིང་གསུམ་ན་སྐྱེས་པའི་མི་རྣམས་ནི་ལོངས་སྤྱོད་ཆེ་ཞིང་དབང་པོ་བརྟུལ་ལ་ཆོས་ཀྱི་སྣོད་མ་ཡིན་པར་དགོངས་ནས་མ་གཟིགས་ཤིང་། ལྷོ་འཛམ་བུ་གླིང་པ་རྣམས་ལོངས་སྤྱོད་ཆུང་ཞིང་དབང་པོ་རྣོ་ལ་ཆོས་ཀྱི་སྣོད་དུ་གྱུར་པར་དགོངས་པ་དང་། དུས་གསུམ་གྱི་སངས་རྒྱས་རྣམས་ཀྱང་འཛམ་བུ་གླིང་པའི་མིའི་ལུས་རེ་རེ་ལ་བརྟེན་ནས་མངོན་པར་རྫོགས་པར་སངས་རྒྱས་པར་བཞེད་པས་དག་པའི་ཞིང་ཡིན་པ་ལ་དགོངས་པ་དང་། ཡང་བྷ་ཝ་བྷ་དྲས་ཞལ་ལྷོར་བསྟན་པ་ནི། ཤེས་རབ་ཀྱི་ཕྱོགས་དང་དགའ་བའི་ཡུལ་ཡིན་པས་སོ། ། ཞེས་དང་། ལ་བ་པས་ཞལ་ལྷོར་བསྟན་ཤེས་རབ་ཀྱི་ཕྱོགས་སུ་བཤད་པའི་དོན་ནི་གོང་དང་འདྲ་ལ། དགའ་བ་ནི། ཕྱོགས་ལ་ལྟོས་ན་འཇིག་རྟེན་པའི་ཤར་མཆོག་དགའ་དང་།
བྱང་ཁྱད་དགའ་ལས། འཇིག་རྟེན་པའི་ལྷོ་རྣལ་འབྱོར་པའི་ཤར་སྐྱེ་དཀའ་བ་དགའ་བ་བཞིའི་ནང་གི་དགའ་བ་དང་། འཇིག་རྟེན་པའི་ནུབ་རྣལ་འབྱོར་པའི་བྱང་ལྷན་སྐྱེས་ཡིན་པས་ཁྱད་པར་འཕགས། དེ་ལས་དགའ་བའི་ཕྱོགས་ལྷོ་ཡིན་པ་སྐྱེ་དཀའ་བ་ལ་བལྟས་པས་ལན་ཅིག་དོན་གྲུབ་བོ་གསུངས་སོ། ། དེ་རྣམས་ཀྱིས་ཡོན་ཏན་འོད་ཟེར་གྱི་གསུང་རབ་ལས་འབྱུང་ཚུལ་བཤད་ཟིན་ཏོ།། །། འདིར་སྨྲས་པ། འགྲོ་བའི་མགོན་རྣམས་སེམས་ཅན་དོན་དུ་དམྱལ་བ་དག་ཏུ་སྤྲོ་བཞིན་འགྲོ། ། འགྲོ་བ་འདི་དག་ཐེག་མཆོག་ལ་ཞུགས་དེ་རྣམས་བཞིན་དུ་གོང་དུ་འགྲོ། ། འགྲོ་བ་གང་གི་སྡིག་པ་སྤྱད་ན་ཆུ་བོ་བཞིན་དུ་འོག་ཏུ་འགྲོ། ། འགྲོ་འོང་གནས་མེད་རྟོགས་པ་གང་དེས་འཁོར་བ་རྒྱ་མཚོའི་ཕ་རོལ་འགྲོ། །
གང་དེའི་སྐྱེས་བུ་གང་དེས་ཐམས་ཅད་མཁྱེན། ། དེ་དེའི་སྐྱེས་བུ་གང་དེས་ཀུན་ལ་བརྩེ། ། དེ་དེའི་སྐྱེས་བུ་གང་དེ་ནུས་པར་ལྡན། ། དེ་དེའི་སྐྱེས་བུ་འཇིག་རྟེན་འདི་ན་དཀོན། ། རྒྱལ་བའི་བསྟན་འཛིན་རྒྱལ་སྲས་ཀྱིས། ། གསུང་གི་བདུད་རྩི་གསུང་བ་འདི། ། དོན་གཉེར་རྣམས་ཀྱི་དོན་འགྲུབ་ཕྱིར། ། དག་པའི་ཡིད་ཀྱིས་དག་པར་བཀོད། ། བར་སྐབས་ཀྱི་ཚིགས་སུ་བཅད་པའོ།། ༈ །།སྤྱི་དོན་ལྔ་པ་ཡོངས་འཛིན་དམ་པ་ཆོས་དཔལ་བཟང་པོའི་གསུང་རབ་ལས་འབྱུང་ཚུལ་བཤད་པ་ནི།
འགྲོ་བའི་དཔལ་མགོན་ཐུབ་དབང་གསུང་གི་སྐྱེ་བོ་ཀུན་གྱི་རྣ་བའི་དཔལ། ། དེ་བཞིན་དཔལ་ལྡན་ས་སྐྱའི་རྗེ་བཙུན་གསུང་རབ་སྐལ་བཟང་ཀུན་གྱི་དཔལ། ། རྨད་བྱུང་དཔལ་ལྡན་ཀུན་དགའ་བཟང་པོའི་ལེགས་བཤད་སངས་རྒྱས་བསྟན་པའི་དཔལ། ། དེ་འདྲའི་དཔལ་གྱིས་ཉེ་བར་མཛེས་པའི་སློབ་བུ་དེ་དག་བསྟན་འགྲོའི་དཔལ། ། ཞེས་པའི་བསྟོད་ཚིག་གི་ཡུལ་དམ་པར་གྱུར་པ་ཡོངས་འཛིན་ཆོས་དཔལ་བཟང་པོས་མཛད་པའི་དཔལ་འཁོར་ལོ་བདེ་མཆོག་གི་རྣམ་པར་བཤད་པ་སྨྲ་བ་ངན་འཇོམས་རིན་ཆེན་བསམ་འཕེལ་ཞེས་བྱ་བ་ལས་འདི་ལྟར་འབྱུང་སྟེ། གངས་ཅན་འདི་ན་མཁས་པའི་དཔལ་འཛིན་འགའ། ། ཀུན་གྱི་མན་ངག་བཅུད་བསྡུས་ལེགས་བཤད་ཀྱིས། ། སྐྱེས་བུ་གྲོལ་བར་འདོད་པའི་གཞུང་འདི་དག ། ཐུབ་པའི་དགོངས་མིན་དོགས་ནས་བརྡ་སྤྲད་བགྱི། ། ཐུབ་དབང་རྒྱལ་ཚབ་མི་ཕམ་མགོན་པོ་ཡིས། །
རྗེས་འཇུག་བསྟན་པ་འཛིན་དང་སྐྱོང་བ་ཡི། ། སྐྱེས་བུ་མཁས་པ་རྣམས་ལ་གནད་ཀྱི་དོན། ། ཚིགས་སུ་བཅད་པའི་དགོངས་པ་འདི་ལྟར་གསུངས། ། གང་ཞིག་རྒྱལ་ལས་ཆེས་མཁས་འཇིག་རྟེན་འདི་ན་ཡོད་པ་མ་ཡིན་ཏེ། ། མ་ལུས་དེ་ཉིད་མཆོག་ནི་ཀུན་མཁྱེན་གྱིས་མཁྱེན་གཞན་མིན་པས། ། དེ་ཕྱིར་དྲང་སྲོང་རང་ཉིད་ཀྱིས་གཞག་མདོ་སྡེ་གང་ཡིན་དེ་མི་དཀྲུག ། ཐུབ་ཚུལ་བཤིག་ཕྱིར་དེ་ཡང་དམ་ཆོས་ལ་ནི་གནོད་པ་བྱས་པར་འགྱུར། ། ཞེས་གསུངས་པ་འདི་ཉིད་ཐུགས་ལ་བཞག་ནས། བདག་གི་འདྲེན་པ་དམ་པས་མདོ་དང་རྒྱུད་སྡེའི་རྣམ་གཞག་སོ་སོར་ཕྱེ་སྟེ་སྟོན་པར་མཛད་དོ། ། འདི་ཉིད་རིག་སྟེ་ཡང་དག་པར་རྫོགས་པའི་སངས་རྒྱས་ཀྱིས་ཀྱང་།
འདུལ་བའི་སྡེ་སྣོད་ལའང་རྩ་བའི་སྡེ་བཞི་ལས་ཕྱེ་བའི་སྡེ་པ་བཅོ་བརྒྱད་པོ་རྣམས་ཀྱང་རང་རང་གི་གཞུང་གིས་སངས་རྒྱས་ཀྱི་བསྟན་པར་འགྱུར་ཞིང་། ཐེག་པ་ཆེན་པོ་ལ་ཡང་སེམས་ཙམ་པ་དང་། དབུ་མ་པ་ལ་སོགས་པ་གསུངས་པ་ཡང་བསྟན་པ་རྣམ་པར་དག་པ་ཡིན་ལ། རྒྱུད་སྡེ་རྣམས་ལ་ཡང་གཉིས་དང་། གསུམ་དང་། བཞི་དང་། ལྔ་དང་། དྲུག་ལ་སོགས་པ་རང་རང་གི་གདུལ་བྱ་ལ་དགོངས་ཏེ་གསུངས་སོ། ། དེ་ཉིད་ཀྱི་ཕྱིར་ཆོས་ཀྱི་རྗེ་ས་སྐྱ་པཎྜི་ཏས་ཀྱང་། དག་དུག་བསྡུས་པའི་གོས་ལ་ནི། །
ཆེན་པོ་རྣམས་ཀྱི་ཆས་མི་རུང་། ། དེ་བཞིན་ཐུན་ཚགས་བསྡུས་པ་ཡི། ། ཆོས་ཀྱིས་དད་ཅན་སངས་མི་རྒྱ། ། ཞེས་གསུངས། འདིར་རྣལ་འབྱོར་གསང་མཐའི་ཚུལ་མ་འདྲེས་པར་བརྗོད་པར་བྱའོ། ། དེ་ལ་གཉིས། སྤྱིར་རྣམ་པར་གཞག་པ་དང་། སོ་སོའི་དོན་གཏན་ལ་དབབ་པའོ། ། དང་པོ་ལ་གསུམ། མདོ་དང་རྒྱུད་སྡེའི་དབྱེ་བ།
དེ་ལས་རྣལ་འབྱོར་གསང་མཐའ་ཁྱད་པར་དུ་འཕགས་ཚུལ། བླ་མ་བརྒྱུད་པ་རྣམས་ཀྱི་བསྟན་བཅོས་ཇི་ལྟར་མཛད་ཅིང་དར་བའི་ཚུལ་ལོ། ། དང་པོ་ནི། རྩ་བའི་རྒྱུད་ལས། ཇི་སྲིད་མདོ་ཞེས་བྱ་བ་ལས་མ་གསུངས་ཀྱང་། དཔྱིད་ཀྱི་ཐིག་ལེ་ལས། སྒྲ་ཤེས་བྱ་ཕྱིར་བསྟན་བཅོས་གང་། ། དྲང་སྲོང་རིག་བྱེད་ཇི་ལྟ་འོ། ། དེ་ལྟར་ལས་ཀྱི་རྗེས་འབྲངས་ནས། ། མི་རྣམས་རབ་ཏུ་བྱ་བ་བྱེད། །
ཅེས་གསུངས་པ་དང་། སྒྲ་ཞེས་པ་ནང་པ་དང་། ཕྱི་རོལ་པ་གཉིས་ཀའི་ཐུན་མོང་བ་ཡིན་པས། འཇིག་རྟེན་པ་ལམ་ལ་མ་ཞུགས་པ་ལས། བཟོ་དང་ཐ་སྙད་ལ་ཞུགས་པ་རྣམས་ཁྱད་པར་དུ་བྱས་སོ། ། དེ་དག་བས་ཀྱང་མུ་སྟེགས་བྱེད་ཁྱད་པར་དུ་འཕགས་ཏེ་ལམ་འཚོལ་བ་ལ་ཞུགས་པས་སོ། ། དེ་ལའང་གཉིས་ཏེ་བསམ་གཏན་པ་དང་། རྟོག་གེ་པའོ། དང་པོ་ལ་སྐྱེ་བས་ཐོབ་པ་དང་། སྦྱོར་བ་ལས་བྱུང་བའོ། །
འདི་ལས་དབྱེ་བས་ལྟ་ལོག་སུམ་བརྒྱ་དྲུག་ཅུའི་དབྱེ་བ་ཡོད་དོ། ། རྟོག་གེ་པ་ལ་རྩ་བའི་གྲུབ་མཐའ་ལྔ་ཡོད་མོད། མཆོག་ནི་གཅེར་ བུ་པ་ཡིན་ཏེ། ། འདི་ན་གོས་མེད་གཅེར་བུ་དགེ་སློང་ལ། ། མུ་སྟེགས་རྣམས་ཀྱི་སློབ་དཔོན་སྟོན་པར་གྲགས། ཞེས་གསུངས་པས་སོ། ། རྒྱས་པར་ནི་གཞན་དུ་ཤེས་པར་བྱའོ། ། དེ་དག་ལས་ནི་གནས་མ་བུ་པ་ཁྱད་པར་འཕགས་ཏེ། ལྟ་བ་བདག་མེད་པ་ཁས་མི་ལེན་ཀྱང་། དཀོན་མཆོག་གསུམ་ལ་སྐྱབས་སུ་འཛིན་ཅིང་ལས་འབྲས་ལ་མཁས་པས་སོ། །
དེ་ལས་དངོས་པོར་སྨྲ་བ་ཉན་ཐོས་སྡེ་པ་ཁྱད་པར་འཕགས་ཏེ། ལྟ་བ་བདག་མེད་པར་འདོད་པས་སོ། ། དེ་ལས་ཀྱང་ཐེག་པ་ཆེན་པོ་སེམས་ཙམ་པ་ཁྱད་པར་འཕགས་ཏེ། ཆེན་པོ་བདུན་དང་ལྡན་པར་འདོད་པས་སོ། དེ་ལས་ཀྱང་ཐེག་པ་ཆེན་པོ་དབུ་མ་པ་ཁྱད་པར་འཕགས་ཏེ། ཆོས་ཐམས་ཅད་སྤྲོས་བྲལ་དུ་འདོད་པས་སོ། ། དེའང་རྩ་བའི་རྒྱུད་ལས། ཇི་སྲིད་མདོ་བྱ་སྤྱོད་པ་ནི། ། རྣལ་འབྱོར་གསང་མཐའི་དབྱེ་བ་ཉིད། ། སེམས་ཅན་མོས་པས་འཇུག་པ་རྣམས། །
དེ་དང་དེ་ལ་དགའ་བ་ཡིན། ། ཞེས་གསུངས་པའི་མདོའི་དོན་ཅུང་ཟད་ཙམ་མོ། ། ད་ནི་རིག་པ་འཛིན་པའི་སྡེ་སྣོད་ཀྱི་ཚུལ་བརྗོད་པར་བྱ་སྟེ། དེ་ལ་རིག་པ་ནི་མེ་ཏོག་ཕོག་པའི་ལྷ་དང་། དེའི་སྙིང་པོ་ལ་སོགས་པ་ཡིན་ལ། འཛིན་པ་ནི་དང་པོ་དཀྱིལ་འཁོར་དུ་ཞུགས་ཏེ་མེ་ཏོག་ཕོག་པའི་ལྷ་དང་། དེའི་སྙིང་པོ་བཟུང་ནས་ལྷའི་རྣལ་འབྱོར་རམ་བསྐྱེད་རྫོགས་ཡན་ལག་དང་བཅས་པ་ལམ་དུ་བྱས་པས། ཚེ་འདི་ཉིད་དམ་སྲིད་པ་བར་དོའམ། སྐྱེ་བ་བརྒྱུད་ནས་འབྲས་བུ་མཐར་ཐུག་བཅུ་གསུམ་རྡོ་རྗེ་འཛིན་པ་ཐོབ་པར་འདོད་ཅིང་། དེའི་ཞར་ལ་དམན་པ་ཞི་སོགས་དང་།
འབྲིང་བསྒྲུབ་པ་ཆེན་པོ་བརྒྱད་ཐོབ་པར་འདོད་པའོ། ། དེ་གཉིས་ཀྱི་ཁྱད་པར་ཡང་། རིག་པ་མཆོག་གི་རྒྱུད་ལས། དོན་གཅིག་ན་ཡང་མ་རྨོངས་དང་། ། ཐབས་མང་དཀའ་བ་མེད་པ་དང་། ། དབང་པོ་རྣོན་པོའི་དབང་བྱས་ཏེ། ། སྔགས་ཀྱི་ཐེག་པ་ཁྱད་པར་འཕགས། ། ཞེས་གསུངས་པས། རྟོགས་བྱ་ལྟ་བ་དང་། ཐོབ་བྱ་འབྲས་བུ་དང་།
སྤྱོད་པ་ཕུལ་དུ་ཕྱིན་པ་གཅིག་ནའང་། ཁྱད་པར་དུ་འཕགས་པ་བཞིའི་ཁྱད་པར་དུ་འཕགས་སོ། ། རྒྱས་པར་རྒྱུད་སྡེ་སྤྱིའི་རྣམ་གཞག་ལས་ཤེས་པར་བྱའོ། ། དེ་ལྟར་ཁྱད་པར་དུ་འཕགས་པའི་རྒྱུད་སྡེའི་དབྱེ་བ་ལའང་། རྒྱུད་སྡེ་དང་སློབ་དཔོན་རྣམས་ཀྱི་དགོངས་པ་མི་མཐུན་པ་དུ་མ་ཡོད་མོད་ཀྱང་། དཔལ་ནཱ་རོ་ཏ་པའི་གྲུབ་ཆེན་ལ་བ་པའི་ལེའུ་ཉི་ཤུ་རྩ་དྲུག་པའི་འགྲེལ་པར། བྱ་བ་དང་། སྤྱོད་པ་དང་། རྣལ་འབྱོར་རྣམས་དང་། རྣལ་འབྱོར་མ་ཆེན་མོ་བྱ་བ་དང་།
སྦྱོར་བ་ལྷན་ཅིག་མཉམ་པར་གྱུར་པ་བྱེད་པའོ། ། ཞེས་བཤད་པའང་། སྒྱུ་འཕྲུལ་དྲ་བ་ལས། ཐེག་པ་སྣ་ཚོགས་ཐབས་ཚུལ་གྱིས། ། ཞེས་གསུངས་པའི་དོན་ཡིན་ཞེས་གསུངས་པ་དང་། ལེའུ་ལྔ་བཅུ་རྩ་གཅིག་པའི་རྗེས་སུ་འབྲངས་ནས་རྒྱུད་སྡེ་དྲུག་ཏུ་བཞེད་དོ། ། དེ་ལ་བྱ་བའི་རྒྱུད་ནི་ལེགས་པར་གྲུབ་པ་ལ་སོགས་ཏེ། ཕྱིས་ལུས་ངག་གི་བྱ་བ་གཙོ་བོར་སྟོན་པས་སོ། ། དེ་ཡང་སློབ་དཔོན་སངས་རྒྱས་གསང་བས་བསམ་གཏན་ཕྱི་མའི་འགྲེལ་པར། འདི་ནི་ཕྱིའི་བྱ་བ་གཙོ་བོར་གྱུར་པ་ཡིན་ནོ། །
ཞེས་གསུངས་པའི་ཕྱིར་རོ། ། སྤྱོད་པའི་རྒྱུད་ནི་རྣམ་པར་སྣང་མཛད་མངོན་པར་བྱང་ཆུབ་པའི་རྒྱུད་ལ་སོགས་ཏེ། སློབ་དཔོན་འཕགས་པ་ལྷས་རྣམ་པར་སྣང་མཛད་མངོན་པར་བྱང་ཆུབ་པ་ཞེས་བྱ་བ་སྤྱོད་པའི་རྒྱུད་ལས་ཞེས་བཤད་ཅིང་། སྤྱོད་པ་ཞེས་པ་ཕྱི་ལུས་ངག་དང་། ནང་ཏིང་ངེ་འཛིན་ཆ་མཉམ་པར་སྤྱོད་པ་སྟེ། སློབ་དཔོན་སངས་རྒྱས་གསང་བས་རྣམ་སྣང་མངོན་བྱང་གི་བསྡུས་དོན་ལས། འདི་ནི་ཕྱི་དང་ནང་གི་རྣལ་འབྱོར་གཉིས་ཀ་ཐུན་མོང་དུ་གྱུར་པ་ཡིན་ནོ། ། ཞེས་བཤད་པའི་ཕྱིར་རོ། ། རྣལ་འབྱོར་གྱི་རྒྱུད་ནི་དེ་ཁོ་ན་ཉིད་བསྡུས་པ་ལ་སོགས་པ་སྟེ། ནང་སེམས་ཀྱི་བྱ་བ་ལྷའི་ཏིང་ངེ་འཛིན་གཙོ་བོར་སྟོན་པ་སྟེ།
སློབ་དཔོན་ཀུན་སྙིང་གི་དེ་ཉིད་སྣང་ཆེན་གྱི་བསྡུས་དོན་ལས། རྒྱུད་འདི་ནི་བསྒོམ་པ་གཙོ་བོར་གྱུར་པ་ཡིན་པས། འདིར་བསྒོམ་པ་ཉིད་ལ་འབད་པར་བྱའི། གྲངས་ཀྱི་བཟླས་པ་ནི་མ་ཡིན་ནོ། ། ཞེས་བཤད་པས་སོ། ། རྣལ་འབྱོར་ཕ་བླ་ན་མེད་པའི་རྒྱུད་ནི་དཔལ་གསང་བ་འདུས་པ་ལ་སོགས་ཏེ། ཐབས་ཤེས་ཀྱི་རྣལ་འབྱོར་སྟོན་པ་ཙམ་འདྲ་མོད་ཀྱང་། དབང་བཞི་དང་བསྐྱེད་རྫོགས་ཀྱི་རྣལ་འབྱོར་ས་བཅུ་གསུམ་དང་བཅས་པ་སྟོན་པ་སྟེ། དགོངས་པ་ལུང་སྟོན་གྱི་རྒྱུད་ལས། སངས་རྒྱས་ཀུན་གྱི་གང་བསྟེན་པའི། །
ས་གྱུར་དེ་ནི་བཅུ་གསུམ་པ། ། ཞེས་གསུངས་པས་སོ། ། རྣལ་འབྱོར་མ་བླ་ན་མེད་པའི་རྒྱུད་ནི། སྙིང་པོ་ཀྱཻ་རྡོ་རྗེ་དང་། མཧཱ་མ་ཡ་དང་། སྡོམ་འབྱུང་ལ་སོགས་པ་སྟེ། བརྗོད་བྱ་རྫོགས་རིམ་གཙོ་བོར་སྟོན་པ་སྟེ། སློབ་དཔོན་ནག་པོ་སྤྱོད་པས། བསྐྱེད་དང་རྫོགས་འབྱུང་དབྱེ་བ་ཡིན། ། བསྐྱེད་པ་རྣལ་འབྱོར་ཞེས་བྱ་སྟེ། །
རྫོགས་པ་རྣལ་འབྱོར་མ་རུ་དྲན། ཞེས་བཤད་པས་སོ། ། རྣལ་འབྱོར་མའི་མ་བླ་ན་མེད་པའི་རྒྱུད་ནི། དཔལ་ཧེ་རུ་ཀ་མངོན་པར་འབྱུང་བའི་རྒྱུད་རྣལ་འབྱོར་གསང་མཐའ་སྟེ། ལེའུ་གསུམ་པ་ལས། གཉིས་གཉིས་འཁྱུད་ལ་སོགས་པ་དག ། རྒྱུད་རྣམས་ཀུན་ཏུ་མ་གསུངས་ཏེ། ། དེ་ཉིད་བསྡུས་པ་འཁོར་སྡོམ་མམ། ། གསང་བའི་རྡོ་རྗེ་འཇིགས་བྱེད་ལས། ། དཀྱིལ་འཁོར་རྣམས་ཀྱི་མཆོག་འདི་ནི། །
མ་བྱུང་འབྱུང་བར་མི་འགྱུར་རོ། ། ཞེས་གསུངས་པས་སོ། ། འོ་ན་རྣལ་འབྱོར་གསང་མཐའ་ཟེར་བའི་རྒྱུ་མཚན་ཅི་ཡིན་སྙམ་ན། དེ་ལ་རྣལ་འབྱོར་ཞེས་པ་ནི། རྣམ་སྣང་སྒྱུ་དྲ་ལས། རྣལ་འབྱོར་ཐབས་ཀྱི་མ་ཡིན་ཞིང་། ། རྣལ་འབྱོར་ཤེས་རབ་གཅིག་པུས་མིན། ། ཐབས་དང་ཤེས་རབ་སྙོམས་འཇུག་པས། ། དེ་བཞིན་གཤེགས་པ་རྣལ་འབྱོར་གསུངས། ། ཞེས་གསུངས་པ་ལྟར།
ཐབས་བསྐྱེད་པའི་རིམ་པ་དང་། ཤེས་རབ་རྫོགས་པའི་རིམ་པ་གཉིས་སུ་མེད་པར་ཐལ་བར་སྦྱོར་བས་སོ། ། གསང་བ་ནི་རྒྱུད་སྡེ་འོག་མ་རྣམས་ལ་གབ་ཅིང་གསང་བའོ། ། མཐའ་ནི། སྒྲོན་གསལ་ལས། མཐའ་ནི་མུར་ཐུག་པའི་ཚིག ། ཅེས་གསུངས་པས་རྣལ་འབྱོར་བླ་མེད་ཀྱི་ཟབ་དོན་མཐར་ཐུག་པའོ། ། དེ་ལྟ་བུའི་རྒྱུད་ལ་གསུམ། རྩ་བའི་རྒྱུད་གང་ལ་བརྟེན་པ། བཤད་པའི་རྒྱུད་ཇི་ལྟར་ཡོད་ཚུལ།
བཀའི་དགོངས་འགྲེལ་ངོས་བཟུང་བའོ། ། དང་པོ་ལ་རྒྱུད་རྒྱས་པ་དང་། བསྡུས་པའོ། ། དང་པོ་ལ་བླ་མ་རྣམས་ཀྱི་བཞེད་ལུགས་གཉིས་འབྱུང་སྟེ། བླ་མ་ཕམ་ཐིངས་པའི་བཞེད་པས། རྒྱུད་རྒྱས་པ་འབུམ་ཕྲག་གསུམ་པ། ནམ་མཁའ་དང་མཉམ་པ། སྟོན་པ་རྡོ་རྗེ་འཆང་ཆེན་པོས་འཁོར་ས་བཅུའི་དཔའ་བོ་དང་རྣལ་འབྱོར་མ་རྣམས་ལ་གསུངས་ཏེ། ཆོས་ཀྱི་ལོངས་སྤྱོད་ཉམས་སུ་མྱོང་བ་ཙམ་མཛད་ནས་སྙིགས་མ་ལྔ་ལྡན་གྱི་གང་ཟག་རྣམས་ལ་མི་མཁོ་ཞིང་། དཔའ་བོ་དང་རྣལ་འབྱོར་མ་རྣམས་ཀྱིས་བསྡུ་བ་དཀའ་བར་དགོངས་ནས་སྒྲ་ནམ་མཁའ་ལ་རྒྱས་བཏབ་པས་ཤིན་ཏུ་གསང་བའི་རྒྱུ་མཚན་ཡིན་གསུངས་སོ། །
ཡང་བླ་མ་ནཱ་རོ་པའི་སློབ་མ་རྒྱ་གར་དྷ་རི་ཀ་པ་དང་། བལ་པོ་ཐུགས་རྗེ་ཆེན་པོ་ལ་སོགས་པ་ནི་རིན་ཆེན་བཻ་ཌཱུརྻ་ལས་གསེར་ཞུན་མས་བྲིས་པ་ཤླཽ་ཀ་འབུམ་ཕྲག་གསུམ་བྱུང་བ་དེ་ཉིད་སྙིགས་མ་ལྔ་ལྡན་གྱི་སེམས་ཅན་ལ་སློབ་པའི་ཡན་ལག་ཏུ་མ་གྱུར་པས་ནུབ་ཕྱོགས་ཨོ་ཊི་བྷི་ཤར་མཁའ་འགྲོ་མ་རྣམས་ཀྱིས་རྒྱས་བཏབ་སྟེ་བཞག་པས་རྒྱུད་སྡེ་དྲུག་པར་འཇོག་པའི་རྒྱུ་མཚན་དེ་ཡིན་ཞེས་གསུངས་སོ། ། རྒྱུ་མཚན་གཉིས་པ་ནི་རྩོད་དུས་ཀྱི་ཐམས་ཅད་མཁྱེན་པ་ཤནྟི་པས་རྒྱུད་མང་པོའི་འགྲེལ་པ་མཛད་ཀྱང་། འདིའི་འགྲེལ་པ་རྩོམ་པའི་གྲབ་མཛད་པས་ཞལ་ནས་ཁྲག་སྐྱུགས་པས་རྩོམ་མ་ནུས་ཏེ། བཀའ་གཉན་པས་གསང་བའམ་དྲུག་པར་འཇོག་པའི་རྒྱུ་མཚན་དེ་ཡིན་ནོ་ཞེས་གསུངས་སོ། ། གསུམ་པ་ནི། སྤྲུལ་སྐུ་གཞན་རྣམས་ནི་མྱ་ངན་ལས་འདས་པའི་ཚུལ་བསྟན་ནས་མི་ཡུལ་དུ་མི་བཞུགས་པར་བཤད་ལ། འདིར་ནི་འཛམ་བུ་གླིང་ན་ཡུལ་ཉི་ཤུ་རྩ་བཞི་བསྡུད་བྱེད་ཀྱི་གཙོ་བོར་བཞུགས་ཏེ་སྒྲུབ་པ་པོ་རྣམས་ཀྱི་རྒྱུད་ལ་བྱིན་རླབས་མྱུར་དུ་འཇུག་པས་རྒྱུད་སྡེ་དྲུག་པར་བཞག་ཅེས་གསུངས་སོ། ། གཉིས་པ་ནི་དེ་ལྟར་རྒྱུད་རྒྱས་པའི་བཞུགས་ཚུལ་གཉིས་པོ་གང་ལྟར་ཡིན་ཡང་རུང་འཁོར་དེ་རྣམས་ཀྱི་དབུས་སུ་རྩ་རྒྱུད་རྒྱས་པ་ལེའུ་ལྔ་བཅུ་རྩ་གཅིག་པའམ། ལ་གུ་སཾ་བྷ་རའམ།
བདེ་མཆོག་ཉུང་ངུའི་རྒྱུད་ཅེས་བྱ་བ་འདིར་རྒྱུད་རྒྱས་པའི་དོན་མཐའ་དག་མ་ཚང་པར་མེད་ལ། ཚིག་ཉུང་བ་འདི་གསུངས་ཏེ་རྩ་བའི་རྒྱུད་འདི་ཉིད་དོ། ། འདིར་བླ་མ་ཕྱི་མ་ཁ་ཅིག བླ་མ་མལ་ནས་བརྒྱུད་པ་རྣམས་རྒྱུད་སྡེ་དྲུག་ཏུ་བྱེད་པ་ལ་བ་པའི་དགོངས་པར་འཆད་མོད་ཀྱང་། དེའི་དགོངས་པར་ཡང་མི་སྣང་ལ། སྔར་བཤད་པ་ལྟར་གྱི་དྲི་མེད་འོད་ལས་གསང་འདུས་དང་ཀྱཻ་རྡོར་གྱི་རྒྱུད་རྣམས་ཀྱང་གཉིས་མེད་ཀྱི་རྒྱུད་དུ་གསུངས་པ་ལ་སོགས་པའི་གནོད་པས་མི་ལེགས་སོ་ཞེས་ཟེར་མོད། འདི་ནི་རྣམ་པར་མ་བཅད་པ་ཆེན་པོ་སྟེ། ངེས་དོན་དུ་གཉིས་མེད་ཀྱི་རྒྱུད་ཡིན་པ་དང་། རྒྱུད་སྡེ་བཞིའི་དབྱེ་བ་མི་འགོག་མོད། ལ་བ་པའི་དགོངས་པ་ཡིན་ཞེས་པའང་སྔར་ལེའུ་ཉི་ཤུ་རྩ་དྲུག་པའི་འགྲེལ་པའི་ལུང་གི་གྲུབ་ཅིང་།
དྲུག་ཏུ་བྱེད་པ་ལ་གནོད་བྱེད་ཡོད་དོ་ཞེས་པ་ནི། གྲུབ་ཆེན་དང་རྒྱུད་གཉིས་འགོག་པ་སྟེ། གྲུབ་ཆེན་སྤྱོད་པའི་རྡོ་རྗེས་སྤྱིར་རྒྱུད་སྡེ་བཞིར་དབྱེ་ཞིང་། དེའི་ནང་ནས་མ་རྒྱུད་རྫོགས་རིམ་ཟབ་པར་གནས། མངོན་རྟོགས་ཀྱི་སྐབས་སུ། བདེ་མཆོག་འཁོར་ལོ་གསང་བའི་དོན། ། གྲུབ་པའི་གསང་སྔགས་ཀུན་བསྡུས་ནས། ། བརྡ་ཡི་སྐད་ཀྱི་སྦས་པ་སྟེ། ། ཞེས་སྦས་དོན་གྱི་མན་ངག་ཏུ་གསུངས་པས་དྲུག་པར་ངེས་ཤིང་། རྣམ་པ་གཅིག་ཏུ་ན།
རྡོ་རྗེ་འཆང་ཉིད་འགོག་པ་སྟེ། རྩ་རྒྱུད་ལེའུ་གསུམ་པར། གསང་བའམ་རྡོ་རྗེ་འཇིགས་བྱེད་ཞེས་པས་ཕ་རྒྱུད་དང་། འཁོར་སྡོམ་དང་ཞེས་པས་མ་རྒྱུད་བསྟན་ལ། རྣལ་འབྱོར་རྣམས་ཀྱི་མཆོག་འདི་ནི། ། མ་བྱུང་འབྱུང་བར་མི་འགྱུར་རོ། ། ཞེས་རྒྱུད་སྡེ་དྲུག་པ་གསང་མཐའ་གསལ་བར་གསུངས་པའི་ཕྱིར་རོ། ། འགྲེལ་པ་པོས་དེ་ལྟར་བཤད་པ་མེད་པའི་ཕྱིར་ཞེས་པ་བརྫུན་ཏེ། ལ་བ་པས་བཤད་པའི་ཕྱིར། གཉིས་པ་བཤད་པའི་རྒྱུད་ལ་མཁས་པ་ཁ་ཅིག
མི་ཐུབ་ཟླ་བས། འབྱུང་དང་མཁའ་འགྲོ་ཀུན་སྤྱོད་དང་། ། ཁ་སྦྱོར་རྒྱུད་དང་བླ་མ་སྟེ། ། བཤད་རྒྱུད་རྣམ་པ་ལྔ་རུ་འདོད། ། ཅེས་བཤད་པའི་འབྱུང་གིས་སྡོམ་འབྱུང་། ཁྲག་འཐུང་སྔོན་འབྱུང་། ཕག་མོ་མངོན་འབྱུང་གསུམ། མཁའ་འགྲོས་རྡོ་རྗེ་མཁའ་འགྲོ། མཁའ་འགྲོ་རྒྱ་མཚོ། ཀུན་སྤྱོད་ཀྱིས་མཁའ་འགྲོ་ཀུན་སྤྱོད།
ཁ་སྦྱོར་རྒྱུད་ཀྱིས་སམྦུ་ཊི་དང་། རྣལ་འབྱོར་མ་བཞིའི་ཁ་སྦྱར་གྱི་རྒྱུད། བླ་མས་ངེས་བརྗོད་བླ་མ་ཟིན་པས་བཤད་རྒྱུད་རྣམ་གཞག་དགུའོ། ། ར་ལི་རྒྱུད་སོགས་གཉིས་དང་། ཕག་མོ་མངོན་པར་འབྱུང་བའི་རྒྱུད་དང་། ནམ་མཁའ་དང་མཉམ་པ་ལེའུ་གསུམ་པ་རྣམས་བརྫུས་མར་འདོད་དོ། ། དེ་ལ་བཤད་རྒྱུད་སྟོན་བྱེད་ཀྱི་ལུང་དེ་ཚད་མར་བྱེད་དམ་མི་བྱེད། དང་པོ་ལྟར་ན་ནང་འགལ་ཏེ་བཤད་རྒྱུད་རྣམ་པ་ལྔ་རུ་འདོད། ཞེས་གསུངས་ཀྱི། དགུ་རུ་འདོད་ཅེས་མ་གསུངས་པའི་ཕྱིར་རོ། །
ཕྱི་མ་ལྟར་ན་ལུང་དྲངས་པ་དོན་མེད་པའི་ཕྱིར་ཞེས་གསུངས་སོ། ། ཡང་ཕྱིས་ཀྱང་ཁ་ཅིག ཀུན་སྤྱོད་ཁ་སྦྱོར་རོ། ། རྡོ་རྗེ་མཁའ་འགྲོ། ངེས་བརྗོད་བླ་མ། སྡོམ་འབྱུང་། ཕག་མོ་མངོན་འབྱུང་ཡང་ངེས་བརྗོད་ལས་ཕྱུང་བའམ། བཤད་རྒྱུད་ཡིན་པས་དྲུག་གོ་ཞེས་ཟེར་ཞིང་། མཁའ་འགྲོ་རྒྱ་མཚོ་དང་། རྣལ་འབྱོར་མ་བཞི་ཁ་སྦྱར་ཆ་མཐུན་གྱི་རྒྱུད་ཡིན་ལ།
སྤྱིར་རྩ་བཤད་གཉིས་མ་ངེས། ཕྱོགས་མཐུན་གྱི་རྒྱུད་ཡོད་ཅིང་། བོད་སྔ་མ་ཁ་ཅིག ཧེ་རུ་ཀ་མངོན་འབྱུང་བཤད་རྒྱུད་དུ་འདོད་ཅིང་། དེ་ཡང་དབང་བསྐུར་བའི་བཤད་རྒྱུད་ཡིན་ཟེར་མོད་ཀྱང་། རྩ་རྒྱུད་ལས་མི་འབྱུང་བའི་དབང་གི་རྣམ་གཞག་ཆེར་མེད་པ་དང་། གཞན་བཤད་རྒྱུད་དུ་མི་འགྲོ་བའི་རྒྱུ་མཚན་གསལ་བར་མི་སྣང་བས། ཕྱོགས་མཐུན་གྱི་རྒྱུད་ཡིན་ཟེར་རོ། ། འདི་ཡང་མ་བརྟགས་པ་སྟེ། གཞན་ལ་གསང་མཐའ་དྲུག་ཏུ་གསུངས་པ།
ལ་བ་པས་བཤད་བཞིན་དུ་འགྲེལ་པ་གང་ནའང་འདུག་པ་མ་མཐོང་ཟེར་བཞིན་དུ་ཁྱེད་ཀྱིས་དྲུག་འདོད་པའི་ལུགས་དེ་འགྲེལ་པ་གང་ནས་བཤད། སྡོམ་འབྱུང་བཤད་རྒྱུད་ཡིན་ཏེ། སྐུའི་དག་པ་ལ་ཕན་པ་ཧེ་རུ་ཀ་ཕྱག་གཉིས་པ་སོགས་སྟོན་པས་སོ་ཞེས་ཟེར་མོད། དེ་ལྟ་ན་ནི་དཀྱིལ་འཁོར་གྱི་ལྷ་རྣམས་ནི་ཞལ་གསུམ་ཕྱག་དྲུག་པར་བྱེད་རིགས་པར་འགྱུར་རོ། ། དེས་ན་མཁས་པ་བཞད་གད་ཀྱི་གནས་ཡིན་ནོ། ། ཧེ་རུ་ཀ་མངོན་འབྱུང་ནས་རྩ་རྒྱུད་ན་མེད་པའི་དབང་གི་རྣམ་གཞག་མེད་ཅེས་སྨྲ་བ་ཡང་ལེགས་པར་མ་རྟོགས་པ་སྟེ། དཔའ་བོ་བསྐུལ་བ། དབྱངས་སྐྱོང་གི་སྔགས། བརྟུལ་ཞུགས་ཀྱི་སྤྱོད་པ་བཅུ་བཞི་སོགས་གྲུབ་ཆེན་སྤྱོད་པའི་རྡོ་རྗེའི་དཀྱིལ་འཁོར་གྱི་རྣམ་གཞག་དེ་ནས་འབྱུང་བའི་ཕྱིར། དེ་ལྟར་དུ་སྨྲ་བ་ནི་བག་ཆོལ་འབའ་ཞིག་གོ །
ཆ་མཐུན་དང་ཕྱོགས་མཐུན་གྱི་རྒྱུད་ཞེས་པའང་ཡོ་གའི་བརྡ་ཆད་ཡིན་པས་ཕན་ཚུན་བསྲེ་བར་མི་བྱའོ། ། དེས་ན་རང་གི་ལུགས་ནི་རྗེ་བླ་མ་ཉིད་ཀྱི་གསུང་ལས་འབྱུང་བ་འདི་བཞིན་དུ་རྒྱུད་ནའང་གནས་པས་བཤད་པའི་སྲོལ་ནི་བཞི་སྟེ། རྣལ་འབྱོར་གསང་མཐའ་ལྟར་བཤད་པ། མ་རྒྱུད་སྤྱི་ལྟར་བཤད་པ། དུས་འཁོར་ལྟར་བཤད་པ། འདུས་པ་འཕགས་ལུགས་ལྟར་བཤད་པའོ། ། དང་པོ་ནི་ནཱ་རོ་པའི་གདམ་ངག་གི་བཤད་པ་ཕམ་ཐིང་པ་ནས་རིམ་གྱིས་བརྒྱུད་ནས་བྱུང་བའི་ཚུལ་ནི། རྩ་རྒྱུད་དང་བཤད་རྒྱུད་ལྔ་སྦྱར་ནས་འཆད་པར་མཛད་དེ། སྐར་རྒྱལ་ཟླ་བའི་རྩ་རྒྱུད་ཀྱི་འགྲེལ་པ་ལས། འབྱུང་དང་མཁའ་འགྲོ་ཀུན་སྤྱོད་དང་། །
ཁ་སྦྱར་རྒྱུད་དང་བླ་མ་སྟེ། ། བཤད་རྒྱུད་རྣམ་པ་ལྔ་རུ་འདོད། ། ཞེས་གསུངས་པ་ལྟར་འདོད་དེ། འབྱུང་གིས་རྩ་རྒྱུད་དུ་དབང་གི་བཤད་པ་མི་གསལ་བ་གསལ་བར་སྟོན་པ་ཧེ་རུ་ཀ་མངོན་འབྱུང་ཟིན། མཁའ་འགྲོས་མངལ་སྐྱེས་ཀྱི་མངོན་རྟོགས་གསལ་བར་བྱེད་པ་རྡོ་རྗེ་མཁའ་འགྲོ། ཀུན་སྤྱོད་ཀྱིས་སྒོང་སྐྱེས་ཀྱི་མངོན་རྟོགས་གསལ་བར་བྱེད་པ་རྣལ་འབྱོར་མ་ཀུན་སྤྱོད། ཁ་སྦྱོར་གྱིས་རྫོགས་རིམ་གསལ་བར་བྱེད་པ་སམྦུ་ཊི། བླ་མས་བསྐྱེད་རིམ་གྱི་ལྷའི་ཞལ་ཕྱག་དང་ལས་ཚོགས་གསལ་བར་བྱེད་པ་ངེས་བརྗོད་མ་རྣམས་བསྟན་པ་ཡིན་ནོ། ། གཉིས་པ་མ་རྒྱུད་སྤྱི་ལྟར་བཤད་པ་ནི། སྔར་གྱི་རྩ་བཤད་ལ་བརྟེན་ནས་སློབ་དཔོན་སྐལ་ལྡན་གྲགས་པ་དང་།
དུརྻ་ཙཎྜ་སོགས་ཀྱིས་བཤད་པའོ། ། གསུམ་པ་དུས་འཁོར་དང་མཐུན་པར་བཤད་པ་ནི། རྩ་རྒྱུད་ཀྱི་ལེའུ་དང་པོའི་ཤླཽ་ཀ་བཅུ་གཅིག་ལ་བྱང་ཆུབ་སེམས་དཔའ་ཕྱག་ན་རྡོ་རྗེས་དུས་འཁོར་དང་མཐུན་པར་བཀྲལ་བ་དེའི་རྗེས་སུ་འབྲངས་ནས་སློབ་དཔོན་པདྨ་པས་རྩ་རྒྱུད་དང་བཤད་རྒྱུད་མཁའ་འགྲོ་སྦྱར་ནས་བསྐྱེད་རྫོགས་ཐམས་ཅད་དུས་འཁོར་དང་མཐུན་པའི་བཤད་པ་མཛད་དོ། ། བཞི་པ་གསང་འདུས་དང་མཐུན་པར་བཀྲལ་བའི་ཚུལ་ནི། རྩ་རྒྱུད་དང་བཤད་རྒྱུད་སྡོམ་འབྱུང་སྦྱར་ནས་བསྐྱེད་རྫོགས་ཕལ་མོ་ཆེ་འདུས་པ་འཕགས་ལུགས་ལྟར་བྱས་ཏེ། རཏྣ་རཀྵི་ཏས་དེ་ལྟར་དུ་བྱས་སོ། ། གསུམ་པ་བཀའི་དགོངས་འགྲེལ་ངོས་བཟུང་བ་ལ་གཉིས། རྩ་རྒྱུད་ཀྱི་དགོངས་པ་འགྲེལ་བ་དང་། བཤད་རྒྱུད་ཀྱི་དགོངས་པ་འགྲེལ་བའོ། ། དང་པོ་ལ་རྩ་རྒྱུད་ཀྱི་སྟོད་ལ་བྱང་ཆུབ་སེམས་དཔའ་འམ་ཕྱག་ན་རྡོ་རྗེས་འགྲེལ་པ་མཛད་དེ།
དེ་ལའང་བསྡུས་པ་འགོས་ལོ་ཙཱ་བས་འགྱུར་མ་ཤོག་བུ་མདའ་ཚད་བཅོ་བརྒྱད་ཙམ་ཡོད་པ་ཕྱག་རྡོར་གྱིས་མཛད་ངེས་ཡིན། དེ་ལས་རྒྱས་པ་པོ་སྟི་ཁ་ལོང་ཙམ་ཡོད་པ་ཡང་འགྲེལ་པའི་བཤད་འགྲེལ་ཡིན་གསུངས་ཏེ། དུས་འཁོར་ལྟར་འགྲེལ་པ་ལ་མི་དགོས་ཁ་མེད་མིན་གསུངས། རྒྱལ་པོ་ཨིནྡྲ་བོ་དྷི་འགྲེལ་པ་དང་། ཀོང་ཀ་ན་རྒྱལ་བཟང་འམ། ལང་ཀ་རྒྱལ་བཟང་གིས་མཛད་པའི་འགྲེལ་པ་དང་། དེ་ཡང་འགྲེལ་བཤད་ལྟ་བུར་གྱུར་པ་སྐལ་ལྡན་གྲགས་པའི་འགྲེལ་པ་དང་། དེ་ཉིད་ཀྱང་རྒྱས་སུ་བཏང་བ་ཏ་ཐཱ་ག་ཏ་རཀྵི་ཏས་མཛད་པ་སྟེ་གསུམ་པོ་དགོངས་པ་ཅིག་གོ ། ལ་བ་པའམ། ལ་བི་ན་བཟའ་ཅན་ནམ།
ཀམ་པ་ལ་སྟེ་མཚན་གྱི་རྣམ་གྲངས་གསུམ་དང་ལྡན་པ་སྟེ། དེ་རྣམས་དོན་གཅིག་ཏུ་ཤེས་པར་བྱའོ། ། དེ་ཉིད་ཀྱིས་མཛད་པ་དང་། སློབ་དཔོན་བྷ་བི་ལས་མཛད་པའི་འགྲེལ་པ་སྒྲུབ་ཐབས་ཀྱི་གནས་པ་ཞེས་པ་སྟེ་གཉིས་པོ་དགོངས་པ་མཐུན། དུརྻ་ཙཎྜའམ། ཐུབ་དཀའ་ཟླ་བས་མཛད་པའི་འགྲེལ་པ་དང་། གསང་མཚན་དེ་བཞིན་གཤེགས་པའི་རྡོ་རྗེ་དང་། མཚན་དངོས་བི་བྷུ་ཏ་ཙཎྜས་མཛད་པའི་འགྲེལ་པ་དང་། དཔའ་བོ་རྡོ་རྗེ་དང་། ཟངས་དཀར་ལོ་ཙཱ་བ་གཉིས་གཅིག་སྟེ།
བསྟན་འགྱུར་བ་རྣམས་ཀྱིས་བཅུག་པ་ཡིན་གསུངས་ཏེ། དེ་རྣམས་ནི་མ་རྒྱུད་སྤྱི་ལྟར་བཀྲལ་བའི་ལུགས་སོ། ། བལ་པོ་བྷ་དན་ཏའམ། སུ་མ་ཏི་ཀིརྟིས་མཛད་པའི་འགྲེལ་པ་སྟེ། གསང་མཐའ་ལྟར་བཤད་པ་དང་ཅུང་ཟད་མཐུན་ཏེ། དེ་ལྟར་བཅུ་གཉིས་ཙམ་ཡོད་པ་ལས། རང་ལུགས་ལ་ཅུང་ཟད་ཕན་པ་སུ་མ་ཏི་དང་། ལ་བ་པའོ། ། གཉིས་པ་བཤད་རྒྱུད་ཀྱི་དགོངས་འགྲེལ་ནི། ཧེ་རུ་ཀ་མངོན་འབྱུང་ལ་གཞོན་ནུ་ཟླ་བའི་འགྲེལ་པ་ཡོད་ཅིང་ཚད་མར་བྱེད།
བཤད་བཀའ་དང་ལུང་བཀའ་ཡང་མ་ཆད་པར་ཡོད་གསུངས། རྡོ་རྗེ་མཁའ་འགྲོ་ལ་སྟོད་ལ་སློབ་དཔོན་ནོར་བཟང་གི་འགྲེལ་པ་ཡོད། དེའི་སློབ་མ་བྷ་ཝ་བྷ་དྲས་ཡོངས་རྫོགས་ལ་འགྲེལ་པ་མཛད། འདི་གཉིས་ཚད་མར་མཛད་ཀྱང་། ནཱ་རོ་པའི་མན་ངག་གི་བཤད་པ་ཆོས་ཀྱི་རྗེ་ས་སྐྱ་པཎྜི་ཏའི་བཤད་སྲོལ་ཤར་པ་ཤེས་རབ་འབྱུང་གནས་ཀྱིས་འགྲེལ་པ་ལ་མཆན་བཏབ་པའི་བཤད་བཀའ་དང་ལུང་བཀའ་མ་ཆད་པར་ཡོད་གསུངས། རྣལ་འབྱོར་མ་ཀུན་སྤྱོད་ལ་ཏ་ཐཱ་ག་ཏ་རཀྵི་ཏ། པདྨ་བཛྲ། དཔའ་བོ་རྡོ་རྗེ་གསུམ་ལས། དང་པོ་ལ་བ་རི་བ་ནས་བརྒྱུད་པའི་བཤད་བཀའ་དབང་བཀའ་ས་སྐྱ་པ་ལ་ཡོད་ཀྱང་། མན་ངག་གི་བཤད་པ་རྗེ་བཙུན་རིན་པོ་ཆེའི་བསྡུས་དོན་དང་དཀའ་འགྲེལ་མཛད་པ་གཙོ་བོར་བྱེད།
སམྦུ་ཊི་ལ་ཨིནྡྲ་བོ་དྷིའི་འགྲེལ་པ། ཨ་བྷ་ཡ་ཀ་རས་མན་ངག་སྙེ་མ་མཛད། ཡང་དཔའ་བོ་རྡོ་རྗེའི་འགྲེལ་པ་ཅིག་སྣང་སྟེ། ཟངས་དཀར་ལོ་ཙཱ་བའི་གསང་མཚན་ཡིན་གྱི་རྒྱ་འགྲེལ་མིན། ཡང་ག་ཡ་དྷ་ར་བགྲེས་ནས་མཛད་པའི་འགྲེལ་པ་སྣང་སྟེ། དེ་ནི་ཁ་སྦྱོར་གྱི་འགྲེལ་པ་མིན། བརྟག་གཉིས་ཀྱི་འགྲེལ་པ་ཊཾ་ཀ་དྷ་ཤ་ཉིད་དུ་སྣང་བ་ལ་འཁྲུལ་པ་ཡིན་ནོ། ། ངེས་བརྗོད་ལ་ཤུ་རང་ཀ་ཝརྨའི་འགྲེལ་པ་ཡོད་ཀྱང་གཙོ་བོར་མི་འཛིན། མན་ངག་གི་བཤད་པ་ལ་གོང་མ་རྣམས་གཙོ་བོར་མཛད་ཅིང་། བཤད་བཀའ་ལུང་བཀའ་མ་ཆད་པ་ཡོད།
རྣལ་འབྱོར་མ་བཞིའི་ཁ་སྦྱར་གྱི་རྒྱུད་ཀྱི་ཆགས་ལམ་ཁོ་ན་སྟོན་ཅིང་། ཨིནྡྲ་བོ་དྷིས་རྒྱུད་རྒྱས་པ་ལས་ཕྱུང་བའི་རྒྱུད་ཀྱི་དུམ་བུ་ཡིན་པར་འདོད་པས། མ་རྒྱུད་ཆགས་ལམ་ཡོད་ཚད་ཀྱི་བཤད་རྒྱུད་ཡིན་གྱི། བདེ་མཆོག་ཁོ་ནའི་བཤད་རྒྱུད་མ་ཡིན་ནོ། ། ཡང་ཕག་མོ་མངོན་འབྱུང་གི་རྒྱུད་ནི་བཤད་རྒྱུད་དུ་བགྲངས་རུང་། མ་བགྲངས་ཀྱང་རུང་། འདིའི་དོན་ཐམས་ཅད་ངེས་བརྗོད་ཀྱི་ལེའུ་གཅིག་ཏུ་འབྱུང་བའི་ཕྱིར། ཨུ་མ་པ་ཏི་ཏའི་ཕག་མོ་མངོན་འབྱུང་གི་སྒྲུབ་ཐབས། གཞལ་ཡས་ཁང་གི་དབུས་སུ་ཕག་མོ་དཔའ་གཅིག་བསྒོམ་པ་དང་། ལྷ་ལྔ་དང་།
སོ་བདུན་བསྒོམ་པའི་རྣམ་གཞག་མཛད་པ། དབང་བཀའ་ར་ཆོས་རབ་ནས་བརྒྱུད་པ་ད་ལྟ་ཡང་མ་ཆད་པར་ཡོད་པ་ནི་རྒྱུད་འདི་ལ་བརྟེན་པ་མ་ཡིན་ཏེ། རྒྱུད་དུ་ལྷ་རྣམས་གདོང་བརྙན་ཅན་དུ་གསུངས་པ་དང་། སྒྲུབ་ཐབས་སུ་གདོང་བརྙན་མེད་པར་གསུངས་པས་མི་འདྲ་བའི་ཕྱིར་རོ། ། འོན་ཀྱང་རྒྱ་གཞུང་རྣམ་དག་ཡིན་གསུངས། ཡང་དུས་ཕྱིས་ས་སྐྱ་པའི་ཆོས་འཁོར་གཅིག་གི་དུས་ཀྱི་འབུལ་བསྐྱེལ་མདོ་སྨད་པ་བློ་གྲོས་རྒྱལ་པོས་རྒྱ་གར་རྡོ་རྗེ་གདན་དུ་བསྐྱལ་བ་དང་། མུ་སྟེགས་ཀྱི་པཎྜི་ཏ་ཨུ་མ་པ་ཏི་ཊ་ཞེས་པ་སྒྲ་ཚད་སྙན་ངག་ལ་མཁས་པ་གཅིག་དང་འཕྲད་པས། དེས་བོད་དུ་གསེར་མང་བར་འདུག་པས། ང་ཡང་ཁྱོད་ཀྱི་རྗེས་ལ་གསེར་བསྒྲུབ་ཏུ་འགྲོ་ཟེར་བ་ལ། ཁྱོད་མུ་སྟེགས་པ་བོད་དུ་སོང་ཡང་ཟ་མི་ཟོས།
ང་ལ་ཡང་བོད་ཀྱི་རྒྱལ་པོས་ཆད་པ་གཅོད་དུ་ཡོང་། འགྲོ་ན་རབ་བྱུང་གྱིས། ནང་པའི་སྔགས་སློབ་བྱས་པས། ཁོ་སོང་ནས་བྱང་ཆུབ་ཆེན་པོའི་དྲུང་དུ་སེར་མོ་གྱོན། སྔགས་ཀྱི་ཡིག་ཆ་རྙེད་ཚད་བྲིས་བྱུང་པ་ལ། ཁྱོད་རབ་ཏུ་བྱུང་ངམ་དྲིས་པས་བྱུང་ཟེར། སུ་ལ་རབ་ཏུ་བྱུང་། ཁོ་བོས་བྱང་ཆུབ་ཆེན་པོའི་དྲུང་དུ་སེར་ཆས་གྱོན་པ་ཙམ་ལ་བརྟེན་ནས་རབ་ཏུ་བྱུང་ཟེར། སྔགས་བསླབ་བམ་བྱས་པས་བསླབ་ཟེར། སུ་ལ་བསླབ་བྱས་པས།
ཨ་ཕ་ལ་བསླབ་ཟེར། འབྱུང་མེད་རྒྱ་གར་ན་མཁས་པ་འདི་ཙམ་ལ་མི་བསླབ་བྱས་པས། ཆོས་མཁས་པ་ཀུ་ཀུ་རང་རང་ནི་ཨ་ཕ་ལ་བསླབ། ཨ་ཕས་ནི་བུདྡྷ་ལ་བསླབ་ཟེར་ནས་བོད་དུ་འོང་པ། འཚལ་པ་ཀུན་དགའ་རྡོ་རྗེས་ཡོན་བདག་བྱས་ནས་སྔགས་ཀྱི་དབང་བཀའ་ཡང་མང་པོ་བཟོས་པ་རང་བཟོ་ཁོ་ན་ཡིན་པས་དོར་བའི་གནས་སོ། ། འདི་དང་གོང་གི་གཉིས་ནོར་བར་མི་བྱའོ། ། རྒྱུད་ར་ལི་སོགས་གཉིས་དང་ཕག་མོ་མངོན་པར་བྱང་ཆུབ་པའི་རྒྱུད་དང་། ཕག་མོ་མངོན་པར་རྫོགས་པའི་རྒྱུད་རྣམས་ཀྱི་ནང་ནས་སྙོག་པ་མེད་པའི་རྒྱུད་མ་གཏོགས་གཞན་རྣམས་རྗེ་བཙུན་གོང་མ་རྣམས་ཀྱིས་མ་དག་པར་བཞེད། རྙོག་པ་མེད་པའི་རྒྱུད་ནི་ཀྱཻ་རྡོ་རྗེའི་བཤད་རྒྱུད་རྣམ་དག་ཡིན་ཞིང་། ཀུ་མ་ར་ཙཎྜའི་འགྲེལ་པ་ཡང་ཡོད་དོ། །
དེ་ལ་ར་ལི་སོ་གཉིས་ཀྱི་སྟོན་ཚུལ་ནི། སྐུའི་རྒྱུད་བརྒྱད། གསུང་གི་བརྒྱད། ཐུགས་ཀྱི་བརྒྱད་ནི་དཔའ་མོ་ཉེར་བཞིས་ཞུས་ནས། ཁཎྜ་ཀ་པ་ལི་ལ་སོགས་པའི་ཉེར་བཞིས་གསུངས་པར་འདོད། འཕྲོས་པའི་བརྒྱད་ནི་མཚམས་མ་བརྒྱད་ཀྱིས་གསུངས་པར་འདོད་པ་རྣམས་ནི་རྗེ་ག་ཡ་དྷ་ར་ལ་གཉོས་ཀྱི་བདེ་མཆོག་གི་མན་ངག་ཞུས་པའི་ཡི་གེར་བཀོད་ཅིང་རྒྱུད་དུ་མིང་བཏགས་པ་ཡིན་ཞེས་བཤད་འདུག་པས་བརྫུན་མའོ། ། ཡང་ར་ལི་རྣམས་ཉམས་ཀྱི་རྒྱུད་ཡིན་ནམ་སྙམ་ལེའུ་གསུམ་པ་གཅིག་འབྱུང་བ་ནི། ཨ་བྷ་ཡས་བདེ་མཆོག་ལྷན་སྐྱེས་ཀྱི་བྱིན་རླབས་དང་། བསྐྱེད་རྫོགས་གཉིས་རྣམས་ཞང་འཚལ་བ་ལ་བྱུང་བ་དང་། རྟེན་པའི་རྒྱུད་གཅིག་མེད་ན་མི་ཡོང་བར་འདུག་སྙམ་ནས་བྱིན་རླབས་སྟོན་པའི་ལེའུ།
བསྐྱེད་རིམ་སྟོན་པའི་ལེའུ། རྫོགས་རིམ་སྟོན་པའི་ལེའུ་གཅིག་གསུམ་བརྩམས་ནས་རྒྱུད་དུ་མིང་བཏགས་ནས་ས་བཅད་ཁོག་ཕུབ་བྱས་རུང་རང་བཟོ་ཁོ་ནར་ཟད་དོ། ། མཁའ་འགྲོ་རྒྱ་མཚོ་ལ་ནི་ཕྱག་རྡོར་སྟོད་འགྲེལ་ལ་བརྟེན་ནས་སློབ་དཔོན་པདྨས་དུས་འཁོར་དང་མཐུན་པའི་འགྲེལ་པ་གྲུ་རྫིང་ཞེས་བྱ་བ་མཛད། སྒྲུབ་དཀྱིལ་ཛ་ཡ་སེ་ན་ལ་རྗེ་བཙུན་རིན་པོ་ཆེས་ཞུས་ནས་དབང་བཀའ། བཤད་བཀའ། ལུང་བཀའ་རྣམས་མ་ཆད་པར་ཡོད། ཡང་ཛ་ཡ་སེ་ན་ལ་རོང་སྒང་པས་ཞུས། དེ་ལ་སྲིན་པོ་རི་པས་ཞུས། དེ་ལ་ཀརྨ་པ་རང་བྱུང་རྡོ་རྗེས་ཞུས། ཁོང་གི་བྱས་པའི་སྒྲུབ་དཀྱིལ་བྱས་མོད།
དཀྱིལ་ཆོག་ལ་དུས་འཁོར་གྱིས་བྱིས་པ་འཇུག་པའི་དབང་བདུན་ཁོ་ན་བྲིས་ནས། མཁའ་འགྲོ་རྒྱ་མཚོའི་ཆོ་ག་མ་བྲིས་པའི་ཕྱིར་དང་། བརྒྱུད་པ་ཡང་མ་དག་སྟེ། ཀརྨ་པ་རྒྱ་ཡུལ་དུ་བྱོན་པའི་དུས་སུ་རྒྱལ་པོས་མཁའ་འགྲོ་རྒྱ་མཚོའི་དབང་དགོས་བྱས་པས། གྲྭ་པ་གཅིག་ལ་རང་གི་ཞུས་ནས་དབུས་གཙང་དུ་ཐོབ་པའི་ཁུང་བྱས་ནས་གསང་ཞིང་དབང་བསྐུར་བྱས་པས་བརྒྱུད་པ་མ་དག་པའོ་གསུངས། ཡང་རོང་སྒང་པ་དར་མ་སྙིང་པོ་ལ་གཞན་རྒྱུད་ལུགས་ཀྱང་ཡོད་གསུངས་སོ། ། སྡོམ་འབྱུང་གི་བརྒྱུད་པ་ནི། སློབ་དཔོན་རཏྣ་རཀྵི་ཏས་རྩ་རྒྱུད་དང་། སྡོམ་འབྱུང་གི་རྒྱུད་སྦྱར་ནས་བསྐྱེད་རྫོགས་ཀྱི་དོན་རྣམས་འདུས་པ་འཕགས་ལུགས་དང་མཐུན་པར་བཀྲལ་ཞིང་། སྡོམ་འབྱུང་འགྲེལ་པའི་དབང་བཀའ།
བཤད་བཀའ། ལུང་བཀའ་རྣམས་ཆག་ལོས་ཞུས་ཤིང་། བོད་དུ་ཡང་རྒྱུད་འགྲེལ་བསྒྱུར། བཤད་པ་ད་ལྟ་ཡང་མ་ཆད་པར་ཡོད་པ་དང་། གཤོང་ལོས་རྒྱུད་ལ་འགྱུར་དང་། མཆན་དང་ས་བཅད་མཛད་ཡོད་གསུངས། རྗེ་བཙུན་གྱི་སྡོམ་འབྱུང་གི་བཤད་བཀའ་ནཱ་རོ་པ་ལ་མེད་གསུངས། འོན་ཀྱང་ཛ་ཡ་སེ་ན་ལ་དབང་བཀའ་ལུང་བཀའ་ཞུས་ཀྱང་། ད་ལྟ་ནི་དབང་བཀའ་མེད་གསུངས། གཉིས་པ་ཁྱད་པར་དུ་འཕགས་པའི་ཚུལ་ཅུང་ཟད་བརྗོད་ན།
ཐེག་པ་ཆེན་པོ་ཕ་རོལ་ཏུ་ཕྱིན་པའི་ཐེག་པ་ལས། བྱ་རྒྱུད་ཇི་ལྟར་ཁྱད་པར་འཕགས་ཞེ་ན། རང་དོན་ཏུ་ཕར་ཕྱིན་དྲུག་གམ་བཅུ་སྤྱོད་ཅིང་། གཞན་དོན་དུ་བསྡུ་བའི་དངོས་པོ་བཞི་དང་། ལྟ་བ་རྣམ་པར་དག་པ་རྣམས་ནི་འདིར་ཡང་མི་སྤོང་ལ། དེའི་སྟེང་དུ་སྨིན་པར་བྱེད་པ་ཆུའི་དབང་དང་། ལམ་ལ་མཚན་བཅས་ཀྱི་རྣལ་འབྱོར། མདུན་དུ་རས་བྲིས་ལ་ཡེ་ཤེས་པ་སྤྱན་དྲངས་ཞིང་ཕྱག་དང་མཆོད་པ་ཕུལ་ནས་རས་བྲིས་ལ་དམིགས་ཏེ་བཟླས་པ་བྱས་པས། བལྟས་པའི་བདེ་བ་ཙམ་ཉམས་སུ་མྱོང་ཞིང་། མཚན་མེད་ཀྱི་རྣལ་འབྱོར་མེར་གནས་དང་།
སྒྲར་གནས་དང་། སྒྲ་མཐར་ཐར་པ་སྟེར་བ་སོགས་ཀྱི་དངོས་གྲུབ་མྱུར་དུ་འགྲུབ་པས་ཁྱད་པར་དུ་འཕགས་སོ། ། དེ་ལས་སྤྱོད་རྒྱུད་ཇི་ལྟར་དུ་འཕགས་ཞེ་ན། ཆུའི་དབང་ཙམ་དང་། རས་བྲིས་ལ་དངོས་གྲུབ་ལེན་པ་སོགས་ནི་འདིར་ཡང་མི་སྤོང་ལ། དེའི་སྟེང་དུ་སྨིན་བྱེད་ལ་དབང་དབུ་རྒྱན་དང་ཕྱག་མཚན་དང་མིང་གི་དབང་སོགས་ཡོད་ཅིང་། ལམ་ལ་ཡང་བདག་ཉིད་ལྷར་བསྐྱེད་པ་དང་། མདུན་དུ་རས་བྲིས་ལ་ཡེ་ཤེས་པ་སྤྱན་དྲངས་ནས་སྔགས་དང་ཕྱག་རྒྱ་བསྟན་ནས་རྒོད་པ་ཙམ་གྱིས་བདེ་བ་ཉམས་སུ་མྱོང་བ་དང་། སྔར་ལྟར་གྱི་མཚན་མེད་ཀྱི་རྣལ་འབྱོར་བསྒོམ་པས་དངོས་གྲུབ་མྱུར་དུ་འགྲུབ་པས་ཁྱད་པར་དུ་འཕགས་སོ། ། དེ་ལས་རྣལ་འབྱོར་གྱི་རྒྱུད་ཇི་ལྟར་ཁྱད་པར་འཕགས་ཞེ་ན་སྔར་གྱི་དེ་དག་མི་སྤོང་མོད།
དབང་གི་སྐབས་སུ་ཡང་རྡོ་རྗེ་སློབ་དཔོན་གྱིས་དབང་བསྐུར་བ་ཡོད་ཅིང་། ལམ་ལ་ཡང་བདག་ཉིད་སངས་རྒྱས་སུ་བསྐྱེད་པ་ལ་ཡེ་ཤེས་པ་བཅུག་ནས་དབྱེར་མེད་དུ་བྱས་པ་ལ་ཕྱག་རྒྱ་བཞིས་རྒྱས་གདབ་པ་དང་། མཚན་མེད་ཀྱི་རྣལ་འབྱོར་ལ་ཉམས་སྣང་གསུམ་བསྒོམ་ཞིང་། ལག་བཅང་གི་བདེ་བ་ལམ་དུ་བྱས་ནས་དངོས་གྲུབ་མྱུར་དུ་འགྲུབ་པས་ཁྱད་པར་དུ་འཕགས་སོ། ། དེ་ལས་རྣལ་འབྱོར་བླ་མེད་ཇི་ལྟར་ཁྱད་པར་དུ་འཕགས་ཞེ་ན། སྨིན་བྱེད་དབང་གི་དུས་སུ་ཡང་དབང་གོང་མ་གསུམ་ཡོད་ཅིང་། ལམ་གྱིས་དུས་སུ་ཡང་གྲུབ་ཆེན་སྤྱོད་པའི་རྡོ་རྗེས། རིམ་པ་གཉིས་ཀྱི་ངོ་བོ་ལ། ། དཔལ་ལྡན་འདུས་པ་ལྷག་ཡིད་ཡོངས། ། ཞེས་གསུངས་པས་སོ། །
དེའི་དོན་ལ་ཁ་ཅིག གསང་བ་འདུས་པ་རྣལ་འབྱོར་རྒྱུད་ལས་ཁྱད་པར་དུ་འཕགས་པར་འདོད་ཀྱང་། རང་ལུགས་ལ་དཔལ་ལྡན་འདུས་པ་རྣལ་འབྱོར་བླ་མེད་ཐམས་ཅད་ལ་སྦྱོར་སྟེ། ཐབས་བསྐྱེད་པའི་རིམ་པ་དང་། ཤེས་རབ་རྫོགས་པའི་རིམ་པ་གཉིས་དབྱེར་མེད་པར་འདུས་པ་ལ་བརྟེན་རྣལ་འབྱོར་གྱི་རྒྱུད་པ་རྣམས། སྔོན་འབྱུང་སྟོན་པའི་རྣམ་འཕྲུལ་སྟེ། ། རྗེས་འཇུག་བསྒྲུབ་པའི་ཉམས་ལེན་ཡིན། ། ཞེས་པ་འདི་ཡང་མི་འགོག་མོད། ། སྦྱང་གཞི་སྐྱེ་བ་སྦྱོང་བར་བྱེད་པ་བསྐྱེད་པའི་རིམ་པ་དང་། ཤི་བ་སྦྱོང་བར་བྱེད་པ་རྫོགས་པའི་རིམ་པ་ཡོད་པས་སྐྱེ་བ་འདི་ཉིད་ལ་སངས་རྒྱས་འགྲུབ་པར་བྱེད་པས་ཁྱད་པར་དུ་འཕགས་སོ། །
ཡང་རྣལ་འབྱོར་ཕ་རྒྱུད་དུ་རླུང་གི་རྣལ་འབྱོར་དང་ཕྱག་རྒྱའི་ལམ་ལ་སོགས་པའི་རྫོགས་རིམ་ཡོད་མོད། འོན་ཀྱང་ནག་པོ་སྤྱོད་པའི་རྡོ་རྗེས། བསྐྱེད་དང་རྫོགས་འབྱུང་རིམ་པ་ཡི། ། བསྐྱེད་པ་རྣལ་འབྱོར་ཞེས་བྱ་སྟེ། ། རྫོགས་པ་རྣལ་འབྱོར་མ་རུ་དྲན། ། ཞེས་རྫོགས་རིམ་རྩའི་རྣལ་འབྱོར་དང་། གཏུམ་མོ་དང་འཕྲུལ་འཁོར་ལ་སོགས་པ་གསལ་བར་བཤད་པས་ཁྱད་པར་དུ་འཕགས་སོ། ། དེ་ལས་གསང་མཐའ་ཇི་ལྟར་དུ་ཁྱད་པར་འཕགས་སྙམ་ན། འདི་ལ་ཁྱད་པར་འཕགས་པའི་ཚུལ་གསུམ་སྟེ། བྱིན་རླབས་མྱུར་བ་དང་།
བསྐྱེད་རིམ་ཟབ་པ་དང་། རྫོགས་རིམ་མྱུར་བས་ཁྱད་པར་དུ་འཕགས་སོ། ། དང་པོ་ནི། རྒྱུད་སྡེ་གཞན་རྣམས་ལ་སངས་རྒྱས་ཀྱི་སྤྲུལ་སྐུ་རྣམས་བསྡུས་ནས་མི་ཡུལ་ན་མི་བཞུགས་པར་བཤད་ལ། འདིར་ནི་བཅོམ་ལྡན་འདས་ཀྱི་གདུལ་བྱ་དྲག་པོ་དབང་ཕྱུག་འཁོར་བཅས་བཏུལ་ནས། སྤྲུལ་པ་དཔའ་བོ་ཉེར་བཞི་ཡུལ་ཉེར་བཞིར་དངོས་སུ་བཞུགས་པར་བཤད་ཅིང་། དེ་རྣམས་ཀྱིས་བདེ་མཆོག་བསྒྲུབ་པ་པོ་ལ་མྱུར་དུ་བྱིན་གྱིས་རློབས་པས་ཁྱད་པར་དུ་འཕགས་ཏེ། དཔེར་ན། སངས་རྒྱས་དངོས་སུ་བཞུགས་པའི་དུས་སུ་བསྒྲུབ་པ་པོ་རྣམས་ཀྱི་དངོས་གྲུབ་མྱུར་དུ་ཐོབ་པ་བཞིན་ནོ། ། གལ་ཏེ་རྒྱུད་གཞན་ལས་ཁྱད་པར་དུ་འཕགས་པ་བདེན་མོད།
འཁོར་ལོ་བདེ་མཆོག་གཞན་ལས་ཁྱད་པར་བཞུགས་སོ་ཞེ་ན། དབུལ་པོའི་མལ་འོག་ན་གཏེར་ཡོད་ཀྱང་མ་མཐོང་བས་ནི་དབུལ་བའི་སྡུག་བསྔལ་མི་སེལ་ལ། མཐོང་བས་ནི་དེའི་སྡུག་བསྔལ་སེལ་བ་བཞིན་ནོ། ། གཉིས་པ་བསྐྱེད་རིམ་ཟབ་པས་ཁྱད་པར་དུ་འཕགས་པའི་ཚུལ་ནི། མ་རྒྱུད་སྤྱིའི་ལྷ་ལ་དམ་ཚིག་པ་བསྐྱེད་པ་ལ་ཡེ་ཤེས་པ་བཅུག་པ་ཙམ་ལས་མ་བཤད་ཀྱང་། རྣལ་འབྱོར་གསང་མཐའ་འདི་ནི་རྩ་རྒྱུད་དུ་སྒྲའི་ཚུལ་ལ་ངེས་འབྱུང་ཞིང་། ཞེས་པས་མངལ་སྐྱེས་བསྟན། སྒྲ་ཞེས་པས་མངལ་སྐྱེས་སུ་ཇི་ལྟར་འགྲོ་སྙམ་ན། སམྦུ་ཊི་ལས། སྒྲ་ནི་སྔགས་ཞེས་བྱ་བར་བརྗོད།
ཞེས་གསུངས་པའི་ཕྱོགས་གཅིག་གོ ། ཞིང་འདི་རྣམས་ཀྱི་བུ་མོ་གང་ཞེས་པས་ཞིང་སྐྱེས་དང་། ཕོ་ཉ་ལྷན་ཅིག་སྐྱེས་གྲུབ་ནི། ཞེས་པས་ཕོ་ཉ་ལྷན་སྐྱེས་བསྟན་ལ། དེ་རྣམས་བསྲེ་བ་ཡང་། དེ་ནས་ཕོ་ཉ་ལེགས་བསྲེས་ནས། ། བསྒྲུབ་པ་པོ་ལ་དངོས་གྲུབ་སྟེར། ། ཞེས་གསུངས་ཤིང་། འགྲེལ་བའི་ཚུལ་ཡང་། ཡིད་ཀྱི་ཤུགས་ཀྱིས་འཇུག་པར་འགྱུར། །
ཞེས་གསུངས་པས་གཞན་རྣམས་ལ་དེ་ལྟ་བུའི་བསྲེ་ཚུལ་མེད་པས་ཁྱད་པར་དུ་འཕགས་པའི་ཚུལ་གཅིག་ཡིན་ནོ། ། གསུམ་པ་རྫོགས་རིམ་མྱུར་བས་ཁྱད་པར་འཕགས་ཚུལ་ནི། རྫོགས་པའི་སངས་རྒྱས་སྐུ་གསུམ་གྱི་བདག་ཉིད་གྱ་ནོམ་པ་དེ་ཐབས་རྒྱ་ཆེ་བ་གཅིག་གིས་འགྲུབ་པ་དང་། ཐབས་རྒྱ་ཆུང་ལ་མྱུར་བ་གཅིག་གིས་འགྲུབ་པ་གཉིས་ལ་མྱུར་བས་འགྲུབ་པས་ཁྱད་པར་འཕགས་ཚུལ་བཤད་པ་ལ་དཔེ་གསུམ་དོན་དང་བཞི་ལས། ཤན་པ་སྲོག་གི་གནད་ལ་མཁས་པ། སྒྱུ་མ་མཁན་འཕྲུལ་འཁོར་གྱི་གནད་ལ་མཁས་པ། ཤིང་མཁན་ཤིང་གི་གནད་ལ་མཁས་པ། རྣལ་འབྱོར་པ་ལམ་གྱི་གནད་ལ་མཁས་པའོ། ། དང་པོ་ནི། ཤན་པས་གླང་པོ་ཆེ་ལ་སོགས་པ་གསོད་པའི་ཚེ།
ཡན་ལག་ལ་སོགས་པ་གང་དུ་ཡང་མི་བརྡེག་པར། སེམས་ཀྱི་རྟེན་གང་ན་གནས་བལྟས་ཏེ། གང་གནས་པར་སྙུག་མ་ཚལ་པ་གཅིག་བརྒྱབ་པ་ཙམ་གྱིས་འཕྲལ་དུ་འཆི་བ་བཞིན་དུ། རྣལ་འབྱོར་པས་རྩ་ཐིག་རླུང་གསུམ་དབུ་མར་ཞུགས་པས་སོ། ། གཉིས་པ་ནི། ལྷོ་ནུབ་ཀྱི་ཕྱོགས་ན་རྒྱལ་པོ་བྷོ་ཛ་དེ་ཝ་ཞེས་བྱ་བའི་ཁང་པ་ཡོད་པ་ལ། དེའི་ནང་ན་ཆུ་རིས་བྱས་ཏེ་རྩི་བཏང་ནས་ཡོད་པའི་སེབ་ཏུ་ཉ་དང་ཆུ་སྲིན་ལ་སོགས་པའི་གཟུགས་དུ་མ་བྲིས་ནས་ཡོད་པ་ལ། འཕྲུལ་འཁོར་གྱི་གནད་ཅིག་གིས་གཞན་དག་གིས་ཆུ་དངོས་སུ་མཐོང་བ་དང་། དེ་ན་ཡོད་པའི་སྲོག་ཆགས་ཀྱིས་གཟུགས་ཐམས་ཅད་འཁྱུག་པར་མཐོང་ནས་དེར་སུས་ཀྱང་འགྲོ་མ་ནུས་པ། དེའི་ཕྱོགས་བཞི་ན་སྒོ་ཡོད་པའི་གཡས་གཡོན་ན་ཤིང་གི་མི་རལ་གྲི་ལ་སོགས་པ་ཐོགས་པ་གཉིས་གཉིས་ཀྱིས་མཚན་མོའི་དུས་སུ།
དེའི་ནང་དུ་རྡོ་ལ་སོགས་པ་གཞན་གྱིས་སྐྱུར་རམ། ཕྱི་ནས་བྱུང་བའི་མི་ཐམས་ཅད་དུམ་བུ་བརྒྱ་སྟོང་དུ་གཏུབ་པ་ལ། འཕྲུལ་འཁོར་གྱི་ཐག་པ་གཅིག་བཅད་པ་ཙམ་གྱིས་ཆུ་ནང་ན་སྲོག་ཆགས་ཡོད་པ་དེ་ཀུན་ཡང་མི་སྣང་བར་འགྲོ་ལ། ཤིང་གི་མི་ཀུན་ཡང་འགྱེལ་ནས་འགྲོ་བ་བཞིན་དུ། རྣལ་འབྱོར་པས་ཀྱང་རླུང་སེམས་དབུ་མར་ཞུགས་པས་སོ། ། གསུམ་པ་ནི་ལྷོ་ཕྱོགས་ཌཱ་ཀི་ནི་པ་བ་ཞེས་བྱ་བ་ན། ཤིང་གི་སྡོང་པོ་ཆེན་པོ་ཡོད་པ་ལ། མི་བརྒྱ་ཕྲག་རེ་ཙམ་གྱི་ཕྱོགས་གཅིག་ནས་བཅད་ཀྱང་། ཕྱོགས་གཅིག་ནས་སྐྱེ་ཞིང་མི་ཆོད་པ་ལ། ཤིང་མཁན་གནད་ཤེས་པས་གང་ནས་ཆུ་རྒྱུ་བའི་ཤིང་གི་སྦུབས་ཅིག་ཏུ་ཤིང་གི་གཟེར་གཅིག་བཏབ་ནས་བཞག་པ་ཙམ་གྱིས་སྐམ་ནས་འགྱེལ་ནས་འགྲོ་བ་བཞིན་དུ།
རྣལ་འབྱོར་པས་ཀྱང་རླུང་སེམས་དབུ་མར་མྱུར་དུ་ཞུགས་པས་སོ། ། བཞི་པ་ནི། གང་བརྗོད་པར་བྱ་བའི་ཆོས་ཀྱི་དབྱིངས་དེ་ཁོ་ན་ཉིད་རང་ལ་ངོ་བོ་ཉིད་ཀྱིས་གནས་པ། ཐར་པ་དང་ཐམས་ཅད་མཁྱེན་པའི་ཡོན་ཏན་འབྱུང་ཡང་། ད་ལྟར་ཡོན་ཏན་དེ་དག་སེམས་ལ་མི་སྣང་བས། ལམ་བསྒོམ་པའི་སྟོབས་ཀྱིས་རྩ་ཐིག་རླུང་སེམས་དབུ་མར་ཞུགས་པའི་ཐབས་སློབ་དཔོན་ནག་པོ་པས་དཔྱིད་ཀྱི་ཐིག་ལེས་སྟོན་པས་ཁྱད་པར་དུ་འཕགས་པ་ཡིན་ནོ། ། གསུམ་པ་བླ་མ་བརྒྱུད་པ་རྣམས་ཀྱི་བསྟན་བཅོས་ཇི་ལྟར་མཛད་ཅིང་དར་བའི་ཚུལ་ནི། ཐོག་མར་རྡོ་རྗེའི་འཆང་ཆེན་པོས། ཕྱག་ན་རྡོ་རྗེ་ལ་དབང་བསྐུར་བ་དང་རྗེས་སུ་གནང་བ་བྱིན། དེས་སློབ་དཔོན་ས་ར་ཧ་ཆེན་པོ་ལ་དབང་བསྐུར་ནས་གསང་བ་འདུས་པ་དང་འཁོར་ལོ་སྡོམ་པ་ལ་སོགས་བཤད་དེ།
སློབ་དཔོན་དེ་ད་ལྟ་ཡང་དཔལ་གྱི་རི་ལ་འཇིག་རྟེན་དུ་ཉི་ཟླ་ནམ་གནས་ཀྱི་བར་དུ་བཞུགས་ནས། འཇའ་ཚོན་ལྟ་བུ་དྭངས་ཤིང་ཐོགས་པ་མེད་པའི་ལུས་ཀྱིས་ལོངས་སྤྱོད་རྫོགས་པའི་སྐུར་གནས་པ་ཡིན་ནོ། ། དེས་སློབ་དཔོན་ཀླུ་སྒྲུབ་ལ་འཁོར་ལོ་སྡོམ་པའི་དཀྱིལ་འཁོར་དུ་དབང་བསྐུར་ནས། འདུས་པ་དང་བདེ་མཆོག་ལ་སོགས་པ་བཤད། སློབ་དཔོན་ཀླུ་སྒྲུབ་ཀྱིས་འཛམ་བུའི་གླིང་དུ་མཆོད་རྟེན་བྱེ་བ་ཕྲག་གཅིག་གསེར་འགྱུར་གྱིས། རྩི་མས་སོགས་པ་མཛད་དེ། སེམས་ཅན་རྣམས་ལ་ཕན་པ་དཔག་ཏུ་མེད་པ་མཛད་དོ། ། དེས་སློབ་དཔོན་ས་ར་ཧ་ཆུང་བ་ཞེས་ཀྱང་བྱ། རི་ཁྲོད་དབང་ཕྱུག་ཞེས་ཀྱང་བྱ་སྟེ་དེ་ལ་དབང་བསྐུར་ཞིང་རྗེས་སུ་གནང་བ་བྱིན། དེ་ཉིད་ཀྱིས་བདེ་མཆོག་ལ་བརྟེན་ནས་སྦྱོར་དྲུག་གི་གཞུང་ཆུང་མཛད་པ་མ་གཏོགས་གཞན་མཛད་པ་མེད་དོ།
དེས་གྲུབ་ཆེན་ལཱུ་ཧི་པ་ཞེས་པ་འཚོ་བ་ལ་མིང་དུ་བཏགས་པ་དེ་ལ་རྗེས་སུ་གདམས། དེས་རྒྱལ་པོ་གི་པ་དང་། སློབ་དཔོན་དྷ་རི་ཀ་པ་གཉིས་ལ་གདམས་ཏེ། དེ་གཉིས་ཀྱི་དོན་དུ་རྩ་རྒྱུད་ཀྱི་སྒྲའི་ཚུལ་སོགས་དང་། རི་སྟེང་སྣ་ཚོགས་པདྨའི་སྟེང་། ཞེས་དང་། མངོན་བརྗོད་ཀྱི་སྒོང་སྐྱེས་གླུ་ནི་མེད་པ་དང་། ། ཞེས་སོགས་ཆ་ཁ་ཅིག་དང་། ཀུན་སྤྱོད་ཀྱིས་གདམ་ངག་རྣམས་བསྒྲིགས་ནས་དཔལ་མངོན་པར་རྟོགས་པ་ཞེས་བྱ་བའི་སྒྲུབ་ཐབས་མཛད་པ་ལ། འདི་ལ་ཚིག་དང་དོན་གྱི་འགྲེལ་པ་བརྒྱད་ཙམ་འབྱུང་བ་ནི།
འོག་སྒྲུབ་ཐབས་ཀྱི་སྐབས་སུ་འཆད་པར་འགྱུར་རོ། ། ཡི་གེ་བདུན་པའི་སྒྲུབ་ཐབས་ཀྱང་མཛད་དོ། ། གྲུབ་ཆེན་དྷ་རི་ཀ་པ་ཞེས་པ་བསྒྱུར་ན་བུད་མེད་ཅན་ཞེས་པ་དེས་ཀྱང་རང་གི་སློབ་དཔོན་གྱི་གཞུང་ལུགས་བསྟན་པར་བྱ་བའི་ཕྱིར། ཀུན་སྤྱོད་ཀྱིས་རྒྱུད་རྒྱས་པའི་ནང་ནས་འཁོར་ལོ་གསུམ་བཀོད་པའི་རྟོག་པ་ཕྱུང་བ་ཡིན་ཅིང་། གཞན་གཞུང་གང་ཡང་མ་མཛད་ལ། བུ་སྟོན་གྱིས་སྒྲུབ་དཀྱིལ་མཛད་པའི་བརྟེན་པ་དྷ་རི་ཀ་པས་མཛད་པ་ནི་ནཱ་རོ་པའི་སློབ་མ་རྒྱ་གར་དྷ་རི་ཀ་པ་ཡིན། ལཱུ་ཧི་པའི་དངོས་སློབ་མིན། འོན་ཀྱང་གསང་མཐའི་ལུགས་ཡིན་པས་ས་སྐྱ་པའི་ལུགས་ལ་ཕན་གསུངས། དེས་རྡོ་རྗེ་དྲིལ་བུ་པ་ལ་གདམས་ཏེ། སློབ་དཔོན་རྡོ་རྗེ་དྲིལ་བུ་པས་བླ་མ་རྡོ་རྗེ་རྣལ་འབྱོར་མའི་མན་ངག་ལ་བརྟེན་ནས་རྩ་བཤད་ཐམས་ཅད་ཀྱི་རྒྱུད་ཚིག་བསྒྲིགས་ནས།
སྨིན་བྱེད་དབང་གི་ཆོ་ག གྲོལ་བྱེད་ལ་ལུས་དཀྱིལ་གྱི་སྒྲུབ་ཐབས། རྫོགས་རིམ་རིམ་པ་ལྔ་རྣམས་མཛད་དེ་དྲིལ་བུ་སྐོར་གསུམ་དུ་གྲགས་སོ། ། རས་ཆུང་སྙན་བརྒྱུད་པ་རྣམས་ལ་རྡོ་རྗེ་དྲིལ་བུ་པས་མཛད་པའི་ཡིག་ཆ་འགའ་འདུག་ཀྱང་། ས་སྐྱ་པ་ལ་མ་བརྒྱུད་པས་མི་བགྲང་གསུངས། ཡང་དྲིལ་བུ་པས་མཛད་པའི་དྲིལ་ཆུང་ལྷ་ལྔར་གྲགས་པ་དེ་ནི་མར་དོ་ལས་བརྒྱུད་པ་ནི་གྲུབ་ཆེན་དྲིལ་བུ་པས་མཛད་པ་མིན་ཀྱང་། མཚན་གཅིག་པ་ཅིག་གི་མཛད་པས་མི་འབྲང་ངོ་། ། དེ་ནས་རུས་སྦལ་ཞབས་དང་ཤྲཱི་ཛ་ལེནྡྷ་ར་བ་གཉིས་ཀྱིས་ཡིག་ཆ་མཛད་པ་མེད། སློབ་དཔོན་དེ་ཉིད་ཀྱིས་གྲུབ་ཆེན་སྤྱོད་པའི་རྡོ་རྗེ་ལ་རྗེས་སུ་གདམས་སོ། ནག་པོ་སྤྱོད་པའི་བར་ལ་རྩ་རྒྱུད་ཀྱི།
བ་གླང་ལྷས་ཀྱི་མི་བྱིང་དང་། ། ཞེས་སོགས་དང་། བཤད་རྒྱུད་རྡོ་རྗེ་མཁའ་འགྲོའི་རྒྱུད་རྣམས་བསྒྲིགས་ནས་སྙན་བརྒྱུད་ཀྱི་ཚུལ་དུ་བཞུགས་པ་རྣམས་ཁོང་གི་ཡི་གེར་བཀོད་ནས་མཛད་པ་ལ། མངལ་སྐྱེས་སྦྱོང་བྱེད་ཀྱི་སྒྲུབ་ཐབས་དང་། ལཱུ་ནག་གཉིས་ཀ་ཐུན་མོང་དུ་དགོངས་པའི་རྩ་བཤད་ཀྱི་སྦྱིན་སྲེག་གི་སྐབས་རྣམས་བཀོལ་ནས་སྦྱིན་སྲེག་གི་ཆོ་ག་མཛད་དོ། ། འདི་ལ་ཕྱིས་ཀྱི་ཁ་ཅིག མར་དོས་བཀག་པས་ཡིན་མིན་བརྟག་གོ་ཞེས་ཟེར་མོད། འདི་ནི་སློབ་དཔོན་ཉིད་ཀྱིས་མཛད་པ་ཡིན་ཏེ། དེ་ཉིད་ལ་ཛྙཱ་ན་པ་ཏིའི་བཤད་པ། སྦྱིན་སྲེག་ཆོ་གའི་ཕྱི་རོལ་པ།
ཞེས་རང་གི་བླ་མའི་མཚན་འབྱུང་བའི་ཕྱིར་རོ། ། ཐེ་ཚོམ་ཡོད་པ་མ་ཡིན་ནོ། ། འོ་ན་ཛ་ལནྡྷ་རི་པ་ཞེས་པ་མ་བྱུང་ངོ་སྙམ་ན། དེ་ནི་གནས་ལ་མཚན་དུ་བཏགས་པའོ། ། རྩ་རྒྱུད་ཀྱི་དབང་ཆོག་སྟོན་པའི་སྐབས་རྣམས་དང་། བཤད་རྒྱུད་ཧེ་རུ་མངོན་འབྱུང་གི་དབང་གི་སྐབས་རྣམས་ནག་པོ་པ་ཡན་གྱི་བླ་མ་བརྒྱུད་པ་རྣམས་གདམ་ངག་བསྒྲིག་པའི་ཕྱིར་མ་བཀོད་ལ། ཁོང་གི་ཡི་གེར་བཀོད་པ་ནག་པོ་དཀྱིལ་ཆོག་ཏུ་གྲགས་སོ། ། འདི་ལ་ཕྱིས་ཀྱི་ཁ་ཅིག་ནག་པོ་དཀྱིལ་ཆོག་ལཱུ་ཧི་པ་ལ་སྦྱར་རྒྱུ་མ་ཡིན་ཞེས་བཀག་ནས། རང་ལུགས་ལ་དྲིལ་བུ་པའི་དབང་ཆོག བཤད་རྒྱུད་རྡོ་རྗེ་ཕྲེང་བ།
ཨ་བྷ་ཡའི་ལུགས་རྣམས་བཀོད་མོད། དེ་ནི་མ་བརྟག་པ་ཡིན་ཏེ། ཕལ་མོ་ཆེ་ནག་པོ་མངོན་རྟོགས་དང་མཐུན་པས་ནག་པོ་དཀྱིལ་ཆོག་ཀྱང་ཡིན་ལ། མདུན་དུ་དཀྱིལ་འཁོར་ལ་ལྷ་དགོད་པའི་སྐབས་སུ་འཁོར་གྱི་ལྷ་མོ་ལཱུ་ཧི་པ་དང་མཐུན་པར་ཞལ་གཅིག་ཕྱག་བཞི་པར་མཛད་པའི་ཕྱིར་ལཱུ་ཧི་པའི་དཀྱིལ་ཆོག་ཀྱང་ཡིན་ནོ། ། སྤྱིར་སློབ་མས་མཛད་པའི་དཀྱིལ་ཆོག་སློབ་དཔོན་གྱིས་མཛད་པ་ལ་སྦྱར་དུ་མི་རུང་ན། གྲུབ་ཆེན་ཀླུ་བྱང་གིས་མཛད་པའི་དཀྱིལ་ཆོག་མདོར་བྱས་ལ་སྦྱར་དུ་མི་རུང་བ་དང་། དཔལ་འཛིན་གྱིས་མཛད་པའི་དཀྱིལ་ཆོག་བིརྺ་པ་དང་མར་མེ་མཛད་ཀྱི་བཞི་བརྒྱ་ལྔ་བཅུ་པ་དང་། སངས་རྒྱས་ཡེ་ཤེས་ཞབས་ཀྱི་སྒྲུབ་ཐབས་ལ་སྦྱར་དུ་མི་རུང་བར་འགྱུར་ཏེ། སློབ་དཔོན་དེ་དག་གིས་མ་མཛད་པའི་ཕྱིར་རོ། ། དེས་ན་དེ་དག་ནི་དགག་པ་ལ་དགའ་བ་ཙམ་དུ་ཟད་དོ། །
གཞན་ཡང་མ་རྒྱུད་སྤྱི་དང་མཐུན་པར་བཤད་པ་རྣམས་ལ་རྫོགས་རིམ་ཀྱི་བཤད་པ་མཛད་པ་མེད་ཀྱང་། རྣལ་འབྱོར་གསང་མཐའ་ལྟར་བཤད་པ་རྣམས་ལ་རྫོགས་རིམ་གྱི་བཤད་པ་ཡོད་དེ། གྲུབ་ཆེན་སྤྱོད་པའི་རྡོ་རྗེ་ཡན་ལ་རྩ་རྒྱུད་ཀྱི། མཆོད་གཞི་དཔའ་བོ་ཆེན་པོ་ནི། ། དབང་གཉིས་ཡང་དག་སྙོམས་པར་འཇུག ། ཅེས་དང་། གསང་བ་མཆོག་གི་དགོས་པ་ན། ། ཞེས་དང་། སྔགས་བསྡུ་སྦྱིན་སྲེག་གཏོར་མ་རྣམས་དེས་དོན་དུ་བཤད་པའི་གདམ་ངག བཤད་རྒྱུད་ཁ་སྦྱོར་གྱི་རྫོགས་རིམ་སྟོན་བྱེད་ཀྱི་སྐབས་རྣམས་སྦྱར་ཞིང་སྟོན་པ་རྣམས་སློབ་དཔོན་ནག་པོ་པས་ཡི་གེར་བཀོད་པར་མཛད་པ་ནི།
ཕ་རྒྱུད་གསང་འདུས་སོགས་ལ་འདི་སྐད་བདག་གིས་ཐོས་བཤད་པ་དེ་ཉིད། མ་རྒྱུད་དུ། གསང་བ་མཆོག་གི་དགོས་པ་ན། ། ཞེས་སོགས་བཤད་པ་དོན་མཐུན་པར་སྟོན་པ། གསང་བའི་དེ་ཁོ་ན་ཉིད་གསལ་བ་ཞེས་བྱ་བ་མཛད་པ་ནི་སྔོན་འགྲོའི་རྫོགས་རིམ་ཡིན་ལ། རྩ་བཤད་གཉིས་ཀྱི་ཕྱག་རྒྱ་བཞིའི་སྐབས་རྣམས་གཅིག་ཏུ་བསྡུས་ནས་བྲིས་པའི་རིམ་པ་བཞི་ནི་རྫོགས་རིམ་གྱི་དངོས་གཞི་ཡིན་ཞིང་། ཕལ་ཆེར་བཤད་རྒྱུད་སམྦུ་ཊི་ཁོ་ནའི་དཔྱིད་ཐིག་ཟུར་དུ་བསྐོལ་བ། དཔྱིད་ཀྱི་ཐིག་ལེ་ཞེས་བྱ་བ་མཛད་པ་ནི་བདེ་མཆོག་གི་མྱུར་བའི་རྫོགས་རིམ་ཡིན་ནོ། ། དེ་ལྟར་དྲུག་པོ་དེ་ནི་ནག་པོ་གཞུང་དྲུག་ཏུ་གྲགས་པ་ཡིན་ཞིང་། སྤྱིར་ཡང་ལཱུ་ནག་དྲིལ་གསུམ་ཆར་ཡང་བླ་མ་བརྒྱུད་པ་གཅིག་ཅིང་མན་ངག་རྒྱུན་གཅིག་ཡིན་པས།
སློབ་དཔོན་གཅིག་གིས་མ་མཛད་པའི་ཡིག་ཆ་གཅིག་གིས་མཛད་པ་ཡིན་ལ། གདམ་ངག་ཀྱང་རྩ་བཤད་ཀྱི་རྒྱུད་ཚིག་བསྒྲིགས་པ་ལས་གཞན་པའི་གདམ་ངག་དགོས་པ་མ་ཡིན་ནོ། ། དེས་ན་གུ་ཧྱ་པ་དང་། རྣམ་རྒྱལ་ཞབས་ཀྱིས་ནི་ཡིག་ཆ་མཛད་པ་མེད་ལ། ཏི་ལོ་པས་བདེ་མཆོག་དང་མཐུན་པའི་རྟོགས་པ་བརྗོད་པའི་གླུ་གསུམ་མཛད། ནཱ་རོ་པའི་རྡོ་རྗེ་རྣལ་འབྱོར་མའི་སྒྲུབ་ཐབས་དང་། གོ་ཆའི་སྒྲུབ་ཐབས་གཉིས་མཛད། འདི་ཡན་ཆད་ཀྱི་རྣམ་པར་ཐར་པ་རྒྱས་པ། རྟོགས་པ་བརྗོད་པའི་གླུ་དང་། དཀའ་བ་སྤྱད་པའི་ཚུལ་རྣམས་ནི་གཞན་དུ་ཤེས་པར་བྱའོ།
དེ་ནས་ཕམ་ཐིངས་པ་སྐུ་མཆེད་ཀྱིས་གོ་ཆའི་སྒྲུབ་ཐབས་སོགས་མཛད། དེ་ཡན་ཆད་ཀྱིས་བླ་མ་བརྒྱུད་པ་རྣམས་ལ་གདམ་ངག་སྟོན་པའི་བླ་མ་ཞེས་པ་བླ་མ་གོང་མ་རྣམས་དང་། བྱིན་གྱིས་རློབས་བྱེད་ཀྱི་བླ་མ་རྡོ་རྗེ་རྣལ་འབྱོར་མས་རིམ་པ་བཞིན་བྱིན་གྱིས་མ་རླབས་པ་མེད་པས་བླ་མ་གཉིས་གཉིས་ཡིན་ནོ། ཕམ་ཐིངས་པའི་སློབ་མ་སུ་མ་ཏི་ཀིརྟིས་རྩ་རྒྱུད་ཀྱི་འགྲེལ་པ་དང་། མ་ན་ཀ་ཤྲཱིས་ལྷན་སྐྱེས་ཀྱི་སྒྲུབ་ཐབས་མཛད་པ་རྣམས་ནི་རྒྱ་གར་དང་བལ་པོའི་གསང་མཐའི་ཡིག་ཆ་མཛད་པའི་ཚུལ་ཡིན་ཞིང་། སྤྱིར་ཡང་རྒྱ་གར་དུ་འཁོར་ལོ་བདེ་མཆོག་གི་བཤད་སྲོལ་ཇི་ལྟར་བྱུང་བའི་ཚུལ་རྣམས་བསྟན་ཟིན་ཏོ། ། ད་ནི་བོད་དུ་ཇི་ལྟར་དར་བའི་ཚུལ་བརྗོད་པར་བྱའོ། ། དེའང་བསྟན་པ་སྔ་དར་གྱི་དུས་སུ་ནི་བཤད་པའི་སྲོལ་མ་བྱུང་ལ། ཕྱི་དར་གྱི་དུས་སུ་ནི་ལོ་ཙཱ་བ་ཆེན་པོ་རིན་ཆེན་བཟང་པོས་སྤྱིར་ཡང་མདོ་སྔགས་ཀྱི་གཞུང་མང་པོ་བསྒྱུར་ཞིང་གཏན་ལ་ཕབ་ལ། ཁྱད་པར་དུ་སྐུ་ཚེའི་སྟོད་ལ་སྐལ་ལྡན་གྲགས་པའི་འགྲེལ་པའི་བཤད་པ་ཞུས་ཤིང་བསྒྱུར།
ཐུགས་དམ་ཡང་མཛད་དོ། ། སྐུ་ཚེའི་སྨད་ལ་ཇོ་བོ་རྗེ་ཉིད་ཀྱི་དྲུང་དུ་ལྷ་སྦས་ཀྱི་འགྲེལ་པ་ཞུས། ལ་བ་པའི་སྒྲུབ་ཐབས་ཀྱི་འགྲེལ་པ་མཛད་ཅིང་ཐུགས་དམ་གྱི་གཙོ་བོ་ཡང་འདི་ལ་མཛད་ནས་མྱ་ངན་ལས་འདས་པའི་ཚེ་ཡང་། སྤུ་ཧྲང་གི་ཁ་ཆར་དང་། གུ་གེའི་ཤི་རང་གཡང་གུར་དང་། མང་ཡུལ་གྱི་ཉར་མ་དང་གསུམ་ནས་སྐུ་ལུས་མ་སྤངས་པ་མཁའ་སྤྱོད་ལ་གཤེགས་སོ། ། ཁ་རྩེ་གེ་གར་ནས་ནི་སྤུར་བཞུ་ལ་བཞུ་བས་རིང་བསྲེལ་དམར་པོ་སྲན་མ་ཙམ་གསུམ་བྱུང་སྟེ་རོལ་མོའི་སྒྲ་དང་བཅས་ཏེ་བདེ་བ་ཅན་དུ་མཁའ་སྤྱོད་ལ་གཤེགས་སོ། ། འོན་ཀྱང་དེ་ལས་བརྒྱུད་པའི་བཀའ་ནི་མེད་དོ། ། ཡང་ཇོ་བོ་རྗེ་ལ་རོང་པ་འགར་དགེས་ལྷས་སྦས་ཀྱི་འགྲེལ་པ་ཞུས་ཀྱང་ཆད་ནས་མེད་དོ། ། ཟངས་དཀར་ལོ་ཙཱ་བའི་ལུགས་ནི།
ཕམ་ཐིང་པ་ལ་ཞུས་ཟེར་བའི་བརྒྱུད་རིམ་འདུག་མོད། འགྱུར་ཁ་ཅིག་ལ་བལ་པོ་ཧང་དུ་དཀར་པོ་དང་། ཟངས་དཀར་གྱིས་བསྒྱུར་ཟེར་བ་འདུག་ཅིང་། ངོ་བོ་ཛྙཱ་ན་ཤྲཱི་ལ་ཞུས་པར་འདུག་པས། ཕམ་ཐིངས་པའི་ལུགས་དང་གཏན་མི་འདྲ་བའི་ཕྱིར་ལུགས་གཅིག་ཏུ་བགྲངས་སོ། ། ཡང་རྩ་རྒྱུད་ཀྱི་འགྲེལ་པ་དཔའ་བོ་རྡོ་རྗེས་བྱས་ཟེར་བ་དང་། ཀུན་སྤྱོད་ཀྱི་འགྲེལ་པ་ཝི་ར་བཛྲས་མཛད་ཅེས་པ་ཡིད་འོང་དཔའ་བོ་སྒྲུབ་དཀྱིལ་དང་བཅས་པ་རྣམས་རྒྱ་གཞུང་མིན། ཟངས་དཀར་ལོ་ཙཱ་བའི་གསང་མཚན་དཔའ་བོ་རྡོ་རྗེ་ཡིན་པས། བོད་རྣམས་ཀྱིས་ནོར་ནས་བསྟན་འགྱུར་དུ་བཅུག་པ་ཡིན་གསུངས། ནཱ་རོ་པ་ལ་ཁ་ཆེ་བྱང་ཆུབ་བཟང་པོ།
ཕམ་ཐིངས་པ་སོགས་ཀྱིས་ཞུས། ཕམ་ཐིངས་པ་སྐུ་མཆེད་ལ་མལ་ལོ་ཙཱ་བ་དང་། སྤུ་ཧྲང་ལོ་ཆུང་གྲགས་འབྱོར་ཤེས་རབ་དང་། མར་དོ་གསུམ་གྱིས་ཞུས་ཀྱང་། མལ་དང་སྤུ་ཧྲང་པའི་བཤད་སྲོལ་ས་སྐྱ་པ་ལ་ཡོད་པས་བརྒྱུད་པ་གསུམ་ལྡན་ཡིན་ནོ། ། མལ་གོང་དུ་ཤེས་རབ་བརྩེགས་བརྒྱུད་པ་ཡོད་ཀྱང་། ཕམ་ཐིངས་པ་དང་སྦྱོར་མཁན་ཡིན་པས་དྲིན་ཆེ་བའི་དབང་དུ་མཛད་མོད། མ་བཅུག་ཀྱང་བརྒྱུད་པ་ཆད་པའི་སྐྱོན་མེད་གསུངས། པུ་ཧྲང་པ་ལ་གྲོག་ར་བ་དངོས་གྲུབ་ཤེས་རབ་སོགས་ལ་བཤད་སྲོལ་མང་དུ་བྱུང་། སྒྲུབ་ཐབས་བཅུ་གསུམ་ཙམ་མཐོང་ཡང་ད་ལྟ་ཆད་ནས་མེད།
ས་སྐྱ་པའི་བཤད་སྲོལ་ནི་ད་ལྟ་ཡང་མ་ཆད་པར་ཡོད་དོ། ། མར་དོ་ལ་ཟེ་བ་དང་། ལྷོ་མ་ཡག་པ་ལ་བརྒྱུད་པ་སོགས་བྱུང་ཡང་། ཡིག་ཆ་ཙམ་མ་གཏོགས་ཆད་ནས་མེད། ཁ་ཅིག་མར་དོ་དང་ཟེ་ལུགས་སོ་སོར་བྱས་ཀྱང་འཐད་པ་མ་ཡིན་ཏེ། ཟེ་བ་མར་དོའི་སློབ་མ་ཡིན་པའི་ཕྱིར། ཡང་ཁ་ཅིག་བི་པུ་ཏ་ཙཎྜ། ཁ་ཆེ་པཎ་ཆེན། ཕྱག་ལུགས། ཨ་བྷ་ཡའི་ལུགས་སོ་སོར་བྱས་ཀྱང་།
དོན་ཨ་བྷ་ཡ་ལས་མ་འདས་སོ། ། ལྕགས་སྣ་ལུགས་ཀྱང་ཟུར་དུ་གྲངས་དུ་མེད་དེ། ཇོ་བོའི་བརྒྱུད་འཛིན་ཡིན་པའི་ཕྱིར་རོ། ། བོད་དུ་འགྱུར་བའི་ཚུལ་མདོ་ཙམ་བཤད་པའོ། ། ད་ནི་རང་ལུགས་གང་གི་རྗེས་སུ་འབྲངས་པར་བརྗོད་པར་བྱའོ། ། དེ་ལྟར་མང་དུ་ཡོད་ཀྱང་། བླ་མ་མལ་ལོ་ཙཱ་བ་དང་། སྤུ་ཧྲང་ལོ་ཆུང་གི་ལུགས་གཉིས་སོ། ། འདི་བཤད་པར་བྱ་བ་ལ། སྤུ་ཧྲང་ལོ་ཆུང་གི་བཞེད་པས།
མངལ་སྒོང་གི་མངོན་རྟོགས་གཉིས་པོ་འདི་གང་ཟག་ཆགས་པ་ཆེ་ཆུང་གི་དབང་དུ་བྱས་ནས་གསུངས་པ་ཡིན་ནོ། ། དེ་ལ་རྣལ་འབྱོར་བླ་མེད་སྤྱིའི་མངོན་པར་རྟོགས་པའང་འཁྱུད་པའི་བདེ་བ་ལམ་དུ་བྱེད་པའི་དབང་དུ་བྱས་ནས་གསུངས་པ་ལ། འདི་གཉིས་ཀྱང་ཆགས་པ་ཤིན་ཏུ་ཆེས་ཆེ་ཞིང་། འཁོར་ལོ་བདེ་མཆོག་ལ་མོས་པའི་གང་ཟག་ལ་དབང་བསྐུར་གྱི་དུས་སུ་དབང་གསུམ་པའི་ཚེ་དངོས་ཀྱི་རིག་མ་ལ་བརྟེན་ནས་བདེ་བ་ངོ་སྤྲོད། དེར་བདེ་བ་ངོ་མ་འཕྲོད་ན། བཞི་པའི་དུས་སུ་ཡང་ཕྱག་རྒྱ་བྱིན་ཏེ་བདེ་བ་ངོས་བཟུང་སྟེ་དེ་ཉིད་དང་ལྟ་བ་བསྲེ། ལམ་གྱི་དུས་སུ་ཡང་དེ་དང་མཐུན་པའི་ཕྱག་རྒྱའི་ལམ་བསྒོམ་པ་ཡིན་ཏེ། རྒྱུ་རྡོ་རྗེ་འཛིན་པ་ཡབ་ཡུམ་སྙོམས་འཇུག་གི་དུས་ན་ཐིག་ལེར་ཞུ་བའི་དུས་དང་། འབྲས་བུ་རྡོ་རྗེ་འཛིན་པ་ཡབ་ཡུམ་སྙོམས་འཇུག་གི་དུས་དང་། མངལ་དུ་ཐིག་ལེ་ལས་རྟེན་བརྟེན་པ་བསྐྱེད་པའི་དུས་རྣམས་སུ་བདེ་བ་ལམ་བྱེད་ཀྱི་ཐབས་མང་བ་ཡིན་པས་འདི་བསྒོམ།
བརྟན་པ་ཐོབ་ནས་རྫོགས་རིམ་བསྒོམ་པའི་དུས་སུ་ཡང་དངོས་སུ་ཕྱག་རྒྱ་ལ་བརྟེན་ནས་སྐྱེས་པའི་བདེ་བ་དེ་ལམ་ཆགས་ལམ་བརྟེན་ནས་རྒྱུན་སྐྱོང་བར་བྱེད། དེ་ལ་བརྟེན་ནས་ཕྱག་རྒྱ་ཆེན་པོའི་ཡེ་ཤེས་སྐྱེ། དེ་སྐྱེས་ནས་མཐར་ཆགས་ལམ་དེ་ཡང་བོར་ནས། སྤྲོས་པ་མེད་པའི་ཡེ་ཤེས་ཉིད་ལ་མཉམ་པར་བཞག་ཏེ་ཕྱག་རྒྱ་ཆེན་པོ་མཆོག་གི་དངོས་གྲུབ་ཐོབ་པར་བྱེད་པའི་ཕྱིར་དུ་གསུངས་སོ། ། གཉིས་པ་ནི་འདོད་ཆགས་ཤས་ཆུང་བའམ། ཁྱིམ་པ་རྡོ་རྗེ་འཛིན་པ་དང་། རབ་བྱུང་རྡོ་རྗེ་འཛིན་པ་དངོས་སུ་ཕྱག་རྒྱ་བརྟེན་ནུས་ཀྱང་། བསྟན་པ་ལ་སྨོད་པའི་དགག་བྱ་ཡོད་པས། ཐོག་མར་དབང་གསུམ་པའི་དུས་སུ་ཡང་ཡེ་ཤེས་ཀྱི་ཕྱག་རྒྱ་ལ་བརྟེན་ནས་དབང་བསྐུར། ལམ་བསྒོམ་པའི་དུས་སུ་ཡང་དེ་དང་མཐུན་པའི་ཡབ་ཡུམ་ཞལ་སྦྱོར་ཙམ་དང་།
གསང་མཆོད་ཀྱི་བདེ་བ་ཙམ་མ་གཏོགས་དངོས་སུ་སྙོམས་འཇུག་གི་བདེ་བ་གཞན་མི་སྟོན་པའི་སྒོང་སྐྱེས་ཀྱི་མངོན་རྟོགས་བསྒོམ། དེ་ལ་བརྟེན་ནས་རྫོགས་རིམ་བསྒོམ་པའི་དུས་སུ་ཡང་ཆོས་ཀྱི་ཕྱག་རྒྱ་ལ་བརྟེན་ནས་བདེ་བ་བསྐྱེད་པར་བྱེད་ཅིང་རྒྱུན་བསྐྱངས་པས་ཕྱག་རྒྱ་ཆེན་པོའི་ཡེ་ཤེས་སྐྱེ། དེས་ཕྱག་རྒྱ་ཆེན་པོ་མཆོག་གི་དངོས་གྲུབ་ཐོབ་པར་བྱེད་པའི་ཕྱིར་གསུངས་སོ། ། དེས་ན་རྟེན་གྱི་གང་ཟག་འདོད་ཆགས་ཤས་ཆེ་ཆུང་གི་དབང་དུ་བྱས་ནས། དབང་གི་དུས་སུ་ཡང་དངོས་དང་དམ་ཚིག་གཉིས་བསྐྱེད་རིམ་ལ་ཡང་མངལ་སྐྱེས་དང་སྒོང་སྐྱེས་གཉིས། རྫོགས་རིམ་ལ་ཡང་། ལས་ཀྱི་ཕྱག་རྒྱ་དང་། ཆོས་ཀྱི་ཕྱག་རྒྱ་དང་། ཕྱག་རྒྱ་ཆེན་པོ་གཉིས་བསྟན་པ་ཡིན་ཞེས་བཞེད་དོ། ། བླ་མ་མལ་ལོ་ཙཱ་བས་དེ་ནི་མ་ཡིན་ཏེ།
ལས་དང་པོ་བ་ལ་དངོས་དབང་བསྐུར་ན་བདེ་བའི་རྒྱུ་བྱང་ཆུབ་ཀྱི་སེམས་ཉམས་པར་འགྱུར་ལ། དེ་ཉམས་ན་དངོས་གྲུབ་མྱུར་དུ་མི་འགྲུབ་སྟེ། རྒྱལ་ཆེན་ཨིནྟྲ་བོ་ཏིས། བྱང་ཆུབ་སེམས་ནི་ཉམས་གྱུར་ན། ། མ་སྨད་དངོས་གྲུབ་ག་ལ་ཐོབ། ། ཞེས་གསུངས་པས་སེམས་བརྟན་པ་ཆེ་ཆུང་གི་དབང་དུ་བྱས་ནས་མངོན་པར་རྟོགས་པ་འཕྲི་སྐྱེ་བྱ་བའི་ཕྱིར་གསུངས་པ་ཡིན་ཏེ། དེ་ལ་གསུམ། ལས་དང་པོ་པས་ནག་པོ་དཀྱིལ་ཆོག་བཞིན་བསྐུར་ནས་གསུམ་པའི་དུས་སུ། ཡེ་ཤེས་ཀྱི་རིག་མ་ཙམ་ལ་བརྟེན་ནས་དབང་ཐོབ་པར་བྱས། ལམ་གྱི་དུས་སུ་ཡུན་རིང་དུ་ཏིང་ངེ་འཛིན་ལ་འཇོག་མི་ནུས་པས།
མངོན་པར་རྟོགས་པ་རྒྱས་པ་མངལ་སྐྱེས་ལྟར་བསྒོམ་སྟེ། རྟེན་གཞལ་ཡས་ཁང་དང་བརྟེན་པ་ལྷ་སོ་སོར་བསྐྱེད། ལྷ་ལ་རྒྱུ་འབྲས་གཉིས་ཀྱི་རྡོ་རྗེ་འཛིན་པ་སོ་སོར་བྱེད། འཁོར་རྣམས་ཀྱང་མངལ་འབྱིན་བྱས་ནས་བསྒོམ་པས་མཉམ་བཞག་ཡུན་ཐུང་། རྗེས་ནས་གོམས་པར་གྱུར་པ་དང་། རིམ་པ་བཞིའི་རྫོགས་རིམ་བསྒོམ་པས་ཡེ་ཤེས་བསྐྱེད་པར་བྱེད་དེ། དེས་ན། ངེད་ཀྱི་ཕྱག་རྒྱ་ཆེན་པོ་ནི། ། དབང་ལས་བྱུང་བའི་ཡེ་ཤེས་དང་། ། རིམ་པ་གཉིས་ཀྱི་རྣལ་འབྱོར་ལ། །
བརྟེན་ནས་སྐྱེས་པའི་ཡེ་ཤེས་ལ། ། ཕྱག་རྒྱ་ཆེན་པོར་བཏགས་པ་ཡིན། ། ཞེས་གསུངས་པའི་ཕྱིར་རོ། ། དེར་རྟོགས་ནུས་ན། ལཱུ་ཧི་པའི་དབང་གི་སྒོ་ནས་སྨིན་པར་བྱས། སྒོང་སྐྱེས་ཀྱི་མངོན་རྟོགས་བསྒོམ། མཉམ་གཞག་ཡུན་རིང་བར་བྱ། རྫོགས་རིམ་ཡང་ཡི་གེ་དང་ཐིག་ལེ་བསྡུ་བ་བསྒོམ་སྟེ། ཕྱི་རགས་པའི་དཀྱིལ་འཁོར་ཡུད་ཙམ་གྱིས་ཤར་ཡང་། ནང་ཕྲ་བ་རྩ་ཁམས་ལྷར་ཤར་བར་བྱ་བའི་ཕྱིར་དྲིལ་བུ་ལུས་ཀྱི་དཀྱིལ་འཁོར་དུ་དབང་བསྐུར་ནས།
ནང་ལུས་དཀྱིལ་རྐྱང་པ་བསྒོམ་ནས་ལུས་དཀྱིལ་ལྷ་རྣམས་ཡུད་ཙམ་ལ་ཤར་བ་དང་། རིགས་ལྔའི་རྫོགས་རིམ་ཉམས་སུ་བླང་ནས་བསམ་གྱིས་མི་ཁྱབ་པའི་རིམ་པ་ནི་ཕྱག་རྒྱ་ཆེན་པོའི་ཡེ་ཤེས་དངོས་ཡིན་པས། གང་ཟག་གི་དབང་པོའི་རིམ་པ་ལ་དགོངས་པ་ཡིན་ཞེས་གསུངས་ཏེ། གཉིས་ཀའང་གཞུང་གི་དོན་ལ་གནས་མོད། རྗེ་བཙུན་ས་སྐྱ་པ་རྣམས་ཕྱི་མ་ལ་གཙོ་བོར་མཛད་དོ། ། ཇི་ལྟར་རྒྱ་མཚོ་ཆེན་པོ་ཆུ་ཡི་གཏེར། ། ཡིན་ཕྱིར་ཆུ་བོ་ཀུན་འབབ་ང་རྒྱལ་མེད། ། བཀོད་མའི་སྡོང་བུ་ཡུར་བའི་ཆུས་གང་ཚེ། ། དུ་མའི་ཚོགས་སྙམ་ཁེང་འདི་ཨེ་མ་མཚར། ། སྤྱིའི་དོན་གཏན་ལ་དབབ་པའི་སྐབས་ཏེ་ལེའུ་དང་པོའོ།།
༈ །།དེ་ལྟར་སྤྱིའི་དོན་ངེས་པར་བྱས་ནས། ད་ནི་སོ་སོའི་དོན་གཏན་ལ་དབབ་པ་བར་བྱ་བ་ལ། རྒྱུད་འདི་བརྗོད་པར་བྱ་བ་ལ་གསུམ་དུ་ངེས་སྟེ། འདི་མན་ཆད་བདེ་མཆོག་གི་ཆོས་བྱུང་ཚུལ་རང་དུ་མི་སྣང་ཡང་རྒྱུད་ཀྱི་དོན་ཆེ་རགས་རྟོགས་པ་ལ་ཕན་པ་ཞིག་འདུག་པས་བྲིས་པ་ལགས། ལམ་བསྒོམ་པར་བྱེད་པའི་གང་ཟག་གི་དབྱེ་བ། ལམ་ཉམས་སུ་ལེན་པའི་ཚུལ། འབྲས་བུ་་་་་་ས་བཅད་འདིའི་དོན་ཤེས་པར་འདོད་ན་ཆོས་དཔལ་བཟང་པོས་མཛད་པའི་བདེ་མཆོག་གི་ཐམས་ཅད་སྨྲ་བ་ངན་འཇོམས་རིན་ཆེན་བསམ་འཕེལ་ཞེས་བྱ་བར་བལྟ་བར་བྱའོ། ། སྐུ་བཞིའི་བདག་ཉིད་ཅན་ནོ། ། དང་པོ་ལཱུ་དྲིལ་གཉིས་ཀྱི་རྟེན་གྱི་གང་ཟག་ནི་འོག་ཏུ་འཆད་པར་འགྱུར་ལ། འདིར་གྲུབ་ཆེན་སྤྱོད་པའི་རྡོ་རྗེས་དཀྱིལ་ཆོག་ཏུ་རྩ་རྒྱུད་ཀྱི་ལུང་དྲངས་པར།
དག་དང་མ་དག་འདྲེས་པ་སྟེ། ། སྒྲུབ་པ་པོ་ནི་གསུམ་དུ་གནས། ། མཉེས་བྱེད་རྣམ་པར་དག་པ་དང་། ། གསལ་བྱེད་ཡོན་ཏན་ལྡན་པའི་མི། ། ཞེས་གསུངས་པའི་ཚུལ་ཅུང་ཟད་བརྗོད་ན། མ་དག་པ་ནི་བསྐྱེད་རིམ་ཁོ་ན་བསྒོམ་པ། དག་པ་ནི་རྫོགས་རིམ་བསྒོམ་པའི་ཕྱིར་སྔོན་དུ་ལུས་དཀྱིལ་བསྒོམ་པའོ། ། འདྲེས་པ་ནི་བསྐྱེད་རྫོགས་དབྱེར་མེད་དུ་བསྒོམ་པའོ། ། དེའང་རྒྱུད་ཉིད་ལས་གསུངས་ཏེ། མ་དག་པ་ནི་མཉེས་བྱེད་ཅེས་པ་བསྐྱེད་རིམ་བསྒོམ་པས་ལྷ་མཉེས་པར་བྱེད་པའོ། །
དག་པ་ནི་རྣམ་པར་དག་པ་དག་པ་དང་སྦྱར་ཏེ། རྫོགས་རིམ་པས་རང་གི་ལུས་ཀྱི་དཀྱིལ་འཁོར་གྱི་ལྷ་རྣམས་མཉེས་པར་བྱེད་པའི་ཕྱིར་ལུས་དཀྱིལ་བསྒོམ་པའོ། ། འདྲེས་པ་ནི་གསལ་བྱེད་ཡོན་ཏན་ལྡན་པ་སྟེ། བསྐྱེད་རྫོགས་ཟུང་འབྲེལ་བསྒོམ་པ་སྟེ་འདི་ནི་སྒྲུབ་པ་པོ་ཐམས་ཅད་ཀྱི་མཆོག་ཡིན་ལ། འདི་ནི་མཐའ་མ་བཟུང་སྟེ་གཉིས་པོ་ནི་ཤུགས་ཀྱི་འབྱུང་བར་འགྱུར་སྟེ། གང་གི་བསྒོམ་པའི་གང་ཟག དེའང་ཐོག་མར་འཁོར་བ་ལས་ཡིད་བྱུང་ནས་སེམས་ཅན་རྣམས་ཀྱི་དོན་དུ་སངས་རྒྱས་མྱུར་དུ་ཐོབ་པར་འདོད་པའི་བསམ་པས་བསྐུལ་ནས་སོ་སོར་ཐར་པའི་བསླབ་པ་གང་རུང་བཟུང་ནས་དབང་བསྐུར་བ་ཐོབ་པར་བྱ་དགོས་ཏེ། ངེས་བརྗོད་ལས། འགྲོ་ཀུན་དོན་ལ་རབ་གཞོལ་བས། ། རང་རྒྱུད་སྔགས་དང་རྣལ་འབྱོར་ཤེས། །
ཞེས་གསུངས་པའི་ཕྱིར་དང་། མི་གཡོ་བ་བླ་མེད་ལོ་ཙཱ་བ་རང་རྒྱལ་གྱིས་བསྒྱུར་བ་དང་། གཤེད་དམར་གྱི་རྒྱུད་བུ་སྟོན་གྱིས་བསྒྱུར་བར། དཀྱིལ་འཁོར་དུ་ནི་མ་ཞུགས་ལ། ། མིང་ཙམ་བསྟན་པར་མི་བྱ་སྟེ། ། དཀྱིལ་འཁོར་གཞན་དུ་ཞུགས་པ་ལ། ། འདིའི་གསང་བ་བསྟན་མི་བྱ། ། ཞེས་གསུངས་པ་དང་། རྡོ་རྗེ་རྩེ་མོ་ལས། སློབ་དཔོན་གྱི་མཚན་ཉིད་འཆད་པའི་ཚེ།
བླ་མ་ལས་ནི་དབང་བསྐུར་ཐོབ། ། དེ་ཉིད་བཅུ་ནི་ཡོངས་སུ་ཤེས། ། ཞེས་གསུངས་པ་དང་། སངས་རྒྱས་ཐོད་པ་ལས། རྨོངས་པ་གང་ཞིག་དབང་མེད་པར། ། བདག་ནི་དབང་བསྐུར་ཞེས་སྨྲ་བར། ། ཇི་སྲིད་སངས་རྒྱས་བཞུགས་ཀྱི་བར། སློབ་མར་བཅས་པ་དམྱལ་བར་འཚོད། ། ཅེས་གསུངས་པ་དང་། རྒྱལ་པོ་ཛའི་ཁང་ཐོག་ཏུ་ཏན་ཏྲ་སྡེ་བཅོ་བརྒྱད་ཀྱི་གླེགས་བམ་གྱི་ཆར་བབས།
གཞན་གྱིས་མ་ཤེས། རྒྱལ་པོས་དགེ་སློང་ཀུ་ཀུ་ར་ཛ་ལ་བསྟན་པས། དེས་རྡོ་རྗེ་སེམས་དཔའ་ཞལ་མཐོང་གི་ལེའུར་ཤེས་ཏེ།

དེ་ལ་བརྟེན་ནས་བསྒྲུབ་པས་རྡོ་རྗེ་སེམས་དཔའི་ཞལ་མཐོང་ནས་ཏན་ཏྲ་སྡེ་བཅོ་བརྒྱད་གསུངས། ཞེས་རྙིང་མ་བ་རྣམས་ཀྱིས་འཆད་པ་ལ། རྗེ་བཙུན་རྩེ་མོས། རྡོ་རྗེ་སེམས་དཔའ་ཞལ་མཐོང་ནས་ཆོས་གསུངས་པ་ངོ་མཚར་ཆེ་མོད། དབང་བསྐུར་བ་དང་ལུང་ནོད་པར་མེད་པར་ཡི་གེ་ཙམ་ལ་བརྟེན་ནས། རྡོ་རྗེ་སེམས་དཔའ་ཞལ་མཐོང་བ་མི་འཐད་དེ། གསང་སྔགས་རང་ཉིད་ལེན་པ་ནི། ། ལུས་ཅན་དམྱལ་བ་འབའ་ཞིག་རྒྱུ། ། དེའི་ངལ་བ་དོན་མེད་ཡིན། ། ལུས་ཅན་ཉོན་མོངས་ཁོ་ནར་ཟད། ། ཞེས་གསུངས་པའི་ཕྱིར་རོ། །
འོ་ན་ལཱུ་ནག་གཉིས་ལ་དཀྱིལ་ཆོག་གཅིག་ལས་མེད་པར་ཁས་ལེན་པའི་ཕྱིར། དབང་བསྐུར་ཡང་གཅིག་གིས་ཆོག་སྙམ་ན། འོ་ན་ཡོ་ག་དཔལ་མཆོག་དཀྱིལ་འཁོར་བཅུ་གསུམ་ལ་དབང་བསྐུར་གཅིག་གི་ཆོག་པར་འགྱུར་ཏེ། ཐུན་མོང་དུ་དཀྱིལ་ཆོག་གཅིག་ལས་མེད་པའི་ཕྱིར་རོ། ། འདོད་ན། སློབ་དཔོན་ཀུན་དགའ་སྙིང་པོས། མིང་པོ་གསུམ་གྱི་དཀྱིལ་འཁོར་དུ་དབང་བསྐུར་ནས། ཀླུའི་དཀྱིལ་འཁོར་དུ་དབང་བསྐུར་བར་བྱ་སྟེ། ཞེས་སོགས་བཤད་པ་དང་འགལ་ཞིང་། རྡོ་རྗེ་ཕྲེང་བའི་དཀྱིལ་འཁོར་ཞེ་གཉིས་ལའང་དེ་ལྟར་འགྱུར་བའི་ཕྱིར་ན་རིགས་པ་མ་ཡིན་ནོ། །
དེས་ན་གསང་བ་ལམ་ལ་སྦྱར་བ་དང་། གསང་བ་འབྲས་བུ་ལ་སྦྱར་བ་གཉིས། ལམ་ལ་སྦྱར་བ་ལ། ལམ་ལ་འཇུག་པ་དང་། ལམ་བསྒོམ་པ་གཉིས་གསུང་པའི། ལམ་ལ་འཇུག་པ་ནག་པོ་དཀྱིལ་ཆོག་ལྟར་དབང་བསྐུར་བ་ཤིན་ཏུ་གཅེས་པས། ས་བཅད་ཙམ་ཞིག་ཚིགས་སུ་བཅད་པའི་ཚུལ་གྱིས་བརྗོད་ན། སྣོད་དུ་རུང་ཕྱིར་སྨིན་བྱེད་ཆོ་ག་ལ། ། བསྙེན་པ་སྤྱོད་དང་བརྟུལ་ཞུགས་མཇུག་གི་དོན། ། བསྙེན་པ་དག་ལ་ཡན་ལག་དངོས་གཞི་གཉིས། །
དང་པོ་ལྔ་སྟེ་སློབ་དཔོན་མཚན་ཉིད་བརྟག ། གཉིས་པ་སློབ་མའི་མཚན་ཉིད་བརྟག་པ་དང་། ། གསུམ་པ་སྦྱོར་བ་བྲི་ཞིང་བཞི་པ་ནི། ། དམ་ཚིག་འཛིན་པར་སྤྲོ་བར་དྲི་བ་དང་། ། ལྔ་པ་གནས་ཀྱི་མཚན་ཉིད་བརྟག་པ་འོ། ། དངོས་གཞི་དག་ནི་གཉིས་སྟེ་བུམ་པ་ལ། ། རྟེན་དང་མ་རྟེན་གཉིས་ཏེ་བསྙེན་པའི་ཚད། ། རབ་འབྲིང་གསུམ་དུ་གནས་པར་ཤེས་པར་བྱ། ། འཁྲུགས་ཅན་བྱེད་པའི་ལུགས་རྣམས་གཞུང་དུ་གསལ། ། གཉིས་པ་སྤྱོད་པའི་ཚུལ་ལ་བདུན་དུ་གནས། །
དེ་ཡང་ས་ཆོག་སྟ་གོན་ཐིག་ཚོན་དང་། ། བསྐྱེད་ཅིང་བྱིན་རླབས་མཆོད་དང་འཇུག་པ་འོ། ། སའི་ཆོ་ག་དགུ་སྟེ་རྟག་པ་དང་། བླང་དང་ལས་དང་བྱ་བས་སྐྱོན་སྦྱང་བ། ། ཏིང་ངེ་འཛིན་གྱིས་སྦྱངས་དང་རྫོགས་པ་ཡི། ། སངས་རྒྱས་ཀྱིས་བཟུང་མི་སྣང་བ་ལས་བླང་། ། བྱིན་གྱིས་རླབས་དང་དགུ་པ་བསྲུང་བ་འོ། ། བརྗོད་པའི་རིམ་པ་དག་ནི་གཞུང་དུ་བལྟ། ། སྟ་གོན་དག་ནི་བཞི་སྟེ་ས་ལྷ་དང་། ། ལྷ་དང་སློབ་མ་བུམ་པ་སྟ་གོན་ནོ། །
གཉིས་པ་ལྷ་ལ་ལཱུ་ནག་གཉིས་པོ་ཡང་། ། གནས་བཅུ་བྱིན་རླབས་གོང་འོག་མ་ནོར་དགོས། ། སློབ་མ་སྟ་གོན་དོན་ཚན་བཅུ་གསུམ་མམ། ། སློབ་དཔོན་འོས་ལ་བཅུ་བཞིར་གནས་པ་སྟེ། ། མྱ་ངན་འདས་པའི་སེམས་བསྐྱེད་སློབ་མ་སྦྱངས། ། གསོལ་གདབ་སྤྲོ་བསྐྱེད་དམ་ཚིག་སྦྱིན་པ་དང་། ། བསྲུང་དང་ལྷར་བསྐྱེད་པ་ལ་མཆོད་བྱེད་ཅིང་། ། སྲུང་སྐུད་ཁྱོར་ཆུ་སོ་ཤིང་ཀུ་ཤ་སྦྱིན། ། ཆོས་བཤད་རྨི་ལམ་བརྟག་པ་སློབ་མ་སྟེ། ། སློབ་དཔོན་འོས་པ་ཁྱད་པར་གསོལ་གདབ་བོ། །
བཞི་པ་བུམ་པ་སྟ་གོན་ལྔ་པ་སྟེ། ། བརྩེ་ལྡན་མཁས་པའི་སློབ་དཔོན་དང་པོ་ཡིན། ། གཉིས་པ་གྲངས་དང་གསུམ་པ་བཅུད་ཞུགས་པ། ། བཞི་པ་རྒྱན་དང་ལྔ་པ་བཟླས་པ་ལ། ། མངོན་བྱང་ལྔ་ལས་ཅིག་ཅར་བསྐྱེད་པའམ། ། ཡང་ན་མཁའ་ནང་སྦྱིན་པ་གཉིས་ཡིན་ནོ། ། གསུམ་པ་ཐིག་ནི་གཉིས་སམ་བདུན་ཡང་རུང་། ། དང་པོ་ལས་ཐིག་ཆ་བགོ་གཉིས་པ་ནི། ། ཡེ་ཤེས་ཐིག་གི་བྱིན་གྱིས་བརླབས་པའོ། ། བདུན་པོ་དག་ནི་གཞུང་དུ་ཤེས་པར་བྱ། །
དེ་ནས་ཐིག་ཚོན་བྱིན་གྱིས་བརླབ་པ་དང་། ། བཞི་པ་ཚོན་གྱི་བྲི་བར་བྱ་བ་དང་། ། མཚན་མ་འགོད་པ་ཞར་ལ་རྒྱན་བཀྲམ་པའོ། ། གཞན་ཡང་ཐོག་མར་བཞི་སྟེ་དང་པོ་ལའང་། ། ཚོན་གྱི་རྒྱུ་ཚོགས་དྲུག་རྣམས་གཞུང་ལས་ཤེས། ། ལྔ་པ་བསྐྱེད་པ་ལ་ཡང་རྣམ་གསུམ་སྟེ། ། སྦྱང་དང་ལྷ་བསྐྱེད་བྱིན་གྱིས་བརླབ་པ་དྲུག ། དྲུག་པ་མཆོད་པ་སྔགས་དང་ཕྱི་མཆོད་དང་། ། རིག་མ་བཅུ་དྲུག་རིན་ཆེན་རྣམ་པ་བདུན། ། འདོད་ཡོན་བདུད་རྩི་མཉེས་མཆོད་ཡིད་བྱུང་དང་། །
བསྟོད་དང་རས་བཟུང་ཀུ་ཤ་འཁྱུད་པ་དང་། ། གཏོར་མ་ལ་སོགས་མཆོད་པའི་ཚོགས་ཡིན་ནོ། ། བདུན་པ་འཇུག་པ་གཉིས་ཏེ་སློབ་དཔོན་དང་། ། སློབ་མ་འཇུག་ལའང་ཕྱི་དང་ནང་གཉིས་སོ། ། ཕྱི་ནི་བདུན་ཏེ་ཡོན་དབུལ་བདེན་སྟོབས་བརྗོད། ། གདོང་བཅིང་མེ་ཏོག་དོར་དང་འདོད་པ་དྲི། ། སེམས་བསྐྱེད་གསང་བར་གདམས་ཏེ་ནང་ཞུགས་པ། ། རྣམ་པ་དགུ་ཡི་དབྱེ་བ་གཞུང་དུ་གསལ། ། ནང་གི་འཇུག་ལ་བྱེ་བྲག་བཅུ་བཞི་སྟེ། ། དམ་ཚིག་བསྒྲག་དང་ལྷ་བསྐྱེད་དཔའ་བོ་བསྐུལ། །
ཕྱག་འཚལ་སྐྱབས་འགྲོ་གསོལ་གདབ་སྦྱང་བ་དང་། ། ལྷར་བསྐྱེད་ཕྱག་རྒྱ་བསྡམ་བཟུང་དམ་ལ་བཞག ། གསོལ་གདབ་ཡེ་ཤེས་དབབ་ཅིང་བརྟན་པར་བྱ། ། མདོག་དྲི་གདོང་བཅིངས་དཀྱིལ་འཁོར་བསྟན་པའོ། ། བཞི་པ་བརྟུལ་ཞུགས་དང་ནི་བཅུ་བཞི་སྟེ། ། སྔགས་ཆུ་ཅོད་པན་རྡོར་དྲིལ་མིང་གི་དབང་། ། བརྟུལ་ཞུགས་སློབ་དཔོན་རྗེས་གནང་གཟེངས་བསྟོད་དང་། ། ལུང་བསྟན་དབུགས་དབྱུང་གསང་བ་ཤེས་རབ་བོ། ། གསུམ་པའི་ཡེ་ཤེས་ངོ་སྤྲོད་བཞི་པ་སྟེ། ། བསྡུ་དང་མི་བསྡུའི་དབྱེ་བ་རྣམ་གཉིས་འབྱུང་། །
དགུ་པ་རྗེས་གནང་དག་ལ་བཞི་ཡིན་ཏེ། ། ལྷ་མཆོད་སེམས་ཅན་དོན་བྱ་ཆོས་བཤད་པ། ། འཕྲིན་ལས་བསྒྲུབ་པའི་རྗེས་སུ་གནང་བ་འོ། ། དམ་ཚིག་ལ་ནི་གཉིས་ཏེ་སྡོམ་བྱིན་དང་། ། བསྲུང་བའི་དམ་ཚིག་བཀའི་གནང་བ་འོ། ། གཉིས་པ་དག་ལ་སྤྱོད་དང་ཐུན་མོང་དུ། ། རྗེས་གནང་སྲུང་བའི་དམ་ཚིག་དངོས་གཉིས་སོ། ། མཇུག་གི་དོན་ལ་མཆོད་བསྟོད་བཟོད་པར་གསོལ། ། དངོས་གྲུབ་བླང་ཞིང་གཤེགས་གསོལ་དམ་ཚིག་བསྡུ། ། བསྐྱེད་རིམ་གསལ་གདབ་བདག་མེད་ངང་ལ་བཞག །
རྡུལ་ཚོན་སྤྱན་དྲངས་ཚོགས་བྱ་དྲི་ཡིས་བྱུགས། ། རྡོ་རྗེའི་གླུ་བླངས་བཀྲ་ཤིས་སྨོན་ལམ་བཏབ། ། སྲུང་བ་བྱ་ཞིང་དགའ་སྟོན་རྗེས་ཀྱི་སྟེ། ། འདི་ཡི་དང་པོ་ལས་ཅན་སྨིན་བྱེད་དོ། ། དེ་ལྟར་དབང་བསྐུར་ཐོབ་མ་ཐག་དམ་ཚིག་གི་ཚོགས་བསྲུང་བ་ལ་འབད་དགོས་ཏེ། བླ་མ་ལྔ་བཅུ་པའི་མཇུག་ཏུ། དམ་ཆོས་སྣོད་དུ་བྱས་ནས་སུ། ། རྩ་བའི་ལྟུང་བ་བཅུ་བཞི་ནི། ། བཀླག་དང་འཛིན་པ་ཉིད་དུ་བྱ། ། ཞེས་དང་།
འདིར་ཡང་། ཉི་ཤུ་རྩ་གཉིས་ལེགས་པར་བསྲུང་། ། ཞེས་གསུངས་པའི་ཕྱིར་རོ། ། དེས་ན་ཕར་ཕྱིན་ཐེག་པར་ཡང་། ཚུལ་གནས་ཐོས་དང་བསམ་གཏན་དང་། ། བསྒོམ་པ་ལ་ནི་རབ་ཏུ་སྦྱར། ། ཞེས་བཤད་པ་དང་གནད་གཅིག་ཏུ་ཤེས་པར་བྱས་ལ། ཐོག་མར་རྩ་བའི་ལྟུང་བ་བཅུ་བཞི། ཡན་ལག་གི་ལྟུང་བ་བརྒྱད་དང་ཉི་ཤུ་རྩ་གཉིས་ནི་རྩ་བའི་ལྟུང་བའི་རྒྱ་ཆེར་བཤད་པ་འཁྲུལ་པ་སྤོང་བ་ལས་ཤེས་པར་བྱས་ལ། འདིར་ཐུན་མོང་མ་ཡིན་པའི་དམ་ཚིག་བརྒྱད་ཀྱི་རྣམ་གཞག་བརྗོད་ན།
ལྷ་མོ་གཞན་དང་ཀུན་སྦྱོར་བའི། ། འདོད་ལ་ཆགས་པ་ཀུན་འགྲོ་དང་། ། མི་གཡོ་བདག་གཞན་གཉིས་མེད་མིན། ། གཉིས་སུ་མེད་པ་ཐོག་མེད་པ། ། དམ་ཚིག་སྤྱོད་པ་སྤྱད་པ་དང་། ། བུད་མེད་དབང་ཕྱུག་ལེགས་སྤྱད་ཅིང་། ། ཚངས་སྤྱོད་བསམ་གཏན་དེ་བཞིན་ནོ། ། ཁྲོ་མེད་རྒྱུན་གྱི་ཀུན་སྤྱོད་པ། ། འདི་བརྒྱད་དམ་ཚིག་ཀུན་སྤྱོད་ཡིན། ། ཞེས་གསུངས་པའི་དོན་དྲན་པར་བྱའོ། །
དེ་ལ་ཐུན་མོང་མ་ཡིན་པའི་དམ་ཚིག་བརྒྱད་པོ་གང་ཡིན་སྙམ་ན། བརྒྱད་ཀྱི་དང་པོ་ལྷ་མོ་གཞན་སྟེ། རང་གི་རིགས་ལྔར་རྟགས་ཤིང་དབང་ལ་སོགས་པས་རྒྱུད་སྦྱངས་པ་དེ་བོར་ནས། གཞན་རིགས་བཟང་བ་ལ་སོགས་པ་བརྟག་ཏེ། བྲམ་ཟེ་ལ་སོགས་པ་རང་གིས་མ་བརྟགས་ཤིང་མ་སྦྱངས་པ་དང་། ཀུན་དུ་སྦྱོར་བ་བྱེད་ནའོ། ། ཇི་སྐད་དུ། སྙིང་རྗེ་ཆེན་པོ་དགའ་བ་ཡིས། ། རྣལ་འབྱོར་མཆོག་གི་ཐབས་སྤངས་ནས། ། འདོད་ལྷའི་དངོས་གྲུབ་བསྒྲུབ་དོན་དུ། །
རྣལ་འབྱོར་གཞན་ལ་བརྟེན་བྱེད་པས། ། གང་ཞིག་དངོས་གྲུབ་འདོད་གྱུར་པ། ། དམུ་ལོང་བཞིན་དུ་དེ་དག་རྨོངས། ། རྒྱལ་སྲིད་ལས་ཉམས་སྐྱེས་བུ་ཡིས། ། ངེས་པར་སྡུག་བསྔལ་གྱིས་བརྡུང་འགྱུར། ། ཞེས་གསུངས་པས་སོ། ། གཉིས་པ་ནི་ཕོ་ཉ་ལ་བརྟེན་པའི་དུས་སུ་ཐ་མལ་པ་འདོད་པ་ལ་ཆགས་པའི་བསམ་པས་བརྟེན་པར་འགྱུར་ཞིང་དེ་ལ་བསྒྲོད་པར་བྱེད་ནའོ། ། གསུམ་པ་ནི་ཆོས་ཐམས་ཅད་མཉམ་པ་ཉིད་ལས་མི་གཡོ་བ། བདག་གཞན་གཉིས་མེད་པར་ཤེས་པས་ཆོས་ཐམས་ཅད་ཀྱི་དེ་ཁོ་ན་ཉིད་རྟོགས་པར་བྱ་བའི་བསམ་པས་མ་བརྟེན་པའོ། ། བཞི་པ་ནི་རིགས་ངན་པ་གཡུང་མོ་ལྟ་བུ་བོར་ནས་རིགས་བཟང་བ་ལ་བསམ་པ་དགའ་བར་མི་བྱེད་པའི་བཟང་ངན་ལ་གཉིས་སུ་མེད་པ་དང་བཟང་ངན་ལ་ཐོགས་པ་མེད་པའི་བསམ་པས་མ་བརྟེན་ནའོ། །
ལྔ་པ་ནི་དམ་ཚིག་སྟེ་དབང་བཞི་པ་ཡིན་ལ། སྤྱད་པ་སྤྱོད་པ་སྟེ་དོན་གྱི་དབང་བཞི་པ་རྟོགས་པར་བྱ་བའི་བསམ་པ་དང་ལྡན་པས་སྤྱད་པར་བྱའི། དེ་དང་བྲལ་བས་བརྟེན་ནའོ། ། དེ་སྐད་དུ་ཡང་། སྤྱོད་པ་སྣ་ཚོགས་གསུངས་པ་སྟེ། ། རྣམ་པར་མི་རྟོག་སེམས་ཀྱིས་ནི། ། རིགས་རྣམས་ཐམས་ཅད་མཉམ་པར་སྤྱད། ། དབང་པོ་གཉིས་ནི་མཉམ་སྦྱོར་བས། ། ཉན་པ་ལ་སོགས་དབང་པོ་ཀུན། ། བསྲེ་ཞིང་བདེ་བར་བསྡུ་བར་བྱ། །
གཙོ་བོ་གང་དུ་སྤྱོད་པ་ཡིས། ། ཚངས་སྤྱོད་སྟོང་པ་ཉིད་དུ་འགྱུར། ། བརྗེད་མེད་དྲན་པའི་སྦྱོར་བ་ཡིས། ། ཐོག་མ་ཐ་མའི་བདེ་འགྲོ་བ། ། རྫོགས་པའི་བྱང་ཆུབ་ལམ་དག་པའི། ། དེ་ཉིད་བླ་ན་མེད་པ་ཡི། ། དམ་ཚིག་སྤྱོད་པ་རབ་ཏུ་བསྲུང་། ། ཞེས་གསུངས་པས་སོ། ། དྲུག་པ་ནི་བུད་མེད་དབང་ཕྱུག་སྟེ། སྐྱེས་པ་མང་པོའི་སྐྱོན་མེད་པ་ལ་སོགས་ཡོན་ཏན་དང་ལྡན་པ་དང་།
ཡོན་ཏན་དངོས་གྲུབ་གཞན་དང་ལྡན་པ་ལ་བྱང་ཆུབ་ཀྱི་སེམས་མི་འཆོར་བར་བཟུང་ནས་རྟེན་པ་དེ་ལ་མི་ཚངས་པར་སྤྱད་པ་མེད་པའི་ཕྱིར་དང་། དེ་བཞིན་བསམ་གཏན་གནས་ནི། དཀྱིལ་འཁོར་འཁོར་ལོའི་བསམ་གཏན་ལ་གནས་པས་བརྟེན་པར་བྱའོ། ། བླ་མ་སུ་མ་ཏི་ཀིརྟིས་ནི་རིམ་པ་གཉིས་ལ་སེམས་གནས་པའི་རྟེན་གྱི་གང་ཟག་གིས་བརྟེན་པས་ན། བསམ་གཏན་ཞེས་བྱ་ཞེས་ཀྱང་གསུངས་སོ། ། བརྒྱད་པ་ནི། ཁྲོ་མེད་རྒྱུན་གྱི་ཀུན་སྤྱོད་ཅེས་བདག་ཉིད་ལ་གཞན་གྱིས་གནོད་པ་སོགས་བྱས་པས། རང་གི་རྒྱུད་ལ་ཁྲོ་བ་མེད་པའི་ཀུན་སྤྱོད་ཀུན་དུ་སྤྱོད་པ་གནས་པ་ཡིན་ནོ། ། དེ་ལྟར་མ་བྱས་ན་དམ་ཚིག་ཉམས་ཞེས་པའོ། ། གཞུང་བསྡུས་ཏེ་བསྟན་པ་ནི།
འདི་བརྒྱད་ཅེས་པ་ལ་སོགས་ཏེ། དེ་ལྟར་སྔར་བཤད་པའི་དམ་ཚིག་བརྒྱད་པོ་འདི་འཁོར་ལོ་བདེ་མཆོག་གི་ཐུན་མོང་མ་ཡིན་པའི་བསྲུང་བའི་དམ་ཚིག་ཀུན་ཏུ་སྤྱོད་པའི་ཕྱིར། རྒྱུད་འདིའི་ལམ་གྱིས་དངོས་གྲུབ་བསྒྲུབ་པ་ལ་གནས་པའི་བསྒྲུབ་པ་པོ་དེའི་རྟག་ཏུ་མི་ཉམས་པར་བསྲུང་བར་ཤེས་པར་བྱའོ། ། སྨིན་བྱེད་དང་དམ་ཚིག་གི་སྐབས་ཏེ་གཉིས་པའོ། ། དེ་ལྟར་དམ་ཚིག་ལ་གནས་པའི་གང་ཟག་དེས་ལམ་བསྒོམ་པ་ལ་ཐོག་མར་བསྐྱེད་པའི་རིམ་པ་སྟོན། དེ་ཡང་ཐོག་མར་མངལ་སྐྱེས་ཀྱི་མངོན་པར་རྟོགས་པ་བརྗོད་པར་བྱ་སྟེ། དེའང་རྩ་བའི་རྒྱུད་ལེའུ་སོ་གཉིས་པ་ལས། བ་གླང་ལྷས་ཀྱི་མི་བྱིང་དང་། ། ལྷག་མ་སྐྱེ་མཆེད་རྩ་གནས་སོ། ། བྲག་ཆེན་པོ་ཡི་ངོ་བོ་རུ། །
ཞེས་གསུངས་པས། བ་གླང་གི་གནས་སམ། རྟེན་ས་ཡིན་པས། དེས་ཚོན་ནས་བ་གླང་ལྷས་ཞེས་པ། སའི་དཀྱིལ་འཁོར་བསྟན། ཤིང་ལེབ་དང་། གཅི་སྐམ་ལྟ་བུ་ཆུའི་གཏིང་དུ་མི་བྱིང་བར་སྟེང་དུ་ལྡིང་བས་མཚོན་ནས་མི་བྱིང་དང་། ཞེས་པས་ཆུའི་དཀྱིལ་འཁོར་བསྟན། འབྱུང་བ་ལྔར་བཤད་པའི་ལྷག་མ་མེས་བཤེར་བ་ལ་སོགས་སྐམ་པར་བྱེད་པ་དེས་མཚོན་ནས། ལྷག་མ་སྐྱེམས་བྱེད་ཞེས་པས་མེའི་དཀྱིལ་འཁོར་བསྟན།
རླུང་གི་རྩ་གནས་འཐོར་བར་བྱེད་པ་ཡིན་པས། དེས་མཚོན་ནས་རྩ་གནས་སོ་ཞེས་པས་རླུང་གི་དཀྱིལ་འཁོར་བསྟན། བྲག་ཆེན་པོ་ཡི་ངོ་བོ་རུ། ། ཞེས་པས་རི་རབ་བསྟན་ཏེ། འབྱུང་བ་ལུགས་ལྡོག་གི་ཚུལ་གྱིས་མངལ་སྐྱེས་ཀྱི་མངོན་པར་རྟོགས་པ་ཡིན་ཏེ། མངོན་བརྗོད་ལས། མངལ་སྐྱེས་གླུའི་སྦྱོར་བ་ཡིས། ། སྒྲ་དང་སྒྲ་མིན་རྣམ་པར་བརྟག ། ཞེས་གསུངས་པའི་མངལ་སྐྱེས་ཀྱི་མངོན་རྟོགས་ལ་ཞི་བ་གླུས་བསྐུལ་ཡོད་པས། སྒྲ་སཾ་སྐྲྀ་ཏའི་སྐད་དང་།
སྒྲ་མིན་པྲ་ཀྲྀ་ཏའི་སྐད་ཀྱིས་བརྟག་ཞེས་པས་ཀྱང་བསྟན་ཅིང་། གཙོ་བོར་ཞལ་མདོག་ཕྱག་མཚན་འཁོར་གྱིས་ལྷ་རྣམས། བཤད་རྒྱུད་རྡོ་རྗེ་མཁའ་འགྲོ་དང་སྦྱར་ནས་གྲུབ་ཆེན་སྤྱོད་པའི་རྡོ་རྗེས་མཛད་པའི་སྒྲུབ་ཐབས་ལ་བརྟེན་ནས་གཞན་གྱི་ལོག་རྟོག་འགོག་ཅིང་། རང་གི་ལུགས་བསྒྲུབ་པའི་ཚུལ་བཤད་པར་བྱ་སྟེ། འདི་ལ་རྗེ་བཙུན་གོང་མའི་བཞེད་པས། ལས་དང་པོ་པས་རྣལ་འབྱོར་ཉམས་སུ་ལེན་པའི་དབང་དུ་བྱས་ནས་སྤྲོས་པ་ལ་དགའ་ཞིང་ལྷའི་རྣལ་འབྱོར་ལ་རྩེ་གཅིག་ཏུ་མཉམ་པར་འཇོག་མི་ནུས་པ་ལ། སྤྱོད་ལམ་གྱི་རྣལ་འབྱོར་རྐྱང་པས་ནི་དུས་འདའ་བར་མི་ཡོང་བས་ཐུན་བཞིའི་རྣལ་འབྱོར་ཉམས་སུ་ལེན་པའི་ཐོག་མར། མངལ་སྐྱེས་ཀྱི་མངོན་པར་རྟོགས་པ་རྒྱས་པ་ཉམས་སུ་ལེན་དགོས་པ་ཡིན་ཏེ། སྔོན་འགྲོ་ཚོགས་གཉིས་བསགས་པ་ནས་བཟུང་སྟེ་གཞལ་ཡས་ཁང་ཐོག་མར་བསྒོམ། རྒྱུ་རྡོ་རྗེ་འཛིན་པ་བསྐྱེད།
སྙོམས་འཇུག་བྱ་སྟེ་ཞུ་ནས་གླུས་བསྐུལ་ཏེ། དེ་གཉིས་ཀྱི་མངལ་ནས་འཁོར་རྣམས་འབྱིན་པའི་ཚུལ་གྱིས་སྤྲོ། དེའི་ཆ་ཤས་གཅིག་ལུས་ལ་རེག་པས་ལུས་དཀྱིལ་བསྒོམ་པ་སོགས་མངོན་པར་རྟོགས་པ་རྒྱས་པས་ཉིན་མཚན་འདའ་བར་བྱེད་པ་ཡིན་ལ། དེ་ལ་སེམས་གོམས་ནས་མངོན་པར་རྟོགས་པ་བསྡུ་སྟེ། ལྷའི་རྣལ་འབྱོར་ལ་རྩེ་གཅིག་ཏུ་མཉམ་པར་འཇོག་པ་གཅིག་བྱུང་ན་མཉམ་པའི་བློ་ནང་ནས་འཆར་བས། དེའི་ཕྱིར་སྒོང་སྐྱེས་ཀྱི་མངོན་པར་རྟོགས་པ་བསྟན་པ་ཡིན་ནོ། ། གཞན་ཡང་བརྟེན་པ་ལྷ་གཉིས་ཅིག་ཆར་དུ་བསྒོམ་པ་དང་། རྒྱུ་རྡོ་རྗེ་འཛིན་པའི་དོད་ཙམ་དུ་མངོན་བྱང་གསུམ་པ་ཧཱུྃ་དཀར་པོ་བསྒོམ་པ། ཞི་བ་གླུས་བསྐུལ་སོགས་མེད་པས་བསྡུས་པ་ཡིན་ནོ། ། ཞེས་གསུངས་སོ། །
གཞུང་གི་དོན་ལ་བཞི། གང་གི་བསྒོམ་པའི་གང་ཟག་ནི་བཤད་ཟིན་ལ། གཉིས་པ་གནས་ནི། ལས་དང་པོ་པས་ཡིད་དང་མཐུན་པའི་གནས་སམ། བརྟན་པ་ཐོབ་ནས་དུར་ཁྲོད་དུ་བསྒོམ་དགོས་པ་ཡིན་ཏེ། དེར་བརྩོན་འགྲུས་རྩོམ་པ་དང་། བྱ་བ་ཉུང་བ་དང་། ཏིང་ངེ་འཛིན་ངང་གིས་སྐྱེ་བའི་དགོས་པ་གསུམ་དང་ལྡན་པའི་ཕྱིར། རིམ་པ་བཞིན་དུ་འདྲེ་དང་སྲིན་པོ་སོགས་ཀྱི་གནོད་པ་བྱུང་དོགས་པ་དང་། མི་ལ་སོགས་པའི་འགྲུལ་ཉུང་བ་དང་།
བློ་དམན་པས་ཀེང་རུས་སོགས་ལ་དམིགས་ནས་མི་རྟག་པ་སྐྱེ་བ་དང་། བློ་མཆོག་རྣམས་ལ་རྣམ་པར་རྟོག་པ་ཐམས་ཅད་བྲལ་བའི་ལྟ་བ་བདག་མེད་པར་སྐྱེ་བར་འགྱུར་བའི་ཕྱིར་ཏེ། རྩ་རྒྱུད་ལས། རི་བོ་ཚང་ཚིང་སྨན་ལྗོངས་སམ། ། ཆུ་བོ་ཆེན་པོའི་ངོགས་དག་གམ། ། གདོད་ནས་གྲུབ་པའི་དུར་ཁྲོད་དུ། ། ཞེས་གསུངས་པའི་ཕྱིར་རོ། ། གསུམ་པ་དུས་ནི། ལས་དང་པོ་པས་མཚན་མོའི་དུས་སུ་བསྒོམ་སྟེ། མི་རྟོག་པ་སྐྱེ་བའི་དུས་ཡིན་པས་སོ། །
དེ་ལ་བརྟེན་ནས་ཐུན་གསུམ་དང་བཞི་ལ་སོགས་པ་བསྒོམ་པར་བྱའོ། ། བཞི་པ་གང་བསྒོམ་པའི་རྣལ་འབྱོར་ལ་གསུམ། དང་པོ་སྦྱོར་བ། དཀྱིལ་འཁོར་རྒྱལ་མཆོག ལས་རྒྱལ་མཆོག་གོ ། དེའང་གཙོ་བོར་བསྒོམ་པ་ནི་དང་པོ་སྦྱོར་བ། འཁོར་འབྱིན་པ་ནི་དཀྱིལ་འཁོར་རྒྱལ་མཆོག གོ་ཆ་འགོད་པ་ནས་ལྷའི་རྣལ་འབྱོར་ལ་མཉམ་པར་འཇོག་པའི་བར་ནི་ལས་རྒྱལ་མཆོག་གོ ། དང་པོ་ལ་སྔོན་འགྲོ་དང་། དངོས་གཞི་གཉིས།
དང་པོ་ལ་ཉལ་བའི་རྣལ་འབྱོར། ལྡང་བའི་རྣལ་འབྱོར། འདིའང་རྒྱས་པར་ཤེས་པར་འདོད་ན་ཆོས་དཔལ་བཟང་པོས་མཛད་པའི་རྣམ་བཤད་དེ་ཉིད་དུ་བལྟའོ། ། སྔོན་འགྲོ་དངོས་སོ། ། ལྡང་བའི་རྣལ་འབྱོར་གྱི་ངག་དག་པའི་སྐབས་སུ། ཤྲཱི་ཧེ་རུ་ཀ་ཨ་ཧཾ་ཞེས་པ་བསྡུས་པ། ཨཱ་ལྀ་ཀཱ་ལྀའི་མཇུག་ཏུ་ཧཱུྃ་ཕཊ྄་སྦྱར་བ་འབྲིང་། རྐང་བརྒྱད་གཉིས་བཟླས་པ་རྒྱས་པའོ། ། ཐུགས་ཀྱི་དག་པ་ལ་ཨ་དཀར་པོ། མཉམ་བཞག་རྣམ་པར་མི་རྟོག་པའི་ཡེ་ཤེས།
དེ་ལས་བྱུང་བ་རྗེས་ཐོབ་དག་པ་འཇིག་རྟེན་པའི་ཡེ་ཤེས། ཧཱུྃ་བསྒོམ་པ་ཡེ་ཤེས་ལྔའི་བདག་ཉིད་དོ། ། ཁྲུས་ཀྱི་རྣལ་འབྱོར་ནི། ལས་དང་པོ་པས་ཆུ་གཙང་བའི་ཁྲུས་བྱ། རྣལ་འབྱོར་པས་དྲི་ཆེན་དང་དྲི་ཆུ་སོགས་ཀྱིས་ཁྲུས་བྱེད། ཉན་ཐོས་པའི་ཆབ་དང་མཐུན་པའི་བདུད་རྩི་རིལ་བུ་ཁར་འཇུག ལས་དང་པོ་པས་རོ་རས་ལ་རོའི་གཟུགས་བྲིས་པའི་གདན། བརྟན་པ་ཐོབ་ནས་རོ་རས་སམ་རོ་དངོས་ཀྱི་གདན། རྟོག་པ་ཐམས་ཅད་དང་བྲལ་བ་ལྟ་བ་བདག་མེད་པའི་དྲན་པ་གསོ་བྱེད་དུ་བཏིང་ལ། ཁ་ལྷོ་ཕྱོགས་སུ་བསྟན་ལ་འདུག་དགོས་པ་ཡིན་ཏེ།
སློབ་དཔོན་བྷ་ཝ་བྷ་དྲས་རྡོ་རྗེ་གདན་གཞིའི་འགྲེལ་པར། ཤེས་རབ་ཀྱི་ཕྱོགས་ཡིན་པའི་ཕྱིར་དང་། དགའ་བའི་ཡུལ་ཡིན་པའི་ཕྱིར་རོ། ། ཞེས་གསུངས་པ་ལ། ཤེས་རབ་ཀྱི་ཕྱོགས་ཡིན་པའི་རྒྱུ་མཚན་ཡང་། ལག་པ་གཡས་གཡོན་ཐབས་ཤེས་རབ་ཏུ་འཇོག་པའི་ཚེ་གཡོན་ཤེས་རབ་དང་། གཡས་ཐབས་སུ་འཇོག་པ་ལྟར། བྱང་ཤར་ཐབས་དང་། ལྷོ་དང་ནུབ་ལ་ཤེས་རབ་ཏུ་འཇོག་པ་ཡིན་པ་བཞིན་དུ་འདིར་ཡང་ཤེས་རབ་ཀྱི་རྒྱུད་ཡིན་པའི་ཕྱིར། ལྷོ་ཕྱོགས་སུ་བལྟ་བ་ཡིན་ནོ། །
འོ་ན་ནུབ་ཕྱོགས་སུའང་བལྟ་བར་རིགས་སོ་ཞེས་ན། རིགས་ཏེ་ཡོ་ག་རྡོ་རྗེ་རྩེ་མོ་ཐབས་ཡིན་ལ། དཔལ་མཆོག་ཤེས་རབ་ཀྱི་རྒྱུད་ཡིན་པས། དཔལ་མཆོག་གི་ཞལ་ནུབ་ཏུ་གཟིགས་པར་བཤད་པ་བཞིན་ནོ། ། འོ་ན་ལྷོ་ཕྱོགས་འབའ་ཞིག་ལ་བལྟ་བ་ཅི་ཡིན་སྙམ་ན། འཇིགས་བྱེད་པ་རྣམས་སེམས་ཅན་གྱི་ཚེ་སྲོག་དང་དབུགས་སོགས་འཕྲོག་པར་བྱེད་པའི་གཤིན་རྗེ་ལྷོ་ཕྱོགས་ས་འོག་རིམ་པ་བདུན་ན་ཡོད་པས་དེའི་གཉེན་པོར་བཅོམ་ལྡན་འདས་རྡོ་རྗེ་འཇིགས་བྱེད་ཀྱི་ཞལ་གཟིགས་ཤིང་། དེའི་ང་རྒྱལ་འཛིན་པའི་རྣལ་འབྱོར་པ་ཡང་ཁ་ལྷོར་བལྟ་ཞེས་པ་ལྟར། འདིར་ཡང་བཅོམ་ལྡན་འདས་འཁོར་ལོ་བདེ་མཆོག་གི་འདུལ་བྱའི་གཙོ་བོར་དྲག་པོ་དབང་ཕྱུག་ལྷོ་འཛམ་བུའི་གླིང་ན་ཡོད་པས་དེའི་གཉེན་པོར་རྩ་ཞལ་ལྷོ་ཕྱོགས་སུ་གཟིགས་པ་ཡིན་ཞིང་། དེའི་ང་རྒྱལ་འཛིན་པའི་སྒྲུབ་པ་པོས་ཡང་ཁ་ལྷོར་བལྟ་བ་ཡིན་ནོ། ། སློབ་དཔོན་ལ་བ་པའི་བཞེད་པས།
གླིང་གཞན་རྣམས་ནི་ལོངས་སྤྱོད་པའི་ས་ཡིན་ལ། གླིང་གསུམ་པའི་མི་རྣམས་ནི། ལོངས་སྤྱོད་ཆེན་པོས་ཡང་དག་འཚོ། ། བླུན་རྨོངས་བྱེ་བྲག་མི་ཕྱེད་ཅིང་། ། རྟོག་མེད་རྣམ་དཔྱོད་མེད་པ་འོ། ། འཛམ་བུ་གླིང་དུ་ལེགས་སྐྱེས་པ། ། ལས་ཀྱི་ས་པར་རབ་ཏུ་གྲགས། ། ཞེས་སྡོམ་འབྱུང་ལས་གསུངས་པ་ཡིན་ནོ། ། འཛམ་བུ་གླིང་པ་རྣམས་ལས་ཀྱི་ས་པ་ཡིན་པས། དགེ་སྡིག་བླང་དོར་ལ་གཙོ་བོར་སྤྱོད་པའི་ཕྱིར།
གདུལ་བྱའི་གཙོ་བོ་ཡིན་པས་ཞལ་ལྷོར་གཟིགས་པ་ཡིན་ཏེ་ཞེས་གསུངས་སོ། ། དགའ་བའི་ཡུལ་ཡིན་པའི་ཕྱིར་ཞེས་པའང་དགའ་བ་བཞི་ཕྱོགས་ལ་འཇོག་པའི་ཚེ། ལྷོར་དགའ་བ་ནས་གཡོན་བསྐོར་གྱི་འཇིག་རྟེན་པའི་ནུབ་ཏུ་ལྷན་སྐྱེས་འབྱུང་ལ། དགའ་བ་དང་པོ་མ་སྐྱེས་པར་གཞན་གྱི་ཕྱི་མ་མི་སྐྱེ་བས་ལྷོ་ཕྱོགས་དགའ་བའི་ཕྱོགས་ལ་ཞལ་གཟིགས་པ་ཡིན་ནོ་ཞེས་གསུངས་སོ། ། དེ་རྣམས་ཀྱི་ཆོས་དཔལ་བཟང་པོའི་གསུང་རབ་ལས་འབྱུང་ཚུལ་བཤད་ཟིན་ཏོ།། །། འདིར་སྨྲས་པ། པདྨ་པདྨའི་གཉེན་གྱིས་བསྐྱངས་ནས་རྒྱས་བྱེད་ལྟར། ། སྐྱེ་བ་སྐྱེ་བར་དམ་པའི་མགོན་གྱིས་རྗེས་བཟུང་རྣམས། ། དུས་འདིར་དུས་གསུམ་སྒྲིབ་མེད་གཟིགས་པའི་ཡོངས་འཛིན་གྱིས། ། བུ་གཅིག་པུ་ལ་མ་ཡིས་སྐྱོང་ལྟར་ཆོས་ཉིད་ལེགས། །
རྒྱུ་སྐར་རྒྱུ་སྐར་བདག་པོས་ཟིལ་གནོན་བཞིན། ། རབ་བྱུང་རབ་བྱུང་མཆོག་གིས་ཟིལ་གནོན་ཏེ། ། ཡོངས་འཛིན་ཡོངས་འཛིན་མཆོག་གིས་ཟིལ་གནོན་ལྟར། ། སྨྲ་དབང་སྨྲ་བ་མཆོག་གི་ཟིལ་གནོན་གྱུར། ། བར་སྐབས་ཀྱི་ཚིགས་སུ་བཅད་པའོ།། ༈ །།སྤྱི་དོན་དྲུག་པ་ཆོས་ཀྱི་རྗེ་སྲད་པ་ཀུན་དགའ་བློ་གྲོས་ཀྱི་གསུང་རབ་ལས་འབྱུང་ཚུལ་བཤད་པ་ནི། རྣམ་དག་བསྟན་པའི་ཉིན་བྱེད་ཤར་ཕྱོགས་ས་འཛིན་རྩེར། ། རྣམ་གསལ་འོད་ཀྱི་དྲ་བས་ཕྱོགས་ཀུན་ཁེབ་པ་ན། ། རྣམ་མང་རྒྱུ་སྐར་ཕྲེང་བ་ཀུན་ཀྱང་ཁོར་ཡུག་རྩེར། ། རྣམ་པར་འཁོད་ཅིང་དེ་ཡི་རྗེས་སུ་འཇུག་པ་ལྟར། །
ལེགས་གསུང་འཁྲུལ་མེད་དམ་ཆོས་སེང་གེའི་སྒྲ། ། སྒྲ་ཆེར་བསྒྲགས་པས་གཞན་གཞུང་དྲེགས་བྱེད་རྣམས། ། རྣམ་པ་ཀུན་ཏུ་ཀླད་པ་འགེམས་མཛད་གང་། ། གང་ཞིག་སྨྲ་བའི་དབང་ཕྱུག་གང་དེ་རྒྱལ། ། ཞེས་པའི་བསྟོད་ཚིག་གི་ཡུལ་དམ་པར་གྱུར་པ་ཆོས་རྗེ་སྲད་པ་ཀུན་དགའ་བློ་གྲོས་ཀྱིས་ཐམས་ཅད་མཁྱེན་པ་ཀུན་དགའ་བཟང་པོའི་དྲུང་དུ་ནག་པོ་རིམ་བཞིའི་ཁྲིད་དང་རྣལ་འབྱོར་མའི་བསྐྱེད་རྫོགས་གཉིས། བདེ་མཆོག་དཀར་པོའི་བསྐྱེད་རྫོགས་ཀྱི་ཁྲིད། བདེ་མཆོག་དྲིལ་བུ་པའི་ཁྲིད་རྣམས་དང་། དེ་དག་དང་འབྲེལ་བའི་འཁོར་ལོ་བདེ་མཆོག་གི་ཆོས་སྐོར་བསམ་གྱིས་མི་ཁྱབ་པ་གསན་པའི་དུས་སུ་ཟིན་བྲིས་སུ་མཛད་པའི་གསུང་རབ་ལས་འདི་ལྟར་འབྱུང་སྟེ། དེ་ཡང་ནག་པོ་རིམ་བཞིའི་ཟིན་བྲིས་ལས། འོ་ནམ་མཁའ་དང་མཉམ་པའི་སེམས་ཅན་ཐམས་ཅད་ཀྱི་དོན་དུ་སངས་རྒྱས་ཀྱི་གོ་འཕང་ཐོབ་པར་བྱ།
དེའི་ཆེད་དུ་དམ་པའི་ཆོས་ཟབ་མོ་གསན་དགོངས་པ་བྱང་ཆུབ་ཀྱི་མཆོག་ཏུ་ཐུགས་བསྐྱེད་པ་དང་། གནས་ཁང་སྲུང་བའི་འཁོར་ལོའི་ནང་དུ་ཚུད་པའི་གཞལ་ཡས་ཁང་བསྒོམ་པ། སློབ་དཔོན་སྟོན་པ་བཅོམ་ལྡན་འདས་དཔལ་ཧེ་རུ་ཀར་མོས་པ་དང་། ཁྱེད་རང་རྣམས་ཀྱང་བཅོམ་ལྡན་འདས་འཁོར་ལོ་བདེ་མཆོག་གི་རྣལ་འབྱོར་ལ་ཐུགས་མཉམ་པར་བཞག་ནས་ཆོས་གསན་པ་སོགས་རྡོ་རྗེ་ཐེག་པའི་གཞུང་ཉན་པའི་ཀུན་སྤྱོད་ཁྱད་པར་དུ་འཕགས་པ་རྣམས་གསལ་བཏབ་ནས་གསན་པར་ཞུ། འདིར་ཡང་དག་པ་རྫོགས་པའི་སངས་རྒྱས་ཀྱི་གསུང་རབ་ཟབ་མོ་མདོ་རྒྱུད་ཐམས་ཅད་ཀྱི་ནང་ནས་མཆོག་ཏུ་གྱུར་པའི་རྒྱུད་སྡེ་སྒོ་དྲུག་པ་མའི་ཡང་མ་གསང་བ་བླ་ན་མེད་པ་རྣལ་འབྱོར་གསང་མཐའི་རྒྱུད་ཀྱི་རྒྱལ་པོ་ཆེན་པོ་ནས་འབྱུང་བའི་གདམ་ངག་དཔའ་བོ་དང་རྣལ་འབྱོར་མ་བྱེ་བ་ཕྲག་བརྒྱད་ཅུ་གཤེགས་པའི་ཤུལ་ལམ། སློབ་དཔོན་རྣལ་འབྱོར་གྱི་དབང་ཕྱུག་ལཱུ་ནག་དྲིལ་གསུམ་གྱིས་བཀྲལ་བའི་ཉམས་ལེན། གྲུབ་ཐོབ་དབང་པོ་དཔལ་ནཱ་རོ་ཏ་པའི་ཐུགས་ཀྱི་བཅུད་ཕྱུང་བ་བླ་མ་ཕམ་ཐིང་པ་སྐུ་མཆེད་ལས། རྗེ་བཙུན་ས་སྐྱ་པ་ཡབ་སྲས་ལ་བརྒྱུད་པའི་བསྐྱེད་རྫོགས་ཀྱི་གདམ་ངག་ཁྱད་པར་དུ་འཕགས་པ་གཅིག་སྟོན་ཅིང་ཉམས་སུ་ལེན་པར་བྱེད། དེ་ལ་རྒྱུད་འདི་ཉིད་ལས། ཇི་སྲིད་མདོ་བྱ་སྤྱོད་པ་ནི། །
རྣལ་འབྱོར་གསང་མཐའི་དབྱེ་བ་ཉིད། ། ཅེས་གསུངས་པས་ཐེག་པ་ཆེན་པོ་ལ་ས་དང་ཕ་རོལ་ཏུ་ཕྱིན་པ་སྟོན་པའི་མདོ་དང་། བྱ་བའི་རྒྱུད་དང་། སྤྱོད་པའི་རྒྱུད་དང་། གསང་ཞེས་པས་རྣལ་འབྱོར་ཕ་བླ་ན་མེད་པའི་རྒྱུད་དང་། མཐའ་ཞེས་པས་མ་བླ་ན་མེད་པའི་རྒྱུད་དང་། དེ་ལས་ཀྱང་ཟབ་པ་ལོགས་སུ་ཕྱེ་བ་མའི་ཡང་མ་རྣལ་འབྱོར་གསང་མཐའི་རྒྱུད་ཡིན་ལ། རྒྱུད་འདི་རྒྱུད་གཞན་ལས་ཁྱད་པར་དུ་འཕགས་པའི་རྒྱུ་མཚན་ཡང་སྤྱིར་མང་དུ་ཡོད་མོད། གཙོ་བོར་གྱུར་པ་གསུམ་སྟེ། འཛམ་བུ་གླིང་གི་ཡུལ་ཉེར་བཞི་ན་ཞིང་སྐྱེས་ཀྱི་སྤྲུལ་སྐུ་དངོས་སུ་བཞུགས་པ་དང་།
བསྐྱེད་རིམ་ལ་ཕོ་ཉ་བསྲེ་བའི་ཐབས་ཁྱད་པར་ཅན་དང་། རྫོགས་རིམ་དཔྱིད་ཀྱི་ཐིག་ལེ་དམིགས་པ་ཉུང་ལ་རྣོ་ཞིང་མྱུར་བའི་ལམ་ཡོད་པས་གཞན་ལས་ཟབ་པ་ཡིན་ནོ། ། དེ་ལ་དང་པོ་བརྒྱུད་པ་འདི་པའི་ལུགས་ཀྱི་སྤྲུལ་པའི་སྐུ་ཇི་སྲིད་འཛམ་བུ་གླིང་གནས་ཀྱི་བར་དུ་ཡུལ་ཆེན་པོ་ཉི་ཤུ་རྩ་བཞི་ན་བཞུགས་པས། དེ་དག་གི་བསྒྲུབ་པ་པོའི་རྒྱུད་བྱིན་གྱི་རློབས་པ་ཡིན་པས་མྱུར་བ་ཡིན་ཏེ། དཔེར་ན་ཉན་ཐོས་པ་རྣམས་ལ་སྤྲུལ་སྐུ་ཤཱཀྱ་ཐུབ་པ་དངོས་སུ་བཞུགས་པའི་དུས་སུ་བྱིན་རླབས་མྱུར་བས་མང་པོས་དགྲ་བཅོམ་པ་ཐོབ་པ་བཞིན་ནོ། ། འོ་ན་རྒྱུད་སྡེ་གཞན་གྱི་ལུགས་ཀྱིས་ཀྱང་སྤྲུལ་སྐུ་དངོས་སུ་བཞུགས་པར་མི་བཞེད་དམ་སྙམ་ན། དངོས་སུ་བཞུགས་པ་དོན་ལ་གནས་ཀྱང་བཞུགས་པར་ཤེས་ཤིང་ངོ་སྤྲོད་པའི་གདམ་ངག་མེད་པ་དང་། དེ་དག་དང་རང་གཅིག་ཏུ་བསྲེ་བའི་ཐབས་ཁྱད་པར་ཅན་ཡོད་པ་མ་ཡིན་ལ། འདིར་སྤྲུལ་སྐུ་དངོས་སུ་བཞུགས་ཤིང་དེ་དག་གིས་འཛམ་བུ་གླིང་པའི་སེམས་ཅན་རྣམས་རང་བཞིན་གྱིས་བྱིན་གྱིས་བརླབས་པར་ཡང་བསྟན་ཅིང་། དེ་རྣམས་དང་རང་དབྱེར་མེད་པར་བསྲེ་བའི་གདམ་ངག་བསྟན་པའི་ཕྱིར་རོ། །
གཉིས་པ་བསྐྱེད་རིམ་ལ་ཕོ་ཉ་བསྲེ་བའི་ཐབས་ཁྱད་པར་ཅན་བསྟན་པ་ནི། རྒྱུད་ལས། དེ་བཞིན་ཕོ་ཉ་ལེགས་འདྲེས་ནས། ། སྒྲུབ་པ་པོ་ལ་དངོས་གྲུབ་སྟེར། ། ཞེས་དང་། ཕོ་ཉ་མཆོག་འབྲིང་ཐ་མ་སྟེ། ། ཞེས་གསུངས་པས། རང་གི་བསྒོམ་པ། སྔགས་སྐྱེས་ཀྱིས་ཞིང་སྐྱེས་བསྐུལ། ཞིང་སྐྱེས་སྤྲུལ་སྐུས།
ལོངས་སྐུ་ལྷན་སྐྱེས་ཀྱིས་བསྐུལ་བས་ཆོས་ཀྱི་སྐུའི་རྟོགས་པ་སྐྱེ་ཞིང་། དེ་ལྟར་བྱས་ན་བྱིན་གྱིས་རློབས་བྱ་བ་ལོངས་སྐུ་ལྷན་སྐྱེས་ཀྱི་ཞིང་སྐྱེས་དེས་སྔགས་སྐྱེས་ཐམས་ཅད་བྱིན་གྱིས་རློབས། ཕོ་ཉ་ཞེས་པའི་དོན་ཡང་འཇིག་རྟེན་ན་རྒྱལ་པོའི་ཕོ་ཉ་བ་ཞེས་བྱ་བ་དོན་མྱུར་དུ་བསྒྲུབ་པར་བྱེད་པ་ཡིན་ལ། འདིར་ཡང་དངོས་གྲུབ་བསྒྲུབ་པ་གཞན་ལས་མྱུར་བ་ཡིན་ནོ། ། དེ་ལྟར་བསྲེས་པས་ཇི་ལྟར་འགྲེ་སྙམ་ན། ཇི་སྐད་བཤད་པ་བཞིན་གྱི་ཡེ་ཤེས་ཀྱི་འཁོར་ལོ་དགུག་གཞུག་བྱེད་པའི་ཆོ་ག་བྱས་པས་འཇུག་པར་འགྱུར་བ་བཞིན་དུ། རྒྱུད་འདི་ཉིད་ལས་གསུངས་པའི་ཕོ་ཉ་བསྲེ་བའི་ཆོ་ག་བྱས་པས་བྱིན་གྱིས་རློབས་པར་འགྱུར་བ་ཡིན་ནོ། ། རྫོགས་པའི་རིམ་པ་ཡང་མ་རྒྱུད་པ་གཞན་དང་། བདེ་མཆོག་པའི་སློབ་དཔོན་གཞན་རྣམས་ཀྱང་གཞུང་དེ་དང་དེ་ནས་བཤད་པའི་འཁོར་ལོ་བཞི་ལ་སོགས་པའི་རྣལ་འབྱོར་བསྒོམ་པས་རྟོགས་པ་སྐྱེ་བ་དེ་ཉིད་དང་། འདི་ནས་བཤད་པའི་རྫོགས་རིམ་བསྒོམ་པས་སྐྱེ་བའི་ཉམས་མྱོང་ལ་ཁྱད་པར་མེད་ཀྱང་།
རྟོགས་བྱེད་ཀྱི་ཐབས་གཞན་ནས་བཤད་པ་རྣམས་ནི་དམིགས་པའི་རིམ་པ་རྒྱ་ཆེ་བས་བསྒྲུབ་པར་དཀའ་ལ། འདི་ནི་དཔྱིད་དང་ཐིག་ལེའི་རྣལ་འབྱོར་ཞེས་བྱ་བ་ཐབས་ཉུང་ཞིང་ཟབ་པ་ཉམས་སུ་བླངས་བདེ་བ་ཅིག་སྟོན་པས་རྫོགས་པའི་རིམ་པ་ཡང་ཟབ་བོ། ། འདི་པའི་བཤད་པ་རྣམས་སུ་འཁོར་ལོ་བདེ་མཆོག་ཟབ་སྟེ། སློབ་དཔོན་ཤནྟི་པས་ཀྱང་འགྲེལ་པ་བརྩམ་པར་མ་ནུས་སོ། ། ཞེས་བཤད་པའང་འཆད་ལུགས་ལེགས་པོ་བྱས་ནས་ཁྱད་པར་དུ་འཕགས་ཆོས་སུ་འགྲོ་ན་ཡང་། དེའི་བཤད་པ་གཞུང་གི་སྟེང་དུ་འཆད་ཅིང་། འདིར་དེ་ཙམ་ཞིག་གིས་ཆོག་པ་ལགས། དེ་ལྟ་བུའི་ལམ་ཁྱད་པར་ཅན་སྟོན་པའི་རྩ་བའི་རྒྱུད་འཆད་པ་ལ། རྡོ་རྗེ་མཁའ་འགྲོ་མས་ལུང་བསྟན་པའི་བཤད་པའི་རྒྱུད་རྣམས་ལ་བརྟེན་ནས་གྲུབ་ཆེན་རྣམས་ཀྱིས་འཆད་པ་ལ། རྣལ་འབྱོར་གསང་མཐའ་བ་རྣམས་ཀྱིས་བཤད་རྒྱུད་རྣམ་པ་ལྔར་བཞེད་དེ།
འབྱུང་དང་མཁའ་འགྲོ་ཀུན་སྤྱོད་དང་། ། ཁ་སྦྱོར་རྒྱུད་དང་བླ་མ་སྟེ། ། བཤད་རྒྱུད་རྣམ་པ་ལྔ་རུ་འདོད། ། ཞེས་གསུངས། དེའང་འབྱུང་དང་ཞེས་པས། ཧེ་རུ་ཀ་མངོན་འབྱུང་ཞེས་བྱ་བ་དང་། མཁའ་འགྲོ་ཞེས་པས་རྡོ་རྗེ་མཁའ་འགྲོ་དང་། ཀུན་སྤྱོད་ཞེས་པས་རྣལ་འབྱོར་མ་ཀུན་སྤྱོད་དང་། ཁ་སྦྱོར་ཞེས་པས་སམྦུ་ཊི་དང་། བླ་མ་ཞེས་པས་མངོན་བརྗོད་བླ་མ་དང་ལྔའོ། །
དེ་དག་གིས་རྩ་རྒྱུད་འགྲེལ་པའི་ཚུལ་ཡང་། དེ་ནས་གསང་བ་བཤད་བྱ་བ། ། ཞེས་གསུངས་པས། ལམ་གྱི་གསང་བ་དང་། འབྲས་བུའི་གསང་བ་གཉིས་ལས། ལམ་གྱི་གསང་བ་ལ་འཇུག་པ་དང་། ལམ་གྱི་གསང་བ་དངོས་སོ། ། ལམ་གྱི་གསང་བ་རིམ་གཉིས་ཡིན་ལ། དེ་ལ་འཇུག་པ་སྨིན་བྱེད་ཀྱི་དབང་སྟེ། རྩ་རྒྱུད་དང་ཁ་འཐོར་བའི་ཚུལ་གྱིས་གསུངས་པ།
དེ་ཉིད་གསལ་བར་སྟོན་པ་ཁྲག་འཐུང་མངོན་འབྱུང་ཡིན་ཏེ། གསང་མཐའི་བཤད་རྒྱུད་རྡོ་རྗེ་མཁའ་འགྲོ་དང་། ངེས་བརྗོད་བླ་མ་ལས་ཀྱང་དབང་ཆོག་གསུངས་མོད། འདིར་ཁྲག་འཐུང་མངོན་འབྱུང་ནས་བཤད་པའི་དབང་ཆོག་ཁོ་ནས་ཁ་བསྐོང་ཞིང་གསལ་བར་བྱེད། ལམ་གྱི་གསང་བ་དངོས་ལ་གཉིས་ལས། དང་པོ་བསྐྱེད་པའི་རིམ་པ་ལ་སྦྱར་ན། རྩ་རྒྱུད་ལས། བ་གླང་ལྷས་ཀྱི་སྟེང་ལྡིང་དང་། ། ལྷག་མ་སྐེམ་བྱེད་རྩ་གནས་སོ། ། བྲག་ཆེན་པོ་ཡི་ངོ་བོ་རུ། །
ཡང་ན་རུས་སྦལ་དག་གིས་སོ། ། ཞེས་པའི་དོན། བ་གླང་ལྷས་ནི་སའི་དཀྱིལ་འཁོར། སྟེང་ལྡིང་ཆུ། སྐེམ་བྱེད་མེ། རྩ་གནས་རླུང་། བྲག་ཆེན་པོ་རི་རབ་སྟེ་འབྱུང་བཞི་ལུགས་ལྡོག་རི་རབ་དང་བཅས་པའི་སྟེང་དུ་གཞལ་ཡས་ཁང་བསྒོམ་པ། མངལ་སྐྱེས་ཀྱི་མངོན་རྟོགས་བསྟན། ཡང་ན་རུས་སྦལ་དག་གིས་སོ། ། ཞེས་པས་རུས་སྦལ་ནང་གི་སེམས་ཅན་དང་ཕྱིའི་ལྐོག་གྲུབ་པ་དུས་མཉམ་པ་ལྟར།
རྟེན་དང་བརྟེན་པ་དུས་མཉམ་པ་བསྐྱེད་པ་སྒོང་སྐྱེས་ཀྱི་མངོན་རྟོགས་བསྟན། དེ་ལྟ་བུའི་མངོན་རྟོགས་གཉིས་པོ་དེ་ཡང་རྒྱ་གར་བའི་གསང་མཐའ་བ་ཐམས་ཅད་ཀྱི་ཐུགས་ཉམས་སུ་བཞེས་མོད། སྒྲུབ་ཐབས་མཛད་པ་པོ་སོ་སོ་ལས་མིང་བཏགས་ཏེ། མངལ་སྐྱེས་ལྟར་བསྐྱེད་པ་ལ་ནག་པོ་པའི་མངོན་རྟོགས་དང་། སྒོང་སྐྱེས་ལྟར་བསྐྱེད་པ་ལ་ལཱུ་ཧི་པར་དིང་སང་གྲགས་སོ། ། བཤད་རྒྱུད་ནི། རྩ་རྒྱུད་དུ་ལྷ་རྣམས་ཀྱི་མིང་དང་། གཙོ་བོ་ཞལ་གཅིག་ཕྱག་གཉིས་པ་ཁ་ཊྭཾ་ག ཐོད་པ། རྡོ་རྗེ་འཛིན་པ་ཞིག་ལས་གསལ་བར་མ་བཤད་ཀྱང་།
རྣལ་འབྱོར་མ་ཀུན་སྤྱོད་ལས། ལྷ་ཐམས་ཅད་ཀྱི་སྐུ་མདོག་ཕྱག་མཚན་གཙོ་བོ་ཞལ་བཞི་ཕྱག་བཅུ་གཉིས་པའི་སྐུ་མདོག་གི་ངེས་པ་རྣམས་དང་། སྒོང་སྐྱེས་ཀྱི་མངོན་རྟོགས་ཀྱི་ཚུལ་གསལ་བར་སྟོན་ཏོ། ། རྡོ་རྗེ་མཁའ་འགྲོ་ལས། ། ཞི་ཁྲོའི་དཀྱིལ་འཁོར་གཉིས་བཤད་པའི་ཞི་བའི་དཀྱིལ་འཁོར་ལ། སློབ་དཔོན་ཨ་བྷྱ་ཡས་བདེ་མཆོག་རྡོར་དབྱིངས་ཞེས་པའི་བརྡ་ཆད་མཛད་ནས། དེའི་དབང་བཀའ་ཕྲེང་བ་ན་ཡོད། ཁྲོ་བོའི་དཀྱིལ་འཁོར་ལྷ་སོ་བདུན་མ་དེ་ལ། དང་པོར་རྒྱུ་རྡོ་རྗེ་འཛིན་པ་བསྐྱེད། ཞི་གླུས་བསྐུལ།
འབྲས་བུ་རྡོར་འཛིན་བཞེངས། དེས་འཁོར་གྱི་ལྷ་མོ་སྤྲོ་བ་སོགས་མངལ་སྐྱེས་ཀྱི་མངོན་རྟོགས་གསལ་བར་བསྟན། མངལ་སྒོང་གཉིས་ཀྱི་བརྡ་ཆད་ཀྱང་། ངེས་བརྗོད་བླ་མ་ལས། མངལ་སྐྱེས་གླུ་ཡི་སྦྱོར་བ་ཡིས། ། སྒྲ་དང་སྒྲ་མིན་ཡོངས་སུ་བརྟག ། སྒོང་སྐྱེས་གླུ་ནི་མེད་པ་ཡིས། ། སྒྲ་དང་སྒྲ་མིན་སྤངས་པ་འོ། ། ཞེས་མངལ་སྐྱེས་ཀྱི་མངོན་རྟོགས་ལ་ཞུ་བ་གླུས་བསྐུལ་གྱི་སྦྱོར་བ། སྒྲ་སཾ་སྐྲྀ་ཏའི་སྐད།
སྒྲ་མིན་པྲ་ཀྲྀ་ཏའི་སྐད་ཡོངས་སུ་བརྟག་ལ། སྒོང་སྐྱེས་ལ་ནི་དེ་ལྟ་བུའི་གླུས་བསྐུལ་མེད་པའོ། ། སཾ་སྐྲྀའི་སྐད་དུ་གླུས་བསྐུལ་བ་མང་ཞིང་། པྲ་ཀྲྀ་ཏའི་སྐད་དུ་གླུས་བསྐུལ་བ་ཡོད་དེ། ཀྱཻ་རྡོ་རྗེ་དང་། མཧཱ་མ་ཡའི་གླུས་བསྐུལ་རྣམས་ནི་པྲ་ཀྲྀ་ཏའི་སྐད་དོ། ། གསང་བ་རྫོགས་པའི་རིམ་པ་ལ་བཞག་པ་ལ་ཡང་རྫོགས་རིམ་གྱི་ཕྱག་རྒྱའི་ལམ་ནི། ཡུལ་ཉི་ཤུ་རྩ་བཞི་ན་བཞུགས་པའི་རྣལ་འབྱོར་མ་རྣམས་ཀྱིས་སྤྱོད་ཡུལ་དུ་གྱུར་པ་ཤས་ཆེ་ཞིང་། དེའི་ཚུལ་ཡང་རྩ་རྒྱུད་ལས་གསལ་བར་བཤད་པས། བཤད་རྒྱུད་ལ་ལྟོས་མི་དགོས་ཤིང་།
དེའི་སྔོན་དུ་སྒྲུབ་པ་པོ་རྣམས་ཀྱིས་རླུང་དང་གཏུམ་མོ་མཐར་ཕྱིན་པར་བྱེད་དགོས་པས་དེ་དག་གི་རིམ་པ་རྩ་རྒྱུད་ཀྱི་དངོས་བསྟན་ལ་མེད་ཅིང་། སྦས་དོན་ལས་འབྱུང་བ་སྟེ། དེ་ཡང་རྩ་རྒྱུད་ལས། དྲག་པོའི་སྦྱིན་སྲེག་དང་། བཟླས་པ་དང་། དཀྱིལ་འཁོར་དང་། གཏོར་མ་སོགས་བཤད་པ། བཤད་རྒྱུད་སམྦུ་ཊིའི་ངེས་དོན་དུ་བསྟན་པས། གཏུམ་མོ་འཁོར་ལོ་བཞིའི་དམིགས་པ་དཔྱིས་ཕྱིན་པར་བཤད་པ་སོགས་འཁོར་ལོ་བདེ་མཆོག་གི་རྫོགས་རིམ་གསལ་བར་སྟོན་པས་དེའི་ཕྱིར་བཤད་པའི་རྒྱུད་དོ། ། གསང་བ་འབྲས་བུ་ལ་བཞག་པ་ལ་གཉིས་ལས།
གནས་སྐབས་ཀྱི་འབྲས་བུ་ལས་ཀྱི་ཚོགས་རྣམས་རྩ་བའི་རྒྱུད་ལས་གསལ་བར་གསུངས་ཤིང་། འོན་ཀྱང་ལས་ཆེན་བཅུ་གཉིས་མི་གསལ་བ་གསལ་བར་བྱེད་པ་དང་། མ་ཚང་བ་ཁ་སྐོང་བ་རྡོ་རྗེ་མཁའ་འགྲོ་ནས་འབྱུང་བས་བཤད་པའི་རྒྱུད་དོ། ། རྒྱུད་འདི་དག་ལས་ལས་ཚོགས་མང་དུ་བཤད་པ་རྣམས་ཀྱང་། དམན་པ་ལ་མོས་པའི་གདུལ་བྱ་མཆོག་གི་དངོས་གྲུབ་ལ་ཁ་དྲང་བར་བྱ་བའི་ཕྱིར་བསྟན་པ་སྟེ། ཇི་ལྟར་ཞེས་ན། བསྙེན་པ་སྔོན་དུ་སོང་པའི་སྔགས་པས་ལས་ཀྱི་ཚོགས་ཇི་ལྟར་བརྩམས་པ་བཞིན་གྲུབ་པ་དང་། ངེས་ཤེས་སྐྱེས་ཏེ། ད་ནི་འདི་ནས་བསྟན་པའི་མཆོག་གི་དངོས་གྲུབ་ཀྱང་འགྲུབ་པ་ཁོ་ནའོ་སྙམ་ནས། བསྐྱེད་རྫོགས་ཀྱི་རྣལ་འབྱོར་བསྒོམ་པ་ལ་འཇུག་པ་ཡིན་ནོ། །
མཐར་ཐུག་གི་འབྲས་བུ་ནི་སྐུ་གསུམ་ཡན་ལག་བདུན་ལྡན་གྱི་སངས་རྒྱས་ཏེ། དེའི་རྣམ་པར་བཤད་པ་རྩ་བཤད་ཐམས་ཅད་དུ་ཅི་རིགས་པར་བསྟན་ཏོ། ། ངེས་བརྗོད་བླ་མས་གཙོ་ཆེར་བསྐྱེད་རིམ་གསལ་བར་བྱེད་ཅིང་། ལམ་གྱི་ཡན་ལག་རྣམས་ཀྱང་རྒྱས་པར་བསྟན། ཀུན་སྤྱོད་ཀྱིས་ཀྱང་ལམ་གྱི་ཡན་ལག་རྣམས་ཤིན་ཏུ་གསལ་བར་བསྟན་ཏེ། ཕྱི་མཆོད། ལག་མཆོད། གཏོར་མ་ལ་སོགས་གནས་སྐབས་མང་དུ་ཕན་འདོགས་སོ། ། དེ་ལྟར་རྩ་བཤད་ཕྱོགས་གཅིག་ཏུ་སྡོམ་པའི་མན་ངག་རྣམས་ཉམས་སུ་ལེན་པའི་རིམ་པ་ནི། ཐོག་མར་བློ་ཆེན་པོ་རྫོགས་པའི་སངས་རྒྱས་མྱུར་དུ་ཐོབ་པར་འདོད་པའི་གང་ཟག་རྣམས་གསང་སྔགས་ཀྱི་ལམ་ལ་འཇུག་པའི་སྒོ་དབང་བསྐུར་བ་དགོས་ཤིང་།
དེའི་གཞུང་ཡང་སློབ་དཔོན་སྤྱོད་པའི་རྡོ་རྗེས་མཛད་པ་ནས་མངལ་སྒོང་གཉིས་ཀའི་དཀྱིལ་འཁོར་གྱི་ཆོ་ག་སྟོན། དབང་ཐོབ་ཅིང་དམ་ཚིག་དང་སྡོམ་པར་ལྡན་པའི་གང་ཟག་གིས་ཐོག་མར་བསྐྱེད་པའི་རིམ་པ་བསྒོམ་དགོས་ལ། དེ་ཡང་མངལ་སྒོང་གཉིས་ལས་བསྒྲུབ་པ་པོ་ཆགས་ཅན་གྱིས་གཙོ་བོར་མངལ་སྐྱེས་ཀྱི་མངོན་རྟོགས་བསྒོམ། དེའི་སྒྲུབ་ཐབས་སློབ་དཔོན་སྤྱོད་པའི་རྡོ་རྗེ་ཉིད་ཀྱིས་མཛད་ལ། ཆགས་བྲལ་རྣལ་འབྱོར་གྱི་ལམ་ལ་དགའ་བའི་གང་ཟག་གིས་གཙོ་བོར་སྒོང་སྐྱེས་ཀྱི་མངོན་རྟོགས་བསྒོམ། དེའི་སྒྲུབ་ཐབས་ལཱུ་ཧི་པས་མཛད་དོ། ། འགྲེལ་བྱེད་རྣམས་ཀྱིས་ལཱུ་ཧི་པའི་གཞུང་ཅི་རིགས་སུ་བཤད་པ་ཡོད་ཀྱང་། མན་ངག་ཅན་གྱི་བཤད་པ་ས་ལུགས་པའི་འདི་ཤིན་ཏུ་ལེགས་པ་ཡིན་ནོ། ། དེ་དག་གི་ཡན་ལག་ཏུ་སློབ་དཔོན་སྤྱོད་པའི་རྡོ་རྗེས་སྦྱིན་སྲེག་གི་གཞུང་མཛད་པ་ཡིན་ནོ། ། མཆོག་དོན་དུ་གཉེར་བའི་གང་ཟག་གིས་རྫོགས་པའི་རིམ་པ་བསྒོམ་པ་གཙོ་བོ་ཡིན་ཞིང་།
དེའི་ཚུལ་ལ་སྤྱིར་གསུང་རབ་ཐམས་ཅད་ཀྱི་དགོངས་པ་དེ་ཁོ་ན་ཉིད་ཡིན་ལ། ཁྱད་པར་རྡོ་རྗེ་ཐེག་པ་རྣམས་ཀྱི་རྟོགས་བྱ་དེ་ཉིད་ཡིན་པས་དེ་རྟོགས་བྱེད་ཀྱི་ཐབས་ནི་རྫོགས་རིམ་འབའ་ཞིག་ཡིན་ནོ། ། ཞེས་རྫོགས་རིམ་ཀྱི་ཆེ་བ་སྟོན་པའི་གཞུང་གསང་བའི་དེ་ཁོ་ན་ཉིད་གསལ་བ། མདོ་རྒྱུད་ཐམས་ཅད་ཀྱི་དབང་བསྐུར་ཨེ་ཝྃ་མ་ཡ་ནས་འབྱུང་ཞིང་། དེའི་ཉམས་ལེན་གཏུམ་མོ་འཁོར་ལོ་བཞི་ཡིན། དེའི་ཉམས་ལེན་གསལ་བར་སྟོན་པ་ཨོ་ལ་པ་ཏི་ཞེས་པ་མཁའ་འགྲོའི་བརྡའི་སྐད་ཡིན་ལ། བོད་སྐད་རིམ་པ་བཞི་པ། རྟོགས་བྱའི་ལྟ་བ་དེ་རྟོགས་བྱེད་ཀྱི་དམིགས་པ་ཉུང་ངུ་ཞིག་གིས་རང་རྒྱུད་ལ་བསྐྱེད་པའི་ཚུལ་སྟོན་པ། འཕགས་པ་དཔྱིད་ཀྱི་ཐིག་ལེ། དེ་ཡང་ལྟེ་བ་ནས་མེ་འབར་བ།
ཕག་མོ་ཐིག་ལེ་རུ་ནི་བརྗོད། ། ཞེས་པ་ཐིག་ལེ་སྙིང་ཁ་ནས་བྱང་སེམས་འབབ་པ་སྙིང་དགའ་བར་བྱེད་པས་དཔྱིད་དེ། དེ་གཉིས་ཀྱི་འབར་འཛག་ལ་དཔྱིད་དང་ཐིག་ལེའི་རྣལ་འབྱོར་ཞེས་བྱའོ། ། དེ་ལྟར་ན་སློབ་དཔོན་སྤྱོད་པའི་རྡོ་རྗེས་རྫོགས་རིམ་གྱི་གཞུང་གསུམ་མཛད་དེ། དེ་རྣམས་ལ་ནག་པོ་གཞུང་དྲུག་ཅེས་གྲགས་སོ། ། གཞུང་སྔར་བསྟན་པ་དེ་དག་གིས་བཤད་པ་དང་ཉམས་ལེན་གྱི་རིམ་པ་ལ་དཔལ་ནཱ་རོ་པ་ནས་བརྒྱུད་དེ་བོད་དུ་བྱུང་པ་ལ། སྤུ་ཧྲང་ལོ་ཆུང་ནས་བརྒྱུད་པ་ཚིག་སྦྱོར་རྒྱས་པ་དང་། མལ་ལོ་ནས་བརྒྱུད་པ་བསྡུས་པ་མ་གཏོགས་དོན་ལ་ཁྱད་པར་མེད་དོ། ། ག་ཡ་དྷ་ར་ནས་བརྒྱུད་པའི་མན་ངག་གི་ཁྲིད་ཡིག་ཏུ། སྔར་གྱི་རྫོགས་རིམ་གྱི་གཞུང་གསུམ་པོ་དེའི་སྟེང་དུ།
སྡོམ་པ་བཤད་པ་རྣལ་འབྱོར་གྱི་སྡོམ་པ་སྙིང་པོ་བསྡུ་བ་དོན་གྱི་སྡོམ། ཕྱག་རྒྱ་ཆེན་པོ་ཐིག་ལེ་ཕྱག་བསྟེན་པའི་སྡོམ་ཞེས་པ་གཞུང་དྲུག་པོ་སློབ་དཔོན་སྤྱོད་པའི་རྡོ་རྗེས་མཛད་ཅེས་འབྱུང་བ་གསུང་བགྲོས་ཅུང་ཟད་འཆུགས་པ་ཡིན་ནམ། ཕྱི་མ་གསུམ་ནི་སློབ་དཔོན་གྱིས་མཛད་པ་མ་ཡིན་ཏེ། སྡོམ་པ་བཤད་པ་ལས། སྤྱོད་པའི་རྡོ་རྗེའི་ཞལ་སྔ་ནས། ། ལྷ་རྣམས་ཞལ་གཅིག་ཕྱག་གཉིས་པ། ། ཞེས་འབྱུང་བས། དེའི་སློབ་མ་ཞིག་གིས་མཛད་པ་འདྲའོ། ། འོན་ཀྱང་སྤྱོད་པའི་རྡོ་རྗེའི་གཞུང་ལ་ཕན་པའི་གཞུང་བཟང་པོ་ཅིག་ཡིན་ནོ། ། སྙིང་པོ་བསྡུ་བའི་དཔེ་མང་པོར།
རཏྣ་ཤྲཱི་ཨ་ཀ་ཤས་མཛད་བྱ་བ་འབྱུང་ལ། དེ་པཎ་ཆེན་ག་ཡ་དྷ་རའི་མཚན་ཡིན་པས། སློབ་དཔོན་དེས་མཛད་པའི་གཏུམ་མོ་ལམ་རྫོགས་ཀྱི་རྒྱ་གཞུང་ཁྱད་པར་དུ་འཕགས་པ་ཡིན་པས། སློབ་དཔོན་སྤྱོད་པའི་རྡོ་རྗེས་གཞུང་ལ་ཤིན་ཏུ་ཕན་པ་ཡིན་ནོ། ། ཕྱི་མ་འདིའི་གཞུང་བོད་ན་མི་བཞུགས། དང་པོ་ནས་མེད་པ་ཡིན་ནམ་ཕྱིས་དཔེ་བོར་བ་གང་ཡིན་ཡང་ད་ལྟ་མེད་མོད། ཡོད་ནའང་ཕྱག་རྒྱ་བསྟེན་ཚུལ་རྒྱས་པ་ཅིག་ཡོད་ལས་ཆེ་སྟེ། དེའི་ཚུལ་རྩ་རྒྱུད་ཉིད་ལས་གསལ་བར་བཤད་པས། དེ་ཙམ་གལ་ཡང་མི་ཆེའམ། དེས་ན་འདིར་མལ་གྱོ་ནས་བརྒྱུད་པ་ནག་པོ་པའི་གཞུང་དྲུག་ཉིད་ཡིན་ནོ། །
དེ་ལྟར་ན་རྣལ་འབྱོར་གསང་མཐའ་བ་རྣམས་ཀྱི་བཞེད་པས། དེ་ནས་གསང་བ་བཤད་བྱ་བ། ། མདོར་བསྡུས་པ་སྟེ་རྒྱས་པ་མིན། ། ཞེས་གསུངས་པས། ལམ་དང་འབྲས་བུའི་གསང་བ་གཉིས།་་་་་ འདི་མན་ཆད་བདེ་མཆོག་ཆོས་འབྱུང་རང་དུ་མི་སྣང་ཡང་རིམ་གཉིས་ཉམས་སུ་ལེན་ཚུལ་ལ་ཕན་པ་ཞིག་འདུག་པས་བྲིས་པའོ། ། དང་པོ་ལ་ལམ་གྱི་གསང་བ་ལ་འཇུག་པ་དང་། ལམ་གྱི་གསང་བ་དངོས་སོ། ། འདི་ལ་གཉིས་ལས། གསང་བ་བསྐྱེད་པའི་རིམ་པ་ལ་བཞག་པ་ནི།
མངོན་པར་རྟོགས་པ་མངལ་སྒོང་གཉིས་ཀྱི་ཉམས་ལེན་པྲཛྙཱ་རཀྵི་ཏ་ལ་སོགས་པ་པཎྜི་ཏ་ཕྱི་མ་རྣམས་ཀྱིས་བཤད་པ་རེ་ཞིག་བཞག་ནས། ཕམ་ཐིངས་པ་སྐུ་མཆེད་ནས་བརྒྱུད་པའི་ལུགས་བཞིན་ཉམས་སུ་ལེན་ཏེ། དེ་ཡང་གསུང་བགྲོས་ལས། པྲཛྙཱ་རཀྵི་ཏས་དཔལ་ནཱ་རོ་ཏ་པའི་ཞབས་དྲུང་དུ་ལོ་བཅུ་གཉིས་བཞུགས་ཀྱང་ཚོགས་པ་ལ་བཤད་པ་མ་གཏོགས། སློབ་མ་ལ་བཤད་པ་མ་གསན། ཕམ་ཐིངས་པ་འདི་པ་ལ་ཟབ་དོན་ཐམས་ཅད་གནང་བ་ཡིན་ནོ་གསུངས། དེ་ཡང་བསྐྱེད་རིམ་ཉམས་སུ་ལེན་པའི་ཚེ། འཇིག་རྟེན་གྱི་བྱ་བ་ཐམས་ཅད་བཏང་ནས་སངས་རྒྱས་ཁོ་ན་དོན་དུ་གཉེར་བའི་བསམ་པས། སྟན་བདེ་བ་ལ་ལུས་གནད་དང་ལྡན་པས་མངལ་སྒོང་གང་རུང་གི་མངོན་པར་རྟོགས་པ་ཚུལ་བཞིན་དུ་བསྒོམ། དཀྱིལ་འཁོར་བསྡུ་བའི་ཚེ་རྟེན་དང་བརྟེན་པར་བཅས་པའི་དཀྱིལ་འཁོར་ཐམས་ཅད་ལས་འོད་ཟེར་འཕྲོས།
སྣོད་བཅུད་ཀྱི་འཇིག་རྟེན་ཐམས་ཅད་ལ་ཕོག ཐམས་ཅད་འོད་ཀྱི་རང་བཞིན་དུ་བྱས་སྲུང་འཁོར་ལ་ཐིམ། དེ་དུར་ཁྲོད་ལ། དེ་གཞལ་ཡས་ཁང་ལ། དེ་སྒོ་མཚམས་མ་བརྒྱད་ལ། དེ་སྐུ་འཁོར། དེ་གསུང་འཁོར། དེ་ཐུགས་འཁོར། དེ་བདེ་ཆེན་གྱི་འཁོར་ལོ་ལ། དེ་གཙོ་བོའི་ཐུགས་ཁའི་ཧཱུྃ་སྔོན་པོ།
ཁམས་དཔའ་བོ་མི་ཤིགས་པའི་རང་བཞིན་ངེས་དོན་གྱི་ཧེ་རུ་ཀ་ཡིན་ནོ་སྙམ་པ་དེ་ལྟར་བསྡུ་བའི་ལུགས་བྱེད་དམ། ཡང་ན་ཕྱེད་མར་བསྡུ་སྟེ། གཞལ་ཡས་ཁང་དམ་ཚིག་གི་འཁོར་ལོ་ལ་བསྡུ་བའི་བར་སྔར་དང་འདྲ་བ་ལ། དཀྱིལ་འཁོར་གྱི་ལྷ་ཡབ་ཐམས་ཅད་སྣ་བུག་གཡས་ནས་སྙིང་ཁའི་ཧཱུྃ་ལ་ཐིམ། ཡུམ་ཐམས་ཅད་སྣ་བུག་གཡོན་ནས་ལྟེ་བའི་ཨྃ་ལ་ཐིམ། དེ་ལྟར་བྱེད་པའི་ཞིབ་ཆ་ནི་སྤུ་ཧྲང་ལོ་ཆུང་གྲགས་འབྱོར་ཤེས་རབ་ཀྱི་གསུང་འགྲོས་ལས། དེ་ལྟར་བྱས་པས་རྫོགས་རིམ་འགྲུབ་པ་ཉེ་བའི་རྟེན་འབྲེལ་ཡོད་དེ། རྫོགས་རིམ་དཔྱིད་ཀྱི་ཐིག་ལེ་མྱུར་དུ་འགྲུབ་པའི་དངོས་རྒྱུ་ད་ལྟ་ཉིད་ནས་བསྒྲུབ་པའི་ཕྱིར་རོ། ། ཡང་དཔྱིད་ཀྱི་དུས་སུ་ཉི་མའི་དཀྱིལ་འཁོར་གྱི་འོད་ཟེར་རྒྱ་མཚོའི་གཏིང་དུ་ཕོག་པས་མཚོ་དྲོས། དེས་ས་གཞི་དྲོས་པའི་མཐུས་རྩི་ཤིང་དང་ལོ་ཏོག་འཕེལ་བར་འགྱུར་བ་བཞིན་དུ་ལྟེ་བའི་ཨྃ་མེའི་རང་བཞིན་གྱི་འོད་ཟེར་སྙིང་ཁའི་ཧཱུྃ་ལ་ཕོག་པས།
བདེ་ཆེན་གྱི་ཡེ་ཤེས་འཕེལ་བར་འགྱུར་བས་དཔྱིད་ཀྱི་ཐིག་ལེ་ཞེས་བྱའོ། ། དེ་ལྟ་བུའི་བསྐྱེད་རིམ་དེ་ཡང་རྣམ་རྟོག་གཞན་དང་མ་འདྲེས་པར་ཁྲིལ་ཁྲིལ་བསྒོམ་པས། ཐ་མལ་རྣམ་རྟོག་གི་རྒྱུན་འཇོམས་པར་བྱེད་དེ། ཐ་མལ་རྣམ་རྟོག་རྒྱུན་འདི་མ་རྟོགས་པ། ། སྲིད་པའི་འཆིང་བ་གཞན་དག་ཡོད་མ་ཡིན། ། དེ་དང་རྣམ་པ་འགལ་བར་འགྱུར་བའི་སེམས། ། གང་ཡིན་དེ་ནི་ཀུན་རྟོག་སྣང་མི་འགྱུར། ། ཞེས་གསུངས་སོ། ། དེ་ཡང་རྣམ་པ་འགལ་ཏེ། ཐ་མལ་པའི་ལུས་སུ་འཛིན་པ་དེ།
ལྷ་ཞལ་ཕྱག་མང་པོའི་རྣམ་པར་བསྒྱུར། དེར་མ་ཟད་སེམས་ཀྱི་འཛིན་སྟངས་ཀྱང་འགལ་ཏེ། རང་ཐ་མལ་པ་འདི་ཞེས་བྱ་བ་འཛིན་པ་བོར་ནས་ལྷའི་ང་རྒྱལ་བྱེད་པས་སོ། མི་གསལ་ན་རས་བྲིས་དང་ལུགས་མ་ལ་སོགས་ལ་བལྟ་བ་ལ་བརྟེན་ནས་ཀྱང་དམིགས་པ་གསལ་བཏབ། ཕྱིས་ཀྱི་དུས་འཁོར་བ་རྣམས་ན་རེ། དེ་ལྟ་བུ་རྟོག་བསྒོམ་ཡིན་ཞེས་རས་བྲིས་སོགས་ལ་བལྟ་བ་སྤང་བྱར་བྱེད་ནའང་། འདིར་ནི་དེ་ལྟར་མ་ཡིན་ཏེ། སྡོམ་འབྱུང་དུ། ལྷའི་རྣམ་པ་བློ་ལ་མ་ཤར་ན་ཇི་ལྟར་བྱེད་ཅེས་བྲིས་པས། རས་བྲིས་དང་ལུགས་སྐུ་ལ་སོགས་པ་ལས་འཁོར་ལོ་བདེ་མཆོག་གི་སྐུ་བཟོ་བའི་ཐིག་ཚོན་སོགས་གསལ་བར་གསུངས་པའང་འདི་ལྟ་བུ་ལ་དགོངས་པ་ཡིན་ནོ། །
དེ་ལྟར་བསྐྱེད་རིམ་གྱི་ཚུལ་རྒྱས་པ་གཅིག་བཤད་དགོས་ཏེ། སྔར་གཙོ་ཆེར་བློ་ཡུལ་དུ་བྱས་པའི་གང་ཟག་ཤས་ཆེ་བས་དེས་ཁྱབ་པ་ལགས། ད་ནི་ཤིན་ཏུ་ཟབ་པའི་གསང་བ་རྫོགས་པའི་རིམ་པ་ལ་འཇུག དེ་ཡང་རྩ་རྒྱུད་ཀྱི་དངོས་བསྟན་གྱི་རྫོགས་རིམ་དང་། སྦས་དོན་གྱི་རྫོགས་རིམ་གཉིས་སུ་བསྡུ། དེ་ཡང་རྩ་རྒྱུད་ལས། ཐིག་ལེའི་གཟུགས་ཀྱིས་ཡིད་ཀྱི་དངོས། ། ཞེས་པས་ས་བོན་དང་བཅས་པའི་རིམ་པ་བསྟན། དེས་མཚོན་ཏེ་སློབ་དཔོན་རྡོ་རྗེ་དྲིལ་བུ་པས་མཛད་པའི་རིམ་པ་ལྔ། བཤད་པའི་རྒྱུད་རྣམས་ཀྱི་དངོས་བསྟན་ལ།
བོད་ཀྱི་ཁྲིད་ཡིག་བཞིན་དུ་གསལ་བར་བཀོད་ཡོད་མོད། དེའི་ཚུལ་མན་ངག་དེ་ཉིད་ཀྱི་སྟེང་དུ་འཆད། ཡང་རྩ་རྒྱུད་དུ། སྔགས་བཟླས་པ་དང་བསམ་གཏན་དང་། ། བདེ་བས་ཀྱང་ནི་འགྲུབ་པར་འགྱུར། ། ཞེས་པའི་དོན་ལ། ཕྱག་ན་རྡོ་རྗེའི་འགྲེལ་པར། སྔགས་བཟླས་པ་ནི་ཡིག་འབྲུ་གསུམ་སྟེ། དེས་སྲོག་རྩོལ་བསྟན། དེ་མཐར་ཕྱིན་པའི་ལག་རྗེས་འཛིན་པ་དེས་མཚོན།
བསམ་གཏན་ཞེས་པས་ཡན་ལག་ལྔས་ཁྱད་པར་དུ་བྱས་པའི་བསམ་གཏན། དེའི་སྔོན་དུ་སོར་བསྡུད་ངེས་པར་འགྲོ་དགོས་པས་དེའང་མཚོན་ནས་བསྟན། བདེ་བ་ཞེས་པ་རྗེས་དྲན་གྱི་ཏིང་ངེ་འཛིན་ཕྱག་རྒྱ་ལ་བརྟེན་ནས་བདེ་ཆེན་གྱི་ཏིང་ངེ་འཛིན་མངོན་དུ་བྱེད་པ་དང་། དེ་མཐར་ཕྱིན་པའི་ཡན་ལག་རྗེས་ཏིང་ངེ་འཛིན་བསྟན། དེ་ལྟར་རྣལ་འབྱོར་ཡན་ལག་དྲུག་གི་ཉམས་ལེན་བསྟན་པ་ཡང་དངོས་བསྟན་གྱི་མན་ངག་ཡིན་ནོ། ། རྫོགས་པའི་རིམ་པ་དེ་ཡང་མདོར་བསྡུ་ན། རང་ལུས་ཐབས་ལྡན་དང་། གཞན་ལུས་ཤེས་རབ་མའི་ཉམས་ལེན་གཉིས་སུ་འདུ། ཕྱི་མ་ནི་རྩ་རྒྱུད་ཀྱི་དངོས་བསྟན་ལ་ཤིན་ཏུ་གསལ་བར་བསྟན། རང་ལུས་ཐབས་ལྡན་ནི་རླུང་དང་གཏུམ་མོའི་རྣལ་འབྱོར་ཏེ།
དེ་ཡང་རྩ་རྒྱུད་དུ་སྦས་པའི་ཚུལ་དུ་བཞུགས་པ་ཡིན། གང་སྦས་ན་རླུང་དང་གཏུམ་མོའི་རྣལ་འབྱོར། ཚུལ་ཇི་ལྟར་སྦས་ན་སྦྱིན་སྲེག་དང་། གཏོར་མ། དེ་བཞིན་གཤེགས་པའི་དཀྱིལ་འཁོར། བཟླས་པ། སྔགས་བསྡུ་བ་རྣམས་སུ་སྦས། སྔགས་བསྡུ་ལྟ་བུ་གཅིག་ལ་སྦྱར་ན་དངོས་སུ་སྔགས་བསྡུ་བའི་ཕྱིར། པདྨ་འདབ་བརྒྱད་ལ་སྡེ་ཚན་བརྒྱད་ཨ་ལི་དགོད་པ་བསྟན། ངེས་དོན་དུ་བཤད་པས་ལྟེ་བ་སྤྲུལ་པའི་འཁོར་ལོ་ལ་བརྟེན་པའི་རྩ་དང་།
དེ་ལ་ཡི་གེ་བཀོད་པ་ལ་བསྟན་པ་ལྟ་བུའོ། ། དེ་ལྟ་བུའི་རྫོགས་རིམ་བསྒོམ་པའི་རྟེན་བསྐྱེད་པའི་རིམ་པ་དང་པོར་ཉམས་སུ་བླང་དགོས་ལ། དེ་ཡང་དཀྱིལ་འཁོར་ཡོངས་རྫོགས་བསྒོམ་ན། ལྷ་བསྡུ་ལུགས་གཉིས་པོ་གང་རུང་བྱས་པའི་རྗེས་ལ་བསྒོམ་པ་ཡིན་ལ། འདིར་རེ་ཞིག་མདོར་བསྡུས་ཏེ་ཡེ་ཤེས་སྐྱེ་བའི་རྟེན་དཔའ་བོ་གཅིག་པ་བསྒོམ། འདིར་ཕྱིས་ཀྱི་མཁས་པ་དག རྫོགས་རིམ་གྱི་རྟེན་གྱི་ལྷ་དང་། ཐུན་མཚམས་ཀྱི་ལྷ་ཞལ་གཅིག་ཕྱག་གཉིས་པ་ཡིན་པའི་ལུང་རཏྣ་རཀྵི་ཏ་སོགས་ཀྱིས་ལུང་དྲངས་ནས་བསྒྲུབ་ཀྱང་། གྲུབ་ཆེན་དྲིལ་བུ་པས། ལྷ་འདི་དག་ཞལ་བཞི་ཕྱག་བཅུ་གཉིས་པར་གསུངས་པས་པཎྜི་ཏ་མཉམ་པོ་ཅིག་ཡིན་ན་དང་ལུང་ཕར་ཚུར་སྙོམས་པས་ཆོག་ནའང་།
སྐུ་ཚེ་འདི་ཉིད་ལ་དབང་ཕྱུག་གི་ཡོན་ཏན་བརྒྱད་དང་ལྡན་པའི་རྡོ་རྗེ་འཆང་གི་སྐུ་བརྙེས་པའི་གྲུབ་ཆེན་དེ་ལྟ་བུ་ལ་སུ་ཡི་སྙོན། དེས་ན་རང་ལུགས་ལ་ཞལ་བཞི་ཕྱག་བཅུ་གཉིས་པར་བསྒོམ། དེའི་ཚུལ་ཡང་སློབ་དཔོན་རྡོ་རྗེ་དྲིལ་བུ་པས། སེམས་ཅན་བརྫུས་ཏེ་སྐྱེ་བ་བཞིན། ། སྐད་ཅིག་གིས་ནི་བསྒོམ་པར་བྱ། ། ཞེས་པའི་ལུང་གི་རྗེས་སུ་འབྲངས་ནས། སྦྱང་གཞི་སེམས་ཅན་བརྫུས་སྐྱེས་ཀྱི་གཉེན་པོར་སྐད་ཅིག་གིས་བསྒོམ། དེ་ཡང་གནས་དབེན་པར་སྟན་བདེ་བ་ལ་སྐྱིལ་མོ་ཀྲུང་གིས་བསྡད་ལ། ལུས་གནད་གཞན་ཡང་རྒལ་ཚིགས་དྲང་པོ། མིག་སྣ་རྩེར་དབབ།
ལག་པ་མཉམ་བཞག ལྕེ་ཡ་རྐན་ལ་སྦྱར། མཆུ་དང་སོ་མཉམ་པར་བྱས་ལ། སྐད་ཅིག་གིས་པདྨ་དང་ཉི་མའི་སྟེང་དུ། རང་ཉིད་བཅོམ་ལྡན་འདས་འཁོར་ལོ་བདེ་མཆོག་ཞལ་བཞི་ཕྱག་བཅུ་གཉིས་པ། རྩ་ཞལ་སྔོན་པོ། གཡོན་ལྗང་། རྒྱབ་དམར། གཡས་སེར། ཞལ་རེ་རེ་ལ་སྤྱན་གསུམ་གསུམ་དང་ལྡན་པ།
མཆེ་བ་གཙིགས་ཤིང་ཞལ་རྣམ་པར་འགྱུར་བ་ཅན། དབུ་སྐྲ་དམར་སེར་གྱེན་དུ་འཁྱིལ་པ། ཕྱག་དང་པོ་གཉིས་ཀྱིས་རྡོ་རྗེ་དང་དྲིལ་བུ་འཛིན་པས་ཡུམ་ལ་འཁྱུད་པ། དེའི་འོག་མ་གཉིས་ཀྱིས་གླང་པོ་ཆེའི་ལྤགས་པ་བརྒྱང་སྟེ་འཛིན་པ། གསུམ་པ་ན་ཌཱ་མ་རུ། བཞི་པ་ན་དགྲ་སྟ། ལྔ་པ་ན་གྲི་གུག དྲུག་པ་ན་མདུང་རྩེ་གསུམ་པ་བསྒྲེངས་པ། གཡོན་གྱི་གསུམ་པ་ན་རྡོ་རྗེས་མཚན་པའི་ཁ་ཊྭཾ་ག བཞི་པ་ན་ཁྲག་གིས་གང་བའི་ཐོད་པ།
ལྔ་པ་ན་རྡོ་རྗེ་ཞགས་པ། དྲུག་པ་ན་ཚངས་པའི་མགོ་བོ་གདོང་བཞི་པ་འཛིན་པ། མི་མགོ་སྐམ་པོ་ལྔའི་དབུ་བརྒྱན་དང་། རློན་པ་ལྔ་བཅུའི་དོ་ཤལ་ཅན། ལཱུ་ཧི་པའི་གཞུང་ལས་བྱིན་པ་གཉིས་ཀྱིས་ཡབ་ལ་འཁྱུད་པ་ལྟར་བཤད། ནག་པོ་པར་ཡབ་གཡས་བརྐྱངས་པས་དུས་མཚན་གྱི་ནུ་མའི་སྟེང་དང་། གཡོན་བསྐུམས་པས་འཇིགས་བྱེད་ནག་པོའི་མགོ་སྟབས་ནས་མནན་པས་བཞུགས་པ་ཡིན་པ་འདྲ་ནའང་། ཡུམ་གཡོན་བརྐྱངས་ཤིང་གཡས་བསྐུམས་པས་ཡབ་དང་མཉམ་པར་སྦྱོར་བ་གསལ་བཏབ། ཡབ་ཀྱི་ཐུགས་ཁའི་ཧཱུྃ་ལས་འོད་ཟེར་འཕྲོས་སྣོད་བཅུད་ཐམས་ཅད་འོད་ཀྱི་རང་བཞིན་དུ་བྱས་རང་ལ་ཐིམ། ཡང་འོད་འཕྲོས་ཡུལ་ཉི་ཤུ་རྩ་བཞིའི་དཔའ་བོ་དང་རྣལ་འབྱོར་མ་སྤྲུལ་སྐུ་དངོས་སུ་བཞུགས་པ་ཐམས་ཅད་སྤྱན་དྲངས་ཏེ།
རང་གི་ལུས་ཀྱི་གནས་ཉེར་བཞིའི་སྔགས་སྐྱེས་རྣམས་ལ་ཐིམ་པས་དབྱེར་མེད་དུ་གྱུར་པར་བསམ་སྟེ། ཡུལ་འདི་དག་གི་བུ་མོ་གང་། ། དཔའ་བོ་གཉིས་མེད་རྣལ་འབྱོར་མ། ། དེ་ཀུན་འདོད་པའི་གཟུགས་ཅན་ཏེ། ། ཡིད་ཀྱི་ཤུགས་ཀྱིས་འཇུག་པ་ཡིན། ། ཞེས་པའི་དོན་ཡིན། དེ་ནས་རང་གི་རྡོ་རྗེའི་ལུས་ཕྲ་རགས་ཐམས་ཅད་དཔའ་བོ་དང་རྣལ་འབྱོར་མའི་རང་བཞིན་ཡིན་སྙམ་དུ་མོས་པར་བྱས་ནས། ཤེས་བྱ་རྒྱུད་ཀྱི་རིམ་པ་ཐོས་བསམ་གྱིས་གཏན་ལ་ཕབས། སྔགས་རིམ་བསྒོམ་པའི་སྔོན་དུ་རྩ་གསུམ་འཁོར་ལོ་བཞི་དང་བཅས་པ་ལག་མཐིལ་གྱི་རི་མོ་ལྟར་གསལ་བཏབ་གསུངས། དངོས་གཞིའི་རིམ་པ་ལ།
བླ་མ་རྗེ་བཙུན་ཆེན་པོས་མཛད་པའི་གཏུམ་མོ་ལམ་རྫོགས་བཞིན་གནང་སྟེ་ཞག་ཉེར་གཅིག་ཙམ་མཛད། འདིའི་སྔོན་འགྲོ་ཐུན་མོང་མ་ཡིན་པའི་སྐྱབས་འགྲོ་སེམས་བསྐྱེད་ལ་ཞག་གསུམ། ཧེ་རུ་ཀའི་ཡིག་བརྒྱའི་བསྒོམ་བཟླས་ལ་ཞག་གསུམ། བླ་མ་རྡོ་རྗེ་ཆོས་ཀྱི་རྣལ་འབྱོར་ལ་ཞག་གསུམ། དེ་ནས་དངོས་གཞི་གོང་གི་སྤྱི་བཤད་ལ་ཆོས་ཐུན་གསུམ་མཛད་དེ་ཞག་གསུམ། དངོས་གཞི་རིམ་པ་བཞི་རང་ལ། རྒྱུད་རིམ་ཐོས་བསམ་གྱིས་གཏན་ལ་ཕབ་པ་ལ་ཆོས་ཐུན་གསུམ་ལ་ཞག་གསུམ། སྔགས་རིམ་གྱི་སྔོན་དུ་རྒྱུད་རིམ་གསལ་བཏབ་པ་ལ་ཞག་གཅིག སྔགས་བསྒྲུབ་པ་ལ་ཞག་གསུམ། སྔགས་རིམ་དང་པོ་ལ་ཆོས་ཐུན་གསུམ་པ་ལ་ཞག་གསུམ་གསུམ་སྟེ་དགུ།
ཡེ་ཤེས་ཀྱི་རིམ་པ་ལ་ཆོས་ཐུན་གཅིག་ལ་ཞག་གསུམ། གསང་བའི་རིམ་པ་ལ་ཆོས་ཐུན་གཅིག་ལ་ཞག་གཉིས་མཛད། རྗེས་སུ་ངོ་སྤྲོད་པ་ལ་ས་ཆེན་གྱི་རིམ་བཞི་ལམ་བསློང་། སྤྱོད་པའི་རྡོ་རྗེའི་གཞུང་དྲུག ས་ཆེན་གྱིས་ནག་འབུམ་དང་བཅས་པ་ལ་དཀའ་གནས་ཀྱི་བཤད་པ་མཐའ་ཆོད་པར་གནང་། སྡོམ་པ་བཤད་པའི་ལུང་། དཔྱིད་ཀྱི་ཐིག་ལེའི་ཉམས་ལེན། འཁོར་ལོ་ལ་བརྟེན་པ། མ་བརྟེན་པ། བརྟེན་པ་ལ་ཡང་རྒྱས་འབྲིང་བསྡུས་གསུམ་གྱི་རྣམ་གཞག
ཉམས་ལེན་རྒྱུན་པ་ལ་འཕགས་པ་རིན་པོ་ཆེའི་མངོན་རྟོགས་ཀྱི་ནང་ནས་གནང་ཞིང་། རིམ་བཞི་དངོས་གཞིའི་དུས་སུ་ཊཱིཀྐ་མུ་ཏིག་ཕྲེང་བ་དང་། གཏུམ་མོ་ལམ་རྫོགས་ཀྱི་ཁྲིད་ཡིག་ནང་སེལ་གྱི་མི་འདྲ་བའི་ཁྱད་རྣམས་ཀྱང་ཞིབ་པར་གསུངས་ཤིང་། ས་ལུགས་ཀྱི་ནག་འབུམ་དང་། ལོ་ཆུང་ལུགས་གྱི་གཞུང་དྲུག་གི་ཊཱིཀྐ་བརྒྱུད་པ་གཅིག་ཡིན་པ་དང་མན་ངག་གི་རྐང་འདྲ་བས། འདིར་ནག་འབུམ་དང་མཆན་དུ་མི་གསལ་བ། སྤུ་ཧྲང་ལུགས་ལས་ཀྱང་ཁ་བསྐངས་ཏེ་གསལ་བར་མཛད་ཀྱི་སྣང་ངོ་། ། འདི་ལྟ་བུའི་རྫོགས་རིམ་གྱི་ལམ་པོ་ཆེ་ནི་གསུང་ངག་ལམ་འབྲས་དང་། གསང་འདུས་རིམ་ལྔ། སྦྱོར་དྲུག་རྣམས་ལས་གཞན་ལ་མེད་ཅེས་ཀྱང་གསུངས་སོ། །
ཞེས་པ་རྗེ་བཙུན་ཆོས་ཀྱི་རྗེ་ཀུན་དགའ་བཟང་པོའི་ཞལ་སྔ་ནས་ནག་པོ་རིམ་བཞི་གསུངས་པའི་ཟིན་བྲིས་ཅུང་ཟད་ཀུན་དགའ་བློ་གྲོས་ཀྱིས་དཔལ་ཨེ་ཝཾ་ཆོས་ལྡན་དུ་བཀོད་པའོ། ། དངོས་གཞི་མཁའ་འགྲོ་གཉན་པས་འབྲི་མ་ནུས། ཁྲིད་ཡིག་དང་ཊཱིཀྐའི་སྤྱི་དོན་ལས་ཞིབ་ཏུ་རྟོགས་པར་བྱའོ། ། ཞེས་འབྱུང་ཞིང་། ཡང་སྲད་པ་ཀུན་བློའི་མཁའ་སྤྱོད་མའི་ཆོས་སྐོར་ཟིན་བྲིས་ལས་འདི་ལྟར་འབྱུང་སྟེ།་་་་་ སྲད་པ་ཀུན་བློའི་མཁའ་སྤྱོད་མའི་ཟིན་བྲིས་དང་། བདེ་མཆོག་དཀར་པོའི་ཟིན་བྲིས་འདི་གཉིས་བདེ་མཆོག་ཆོས་འབྱུང་ནང་དུ་མི་སྣང་ཡང་རྡོ་རྗེ་འཆང་ཡབ་སྲས་རྣམས་ཀྱིས་བདེ་མཆོག་ཆོས་སྐོར་སོགས་དར་རྒྱས་སུ་མཛད་པ་ལ་རང་ཉིད་ཀྱང་དད་པ་ཆེས་སྐྱེས་ཤིང་། རྗེས་འཇུག་རྣམས་ཀྱིས་ཀྱང་དེ་བཞིན་རྟོགས་ནས་ཆོས་ལ་དོན་གཉེར་བྱེད་པ་ཞིག་བྱུང་ན་ཅི་མ་རུང་སྙམ་པའི་ལྷག་བསམ་དག་པས་བྲིས་པ་ལགས། རྗེ་དེ་ཉིད་ཀྱི་དྲུང་དུ་མཁའ་སྤྱོད་མའི་ཆོས་སྐོར་ཞུས་པ་ལ། རྗེ་ནཱ་རོ་པའི་སྒྲུབ་ཐབས་སོགས་གནང་དུས།
སྔོན་དུ་སྤྱི་བཤད་མཛད་རྗེས། ཆོས་རྗེ་བསོད་ནམས་རྒྱལ་མཚན་པས་བདེ་མཆོག་གི་ཁྲིད་ཆུང་འདི་རྣམས་ལ། སྔོན་འགྲོ་སྔགས་ཀྱི་སྒོར་འཇུག་པ་སྐྱབས་འགྲོ་སེམས་བསྐྱེད་ཀྱི་རྣལ་འབྱོར། འགལ་རྐྱེན་སྡིག་པ་སྦྱོང་བ་ཧེ་རུ་ཀའི་ཡིག་བརྒྱ། མཐུན་རྐྱེན་ཚོགས་བསག་པ་མཎྜལ་དབུལ་ཞིང་གསོལ་བ་བཏབ་པའི་རྣལ་འབྱོར་ཞེས་གསུངས་པ་ཡིན་པས་གསུངས། སྐྱབས་འགྲོའི་བཤད་པ་དང་ཉམས་ལེན་ཡིག་བརྒྱ་ལམ་འབྲས་པ་བཞིན། མཎྜལ་འབུལ་ཡུལ་དང་། བླ་མའི་རྣལ་འབྱོར་དུས་ཀྱི་བླ་མ་རྣམས་རྡོ་རྗེ་ཆོས་ཀྱི་རྣམ་པ་རྣམས་སྐུ་མདོག་དམར་པོར་བསྒོམ་པ་བདེ་མཆོག་པའི་ཁྱད་ཆོས་ཡིན། འདི་གསུང་རྣམ་པར་དག་པ་ཡིན་པས་ཆོས་ཀྱི་ཕན་འདོགས་ཡོང་བའི་རྟེན་འབྲེལ་ཡོད་གསུངས། དེ་ནས་བསྐྱེད་རིམ་ལ་རྒྱ་གཞུང་དང་།
ས་ཆེན་གྱིས་རྣལ་འབྱོར་བཅུ་གཅིག་ལ་བཤད་པ་ཞིབ་པར་མཛད། སྟོད་ལུགས་ར་སྟག་ཇོ་མོའི་དྲུང་དུ་ན་བཟའ་ཕུལ་བས་ལོ་དེའི་ནང་དུ་དངོས་གྲུབ་འགྲུབ་པ་དང་། རྗེ་ཉིད་ལ་དེའི་ཉིན་རང་དངོས་གྲུབ་འབྱུང་བའི་ལོ་རྒྱུས་གསུངས། ཚེས་བཅུ་སོགས་ཆ་ལག་རྣམས་ཀྱང་ཞིབ་པར་གནང་། རྫོགས་རིམ་རྩ་དབུ་མའི་ཁྲིད་ཡིག་རྗེ་བཙུན་ཆེན་པོའི་ཡིག་ཆ་བཞིན་གནང་། འདིའི་གཞི་འཁོར་བའི་གནས་ལུགས་མཚན་ཉིད་ཤེས་པས་ཆོག དམིགས་པར་མི་བྱེད་པར་རིམ་པ་བཞི་པའི་ཤེས་བྱ་རྒྱུད་ཀྱི་རིམ་པ་ལ་ཐོས་བསམ་རྐྱང་པ་བྱེད་རྒྱུ་གཅིག་དང་། སྔགས་རིམ་སྔོན་དུ་བསྒོམ་རྒྱུ་གཅིག་དང་གཉིས་ཡོད་པའི་སྔ་མ་དང་འདྲ་གསུངས། གཞན་རྣམས་ཁྲིད་ཡིག་ལྟར་ཟླ་གཅིག་ཙམ་མཛད་ནས་གནང་སྟེ་དམིགས་པ་རེ་ལ་ཞག་གྲངས་འདི་མཛད་ཡི་གེར་དེ་འཕྲལ་ལ་མ་བྲིས་པས་བརྗེད། རྩལ་འདོན་པ་རྣལ་འབྱོར་གྱི་ལམ་ལ་དགའ་བ་ལ་སྟོན་གྱིན་གདའ།
ལམ་གྱི་ཡན་ལག པྲ་དབབ་པ་སྨིན་ཆེན་ནོ། ། གནོད་སྦྱིན་མོ་དབང་དུ་བསྡུ་བ་རྣམས་ཀྱང་ཞིབ་ཏུ་གནང་ངོ་། ། རྩ་དབུ་མ་གསུང་དུས་ཀྱི་བསྒྲིགས་རིམ་ྀཨཚཿ ཞེས་འབྱུང་ལ། ཡང་ཆོས་རྗེ་ཀུན་བློའི་བདེ་མཆོག་དཀར་པོའི་ཟིན་བྲིས་ལས་འདི་ལྟར་འབྱུང་སྟེ། ཁ་ཆེ་པཎ་ཆེན་ནས་བརྒྱུད་པའི་འཁོར་ལོ་བདེ་མཆོག་དཀར་པོ་ལ་བརྟེན་ནས་བསྐྱེད་རྫོགས་ཉམས་སུ་ལེན་པའི་མན་ངག་ཞུས་པའི་དུས་སྔོན་འགྲོ་རྩ་དབུ་དང་འདྲ། བསྐྱེད་རིམ་དཔའ་གཅིག་ཞག་གསུམ་བསྒོམ་དུ་བཅུག འདི་བདེ་མཆོག་ལཱུ་ཧི་པའི་མན་ངག་ཡིན། དེའི་ནང་ནས་ཀྱང་སློབ་དཔོན་ཨ་བྷ་ཡས་ལཱུ་ཧི་པ་དང་འབྲེལ་ཆེན་པོ་ཡོད་གསུངས།
དམིགས་རིམ་དངོས་གཞི་དཔྱལ་པ་ཨ་མོ་གྷས་མཛད་པའི་ཁྲིད་ཡིག་དང་། ཟུར་འདེབས་བརྒྱུད་པ་གསུམ་པ་བྱ་བ་པཎ་ཆེན་གྱི་དངོས་སློབ་ཅིག་གིས་མཛད་པ་ལྟར་ཞག་བཅོ་ལྔ་ཙམ་མཛད་དེ་གནང་། ཞིབ་ཆ་རང་བརྗེད་དེ་དུས་བྱིན་རླབས་ཀྱི་ཆོ་ག་མི་མཛད་པས་རྗེ་མུས་པ་ལ་ཞུས་པ་ཡིན་ནོ། ། ཤིང་མོ་ཕག་ལོའི་སྟོན་བདེ་མཆོག་དྲིལ་བུ་པའི་བསྐྱེད་རྫོགས་གནང་དུས། སྤྱིར་རྒྱུད་སྡེའི་བྱུང་ཚུལ་ལ་ཆོས་ཐུན་གཅིག བྱེ་བྲག་འཁོར་ལོ་བདེ་མཆོག་གི་རྒྱུད་སྡེའི་དབྱེ་བ་ལ་གཅིག བདེ་མཆོག་ཟབ་པའི་རྒྱུ་མཚན་ལ་གཅིག མངལ་སྐྱེས་སྒོང་སྐྱེས་བརྫུས་སྐྱེས་སྦྱོང་ཚུལ་ལཱུ་ནག་དྲིལ་གསུམ་གྱི་སྤྱི་བཤད་ལ་གཅིག སྦས་དོན་དང་དངོས་བསྟན་གྱི་རྫོགས་རིམ་སྤྱིའི་བཤད་པ་ལ་གཅིག སྐྱབས་འགྲོ་སེམས་བསྐྱེད་ལ་གཅིག
བསང་སྦྱངས་གཉིས་ལ་གཅིག རྟེན་གསལ་བཏབ་པ་ཡན་ལ་གཅིག དགེ་ལྡན་པའི་ཁ་མཆུ་ལ་གཅིག བརྟེན་པ་སྐུ་གསུམ་ལམ་འབྱེད་ཀྱི་སྒྲུབ་ཐབས་ལ་གཅིག བསྐྱེད་རིམ་ལྷག་མ་ལ་གཅིག རྒྱ་གཞུང་གི་འབྲུ་གནོན་ལ་གཅིག རྗེ་བཙུན་གྱིས་མཛད་པའི་མངོན་རྟོགས་ལ་ཐུན་གཅིག དེ་ནས་ཁྲིད་པ་མང་གྲགས་པ་དེས་དྲུང་དུ་མཁའ་འགྲོའི་ཁུ་ལྡོག་གཅིག་བྱུང་ཚོད་དུ་འདུག་པས། རྫོགས་རིམ་རྒྱས་པར་མ་གནང་པར་འཕགས་པ་རིན་པོ་ཆེས་མཛད་པའི་ཁྲིད་ཡིག་དེའི་ལུགས་གཅིག་ལས་མ་མཛད་དོ། ། དེའི་དུས་སུ།
རྣལ་འབྱོར་ཆེས་མཆོག་ཧེ་རུ་ཀ ། ཡུལ་ཕྱོགས་གང་དུ་གནས་གྱུར་པ། ། རིགས་ངན་ཀླ་ཀློ་ཡིན་ན་ཡང་། ། ཡུལ་དེ་ཡོངས་སུ་བརྟགས་པ་ཡིན། ། ཞེས་པ་དང་། ཡུལ་འདི་དག་གི་བུ་མོ་གང་། ། དཔའ་བོ་གཉིས་མེད་རྣལ་འབྱོར་མ། ། དེ་ཀུན་འདོད་པའི་གཟུགས་ཅན་ཏེ། ། ཡིད་ཀྱི་ཤུགས་ཀྱིས་འཇུག་པ་ཡིན། ། ཞེས་པ་དང་།
ཕོ་ཉ་མཆོག་འབྲིང་ཐ་མ་སྟེ། ། དེ་བཞིན་ཕོ་ཉ་ལེགས་འདྲེས་ནས། ། སྒྲུབ་པ་པོ་ལ་དངོས་གྲུབ་སྟེར། ། ཞེས་སོགས་ཀྱི་རྒྱུད་ཚིག་གསུངས་པའི་ཚེ་ངེས་ཤེས་སྐྱེ་བ་དང་། ཆོས་གྲྭ་གཞན་ལས་མངའ་བྲོ་བ་དང་། རྗེ་ལ་རྡོ་རྗེ་འཆང་དངོས་ཡིན་སྙམ་པའི་མོས་གུས་སྩོལ་མེད་དུ་བྱུང་། ཁྱིམ་དུ་སླེབ་ནས་ཀྱང་བློ་བདེ་བ་མངའ་བྲོ་ངེས་པ་བྱུང་། ནུབ་གཅིག་དྲུང་དུ་མངོན་རྟོགས་ཀྱི་མཛུབ་ཁྲིད་ཞུར་ཕྱིན་པས། གང་བཟུང་གསུངས་རྗེ་པའི་དེ་བཟུང་ཞུས་པས། སྐུ་མཉེལ་མཛད་པ་ལས་བཞེངས་ཏེ་དགེས་ཚོར་དང་བཅས་པ་ཞིབ་ཏུ་གནང་།
ནང་མཆོད་འབུལ་དུས་མངོན་རྟོགས་སུ། བློ་གྲོས་གྲགས་པ་རྗེ་བཙུན་མཆོད། ། ཅེས་པའི་འཕྲོ་ལ། རྗེ་བཙུན་བསོད་ནམས་རྩེ་མོ། རྗེ་བཙུན་གྲགས་པ་རྒྱལ་མཚན། ཆོས་རྗེ་ས་སྐྱ་པཎྜི་ཏ། འགྲོ་བའི་མགོན་པོ་ཆོས་རྒྱལ་འཕགས་པ། ཞང་དཀོན་མཆོག་དཔལ། ཆོས་རྗེ་བསོད་ནམས་དཔལ། བླ་མ་བློ་གྲོས་བརྟན་པ།
རྗེ་བཙུན་དཔལ་ལྡན་ཚུལ་ཁྲིམས། ཐམས་ཅད་མཁྱེན་པ་ཡེ་ཤེས་རྒྱལ་མཚན་དཔལ་བཟང་པོ། རང་གི་བླ་མ་རྣམས་མཆོད་གསུངས། བདེ་མཆོག་འདི་རྗེའི་དྲུང་གི་ཐུགས་དམ་མཐིལ་རང་དུ་འདུག་སྣང་སྟེ། བདག་གིས་སྔ་མོའི་དུས་བདག་གིས་སྔགས་རྒྱ་ཆེན་སློབ་པ་མི་ཡོང་། ཀྱཻ་རྡོར་བཀའ་བབས་འདི་པ་ཚང་མ་གཅིག་ཞུ་ཞུས་པས། ཁྱོད་སྙིང་ནས་རང་གི་ས་སྐྱ་པའི་ཆོས་གཅིག་ཉམས་སུ་ལེན་ན། བདེ་མཆོག་ཅིག་དགོངས་གསུངས་པ་དང་། ཆོས་གསུངས་དུས་ཀྱང་བྱིན་རླབས་གཞན་ལས་འཁུལ་ཆེ་ཞིང་། ཆོས་ཉན་ཀྱང་བློ་རྩེ་གཅིག་ཏུ་ཧྲིལ་གྱིས་འགྲོ་རྒྱུ་གཅིག་བདག་ལ་ནི་བྱུང་།
གཞན་ཡང་སྐུ་བསྙེལ་བ་དང་། གཤེགས་པའི་ཉིན་དང་རྗེས་སུ་ཡང་ཆོས་ཀྱི་རྗེ་འཁོར་ལོ་བདེ་མཆོག་ལ་ཐུགས་རྩིས་ཤིན་ཏུ་ཆེ་བའི་ཞལ་ཏ་དང་། ལྟས་བཟང་པོ་མང་པོ་ཞིག་བྱུང་བ་ཡིན་ནོ། ། དུས་གསུམ་སངས་རྒྱས་ཐམས་ཅད་ཀུན་འདུས་པ། ། རྗེ་བཙུན་དམ་པ་ཀུན་དགའ་བཟང་པོ་དེས། ། ཕུལ་བྱུང་རྒྱུད་སྡེ་ཡངས་རྩེའི་གདམ་པ་རྣམས། ། མ་སྦས་ལེགས་པར་གདམ་པ་ངོ་མཚར་ཆེ། ། སྔོན་ཆད་དེ་འདྲའི་སྐྱེས་ཆེན་གཤེགས་པ་ལ། ། དོན་མེད་མྱ་ངན་གདུང་བ་གྱིས་ལགས་མོད། ། ད་ནི་འདི་ལྟའི་ལམ་བཟང་ཉམས་བླང་ན། །
བླ་མ་མཁའ་འགྲོ་དངོས་སུ་བཞུགས་པ་སྙམ། ། སེམས་ལ་དགའ་བདེའི་རྣམ་འགྱུར་དུ་མ་དང་། ། རྒྱུད་ཀྱི་དོན་ལ་གོ་རྟོགས་བཟང་པོ་སྐྱེས། ། སྐྱེས་མཆོག་སྐྱེས་པ་འདོད་ལྡན་བདག་ཉིད་ནི། ཕུན་ཚོགས་ཚོགས་གཉིས་མང་དུ་བསགས་པར་རྟོགས། དཔལ་འཁོར་ལོ་བདེ་མཆོག་གི་ཁྲིད་ཡིག་རྣམས་ལ་ཞབས་ཏོག་ཏུ་འགྱུར་བའི་གཟུར་གསོས། རྣལ་འབྱོར་པ་ཀུན་དགའ་བློ་གྲོས་ཀྱིས་བཀོད། རྩ་རྒྱུད་ཀུན་སྤྱོད་དང་བཅས་པའི་ཊཱིཀ་ཆེན་མུ་ཏིག་ཕྲེང་བའི་སྟེང་ནས་དང་། བླ་མ་རྗེ་བཙུན་ཆེན་པོས་མཛད་པའི་ཆོས་སྐོར་རྣམས་ཀྱི་ལུང་བཤད་པ་དང་བཅས་པ་ཡང་རྗེ་ཉིད་ལ་དངོས་སུ་ཐོས་སོ། ། དགའ་བ་ལ།
སྐྱིད་པ་ལ། བདེ་བ་ལ། དེ་ཡང་བླ་མའི་བཀའ་དྲིན་ནོ། ། ཁྲིད་འདི་རྣམས་ལ་ཆོས་རྗེ་བླ་མ་དམ་པ་བསོད་ནམས་རྒྱལ་མཚན་པས་སྔོན་འགྲོ་ཐུན་པར་སྔགས་ཀྱི་སྒོར་འཇུག་པ་སྐྱབས་འགྲོ་སེམས་བསྐྱེད་ཀྱི་རྣལ་འབྱོར། འགལ་རྐྱེན་སྡིག་སྒྲིབ་སྦྱོང་བ་ཡི་གེ་བརྒྱ་པའི་བསྒོམ་བཟླས། མཐུན་རྐྱེན་ཚོགས་བསག་པ་མཎྜལ་དབུལ་ཞིང་གསོལ་བ་གདབ་པ་གསུམ་ཁྲིད་ཀྱི་སྔོན་འགྲོ། ཐུན་ལ་བསྒོམ་པ་རྣམ་གསུམ་བྱེད། སེམས་བསྐྱེད་ཀྱི་ཚིག་སློབ་དཔོན་སྤྱོད་པའི་རྡོ་རྗེས། ཀྱེ་མ་སེམས་ཅན་སྡུག་བསྔལ་ཞིང་། ། ཀུན་རྟོག་ལ་ནི་མངོན་པར་ཞེན། །
དེ་ཡི་རྟོག་པ་གཞོམ་ཕྱིར་བདག ། དཔལ་ལྡན་ཧེ་རུ་ཀར་རང་བྱ། ། ཞེས་གསུམ་མངོན་བརྗོད་ལྟར་མཛད་དོ། ། དེ་རྣམས་ཀྱིས་ཆོས་རྗེ་ཀུན་དགའ་བློ་གྲོས་ཀྱི་གསུང་རབ་ལས་འབྱུང་ཚུལ་བཤད་ཟིན་ཏོ།། །། འདིར་སྨྲས་པ། དད་པ་ཆེས་ལྷག་ལྷག་བསམ་བསམ་གཏན་ལ་བརྩོན་ཞིང་། ། ལེགས་བྱས་ཆོས་སྤྱོད་སྤྱོད་ཚུལ་ཚུལ་ནི་བླ་ན་མེད། ། ལུང་ཟིན་ཆོས་རྗེ་རྗེ་བཙུན་མཆོག་གི་རྗེས་བཟུང་བ། ། སྐྱེས་མཆོག་གྲུབ་དབང་དབང་པོའི་མཆོག་དེར་གུས་པས་འདུད། ། ཁང་བཟང་ཁང་བརྩེགས་ངོ་མཚར་བསྒྲིགས་པ་ལྟར། །
བཀོད་ལེགས་ལེགས་པར་བཀོད་པའི་ལེགས་བཤད་འདི། ། ཡོངས་འཛིན་འཛིན་མ་ཡོངས་སྐྱོབས་ཡོངས་གྲགས་གསུང་། ། ཚེ་རབ་རབ་མང་ཚོགས་གཉིས་བསགས་རྣམས་ལོངས། ། བར་སྐབས་ཀྱི་ཚིགས་སུ་བཅད་པའོ།། ༈ །།སྤྱི་དོན་བདུན་པ་མཁས་པའི་དབང་པོ་སངས་རྒྱས་དཔལ་བཟང་གི་གསུང་རབ་ལས་བྱུང་ཚུལ་བཤད་པ་ནི། མཁའ་འགྲོ་དབང་ཕྱུག་འཁོར་ལོ་སྡོམ་དང་རྣལ་འབྱོར་དབང་ཕྱུག་སེམས་དཔའ་ཆེ། ། གཉིས་མེད་བྱིན་རླབས་མཚན་མ་གཟིགས་པའི་བྱིན་རླབས་གཏེར་མངའ་མཁས་པའི་ཕུལ། ། སྙན་པའི་གྲགས་པས་ཕྱོགས་ཀུན་ཁྱབ་ཅིང་གྲགས་པ་དོན་ལྡན་སངས་རྒྱས་དཔལ། ། བཟང་པོའི་མཚན་ཅན་གུས་པས་བསྟོད་དོ་མཚན་མཆོག་ལྡན་པས་བྱིན་གྱིས་རློབས། ། ཞེས་པའི་བསྟོད་ཚིག་གི་ཡུལ་དམ་པར་གྱུར་པ་མཁས་པའི་དབང་པོ་སངས་རྒྱས་དཔལ་བཟང་གིས་རྗེ་བཙུན་སེམས་དཔའ་ཆེན་པོ་མུས་ཆེན་འཁོར་ལོ་སྡོམ་པའི་གསུང་བཞིན་བྲིས་པའི་འཁོར་ལོ་སྡོམ་པའི་རྣམ་བཤད་ངོ་མཚར་ཅན་ལས་འདི་ལྟར་འབྱུང་སྟེ།
དཔལ་འཁོར་ལོ་སྡོམ་པའི་སྒྲུབ་ཐབས་གསང་བ་ལས་ཆེས་གསང་བའི་སྙན་བརྒྱུད་ཀྱི་གདམས་པ་རྗེ་བཙུན་བླ་མའི་གསུང་བཞིན་ཟིན་བྲིས་བྱས་པ་ལ། ཆོས་ཁུང་བཙུན་ཞིང་ཡིད་ཆེས་པར་བྱ་བའི་ཕྱིར་ཆོས་འབྱུང་། ལོ་རྒྱུས་བསྙད་པ་དང་། ས་སྤྱད་འདིའི་དོན་རྒྱས་པར་ཤེས་པར་འདོད་ན་རྗེ་སངས་རྒྱས་དཔལ་བཟང་གིས་སེམས་དཔའ་ཆེན་པོའི་གསུང་བཞིན་བྲིས་པའི་བདེ་མཆོག་ཐམས་ཅད་དུ་བལྟ་བར་གྱིས་ཤིག ཁོ་བོའི་བྱས་པའི་བསྟན་བཅོས་འདིར་ནི་རྣམ་ཐར་དེ་ཉིད་ཀྱི་དབུ་ན་བཞུགས་པའི་ལུགས་འདིའི་དམ་པའི་ཆོས་བྱུང་ཚུལ་ཉིད་བསྡུས་པའོ། ། ཤིན་ཏུ་གསང་བའི་རྣལ་འབྱོར་ཉམས་སུ་ལེན་པའི་ཚུལ་གྱི་མན་ངག་ཟབ་པ་ལས་ཀྱང་ཆེས་ཟབ་པ་དངོས་བཤད་པའོ། ། དང་པོ་ལ་སྟོན་པ་ཧེ་རུ་ཀའི་བྱོན་ཚུལ། བྱོན་ནས་རྩ་བཤད་ཀྱི་རྒྱུད་ཟབ་མོ་གསུངས་པའི་ཚུལ། གསུངས་པའི་རྩ་བཤད་ཀྱི་རྒྱུད་ལ་འཕགས་ཡུལ་དུ་འགྲེལ་བྱེད་ཇི་ལྟར་བྱུང་བའི་ཚུལ། རྒྱུད་འགྲེལ་རྣམས་ཀྱིས་ལམ་གྱི་སྲོལ་ཇི་ལྟར་ཕྱེ་བའི་ཚུལ།
ལམ་སྲོལ་རྣམས་ཀྱི་ནང་ནས་མཆོག་ཏུ་གྱུར་པ་རྣལ་འབྱོར་གསང་མཐའི་སྲོལ་བྱེ་བྲག་ཏུ་བཤད་པའོ། ། དང་པོ་ནི་གདུལ་བྱ་དབང་ཕྱུག་གི་རྣམ་འཕྲུལ། འདུལ་བྱེད་ཧེ་རུ་ཀའི་རྣམ་འཕྲུལ། དེས་དེ་ཇི་ལྟར་བཏུལ་བའི་ཚུལ་ནི། རྗེ་བཙུན་གྱིས་མཛད་པའི་ཧེ་རུ་ཀའི་བྱོན་ཚུལ་ཉིད་ཡིན་ནོ། ། གཉིས་པ་བྱོན་ནས་རྒྱུད་གསུངས་པའི་ཚུལ་ལ། རྩ་བའི་རྒྱུད་དང་། བཤད་པའི་རྒྱུད་གཉིས། དང་པོ་ལ། རྩ་རྒྱུད་རྒྱས་པ་ལེའུ་འབུམ་ཕྲག་གཅིག
འབྲིང་པོ་ཤླཽ་ཀ་འབུམ་ཕྲག་གཅིག བསྡུས་པ་ཚིག་འབུམ་ཕྲག་གཅིག་སྟེ་གསུམ་གསུངས་པ་ལས། དང་པོ་གཉིས་དུས་འཁོར་བ་ས་བཅུའི་བྱང་ཆུབ་སེམས་དཔའ་ཆེན་པོ་རྣམས་ཀྱིས་ཐུགས་ཉམས་སུ་བཞེས་ནས་སྙིགས་དུས་ཀྱི་གདུལ་བྱ་རྣམས་ཀྱི་སྤྱོད་ཡུལ་དུ་མ་གྱུར་པས་སྒྲ་ནམ་མཁའ་ལ་དེངས་ཞེས་སམ། ནུབ་ཕྱོགས་ཨུ་རྒྱན་གྱི་ཡུལ་དུ་མཁའ་འགྲོ་མ་རྣམས་ཀྱིས་སྤྱན་དྲངས་ཞེས་གྲགས་སོ། ། འོན་ཀྱང་རྒྱས་འབྲིང་བསྡུས་གསུམ་དུ་ཕྱེ་བ་བརྗོད་བྱེད་དབང་དུ་བྱས་ཀྱི། བརྗོད་བྱ་ལ་ཁྱད་པར་མེད་དོ་ཞེས་གསུངས། གཉིས་པ་བཤད་པའི་རྒྱུད་ཇི་ལྟར་གསུངས་པའི་ཚུལ་ལ། རྩ་རྒྱུད་བསྡུས་པ་ལེའུ་ལྔ་བཅུ་རྩ་གཅིག་པ་འདི་ཚིག་ཉུང་ལ་བརྗོད་བྱ་ཟབ་ཅིང་རྒྱ་ཆེ་བས་ཤིན་ཏུ་རྟོགས་དཀའ་བར་དགོངས་ནས། དེའི་དུས་ཀྱི་འཁོར་གྱི་གཙོ་བོ་རྣམས་ཀྱིས་མཆོད་པ་སྔོན་དུ་སོང་ནས་བཤད་པའི་རྒྱུད་གསུངས་པ། གསོལ་བ་གདབ་པ་ལས་གསུངས་པ་ད་ལྟ་བོད་ན་བཞུགས་ཚོད་ནི།
མཁའ་འགྲོ་རྒྱ་མཚོ། སྡོམ་འབྱུང་། ཧེ་རུ་ཀ་མངོན་འབྱུང་། རྡོ་རྗེ་མཁའ་འགྲོ། རྣལ་འབྱོར་མ་ཀུན་སྤྱོད་ཀྱི་རྒྱུད། ངེས་བརྗོད་བླ་མའམ། ཨ་བྷི་དྷ་ན། དཔལ་ཁ་སྦྱོར་རམ། སམྦུ་ཊི་སྟེ་ཕྱི་མ་ལྔ་གསང་མཐའི་རྒྱུད་དོ། ། ཡང་བདེ་མཆོག་ལ།
འཁོར་ལོ་བདེ་མཆོག ཀྱཻ་རྡོར་བདེ་མཆོག སྒྱུ་མ་བདེ་མཆོག་གསུམ་དུ་བྱེད་པར་གསུངས་པས། སངས་རྒྱས་མཉམ་སྦྱོར་ཡང་བདེ་མཆོག་ཡིན་ནོ་གསུངས། གཞན་ཡང་ཕག་དངོས་གྲུབ་འབྱུང་བ་དང་། རྣལ་འབྱོར་མ་ཁ་སྦྱོར་དང་། ར་ལི་ཉེར་གསུམ་གྱི་ནང་གི་དཔལ་ནམ་མཁའ་དང་མཉམ་པའི་རྒྱུད་རྣམས་ནི་རྒྱུད་རྣམ་པར་དག་པའོ། ། གཞན་རྩོད་བྱས་དང་། རྗེ་བཙུན་མའི་སྐོར་རྣམས་འབྲི་མ་ནུས་སོ། ། གཉིས་པ་དེ་ལྟ་བུའི་གསུངས་པའི་རྩ་བཤད་ཀྱི་རྒྱུད་རྣམས་ལ་འགྲེལ་བྱེད་ཇི་ལྟར་བྱུང་བའི་ཚུལ་ལ།
རྩ་བའི་རྒྱུད་ལ་དཔལ་ཕྱག་ན་རྡོ་རྗེའི་སྟོད་འགྲེལ། རྒྱལ་པོ་ཨིནྟྲ་བོ་དྷིའི་འགྲེལ་པ་གཉིས། ཡང་སློབ་དཔོན་སྐར་རྒྱལ་ཟླ་བས་མཛད་པ། ཐུབ་དཀའ་ཟླ་བ། མི་ཐུབ་ཟླ་བའང་ཟེར། སློབ་དཔོན་ལང་ཀ་རྒྱལ་བཟང་གི་དཀའ་འགྲེལ། སློབ་དཔོན་སྐལ་ལྡན་གྲགས་པས་དེའི་འགྲེལ་བཤད། ཏ་ཐཱ་ག་ཏ་རཀྵི་ཏས་དེ་གཉིས་ཀའི་བཤད་སྦྱར་ཏེ་བཞི་པོ་ནི་རྩ་རྒྱུད་ཀྱི་དགོངས་པ་མ་རྒྱུད་སྤྱི་དང་མཐུན་པར་འགྲེལ་ལོ། ། ཡང་གྲུབ་ཆེན་ལ་བ་པས་མཛད་པ་དང་། སློབ་དཔོན་ལྷས་སྦས་ཀྱིས་མཛད་པ་གཉིས་ནི་མཛད་པ་པོ་གཅིག་གིས་མཛད་པ་ལྟ་བུ་ཡོད།
སློབ་དཔོན་སུ་མ་ཏི་ཀིརྟིས་མཛད་པའི་ཉུང་ངུ་མཚམས་སྦྱོར་ཏེ་གསུམ་པོ་རྩ་རྒྱུད་ཀྱི་དགོངས་པ་རྣལ་འབྱོར་གསང་མཐར་འགྲེལ་ལོ། ། དཔའ་བོ་རྡོ་རྗེས་མཛད་པ་དང་བཅུར་ཡོད་པ་ལས། ཕྱི་མ་ནི་ཟངས་དཀར་ལོ་ཙཱ་བས་གསང་མཚན་གྱི་འཁྲུལ་གཞི་བྱས་པར་སྣང་བས་བོད་མའོ་གསུངས་སོ། ། བཤད་པའི་རྒྱུད་ལ་དཔལ་མཁའ་འགྲོ་རྒྱ་མཚོ་ལ་པདྨ་བཛྲ་གྱི་འགྲེལ་པ་གྲུ་གཟིངས། དེའི་སློབ་མ་སློབ་དཔོན་ཛ་ཡ་སེ་ནའི་སྒྲུབ་ཐབས་ཡོད། སྡོམ་འབྱུང་ལ་བལ་པོ་ཤྲཱི་ཛྙཱ་ནའི་སྒྲུབ་ཐབས་དང་། དེའི་སློབ་མ་རཏྣ་ཀིརྟིའི་འགྲེལ་པ་ཡོད། ཧེ་རུ་ཀ་མངོན་འབྱུང་ལ་ཀུ་མ་ར་ཙནྜས་མཛད་པ། རྡོ་རྗེ་མཁའ་འགྲོ་ལ་སློབ་དཔོན་ནོར་བཟང་དང་། སློབ་དཔོན་བྷ་ཝ་བྷ་ཏྲས་མཛད་པ།
རྣལ་འབྱོར་མ་ཀུན་སྤྱོད་ལ་ཏ་ཐཱ་ག་ཏ་རཀྵི་ཏས་མཛད་པ། མངོན་བརྗོད་ལ་ཛྙཱ་ན་བཛྲ་དང་། ཤུ་རངྐ་ཝརྨས་མཛད་པ། ཁ་སྦྱོར་ལ་རྒྱལ་པོ་ཨིནྟྲ་བོ་ཏི་དང་སེ་ན་ཡིས་མཛད་པ་སྟེ་དེ་རྣམས་འགྲེལ་པ་རྣམ་པར་དག་པའོ། ། གཞན་རྣམས་ལ་ཡོད་མེད་མ་ངེས་སོ། ། དེ་དག་གིས་རྩ་བཤད་ལ་འགྲེལ་པ་ཇི་ལྟར་བྱུང་བའི་ཚུལ་བསྟན་པའོ། ། གསུམ་པ་བཤད་སྲོལ་དེ་དག་གིས་ལམ་སྲོལ་དུ་གྱུར་པའི་ཆེ་བའི་ཚུལ་ནི། མཁའ་འགྲོ་རྒྱ་མཚོ་འགྲེལ་པ་དང་བཅས་པ་དང་། སྟོད་འགྲེལ་རྣམས་ཀྱིས་རྩ་རྒྱུད་ཀྱི་དགོངས་པ་དུས་འཁོར་དང་མཐུན་པར་འགྲེལ། སྡོམ་འབྱུང་འགྲེལ་པ་དང་བཅས་པས་གསང་འདུས་འཕགས་ལུགས་དང་མཐུན་པར་འགྲེལ།
འབྱུང་དང་མཁའ་འགྲོ་ཀུན་སྤྱོད་དང་། ། ཁ་སྦྱོར་རྒྱུད་དང་བླ་མ་སྟེ། བཤད་རྒྱུད་རྣམ་པ་ལྔ་རུ་འདོད། ཅེས་གསུངས་པའི་བཤད་རྒྱུད་ལྔ་དང་། ལ་བ་པ། ལྷ་སྦས། སུ་མ་ཏི་ཀིརྟི། བྷ་ཝ་བྷ་དྲའི་རྡོ་རྗེ་མཁའ་འགྲོའི་འགྲེལ་པ་རྣམས་ཀྱིས་རྩ་རྒྱུད་ཀྱི་དགོངས་པ་རྣལ་འབྱོར་གསང་མཐར་འགྲེལ། སངས་རྒྱས་མཉམ་སྦྱོར་དང་། སྐར་རྒྱལ་ཟླ་བ་སོགས་ཀྱི་འགྲེལ་པ་བཞི་པོས་རྩ་རྒྱུད་ཀྱི་དགོངས་པ་མ་རྒྱུད་སྤྱི་དང་མཐུན་པར་འགྲེལ་ལོ། །
དེ་ལྟར་རྡོ་རྗེ་འཆང་ཆེན་པོས་གསུངས་ཤིང་། རྒྱ་འགྲེལ་རྣམས་ཀྱིས་བཀྲལ་བའི་ལམ་སྲོལ་ནི་བཞི་པོ་དེར་ངེས་སོ་གསུངས། ཕག་མོ་མངོན་འབྱུང་ནི། ཨ་བྷི་དྷ་ནའི་ལེའུ་གཅིག་ཕྱུང་བའམ། མ་བྱུང་ཡང་དེ་ལས་དོན་ཁྱད་པར་མེད། རྣལ་འབྱོར་མ་བཞི་ཁ་སྦྱོར་ནི་མ་རྒྱུད་དུ་སྣང་ཡང་། བདེ་མཆོག་གི་རྒྱུད་ཡིན་མིན་དཔྱད་གཞིའོ་གསུངས་སོ། ། བཞི་པ་རྣལ་འབྱོར་གསང་མཐའི་ལམ་སྲོལ་བྱེ་བྲག་ཏུ་བཤད་པ་ལ། གསང་མཐའི་ལམ་གྱི་ལུས་ཡོངས་སུ་རྫོགས་པ་ངོས་བཟུང་བ་དང་། དེ་ལམ་སྲོལ་གཞན་ལས་ཁྱད་པར་དུ་འཕགས་པའི་ཚུལ་དང་།
ཁྱད་པར་གྱི་ལམ་ཟབ་མོ་དེ་འཕགས་ཡུལ་ནས་བོད་ལ་ཇི་ལྟར་བསྒྱུར་བའི་ཚུལ་ལོ། ། དང་པོ་ནི་གྲུབ་ཆེན་སྤྱོད་པའི་རྡོ་རྗེས། སྦྱིན་བྱ་བཞི་བྱིན་ནས། བསླབ་བྱ་གཉིས་ལས་བསླབ་པས། གྲོགས་སྤྱོད་པ་རང་དོན་དང་གཞན་དོན་གཉིས་ཀྱི་མཚམས་སྦྱར་ནས། འབྲས་བུ་མཆོག་དང་ཐུན་མོང་གི་དངོས་གྲུབ་གཉིས་ཐོབ་པ་ཡིན་ནོ། ། ཞེས་གསུངས་པ་འདིས་ལཱུ་ནག་དྲིལ་གསུམ་ཀའི་ལམ་རིམ་བསྟན་ཏོ་གསུངས། ཐོག་མར་ལམ་སྤྱི་ལ་སྦྱར་ནས་བཤད་ན། སྦྱིན་བྱ་བཞི་བྱིན་ནས་ཞེས་པས་ཐོག་མར་དབང་བཞིའི་རྒྱུད་ཡོངས་སུ་སྨིན་པར་བྱས་པ་བསྟན་ཏོ། ། སྨིན་པ་ལམ་གྱི་རིམ་པ་ནི།
རྩ་བའི་རྒྱུད་དང་། བཤད་པའི་རྒྱུད་ཧེ་རུ་ཀ་མངོན་འབྱུང་སྦྱར་བ་ལས་ཐོན་ཏེ། དེ་ཡང་ནག་པོ་པས་མཛད་པའི་དབང་ཆོག་གོ ། དེ་ཡང་ལག་ཏུ་བླང་བའི་རིམ་པ་ནི། རྗེ་བཙུན་གྱིས་མཛད་པའི་ནག་པོ་དཀྱིལ་ཆོག་ཉིད་དོ། ། འདི་ལ་ལཱུ་ཧི་པས་ཐུན་མོང་མ་ཡིན་པའི་ཁྱད་པར་རྣམས་སྦྱར་བས་ལཱུ་ཧི་པའི་དབང་ཆོག་ཡང་ཐོན་ནོ། ། ལམ་འདི་ཉམས་སུ་ལེན་པས་ནི་སྨིན་བྱེད་ཀྱི་དབང་འདི་ཉིད་ཁོ་ན་ཐོབ་དགོས་ཀྱི། དེ་ལས་གཞན་པའི་རྩ་བཤད་སྦྱར་བའི་དབང་ཆོག་ཐོབ་པས་མི་ཆོག་པའི་གནད་རྣམས་ལེགས་པར་ཤེས་ནས་ངེས་པ་བརྙེད་པར་བྱའོ། ། དེ་ལྟར་རྒྱུད་ཡོངས་སུ་སྨིན་པར་བྱས་ནས་ཀྱང་། དབང་དུས་སུ་ཁས་བླངས་ཤིང་དམ་བཅས་པའི་དམ་ཚིག་དང་སྡོམ་པའི་ཚོགས་ལེགས་པར་སྐྱོང་བའི་ཚུལ་ནི་རྩ་བའི་རྒྱུད་ཉིད་ནས་གསལ་བར་བསྟན་ཏོ། །
ཐུན་མོང་བ་རྣམས་ལག་ཏུ་བླང་བའི་རིམ་པ་ནི་འཁྲུལ་སྤོང་ཉིད་ཡིན་ནོ། ། བསླབ་བྱ་གཉིས་ལ་བསླབ་པས་ཞེས་པས་བསྟན་ཏོ། ། དེ་ལ་བསླབ་བྱ་གཉིས་ནི། བསྐྱེད་པའི་རིམ་པ་ལ་སློབ་པའི་ཚུལ་དང་། རྫོགས་པའི་རིམ་པ་ལ་སློབ་པའི་ཚུལ་གཉིས་སོ། ། དེ་ལྟ་བུའི་དམ་ཚིག་དང་སྡོམ་པ་ལ་གནས་ནས་ལམ་ཉམས་སུ་བླང་བའི་རིམ་པ་ནི། དང་པོ་ལ་གསུམ་ལས། དང་པོ་ལྷ་མངལ་སྐྱེས་ལྟར་བསྐྱེད་པའི་བསྐྱེད་ཆོག་གི་རིམ་པ་ནི། རྩ་རྒྱུད་ལས། བ་གླང་ལྷས་ཀྱི་སྟེང་ལྡིང་དང་།
ལྷག་མ་རྩ་གནས་སྐེམ་བྱེད་དོ། ། བྲག་ཆེན་པོ་ཡི་ངོ་བོ་རུ། ། ཡང་ན་རུས་སྦལ་དག་གིས་སོ། ། ཞེས་པས་དང་པོ་གསུམ་ལུགས་འབྱུང་དུ་བཤད་པ་དང་། རྡོ་རྗེ་མཁའ་འགྲོ་སྦྱར་བ་ལས། ལྷ་མངལ་སྐྱེས་ལྟར་བསྐྱེད་པ་ནག་པོ་པའི་མངོན་རྟོགས་ཡང་ཐོན་ཏོ། ། མངོན་རྟོགས་དེ་ལ་དེ་ལྟར་ཐ་སྙད་འདོགས་པ་ནི། ཨ་བྷི་དྷ་ན་ལས། མངལ་སྐྱེས་གླུ་ཡི་སྦྱོར་བ་ཡིས། ། སྒྲ་དང་སྒྲ་མིན་རྣམ་པར་བརྟག །
ཞེས་གསུངས། ཡང་གཉིས་པ་ལྷ་སྒོང་སྐྱེས་ལྟར་བསྐྱེད་པའི་བསྐྱེད་ཆོག་ནི། ཡང་ན་རུས་སྦལ་དག་གིས་སོ། ། ཞེས་པ་བཤད་རྒྱུད་རྣལ་འབྱོར་མ་ཀུན་སྤྱོད་དང་སྦྱར་བ་ལས། སྒོང་སྐྱེས་ལྟར་བསྐྱེད་པ་ལཱུ་ཧི་པའི་མངོན་རྟོགས་ཐོན་ནོ། ། འདིར་ཅུང་ཟད་བཤད་ན། གོང་གི་གསུམ་པོ་ལུགས་ལྡོག་ཏུ་བཤད་པས་གཞལ་ཡས་ཁང་གི་རྟེན་དང་། དེའི་སྣ་ཚོགས་རྡོ་རྗེ་པད་འདབ་དང་བཅས་པ་བསྐྱེད་པ་ནི། རི་རྩེར་སྣ་ཚོགས་པདྨའི་སྟེང་། ། ལྟེ་བར་ཨཱ་ལྀ་ཀཱ་ལྀ་བསྐྱེད། །
ཞེས་དང་། མངོན་བྱང་ལས་རྟེན་དང་བརྟེན་པ་གཅིག་ཆར་བསྐྱེད་པ་ནི། ཡང་ན་རུས་སྦལ་དག་གི་སོ། ། ཞེས་པས་སྟོན། འདི་ལ་ཐ་སྙད་དེ་ལྟར་མཛད་ཅིང་ཞི་བ་གླུས་བསྐུལ་མེད་པའི་རྒྱུ་མཚན་ནི། ཨ་བྷི་དྷ་ན་ལས། སྒོང་སྐྱེས་གླུ་ནི་མེད་པ་ཡིས། ། སྒྲ་དང་སྒྲ་མིན་རྣམ་པར་སྤངས། ། ཞེས་སོ། ། སྒྲ་ཚུལ་ལས་བསྐྱེད་པའི་རྒྱུ་མཚན་ཡང་།
སྒྲའི་ཚུལ་ལས་ངེས་འབྱུང་ཞིང་། ། དམ་ཚིག་སྤྱོད་པའི་སྤྱོད་ཡུལ་ཅན། ། ཞེས་དངོས་སྒྲ་ཚུལ་ལས་གྲུབ་ཚུལ། གཉིས་པས་གྲུབ་པའི་བརྟེན་པ་ལྷ་དམ་ཚིག་སྤྱོད་པ། རྟེན་གཞལ་ཡས་ཁང་སྤྱོད་ཡུལ་ཅན་ཞེས་པས་བསྟན་ཏོ། ། གསུམ་པ་བརྫུས་སྐྱེས་ལྟར་བསྐྱེད་པའི་ཆོ་ག་ནི། རྩ་རྒྱུད་ཀྱི་གླེང་གཞི་ལས། གསང་བ་མཆོག་གིས་དགེས་པ་ན། ། ཐམས་ཅད་བདག་ཉིད་རྟག་ཏུ་བཞུགས། ། མཁའ་འགྲོ་ཀུན་དངོས་སེམས་དཔའ་ཡིས། །
རྡོ་རྗེ་སེམས་དཔའ་བདེ་བའི་མཆོག ། ཞེས་པ་དང་། བཤད་པའི་རྒྱུད་ཀྱི་ཆ་སོ་སོ་ནས་ཉེ་བར་མཁོ་བ་རྣལ་འབྱོར་མའི་མན་ངག་དང་སྦྱར་བ་ལས། ལྷ་བརྫུས་སྐྱེས་ལྟར་བསྐྱེད་པ་དྲིལ་བུ་པའི་ལུས་དཀྱིལ་གྱི་མངོན་རྟོགས་ཐོན་ནོ། ། མངོན་པར་རྟོགས་པ་གསུམ་པོའི་སྐུ་མདོག་ཕྱག་མཚན་ལ་སོགས་པ་རྩ་རྒྱུད་དུ་མི་གསལ་བ་རྣམས་ཨ་བྷི་དྷ་ན་དང་སྦྱར་བ་ལས་ཐོན་ཏེ། དེ་ཉིད་ལས། ཁ་དོག་མཚོན་བྱ་ལ་སོགས་པ། ། རྩ་བའི་རྒྱུད་དུ་སྦས་པ་བཤད། ཞེས་སོ། ། བསྐྱེད་པའི་རིམ་པའི་ལམ་གྱི་ཡན་ལག་སྔགས་བཏུ་ཞིང་བཟླས་པ།
རིགས་ལྡན་མའི་མཆོད་པ། སྦྱིན་སྲེག ལས་ཚོགས་རབ་འབྱམས་སྒྲུབ་དགོས་པ་རྣམས་རྩ་རྒྱུད་ཉིད་དུ་གསལ་བར་བཤད་དོ། ། དེ་ལྟ་བུའི་བསྐྱེད་རིམ་གསུམ་པོ་གང་ཟག་གཅིག་གིས་ཉམས་སུ་ལེན་པའི་དབང་དུ་བྱས་ནས། དང་པོར་ལས་དང་པོ་པའི་དུས་ན་ཕྱི་དཀྱིལ་གཙོ་བོར་གྱུར་པ་ནག་པོ་པ་ལྟར། ཅུང་ཟད་བརྟན་པ་ཐོབ་ནས་ཕྱི་ནང་ཆ་མཉམ་པ་ལཱུ་ཧི་པ་ལྟར། བརྟན་པ་ཆེར་ཐོབ་ནས་ནང་དཀྱིལ་གཙོ་བོར་སྟོན་པ་དྲིལ་བུ་པ་ལྟར་ཉམས་སུ་ལེན་པར་གསུངས་པ་ནི་དོན་ལ་འབྱོར་གསུངས། གཉིས་པ་རྫོགས་པའི་རིམ་པ་ལ། བདེ་མཆོག་དཀར་པོ་ལ་བརྟེན་པའི་རྫོགས་རིམ་ནི། རྡོ་རྗེ་མཁའ་འགྲོ་ལས་ཐོན་ཏེ།
འདི་ལཱུ་ཧི་པའི་རྫོགས་རིམ་དང་སྦྱོར་བ་ཡིན་གསུང་། ཡང་ནག་པོ་པའི་གཞུང་གསུམ།

དྲིལ་བུ་པའི་རྫོགས་རིམ་རྣམས་རྩ་རྒྱུད་དང་དཔལ་ཁ་སྦྱོར་ལས་ཐོན་ནོ། ། དེ་ཡང་རྫོགས་རིམ་བསྒོམ་པ་ལ། ཕྱག་རྒྱ་བཞིའི་རྣལ་འབྱོར་བཞི་ལས། ལས་ཀྱི་ཕྱག་རྒྱ་ནི་རྡོ་རྗེ་རིགས་ཀྱི་གཡུང་མོ་ལ་སོགས་པའོ། ། ཆོས་ཀྱི་ཕྱག་རྒྱ་ནི་གཏུམ་མོ་འཁོར་ལོ་བཞིའི་རྣལ་འབྱོར་རོ། ། དམ་རྒྱ་ནི། དང་པོར་ལས་རྒྱ་ལ་བརྟེན་ནས་བདེ་བ་སྐྱེས་པ་དེ་ཉིད་ཕྱིས་རང་འོད་ཀྱི་རིག་མ་ལ་བརྟེན་ནས་སྐྱོང་བའོ། ། ཕྱག་ཆེན་ནི། དེ་རྣམས་ལ་བརྟེན་པའི་དོན་གྱི་ཡེ་ཤེས་སྐྱེས་པའོ། ། དེ་རྣམས་ལ་གཏུམ་མོ་འཁོར་ལོ་བཞིའི་རྣལ་འབྱོར་དེ་རྩ་རྒྱུད་ལས་དངོས་སུ་མ་བསྟན་ཀྱང་། དྲག་པོའི་སྦྱིན་སྲེག་ཆོས་འབྱུང་གི་ནང་དུ་པད་འདབ་ལ་ཨཱ་ལྀ་ཀཱ་ལྀ་བཀོད་པ་ལས་སྔགས་བསྡུ་བ་དེ་ཉིད།
སམྦུ་ཊིར་ངེས་དོན་དུ་བཤད་པས་ཐོན་ནོ། ། ཕྱག་རྒྱ་བཞི་ཡང་། འཕགས་པ་ཀླུ་སྒྲུབ། མཻ་ཏྲི་པ། བདེ་བའི་རྡོ་རྗེ། དགྲ་ལས་རྣམ་རྒྱལ་སོགས་ཀྱིས་མཛད་པ་དང་དོན་མི་འདྲའོ། ། དེ་ལྟ་བུའི་རིམ་པ་གཉིས་གྲོགས་སྤྱོད་པ་གཉིས་ཀྱིས་མཚམས་སྦྱར་བ་ལས་འབྲས་བུ་རྣམ་པ་གཉིས་ཐོབ་པར་འགྱུར་བ་ནི། རྣལ་འབྱོར་གསང་མཐའི་ལམ་གྱི་ལུས་ཡོངས་སུ་རྫོགས་པ་ཡིན་པས། ལམ་སྲོལ་འདི་ལ་བཤད་པའི་རྒྱུད་ཀྱང་ལྔ་པ་དེར་ངེས་སོ། ། དེ་ལྟར་ཡིན་ཡང་གཞན་རྣམས་རྒྱུད་འགྲེལ་རྣམ་པར་དག་པ་མིན་ཞེས་ཀྱང་མི་བརྗོད་དེ།
དཔེར་ན་ཡེ་ཤེས་ཞབས་ལུགས་པས་རྩ་བའི་རྒྱུད་ཕྱི་མ་དང་། བཤད་རྒྱུད་རྡོ་རྗེ་སྙིང་པོ་རྒྱན་གྱི་རྒྱུད་དང་སྦྱར་ནས་འཆད་ཀྱང་། རྒྱུད་འགྲེལ་གཞན་འཕགས་ལུགས་སོགས་ལ་སྐུར་པ་མི་འདེབས་པ་བཞིན་ནོ། ། ཡང་དེ་ལྟར་རྣམ་པར་དག་པ་ཡིན་ཀྱང་། དེ་དག་དང་མ་མཐུན་པ་རྒྱུ་མཚན་དུ་བྱས་ནས་འདི་ལ་རྒོལ་བ་དང་། ཡང་དེ་དག་འདིར་བསྲེ་བར་མི་བྱ་སྟེ། དེ་དག་ལམ་སྲོལ་སོ་སོ་བར་སངས་རྒྱས་ཀྱི་གསུངས། པཎྜི་ཏས་བཤད། གྲུབ་ཆེན་རྣམས་ཀྱིས་ཐུགས་ཉམས་སུ་བཞེས་པའི་ལམ་སོ་སོ་བ་ཡིན་པས་སོ། ། ཞེས་བདག་གི་བླ་མ་རྡོ་རྗེ་འཆང་ཆེན་པོས་གསུངས་སོ། །
གཉིས་པ་ལམ་སྲོལ་འདི་ལམ་སྲོལ་གཞན་ལས་ཁྱད་པར་འཕགས་པར་བསྒྲུབ་པ་ལ། དཔལ་ནཱ་རོ་ཏ་པ་ཆེན་པོའི་བཞེད་པས། ཕ་རོལ་དུ་ཕྱིན་པའི་སྡེ་སྣོད་དང་། སྔགས་ཀྱི་རྒྱུད་སྡེ་སྒོ་དྲུག་གསུངས་པའི་ཟབ་དོན་མཐའ་ཐུག་སྒོ་དྲུག་པ་རྣལ་འབྱོར་གསང་མཐའ་ཡིན་པར་བཞེད་དེ། རྩ་རྒྱུད་ལེའུ་ལྔ་བཅུ་རྩ་གཅིག་པ་ལས། ཇི་སྲིད་མདོ་བྱ་སྤྱོད་པ་དང་། ། རྣལ་འབྱོར་གསང་མཐའི་དབྱེ་བ་ཉིད། ། སེམས་ཅན་མོས་པས་འཇུག་པ་རྣམས། ། དེ་དང་དེ་ལ་དགའ་བ་ཡིན། ། ཞེས་གསུངས་པས།
ཇི་སྲིད་མདོས་ཕ་རོལ་དུ་ཕྱིན་པའི་སྡེ་སྣོད་དང་། བྱ་བས་བྱ་བའི་རྒྱུད་དང་། སྤྱོད་པས་སྤྱོད་རྒྱུད་དང་། རྣལ་འབྱོར་གྱིས་རྣལ་འབྱོར་གྱི་རྒྱུད་དང་། གསང་བས་རྣལ་འབྱོར་བླ་མེད་ཀྱི་རྒྱུད་ལ་གསུམ་ཡོད་པ་ལས། ཕ་བླ་མེད་དང་། མཐས་མ་བླ་མེད་དང་། དབྱེ་བ་ཉིད་ཀྱིས་མའི་ཡང་མ་བླ་མེད་རྣལ་འབྱོར་གསང་མཐའ་བསྟན་པར་བཞེད་པ་ཡིན་ནོ། ། དེ་ཡང་གདུལ་བྱའི་དབང་པོའི་རིམ་པས་ཐེག་པའི་བྱེ་བྲག་མི་འདྲ་བ་དེ་ལྟར་གསུངས་ཀྱང་། ཟབ་དོན་མཐར་ཐུག་པ་གསང་མཐའ་ཡིན་པར་དགོངས་སོ། །
འདི་རྒྱུད་སྡེ་སྒོ་དྲུག་པར་འཇོག་པའི་ཚུལ། ཕམ་ཐིངས་པ་ཆེན་པོའི་བཞེད་པས་རྒྱུད་རྒྱས་པ་འབུམ་ཕྲག་གསུམ་པ་ནམ་མཁའ་དང་མཉམ་པའི་རྒྱུད་དང་། རྡོ་རྗེ་འཆང་ཆེན་པོས་འཁོར་ས་བཅུའི་དཔའ་བོ་དང་རྣལ་འབྱོར་མ་རྣམས་ལ་གསུངས། དེ་རྣམས་ཀྱིས་ཐུགས་ཉམས་སུ་བཞེས། སྙིགས་དུས་ཀྱི་གང་ཟག་རྣམས་ཀྱི་སྤྱོད་ཡུལ་དུ་མ་གྱུར་པ་ལ་དགོངས་ནས་དེ་རྣམས་ཡི་གེར་འབྲི་མ་ནུས་པར་སྒྲ་ནམ་མཁའ་ལ་དེངས་པར་བཞེད་དེ་རྒྱས་གདབ་ཅེས་གསུངས་སོ། ། ཡང་རྒྱ་གར་དྷ་རི་ཀ་པ་དང་། བལ་པོ་ཐུགས་རྗེ་ཆེན་པོའི་བཞེད་པས། རྩ་རྒྱུད་ནམ་མཁའ་དང་མཉམ་པ་ཨོ་ཌི་ཤའི་གཙུག་ལག་ཁང་དུ་དཔའ་བོ་དང་རྣལ་འབྱོར་མ་རྣམས་ཀྱིས་བཻ་དུརྻའི་གླེགས་བམ་ལ་གསེར་ཞུན་མས་བྲིས་ཏེ་རྒྱས་གདབ་ནས་བཞག་པས་སྒོ་དྲུག་པ་ཡིན་པར་བཞེད་དོ། ། དེ་གཉིས་ཀས་ཀྱང་རྒྱུད་འདི་གང་ཟག་ཡོངས་སུ་སྨིན་པ་དབང་པོ་ཡང་རབ་ཀྱི་ཉམས་ལེན་ཡིན་པས་སྒོ་དྲུག་པར་བཞེད་དོ། ། ཡང་སྙིགས་དུས་ཀྱི་ཀུན་མཁྱེན་གཉིས་པ་སློབ་དཔོན་ཤནྟི་པ་ཆེན་པོའི་རྒྱུད་འགྲེལ་གཞན་དང་གཞན་ལ་རང་རྒྱུད་དུ་འགྲེལ་པ་རྩོམ་པར་ནུས་ཤིང་བརྩམས་པ་ལས།
རྒྱུད་འདི་ལ་འགྲེལ་པ་རྩོམ་པའི་ནུབ་མོ་རྨི་ལམ་དུ། ཁྱོད་མཁའ་འགྲོའི་སྙིང་ཁྲག་ཐང་ལ་འབོད་པ་ཡིན་ནམ་ཟེར་བ་རྨི་ཞིང་། སང་ཤངས་ཁྲག་མང་པོ་བརྡལ་ནས་འགྲེལ་པ་རྩོམ་པར་མ་ནུས་པས་སྒོ་དྲུག་པར་བཞེད་དོ། ། ཡང་རྒྱུད་སྡེ་གཞན་གསུངས་བ་པོ་རྣམས་མྱ་ངན་ལས་འདས་ཚུལ་སྟོན་པའམ། སྐུའི་རྣམ་འཕྲུལ་སླར་བསྡུད་པ་ཡིན་ལ། རྒྱུད་འདི་གསུངས་བ་པོའི་སྟོན་པའི་རྣམ་འཕྲུལ་ནི་ད་ལྟར་འཛམ་བུའི་གླིང་ན་དངོས་སུ་དཔའ་བོ་དང་རྣལ་འབྱོར་མ་ཉི་ཤུ་རྩ་བཞི། སྒོ་མཚམས་མ་བརྒྱད་དང་བཅས་པ་བཞུགས་ནས་སྒྲུབ་པ་པོའི་རྒྱུད་བྱིན་གྱིས་རློབས་པའི་སྒོ་དྲུག་པར་བཞེད་དེ། རྩ་རྒྱུད་ལས་ཡུལ་འདི་དག་གི་བུ་མོ་གང་། ། རྩ་གཟུགས་མཛེས་པའི་གཟུགས་ཀྱིས་གནས། ། དེ་ནི་འདོད་པའི་གཟུགས་ཅན་དེ། །
ཡིད་ཀྱི་ཤུགས་ཀྱིས་འཇུག་པ་ཡིན། ། ཞེས་སོ། ། གལ་ཏེ་དེ་རྣམས་སྤྱིར་འཁོར་ལོ་བདེ་མཆོག་གི་རྒྱུད་སྡེ་གཞན་ལས་ཟབ་པའི་སྒྲུབ་བྱེད་དུ་སོང་མོད། འདིའི་ཐུན་མོང་མ་ཡིན་པའི་ཟབ་ཁྱད་དུ་མ་སོང་ངོ་སྙམ་ན། བདེན་མོད། རྒྱུད་གསུངས་བ་པོའི་སྟོན་པས། སྤྱིར་རྒྱུད་བྱིན་གྱིས་རློབས་པར་བྱེད་པ་ཙམ་དུ་མཚུངས་མོད། བྱིན་རླབས་མྱུར་དུ་འགུགས་པའི་གདམས་པ་ཟབ་མོ་ཡོད་མེད་ཀྱི་ཁྱད་པར་ཡོད་པ་འདི་ཟབ་ཁྱད་དུ་འགྲོ་བ་འདི་མི་འཐད་ལ། དེ་ཡང་གང་ཡིན་སྙམ་ན། རྒྱས་པར་རྩ་བཤད་སྦྱར་བའི་སྐབས་སུ་བཤད་མོད།
འདིར་ཡང་མདོར་བསྡུས་པ་ཙམ་ཞིག་བཤད་ན། སྨིན་བྱེད་དབང་གི་སྐབས་སུ་དཔའ་བོ་བསྐུལ་བ་ཞེས་པ། ཕོ་ཉ་སྔགས་སྐྱེས་ལ་ཕོ་ཉ་ཞིང་སྐྱེས་དང་། ཕོ་ཉ་ལྷན་སྐྱེས་བསྟིམ་ནས་ས་བོན་བཏབ་པ་དེའི་ཕྱིར། གྲོལ་ལམ་བསྐྱེད་རིམ་གྱི་སྐབས་སུ་ཕོ་ཉ་གསུམ་བསྲེ་བའི་གདམས་པ་ཉམས་སུ་བླངས་པས་ཕོ་ཉ་ཞིང་སྐྱེས་དང་། ལྷན་སྐྱེས་ཀྱི་བྱིན་རླབས་མྱུར་དུ་བཀུག་ནས་རྟོགས་པ་ཁྱད་པར་ཅན་འཆར་བའི་གདམ་ངག་ཡོད་དེ། རྗེ་བཙུན་གྱིས་རྩ་རྒྱུད་དོན་འགྱུར་དུ་གསུངས་པ་ལས། ཕོ་ཉ་རྣམ་གསུམ་ལེགས་འདྲེས་ནས། ། བསྒྲུབ་པ་པོ་ལ་དངོས་གྲུབ་སྟེར། ། ཞེས་སོ། །
ཡང་གྲོལ་ལམ་རྫོགས་རིམ་གྱི་སྐབས་སུ། ཤིང་མཁན་ཤིང་གི་གནད་ལ་མཁས་པ། འཕྲུལ་འཁོར་མཁན་འཕྲུལ་འཁོར་གྱི་གནད་ལ་མཁས་པ། ཤན་པ་སྲོག་གི་གནད་ལ་མཁས་པ། ཞེས་པས་དཔེས་མཚོན་པ། རྣལ་འབྱོར་པ་གདམ་ངག་གི་གནད་ལ་མཁས་པས་དམིགས་པའི་གནད་ཅིག་ལ་བསྣུན་པས་དཔེའི་ཡེ་ཤེས་མྱུར་དུ་འདྲེན། དེ་ནས་དོན་གྱི་ཡེ་ཤེས་བསྐྱེད་པའི་རྫོགས་རིམ་ཟབ་མོ་ཡོད་པས་ཟབ་ཁྱད་དུ་འགྲོའོ། ། དེ་དག་ནི་མཚོན་པ་ཙམ་མོ། ། འདི་ལྟ་བུའི་གདམས་པ་འདི་ནི་གསང་ཞིང་སྦས་ནས་ཉམས་སུ་བླང་བར་བྱ་བ་ཁོ་ན་ཉིད་ཡིན་པས། ཁོ་བོ་ཅག་ལ་གཞན་ལ་མེད་པའི་གདམས་པ་ཡོད་ཅེས་སྒྲོག་པ་དང་།
བརྒལ་ལན་གྱི་ཕྲེང་བའི་ཡུལ་དུ་བྱེད་པ་ནི་རིགས་པ་མ་ཡིན་ནོ་ཞེས་སྨྲ་བའོ། ། གསུམ་པ་ཁྱད་པར་གྱི་ལམ་དེ་འཕགས་ཡུལ་ནས་བོད་ལ་ཇི་ལྟར་བརྒྱུད་པའི་ཚུལ་ལ། སྤྱིར་བཤད་པ་དང་། ཁྱད་པར་དུ་བཤད་པ་གཉིས་ལས། དང་པོ་ལ་རྒྱ་བོད་ན་ཉིད་ཟླ་ལྟར་གྲགས་པའི་གྲུབ་ཆེན་དཔལ་ནཱ་རོ་ཏ་པ་ལ་སློབ་མའི་དབང་དུ་བྱས་ན། དཔལ་མཆོག་ཌོམྦྷི་བ་དང་། མདའ་བདག་མཻ་ཏྲི་བ་དང་། ཤནྟི་པ་ཆེན་པོ་སོགས་གྲུབ་ཆེན་ཆེ་བར་གྲགས་པ་བདུན། ཞི་བ་བཟང་པོ། ཞི་བ་གོ་ཆ་ལ་སོགས་པ་པཎྜི་ཏའི་སློབ་མ་མང་པོ་བྱོན་པ་ཡིན་ལ།
མར་མེ་མཛད་བཟང་པོས་ཤནྟི་པ་ཆེན་པོ་ལ་བདེ་མཆོག་གི་དབང་གི་བརྒྱུད་པ། བྷི་པུ་ཏའི་བཤད་པ་ཡན་ལག་དང་བཅས་པ་གསན། དེ་ནས་དྷ་རི་ཀ་པའི་སློབ་མ་བྲམ་ཟེ་སྡོམ་པ་བཟང་པོ་ལ་ལཱུ་ནག་གི་དབང་ཟབ་མོ་དོན་དང་བཅས་པ་གསན། དེ་ནས་དཔལ་མཆོག་ཌོམྦྷི་པ་ལ་བདེ་མཆོག་ཡབ་བཀའ་དང་། ཕག་མོ་ཞལ་གཉིས་མ་དང་། ནཱ་རོ་མཁའ་སྤྱོད་སོགས་ཉམས་ལེན་བྱིན་རླབས་དང་བཅས་པ་གསན་ནོ། ། དེ་ནས་བསྟན་པ་ཕྱི་དར་གྱི་དུས་ལྷ་བཙུན་བྱང་ཆུབ་འོད་ཀྱི་ལོ་ཆེན་རིན་ཆེན་བཟང་པོ་ཁ་ཆེར་བརྫངས་ནས། པཎྜི་ཏ་དཀར་དམར་གསུམ་སྤྱན་དྲངས། རྩ་རྒྱུད་དང་། བཤད་རྒྱུད་མངོན་བརྗོད་གཉིས་བསྒྱུར་ཞེས་སམ།
ཡང་ལོ་ཆེན་གྱིས་ཇོ་བོ་ཤྲརྡྷ་ན་ལ་རྩ་རྒྱུད་ཀྱི་འགྲེལ་པ་ལང་ཀ་རྒྱལ་བཟང་དང་། ཀོང་ཀ་ནའི་སྐོར་རྣམས་གསན་ནས་རྩ་རྒྱུད་དང་འགྲེལ་པ་གཉིས་ཀྱི་འགྱུར་ཡང་མཛད་ཅེས་སོ། ། དེ་ནས་ནག་ཚོ་ལོ་ཙཱ་བས་ཇོ་བོ་སྤྱན་དྲངས་ཐོ་མཐིང་དུ་བྱོན་པ་ན། ལོ་ཆེན་གྱིས་བདེ་མཆོག་ལཱུ་ཧི་པས་གཙོ་བྱས་དབང་མན་ངག་དང་བཅས་པ་གསན། ཇོ་བོ་ལུགས་ཀྱི་ལཱུ་ཧི་པའི་འགྲེལ་ཆུང་ཡང་བརྩམས། ལུགས་དེ་ཤིན་ཏུ་དར་བར་མཛད། དེ་ནས་བརྒྱུད་པ་ས་སྐྱ་པ་ཆེན་པོ་ལ་བབས་ཅིང་ཐུགས་ཉམས་སུ་ཡང་བཞེས་སོ། ། དེ་ནས་ཇོ་བོས་དབུས་སུ་བྱོན་ནས་རོང་པ་མགར་དགེ་བ་ལ་ལཱུ་ཧི་པའི་སྐོར་དང་། ལྷ་སྦས་ཀྱི་འགྲེལ་པའི་བཤད་པ་དང་བཅས་པ་གནང་ངོ་། ། དེ་དག་ནི་ཇོ་བོ་ནས་བོད་ལ་བརྒྱུད་པའི་ཚུལ་ཏེ་འགྲེལ་པ་ལུགས་ཡིན་ནོ། །
ཡང་དཔལ་ནཱ་རོ་པ་ཡུན་རིང་དུ་བསྟེན་པས་མཉེས་པར་བྱས་པ་ནི། པྲཛྙཱ་རཀྵི་ཏ། མཧཱ་ཀ་ཤྲཱི། ཁ་ཆེ་བྱང་ཆུབ་བཟང་པོ། བལ་པོ་ཕམ་ཐིངས་པ་སྐུ་མཆེད་བཞིའམ་གསུམ་མོ། ། གཅེན་པོ་དགེ་སློང་དར་མ་མ་ཏིས་ལོ་བཅུ་གཉིས་སུ་བསྟེན་ནས། མཐར་གཅུང་པོ་ལ་ཁྱོད་ངའི་བླ་མའི་དྲུང་དུ་སྡོད་ལ་ཟབ་དོན་ཞུས་ཤིག ཁོ་བོ་ལ་བླ་མའི་ལུང་བསྟན་ཡོད་པས་རྒྱ་ནག་རི་བོ་རྩེ་ལྔ་ལ་བསྒོམ་དུ་འགྲོ་གསུངས་ནས་བཞུད་དེ་གར་གཤེགས་མ་བྱུང་སྟེ་དོན་ལ་མཁའ་སྤྱོད་དུ་གཤེགས་པ་ཡིན་སྐད། དེའི་གཅུང་པོ་འཇིགས་མེད་གྲགས་པ་ཨ་ཐས་མ་ཡས་ལོ་དགུ་བསྟེན། དེ་ལ་བལ་ཡུལ་དུ་ཨ་ཐས་པ་ཆེན་པོ་དང་།
བོད་ལ་བལ་པོ་ཕམ་ཐིངས་པ་གྲགས་སོ། ། དེའི་གཅུང་པོ་བླ་མ་དུས་འཁོར་བ་ངག་དབང་གྲགས་པའམ། བལ་པོ་མཻ་ཏྲི་བས་ལོ་ལྔ་བསྟེན། དེའི་གཅུང་པོ་ཐ་ཆུང་པས་དབང་ཙམ་ཐོབ། ཕམ་ཐིངས་པ་ཆེན་པོ་ལ་སློབ་མ་མང་དུ་ཡོད་ཀྱང་། མཆོག་ཏུ་གྱུར་པ་ཇོ་བོ་བྷ་དན་ཏའམ། པཎྜི་ཏ་སུ་མ་ཏི་ཀིརྟི་ལ་མཆོག་ཏུ་གྲགས་སོ། ། འདི་ཉིད་བོད་དུ་བྱོན་པའི་དུས་སུ་སློབ་མ་ལོ་ཙཱ་བ་རང་ཡང་མང་པོ་བྱུང་ངོ་། ། དེའི་ནང་ནས་མཆོག་ཏུ་གྱུར་པ་མར་དོ་དང་། སྤུ་ཧྲང་པ་གཉིས་སོ། །
དེ་གཉིས་ཀྱི་ནང་ནས་ཀྱང་གཞུང་དང་གདམས་པ་ཡོངས་སུ་རྫོགས་པ། སྤུ་ཧྲང་ལོ་ཙཱ་བ་གྲགས་འབྱོར་ཤེས་རབ་ཡིན་ནོ། ། ལོ་ཙཱ་བ་འདི་ནི་ཧེ་རུ་ཀས་དངོས་སུ་རྗེས་སུ་བཟུང་ཞིང་སྐུ་ལུས་དེ་ཉིད་མ་སྤངས་པར་མཁའ་སྤྱོད་དུ་གཤེགས་སོ། ། རྗེ་བཙུན་སྤུ་ཧྲང་པ་ལ་སློབ་མ་དམར་ཆོས་ཀྱི་རྒྱལ་མཚན། གྲོག་ར་བ་དངོས་གྲུབ་ཤེས་རབ། འདྲེ་བྱ་རུ་བ། ཡར་ལུང་པ་ལྷ་བཙུན་དཔལ་གྱིས་རྒྱལ་མཚན་སོགས་བདེ་མཆོག་ལ་མཁས་པ་མང་པོ་བྱུང་སྐད། སྤུ་ཧྲང་པ་དང་མར་དོ་བ་གཉིས་ལ་ལོ་ཆེན་ལོ་ཆུང་ཞེས་གྲགས་པའང་སྐུ་བོང་གི་སྒོ་ནས་ཡིན་གྱི། ཆོས་ནི་ལོ་ཆུང་མཁས་ཟེར་རོ། ། མར་དོ་བ་ལ་ཡང་སློབ་མ་དཔྱལ་སེ་ཉི་མ་རྡོ་རྗེ།
ཟེ་བ་ཇོ་བདེ་བ་ཇོ་འབུམ་སོགས་བྱུང་། ཟེ་བ་ལ་ལྷོ་ལ་ཡག་པ་བྱང་ཆུབ་དངོས་གྲུབ་སོགས་བྱུང་ངོ་། ། མདོར་ན་ལོ་ཙཱ་བ་དེ་གཉིས་ཀྱིས་བདེ་མཆོག་ཤིན་ཏུ་དར་བར་མཛད་དོ། ། དེ་དག་ནི་པཎ་ཆེན་སུ་མ་ཏི་ཀིརྟི་ནས་བརྒྱུད་པའི་ཚུལ་མདོར་བསྡུས་པའོ། ། གཉིས་པ་ཁྱད་པར་དུ་འདིར་དཔལ་ནཱ་རོ་ཏ་པའི་ཚོགས་བཤད་དང་སློབ་བཤད་གཉིས་ཀྱི་ནང་ནས། སློབ་མ་ལ་བཤད་པ་འགྲེལ་ལུགས་པ་དང་། མན་ངག་ལུགས་གཉིས་ལས། མན་ངག་ལུགས་ཀྱི་བརྒྱུད་ཚུལ་ནི། བླ་མ་ཀློག་ཀྱ་ཤེས་རབ་བརྩེགས་དང་། མལ་ལོ་ཙཱ་བ་བློ་གྲོས་གྲགས་གཉིས་ཀྱིས་སུ་མ་ཏི་ཀིརྟི་དང་།
ཕམ་ཐིངས་པའི་གཅུང་པོ་བོད་དུ་བྱོན་དུས་བདེ་མཆོག་གི་ཆོས་སྐོར་དབང་སྒྲུབ་རྣམས་ཚང་བར་ཐོབ་བོ། ། ཁྱད་པར་བླ་མ་ལོ་ཙཱ་བས་དུས་ཕྱིས་བལ་པོ་ནས་ནཱ་རོ་པའི་སློབ་མ་ཁ་ཆེ་བྱང་ཆུབ་བཟང་པོ་དང་། ཀ་ན་ཤྲཱིའི་སློབ་མ་བལ་པོ་ཐུགས་རྗེ་ཆེན་པོ། སུ་མ་ཏི་ཀིརྟི་རྣམས་ལ་ལེགས་པར་གསན། ཁྱད་པར་དུ་ཡང་ཕམ་ཐིང་པ་སྐུ་མཆེད་ལེགས་པར་མཉེས་པར་བྱས་ནས་ལཱུ་ནག་དྲིལ་གསུམ་ཀའི་ཟབ་དོན་མ་ལུས་པ་རྒྱུད་ཀྱི་བཤད་པ་མན་ངག་དང་བཅས་པ་ཡོངས་སུ་རྫོགས་པར་གསན་ནོ། ། བླ་ཆེན་མལ་གུང་ཐང་ན་བཞུགས་པའི་ཚེ། རྗེ་བཙུན་ས་སྐྱ་པ་ཆེན་པོ་དེ་ཆོས་ཞུ་བ་ལ་བྱོན་པས་ཚོགས་བཤད་ཁྱུག་པ་ཅིག་གནང་སྐད། དེ་ནས་མར་ལ་ཆོས་ཞུ་བ་མང་པོ་བྱུང་བ་རྣམས་ཀྱི་འབུལ་བ་ཕུལ་བའི་གསེར་སྲང་བཅོ་བརྒྱད་འབུལ་དུ་བཏང་པས། བླ་མ་ཤིན་ཏུ་མཉེས་ནས་སློབ་མ་དམ་ཚིག་པར་ཡོད་པར་འདུག་པས། ང་རྒན་པོ་ཡུན་རིང་དུ་མི་སྡོད་པས་གདམ་ངག་རྣམས་ལེན་དུ་ཤོག་གསུངས་ནས་བཀའ་གནང་བས།
སླར་བྱོན་ནས་ཟབ་དོན་ཡོངས་སུ་རྫོགས་པ་གནང་ནས་སྔར་གྱིས་འགྲེལ་པ་ལུགས་དོར་སྐད་དོ། ། རྗེ་དེ་ཉིད་ཀྱིས་གཉན་ཕུལ་ཆུང་པ་དགེ་སློང་བསོད་ནམས་རྡོ་རྗེ་དང་། རྗེ་བཙུན་སྐུ་མཆེད་ལ་ཡོངས་སུ་རྫོགས་པ་གནང་ངོ་། ། རྗེ་བཙུན་ཆེན་པོས་ཆོས་རྗེ་ས་སྐྱ་པཎྜི་ཏ་ཆེན་པོ་དང་། ནུབ་པ་རིགས་འཛིན་གྲགས་དང་དཀར་ཤཱཀྱ་གྲགས་ལ་གནང་ངོ་། ། ཆོས་རྗེ་ས་སྐྱ་པཎྜི་ཏ་ཆེན་པོ་དེས་འགྲོ་བའི་མགོན་པོ་འཕགས་པ་རིན་པོ་ཆེ་ལ་གདམས་ངག་ཡོངས་སུ་རྫོགས་པ་གནང་ངོ་། ། ཡབ་སྲས་དེ་དག་གི་གསུང་བགྲོས་རྣམས་ཀྱང་ལུགས་འདི་ལ་མེད་ཁ་མེད་ཡིན་ནོ། ། དེ་རྣམས་དཀར་ཆག་ན་བཞུགས་པ་བཞིན་ཡིན་ནོ། ། ནུབ་པ་རིགས་འཛིན་གྲགས་ཀྱི་རྩ་རྒྱུད་དང་། དཔལ་མངོན་པར་རྟོགས་པའི་ཊཱིཀྐ་གཉིས་དང་།
དཀར་གྱི་རྩ་རྒྱུད་དང་། མཁའ་འགྲོ་མ་ཀུན་སྤྱོད་ཀྱི་ཊཱིཀྐ། བླ་མ་བརྒྱུད་པའི་རྣམ་ཐར། ལཱུ་དྲིལ་གྱི་མངོན་རྟོགས་སོགས་ཀྱང་ལུགས་གཞན་དང་མ་འདྲེས་པར་སྟོན་པས་ཁྱད་པར་དུ་འཕགས་པ་ཡིན་ནོ། ། ཞིབ་པར་རྒྱུད་ཡིག་དང་རྣམ་ཐར་ཆེན་མོ་སོགས་སུ་ཤེས་པར་བྱའོ། ། ཆོས་འབྱུང་ལོ་རྒྱུས་མདོར་བསྡུས་ཏེ་བསྟན་པའོ། ། དེ་རྣམས་ཀྱིས་མཁས་པའི་དབང་པོ་སངས་རྒྱས་དཔལ་བཟང་གི་གསུང་རབ་ལས་འབྱུང་ཚུལ་བཤད་ཟིན་ཏོ།། །། འདིར་སྨྲས་པ། འཇིག་རྟེན་ཕུན་ཚོགས་འབྱོར་པས་འབྱོར་པའང་འབྱོར་ལྡན་དབང་ཕྱུག་ལེགས་མོད་ཀྱི། ། འབྱོར་བའི་གཙོ་བོ་ཐུགས་རྒྱུད་གཙོ་བོ་ཡོན་ཏན་གཙོ་བོ་འབྱོར་གྱུར་པ། །
དམ་པ་ཁྱོད་ནི་མཁས་པའི་མཁས་མཆོག་མཁས་པ་ཀུན་གྱི་བླ་མ་སྟེ། ། དེ་ལྟར་ངེས་པ་ལྷག་པར་ངེས་པའི་དད་པས་ངེས་པར་བདག་ཕྱག་འཚལ། ། དགེ་བའི་བཤེས་གཉེན་རྣམས་ནི་ཡོན་ཏན་དཔལ། ། དཔལ་དེ་མ་ལུས་མཁས་དབང་ཁྱོད་ལ་མངའ། ། མངའ་བདག་དམ་པ་རྣམས་ཀྱིས་བཀུར་འོས་མཆོག ། མཆོག་ཁྱོད་གསང་མཐའི་བསྟན་པའི་གསལ་བྱེད་ལེགས། ། བར་སྐབས་ཀྱི་ཚིགས་སུ་བཅད་པའོ།། ༈ །།སྤྱི་དོན་བརྒྱད་པ་སྙན་བརྒྱུད་གདམས་པའི་མངའ་བདག་མཁས་པ་བཟང་པོ་དཔལ་བའི་གསུང་རབ་ལས་བྱུང་ཚུལ་བཤད་པ་ནི། ཐང་ཅིག་ཙམ་གྱིས་སྐྱོ་བར་མི་བགྱི་སྔོན་མེད་ལེགས་བཤད་བསམ་མི་ཁྱབ། ། ཉུང་ངུ་ཙམ་གྱིས་ཆོག་ཤེས་མི་བགྱི་ཚིག་དོན་གཉིས་ཀ་བསམ་མི་ཁྱབ། །
ཕྱོགས་རེ་ཙམ་གྱིས་མགུ་བར་མི་བགྱི་སྦྱངས་པའི་གཞུང་ལུགས་བསམ་མི་ཁྱབ། ། ཚིག་བཤད་ཙམ་གྱིས་དགེས་པར་མི་བགྱི་ཏིང་འཛིན་རྟོགས་པ་བསམ་མི་ཁྱབ། ། དེ་ལྟར་དཔལ་ལྡན་དཔལ་ལྡན་བླ་མ་མཆོག ། ཆོས་ཀྱི་རྒྱལ་པོ་རྒྱལ་པོ་གང་གི་སྲས། ། མཁྱེན་རབ་བཟང་པོ་བཟང་པོའི་ལྷག་བསམ་ཅན། ། རྨད་བྱུང་ཆོས་དཔལ་དཔལ་འབྱོར་ཅན་དེ་རྒྱལ། ། བརྒྱུད་པ་བཟང་པོའི་རྗེས་ཞུགས་ནས། ། འགྲོ་ལ་ཆོས་ཀྱི་དཔལ་སྟེར་བ། ། སྡོམ་བརྩོན་མཁྱེན་རབ་བཟང་པོ་ཅན། ། སྙན་བརྒྱུད་ཟབ་མོའི་དཔལ་དེ་རྒྱལ། །
ཞེས་པའི་བསྟོད་ཚིག་གི་ཡུལ་དམ་པར་གྱུར་པ་སྙན་བརྒྱུད་གདམས་པའི་གཏེར་མངའ་བཟང་པོ་དཔལ་བའི་གསུང་རབ་ལས་འབྱུང་ཚུལ་བཤད་པ་ལ། བདེ་མཆོག་ལཱུ་ཧི་པའི་རྣམ་བཤད་ཟིན་བྲིས་ལས་འབྱུང་ཚུལ་བཤད་པ། བདེ་མཆོག་ནག་པོ་པའི་རྣམ་བཤད་ཟིན་བྲིས་ལས་འབྱུང་ཚུལ་བཤད་པ། བདེ་མཆོག་དྲིལ་བུ་པའི་རྣམ་བཤད་ཟིན་བྲིས་ལས་འབྱུང་ཚུལ་བཤད་པ་སྟེ། རྒྱས་པར་དབྱེ་ན་དེ་ལྟ་བུར་འགྱུར་ཀྱང་། འདིར་ནི་འཁོར་ལོ་བདེ་མཆོག་ནག་པོ་པའི་རྣམ་བཤད་ཟིན་བྲིས་ཟབ་དོན་བདུད་རྩིའི་བུམ་པ་ལས་འབྱུང་ཚུལ་བཤད་པས་གཞན་རྣམས་ཀྱང་དེར་འདུས་པར་རྣམ་བཤད་དེ་ཉིད་རང་ལས་གསུངས་པས་ན། བདེ་མཆོག་ནག་པོ་པའི་རྣམ་བཤད་དེ་ཉིད་ལས་འབྱུང་ཚུལ་འདིར་བཤད་པར་བྱའོ། ། དེ་ཡང་རྣམ་བཤད་ཟིན་བྲིས་དེ་ཉིད་ལས་འདི་ལྟར་འབྱུང་སྟེ། དེ་ལ་འདིར་འོ་སྐོལ་གྱི་སྟོན་པ་མཉམ་མེད་ཤཱཀྱའི་རྒྱལ་པོ་འདི་ཉིད་ཀྱི་གདུལ་བྱ་རྣམས་ཀྱི་ཁམས་དང་། བསམ་པ་དང་།
བག་ལ་ཉལ་དང་མཐུན་པར་ཆོས་ཀྱི་ཕུང་པོ་བསམ་གྱིས་མི་ཁྱབ་པ་གསུངས་པ་ཐམས་ཅད་བསྡུ་ན། རྒྱུ་ཕ་རོལ་ཏུ་ཕྱིན་པའི་ཐེག་པ་དང་། འབྲས་བུ་སྔགས་ཀྱི་ཐེག་པ་གཉིས་སུ་འདུས་པ་ལས། སྔགས་ཀྱི་ཐེག་པ་འདི་འཆད། འདི་ལ་རྒྱུད་སྡེ་བཞི་ཡོད་པ་ལས་བླ་མེད། དེ་ལ་ཡང་ཕ་རྒྱུད་དང་མ་རྒྱུད་གཉིས་མེད་ཀྱི་རྒྱུད་རྣམས་སུ་ཡོད་པ་ལས། མ་རྒྱུད་འཁོར་ལོ་བདེ་མཆོག་གི་ཆོས་སྐོར་འདི་འཆད། འཁོར་ལོ་བདེ་མཆོག་གི་རྒྱུད་འདིར་འཇུག་པ་ལ་རྒྱུད་སྡེ་འོག་མ་རྣམས་ཀྱི་རྒྱུད་སྦྱངས་པ་གཅིག་དགོས་པ་ཡིན་ཏེ། རྩ་རྒྱུད་ལས། ཇི་སྲིད་མདོ་བྱ་སྤྱོད་པ་དང་། །
རྣལ་འབྱོར་གསང་མཐའི་དབྱེ་བ་ཡི། ། སེམས་ཅན་མོས་པས་འཇུག་པ་རྣམས། ། དེ་དང་དེ་ལ་དགའ་བ་ཡིན། ། ཞེས་གསུངས་སོ། ། དེའི་དོན་མདོ་ཞེས་པ་ནི་ཕ་རོལ་ཏུ་ཕྱིན་པའི་ཐེག་པ་སྟེ། མཁའ་འགྲོ་རྒྱ་མཚོ་ལས། སྤྱོད་ལམ་ལ་སོགས་བྱེ་བྲག་ཆོས། ། མདོ་སྡེ་རྣམས་ཤེས་དབུ་མ་པ། མོས་པའི་སེམས་ཅན་རྣམས་བཤད་དེ། ཞེས་གསུངས་སོ། །
དེའི་དོན་ལ། སྤྱོད་ལམ་ཞེས་པ་འདུལ་བའི་སྡེ་སྣོད་ནས་གསུངས་པའི་གཞི་ཚུལ་ཁྲིམས་ལ་གནས་དགོས་པ་བསྟན། སོགས་ཁོང་ནས་མཁས་པའི་ཡན་ལག་ཏུ་རྟ་དྲག་པ་ནོར་བུ་བཏགས་པ་ལ་སོགས་པ་འཇིག་རྟེན་ལུགས་ཀྱི་བསྟན་བཅོས་དང་། ཕྱི་རོལ་མུ་སྟེགས་ཀྱི་གཞུང་ལུགས་ལ་མཁས་པར་བྱེད་དགོས་པ་བསྟན། གཞི་ཚུལ་ཁྲིམས་དེ་ལ་གནས་ནས་ལྟ་བ་རིམ་པ་ཅན་ལ་བསླབ་པར་བྱ་བའི་ཕྱིར། བྱེ་བྲག་ཆོས་སྨོས་ཏེ་བྱེ་བྲག་ཏུ་སྨྲ་བའི་གྲུབ་མཐའ་ལ་གྲགས་པའི་དཔེ་གཏན་ཚིགས་ལུང་རིག་ལ་བརྟེན་ནས། རྟག་གཅིག་རང་དབང་ཅན་གྱི་དམ་ཚིག་བདག་དང་བདག་གི་བའི་མཚོན་པའི་སྤྲོས་པ་བཀག་ནས། གང་ཟག་གི་བདག་མེད་དུ་གཏན་ལ་ཕབ། ཕབ་དོན་ལ་ཞི་ལྷག་གི་རྩེ་གཅིག་ཏུ་མཉམ་པར་གཞག དེ་དང་འབྲེལ་བའི་ཐོས་བསམ་སྒོམ་གསུམ་གྱི་སྒོ་ནས་འབྲས་བུ་བསྒྲུབ་པར་བྱེད་པའི་ལམ་རིམ་གྱི་རྒྱུད་སྦྱངས།
དེ་ནས་མདོ་སྡེ་ཞེས་སྨོས་ཏེ། གཞི་ཚུལ་ཁྲིམས་སྔར་དང་འདྲ་བ་ལས། མདོ་སྡེའི་གྲུབ་མཐའ་ལ་གྲགས་པའི་ལུང་རིགས་ཀྱི་སྒོ་ནས་སྣང་བ་ཕྱི་དོན་བདེན་གྲུབ་དུ་འདོད་པའི་བདག་དང་བདག་གི་བའི་སྤྲོས་པ་ཐམས་ཅད་བཀག་ནས་ཡུལ་སྣང་སེམས་སུ་གཏན་ལ་ཕབ། ཕབ་དོན་ལ་རྩེ་གཅིག་ཏུ་མཉམ་པར་བཞག་གོ ། འོ་ན་མདོ་སྡེ་པའི་ལུགས་ལ་ཕྱི་རོལ་གྱི་དོན་མེད་དམ་སྙམ་ན་མེད་པ་མ་ཡིན་ཏེ། ཕྱི་དོན་ལྐོག་ན་མོ་ཞེས་བྱ་བ་རྣམ་པ་གཏོད་བྱེད་ཀྱི་རྒྱུ་ཁས་ལེན་པའོ། ། དེ་ལ་མདོ་སྡེ་པ་ཡུལ་སྣང་ཐམས་ཅད་སེམས་སུ་འདོད་པར། སློབ་དཔོན་དབྱིག་གཉེན་གྱི་ལས་བསྒྲུབ་པའི་རིག་པར་བཤད་ཅིང་། རྗེ་བཙུན་རིན་པོ་ཆེས་མངོན་པ་ཀུན་ལས་བཏུས་པར། མདོ་སེམས་གཉིས་ཀྱི་བསྟན་བཅོས་ཐུན་མོང་པ་ཡིན་པར་བཤད་པའི་རིགས་པ་རྣམས་ལས་ཤེས་སོ། །
ཕྱི་དོན་ལྐོག་ན་མོ་ཡོད་པར། གྲུབ་ཆེན་ཀླུ་བྱང་གི་རྣམ་གཞག་རིམ་པར། ཨུཏྤལ་ལྟ་བུའི་སེམས་ཅན་དང་། ཞེས་གསུངས་པ་ལ་སོགས་པའི་སྐབས་སུ་བཤད་དོ། ། དེ་ལྟ་བུའི་མདོ་སྡེ་པའི་ལམ་རིམ་གྱི་རྒྱུད་འབྱོངས་པ་དང་། སེམས་ཙམ་པའི་གྲུབ་མཐའ་ལ་གྲགས་པའི་ལུང་རིགས་ཀྱི་སྒོ་ནས་གཟུང་བ་ཆོས་ཀྱི་བདག་དང་བདག་གི་སྤྲོས་པ་བ་ཐམས་ཅད་བཀག་ནས། ཤེས་བྱའི་དཀྱིལ་འཁོར་ཐམས་ཅད་གཟུང་བ་ཆོས་ཀྱི་བདག་མེད། གཟུང་འཛིན་གཉིས་མེད་ཀྱི་ཤེས་པ་རང་རིག་རང་གསལ་དུ་གཏན་ལ་ཕབ། དེ་ལ་ཞི་ལྷག་གིས་མཉམ་པར་བཞག་སྟེ། དེ་ལྟར་སྟོན་པའི་གཞུང་ལུགས་ལ་ཐོས་བསམ་སྒོམ་གསུམ་གྱི་སྒོ་ནས་འབྲས་བུ་བསྒྲུབ་པར་བྱེད་པའི་ལམ་རིམ་གྱི་རྒྱུད་སྦྱངས།
དེ་ནས་དབུ་མ་པའི་གྲུབ་མཐའ་ལ་གྲགས་པའི་ལུང་རིགས་ཀྱི་སྒོ་ནས་འཛིན་པ་ཆོས་ཀྱི་བདག་དང་བདག་གི་པའི་སྤྲོས་པ་ཐམས་ཅད་བཀག་ནས་ཤེས་བྱའི་དཀྱིལ་འཁོར་ཐམས་ཅད་སེམས། དེ་སྒྱུ་མ། དེ་མཐའ་བྲལ་སྟོང་པ་ཉིད་དུ་གཏན་ལ་ཕབ། དེ་ལ་ཞི་ལྷག་གིས་རྩེ་གཅིག་ཏུ་མཉམ་པར་བཞག དེ་དང་འབྲེལ་བའི་ཐོས་བསམ་སྒོམ་གསུམ་གྱི་སྒོ་ནས་འབྲས་བུ་བསྒྲུབ་པར་བྱེད་པའི་ལམ་རིམ་གྱི་རྒྱུད་སྦྱོང་ཚུལ་འདི་ནི་སྐབས་འདིར་སྤྱོད་པ་དང་ལྟ་བ་རིམ་པ་ཅན་གྱི་རྒྱུད་ཚུལ་ཡིན་ལ། འདི་དང་ཀྱཻ་རྡོ་རྗེའི་ལུགས་ཀྱི་ལྟ་སྤྱོད་རིམ་པ་ཅན་ལ་ཁྲིད་ཚུལ་ཁྱད་མེད་པར་སྣང་སྟེ། བརྟག་གཉིས་ལས། དང་པོ་གསོ་སྦྱོང་སྦྱིན་པར་བྱ། ། དེ་ནས་བསླབ་པའི་གནས་བཅུ་སྦྱིན། ། དེ་ལ་བྱེ་བྲག་སྨྲ་བ་དང་། །
མདོ་སྡེ་པ་ཡང་དེ་བཞིན་ནོ། ། དེ་ནས་རྣལ་འབྱོར་སྤྱོད་པ་ཉིད། དེ་ཡི་རྗེས་སུ་དབུ་མ་བསྟན། ། སྔགས་ཀྱི་རིམ་པ་ཀུན་ཤེས་ནས། ། དེ་རྗེས་ཀྱཻ་རྡོ་རྗེ་བརྩམ། ། ཞེས་གསུངས་སོ། ། དེ་ལ་མངའ་རིས་པ་གསལ་བའི་སྙིང་པོས། གསོ་སྦྱོང་སྦྱིན་ཞེས་པའི་ཤུགས་ལ་དགེ་བསྙེན་ལ་སོགས་པ་སོ་ཐར་རིགས་བདུན་གྱི་རྒྱུད་སྦྱོང་བ་བསྟན། བསླབ་པའི་གནས་བཅུ་སྦྱིན་པའི་ཤུགས་ལ་སྨོན་འཇུག་སེམས་བསྐྱེད་ཀྱི་རྒྱུད་སྦྱོང་བ་བསྟན་ཅེས་གསུངས་པས། སྟོང་ཉིད་སྙིང་རྗེའི་སྙིང་པོ་ཅན་གྱི་བྱང་ཆུབ་སེམས་ཀྱི་རྒྱུད་སྦྱངས་པ་གཅིག་སྔགས་ཀྱི་ཐེག་པ་ལ་འཇུག་པ་བྱེད་དེ།
མཁའ་འགྲོ་རྒྱ་མཚོ་ལས། ཐེག་པ་ཆེན་པོར་ཡོངས་སྨིན་ནས། ། ཕྱི་ནས་སྔགས་ནི་རབ་བརྟན་བྱ། ། ཞེས་དང་། རིག་པ་མཆོག་གི་རྒྱུད་ལས། རིགས་དང་དམ་ཚིག་མི་ལྡན་སྙིང་རྗེ་མེད། ། བྱང་ཆུབ་སེམས་ཀྱི་སྦྱང་བ་མ་བྱས་ཤིང་། ། སངས་རྒྱས་མ་དད་ལྷ་གཞན་ལ་དགའ་ལ། ། ང་ཡི་གསང་སྔགས་བསྟན་ན་ཕུང་བར་འགྱུར། ། ཞེས་གསུངས་སོ། །
དེ་ལྟར་ཕ་རོལ་ཏུ་ཕྱིན་པའི་ཐེག་པས་རྒྱུད་སྦྱངས་པའི་བྱང་ཆུབ་སེམས་དཔའ་ཁོང་པའི་སེམས་པ་ལ། ཕར་ཕྱིན་ཐེག་པའི་ལམ་འདི་ལ་བརྟེན་ནས་མྱུར་ནའང་བསྐལ་པ་གྲངས་མེད་པ་གསུམ་ནས་འཚང་རྒྱ་བར་གདའ། དེ་ཙམ་འགོར་ན་སེམས་ཅན་རྣམས་དེ་བར་ལ་བརླག་གྱག་ལ་འགྲོ་བར་གདའ། ད་འདི་བས་འཚང་རྒྱ་བ་མྱུར་བ་གཅིག་ཡོད་དམ་མེད། ཡོད་ན་དེར་ཞུགས་ནས་ཚེ་གཅིག་ལུས་གཅིག་ལ་སངས་རྒྱས་ཀྱི་གོ་འཕང་ཐོབ་པར་བྱས་ནས་སེམས་ཅན་གྱི་དོན་འབད་མེད་ལྷུན་གྲུབ་ཏུ་བྱའོ་སྙམ་པའི་བློ་གྲོས་ཆེན་པོ་དང་ལྡན་པའི་བྱང་ཆུབ་སེམས་དཔའ་འདི་གསང་སྔགས་རྒྱུད་སྡེ་བཞི་ལ་རིམ་གྱིས་འཁྲིད་པར་བྱེད་དོ། ། བརྟག་གཉིས་ལས། སྔགས་ཀྱི་རིམ་པ་ཀུན་ཤེས་ནས། ། དེ་རྗེས་ཀྱཻ་རྡོ་རྗེ་བརྩམ། ། ཞེས་དང་། གུར་ལས་ཀྱང་།
དམན་པ་རྣམས་ལ་བྱ་བའི་རྒྱུད། ། བྱ་མིན་རྣལ་འབྱོར་དེ་ལྟག་ལ། ། སེམས་ཅན་མཆོག་ལ་རྣལ་འབྱོར་རྒྱུད། ། རྣལ་འབྱོར་བླ་མེད་དེ་ལྟག་ལ། ། ཞེས་གསུངས་པའི་དོན་གདུལ་བྱའི་དབང་པོའི་ཁྱད་པར་གྱི་དབང་གིས་འཇུག་བྱ་གསང་སྔགས་ལ་རྒྱུད་སྡེ་སྒོ་དྲུག་ཏུ་ཡོད་དེ། གང་ཟག་ཁ་ཅིག སྤྱིར་གསང་སྔགས་ལ་མོས་ཀྱང་རང་གི་ཕུང་ཁམས་སྐྱེ་མཆེད་ལྷར་བསྒོམ་མི་ནུས་པའི་རིགས་ཅན་རྗེས་སུ་གཟུང་བའི་ཕྱིར་བྱ་རྒྱུད་གསུངས་ཏེ། ཡེ་ཤེས་ཐིག་ལེ་ལས། ཆུ་ཡི་དབང་བསྐུར་ཅོད་པན་དང་། ། བྱ་བའི་རྒྱུད་ལ་རབ་ཏུ་གྲགས། །
ཞེས་པ་ལྟར་གྱི་དབང་གཉིས་བསྐུར། དེ་དང་འབྲེལ་བའི་དམ་ཚིག་ལེགས་གྲུབ་ནས་གསུངས་པ་བཅུ་དྲུག་ལ་གནས། ལམ་མཚན་བཅས་དང་མཚན་མེད་ཀྱི་རྣལ་འབྱོར་ཡན་ལག་དང་བཅས་པ་ལ་བརྟེན་ནས་ཐུབ་པ་རྣམ་སྣང་ཆེན་པོའི་གོ་འཕང་ཐོབ་པར་བྱེད་པའི་ལམ་གྱི་རྒྱུད་སྦྱོང་། དེ་དབང་པོ་འབྲིང་དུ་ན་འཕོས་པ་དང་། རང་ཡི་དམ་གྱི་ལྷར་བསྒོམ་ནུས་ཀྱང་ཡེ་ཤེས་པའི་ངོ་བོར་བསྒོམ་མི་ནུས་པའི་རིགས་ཅན་རྗེས་སུ་གཟུང་བའི་ཕྱིར་སྤྱོད་རྒྱུད་གསུངས་ཏེ། རྡོ་རྗེ་དྲིལ་བུ་མིང་གི་དབང་། ། སྤྱོད་པའི་རྒྱུད་ལ་རབ་ཏུ་གྲགས། ། ཞེས་པ་ལྟར་དབང་ལྔ་བསྐུར། དེ་དང་འབྲེལ་བའི་དམ་ཚིག་བཞི་ལ་གནས། ལམ་མཚན་བཅས་དང་མཚན་མེད་ཀྱི་རྣལ་འབྱོར་ལ་བརྟེན་ནས་ས་བཅུ་གཅིག་གི་རྟོགས་པ་བགྲོད་ནུས་པར་བྱེད་པ་སྤྱོད་རྒྱུད་ཀྱི་ལམ་རིམ་ལ་འཁྲིད་པར་བྱེད་དེ།
གང་ཟག་དབང་པོ་རབ་མཉམ་བཞག་གི་སྐབས་སུ་རང་ལུས་ཡི་དམ་གྱི་ལྷ་ཡེ་ཤེས་པའི་ངོ་བོར་བསྒོམ་ནུས་ཀྱང་། རྗེས་གཅོད་ཀྱི་སྐབས་སུ་ཡེ་ཤེས་པའི་ངོ་བོར་བསྒོམ་མི་ནུས་པའི་རིགས་ཅན་རྗེས་སུ་གཟུང་བའི་ཕྱིར་རྣལ་འབྱོར་རྒྱུད་གསུངས་པ་ཡིན་ནོ། ། ཡེ་ཤེས་ཐིག་ལེ་ལས། དེ་བཞིན་དྲུག་གི་བྱེ་བྲག་དབང་། ། དེ་ནི་སློབ་དཔོན་དབང་དུ་བརྗོད། ། རྣལ་འབྱོར་རྒྱུད་ལ་མོས་པ་ལ། ། དབང་བརྒྱད་ཕྱེ་ལ་སྦྱིན་པར་བྱ། ། ཞེས་པ་ལྟར་དབང་བརྒྱད་བསྐུར། དེ་དང་འབྲེལ་བའི་དམ་ཚིག་བཅུ་གཅིག་ལ་གནས། ལམ་མཚན་བཅས་དང་མཚན་མེད་ཀྱི་རྣལ་འབྱོར་ཡན་ལག་དང་བཅས་པ་ལ་བརྟེན་ནས་ཁྱབ་བདག་རྡོ་རྗེ་སེམས་དཔའ་རྣམ་པར་སྣང་མཛད་ཀྱི་གོ་འཕང་ཐོབ་པར་བྱེད་པ་སྟེ།
དེ་གསུམ་ཇི་སྲིད་མདོ་བྱ་སྤྱོད་པ་དང་། རྣལ་འབྱོར་ཞེས་དང་། ཀུན་སྤྱོད་ལས། མདོ་དང་བྱ་བ་སྤྱོད་རྣམས་དང་། ། རྣལ་འབྱོར་གསང་སོགས་དབྱེ་བ་ཡིས། ། ཞེས་པས་བྱ་རྒྱུད་སྤྱོད་རྒྱུད་རྣལ་འབྱོར་རྒྱུད་གསུམ་གྱི་དོན་མདོར་བསྡུས་པའོ། ། ད་ནི་གསང་ཞེས་པའི་དོན་འཆད་དོ། ། དེ་ཡང་གང་ཟག་དབང་པོ་ཡང་རབ་ལུས་ཡི་དམ་གྱི་ལྷ་ཡེ་ཤེས་པ་དང་དབྱེར་མེད་དུ་ཇི་སྲིད་སངས་རྒྱས་ཀྱི་གོ་འཕང་མ་ཐོབ་ཀྱི་བར་འབྲལ་མེད་དུ་བསྒོམ་ནུས་པའི་རིགས་ཅན་རྗེས་སུ་གཟུང་བའི་ཕྱིར་བླ་མེད་ཀྱི་རྒྱུད་འདི་གསུངས་སོ། ། འདི་ལ་རིགས་གསུམ་ཡོད་དེ། གང་ཟག་ཁ་ཅིག་ཐབས་ཀུན་རྫོབ་གཙོ་བོར་གྱུར་པའི་ལམ་ལ་དགའ་བ་རྗེས་སུ་གཟུང་བའི་ཕྱིར།
རགས་པ་དང་རྟོགས་སླ་བ་དང་ཐབས་གཙོ་བོར་གྱུར་པ་ཕ་རྒྱུད་ཀྱི་བླ་མེད་གསུངས་སོ། ། འདི་ལ་ཡང་རྒྱུད་སྡེ་གསུམ་ཡོད་དེ། གདུལ་བྱ་འདོད་ཆགས་ཅན་རྗེས་སུ་གཟུང་བའི་ཕྱིར་གསང་བ་འདུས་པའི་སྐོར། ཞེ་སྡང་ཅན་རྗེས་སུ་གཟུང་བའི་ཕྱིར་གཤིན་རྗེ་གཤེད་ཀྱི་སྐོར། གཏི་མུག་ཅན་རྗེས་སུ་གཟུང་བའི་ཕྱིར་རྣམ་སྣང་སྒྱུ་འཕྲུལ་དྲ་བའི་སྐོར་རྣམས་གསུངས་སོ། ། ཡང་ཤེས་རབ་གཙོ་བོར་གྱུར་པའི་ལམ་ལ་དགའ་བའི་རིགས་ཅན་རྗེས་སུ་འཛིན་པ་ལ་མ་རྒྱུད་རིགས་དྲུག་གོ ། ཐབས་ཤེས་ཆ་མཉམ་ལ་དགའ་བའི་གང་ཟག་རྗེས་སུ་འཛིན་པ་ལ་གཉིས་མེད་ཀྱི་རྒྱུད་རྣམས་གསུངས་པ་ལས། ད་ལན་མའི་ཡང་མ་བླ་ན་མེད་པ་རྣལ་འབྱོར་གསང་མཐའི་རྒྱུད་ཀྱི་རྒྱལ་པོ་འདི་ལ་འཇུག་པར་བྱེད་དོ། ། འདི་ལ་འཇུག་པ་ལ་མ་རྒྱུད་ཀྱཻ་རྡོ་རྗེ་མན་གྱིས་རྒྱུད་སྦྱོངས་དགོས་ན། རྒྱུད་སྡེ་དེ་དང་དེའི་རྟོགས་པ་སྐྱེས་སྐྱེས་བསྒོམ་དགོས་སམ་སྙམ་ན།
འདི་ལ་ཆོས་རྗེ་རྡོ་རྗེ་འཆང་གི་གསུང་གིས་དེ་དང་དེའི་རྟོགས་པ་སྐྱེས་སྐྱེས་བསྒོམ་མི་དགོས་ཏེ། ཐོས་བསམ་གྱིས་སྒྲོ་འདོགས་གཅོད་པའི་ཚེ་མདོ་རྒྱུད་རབ་འབྱམས་ཐམས་ཅད་ལ་སྤྱོད་དགོས་ཏེ། གསང་མཐའི་རྡོ་རྗེ་སློབ་དཔོན་ཆེན་པོར་གྱུར་པའི་ཚེ་མདོ་རྒྱུད་ཐམས་ཅད་ཀྱི་སྒོ་ནས་གདུལ་བྱ་རྗེས་སུ་འཛིན་དགོས་ལ། དེ་ལ་ཡང་མཁས་པར་བསླབ་དགོས་པའི་ཕྱིར། སྤྱད་དོན་ཉམས་སུ་ལེན་པའི་ཚེ་མདོ་རྒྱུད་ཀྱི་དོན་ཐམས་ཅད་བླ་མེད་ཀྱི་ཟབ་དོན་གཅིག་གི་ནང་དུ་དྲིལ་ནས་ཉམས་སུ་བླངས་པས་མདོ་རྒྱུད་ཐམས་ཅད་ཀྱི་དགོངས་པ་ཡོངས་སུ་རྫོགས་པར་འགྱུར་ཏེ། ཇོ་བོས་དབུ་མ་བདེན་གཉིས་ལས། ཚེ་ནི་ཡུན་ཐུང་ཤེས་བྱའི་རྣམ་པ་མང་། ། ཚེ་ཡི་ཚད་ནི་ཇི་ཙམ་མི་ཤེས་པས། ། ངང་པས་ཆུ་ལ་འོ་མ་ལེན་པ་ལྟར། ། རང་གི་འདོད་པ་དྭངས་དུ་ལེན་པར་བྱ། །
ཞེས་སོ། ། དེ་ལྟ་བུའི་སྦྱངས་པ་སྔོན་དུ་སོང་ནས་རྒྱུད་ཀྱི་རྒྱལ་པོའི་གསང་མཐའི་ལམ་རིམ་འདི་ཉམས་སུ་ལེན་པ་ལ་གཉིས་ཏེ། འགྲེལ་པ་ལུགས་དང་། མན་ངག་ལུགས་གཉིས། དང་པོ་ནི་དཔལ་ནཱ་རོ་པ་ནས་པྲཛྙཱ་རཀྵི་ཏ་ལ། དེས་མ་ན་ཀ་ཤྲཱི་ལ། དེས་ཀ་ན་ཀ་ཤྲཱི་ལ། དེས་སུ་མ་ཏི་ཀིརྟི། དེས་མར་དོ་ཆོས་ཀྱི་དབང་ཕྱུག་དང་། སྤུ་ཧྲང་ལོ་ཙཱ་བ་གཉིས་ལ་བརྒྱུད་དོ། །
མར་དོའི་ལུགས་ནི་དིང་སང་ཆད་ནས་མེད་ལ། སྤུ་ལུགས་འདི་དཔལ་ལྡན་ས་སྐྱ་པ་ལ་བབས། དེང་སང་ཡང་མལ་ལོ་ལུགས་དང་དབྱེར་མེད་དུ་ཡོད་པ་ཡིན་ཞེས་ཆོས་རྗེ་རྡོ་རྗེ་འཆང་གསུངས་ཀྱང་། མལ་ལོ་ལུགས་དང་མི་འདྲ་བ་དུ་མ་ཡོད་དེ། རྟེན་གཞལ་ཡས་ཁང་སྲུང་འཁོར་དང་བཅས་པ་ལུས་ལ་བསྒོམ་པ་མ་བཤད་པའི་ཕྱིར་དང་། ཁོང་གི་རྗེས་འབྲང་དམར་ཆོས་ཀྱི་རྒྱལ་པོ་དང་། རྒྱལ་མཚན་གཉིས་ཆར་གྱིས་མར་ལོ་ལ་དགག་པ་བྱས་འདུག་པའི་ཕྱིར། ལུགས་དེ་གཉིས་གཅིག་ཏུ་མི་འགྲེ་བ་འདུག་གསུངས་སོ། ། འགྲེལ་པ་ལུགས་དེ་ནི་གྲུབ་ཆེན་གྱི་རྒྱ་གཞུང་ལ་འགྲེལ་པ་དང་། བསྟན་བཅོས་གཞན་གྱི་ཁ་བསྐངས་ནས་བཤད་པ་མཛད་པས།
མཁའ་འགྲོའི་ཞལ་གྱི་གདམས་པ་དངོས་ལ་སྐྱོན་ཞུགས་པས་ཅུང་མི་ཟབ་པ་ཡིན་ལ། ནཱ་རོ་རྩ་རྐྱང་གི་ལུགས་འདི་ནི་གྲུབ་ཆེན་གྱི་གཞུང་དངོས་བསྟན་ལ། རྩ་བཤད་ཀྱི་རྒྱུད་ཀྱི་ཁ་སྐོང་ཅུང་ཟད་བྱས་ཏེ། མཁའ་འགྲོའི་ཞལ་ནས་སྙན་དུ་བརྒྱུད་པའི་གདམས་པ་ལ་སྐྱོན་མ་ཞུགས་པས་ཤིན་ཏུ་ཟབ་པ་ཡིན་ནོ། ། དེའི་རྒྱུ་མཚན་གྲུབ་ཆེན་ལཱུ་ནག་དྲིལ་གསུམ་གྱི་རང་གི་འཇུག་གི་པའི་བླ་མ་ཤ་ཝ་རི་དབང་ཕྱུག་ལ་སོགས་པས་ལམ་འདི་བསྟན། རང་གི་ཉམས་སུ་བླངས་པས་ཏིང་ངེ་འཛིན་ཁྱད་པར་ཅན་རྒྱུད་ལ་སྐྱེས། ཡི་དམ་གྱི་ལྷ་མཐོང་བ་ལ་སྒྲིབ་བྱེད་ཀྱི་དྲི་མ་སངས་དག་ནས་དཔལ་འཁོར་ལོ་སྡོམ་པ་དང་། རྡོ་རྗེ་རྣལ་འབྱོར་མ་ལ་སོགས་པའི་ཞལ་མཐོང་སྟེ་ཡི་དམ་གྱི་ལྷ་དེ་རྣམས་ཀྱིས་དངོས་སུ་གདམས་པའི་གདམ་ངག་ཡིན་པའི་ཕྱིར་རོ། ། འདི་ཉམས་སུ་བླངས་པས་ཏིང་ངེ་འཛིན་ཁྱད་པར་ཅན་རྒྱུད་ལ་སྐྱེ་ཞིང་། ས་ལམ་གྱི་རྟོག་པ་བགྲོད་པ་ལ་གཞན་ལས་ཆེས་མྱུར་བ་ཡིན་ནོ། །
དེའི་ལམ་སྲོལ་འདི་ལ་བཞི་སྟེ། ལཱུ་ནག་དྲིལ་གསུམ། ནཱ་རོ་མཁའ་སྤྱོད་དང་བཞིའོ། ། འདི་བཞི་སྤུ་ཧྲང་པ་རྣམས་ཀྱི་རྟེན་གྱི་གང་ཟག་གཉིས་ཀྱི་ལམ་རིམ་ལ་སྦྱོར་ཏེ། ཆགས་ཅན་ཕོ་ཉའི་ལམ་ལ་དགའ་བ་དང་། ། ཆགས་བྲལ་རྣལ་འབྱོར་གྱི་ལམ་ལ་དགའ་བའོ། ། དང་པོ་ནག་པོ་པའི་ལམ་གྱི་ཁྲིད། དེ་ལ་དབང་ཡང་དངོས་ཀྱི་ཕྱག་རྒྱ་ལ་བརྟེན་ནས་བསྐུར། ལམ་ཡང་རྒྱུ་རྡོ་རྗེ་འཛིན་པ་ཡབ་ཡུམ་སྙོམས་པར་ཞུགས། ཐིག་ལེའི་གོང་བུར་ཞུ།
ཞུ་བ་ལས་གླུས་བསྐུལ། འབྲས་བུ་རྡོ་རྗེ་འཛིན་པར་བཞེངས། དེའི་མངལ་དུ་དཀྱིལ་འཁོར་རྒྱལ་མཆོག་སྤྲུལ་པ་ལ་སོགས་པ་ཆགས་ལམ་གཙོ་བོར་གྱུར་པའོ། ། དེ་ནས་དབང་པོ་རབ་ཏུ་འཕོས་པ་དང་དྲིལ་བུ་པའི་ལམ་ལ་འཇུག དེ་ནས་དབང་པོ་ཡང་རབ་ཏུ་སོང་བ་དང་ནཱ་རོ་མཁའ་སྤྱོད་ལ་བརྟེན་ནས་ཚེ་གཅིག་ལུས་གཅིག་ལ་མཁའ་སྤྱོད་ཆེ་ཆུང་གང་རུང་གི་གོ་འཕང་བསྒྲུབ་པར་བྱེད་ལ། ཆགས་བྲལ་རྣལ་འབྱོར་གྱི་ལམ་ལ་དགའ་བའི་གང་ཟག་ལ་ནི། དང་པོར་ལཱུ་ཧི་པའི་ཆོས་སྐོར་བསྟན། དེ་ནས་དྲིལ་བུ་པ། དེ་ནས་ནཱ་རོ་མཁའ་སྤྱོད་ལ་ཁྲིད། ཅེས་གསུངས་ལ།
དཔལ་ལྡན་ས་སྐྱ་པ་རྣམས་ནི་གང་ཟག་གཅིག་གི་ལམ་རིམ་ལ་སྦྱོར་ཏེ། ལས་དང་པོ་པ་རྗེས་སུ་གཟུང་བའི་ཕྱིར་དང་། མངལ་སྐྱེས་ཀྱི་དྲི་མ་སྦྱང་བར་བྱ་བའི་ཕྱིར་ནག་པོ་པའི་ཆོས་སྐོར་སྟོན། དེ་ལ་བློ་འབྱོངས་ཏེ་དབང་པོ་འབྲིང་དུ་ན་འཕོས་པ་དང་། སྐྱེ་གནས་སྒོང་སྐྱེས་ཀྱི་དྲི་མ་སྦྱང་བའི་ཕྱིར་ལཱུ་ཧི་བའི་ཆོས་སྐོར་སྟོན་པར་བྱེད་དོ། ། དེ་ནས་དབང་པོ་རབ་ཏུ་ན་འཕོས་ནས་ཕྱིའི་སྤྲོས་པ་ཐམས་ཅད་ཆོད་དོ། ། ནང་རྡོ་རྗེའི་ལུས་འབའ་ཞིག་ལ་གནད་དུ་བསྣུན་པའི་གང་ཟག་དེ་རྗེས་སུ་གཟུང་བའི་ཕྱིར་དང་། སྐྱེ་གནས་བརྫུས་སྐྱེས་ཀྱི་དྲི་མ་སྦྱང་བའི་ཕྱིར་དྲིལ་བུ་པའི་ཆོས་སྐོར་བསྟན་ཏོ། ། དེ་ནས་ཡང་རབ་ཚེ་གཅིག་ལུས་གཅིག་ལ་མཁའ་སྤྱོད་བསྒྲུབ་པར་བྱེད་པའི་རིགས་ཅན་རྗེས་སུ་གཟུང་བའི་ཕྱིར་ནཱ་རོ་མཁའ་སྤྱོད་ལ་འཁྲིད་པ་ཡིན་ནོ། ། དིང་སང་དཔལ་ལྡན་ས་སྐྱ་པ་རྣམས་ཀྱི་ཕྱག་ན་བཞུགས་པའི་བདེ་མཆོག་གི་ཆོས།
དབང་དང་ལམ་བསྐྱེད་རྫོགས་ཀྱི་བཤད་པ་ཁྲིད་དང་བཅས་པ་ཚང་མ་བཞུགས་པ་ནི་དེ་ཙམ་ཡིན་ལ། གཞན་བདེ་མཆོག་སངས་རྒྱས་མཉམ་སྦྱོར་དང་། སངས་རྒྱས་ཐོད་པ་དང་། སྡོམ་འབྱུང་རྣམས་ལ་དབང་བཀའ་རེ་ཡོད་པ་ལས། གཞན་ཕལ་ཆེར་ཆད། ཡང་ལང་ཀ་རྒྱལ་བཟང་ནས་ཤྲརྡྷ་ལ། དེས་ཇོ་བོ་རིན་ཆེན་བཟང་པོ། དེས་བྲག་སྟེང་པ་ནས་བླ་མ་ས་སྐྱ་པའི་ཕྱག་ཏུ་བབས་པའི་བདེ་མཆོག་ཡང་བྱུང་ཏེ་དིང་སང་ཆད་ནས་མེད་དོ། ། ཡང་ཇོ་བོ་ཆེན་པོ་ནས་བརྒྱུད་པ་ལ་སོགས་པ་བསམ་གྱིས་མི་ཁྱབ་པ་གཅིག་བྱུང་བ་རྣམས་ཀྱི་ནང་ནས་རབ་དང་མཆོག་ཏུ་གྱུར་པ་ནི་ནཱ་རོ་རྩ་རྐྱང་གི་ལུགས་འདི་ཡིན་ལ། བླ་མ་གོང་མ་རྣམས་ཀྱི་ཉམས་ལེན་ཡང་འདི་ལ་མཛད་ཅིང་།
གྲུབ་པ་ཡང་འདི་ལ་བརྟེན་ནས་ཐོབ་པ་ཡིན་ནོ་གསུངས་སོ། ། འོ་ན་བདེ་མཆོག་རྩ་བཤད་ཀྱི་རྒྱུད་དང་རྒྱ་གཞུང་རྣམས་ཀྱི་བརྗོད་བྱ་ཐམས་ཅད་བསྡུས་ན་གང་དུ་འདུ་སྙམ་ན། སྤུ་ཧྲང་པ་རྣམས་ཀྱིས་རྒྱུད་གསུམ་གྱིས་བསྡུས་པར་བཞེད། གཞི་དྲི་བཅས་ཀྱིས་འཁོར་ལོ་བདེ་མཆོག་དང་། ལམ་དྲི་མ་སེལ་བ་འབྲས་བུ་དྲི་མས་དག་པའི་བདེ་མཆོག་དང་གསུམ་དུ་བསྡུ་ལ། རྗེ་བཙུན་རིན་པོ་ཆེས་ནི་ཀུན་སྤྱོད་ཀྱི་ཡིག་སྣར། ཉམས་སུ་ལེན་པ་པོའི་རྟེན་གྱི་ཀུན་སྤྱོད། ཉམས་སུ་བླང་བྱ་ལམ་གྱི་ཀུན་སྤྱོད། མཐར་ཐུག་འབྲས་བུའི་ཀུན་སྤྱོད་དང་གསུམ་བཤད་པ་ལ། དེའི་སྒྲུབ་པ་པོ་རྟེན་གྱི་གང་ཟག་གི་བཤད་པ་ལ།
རྩ་རྒྱུད་ལས། དག་དང་མ་དག་འདྲེས་པ་ཡི། ། སྒྲུབ་པ་པོ་ནི་གསུམ་དུ་གནས། ། མཉེས་བྱེད་རྣམ་པར་དག་པ་དང་། ། གསལ་བྱེད་ཡོན་ཏན་ལྡན་པའི་མི། ། ཞེས་སོ། ། འདི་ལ་གཉན་ཕུལ་ཆུང་བས། མ་དག་པ་ནི་བསྐྱེད་རིམ་བསྒོམ་པའི་སྒྲུབ་པ་པོ། དག་པ་ནི་རྫོགས་རིམ། འདྲེས་པས་བསྐྱེད་རྫོགས་ཟུང་འཇུག་གི་སྒྲུབ་པ་པོ་ཡིན་པར་མདོར་བསྟན་ནས།
དེ་ཉིད་རྒྱས་པར་སྟོན་པ་ལ་གསལ་བྱེད་ཅེས་སོགས་ཀྱིས་བཤད་པ་མཛད་པ་ལ་བཤད་སྦྱར་དུ་དགག་པ་མཛད་ནས། རང་ལུགས་ལ་གོང་མ་ལམ་ལ་མ་ཞུགས་པའི་གནས་སྐབས་ལ་སྦྱར། འོག་མ་ལམ་ལ་ཞུགས་པའི་གནས་སྐབས་དང་སྦྱར་ཏེ། མ་དག་པ་ནི་སྔར་ལམ་ལ་མ་ཞུགས་པ་སྡིག་པ་མི་དགེ་བ་འབའ་ཞིག་སྤྱོད་པའི་གང་ཟག དག་པ་ནི་དགེ་བ་བཅུ་སྤྱོད་པའི་གང་ཟག འདྲེས་པ་ནི་དགེ་སྡིག་སྤེལ་མར་སྤྱོད་པའི་རྟེན་ཅན་བསྟན་པ་ཡིན་ལ། མཉེས་བྱེད་ནི་ལྷའི་ང་རྒྱལ་སྟེ་ལྷ་མཉེས་པར་བྱེད་པ་བསྐྱེད་རིམ་བསྒོམ་པའི་སྒྲུབ་པ་པོ་བསྟན། རྣམ་པར་དག་པ་ནི་གྱ་ནོམ་ལྟར་ཞེན་གྱིས་རྣམ་གཞག་རྣམ་པར་དག་པ་སྟེ་རྫོགས་རིམ་བསྒོམ་པའི་སྒྲུབ་པ་པོ་བསྟན་ལ། གསལ་བྱེད་ཡོན་ཏན་ལྡན་པའི་མི། ། ཞེས་པས་ནི་བསྐྱེད་རྫོགས་ཟུང་འཇུག་གི་སྒོ་ནས་རང་རྒྱུད་ལ་ཡོན་ཏན་གོང་ནས་གོང་དུ་གསལ་བར་བྱེད་པ་བསྟན་ཞེས་བཤད།
བླ་མ་ཞང་བྱ་རུ་བས་ནི་འབྲས་བུ་འགྲུབ་པའི་རྟེན་ལ་སྦྱར་ཏེ། མ་དག་པ་ཐུན་མོང་གི་དངོས་གྲུབ། དག་པ་མཆོག་གི་དངོས་གྲུབ། འདྲེས་པ་མཆོག་དང་ཐུན་མོང་གཉིས་ཀ་ལ་སྦྱོར་རོ། ། ཁ་ཅིག་ནི་རྫོགས་རིམ་བསྒོམ་པའི་རྟེན་ལ་སྦྱར་ཏེ། མ་དག་པ་ཤེས་བྱ་རྒྱུད་ཀྱི་རིམ་པ། དག་པ་བསྒོམ་པ་སྔགས་ཀྱི་རིམ་པ། འདྲེས་པས་སྐྱེ་བ་ཡེ་ཤེས་ཀྱི་རིམ་པ་བསྒོམ་པའི་རྣལ་འབྱོར་བསྟན་ཏོ། ། ཡང་ནག་པོ་དཀྱིལ་ཆོག་གི་གཞུང་ལས། ། གཅིག་ཏུ་སེམས་ཅན་འདུག་ཅིང་གཏུམ། །
སྡུག་བསྔལ་དང་ནི་ལས་ཀྱིས་གཟིར། ། སྟོང་ཉིད་སྙིང་རྗེའི་སྙིང་པོ་ཡིས། ། བྱང་ཆུབ་ལ་གཞག་ཡིད་ལ་བྱ། ། ཞེས་དང་། བྱམས་དང་སྙིང་རྗེ་ལྡན་པ་ཡིས། ། འདྲེས་མེད་རྣལ་འབྱོར་བདེ་བར་གནས། ། ཞེས་དང་། ཀྱེ་མ་སེམས་ཅན་སྡུག་བསྔལ་ཆེ། ། ཀུན་རྟོག་ལ་ནི་མངོན་པར་ཞེན། ། དེ་ཡི་ཀུན་རྟོག་གཞོམ་ཕྱིར་བདག །
དཔལ་ལྡན་ཧེ་རུ་ཀ་རང་བྱ། ། ཞེས་གསུངས་ལ། དེས་བྱམས་སྙིང་རྗེ་སྔོན་དུ་འགྲོ་བ་ཅན་གྱི་ཀུན་རྫོབ་དང་། དོན་དམ་པའི་བདག་ཉིད་ཅན་གྱི་བྱང་ཆུབ་ཀྱི་རྒྱུད་སྦྱངས་པའི་རྣལ་འབྱོར་པ་གཅིག་གསང་མཐའི་རྒྱུད་ནས་གསུངས་པའི་ལམ་རིམ་འདི་ལ་འཇུག་དགོས་པར་བསྟན་ནོ། ། ཡང་ས་སྐྱ་པ་ཆེན་པོས་ནག་པོ་རས་བྲིས་ཀྱི་དཀྱིལ་ཆོག་དང་། གཉན་གྱི་འབྲུ་འབུམ་དང་། ནག་པོ་བཤད་སྦྱར་རྣམས་ལས། སྦྱིན་བྱ་བཞི། བསླབ་བྱ་གཉིས། གྲོགས་སྤྱོད་པ་གཉིས་ཀྱིས་མཚམས་སྦྱར་ནས་འབྲས་བུ་མཆོག་དང་ཐུན་མོང་གི་དངོས་གྲུབ་བསྒྲུབ་པར་བྱེད་པའི་ལམ་འདི་རུ་འདུས་པར་བཞེད་དོ། །
དེ་ལ་སྦྱིན་བྱ་བཞི་ནི་སྨིན་པར་བྱེད་པའི་དབང་བཞི་ཡིན་ལ། ཧེ་རུ་ཀ་མངོན་འབྱུང་གི་ལེའུ་བཅུ་གཉིས་པ་དང་། བཅོ་ལྔ་པ་གཉིས་ལ་གཙོ་བོར་བརྟེན། རྡོ་རྗེ་མཁའ་འགྲོ་ནས་ས་ལྷ་སྟ་གོན་དང་། ཐིག་ཚོན་གྱིས་བྲི་བ་ལ་སོགས་པ་དབང་ཆོག་ཕལ་ཆེར་བསྟན། རྩ་རྒྱུད་ཀྱི་ལེའུ་གཉིས་པར་སྔོན་དུ་འགྲོ་བའི་བསྙེན་པ་དང་། ས་ཆོག་དང་དཀྱིལ་འཁོར་ཆེན་པོ་བྲིས་ཤིང་བསྒྲུབ་པ་ལ་སོགས་པ་དཀྱིལ་འཁོར་གྱི་སྤྱོད་པ་བདུན་བསྟན། ལེའུ་གསུམ་པས་སློབ་དཔོན་དང་སློབ་མའི་མཚན་ཉིད་དང་། འཇུག་ཅིང་དབང་བླང་བའི་རིམ་པ་ཕལ་ཆེ་བ་བསྟན། ལེའུ་བཞི་པས་མཆོག་དབང་བཞི་པ་བསྟན།
རྒྱུད་སྡེ་རྣམས་ཀྱི་དོན་ཕྱོགས་གཅིག་ཏུ་བསྡུས་ནས། སློབ་དཔོན་སྤྱོད་པ་བས་ནག་པོ་དཀྱིལ་འཁོར་གྱི་ཆོ་ག་འདི་མཛད་དོ། ། འདིའི་ལག་ཏུ་བླངས་པའི་རིམ་པ་སྟོན་པ་བྱེད་པ་ལ། རྗེ་བཙུན་རིན་པོ་ཆེས་ནག་པོ་རྡུལ་ཚོན་གྱི་ཆོ་ག་དང་། ས་སྐྱ་པ་ཆེན་པོས་རས་བྲིས་ཀྱི་ཆོ་ག་དང་། འཕགས་པའི་དཀྱིལ་ཆོག་རྣམས་སོ། ། དཀྱིལ་འཁོར་ཆོ་ག་འདི་རྣམས་ལཱུ་ནག་གཉིས་ཀྱི་དཀྱིལ་ཆོག་ཐུན་མོང་བ་ཡིན་པས། ལཱུ་ཧི་པའི་ལུགས་ཀྱི་དབང་བསྐུར་ལ་དཀྱིལ་འཁོར་སྒྲུབ་པ་དང་། ནང་འཇུག་གཉིས་ལ་ཁོང་རང་གིས་སྒྲུབ་ཐབས་ཀྱིས་འགྲོས་སྦྱར་བ་ཙམ་ལས་དཀྱིལ་ཆོག་ལ་སོགས་པ་མི་བཞེད་དོ། ། གཞན་དག་ལ་བ་པས་མཛད་པའི་ལཱུ་ཧི་པའི་དཀྱིལ་འཁོར་གྱི་ཆོ་ག་ཡོད་ཟེར་རོ། །
མདོར་ན་དཀྱིལ་འཁོར་གྱི་ཆོ་ག་དེ་རྣམས་ནས་བཤད་པའི་དཀྱིལ་འཁོར་གྱི་སྤྱོད་པ་བདུན། བརྟུལ་ཞུགས་ཀྱི་རིམ་པ་བཅུ་བཞི་སྟེ། དབང་གི་མངོན་རྟོགས་ཉི་ཤུ་རྩ་གཅིག་ཚང་བའི་ཆོ་གའི་སྒོ་ནས་སྦྱིན་བྱ་བཞི་སྦྱིན། དེ་དང་འབྲེལ་བའི་དམ་ཚིག་ཐུན་མོང་བ་ཉེར་གཉིས། ཐུན་མོང་མ་ཡིན་པ་བརྒྱད་དེ་སུམ་ཅུ་ཐམ་པ་ལ་གནས་ནས་ལམ་ཉམས་སུ་ལེན་པ་ཡིན་ལ། བླ་མ་ཞང་བྱ་རུ་བས་དབང་བཞི་དམ་ཚིག་ཉི་ཤུ་ལ་གནས་དགོས་པར་བཤད་དེ། བུམ་དབང་ལ་རིགས་ལྔ་སོ་སོའི་དམ་ཚིག་ལྔ། གསང་དབང་ལ་བདུད་རྩི་ལྔའི་རིལ་བུ་བརྟེན་པའི་དམ་ཚིག་ལྔ། ཤེས་རབ་ཡེ་ཤེས་ལ་ཕྱག་རྒྱ་བསྟེན་ཐབས་ཀྱི་དམ་ཚིག་ལྔ། དབང་བཞི་པ་ལ་དགོངས་ཏེ་གསུངས་པའི་དམ་ཚིག་ལྔ་སྟེ་ཉི་ཤུའོ། །
བསླབ་བྱ་གཉིས་ལ་བསླབ་པར་བྱ་བ་ལ་བུམ་དབང་ཐོབ་པའི་བསླབ་བྱ་བསྐྱེད་པའི་རིམ་པ་དང་། དབང་གོང་མ་གསུམ་ཐོབ་པའི་བསླབ་བྱ་རྫོགས་པའི་རིམ་པ་གཉིས་སོ། ། དང་པོ་ལ་ནག་པོ་པའི་བསྐྱེད་རིམ་འདི་ནི། རྩ་རྒྱུད་དང་། རྡོ་རྗེ་མཁའ་འགྲོ་ལ་གཙོ་བོར་བརྟེན། ཨ་བྷི་དྷ་ན་ལ་ཡན་ལག་ཅུང་ཟད་བརྟེན། ཀུན་སྤྱོད་ལ་རྡོ་རྗེ་ཕག་མོའི་ཕྱག་མཚན་སོགས་ཕྲ་མོ་ཅུང་ཟད་བརྟེན། དེ་ཡང་ཨ་བྷི་དྷ་ན་ལས། མངལ་སྒོང་གི་དཀྱིལ་འཁོར་བདུན་ཅུ་རྩ་བཞི་ཙམ་གསུངས་ལ། རྡོ་རྗེ་མཁའ་འགྲོ་ནས་དྲག་པོ་ཧེ་རུ་ཀ་ལྷ་སུམ་ཅུ་རྩ་བདུན་གྱི་དཀྱིལ་འཁོར་གཅིག་དང་།
རྡོ་རྗེ་སེམས་དཔའ་ཕྱག་བཞི་པ་ལྷ་སུམ་ཅུ་རྩ་བདུན་གྱི་དཀྱིལ་འཁོར་གཅིག་སྟེ་གཉིས་གསུངས། ཧེ་རུ་ཀ་མངོན་འབྱུང་ལས་དཀྱིལ་འཁོར་གཅིག་གསུངས་སོ། ། རྩ་རྒྱུད་ལེའུ་སོ་གཉིས་པ་ལས། ཞལ་བཞི་པ་ལ་ཕྱག་བཞི་པ། ། ཇི་སྲིད་ཕྱག་འབུམ་བར་དུ་སྟེ། ། ཞེས་དང་། ལེའུ་ལྔ་བཅུ་རྩ་གཅིག་པ་ལས། རྡོ་རྗེ་དྲིལ་བུ་ལུས་ལ་འཁྱུད། ། ཅེས་པ་ལ་བརྟེན་ནས་ཧེ་རུ་ཀ་ཞལ་གཅིག་ཕྱག་གཉིས་པ་ལྷ་དྲུག་ཅུ་རྩ་གཉིས་ཀྱི་དཀྱིལ་འཁོར་ནས། ཕྱག་འབུམ་ཕྲག་པ་ལྷ་དྲུག་ཅུ་རྩ་གཉིས་ཀྱི་དཀྱིལ་འཁོར་གྱི་བར་དཀྱིལ་འཁོར་ཁྲི་ཕྲག་ལྔ་གསུངས་ལ།
ཡང་གཙོ་བོ་དེ་ཉིད་ལ་འཁོར་ལྷ་ཉེར་ལྔ་པ་དང་། ཉེར་གསུམ་པའི་དཀྱིལ་འཁོར་དང་། ཉེར་གཉིས་པའི་དཀྱིལ་འཁོར། ཉི་ཤུ་མ། བཅུ་དགུ་པ། ལྷ་དགུ་མ། ལྷ་བཅུ་གསུམ་མ། དེ་ལ་ཡབ་སྦས་དང་། ཡུམ་སྦས་ཀྱི་དཀྱིལ་འཁོར། ལྷ་བདུན་མ།
ལྷ་ལྔ་པའི་དཀྱིལ་འཁོར་ལ་སོགས་པ་བསམ་གྱིས་མི་ཁྱབ་པ་ཞིག་གསུངས་སོ། ། རྒྱུད་དེ་རྣམས་ལ་བརྟེན་ནས་སློབ་དཔོན་སྤྱོད་པའི་རྡོ་རྗེས་ནག་པོ་སྒྲུབ་ཐབས་ཀྱི་གཞུང་འདི་མཛད་དོ། ། འདིའི་དོན་གསལ་བྱེད་པ་ལ་ས་སྐྱ་པ་ཆེན་པོས་མཛད་པའི་ནག་འབུམ། རྗེ་བཙུན་གྱི་ས་སྤྱད། སློབ་དཔོན་པྲཛྙཱ་ཛ་ལི་ཏའི་ཊཱིཀ་ཆུང་། འཕགས་པ་རིན་པོ་ཆེའི་སྒྲུབ་ཐབས་རིམ་པ་གསལ་བ། ཀུན་ཏུ་བཟང་པོའི་མཆོད་སྤྲིན་ལ་སོགས་པ་ཡོད། རྫོགས་རིམ་ལ་རྒྱུད་འདིའི་གླེང་གཞི་དང་། དཔལ་གསང་བ་འདུས་པའི་གླེང་གཞི་གཉིས་ལ་ཚིག་མང་ཉུང་ཡོད་ཀྱང་བརྗོད་བྱའི་དོན་ལ་ཁྱད་པར་མེད་དོ་ཞེས་ཤེས་པར་བྱ་བའི་ཕྱིར། གསང་བའི་དེ་ཁོ་ན་ཉིད་རབ་ཏུ་གསལ་བའི་གཞུང་འདི་མཛད་དོ། །
འདི་ནས་དོན་ཆོས་ཀྱི་ཕྱག་རྒྱ་རིམ་པ་བཞིའི་རྣལ་འབྱོར་དང་། དཔེ་ལས་ཀྱི་ཕྱག་རྒྱའི་རྫོགས་རིམ་གཅིག་སྟེ་གཉིས་བསྟན་ནོ། ། དེ་ལ་ས་སྐྱ་པ་ཆེན་པོས་གསལ་བྱེད་ཚིག་འགྲེལ་དང་། དོན་འགྲེལ་བཞི་ཡོད་དོ། ། ཡང་འདིའི་གླེང་གཞི་དང་། ཀྱཻ་རྡོ་རྗེའི་གླེང་གཞི་གཉིས་ཕྱོགས་གཅིག་ཏུ་བསྲེས་པའི་གདམ་ངག་སྟོན་པ་ལ་ཨོ་ལ་པ་ཏིའི་གཞུང་མཛད་དོ། ། འདི་ནས་འཁོར་ལོ་བཞི་ལ་བརྟེན་པའི་རིམ་བཞིའི་རྣལ་འབྱོར་གཅིག་དང་། ཡུལ་ཉི་ཤུ་རྩ་བཞིའི་ཐིག་ལེའི་རྣལ་འབྱོར་གཅིག་སྟེ་གཉིས་བསྟན་ཏོ། ། དང་པོ་ལ་དཔྱིད་དང་ཐུན་མོང་བའི་སྔགས་རིམ་བསྒོམ་ལུགས་གཅིག་དང་། ཐུན་མོང་མ་ཡིན་པ་གཉིས།
དེ་ལ་པཎྜི་ཏ་བགྲེས་པོ་རྣམས་ཀྱིས་བཞེད་པའི་ལུགས་གཅིག གཞོན་པ་དང་ཐུན་མོང་བའི་ལུགས་གཅིག་སྟེ་གཉིས་ཡོད་དོ། ། ཡང་རྩ་རྒྱུད་འདིའི་དངོས་བསྟན་གྱི་རིམ་པ་བཞི་འདི་ལ་སམྦུ་ཊའི་བརྟག་པ་དྲུག་པའི་ཟབ་ཁྱད་ཐམས་ཅད་མནན་ནས་སྟོན་པ་ལ་དཔྱིད་ཀྱི་ཐིག་ལེའི་གཞུང་མཛད་དོ། ། འདི་ནས་འཁོར་ལོ་བཞི་དང་ཡུལ་ཉི་ཤུ་རྩ་བཞི་ལ་གནད་དུ་བསྣུན་པ་གཅིག་དང་། འཁོར་ལོ་བཞི་ཙམ་ལ་གནད་དུ་བསྣུན་པ་གཅིག་དང་། འཁོར་ལོ་གཉིས་ལ་བརྟེན་པ་དང་། གཅིག་ལ་བརྟེན་པ་རྣམས་སུ་ཡོད་དོ། ། རྩ་རྒྱུད་དངོས་བསྟན་ནས་བཤད་པའི་ཕྱག་རྒྱ་བཞིའི་རྫོགས་རིམ་ཐིག་ལེའི་རྣལ་འབྱོར་དང་ཕྲ་མོའི་རྣལ་འབྱོར་ལ་སོགས་པ་བསམ་གྱིས་མི་ཁྱབ་པ་གཅིག་ཡོད་དོ། ། མཁའ་འགྲོ་མ་འགྲོ་བ་བཟང་མོ་ནས་བརྒྱུད་པའི་རིམ་བཞི་ལམ་བསློང་གི་རྫོགས་རིམ་ཡང་ཡོད་དེ། འདི་ནི་ནཱ་རོ་རིམ་བཞི་ཡིན་གྱི་ནག་པོ་རིམ་བཞི་ནི་མ་ཡིན་ནོ། །
ཡང་གཏུམ་མོ་ལམ་རྫོགས་ལ་སོགས་པ་བསམ་གྱིས་མི་ཁྱབ་བོ། ། ཀུན་སྤྱོད་ལཱུ་ཧི་པའི་སྐོར་ལ་རྩ་རྒྱུད་དང་རྣལ་འབྱོར་མ་ཀུན་སྤྱོད་ལ་བརྟེན་ནས་དཔལ་མངོན་པར་རྟོགས་པ་འདི་མཛད་དོ། ། འདིའི་དོན་གསལ་བར་བྱེད་པ་ལ་རྗེ་བཙུན་གྱི་དོན་འགྲེལ་ཆེན་མོ། ཚིག་གི་འབྲུ་གཉེར་བ་ལ་གཉན་གྱི་འབྲུ་འབུམ། ཉམས་ལེན་གྱི་ངག་འདོན་བསྒྲིགས་པ་ལ་འཕགས་པའི་མངོན་རྟོགས། ཚེས་བཅུའི་ལག་ལེན་སྟོན་པ་ལ་རྩེ་མོའི་མཆོད་ཕྲེང་། དེ་རྣམས་ཀྱི་རྒྱབ་རྟེན་དུ་ཀུན་སྤྱོད་ཀྱི་ཡིག་སྣ་དང་བཅས་པ་རྣམས་སོ། ། རྫོགས་རིམ་ལ་བསྡུ་བ་གསུམ། རྡོ་རྗེ་ཕག་མོ་དངོས་ཀྱི་གདམས་པ་རྩ་དབུ་མ། རྗེ་བཙུན་གྱི་ཁྲིད་ཡིག་དང་བཅས་པ།
ཁ་ཆེ་པཎ་ཆེན་ནས་བརྒྱུད་པ་བདེ་མཆོག་དཀར་པོའི་ཁྲིད། ཡང་ས་ཆེན་དང་། གཉན་དང་། དཀར་དང་། ནུབ་པ་ལ་སོགས་པ་རྣམས་ཀྱི་ཕྱག་རྒྱ་བཞིའི་རྫོགས་རིམ་ལཱུ་ཧི་པ་ལ་སྦྱོར་བར་བཤད་པས་རྫོགས་རིམ་དེ་རྣམས་སོ། ། ཟབ་དོན་དྲིལ་བུ་པའི་སྐོར་ལ། གསང་མཐའ་རྩ་བཤད་ཀྱི་རྒྱུད་མཐའ་དག་ལ་བརྟེན་ནས་དྲིལ་བུ་གཞུང་གསུམ་མཛད་དོ། ། དེ་ལ་སྨིན་བྱེད་དབང་གི་ཆོ་ག་དང་། བསྐྱེད་རིམ་ལུས་ཀྱི་གཞུང་། རྫོགས་རིམ་རིམ་ལྔའི་གཞུང་ངོ་། །
བསྐྱེད་རིམ་ཀྱི་གཞུང་འདི་ནས་ལས་དང་པོ་པ་ཕུང་ཁམས་ལྷར་བསྒོམ་ནུས་ཤིང་། ཡེ་ཤེས་པའི་ངོ་བོར་བསྒོམ་མི་ནུས་པ་ལ་རྩ་ཐིག་རླུང་གསུམ་ཐམས་ཅད་ལྷར་བསྒོམ་པའི་ལུས་དཀྱིལ་གཅིག་དང་། དེ་ནས་རབ་ཏུ་འཕོས་པས་ལྷ་ཐམས་ཅད་ཡི་གེར་བསྒོམ་པ་དང་། ཡང་རབ་ལ་རྩར་བསྒོམ་པའི་ལུས་དཀྱིལ་གསུམ་གསུངས་སོ། ། ཡང་ལྷར་བསྒོམ་མི་ནུས་པ་ལ་རྩའི་རྣམ་པས། དེ་ནས་ཡི་གེར། དེ་ནས་ལྷའི་རྣམ་པར་བསྒོམ་པའི་ལུགས་གསུམ་མོ། ། རྫོགས་རིམ་གྱི་གཞུང་ཆུང་འདི་ནས། བདག་བྱིན་རླབས་པའི་རིམ་པ། སྣ་ཚོགས་རྡོ་རྗེའི།
ཛ་ལེནྡྷའི་རའི། ནོར་བུ་འགེངས་པའི་བསམ་གྱིས་མི་ཁྱབ་པའི་རིམ་པ་རྣམས་བསྟན་ལ། འདི་རྣམས་ཀྱང་རྫོགས་རིམ་ཡོངས་སུ་རྫོགས་པ་རེ་རེ་ཡིན་པས་གང་ཟག་གཅིག་གི་རིམ་པ་ལྔ་ཀ་བསྒོམ་དགོས་པ་ནི་མ་ཡིན་ནོ། ། དེ་ལྟར་བསྐྱེད་རིམ་གྱི་གཞུང་གསུམ་པོ་རེ་རེ་ལའང་རྫོགས་རིམ་རིམ་པ་ལྔ་ལྔ་སྦྱར་བས་བཅོ་ལྔར་ཡང་འགྱུར་རོ། ། ཡང་གྲུབ་ཆེན་དྲིལ་བུ་པས་མཛད་པའི་ལྷ་དཔའ་བོ་གཅིག་པའི་སྒྲུབ་ཐབས་གཅིག་ཀྱང་ཡོད་དོ། ། དྲིལ་བུ་ལྷ་ལྔའི་སྒྲུབ་ཐབས་འདི་ནི་གཞུང་གསུམ་དང་མི་མཐུན་པ་དུ་མ་ཡོད་པས་དྲིལ་བུ་པས་མཛད་མ་མཛད་རྩོད་བཅས་སུ་སྣང་ངོ་། ། དྲིལ་བུ་གཞུང་ཆུང་དུ་གྲགས་པ་ནི་པུ་ཧྲང་ལོ་ཙཱ་བས་མཛད་པ་ཡིན་ནོ། ། དེ་རྣམས་གསལ་བར་བྱེད་པ་ལ་རྩེ་མོས་མཛད་པའི་དཀྱིལ་ཆོག རྗེ་བཙུན་སྐུ་མཆེད་ཀྱིས་མཛད་པའི་སྒྲུབ་ཐབས། འཕགས་པས་མཛད་པའི་སྒྲུབ་ཐབས།
རྗེ་བཙུན་གྱི་རིམ་ལྔའི་ཁྲིད་ཡིག་རྣམས་ཡོད་དོ། ། རྡོ་རྗེ་རྣལ་འབྱོར་མའི་ཆོས་འདི་ནི་རྩ་རྒྱུད་ཀྱི་ལེའུ་ཞེ་བརྒྱད་པ་དང་ཞེ་གཅིག་པ་གཉིས་ལ་བརྟེན་ཏེ། དེ་ནས་རྗེ་བཙུན་མའི་སྔགས་གསུངས་ལ། ལེའུ་སོ་གཉིས་པ་ནས། རྡོ་རྗེ་ཕག་མོ་དེ་ཡི་ནི། ། ཁ་དོག་མཚོན་ཆ་ཆད་ལ་གཟིགས། ། ཞེས་པས་ལྷ་གསུངས་པ་ལ། དེ་རྣམས་ཀྱི་དོན་ཕྱོགས་གཅིག་ཏུ་བསྡེབས་པ་ལ་དཔལ་ནཱ་རོ་པས་མཛད་པའི་གཞུང་ཆུང་འདི་ཡིན་ནོ། ། འདི་ལ་ས་སྐྱ་པ་ཆེན་པོས་མཛད་པའི་ཕྱི་རྐྱང་གི་མངོན་རྟོགས་རྣལ་འབྱོར་བཅུ་གཅིག བསྐྱེད་རྫོགས་ཡན་ལག་དང་བཅས་པ་སྟོན་པ་ལ་ཕག་མོ་ལས་བཅུའི་གཞུང་རྣམས་སོ། །
དབུ་མ་པཎྜི་ཏས་འཕགས་པ་རིན་པོ་ཆེ་ལ་བརྒྱུད་པ་ལ་ལྷ་སོ་བདུན། ཕྱི་ནང་གཉིས་ཀ་ལ་བསྒོམ་པའི་ལུགས་གཅིག་དང་། ཕྱི་ལྷ་བཅུ་གསུམ་ལ་ནང་ལྷ་སོ་བདུན་བསྒོམ་པ་གཅིག་དང་། ཕྱི་ལྷ་ལྔ་ལ་ནང་སོ་བདུན། ཕྱི་དཔའ་གཅིག་ལ་ནང་སོ་བདུན་བསྒོམ་པའི་ལུགས་རྣམས་སོ། ། དེའི་གཙོ་མོ་ལ་མི་མགོ་རློན་པ་ལྔ་བཅུའི་དོ་ཤལ་འཕྱང་བའོ། ། ཁ་ཅིག་འདི་རྣམས་ཕག་མོ་མངོན་འབྱུང་ནས་བཤད་པའི་ལུས་དཀྱིལ་ཡིན་ཟེར། དེ་ལ་ཆོས་རྗེ་རྡོ་རྗེ་འཆང་གི་གསུང་གིས་ཕག་མོ་མངོན་འབྱུང་གི་ལྷ་རྣམས་ནི་གདོང་བརྙན་ཅན་དུ་བཤད་ལ། འདི་ལ་ནི་སྒོ་མ་བཞི་མ་གཏོགས་གདོང་བརྙན་མེད་པས་རྩ་རྒྱུད་དངོས་བསྟན་ནས་བཤད་པའི་ཡུམ་ཀ་ཡིན་གསུངས། རྫོགས་རིམ་ནི།
རྩ་རྒྱུད་ལས། མཆོད་གཞི་དཔའ་བོ་ཆེན་པོ་ནི། ཞེས་དང་། རིགས་ལྡན་མ་རྣམས་རྟག་མཆོད་བྱ། ། ཞེས་པ་ལ་བརྟེན་པ་ཡིན་ལ། ཕྱག་ཆེན་གཅེས་བསྡུས་དང་། མན་ངག་གཅེས་བསྡུས་རྣམས་ལ་འཐོར་ནས་བཞུགས་སོ། ། དེ་ལྟ་བུའི་བསླབ་བྱ་བསྐྱེད་རྫོགས་གཉིས་ལ་བསླབ་པས། ཏིང་ངེ་འཛིན་སྐྱེས་པ་དང་གྲོགས་སྤྱོད་པ་གཉིས་ཀྱིས་མཚམས་སྦྱར་ནས་འབྲས་བུ་མངོན་དུ་བྱེད་དོ། ། དེ་ལ་རང་དོན་དང་།
གཞན་དོན་ཕྱོགས་ལས་རྣམ་པར་རྒྱལ་བའི་སྤྱོད་པ་གཉིས་སོ། ། འཕགས་པ་རིན་པོ་ཆེས་སྤྱོད་པས་རྟེན་ཉེ་རྒྱུས་མཚམས་སྦྱོར་བར་བཤད་ཀྱང་། རྗེ་བཙུན་གྱི་སྐབས་འདིར་སྤྱོད་པ་ལས་ལོགས་པའི་ཉེ་རྒྱུ་མ་བཤད་པས། དེ་ལྟ་བུས་སྤྱོད་པ་ལ་བརྟེན་ནས་ས་བཅུ་གཉིས་ཀྱི་རྟོགས་པ་རིམ་གྱིས་བགྲོད་ནས་བཅུ་གསུམ་རྡོ་རྗེ་འཛིན་པའི་ས་མངོན་དུ་བྱེད་དོ། ། འདི་ལ་མུ་ཏིག་ཕྲེང་བ་ལས། དོན་ལ་ས་བཅུ་མིན་པ་བགྲོད་རྒྱུ་མེད་པར་བཤད་པ་ལ། ཁ་ཅིག་འཁོར་ལོ་བདེ་མཆོག་ལ། ས་བཅུ་པ་ལ་དཀྱིལ་སྟོད་དཀྱིལ་སྨད་རྒྱུན་མཐའ་གསུམ་དུ་བྱས་པས། དོན་ལ་ས་ཐ་དད་པ་བཅུ་མིན་པ་བགྲོད་རྒྱུ་མེད་ཟེར་རོ། ། འདི་ནི་མི་འཐད་དེ།
རྗེ་བཙུན་རིན་པོ་ཆེས་གཏུམ་མོ་ལམ་རྫོགས་སུ། ས་བཅུ་གཉིས་ཀྱི་རྟོགས་པ་རིམ་གྱིས་བགྲོད་ནས་བཅུ་གསུམ་རྡོ་རྗེ་འཛིན་པ་ཐོབ་པར་བྱེད་དོ། ། ཞེས་དང་། རྩ་དབུ་མའི་ཁྲིད་ཡིག་ཏུ། ས་བཅུ་གཉིས་ཀྱི་རླུང་དབུ་མར་ཐིམ་ནས། ཞེས་དང་། མུ་ཏིག་ཕྲེང་བ་ལས་ཀྱང་། ཁྱིམ་བཅུ་གཉིས་ཀྱི་རླུང་དབུ་མར་ཐིམ། ཞེས་དང་། ཨ་བྷི་དྷ་ན་ལས།
རབ་ཏུ་དགའ་དང་དྲི་མ་མེད། ། འོད་བྱེད་པ་དང་འོད་འཕྲོ་བ། ། སྦྱངས་དཀའ་བ་དང་མངོན་དུ་འགྱུར། ། རིང་དུ་སོང་དང་མི་གཡོ་བ། ། ལེགས་པའི་བློ་གྲོས་ཆོས་ཀྱི་སྤྲིན། དཔེ་མེད་པ་དང་ཡེ་ཤེས་བརྟན། ། རྡོ་རྗེའི་ས་ནི་བཅུ་གསུམ་པ། ། ཞེས་གསུངས། ལུང་འདི་ས་ཐ་དད་ས་བཅུ་གསུམ་བགྲོད་པའི་ཤེས་བྱེད་ལ་རྗེ་བཙུན་རིན་པོ་ཆེས་དྲངས་པས་སོ། ། དེ་ལྟ་བུའི་ལམ་རིམ་འདི་ལ་དུ་ཡོད་སྙམ་ན།
ལམ་སྲོལ་མི་འདྲ་བ་བཞི་ཡོད་དེ། དཔལ་མཁའ་འགྲོ་རྒྱ་མཚོ་རྩ་རྒྱུད་འདིའི་དགོངས་པ་དུས་ཀྱི་འཁོར་ལོ་དང་མཐུན་པར་བཀྲལ་ཏེ། དཀྱིལ་འཁོར་བཞི་བསྒྲག་གི་ནང་དུ་ལྷ་སྣམ་བཅུ་གཉིས་ལ་དཔའ་བོ་དང་རྣལ་འབྱོར་མ་ལྔ་བརྒྱ་ཐམ་པ་བཀོད། མགྲོན་ཐབས་ལ་སྐལ་བཟང་གི་སངས་རྒྱས་་་་་འདིའི་གཙོ་བོ་ཤཱཀྱ་ཐུབ་པ་དང་ཐ་མི་དད་ཡིན་ལ། འོད་སྲུང་སོགས་གསུམ་ནི་འདིས་བླ་མ་ཡིན་པས་འཁོར་དུ་མི་འབྱུང་ངོ་། ། སྟོང་ལ་བཞིས་མ་ཚང་བ་བཀོད། ཕྱི་དུར་ཁྲོད་སོ་གཉིས་ཀྱིས་ཡོངས་སུ་བསྐོར་བ། བསྐྱེད་པའི་རིམ་པ་ཏིང་ངེ་འཛིན་གསུམ་གྱི་འཆིངས་ཀྱིས་བཅིངས་པ། རྫོགས་རིམ་སྦྱོར་བ་ཡན་ལག་དྲུག་པ། དེ་རེ་རེ་ལའང་དྲུག་དྲུག་སུམ་ཅུ་སོ་དྲུག་གི་རྫོགས་རིམ་ཉམས་སུ་བླངས།
གྲོགས་སྤྱོད་པ་གཉིས་ཀྱིས་མཚམས་སྦྱར་ནས་འབྲས་བུ་མངོན་དུ་བྱེད་པའི་ལམ་རིམ་གཅིག་དང་། གཉིས་པ་ནི། དཔལ་བདེ་མཆོག་སྡོམ་འབྱུང་། གསང་འདུས་འཕགས་ལུགས་ཀྱིས་ལམ་རིམ་དང་མཐུན་པར་བཀྲལ་ཏེ། འདི་ནས་རྡོ་རྗེ་སེམས་དཔའ་ཞལ་གསུམ་ཕྱག་དྲུག་པ་ལ་ལྷ་བཅུ་གཉིས་ཀྱིས་བསྐོར་བའི་དཀྱིལ་འཁོར། བསྐྱེད་རིམ་ཏིང་ངེ་འཛིན་གསུམ་གྱིས་བཅིངས་པ་རྫོགས་རིམ་རིམ་པ་ལྔའི་རྣལ་འབྱོར་རོ། ། གསུམ་པ་ནི། བདེ་མཆོག་སངས་རྒྱས་མཉམ་སྦྱོར་མ་རྒྱུད་སྤྱི་དང་མཐུན་པར་བཀྲལ་ཏེ། མཁའ་འགྲོ་རྒྱ་མཚོ་དང་། སྡོམ་འབྱུང་ལྟ་བུའི་ཁྱད་ཆོས་ཀྱང་མེད།
གསང་མཐའ་ལྟ་བུའི་ཟབ་ཁྱད་ཀྱང་མེད་པར། རང་དང་ཀྱཻ་རྡོ་རྗེ་ལ་སོགས་པའི་ལམ་རིམ་དང་མཐུན་པའི་སྦྱིན་བྱ་བཞི། བསླབ་བྱ་གཉིས། གྲོགས་སྤྱོད་པ་གཉིས། འབྲས་བུ་མཆོག་ཐུན་མོང་གི་དངོས་གྲུབ་རྣམས་སྟོན་པར་བྱེད་པའི་ལམ་རིམ་དང་། བཞི་པ་ནི་བཤད་རྒྱུད་རྣམ་པ་ལྔ་པོ་ཉིད་ཀྱིས་རྩ་རྒྱུད་ཀྱི་དགོངས་པ་རྣལ་འབྱོར་གསང་མཐའི་ལམ་རིམ་དུ་བཀྲལ་ཏེ། གཞན་ལས་ཁྱད་པར་འཕགས་པའི་ལམ་མོ། ། འོ་ན་གསང་མཐའ་འདི་རྒྱུད་སྡེ་གཞན་ལས་ཟབ་ཁྱད་ཅི་ཡོད་སྙམ་ན། དཔལ་ཕམ་ཐིངས་པའི་གསུང་གིས། གསང་མཐའ་འདི་རྒྱུད་སྡེ་གཞན་ལས་ཟབ་སྟེ།
དང་པོ་བཅོམ་ལྡན་འདས་ཀྱིས་རྩ་རྒྱུད་རྒྱས་པ་་་་་རྗེ་བཙུན་གྱི་རྩ་རྒྱུད་རྒྱས་པ་ནམ་མཁའ་དང་མཉམ་པ་ལེའུ་འབུམ་པ། འབྲིང་པོ་ཤོ་ལོ་ཀ་འབུམ་པ། བསྡུས་པ་ཚིག་འབུམ་པ་གསུངས་ཏེ་བརྟག་པར་བྱའོ། ། འབུམ་ཕྲག་གསུམ་པ་གསུངས། དེ་དུས་ཀྱི་དཔའ་བོ་དང་རྣལ་འབྱོར་མ་རྣམས་ཀྱི་དོན་བྱས། ཕྱིས་གདུལ་བྱ་རྣམས་ཀྱི་སྤྱོད་ཡུལ་དུ་མི་འགྱུར་བ་ལ་དགོངས་ནས་སྒྲ་ནམ་མཁའ་ལ་དེངས། དེའི་ཕྱིར་ཟབ་གསུངས། བལ་པོ་ཐུགས་རྗེ་ཆེན་པོའི་གསུང་གིས། རྩ་རྒྱུད་འབྲིང་པོ་འབུམ་ཕྲག་གཅིག་པ་གསུངས། དེ་དུས་ཀྱི་འཁོར་རྣམས་ནི་གྲོལ།
གདུལ་བྱ་མི་རྣམས་ཀྱི་སྤྱོད་ཡུལ་དུ་མི་འགྱུར་བ་ལ་དགོངས་ནས་མཁའ་འགྲོ་མ་རྣམས་ཀྱིས་བཻ་ཌཱུརྻའི་ཤོག་བུ་ལ་གསེར་གྱིས་བྲིས་ནས་གླེགས་བམ་དུ་བསྒྲིགས་ཏེ་རྒྱས་བཏབ་ནས་ནུབ་ཕྱོགས་ཨུ་རྒྱན་དུ་བཞུགས་པའི་ཕྱིར་ཟབ་ཅེས་ཟེར། ཁ་ཅིག་སློབ་དཔོན་ཤནྟི་པ་ཆེན་པོས་མདོ་རྒྱུད་ཐམས་ཅད་ལ་འགྲེལ་པ་ཐོགས་མེད་རྩོམ་ནུས་པ་ལ། རྩ་རྒྱུད་འདི་ལ་འགྲེལ་པ་བརྩམ་པར་བཞེད་པའི་ཚེ། ཤངས་ཁྲག་བརྡལ། མནལ་ལམ་དུ་མཁའ་འགྲོ་མ་རྣམས་ཀྱིས་སྙིང་ཁྲག་ཐང་ལ་འབོད་པ་ཨེ་ཡིན་ཟེར་ཚར་བཅད་ནས་འགྲེལ་པ་རྩོམ་པར་མ་ནུས་པའི་ཕྱིར་ཟབ་ཅེས་ཟེར། དེ་རྣམས་ནི་མི་འཐད་དེ། ཟབ་ཁྱད་དེ་ནི་མཁའ་འགྲོ་རྒྱ་མཚོ་སོགས་བདེ་མཆོག་གཞན་ལའང་ཡོད་པས་སོ། ། གཉན་ཕུལ་ཆུང་པས་རྒྱུད་སྡེ་གཞན་རྣམས་སྤྲུལ་བཤད་མཛད་པའི་ཚེ་རྒྱུད་གསུངས་ཚར་བ་དང་གཙོ་འཁོར་རྣམས་འོག་མིན་དུ་བསྡུས་ལ། འདིའི་རྒྱུད་སྤྲུལ་བཤད་མཛད་ཟིན་པ་དང་། བདེ་ཆེན་ལྷ་ལྔ་འོག་མིན་དུ་བསྡུས།
འཁོར་ལོ་གསུམ་གྱི་དཔའ་བོ་དང་རྣལ་འབྱོར་མ་རྣམས་མ་བསྡུས་པར་དེང་སང་ཡང་འཛམ་བུ་གླིང་གི་ཡུལ་ཉེར་བཞི་ན་དངོས་སུ་བཞུགས་ནས་འཁོར་ལོ་བདེ་མཆོག་གི་ལམ་ཉམས་སུ་ལེན་པའི་རྣལ་འབྱོར་པའི་རྒྱུད་བྱིན་གྱིས་རློབས་པའི་ཕྱིར་ཟབ་ཅེས་གསུངས། འདི་ལ་ཆོས་རྗེ་རྡོ་རྗེ་འཆང་གི་གསུང་གིས། འདི་ཡང་གསང་མཐའི་ཟབ་ཁྱད་མ་ཡིན་ཏེ། བདེ་མཆོག་གཞན་ལའང་ཡོད་པས་སོ་ཞེས་གསུངས། དེས་ན་རང་ལུགས་ལ་འཛམ་བུའི་གླིང་ན་ཕོ་ཉ་ཞིང་སྐྱེས་རྣམས་བསྒྲུབ་པ་པོའི་རྒྱུད་བྱིན་གྱིས་རློབས་པའི་ཕྱིར་དངོས་སུ་བཞུགས་ཀྱང་། བདེ་མཆོག་གཞན་རྣམས་ལ་ནི་བྱིན་རླབས་དེ་དངོས་སུ་འགུགས་པའི་གདམ་ངག་མེད་ལ། གསང་མཐའ་ལ་ནི་བྱིན་རླབས་འགུགས་པའི་གདམ་ངག་ཕོ་ཉ་གསུམ་བསྲེས་ཀྱི་སྒོ་ནས་ཟབ་པ་ཡིན་ལ། དེའང་ཟབ་ཚུལ་གསུམ་སྟེ། སྨིན་བྱེད་དབང་གི་སྐབས་སུ་དཔའ་བོ་བསྐུལ་བའི་སྒོ་ནས་ཕོ་ཉ་ཞིང་སྐྱེས་རྣམས་དང་ལྷན་སྐྱེས་ཀྱི་བྱིན་རླབས་རང་རྒྱུད་ལ་བཀུག་སྟེ། ཧེ་རུ་ཀ་མངོན་འབྱུང་ལས།
བདག་གི་དཔའ་བོ་རབ་ཏུ་བསྐུལ། ། ཤྲཱི་ཧེ་རུ་ཀ་ཡ་བིད་མྷེ་བིདྡྷེ་ར་ཛ་ཡ་དྷེ་མ་ཧེ་སྭཱཧཱ། ཞེས་སོ། ། བསྐྱེད་པའི་རིམ་པ་ལ་ཕོ་ཉ་གསུམ་བསྲེ་བ་ནི། བདག་གིས་བསྒོམ་པའི་དཀྱིལ་འཁོར་གྱི་ནི་ཕོ་ཉ་སྔགས་སྐྱེས་སྤྲུལ་པའི་སྐུ་ཡིན་ལ། དེ་ཉིད་འཛམ་བུའི་གླིང་ན་བཞུགས་པའི་ཞིང་སྐྱེས་དངོས་ཡིན། དེ་ཉིད་འོག་མིན་ན་བཞུགས་པའི་ལྷན་སྐྱེས་དངོས་ཡིན་སྙམ་དུ་དགོངས་པའོ། ། དེ་ལྟར་ལཱུ་ཧི་པའི་དོན་འགྲེལ་ན་དངོས་སུ་གསལ་བར་གསུངས་ཤིང་། ནག་དྲིལ་གཉིས་ལ་བརྗོད་པ་གསུམ་ལ་དྲན་པ་གསུམ་གྱི་སྐབས་སུ་བསྲེ། རྣལ་འབྱོར་མ་ལ་ཡེ་ཤེས་པ་ཞུགས་པ་དང་འགྲོ་བ་དག་པའི་རྣལ་འབྱོར་གཉིས་ཀྱི་བར་སྐབས་སུ་བསྲེའོ། །
རྫོགས་རིམ་ལ་ཕོ་ཉ་གསུམ་བསྲེ་བ་ནི། རྩ་རྒྱུད་ལས། དེ་ནི་ཕོ་ཉ་ལེགས་འདྲེས་པས། ། སྒྲུབ་པ་པོ་ཡིས་དངོས་གྲུབ་ཐོབ། ། ཅེས་སོ། ། འདི་ལ་རྗེ་བཙུན་རིན་པོ་ཆེས་དོན་འགྱུར་དུ་མཛད་ནས། ཕོ་ཉ་རྣམ་གསུམ་ལེགས་འདྲེས་པས། ། སྒྲུབ་པ་པོ་ཡིས་དངོས་གྲུབ་ཐོབ། ། ཅེས་གསུངས་ལ། ཕོ་ཉ་གསུམ་ནི།
མཁའ་འགྲོ་རྒྱ་མཚོ་ལས། རྣལ་འབྱོར་མ་ནི་རྣམ་གསུམ་སྟེ། ། ཞིང་སྔགས་ལྷན་ཅིག་སྐྱེས་རང་ངོ་། ། ཞེས་གསུངས་སོ། ། དེའི་དོན་ལ་གཉན་ཕུལ་ཆུང་བས། ལས་ཀྱི་ཕྱག་རྒྱའི་རྫོགས་རིམ་ལ་ཕོ་ཉ་བསྲེ་བར་བཤད་དོ། ། དེས་ན་མ་མཐའ་དབང་དང་བསྐྱེད་རིམ་ལ་བསྲེ། ཡ་མཐའ་ཕོ་ཉའི་ཉམས་ལེན་ལ་བསྲེ། བར་པ་ཆོས་ཀྱི་ཕྱག་རྒྱ་ལ་བསྲེ་བ་སྐབས་ཐོབ་ཡིན་ནོ། ། དེ་ལྟ་བུའི་གདམ་ངག་གི་སྒོ་ནས་རང་རྒྱུད་ལ་ཡི་དམ་ལྷའི་བྱིན་རླབས་བསྡུས་ཏེ་བསྒོམ་པས་ཡི་དམ་ལྷའི་བྱིན་རླབས་མྱུར་དུ་འཇུག་ཅིང་དེ་ལ་བརྟེན་ནས་ཏིང་ངེ་འཛིན་མྱུར་དུ་སྐྱེ་ཞིང་།
ས་ལམ་ཡང་མྱུར་དུ་བགྲོད་པ་སྟེ། རྩ་རྒྱུད་ལས། དེ་ཀུན་འདོད་པའི་གཟུགས་ཅན་ཏེ། ། ཡིད་ཀྱི་ཤུགས་ཀྱི་འཇུག་པར་བྱེད། ། ཅེས་དང་། སེམས་ཅན་རྗེས་སུ་གཟུང་བའི་ཕྱིར། ། ང་ནི་དེ་རུ་རྟག་ཏུ་གནས། ། ཞེས་སོ། ། དེ་ལྟ་བུའི་ཕོ་ཉ་གསུམ་བསྲེས་ཀྱི་སྒོ་ནས་ཤིན་ཏུ་ཟབ་བོ། ། འོ་ན་གསང་མཐའི་ལམ་རིམ་ལ།
ལཱུ་ནག་དྲིལ་གསུམ་ནཱ་རོ་མཁའ་སྤྱོད་དང་བཞི་ཡོད་པ་འདི་བཞིའི་ཟབ་ཁྱད་ཇི་ལྟར་ཡིན་ཞེས་ན། ཁ་ཅིག་ན་རེ། ནག་པོ་པ་མི་ཟབ་སྟེ། མ་མོ་བཅུ་གཉིས་ཕྱག་ལ་བཀོད་པའི་ལུས་དཀྱིལ་བསྒོམ་པས། ས་བཅུ་གཅིག་པ་དང་བཅུ་གཉིས་པའི་ཐོབ་སྐལ་མེད་པའི་ཕྱིར། ལཱུ་ཧི་པ་དེ་བས་སྒྲ་ཚུལ་གྱི་སྒོ་ནས་ཟབ་ལ། དྲིལ་བུ་པ་ལ་མ་མོ་བཅུ་གཉིས་སྙིང་ཁའི་ཕྱི་བསྐོར་ནང་བསྐོར་ལ་བཀོད་པས། ས་བཅུ་གསུམ་གྱི་ཐོབ་སྐལ་ཚང་མ་ཡོད་པའི་ཕྱིར་ཟབ་ཅེས་ཟེར་མོད། དེ་ནི་མ་དག་པ་ཡིན་ཏེ། ནག་པོ་པ་ལའང་ཕྱི་ནང་གི་སྒྲ་ཚུལ་ཡོད་ཅིང་།
ས་བཅུ་གཅིག་པ་དང་བཅུ་གཉིས་པའི་ཐོབ་སྐལ་གྱི་ལུས་དཀྱིལ་གྱི་ཐོབ་སྐལ་ཡོད་པའི་ཕྱིར། རྟགས་གྲུབ་སྟེ། དང་པོ་ནི། དཀྱིལ་ཆོག་ལས། སྒྲ་ཡི་ཚུལ་ལ་ངེས་འབྱུང་ཞིང་། ། དམ་ཚིག་སྤྱོད་པའི་སྤྱོད་ཡུལ་ཅན། ། ཞེས་གསུངས་ལ། རྗེ་བཙུན་གྱིས་ཟབ་མོ་ལུས་དཀྱིལ་སྒྲ་ཚུལ་ལས་བསྐྱེད་པར་བཤད་ཅིང་། གཉན་དང་ནུབ་པ་གཉིས་ཀྱི་ཊཱིཀྐ་ལས། པཎྜི་ཏ་བགྲེས་པོ་རྣམས་མངལ་སྐྱེས་འདི་ལ་ཡང་ལཱུ་ཧི་པ་རྩ་རྐྱང་ལྟར་རྟེན་གཞལ་ཡས་ཁང་དང་རྒྱུ་རྡོ་རྗེ་འཛིན་པ་གཉིས་ཅིག་ཅར་དུ་བསྐྱེད་པར་མཛད་ཅེས་ཕྱིའི་སྒྲ་ཚུལ་བཤད་པས་སོ། །
དེ་བཞིན་དུ་སྡོམ་པ་བཤད་པ་ལས། འདྲེན་པའི་སྟེང་དུ་ཁ་བབས་པ། ། རྒྱ་དང་ལྡན་པའི་རི་བོ་གཟུགས། ། རལ་པའི་རྩ་བར་གནས་པར་བཤད། ། སྣ་ཚོགས་སེམས་ཅན་དོན་བྱེད་པའི། ། སྣ་ཚོགས་རྡོ་རྗེ་རྣམ་པར་བསྒོམ། ། པདྨ་འདབ་མ་སུམ་ཅུ་རྩ། ། དྲུག་ལྡན་པ་ཡིས་གནས་གྲུབ་པ། ། བདུན་པ་དང་ནི་ཉི་མ་ཡིས། ། དཀྱིལ་འཁོར་སྟེང་དུ་འགྲོ་དང་འོང་། །
ཨཱ་ལྀ་ཀཱ་ལྀ་ལྡན་པ་ཡི། ། ཧཱུྃ་ནི་དངོས་པོའི་རྟེན་ཅན་ནོ། ། ཞེས་ནང་སྒྲ་ཚུལ་ཇི་ལྟ་བ་བཞིན་དུ་བཤད་པས་སོ། ། གཉིས་པ་ཡང་གྲུབ་སྟེ། མ་མོ་བཅུ་གཉིས་སྙིང་ཁའི་རྩ་འདབ་བཅུ་དྲུག་ལ་བཀོད་པའི་ནག་པོ་ཊཱིཀ་ཆུང་ཡོད་པ་དང་། མ་མོ་བཅུ་གཉིས་ཕྱག་ལ་བཀོད་པའི་ཊཱིཀ་ཆུང་ཡང་ཡོད། གཉིས་ཀ་ལ་མ་བཀོད་པའི་ནག་པོ་ཊཱིཀ་ཆུང་ཡང་ཡོད་ལ། ས་སྐྱ་པའི་དགོངས་པ་ནི། ལྷ་སུམ་ཅུ་རྩ་བདུན་ལུས་ལ་བཀོད་པ་ཡིན་ཏེ། དཔྱིད་དང་ཐུན་མོང་བའི་སྔགས་རིམ་ལས།
ཕྱི་ཧེ་རུ་ཀ་ཡབ་ཡུམ་ལ་ནང་ལྷ་སུམ་ཅུ་རྩ་བདུན་རང་ཡིན་སྙམ་དུ་བསྒོམ། ཞེས་གསུངས་ལ། བཤད་སྦྱར་ལས། གོ་ཆ་ཆེན་པོ་ལྷ་སུམ་ཅུ་རྩ་བདུན་ལུས་ལ་བཀོད་ལ་ཞེས་གསུངས་སོ། ། བདག་བསྐྱེད་ཀྱི་མཇུག་གི་དཔའ་བོའི་གོ་ཆ་དང་། དཔའ་མོའི་གོ་ཆ་ནི་ཕྱིའི་ཧེ་རུ་ཀ་ལ་བཀོད་པ་ཡིན་ལ། གོ་ཆ་ཆེན་པོའི་སྐབས་སུ་སྔར་གྱི་ལུས་དཀྱིལ་གསལ་བཏབ་པའམ། ཡང་ན་ལུས་དཀྱིལ་གྱི་ལྷ་རྣམས་ཞུ་ནས་རྩ་ཁམས་རོ་གཅིག་ཏུ་འདྲེས་པས་བར་ཆད་གང་གིས་ཀྱང་མི་ཚུགས་པར་བསྒོམ་པའོ། ། དཔྱིད་ཀྱི་ཐིག་ལེའི་ལེའུ་དང་པོར། རང་གི་ཕུང་ཁམས་སྐྱེ་མཆེད་ཀྱི་ལྷ་བཅུ་བདུན་བསྟན།
དེ་ནས་གཉིས་པ་མན་ཆད་ཀྱིས་རྐང་མཐིལ་རླུང་། སུམ་མདོ་མེ་ལ་སོགས་པའི་རྟེན་གཞལ་ཡས་ཁང་དང་། བརྟེན་པ་རྩ་སོ་བདུན་ལྷ་སོ་བདུན་གྱི་ངོ་བོར་བསྟན་ཅིང་། མདོར་ན་ལུས་དཀྱིལ་ལྷ་ཚང་མ་བསྟན་ལ། གཉན་གྱི་སྙིང་ཁའི་རྩ་བཅུ་དྲུག་པོ་མ་མོ་བཅུ་གཉིས་སོ་ཞེས་བཤད་དོ། ། རྡོ་རྗེ་མཁའ་འགྲོ་ལས། བུད་མེད་རྩ་ལས་ངོས་འབྱུང་ཞིང་། ། གང་ཡིན་བཅུ་དྲུག་རྩ་ལས་སྐྱེས། ། ཞེས་པའི་གོང་མཆན་དུ། སྙིང་ཁའི་རྩ་བཅུ་དྲུག་ལ་བུད་མེད་བཅུ་གཉིས་བསྒོམ་པར་བཤད་དོ། །
དེའང་མཁའ་འགྲོ་མ་ལ་འདབ་མ་གཉིས། གཤིན་རྗེ་འཇོམས་མ་ལ་གཉིས་སོ། ། རྩ་བཅུ་དྲུག་པོ་འདི་སམྦུ་ཊི་ལས་ལྟེ་བར་སྦྱར་ཏེ་བཤད། མཁའ་འགྲོ་རྒྱ་མཚོར་མགྲིན་པ་ལ་བཤད་དོ། ། དཀྱིལ་ཆོག་གི་གཞུང་ལས། གྲུབ་པའི་རྣལ་འབྱོར་མ་རྣམ་བཞི། ། ཕྱི་དང་ནང་དུ་ཡང་དག་གནས། ། ཞེས་པའི་གོང་མཆན་དུ། སྙིང་ཁའི་ལྟེ་བའི་ཕྱོགས་ཀྱི་འདབ་མ་བཞི་ལ་རྣལ་འབྱོར་མ་བཞི་བསྒོམ་པར་བཤད། ཨ་བྷི་དྷ་ན་ལས།
སྙིང་ཁའི་ཡེ་ཤེས་འཁོར་ལོ་ལས། ། ཁ་གདོང་ལ་སོགས་ཡོངས་བསྐོར་ཏེ། ། རྩིབས་བརྒྱད་འཁོར་ལོའི་དབུས་སུ་ནི། ། གཡས་དང་གཡོན་དུ་བསྐོར་བྱས་ཏེ། ། དུར་ཁྲོད་དང་ནི་ཉེ་དུར་ཁྲོད། ། ཅེས་སྙིང་ཁ་ལ་བསྒོམ་པར་བཤད། ཡང་དཔྱིད་ཐིག་ཏུ། གོང་གི་ངག་ལྡན་སྒོ་མ་ནི། ། མཁའ་འགྲོ་མ་ནི་རྣམ་པ་བཞི། ། རྩ་ཡི་སྒོ་རུ་བྱ་གདོང་མ། །
དེ་མ་ཐག་ཏུ་འུག་གདོང་མ། ། གྲྭ་རུ་གཤིན་རྗེ་རྟེན་མ་འོ། ། ཞེས་གསུངས། དེའི་ཐད་དུ་ས་ཆེན་གྱིས་རྣལ་འབྱོར་མ་བཞི་སྙིང་ཁའི་ཕྱོགས་ཀྱི་རྩ་འདབ་བཞི་ལ་བཀོད་ནས། སྒོ་མཚམས་མ་བརྒྱད་སྣ་བུག་གཉིས་ཕྱོགས་གཅིག་ཏུ་བྱས་པའི་བུག་པ་བརྒྱད་ལ་བསྒོམ་པར་བཤད་དོ། ། གསང་བའི་དེ་ཁོ་ན་ཉིད་ལས། སྤྱི་བོར་ཡང་དག་བྱུང་བ་ནི། ། རྩ་ནི་སྤྱི་བོར་སྐྱེས་ཞེས་བརྗོད། ། རྣལ་འབྱོར་མ་རྩ་སུམ་ཅུ་དྲུག ། ཞེས་གསུངས་པས་སྤྱི་བོའི་ནང་བསྐོར་ལ་རྩ་འདབ་བཞི།
ཕྱི་བསྐོར་ལ་སོ་གཉིས། དེ་ལ་རོ་རྐྱང་ཀུན་འདར་མ་གསུམ་ཁྱབ་བྱེད་ཡིན་པས་ལོགས་སུ་མི་བགྲངས། ཉེར་བཞི་རྣལ་འབྱོར་མ་ཉེར་བཞིའི་ངོ་བོར་ཡིན་པས་ཡུལ་ཉེར་བཞི་ལ་ཟུག ལྷག་མ་ལྔ་ནི། འཁྲིག་མ་དང་། འཁྲིས་གཟུགས་མ་དང་། བདུད་རྩིའི་བུ་མོ་དང་། འདུལ་བྲལ་མ་དང་། གཏུམ་མོའོ། ། དང་པོ་ལ་རྩེ་མོ་གཉིས་སུ་གྱེས་པ་མིག་གཡས་པ་དང་།
གཡོན་པ་ལ་རེ་རེ་སྟེ། དེ་ལ་རིམ་བཞིན་གཤིན་རྗེ་བརྟན་མ་དང་ཕོ་ཉ་མ་གཉིས་འགོད། གཉིས་པ་ལ་རྩེ་མོ་གཉིས་རྣ་བ་གཡས་གཡོན་དུ་ཟུག་པ་ལ་གཤིན་རྗེ་མཆེ་བ་མ་དང་འཇོམས་མའོ། ། གསུམ་པ་སྣ་བུག་ལ་ཟུག་པ་ལ་འུག་གདོང་མའོ། ། བཞི་པ་ཁྭ་ལ་ཁྭ་གདོང་མའོ། ། ལྔ་པ་ལ་རྩེ་མོ་གཉིས་གྱེས་པའི་གཅིག་གསང་གནས་ལ་ཕག་གདོང་མའོ། ། གཅིག་གཤང་ལམ་ལ་ཟུག་པ་ལ་ཁྱི་གདོང་མའོ། ། དེ་བཞིན་དུ་རིམ་བཞི་ལམ་བསློང་ལས་བཤད་ལ། མཁའ་འགྲོ་རྒྱ་མཚོ་ལས་ཀྱང་། སྙིང་ཁར་གྲགས་པ་ཇི་ལྟར་གསུངས། །
སྒོ་དགུར་ཇི་ལྟར་འབྱུང་བ་འོ། ། མིག་ལ་སོགས་པའི་སྦུབ་རྣམས་ནས། ། ཡུལ་ལ་སོགས་པར་འཇུག་པར་བྱེད། ། ཅེས་གསུངས་སོ། ། དེ་ལྟར་བུག་པ་ལ་བཀོད་པ་དང་། སྙིང་ཁ་ལ་བཀོད་པ་གཉིས་རྩ་རྩེའི་ཁྱད་པར་མ་གཏོགས་དོན་གཅིག་པ་ཡིན་ཏེ། རྡོ་རྗེ་ཕྲེང་བ་ལས། ཆོས་ཀྱི་འཁོར་ལོ་སྐལ་བ་བཟང་། ། ཐམས་ཅད་བདག་ཉིད་རྟག་ཏུ་བཞུགས། ། དེ་ལྟར་འདབ་མ་ལས་སྐྱེས་པས། །
རྣམ་ཤེས་བརྒྱད་ནི་ཀུན་རྫོབ་པ། ། ཞེས་སོ། ། སྙིང་ཁའི་ཕྱི་བསྐོར་འདབ་བརྒྱད་ནི་རྣམ་ཤེས་ཚོགས་བརྒྱད་ཀྱི་རྩ་ཡིན་ལ། རྩེ་མོ་མིག་ལ་སོགས་པའི་བུག་པ་རྣམས་ལ་ཟུག་པར་བདག་མེད་བསྟོད་འགྲེལ་དུ་བཤད་ལ། རྗེ་བཙུན་གྱི་མ་མོ་བརྒྱད་ནི་སྙིང་ཁའི་རྩ་འདབ་བརྒྱད་ལ་འགོད་ཅེས་བཤད་ལ། དཀར་གྱི་ཐུང་སྤྱོད་དང་ཉེ་བའི་ཐུང་སྤྱོད་ནི་སྙིང་ཁའི་ཕྱི་བསྐོར་དུ་བུག་པ་བརྒྱད་ལའོ། ། ཞེས་གསུངས་སོ། ། རྗེ་བཙུན་གྱི་བདེ་མཆོག་དང་ཀྱཻ་རྡོར་གཉིས་རྩ་བའི་རྩ་རྩེའི་ཁྱད་པར་ལས་མེད་དེ། བདེ་མཆོག་ལས་བོལ་ལ་སིནྡྷུ་ཟེར། ཀྱཻ་རྡོར་བ་མིག་ལ་སིནྡྷུ་ཟེར་བ་ལྟ་བུའོ། །
ཞེས་གསུངས་སོ། ། དེ་ལྟར་བྱས་ན་མ་མོ་བཅུ་གཉིས་ཕྱག་ལ་མ་བཀོད་པའི་ཊཱིཀ་ཆུང་ལ། རྡོ་རྗེ་མཁའ་འགྲོ་དང་། དཔྱིད་ཐིག་དང་། གཉན་གྱི་སྒྲུབ་ཐབས་ཀྱི་གཞུང་དང་། ལམ་བསློང་དང་། མཁའ་འགྲོ་རྒྱ་མཚོ་དང་འཕགས་པ་རྣམས་ཀྱིས་བཤད་པ་ལྟར་གྱིས་གདམ་ངག་སྦྱར་ནས་མ་མོ་སྙིང་ཁ་ལ་བཀོད་པའི་ལུགས་ཀྱི་ཊཱིཀྐ་ཆུང་ངུར་འགྱུར་ལ། ཡང་གཞུང་དེ་ཉིད་ལ། རྩ་རྒྱུད་ལས། ཧེ་རུ་ཀ་དཔལ་ཡང་དག་སྦྱོར། །
ཞེས་དང་བླ་མ་ལས། གླང་ཆེན་མ་རྟོགས་འཁྱུད་མ་རྟོགས། ། མ་མོ་བརྒྱད་པོ་རྣམས་ཀྱིས་ཐབས། ། ཞེས་དང་། སྦྱིན་སྲེག་གི་གཞུང་དང་། སྡོམ་པ་བཤད་པ་དང་། བཤད་སྦྱར་དང་། ས་སྐྱ་པའི་སྦྱིན་སྲེག་དང་། འཕགས་པའི་སྒྲུབ་ཐབས་ནས་འབྱུང་བ་ལྟར་ཁྱད་ཆོས་སྦྱར་ན། མ་མོ་ཕྱག་ལ་བཀོད་པའི་ཊཱིཀ་ཆུང་དུ་འགྱུར་བ་ཡིན་ནོ། །
འདི་ལ་ཕྱི་གཞལ་ཡས་ཁང་དང་། རྒྱུ་རྡོ་རྗེ་འཛིན་པ་ཅིག་ཅར་དུ་བསྐྱེད། སྙོམས་པར་ཞུགས་པ་ལས་ཐིག་ལེའི་གོང་བུར་ཞུ། དེ་གླུས་བསྐུལ་ཏེ་འབྲས་བུ་རྡོ་རྗེ་འཛིན་པར་བསྐྱེད། དཀྱིལ་འཁོར་རྒྱལ་མཆོག་གི་ལྷ་མངལ་དུ་བསྐྱེད་ལ་ཕྱིར་སྤྲོས། ནང་སྒྲ་ཚུལ་གྱི་རྟེན་འབྲེལ་ལས་ལུས་དཀྱིལ་བསྐྱེད། མ་མོ་ཕྱག་ལ་བཀོད། གཙོ་བོའི་ཞལ་དང་ཕྱག་མཚན་ལཱུ་ཧི་པ་བཞིན་དང་། འཁོར་ཡང་ཕྱག་བཞི་པར་བསྐྱེད། དེའི་ཚེ་ས་བཅུ་གཅིག་པ་དང་བཅུ་གཉིས་པ་ཐོབ་སྐལ་ནང་སྒྲ་ཚུལ་གྱིས་ཆོད་དེ།
སྤྱི་བོ་ན་གནས་པའི་རྩ་སོ་དྲུག་རྣལ་འབྱོར་མ་སོ་དྲུག་གི་ངོ་བོར་རི་རབ་ཀྱི་སྟེང་གི་པདྨ་ཡིན་ལ། ནང་གི་ཁམས་སོ་བདུན་དཔའ་བོའི་ངོ་བོ་ཉི་ཟླ་བསྐྱེད་པའི་དབྱངས་གསལ་ལོ། ། ཀླད་པ་དང་ཀླད་ཁྱིམས་ནི་ཉི་ཟླའོ། ། ནང་སྒྲ་ཚུལ་ལས་ལུས་དཀྱིལ་བསྐྱེད་ཀྱང་། མ་མོ་ཕྱག་ལ་བཀོད་པའི་ཁྱབ་པ་མེད་དེ། ཀླད་པ་དཀར་པོ་ཟླ་བ་ཀླད་ཁྱིམ་དམར་པོ་ཉི་མ་ཞེས་པའི་མན་ངག སྔོན་ཆད་མ་མོ་རྣམས་སྙིང་ཁའམ། བུག་པ་བརྒྱད་ལ་འགོད་དེ། དེ་ལྟར་དུ་དམར་ཆོས་ཀྱི་རྒྱལ་པོས་བཤད་དོ། ། སྤུ་ཧྲང་མར་དོ་བ་ནི་རྣལ་འབྱོར་མ་བཞི་སྙིང་ཁའི་ཕྱོགས་བཞི་ལ་སྒོ་མཚམས་མ་བུག་པ་ལ་འགོད་པར་བཤད།
དཔལ་ལྡན་ཨ་དེ་ཤས་་་་་ཞེ་སྡང་མེད་པ་གཙོ་བོ་ཡབ་ཡུམ་སྤྱི་བོ་དང་གནས་སུ། རྣལ་འབྱོར་མ་བཞི་འཁོར་བ་བར་པ་གསུམ་ལ། སྒོ་མཚམས་བརྒྱད་བུག་པ་ལ་འགོད་པའི་ལུས་དཀྱིལ་ཡང་འདུག་གོ ། རང་ལུགས་ཀྱི་ཟབ་ཁྱད་ལ། ཆོས་རྗེ་སངས་རྒྱས་དཔལ་བཟང་པའི་གསུང་གིས། སྦྱང་གཞི་ལ་གནད་དུ་བསྣུན་ཚུལ་གྱི་སྒོ་ནས་ཟབ་ཁྱད་འདོན་གྱི། ལྷ་གྲངས་ཀྱི་སྒོ་ནས་མ་ཡིན་ནོ། ། ནག་པོ་པ་ནི་ཕྱི་རྟོག་རྟགས་སེམས་ལ་གནད་དུ་བསྣུན། ནང་ཟབ་མོའི་ལུས་ལ་ཞར་བྱུང་གི་ཚུལ་གྱིས་གནད་དུ་བསྣུན་པས་མི་ཟབ་པ་ཡིན་ཏེ། ས་སྐྱ་པ་ཆེན་པོས་འདི་ནི་ཕྱི་གཙོ་བོ།
ནང་ཞར་བྱུང་གི་ཚུལ་གྱིས་བསྒོམ་ཞེས་གསུངས། སེམས་དཔའ་ཆེན་པོའི་གསུང་གིས་ཕྱི་བསྐྱེད་རིམ་རྟོག་རྟགས་སེམས་ལ་གནད་དུ་བསྣུན་པས་མི་ཟབ་ལ། ལུས་དཀྱིལ་ནི་ལུས་ལ་གནད་དུ་བསྣུན་པས་ཟབ་པ་ཡིན་གསུངས། ལཱུ་ཧི་པ་ནི་ཕྱི་ནང་གཉིས་ལ་ཆ་མཉམ་དུ་གནད་དུ་བསྣུན་པས་འབྲིང་། དྲིལ་བུ་པ་ནི་ཕྱིའི་སྤྲོས་པ་ཐམས་ཅད་སངས་བཅད་ནས། ནང་འབའ་ཞིག་ལ་གནད་དུ་བསྣུན་པས་ཤིན་དུ་ཟབ་པ་ཡིན་ཅིང་། ནཱ་རོ་མཁའ་སྤྱོད་དབང་བཞིའི་དོན་ཐམས་ཅད་བསྐྱེད་རིམ་གྱི་སྟེང་དུ་ཚང་བར་ཉམས་སུ་ལེན་པས་ཟབ་དོན་མཐར་ཐུག་པ་ཡིན་ཏེ། རྡོ་རྗེ་འཆང་གིས་་་་་་དབང་བཞིའི་དོན་ལྡན་བསྐྱེད་རིམ་ཟབ་མོའི་ལམ། ། ཐུན་བཞིར་བསྒོམ་ཞིང་གུས་པས་གསོལ་བཏབ་པས། ། སྐུ་བཞི་དབྱེར་མེད་ཟུང་འཇུག་བདེ་བའི་སྐུ། །
མཁའ་སྤྱོད་སྐུ་ཡིས་བྱིན་གྱིས་བརླབ་ཏུ་གསོལ། ། ཞེས་གསུངས་སོ། ། དཔའ་བོ་ཐམས་ཅད་ཟླ་བའི་དཀྱིལ། དཔའ་མོ་ཐམས་ཅད་སྔགས་འབྲས་བུའི་རྣམ་པར་བསྒོམ་པ་ཡིན་གསུངས་སོ། ། ཟབ་ཁྱད་དེ་དང་ལྡན་པའི་ལམ་རིམ་འདི་ཉམས་སུ་ལེན་པ་ལ། ཡིད་ཆེས་རྣམ་པ་བཞི་སྐྱེ་དགོས་ཏེ། བླ་མ་ལ་ཡིད་ཆེས་པ་དང་། རང་གི་ཉམས་མྱོང་ལ་ཡིད་ཆེས་པ་དང་། བསྟན་བཅོས་ལ་ཡིད་ཆེས་པ་དང་། ལུང་ལ་ཡིད་ཆེས་པའོ། །
དང་པོ་ལ་བླ་མ་བརྒྱུད་པའི་རྣམ་ཐར་ཉན་པའི་སྒོ་ནས་མོས་གུས་བསྒོམ་པ་སྟེ། དེ་ལ་སྟོན་པ་ཧེ་རུ་ཀའི་བྱོན་ཚུལ་ནི། རྗེ་བཙུན་ཆེན་པོས་མཛད་པ། བླ་མ་ཞང་བྱ་རུ་བས་མཛད་པ། ཆོས་རྗེ་སངས་རྒྱས་དཔལ་བཟང་གིས་མཛད་པ་རྣམས་སོ། ། ཕྱག་ན་རྡོ་རྗེའི་རྣམ་ཐར་ནི་སྟོན་པ་རྡོ་རྗེ་འཆང་ཉིད་ཀྱིས་རྣམ་ཐར་ལས་ལོགས་སུ་མི་འབྱུང་སྟེ་རྡོ་རྗེ་འཆང་གི་རྣམ་འཕྲུལ་ཡིན་པའི་ཕྱིར། བྲམ་ཟེ་ཆེན་པོ་མན་ཆད་ལ་གྲུབ་ཆེན་ལཱུ་ཧི་པའི་རྣམ་ཐར་གཉན་བསོད་ནམས་རྡོ་རྗེའི་འབྲུ་འབུམ་ན་བཞུགས། དྲིལ་བུ་པའི་རྣམ་ཐར་རྗེ་བཙུན་རྩེ་མོའི་སྒྲུབ་ཐབས་ན་བཞུགས། ནག་པོ་པའི་རྣམ་ཐར་བཤད་སྦྱར་ན་བཞུགས། མལ་ལོ་ཡན་ཆད་བརྒྱུད་པ་ཐམས་ཅད་ཀྱི་རྣམ་ཐར་ཕྱོགས་གཅིག་ཏུ་བསྡེབས་པ་ཤར་པ་རྡོ་རྗེ་འོད་ཟེར་གྱིས་མཛད་པ་འདིའི་ལུང་རྒྱུན་ཡོད།
གཞན་ནུབ་པ་རིགས་འཛིན་གྲགས་ཀྱིས་མཛད་པ། དམར་ཆོས་རྒྱལ་བས་མཛད་པ། འབྲིང་འཚམས་ཀྱི་ལྷ་རྗེ་དཔལ་གྱི་རྒྱལ་མཚན་གྱིས་མཛད་པ་རྣམས་ཡོད་དོ། ། ཉམས་མྱོང་ཚད་མ་ནི། བླ་མ་དེ་རྣམས་ཀྱིས་གདམ་ངག་ཉམས་སུ་བླངས་པས་རང་རྒྱུད་ལ་སྐྱེས་པའི་ཏིང་ངེ་འཛིན་ཡིན་ནོ། ། བསྟན་བཅོས་ལ་ཡིད་ཆེས་པ་ནི། རང་རྒྱུད་ལ་སྐྱེས་པའི་ཏིང་ངེ་འཛིན་དེ་གྲུབ་ཆེན་ལཱུ་ནག་དྲིལ་གསུམ་གྱི་གཞུང་དང་སྦྱར་བའི་བཤད་པའོ། ། དེའང་བདེ་མཆོག་རྩ་བཤད་ཀྱི་རྒྱུད་དང་སྦྱར་བའི་བཤད་པ་མཛད་པ་ལ་ལུང་ཚད་མའི་ཆོས་བསྐོར་རོ། ། དེ་ལ་སྟོན་པ་ཧེ་རུ་ཀའི་བྱོན་ཚུལ་ལ་བཞི་སྟེ། ཧེ་རུ་ཀ་ཇི་ལྟར་བྱོན་པའི་ཚུལ།
དེས་རྩ་བཤད་ཀྱི་རྒྱུད་ཇི་ལྟར་གསུངས་པའི་ཚུལ། འགྲེལ་བྱེད་གཞན་གྱིས་ཇི་ལྟར་བཀྲལ་བའི་ཚུལ། བྱེ་བྲག་སྙིང་པོར་གྱུར་པའི་ལམ་སྲོལ་ངོས་བཟུང་བའོ། ། དང་པོ་ལ་སྟོན་པ་ཐམས་ཅད་མཁྱེན་པའི་བྱོན་ཚུལ་དང་། སྟོན་པ་ཧེ་རུ་ཀའི་བྱོན་ཚུལ་ལོ། ། དང་པོ་ནི། མདོ་སྡེ་བསྐལ་བཟང་ལས། དང་པོར་བྱང་ཆུབ་མཆོག་ཏུ་ཐུགས་བསྐྱེད་ཅིང་། ། བསྐལ་པ་གྲངས་མེད་གསུམ་དུ་ཚོགས་བསགས་ནས། ། བར་དུ་གཅོད་པའི་བདུད་བཞི་འཇོམས་མཛད་པའི། །
བཅོམ་ལྡན་སེང་གེ་དེ་ལ་ཕྱག་འཚལ་ལོ། ། ཞེས་པ་ལྟར་ངེད་རང་གི་སྟོན་པ་ཐམས་ཅད་མཁྱེན་པ་འདི་ཉིད་ཀྱིས་དང་པོ་བསྐལ་པ་དཔག་ཏུ་མེད་པའི་སྔོན་རོལ་དུ་སྨོན་པ་དང་འཇུག་པའི་བདག་ཉིད་ཅན་གྱིས་བྱང་ཆུབ་ཀྱི་མཆོག་ཏུ་ཐུགས་བསྐྱེད་ཅིང་། བར་དུ་བསྐལ་པ་གྲངས་མེད་གསུམ་དུ་བསོད་ནམས་དང་ཡེ་ཤེས་ཀྱིས་ཚོགས་རྒྱ་ཆེན་པོ་བསགས་ཏེ། མཐར་སྲོད་ལ་ལྷའི་བུའི་བདུད་བཅོམ། ཐོ་རངས་ངེས་དོན་ལ་འོག་མིན་དུ་མངོན་པར་རྫོགས་པར་སངས་རྒྱས་ཏེ། གདུལ་བྱ་ས་བཅུའི་བྱང་ཆུབ་སེམས་དཔའ་རྣམས་ཀྱི་དོན་མཛད། དྲང་དོན་དུ་འཛམ་གླིང་བྱེ་བ་ཕྲག་བརྒྱར་སྤྲུལ་པ་བྱེ་བ་ཕྲག་བརྒྱའི་སྐུ་སྤྲུལ་ནས། ཡུལ་ཝ་ར་ན་སི་ལ་སོགས་པར་ཆོས་ཀྱི་ཕུང་པོ་བསམ་གྱིས་མི་ཁྱབ་པ་གསུངས་པ་དེ་བསྡུ་ན་གསུང་རབ་ཡན་ལག་བཅུ་གཉིས། དེ་ཡང་སྡེ་སྣོད་རིན་པོ་ཆེ་རྣམ་པ་གསུམ་དུ་འདུས་ཏེ། ཇི་སྲིད་མདོ་ཞེས་དང་།
སྤྱོད་ལམ་ལ་སོགས་བྱེ་བྲག་ཆོས། ། ཞེས་སོགས་ཀྱི་དོན་ཡིན་ནོ། ། གཉིས་པ་སྟོན་པ་ཧེ་རུ་ཀའི་བྱོན་ཚུལ་ལ་གསུམ་སྟེ། དུས་ནམ་བྱོན། གནས་གང་དུ་བྱོན། ཚུལ་ཇི་ལྟར་བྱོན་པའོ། ། དང་པོ་ནི། མཁའ་འགྲོ་རྒྱ་མཚོ་ལས། རྩོད་པའི་དུས་ཀྱི་ནང་དུ་ནི། ། བཅོམ་ལྡན་མཐའ་ཡས་པས་འདི་གསུངས།
ཤཱཀྱ་སེང་གེས་གསུངས་པའི་རྒྱུད། ། རྣལ་འབྱོར་ཕ་རོལ་ཆེར་སོན་པའོ། ། ཞེས་གསུངས་པས་རྩོད་པའི་དུས་སུ་བྱོན་ནོ། ། གཉིས་པ་ནི་བླ་མ་ཞང་བྱ་རུ་བས་གསུངས་པའི་འཛམ་བུའི་གླིང་དབུས་དྲང་པོར་བདེ་ཆེན་འཁོར་ལོའི་གནས། དེའི་ཕྱི་བསྐོར་བརྒྱད་ལ་པུ་ལ་སོགས་པའི་གནས་བརྒྱད། དེའི་ཕྱི་རོལ་དུ་ཀ་ལ་སོགས་པའི་གནས་བརྒྱད། དེའི་ཕྱི་བསྐོར་དུ་པྲེ་ལ་སོགས་པའི་གནས་བརྒྱད། དེའི་ཕྱི་རོལ་འཛམ་བུའི་གླིང་འདིའི་ཕྱོགས་མཚམས་བརྒྱད་དུ་དུར་ཁྲོད་བརྒྱད་ཆགས་ཞེས་བཤད། ལུས་དཀྱིལ་འགོད་ཚུལ་དང་བསྟུན་ན། མ་མོ་ནང་གི་དུར་ཁྲོད་དུ་བསྒོམ་པ་དང་མཐུན་པས་ཤིན་ཏུ་ལེགས་གསུངས།
རྗེ་བཙུན་རིན་པོ་ཆེས་གསུང་གིས། རི་རབ་ཀྱི་རྩེར་བདེ་ཆེན་ལྷ་བཅུ་གསུམ་གྱི་གནས་དང་། འཛམ་བུའི་གླིང་གི་ཕྱོགས་མཚམས་རྣམས་སུ་ཡུལ་ཉེར་བཞི་གདོད་མ་ནས་གནས་གསུངས་ཏེ།

མ་མོ་སྙིང་ཁ་ལ་བཀོད་པ་དང་མཐུན་ནོ། ། གསུམ་པ་ཚུལ་ཇི་ལྟར་བྱོན་པ་ལ་གསུམ། གདུལ་བྱ་དབང་ཕྱུག་གི་བྱུང་ཚུལ། འདུལ་བྱེད་ཧེ་རུ་ཀའི་བྱོན་ཚུལ། དེས་དེ་ཇི་ལྟར་བརྟུལ་ཚུལ་ལོ། ། དང་པོ་ནི། གདུལ་བྱ་དང་འདུལ་བྱེད་གཉིས་ཀྱང་བརྟན་གཡོ་ཐམས་ཅད་ཀྱི་བདག་ཉིད་དཔལ་ཧེ་རུ་ཀར་དབྱེར་མེད་དེ། ཁ་སྦྱོར་ལས། ཁམས་གསུམ་དག་ནི་མ་ལུས་པ། ། སྒྲུབ་པ་པོ་ལ་ཕན་པའི་ཕྱིར། ། རྡོ་རྗེ་སེམས་དཔའ་རྣམ་པར་སྤྲུལ། །
ཞེས་སོ། ། བརྟན་གཡོ་ཐམས་ཅད་ཀྱི་བདག་ཉིད་དཔལ་ཧེ་རུ་ཀས་བཅོམ་ལྡན་འདས་རྡོ་རྗེ་འཆང་ཉིད་སྤྲུལ། དེས་དྲག་པོ་དབང་ཕྱུག་ཆེན་པོ་སྤྲུལ་ཏེ། རི་རབ་ཀྱི་རྩེར་དྲག་པོ་དབང་ཕྱུག་མདོག་ནག་ཞལ་བཞི་ཕྱག་བཅུ་གཉིས་པ་སྐུ་ལ་ཐལ་བས་བྱུགས་པ། ཡུམ་ལྷ་མོ་ཨུ་མ་དང་མཉམ་པར་སྦྱོར་བ་དེའི་སྐུ་གསུང་ཐུགས་ཡོན་ཏན་འཕྲིན་ལས་དང་བཅས་པའི་སྤྲུལ་པ་ལ་དྲག་པོ་ཉི་ཤུ་རྩ་བཞི་ལ་སོགས་པ་བྱུང་སྟེ། གསང་བ་འདུས་པ་ལ་ལ། སྐུ་ཡི་སྤྲུལ་པ་ཚངས་པ་ཆེ། ། གསུང་གི་སྤྲུལ་པ་དབང་ཕྱུག་སྟེ། ། ཐུགས་ཀྱི་སྤྲུལ་པ་ཁྱབ་འཇུག་གོ ། ཞེས་གསུངས་པ་ལྟར་དབང་ཕྱུག་གི་ཡོན་ཏན་ང་རྒྱལ་དང་སེར་སྣ་ཡིན་ལ།
དེའི་སྤྲུལ་པ་སེར་སྣ་ཤས་ཆེ་བའི་མུན་པ་དང་། ཉེ་བའི་མུན་པ། སྒྲ་གཅན་དང་། ཉེ་བའི་སྒྲ་གཅན་བཞིའོ། ། འཕྲིན་ལས་ཕྲག་དོག་གི་སྤྲུལ་པ་ལ་མིའམ་ཅིའི་བུ་མོ་བརྒྱད་དེ་བཅུ་གསུམ་རི་རབ་ཀྱི་རྩེ་མོར་བྱུང་། ཐུགས་ཀྱི་སྤྲུལ་པ་ཁྱབ་འཇུག དེའི་སྤྲུལ་པ་མཁའ་སྤྱོད་ཀྱི་འཇིགས་བྱེད་ཆེན་པོ་བརྒྱད་ནི། སྟེང་ནམ་མཁའི་ཕྱོགས་ནས་སུམ་ཅུ་རྩ་གསུམ་གྱི་ལྷའི་དཔོན་པོ་བཞི་ཆུང་མ་དང་བཅས་པ་བྱུང་སྟེ་ཐུགས་འཁོར་གྱི་ཕྱོགས་ཀྱི་གནས་བཞི་བཟུང་། དེ་ལ་ལྷའི་སྐད་དུ་གནས་ཞེས་མིང་བཏགས་སོ། ། ཡང་ལྷའི་གཡོག་པོ་བཞི་ཆུང་མ་དང་བཅས་པ་བྱུང་ནས་མཚམས་ཀྱི་གནས་བཞི་བཟུང་།
འདི་རྒྱལ་ཆེན་བཞིའི་རིགས་ཀྱི་ལྷ་ཡིན་པས། དྲི་ཟའི་སྐད་དུ་ཉེ་བའི་གནས་ཞེས་མིང་བཏགས། བྱང་ཕྱོགས་ནས་གནོད་སྦྱིན་གྱི་དཔོན་པོ་གཉིས་ཆུང་མ་དང་བཅས་པ་བྱུང་སྟེ། གསུང་འཁོར་གྱི་གནས་ཤར་དང་བྱང་བཟུང་། ཁོ་རང་གི་སྐད་དུ་ཞིང་ཞེས་མིང་བཏགས། གཡོག་པོ་གཉིས་ཆུང་མ་དང་བཅས་པ་བྱུང་ནས་ནུབ་དང་ལྷོ་བཟུང་སྟེ་ཉེ་བའི་ཞིང་ངོ་། ། སྲིན་པོའི་དཔོན་པོ་གཉིས་ཆུང་མ་དང་བཅས་པ་བྱུང་ནས་བྱང་ཤར་དང་ཤར་ལྷོ་བཟུང་། ཁོ་རང་གི་སྐད་དུ་ཚནྡྷོ་ཞེས་པའི་མིང་བཏགས། གཡོག་པོ་གཉིས་ཆུང་མ་དང་བཅས་པ་བྱུང་ནས་ལྷོ་ནུབ་དང་ནུབ་བྱང་བཟུང་། ཁོ་རང་གི་སྐད་དུ་ཉེ་བའི་ཚནྡྷོ་ཞེས་མིང་བཏགས།
འདི་ཆགས་ཅན་དབང་ཕྱུག་གི་སྤྲུལ་པ། ས་སྟེང་ནས་འོང་ནས་ས་སྟེང་དུ་སྤྱོད་པར་བྱེད་པ། ས་སྤྱོད་ཀྱི་འཇིགས་བྱེད་ཆེན་པོ་བརྒྱད་ཅེས་བྱའོ། ། གཏི་མུག་ཅན་ཚངས་པའི་སྤྲུལ་པ་ས་འོག་གི་འཇིགས་བྱེད་ཆེན་པོ་བརྒྱད་དེ། རྒྱ་མཚོའི་ནང་ནས་ཀླུའི་དཔོན་པོ་གཉིས་ཆུང་མ་དང་བཅས་པ་དང་། གཡོག་པོ་གཉིས་ཆུང་མ་དང་བཅས་པ་བྱུང་ནས་རིམ་པ་བཞིན་སྐུ་འཁོར་གྱི་གནས་ཕྱོགས་བཞི་བཟུང་། རང་སྐད་དུ་འདུལ་བ་དང་ཉེ་བའི་འདུལ་བ་ཞེས་མིང་བཏགས་སོ། ། ཡང་རི་རབ་ཀྱི་ཁོང་སེང་ནས་ལྷ་མ་ཡིན་གྱི་དཔོན་པོ་གཉིས་ཆུང་མ་དང་བཅས་པ་དང་གཡོག་པོ་གཉིས་ཆུང་མ་དང་བཅས་པ་བྱུང་ནས་མཚམས་བཞི་བཟུང་། རང་སྐད་དུ་དུར་ཁྲོད་དང་ཉེ་བའི་དུར་ཁྲོད་ཅེས་མིང་བཏགས་སོ། ། དེ་དག་ཀྱང་ཐུགས་ཀྱི་བརྒྱད་ཞེ་སྡང་ཅན་དྲག་པོའི་ཉམས་དང་ལྡན་ལ།
གསུང་གི་བརྒྱད་འདོད་ཆགས་ཅན་ཆགས་པའི་ཉམས་དང་ལྡན་པ། སྐུའི་བརྒྱད་ནི་གཏི་མུག་ཅན་ཞི་བའི་ཉམས་དང་ལྡན་པ་སྟེ། ཨ་བྷི་དྷ་ན་ལས། ཐུགས་ཀྱི་འཁོར་ལོ་དྲག་པོ་སྟེ། གསུང་གི་འཁོར་ལོ་བསྐྱེད་པའི་ཞལ། སྐུ་ཡི་འཁོར་ལོ་ཞི་བ་འོ། ། ཞེས་དང་། ཐུགས་ཀྱི་འཁོར་ལོ་ཁ་དོག་གནག ། རྣལ་འབྱོར་མ་ནི་དམར་མོ་སྟེ། ། རྡོ་རྗེ་དྲིལ་བུས་ལུས་ལ་འཁྱུད། །
ཞེ་སྡང་གིས་ཁྱབ་མངོན་པར་མཐོ། ། གསུང་གི་འཁོར་ལོ་ཁ་དོག་དམར། ། རྣལ་འབྱོར་མ་ནི་དཀར་མོ་སྟེ། ། པདྨ་དྲིལ་བུས་ལུས་ལ་འཁྱུད། ། འདོད་ཆགས་ཀྱིས་ཁྱབ་མངོན་པར་མཐོ། ། སྐུ་ཡི་འཁོར་ལོ་དཔའ་བོ་ནི། ། བཙོ་མའི་གསེར་འདྲ་མཁའ་འགྲོ་དཀར། ། ཞེས་གསུངས་སོ། ། དེ་ལྟ་བུའི་དྲག་པོ་རྣམས་ལ་འཁོར་བསམ་གྱིས་མི་ཁྱབ་པ་ཡོད་པར་བླ་མ་ཞང་བྱ་རུ་བས་བཤད་པས། གཙོ་འཁོར་དེ་རྣམས་ཀྱིས་འཛམ་བུའི་གླིང་གི་སྐྱེ་དགུ་རྣམས་ལ་མ་རུང་པར་བྱས།
མི་བསད་པའི་ཤ་དྲོན་མོ་བཟའ། ཁྲག་དྲོན་མོ་འཐུང་། སྐྲ་ལ་མཆོད་ཕྱིར་ཐོགས་དང་ཚངས་སྐུད་བྱས་རུས་པ་ལ་རྒྱན་དྲུག་བྱས་ཏེ་ལུས་ལ་བཏགས་སོ། ། དེ་ལྟ་བུའི་དྲག་པོ་དབང་ཕྱུག་རྣམས་གཅིག་འོག་ཏུ་གཅིག་མི་འདུ་བར་སྤྱིའི་དཔོན་གཅིག་དགོས་པར་འཆམ་སྟེ། རི་རབ་ཀྱི་རྩེ་མོ་ན་ཡོད་པའི་དྲག་པོ་དབང་ཕྱུག་ཆེན་པོ་ལ་དཔོན་བཅོལ། ཡུལ་དུ་གདན་དྲངས་པས་དབང་ཕྱུག་ན་རེ། ང་དུས་རྟག་ཏུ་ལྷ་མོ་ཨུ་མ་དང་མཉམ་པར་སྦྱོར་དགོས། ཐུན་མཚམས་སུ་ཉེ་བའི་ཡུམ་བཞི་དང་མཉམ་པར་སྦྱོར་བར་བྱེད་པས་འོང་ལོང་མེད་གསུངས་ནས། རྡོ་ལ་བྱས་པའི་ལིངྒ་ཉི་ཤུ་རྩ་བཞི་བསྐུར་རོ། ། དེ་རྣམས་ཀྱིས་ཀྱང་རང་རང་གི་ཡུལ་དུ་འཁྱེར་ནས་ཤ་ཁྲག་གི་མཆོད་སྦྱིན་བྱས་ཏེ་སྐྱེ་དགུ་ཐམས་ཅད་མ་རུང་པར་བྱས་སོ། །
གཉིས་པ་ནི་སྟོན་པ་ཧེ་རུ་ཀས་དགོངས་པ་སྣ་ཚོགས་པའི་ཏིང་ངེ་འཛིན་ལ་མཉམ་པར་གཞག་པའི་ཚེ་དྲག་པོ་དབང་ཕྱུག་འཁོར་བཅས་འདུལ་བའི་དུས་ལ་བབས་པར་མཁྱེན་ཏེ། དེ་ཡང་རྣལ་འབྱོར་མ་སྙིང་པོའི་རྒྱུད་ལས། འདུལ་བྱའི་མིང་ནི་འདུལ་བྱེད་ལ་བཏགས་འགྱུར། ཞེས་གསུངས་པ་ལྟར། གདུལ་བྱའི་མིང་དང་ཁ་དོག་དང་ཕྱག་མཚན་ལ་སོགས་པ་དེ་ཁོ་ན་འདྲ་བའི་ལྷ་དྲུག་ཅུ་རྩ་གཉིས་ཀྱི་དཀྱིལ་འཁོར་སྤྲུལ་ཏེ་བརྟུལ་ལོ། ། གསུམ་པ་ནི། ལོངས་སྤྱོད་པ་དང་། ཐིམ་པ་དང་། དབང་དུ་བྱས་པ་གསུམ་གྱི་ཚུལ་གྱིས་བརྟུལ་ཏེ། ཁ་ཟས་ཤ་ཁྲག་དྲོན་མོ་རྣམས་འཕྲོགས་ནས་ཚོགས་འཁོར་དུ་བྱིན་གྱིས་བརླབས་ཏེ་ལོངས་སྤྱོད་པས་དཔལ་ལྡན་ཁྲག་འཐུང་ལྷ་ཚོགས་ཞེས་མིང་ཐོགས་སོ། །
རྒྱན་ཆ་རྣམས་འཕྲོགས་ནས་རྒྱན་ཆ་དང་། ལག་ཆ་རྣམས་འཕྲོགས་ནས་ལག་ཆར་ལོངས་སྤྱོད། ཐིམ་པ་ནི་རྣམ་པར་ཤེས་པ་ལ་མི་བསྐྱོད་པའི་ཞིང་དུ་ཐིམ་ཞིང་བསྒྲལ་ཏེ་མ་འོངས་པའི་དུས་ཐལ་བས་གཡོག་པ་ཞེས་བྱ་བའི་འཇིག་རྟེན་གྱི་ཁམས་སུ། ཐལ་བའི་དབང་པོ་ཞེས་བྱ་བའི་དེ་བཞིན་གཤེགས་པར་སངས་རྒྱས་པར་ལུང་བསྟན་ནོ། ། དབང་དུ་བྱ་བ་ནི་བསད་པའི་རོ་རྣམས་བཅོམ་ལྡན་འདས་འཁོར་བཅས་ཀྱི་གདན་དུ་བཏིང་པའོ། ། དེ་ལའང་དབང་ཕྱུག་ཡབ་ཡུམ་བཅོམ་ལྡན་འདས་ཡབ་ཡུམ་གྱི་གདན་དུ་བྱས། མུན་པ་ལ་སོགས་པ་བཞི་རྣལ་འབྱོར་མ་བཞིའི་གདན་དུ། འཇིགས་བྱེད་ཕོ་མོ་ཉེར་བཞི་ཐུགས་གསུང་སྐུའི་གདན་དུ། མིའམ་ཅིའི་བུ་མོ་བརྒྱད་ནི་སྒོ་མཚམས་མ་བརྒྱད་ཀྱི་གདན་དུ་བྱས་ཏེ། ཨ་བྷི་དྷ་ན་ལས།
དཀྱིལ་འཁོར་འཁོར་ལོའི་ལྷ་རྣམས་ནི། ། ཐམས་ཅད་རོ་ཡི་གདན་ལ་བཞུགས། ། ཞེས་སོ། ། མར་དོ་བ་རྣམས་ནི་གསང་མཐའི་ཟབ་ཁྱད་དང་ལྡན་པའི་ཧེ་རུ་ཀའི་བྱོན་ཚུལ་གཅིག་དགོས་ཏེ། རྒྱུད་ལྷ་གནས་གསུམ་པ་ཞེས་བྱ་བ་འོག་མིན་དུ་བྱང་ཆུབ་སེམས་དཔའི་འགྲོ་བ་རྣམས་ལ་གསུངས། རི་རབ་ཀྱི་རྩེར་ལྷའི་འགྲོ་བ་རྣམས་ལ་གསུངས། འཛམ་བུའི་གླིང་དུ་མིའི་འགྲོ་བ་པ་རྣམས་ལ་གསུངས་སོ། ། བསྡུ་བའི་ཚེ་འཛམ་བུ་གླིང་གི་བདེ་ཆེན་ལྷ་ལྔ་རི་རབ་ཀྱི་དེ་ལ་བསྡུ། དེ་འོག་མིན་དུ་བསྡུའོ། ། འདི་ནི་ཕོ་ཉ་གསུམ་བསྲེས་མཚོན་པ་ཡིན་པས་ཤིན་ཏུ་ལེགས་གསུངས་སོ། །
དེ་ལྟ་བུའི་གདུལ་བྱ་འདུལ་བྱེད་ཀྱི་རྣམ་འཕྲུལ་འདི་ནི་སྤང་བྱ་དང་གཉེན་པོའི་གླེང་གཞི་ཡིན་པས། སྤང་གཉེན་རོ་གཅིག་པའི་ཉམས་ལེན་མཚོན་ནོ། ། དེ་ཡང་དབང་ཕྱུག་ཡབ་ཡུམ་གྱིས་རྟག་ཆད་ཀྱི་ལྟ་བ་མཚོན་ནོ། ། དྲུག་ཅུ་རྩ་གཉིས་ཀྱིས་ལྟ་ངན་དྲུག་ཅུ་རྩ་གཉིས་མཚོན། འཁོར་ཡང་སྤྲུལ་དང་ཉིང་སྤྲུལ་བསམ་གྱིས་མི་ཁྱབ་པས་ནི་ལྟ་ངན་བསམ་གྱིས་མི་ཁྱབ་པ་མཚོན། སྐྱེ་དགུ་མ་རུང་པར་བྱས་པས་ན་ལྟ་ངན་དེ་རྣམས་ལས་ཉོན་མོངས། དེ་ལས་རིགས་དྲུག་གི་སྡུག་བསྔལ་ཡུན་རིང་ལ་དོས་དྲག་པ་མྱོང་དགོས་པ་མཚོན་ནོ། ། དེ་ཐམས་ཅད་ཀྱང་བསྡུ་ན་དྲུག་ཅུ་རྩ་གཉིས་སུ་འདུ། དེའང་རྟག་ཆད་གཉིས་སུ་འདུས་ཏེ། དབང་ཕྱུག་རྟག་ལྟ་ཨུ་མ་ཆད་ལྟའོ། །
དེ་དག་གི་གཉེན་པོ་ལ་གཉིས་མེད་ཀྱི་ཡེ་ཤེས་དྲུག་ཅུ་རྩ་གཉིས་མཚོན་པ་ལྷ་དྲུག་ཅུ་རྩ་གཉིས་སོ། ། དེ་ཡང་སྟོང་ཉིད་སྙིང་རྗེའི་སྙིང་པོ་ཅན་གྱི་བྱང་ཆུབ་ཀྱི་སེམས་སུ་མ་འདུས་པ་མེད་དེ། ཐབས་སྙིང་རྗེ་ཡབ། སྟོང་པ་ཉིད་མངོན་སུམ་དུ་རྟོགས་པའི་ཤེས་རབ་ཡུམ་ཡིན་ནོ། ། དེ་དག་ནི་དྲངས་དོན་གྱི་བཤད་པ་ཡིན་ལ། ནང་སྦས་དོན་ལ་སྦྱར་ཏེ་བཤད་ན། དེ་ལྟ་བུའི་གདུལ་བྱ་འདུལ་བྱེད་ཀྱི་རྣམ་འཕྲུལ་འདི་རྣམས་སེམས་ལ་བག་ཆགས་ཀྱི་ཚུལ་གྱིས་ཚང་། སེམས་ལ་ཚང་ཚད་ལུས་ལ་རྩ་ཡི་གེའི་ཚུལ་གྱིས་དོད་དེ། དེའང་རྩ་སོ་བདུན་ཡི་གེ་སོ་བདུན། རླུང་སོ་བདུན།
བྱང་ཆུབ་ཀྱི་སེམས་སོ་བདུན་གྱི་རྣམ་པར་གནས། དེའི་རྟེན་འབྲེལ་གྱིས་ཕྱི་རོལ་དུ་གདུལ་བྱ་དང་འདུལ་བྱེད་ཀྱི་སྣང་བ་ཤར་བའོ། ། སྤྱི་དོན་གཉིས་པ་རྩ་བཤད་ཀྱི་རྒྱུད་ཇི་ལྟར་གསུངས་བའི་ཚུལ་ལ། རྒྱུད་རྒྱས་པ་ནམ་མཁའ་དང་མཉམ་པ་ལེའུ་འབུམ་པ། འབྲིང་པོ་ཚིག་འབུམ་པ། བསྡུས་པ་ཡི་གེ་འབུམ་པ་ལེའུ་ལྔ་བཅུ་རྩ་གཅིག་གི་བདག་ཉིད་ཅན་དེ་རྩ་རྒྱུད་གསུམ་དང་། བཤད་པའི་རྒྱུད་སོ་གཉིས། ཡན་ལག་གི་རྒྱུད་གྲངས་མེད་པ་གསུངས་སོ། ། ཞེས་རྗེ་བཙུན་གྱིས་གསུངས། གསུམ་པ་ནི་རྩ་རྒྱུད་འདི་ལ་རྒྱ་གར་གྱི་འགྲེལ་པ་བཅུ་གཉིས་ཙམ་ཡོད་དེ།
ཕྱག་ན་རྡོ་རྗེས་སྟོད་ཀྱི་འགྲེལ་པ། རྒྱལ་པོ་ཨིནྡྲ་་་་་་དབང་པོ་འབྱུང་པོའི་་་་་་བོ་དྷིས་་མཛད་པའི་འགྲེལ་པ། སློབ་དཔོན་སྐར་རྒྱལ་ཟླ་བས་མཛད་པའི་འགྲེལ་པ། བྷ་ཝ་བྷ་དྲའི་་་་་རང་བཞིན་བཟང་པོ་འགྲེལ་པ། ཀོང་ཀ་ན་རྒྱལ་བ་བཟང་པོའི་འགྲེལ་པ། དེའི་འགྲེལ་བཤད་སྐལ་ལྡན་གྲགས་པས་མཛད་པ། དེའི་བཤད་སྦྱར་་་་་དེ་བཞིན་གཤེགས་པའི་སྲུང་བ་ཏ་ཐཱ་ག་ཏ་རཀྵི་ཏས་མཛད་པ། ཡང་དག་རྒྱལ་བཟང་གི་འགྲེལ་པ། ལ་བ་པ་དང་། ལྷ་སྦས་དང་།
མཁས་པ་་་་་་པཎྜི་ཏ་་་་་་མཛེས་པ་སུ་མ་ཏི་ཀིརྟིས་་་་་་བློ་གྲོས་གྲགས་པ་མཛད་པའི་འགྲེལ་པ་ཉུང་ངུའི་མཚམས་སྦྱོར་ཞེས་པ་འདི་ནི་རྣལ་འབྱོར་གསང་མཐའ་ལ་མེད་མི་རུང་གི་ཡན་ལག་ཡིན་ནོ། ། མཛད་པ་སྟེ་འགྲེལ་པ་རྣམ་དག་དེ་ཙམ་མོ། ། མཁའ་འགྲོ་རྒྱ་མཚོ་ལ་སློབ་དཔོན་མཚོ་སྐྱེས་ཀྱིས་མཛད་པའི་འགྲེལ་པ།་་་་་ གྲུ་གཟིངས། སྡོམ་འབྱུང་ལ་བལ་པོ་མཉྫུ་ཤྲཱིས་་་་་འཇམ་དཔལ་མཛད་པའི་འགྲེལ་པ། སངས་རྒྱས་མཉམ་སྦྱོར་ལ་སློབ་དཔོན་བརྒྱ་བྱིན་གདོང་གིས་མཛད་པ། ཧེ་རུ་ཀ་མངོན་འབྱུང་ལ་ཀུ་མ་ར་ཙནྡྲས་་་་་གཞོན་ནུ་ཟླ་བ་མཛད་པ། རྡོ་རྗེ་མཁའ་འགྲོ་ལ་ནོར་བཟང་དང་བྷ་ཝ་བྷ་དྲས་་་་་རིན་ཆེན་བཟང་པོ་མཛད་པ། ཀུན་སྤྱོད་ལ་པཎྜི་ཏ་་་་་མཁས་པ། བསྟན་པའི་ཡེ་ཤེས་གྲགས་པ་མྲྀ་རྟིས་འགྲེལ་པ།
ཁ་སྦྱོར་ལ་ཨིནྡྲ་བོ་དྷིས་མཛད་པ། ཨ་བྷི་དྷ་ན་ལ་ཛྙཱ་ན་བཛྲ་་་་་་ཡེ་ཤེས་རྡོ་རྗེ་དང་། ཤུ་རང་ཀ་ཝརྨས་མཛད་པའི་འགྲེལ་པ་རྣམས་ཡོད་དོ། ། བཞི་པ་ནི། ལཱུ་ནག་དྲིལ་གསུམ་ནཱ་རོ་མཁའ་སྤྱོད་དང་བཞི་པོ་ནི་གསང་མཐའ་རྩ་བཤད་ཀྱི་སྙིང་པོར་གྱུར་པའི་ལམ་རིམ་ཡིན་ནོ། ། འདི་མན་ཆད་བདེ་མཆོག་གི་ཆོས་བྱུང་ཚུལ་རང་དུ་མི་སྣང་ཡང་ལཱུ་ནག་དྲིལ་གསུམ་ནཱ་རོ་མཁའ་སྤྱོད་བཅས་པའི་ལམ་རིམ་ཉམས་ལེན་གྱི་གནད་དང་ཤིན་ཏུ་འབྲེལ་བ་ཞིག་འདུག་པས་བྲིས་པ་ཡིན་ནོ། ། འདི་ཉམས་སུ་ལེན་པ་ལ་དཔལ་ནཱ་རོ་པ་ནས་བརྒྱུད་པའི་མཎྜལ་ཚོམ་བུ་ལྔ་པ་ལ་བརྟེན་པའི་སེམས་བསྐྱེད་ཀྱི་ཆོ་ག་དང་། བིརྺ་པ་ནས་བརྒྱུད་པའི་ཆོ་ག་གཉིས་གཅིག་ཏུ་བསྲེས་པའི་ཆོ་གའི་སྒོ་ནས་སྨོན་པ་དང་འཇུག་པའི་བདག་ཉིད་ཅན་གྱི་བྱང་ཆུབ་ཀྱི་མཆོག་ཏུ་སེམས་བསྐྱེད་དོ། ། ནག་པོ་དཀྱིལ་འཁོར་གྱི་ཆོ་གའི་སྒོ་ནས་སྦྱིན་བྱ་བཞི་སྦྱིན་ཏེ། དེའང་ཡེ་ཤེས་པ་འབེབས་ཐེང་གསུམ་གྱི་སྒོ་ནས་ཕོ་ཉ་གསུམ་ལེགས་པར་འདྲེས་པའི་དབང་བསྐུར་གཅིག་བྱུང་ན་གསང་མཐའི་དབང་གི་གོ་ཆོད་དེ།
དེ་ལས་གཞན་པའི་དབང་གིས་ནི་འདིའི་དབང་གི་གོ་མི་ཆོད་དེ། མཁའ་འགྲོ་རྒྱ་མཚོ་ལས། རྒྱུད་གཞན་དུ་ནི་དབང་བསྐུར་ལ། ། ཚུལ་འདི་བསྟན་པར་མི་བྱ་འོ། ། ཞེས་སོ། ། དབང་དང་འབྲེལ་པའི་དམ་ཚིག་ཐུན་མོང་དང་ཐུན་མོང་མ་ཡིན་པ་སུམ་ཅུ་ཐམ་པ་ལ་གནས་དགོས་ལ། ཐུན་མོང་མ་ཡིན་པ་བརྒྱད་ནི། རྩ་རྒྱུད་ལེའུ་ཉེར་དྲུག་པ་ལས། ལྷ་མོ་གཞན་དང་ཀུན་སྦྱོར་མ། ། འདོད་ལ་ཆགས་པར་འགྱུར་འགྲོ་བ། །
མི་གཡོ་བདག་གཞན་གཉིས་མེད་མ། ། གཉིས་སུ་མེད་དང་ཐོགས་པ་མེད། ། དམ་ཚིག་སྤྱད་པ་སྤྱོད་པ་ཉིད། ། བུད་མེད་དབང་ཕྱུག་ཤིན་ཏུ་སྦྱོར། ། ཚངས་སྤྱོད་དེ་བཞིན་བསམ་གཏན་གནས། ། ཁྲོ་མེད་རྒྱུན་གྱིས་ཀུན་ཏུ་སྤྱོད། ། འདི་བརྒྱད་དམ་ཚིག་ཀུན་སྤྱོད་ཡིན། ། ཞེས་སོ། ། དེ་རྣམས་ཀྱི་དོན་ནི་རིམ་པ་བཞིན། རང་གི་རིགས་དང་མཐུན་པའི་རིག་མ་སྟེ།
མི་བསྐྱོད་པ་ལ་གཡུང་མོ་དང་། རྣམ་སྣང་ལ་བྲམ་ཟེ་མ་ལ་སོགས་པའི་ལྷ་མོ་སྤངས་ནས། གཞན་རིགས་དང་མི་མཐུན་པའི་ལྷ་མོ་བསྟེན་ན་ལྟུང་བ་དང་པོའོ། ། བརྟེན་པ་དེའང་སྦྱོར་བ་འདུ་ཤེས་གསུམ་ལྡན་ལ་སོགས་པའི་ཐབས་མཁས་ཅན་གྱིས་བསྟེན་པར་བྱ་ཡི། ཐ་མལ་གྱི་འདོད་ཆགས་ཀྱིས་བསྟེན་ན་གཉིས་པར་འགྱུར་རོ། ། མི་གཡོ་བ་ནི་ཆོས་ཐམས་ཅད་མཉམ་པ་ཉིད་ཀྱི་ངང་ལ་མི་གཡོ་བས། བདག་གཞན་གཉིས་མེད་དུ་སྟོང་སྟོང་པའི་དེ་ཁོ་ན་ཉིད་དང་བྲལ་བས་བསྟེན་ན་དམ་ཚིག་ཉམས་ལ། རིགས་མི་མཐུན་གྱི་ཕྱག་རྒྱ་མི་བསྟེན་པ་དང་། ཐ་མལ་འདོད་ཆགས་ཀྱིས་མི་གཡོ་བ་གཉིས་ཀྱང་བཟུང་ངོ་། ། བདག་གཞན་གཉིས་མེད་པ་ནི།
བདག་དང་གཞན་ལ་ཕན་པའི་བྱང་ཆུབ་ཀྱི་སེམས་ཀུན་ནས་བསྟེན་པའོ། ། གཉིས་སུ་མེད་དང་ཐོགས་པ་མེད་ནི། ཕྱག་རྒྱ་བསྟེན་པའི་ཚེ་རྒྱལ་རིགས་མོ་ལ་སོགས་པ་ནི་རིགས་བཟང་། གདོལ་པ་མོ་ལ་སོགས་པ་ནི་རིགས་ངན་སྙམ་པའི་བཟང་དང་དགག་བསྒྲུབ་ཀྱི་བློ་སྤངས་ནས་ཐོགས་མེད་དུ་བསྟེན་པའོ། ། དམ་ཚིག་སྤྱད་པ་ནི་དབང་བཞི་པའི་དུས་ཀྱིས་དམ་ཚིག་བདེ་སྟོང་གི་ཡེ་ཤེས་རྟོགས་པའི་ཕྱིར་དུ་སྤྱོད་པའོ། ། བུད་མེད་དབང་ཕྱུག་ནི་མ་དང་སྲིང་མོ་ལ་སོགས་པའི་ཡོན་ཏན་དང་ལྡན་པའི་ཕྱག་རྒྱ་བསྟེན་པའོ། ། ཚངས་སྤྱོད་ནི་སྦྱོར་བ་དབབ་ལྡོག་ཁྱབ་གསུམ་ལ་སོགས་པའི་ཐབས་མཁས་ཀྱི་སྒོ་ནས་བྱང་སེམས་ཕྱི་མ་མི་འཛག་པར་བསྟེན་པར་བྱའོ། ། ཁྲོ་མེད་རྒྱུན་དུ་ནི་ཕྱག་རྒྱ་ལ་ཁོང་ཁྲོ་བ་མེད་པར་ཕན་ཚུན་བྱམས་བརྩེ་དང་ལྡན་པའི་སྒོ་ནས་བསྟེན་པར་བྱ་བ་ཡིན་ནོ། ། དམ་ཚིག་ཐུན་མོང་མ་ཡིན་པ་བརྒྱད་པོ་འདི་ལ་གསང་མཐའི་རྣལ་འབྱོར་པས་རྣམ་པ་ཀུན་དུ་སྤྱོད་དགོས་པར་བསྟན་ཏོ། ། གཞི་དམ་ཚིག་དེ་རྣམས་ལ་གནས།
ལམ་ཉམས་སུ་ལེན་པའི་ཐོག་མར་ལྟ་བས་རྒྱུད་སྦྱངས་ཏེ། ལྟ་བའི་སྒོ་ནས་འཁོར་གྱི་མཐའ་སྤྲོས་བྲལ་དུ་གཏན་ལ་ཕབ། དེའི་དོན་ལ་རྩེ་གཅིག་ཏུ་མཉམ་པར་འཇོག་པ་ལ་ལྟ་བ་ཞེས་པའི་མིང་བཏགས་སོ། ། ལྟ་བས་གཏན་ལ་ཕབ་ཚད་བསྐྱེད་རིམ་གྱི་སྒོ་ནས་ལྷར་བསྒོམ་མོ། ། ལྷར་བསྒོམ་ཚད་རྫོགས་རིམ་གྱི་སྒོ་ནས་ཡེ་ཤེས་སུ་བསྒྱུར། བསྐྱེད་རྫོགས་ཟུང་འཇུག་ལ་བརྟེན་ནས་སྐུ་དང་ཡེ་ཤེས་ཟུང་དུ་ཆུད་པའི་ཟུང་འཇུག་རྡོ་རྗེ་འཆང་ཆེན་པོའི་གོ་འཕང་དུ་འགྲོ་བར་བྱེད་དོ། ། དེ་ལ་ལྟ་བ་བསྒོམ་ཚུལ། འཁྲུལ་སྤོང་ལས། ཤེས་བྱའི་དཀྱིལ་འཁོར་ཐམས་ཅད་སྐུ་དང་ཡེ་ཤེས་སུ་ཟུང་དུ་ཆུད་པའི་ཡེ་ཤེས་ཡིན་ཏེ། དེའང་སྣང་ཆ་ཐམས་ཅད་ལྷ་སོ་སོའི་ངོ་བོར་རྣམ་པར་དག
སྟོང་ཆ་ཐམས་ཅད་དེ་བཞིན་ཉིད་དུ་རྣམ་པར་དག་པ་ལ་དག་པར་ཤེས་ཤིང་བསྒོམ་ན་དམ་ཚིག་ཏུ་འགྱུར་རོ། ། དེ་ལ་ཐེ་ཚོམ་པས་ཕྱིན་ཅི་ལོག་ཏུ་བཟུང་ན་ལྟུང་བ་དགུ་པར་འགྱུར་རོ། ། དེ་བཞིན་ཉིད་དེ་ནི་གང་དུ་ཡང་མ་གྲུབ་པའི་ཟུང་འཇུག་སྤྲོས་བྲལ་ཡིན་ལ། དེ་ལྟར་ཤེས་ན་དམ་ཚིག་ཏུ་འགྱུར་ཞིང་། དེ་ལ་མིང་དང་མཚན་མ་སྣ་ཚོགས་སུ་བཟུང་ན་རྩ་ལྟུང་བཅུ་གཅིག་པར་འགྱུར་རོ། ། ཞེས་གསུངས་པས་ཤེས་བྱའི་དཀྱིལ་འཁོར་ཐམས་ཅད་ཟུང་འཇུག་བརྗོད་བྲལ་ངོ་བོའི་སྒོ་ནས་ཅིར་ཡང་མ་གྲུབ་པ། སྣང་ཚུལ་གྱི་སྒོ་ནས་ཅིར་ཡང་སྣང་བ། རྐྱེན་གྱི་སྒོ་ནས་གང་འདོད་དུ་བསྒྱུར་དུ་རུང་བ། བརྟན་གཡོ་ཐམས་ཅད་ལ་ཁྱབ་པའི་གཉིས་མེད་ཀྱི་ཡེ་ཤེས་རྒྱུན་ཆགས་པ་འདི་ནི་མདོ་རྒྱུད་ཐམས་ཅད་ཀྱི་རྟོགས་བྱའི་ལྟ་བ་ཡིན་ལ། འདི་ལ་མཚན་གྱི་རྣམ་གྲངས་བདེ་གཤེགས་སྙིང་པོ།
རང་བཞིན་རྣམ་དག གཉིས་མེད་ཀྱི་ཡེ་ཤེས། སངས་རྒྱས། རྡོ་རྗེ་འཆང་། འཁོར་ལོ་བདེ་མཆོག དུས་ཀྱི་འཁོར་ལོ། ཀྱཻ་རྡོ་རྗེ་ལ་སོགས་པ་བསམ་གྱིས་མི་ཁྱབ་པ་གདགས་ཏེ། རྣལ་འབྱོར་མ་ཀུན་སྤྱོད་ལས། འགྲོ་བ་འདི་ཀུན་སངས་རྒྱས་མངའ་བདག་ཉིད། ། གར་མཁན་དག་དང་རི་མོ་བཟང་ལྟར་སྣང་། །
གང་ཞིག་དྲུག་པ་ཞེས་བྱའི་སངས་རྒྱས་ཉིད། ། གཅིག་པུ་ཉིད་ནི་དུ་མས་གར་མཛད་དོ། ། ཞེས་སོ། ། འདིས་ནི་འཁོར་ལོ་བདེ་མཆོག་གི་རྟོགས་བྱའི་ལྟ་བ་བསྟན་ཏེ། ཞེས་རྗེ་བཙུན་གསུངས། འདིའི་དོན་ལ་ཤེས་བྱའི་དཀྱིལ་འཁོར་ཐམས་ཅད་གསལ་སྟོང་ཟུང་འཇུག་བརྗོད་བྲལ་དྲུག་པ་རྡོ་རྗེ་འཆང་ཆེན་པོ་ཡིན་ལ། འདིའི་སྟེང་ན་ཐོག་མ་མེད་པ་ནས་ལས་ཀྱི་བག་ཆགས་ཚད་མེད་པ་གཅིག་ཡོད་ལ། དེ་ཉིད་ཀྱི་ཀུན་གཞི་དཀྲུགས་སླད་འཁྲུལ་དུ་བཅུག་པ་ལ་བརྟེན་ནས་གཞི་ལམ་འབྲས་བུའི་ཆོས་ཐམས་ཅད་ཤར་ཏེ། འདི་ཐམས་ཅད་ཀུན་གཞི་བག་ཆགས་ཀྱི་བསྒྱུར་བའི་གར་ཡིན་ལ། ཀུན་གཞི་ཉིད་ཀྱིས་བྲིས་པའི་རི་མོ་ཡིན་ནོ། །
དེ་ཡང་མདོ་དྲན་པ་ཉེར་བཞག་ལས་གསུངས་པ། སེམས་འདི་ནི་གར་མཁན་དང་འདྲ་སྟེ། ལས་ཀྱིས་བསྒྱུར་བའི་ཆ་ལུགས་སྣ་ཚོགས་བཟུང་ནས་ཁམས་གསུམ་ཐམས་ཅད་དུ་གར་བསྒྱུར་བའི་ཕྱིར་རོ། ། དཔེར་ན་མི་གཅིག་གིས་གོས་དང་འབག་སྣ་ཚོགས་གྱོན། ཡུལ་སྣ་ཚོགས་སུ་ཕྱིན་ནས་གར་སྣ་ཚོགས་བསྒྱུར་བའི་ཚེ། ཡུལ་ཆེ་གེ་མོའི་གར་མཁན་སྔོན་པོ་དེ་ཞེས་པ་ལ་སོགས་པའི་མིང་འདོགས་པ་བཞིན་ནོ། ། སེམས་འདི་ནི་རི་མོ་མཁན་དང་འདྲ་སྟེ། ཁམས་གསུམ་གྱི་རས་གཞི་ལ་ལས་དཀར་ལ་སོགས་པའི་སྣ་ཚོགས་པའི་ཚོན་བླངས་ཏེ་རྣམ་ཤེས་ཚོགས་བརྒྱད་ཀྱི་པིར་གྱིས་བྲིས་པས་སོ། ། སེམས་ནི་སྤྲེའུ་དང་འདྲ་སྟེ་བྱ་རྩོལ་མང་བས་སོ། ། སེམས་ནི་ཕྱུག་པོ་དང་འདྲ་སྟེ་ལས་ཀྱི་བག་ཆགས་སྣ་ཚོགས་བསོག་པར་བྱེད་པས་སོ། །
ཞེས་གསུངས་སོ། ། དེ་ལྟར་སྣ་ཚོགས་སུ་ཤར་ཡང་སྣ་ཚོགས་པའི་དུས་ཉིད་ནས་ཟུང་འཇུག་བརྗོད་བྲལ་ཡིན་པ་ལ་འགྱུར་བ་མེད་དེ། རྩ་ཤེར། ཇི་ལྟར་སྔར་དེ་ཕྱིས་དེ་བཞིན། ། འགྱུར་བ་མེད་པའི་ཆོས་ཉིད་དོ། ། ཞེས་དང་། ཀུན་སྤྱོད་ལས། འགྲོ་བ་འདི་དག་སངས་རྒྱས་ལྔའི་བདག་ཉིད། ། ཅེས་འགྲོ་བ་སྣོད་བཅུད་ཐམས་ཅད་རྣམ་སྣང་ལ་སོགས་པ་སངས་རྒྱས་ལྔའི་བདག་ཉིད་ཡིན་ནོ། ། མདོར་ན་ཤེས་བྱའི་དཀྱིལ་འཁོར་ཐམས་ཅད་བྱུང་ཡང་ཟུང་འཇུག་ལས་བྱུང་།
ཐིམ་པའི་ཚེ་ཡང་ཟུང་འཇུག་ལ་ཐིམ་པ་ཡིན་ཏེ། ཡེ་ཤེས་ཐིག་ལེ་ལས། བྱུང་ཡང་སྟོང་པ་ཉིད་ལས་བྱུང་། ། སྟོང་པའི་ངང་དུ་ཐམས་ཅད་ཐིམ། ། ཞེས་སོ། ། སེམས་གསལ་སྟོང་ཟུང་འཇུག་བརྗོད་བྲལ་གྱིས་མ་ཁྱབ་པའི་ཤེས་བྱ་ཡོད་ན་འདིའི་ཁྱབ་པའི་ཆོས་ཉིད་མ་ཡིན་པར་འགྱུར་ཞིང་། དེས་ན་ཕྱི་དོན་བདེན་གྲུབ་ཏུ་འགྱུར་ལ། དེ་ལྟ་བུ་ནི་གཏན་མི་སྲིད་དེ། ཤེས་བྱའི་དཀྱིལ་འཁོར་ཐམས་ཅད་སེམས་གསལ་སྟོང་ཟུང་འཇུག་བརྗོད་བྲལ་ཏེ། ངོ་བོ་ཉིད་ལ་དྲི་མས་མ་གོས་པ།
འཁོར་འདས་གང་གི་ཕྱོགས་སུ་ཡང་མ་ལྷུང་བ་ཤེལ་སྒོང་གཡའ་དག་པ་ལྟ་བུ་གཅིག་ཡིན་ཏེ། སྡོམ་འབྱུང་ལས། ཤེལ་དང་མཚུངས་པ་དག་པའི་སེམས། ། སེམས་ལ་སྐྱོན་དང་ཡོན་ཏན་མེད། ། ཡུལ་རྣམས་དང་ནི་འཕྲད་པ་ན། ། སྲིད་པའི་སྐྱོན་གྱིས་གོས་པ་ཡིན། ། ཞེས་སོ། ། དེ་ལྟར་གང་དུའང་མ་གྲུབ་པའི་རྒྱུ་མཚན་གྱིས་གང་དུའང་བསྒྱུར་དུ་རུང་བ་ཡིན་ཏེ། རྩ་བ་ཤེས་རབ་ལས། གང་ལ་སྟོང་པ་ཉིད་རུང་བ། །
དེ་ལ་ཐམས་ཅད་རུང་བ་ཡིན། ། གང་ལ་སྟོང་ཉིད་མི་རུང་བ། ། དེ་ལ་ཐམས་ཅད་རུང་མ་ཡིན། ། ཞེས་སོ། ། དེ་ལྟར་རྐྱེན་གྱི་དབང་གིས་འཁོར་བའི་ཆོས་སྣ་ཚོགས་སུ་ཤར་ཏེ། རྡོ་རྗེ་མཁའ་འགྲོ་ལས། ཡེ་ཤེས་དེ་ཉིད་རྣམ་པར་འཕྲུལ། ། མི་མིན་མི་མིན་མཆོག་མི་མིན། ། གནོད་སྦྱིན་ལྷ་མིན་གྲུབ་པ་དང་། ། མི་དང་ཡི་དྭགས་མཁའ་འགྲོ་མ། །
ཀླུ་དང་དུད་འགྲོ་གསང་བ་དང་། ། མི་འམ་ཅི་དང་ལྟོ་ཕྱེ་ཆེ། ། དམྱལ་བ་ལ་སོགས་འགྲོ་བ་དང་། ། ལུས་ངན་པོ་ཡི་མིང་ཅན་དང་། ། མེ་དང་ཆུ་དང་རླུང་དང་ནི། ། དེ་ཡི་ས་ཡི་ཁམས་ཉིད་དང་། ། བརྟེན་པ་ལ་སོགས་ཐམས་ཅད་དང་། ། ཕྲ་མོ་སྒོ་ང་འཛིན་པ་དང་། ། འདབ་མ་སྦུར་མ་ཕྲ་མོ་དང་། ། ས་བོན་དང་ནི་རྡོ་བྲག་རི། །
ཐམས་ཅད་ཡེ་ཤེས་བྱིན་རླབས་པས། ། འགའ་ཡང་ཡེ་ཤེས་མེད་པ་མིན། ། ཞེས་དང་། སམྦུ་ཊི་ལས། འགྲོ་བ་བརྟན་དང་གཡོ་བའི་བདག ། འདི་ཉིད་ལས་ནི་ཐམས་ཅད་འབྱུང་། ། ཞེས་སོ། ། ཡང་ལམ་གྱི་ཆོས་ཐམས་ཅད་ཀྱང་འདི་ལས་འབྱུང་སྟེ། ཀུན་སྤྱོད་ལས། འདུག་དང་ལྡང་བ་ཉིད་དང་ནི། །
འཇུག་དང་རྫོགས་པ་ཉིད་དག་དང་། ། བྱིན་གྱིས་བརླབས་དང་དབང་བསྐུར་དང་། ། ཏིང་འཛིན་མཆོད་པ་ཉེ་བར་བསྡུ། ། ཞེས་དང་། སློབ་དཔོན་བྷ་ཝ་བྷ་དྲས། བཅོམ་ལྡན་འདས་གཅིག་པུ་ཉིད་གར་མཁན་ལྟར་བསྒྲུབ་པ་དང་། དངོས་གྲུབ་ལ་སོགས་པ་སྣ་ཚོགས་པའི་རང་བཞིན་འཛིན་པར་མཛད། ཅེས་སོ། ། འབྲས་བུའི་ཆོས་ཐམས་ཅད་ཀྱང་འདི་ལས་འབྱུང་སྟེ། རྡོ་རྗེ་མཁའ་འགྲོ་ལས།
རྡོ་རྗེ་འཇིགས་བྱེད་དབང་ཕྱུག་དང་། ། ཧེ་རུ་ཀ་དང་དུས་འཁོར་དང་། ། དང་པོའི་སངས་རྒྱས་ཐུབ་པ་ཆེ། ། ཀུན་ཏུ་བཟང་དང་འཇམ་དབྱངས་སོགས། ། ཐམས་ཅད་སྤྲོ་བའི་བདག་ཉིད་ཅན། ། ཞེས་དང་། སམྦུ་ཊི་ལས། བྱང་ཆུབ་སེམས་དཔའ་མཐའ་ཡས་དང་། ། རྫོགས་སངས་རྒྱས་དང་ཉན་ཐོས་སོགས། ། འདི་ཉིད་ལས་ནི་ཡང་དག་བྱུང་། །
ཞེས་བཤད་དོ། ། སེམས་ཀུན་གཞི་རྐྱེན་གྱི་དབང་གིས་རྒྱུད་གསུམ་དུ་ཤར་ཚུལ་ལོ། ། བློའི་རྟོག་པ་ལ་དེ་ལྟར་ཤར་ཀྱང་། ཡིན་ལུགས་རྒྱུད་གསུམ་པོ་ཐམས་ཅད་བརྟན་གཡོ་ཐམས་ཅད་ཀྱི་བདག་ཉིད་དཔལ་ཧེ་རུ་ཀར་དབྱེར་མི་ཕྱེད་དེ། ཁམས་གསུམ་རོ་གཅིག་འགྱུར་ནས་ནི། ། ཞེས་དང་། མངའ་བདག་མཻ་ཏྲི་པས་བདེ་མཆོག་བསྟོད་པ་ལས་ཀྱང་། དངོས་དང་དངོས་མེད་རང་བཞིན་བཅོམ་ལྡན་འདས། ། ཀུན་གྱི་བདག་ཉིད་རྣལ་འབྱོར་དབང་ཕྱུག་གཙོ། ། ཐམས་ཅད་གཅིག་ཏུ་འདུས་པའི་རྒྱུར་གྱུར་པའི། །
དཔལ་ལྡན་ཁྲག་འཐུང་ཁྱོད་ལ་ཕྱག་འཚལ་ལོ། ། ཞེས་དང་། སློབ་དཔོན་མ་ན་ཀ་ཤྲཱིས་དཔའ་བོ་གཅིག་པའི་སྒྲུབ་ཐབས་ལས། ཁམས་གསུམ་སྣོད་བཅུད་ཐམས་ཅད་རང་གི་ལུས་ལ་བསྡུས། ། ལུས་ཡང་སེམས་ལ་བསྡུས། སེམས་གསལ་སྟོང་ཟུང་འཇུག་ཏུ་ཤིག་ནས་བསྒོམ་པར་བཤད་དེ། འདི་ལ་རྗེ་བཙུན་རྩེ་མོས། བདེ་གཤེགས་སྙིང་པོ་ལས་རྣམ་རྟོག་བྱུང་། རྣམ་རྟོག་སྣང་བ་སྣ་ཚོགས་སུ་ཤར་ཞེས་བཤད་ལ། རྗེ་བཙུན་རིན་པོ་ཆེས།
ཤེས་བྱའི་དཀྱིལ་འཁོར་ཐམས་ཅད་སེམས་ལ་བག་ཆགས་ཀྱི་ཚུལ་གྱིས་ཚང་། སེམས་ལ་ཚང་ཚད་ལུས་ལ་རྩ་ཡི་གེའི་ཚུལ་གྱིས་དོད། ལུས་ལ་དོད་ཚང་ཚད་ཀྱིས་ཕྱི་རོལ་སྣོད་བཅུད་ཀྱི་སྣང་བར་ཤར། ཕྱི་རོལ་ན་ཡོད་ཚད་ལུས་ལ་སྨིན། ལུས་ལ་སྨིན་ཚད་སེམས་ལ་ཚང་། དེ་ལྟར་ནང་གི་སྟོབས་ཀྱིས་ཕྱི་ཤར། ཕྱིའི་སྟོབས་ཀྱིས་ནང་བསླད། ཕྱི་ནང་གཉིས་ཀས་ལུས་སེམས་རང་བཞིན་རྣམ་དག་གི་སངས་རྒྱས་ཡིན་པ་དེ་དྲི་མ་ཅན་དུ་བྱས་པ་ཡིན་ནོ་ཞེས་གསུངས་ཏེ། མཁའ་འགྲོ་རྒྱ་མཚོ་ལས། སེམས་ཅན་རྣམས་ནི་བག་ཆགས་སྐྱེན། །
ཕྱི་རོལ་དུ་ནི་སྤྲིན་མཐོང་འགྱུར། ། བག་ཆགས་ཟད་པའི་དུས་སུ་ནི། ། སྤྲིན་དང་ཀླུ་རྣམས་མཐོང་བ་མེད། ། ཅེས་དང་། རྡོ་རྗེ་ཕྲེང་བ་ལས། སྔོན་གྱི་བག་ཆགས་ནང་གནས་པ། ། དེ་ཚེ་དབང་པོ་རབ་ཏུ་གསལ། ། དེ་ཡི་དེ་ནི་རབ་ཏུ་བསད། ། དེ་རྣམས་རྩ་ལ་རང་བཞིན་གནས། ། ཞེས་དང་།
ཀྱཻ་རྡོ་རྗེའི་བཤད་རྒྱུད་ཡེ་ཤེས་སྙིང་པོ་ལས། ཕྱི་དང་ཕྱིའི་དོན་རྣམས་ཀྱིས་ནང་དང་ནང་གི་དོན་གནས་པར་ཤེས་པར་བྱའོ། ། ཞེས་དང་། མཁའ་འགྲོ་རྒྱ་མཚོ་ལས། ཕྱི་དང་ནང་གཉིས་དབྱེར་མེད་གཅིག་ཏུ་ཤེས་པར་བྱ། དབང་པོ་འཁྲུལ་པའང་བདེ་བ་ཆེན་པོར་མོས་པར་གྱིས་ཞེས་སོ། ། དེ་ལྟར་བརྟན་གཡོ་ཐམས་ཅད་ཀྱི་བདག་པོ་དཔལ་ཧེ་རུ་ཀས་ཤེས་བྱ་ཐམས་ཅད་ལ་ཁྱབ་པ་ཡིན་ཏེ། རྩ་རྒྱུད་ལེའུ་ལྔ་བཅུ་པ་ལས། དཔལ་ལྡན་ཁྲག་འཐུང་རྒྱལ་པོ་ཆེ། ། འདོད་པ་ཀུན་གྱི་དབང་ཕྱུག་གཙོ། །
ཀུན་ཏུ་ཕྱག་དང་ཞབས་ལྡན་ཞིང་། ། ཀུན་ཏུ་མིག་དང་མགོ་བོའི་ཞལ། ། ཀུན་ཏུ་ཐོས་ལྡན་འཇིག་རྟེན་དུ། ། ཐམས་ཅད་གཡོགས་ཏེ་རྣམ་པར་བཞུགས། ། ཞེས་གསུངས་པས་བརྟན་པ་སྣོད་ཀྱི་འཇིག་རྟེན་དང་། གཡོ་བ་བཅུད་གྱིས་སེམས་ཅན་གཉིས། དང་པོ་ཁམས་གསུམ་དུ་མ་འདུས་པ་མེད་པ་དང་། ས་བླའི་འཇིག་རྟེན་དུམ་བུ་བརྒྱད་དུ་བཏང་པ་ལ་ཐུགས་འཁོར་གྱི་གནས་ཀྱིས་ཁྱབ། ས་སྟེང་དུམ་བུ་བརྒྱད་དུ་བཏང་པ་ལ་གསུང་འཁོར་གྱིས་ཁྱབ། ས་འོག་ལ་སྐུ་འཁོར་སྒོ་མཚམས་མ་བརྒྱད་ཀྱིས་ཚ་དམྱལ་དང་གྲང་དམྱལ་བརྒྱད་ལ་ཁྱབ་སྟེ།
ཚ་གྲང་གཉིས་འཚོགས་པ་མཚོན་པས་གདོང་བརྙན་དང་ཕྱེད་གཟུགས་སོ། ། དེའང་རྩ་རྒྱུད་ལྔ་བཅུ་པ་ལས། མཐོ་རིས་ས་སྟེང་ས་འོག་ཏུ། ། དཔའ་བོའི་ཡན་ལག་བརྟན་གཡོའི་བདག ། པུ་ལ་་་་་པུ་ལི་སོགས་པ་གང་བརྟན་པ། ། ཕྱི་ནང་བདག་ཉིད་ཅན་དུ་གནས། ། ཞེས་པ་ལྟར་ཕྱིའི་ལུས་རགས་པ་ལ་བརྟན་པ་སྣོད་དུ་བཞག ནང་རྩ་ལ་གཡོ་བ་བཅུད་དུ་བཞག་གོ ། ཡང་རྩ་ལ་བརྟན་པ་དང་། དེའི་ནང་གི་ཁམས་ལ་གཡོ་བ།
ཡང་ཁམས་ལ་བརྟན་པ་དང་། རླུང་ལ་གཡོ་བ། རླུང་ལ་བརྟན་པ་དང་། སེམས་ལ་གཡོ་བའི་བཅུད་ཀྱི་སེམས་ཅན་དུ་བཞག་པའོ། ། དེ་དག་ཀུན་ལ་བརྟན་གཡོ་ཐམས་ཅད་ཀྱི་བདག་ཉིད་དཔལ་ཧེ་རུ་ཀའི་སྐུ་གསུང་ཐུགས་ཡོན་ཏན་འཕྲིན་ལས་ཐམས་ཅད་ཀྱིས་ཁྱབ་བོ། ། བརྟན་གཡོ་ཐམས་ཅད་ཀྱི་བདག་པོ་དཔལ་ཧེ་རུ་ཀ་རྒྱུད་གསུམ་རོ་གཅིག་ཏུ་འདྲེས་པའི་བདག་ཉིད་འདི་རྟོགས་བྱའི་ལྟ་བ་ཡིན་ནོ། ། འཚང་རྒྱ་བ་ལ་འདི་རྟོགས་དགོས་ལ། དེའང་རང་གི་ངོ་བོའི་སྒོ་ནས་རྟོགས་བྱ་རྟོགས་བྱེད་ཀྱི་སྤྲོས་པ་ཐམས་ཅད་དང་བྲལ་བས་རྟོགས་རྒྱུ་མེད་ལ། ལུས་ལ་ལམ་གྱིས་གནད་དུ་བསྣུན་པ་ལས་བྱུང་བའི་རྫོགས་རིམ་ཟབ་མོའི་ཏིང་ངེ་འཛིན་གྱིས་རྟོགས། རྫོགས་རིམ་འོང་བ་བསྐྱེད་པའི་རིམ་པ་ལ་རག་ལས་པ་ཡིན་ཏེ།
བསྐྱེད་རིམ་གྱི་སྒོ་ནས་རང་གི་ལུས་འདི་འཇའ་ལུས་རྡོ་རྗེའི་སྐུ་སྣང་ལ་རང་བཞིན་མེད་པ་གཅིག་ཏུ་སོང་། དེ་ལ་འཇའ་ལུས་ཀྱི་ཆས་སུ་གྱུར་པའི་རྩ་ཐིག་རླུང་གསུམ་སྟེ། དེ་ལ་རྫོགས་རིམ་ཟབ་མོའི་ཏིང་ངེ་འཛིན་སྐྱེ། དེས་སྔར་གྱི་གནས་ལུགས་ལ་རྩེ་གཅིག་ཏུ་མཉམ་པར་གཞག་པས་ཇི་ལྟ་བ་བཞིན་དུ་རྟོགས་སོ། ། དེ་ལྟ་བུའི་རིམ་གཉིས་ཀྱི་ཏིང་ངེ་འཛིན་དེ་ཡང་ལུས་སེམས་རང་བཞིན་རྣམ་པར་དག་པའི་རྒྱུ་རྒྱུད་ཀྱི་བྱིན་རླབས་ལ་བརྟེན་ནས་སྐྱེ། སྐྱེས་པའི་ཏིང་ངེ་འཛིན་གྱིས་ལུས་སེམས་ཐ་མལ་གྱི་རྣམ་པར་རྟོག་པ་བསྲེགས། སྐུ་དང་ཡེ་ཤེས་གཉིས་སུ་རྟོགས་པའི་ཏིང་ངེ་འཛིན་ནི་གོང་ནས་གོང་དུ་འཕེལ་རྒྱས་སུ་འགྲོ་སྟེ། སམྦུ་ཊི་ལས། བུད་ཤིང་བསྲེགས་པའི་རིགས་པ་ཡིས། ། དགེས་པའི་རྒྱལ་བ་གར་མཁན་མཆོག །
ཞེས་དང་། སྡུད་པ་ལུས་ཀྱང་། རྩ་དང་ཤིང་ལ་མེ་བྱུང་བས་ནི་དེ་ཉིད་བསྲེགས། ། ཅེས་སོ། ། རྗེ་བཙུན་རྩེ་མོས་སམྦུ་ཊའི་གནད་ཀྱི་གསལ་བྱེད་ལས་ཀྱང་། རྒྱུའི་རྒྱུད་ཀྱིས་བྱིན་གྱིས་བརླབས་པ་ལས་བྱུང་བ་ནི་སྨིན་གྲོལ་གྱི་ཏིང་ངེ་འཛིན་འཁོར་དང་བཅས་པ་སྟེ། དབང་བསྐུར་བ་ནས་བཟུང་ནས་བསྐྱེད་རྫོགས་ཀྱི་ཏིང་ངེ་འཛིན་གྱི་བར་རོ། ། གནས་པ་དང་གཡོ་བའི་བདག་ཉིད་ཅན། དེ་ཐམས་ཅད་ཀྱང་རང་གི་ངོ་བོ་མ་གྲུབ་པས། བདག་མེད་རྟོགས་པའི་ཏིང་ངེ་འཛིན་གྱིས་དེ་ཐམས་ཅད་ཀྱི་ཁ་དོག་བསྒྱུར་ཞེས་པའི་དོན་ནོ། །
ཞེས་གསུངས་ཏེ་མཐར་དྲི་མ་དག་པ་ན་སྐུ་དང་ཡེ་ཤེས་མངོན་དུ་འགྱུར་བ་ཡིན་ནོ། ། དྲི་མ་སྤོང་ཚུལ་ལ་བསྐྱེད་རྫོགས་ཀྱི་ངང་དུ་བསྒྱུར་ནས་བསྒོམ་པས། སྤང་བྱ་སྒྲིབ་གཉིས་བག་ཆགས་དང་བཅས་པ་ཐམས་ཅད་སྐུ་དང་ཡེ་ཤེས་སུ་གནས་གྱུར་པ་ཡིན་ནོ། ། རྗེ་བཙུན་གྱིས་དྲི་མ་སེམས་ཀྱི་གནས་ལུགས་ལ་ཞུགས་པས་སེམས་ལས་ལོགས་སུ་སྤང་རྒྱུ་མེད་ཅེས་སོ། ། ས་སྐྱ་པ་ཆེན་པོས་ནག་པོ་སྦྱིན་སྲེག་ཏུ། དྲི་མ་སྙུག་མ་སེམས་ཀྱི་རང་བཞིན་དུ་ཐིམ་ཞིང་། དེངས་པ་ལ་དྲི་མ་སྤང་ཞེས་མིང་བཏགས་ཞེས་སོ། ། མདོར་ན་གཞི་ལམ་འབྲས་གསུམ་ཐམས་ཅད་རོ་གཅིག་པའི་བདག་ཉིད་ཆོས་སྐུ་དེ་བཞིན་ཉིད་སྤྲོས་པའི་མཐའ་ཐམས་ཅད་དང་བྲལ་བའི་ཟུང་འཇུག་འདི་ནི་བསྒོམ་བྱའི་འཁོར་ལོ་བདེ་མཆོག་ཡིན་ནོ། ། བསྒོམ་བྱེད་ཀྱི་མངོན་པར་རྟོགས་པ་གང་བསྒོམ་ན། སྤྱིར་བསམ་གྱིས་མི་ཁྱབ་པ་ཡོད་མོད།
ད་ལན་མངལ་སྒོང་གི་མངོན་པར་རྟོགས་པ་གཉིས་ཀྱི་སྒོ་ནས་བསྒོམ་སྟེ། ཨ་བྷི་དྷ་ན་ལས། མངལ་སྐྱེས་གླུ་ཡི་སྦྱོར་བ་ཡིས། ། སྒྲ་དང་སྒྲ་མིན་རྣམ་པར་བརྟག ། སྒོང་སྐྱེས་གླུ་ནི་མེད་པ་ཡིས། ། སྒྲ་དང་སྒྲ་མིན་སྤངས་པ་འོ། ། ཞེས་གསུངས་སོ། ། མངལ་སྒོང་གི་མངོན་པར་རྟོགས་པ་གཉིས་ཀྱི་སྒོ་ནས་བསྒོམས་པ་ལས་མངལ་སྐྱེས་གཙོ་བོར་ནག་པོ་པ་དང་། སྒོང་སྐྱེས་ལཱུ་ཧི་པའི་ཕྱོགས་ལ་སྦྱོར་མོད། མངལ་སྐྱེས་འདི་ལ་ཡང་ལཱུ་ཧི་པ་ལྟ་བུའི་བསྐྱེད་ཆོག་སྦྱར་བ་གཅིག་དང་།
ནག་པོ་རྩ་རྐྱང་གི་མངོན་རྟོགས་གཉིས་སུ་ཡོད་དེ། བཤད་སྦྱར་ལས་མངོན་རྟོགས་མི་འདྲ་བ་དུ་མ་གསུངས་ཏེ། བསྙེན་པའི་ཐད་དུ། གནས་དང་ལྡང་བར་བྱེད་པ་དང་། ། འཇུག་དང་རྫོགས་པ་ཉིད་དག་དང་། ། བྱིན་གྱིས་རླབས་དང་དབང་བསྐུར་དང་། ། ཏིང་འཛིན་མཆོད་པ་ཉེ་བར་བསྡུ། ། ཞེས་གསུངས་པའི་ཐད་དུ། གནས་པས་ནི་བསོད་ནམས་དང་ཡེ་ཤེས་ཀྱི་ཚོགས་བསོག་པ་བསྟན། ལྡང་བས་ནི་འབྱུང་བཞི་རི་རབ་དང་གཞལ་ཡས་ཁང་དུ་ལྡང་བ་བསྟན།
འཇུག་པ་ནི་མངོན་བྱང་ལྔ་བསྒོམ་པ་ལ་འཇུག་ལ། རྫོགས་པས་ནི་གོ་ཆ་ཡན་ཆད་བསྟན། བྱིན་གྱིས་བརླབ་པ་ནི་ཡེ་ཤེས་པ་གཞུག་པ། དབང་བསྐུར་བ་ནི་དབང་བསྐུར་ཞིང་རིགས་བདག་གིས་རྒྱས་གདབ་དང་བཅས་པའོ། ། ཏིང་ངེ་འཛིན་ནི་བསྐྱེད་རིམ་གྱི་སེམས་འཛིན་དང་རྫོགས་རིམ་བསྒོམ་པའོ། ། མཆོད་པ་ནི་མཆོད་པ་དྲུག་གོ ། ཉེ་བར་བསྡུ་བས་ནི་ལྷ་བསྡུས་ནས་སྤྱོད་ལམ་ལ་འཇུག་པ་བསྟན་ཏོ། ། ཡང་ཚོམ་བུ་བསྒྲུབ་པའི་ཐད་དུ། སྒྲ་ལ་སོགས་པ་གཟུགས་ལས་བྱུང་། ། རི་ལ་སོགས་པའི་ཇི་བཞིན་བསམ། །
ཨིནྟྲ་ནེ་ལིའི་ས་གཞི་ལ། ། འཁོར་ལོ་གསུམ་གྱི་བདག་ཉིད་བསམ། ། སྣ་ཚོགས་པདྨ་འཇམ་པ་ལ། ། ཇི་བཞིན་གནས་སུ་རྣམ་པར་བསམ། ། ཞེས་པའི་ཐད་དུ། སྒྲ་ནི་སྟོང་པ་བསྒོམ་པ་ཡེ་ཤེས་ཀྱི་ཚོགས་སོ། ། སོགས་ཀྱི་བསྡུས་པ་བསོད་ནམས་ཀྱི་ཚོགས་སོ། ། གཟུགས་ནི་ཡི་གེའི་གཟུགས་ཏེ་འབྱུང་བཞི་རི་རབ་དང་བཅས་པའི་ས་བོན་དང་། སྣ་ཚོགས་རྡོ་རྗེའི་ས་བོན་ལྟ་བུ་ཧཱུྃ་རྣམས་སོ། ། ཡང་ས་བོན་ནི་སྟོང་པ་ཉིད་ཀྱི་ངང་ལས་བར་སྲིད་ཀྱི་ངོ་བོ་ན་དང་།
དེ་ལས་ཐིག་ལེ། དེ་ལས་ཟླ་ཚེས། དེ་ལས་མགོ་བོ། དེ་ལས་ཁོག་པ། དེ་ལས་ཞབས་ཀྱུ། དེ་ལས་ཧཱུྃ་ཞེས་པ་ཆ་བདུན་པར་བཤད་ལ། འཕགས་པའི་སྒྲུབ་ཐབས་ན་འདི་འཆད་པར་སྣང་ངོ་། ། མར་དོ་བས་པདྨའི་སྟེང་དུ་བར་སྣང་གི་ན་ད་བབས། དེ་ལས་ཟླ་ཚེས་ལ་སོགས་པ་རིམ་པ་བཞིན་དུ་ཧཱུྃ་ཆ་བདུན་པ་ཆད་པ་ལ་བཤད་དོ། ། རི་ལ་སོགས་པ་འབྱུང་བཞི་རི་རབ་དང་བཅས་པའི་སྟེང་དུ་གཞལ་ཡས་ཁང་གྲུ་བཞི་སྒོ་བཞི་མཚན་ཉིད་དང་ལྡན་པ་བསྒོམ་པར་བསྟན།
ཨིནྡྲ་ནཱི་ལའི་ས་གཞི་སོགས་ཀྱིས་འཁོར་ལོ་གསུམ་དང་དེའི་འོག་གཞི་སྔོན་པོར་བྱེད་པ་བསྟན། སྣ་ཚོགས་པདྨ་འཇམ་པས་ནི་བདེ་ཆེན་འཁོར་ལོ། ཇི་བཞིན་གནས་སུ་ཞེས་པས་ནི་ལྷ་རྣམས་ཀྱི་གདན་བསྟན། རྣམ་པར་བསམ་གྱིས་བརྟེན་པ་ལྷ་བསྐྱེད་པའོ། ། ཞེས་གསུངས། མདུན་བསྐྱེད་བསྒྲུབ་པ་དངོས་ཀྱི་ཐད་དུ། སྒྲ་སོགས་སྟོང་པ་སྔོན་འགྲོ་བ། ། བྱང་ཆུབ་ཡན་ལག་སུམ་ཅུ་བདུན། ། གོས་དང་ཕྱག་རྒྱ་ལྔ་ལ་སོགས། ། ཤེས་རབ་ཡན་ལག་ཕུར་བུ་ཏྲ། །
ཨཱ་ལྀ་ཀཱ་ལྀ་ཞེས་བརྗོད་པ། ། རྒྱུ་སོགས་སྟོང་པ་སྔོན་འགྲོ་བ། ། འཇུག་པ་སྒྲ་ལ་སོགས་བཤད་པ། ། ཞེས་པའི་ཐད་དུ། སྒྲ་སོགས་སྟོང་པ་སྔོན་འགྲོ་ནི་རྒྱུ་ཚོགས་གཉིས་བསགས་པའོ། ། བྱང་ཆུབ་ཡན་ལག་ནི་བྱང་ཕྱོགས་སོ་བདུན་གྱི་དག་པའོ། ། གོས་ནི་གླང་ལྤགས་དང་སྟག་ལྤགས་སོ། ། ཕྱག་རྒྱ་ནི་རྒྱན་དྲུག་གོ ། ཤེས་རབ་ནི་ཡུམ། ཡན་ལག་ནི་ཡབ་བོ། །
ཕུར་བུ་ཏྲ་ནི་སྲུང་འཁོར་རོ། ། འདི་ཡན་ནི་ལུས་དག ཨཱ་ལྀ་ཀཱ་ལྀ་བརྗོད་པ་ནི་ངག་དག བྱེ་བྲག་མེད་པར་རྒྱུ་ལ་སོགས་པའི་ཆོས་ཐམས་ཅད་སྟོང་པར་བསྒོམ་པར་སེམས་དག་གོ ། ཞེས་པ་འདི་ཡན་གྱི་བསྐྱེད་རིམ་བསྟན་ནས། འཇུག་པ་སྒྲ་ལ་སོགས་པ་ཞེས་པ་འདིས་ཟབ་མོ་ལུས་དཀྱིལ་སྒྲ་ཚུལ་ལས་བསྐྱེད་པ་བསྟན་ཞེས་གསུངས། འོ་ན་བསྐྱེད་ཆོག་དེའི་སྒོ་ནས་བསྒོམ་བྱའི་དོན་དེ་རྣམས་གང་དུ་བསྒོམ་ཞེ་ན། ཧེ་རུ་ཀ་ཕྱག་གཉིས་པ་ནས་ཕྱག་འབུམ་པའི་བར་གྱི་གཙོ་བོ་ལ་འཁོར་ལྷ་དྲུག་ཅུ་རྩ་གཉིས་ཀྱིས་བསྐོར་བའི་རིགས་བསྡུས་ཀྱི་དཀྱིལ་འཁོར་དང་། དེ་བཞིན་དུ་བཤད་རྒྱུད་རྣམས་ཀྱི་བཀྲལ་བའི་ཨ་བྷི་དྷ་ན་གཅིག་པུ་ནས་ཀྱང་རིགས་བསྡུས་ཀྱི་དཀྱིལ་འཁོར་དྲུག་བརྒྱ་དང་བདུན་ཅུ་རྩ་གཉིས་གསུངས་ལ། དེ་རྣམས་གང་འདོད་དུ་བསྒོམ་པས་ཆོག་གོ །
དེའང་ཕྱག་གཉིས་པ་ནས་ཕྱག་འབུམ་པའི་བར་ཕྱག་ཇི་ལྟར་མང་དུ་སོང་ཡང་། ཞལ་ནི་བཞི་ཁོ་ན་ཡིན་ཏེ། རྩ་རྒྱུད་ལས། ཞལ་བཞི་པ་ལ་ཕྱག་བཞི་པ། ། ཇི་སྲིད་ཕྱག་ནི་འབུམ་པ་སྟེ། ། ཞེས་དང་། བཟང་པོའི་སྤྱན་གསུམ་ཞལ་བཞི་མངའ། ། ཞེས་དང་། རྡོ་རྗེ་མཁའ་འགྲོ་ལས། ཞལ་བཞི་མཆེ་བ་གཙིགས་པ་སྟེ། །
ཇི་སྲིད་ཕྱག་ནི་འབུམ་གྱི་བར། ། ཞེས་སོ། ། ཞལ་གྱི་ཁ་དོག་ནི། རྡོ་རྗེ་མཁའ་འགྲོ་ལས། རྡོ་རྗེ་སེམས་དཔའ་ཞལ་བཞི་ཕྱག་དྲུག་པའི་དཀྱིལ་འཁོར་གྱི་གཙོ་བོའི་རྩ་ཞལ་དཀར། གཡོན་དམར། རྒྱབ་སེར། གཡས་སྔོན་པོར་བཤད་པ་རྒྱུ་རྡོ་རྗེ་འཆང་གི་ཞལ་མདོག་གོ ། དྲག་པོ་ཧེ་རུ་ཀ་ཞལ་བཞི་ཕྱག་བཅུ་གཉིས་པའི་དཀྱིལ་འཁོར་གྱི་གཙོ་བོའི་རྩ་ཞལ་སྔོན་པོ། གཡོན་དམར།
རྒྱབ་སེར། གཡས་དཀར་པོར་བཤད་པ་སྟེ་འབྲས་བུ་རྡོ་རྗེ་འཛིན་པའི་ཞལ་མདོག་ཡིན་ནོ། ། ལཱུ་ཧི་པའི་ཞལ་ནི། ཨ་བྷི་དྷ་ན་ལས། སྔོན་པོ་སེར་པོ་དམར་པོ་ལྗང་། ། ཞེས་པ་ལ་བརྟེན་ནོ། ། དེ་ལས་ཞལ་གཡས་བསྐོར་དུ་གསུངས་ལ་དོན་འགྲེལ་ལས་ཀྱང་གཡས་བསྐོར་དུ་གསུངས་འདུག་གོ ། ད་ལན་ཞལ་བཞི་ཕྱག་བཅུ་གཉིས་པའི་དཀྱིལ་འཁོར་འདི་བསྒོམ་སྟེ། འདི་རྩ་བའི་ལྷ་ཡིན་ལ། གཞན་ཐམས་ཅད་འདིའི་སྤྲུལ་པ་ཡིན་པས་སོ། །
དེ་ལ་དང་པོ་སངས་རྒྱས་བའི་ཚེའང་འོག་མིན་དུ་ལོངས་སྐུ་ཞལ་བཞི་ཕྱག་བཅུ་གཉིས་པ་སྐུ་མདོག་དཀར་པོ་འདི་ཉིད་དུ་སངས་རྒྱས། དྲག་པོ་དབང་ཕྱུག་འཁོར་དང་བཅས་པའང་འདིས་བརྟུལ། རྩ་བཤད་ཀྱི་རྒྱུད་སྡེ་ཐམས་ཅད་ནས་ཀྱང་ཞལ་བཞི་ཕྱག་བཅུ་གཉིས་པ་འདི་གསུངས་པའི་ཕྱིར་འདི་ཁོ་ན་བསྒྲུབ་བྱའི་གཙོ་བོར་བྱེད་རིགས་པ་ཡིན་ནོ། ། འདི་ཡན་ཆད་ཀྱིས་སྤྱི་བཤད་འདི་ནི་ལཱུ་ནག་དྲིལ་གསུམ་གང་འཆད་ཀྱང་ཐམས་ཅད་ཀྱི་སྔོན་དུ་འགྲོ་རྒྱུ་ཡིན་ནོ། ། དེ་རྣམས་ཀྱིས་བཟང་པོ་དཔའ་བའི་གསུང་རབ་ལས་འབྱུང་ཚུལ་བཤད་ཟིན་ཏོ།། །། འདིར་སྨྲས་པ། ཡ་མཚན་མཚན་ཉིད་ཕུན་ཚོགས་ཚོགས་ཀྱི་ཕྱོགས་ཀུན་ཀུན་ནས་ལེགས་སྤྲས་པའི། ། ངོ་མཚར་མཚར་བའི་ཆོས་ཟབ་ཟབ་མོ་མ་ལུས་ལུས་པ་མེད་པ་རྣམས། ། ཕྱོགས་གཅིག་གཅིག་ཏུ་ལེགས་བསྡུས་བསྡུས་པའི་གསུང་རབ་རབ་མཆོག་ཟིན་བྲིས་རྣམས། ། མི་མཆོག་མཆོག་གྱུར་སྐལ་བཟང་བཟང་པོའི་ལས་འཕྲོ་འཕྲོ་ཅན་རྣམས་ལ་སྦྱིན། །
ཕྱོགས་དང་ཕྱོགས་བྲལ་ཁྱབ་པའི་རྗེས་འཇུག་རྣམས། ། ཡིད་འཕྲོག་ཡིད་ལ་བདེ་སྟེར་གསུང་རབ་མཚོ། ། འདིར་བཞུགས་འདི་ནས་ཟབ་དོན་རིན་ཆེན་ལོང་། ། ལེགས་བསྒོམ་ལེགས་བཤད་སྤེལ་ལ་དོན་གཉིས་བསྒྲུབ། ། འདི་ལྟའི་ལེགས་བཤད་རིན་ཆེན་གཏེར། ། གཏེར་འདི་མཁྱེན་རབ་བཟང་པོའི་དཔལ། ། དཔལ་ལྡན་མགོན་དེའི་དྲིན་ལས་བྱུང་། ། བྱུང་ངོ་དོན་གཉེར་དགའ་མགུར་རོལ། ། བར་སྐབས་ཀྱི་ཚིགས་སུ་བཅད་པའོ།། ༈ །།སྤྱི་དོན་དགུ་པ་ས་ལོ་འཇམ་པའི་རྡོ་རྗེའི་གསུང་རབ་ལས་འབྱུང་ཚུལ་བཤད་པ་ནི།
གོས་བཟང་རྒྱན་བཟང་ཆ་བྱེད་རབ་ཏུ་བཟང་བ་ལ། ། ཡིད་འོང་བཞིན་མཛེས་རབ་མཛེས་གཞོན་ནུ་གཞོན་ནུ་མས། ། མིག་ཡང་མིག་ཕྲ་མིག་གི་ཟུར་མདའ་འཕངས་པ་ལ། ། འགྲོ་ཀུན་ཀུན་ནས་ཡོན་པོར་བྱེད་དེ་དེ་བཞིན་དུ། ། གང་གི་སྐུ་ཡི་ལང་ཚོའི་དཔལ་གྱིས་ཡིད་རབ་འཕྲོག ། འཕྲོག་བྱེད་འཇོམས་པའི་སྨྲ་བའི་སེང་གེ་ཁྱེད་ཀྱི་གསུང་། ། གསུང་གི་སྦྲང་རྩི་སྙིང་ནས་མི་སེམས་མཁས་པ་གང་། ། གང་ཞིག་དེ་ནི་ཟུར་ཕུད་ལྔ་པ་དགེ་སློང་གཟུགས། ། གཟུགས་འཆང་དེ་ལ་ཕྱོགས་དང་དུས་ཀྱི་མ་བསྐལ་ཞིང་། ། ཞིང་འདིར་གྲུབ་མཐའ་ངན་པས་སླད་པར་མ་གྱུར་ཀུན། །
ཀུན་ཀྱང་དད་པས་ལན་གཅིག་མིན་པ་འདུད་པ་མཐོང་། ། མཐོང་ཕྱིར་སྐལ་བཟང་བདག་ཀྱང་སྙིང་ནས་རྗེས་ཡི་རང་། ། ཞེས་པའི་བསྟོད་ཚིག་གི་ཡུལ་དམ་པར་གྱུར་པ་དཔལ་ས་སྐྱ་ལོ་ཙཱ་བ་འཇམ་དབྱངས་ཀུན་དགའ་བསོད་ནམས་གྲགས་པ་རྒྱལ་མཚན་དཔལ་བཟང་པོའི་གསུང་རབ་ལས་འབྱུང་ཚུལ་བཤད་པ་ལ། འཁོར་ལོ་བདེ་མཆོག་གི་འཆད་ཐབས་བཤད་པ་དང་། དེ་ལས་འཕྲོས་ཏེ་བདག་ཉིད་ཆེན་པོ་དེའི་གསན་ཡིག་པདྨ་རཱ་གའི་ཕྲེང་བའི་མཇུག་ནས་འབྱུང་བའི་ཐུན་མོང་མ་ཡིན་པའི་བསྟན་པ་ལ་སློབ་ཚུལ་བཤད་པ་གཉིས་ལས། དང་པོ་འཁོར་ལོ་བདེ་མཆོག་གི་འཆད་ཐབས་ལས་འབྱུང་ཚུལ་བཤད་པ་ནི། གསུང་རབ་དེ་ཉིད་ལས་འདི་ལྟ་བུ་འབྱུང་སྟེ། བཅོམ་ལྡན་འདས་འཁོར་ལོ་བདེ་མཆོག་གི་ལམ་གྱི་རིམ་པ་འཆད་པ་ལ། སྤྱི་དོན་དང་། གཞུང་གི་དོན་གཉིས།
དང་པོ་ལ་བདེ་མཆོག་ལ་ལམ་སྲོལ་མི་འདྲ་བ་བཞི་ཡོད་དེ། དེ་ལ་ཡང་མ་རྒྱུད་སྤྱི་ལྟར་བཤད་པ། དུས་ཀྱི་འཁོར་ལོ་ལྟར་བཤད་པ། ཕ་རྒྱུད་ལྟར་བཤད་པ། རྣལ་འབྱོར་གསང་མཐའ་ལྟར་བཤད་པའོ། ། དང་པོ་ནི་མཧཱ་མ་ཡ་ལ་སོགས། གཉིས་པ་ནི་མཁའ་འགྲོ་རྒྱ་མཚོ་དང་། འཁོར་ལོ་སྡོམ་ཆེན་ལྟ་བུ། འདི་ལ་བསྐྱེད་རིམ་ཏིང་ངེ་འཛིན་གསུམ་གྱི་སྒོ་ནས་འཆིངས་བ་དང་། རྫོགས་རིམ་ཡན་ལག་དྲུག་གི་ཁྲིད་པས་དུས་འཁོར་དང་ཚུལ་མཚུངས་སོ། །
གསུམ་པ་བསྐྱེད་རིམ་གོང་དང་འདྲ་ཞིང་། རྫོགས་རིམ་ལ་རིམ་པ་ལྔའི་སྒོ་ནས་ཁྲིད་པས་གསང་འདུས་དང་ཚུལ་མཚུངས་པས་སོ། ། བཞི་པ་ལ་རྣལ་འབྱོར་གསང་མཐའ་ལྟར་བཀྲལ་བ་ལ། ལཱུ་ནག་དྲིལ་གསུམ་ལས། འདི་ལ་ཡང་བཤད་བྱའི་རྒྱུ་ངོས་བཟུང་བ། ཇི་ལྟར་བཤད་པའི་ཚུལ། བཤད་པ་ལས་བྱུང་བའི་ལམ་གྱི་སྲོལ་འཛིན་གཉིས་སུ་གྱེས་པའི་རྣམ་གཞག སྲོལ་དེ་གཉིས་ཆར་གྱི་བཤད་པ་དང་། མན་ངག་གི་ཆུ་བོ་རྣམས་དཔལ་ས་སྐྱ་པ་ལ་བབས་པའི་ཚུལ་ལོ། ། དང་པོ་ལ་རྩ་རྒྱུད་དང་།
བཤད་རྒྱུད་གཉིས་ཏེ། དང་པོ་ནི་བདེ་མཆོག་ཉུང་ངུ་ཞེས་པ་ལེའུ་ལྔ་བཅུ་རྩ་གཅིག་པ་ཉིད་དོ། ། གཉིས་པ་ལ་ལྔ་སྟེ། ཧེ་རུ་ཀ་མངོན་འབྱུང་། རྡོ་རྗེ་མཁའ་འགྲོ། རྣལ་འབྱོར་མ་ཀུན་སྤྱོད། སམྦུ་ཊི། ངེས་བརྗོད་བླ་མའོ། ། དེ་སྐད་དུ་ཡང་། སློབ་དཔོན་མི་ཐུབ་ཟླ་བས།
འབྱུང་དང་མཁའ་འགྲོ་ཀུན་སྤྱོད་དང་། ། ཁ་སྦྱོར་རྒྱུད་དང་བླ་མ་སྟེ། ། བཤད་རྒྱུད་རྣམ་པ་ལྔ་རུ་འདོད། ། ཅེས་གསུངས་སོ། ། གཉིས་པ་དེ་ལྟར་བཤད་པའི་ཚུལ་ལ། སློབ་དཔོན་ནག་པོ་སྤྱོད་པས་རྩ་རྒྱུད་ཀྱི་བསྐྱེད་རིམ་སྟོན་པའི་ཆ་རྣམས་རྡོ་རྗེ་མཁའ་འགྲོ་དང་སྦྱར་ནས་བཤད་ཅིང་། ལྷ་མངལ་སྐྱེས་ལྟར་བསྐྱེད་པ་སྦྱང་གཞི་མངལ་སྐྱེས་གཙོ་བོར་སྦྱོང་བའི་ལུགས་སུ་མཛད། ལཱུ་ཧི་པས་རྩ་རྒྱུད་ཀྱི་བསྐྱེད་རིམ་གྱི་ཆ་ཨ་བྷི་དྷ་ན་དང་། རྣལ་འབྱོར་མ་ཀུན་སྤྱོད་དང་སྦྱར་ནས་བཤད་ཅིང་། ལྷ་སྒོང་སྐྱེས་ལྟར་བསྐྱེད་པ་སྦྱང་གཞི་སྒོང་སྐྱེས་གཙོ་བོར་སྦྱོང་བའི་ལུགས་སུ་མཛད།
དྲིལ་བུ་པས་བསྐྱེད་རིམ་གྱི་ཆ་རྣམས་གསང་འདུས་ཀྱི་བཤད་རྒྱུད་རྡོ་རྗེ་ཕྲེང་བ་དང་སྦྱར་ནས་བཤད་ཅིང་། བརྫུས་སྐྱེས་སྦྱོང་བའི་ལུགས་སུ་མཛད་པ། འདི་ཡང་མན་ངག་གི་བརྫུས་སྐྱེས་ལ་སྦྱར་བ་མ་གཏོགས། རྒྱུད་ཀྱི་དངོས་བསྟན་ལ་མངལ་སྐྱེས་སྦྱོང་བ་དང་། སྒོང་སྐྱེས་སྦྱོང་བའི་ལམ་གཉིས་སུ་འདུས་པར་བཤད་ལ། འོན་ཀྱང་གཙོ་བོར་གཉིས་པོ་འདི་སྦྱོང་བ་ཡིན་གྱི་གཞན་རྣམས་ཀྱང་མི་སྦྱོང་བ་ཡིན་ནོ། ། འདི་གསུམ་གྱི་རྫོགས་རིམ་ནི་ནག་པོ་པའི་རྫོགས་རིམ་རྩ་རྒྱུད་ཀྱི་དངོས་བསྟན་ཡིན་ལ། དཔྱིད་དང་ཐིག་ལེ་ནི་སམྦུ་ཊིའི་རྟག་པ་དྲུག་པ་ལས་འབྱུང་ཞིང་། ལཱུ་ཧི་པའི་རྫོགས་རིམ་རྩ་དབུ་མ་ནི་རྣལ་འབྱོར་མ་ཀུན་སྤྱོད་ལས་བཤད། དྲིལ་བུ་པའི་རྫོགས་རིམ་ནི།
རིམ་ལྔ་གསང་བ་འདུས་པའི་རིམ་པ་དང་བསྟུན་ནས་བཤད་དོ། ། དེས་ན་སྤྱིར་ལམ་རྣམས་ཀྱི་ནང་ནས་འཁོར་ལོ་བདེ་མཆོག་གི་ལམ་འདི་ཟབ། དེའི་ནང་ནས་ཀྱང་རྣལ་འབྱོར་གསང་མཐའ་ལྟར་བཀྲལ་བའི་ལམ་འདི་ཟབ་ལ། དེའི་ནང་ནས་ཀྱང་ཆེས་མཆོག་ཏུ་ཟབ་པ་ནག་པོ་པའི་ལམ་འདི་ཡིན་ཏེ། སྨིན་བྱེད་ཀྱི་སྐབས་སུ་དཔའ་བོ་བསྐུལ་བ་དང་། གྲོལ་བྱེད་ལམ་གྱི་སྐབས་སུ་ཕོ་ཉ་གསུམ་བསྲེ་བ་དང་། རྫོགས་རིམ་གྱི་སྐབས་སུ་དཔྱིད་ཐིག་དང་། ཞལ་སྦྱོར་གྱི་ཚུལ་དུ་བསྒོམ་པའི་ལམ་གྱི་རིམ་པ་ཚང་ལ་མ་ནོར་བ་སྟོན་པ་སློབ་དཔོན་སྤྱོད་པའི་རྡོ་རྗེས་བཀྲལ་བའི་ལུགས་འདི་མ་གཏོགས་གཞན་རྣམས་ལ་མེད་པའི་ཕྱིར། ཡང་ན་ཚོགས་བཤད་དང་། སློབ་བཤད་གཉིས་ལས།
འདི་ནི་ཇོ་བོ་ནཱ་རོ་ཏ་པ་མན་ཆད་ལ་གཙོ་བོར་གྲགས་པ་སྟེ། འདི་གཉིས་ཀྱི་ཁྱད་པར་ནི་པཎྜི་ཏ་རྣམས་ཀྱིས་སྒྲ་ལས་དྲངས་པའི་སྒོ་ནས་བཤད་པ་དང་། རྒྱུད་སྒྲུབ་ཐབས་ལྟར་བཤད་པ་ནི་ཚོགས་བཤད་དོ། ། དེ་ཡང་སྒྲུབ་ཐབས་ལྟར་བཤད་ཅེས་པ་ནི། བསྐྱེད་རིམ་གྱི་ཆ་གཙོ་བོར་བསྟན་པའོ། ། ཡང་སྤྱི་དོན་གྱི་སྒོ་ནས་ཀྱཻ་རྡོ་རྗེ་རྒྱུད་ཀྱི་མངོན་པར་རྟོགས་པ་ལྔ་བཅུ་རྩ་གཅིག་ལ་སོགས་པའི་སྒོ་ནས་འཆད་པ་དང་། རྒྱུད་ཀྱི་དངོས་བསྟན་གྱི་འབྲུ་བཤད་པ་ཙམ་ལ་ཚོགས་བཤད་དང་། རྒྱུད་ཀྱི་ཚིག་དོན་རེ་རེས་ཀྱང་གཞི་ལམ་འབྲས་གསུམ་ཚང་བར་སྟོན་པའི་ཚུལ་གྱིས་འཆད་པ་དང་། ལམ་བསྒོམ་ཚུལ་གྱི་གདམས་པ་ཟབ་མོ་དང་བཅས་ཏེ་འཆད་པ་ནི་སློབ་བཤད་དོ། ། གསུམ་པ་ནི་ལམ་གྱི་སྲོལ་འཛིན་གཉིས་སུ་གྱེས་པའི་རྣམ་གཞག་ནི།
ཇོ་བོ་ནཱ་རོ་ཏ་པ་དེ་ཉིད་ཀྱི་དངོས་སློབ་ཕམ་ཐིང་པ་སྐུ་མཆེད་ནས་མལ་ལོ་ལ་བརྒྱུད་པ་དང་། བལ་པོ་བྷ་དན་ཏ་ནས་སྤུ་ཧྲང་ལོ་ཙཱ་བ་ལ་བརྒྱུད་པའི་ཚུལ་གཉིས་བྱུང་སྟེ། ཕྱི་མ་འདི་ལ་ལམ་རྒྱས་པའི་འཆད་ཚུལ་དང་། བསྡུས་པའི་འཆད་ཚུལ་གཅིག་སྟེ་གཉིས་ལས། དང་པོ་ནཱ་རོ་ཆོས་དྲུག་གི་སྒོ་ནས་འཆད་དེ། དེ་ཡང་ཆོས་དྲུག་ནི། སྨིན་བྱེད་དབང་གི་ཆོས། གྲོལ་བྱེད་ལམ་གྱི་ཆོས། གྲོགས་དམ་ཚིག་དང་སྡོམ་པའི་ཆོས། སྤྱོད་པ་བོགས་འབྱིན་ཆེན་པོའི་ཆོས།
རྟོགས་པ་ཡེ་ཤེས་ཕྱག་རྒྱ་ཆེན་པའི་ཆོས། གྲུབ་པ་འབྲས་བུའི་ཆོས་ཏེ་ཆོས་དྲུག་ཡོངས་རྫོགས་སོ། ། རྫོགས་རིམ་ནཱ་རོའི་ཆོས་དྲུག་ནི་དིང་སང་གི་བཀའ་བརྒྱུད་པ་རྣམས་ཀྱིས་ཁ་ལ་འཁྱེར་བའི། སྒྱུ་ལུས་གཏུམ་མོ་འོད་གསལ་གསུམ། ། རྨི་ལམ་འཕོ་བ་བར་དོ་གསུམ། ། དེས་ན་ས་པཎ་གྱིས། ནཱ་རོ་ཆོས་དྲུག་ཞེས་བྱའི་ཁྲིད། ། མི་ལ་ཡན་ཆད་དེ་ལས་མེད། ། ཅེས་པའི་ཆོས་དྲུག་ནི་སྔ་མ་ཉིད་བྱའི། ཕྱི་མ་ལ་མི་བྱའོ། །
བསྡུས་པའི་འཆད་ཚུལ་ནི། རིམ་བཞིའི་སྒོ་ནས་འཆད་དེ། རིམ་བཞི་ནི། ཤེས་བྱ་རྒྱུད་ཀྱི་རིམ་པ། ཉམས་ལེན་སྔགས་ཀྱི་རིམ་པ། སྐྱེ་བ་ཡེ་ཤེས་ཀྱི་རིམ་པ། འབྲས་བུ་གསང་བའི་རིམ་པ་སྟེ་ཡབ་ལ་སྦྱར་བའོ། ། ཡུམ་ལ་སྦྱར་བ་ནི། བསྐྱེད་པའི་རིམ་པ་ཕག་མོ་མཁའ་སྤྱོད། རྫོགས་པའི་རིམ་པ་རྩ་དབུ་མ་ཞེས་གསུངས་ཏེ།
བསྐྱེད་རིམ་གྱི་ཕག་མོ་ནི་ཞལ་གཉིས་མ་གཙོ་བོར་གྱུར་པའོ། ། བཞི་པ་བཤད་སྲོལ་དེ་གཉིས་ཀར་དཔལ་ས་སྐྱ་པ་ལ་བབས་ཚུལ་ནི། བླ་མ་ས་ཆེན་གྱི་མལ་ལོ་ཙཱ་བ་དང་། སྤུ་ཧྲང་ལོ་ཙཱ་བ་གཉིས་ཆར་ལ་གསན་ནས་དར་ཞིང་རྒྱས་པར་མཛད་དོ། ། སྤྱི་དོན་གཉིས་པ་གཞུང་གི་དོན་ནི། གོང་དུ་བཤད་པའི་ལཱུ་ནག་དྲིལ་གསུམ་གྱི་ནང་ནས་ཁྱད་པར་དུ་མའི་སྒོ་ནས་ཤིན་ཏུ་ཟབ་པ་འཁོར་ལོ་བདེ་མཆོག་ནག་པོ་པའི་ལམ་ཉམས་སུ་ལེན་པར་བྱེད་པ་ལ། ཞེས་པ་དེ་རྣམས་ཀྱིས་ས་ལོ་འཇམ་པའི་རྡོ་རྗེའི་གསུང་རབ་ལས་འབྱུང་ཚུལ་བཤད་པ་ལས། འཁོར་ལོ་བདེ་མཆོག་གི་འཆད་ཐབས་ལས་འབྱུང་ཚུལ་བཤད་ཟིན་ནས། གཉིས་པ་དེ་ལས་འཕྲོས་པའི་དོན་ནི། སྐལ་བཟང་ལས་འཕྲོ་ཅན་རྣམས་ཟབ་མོའི་ཡངས་རྩེ་འཁོར་ལོ་བདེ་མཆོག་གི་ཆོས་སྐོར་རྗེ་བཙུན་ས་སྐྱ་པའི་ཡབ་ཆོས་ཀྱི་ཉིང་ཁུ་འདི་ལྟ་བུར་འཇུག་པར་བྱེད་པ་ལ་ཡང་།
སྤྱིར་བསྟན་པ་ལ་སློབ་ཚུལ་གྱི་རྣམ་གཞག་ཀྱང་ཀུན་དང་ཐུན་མོང་མ་ཡིན་པའི་དཔལ་ལྡན་ས་སྐྱ་པའི་རྗེ་བཙུན་མཆོག་རྣམས་ཀྱི་བཞེད་སྲོལ་དྲི་མ་མེད་པའི་རྗེས་སུ་འབྲང་བ་ནི་ཅིས་ཀྱང་གལ་ཆེ་བས། དེ་ལྟ་བུའི་བསྟན་པ་ལ་སློབ་ཚུལ་གྱི་རྣམ་གཞག་རྒྱས་པ་ནི་རྗེ་བཙུན་གོང་མ་རྣམས་ཀྱིས་མང་དུ་མཛད་ཟིན་ཡང་། དེ་དག་གི་སྙིང་པོ་བསྡུས་ཏེ་ཚིགས་སུ་བཅད་པའི་སྒོ་ནས་སྟོན་པ་བདག་ཉིད་ཆེན་པོ་ས་ལོ་ཙཱ་བ་དེ་ཉིད་ཀྱི་གསན་ཡིག་པདྨ་རཱ་གའི་ཕྲེང་བའི་མཇུག་ནས་འབྱུང་བ་དེ་ཉིད་འདིར་བཤད་པར་བྱའོ། ། དེ་ཡང་གསུང་རབ་དེ་ཉིད་ལས་འདི་ལྟར་འབྱུང་སྟེ། ཀྱེ་མ་དིང་སང་གངས་རིའི་ཁྲོད་འདི་ན། ། ཐུབ་དབང་ཉི་མས་དངོས་སུ་མ་ཁྱབ་ཅིང་། ། ཐུབ་བསྟན་བདུད་རྩིའི་འོད་ཀྱང་ལྷག་མར་གྱུར། ། བསྟན་འཛིན་རྒྱུ་སྐར་ཕྲེང་བའང་གཞན་དུ་བཞུད། ། ཆོས་མིན་ཆོས་ལྟར་བཅོས་པའི་ཨུ་ལུ་་་་་འུག་པ་ཀ ། ལས་ངན་བྲག་རིར་ཉོན་མོངས་ཚངས་བཅས་ནས། །
ལོག་ལྟའི་ཧཱུྃ་སྒྲ་དྲག་པོ་འབྱིན་ལ་བརྩོན། ། འདུལ་ཁྲིམས་མེད་པར་རབ་བྱུང་མཁན་སློབ་བྱེད། ། དམ་ཚིག་མ་ཐོབ་སྔགས་ལ་ཁྲོམ་བཤད་བྱེད། ། ཐོས་བསམ་བྱེད་རྣམས་ཚེ་འདིའི་འཁེང་གྲགས་འདོད། ། བསྒོམ་བསྒྲུབ་བྱེད་ཀྱང་བསྙེན་བཀུར་ཁོ་ནའི་ཕྱིར། ། རྒྱལ་བའི་བཀའ་དང་དགོངས་འགྲེལ་ཚད་མ་ལ། ། བལྟ་རྟོག་ཉན་བཤད་ཆ་ཙམ་མི་བྱེད་པར། ། དུས་ངན་རྟོག་པས་བཅོས་པའི་བསྡུས་བསུད་ལ། ། གསུང་རབ་དགོངས་པ་འགྲེལ་བའི་འཛིན་སྟངས་བྱེད། ། ལྷ་ཆུང་རེ་རེའི་མངོན་རྟོགས་སྔགས་ཤེས་སམ། །
ཡང་ན་དོན་མེད་ངན་སྔགས་ཁོ་ན་འདྲེན། ། དེ་ཙམ་གྱིས་ཀྱང་རྡོར་དྲིལ་འཁུར་ཤེས་ནས། ། དད་རྫས་ཤི་རྫས་བྱུང་ན་མགོ་འཕང་བསྟོད། ། ནང་དུ་བསམ་ན་དབང་དང་རིམ་གཉིས་ཀྱི། ། རྣམ་གཞག་མི་ཤེས་ཉམས་ལེན་ཇི་ལྟར་བྱེད། ། དེ་བས་དམན་པའི་ཆོས་གཟུགས་འཛིན་པ་འགའ། ། རབ་བྱུང་ཚུལ་གྱིས་དམག་དཔོན་བཤས་མཁན་བྱེད། ། བསམ་ངན་དུག་སྦྱོར་སྐྱེ་བོའི་འགབ་བཏེགས་བྱེད། ། རྒྱུ་མཚན་མེད་པ་འཁྲུག་ལོང་དུ་མ་བྱེད། ། དེ་ལ་སྨྲས་ན་ཁོང་ནས་མེ་ལྕེ་འབར། །
ཁ་ནས་ཚིག་ངན་དུ་བ་ཚབ་འཚུབ་འཐུལ། ། ཅུང་ཟད་བརྙེད་ན་ནག་ཆང་ཕྱོགས་སུ་གཏོང་། ། དབེན་པར་བཞག་ན་གཉིད་དང་ལོང་གཏམ་སྨྲ། ། ཡང་ན་ཤོ་རྩེད་དོན་མེད་བྱ་བས་འདའ། ། འདི་འདྲའི་ཆོས་པ་རྣམས་ཀྱི་བྱེད་ཚུལ་ལ། ། མཐར་ཐུག་འབྲས་བུ་གང་དུ་འགྲོ་བ་སོམས། ། འཇིག་རྟེན་པ་རྣམས་རང་ཉིད་ཆེ་འདོད་ནས། ། གཞན་དམའ་འབེབས་ཕྱིར་གཡོ་སྒྱུ་ཁྲམ་གསུམ་གྱིས། ། གཡོག་གིས་དཔོན་བསླུ་བུ་ཚས་ཕ་མ་གསོད། ། ངོ་ཚ་ཁྲེལ་བོར་གཏམ་ངན་ཁྱད་བསད་ནས། །
ལས་ངན་སྣ་ཚོགས་སྤྱོད་ཅིང་ཚེ་སྔ་མར། ། ལས་བཟང་མ་བསགས་ཚེ་འདིར་བདེ་སྐྱིད་མེད། ། འདས་པའི་སངས་རྒྱས་བྱེ་བས་མ་ཐུལ་བ། ། སོ་སོ་སྐྱེ་བོས་འདུལ་བའི་སྐབས་ཡོད་དམ། ། འདི་འདྲའི་སྤྱོད་ངན་སྣ་ཚོགས་རབ་མཐོང་ནས། ། ངེས་འབྱུང་སྐྱོ་ཤས་སྙིང་རྗེས་ཀུན་བསླངས་ཏེ། ། ཐུབ་པའི་བསྟན་ལ་དད་པས་འཇུག་འདོད་ཅིང་། ། ཁོ་བོའི་ངག་ལ་ཉན་ན་འདི་ལྟར་གྱིས། ། ཐོག་མར་ཀློག་ཡིག་མཁས་ལས་དག་པར་སློབ། ། དེ་རྗེས་མཁན་སློབ་མཚན་ཉིད་ལྡན་པ་ལས། །
རབ་བྱུང་བསྙེན་རྫོགས་འདུལ་བའི་ཁྲིམས་ནོས་ཏེ། ། དགག་བསྒྲུབ་གནང་བའི་བསླབ་པ་ཚུལ་བཞིན་བསྲུང་། ། ཚིག་དོན་འགལ་འགྲེལ་འབྱེད་ཕྱིར་སྒྲ་ཚད་སློབ། ། སེམས་བསྐྱེད་ཆོ་གས་བྱང་ཆུབ་སེམས་བསྐྱེད་ལ། ། གཙོ་བོ་བདག་གཞན་བརྗེ་བའི་བྱང་སེམས་སྦྱོངས། ། བླ་མ་མཆོག་ལས་དབང་བཞིས་སྨིན་བྱས་ནུས། ། ལམ་ཟབ་རིམ་གཉིས་བསྒོམ་ལ་བརྩོན་པ་བསྐྱེད། ། འབྲས་བུ་ས་དང་ལམ་རྣམས་རིམ་བགྲོད་དེ། ། བཅུ་གསུམ་རྡོ་རྗེ་འཛིན་པ་ཐོབ་འགྱུར་བས། ། འཁོར་བས་འཇིགས་ཤིང་ལམ་ལ་གྲོད་བསྐྱེད་ན། །
སྤྲོ་བས་འབད་རྩོལ་རབ་ཏུ་བྱ་བར་རིགས། ། དེ་ལྟར་ལམ་ལ་སློབ་ཚུལ་འདི་ཉིད་ནི། ། རང་དགར་ལེགས་ལེགས་འདྲ་ནས་བསྒྲིགས་པ་མིན། ། ཤཱཀྱའི་གསུང་དང་བསྟན་བཅོས་ཚད་མར་བཤད། ། ཁྱད་པར་ངེད་ཀྱི་བླ་མ་ས་སྐྱ་པ། ། བརྒྱུད་པར་བཅས་པའི་བཀའ་སྲོལ་རྣམ་དག་ཡིན། ། ཞེས་གསུངས་པ་དེ་ཉིད་ཀྱི་རྗེས་སུ་འབྲངས་ཏེ་སྐལ་བ་དང་ལྡན་པ་རྣམས་ཡང་དག་པའི་བསྟན་པ་ལ་རིམ་གྱིས་བསླབ་སྟེ། མཐར་ཐུག་རྒྱུད་སྡེ་ཀུན་གྱི་ཡངས་རྩེ་ཟབ་མོའི་ཡང་ཟབ་མཁའ་འགྲོའི་གསང་ཚིག་དཔལ་འཁོར་ལོ་བདེ་མཆོག་གི་ཉེ་ལམ་ལ་བརྟེན་ནས་བཅུ་གསུམ་རྡོ་རྗེ་འཛིན་པའི་གོ་འཕང་མྱུར་དུ་ཐོབ་པའི་ཐབས་ལ་འབད་པར་བྱའོ།། །། འདིར་སྨྲས་པ། ཨེ་མ་གངས་ཅན་བོད་ཀྱི་རྡོ་རྗེ་གདན། །
ཡོངས་རྫོགས་བསྟན་པའི་འབྱུང་གནས་དཔལ་ས་སྐྱ། ། གང་དེར་མཁྱེན་རབ་མངའ་བདག་འཇམ་དཔལ་གྱི། ། རྣམ་སྤྲུལ་ལ་ལ་ངུར་སྨྲྀག་གོས་འཆང་ཞིང་། ༡ ། ལ་ལ་གོས་དཀར་ལྕང་ལོའི་མཛེས་བྱས་ཏེ། ། ཐུབ་པའི་བསྟན་པའི་རྒྱལ་སྲིད་འཛིན་པ་ལ། ། ས་སྐྱ་པ་ཞེས་འགྲོ་ལ་རབ་གྲགས་པ། ། གང་གི་སྐྱེས་མཆོག་དཔལ་ལྡན་འཕགས་པའི་ཞབས། ༢ ། སྟོབས་ལྡན་སེ་ཆེན་རྒྱལ་པོས་ལེགས་བསྟེན་ནས། །
ཤིང་སྒོ་འཛིན་པའི་བོད་ཡུལ་ཆོལ་ཁ་གསུམ། ། དམ་ཆོས་ཡོན་དུ་ཕུལ་བ་ནས་བཟུང་སྟེ། ། ས་སྐྱ་པ་ཡི་འབངས་སུ་མ་གྱུར་སུ། ༣ ། དེ་ཚེ་མཁའ་ལ་ཉི་ཟླ་རྣམས་གཉིས་ལྟར། ། ས་ལ་མཆོད་ཡོན་གཉིས་ཞེས་ཆེར་གྲགས་ཤིང་། ། རྣམ་དག་བསྟན་པ་ཕྱོགས་བཅུར་དར་བས་ན། ། མཁས་གྲུབ་བྱེ་བས་གངས་ཅན་ལྗོངས་འདི་ཁྱབ། ༤ ། བདག་ཉིད་ཆེན་པོ་དེ་དག་གཤེགས་པའི་རྗེས། །
བསྟན་པའི་བདག་པོ་རྗེ་བཙུན་ས་སྐྱ་པའི། ། བཞེད་སྲོལ་འཛིན་པའི་སྐྱེས་ཆེན་དུ་མ་ཞིག ། རིམ་པར་བྱོན་ནས་བསྟན་པ་སྤེལ་ཞེས་ཐོས། ༥ ། དེ་ཚེ་མདོ་རྒྱུད་ཚད་ལྡན་གཞུང་ལུགས་དང་། ། འགལ་བའི་སྔོན་མེད་ཆོས་ལྟར་བཅོས་པ་འགས། ། འཕེལ་བར་གྱུར་ཀྱང་ལུང་རིགས་མཁྱེན་པ་ཡི། ། སྨྲ་བའི་སེང་གེ་རྣམས་ཀྱིས་སུན་དབྱུང་མཛད། ༦ ། དེང་དུས་སྔོན་བྱོན་རྒྱ་བོད་མཁས་གྲུབ་ཀྱིས། །
རྩོད་བྲལ་ཤིང་རྟའི་གཞུང་ལུགས་རྣམས་བོར་ནས། ། རང་བཟོ་གསར་བུའི་གྲུབ་མཐའ་འཛིན་པ་ལ། ། བླང་དོར་མི་ཤེས་བླུན་པོ་སྟོབས་ལྡན་རྣམས། ༧ ། གུས་པར་བྱེད་ཅིང་དེ་ཡི་བསྟན་པ་སྤེལ། ། དེ་ཕྱིར་རྣམ་དག་བསྟན་པའི་རྒྱུན་ཉམས་ཤིང་། ། ཆོས་མིན་ཆོས་ལྟར་བཅོས་པ་འཕེལ་དུས་འདིར། ། རྩོད་བྲལ་བསྟན་པའི་རྗེས་སུ་ཞུགས་པ་ཡི། ༨ ། སྐལ་བཟང་རྣམས་ཀྱིས་རང་གཞུང་དྲི་མེད་ལ། །
ཐོས་བསམ་འཆད་ཉན་བསྒོམ་བསྒྲུབ་ལ་སོགས་པ། ། ཐབས་ཚུལ་དུས་ལ་སྤེལ་བར་མཛོད་ཅིག་ཅེས། ། ཀུན་ལ་གུས་པའི་ཡིད་ཀྱིས་བདག་གསོལ་ལོ། ༩ ། བདག་ཀྱང་སྔོན་བསགས་ལས་ཀྱིས་འཕེན་པ་འགས། ། རྣམ་དག་བསྟན་པ་ཉམས་པའི་དུས་འདིར་སྐྱེས། ། འོན་ཀྱང་རྡོ་རྗེ་འཆང་དངོས་བླ་མ་ཡིས། ། རྗེས་བཟུང་ཡོངས་རྫོགས་བསྟན་པའི་བདག་པོར་གྱུར། ༡༠ ། དེ་ཕྱིར་ཟབ་རྒྱས་ཆོས་ཚུལ་སྟོན་པ་ལ། །
འདྲེན་པར་འོས་པ་བསྟན་པའི་མཇུག་འདི་རུ། ། དེས་ན་ས་སྐྱའི་རྗེས་འབྲངས་བསྟན་འཛིན་རྣམས། ། ཚུར་སྤྱོན་ཆོས་ཚུལ་རྒྱ་མཚོ་ལེན་པར་རིགས། ༡༡ ། ཞེས་ཀྱང་ཤུགས་འབྱུང་དུ་སྨྲས་པའོ། ། དེ་རྣམས་ཀྱིས་དཔལ་འཁོར་ལོ་བདེ་མཆོག་གི་དམ་པའི་ཆོས་བྱུང་ཚུལ་ལེགས་པར་བཤད་པ་རིན་པོ་ཆེའི་ཕྲེང་བ་དགོས་འདོད་ཀུན་འབྱུང་ཞེས་བྱ་བ་མ་ལུས་པ་བསྟན་ཟིན་ཏོ།། །། ཡང་སྨྲས་པ། མཁའ་འགྲོ་བྱེ་བ་གྲངས་མེད་གཤེགས་པའི་ལམ། ། ས་སྐྱའི་རྗེ་བཙུན་རྣམས་ཀྱི་ཐུགས་ཀྱི་བཅུད། ། རབ་ཟབ་འཁོར་ལོ་སྡོམ་པའི་ཆོས་བསྐོར་རྣམས། །
འཕགས་པའི་ཡུལ་དང་བོད་འདིར་དར་བའི་ཚུལ། ༡ ། ལེགས་བཤད་ཡིད་བཞིན་རིན་ཆེན་ཕྲེང་བ་འདི། ། ཧེ་རུ་ཀ་དཔལ་དུར་སྨྲྀག་བླ་གོས་ཅན། ། སངས་རྒྱས་རྒྱལ་མཚན་གསུངས་ལས་སྐྱེས་པ་ཡི། ། ཤཱཀྱའི་དགེ་བསྙེན་ས་སྐྱ་པ་དེས་སྦྱར། ༢ ། སྔོན་བྱོན་མཁས་དང་གྲུབ་པའི་སྐྱེས་ཆེན་རྣམས། ། མཁའ་ལ་སྤྱོད་པའི་དོ་རར་གཤེགས་པའི་ལམ། ། འཁོར་ལོ་སྡོམ་པའི་ཉེ་ལམ་འདི་ཡིན་ཞེས། །
མ་སྒྲིབ་སྐྱེ་བོ་ཀུན་གྱི་རྣ་བར་གསལ། ༣ ། དེ་འདྲའི་ཟབ་ཆོས་མཁའ་འགྲོའི་ཁ་རླངས་ཅན། ། ས་སྐྱའི་ཡབ་ཆོས་ཀུན་གྱི་ཡང་སྙིང་མཆོག ། འབད་པ་ཆུང་ངུའི་བཙན་ས་ཟིན་ནུས་པའི། ། ཟབ་ལས་ཆེས་ཟབ་ཆོས་ཚུལ་རྒྱ་མཚོ་རྣམས། ༤ ། ཐོས་ཞིང་རྟོགས་པ་དེང་སང་ཁོ་བོ་ཙམ། ། འདི་ནི་རྗེ་བཙུན་མུས་པའི་བཀའ་དྲིན་ཏེ། ། ཤེས་ནས་དད་པས་རྒྱུན་དུ་གསོལ་འདེབས་ཀྱིས། །
ད་དུང་བྱང་ཆུབ་བར་དུ་ཐུགས་རྗེས་སྐྱོབས། ༥ ། འདི་སྦྱར་དགེ་བ་འདིའི་མཚོན་དུས་གསུམ་དུ། ། བསགས་པའི་དགེ་རྣམས་ཀུན་ཏུ་བཟང་པོ་ཡི། ། རྣམ་སྤྲུལ་མཆོད་སྤྲིན་རྒྱ་མཚོ་ལྟར་སྤྲུལ་ནས། ། དཔལ་ལྡན་བླ་མ་མཉེས་པའི་མཆོད་པར་འབུལ། ༦ ། དགོངས་པ་ཆོས་ཀྱི་དབྱིངས་སུ་རྫོགས་གྱུར་ཅིག ། འདྲེན་པ་གང་གིས་ཐུགས་རྗེས་བདག་ཅག་རྣམས། ། དུས་འདིར་ཚེ་རིང་ནད་མེད་བདེ་སྐྱིད་ལྡན། །
བསམ་པའི་དོན་རྣམས་འབད་མེད་ལྷུན་གྲུབ་སྟེ། ༧ ། རྣལ་འབྱོར་གསང་མཐའི་བསྟན་པ་རྒྱས་པ་དང་། ། ནམ་ཞིག་ཚེ་འདིའི་སྣང་བ་ནུབ་པའི་ཚེ། ། དཔའ་བོ་མཁའ་འགྲོའི་ཚོགས་ཀྱིས་ཉེར་བསུས་ཏེ། ། དཔོན་སློབ་འཁོར་བཅས་བདེ་བ་ཅན་འགྲོ་ཤོག ༨ ། ལེགས་བཤད་འདི་དོན་འཛིན་དང་སེམས་པ་དང་། ། ཡི་གེར་འབྲི་དང་གཞན་ལ་སྟོན་བྱེད་པ། ། དེ་དག་རྣམས་ལ་བསྲུང་ཞིང་སྐྱོང་བ་དང་། །
ཆོས་འདི་སྤེལ་བ་དཔལ་ལྷ་མོ་ནག་མོ་དང་། ཞིང་སྐྱོང་དུར་ཁྲོད་ཀྱི་བདག་པོ་ཡབ་ཡུམ་སོགས་་་་་་བསྟན་སྲུང་རྒྱ་མཚོས་མཛོད། ༩ ། ཁོ་བོའི་རྗེས་འབྲངས་བློ་གསལ་དཔྱོད་ལྡན་རྣམས། ལེགས་བཤད་འདི་དོན་ཁོང་དུ་ཆུད་བྱས་ན། འཁོར་ལོ་སྡོམ་པའི་ཆོས་ཚུལ་རྒྱ་མཚོ་ལ། ། འཇིགས་མེད་སྨྲ་བའི་སྤོབས་པ་ཐོབ་པར་འགྱུར། ༡༠ ། ས་སྐྱའི་བསྟན་པའི་སྙིང་པོ་གསང་མཐའི་ལམ། ། ས་སྐྱའི་བསྟན་འཛིན་རྣམས་ཀྱིས་སྤེལ་བའི་ཚུལ། །
ས་སྐྱའི་བསྟན་ལ་ཕན་ཕྱིར་བཤད་པ་འདིས། ། ས་སྐྱའི་བསྟན་པ་ཕྱོགས་ཀུན་རྒྱས་གྱུར་ཅིག ༡༡ ། ཅེས་དཔལ་འཁོར་ལོ་བདེ་མཆོག་གི་དམ་པའི་ཆོས་བྱུང་བའི་ཚུལ་ལེགས་པར་བཤད་པ་ཡིད་བཞིན་རིན་པོ་ཆེའི་ཕྲེང་བ་དགོས་འདོད་ཀུན་འབྱུང་ཞེས་བྱ་བ་འདི་ནི། ཁམས་གསུམ་ཆོས་ཀྱི་རྒྱལ་པོ་གྲུབ་པའི་འཁོར་ལོ་བསྒྱུར་བ་པདྨའི་རྣམ་སྤྲུལ་འཇམ་པའི་དབྱངས་བསོད་ནམས་དབང་པོ་དང་། བྱང་ཆུབ་སེམས་དཔའ་ཞི་བ་འཚོའི་རྣམ་པར་སྤྲུལ་པ་རྒྱལ་སྲས་སྦས་པའི་རྣལ་འབྱོར་དཔལ་ས་སྐྱ་པ་ཆེན་པོ་སྔགས་འཆང་གྲགས་པ་བློ་གྲོས་ཏེ། འཇམ་པའི་དབྱངས་སྐུ་མཆེད་ལས་ལུགས་འདིའི་སྒྲུབ་དཀྱིལ་གྱི་ལུང་དང་། ཆོ་གའི་ཕྱག་ཁྲིད་སོགས་ཀྱི་བཀའ་དྲིན་ཞིབ་རྒྱས་སུ་ནོས་ཤིང་། ཁྱབ་བདག་འཁོར་ལོའི་མགོན་པོ་རྒྱལ་བ་མུས་པ་ཆེན་པོ་རྡོ་རྗེ་འཆང་མིའི་སྐུ་གཟུགས་ཅན་རྗེ་བཙུན་དམ་པ་སངས་རྒྱས་རྒྱལ་མཚན་ལས། དཔལ་ས་སྐྱ་པའི་ཡབ་ཆོས་ཀྱི་ཉིང་ཁུ་འཁོར་ལོ་བདེ་མཆོག་ལཱུ་ནག་དྲིལ་གསུམ་ནཱ་རོ་མཁའ་སྤྱོད་དང་བཅས་པའི་དབང་བྱིན་རླབས་བསྐྱེད་རྫོགས་ཀྱི་ཟབ་ཁྲིད་རྒྱུད་དང་རྒྱ་བོད་ཀྱི་གཞུང་མང་པོའི་བཤད་ལུང་སོགས།
མདོར་ན་རྣལ་འབྱོར་གསང་མཐའི་གདམས་པ་རྒྱ་མཚོ་ལྟ་བུའི་བཀའ་དྲིན་ནོས་པའི་སྐལ་བ་བཟང་པོ་ཅན་ཤྲཱི་ས་སྐྱ་པ་ཤཱཀྱའི་དགེ་བསྙེན་རིགས་སྔགས་འཆང་བ་ངག་དབང་ཀུན་དགའ་བསོད་ནམས་གྲགས་པ་རྒྱལ་མཚན་དཔལ་བཟང་པོས་སྔོན་དུས་བྱོན་པའི་སྐྱེས་ཆེན་རྣམས་ཀྱི་རྣམ་ཐར་གསང་མཐའི་ཆོས་བསྐོར་མཐའ་དག་དར་རྒྱས་སུ་མཛད་པའི་ཚུལ་རྣམས་ལ་དད་པ་བཅོས་མིན་སྐྱེས་པ་དང་། ད་དུང་ཁོ་བོ་ཅག་རྗེས་འབྲང་དང་བཅས་པ་ལ་བརྟེན་ནས་རྣལ་འབྱོར་གསང་མཐའི་བསྟན་པ་དར་རྒྱས་སུ་གྱུར་ན་ཅི་མ་རུང་སྙམ་པའི་ལྷག་བསམ་དག་པའི་ཀུན་ནས་བླངས་ཏེ། ཟབ་མོའི་ཡངས་རྩེ་དཔལ་འཁོར་ལོ་བདེ་མཆོག་གི་ཆོས་ཚུལ་རྒྱ་མཚོ་ལྟ་བུ་ལ་ཡུན་རིང་མོ་ནས་འདྲིས་པར་བྱས་ཏེ། རང་ལོ་བཅུ་ཕྲག་གཉིས་དང་ཉག་མ་བརྒྱད་ལོན་པ་རྒྱ་གར་ལུགས་ལ་མིག་དམར་ཞེས་གྲགས་ཞིང་། རྒྱ་ནག་ལུགས་ལ་ཤིང་ཕོ་བྱི་བའི་ལོ་ཕལ་གྷུན་ཞེས་པའི་ཟླ་བའི་དམར་ཆ་རྫོགས་པ་གསུམ་པའི་ཚེས་ལ། གུ་ན་རཏྣ་ཀ་རཿཤྲཱི་ཝན་བྷུ་མི་པཎྜུ་ཀའི་་་་་ཡོན་ཏན་རིན་ཆེན་འབྱུང་གནས་དཔལ་ལྡན་ས་སྐྱའི། གནས་མཆོག་བཞི་ཐོག་བླ་བྲང་ཆེན་པོའི་གཙུག་ལག་ཁང་དུ་རྫོགས་པར་སྦྱར་བ་འདི་ལ་ཉེས་པའི་ཚོགས་མཆིས་ན། བླ་མ་དང་མཁའ་འགྲོས་བཟོད་པར་མཛད་ནས་བསྟན་པ་དང་སེམས་ཅན་ལ་ཕན་པ་བསམ་གྱིས་མི་ཁྱབ་པར་འབྱུང་བར་བྱིན་གྱིས་བརླབ་ཏུ་གསོལ། འདི་བགྱིས་དགེ་བས་བདག་ཅག་དཔོན་སློབ་ཀྱི་གཙོ་བྱས་སརྦ་ཏྭེ་བྷྱཿཤྲཱི་བྷུ་ཏི་པུ་ཎྱ་པུཥྚིཾ་ཙ་མ་ར་པ་ཏི་མ་རེ་སེ་ན་བི་ཛ་ཡ་བྷ་ཝནྟུ།་་་་ སེམས་ཅན་ཐམས་ཅད་ཀྱི་དཔལ་འབྱོར་བསོད་ནམས་རྒྱས་པ་དང་།
འཆི་བདག་བདུད་ཀྱི་སྡེ་ལས་རྣམ་པར་རྒྱལ་བར་གྱུར་ཅིག ཤ་སཱ་ན་ཏྭཾ་ཧི་ཏོ་བྷ་བནྟུ།་་་་་ བསྟན་པ་དང་སེམས་ཅན་ལ་ཕན་པར་གྱུར་ཅིག ཤུབྷཾ་ཀ་ལྱ་ན་ཝརྡྷནྟུ།་་་་་ དགེ་ལེགས་འཕེལ་བར་གྱུར་ཅིག། །། ༈ མཁན་ཆེན་ཨ་པད་རིན་པོ་ཆེའི་དགོངས་བཞེད་ལྟར་གུ་རུས་ཞབས་ཞུ་བགྱིས་པའོ།། PAGE * MERGEFORMAT 2 ཨ་མྱེས་ཞབས། འཁོར་ལོ་བདེ་མཆོག་གི་ཆོས་བྱུང་ རིན་ཆེན་ཕྲེང་བ། PAGE * MERGEFORMAT 1
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
