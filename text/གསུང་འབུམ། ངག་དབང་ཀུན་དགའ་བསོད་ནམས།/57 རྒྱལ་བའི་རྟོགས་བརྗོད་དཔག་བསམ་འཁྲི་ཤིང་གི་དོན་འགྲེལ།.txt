གསུང་འབུམ། ངག་དབང་ཀུན་དགའ་བསོད་ནམས།
པོད ༥༧
རྒྱལ་བའི་རྟོགས་བརྗོད་དཔག་བསམ་འཁྲི་ཤིང་གི་དོན་འགྲེལ།
༄༅། །རྒྱལ་བའི་རྟོགས་བརྗོད་དཔག་བསམ་འཁྲི་ཤིང་གི་དོན་འགྲེལ་ལེགས་པར་བཤད་པ་ཚོགས་གཉིས་བསམ་འཕེལ་ནོར་བུའི་ཕྲེང་མཛེས་ཞེས་བྱ་བ་བཞུགས་སོ།། ༄༅། །རྒྱ་གར་སྐད་དུ། བྷ་ག་ཝན་ཏ་ཐཱ་ག་ཏ་ཨརྷ་ཏེ་སམྱཀྶཾ་བུདྡྷ་མུ་ནཱིནྡྲ་ཡ་ན་མ། བོད་སྐད་དུ། བཅོམ་ལྡན་འདས་དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་ཐུབ་པའི་དབང་པོ་ལ་ཕྱག་འཚལ་ལོ། ། འཁོར་འདས་ཀྱི་ཆོས་ཀུན་སྣ་ཚོགས་སུ་སྣང་ཡང་ཆོས་ཀྱི་དབྱིངས་སུ་དབྱེར་མེད་ཅིང་རོ་གཅིག་པ་དེ་ཉིད་གཞོན་ནུ་མ་ལ་པྲ་ཕབ་པ་ལྟར་སོ་སོར་སྣང་བའི་གཟུགས་བརྙན་སྟོང་པ་ཆེན་པོའི་ཡེ་ཤེས་རྡུལ་བརྩེགས་པ་ཤིན་ཏུ་རྣམ་པར་དག་པ་ཡི་ལྷུན་པོ་ཆོས་ཀྱི་སྐུ་དེ་ཉིད་བསྐལ་པ་བཟང་པོའི་ངོར་མཚན་དཔེ་འབར་བས་སྲིད་པའི་རྡུལ་གྱི་མུན་པ་ཐམས་ཅད་ཡང་དག་པར་བཀྲུས། ། ཕྱོགས་བཅུ་རབ་འབྱམས་ཀྱི་རྒྱལ་བ་མ་ལུས་པའི་དགོངས་པ་མཆོག་ཏུ་ཟབ་པའི་མཐར་ཐུག་དམིགས་པ་མེད་པའི་སྙིང་རྗེ་ཆེན་པོ་ནི་འཛུམ་དཀར་པོ་ཅིག་གི་སྣང་བ་ལས་ལེགས་པར་ཐོན་ཀུན་ནས་རྨོངས་པའི་མུན་ནག་ཐམས་ཅདབཞུ་བའམ་དག་པར་བྱས་པ་ཡེ་ཤེས་ཀྱི་ཐིགས་པ་གང་ལ་གང་འདུལ་གྱི་བདུད་རྩིར་རོ་བདའ་བ་འབབ་པའི་གསུང་། ། ལས་ཉོན་གྱི་སྒྲིབ་པ་གཉིས་དང་བྲལ་བའི་ཐུགས་ཀྱི་དཀྱིལ་འཁོར་མཆོག་ཏུ་ཟབ་པ་དཔེ་དང་བྲལ་བས་ཚད་མེད་ཅིང་རྟོག་དཔྱོད་ཀྱི་ཡུལ་ལས་འདས་པའི་བསམ་གྱིས་མི་ཁྱབ་པའི་རང་བཞིན་འདུས་མ་བྱས་པའི་ནམ་མཁའི་ཁམས་དང་སྙོམས་པར་གཉིས་སུ་མེད་པར་ཞུགས་པའི་ཟག་མེད་ཀྱི་བདེ་བ་ཆེན་པོའི་ཁུ་བ་སྟེ་ནུས་པ་ཅན་རྣམས་ལ་གནས་སྐབས་སུ་ཕན་པ་དང་མཐར་ཐུག་གཉིས་བདེ་བའི་ཐུགས་རྗེར་འཛག་པའི། ། ཨེ་མ་ཞེས་ཤིན་ཏུ་མཚར་བའི་གནས་སྐུའི་གསང་བ་སོ་སྐྱེས་མཐོང་བ་མིན་པས་ཡང་དགེ་བའི་མིག་སྨན་ཁྱད་པར་དེའི་ཆོ་ག་རྫོགས་ཀྱང་ཟག་མེད་ཡེ་ཤེས་ཀྱི་རང་གཟུགས་སྙིང་རྗེ་ཆེན་པོའི་ཟློས་གར་ཀུན་ལ་གསལ་བར་སྟོན་པའི་སྟོན་མཆོག་ཤཱཀྱ་སེང་གེ་དེ་ཡིས་བདག་སོགས་སེམས་ཅན་ཐམས་ཅད་དུས་རྟག་ཏུ་སྐྱོངས་ཤིག འདི་མདོ་ཟ་མ་ཏོག་བཀོད་པར་དབྱངས་ཅན་མ་སྤྱན་རས་གཟིགས་ཀྱི་མཆེ་བའི་རྩེ་ལས་འཁྲུངས་པ་དང་སྦྱར།
ཕྱག་ན་པདྨ་སྟེ་སྤྱན་རས་གཟིགས་ཀྱི་ཚེམ་ཕྲེང་གི་ལྟེ་བར་ཁམས་གསུམ་གྱི་འགྲོ་འདི་ལེགས་བྱས་རྣམ་པར་དཀར་བའི་ཕུང་པོ་མ་ལུས་པ་གཅིག་ཏུ་བསྡུས་པ་ལྟ་བུའི་མངལ་གྱི་ཁུར་ཆེན་པོ་དེ་ཉིད་ཡོངས་སུ་སྨིན་པའི་མཐུ་ལས་སྲིད་པ་དང་ཞི་བའི་ཡོན་ཏན་ཡོད་དགུ་ཅོག་གིས་སྤྲས་པའི་མཛེས་སྐུའི་མཚར་སྡུག་སྙིང་པོ་ལེགས་བལྟམས་པ་དེ་ཉིད་འགྲོ་བ་སེམས་ཅན་ཀུན་གྱི་སེམས། ། ཉོན་མོངས་པའི་ཡུལ་གཞན་ལ་མི་འཕྱན་པ་སྟེ་མི་ཡན་པར་ཞི་ཞིང་དུལ་བར་འདོགས་པའི་དམིགས་རྟེན་གཅིག་པུ་གང་ཞིག་གི་སྔོན་མེད་པའི་སྤྱིར་ལང་ཚོས་འདོད་ཆགས་སྐྱེད་ཀྱང་འདིར་ཁྱད་པར་ཅན་ལང་ཚོ་འདོད་ལྷ་ཞེས་པ་ཆགས་སོགས་ཉོན་མོངས་འཇོམས་པའི་དགྲ་བོར་གྱུར་ཅིང་། ། ཆོས་སྒོ་བརྒྱད་ཁྲི་བཞི་སྟོང་གི་ཚིག་དོན་རྒྱུད་མང་གི་གླུར་ལེན་པའི་ཚུལ་གྱིས་གདུལ་བྱ་མ་རིག་པའི་གཉིད་ལས་སློང་བར་མཛད་པའི་ངག་དབང་ལྷ་མོས་ཏེ་དབྱངས་ཅན་མ་བློ་གྲོས་མཆོག་གི་དངོས་གྲུབ་སྩོལ་ཅིག རྒྱལ་བ་ཀུན་ཡུམ་དབྱངས་ཅན་མའི་ཐུགས་གསུང་སྐུའི་གསང་གསུམ་གྱི་ཡོན་ཏན་གྲུབ་པ་སྟེ་ཐོབ་པའི་ཐུགས་ཀྱི་དཀྱིལ་འཁོར་སྣ་ལྔའི་རིག་པ་ལ་རང་དབང་དུ་སྤྱོད་པའི་མཁྱེན་རབ་ཀྱི་འཛུམ་དཀར་པོ། ། ཁོང་སྟེ་དཀྱིལ་ནས་རྒོད་ཅིང་བྱས་པའི་སྤོབས་པ་མི་ཟད་པའི་མགྲིན་པ་མངོན་པར་མཐོ་བ་ནི་མཁར་བཏེགས་ཏེ། ། རྒྱལ་བའི་རྟོགས་བརྗོད་དཔག་བསམ་འཁྲི་ཤིང་དོན་མཆོག་ཏུ་བཟང་ཞིང་ཚིག་སྙན་ངག་གི་རོ་ཉམས་ཁྱད་པར་ཅན་དང་ལྡན་པའི་ལེགས་བཤད་སའི་གཞི་མ་ལ་སྐྱུགས་པའི་བདུད་རྩིའི་རྒྱུན་ལྟ་བུ། ། ཐུབ་པའི་བསྟན་པ་ཡོངས་སུ་རྫོགས་པའི་མགུལ་མགྲིན་ཤིན་ཏུ་མཛེས་པར་མཛད་པ་ཆོས་རྒྱལ་སྙན་ངག་མཁན་དགེ་བའི་དབང་པོ་དེར་གུས་པས་ཕྱག་འཚལ་ལོ། ། ཡབ་དེའི་རིགས་ཀྱི་སྲས་པོ་རིག་གནས་ལྔ་ཡོངས་སུ་རྫོགས་པའི་བདུད་རྩི་འདུག་པའི་སྣོད་གཅིག་པུ་དང་སྙིང་སྟོབས་རྨད་དུ་བྱུང་བའི་གཏེར་དུ་གྱུར་པས། ། རྒྱ་གར་འཕགས་པའི་ཡུལ་མཁས་པའི་སྐྱེས་བུ་དམ་པ་འདམ་བུའི་ཚལ་ལྟར་རྒྱས་ཤིང་མང་བའི་ཁྲོད་ན། ། རྣམ་པར་དཔྱོད་པའི་བློ་གྲོས་ཅན་མ་མ་དྲུག་གིས་མཚན་དེ་མ་ལུས་པའི་ཡིད་འདྲེན་ཞིང་འཕྲོག་པར་ནུས་པའི། །
དཔལ་ལྡན་ཟླ་བའི་དབང་པོ་་་་་་སྨིན་དྲུག་གི་བུ་འདམ་བུ་ཚལ་དུ་སྐྱེས་པའི་གཏམ་དང་སྦྱར། ཀརྟི་ཀ་དེར་འདུད། ། ལུང་དུ་སྟོན་པའི་བརྡ་སྤྲོད་རིག་པ་སྒྲ་དང་ཚད་མའི་གནམ་ལྕགས་ལོག་རྟོག་གི་རྒོལ་བས་མི་བཟོད་པའི་ཀུན་ནས་འབར་པའི་མེ་སྟེ་ཐོག རང་གི་རྗེས་སུ་འཇུག་པ་སྟེ་གྲུབ་མཐའ་འཛིན་པའི་མྱོས་བྱེད་དེ་ཆང་གི་ནང་དུ་ཞི་བ་མ་གཏོགས་པ། ། གཞན་དྲེགས་ལྡན་མཁས་རློམ་གྱི་རྩོད་པའི་ཆུ་གཏེར་སྟོང་ཕྲག་གིས་ཀྱང་རིགས་པའི་གཟི་བྱིན་མི་ནོངས་པའི། ། རྒྱ་གར་པཎ་ཆེན་གནས་ལྔ་རིག་པའི་ཁྱུ་མཆོག་ལཀྣིཾ་ཀ་ར་སྟེ་ཕུན་ཚོགས་འབྱུང་གནས་ཞེས་པ་དེ་ལ་འདུད། ། ལོག་པར་སྨྲ་བའི་གཟུ་ལུམ་སྟེ་རང་བཟོའི་འབིགས་བྱེད་རི་བོ་ཆོས་ཀྱི་སྣང་བ་སྒྲིབ་པ་དེ་ཉིད་རྩ་བ་ནས་བཅད་པས་ས་ལ་བསྙལ་ཏེ། ། ལེགས་པར་བཤད་པའི་ཉི་མ་སྒྲིབ་བྱེད་བྲལ་བར་བྱས་པའི་ཤིན་ཏུ་གསལ་བ་གསར་པ་ལྟ་བུའི་འོད་ཀྱི་ཐིགས་ཕྲེང་གིས། ། གངས་ཅན་པ་རྣམས་ཀྱི་རྨོངས་པའི་མུན་ནག་ཆེ་ཞིང་གདུག་པ་དེ་ཉིད་དྲུངས་ཏེ་རྩད་ནས་སེལ་བའམ་འབྱིན་པར་མཛད་མཁན། །་་་་་ འདི་སྔོན་རི་འབིགས་བྱེད་ཀྱིས་འཛམ་གླིང་པའི་ཉི་མ་བསྒྲིབས་པ་ལྷ་དབང་ཕྱུག་གིས་བསྙལ་བའི་གཏམ་རྒྱུད་དང་སྦྱར།
སྒྱུར་བྱེད་ཞུས་ཆེན་གྱི་ལོ་ཙཱ་བ་བོད་ཀྱི་མཁས་པ་ཆེན་པོ་ཤོངས་སྟོན་དཔལ་མགྲིན་ཏེ་ལྷ་དབང་ཕྱུག་ཆེན་པོ་དེ་ལ་འདུད། ། གངས་ཅན་བྷོ་ཊ་སྟེ་བོད་ཀྱི་ཡུལ་ཀུན་གྱི་དབུས་སུ་གྱུར་པ་དཔལ་ལྡན་ས་སྐྱར། ། བླ་ཆེན་ཀུན་དགའི་ལུང་རྟོགས་ཀྱི་བྱིན་རླབས་མ་ལུས་པ་དང་ངེས་པའི་དོན་དུ་སྤྱན་རས་གཟིགས་སམ་འཇམ་པའི་དབྱངས་ཀྱི་རིགས་ཀྱི་ཐིག་ལེའི་སྙིང་པོའི་བཅུད། ། དབྱིག་འཛིན་ཏེ་ས་གཞི་དང་ཆོས་མཚུངས་པའི་རྒྱལ་ཡུམ་དམ་པ་ཇོ་ལྕམ་འོད་སྒྲོན་གྱི་མངལ་དུ་འཁྱིལ་བ་ལས་འཁྲུངས་པའི་སློབ་དཔོན་བསོད་ནམས་དང་། ། ཡེ་ཤེས་ཀྱི་ཚོགས་གཉིས་ཀྱི་རྩེར་སོན་པ་དེ་ཉིད་དང་པོ་གྲགས་པ་དེའི་གཅུང་སྙན་པའི་དཀར་པོ་མཆོག་དང་ལྡན་པ་ཡིས། ། བསྟན་པའི་རྒྱལ་མཚན་འཛིན་པ་ལ་སྲིད་པ་མཛེས་པ་འདི་རྗེ་བཙུན་དཀར་པོ་རྣམ་གསུམ་ཞེས་བྱ་བའི་འགྲན་བྲལ་གྱི་སྐྱེས་བུའི་མཆོག་དེ་རྣམས་རྒྱལ། ། མི་ནས་མིར་གྱུར་པའི་སྐྱེ་བ་ཉེར་ལྔར་དབྱངས་ཅན་བདག་པོས་ཏེ་འཇམ་པའི་དབྱངས་ཀྱི་ཐུགས་རྗེས་བསྐྱངས་ཤིང་། ། སྐུ་ཚེ་འདིར་ཡང་གནས་ལྔ་རིག་པ་ལ་མཁས་པའི་རྒྱུ་སྐར་གྱི་ཁྲོད་ན་ཟླ་བ་ལྟར་གཙུག་རྒྱན་ཆོས་རྗེ་ས་སྐྱ་པཎ་ཆེན་དང་། ། འཛམ་གླིང་བྱང་ཕྱོགས་ཀྱི་རྒྱུད་ཀྱི་ཆོས་དང་སྲིད་ཀྱི་དཔལ་འབྱོར་ཆེན་པོའི་གཏེར་གྱི་སྒོ་མོ་འབུམ་ཕྲག་དུ་མ་ལ། ། དབང་བསྒྱུར་བ་མཛད་པའི་འཇམ་པའི་དབྱངས་སམ་བྱང་ཆུབ་སེམས་དཔའ་ཀུན་ཏུ་བཟང་པོའི་རྣམ་པར་སྤྲུལ་པ་དཔལ་ལྡན་ཨརྻའི་སྟེ་འཕགས་པའི་མཚན་འཆང་བའི་ཆོས་རྗེ་ཁུ་དབོན་གཉིས་སྤྱི་བོས་མཆོད། །
རྒྱ་བོད་ཀྱི་སྐད་གཉིས་སྨྲ་བའི་དབང་པོ་ས་སྐྱ་པའི་ལོ་ཙཱ་བ་འཇམ་དབྱངས་ཀུན་དགའ་བསོད་ནམས་ཞེས་གྲགས་པའི་འཇིག་རྟེན་གྱི་མིག་ལྟ་བུར་གྱུར་བ་དེ་ཉིད་དང་། ། གང་གི་ཐུགས་བརྩེ་བས་ཉེ་བར་བཟུང་ཞིང་སྐུའི་སྐྱེ་བ་དུ་མ་ནས་ཐུགས་བསྐྱེད་རླབས་པོ་ཆེའི་སྨོན་ལམ་རྟ་ལྗང་གིས་ཤུགས་ཀྱིས། ། ལེགས་པར་དྲངས་ཤིང་སྐུ་ཚེ་འདིར་ཡང་ཞི་རྒྱས་དབང་དྲག་གི་ངོ་མཚར་བ་མཛད་བཟང་རྣམ་ཐར་བགྲང་བ་ལས་འདས་པ་ལྟ་བུའི་འོད་ཟེར་བྱེ་བ་བརྒྱས་མུན་པ་སེལ་བ་ལ་ཉི་མ་དང་ཆོས་མཚུངས་པའི་སྒོ་ནས། ། ཐུབ་པའི་བསྟན་པ་ཕྱོགས་གཅིག་མ་ཡིན་པ་སྒོ་དུ་མ་ནས་གསལ་མཛད་སྔགས་འཆང་བླ་མ་སྟེ་བསྟན་པའི་ཉི་མ་ཆེན་པོ་ངག་དབང་ཀུན་དགའ་རིན་ཆེན་དེ་ཉིད་པདྨའི་གཉེན། ། སྤྲུལ་པའི་སྐྱེས་ཆེན་དེ་ཡི་ལུགས་གཉིས་ཀྱི་འཕྲིན་ལས་རྒྱ་ཆེ་ལ་གཏིང་ཟབ་ཆུ་གཏེར་རྒྱུན་བཟང་པོ་དེ་ཉིད་དེ་རྒྱ་མཚོ་དང་ཆོས་མཚུངས་པའི། ། ཕྱོགས་དུས་གནས་སྐབས་ཐམས་ཅད་དུ་རབ་ཏུ་རྒྱས་པར་མཛད་པའི་ཨཱཙརྻ་སྟེ་སློབ་དཔོན་རིན་པོ་ཆེ་པདྨ་འབྱུང་གནས་ཉིད་དང་། ། བོ་དྷི་སཏྭ་སྟེ་མཁན་ཆེན་ཞི་བ་འཚོ་གཉིས་པ་སླར་ཡང་གདུལ་བྱའི་དོན་དུ་གཟུགས་གཞན་གཅིག་ཟློས་ཏེ་སྤྲུལ་པའི་གར་གྱིས་བསམ་བཞིན་དུ་བྱོན་པའི་བདག་གི་བླ་མ། ། འཇམ་པའི་དབྱངས་བསོད་ནམས་དབང་པོ་དང་གྲགས་པ་བློ་གྲོས་ཏེ་མཆོག་གཉིས་ཀྱིས་བདག་ལ་འཕྲལ་དང་ཡུན་དུ་དགེ་ལེགས་སུ་མཛོད་ཅིག དུས་གསུམ་གྱི་རྒྱལ་བ་ཀུན་ཀྱི་མཁྱེན་བརྩེའི་ནུས་པ་གཅིག་ཏུ་བསྡུས་པའི་ཆུ་ཤེལ་གྱི་ཁམས་ལས་གྲུབ་ཅིང་། ། ལུང་དང་རྟོགས་པའི་ཡར་ངོའི་ཟླ་ལྟར་རིམ་གྱིས་འཕེལ་བ་མ་ལུས་པ་ཡོངས་སུ་རྫོགས་པར་གྱུར་པའི། །
སྙིགས་མའི་དུས་ངན་འདིར་སྐབས་ཀྱི་དམུས་ལོང་དང་འདྲ་བའི་འགྲོ་བ་རྣམས་ལ་མཚན་མོའི་རྒྱལ་པོ་སྟེ་ཟླ་བའི་འོད་ཀྱི་མུན་པ་སེལ་བ་ལྟར་ཡང་དག་པའི་ལམ་གྱི་འགྲོ་བ་མ་རིག་པའི་དམུས་ལོང་རྣམས་ཀྱི་མི་ཤེས་པའི་མུན་པ་སེལ་བར་མཛད་པའི་མུས་པ་ཆེན་པོ་རྗེ་བཙུན་སངས་རྒྱས་རྒྱལ་མཚན་ཞེས་གྲགས་པའི། ། སརྦ་དརྴི་ཏེ་ཐམས་ཅད་གཟིགས་པ་ཁྱེད་ཀྱིས་བདགབྱང་ཆུབ་མ་ཐོབ་ཀྱི་བར་དུ་མི་འབྲལ་བ་ཞལ་གྱིས་བཞེས་པའི་སྐྱབས་མཆོག་ཡིན་པས་དེ་བཞིན་དུ་ངེས་པའི་སྙིང་གི་དཀྱིལ་ནས་གསོལ་བ་འདེབས་སོ། ། གཞན་ཡང་འགྲོ་ཀུན་དགའ་བའི་མཛད་པ་ཅན་རང་གཞན་གྱི་དོན་གཉིས་ལྷུན་གྱིས་གྲུབ་པའི་སྤྱན་སྔ་ཆོས་རྗེ་ཡིད་བཞིན་གྱི་ནོར་བུ། ། དེ་ཉིད་དང་མདོ་སྔགས་རིག་གནས་ཀྱིས་བསྡུས་པའི་ཤེས་བྱ་ཀུན་མ་ལུས་པ་གཟིགས་པའི་སྤྱན་ཆེན་པོ། ། སྐྱེས་མཆོག་གང་ལ་མངའ་བའི་དེང་སང་གངས་རིའི་ཁྲོད་ཀྱི་སྙན་ངག་མཁན་ཆེན་པོ་ཝ་གིན་དྲ། ། དྷརྨ་ཀིརྟི་སྟེ་ངག་དབང་ཆོས་ཀྱི་གྲགས་པའི་ཞབས་ཟུང་གི་འོག་གི་པདྨོ་ལ་བདག་ཡིད་གུས་པས་བཏུད་ནས་ལས་སུ་བྱ་བ། ། རྒྱལ་བའི་གཙོ་བོ་ཤཱཀྱ་སེང་གེས་མཛད་པ་རྣམ་ཐར་དཔག་བསམ་འཁྲི་ཤིང་ཞེས་བྱ་བའི་སྙན་ངག་གི་བསྟན་བཅོས་ཆེན་པོ་གང་གི ། ཡལ་འདབ་སོ་སོའི་ནང་ནས་འབྱུང་བའི་རྟོགས་བརྗོད་རྣམས་གོ་བདེ་བར་ལེགས་པར་བཤད་པ་འདི་ནི། ། སུ་ཞིག་གིས་ཐོས་བསམ་དང་བཀུར་བསྟི་བགྱིས་པ་དེའི་རྒྱུད་ལ་བསོད་ནམས་དང་ཡེ་ཤེས་ཀྱི་ཚོགས་གཉིས་ཡིད་ལ་བསམ་པ་བཞིན་འཕེལ་ཏེ་དགོས་འདོད་ཀུན་འབྱུང་བའི་ཡིད་བཞིན་གྱི་ནོར་བུ་རིན་པོ་ཆེ་དང་ཆོས་མཚུངས་པའི་རྟོགས་བརྗོད་ཀྱི་ཕྲེང་མཛེས་པ་ཚར་དུ་དངར་བའི་བསྟན་བཅོས་འདི་ཉིད་ནི། ། རྣམ་དཔྱོད་དང་ལྡན་པའི་མཁས་པ་རྣམས་ཀྱི་མགྲིན་པ་ལེགས་བཤད་ཀྱི་གཏམ་གྱི་མཛེས་པའི་རྒྱན་ཉིད་དུ་ཁོ་བོས་སྤེལ་བ་སྟེ་བཤད་པར་བྱའོ། །
ཞེས་མཆོད་པར་བརྗོད་ཅིང་བཤད་པར་དམ་བཅས་ནས། འདིར་རྒྱལ་བའི་རྟོགས་བརྗོད་དཔག་བསམ་འཁྲི་ཤིང་ཞེས་བྱ་བའི་བསྟན་བཅོས་ཆེན་པོ་འདི་ཉིད་ནི། རྒྱ་གར་ཤར་ཕྱོགས་པ་དང་། ལྷོ་ཕྱོགས་པའི་སྙན་ངག་གི་ཟླས་ཕྱེ་ན། ཤར་ཕྱོགས་པའི་ཁོངས་སུ་གཏོགས་པར་མཁས་པ་རྣམས་བཞེད་ཅིང་ཚིགས་བརླིང་ལ་རྒྱན་གྱི་སྦྱོར་བ་སྙན་ངག་མཁན་བྱིངས་ལ་མ་གྲགས་པའི་ཚིག་ཉམས་ཕུན་སུམ་ཚོགས་པ་མྱང་ཞེ་ཆེ་བ་ཁོ་ནར་སྣང་བས། བོད་དུ་འདི་མ་འགྱུར་བའི་གོང་རོལ་ཏུ་མེ་ལོང་རྩ་འགྲེལ་ལ་བསླབ་སྦྱང་ལེགས་པར་བྱས་པའི་སྤྱིར་སྙན་ངག་ལ་མཁས་པར་གྱུར་ཀྱང་། སྐྱེས་བུ་དམ་པའི་མཛད་པ་ལ་བསྔགས་པ་བརྗོད་པ་སོགས་རྩོམ་པའི་ཚེ། སློབ་དཔོན་དཔའ་བོས་མཛད་པའི་སྐྱེས་རབས་དཔེ་བྱས་པའི་སྙན་ངག་མ་གཏོགས། གཞོན་ཤ་ཆགས་པའི་ཉམས་སུ་འགྱུར་ཆེར་ཐོན་པ་མ་བྱུང་ལ། བསྟན་བཅོས་འདི་འགྱུར་ནས་གངས་རིའི་ཁྲོད་ཀྱི་སྙན་ངག་ལ་མཁས་པ་ཆེན་པོ་ཐམས་ཅད་ཀྱིས་བསྟོད་བཀུར་བསྔགས་པའི་སྒོ་ནས་ཐོས་བསམ་གྱི་ཡུལ་མཆོག་ཏུ་གྱུར་ཅིང་།
སྙན་ངག་རྩོམ་པའི་ཚིག་དཔེ་རྣམས་ཀྱང་འདི་ཉིད་ལ་གཙོ་བོར་མཛད་པའི་དུས་དེ་ཙམ་ནས་བཟུང་སྟེ་བོད་གངས་ཅན་འདིར་སྙན་ངག་ངོ་མཚར་ཕུལ་དུ་བྱུང་བའི་བསྟན་པའི་རྒྱུན་རྨ་མེད་པ་ཞིག་ད་ལྟའི་བར་དུ་དར་རྒྱས་སུ་བྱུང་བར་མངོན་ལ། དེ་ལྟ་བུའི་སྙན་ངག་གི་བསྟན་བཅོས་ཆེན་པོ་ལས་བྱུང་བའི་སྟོན་པ་ཐམས་ཅད་མཁྱེན་པའི་ངོ་མཚར་བའི་རྟོགས་བརྗོད་ཀྱི་མཛད་པ་རྣམས་དཔྱོད་ལྡན་མཁས་མང་འདུས་པའི་དབུས་སུ་འབེལ་བའི་གཏམ་གླེང་བ་དང་། དེའི་བཀོད་པ་མཐའ་དག་སྐུ་གསུང་ཐུགས་ཀྱི་རྟེན་བཞུགས་པའི་གཙུག་ལག་ཁང་ཆེན་པོ་རྣམས་དང་། དགེ་འདུན་འདུ་བའི་ཀུན་དགའ་ར་བ་སོགས་ཀྱི་ལོགས་བྲིས་སུ་བྱ་བའམ། གཞན་ཡང་བྲིས་ཐང་དུ་བགྱི་བ་ལ་སོགས་པའི་སྒོ་ནས་རང་གཞན་གྱི་རྒྱུད་ལ་བསོད་ནམས་ཀྱི་ཚོགས་རྒྱ་ཆེན་པོ་སྤེལ་བར་འདོད་པའི་སྐལ་པ་བཟང་པོ་ཅན་རྣམས་ལ་ཕན་པར་བསམ་པས་ཀུན་ནས་བསླངས་ཏེ། བསྟན་བཅོས་ཆེན་པོ་འདི་ཉིད་ལ་བློ་བརྟན་གྱིས་བཏབ་པའི་དམར་མཆན་ངོ་མཚར་ཅན་དང་། སོ་སྟོན་འཇིགས་མེད་གྲགས་ཀྱིས་ནག་མཆན་ཤིན་ཏུ་ཞིབ་མོ། གཞན་ཡང་མཁས་པ་སྔ་མའི་གསུང་རབ་མང་པོ་ལ་བརྟེན་ནས་རྟོགས་བརྗོད་ཀྱི་ཡལ་འདབ་སོ་སོའི་ཚིག་བཅད་སྙན་ངག་གིས་བཅིངས་པའི་གོ་དཀའ་བ་རྣམས་ཚིག་ལྷུག་པར་བཀྲལ་ཏེ་མཁས་བླུན་སྐྱེ་བོ་ཀུན་གྱིས་རྟོགས་སླ་བར་བཤད་པ་འདི་ལ་དོན་གསུམ་སྟེ། བསྟན་བཅོས་རྩོམ་པ་ལ་འཇུག་པ་ཀླད་ཀྱི་དོན་དང་། བརྩམ་པར་བྱ་བ་ལ་གཞུང་གི་དོན།
བརྩམས་པ་མཐར་ཕྱིན་པ་མཇུག་གི་དོན་ནོ། ། དང་པོ་ལ་གསུམ་སྟེ། སྐད་གཉིས་ལྡན་པའི་བསྟན་བཅོས་ཀྱི་མཚན་སྨོས་པ། མཆོད་པར་བརྗོད་པ། རྩོམ་པར་དམ་བཅའ་བའོ། ། དང་པོ་ནི། རྒྱ་གར་སྐད་དུ། བོདྡྷི་སཏྭ་ཨཱ་ཝཱ་དཱ་ན་ཀལྤ་ལ་ཏཱ། བོད་སྐད་དུ། བྱང་ཆུབ་སེམས་དཔའི་རྟོགས་པ་བརྗོད་པ་དཔག་བསམ་གྱི་འཁྲི་ཤིང་།
ཞེས་པས་བསྟན། གཉིས་པ་མཆོད་པར་བརྗོད་པ་ནི། ཐམས་ཅད་མཁྱེན་པ་ལ་ཕྱག་འཚལ་ལོ། ། ཐུབ་པ་གང་གི་ཐུགས་དྲི་མ་དང་བྲལ་རཱ་ལ་ཞེས་བ་ཤེལ་ལ་སྦྱར་ལ། ཆགས་པའི་དམར་བའི་ཚོན་འཛིན་པ་མིན་པ་ཉིད་དུ་གྱུར་ཅིག དེའི་ཡིད་ནི་སྙིང་རྗེས་བརླན་ལ་ཐུབ་པ་གང་གིས་རང་གི་སྐྱོན་རྣམས་མ་ལུས་སྐམས་པར་བྱས་ཤིང་། ། ཐུབ་པ་གང་གིས་ཁྲོ་བ་མེད་ལ་རང་གི་འཁོར་བའི་དགྲ་མངོན་བཅོམ་པ་དེ་འདྲ་བའི་ཡ་མཚན་ཅན། ། ཡ་མཚན་ཀུན་མཁྱེན་དེ་ཡིས་ཁྱེད་ལ་ཤིས་བརྗོད་དགེ་ལེགས་གཡོ་བ་མེད་གྱུར་ཅིག་ཤིས་པ་བརྗོད་པའི་རྒྱན་མཐའ་དག་གི་གཟུགས་ཅན། ། འཕྲིན་ལས་དམ་པའི་གྲིབ་བསིལ་དང་མཐའ་དག་གཟུགས་ཅན་ནམ་ཡང་ན་ཤིས་བརྗོད་ལྡན་བསྟན་པའི་ཆོས་ཀྱི་རྩ་བས་ཡོངས་སུ་བསྐོར་ཞིང་བསོད་ནམས་ཚད་མེད་པའི་ར་བར་གནས་ལ་སྒྲིབ་པ་མེད་པའི། ། བློ་དང་རིག་པ་སྙིང་རྗེ་ལ་སོགས་ཆུ་ཡི་རྣམ་པར་མཛེས་ཤིང་ཡོན་ཏན་དུ་མ་རབ་ཏུ་རྣམ་པར་རྒྱས་པའི་ཡལ་ག་ཅན། །
འདོད་པ་ཆུང་ཤིང་ཆོག་ཤེས་དྲི་མ་མེད་པའི་ཡལ་འདབ་ལ་ཕྱོགས་ཀུན་དུ་གྲགས་སྙན་རབ་ཏུ་དཀར་བའི་མེ་ཏོག་དང་རྟག་ཏུ་དམ་པའི་འབྲས་བུ་མཆོག་རྣམས་ནི། ། རབ་ཏུ་རྒྱས་པས་བསམ་པ་ཀུན་ཡོངས་སུ་རྫོགས་པར་མཛད་པ་དཔལ་ལྡན་རྫོགས་པའི་སངས་རྒྱས་ཀྱི་ལྗོན་པ་ཤིས་བརྗོད་རྣམ་པར་རྒྱལ་བར་གྱུར་ཅིག ། ཅེས་པས་བསྟན། གསུམ་པ་རྩོམ་པར་དམ་བཅའ་བ་ནི། འཁོར་བ་ཆུ་སྲིན་འབྱུང་གནས་རྒྱ་མཚོ་ལས། ། འགྲོ་བ་མཐའ་དག་འདོན་པའི་བློ་གྲོས་ནི། ། བྱང་ཆུབ་སེམས་དཔའ་མཐུ་ཆེན་རྣམས་ལ་འབྱུང་འགྱུར་ཏེ། ། དེ་ལྟ་བུའི་ཚུལ་རྣམས་བཤད་པར་བྱ་བ་ཡང་འདི་སྐད་རྗེས་སུ་ཐོས། ། ཞེས་པས་བསྟན་ཏེ། དེ་ཡང་སྡུག་བསྔལ་གྱི་འབྱུང་གནས་འཁོར་བའི་རྒྱ་མཚོ་ཆེན་པོ་ལས་འགྲོ་བ་མ་ལུས་པ་འདོན་པར་འདོད་པའི་བསམ་པ་ནི་བློ་གྲོས་མཐུ་ཆེན་པོ་དང་ལྡན་པའི་བྱང་ཆུབ་སེམས་དཔའ་རྣམས་འབྱུང་གི་བློ་གྲོས་ཀྱི་མཐུ་དམན་པ་ཐེག་དམན་དང་སོ་སོ་སྐྱེ་བོ་ཐ་མལ་པ་དག་ལ་ནི་མི་འབྱུང་ལ།
དེའི་ཚུལ་ཡང་རྫོགས་པའི་སངས་རྒྱས་ཉིད་ཀྱིས་གསུངས་པ་འདི་སྐད་དུ་ཐོས་ལ་ཇི་ལྟར་ཐོས་པ་བཞིན་བཤད་པར་བྱ་ཞེས་པའི་དོན་ནོ། ། དེ་ཡན་གྱིས་ཀླད་ཀྱི་དོན་རྣམས་བསྟན་ཟིན་ནས། གཉིས་པ་གཞུང་གི་དོན་ལ་སྤྱི་དོན་བརྒྱ་རྩ་བརྒྱད་ཀྱི་སྒོ་ནས་འཆད་པ་ལས། དེ་རེ་རེ་ལ་ཡང་ཡལ་འདབ་སོ་སོའི་གཞུང་གིས་བསྟན་ཚུལ་བཀོད་པ་དང་། དེའི་དོན་བཤད་པ་གཉིས་གཉིས་སུ་ཡོད་པ་ལས། སྤྱི་དོན་དང་པོ་ལ་ཡང་ཡལ་འདབ་ཀྱི་གཞུང་གིས་བསྟན་ཚུལ་ནི། གསེར་གྱི་བ་གམ་དང་ལྡན་པའི་གཞལ་ཡས་ཁང་། ། ཁང་པས་བསྐོར་བའི་གྲོང་ཁྱེར་ནི། ། འོད་ལྡན་ཞེས་བྱ་བ་སྐྱེ་བོ་རྣམས་ཀྱི་བསོད་ནམས་ལས་གྲུབ་པའི་གྲོང་ཁྱེར། ། འོད་ལྡན་མཐོ་རིས་ལྷའི་གྲོང་ཁྱེར་ལྟ་བུ་ཡོད། །
ཅེས་པ་ནས། ཕྲེང་ལྡན་མའི་སྡེབ་སྦྱོར་རོ། དེ་ནས་དེ་ནི་སྙིང་སྟོབས་ཡང་ཤེས་རབ་སྟོབས་ལྡན་མིག་ནི་སངས་རྒྱས་གྱི་གོ་འཕང་དེ་ཉིད་དག་ལ་གཏད། ། སྲིད་པའི་ཆུ་གཏེར་བྱིང་བའི་འབྱུང་བ་ཀུན་ལ་རྗེས་སུ་བརྩེ་ལྡན་ཞིང་། ། ཡང་དག་རིག་པ་ནི་སངས་རྒྱས་ཏེ་དེའི་གོ་འཕང་ལ་སྤྲོ་བ་དང་ལྡན་མངོན་པར་གསར་པ་སྟེ་བྱང་ཆུབ་ཀྱི་སེམས་དང་པོ་བསྐྱེད་པ་ལས། ། སེམས་ཅན་རྣམས་ནི་ཡང་དག་བསྒྲལ་ཕྱིར་དགེ་བའི་ལམ་རྒྱ་ཆེན་པོ་དག་བགྱིད་པར་གྱུར། ། ཅེས་པའི་བར་གྱིས་བསྟན་ལ། གཉིས་པ་དེའི་དོན་བཤད་པ་ནི། སྔོན་གྲོང་ཁྱེར་འོད་ལྡན་ཞེས་བྱ་བར་རྒྱལ་པོ་རབ་གསལ་ཞེས་བྱ་བ་གཅིག་བྱུང་ལ། ནམ་ཞིག་དེའི་ཕོ་བྲང་སྒོར་གླང་པོ་ཆེ་མཆོག་ཏུ་མཛེས་པ་ཞིག་བྱུང་བས།
རྒྱལ་པོས་ཐོག་མར་གླང་རྫི་ལ་གཏད། འདི་དག་བྱ་བ་ཇི་ལྟར་ནུས་པ་ཞིག་གི་བར་དུ་ཐུལ་ཅིག་ཅེས་བསྒོས་པས། གླང་རྫིས་ཀྱང་དེ་ལྟར་བགྱིས་པས་ལས་སུ་རུང་བའི་དུས་རྒྱལ་པོའི་དྲུང་དུ་ཕྱིན་ཏེ་གླང་པོ་ཕུལ་བས། མི་བདག་མཉེས་ཏེ། དེ་ལ་བཞོན་ནས་ནགས་སུ་བྱོན་པ་ན། གླང་པོ་དེས་གླང་མོའི་དྲི་ཚོར་ནས་འདོད་པས་མྱོས་ཏེ་བརྒྱུགས་པས། རྒྱལ་པོ་ཤིན་ཏུ་འཇིགས་ཏེ་སྲོག་ལ་ཐེ་ཚོམ་སྐྱེས་ནས་ལྗོན་པ་ཞིག་གི་ཡལ་ག་ལ་འཆང་ཞིང་། དེ་ནས་རྟ་ལ་ཞོན་ནས་ཕོ་བྲང་དུ་སོང་སྟེ་དེ་ནས་ཞག་བདུན་ནས་གླང་པོ་འདོད་པ་ཞི་སྟེ་རང་གནས་སུ་འཁོར་བ་ན། གླང་རྫིས་རྒྱལ་པོ་ལ། ཀྱཻ་ས་བདག
བདག་གིས་གླང་པོ་འདི་ལུས་ཐུལ་བར་བྱས་ཤིང་། དེ་ཉིད་འདི་ལྟར་ཞེས་ལྕགས་བསྲེགས་ཤིག་ལེན་པའི་བརྡ་བྱས་པས་གླང་པོས་ཀྱང་དེ་ལྟར་ལེན་པར་བརྩམས་སོ། ། ལུས་ཐུལ་ཀྱང་སེམས་མ་ཐུལ་བས་ལན་ནོ་ཞེས་སྨྲས་སོ། ། རྒྱལ་པོས་འོ་ན་སེམས་འདུལ་བར་བྱེད་པ་སུ་ཡོད་ཅེས་སྨྲས་པས། གླང་རྫིས་དེ་ལྟ་བུ་ནི་སངས་རྒྱས་ཁོ་ནའོ། ། ཞེས་གསོལ་བས། རྒྱལ་པོ་སྐྱེ་བ་སྔར་གོམས་ཀྱི་བསོད་ནམས་ལས། སངས་རྒྱས་ཞེས་པའི་མཚན་ཐོས་པ་ཙམ་གྱིས་ཡིད་གཡོས་ཏེ་བྱང་ཆུབ་མཆོག་ཏུ་སེམས་དང་པོར་བསྐྱེད་དོ། ། དེའི་དུས་ནམ་མཁའ་ནས་ལྷ་ཞིག་གིས། མི་བདག་ཁྱོད་མྱུར་དུ་མངོན་པར་རྫོགས་པར་འཚང་རྒྱ་བར་འགྱུར་རོ་ཞེས་པའི་མངའ་གསོལ་བས།
རྒྱལ་པོས་སྐྱེ་བ་དྲན་ཞིང་སྡུག་བསྔལ་དང་བྲལ་བར་གྱུར་ཏོ། ། དེའི་དུས་ཀྱི་རྒྱལ་པོ་འོད་ལྡན་ནི་བཅོམ་ལྡན་འདས་སོ། ། དེ་དག་ལ་འདི་སྐད་ཅེས། ཆགས་པ་དྲག་པོས་འདོད་པའི་རྗེས་སུ་འབྲང་བའི་གླང་པོ་ལུས་ཀྱི་བསླབ་པ་ཡང་དག་པར་འདུལ་བར་དཀའ་ཡང་། ། སངས་རྒྱས་ཀྱི་བསྟན་པའི་ཡིད་ཀྱི་བསླབ་པས་ཤིན་ཏུ་དུལ་བའི་ཁ་ལོ་གང་འདོད་དུ་ལེགས་པར་བསྒྱུར་བར་ནུས་པ་ཡིན་ནོ་ཞེས། ། སེམས་ཉིད་གཅིག་པུ་འདི་ནི་མཐའ་བཙན་པ་ཡིན་ཏེ་འདི་ཉིད་ཐུལ་བས་ཐམས་ཅད་ཐུལ་བར་འགྱུར་བའི། ། གཏམ་ཙམ་གླང་རྫི་ལས་ཐོས་པ་ཉིད་ཀྱིས་སའི་བདག་པོ་རབ་གསལ་བྱང་ཆུབ་ཀྱི་སེམས་བསྐྱེད་པ་དང་པོ་བསྐྱེད་ཅིང་བདེན་པ་སྟེ་ས་དང་པོ་མཐོང་བར་གྱུར་ཏོ། ། ཞེས་བྱ་བ་ནི་དོན་བསྡུས་ཀྱི་ཚིགས་སུ་བཅད་པའོ། ། རྒྱལ་བའི་རྟོགས་པ་བརྗོད་པ་དཔག་བསམ་གྱི་འཁྲི་ཤིང་་་་་་གི་དོན་འགྲེལ་ལས་རབ་གསལ་གྱི་རྟོགས་པ་བརྗོད་པའི་ཡལ་འདབ་སྟེ་དང་པོ་རྣམ་པར་བཤད་པའོ།། ༈ །།སྤྱི་དོན་གཉིས་པ་ལ་ཡང་ཡལ་འདབ་ཀྱི་གཞུང་གིས་བསྟན་ཚུལ་དང་།
དེའི་དོན་བཤད་པ་གཉིས་ལས། དང་པོ་ཡལ་འདབ་ཀྱི་གཞུང་གིས་བསྟན་ཚུལ་ནི། གང་ཞིག་མཚོན་གྱིས་བཅད་ཅིང་བརྡར་བསྲེགས་པས་ཀྱང་། ། གཞན་གྱི་དོན་ལ་ཞུགས་པའི་སེམས་ནི་གདུང་མེད་པ་ཅན་དེ་ནི། ། འགྲོ་འདི་གཟུགས་ཅན་བསོད་ནམས་དཔག་ཏུ་མེད་པའི་ཙནྡན་གྱི་ལྗོན་པའི། ། རྐང་འཐུང་ལྟ་བུར་གྱུར་པའི་བཅོམ་ལྡན་འདས་དེ་དག་རྒྱལ་གྱུར་ཅིག ། དེ་ཡང་དཔལ་གྱི་སྡེའི་རྟོགས་པ་བརྗོད་པའི་མདོར་སྔོན་བྱུང་བ་འདི་ལྟར་ཐོས་ཏེ་ཨ་རིཥྚ་ཞེས་བྱ་བའི་གྲོང་འབྱོར་བ་དང་ལོ་ལེགས་པ་ལ་སོགས་པའི། ། ཡོན་ཏན་ཚོགས་ཀྱིས་བགྲང་བྱ་བ། ། དེའི་འགྲན་ཟླ་དཔེ་རྒྱན་བརྒྱ་བྱིན་གྱི་གྲོང་ཁྱེར་ནི་ལྟ་ན་སྡུག་དེ་ཡང་ཨ་རིཥྚ། ། གང་ལས་བརླིང་བ་ཡིན་པ་དེ་ལྟ་བུའི་ཡོན་ཏན་དང་ལྡན་པ་ཡོད། །
ཅེས་པ་ནས། སྔོན་་་་་་དེ་ཡིན་ལ་མཐར་སྲོག་ཆགས་བརྒྱ་སྟོང་དུ་མ་དང་ལྷན་ཅིག་ཚེའི་དུས་བྱས་ནས་དགའ་ལྡན་གྱི་ལྷར་སྐྱེས་ཞེས་གསུངས་བྱུང་བའི་ཚུལ་ཡང་དག་བརྗོད་པ་ཡིས། ། སྦྱིན་པའི་དག་པ་ཁྱད་པར་འཕགས་པ་དག་གསལ་བར་བྱེད་ཅིང་། ། དགེ་སློང་རྣམས་ལ་སྦྱིན་པའི་དག་པ་གདམས་པའི་སླད་དུ། ། བཅོམ་ལྡན་འདས་རྒྱལ་བ་སངས་རྒྱས་དེ་སྐད་གསུངས། ། ཞེས་བའི་བར་གྱིས་བསྟན་ལ། གཉིས་པ་དེའི་དོན་བཤད་པ་ནི། སྐྱེས་བུ་གང་ཞིག་སྙིང་སྟོབས་དང་ལྡན་པ་དག་ནི་རང་ལུས་མཚོན་སོགས་ཀྱིས་བཅད་ཀྱང་གདུང་བ་མེད་ཅིང་གཞན་དོན་གྱི་བློ་མི་འདོར་བ་སྟེ། དེ་ཡང་འདི་ལྟར། སྔོན་ཨ་རིཥྚ་ཞེས་པའི་གྲོང་དུ་རྒྱལ་པོ་དཔལ་གྱི་སྡེ་ཞེས་བྱ་བ་བྱུང་སྟེ།
དེའི་དུས་དྲང་སྲོང་ཞིག་གི་སློབ་མ་ཡོན་ཏན་མཐར་ཕྱིན་ནས་སློབ་དཔོན་ལ་ཡོན་ཕུལ་བ་ན། སློབ་དཔོན་ན་རེ། བདག་ལ་ནོར་མི་དགོས་ཀྱི། རྒྱལ་པོ་དཔལ་གྱི་སྡེའི་བཙུན་མོ་རྒྱལ་བའི་འོད་དེ་བདག་གི་ཡོན་དུ་འགྱུར་རོ་ཞེས་སྨྲས་སོ། ། དེ་སྐད་ཐོས་ནས་སློབ་མས་རྒྱལ་པོ་དཔལ་གྱི་སྡེའི་བཙུན་མོ་བླངས་ནས་སློབ་དཔོན་ལ་ཕུལ་བས་སློབ་དཔོན་འགྱོད་ཅིང་ངོ་ཚ་བར་གྱུར་ནས། བཙུན་མོ་ལ་དབུགས་དབྱུང་བར་མཛོད་ཅིག་ཅེས་སྤྲོ་བ་བསྲིངས་སོ། ། དེ་ལྟ་བུའི་གཏོང་བ་རྨད་དུ་བྱུང་བའི་གྲགས་པས་མཐོ་རིས་ཁྱབ་པར་གྱུར་པ་ན། དེའི་བརྟན་པ་བརྟག་པར་བྱ་བའི་ཕྱིར་བརྒྱ་བྱིན་བྲམ་ཟེ་སྨད་མེད་ཅིང་རྒྱུ་མ་འཆང་བ། ཁྲག་རབ་ཏུ་འཛག་པ་བུ་བཞིས་འཁྱོགས་ལ་བཏེགས་པ་ཞིག་ཏུ་སྤྲུལ་ཏེ། ཕོ་བྲང་གི་སྒོར་སོང་ནས་ཆོ་ངེ་དང་ལྡབ་ལྡིབ་ཀྱི་ཚིག་གིས་རྒྱལ་པོ་ལ་སྨྲས་པ།
བདག་གི་ལུས་སྨད་ནགས་སུ་སྟག་གིས་ཟོས་པར་གྱུར་ལ། སུ་ཡིས་ལུས་ཕྱེད་བཅད་ནས་སྦྱིན་པ་ན་ཁྱོད་འཚོའོ་ཞེས་ནམ་མཁའི་ལྷས་སྨྲས་པས། སྐུ་ལུས་ཀྱི་ཕྱེད་སྦྱིན་པར་མཛོད་ཅིག གཏོང་ཕོད་དང་ལྡན་པ་ཁྱོད་ཀྱི་ལེགས་བྱས་ཀྱི་རྔ་ནི་སྦྱིན་པ་ཉིད་ཀྱིས་རྡུང་བར་བྱེད་དོ། ། ཞེས་གསོལ་བ་དང་། བློན་པོ་རྣམས་ཀྱིས་བཀག་ཀྱང་རྒྱལ་པོས་ཤིང་མཁན་བོས་ཏེ་སོག་ལེས་གཅོད་དུ་བཅུག་ནས་སྨད་ས་ལ་ལྷུང་བ་ན། དགའ་བ་དང་སྤྲོ་བའི་རང་བཞིན་དུ་གྱུར་པ་བྲམ་ཟེས་མཐོང་ནས་ཆེད་དུ་བསྔགས་ཏེ། བརྒྱ་བྱིན་གྱི་མཐུས་ལྷས་བདུད་རྩི་བྲན་ཏེ་ལུས་སྔར་བཞིན་དུ་གསོས་སོ། ། སྐབས་དེར་དྲང་སྲོང་གིས་ཀྱང་བཙུན་མོ་སླར་རྒྱལ་པོ་ལ་ཕུལ་ཞིང་། བརྒྱ་བྱིན་གྱིས་ཀྱང་བཙུན་མོ་དང་བཅས་པའི་རྒྱལ་པོ་འཛམ་བུ་གླིང་གི་སའི་བདག་པོར་དབང་བསྐུར་ནས་མཐོ་རིས་སུ་སོང་ངོ་། །
དེའི་དུས་ཀྱི་རྒྱལ་པོ་དཔལ་གྱི་སྡེ་ནི་བཅོམ་ལྡན་འདས་སོ། ། དེ་དག་ལ་འདི་སྐད་ཅེས། སྙིང་རྗེའི་ཤུགས་ཀྱིས་བྲམ་ཟེ་སློང་བ་ལ་ལུས་སོག་ལེས་ཕྱེད་བཅད་དེ་སྦྱིན་ཡང་ད་དུང་སྲོག་གི་ལྷག་མ། ། སྙིང་སྟོབས་ཀྱིས་མཐུ་རྨད་དུ་བྱུང་བ་བཟུང་བ་ལྟར་མ་གྲོངས་པ་དེ་ཉིད་ལྷའི་དབང་པོས་རང་གི་གཟུགས་བསྟན་ནས་བདུད་རྩི་བྲན་པས་རྨ་གསོས་ཤིང་སྟོད་སྨད་འགྲིག་སྟེ། ། མཛེས་སྐུ་སྔར་བཞིན་རྣལ་དུ་གནས་ལས་དེའི་ཚེ་གྲགས་པ་ཕྱོགས་བཅུར་རྒྱས་པའི་འཛུམ་དཀར་པོས། ། དྲང་སྲོང་ལ་བྱིན་པའི་བཙུན་མོ་རྒྱལ་བའི་འོད་སླར་དེ་ཉིད་ཀྱིས་ཕུལ་བ་བསུས་པ་ལྟར་གྱུར་པའི་རྒྱལ་པོ་དཔལ་གྱི་སྡེ། ། ཞེས་བྱ་བ་ནི་དོན་བསྡུས་ཀྱི་ཚིགས་སུ་བཅད་པའོ། ། རྒྱལ་བའི་རྟོགས་པ་བརྗོད་པ་དཔག་བསམ་གྱི་འཁྲི་ཤིང་གི་དོན་འགྲེལ་ལས་དཔལ་གྱི་སྡེའི་རྟོགས་པ་བརྗོད་པའི་ཡལ་འདབ་སྟེ་གཉིས་པའི་རྣམ་པར་བཤད་པའོ།། ༈ །།སྤྱི་དོན་གསུམ་པ་ལ་ཡང་ཡལ་འདབ་ཀྱི་གཞུང་གིས་བསྟན་ཚུལ་དང་། དེའི་དོན་བཤད་པ་གཉིས་ལས།
དང་པོ་ཡལ་འདབ་ཀྱི་གཞུང་གིས་བསྟན་ཚུལ་ནི། འགྲོ་བའི་གནས་འདིར་སྤྲོས་པ་རྨད་བྱུང་བའི་རིན་ཆེན་ཚོགས། ། ཆུ་སྲིན་འབྱུང་གནས་རྒྱ་མཚོ་དག་ལས་སྐྱེས་བར་ལྡན། ། དམ་པ་སུ་ཞིག་ཀྱང་ནི་ངེས་པར་རབ་ཏུ་གསལ་བ་རུ། ། བདེ་བར་འགྲོ་བ་སྐྱེས་བུ་རིན་ཆེན་དག་སྐྱེ་བར་འགྱུར་ཏེ།་་་་་ དེ་ཡང་བཅོམ་ལྡན་འདས་ཀྱིས་གཙུག་ན་ནོར་བུའི་རྟོགས་པ་བརྗོད་པའི་མདོར་འདི་སྐད་གསུངས་ཏེ། ། བདག་གམ་འོད་ཚོགས་ག་པུར་གྱིས་བྱུགས་པས། ། ཡོངས་སུ་དཀར་བའི་གྲོང་ཁྱེར་ནི། ། ཤཱ་ཀེ་ཏ་ཞེས་བྱ་བ་སྟེ། ། སྐལ་བཟང་ས་ཡི་ཐིག་ལེ་ལྟར་མཛེས་པ་ཡོད། །
ཅེས་པ་ནས་ཡང་དག་པར་རྫོགས་པའི་བྱང་ཆུབ་བསྒྲུབ་པའི་ཕྱིར་དུ་ནི། ། དགེ་སློང་རྣམས་ལ་སྦྱིན་པའི་གདམས་ངག་གི་ཆེད་དུ། ། རང་གི་སྔོན་གྱི་སྤྱོད་ཚུལ་གྱི་མཐའ་ནི་དཔེར་མཛད་ནས། ། སངས་རྒྱས་བཅོམ་ལྡན་འདས་ནི་སྦྱིན་པའི་བསྔགས་པ་དེ་སྐད་དུ་གསུངས། ། ཞེས་པའི་བར་གྱིས་བསྟན་ལ། གཉིས་པ་དེའི་དོན་བཤད་པ་ནི། སྔོན་ཤཱ་ཀེ་ཏ་ཞེས་པའི་གྲོང་ཁྱེར་དུ་ས་བདག་གཙུག་ན་ནོར་བུ་ཞེས་བྱ་བ་བྱུང་སྟེ། དེའི་ཚེ་བྷྲཱི་གུའི་རིགས་ལས་བྱུང་བའི་དྲང་སྲོང་ཞིག་གིས་མཛེས་མ་གཞོན་ནུ་ཞིག་ཁྲིད་དེ་རྒྱལ་པོའི་སར་འོངས་ནས་རྒྱལ་པོ་ལ་འདི་སྐད་ཅེས་གསོལ་ཏོ། ། བུ་མོ་འདི་པདྨའི་ཁོང་ནས་བདག་གིས་སྦྱིན་སྲེག་གི་ལྷག་མའི་འོ་མས་གསོས་པ་ལགས་པས། རྒྱལ་པོའི་བཙུན་མོར་རིགས་སོ་ཞེས་ཞུས་པ་དང་།
རྒྱལ་པོས་ཀྱང་བཙུན་མོར་བཞེས་པ་ན་དེ་ལ་བདུད་རྩི་པདྨའི་གཙུག་ཅེས་པའི་སྲས་བཙས་སོ། ། བྷྲཱི་གུའི་རིགས་སོ། ། དྲང་སྲོང་རྣམས་ལ་མཆོད་སྦྱིན་དང་སྦྱིན་བསྲེག་གི་ཆོ་ག་ཡང་བྱས་སོ། ། དེར་མེའི་དབུས་ནས་ལྷ་དབང་སྲིན་པོའི་གཟུགས་སུ་ལངས་ནས། བདག་ནི་བཀྲེས་སོ། སྐོམ་མོ་ཞེས་ཟེར་བ་དང་། རྒྱལ་པོས་བཟའ་བ་དང་བཏུང་བ་བཏབ་བོ། ། དེ་ནས་སྲིན་པོས་རྒོད་ཅིང་སྨྲས་པ། རྒྱལ་པོ་བདག་ནི་འཕྲལ་ལ་བསད་པའི་ཤ་དང་ཁྲག་གིས་ཚིམ་གྱི། གཞན་གྱི་མ་ཡིན་ནོ། །
དེར་རྒྱལ་པོས་རང་གི་ལུས་སྦྱིན་ཅིང་སྲིན་པོས་མགྲིན་པའི་བར་དུ་ཟོས་པ་ན་ས་རབ་ཏུ་འདར་བར་གྱུར་ཏོ། ། བཙུན་མོ་བརྒྱལ་བར་གྱུར་པ་ན། བརྒྱ་བྱིན་སྲིན་པོའི་གཟུགས་བཏང་ནས་རང་གི་གཟུགས་བསྟན་ཏེ་བསྔགས་ཤིང་ལྷའི་བདུད་རྩིས་སྔར་བཞིན་གསོས་པར་བྱས་ནས་རང་གི་གནས་སུ་སོང་ངོ་། ། དེ་ནས་གླང་པོ་ཆེ་ཡང་བྱིན་པ་ན། རྒྱལ་པོ་ཤིན་ཏུ་བཟོད་དཀའ་ཞེས་པ་ཆགས་པའི་ཡིད་ཅན་དུ་གྱུར་ཏོ། ། སྐབས་དེར་དྲང་སྲོང་ཞིག་གིས་རྒྱལ་པོའི་དྲུང་དུ་འོངས་ནས་ཤིས་པ་བརྗོད་དེ་སྨྲས་པ། རྒྱལ་པོ་བདག་གི་བླ་མ་དཀའ་ཐུབ་ཀྱི་ཉམས་ཆུང་ཞིང་། རྒས་པའི་གཡོག་ཏུ་བཙུན་མོ་སྲས་དང་བཅས་ཏེ་གནང་བར་མཛོད་ཅིག དེར་རྒྱལ་པོས་ཡིད་ལ་བཅགས་བཞིན་དུ་སྲས་བཙུན་མོར་བཅས་པ་བྲམ་ཟེ་ལ་བྱིན་ཞིང་། བྲམ་ཟེས་ཀྱང་བླ་མ་ལ་ཕུལ་ལོ། །
དེ་ནས་ཀུ་རུའི་རྒྱལ་པོས་ཕོ་ཉ་བཏང་ནས། གླང་ཆེན་བཟང་པོའི་རི་བསླངས་སོ། ། གླང་པོ་ནི་རྒྱལ་པོས་གཞན་ལ་བྱིན་ཟིན་ལ། དེའི་བརྣག་པས་གཡུལ་འགྱེད་དུ་འོངས་སོ། ། རྒྱལ་པོ་གཙུག་ན་ནོར་བུས་བསམ་པ་ཀུན་རུ་པའི་དམག་ཚོགས་ནི་གཞོམ་པར་ནུས་མོད་ཀྱི། དེ་བས་ཀྱང་ནགས་བསྟེན་པར་བྱའོ་སྙམ་དུ་དགོངས་པ་ན། རང་སངས་རྒྱས་བཞི་ནམ་མཁའ་ལ་བྱོན་ཏེ། རྒྱལ་པོའི་བཞེད་པ་དང་མཐུན་པར་ཆོས་གསུངས་ནས་དེ་རྣམས་དང་ལྷན་དུ་གཤེགས་སོ། ། རྒྱལ་པོ་གངས་ཅན་ངོས་སུ་རབ་ཏུ་ཞི་བ་ཐོབ་པར་གྱུར་ཏོ། ། སྐབས་དེར་ཐུབ་པ་མ་རི་རྩེའི་གནས་སུ་བློན་པོ་སོང་སྟེ།
རྒྱལ་པོའི་སྲས་བླངས་ནས་དམག་ཚོགས་དང་ལྡན་པར་བྱས་ཏེ་ཀུ་རུ་པའི་དམག་ཚོགས་ཕམ་པར་བྱས་སོ། ། དེ་ནས་ཀུ་རུ་པའི་ཡུལ་དུ་མུ་གེ་ལ་སོགས་པ་མི་འདོད་པ་དུ་མ་བྱུང་ངོ་། ། དེར་བློན་པོ་རྣམས་ཀྱིས་རྒྱལ་པོ་ལ་གསོལ་བ། མི་བདག་གཙུག་ན་ནོར་བུ་རླན་དང་བཅས་པ་རྙེད་ན་འདི་ལྟ་བུའི་རྒུད་པ་ལས་ཐར་བར་འགྱུར་རོ། ། དེ་ནས་ཀུ་རུའི་རྒྱལ་པོས་སློང་བའི་བྲམ་ཟེ་བརྫངས་པའི་ཚེ། གཙུག་ན་ནོར་བུ་ཐུབ་པ་མ་རི་རྩེའི་ནགས་འདབས་སུ་སོང་བ་ལས། རང་གི་བཙུན་མོ་པདྨ་ལྡན་རྩ་བ་དང་འབྲས་བུའི་བརྟུལ་ཞུགས་བཟུང་ནས་མི་མེད་ནགས་སུ་འཁྱམས་པ་དག་གིས་སྡུག་བསྔལ་བར་བྱེད་པ་མཐོང་བ་ན། ཀྱཻ་ཧུད། རྒྱལ་པོ་གཙུག་གི་ནོར་བུ་ཞེས་པའི་ཆོ་ངེ་རྒྱལ་པོས་ཐོས་ནས་ཕྱིན་པ་ན། བཙུན་མོས་རྒྱལ་པོ་གདུགས་དང་བྲལ་བར་མཐོང་ནས་མྱ་ངན་དང་དགའ་སྤྲོ་གཉིས་ཐོབ་པར་གྱུར་ཏོ། །
དེའི་ཚེ་རྔོན་པ་དག་གིས་བཙུན་མོ་ལ་གཙེས་པའི་དུས། རྒྱལ་པོས་དེ་དག་ལ་ཞི་བར་གྱིས་ཞེས་པས། རྒྱལ་པོ་དེ་དྲང་སྲོང་དུ་འཁྲུལ་ནས་དམོད་པས་འཇིགས་ཏེ་རྔོན་པ་རྣམས་ཕྱིར་སོང་ལ། བཙུན་མོ་ཡང་ཐུབ་པའི་གནས་སུ་སོང་ངོ་། ། སྐབས་དེར་ཀུ་རུ་པའི་རྒྱལ་པོས་མངགས་པའི་བྲམ་ཟེ་ལྔ་འོངས་ནས་གཙུག་གི་ནོར་བུ་བསླངས་པ་ན། ཤ་དང་འབྲེལ་བའི་ནོར་བུ་བཅད་དེ་སྦྱིན་ནོ། ། བཙུན་མོ་པདྨ་ལྡན་ཡང་རྒྱལ་པོའི་སར་ལྷགས་ཤིང་། རྒྱལ་པོ་ཡང་འདུ་ཤེས་ཅུང་ཟད་ཐོབ་པ་ན་བཙུན་མོ་བརྒྱལ་བར་གྱུར་ཏོ། ། དེ་ནས་བདེན་པའི་ཚིག་བརྗོད་པས་སྔར་བཞིན་གསོས་པར་གྱུར་ཅིང་། སྲས་བློན་དང་བཅས་པས་གསོལ་བ་བཏབ་ནས་ནམ་མཁའ་ལ་འཕུར་ཏེ།
ཡང་སྲས་དང་བཅས་པས་རྒྱལ་སྲིད་ལོ་མང་དུ་བསྟེན་ཞིང་བདེ་སྐྱིད་དང་ལྡན་པར་གྱུར་ཏོ། ། དེའི་དུས་ཀྱི་ས་བདག་གཙུག་ན་ནོར་བུ་ནི་བཅོམ་ལྡན་འདས་སོ། ། དེ་དག་ལ་འདི་སྐད་ཅེས། སྤྱི་བོ་དང་ལྷན་ཅིག་ཏུ་སྐྱེས་པའི་གཙུག་གི་ནོར་བུའི་རྒྱན་ཀུ་རུའི་རྒྱལ་པོ་ལ་དང་ལུས་ཀྱི་ཤ་དང་ཁྲག་སྲིན་པོ་ལ། ། སྲས་དང་བཙུན་མོ་གཞན་གྱི་ཕྱིར་བཏང་ཡང་སྦྱིན་པ་ཐལ་ཆེས་པའི་འགྱོད་པ་ཅུང་ཟད་ཀྱང་མེད་པའི་བདེན་པས་སྐུ་ལུས་སྔར་བཞིན་གསོས་མ་ཐག ། མཆིས་འབྲང་སྟེ་བཙུན་མོ་སྲས་དང་བཅས་པའང་དྲང་སྲོང་གིས་ཕུལ་བ་ཐོབ་སྟེ་སླར། ། རང་གི་རྒྱལ་སྲིད་ཀྱི་དཔལ་ཆོས་བཞིན་དུ་ལེགས་པར་སྤྱོད་པའི་གཞོན་ནུ་གཙུག་ན་ནོར་བུར་གྲགས་སོ། ། ཞེས་བྱ་བ་ནི་དོན་བསྡུས་ཀྱི་ཚིགས་སུ་བཅད་པའོ། ། རྒྱལ་བའི་རྟོགས་པ་བརྗོད་པ་དཔག་བསམ་གྱི་འཁྲི་ཤིང་གི་དོན་འགྲེལ་ལས་གཙུག་ན་ནོར་བུའི་རྟོགས་པ་བརྗོད་པའི་ཡལ་འདབ་སྟེ་གསུམ་པའི་རྣམ་པར་བཤད་པའོ།། ༈ །།སྤྱི་དོན་བཞི་པ་ལ་ཡང་ཡལ་འདབ་ཀྱི་གཞུང་གིས་བསྟན་ཚུལ་དང་།
དེའི་དོན་བཤད་པ་གཉིས་ལས། དང་པོ་ཡལ་འདབ་ཀྱི་གཞུང་གིས་བསྟན་ཚུལ་ནི། གང་ཞིག་མཐོ་རིས་ལྷའི་མཛེས་མའི་ལག་པས་མཆོག་ཏུ་རབ་སྐྱོད་པའི་མཛེས་པའི་རྔ་ཡབ་དག་དང་ནི། ། ལྷའི་གདུགས་དཀར་འཛུམ་པའི་ཕུན་ཚོགས་དག་གི་འཇིག་རྟེན་ན་ནི་ལེགས་ལྡན་ཐུགས་རྣམས་རྣམ་པར་མཛེས་པ་དང་། གང་ཡང་གྲགས་པའི་སྙན་པའི་ག་པུར་རྒྱུན་ནི་དྲི་མེད་ཐོས་པ་ཙམ་ལ་ཡིད་སིམ་བྱེད་རབ་ཏུ་འཕྲོ་བ་དག་ཀྱང་། ། སྦྱིན་པའི་བསོད་ནམས་ཆ་ཤས་དེ་འབྲས་བུ་ཤིན་ཏུ་ཆུང་ངུའི་དེ་བས་ན་ཨེ་མ་སྦྱིན་པ་ནི་དཔལ་གྱི་དང་པོའི་རྒྱུད་མཆོག་ཡིན་ནོ། ། འོ་མའི་མཚོ་ལས་བདུད་རྩི་འབྱུང་བ་བཞིན། ། མཁས་རྣམས་མངོན་འདོད་གྲགས་པ་ཡི། ། སྔོན་སྐྱེ་དགུ་རྣམས་ཚེ་ལོ་དཔག་ཏུ་མེད་པ་ཐུབ་པ་ན་གང་ཞིག་རྣམ་གསལ་རྒྱལ་པོ་ས་འཛིན་ནི། ། གསོ་སྦྱོང་འཕགས་ཞེས་བྱ་བ་འཇིག་རྟེན་དུ་བྱུང་། །
ཞེས་པ་ནས། སངས་རྒྱས་བཅོམ་ལྡན་འདས་དགྱེས་པ་ཡིས། ། རང་གི་སྐྱེ་བ་གཞན་སྔ་མ་གཞན་ཇི་ལྟར་གྱུར་པ་བརྗོད་ཅིང་། ། དགེ་སློང་རྣམས་ལ་ལེགས་བཤད་རྗེས་བསྟན་དུ། ། སྦྱིན་པའི་འབྲས་བུའི་དཔལ་འདི་རྒྱ་ཆེར་འབྱུང་བ་གསུངས། ། ཞེས་པའི་བར་གྱིས་བསྟན་ལ། གཉིས་པ་དེའི་དོན་བཤད་པ་ནི། གླིང་བཞི་སུམ་ཅུ་རྩ་གསུམ་དང་བཅས་པ་ལ་དབང་བསྒྱུར་བ་ལ་སོགས་པའི་སྲས་བུ་ཆེན་པོ་དག་དང་སྙན་གྲགས་ལ་སོགས་པ་ཆུང་བ་དག་ཀྱང་སྦྱིན་པ་ལས་འབྱུང་བས་ན་སྦྱིན་པ་ནི་དཔལ་འབྱོར་གྱི་རྒྱུ་མཆོག་ཏུ་གྱུར་པ་སྟེ་དེ་ཡང་འདི་ལྟར། སྔོན་སྐྱེ་དགུ་རྣམས་ཚེ་ལོ་དཔག་ཏུ་མེད་པའི་དུས་སུ་རྒྱལ་པོ་གསོ་སྦྱོང་འཕགས་ཞེས་པ་ཉིད་བྱུང་ངོ་། ། དེ་ནི་ནམ་ཞིག་ནགས་ཀྱི་མཐར་བྱོན་པ་ལས་སྐོམ་པས་གདུང་པའི་ཚེ།
དེ་ནས་དྲང་སྲོང་གི་བུ་སྐྱེ་བའི་སྔགས་བཏབ་པའི་བུམ་ཆུ་རྙེད་དེ་འཐུངས་པ་ལས། རྒྱལ་པོ་མངལ་དང་ལྡན་པར་གྱུར་ནས་སྤྱི་བོ་རྡོལ་ཏེ། དེ་ལས་སྐྱེས་བུ་མཚན་དང་ལྡན་པ་ཞིག་སྐྱེས་སོ། ། དེའི་དུས་སུ་བཙུན་མོ་དྲུག་ཁྲིའི་ནུ་མ་ལ་འོ་མ་ཟགས་པར་གྱུར་ཏེ། ཐམས་ཅད་ཀྱིས་ངས་ནུ་མ་སྟེར་ཞེས་པས་ང་ལས་ནུ་ཞེས་བཏགས་སོ། ། དེས་རྒྱལ་སྲིད་བཟུང་སྟེ་གླིང་བཞི་ལ་དབང་བསྒྱུར་ཞིང་། ནམ་ཞིག་ནགས་མཐར་སྐྱོ་སང་ལ་བྱོན་པའི་ལམ་ན་བྱ་འདབ་མ་དང་བྲལ་བ་ལྔ་བརྒྱ་རྐང་པས་འགྲོ་བ་གཟིགས་ཏེ། འདིའི་རྒྱུ་ཅི་ཞེས་དྲིས་པས། བློན་པོ་བདེན་པའི་སྡེས་གསོལ་བ། ནགས་འདིར་དྲང་སྲོང་ལྔ་བརྒྱ་གནས་པའི་བསམ་གཏན་ལ་བྱ་འདི་རྣམས་ཀྱི་ཅ་ཅོས་གནོད་ནས།
དྲང་སྲོང་རྣམས་ཀྱིས་དམོད་པས་བྱ་རྣམས་འདབ་མ་དང་བྲལ་ལོ་ཞེས་སོ། ། དེར་རྒྱལ་པོས་རང་གི་ཁྲོ་བ་མི་བཟོད་པའི་གཞན་ལ་གནོད་པ་འདི་འདྲ་མི་རིགས་ན། བདག་གི་དབང་བསྒྱུར་བའི་མངའ་རིས་སུ་མ་འདུག་ཅེས་བསྐྲད་པས། གླིང་བཞིར་སྡོད་པ་ལ་དབང་མ་བྱུང་སྟེ། དྲང་སྲོང་རྣམས་གསེར་གྱི་རི་བདུན་ལ་གནས་པར་བྱས་སོ། ། དེ་ནས་རྒྱལ་པོའི་བསོད་ནམས་ཀྱི་སྟོབས་ཀྱིས་གསེར་གྱི་ཆར་པ་དང་། མ་རྨོས་པའི་ལོ་ཏོག་ལ་སོགས་པས་མངའ་རིས་བདེ་བར་གྱུར། གླིང་གཞན་ཤར་ལུས་འཕགས་སོགས་གསུམ་དུའང་བརྒྱ་བྱིན་དྲུག་དྲུག་གི་བར་དབང་བསྒྱུར་ཞིང་གནས་པར་བྱས་ལ། དེ་ནས་ལྷ་རྣམས་བལྟ་བའི་སླད་དུ་སུམ་ཅུ་རྩ་གསུམ་སྡེ་དང་བཅས་ཏེ་ནམ་མཁར་གཤེགས་པས། རྟ་གླང་རྣམས་ཀྱི་སྦང་སྔར་གྱི་དྲང་སྲོང་རྣམས་ཀྱི་སྤྱི་བོར་ལྷུང་པས་དེ་རྣམས་ཀྱིས་ཁྲོས་པས་དམོད་བོར་ནས།
རྒྱལ་པོའི་དཔུང་ཚོགས་འགྲོར་མ་བཏུབ་བོ། ། དེར་རྒྱལ་པོས་ང་རྒྱལ་ཅན་འདི་དག་གི་རལ་བ་བྱི་བར་གྱུར་ཅིག ཅེས་པས་དེ་ཁོ་ན་བཞིན་གྱུར་ཏོ། ། དེ་ནས་རིམ་གྱིས་ཆོས་བཟང་ལྷའི་མདུན་སར་ལྷ་རྣམས་ཀྱིས་བསུ་བ་བྱས་ཤིང་། བརྒྱ་བྱིན་གྱི་སྟན་ཕྱེད་ལ་འདུག་སྟེ། བརྒྱ་བྱིན་དྲུག་གི་ཚེའི་རིང་ལྷ་ཡུལ་བསྐྱངས་ཏེ་བདེ་བར་བྱས་པ་ལས། དེ་ནས་ནམ་ཞིག་ང་ལས་ནུའི་བསམ་པ་ལ། ད་ནི་ལྷའི་དབང་པོ་འདི་གཞོམ་པར་བྱས་ན་དེ་ནས་བདག་ལ་འགྲན་པ་གཞན་མེད་དོ་སྙམ་པ་སྐྱེས་མ་ཐག ང་ལས་ནུ་ས་ལ་ལྷུང་བར་གྱུར་རོ། ། དེ་དག་གི་རྒྱུ་ནི།
ང་ལས་ནུ་ཚོང་དཔོན་ཨུ་ཏ་ཀ་རི་ཀ་ཞེས་པར་གྱུར་པའི་ཚེ། སངས་རྒྱས་རྣམ་གཟིགས་བསོད་སྙོམས་ལ་བྱོན་པས་རབ་ཏུ་དད་པས་སྲན་མ་ཕྱག་གང་གཏོར་ཞིང་ཕུལ་བས། སྲན་མ་བཞི་ལྷུང་བཟེད་ནང་དུ་སོང་ཞིང་། ལྷག་མ་ས་ལ་ལྷུང་བས་གླིང་བཞི་ལ་དབང་བའི་འཁོར་ལོས་བསྒྱུར་བའི་རྒྱལ་སྲིད་ཐོབ་པ་དང་། སླར་ས་ལ་ལྷུང་བར་གྱུར་པ་ཡིན་ནོ་ཞེས་གསུངས་སོ། ། དེའི་དུས་ཀྱི་རྒྱལ་པོ་ང་ལས་ནུ་ནི་བཅོམ་ལྡན་འདས་སོ། ། དེ་དག་ལ་འདི་སྐད་ཅེས། གྲགས་པ་ཕུལ་བྱུང་གི་རྒྱན་གནམ་བསྐོས་པའི་བསོད་ནམས་ཀྱི་མཐུ་གསེར་གྱི་འཁོར་ལོའི་ཤུགས་རང་བྱུང་དུ་བསྐྱོད་ནས། ། ཤར་གྱི་ལུས་འཕགས་པོ་ལ་སོགས་པ་གླིང་བཞི་དཔལ་དང་གསུམ་སྟེ་ལྷའི་འཇིག་རྟེན་སུམ་ཅུ་རྩ་གསུམ་པ་བརྩེན་བཀའ་ལུང་སྩལ་བའི་སྣོད་དུ་མ་ཤོང་དོགས། ། བྱེད་པོས་ཡངས་པར་དཔལ་དང་འབྱོར་བའི་སྟོབས་ཆེན་པོས་བསྒྲུབས་པའི་ལས་ཀུན་ལ་དོན་ཀུན་ནས་རང་དུ་སྤྱོད་པ་ཡོད་པ། །
དཔལ་ལྡན་རྒྱལ་པོ་ང་ལས་ནུའམ་གྲགས་པ་མཐའ་ཡས་དེ་འཇིག་རྟེན་མཛེས་པར་བྱེད་པའི་རྒྱན། ། ཞེས་བྱ་བ་ནི་དོན་བསྡུས་ཀྱི་ཚིགས་སུ་བཅད་པའོ། ། རྒྱལ་བའི་རྟོགས་པ་བརྗོད་པ་དཔག་བསམ་གྱི་འཁྲི་ཤིང་གི་དོན་འགྲེལ་ལས་ང་ལས་ནུའི་རྟོགས་པ་བརྗོད་པའི་ཡལ་འདབ་སྟེ་བཞི་པའི་རྣམ་པར་བཤད་པའོ།། ༈ །།སྤྱི་དོན་ལྔ་པ་ལ་ཡང་ཡལ་འདབ་ཀྱི་གཞུང་གིས་བསྟན་ཚུལ་དང་། དེའི་དོན་བཤད་པ་གཉིས་ལས། དང་པོ་ཡལ་འདབ་ཀྱི་གཞུང་གིས་བསྟན་ཚུལ་ནི། ལྷ་རྣམས་ཀྱིས་བླངས་ཤིང་བསྲུབས་པས་ཐུབ་ཤིན་ཏུ་འཁྲུགས་ཤིང་འོ་མའི་ཆུ་གཏེར་རིང་ཞིག་འདར་ཞིང་། ། རང་བཞིན་ཉིད་ཀྱི་འབྲས་བུ་ལྷགས་ཏེ་རབ་ཏུ་གཏོང་ཚེ་དཔག་བསམ་ཤིང་ཡང་འདར་རོ་ལོ། སྟེ་ཕྱི་རོལ་པའི་གཏམ་ལས་གྲགས་པ་ལྟར་གང་ཞིག་རང་གི་ལུས་ནི་རབ་ཏུ་གཏོང་ཡང་དགའ་བའི་སྤུ་ལོང་གི་ཚོགས་འཛིན་ཞིང་མ་བཟོད་པའི་འདར་བ་མི་མངའ་བ་ཅན་གྱི་དམ་པ། ། སུ་ཞིག་གཅིག་པུ་དེ་ནི་ལུས་རྒྱས་སྦྱིན་པའི་ལུགས་འདི་སྐྱེ་བ་སྔ་མ་ཡང་ཡང་གོམས་པར་གྱུར་པ་ཡིན།
ཀེ་ལ་ཤས་མཚོན་བྱང་ཕྱོགས་ན། ། ཡོན་ཏན་བླ་ན་མེད་པའི་གྲོང་ཁྱེར་ནི། ། བཟང་པོའི་བྲག་ཅེས་བྱ་བ་སྟེ། ། ས་ཆེན་པོ་ཡི་རྒྱན་དུ་གྱུར་པ་ཡོད། ། ཅེས་པ་ནས། དེ་ལྟར་སྔོན་སྐྱེས་པའི་སྤྱོད་པ་སྤྱད་པའི་མཐའ། ། ཡང་དག་པར་བཤད་ནས་བཅོམ་ལྡན་རྒྱལ་བ་ཡིས། ། སྦྱིན་པ་རྣམ་པར་དག་པའི་དམ་ཆོས་དག ། དགེ་སློང་རྣམས་ལ་ལེགས་པར་བསྟན་པ་བསྒྲུབ་མྱ་ངན་འདས་ལ་རྟེན་དང་། ། ཞེས་པའི་བར་གྱིས་བསྟན་ལ།
གཉིས་པ་དེའི་དོན་བཤད་པ་ནི། ཕྱི་རོལ་པའི་གཏམ་རྒྱུད་ལས་འབྱུང་བ་ལྟར་ལྷ་རྣམས་ཀྱིས་བླངས་ཤིང་བསྲུབས་པ་ན་འོ་མའི་རྒྱ་མཚོ་འོ་མ་མི་ཕོད་པར་འདར་ཞིང་། དཔག་བསམ་ཤིང་གི་འབྲས་བུ་སྨིན་པ་ལྷུང་བའི་ཚེ་ཡང་ལྷུང་མི་ཕོད་པར་འདར་ན་ཡང་སྐྱེས་བུ་དམ་པ་དག་ནི་སྔོན་གོམས་པའི་དབང་གི་རང་གིས་ལུས་གཏོང་ཡང་དགའ་ཞིང་འདར་བ་མི་མངའ་བ་སྟེ་དེ་ཡང་འདི་ལྟར། སྔོན་རི་བོ་ཀེ་ལ་ཤའི་བྱང་ངོས་ན་གྲོང་ཁྱེར་བཟང་པོའི་བྲག་ཅེས་པར་རྒྱལ་པོ་ཟླ་བའི་འོད་ཅེས་པ་རྣམ་ཐོས་ཀྱི་བུའི་འབྱོར་པ་ཡང་ཆུང་ངུར་བྱེད་པའི་དཔལ་དང་ལྡན་ཞིང་། སྦྱིན་པའི་ཕ་རོལ་ཏུ་ཕྱིན་པ་ལ་ཞུགས་པས་ཕྱོགས་ཀུན་ཏུ་གྲགས་པས་ཁྱབ་པར་བྱས་སོ། ། དེའི་ཚེ་བློན་པོ་ཟླ་བ་ཞེས་པ་དང་། ས་འཛིན་ཞེས་པ་གཉིས་ལ་རྒྱལ་པོའི་བུ་སློང་བ་པོ་བྱུང་བ་རྨིས་པས་འཇིགས་ཤིང་དེ་དག་བཟློག་པའི་བསམ་པ་སྐྱོང་བའི་སྐབས་ཤིག་ན། རི་བོ་སྤོས་ཀྱི་ངད་ལྡན་ལ་གནས་པའི་དྲང་སྲོང་དྲག་པོའི་མིག་ཅེས་པ་རྒྱལ་པོ་ཟླ་འོད་ཀྱི་སྦྱིན་པའི་གྲགས་པ་མ་བཟོད་པར། བསམ་པ་འདི་དག་བདག་གིས་གཞོམ་པར་བྱ་སྟེ། བདག་གིས་མགོ་སློང་བར་ཆས་ཏེ།
མ་བྱིན་ན་ནི་སྦྱིན་པའི་གྲགས་པ་ཉམས་ཤིང་། བྱིན་ན་ཞེ་སྡང་བས་བདག་གི་དོན་གྲུབ་པོ་སྙམ་ནས་གྲོང་ཁྱེར་དུ་ཞུགས་པར་གྱུར་པ་ན། གྲོང་ཁྱེར་གྱི་ལྷས་རྒྱལ་པོ་ལ་ཕྱོགས་ཏེ་སྨྲས་པ། བྲམ་ཟེ་རྣམས་ཁྱོད་ཀྱི་མགོ་སློང་བར་སོང་ན་འགྲོ་བ་མ་ལུས་པ་འཚོ་བའི་གཉེན་གཅིག་འཇོམས་པ་འདི་རིགས་པ་མིན་པས་བདག་གི་སྒོ་དགག་པར་བྱའོ། ། ཞེས་གསོལ་པས། རྒྱལ་པོས། ལྷ་མོ། སློང་བར་ཕྱིར་ཕྱོགས་པའི་གདུང་བ་ནི་སུ་ཡིས་བཟོད། ལུས་ནི་གྲངས་མེད་པ་བླངས་ཀྱང་རྣམ་པར་འཇིག་པ་ལས་མ་འདས་ཤིང་། ལུས་འདིས་སེམས་ཅན་གྱི་རེ་བ་རྫོགས་ནས་བདག་གི་བསྙེན་པ་ལེགས་པར་བསྙེན་ནས་དེ་དག་དང་བར་གྱིས་ཞེས་པས།
ལྷ་མོ་ཐབས་དང་བྲལ་བར་གྱུར་ཏོ། ། དེ་ནས་བློན་པོ་གཉིས་ཀྱིས་གསེར་ལ་སོགས་པ་རིན་པོ་ཆེ་སྣ་ཚོགས་པའི་མགོ་བཅོས་ཏེ་བསླུ་བར་བརྩམས་པ་ན། བདག་འདི་དག་གི་དོན་མེད། འཁོར་ལོས་བསྒྱུར་བའི་རྒྱལ་པོའི་མགོ་བོས་བདག་གི་དོན་བསྒྲུབ་བོ་ཞེས་པས། ས་བདག་ཅེས་ཤིས་པ་བརྗོད་དེ་མགོ་སླངས་པས། རྒྱལ་པོས་བདག་གི་ལུས་སྲོག་ཕ་རོལ་གྱི་དོན་དུ་ནམ་ཞིག་འགྱུར་སྙམ་ཡོད་པ་ལ། ཁྱོད་ཀྱིས་སླངས་པ་འདི་བདག་གི་བསོད་ནམས་སོ་ཞེས་མགོ་བོའི་ཅོད་པན་བཀྲོལ་བས། དེའི་དུས་གྲོང་ཁྱེར་བའི་ཅོད་པན་ཐམས་ཅད་ས་གཞི་ལ་ལྷུང་བར་གྱུར་ཅིང་ས་ཆེན་པོ་ཡང་འདར་རོ། ། དེ་ནས་རྒྱལ་པོའི་མགོ་གཏོང་བར་མ་བཟོད་པར་བློན་པོ་གཉིས་ནི་སྔོན་ལ་ལུས་བཏང་བར་བྱས་སོ། ། ཤིང་ཙམ་པ་ཀའི་འོག་ཏུ་མགོ་གཏོང་བར་གཤེགས་པས།
ནགས་ཀྱི་ལྷས་བཟློག་པར་གྱུར་ཀྱང་། ཁྱོད་ཀྱིས་བདག་གི་བྱང་ཆུབ་ཀྱི་བར་ཆད་མི་བྱ། བདག་གི་སྦྱིན་པའི་བསོད་ནམས་འདིས་ལུས་ཅན་མ་ལུས་པའི་འཁོར་བ་ཟད་པར་གྱུར་ཅིག ཅེས་སྨོན་ལམ་བྱས་ཏེ་ཙམ་པ་ཀའི་ཤིང་ལ་སྐྲ་ཚོགས་བཅིངས་ནས་བྲམ་ཟེ་ལ་མགོ་བྱིན་ཞིང་། སྐད་ཅིག་ལ་གཞན་འཕྲུལ་དབང་བྱེད་ཀྱི་ལྷར་སྐྱེས་སོ་ཞེས་སྦྱིན་པའི་སྤྱོད་ཚུལ་དགེ་སློང་རྣམས་ལ་བཀའ་སྩལ་ཏོ། ། དེའི་དུས་ཀྱི་རྒྱལ་པོ་ཟླ་བའི་འོད་ནི་བཅོམ་ལྡན་འདས་སོ། ། དེ་དག་ལ་འདི་སྐད་ཅེས། བསོད་ནམས་ཀྱི་ལུས་ལ་རང་བྱུང་དུ་སྐྱེས་པའི་ཟླ་བའི་འོད་སེམས་མེད་རབ་རྟོག་དལ་བུར་འཁྱིལ་བའི་སྐལ་བཟང་ཞིང་ཆེ་ལ། ། རང་གི་གྲགས་པ་ལྟར་དཀར་བའི་སྣང་བ་ཕྱོགས་བཅུར་འཕྲོ་བས་མདུན་ནས་བསུས་ཏེ་འཇུག་པའི་ལམ་གསལ་བར་བྱས་པ་བཞིན། ། གྱི་རྗེས་སུ་འབྲངས་པའི་དྲག་པོའི་མིག་ཅེས་བྱ་བའི་བྲམ་ཟེ་ལག་སྐྱོང་སྟེ་སློང་བ་པོ་ས་སྐྱོང་གང་ལ་མངོན་ཕྱོགས་དེ་ཡི་ཆེད་དུ་བློན་པོ་ཟླ་ཆེན་སོགས་ཀྱིས་བཀག་ཀྱང་མ་ཁོགས་པར། །
ཡན་ལག་མཆོག་སྟེ་མགོ་བོ་སྙིང་རྗེ་ཆེན་པོས་ལྟོས་མེད་དུ་བྱིན་པའི་ས་བདག་ཟླ་འོད་ཅེས་བྱ་བྱུང་ངོ་། ། ཞེས་བྱ་བ་ནི་དོན་བསྡུས་ཀྱི་ཚིགས་སུ་བཅད་པའོ། ། རྒྱལ་བའི་རྟོགས་པ་བརྗོད་པ་དཔག་བསམ་གྱི་འཁྲི་ཤིང་གི་དོན་འགྲེལ་ལས་ཟླ་བའི་འོད་ཀྱི་རྟོགས་པ་བརྗོད་པའི་ཡལ་འདབ་སྟེ་ལྔ་བའི་རྣམ་པར་བཤད་པའོ།། ༈ །།སྤྱི་དོན་དྲུག་པ་ལ་ཡང་ཡལ་འདབ་ཀྱི་གཞུང་གིས་བསྟན་ཚུལ་དང་། དེའི་དོན་བཤད་པ་གཉིས་ལས། དང་པོ་ཡལ་འདབ་ཀྱི་གཞུང་གིས་བསྟན་ཚུལ་ནི། སྦྱིན་པ་ལ་བརྩོན་ཞིང་བརྩོན་འགྲུས་རྒྱ་ཆེའི་གནས་སུ་གྱུར་པ་ཡོད་གསུངས། ། དག་པའི་བདག་ཉིད་ཀྱི་སྙིང་སྟོབས་རྒྱ་མཚོ་ལྟར་ཟད་མི་ཤེས་པ་དང་། ། ལམ་ལ་སྤྲོ་བ་ཆེ་ལྡན་རྣམས་ནི་གཞན་དོན་ལ། ། ཀྱེ་མ་བསམ་གྱིས་མི་ཁྱབ་པའི་མཛད་པས་འཁོར་བ་ཇི་སྲིད་དུ་བཞུགས་པར་བཞེད་པ་ཡིན། །
ཞེས་པ་ནས། དེ་སྐད་ཅེས་སྟོན་པ་གཙོ་བོ་ཡིས། ། རང་གི་སྐུ་ཚེ་སྔ་མའི་སྤྱོད་ཚུལ་གྱི་མཐའ་ཡི་གཏམ། ། སྦྱིན་པ་དང་བརྩོན་འགྲུས་ཀྱི་མན་ངག་གིས་བརྒྱན་པ་དག ། དགེ་སློང་རྣམས་ལ་རྗེས་སུ་བསྟན་བསྒྲུབས། ། ཅེས་པའི་བར་གྱིས་བསྟན་ལ། གཉིས་པ་དེའི་དོན་བཤད་པ་ནི། བརྩོན་འགྲུས་ཆེ་ཞིང་སྙིང་སྟོབས་དང་ལྡན་པ་ཐར་པའི་ལམ་ལ་ཡི་སྤྲོ་བའི་གང་ཟག་དག་ནི་གཞན་དོན་ལ་ཐབས་སྣ་ཚོགས་པས་འཇུག་ཅིང་ཞུགས་པས་འགྲུབ་པར་ཡང་ངེས་པ་སྟེ་དེ་ཡང་འདི་ལྟར། བཅོམ་ལྡན་འདས་མཉན་ཡོད་ན་འཁོར་དགེ་སློང་རྣམས་དང་ཚོང་པའི་རྗེས་འབྲང་དང་བཅས་ཏེ་མ་ག་དྷར་གཤེགས་པའི་ལམ་དུ་ཆོམ་རྐུན་པ་དག་གིས་ཚོང་པ་རྣམས་ཀྱི་ནོར་གཞོམ་པར་བརྩོན་པ་ན་བཅོམ་ལྡན་འདས་ཀྱིས་ཚོང་པ་རྣམས་ཀྱི་ནོར་གྱི་ཚབ་ཇི་སྙེད་པ་རྐུན་པོ་ལ་སྦྱིན་ཏེ་ཚོང་པ་རྣམས་བསྐྱབས་པར་མཛད་ཅིང་། སླར་ཡང་དེ་ལྟ་བུ་ད་ལན་དྲུག་གི་བར་བསྐྱབས་ནས་མཐར་ཆོམ་རྐུན་པ་རྣམས་ཀྱིས།
བཅོམ་ལྡན་འདས་འཁོར་དང་བཅས་པ་མགྲོན་དུ་གཉེར་ཏེ་མཆོད་ནས། དེ་རྣམས་རབ་ཏུ་བྱུང་ཞིང་ཀུན་གྱི་མཆོད་བྱར་གྱུར་ནས་དེ་དག་གིས་སྔོན་གྱི་སྐྱེ་བ་ཇི་ལྟ་བུ་ཞེས་དྲིས་པའི་ལན་བཀའ་སྩལ་པ། སྔོན་ཝ་ར་ན་སིར་དེད་དཔོན་དགའ་བའི་སྡེ་ལ་བུ་ཤིན་ཏུ་དགའ་བ་ཞེས་པས་སྦྱིན་པའི་སླད་དུ་རྒྱ་མཚོ་ལས་ནོར་བུ་བླངས་ཏེ་ཕྱིར་འོངས་པའི་ལམ་དུ་ཆོམ་རྐུན་པ་བྱུང་བས། དེ་རྣམས་ནོར་གྱིས་ཚིམ་པ་ལན་དྲུག་གི་བར་བྱས་ཀྱང་སླར་ཡང་དེད་དཔོན་གྱི་ནོར་ལ་བརྐམ་པར་གྱུར་པའི་ཚེ། དེད་དཔོན་དེ་སྐྱེ་དགུ་རྣམས་ལ་སྦྱིན་གཏོང་གི་ཚོགས་ཀྱི་མྱ་ངན་དུ་གྱུར་ཏེ་གནས་པའི་དུས་སུ་རྨི་ལམ་དུ་ལྷ་ཐུགས་རྗེ་ཆེན་པོས་སྨྲས་པ། ཁྱོད་མྱ་ངན་ལས་འདའ་བར་མི་འོས་སོ། ། བརྩོན་འགྲུས་དང་ལྡན་པ་རྣམས་ལ་དཀའ་བར་བྱ་བ་གང་ཡང་ཡོད་པ་མིན་པས། བ་ད་རའི་གླིང་ན་ཡིད་བཞིན་གྱི་ནོར་བུ་ཡོད་པས་ལོངས་ལ་རྒྱལ་མཚན་གྱི་རྩེར་མཆོད་ན་འགྲོ་བ་མ་ལུས་པའི་དབུལ་བ་སེལ་བར་འགྱུར་ལ། དེ་ལེན་པའི་ལམ་གྱི་བགྲོད་ཚུལ་འཇིགས་པ་སྣ་ཚོགས་དང་དེ་སེལ་བའི་ཐབས་སྣ་ཚོགས་བསྟན་ཅིང་། མཐར་རོ་ཧི་ཀ་ཏིའི་གྲོང་ན་སྙིང་སྟོབས་དང་ལྡན་པའི་དེད་དཔོན་མ་གྷ་ཞེས་པ་ཡོད་པ་དེ་ལ་གྲོགས་བཅོལ་བས་བ་ད་རར་འགྲོ་བའི་གདམས་ངག་ཐམས་ཅད་བྱེད་པར་འགྱུར་རོ། །
ཞེས་ལུང་བསྟན་ནས་ཤིན་ཏུ་དགའ་གཉིད་སད་པ་ན། དེ་ཁོ་ན་བཞིན་བགྱིས་ཏེ་ཕྱིན་པས་ལོ་བཅུ་གཉིས་ན་རོ་ཧི་ཏ་ཀའི་གླིང་དུ་བགྲོད་པ་ན། དེར་དེད་དཔོན་མ་གྷ་གསོ་བར་དཀའ་བའི་ནད་ཀྱིས་བཏབ་ནས་སྨན་པའི་ཟོལ་གྱིས་ནང་དུ་འཇུག་པ་ཐོབ་ཅིང་རིག་པས་མ་གྷའི་ནད་སེལ་བར་རེ་ཞིག་བསྒྲུབས་ཀྱང་། དེའི་ཚེ་ཟླ་བ་དྲུག་ལས་མེད་པར་ཤེས་པས་རིངས་པར་མཉམ་དུ་གཟིངས་ལ་བཞོན་ཏེ་རྒྱ་མཚོར་ཞུགས་ནས་རིམ་པས་ཟླ་བ་དྲུག་འདས་པ་ན་མ་གྷ་ཚེའི་དུས་བྱས་སོ། ། དེ་ལྟར་ན་ཡང་སྙིང་སྟོབས་མི་བྲི་བར་ངོགས་སུ་དེའི་ལུས་ཀྱི་བྱ་བ་བསྒྲུབས་ཏེ་སླར་སོང་སོང་བ་ལས་བགྲོད་པ་དང་བྲལ་བའི་ས་འཛིན་ཆེན་པོ་མདུན་དུ་མཐོང་བས་ཤིན་ཏུ་ཡིད་འབྱུང་བའི་ཚེ། མཆོད་སྦྱིན་སྔོན་པོ་ཞེས་པ་དང་། དེ་ནས་གནོད་སྦྱིན་ཕུག་ན་གནས་པས་ལམ་བགྲོད་པའི་ཐབས་བསྟན་ནས་ཕྱིན་པ་ན་གསེར་གྱི་ཁང་བརྩེགས་ཤིག་མཐོང་བས་དེར་ཅུང་ཟད་གཉིད་དུ་སོང་བས། རྨི་ལམ་དུ་ལྷས་སྨྲས་པ། འདི་དང་དེ་ནས་རིམ་པས་དངུལ་དང་། བཻ་ཌཱུརྻ་དང་།
རིན་ཆེན་སྣ་བཞི་ལས་གྲུབ་པའི་ཁང་པ་ཡོད་ལ། དེའི་སྒོ་བརྡུངས་པས་མིའམ་ཅིའི་བུ་མོ་བཞི་དང་བརྒྱད་དང་བཅུ་དྲུག་དང་སོ་གཉིས་ཀྱིས་རིན་པོ་ཆེའི་ཡོན་ཏན་གྱི་ནུས་མཐུ་ཉིས་འགྱུར་ཉིས་འགྱུར་གྱི་ཆེ་བ་སྟེར་བར་འགྱུར་རོ་ཞེས་ལུང་བསྟན་པ་དེ་ཁོ་ན་བཞིན་བགྲོད་པས། མཐར་ཡིད་བཞིན་གྱི་ནོར་བུ་བླངས་ཏེ་མགྱོགས་འགྲོ་རབ་དགའ་སྤྲིན་གྱི་ཤུགས་ཅན་ལ་བཞོན་རང་གི་གནས་ཝ་ར་སིར་སྐད་ཅིག་གིས་སླེབས་པ་ན། ཚེས་བཅོ་ལྔ་ལ་གསོ་སྦྱོང་བླངས་ཏེ་རྒྱལ་མཚན་གྱི་རྩེ་མོར་མཆོད་པས་རིན་པོ་ཆེ་སྣ་ཚོགས་ཀྱིས་འགྲོ་བ་རྣམས་ཚིམས་པར་བྱས་ཤིང་། རྒྱལ་པོ་ཚངས་སྦྱིན་གྱི་རྒྱལ་སར་ཤིན་ཏུ་དགའ་དབང་བསྐུར་ཏེ་ལོ་བརྒྱར་གནས་སོ། ། རིན་ཆེན་གླིང་དུ་སྔོན་བགྲོད་ལ། ། ཤིན་ཏུ་དགའ་ཡི་སྐྱེ་བ་དེར། ། གང་སྔོན་བདག་གིས་ཁེངས་བྱས་པ། ། ཆོམ་རྐུན་དེ་དག་འདི་དག་གོ ། ཞེས་བཀའ་སྩལ་ཏོ། །
དེ་དག་ལ་འདི་སྐད་ཅེས། དེད་དཔོན་ཤིན་ཏུ་དགའ་ཞེས་པ་དེའི་སྙིང་སྟོབས་དང་རྫུ་འཕྲུལ་ཆེ་ཞིང་ཡངས་པའི་མཛད་པ་བཟང་པོ་པ་རི་མོའི་གཟུགས་བརྙན་ལྟར། ། གང་ཤར་ཐམས་ཅད་སྲིད་པའི་བདེ་སྐྱིད་ཀྱི་དཔལ་དང་བདེན་མཐོང་སྟེ་ཞི་བའི་བདེ་སྐྱིད་ཀྱི་དཔལ་ཉིད་ལ། ། རང་རང་གི་བསམ་པ་ལྟར་འཇུག་པར་ནུས་པའི་བློ་གྲོས་ཆེན་པོ་དང་ལྡན་པ་དེས། ། གཞན་གྱི་དོན་དུ་དཀའ་སྤྱད་དུ་མས་རིན་ཆེན་གླིང་གཅིག་པ་ར་ད་སྟེ་ཞེས་པར་བགྲོད་དེ་ཡིད་བཞིན་གྱི་ནོར་བུ་བླངས་ནས་འགྲོ་བའི་དབུལ་འཕོང་ཐམས་ཅད་བསལ་ལོ། ། ཞེས་བྱ་བ་ནི་དོན་བསྡུས་ཀྱི་ཚིགས་སུ་བཅད་པའོ། ། རྒྱལ་བའི་རྟོགས་པ་བརྗོད་པ་དཔག་བསམ་གྱི་འཁྲི་ཤིང་གི་དོན་འགྲེལ་ལས་བ་ར་དའི་གླིང་དུ་བགྲོད་པའི་རྟོགས་པ་བརྗོད་པའི་ཡལ་འདབ་སྟེ་དྲུག་པའི་རྣམ་པར་བཤད་པའོ།། ༈ །།སྤྱི་དོན་བདུན་པ་ལ་ཡང་ཡལ་འདབ་ཀྱི་གཞུང་གིས་བསྟན་ཚུལ་དང་། དེའི་དོན་བཤད་པ་གཉིས་ལས། དང་པོ་ཡལ་འདབ་ཀྱི་གཞུང་གིས་བསྟན་ཚུལ་ནི།
དགེ་བའི་སྨོན་ལམ་རྣམ་པར་དག་པའི་གཟི་བརྗིད་དང་། ། དབེན་པ་དྲི་མེད་སྣང་བའི་རྟོགས་བྱེད་དང་ལྡན་པ་དེའི་མཚན་དང་ལྡན་པ་ཡོངས་སུ། ། གང་ཞིག་ཡོངས་སུ་བསྒྲགས་པ་ཙམ་ཉིད་ན། ། སྐྱེ་བོ་རྣམས་ཀྱི་སྲིད་པའི་རྨོངས་པ་འཕྲོག་པའི་བཅོམ་ལྡན་འདས་དེ་ཉིད་བསྔགས་པར་འོས། ། འདུལ་བ་ལུང་གཞི་ལས་འདི་སྐད་གསུངས་ཏེ་སྔོན་གྲོང་ཁྱེར་སེར་སྐྱ་ཞེས་པར་ནི། ། ནྱ་གྲོ་དྷའི་ནགས་ཚལ་གྱི་ཀུན་དགའ་ར་བ་ན་གནས། ། སྔོན་ཚེ་འཁོར་ནི་སྟོང་ཕྲག་མང་པོ་དག་ལ། ། བཅོམ་ལྡན་འདས་ཀྱིས་ཆོས་བསྟན་པར་མཛད་པས་ཕལ་ཆེར་བདེན་པ་ལ་བཀོད་དོ། ། ཅེས་པ་ནས། དེ་ལྟར་སྨོན་ལམ་དག་པའི་འབྲས། །
བཤད་པ་ཡིས་ནི་གདམས་ངག་འདི་ལྟ་བུ་དགེ་བའི་སྤྱོད་པ་ལ། ། དགེ་སློང་རྣམས་ནི་གུས་པའི་སླད། ། བཅོམ་ལྡན་རང་གིས་མཛད་པ་ཡིན། ། ཞེས་པའི་བར་གྱིས་བསྟན་ལ། གཉིས་པ་དེའི་དོན་བཤད་པ་ནི་སུ་ཞིག་རང་ཉིད་ཀྱི་སྔོན་གྱི་སྨོན་ལམ་བཟང་པོའི་འབྲས་བུ་དང་ལྡན་ན་སངས་རྒྱས་ཞེས་པའི་མཚན་ཐོས་པས་ཀྱང་དད་པ་ཆེར་གཡོས་ཏེ་བདེན་པ་མཐོང་བར་འགྱུར་བས་སངས་རྒྱས་བཅོམ་ལྡན་འདས་ཉིད་ཀུན་གྱིས་བསྔགས་པར་འོས་པ་སྟེ། དེའི་རྒྱུ་མཚན་ཡང་འདི་ལྟར། སྔོན་གྲོང་ཁྱེར་སེར་སྐྱ་ནྱ་གྲོ་དྷའི་ནགས་ཚལ་དུ་བཅོམ་ལྡན་འདས་ཀྱིས་རྒྱལ་པོ་ཟས་གཙང་ལ་སོགས་འཁོར་སྟོང་ཕྲག་མང་པོ་ལ་ཆོས་བསྟན་པའི་ཚེ། ཤཱཀྱ་མིང་ཆེན་གྱི་ཆུང་མ་ཟླ་འོད་ཀྱིས་རང་གི་ཁྱིམ་བདག་ལ་སྨྲས་པ། ཁྱེད་ཅག་རྣམས་བཅོམ་ལྡན་འདས་ཀྱི་གསུང་གི་སྣོད་དུ་གྱུར་ན། བདག་བུད་མེད་རྣམས་དེ་ལྟར་མ་ལགས་པས་སྐལ་བ་ཞན་ནོ།
ཞེས་སེམས་ཞུམ་པས། མིང་ཆེན་གྱིས་དེ་ལྟར་མ་སེམས་ཤིག རྒྱལ་བ་ནི་ཐུགས་རྗེའི་གཟིགས་པ་ལ་ནི་ཉེ་རིང་དང་དབྱེ་བ་མེད་པས་ཕྱི་དྲོ་སྐྱེ་དགུའི་བདག་མོ་ལ་སོགས་ཤཱཀྱ་རྣམས་ཀྱི་མཆིས་བྲང་སྟེ།་་་་་ ཆུང་མའི་བརྡ་རྙིང་། བུད་མེད་རྣམས་ལ་ཆོས་གསུངས་པས་ཁྱོད་ཀྱང་དེ་དང་མཉམ་དུ་འགྲོ་བའི་སྐབས་མཆིའོ། ། ཞེས་པས་ཡིད་དང་བར་བྱས་ནས་དེ་ལྟར་ཕྱི་དྲོ་ཆོས་ཉན་པ་ལ་སོང་སྟེ། ཟླ་འོད་རྒྱན་སྣ་ཚོགས་ཀྱིས་བརྒྱན་པ་ན་ཀུན་དགའ་བོས་ཆོས་ཉན་པའི་སྐབས་སུ་དྲེགས་པའི་བརྒྱན་པ་མི་རིགས་ཞེས་བསྐུལ་བས་རྒྱན་རྣམས་རང་གི་ཁྱིམ་དུ་བསྐུར་རོ། ། དེ་ནས་བཅོམ་ལྡན་འདས་རྒྱལ་བས་འདུ་བྱེད་མི་རྟག་པ་ལ་སོགས་པའི་ཆོས་གསུང་བའི་དུས་སུ། ཤཱཀྱའི་བུ་མོ་གཞོན་པ་ཞིག་གིས་རང་གི་དོ་ཤལ་ལ་ལྟ་ཞིང་ཆོས་མི་སེམས་པ་མཐོང་བས། ཟླ་འོད་ཀྱི་བསམ་པ།
ཀྱེ་མ་ཆོས་ཉན་པའི་གནས་སྐབས་འདི་ལྟ་བུའི་དུས་སུའང་ལང་ཚོ་དང་རྒྱན་གྱིས་དྲེགས་པ་འདི་མི་རིགས་པས། དེས་ན་རང་གི་རྒྱན་བཟང་བླངས་ཏེ་འདིའི་ཁེངས་པ་ཉམས་པར་བྱས་ནས་ཆོས་ལ་གཟུད་དོ་སྙམ་ནས། རང་གི་འབངས་མོ་རོ་ཧ་ཏེ་ཁྱིམ་ནས་རྒྱན་ལེན་པར་བཏང་པས། ཀྱེ་མ་སངས་རྒྱས་ཀྱི་གསུང་གི་བདུད་རྩི་མྱང་བའི་སྐལ་བ་བཟང་པོ་འདི་ལྟ་བུའི་དུས་སུ་རང་དབང་དང་བྲལ་བའི་ལས་གཡོག་ཏུ་གྱུར་པ་བདག་འདྲ་བ་ཡོང་བ་སྙམ་ཡིད་སངས་རྒྱས་ལ་ཆགས་བཞིན་པའི་ངང་དུ་སོང་བས། ལམ་དུ་བ་བེའུ་ལ་ཆགས་པའི་རྭས་ལྟོ་ཕུག་སྟེ་ཤི་བར་གྱུར་ཏོ། ། དེ་སྔོན་གྱི་སྨོན་ལམ་དང་སངས་རྒྱས་ཡིད་ལ་དྲན་བཞིན་པའི་དག་པས་སིང་གྷ་ལའི་གླིང་དུ་རྒྱལ་པོའི་བུ་མོར་སྐྱེ་བ་བླངས་ཤིང་། བཙས་པའི་དུས་ཉིད་ན་མུ་ཏིག་གི་ཆར་བབས་པས་མུ་ཏིག་འཁྲི་ཤིང་ཞེས་བཏགས་སོ། ། ནམ་ཞིག་མཉན་ཡོད་ནས་ཚོང་པ་རྣམས་སིང་གྷ་ལའི་གླིང་དུ་ཕྱིན་ཞིང་། དེ་རྣམས་ཀྱིས་མཚན་མོ་སངས་རྒྱས་ཀྱིས་གསུངས་པའི་ཚིགས་བཅད་གླུར་བླངས་པ་མུ་ཏིག་འཁྲི་ཤིང་གི་ཐོས་པས་སེམས་འཕྲོགས་ཏེ། འདི་དག་ཇི་ཞེས་དྲིས་པས།
འདི་ནི་སངས་རྒྱས་ཀྱིས་གསུངས་སོ་ཞེས་སངས་རྒྱས་ཞེས་པའི་མཚན་ཐོས་པ་ཙམ་གྱིས་དད་པ་སྐྱེས་ནས་སངས་རྒྱས་དེ་ཇི་ལྟ་བུ་ཞེས་ནན་གྱིས་དྲིས་ཤིང་། དེ་དག་གིས་རྣམ་ཐར་བཤད་པས་ལྷག་པར་ཡིད་གཡོས་ཏེ། ཚོང་པ་རྣམས་ལ་བཅོམ་ལྡན་འདས་ལ་བསྔགས་པའི་སྤྲིངས་ཡིག་ཕུལ་ལོ། ། དེར་རྒྱལ་བས་གཟིགས་ཏེ་རང་གི་སྐུ་གཟུགས་རི་མོར་བྱས་ནས་སྐྱབས་སུ་འགྲོ་བ་ལ་སོགས་པའི་བསླབ་པར་བྱ་བ་དང་བཅས་ཏེ་སླར་ཚོང་པ་རྣམས་ལ་བསྐུར་ནས་མུ་ཏིག་འཁྲི་ཤིང་ལ་སྩལ་ཏོ། ། དེ་ནས་སིང་གྷ་གླིང་དུ་དེ་ཉིད་མཐོང་བ་ཙམ་ནས་ཐམས་ཅད་ཀྱིས་སྐྱབས་སུ་འགྲོ་བའི་གཞི་བཟུང་ཞིང་། ཁྱད་པར་མུ་ཏིག་འཁྲི་ཤིང་སྡུག་བསྔལ་དང་བྲལ་བ་རྒྱུན་དུ་ཞུགས་པའི་འབྲས་བུ་ཐོབ་སྟེ་དྲིན་གཟོ་བའི་ཆེད་དུ་ཚོང་པ་རྣམས་ལ་མུ་ཏིག་ཇི་སྙེད་པ་བཅོམ་ལྡན་འདས་ལ་ཕུལ་ལོ། ། དུས་དེར་ཀུན་དགའ་བོས། དེའི་རྒྱུ་མཚན་བཅོམ་ལྡན་འདས་ལ་ཞུས་པས་མུ་ཏིག་འཁྲི་ཤིག་གི་སྔོན་གྱི་སྐྱེ་བརྒྱུད་རྣམས་གསུངས་ཏེ་འཁོར་རྣམས་ངོ་མཚར་དུ་གྱུར་ཏོ། ། དེ་དག་ལ་འདི་སྐད་ཅེས། སངས་རྒྱས་ལ་དད་པས་བྲན་མོ་ཚེ་འཕོས་པ་སོགས་སྐྱེ་བ་བརྒྱུད་མར་སྨོན་ལམ་རྣམ་པར་དག་པའི་ཀློང་། །
ལེགས་སྤྱད་ཀྱི་ཕོ་ཉས་ཏེ་ཡུལ་དབུས་ཀྱི་ཚོང་པའི་ངག་གིས་མཚམས་སྦྱར་བ་ལ་བརྟེན་ཤཱཀ་ཐུབ་སྐུའི། ། སྣང་བརྙན་རི་མོར་འཁྲུངས་པ་སྟེ་བྲིས་པའི་ཐང་ཀ་མཚན་དཔེའི་སྣང་བ་འབར་བ་དེ་མཐོང་མ་ཐག ། རྒྱུན་ཞུགས་ཀྱི་འབྲས་བུ་མངོན་པར་ཐོབ་པའི་སིང་གྷ་ལའི་རྒྱལ་བོའི་བུ་མོ་མུ་ཏིག་འཁྲི་ཤིང་ངོ་། ། ཞེས་བྱ་བ་ནི་དོན་བསྡུས་ཀྱི་ཚིགས་སུ་བཅད་པའོ། ། རྒྱལ་བའི་རྟོགས་པ་བརྗོད་པ་དཔག་བསམ་འཁྲི་ཤིང་གི་དོན་འགྲེལ་ལས་མུ་ཏིག་འཁྲི་ཤིང་གི་རྟོགས་པ་བརྗོད་པའི་ཡལ་འདབ་སྟེ་བདུན་པའི་རྣམ་པར་བཤད་པའོ།། ༈ །།སྤྱི་དོན་བརྒྱད་པ་ལ་ཡང་ཡལ་འདབ་ཀྱི་གཞུང་གིས་བསྟན་ཚུལ་དང་། དེའི་དོན་བཤད་པ་གཉིས་ལས། དང་པོ་ཡལ་འདབ་ཀྱི་གཞུང་གིས་བསྟན་ཚུལ་ནི། དགེ་བའི་བསམ་པ་རིག་པ་དང་ལྡན་རྣམས་ཀྱི་ཐུགས་དག་སྙིང་རྗེ་དང་ཞི་བའི་ཉམས་ནི། ། གནོད་པ་བྱེད་པ་ལ་ཡང་སྙིང་རྗེ་ལྷག་པར་རྒྱས་ཤིང་གདུག་ཅིང་། །
དྲག་པོར་གྱུར་པའི་སྐྱེ་བོ་ལ་ཡང་རས་བལ་གྱི་འདབ་ལྟར་མཉེན། ། ཞེ་སྡང་ཚ་གདུང་རྒྱས་པ་དག་ལ་ཡང་ཤིན་ཏུ་བརྩེ་བས་བསིལ་བར་མཛད་པའི་བཅོམ་ལྡན་འདས་རྒྱལ་བ། ། གྲོང་ཁྱེར་དེ་ཡང་དཔལ་སྦས་ཀྱི་མདོ་ལས་སྔོན་བྱུང་བའི་དེ་སྐད་ཐོས་ཏེ་རྒྱལ་པོའི་ཁབ་ཅེས་པ། ། ལྷ་ཡི་གྲོང་ལྟར་འབྱོར་པ་རྒྱ་ཆེར་སྔོན། ། ཁྱིམ་བདག་དཔལ་སྦས་ཞེས་བྱ་བ། ། རྣམ་ཐོས་བུ་ནོར་སྦྱིན་ལྟ་བུར་བྱུང་བར་གྱུར་ཅིང་དེ་ཡང་། ། ཅེས་པ་ནས། དེ་ནས་དེ་དཔལ་སྦས་དགེ་བའི་ལས་ལམ་ཤེས་པས་རབ་ཏུ་གསལ་བའི་གནས་རྒྱུན་ཞུགས་ཐོབ་པའི་ཕྱིར། ། དྲི་མེད་མྱ་ངན་ལས་འདས་པ་དྲན་པས་བཅོམ་ལྡན་འདས་བདག་གི་སྐྱབས་ནི་ཁྱོད་ལགས་ཏེ། བདག་དགེ་བསྙེན་དུ་གཟུང་དུ་གསོལ་ཞེས་པའི་སྒོ་ནས་སྐྱབས་སུ་འགྲོ་བ་གསུམ་ཉིད་དྲན་གྱི་གཞན་མ་ཡིན། །
རྒྱལ་བ་སངས་རྒྱས་དང་ཡོངས་སུ་འདྲིས་པས་བསོད་ནམས་ཐོབ་སྟེ་གང་གི་ཕྱིར་ན་དམ་པ་རྣམས་ནི། ། མཐོང་བར་གྱུར་པ་དགེ་བ་ཆེད་དང་རབ་ཏུ་དགའ་དང་བདེ་བ་ཐོབ་པའི་སླད། ། མི་ཤེས་པའི་རྨོངས་པ་སེལ་བའི་བཅོམ་ལྡན་འདས་ནི་སྙིང་རྗེ་བསོད་ནམས་བསྒྲུབ་པ་ཁོ་ན་ལ་བརྩོན་པས། ། རང་ལ་གནོད་བྱེད་སྡིག་པ་ཚབས་ཆེན་པོས་བསྟེན་པའི་དཔལ་སྦས་ཀྱང་ནི་འབད་པས་རྗེས་སུ་བཟུང་བྱས་ནས། ། ཉོན་མོངས་པའི་འཆིང་པའི་ཁང་པར་ཡང་སྲིད་སྐྱེ་བ་སྣ་ཚོགས་བརྒྱུད་པ་འདི་དག་རྣམས་སུ་གང་གིས་མི་འགྱུར་བ། ། སྲིད་པ་ཡང་དག་པར་གཞིལ་བའི་སླད་དུ་དགེ་སློང་རྣམས་ལ་འཁོན་དང་བྲལ་བའི་བསྟན་པ་བསྒྲུབས། ཞེས་པའི་བར་གྱིས་བསྟན་ལ། གཉིས་པ་དེའི་དོན་བཤད་པ་ནི། སྟོན་པ་བཅོམ་ལྡན་འདས་ལྟ་བུ་ཐུགས་རྒྱུད་དགེ་བ་ཅན་དག་ནི་གནོད་པ་བྱེད་པ་པོ་ལ་ཡང་སྙིང་རྗེ་མཆོག་ཏུ་སྐྱེད་ཅིང་། གདུག་ཅན་དྲག་པོ་དག་ལ་རས་བལ་ལྟར་བསྙེམ་ཅིང་འཇམ་ལ།
ཞེ་སྡང་གི་ཚ་གདུང་ཅན་ལ་གསིལ་བར་མཛད་པ་ཞིག་སྟེ། དེ་ཡང་འདི་ལྟར་སྔོན་གྲོང་ཁྱེར་རྒྱལ་པོའི་ཁབ་ཏུ་ཁྱིམ་བདག་དཔལ་སྦས་ཞེས་བྱ་བ་འབྱོར་བ་དང་ལྡན་པ་ཞིག་བྱུང་ལ། དེ་ཡང་ནོར་གྱིས་རྒྱགས་ཤིང་མྱོས་པས་དམ་པ་རྣམས་ལ་ཕྱིར་ཕྱོགས་པ་ཞིག་གོ ། དེ་ལ་མུ་སྟེགས་གཉེན་གྱི་བུ་ཞེས་པས་གྲོས་བཏབ་སྟེ། བྱ་རྒོད་ཕུང་པོའི་རི་ལ་གནས་པའི་དགེ་སློང་གོའུ་ཏ་མས་ཐམས་ཅད་མཁྱེན་ནོ། ཞེས་རྫུན་གྱིས་ཐམས་ཅད་བསླུས་པས། འདི་ཁྱོད་ཀྱིས་གསོད་པའི་སྦྱོར་བ་གྱིས་ཤིག དེ་ལྟར་ན་ཁྱོད་ལ་གྲགས་པ་ཆེན་པོ་འབྱུང་ཞེས་སྨྲས་པས། དཔལ་སྦས་ཀྱིས་རང་གི་ཁང་པར་མེ་དོང་གི་གསང་བཅོས་ཏེ་དེའི་ཁར་གདན་བྱས་ཤིང་། དུག་ལྡན་གྱི་ཟས་སྦྱར་ནས་བཅོམ་ལྡན་འདས་ཀྱི་དྲུང་དུ་སོང་སྟེ་གུས་པའི་ཚུལ་གྱིས་བདག་གི་ཁྱིམ་དུ་གདུགས་ཚོད་ལ་གཤེགས་པར་གསོལ་བ་ན།
དེ་བཞིན་ནོ་ཞེས་ཞལ་གྱིས་བཞེས་པ་དང་། དཔལ་སྦས་ཀྱི་བསམ་པ་ལ། བདག་གིས་ངན་གཡོ་བྱས་པའང་མ་རིག་ན། ཐམས་ཅད་མཁྱེན་པ་ཞེས་སྒྲོགས་པ་ནི་རྫུན་མ་ཉིད་དུ་གོར་མ་ཆག་སྙམ་སྟེ་དགའ་ཞིང་རང་གི་ཁྱིམ་ཐབས་ཀྱིས་ཚང་ཆུགས་དོགས་ནས་ཕུགས་སུ་བཅིང་སྟེ་བཞག་གོ ། དེ་ནས་བཅོམ་ལྡན་ཚངས་པ་དང་བརྒྱ་བྱིན་ལ་སོགས་པ་འཁོར་དང་བཅས་ཏེ་གདུགས་ཚོད་ལ་གཤེགས་པའི་ལམ་དུ་དགེ་བསྙེན་ཞིག་གིས། ། དཔལ་སྦས་གྱི་ཁྱིམ་དུ་མེ་དང་དུག་གི་སྦྱོར་བས་འཚོ་བར་བྱེད་ན། གཤེགས་པར་མི་རིགས་སོ་ཞེས་གསོལ་བས། བཀའ་སྩལ་པ། ཞེ་སྡང་གིས་རྣམ་པར་དབུལ་བས་བདག་གི་ལུས་ལ་མེ་དང་དུག་གི་ཉེར་འཚེ་མི་འབྱུང་སྟེ། སྔོན་དུད་འགྲོའི་སྐྱེ་གནས་སུ་མ་གནོད་དོ་ཞེས་དུམ་བུའི་གླིང་དུ་བྱིའུ་ཏི་ཏི་རར་གྱུར་པ་དང་།
རི་བོང་དུ་གྱུར་པའི་ཚེ་མེས་མ་གནོད་པའི་གཏམ་གསུངས་ཤིང་། དཔལ་སྦས་ཀྱི་ཁང་པར་གཤེགས་ཏེ། ཞབས་གཡས་ས་ལ་བཞག་མ་ཐག་མེ་དོང་ལས་པདྨའི་སྡོང་པོ་བུང་བའི་སྒྲ་དང་བཅས་པ་འཁྲུངས་ཤིང་། དེའི་སྟེང་ན་བཅོམ་ལྡན་འདས་བཞུགས་པ་མཐོང་བས། དཔལ་སྦས་གནོང་ཞིང་འགྱོད་པས་ཞབས་ལ་གཏུགས་ཏེ། ཀྱེ་མ་བཟོད་པ་མཛོད་ཅིག བདག་ནི་མི་དགེ་བའི་བཤེས་གཉེན་གྱིས་བསླུས་པས་མི་ཟད་པའི་ལས་བགྱིས་ཏེ། བཟའ་བ་དང་བཏུང་བ་དག་ཀྱང་དུག་གིས་སྦགས་ན། བདག་ལ་རྣམ་པར་སྨིན་པ་ཇི་ལྟ་བུ་ཞེས་མཆི་མ་ལྷུང་བའི་ཚེ། བཀའ་སྩལ་པ།
བདག་ནི་ཁྱོད་ལ་ཕྱིར་ཕྱོགས་པ་མེད་དེ་འཁོན་གྱི་དུག་སྤངས་པས་བདག་ལ་དུག་གིས་འཚེ་བར་མི་འགྱུར་མོད། ཅེས་རྨ་བྱའི་རྒྱལ་མོ་གསེར་དུ་སྣང་བར་སྐྱེ་བ་བཞེས་པའི་སྐྱེས་རབས་གསུངས་ཤིང་། དཔལ་སྦས་འགྱོད་ཚངས་ཀྱི་གནས་བཞེས་ཏེ་ཆོས་བསྟན་པར་མཛད་དོ། ། དེ་དག་འདི་སྐད་ཅེས། ཟད་བྱེད་པའི་རྒྱུ་ཐབས་ཀྱི་རྩེ་མོ་སྟེ་སྡིག་པ་ཉམ་ང་གཡང་སར་འཕྱན་པ་སྟེ་འཁྱམས་པས་མེ་དོང་དང་ཟས་དུག་ཅན་སྦྱར་ནས་སྟོན་པ་འཁོར་དང་བཅས་པ་སྤྱན་འདྲེན་པའི་གྱ་གྱུ་མི་ཟད་པའི་མཐར། ། སྟོན་པའི་ཞབས་བཏེག་པའི་མེ་ཏོག་པད་རྫིང་དུ་གྱུར་པ་ལ་བརྟེན་རྐྱེན་ངན་པ་དེ་ཡང་སླར་ཐར་བའི་ཁང་བཟང་དུ་འཛེགས་པའི་ཐེམ་སྐས་བཞིན་དུ། ། གནོད་པས་མི་བཤིག་པའི་རྒྱལ་བའི་སྐུ་དེ་ཡིས་གསལ་བཏབ་པ་སྟེ་དེས་འགྱོད་ཅིང་དད་པའི་སྣང་བ་ཆེར་རྒྱས་པས་ཆོས་ཉན་ནས། ། ཆོས་རྣམས་ལ་ཆོས་ཀྱི་མིག་གི་རྡུལ་མེད་པ་དང་ལྡན་པ་སྟེ་ཐོས་པའི་ཁྱིམ་བདག་དཔལ་སྦས་བསོད་ནམས་ཕུལ་དུ་བྱུང་བའོ། ། ཞེས་བྱ་བ་ནི་དོན་བསྡུས་ཀྱི་ཚིགས་སུ་བཅད་པའོ། ། རྒྱལ་བའི་རྟོགས་པ་བརྗོད་པ་དཔག་བསམ་གྱི་འཁྲི་ཤིང་གི་དོན་འགྲེལ་ལས་དཔལ་སྦས་ཀྱི་རྟོགས་པ་བརྗོད་པའི་ཡལ་འདབ་སྟེ་བརྒྱད་པའི་རྣམ་པར་བཤད་པའོ།
༈ །སྤྱི་དོན་དགུ་པ་ལ་ཡང་ཡལ་འདབ་ཀྱི་གཞུང་གིས་བསྟན་ཚུལ་དང་། དེའི་དོན་བཤད་པ་གཉིས་ལས་དང་པོ་ཡལ་འདབ་ཀྱི་གཞུང་གིས་བསྟན་ཚུལ་ནི། སྐལ་ལྡན་རྣམས་ལ་མི་ཤེས་པ་ནི་ལེགས་པའི་རང་བཞིན་ལས་བྱུང་བའི་དགེ་བ་ཉིད་བསྐྱེད་འགྱུར་བ་སྙམ་སྲིད་པ་ཡང་། ། རྨོངས་པ་རྣམས་ལ་ནི་དགེ་བ་ཡང་རེས་འགའ་མི་ཕན་པ་ཉིད་ཀྱི་རྒྱུར་འགྱུར་བར་སྲིད་པ་འདི་ནི་རིམ་པ་འཆད་པར་འགྱུར་བའི་དཔེ་འདི་ཡིས་མཚོན་པ་དཔེར་ན། ། མཚན་ཕྱེད་ཀྱི་དུས་ན་སྨག་རུམ་མུན་པ་དག་སྨན་གྱི་ནགས་ལ་མཆོག་ཏུ་མཛེས་པ་རབ་ཏུ་སྟེར་བ་དང་། ། གང་ཡང་ཉི་མའི་གཟི་བྱིན་འུག་པའི་རིགས་ཀྱི་མིག་ནི་ཀུན་ཏུ་ཉམས་པར་བྱེད་པ་བཞིན་དེ་ཡང་འདི་སྐད་ཐོས་ཏེ། ། ས་བདག་རྒྱལ་པོ་གཟུགས་ཅན་སྙིང་པོ་ཡི། ། གྲོང་ཁྱེར་རྒྱལ་པོའི་ཁབ་ཀྱི་བྱ་ཀ་ལནྡྷ་ཀའི་གནས་ཅེས་པར། ། བཅོམ་ལྡན་འདས་བཞུགས་པའི་ཚེ་གྲོང་ཁྱེར་དེ་ན་ཁྱིམ་བདག་རབ་བཟང་ཞེས་པའི་གྲོང་ཁྱེར་བ་འབྱོར་བ་གང་ཞིང་། ། ཡོངས་རྫོགས་ཁྱིམ་ན་གནས་པ་བྱུང་བར་གྱུར་ཏེ་ཡང་དག་པའི། །
ཞེས་པ་ནས། འགྲོ་གསུམ་དྲི་མེད་ཡེ་ཤེས་ཀྱིས། ། རབ་ཏུ་གསལ་མཛད་བཅོམ་ལྡན་འདས། ། རྒྱལ་བས་དགེ་སློང་རྣམས་ལ་ནི། ། སྨོན་ལམ་གདམས་ངག་དེ་སྐད་གསུངས། ། ཞེས་པའི་བར་གྱིས་བསྟན་ལ། གཉིས་པ་དེའི་དོན་བཤད་པ་ནི།་་་་་ ཇི་ལྟར་མཚན་མོའི་མུན་པས་སྣང་བ་སྒྲིབ་ཀྱང་སྨན་གྱི་ནགས་ལ་ཕན་པར་འགྱུར་བ་དང་། ཉི་མའི་འོད་ཟེར་གྱིས་སྣང་བ་གསལ་བར་བྱེད་ཀྱང་འུག་པའི་མིག་ཉམས་པར་བྱེད་པ་ལྟར་སྐྱེས་བུ་དམ་པ་ལ་ནི་མི་དགེ་བ་ཡང་ལེགས་པའི་རང་བཞིན་ཏུ་འགྱུར་ཞིང་། སྐྱེ་བོ་ངན་པ་ལ་ནི་དགེ་བ་ཡང་མི་ཕན་པར་འགྱུར་བ་སྲིད་དེ།
དེ་ཡང་། སྔོན་གྲོང་ཁྱེར་རྒྱལ་པོའི་ཁབ་ཅེས་པ་ན་ཁྱིམ་བདག་རབ་བཟང་གི་ཆུང་མ་བདེ་ལྡན་མ་ལ་མངལ་ཆགས་པར་གྱུར་པའི་ཚེ། བཅོམ་ལྡན་འདས་དེའི་ཁང་པར་བསོད་སྙོམས་ལ་གཤེགས་པ་ན། རབ་བཟང་གིས་ཁྱིམ་ཐབས་འདི་ལ་བུ་ཇི་ལྟ་བུ་ཞིག་བཙའ་བར་འགྱུར་དྲིས་པས། ཁྱོད་ཀྱི་འདི་ལ་ཁྱེའུ་ཞིག་བཙའ་ཞིང་དེའང་ལྷའི་ལོངས་སྤྱོད་དང་ལྡན་ལ། ཕྱིས་ངའི་བསྟན་པ་ལ་རབ་ཏུ་བྱུང་སྟེ་གྲོལ་བར་འགྱུར་རོ་ཞེས་བཀའ་སྩལ་ཏོ། ། དེའི་དུས་རབ་བཟང་ལ་མཆོད་གནས་མུ་སྟེགས་བྷུ་རི་ཀ་ཞེས་པ་ཞིག་ཡོད་པ་དེས་ཁོང་ཁྲོ་སྐྱེས་ཏེ་ལོག་པར་ལུང་བསྟན་པ། ཁྱོད་ཀྱི་བུ་འདི་སྐྱེས་པས་ཁྱོད་ཀྱི་རིགས་ཉམས་པར་བྱེད་དོ་ཞེས་བརྗོད་པས་དེ་ཉིད་བདེན་པར་བསམས་ཏེ་རང་གི་ཆུང་མ་བསད་དོ། ། དེའི་ཕུང་པོ་བསིལ་བའི་ཚལ་གྱི་དུར་ཁྲོད་དུ་བསྐྱལ་བ་ན་མུ་སྟེགས་པ་ནི་དགེ་སྦྱོང་གོའུ་ཏ་མའི་ལུང་བསྟན་ག་རེ་ཞེས་དགའ་ནས་འོངས་ལ། བཅོམ་ལྡན་འདས་ཀྱིས་ནི་ཁྱིམ་བདག་རྨོངས་པ་ངན་པས་བསླུས་པར་མཁྱེན་བཞིན་དུ་གཤེགས་ཤིང་།
རྒྱལ་པོ་གཟུགས་ཅན་སྙིང་པོ་ཡང་གཤེགས་སོ། ། དེ་ནས་བདེ་ལྡན་མའི་རོ་སྲེག་ཁང་དུ་མེ་འབར་བ་ན་བདེ་ལྡན་མའི་སྐུ་ལྟེ་བའི་གཡས་གཡོན་རྡོལ་ཏེ་མེའི་ཁྲོད་ནས་པདྨའི་ཁར་བྱིས་པ་མཛེས་པ་གཅིག་བྱུང་བ་དང་། རྒྱལ་པོ་གཟུགས་ཅན་སྙིང་པོས་བླངས་ཤིང་མིང་ཡང་མེ་སྐྱེས་ཞེས་པར་བཏགས་སོ། ། དེའི་མེ་སྐྱེས་ཀྱི་ཞང་པོ་ཕྱོགས་གཞན་ཞིག་ཏུ་སོང་བ། ནམ་ཞིག་ན་འཁོར་ཏེ་སྔར་གྱི་བྱུང་ཚུལ་རྣམས་ཐོས་པས་མ་རེངས་ནས་རབ་བཟང་ལ་ཁྲོ་བ་དང་བཅས་པས་སྨྲས་པ། ཅི་རང་གི་ཆུང་མ་གསོད་ཅིང་། བུ་ཡང་རྒྱལ་པོ་ལ་འཆོལ་བ་ཇི་ལྟར། བུ་ད་ལྟ་ཉིད་དུ་ལོངས་ཞེས་པས། དེ་ལྟར་བུ་བླངས་ཏེ་ཆེར་སྐྱེས་པས་ལྷའི་ཕུན་ཚོགས་ཐོབ་ཅིང་། འབྱོར་བ་ཇི་སྙེད་པས་བཅོམ་ལྡན་འདས་འཁོར་དང་བཅས་པ་མཆོད་ཅིང་གནས་པ་ན།
རྒྱལ་པོ་གཟུགས་ཅན་སྙིང་པོའི་སྲས་མ་སྐྱེས་དགྲ་མེ་སྐྱེས་ཀྱི་འབྱོར་པ་ལ་ཕྲག་དོག་སྐྱེས་ཏེ་རྩོད་པར་གྱུར་པ་ན། མེ་སྐྱེས་ཀྱི་བསམ་པ། ཀྱེ་མ་རྩོད་པ་དང་ཆགས་སྡང་ཆེན་པོའི་རྗེས་སུ་འབྲངས་པའི་ལོངས་སྤྱོད་ཀྱི་ཅི་བྱ་སྙམ་སྟེ། རང་གི་ཕུན་ཚོགས་ཐམས་ཅད་མ་སྐྱེས་དགྲ་ལ་གཏད་ནས། བཅོམ་ལྡན་འདས་ཀྱི་དྲུང་དུ་རབ་ཏུ་བྱུང་ཞིང་བདེན་པ་མཐོང་ངོ་། ། དེ་དག་ལ་འདི་སྐད་ཅེས། མ་ཟད་བྱེད་པས་བསླུས་ཏེ་ཉེས་རྒྱ་ལ་སྦྱར་ཡང་སྟོན་པ་གོའུ་ཏཾ་ཐུགས་རྗེའི་ཕང་པར་སྐྱེད་བསྲིངས་པ་ལྟར་མའི་དཀུ་མཉེས་ནས་བསད་པ་དང་དུར་ཁྲོད་དུ་བསྲེགས་པ་སོགས་ཀྱིས་སྐྱོན་དུ་མ་གྱུར་ཏེ། ། ལས་ལམ་དེ་ཐམས་ཅད་དཀར་པོར་ཤར་བ་ལྟར་མེ་ལྕེའི་ལྡོང་བས་སྐྱོན་མེད་དུ་བྱུང་བས། ། མ་གཅིག་གཉིས་ཏེ་མ་དང་མེ་ལྕེའི་ཀློང་གི་མ་གཉིས་པ་དེ་ལས་བདེ་བར་བཙས་པའི་མོད། ། རྒྱལ་བས་ལུང་བསྟན་པ་ལྟར་ལྷའི་དཔལ་འབྱོར་སྤངས་ཏེ་རབ་ཏུ་བྱུང་བས་སྲིད་བྲལ་དབེན་པའི་དགྲ་བཅོམ་པ་བདེར་མངོན་ཕྱོགས་མེ་སྐྱེས་ཉིད་དོ། །
ཅེས་བྱ་བ་ནི་དོན་བསྡུས་ཀྱི་ཚིགས་སུ་བཅད་པའོ། ། རྒྱལ་བའི་རྟོགས་པ་བརྗོད་པ་དཔག་བསམ་གྱི་འཁྲི་ཤིང་ལས་མེ་སྐྱེས་ཀྱི་རྟོགས་པ་བརྗོད་པའི་ཡལ་འདབ་སྟེ་དགུ་པའོ།། ༈ །།སྤྱི་དོན་བཅུ་པ་ལ་ཡང་ཡལ་འདབ་ཀྱི་གཞུང་གིས་བསྟན་ཚུལ་དང་། དེའི་དོན་བཤད་པ་གཉིས་ལས། དང་པོ་ཡལ་འདབ་ཀྱི་གཞུང་གིས་བསྟན་ཚུལ་ནི། འདི་ནི་བཅོམ་ལྡན་འདས་ཀྱིས་འདུལ་བ་ཕྲན་ཚེགས་ལས་གསུངས་ཏེ། འཇིག་རྟེན་མཐའ་དག་ཉེ་བར་རྗེས་སུ་གཟུང་སླད་རབ་ཏུ་ཞུགས་པའི་སྟོན་པ་སངས་རྒྱས་དག་ནི་སྔོན། ། གྲོང་ཁྱེར་ཙམ་པ་ཞེས་བྱ་བ་དང་ཉེ་བའི་དྲི་མེད་པདྨའི་ལྗོངས་ངོགས་ཀྱི་འགྲམ་ན་བཞུགས་ཤིང་། ། ཀུན་དགའ་བོ་ཞེས་བྱ་བ་རེག་ན་བདེ་བའི་འོད་དང་ལྡན་པའི་དགེ་སློང་གིས། ། དྲིས་ནས་མངལ་རྩོམ་ལ་སོགས་སྐྱེ་བའི་ཚོགས་ཀྱི་སྐྱེ་བའི་སྤྱོད་ཚུལ་གང་ཡིན་པ་དག་རྒྱས་པར་གསུངས། །
ཞེས་པ་ནས་སེམས་ཅན་རྣམས་ཀྱིས་དགེ་བའི་གནས་ཐོབ་པའི་སླད། ། དེ་སྐད་དྲིས་པ་འཁོར་བའི་ཆུ་གཏེར་ནི། ། ཤིན་ཏུ་འཇིགས་རུང་ལས་སྒྲོལ་བའི་བརྟུལ་ཞུགས་མཛད་པ་ཅན། ། བཅོམ་ལྡན་འདས་ཀྱིས་ཆོས་ཀྱི་ཚུལ་ཡང་དག་བཤད། ། ཅེས་པའི་བར་གྱིས་བསྟན་ལ། གཉིས་པ་དེའི་དོན་བཤད་པ་ནི། འཇིག་རྟེན་མཐའ་དག་རྗེས་སུ་གཟུང་བའི་ཕྱིར། སྔོན་བཅོམ་ལྡན་འདས་གྲོང་ཁྱེར་ཙམ་པ་ཞེས་བྱ་བ་དང་ཉེ་བའི་དྲི་མེད་པདྨའི་ལྗོངས་ངོགས་ཀྱི་འགྲམ་ན་བཞུགས་པའི་ཚེ། ཀུན་དགའ་བོས་དྲིས་པའི་ལན་དུ། འགྲོ་བ་རྣམས་སྐྱེ་རྒ་ན་འཆི་སྡུག་བསྔལ་གྱིས་ཉེན་པ་དང་།
དེ་ལས་གྲོལ་བའི་ཐབས་ཏིང་ངེ་འཛིན་སྒྲུབ་དགོས་པའི་ཚུལ་བཀའ་སྩལ་བ་ནི། དེ་ཡང་སྐྱེས་པ་དང་བུད་མེད་དག་རེག་པའི་རྐྱེན་གྱིས་ཁུ་བ་ཟླ་མཚན་གཅིག་ཏུ་གྱུར་པས་བསྲུབས་པའི་མེ་བཞིན་དུ་བར་སྲིད་དང་བཅས་ཤིང་དེར་ནི་མེར་མེར་པོ་ལ་སོགས་པའི་གནས་སྐབས་ཀྱི་རིམ་པས་རྫོགས་ཏེ་ཞུ་བའི་འཕྲུལ་འཁོར་གྱི་མདའ་བཞིན་དུ་འཐོན་པར་གྱུར་ལ། ཚིག་དང་བྲལ་བའི་ཆོས་འདོན་ཞིང་གན་རྐྱལ་དུ་གནས་ནས། ཁ་ཉིད་ཀྱིས་ནུ་མའི་དངོས་པོ་ལ་ཞེན་པར་བྱེད་པ་ནི་བག་ཆགས་ཁོ་ནའོ། ། རིམ་པས་སྨྲ་བ་དང་། བདེ་བ་དང་སྡུག་བསྔལ་བས་འདུ་ཤེས་རྙེད་པས་བྱིས་པའི་དངོས་པོ་དང་། དེ་ནས་ཀློག་པ་དང་འདྲི་བ་ལ་སོགས་པ་ལ་འཇུག་ཅིང་། སླད་ནས་དར་ལ་བབས་པ་ཏེ་འཕོང་རྩེ་བ་སོགས་སྒྱུ་རྩལ་དང་། དེ་ནས་ལང་ཚོས་མྱོས་པ་དང་བླང་དོར་གྱི་ཚུལ་བོར་ཏེ་བུད་མེད་དག་དང་རྣམ་པར་རྩེ་ཞིང་བདེ་བའི་ལུས་ལ་ཁྱབ་པར་བྱེད་དོ། ། དེ་ལྟར་རྨོངས་པས་ཡིད་དྲངས་ཤིང་གནས་པས་དུས་ཡོལ་ནས་ལུས་ཀྱི་སྟོབས་ཉམས་རྒས་ཤིང་འཁོགས་པས་གསོད་རྟགས་ཀྱི་མེ་ཏོག་ཕྲེང་བ་བཞིན་དུ་མགོ་ལ་སྐྲ་དཀར་གྱིས་གཡོགས་ཏེ་ལུས་འདི་རྣམ་པར་འཇིག་ལ་སྒྱུ་མ་ནི་མ་ཡིན་ཞིང་།
སོ་དང་སྐྲ་ནི་ལྷུང་མོད། སྐྱོན་ནི་ཇི་ལྟར་ལྷུང་། ལུས་ངག་གི་བྱ་བ་གཏོར་ཡང་གཏི་མུག་འཐོར་བ་མིན་ནོ། ། ཚེ་དང་མལ་སྟན་ཟད་པར་གྱུར་ཀྱང་སྲེད་པ་ནི་མ་ཡིན་ནོ། ། དེ་ལྟར་བསམ་བཞིན་པ་དང་དེ་ནས་དབུགས་བརྩེགས་པ་ལ་སོགས་པས་འཆི་བར་གྱུར་ཏེ། སྡིག་པའི་ལས་ཀྱིས་མི་ཟད་པའི་དམྱལ་བར་འགྲོ་ཞིང་སྡུག་བསྔལ་བར་གྱུར་པས་ན། དེའི་ཕྱིར་ཕྱིར་མི་འོང་བ་དང་བཅས་པའི་འབྲས་བུ་ཐོབ་པའི་སླད་དུ་དྲི་མ་མེད་པའི་བློ་གྲོས་ཀྱི་ཏིང་ངེ་འཛིན་བསྒྲུབ་པར་མཛོད་ཅིག སེམས་ཅན་རྣམས་ཀྱིས་བདེ་ཐོབ་སླད། ། དེ་སྐད་དྲིས་པའི་ཆུ་གཏེར་ནི། ། འཇིགས་རུང་ལས་སྒྲོལ་བརྟུལ་ཞུགས་མཛད། །
བཅོམ་ལྡན་འདས་ཀྱི་ཡང་དག་བཤད། ། དེ་དག་ལ་འདི་སྐད་ཅེས། འཁོར་བའི་རྒྱ་མཚོར་ལས་ཀྱི་ས་བོན་བསྲུས་པའི་སྙིང་པོ་ནི། ། སྐྱེ་དང་དར་བབས་རྒན་པོའི་གོ་རིམ་གྱི་མཐར། རྒྱུ་དཀར་ནག་གི་ལས་ཀྱིས་མི་བསླུས་བས་སྲིད་པ་ཕྱི་མའི་ལམ་དུ་བདེ་སྡུག་གི་འབྲས་བུ་མ་འདྲེས་པར་སོ་སོར། ། མངོན་པར་འཆར་བར་བྱེད་དོ་ཞེས་སྟོན་པས་མངལ་ནས་འབྱུང་བའི་སྡུག་བསྔལ་བསྟན། ། ཅེས་བྱ་བ་ནི་དོན་བསྡུས་ཀྱི་ཚིགས་སུ་བཅད་པའོ། ། རྒྱལ་བའི་རྟོགས་པ་བརྗོད་པ་དཔག་བསམ་གྱི་འཁྲི་ཤིང་གི་དོན་འགྲེལ་ལས་མངལ་ནས་འབྱུང་བ་བསྟན་པའི་ཡལ་འདབ་སྟེ་བཅུ་པའི་རྣམ་པར་བཤད་པའོ།། ༈ །།སྤྱི་དོན་བཅུ་གཅིག་པ་ལ་ཡང་ཡལ་འདབ་ཀྱི་གཞུང་གིས་བསྟན་ཚུལ་དང་། དེའི་དོན་བཤད་པ་གཉིས་ལས།
དང་པོ་ཡལ་འདབ་ཀྱི་གཞུང་གིས་བསྟན་ཚུལ་ནི། གང་ཞིག་གཞན་ལ་མཉེས་གཤིན་བྱམས་པའི་བློ་དང་ལྡན་པ་ཡིད་དགེ་བའི་སླད་དུ་ནི། ། སྲིད་པའི་འཇིག་པ་རྟེན་པའི་སྐྱེས་བུ་རྣམས་ཀྱིས་སྡུག་བསྔལ་མཆོག་ཏུ་རྗེས་འཛིན་དག ། འབད་པས་མཛད་པའི་དམ་པ་དེ་དག་སེམས་ཅན་རྣམས་ལ་སྙིང་རྗེ་དང་། ། རྗེས་སུ་བརྩེ་བར་ཉེ་བར་གནས་པའི་ལེགས་པ་དང་ལྡན་པ་སུ་ཞིག་ལགས་པ་དེ་རྒྱལ་བར་གྱུར་ཅིག དེ་ཡང་བཅོམ་ལྡན་འདས་ཀྱིས་འདུལ་བ་ལུང་ཕྲན་ཚེགས་ཀྱི་གཞི་ལས་འདི་ལྟར་གསུངས་ཏེ། ། སེར་སྐྱའི་གཞི་ལ་ཤིང་ནྱ་གྲོ་དྷའི། ། ཀུན་དགའ་རྭ་བར་བཞུགས་པ་བཅོམ་ལྡན་འདས། ། བལྟ་ཕྱིར་ཤཱཀྱའི་རྒྱལ་པོ་ཟས་གཙང་མའི་བུ། ། དགའ་བོ་ཞེས་བྱ་བ་དེ་བཅོམ་ལྡན་འདས་ཀྱི་དྲུང་དུ་སོང་བར་གྱུར་ཏེ་སྔོན། །
ཞེས་པ་ནས། དགའ་བོ་དགེ་བར་མཛད་པ་ལ་བརྩམས་ཏེ། ། ཞེས་དེ་སྐད་གསུངས་ནས་བཅོམ་ལྡན་འདས་ཀྱིས། ། དགེ་སློང་གི་ནི་དགེ་འདུན་རྣམས་ལ། ། ལེགས་བྱས་དེ་དགེ་བའི་ལམ་དེ་བསྟན་པར་མཛད། ། ཅེས་པའི་བར་གྱིས་བསྟན་ལ། གཉིས་པ་དེའི་དོན་བཤད་པ་ནི།་་་་་ སྐྱེས་བུ་གང་ཞིག་གཞན་ལ་བྱམས་པའི་སེམས་དང་ལྡན་པས། སྲིད་པ་ལ་མཆོག་ཏུ་འཛིན་པའི་སེམས་རྣམས་སྲིད་པ་ལས་སྒྲོལ་བའི་སླད་དུ་འབད་པས་ཐབས་དུ་མ་མཛད་ཅིང་བརྩེ་བར་གནས་པ་ནི་སུ་ཞིག་ཡིན་ཡང་ལེགས་ལྡན་ནི་སྐྱེས་བུ་དམ་པར་རིག་པར་བྱས་ཏེ་དེ་ཡང་འདི་ལྟར། སྔོན་བཅོམ་ལྡན་འདས་ནྱ་གྲོ་དྷའི་ཀུན་དགའ་ར་བ་ན་བཞུགས་པའི་དུས་སུ་མཛེས་དགའ་བོ་སྔོན་དུ་འོང་བར་གྱུར་པའི་ཚེ།
རྒྱལ་བས་འཁོར་བ་ལས་ངེས་པར་འབྱུང་བའི་གཏམ་གྱི་མཐར། དགའ་བོ་ལ་རབ་ཏུ་བྱུང་བ་གྱིས་ཤིག་སྩལ་བས། དགའ་བོས་གསོལ་བ། དེ་ལྟར་བསོད་ནམས་ཐོབ་པ་ཡིན་མོད་ནའང་། རབ་བྱུང་ལ་དགའ་བ་མེད་ཅིང་། རེ་ཞིག་ཁྱོད་ཀྱི་ཉེ་གནས་སུ་གྱུར་ནས་དགེ་འདུན་ལ་རིམ་གྲོ་བགྱིད་དོ། ། ཞེས་རང་གི་ཁྱིམ་དུ་སོང་སྟེ་མཛེས་མ་དང་ལྷན་ཅིག་ཏུ་གནས་པའི་ཚེ། བཅོམ་ལྡན་འདས་འཁོར་དང་བཅས་པ་དགའ་བོའི་ཁང་པར་གཤེགས་ནས་མཆོད་པའི་རྗེས་སུ་དགའ་བོ་ལ་ལྷུང་བཟེད་ཟས་དང་བཅས་པ་བསྐུར་བའི་ཟོལ་གྱིས་འཁྲིད་པ་ན། ཆུང་མས་ཐུ་བ་ནས་བཟུང་སྟེ་སྡོད་ཅིག་པའི་བརྡ་བྱས་པས། སླར་ལྡོག་གོ་ཞེས་ཁས་བླངས་ནས་རྒྱལ་བའི་རྗེས་སུ་འབྲངས་བཞིན།
སླར་ཡང་རང་གི་ཁྱིམ་དུ་འགྲོ་བར་གསོལ་བ་ན། བཅོམ་ལྡན་འདས་ཀྱི་མཐུས་དེའི་ལུས་སྐད་ཅིག་གིས་རབ་བྱུང་དུ་གྱུར་ཏོ། ། དེ་ལྟར་ན་ཡང་བག་ཆགས་འཐས་པའི་དབང་གིས་མཛེས་མ་བརྗེད་པར་མ་གྱུར་ནས། རྡོ་བའི་གཞི་ལ་མཛེས་མའི་གཟུགས་བརྙན་བྲིས་སོ། ། དེ་དག་དགེ་སློང་རྣམས་ཀྱིས་མཐོང་ནས་རྒྱལ་བ་ལ་གསོལ་བ་ན། བཅོམ་ལྡན་འདས་ཀྱིས་ཚུལ་འདི་ལྟ་བུ་ཇི་ལྟར་རིགས་པ་མིན་པའི་ཚུལ་ལས་ལྡོག་པར་གྱིས་ལ་འདིར་འདུག་ཅིག་ཅེས་སྒོ་བསྡམས་སོ། ། ཇི་ཞིག་ནས་སྐབས་རྙེད་ནས་རིངས་པར་སོང་བ་ན། དེར་རྒྱལ་བ་བྱོན་ཏེ་དགའ་བོ་མགྱོགས་པར་གང་དུ་འགྲོ་ཞེས་སྩལ་བ་ན། དགའ་བོས་རེ་ཞིག་ནགས་འདབས་འདི་ལ་བདག་དགའ་བ་མེད་དོ་ཆགས་པ་དང་བཅས་པའི་ཚངས་སྤྱོད་འདིས་ནི་འདབ་ཆགས་གཤོག་པ་བསྡམས་པ་བཞིན་ནོ། ། གོས་དམར་པོར་བསྒྱུར་བ་ཙམ་གྱིས་སེམས་ཆགས་པ་དང་བྲལ་བར་མི་འགྱུར་བས།

རབ་བྱུང་བཏང་སྟེ་འགྲོ་བས། བདག་གི་དམྱལ་བའི་སྡུག་བསྔལ་ཟད་པར་གྱུར་ཅེས་གསོལ་པ་དང་། བཀའ་སྩལ་པ། དགའ་བོ་མཁས་པ་རྣམས་ནི་སྙིང་པོ་མེད་པའི་བདེ་བ་ལ་ཆགས་པར་མི་འཇུག་གོ ། ཁྱོད་ནི་སྐྱེ་གནས་ལས་སྐྱེས་ནས། སླར་ཡང་སྐྱེ་གནས་ལ་ཆགས་པར་བྱེད་པ་དང་། ནུ་མ་འཐུངས་ནས་ད་དུང་ནུ་མ་ཉེད་པར་འདོད་པ་ངོ་མི་ཚའམ། རབ་ཏུ་བྱུང་ནས་སླར་ལྡོག་པར་མ་བྱེད་ཅིག རི་དྭགས་རྒྱ་ལས་ཐར་ནས་སླར་ཡང་འཇུག་པར་བྱེད་དམ། རེ་ཞིག་གཙུག་ལག་ཁང་འདིའི་གད་བདར་གྱིས་ཤིག སླད་ནས་འགྲོ་བར་བྱ་ཞེས་བསྒོ་བ་ན།
རང་བསམ་པ་ལས་འདོད་ལ་ཆགས་བཞིན་དུ་ས་ལ་རྡུལ་རྣམས་སོང་བར་མ་གྱུར་ཏོ། ། དེ་དག་གིས་ཡིད་སྐྱོ་ཞིང་དགའ་མ་དྲན་པས་ཕྱག་བདར་གྱི་བྱ་བ་བཏང་ནས་རང་གི་ཁྱིམ་དུ་འགྲོ་བར་བརྩམས་པ་ན། བཅོམ་ལྡན་འདས་ཀྱི་རྫུ་འཕྲུལ་གྱིས་དགའ་བོ་ཁྱེར་ཏེ་རི་བོ་སྤོད་ངད་ལྡན་པར་སོང་ནས། དེར་སེམས་ཅན་སྤྲ་མོ་ཞར་མ་མི་སྡུག་པ་ཞིག་བསྟན་ནས། དགའ་བོ་ཁྱོད་ཀྱི་མཛེས་པ་དང་འདི་གཉིས་ལ་ཁྱད་ཅི་ཡོད། བདག་གིས་དོན་དུ་མ་གཉེར་བའི་ཕྱིར། ཁྱད་པར་གང་ཡང་མ་ཤེས་སོ་ཞེས་གསུངས་པས། དགའ་བོ་ཤིན་ཏུ་མི་རེངས་སོ། ། དེ་ནས་ཡང་སུམ་ཅུ་རྩ་གསུམ་དུ་ཁྲིད་ནས་འདི་ལྟ་བུའི་བུ་མོ་ཞིག་བསྟན་ནས་ཁྱོད་ཀྱི་མཛེས་མ་ལ་ཁྱད་ཅི་འདུག འདི་དག་བསྟེན་པར་འདོད་ན་རེ་ཞིག་ཆགས་བྲལ་གྱི་བསམ་པས་ཚངས་སྤྱོད་ལོངས་ཤིག
སླད་ནས་ལྷ་མོ་སྦྱིན་ནོ་ཞེས་པ་དང་། དགའ་བོ་ལྷའི་བུ་མོ་འདོད་པའི་དབང་གིས་དེ་བཞིན་ནོ་ཞེས་ཚངས་སྤྱོད་ཀྱི་བརྟུལ་ཞུགས་བླངས་སོ། ། དེ་ནས་ཡང་དགའ་བོ་ལ་དམྱལ་བའི་གནས་སུ་རྫུ་འཕྲུལ་གྱིས་བསྟན་ཏེ། དེར་ཟངས་ཆེན་སྟོང་པ་ཞིག་འདུག་པ་ལ། འདི་ཅི་ཞེས་དྲིས་པ་ན། དམྱལ་བསྲུང་ན་རེ། རྒྱལ་པོའི་བུ་མཛེས་དགའ་བོ་ཞེས་པ་ཞིག ངེས་པར་འབྱུང་བ་མེད་པ་མཐོ་རིས་ཀྱི་བུ་མོ་འདོད་པའི་ཕྱིར་ཚངས་སྤྱོད་བླངས་པ་འཚོད་དོ་ཞེས་པ་ན། དགའ་བོ་ཤིན་ཏུ་འཇིགས་ཏེ། བཅོམ་ལྡན་འདས་བདག་ནི་ལྷ་དང་མིའི་མཛེས་མ་གཉིས་ཀ་མི་འདོད་ཅིང་།
སངས་རྒྱས་ཐོབ་པའི་ཕྱིར་ཚངས་པར་སྤྱོད་དོ་ཞེས་ཚུལ་ཁྲིམས་བླངས་ཤིང་རིམ་གྱིས་དགྲ་བཅོམ་པ་ཐོབ་བོ། ། དེའི་རྒྱུ་མཚན་དགེ་སློང་རྣམས་ཀྱིས་བཅོམ་ལྡན་འདས་ལ་ཞུས་པས། དགའ་བོའི་སྔོན་གྱི་སྐྱེས་རབས་རྣམས་བཀའ་སྩལ་ཏོ། ། དེ་དག་ལ་འདི་སྐད་ཅེས། སེམས་ཀྱི་བརྟན་པའམ་གཉེན་པོ་ཚངས་སྤྱོད་འཇོམས་པའི་ཚངས་སྤོང་སྟེ་འདོད་ཆགས་ཀྱི་བཀའ་ཡི་རང་དབང་དུ་གྱུར་པའི་མཐུས་ཆུང་མ་པུནྡ་རི་དང་འབྲལ་མི་ཕོད་པ་སོགས་ཉོན་མོངས་པ་དྲག་པས། ། ཤིན་ཏུ་གདུལ་དཀའི་གནས་དེ་ཉིད་ཀྱང་སོ་སོར་ཐར་པའི་བསླབ་པ་བསྲུང་བའི་ལེགས་ལམ་དུ། ། སྟོན་པ་མཆོག་གི་ཐུགས་རྗེའི་རྫུ་འཕྲུལ་གྱི་ལྷ་མོ་དང་དམྱལ་བ་བསྟན་ནས་བསྒུར་ཏེ་ཆགས་སོགས་བློའི། ། དྲི་མ་ཐམས་ཅད་རྩྭ་བཞིན་ཉེ་བར་བཏང་ནས་དགྲ་བཅོམ་པའི་འབྲས་བུ་ཐོབ་པ་བཅོམ་ལྡན་འདས་ཀྱི་གཅུང་མཛེས་དགའ་བོ། ། ཞེས་བྱ་བ་ནི་དོན་བསྡུས་ཀྱི་ཚིགས་སུ་བཅད་པའོ། ། རྒྱལ་བའི་རྟོགས་པ་བརྗོད་པ་དཔག་བསམ་གྱི་འཁྲི་ཤིང་གྱི་དོན་འགྲེལ་ལས་མཛེས་དགའ་བོའི་རྟོགས་པ་བརྗོད་པའི་ཡལ་འདབ་སྟེ་བཅུ་གཅིག་པའི་རྣམ་པར་བཤད་པའོ།།
༈ །།སྤྱི་དོན་བཅུ་གཉིས་པ་ལ་ཡང་ཡལ་འདབ་ཀྱི་གཞུང་གིས་བསྟན་ཚུལ་དང་། དེའི་དོན་བཤད་པ་གཉིས་ལས། དང་པོ་ཡལ་འདབ་ཀྱི་གཞུང་གིས་བསྟན་ཚུལ་ནི། གོང་ན་མེད་པའི་གནས་སུ་གོ་འཕང་བགྲོད་པར་བྱེད་པའི་དྲི་མེད་བློ་ཅན་རྣམས། ། དྲི་མ་དང་བྲལ་བའི་དགེ་བའི་སྐས་ལ་འཛེག་པར་བྱེད་པ་གང་ཞིག ། བློ་གྲོས་སྡིག་པའི་དྲི་མ་ཅན་ནི་མི་དགེ་བའི་ལམ་ལ་ཞུགས་ནས་དམྱལ་བའི་ཁུང་། ། འཇིགས་སུ་རུང་བའི་མུན་པ་འཐིབ་པ་དག་ཏུ་ལྷུང་། ། དེ་ཡང་བཅོམ་ལྡན་འདས་ཀྱིས་ལུང་ཕྲན་ཚེགས་ཀྱི་གཞི་ལས་འདི་ལྟར་ཤཱཀྱ་རྣམས་ཀྱི་གྲོང་ཁྱེར་སྔོན། ། སེར་སྐྱ་ཞེས་པའི་གཞི་ནི་རབ་འབྱོར་བས་རྒྱས་པར། ། ཤཱཀྱའི་གཙོ་བོ་ཆེན་པོ་ཡི། །
འབངས་ཀྱི་བུ་མོ་བཞིན་བཟང་མ་ཟླ་བ་ཞེས་པའི་འཇིག་རྟེན་པ། ། ཞེས་པ་ནས། འཇིགས་པའི་རླུང་གིས་གཙུབས་པ་ལྟ་བུར་རབ་ཏུ་དྲང་འབར་བ་རྩེ་མོ་ཅན་ཏེ་མེ་གར་དག་ཤིང་རྣམས་ཚིག་ཅིང་། ། ནག་ཅེས་སྒྲོགས་པས་རྒྱལ་པོ་དང་འདུན་ན་འདོན་དེ་ནི་མྱུར་བར་ངེས་པར་བསྲེགས་ནས་འཇུག་ཏུ་དམྱལ་བའི་མེ་དག་གིས་བསྲེགས་པའི་སྡུག་བསྔལ་ཐོབ། ། སྡིག་ཅན་རྣམས་ལ་ནི་ལས་ཀྱི་དབང་གིས་འཇིག་རྟེན་རྣམས་དང་གཞན་ཕྱི་མ་དག་དུའང་ཕྱོགས་ཀུན་ཏུ་མེ་ལྕེ་རབ་ཏུ་འབར་བས་ཁེངས་པར་སྣང་། ། བསོད་ནམས་རྟེན་ཅིང་གོམས་པ་རྣམས་ལ་ཐམས་ཅད་ཁོ་ནར་བརྟན་ཞིང་ཤིན་ཏུ་གདུང་བའི་ས་གཞི་ཡང་བསིལ། ། ཞེས་པའི་བར་གྱིས་བསྟན་ལ། གཉིས་པ་དེའི་དོན་བཤད་པ་ནི། སྐྱེས་བུ་སྡིག་པའི་དྲི་མ་མེད་པའི་བློ་ཅན་རྣམས་ནི་དྲི་མ་དང་བྲལ་བའི་དགེ་བའི་སྐས་ལ་འཛེགས་ནས་གོང་ན་མེད་པའི་གནས་སངས་རྒྱས་ཀྱི་གོ་འཕང་སྒྲོད་པར་བྱེད་ལ། སྡིག་པའི་དྲི་མ་ཅན་དག་ནི་མི་དགེ་བའི་ལམ་ལ་ཞུགས་ཏེ་དམྱལ་བའི་མུན་རུམ་དུ་ལྷུང་བར་འགྱུར་བ་ཡིན་ཏེ།
དེའི་ཚུལ་ཡང་འདི་ལྟར། སྔོན་སེར་སྐྱའི་གཞི་ལ་ཤཱཀྱ་མིང་ཆེན་གྱི་འབངས་མོ་ཕྲེང་ཅན་མ་ཞེས་པས་མེ་ཏོག་འཐུ་བར་ཕྱིན་པས། བཅོམ་ལྡན་འདས་འཆག་པ་མཐོང་བས་ཤིན་ཏུ་དད་པས་བསོད་སྙོམས་ཕུལ་ནས་འབངས་དང་དབུལ་བའི་སྡུག་བསྔལ་ལས་ཐར་པའི་སྨོན་ལམ་བཏབ་པས། ཇི་ཞིག་ན་རྒྱལ་པོ་གསལ་རྒྱལ་གྱིས་བཙུན་མོར་བླངས་ཤིང་། དེ་ལ་བུ་གཅིག་བཙས་པ་ལ་ཕལ་སྐྱེས་པོ་ཞེས་བཏགས་སོ། ། དེ་ཆེར་སྐྱེས་ནས་གྲོང་དུ་འགྲོ་བ་ན། ཤཱཀྱ་རྣམས་ཀྱིས་འབངས་མོའི་བུ་ཞེས་བརྙས་པས། དེ་མ་རང་པར་བདག་པོར་དབང་བསྐུར་ནས་ཁྱེད་ཅག་རྣམས་བརླག་པར་བྱའོ་ཞེས་ནས་རང་གི་བློན་པོ་མ་ལ་གནོད་དང་བགྲོས་ཏེ། ཤཱཀྱ་རྣམས་ལ་དམག་བྱེད་པར་ཆས་པ་ན། རྒྱལ་བས་དེ་བཟློག་པའི་ཕྱིར་ཤཱཀྱའི་གྲོང་དང་ཉེ་བའི་ཤིང་རྐང་གཅིག་གི་འོག་ཏུ་བཞུགས་སོ། །
དེར་ཕལ་སྐྱེས་པོ་ཤིང་རྟ་ལས་བབས་ཏེ་བཅོམ་ལྡན་འདས་ཀྱི་དྲུང་དུ་འདུག་ནས། དེར་བཞུགས་པའི་རྒྱུ་ནི་ཅི་ཡིན་ཞུས་པ་ན། རྒྱལ་བས། ཀྱེ་མ་ཤཱཀྱ་འདི་དག་གཉེན། ། དེ་ལ་དགའ་བས་དེ་དག་གི ། གྲོང་མཐར་ལོ་མ་སྐམ་པ་ཡི། ། ལྗོན་ཤིང་ལ་ཡང་དགའ་བ་སྐྱེས། ། ཞེས་གསུངས་པས། བཅོམ་ལྡན་འདས་གཉེན་ལ་དེ་ལྟར་བརྩེ་ན་དམག་མི་བྱ་ཞེས་རེ་ཞིག་ལོག དེ་ནས་བཅོམ་ལྡན་འདས་ཀྱིས་ཤཱཀྱ་རྣམས་ལ་ཆོས་བསྟན་ནས།
རྒྱུན་ཞུགས་ནས་དགྲ་བཅོམ་པའི་བར་གྱི་འབྲས་བུ་ཅི་རིགས་པ་ཐོབ་པར་མཛད་དོ། ། ཡང་ཕལ་སྐྱེས་པོ་འཁོན་དྲན་ནས་དམག་བྱས་པ་ན། བཅོམ་ལྡན་གྱིས་མཽའུ་འགལ་རྫུ་འཕྲུལ་གྱིས་བསྲུང་དུ་བཅུག་གོ ། དེ་ནས་ཤཱཀྱ་རྣམས་གྲོས་བྱས་ཏེ། དེའང་ཕྱིན་ཆད་སྲོག་དང་ལྡན་པ་ཙམ་སུ་ལའང་གནོད་པར་མི་བྱའོ་ཞེས་ཁྲིམས་བཅས་སོ། ། ཡང་ཕལ་སྐྱེས་པོས་དམག་བྱས་པ་ན། སྔར་གྲོས་བྱེད་དུས་མེད་པས་ཤཱཀྱ་ཤམྦྷ་ཀ་གཅིག་པོས་དམག་རྣམས་བརླག་པར་བྱས་སོ། ། དེ་ནས་ཤཱཀྱ་རྣམས་ཀྱི་རང་ཁྲིམས་འགལ་བས་ཤམྦྷ་ཀ་སྤྱུགས་པས་ཡུལ་གཞན་དུ་ཕྱིན་ནས་ཤམྦྷ་ལ་བཟུང་ངོ་། ། སླར་ཡང་ཕལ་སྐྱེས་པོས་དམག་བྱས་ཤིང་ཐབས་ཀྱིས་བསྲུང་ནས་ཤཱཀྱ་བདུན་ཁྲི་བདུན་སྟོང་བསད་ཅིང་། བུ་མོ་ལྔ་བརྒྱའི་ལག་པ་བཅད།
དེར་ཁྲག་གི་རྫིང་འཁྱིལ་བས་དིང་སང་ཡང་ལག་པའི་རྫིང་བུ་ཞེས་གྲགས་སོ། ། དེར་བུ་མོ་རྣམས་ཀྱིས་བཅོམ་ལྡན་འདས་ཡིད་ལ་བྱས་པས་ལྷར་སྐྱེས་ཤིང་། དེ་དག་གི་སྔོན་བྱུང་ཡང་གསུངས་སོ། ། དེ་ནས་ཕལ་སྐྱེས་པོ་རང་གི་ཡུལ་དུ་སོང་བ་ན་རང་གི་བུས་ཉེས་པ་མེད་པའི་ཤཱཀྱ་རྣམས་ཅི་ལ་གསོད་ཅེས་སྨྲས་པས་ཁྲོས་ཏེ་རང་གི་བུ་ཡང་བསད་དོ། ། དེ་ནས་ཕལ་སྐྱེས་པོས་བཅོམ་ལྡན་འདས་ཅི་བཀའ་སྩལ་གྱིས་ཉན་ན་བཏང་པ་ན། དེར་བཅོམ་ལྡན་འདས་ཀྱིས། ད་དེ་ཞག་བདུན་ན་རྒྱལ་པོ་བློན་པོར་བཅས་པ་མེས་འཚིག་གོ་ཞེས་ལུང་བསྟན་ཏོ། ། དེར་རྒྱལ་པོ་བློན་པོ་དང་བཅས་པ་ཞག་བདུན་གྱི་བར་ཆུར་ཞུགས་སོ། ། དེ་ནས་ཞག་བདུན་སོང་བ་ན་ཕོ་བྲང་དུ་ཕྱིན་པས་བཙུན་མོའི་རྒྱན་གྱི་མེ་ཤེལ་གྱིས་རྐྱེན་བྱས་ཏེ་ཐམས་ཅད་མེས་བསྲེགས་སོ། །་་་་་ དེ་བས་ན་འཇིག་རྟེན་འཇིག་པའི་དུས་སུ་ས་གཞི་ནགས་བཅས་རླུང་གིས་སྤར་བའི་མེས་བསྲེགས་ཏེ་རྗེས་སུ་དམྱལ་བའི་མེ་དང་ཕྲད་པར་འགྱུར་བ་ལྟར་སྡིག་པ་ཅན་དེ་ཉིད་སྐྱེ་བ་འདི་ལ་བློན་པོ་དང་བཅས་པ་མེས་ཚིགས་ཏེ་གཞན་དུའང་སྡིག་པའི་དབང་གིས་ཕྱོགས་ཐམས་ཅད་མེར་འབར་བར་སྣང་ཞིང་།
དགེ་བ་ཅན་ལ་ནི་དྲོད་ཀྱི་རང་བཞིན་ཅན་གྱི་ས་གཞི་ཡང་བསིལ་བར་སྣང་བ་ཡིན་ནོ། ། དེ་དག་ལ་འདི་སྐད་ཅེས། བདེན་པ་མཐོང་བའི་ཤཱཀ་རིགས་བདུན་ཁྲི་བདུན་སྟོང་གི་སྲོག་གི་རླུང་ལྷ་མིན་ཐོབ་དང་སོགས་ལན་གྱི་བཤགས། འཁོན་ལན་གཞལ་འདོད་ཀྱི་ཞེ་སྡང་དྲག་པོས་ཟོས་ཏེ་ཞག་བདུན་པ་ལ་དམྱལ་བའི་མེས་མངོན་སུམ་དུ་བསྲེགས་ནས་གུམ་པའི་ཚ་བས་ཉེན་ཞིང་རྒོལ་པའི་ཁར། ། བཟོད་གླགས་མེད་པའི་སྡུག་བསྔལ་རྒྱ་མཚོ་སྙིམ་པས་ཡོངས་སུ་འཐུང་ཞེས་ཉམས་སུ་མྱོང་བར་འགྱུར་བའི། ། སྡིག་པ་ཅན་རྒྱལ་པོ་གཏུམ་པོ་རབ་སྣང་གི་བུ་ཕལ་སྐྱེས་པོ་དེ་ནི་ཨ་གསཏྱ་སྟེ་རི་བྱི་དེ་ཡང་རིག་བྱེད་ཀྱི་གཏམ་དང་སྦྱར། ། ཞེས་བྱ་བ་ནི་དོན་བསྡུས་ཀྱི་ཚིགས་སུ་བཅད་པའོ། ། རྒྱལ་བའི་རྟོགས་པ་བརྗོད་པ་དཔག་བསམ་ཀྱི་འཁྲི་ཤིང་གི་དོན་འགྲེལ་ལས་ཕལ་སྐྱེས་པོའི་རྟོགས་པ་བརྗོད་པའི་ཡལ་འདབ་སྟེ་བཅུ་གཉིས་པའི་རྣམ་པར་བཤད་པའོ།། ༈ །།སྤྱི་དོན་བཅུ་གསུམ་པ་ལ་ཡང་ཡལ་འདབ་ཀྱི་གཞུང་གིས་བསྟན་ཚུལ་དང་། དེའི་དོན་བཤད་པ་གཉིས་ལས།
དང་པོ་ཡལ་འདབ་ཀྱི་གཞུང་གིས་བསྟན་ཚུལ་ནི། སྐྱེས་བུ་དམ་པ་ཞིག་བདུད་རྩིས་བརླན་པའི་ཞལ་དང་རི་བོང་ཅན་ཟེར་ཟླ་བའི་འོད་དག་གཉིས་ཀ་ཡང་། ། སྡུག་བསྔལ་ཞི་བར་བྱེད་པ་དང་བཅས་པའི་བདེ་བ་ཕན་ཚུན་ཚོགས་པ་སྦྱིན་པར་བྱེད་པ་དང་། ། སྐྱེ་བོ་རྣམས་ནི་ཡང་དག་པར་འཚོ་བར་བྱེད་ཅིང་རབ་རིབ་འཕྲོག་པར་བྱེད་པ་དང་། ། སྐྱེ་བོ་དམ་པའི་ཡིད་ཀྱི་མཚོ་ནི་རྣམ་པར་རྒྱས་ཤིང་དགོད་པར་བྱེད་དེ་ཡང་བཅོམ་ལྡན་འདས་ཀྱིས་འདུལ་བ་ལུང་ཕྲན་ཚེགས་ལས་འདི་ལྟར་གསུངས་ཏེ། ། གྲོང་ཁྱེར་ཆེན་པོ་རྒྱལ་པོའི་ཁབ་ཅེས་པ། ། ས་ཡི་བཅུད་ཐམས་ཅད་སྙིང་པོ་གྱུར་པ་དེར་གཟུགས་ཅན་སྙིང་པོ་ཞེས་པ། ། མཐའ་དག་ས་བདག་རྒྱལ་པོ་རྣམས་ཀྱི་སྙིང་པོ་ནི། ། ས་ལ་གནས་པ་ཡི་བརྒྱ་བྱིན་ལྟ་བུ་བྱུང་བར་གྱུར། ། ཅེས་པ་ནས།
དེ་སྐད་ཅེས་སྐབས་དེར་ནི་གནོད་སྦྱིན་མོ་འཕྲོག་མ་ཡི་ལས་ཀྱི་རྒྱུད་ཅི་ཡང་མང་པོ་རྣམས། ། རྣམ་མང་རྣམ་སྨིན་རྣམ་པར་བཀྲ་ཞིང་མཚར་བ་དག་ནི་བཅོམ་ལྡན་འདས་ཀྱིས་བཀའ་སྩལ་ནས། ། འཇིག་རྟེན་ཀུན་གྱི་ལེགས་བྱས་བསམ་བྱས་དགེ་བ་དག་ལས་སྟོན་པ་རྫོགས་པའི་སངས་རྒྱས་དེ་ཡིས་ནི། ། སྐྱེ་བོ་རྣམས་ཀྱི་སྲིད་པའི་མཚོ་ལ་སེམས་ཅན་རྣམས་སྒྲོལ་བའི་དགེ་བའི་ཟམ་སྟེགས་མཛད་པའོ། ། ཅེས་པའི་བར་གྱིས་བསྟན་ལ། གཉིས་པ་དེའི་དོན་བཤད་པ་ནི། ཟླ་བའི་འོད་ཟེར་བསིལ་བ་དེས་སྐྱེ་བོ་ཚ་གདུང་ཅན་སྐྱོབ་ཅིང་བདེ་བར་བྱེད་པ་དང་མུན་པ་སྟུག་པོའི་རབ་རིབ་ཀྱང་འབྲོག་པ་ལྟར། སྐྱེས་བུ་དམ་པ་ཞལ་བདུད་རྩིས་བརླན་པའི་གསུང་གིས་ཀྱང་གཞན་གྱི་སྡུག་བསྔལ་ཞི་ཞིང་། ཡིད་མཚོ་བདེ་བས་རྒྱས་པར་འགེང་བས་ན་སྐྱེ་བོ་དམ་པ་དང་ཟླ་བ་གཉིས་ཀས་འགྲོ་བར་བདེ་བ་སྟེར་བར་བྱེད་པ་སྟེ་དེ་ཡང་འདི་ལྟར། སྔོན་རྒྱལ་པོའི་ཁབ་ཅེས་པར་གཟུགས་ཅན་སྙིང་པོས་ས་སྐྱོང་བ་དེའི་ཚེ།
ཡུལ་དེར་ཡམས་ནད་ཆེན་པོ་དང་། ཁྱད་པར་དུ་བུ་གཞོན་ནུ་རྣམས་འཚོ་བར་མ་གྱུར་ནས། སྐྱེ་བོ་རྣམས་ཀྱིས་རྒྱལ་པོ་ལ་གསོལ་པ། ཀྱེ་རྒྱལ་པོ་ཆེན་པོ་བདག་ཅག་རྣམས་ལ་འདི་ལྟ་བུའི་ཟུག་རྔུ་བྱུང་བས། འདི་དག་ལས་བསྐྱབ་ཏུ་གསོལ་ཞེས་གསོལ་བས། དེ་དག་ལ་ཕན་པའི་ཕྱིར་ལྷ་མཆོད་པ་ལ་སོགས་པའི་རིམ་གྲོ་བྱས་ཤིང་། སླར་དེ་དག་རྣམས་བཅོམ་ལྡན་འདས་ཀྱི་དྲུང་དུ་སོང་ནས་འགྲོ་བ་རྣམས་སྡུག་བསྔལ་ལས་བསྲུང་དུ་གསོལ་ཞུས་པས། ། དེར་གནོད་སྦྱིན་འཕྲོག་མས་གྲོང་པའི་བུ་རྣམས་ཟོས་པར་མཁྱེན་ནས། འཕྲོག་མའི་གནས་སུ་བྱོན་ནས། མོའི་བུ་ལྔ་བརྒྱ་ཡོད་པའི་དགའ་བྱེད་ཅེས་པའི་བུ་གཅིག་བསྣམས་སོ། །
དེར་འཕྲོག་མ་སླེབས་ཏེ་རང་གི་བུ་གཅིག་མ་ཚང་བར་རིག་ནས་སྡུག་བསྔལ་ཞིང་རི་རབ་རྩེ་ནས་རྒྱ་མཚོའི་བར་ཐམས་ཅད་མྱུར་བར་ཉུལ་ཞིང་། ངའི་བུ་དགའ་བྱེད་ཅེས་ཆོ་ངེ་དྲག་པོ་འདོན་ཞིང་སོང་ཡང་རྙེད་པར་མ་གྱུར་ནས། སླར་བཅོམ་ལྡན་འདས་ཀྱི་གན་དུ་སོང་སྐྱབས་སུ་སོང་བ་ན། བཀའ་སྩལ་པ། འཕྲོག་མ་ཁྱོད་ལ་བུ་ལྔ་བརྒྱ་ཕྲག་ལྔ་ཡོད་པ་ལ་གཅིག་དང་བྲལ་བའི་སྡུག་བསྔལ་འདི་ལྟ་བུ་ཅི། གསོལ་པ། བུ་འབུམ་ཕྲག་ཡོད་ཀྱང་བུ་དང་བྲལ་བའི་སྡུག་བསྔལ་ནི་མི་བཟོད་དོ། ཞེས་པས། འོ་ན་ཁྱོད་ལ་བུ་འདི་ཙམ་ཡོད་པ་ལས་གཅིག་དང་བྲལ་བའི་སྡུག་བསྔལ་མི་བཟོད་ན། གྲོང་པ་རྣམས་ཀྱི་བུ་རེ་རེ་དག་ཁྱོད་ཀྱིས་བཟའ་བར་ཕོད་དམ།
དེས་ན་ཁྱོད་ཀྱིས་སེམས་ཅན་ལ་མི་གནོད་པའི་བསླབ་པ་འཛིན་ནུས་སམ། དེ་ལྟར་ན་ཁྱོད་ཀྱི་བུ་དགའ་བྱེད་བྱིན་ནོ། ཞེས་བཀའ་སྩལ་བས། འཕྲོག་མ་བུ་ཐོབ་པས་དགའ་སྟེ་བསླབ་པ་བཟུང་ཞིང་། ལྷུང་བཟེད་འོག་ནས་བུ་དགའ་བྱེད་སྩལ་ཏོ། ། འཕྲོག་མའི་སྔོན་གྱི་སྐྱེས་རབས་རྣམས་ཀྱང་གསུངས་སོ། ། དེ་དག་ལ་འདི་སྐད་ཅེས། གཞན་གྱི་སྟེ་གྲོང་ཁྱེར་རྒྱལ་པོའི་ཁབ་པ་རྣམས་ཀྱི་ཕྲུ་གུའི་ཚོགས་འཕྲོགས་ནས་ལུས་སེམས་ཕྲལ་བའི་བཅུད། ། འཕྲོག་མ་རང་གིས་མྱོང་གྱུར་གྱི་སྡིག་པ་མི་ཟད་པ་དང་གྲོང་ཁྱེར་བ་རྣམས་བུ་དང་འཕྲལ་བའི་འཇིགས་པ་དེ་འགོག་ཕྱིར་ཁྱབ་བདག་གིས། ། བུ་ལྔ་བརྒྱའི་ཐ་ཆུང་དགའ་བྱེད་གཅིག་པུ་ལྷུང་བཟེད་ཀྱི་འོག་ཏུ་སྦས་ནས་སྣང་མིན་མཛད་པའི་འཕྲོག་མ་ཤིན་ཏུ་སྡུག་བསྔལ་བ་གདུང་བས་དེ་འདྲ་བ་བུ་དང་ཕྲལ་བ་རྣམས་ལ་ཡོད་ཚུལ་མཚོན། །
བསླབ་པའི་གཞི་འཛིན་དུ་བཅུག་པས་སེམས་ཉེ་བར་ཞི་ནས་དོན་དུ་གཉེར་བ་འཕྲོག་མ་འོ། ། ཞེས་བྱ་བ་ནི་དོན་བསྡུས་ཀྱི་ཚིགས་སུ་བཅད་པའོ། ། རྒྱལ་བའི་རྟོགས་པ་བརྗོད་པ་དཔག་བསམ་གྱི་འཁྲི་ཤིང་གི་དོན་འགྲེལ་ལས་འཕྲོག་མའི་རྟོགས་པ་བརྗོད་པའི་ཡལ་འདབ་སྟེ་བཅུ་གསུམ་པའི་རྣམ་པར་བཤད་པའོ།། ༈ །།སྤྱི་དོན་བཅུ་བཞི་པ་ལ་ཡང་ཡལ་འདབ་ཀྱི་གཞུང་གིས་བསྟན་ཚུལ་དང་། དེའི་དོན་བཤད་པ་གཉིས་ལས། དང་པོ་ཡལ་འདབ་ཀྱི་གཞུང་གིས་བསྟན་ཚུལ་ནི། གང་ཞིག་རྟག་པའི་ལམ་དུའང་རྒྱུ་བའི་རྒྱུན་ཆད་མེད་པའང་ཉིད་མིན་ཡང་ཆོ་འཕྲུལ་རྨད་བྱུང་རབ་ཏུ་འཕེལ་ཞེས་སྤྲོ་བ་དང་ལྡན། ། རྨི་ལམ་ངོ་མཚར་བ་ཅན་གྱིས་ཀྱང་ཆོ་འཕྲུལ་གང་དང་འགྲོགས་པ་སྟེ་བསྒྲུབ་པར་ནུས་པ་མིན་པའི་ཆོ་འཕྲུལ་གང་ལ་ཡོངས་སུ་འདྲིས་པས་སྔོན་ཆད་མེད་པའི་ཆོ་འཕྲུལ་གྱི་རིམ་པ། ། གང་ལ་མི་རྣམས་ཚིག་ནི་མི་སྨྲ་བར་ཡིད་རྩེ་གཅིག་པ་ཉིད་དང་ཆོ་འཕྲུལ་གང་ཞིག་རྣ་བ་དང་མིག་གི་མགྲོན་དུ་གྱུར་པ། ། རྒྱུ་མེད་པ་ཉིད་དུ་སྐྱེ་བོའི་དོན་བསྒྲུབ་པའི་མཐུ་ནི་ཆོ་འཕྲུལ་གྱིས་འབྱོར་ཅིང་ཐོབ་པ་ཅན་བསམ་གྱིས་མི་ཁྱབ་པའི་ཕྱིར་ཚད་ཀྱི་གཞལ་བྱ་མིན་པ་དེ་ལ་བསྟོད། །
དེ་ཡང་མཛངས་བླུན་གྱི་མདོ་དང་འདུལ་བ་ཕྲན་ཚེགས་ལས་འདི་ལྟར་གསུངས་ཏེ། གྲོང་ཁྱེར་རྒྱལ་པོའི་ཁབ་ཅེས་པར། ། ས་བདག་རྒྱལ་པོ་གཟུགས་ཅན་སྙིང་པོ་ཡིས། ། འོད་མའི་ཚལ་ན་ཀ་ལནྡྷ་ཀའི་གནས་ན་བཞུགས་པ་ཡི། ། རྒྱལ་བ་བཅོམ་ལྡན་འདས་ཡང་ཡང་མཆོད་པ་མཐོང་གྱུར་ནས། ། ཞེས་པ་ནས། དེ་ལྟར་རྨོངས་པའི་རབ་རིབ་ཀྱིས་སྒྲིབ་པའི་མིག་ཅན་རྣམས་ཀྱི་མིག་ནི་ཡེ་ཤེས་ཀྱི་ཐུར་མས་དབྱེར་འོས་ཤིང་། ། ཚེམས་ཀྱི་ནོར་བུ་འོད་ཟེར་དག་ནི་རབ་གསལ་བ་དང་ལྡན་པས་ཕྱོགས་ཐམས་ཅད་གསལ་བྱས་ནས་སྐྱེ་བོ་དུ་མའི། ། འདུན་པར་བདེ་གཤེགས་ཟླ་བས་དག་པའི་ཆོས་ནི་ཉེ་བར་བསྟན་པ་དག ། བསྟན་པར་གྱུར་པའི་གནས་བཞིན་མཛད་ནས་རང་གི་འོད་མའི་ཚལ་གྱི་ནགས་སུ་གཤེགས་པར་གྱུར། །
ཅེས་པའི་བར་གྱིས་བསྟན་ལ། གཉིས་པ་དེའི་དོན་བཤད་པ་ནི། བློ་ལྡན་དག་གིས་ནི། རྟག་པར་འབྱུང་བ་མ་ཡིན་ཡང་ཆོ་འཕྲུལ་ལ་སྤྲོ་བ་དག་ལ་རྨི་ལམ་དུ་རྨིས་ཀྱང་དཀའ་བ་སྔོན་མེད་པའི་ཆོ་འཕྲུལ་ཡིད་ལ་འབབ་ཅིང་རྣ་བར་སྙན་པ་མིག་ལམ་དུ་མཛེས་པ་ཚད་མེད་པ་དག་སྐྱེ་བོའི་དོན་སྒྲུབ་པའི་ཕྱིར་སྟོན་པར་མཛད་པ་དེ་ཉིད་ལ་བསྟོད་པར་འོས་ལ། ཆོ་འཕྲུལ་ཇི་ལྟར་བསྟན་པའི་ཚུལ་ནི། གྲོང་ཁྱེར་རྒྱལ་པོའི་ཁབ་ཏུ་ས་བདག་གཟུགས་ཅན་སྙིང་པོས་རྒྱལ་བ་འཁོར་དང་བཅས་པ་མཆོད་པའི་ཚེ་མུ་སྟེགས་གནག་ལྷས་ཀྱི་བུ་ལ་སོགས་པ་རྣམས་ཕྲག་དོག་གིས་མི་བཟོད་པར། རྒྱལ་པོ་ལ་སྨྲས་པ། ས་བདག་དགེ་སྦྱོང་གོའུ་ཏ་མ་དང་བདག་ཅག་རྫུ་འཕྲུལ་འགྲན་ནོ། ། ཞེས་པ་ན། རྒྱལ་པོ་དེ་དག་ལ་སྙིང་རྗེ་སྐྱེས་ནས་ཆེད་དུ་མ་གཉེར་རོ། །
ཡང་དེ་རྣམས་ཀྱིས་རྒྱལ་པོ་གསལ་རྒྱལ་སྔར་བཞིན་སྦྲན་པ་དང་། རྒྱལ་པོས་བཅོམ་ལྡན་འདས་ཀྱི་ཆེ་བ་དབྱུང་བའི་ཕྱིར་ཁས་བླངས་ཤིང་། བཅོམ་ལྡན་འདས་ལའང་དེ་ལྟར་གསོལ་བ་ན། རྒྱལ་བས་བཀའ་སྩལ་པ། ཕ་རོལ་གཞན་དག་གཞོམ་པ་དང་རྩོད་པ་དག་ནི་སྤངས་པ་ཡིན་ནའང་། དེ་དག་རྗེས་སུ་གཟུང་བའི་ཕྱིར་སྐབས་ཕྱེའོ། ། དེ་ནས་རྒྱལ་པོས། མུ་སྟེགས་རྣམས་ལ་ཞག་བདུན་ན་རྫུ་འཕྲུལ་འགྲན་ནོ། ། ཞེས་དུས་བཏབ་ཅིང་། ཆོ་འཕྲུལ་འགྲན་པའི་ཁང་པ་དག་ཀྱང་བྱེད་དུ་བཅུག་ཅིང་།
ཆོ་འཕྲུལ་བལྟ་བའི་ཕྱིར་ལྷ་དང་མིའི་ཚོགས་དཔག་ཏུ་མེད་པ་འདུས་སོ། ། དེར་རྒྱལ་བ་བྱོན་ཏེ་སེང་གེའི་ཁྲི་ལ་བཞུགས་ཤིང་། མུ་སྟེགས་པ་རྣམས་རིམ་གྱིས་གྲལ་ལ་འཁོད་པར་གྱུར་པ་ན། དེར་གློ་བུར་དུ་གསེར་གྱི་པདྨའི་སྡོང་པོའི་སྟེང་དུ་བཅོམ་ལྡན་འདས་བཞུགས་པ་དང་། གཞན་ཡང་སྐུའི་རྣམ་འཕྲུལ་དུ་མ་དང་། མེའི་ཁམས་ལ་མཉམ་པར་བཞག་ནས་ཐམས་ཅད་བསྲེགས། སླར་དལ་བུས་གསོ་བ་ཡང་མཛད་དོ། ། ཡང་སྐུ་ལས་སྟོད་ནས་མེ་འབར་ཞིང་། སྨད་ནས་ཆུའི་རྒྱུན་འབབ་པ་དག་དང་། ནམ་མཁའ་ལ་འཆག་པ་སོགས་བསྟན་པར་གྱུར་པ་ན།
ཟད་བྱེད་སྟོན་པ་རྣམས་ནི་སྔགས་ཀྱིས་བཅོམ་པའི་དུག་འཛིན་བཞིན་ནམ། ཉི་མའི་འོད་ཀྱི་མེ་ཁྱེར་བཞིན་ཟིལ་གྱིས་མནན་ནས་ཐམས་ཅད་ཡུན་རིང་པོར་གཡོ་བ་མེད་པར་རི་མོར་བྲིས་པ་བཞིན་དུ་གྱུར་ཏོ། ། སྐབས་དེར་གནོད་སྦྱིན་ལག་ན་རྡོ་རྗེས་འཐོར་རླུང་དྲག་པོ་བཏང་སྟེ་སྦུར་མ་རླུང་གི་བཏབ་པ་བཞིན་གར་འགྲོ་ཆ་མེད་པར། བྱ་སྐྱིབས་དང་། ལྗོན་ཤིང་དང་། སའི་ཁུང་བུ་དག་ལ་སྐྱབས་འཚོལ་བ་ན། བཅོམ་ལྡན་འདས་ཀྱི་བརྩེ་བས་བཀའ་སྩལ་པ། རི་དང་ནགས་ཚལ་ལ་སོགས་ནི་སྡར་མ་རྣམས་ཀྱི་འཇིགས་པ་སྐྱོབས་མ་ཡིན་ལ། གང་ཞིག་དཀོན་མཆོག་གསུམ་ལ་སྐྱབས་སུ་སོང་ན་གང་དུའང་འཇིགས་པ་མེད་པས། དེ་དག་རྣམས་ལ་སྐྱབས་དམ་པར་ཟུངས་ཤིག་ཅེས་ཡང་དག་པར་གདམས་པ་མཛད་པས་ཐམས་ཅད་དགའ་ཞིང་ཚིམ་མོ། །
དེ་ལྟ་བུའི་ཆོ་འཕྲུལ་ངོ་མཚར་ཅན་དག་སྟོན་པར་མཛད་ནས་སྟོན་པ་འཁོར་བཅས་འོད་མའི་ཚལ་དུ་བྱོན་ཏོ། ། དེ་དག་ལ་འདི་སྐད་ཅེས། ལྷ་དང་མིའི་སྐྱབས་མགོན་གཅིག་ཏུ་གྱུར་པ་ཤཱཀྱ་སེང་གེས་ཀུན་དང་ཐུན་མོང་མ་ཡིན་པ་རྒྱལ་བ། ཞིང་མངོན་པར་མཐོའི་གཞན་གྱིས་མི་ཐུབ་པས་དྲ་བ། ། འགྲན་བྱེད་འདོད་པའི་སྤོབས་པའི་མགོ་བོས་དྲག་པོར་བརྡུངས་པས་རང་ཉིད་བརླག་པའི་ཟུག་རྔུ་དྲན་པ་ཉམས་བཞིན་དུ། ། མུ་སྟེགས་ཀྱི་སྟོན་པ་དྲུག་གིས་རང་སྟོབས་སམ་ཆོ་འཕྲུལ་འུག་པའི་མིག་དེ་ཉིད་སྟོན་པའི། ། གཟི་བརྗིད་ཀྱི་ཉི་མས་ལྡོངས་པ་སྟེ་ལོང་བར་མཛད་པའི་ཆོ་འཕྲུལ་ཆེ། ། ཞེས་བྱ་བ་ནི་དོན་བསྡུས་ཀྱི་ཚིགས་སུ་བཅད་པའོ། ། རྒྱལ་བའི་རྟོགས་པ་བརྗོད་པ་དཔག་བསམ་གྱི་འཁྲི་ཤིང་གི་དོན་འགྲེལ་ལས་ཆོ་འཕྲུལ་གྱི་རྟོགས་པ་བརྗོད་པའི་ཡལ་འདབ་སྟེ་བཅུ་བཞི་པའི་རྣམ་པར་བཤད་པའོ།། ༈ །།སྤྱི་དོན་བཅོ་ལྔ་པ་ལ་ཡང་ཡལ་འདབ་ཀྱི་གཞུང་གིས་བསྟན་ཚུལ་དང་།
དེའི་དོན་བཤད་པ་གཉིས་ལས། དང་པོ་ཡལ་འདབ་ཀྱི་གཞུང་གིས་བསྟན་ཚུལ་ནི། རྗེས་དང་མདུན་པ་མངོན་དུ་གྱུར་པ་སྤྱད་པ་ཡང་། ། སྐྱེ་བོའི་ཚོགས་ཀྱི་དགེ་བའི་ལས་ཀྱི་ལམ་དག་ནི། ། གསལ་བར་བྱེད་པ་བདག་ཉིད་ཆེན་པོ་དེ་བཞིན་གཤེགས་པའི་མཐུ། ། རིན་ཆེན་སྒྲོན་མ་ལྟ་བུ་རྒྱལ་གྱུར་ཅིག ། དེ་ཡང་འདུལ་བ་ལུང་གཞི་ལས་འདི་ལྟར་གསུངས་ཏེ། ། སྔོན་ཚེ་ལྷའི་གྲོང་ཁྱེར་དུ། ། ཡོངས་འདུ་ཀོ་བི་ད་རའི་དྲུང་། ། ཆོས་བཟང་ལྷའི་མདུན་སར་ལ་བ་དཀར་པོ་ཞེས་བྱ་བ། །
འོད་བཟང་རྡོ་ལེབ་སྟེང་དུ་ནི། ། ཞེས་པ་ནས། འདི་ཡི་ཡིད་ནི་གང་ཞིག་ཆགས་པས་ཡུལ་ལ་སྦྱོར་ལ་ཉམས་ས་རབ་བརླན་དང་འབྱོར་བ་ལང་ཚོས། ། རྒྱགས་པ་དང་ནི་འདོད་པའི་དབང་དུ་གྱུར་ལ་ཆགས་དང་ལྡན་པ་ཉིད་དུ་གྱུར། ། དེས་ན་དེ་ཚེ་ཡང་སྔར་གྱི་གནས་ངན་ལེན་ཡུད་ཙམ་ཉོན་མོངས་པ་ཞི་བ་རྣམ་པར་དཔྱོད་པ་དང་བྲལ་ནས། ། མི་ཡི་བདག་པོའཁོར་ལོ་བསྒྱུར་བའི་གཟུགས་སུ་བྱས་ནས་ཀུན་དགའ་ལྡན་པས་བདག་ལ་ཕྱག་འཚལ་དུ་འོངས་པར་གྱུར། ། ཅེས་པའི་བར་གྱིས་བསྟན་ལ། གཉིས་པ་དེའི་དོན་བཤད་པ་ནི། སྐྱེ་བོ་དག་གི་དུས་གསུམ་གྱི་དགེ་བའི་ལས་ལམ་ཐམས་ཅད་དེ་བཞིན་གཤེགས་པའི་མཐུ་ལས་བྱུང་བས་ན་རྒྱལ་བ་ཉིད་ནི་སུས་ཀྱང་མཆོད་པར་རིགས་ཀྱི་དེའི་དྲུང་དུ་རྫུ་འཕྲུལ་ཡང་མི་བྱ་སྟེ་མངོན་པའི་ང་རྒྱལ་དུ་འགྱུར་བས་སོ། ། དེ་ཡང་དཔེར་ན་འདི་ལྟ་སྟེ།
སྔོན་བཅོམ་ལྡན་འདས་སུམ་ཅུ་རྩ་གསུམ་ན་ཟླ་བ་དཀར་པོའི་སྟེང་དུ་ལྷ་རྣམས་ལ་ཆོས་སྟོན་པར་བཞུགས་པ་ན། འཛམ་བུ་གླིང་དུ་འཁོར་བཞི་པོ་རྣམས་ཀྱིས་མཽའུ་འགལ་གྱི་བུ་ལ་བདག་ཅག་རྣམས་ཀྱིས་བཅོམ་ལྡན་འདས་མ་མཐོང་བར་ཡུན་རིང་ན་ཁྱོད་ཀྱིས་རྫུ་འཕྲུལ་གྱིས་སོང་ལ་སྤྱན་དྲོངས་ཤིག་ཅེས་བསྐུལ་ཞིང་། མཽའུ་འགལ་གྱིས་དེ་ལྟར་ལྷའི་གནས་སུ་སོང་ནས། བཅོམ་ལྡན་འདས་ལ་གསོལ་བས་ཞལ་གྱིས་བཞེས་པ་ནས། དེར་བརྒྱ་བྱིན་གྱིས་བཻ་ཌཱུརྻ་དང་གསེར་དང་དངུལ་གྱི་སྐས་གསུམ་བཙུགས་ཤིང་། ཚངས་པ་དང་བརྒྱ་བྱིན་གཉིས་ཀྱིས་རྔ་ཡབ་དང་གདུགས་བཟུང་བ་དང་། གཞན་ཡང་ལྷའི་འཁོར་མང་པོས་མཆོད་རྫས་དུ་མ་ཐོགས་པ་དང་བཅས་ཏེ། གྲོང་ཁྱེར་ཤང་ཀ་བྱ་ཡི་འགྲམ། ཨུ་དུམ་ཝ་རའི་ཚལ་དུ་བབས་པའི་ཚེ། དགེ་སློང་དང་བཅས་པའི་སྐྱེ་བོའི་ཚོགས་དཔག་ཏུ་མེད་པ་བཅོམ་ལྡན་འདས་ལ་ཕྱག་འཚལ་བའི་ཕྱིར་འདུས་པར་གྱུར་ཏོ། །
དེའི་དུས་དགེ་སློང་མ་ཨུཏྤ་ལའི་མདོག་གིས་ཕྱག་བྱ་བའི་སྐབས་མ་རྙེད་པས། འཁོར་ལོའི་བསྒྱུར་བའི་རྒྱལ་པོའི་ཆ་ལུགས་སུ་སྤྲུལ་པ་དང་། དེར་འདུས་པ་ཐམས་ཅད་འདི་ལྟ་བུའི་རྒྱལ་པོ་གང་ནས་འོངས་ཞེས་ངོ་མཚར་ཞིང་། ཕྱག་བྱ་བའི་སྐབས་ཕྱེད་དོ། ། གནས་སྐབས་དེར་དགེ་སློང་འཆར་ཀ་ཞེས་པ་བཞིན་འཛུམ་དང་བཅས་པས་སྨྲས་པ། མི་བདག་གི་གཟུགས་ཅན་འདི་ནི་དགེ་སློང་མ་ཨུཏྤ་ལའི་མདོག བཅོམ་ལྡན་འདས་ལ་བཀུར་བསྟི་བྱ་བར་རྔོ་མ་ཐོགས་པར་རྫུ་འཕྲུལ་དེ་ལྟར་བྱས་པར་སྣང་སྟེ། ཨུཏྤ་ལའི་དྲི་དང་ཁ་དོག་དག་གིས་བདག་གིས་དེ་ལྟར་ཤེས་སོ་ཞེས་འདུག་པའི་ཚེ། བཅོམ་ལྡན་འདས་ཀྱིས་དྲེགས་པའི་དབང་གིས་ངའི་མདུན་དུ་རྫུ་འཕྲུལ་སྟོན་པ་འདི་ནི་དགེ་སློང་མའི་རིགས་པ་མ་ཡིན་ཏེ་མངོན་པའི་ང་རྒྱལ་གྱི་རིམས་གསར་པས། རབ་ཏུ་ཞི་བ་ནད་པར་བྱེད་དོ་ཞེས་བཀའ་སྩལ་ལ།
ལྷའི་འཁོར་རྣམས་ལྡོག་སྟེ་རང་གནས་སུ་ཞུགས་པ་ན། དགེ་སློང་རྣམས་ཀྱིས་དགེ་སློང་མ་ཨུཏྤ་ལའི་མདོག་ཅན་སྔར་གྱི་སྐྱེ་བ་ཇི་ལྟ་བུ་དང་། འཆར་ཀས་ངོ་ཤེས་པ་སོགས་ཀྱི་རྒྱུ་མཚན་ཞུས་པ་ན། རྒྱ་བས། སྔོན་ཝ་ར་ན་སིར་དེད་དཔོན་ནོར་ལྡན་ཞེས་པའི་བུ་དང་། ཆུང་མ་སོ་སུམ་བཱ་ཞེས་པའི་སྔོན་གྱི་སྐྱེས་རབས་སོགས་སྩལ་ཏོ། ། དེ་དག་ལ་འདི་སྐད་ཅེས། མཐོ་རིས་སུམ་ཅུ་རྩ་གསུམ་གྱི་ཡུལ་ནས་མིའི་གདུལ་བྱ་སྐལ་ལྡན་རྣམས་ཀྱིས་མཽའུ་མགལ་གྱི་བུ་ཕོ་ཉར་མངགས་ཏེ་སྤྱན་འདྲེན་པའི་འདོད་གསོལ་ངོར། ། དལ་གྱིས་གསེར་དངུལ་བཻ་ཌཱུརྻའི་སྐས་ལས་བབས་ཏེ་གྲོང་ཁྱེར་གསལ་ལྡན་དུ་ཆོས་བསྟན་པ་སོགས་ཕན་བདེའི་རླབས་ཆེན་གྱིས། ། འཛམ་བུ་གླིང་གི་སྐྱེ་བོ་སྐལ་བཟང་མང་པོའི་དྲི་མ་མངོན་པར་སྦྱངས་པ་སོགས་ཀྱི། །
ཐུབ་དབང་གངྒཱའི་ཆུ་རྒྱུན་གྱི་གཟུགས་སུ་བྱས་པའི་ལྷ་ལས་བབས་པའམ་བལྟམས་སོ། ། ཞེས་བྱ་བ་ནི་དོན་བསྡུས་ཀྱི་ཚིགས་སུ་བཅད་པའོ། ། རྒྱལ་བའི་རྟོགས་པ་བརྗོད་པ་དཔག་བསམ་གྱི་འཁྲི་ཤིང་གི་དོན་འགྲེལ་ལས་ལྷ་ལས་བབས་པའི་རྟོགས་པ་བརྗོད་པའི་ཡལ་འདབ་སྟེ་བཅོ་ལྔ་པའི་རྣམ་པར་བཤད་པའོ།། ༈ །།སྤྱི་དོན་བཅུ་དྲུག་པ་ལ་ཡང་ཡལ་འདབ་ཀྱི་གཞུང་གིས་བསྟན་ཚུལ་དང་། དེའི་དོན་བཤད་པ་གཉིས་ལས། དང་པོ་ཡལ་འདབ་ཀྱི་གཞུང་གིས་བསྟན་ཚུལ་ནི། དགེ་བའི་མཐུ་ལྡན་རྣམས་ཀྱིས་མཚུངས་པ་མེད་པའི་བརྟན་པ་དང་། ། བརྩོན་འགྲུས་སྟོབས་ནི་མཆོག་ཏུ་གྱུར་པ་ངོ་ཚར་དང་བཅས་པ་ཡིན་ལ་དེ་འདྲ་བའི་སྐྱེ་བོ། ། ཆེན་པོ་ཉིད་ལ་རྟེན་པའི་སྦྱོར་བ་ལ། ། གང་ཕྱིར་གཞན་པ་ཐམས་ཅད་ཀྱང་ཆེན་པོ་ཉིད་དུ་འགྱུར་བ་ཡིན་ནོ། །
སྔོན་ནི་སྟོབས་ལྡན་གྱད་རྣམས་ཀྱི་གནས། ། ཀུ་ཤའི་གྲོང་ཁྱེར་དགའ་བ་རུ། ། རང་དགར་རོལ་པའི་བཅོམ་ལྡན་འདས། ། བདེ་གཤེགས་རང་ཉིད་གཤེགས་པར་གྱུར་ལ་བཅོམ་ལྡན་འདས་སྲིན་བུ་པདྨའི་ནགས་ནས་ཀུ་ཤའི་གྲོང་ཁྱེར་དུ། ། ཞེས་པ་ནས། དེ་ལྟར་སེམས་ཅན་བསམ་པ་དང་ཕྲ་རྒྱས་ཁམས་དང་འགྲོ་བ་རྣམས་ཀྱི་བག་ལ་ཉལ་བ་གཟིགས་གྱུར་ཅིང་། ། མཁྱེན་ནས་འགྲོ་བའི་རང་བཞིན་དེ་རྣམས་ལ་དེ་ལྟར་མཚུངས་པ་མེད་པའི་གདམས་ངག་ནི། ། འཕགས་པའི་བདེན་པ་བཞི་པོ་ཡང་དག་རབ་ཏུ་གསལ་བ་དྲི་མ་མེད་པའི་ཆོས་ཀྱི་དགའ་སྟོན་ནི་སེམས་ཅན། ། དེ་དག་རྣམས་ཀྱི་རྒྱུད་དགེ་བ་སྤེལ་སླད་བཅོམ་ལྡན་འདས་ཀྱིས་རྒྱ་ཆེར་མཛད་པའི། ། ཅེས་པའི་བར་གྱིས་བསྟན་ལ།
གཉིས་པ་དེའི་དོན་བཤད་པ་ནི།་་་་་ དགེ་བའི་མཐུ་དང་། བརྩོན་འགྲུས་དང་། སྟོབས་ལ་སོགས་པ་མཚུངས་པ་མེད་པའི་སྐྱེས་བུ་ཆེན་པོ་ལ་བརྟེན་ནས་གཞན་དག་ཀྱང་ཆེན་པོ་ཉིད་དུ་འགྱུར་བ་སྟེ། དེ་ཡང་འདི་ལྟར། སྔོན་གྱད་རྣམས་ཀྱི་གྲོང་ཁྱེར་ཀུ་ཤའི་འགྲམ་དུ་བཅོམ་ལྡན་འདས་གཤེགས་པར་རྩོམ་པ་ན། དེར་གྱད་རྣམས་ཀྱིས་ལམ་རྣམས་ལེགས་པར་གད་བདར་བྱས་ཏེ་དྲི་བཟང་པོས་ཆག་ཆག་བཏབ་ཅིང་ལྗོན་པ་དག་ཀྱང་བརྒྱན་པར་བྱས་པའི་ཚེ། ལམ་ཞིག་ན་རྡོ་ཆེན་པོ་ཞིག་གིས་ལམ་འགགས་པ་མཐོང་བས། གྱད་རྣམས་ཀྱིས་འདི་དག་ཕྱིར་བསལ་ན་ངེད་རང་རྣམས་ལ་སྟོབས་ཆེ་བའི་སྙན་པ་ཐོབ་ཅིང་། བཅོམ་ལྡན་འདས་ལའང་བསྟི་སྟངས་སུ་འགྲོ་བས་འབད་དོ་ཞེས་ཐབས་དུ་མ་བགྱིས་པས་ཅུང་ཟད་ཙམ་ཡང་གཡོ་བར་མ་ནུས་སོ། །
དེར་བཅོམ་ལྡན་འདས་གཤེགས་ཏེ་རྡོ་བ་སེལ་བའི་ངན་པའི་ལས་འདི་ལྟ་བུ་ལ་འབྲས་བུ་མེད་དོ། ། ཞེས་དེ་དག་ལ་ཐུགས་བརྩེ་བས་རྡོ་བ་དེ་ཞབས་མཛུབ་ཀྱིས་བསྐྱོད་ནས་ཕྱག་གིས་འཕངས་པས་ཚངས་པའི་འཇིག་རྟེན་གྱི་བར་འདུ་བྱེད་ཐམས་ཅད་ནི་མི་རྟག་ཅེས་སོགས་ཀྱི་སྒྲ་ཆེན་པོ་གྲག་ཅིང་སོང་ངོ་། ། ཡང་སླར་བཅོམ་ལྡན་འདས་ཀྱི་ཕྱག་ཏུ་བབས་པ་ན་ཞལ་གྱི་རླུང་གིས་དེ་དག་རྡུལ་ཕྲ་རབ་ཙམ་དུ་སིལ་བུར་བྱས། ཡང་རྡུལ་དེ་རྣམས་གཅིག་ཏུ་བྱས་ཏེ་རྡོ་བ་སྔར་བཞིན་དུ་གྱུར་ནས་གནས་གཞན་ཞིག་ཏུ་བསྐྱལ་ཏེ་དེའི་སྟེང་དུ་བཞུགས་སོ། ། དེར་གྱད་རྣམས་ཤིན་ཏུ་ངོ་མཚར་བས་མིག་གཡོ་བ་མེད་པར་བལྟ་ཞིང་ཕྱག་བཙལ་ནས་གསོལ་པ། ཀྱེ་བཅོམ་ལྡན་འདས་ཁྱེད་རྣམས་ཀྱི་མཐུ་ཆེན་པོ་དང་སྟོབས་དང་བརྩོན་འགྲུས་རྒྱས་པ་འདི་ལྟ་བུ་ནི་ལྷ་རྣམས་ལའང་མེད་དོ། ། ཞེས་པ་ལ། རྒྱལ་བས་སྲིད་པ་གསུམ་གྱི་འབྱུང་པོ་ཐམས་ཅད་ཀྱི་སྟོབས་བསྡོམས་ཀྱང་བདེ་བར་གཤེགས་པ་གཅིག་གི་སྟོབས་ཆ་ཤས་ལའང་མི་མཉམ་སྟེ། རྒྱ་མཚོའི་ཆུ་དང་བུམ་ཆུ་བཞིན་ནོ། ། ཞེས་སོགས་རྒྱས་པར་གསུངས་ཤིང་།
བརྒྱ་བྱིན་ཚངས་པ་སོགས་དང་གྱད་རྣམས་ལ་ཆོས་བསྟན་པས། གྱད་རྣམས་ཀྱིས་རིམ་གྱིས་རྒྱུན་ཞུགས་ནས་རང་སངས་རྒྱས་བར་ཅི་རིགས་པ་ཐོབ་པར་མཛད་དོ། ། དེ་དག་ལ་འདི་སྐད་ཅེས། སྟོན་པ་ཀུ་ཤའི་གྲོང་ཁྱེར་དུ་གཤེགས་ཚེ་ལམ་བསལ་ཕྱིར་གྱད་རྣམས་ཀྱིས་བསྒུལ་བར་མ་ནུས་པའི་རྡོ་བ་ཕ་མཐར་བསྐྲད་ཀྱང་སླར་འགྲོ་བའི་ལས་བཞིན། ། དུ་ཕྱག་མཐིལ་མ་ཉམས་པར། འཁོར་བའི་རྡོ་བའི་དངོས་པོ་དེ་ཡེ་ཤེས་རྫུ་འཕྲུལ་ཞལ་དབུགས་རླུང་ཆེན་གྱིས། ། རྡུལ་ཕྲན་སིལ་བུར་བཅིལ་བའི་ངོ་མཚར་མཐའ་ཡས་པས་རྡུལ་ཕྲན་དེ་སྙེད་ཀྱི་ཆོས། ། གྱད་སོགས་ལ་འདོམ་ཞིང་སྟོན་པ་དེ་ལྟ་བུའི་རྫུ་འཕྲུལ་ཀྱི་སྤྲོ་བསྡུའི་དོན་དམ་པར་ཉེས་བརྒྱའི་བྲག་འཕངས་པའོ། ། ཞེས་བྱ་བ་ནི་དོན་བསྡུས་ཀྱི་ཚིགས་སུ་བཅད་པའོ། ། རྒྱལ་བའི་རྟོགས་པ་བརྗོད་པ་དཔག་བསམ་གྱི་འཁྲི་ཤིང་གི་དོན་འགྲེལ་ལས་བྲག་ངེས་པར་འཕངས་པའི་ཡལ་འདབ་སྟེ་བཅུ་དྲུག་པའི་རྣམ་པར་བཤད་པའོ།།
༈ །།སྤྱི་དོན་བཅུ་བདུན་པ་ལ་ཡང་ཡལ་འདབ་ཀྱི་གཞུང་གིས་བསྟན་ཚུལ་དང་། དེའི་དོན་བཤད་པ་གཉིས་ལས། དང་པོ་ཡལ་འདབ་ཀྱི་གཞུང་གིས་བསྟན་ཚུལ་ནི། ཆགས་པ་མེད་པའི་སྐྱེ་བོ་རྣམས་ངེས་པར་རྣམ་པར་དག་པཐོབ་པའི་གནས་སུ་གྱུར་ཅིག ། དགེ་བ་མངོན་པར་འདོད་པ་དང་འཁོར་བའི་གཡོན་མྱ་ངན་ལས་འདས་པ་དང་ལེགས་བྱས་བསོད་ནམས་ལ། ། མངོན་པར་དགའ་ཞིང་ཡིད་ཀྱི་དྲི་མ་འདོད་ཆགས་ལ་སོགས་པ་རྣམ་དག་གིས། ། འཁོན་གྱི་རྡུལ་དང་བྲལ་བ་དེ་ནི་དགེ་ལེགས་བསྐྱེད་པ་ཡིན། །་་་་་ དེ་ཡང་བཅོམ་ལྡན་འདས་ཀྱི་འདུལ་བ་ལུང་གཞི་ལས་འདི་ལྟར་བཀའ་སྩལ་ཏེ། སྔོན་ཚེ་ཀླུ་རྣམས་ཀྱིས་རང་གི་གདེངས་ཀ་ཡི། ། ཟམ་པས་བྱས་པ་ལ་གཤེགས་ཏེ་བཅོམ་ལྡན་འདས་ཀྱིས་ཆུ་བོ།
གང་གཱ་ལེགས་པར་བསྒྲལ། ། བཅོམ་ལྡན་འདས་བདེ་གཤེགས་ཀུན་དགའ་བོ་དང་བཅས་པ་ཆུའི་ཕ་རོལ་ཏུ། ། བྱོན་ནས་དགེ་སློང་རྣམས་ལའདི་སྐད་གསུངས། ། ཞེས་པ་ནས། དེ་ལྟ་དམ་པའི་སྨོན་ལམ་བསོད་ནམས་རྒྱ་ཆེན་རྒྱས་པ་ལ་ནི་ས་བདག་རྒྱལ་པོ་ནོར་ལྷའི་བུ། ། མི་ཡི་བདག་པོ་དུང་ཞེས་བྱ་བ་ཉིད་དུ་འགྱུར་ཞིང་དེས་བྱང་ཆུབ་བློ་གྲོས་ཐོབ་འགྱུར་ཞེས་པ་སངས་རྒྱས་རིན་ཆེན་གཙུག་གི་བསྟན། ། དེ་བཞིན་བླ་ན་མེད་པའི་བྱང་ཆུབ་ཏུ་ནི་རྣམ་དག་བློ་གྲོས་བྱམས་པས་བྱམས་པའི་སྟོབས་ལས་མཛད་པར་འགྱུར། ། གང་ཕྱིར་དམ་པའི་གྲོགས་ནི་དགེ་ལ་མངོན་པར་འཇུག་པ་དེ་བསོད་ནམས་ལམ་གྱི་དང་པོ་ཡིན། ། ཞེས་པའི་བར་གྱིས་བསྟན་ལ། གཉིས་པ་དེའི་དོན་བཤད་པ་ནི།་་་་་
སྐྱེས་བུ་གང་ཞིག་ཆགས་པ་མེད་པར་དགེ་བ་སྒྲུབ་འདོད་ཅིང་། མྱང་འདས་དང་དེའི་རྒྱུ་བསོད་ནམས་བསོག་པ་ལ་དགའ་བ་འདོད་ཆགས་ཀྱི་དྲི་མ་དང་བྲལ་བ་དེ་ནི་འཇིག་རྟེན་དུ་དགེ་ལེགས་སྐྱེད་པའི་གཞི་སངས་རྒྱས་ཉིད་དུ་མྱུར་བར་འགྱུར་བ་སྟེ། དེ་ཡང་འདི་ལྟར། སྔོན་ཀླུ་རྣམས་ཀྱི་གདེངས་ཀའི་ཟམ་པ་ཆུ་བོ་གངྒཱ་ལ་བཙུགས་ཏེ་བཅོམ་ལྡན་འདས་འཁོར་དང་བཅས་པ་བསྒྲལ་ནས་ལྗོངས་ཤིག་ཏུ་བཞུགས་པ་ན། བཅོམ་ལྡན་འདས་ཀྱིས་དགེ་སློང་རྣམས་ལ་བཀའ་སྩལ་པ། ས་འདིར་སྔོན་རིན་པོ་ཆེའི་མཆོད་སྡོང་སྲིད་དུ་འདོམ་སྟོང་། ངོས་སུ་འདོམ་དྲུག་ཅུ་ཡོད་པའི་རྨད་དུ་བྱུང་བ་ལ་མཛེས་པ་གཅིག་ཡོད་ལ་ཁྱེད་ཅག་རྣམས་བལྟ་བར་འདོད་དམ་ཞེས་ཕྱག་ས་ལ་རེག་པས། དེར་ཀླུ་རྣམས་ཀྱིས་རིན་པོ་ཆེའི་མཆོད་སྡོང་ངོ་མཚར་བ་ཞིག་བསྟན་པས། འཁོར་ཐམས་ཅད་ཡ་མཚན་པར་གྱུར་ནས་ཡུན་རིང་དུ་བལྟས་ཤིང་། དེ་དག་གི་སྔོན་བྱུང་ཞུས་པ་ན།
སྔོན་མང་པོས་བཀུར་བའི་རྒྱལ་པོས་ལྷའི་དབང་པོ་བརྒྱ་བྱིན་ལ་བསོད་ནམས་ཀྱི་ཞིང་ཡུལ་བསླངས་པས། བརྒྱ་བྱིན་གྱིས་བི་ཤྭ་ཀརྨ་བསྒྲུབ་ཏུ་བཅུག་ནས་མཆོད་སྡོང་ངོ་མཚར་བ་འདི་བྱིན་པས། དེར་སྐྱེ་བོ་ཐམས་ཅད་དེས་ཡིད་འཕྲོགས་ཏེ་བལྟ་བ་ལ་ཆགས་པས། ཞིང་ལས་སོགས་ཆག་སྟེ་རྒྱལ་པོའི་དཔྱ་ཁྲལ་རྣམས་ཆད་པ་ལ་བརྟེན་ནས་བང་མཛོད་རྣམས་ཟད་པས། རྒྱལ་པོ་འཁྲུགས་ནས་མཆོད་སྡོང་དེ་གངྒཱའི་ཆུ་ལ་འཕངས་པས་འདི་ལྟར་གྱུར་པ་ཡིན་ཞིང་། མ་འོངས་པའི་དུས་ཚེ་ལོ་སྟོང་ཕྲག་བརྒྱ་ཅུ་པའི་དུས་སུ་རྒྱལ་པོ་དུང་ཞེས་བྱ་བ་ཞིག་འབྱུང་ལ། དེའི་བྲམ་ཟེ་འདུན་ན་འདོན་གྱི་བུ་བྱམས་པ་ལས་སྐྱོང་དེས་མཆོད་སྡོང་དེ་གཏོར་ཞིང་། བྱམས་པས་དེ་དག་དུམ་བུར་བྱས་ནས་སློང་བའི་སྐྱེ་བོ་རྣམས་ལ་བྱིན་ནས་དབུལ་པོ་མེད་པར་བྱེད་དོ། ། སྦྱིན་པ་དེས་བྱམས་པ་ཡང་དག་པའི་སངས་རྒྱས་ཐོབ་ནས་ལྷ་རྣམས་ཀྱི་མཆོད་བྱར་འགྱུར་རོ། ། དེའི་མཐུས་རྒྱལ་པོ་དུང་བཙུན་མོ་བློན་པོ་དང་བཅས་པ་སྟོང་ཕྲག་བརྒྱད་ཅུ་ཡང་རབ་ཏུ་བྱུང་བར་འགྱུར་ཞིང་།
དེ་དག་གི་སྔོན་གྱི་དགེ་བའི་འཕེན་པ་སོགས་ཀྱང་བཀའ་སྩལ་ཏོ། ། དེ་དག་ལ་འདི་སྐད་ཅེས། ཚེ་ལོ་བརྒྱད་ཁྲི་པའི་དུས་ཀྱི་པ་བསྲུབ་པས། གང་དུ་སྙིང་པོའི་ཚུལ་དུ་ལེགས་པར་བསྐྲུན་པའི་འགྲོ་བ་སྤྱི་པ་ཡི་ལེགས་བྱས་ཀྱི་གཟུགས། ། ཉི་ཟླ་ལྟར་གསལ་བར་གྲགས་པའི་སྲིད་པ་དང་ཞི་བའི་རྣམ་འདྲེན་འཁོར་ལོ་བསྒྱུར་བའི་རྒྱལ་པོ་དུང་དང་། རྒྱལ་བ་བྱམས་པ་ཟུང་དེ་ཉིད་འཇིག་རྟེན་དུ། ། ལྷན་ཅིག་ཏུ་འབྱོན་པར་འགྱུར་རོ་ཞེས་པ་བྱམས་རྒྱ་མཚོ་བསྲུབས་ནས་ཉི་ཟླ་བྱུང་བའི་རིག་བྱེད་ཀྱི་གཏམ་དང་སྦྱར་པའི་ལུང་བསྟན་ཏོ། ། ཞེས་བྱ་བ་ནི་དོན་བསྡུས་ཀྱི་ཚིགས་སུ་བཅད་པའོ། ། རྒྱལ་བའི་རྟོགས་པ་བརྗོད་པ་དཔག་བསམ་གྱི་འཁྲི་ཤིང་གི་དོན་འགྲེལ་ལས་བྱམས་པ་ལུང་བསྟན་པའི་རྟོགས་པ་བརྗོད་པའི་ཡལ་འདབ་སྟེ་བཅུ་བདུན་པའི་རྣམ་པར་བཤད་པའོ།། ༈ །།སྤྱི་དོན་བཅོ་བརྒྱད་པ་ལ་ཡང་ཡལ་འདབ་ཀྱི་གཞུང་གིས་བསྟན་ཚུལ་དང་།
དེའི་དོན་བཤད་པ་གཉིས་ལས། དང་པོ་ཡལ་འདབ་ཀྱི་གཞུང་གིས་བསྟན་ཚུལ་ནི། སེམས་ནི་རབ་ཏུ་དྭངས་བའི་སྒོ་ནས་ཉེས་པའི་དྲི་མེད་པ་མཉེས་གཤེན་ལྟ་བུའི་བརྩེ་བས་རབ་འབར་བ་དེ་འདྲའི་སྒོ་ནས། ། ཤིན་ཏུ་ཆུང་བའི་སྦྱིན་པའི་མེ་ཏོག་ལས་བྱུང་བའི་འབྲས་བུའི་ཆ་ཤས་ནི། ། རི་དབང་གསེར་རི་རོ་ཧ་ཎ་དང་བདུད་རྩིའི་གཏེར་རྣམས་བྱིན་པའི། ། འབྲས་བུ་ཕུན་སུམ་ཚོགས་པ་ཉིད་དང་ཅིའི་ཕྱིར་ཉེར་མི་འགྲོ ། དེ་ཡང་བཅོམ་ལྡན་འདས་ཀྱིས་འདུལ་བ་ལུང་བཞི་ལས་འདི་ལྟར་གསུངས་ཏེ། སྔོན་ནི་ཀུན་མཁྱེན་དགོངས་པ་ཆེ། ། ཡིད་འོངས་མཉན་ཡོད་མཛེས་བྱེད་ཛེ་ཏའི་ཚལ། ། མགོན་མེད་ཟས་བྱིན་དག་གིས་ནི། །
ཀུན་དགའ་ར་བར་བཞུགས་པར་གྱུར་པ་སྟོན་པ། ། ཅེས་པ་ནས། གང་ཡང་ཤིན་ཏུ་མཆོག་ཏུ་གྱུར་པ་བླ་ན་མེད་པའི་བདེན་པ་མངོན་སུམ་རིག་པའི་ཡང་དག་རྫོགས་པའི་བྱང་ཆུབ་འདི་ནི། ། མི་བདག་ཅེས་རྒྱལ་པོ་གསལ་རྒྱལ་ལ་བོས་ནས་ཡང་དག་པ་མཉམ་བཞག་གི་ཡེ་ཤེས་ཤེས་རབ་དག་གིས་རྟོགས་བྱ་ཡིན་གྱིས་ངེས་པར་སྦྱིན་པའི་བསོད་ནམས་ཀྱིས་མི་ཐོབ། ། རྨོངས་པའི་མ་རིག་པ་མཚན་མོ་དང་བྲལ་ལ་སྒྲིབ་བྱེད་ཀྱི་སྤྲིན་སོང་ཞིང་དྭངས་པའི་ནམ་མཁའ་རབ་གསལ་དྲི་མ་མེད་པ་བདག་གིས་སྟེན་ལ། ། ཟོལ་མེད་ཀུན་དགའ་ས་གཞི་དེ་ནི་ཤེས་རབ་དང་ཡེ་ཤེས་སྲིད་པ་འཁོར་ལོའི་མུན་པ་གཅོད་བྱེད་ཉིན་མོའི་དཔལ་འབྱོར་ཡིན་དམ་པ་མཆོག་ཏུ་གྱུར་པ། ། ཞེས་པའི་བར་གྱིས་བསྟན་ལ། གཉིས་པ་དེའི་དོན་བཤད་པ་ནི། ཡུལ་མཆོག་ལ་སེམས་རབ་ཏུ་དང་བའི་སྦྱིན་པ་ནི་ཆུང་ཡང་འབྲས་བུ་བདུད་རྩིའི་གཏེར་ཆེན་པོ་བྱིན་པ་སོགས་དང་མཉམ་པར་འབྱུང་བ་སྟེ། དེ་ཡང་འདི་ལྟར།
སྔོན་བཅོམ་ལྡན་འདས་མཉན་ཡོད་མཛེས་བྱེད་ཀྱི་ཚལ་མགོན་མེད་ཟས་སྦྱིན་གྱི་ཀུན་དགའ་ར་བ་ན་བཞུགས་པའི་ཚེ། འཕགས་པ་འོད་སྲུང་ཆེན་པོ་རྗེས་སུ་བྱོན་པའི་ལམ་ན་མཛེའི་ནད་ཀྱིས་བཏབ་པའི་བུད་མེད་དབུལ་མོ་ཞིག་གིས་འོད་སྲུང་ཆེན་པོ་མཐོང་བས་ཤིན་ཏུ་དད་པས་བསམ་པ། བདག་གིས་སྔོན་ཡང་བསོད་ནམས་ཀྱི་ཡུལ་དམ་པ་མ་མཆོད་པས་གནས་སྐབས་འདི་ལྟ་བུའི་ལུས་སུ་གྱུར་པ་ཡིན་ན། དམ་པ་ལ་བསོད་སྙོམས་ཤིག་ཕུལ་ན་ཅི་མ་རུང་སྙམ་པའི་དད་པ་དེ་འོད་སྲུང་ཆེན་པོས་མཁྱེན་ནས་ལྷུང་བཟེད་བསྟན་པས། བསོད་སྙོམས་ཕུལ་བས་དེར་མཛུབ་མོ་རྣམས་ཀྱང་ཆད་བྲུལ་ལོ། ། དེ་ནས་བུད་མེད་དེ་ལུས་ཞིག་ནས་དགའ་ལྡན་གྱི་ལྷར་སྐྱེས་སོ། ། སྦྱིན་འབྲས་དེ་ལྟ་བུ་རྒྱལ་པོ་གསལ་རྒྱལ་གྱིས་ཐོས་ནས་སྦྱིན་གཏོང་ཆེན་པོ་ཉི་མ་མང་པོའི་བར་བྱས་ཤིང་། བཅོམ་ལྡན་འདས་ལ་བདག་ལ་བྱང་ཆུབ་ཏུ་ལུང་བསྟན་དུ་གསོལ། ཞེས་པ་ན། བཀའ་སྩལ་པ།
བདག་གིས་སྐྱེ་བ་མང་པོ་བརྒྱུད་ནས་སྦྱིན་པའི་ཕུང་པོ་ཇི་སྙེད་བཏང་ཡང་བྱང་ཆུབ་དམ་པ་ཐོབ་པར་མ་གྱུར་ཏོ། ། དེ་ནས་ཡང་ས་བདག་མེ་ལོང་བཞིན་ཞེས་པར་གྱུར་པའི་ཚེ། བྲམ་ཟེ་དབྱུག་པ་ཅན་ཞེས་པ་ཞིག་ཁྱིམ་བདག་ཞིག་གི་བ་གླང་གཡར་ཏེ་ཕྱིས་གཏོད་པར་ཕྱིན་པ་ན། བདག་པོས་ཁང་ཐོག་ནས་མཐོང་སོང་ནས་དེར་བརྡ་མ་སྦྱར་བར་ལོག་གོ ། དེ་ནས་བ་གླང་བོར་ཏེ་མ་བྱུང་བས། བདག་པོས་བརྩད་པ་ན། དབྱུག་པ་ཅན་གྱི་ཁྱོད་རང་གིས་མཐོང་ངོ་ཞེས་པས། ཁྱོད་ཀྱིས་བརྡ་མ་སྦྱར་རོ་ཞེས་རྩོད་པར་གྱུར་པས། གཉིས་ཀས་རྒྱལ་པོ་མེ་ལོང་བཞིན་ལ་ཤན་འབྱེད་དུ་འགྲོ་ཞེས་སོང་བའི་ལམ་དུ་སྐྱེས་བུ་ཅིག་གི་རྟ་བྲོས་པས་དེ་རྟེན་ཅིག་ཅེས་པས། དབྱུག་པ་ཅན་གྱིས་རྡོ་འཕངས་པས་རྟ་སྲོག་དང་བྲལ་ཏེ།
དེའི་བདག་པོས་ཀྱང་བདག་པོར་འདྲིའོ་ཞེས་འཆགས་སོ། ། དེ་ནས་ཤིང་མཁན་ཞིག་སྟེའུ་ཁར་བཟུང་སྟེ་ཆུ་བོ་ལ་བགྲོད་པ་ན། དབྱུག་པ་ཅན་གྱིས་ཆུ་བོའི་རྟིང་ཇི་ཙམ་ཞེས་དྲིས་པས། དེའི་ལན་སྨྲས་སྟེའུ་ཆུར་བྱིང་བས། ཤིང་མཁན་གྱིས་ཀྱང་ངའི་སྟེའུ་ག་རེ་ཞེས་འཆགས་སོ། ། དེ་ནས་འཇིགས་ཏེ་གཡང་ཞིག་ལ་མཆོངས་པས། ཐ་ག་པའི་མགོར་ལྷུང་བས་ཤི་སྟེ་དེའི་ཆུང་མས་ཀྱང་བརྩད་དོ། ། དེ་ནས་ཆང་འཚོང་མའི་སར་གོས་ཀྱི་ཐུམ་བུ་ཞིག་གི་ཁར་བསྡད་པས་དེའི་འོག་ན་བུ་ཡོད་པས་དེ་ཤི་སྟེ་དེའི་མས་ཀྱང་འཆང་ནས་ཐམས་ཅད་ཀྱིས་རྒྱལ་པོའི་སར་ཕྱིན་པ་ན། མེ་ལོང་བཞིན་གྱིས་རང་རང་ཐ་དད་ཀྱི་ཉེས་པ་དང་བསྟུན་པའི་ཁྲིམས་ཀྱི་ཤེས་པས་སོ་སོར་མགུ་ཞིང་དབྱུག་པ་ཅན་རྩོད་པ་ལས་བཀྲོལ་ལོ། ། དེ་ལྟ་བུའི་ཚེ་ལེགས་བྱས་ཀྱི་བསོད་ནམས་མང་དུ་ཐོབ་མོད།
བྱང་ཆུབ་དམ་པ་མ་ཐོབ་བོ། ། དེ་ནས་མང་དུ་བརྒྱུད་དེ་དྲི་མ་མེད་པའི་ཤེས་རབ་ཀྱིས་སྒྲིབ་པ་མ་ལུས་པ་བཅོམ་ནས་བྱང་ཆུབ་ཏུ་སེམས་བསྐྱེད་ཅིང་མཉམ་པར་བཞག་པས་བླ་ན་མེད་པའི་བྱང་ཆུབ་ནི་ཐོབ་བོ། ། ཞེས་གདམས་སོ། ། དེ་དག་ལ་འདི་སྐད་ཅེས། སྔོན་ང་ལས་ནུ་དང་རྒྱལ་པོ་ལྟ་སྡུག་སོགས་ཀྱི་སྐྱེས་རབས་མང་པོར་གཏན་པ་མེད་པའི་མཆོད་སྦྱིན་གྲངས་རང་དུ་སྟེ་མང་ཞིང་རྒྱ་ཆེ་བ། ། བསྒྲུབས་པས་བླ་ན་མེད་པའི་བྱང་ཆུབ་ཀྱི་ལམ་དེ་ནི་ཤིན་ཏུ་རྙེད་དཀའ་ཡང་། ། དྲི་མ་མེད་པ་བློ་ཡིས་ཏེ་རྣམ་པར་མི་རྟོག་པའི་ཡེ་ཤེས་ཀྱིས་མཆོག་གི་གོ་འཕང་བརྙེས་སོ་ཞེས་དེ་བཞིན་གཤེགས་པའི་གསུང་གི་གཟུགས། ། གསལ་བར་འཆད་པའི་མི་ལོང་བཞིན་གྱིས་ཡང་དག་པའི་སྐྱེས་རབ་ཀྱི་ལམ་འདི་རབ་ཏུ་གསལ་བར་མཛད་དོ། ། ཅེས་བྱ་བ་ནི་དོན་བསྡུས་ཀྱི་ཚིགས་སུ་བཅད་པའོ། ། རྒྱལ་བའི་རྟོགས་པ་བརྗོད་པ་དཔག་བསམ་གྱི་འཁྲི་ཤིང་གི་དོན་འགྲེལ་ལས་མེ་ལོང་བཞིན་གྱི་རྟོགས་པ་བརྗོད་པའི་ཡལ་འདབ་སྟེ་བཅོ་བརྒྱད་པའི་རྣམ་པར་བཤད་པའོ།།
༈ །།སྤྱི་དོན་བཅུ་དགུ་པ་ལ་ཡང་ཡལ་འདབ་ཀྱི་གཞུང་གིས་བསྟན་ཚུལ་དང་། དེའི་དོན་བཤད་པ་གཉིས་ལས། དང་པོ་ཡལ་འདབ་ཀྱི་གཞུང་གིས་བསྟན་ཚུལ་ནི། གང་ཡང་རྒྱུད་པ་ཡེ་ཤེས་བསྐྱེད་པའི་སློབ་དཔོན་ནི་དགེ་བ་བླ་ན་མེད་པའི་རྒྱུ་དང་། ། འཁོར་བའི་ཆུ་གཏེར་ལས་སྒྲོལ་བའི་ཟམ་པས་གང་ཞིག་གི་རྒྱུད་ལ་བསྒྲུབ་པའི་ཕན་བདེ། ། འདི་ནི་རང་གི་གཉེན་དང་མཛའ་ཤེས་དང་སྤུན་ཟླ་དང་། ། མ་དང་ཕ་དག་གིས་ཀྱང་བྱེད་པ་མིན་ལ་དེ་འདྲ་བའི་མཛད་པ་ཅན་དེ་ལ་འདུད་ཅེས་པའོ། ། དེ་ཡང་བཅོམ་ལྡན་འདས་ཀྱིས་མངོན་པར་འབྱུང་བའི་མདོར་འདི་སྐད་གསུངས་ཏེ། རྒྱལ་པོའི་ཁབ་ཀྱི་གྲོང་ཁྱེར་ནི། ། བྱ་ཀ་ལནྡྷ་ཀའི་གནས་ཞེས་པ། །
འོད་མའི་ཚལ་གྱི་གནས་ཀྱི་ཀུན་དགའ་ར་བར་སྔོན། ། སངས་རྒྱས་བཅོམ་ལྡན་བཞུགས་པར་གྱུར། ། ཞེས་པ་ནས། སྐྱེ་བ་གཞན་དུ་བཅོམ་ལྡན་འདས། ། འོད་སྲུང་གིས་ནི་རབ་ཏུ་བྱུང་བའོ། ། བདེན་པའི་གཏེར་དེ་སངས་རྒྱས་འོད་སྲུང་ངེས་པར་དགྱེས་པས་འདུལ་ལྡན་ཤ་རིའི་བུ་འདི་ནི་དགེ་བ་དག་གི་སླད། ། ཡང་དག་སེམས་རབ་ཏུ་དང་བ་རྒྱས་པས་རྩོད་པའི་དུས་སུ་ཤེས་རབ་ལྡན་པ་རྣམས་ཀྱི་མཆོག་ཏུ་གྱུར་པའི་སྒོ་ནས། ། ཤཱཀྱ་ཐུབ་པའི་སློབ་མར་འོས་པ་དག་ལ་མཆོག་ཏུ་བཞེད་པར་འགྱུར་བར་ལུང་ཡང་བསྟན་པའོ། ། མཽ་འགལ་བུ་འདིའང་རྫུ་འཕྲུལ་གྱི་མཆོག་འདི་རུ་འགྱུར་བར་གསུངས་ཅེས་ཡང་དག་རིག་པའི་རང་བཞིན་ལྡན་པའི་འཕགས་པ་རྣམས་སྨྲ་དེ་ཡང་། ། སྐྱེ་བ་སྔ་མ་དག་གཞན་དུ་དབུལ་པོ་ལས་བྱེད་ལ། །
དྲང་སྲོང་ཆེན་པོ་རྫོགས་པའི་སངས་རྒྱས་འགའ་ཞིག་བརྩེ་བ་ཡིས་དེ་ལ། ། ལྷུང་བཟེད་ཆོས་གོས་དག་ནི་བྱིན་པར་གྱུར་ནས། ། མཚུངས་མེད་རྫུ་འཕྲུལ་མཐུ་ཡང་རབ་ཏུ་བསྟན་པ་ན་དེ་དག་རང་ནས་སྨོན་ལམ་བཏབ་པ་ལས་གྱུར་པའོ། ། ཅེས་པའི་བར་གྱིས་བསྟན་ལ། གཉིས་པ་དེའི་དོན་བཤད་པ་ནི།་་་་་ སྐྱེས་བུ་སུ་ཞིག་རབ་ཏུ་བྱུང་བར་བྱེད་པའི་སློབ་དཔོན་དགེ་བའི་རྒྱུ་དང་། འཁོར་བ་ལས་སྒྲོལ་བའི་རྒྱུའི་གཙོ་བོ་ཡིན་པས་གཉེན་དང་མཛའ་ཤེས་དང་། སྤུན་ཟླ་དང་། ཕ་མ་རྣམས་ལས་ལྷག་པ་ཉེད་དུ་ཤེས་པར་བྱ་སྟེ། དེའི་རྒྱུ་མཚན་ཡང་འདི་ལྟར།
སྔོན་བཅོམ་ལྡན་འདས་རྒྱལ་པོའི་ཁབ་བྱ་ཀ་ལནྡྷཀའི་གནས་ན་བཞུགས་པའི་ཚེ་ཤཱ་རིའི་བུས་དགྲ་བཅོམ་པ་ཐོབ་སྟེ། རྣམ་པར་ཤེས་རབ་རྨད་དུ་བྱུང་བ་ན་དགེ་སློང་རྣམས་ངོ་མཚར་ཏེ། དེའི་སྔོན་གྱི་སྤྱོད་པའི་མཐའ་དྲིས་པས། རྒྱལ་བས་གསུངས་པ། སྔོན་བྲམ་ཟེ་མིང་སྲིང་གཉིས་ཡོད་པའི་མིང་པོས་རང་སངས་རྒྱས་ཐོབ་སྟེ། དེའི་ཆོས་གོས་འདྲུབ་པའི་ཚེམ་བུའི་ལས་བྱ་བའི་ཁབ་ཀྱི་རྩེ་མོ་རྣོ་བ་སོགས་ཀྱི་ཡོན་ཏན་མཐོང་བས། དེའི་སྲིང་མོས་ཁབ་ལྟ་བུའི་རྣོ་བས་ཤེས་རབ་དང་ལྡན་པར་གྱུར་ཅིག ཅེས་སྨོན་ལམ་བཏབ་ཅིང་མིང་པོ་རང་སངས་རྒྱས་མཆོད་པས། དེ་ཉིད་ཤཱ་རིའི་བུ་འདིར་གྱུར་ཏོ། ། ཞེས་བཀའ་སྩལ་པ་ན།
ཡང་དགེ་སློང་རྣམས་ཀྱིས། འོ་ན་ཤཱ་རིའི་བུ་མི་ལས་སྨད་པ་ཟློས་གར་མཁན་གྱི་རིགས་སུ་སྐྱེ་བའི་རྒྱུ་ཅི་ཡིན་དྲིས་པ་ན། རྒྱལ་བས་སྔོན་རྒྱལ་པོའི་བུ་བློན་པོ་ཆེན་པོ་ཞེས་པ་གཅིག་རབ་ཏུ་བྱུང་བར་འདོད་པ་ན། དེའི་ཕས་ཕུན་སུམ་ཚོགས་པ་དང་ལྡན་ཞིང་གཞོན་ནུ་ཉིད་ནས་རབ་ཏུ་བྱུང་བར་མི་འོས་སོ་ཞེས་བཟློགས་སོ། ། དེ་ནས་ནམ་ཞིག་རྒྱལ་བུ་དེས་གླང་པོ་ལ་བཞོན་ནས་འགྲོ་བའི་ལམ་དུ་རྒན་པོ་དབུལ་མོ་ཞིག་མཐོང་བར་གྱུར་ནས་དེ་ལ་བརྩེ་བས་སྨྲས་པ། ཀྱེ་ནོར་མེད་ཅིང་ལང་ཚོ་ཡོལ་བ་གཉེན་གྱི་འཆིང་བ་དང་བྲལ་བ་འདི་ལྟ་བུ་རབ་ཏུ་བྱུང་བར་འོས་སོ་ཞེས་པ་ན། དེས་སྨྲས་པ། བདག་ལ་ལྷུང་བཟེད་སོགས་ཉེར་མཁོ་མེད་དོ། ། ཞེས་པས། ཉེར་མཁོ་ཐམས་ཅད་རྒྱལ་པོས་བྱིན་ཏེ་རབ་ཏུ་བྱུང་བས་རིང་པོར་མ་ཐོགས་པར་རང་སངས་རྒྱས་སུ་གྱུར་ནས།
རྒྱལ་པོ་ལ་ཕྱོགས་དེར་རྫུ་འཕྲུལ་བསྟན་པས། རྒྱལ་པོས་བསམ་པ། ཀྱེ་མ་རིགས་དང་ལོངས་སྤྱོད་ཆེ་བ་འདི་དག་རབ་ཏུ་བྱུང་བའི་གེགས་སུ་འགྱུར་བས་ན། བདག་མ་འོངས་པ་ནི་རིགས་དམའ་བའི་རིགས་སུ་གྱུར་ཅིག ཅེས་སྨོན་ལམ་བཏབ་པས་རྒྱལ་པོའི་བུ་དེ་ཉིད་ཤཱ་རིའི་བུ་འདིར་གྱུར་ཏོ། ། དེ་དག་ལ་འདི་སྐད་ཅེས། རྒན་གཞུག་གིས་དགྲ་བཅོམ་པ་ཐོབ་སྟེ་རྫུ་འཕྲུལ་བསྟན་པའི་ཆོས་དཀར་སྣང་བ་འགོག་མེད་པ་ཙུ་ཏའི་ཤིང་སྟེ་ཨསྨྲའི་ཤིང་མཛེས་པ། ། ཡང་དག་པར་ལྟ་བ་ལ་ཡིད་རབ་ཏུ་དང་བའི་མངོན་འདོད་ཀྱི་ཕྱག་རྒྱས་ཙུ་ཏའི་ཡལ་འདབ་ལྟར་བཅིངས་པས། ། རྒྱལ་བུ་བློ་གྲོས་སོགས་སྔོན་སྐྱེའི་ཕྲེང་བར་རབ་ཏུ་བྱུང་བའི་སྨོན་ལམ་དར་ལ་བབས་པའི་མཐུ་ཡིས། ། འདིར་ཡང་བཞོན་ནུ་ཉིད་ནས་རབ་ཏུ་བྱུང་བའི་དཔལ་ལ་འཁྱུད་ཅིང་སྤྱད་པའི་སྐལ་བ་ཐོབ་པ་ཤཱ་རིའི་བུ། །
ཞེས་བྱ་བ་ནི་དོན་བསྡུས་ཀྱི་ཚིགས་སུ་བཅད་པའོ། ། རྒྱལ་བའི་རྟོགས་པ་བརྗོད་པ་དཔག་བསམ་གྱི་འཁྲི་ཤིང་གི་དོན་འགྲེལ་ལས་ཤཱ་རིའི་བུ་རབ་ཏུ་བྱུང་བའི་རྟོགས་པའི་ཡལ་འདབ་སྟེ་བཅུ་དགུ་པའི་རྣམ་པར་བཤད་པའོ།། ༈ །།སྤྱི་དོན་ཉི་ཤུ་པ་ལ་ཡང་ཡལ་འདབ་ཀྱི་གཞུང་གིས་བསྟན་ཚུལ་དང་། དེའི་དོན་བཤད་པ་གཉིས་ལས། དང་པོ་ཡལ་འདབ་ཀྱི་གཞུང་གིས་བསྟན་ཚུལ་ནི། གང་ཡང་མཆོག་ཏུ་མི་བཟོད་པའི་མཐུ་ལྡན་གང་ཡིན་པ། ། དེ་ནི་བསོད་ནམས་ཕུལ་དུ་བྱུང་པ་མངོན་པར་དར་བའི་མཆོག་ཡིན་ལ། ། མངོན་སུམ་གྱིས་ཀྱང་མཚོན་ཞིང་རྟོགས་ནུས་པ་དང་དགེ་བའི་ཕྱོགས་ཀྱི་དཔང་པོ་མཆོག་དང་། ། སྐྱེ་བ་གཞན་ལ་དགེ་བ་གོམས་པའི་མཚན་ཉིད་དམ་སྒྲུབ་བྱེད་ཉིད་དུ་ཉེ་བར་གྱུར་པ་ཡིན་ནོ། ། སྔོན་ཚེ་བཅོམ་ལྡན་འདས་མཉན་ཡོད་རྒྱལ་བྱེད་ཚལ་མཆོག་ཏུ། །
དགའ་བ་ཁྱིམ་བདག་མགོན་མེད་ཟས་སྦྱིན་གྱི། ། ཀུན་དགའ་ར་བར་བཅོམ་ལྡན་འདས། ། དེ་བཞིན་གཤེགས་པར་བཞུགས་པར་གྱུར། ། ཅེས་པ་ནས། ལེགས་བྱས་གྲོགས་ལྡན་སྙིང་སྟོབས་སྤྲོ་བ་དག་ལ་དང་ལྡན་ཞིང་ཁྱིམ་སྤངས་ནས་དམ་པའི་གྲོགས་ཀྱི་དགའ་བ་དང་། ། འཁོར་བ་མི་ཟད་པའི་གནས་ལས་སྒྲོལ་བའི་བརྩོན་འགྲུས་ཀྱི་ཟམ་སྟེགས་དག་དང་ལྡན་ཞིང་ཕོངས་པ་སྐྱོབ་པའི་བརྩེ་བ་དང་འགྲོགས་པ། ། མཇུག་ཏུ་ཡང་ནི་ཞི་བ་མྱ་ངན་ལས་འདས་པའི་རྨི་ལམ་ཡོངས་སུ་འདྲིས་པར་གྱུར་ཅིང་རབ་ཏུ་དང་བའི་རང་བཞིན་ཅན་གྱི་བློ་དང་ལྡན་པས། ། བསོད་ནམས་རྒྱ་ཆེན་ཐོབ་པའི་ཡོངས་སུ་ལྡན་ཞིང་བསྔོ་བ་འདི་ནི་འབྲས་བུ་རྒྱ་ཆེན་རྒྱས་པར་གནས་པ་ཡིན། ། ཞེས་པའི་བར་གྱིས་བསྟན་ལ། གཉིས་པ་དེའི་དོན་བཤད་པ་ནི།
སྐྱེས་བུ་གང་ཞིག་གཞན་སྡུག་བསྔལ་དྲག་པོས་གདུང་བ་མི་བཟོད་པའི་བློ་ཅན་དེ་ནི་བསོད་ནམས་ཕུལ་དུ་བྱུང་བ་དང་ལྡན་ཞིང་། སྔོན་ཡང་དགེ་བ་ལ་གོམས་པ་ཅན་ཏེ། དེ་ཡང་འདི་ལྟར། སྔོན་རྒྱལ་བྱེད་ཚལ་ན་བཅོམ་ལྡན་འདས་བཞུགས་པའི་དུས་སུ་ཁྱིམ་བདག་སྟོབས་ཀྱི་སྡེ་ཞེས་པའི་ཆུང་མ་ལ་བུ་ཞིག་བཙས་པ་ན། པགས་པ་གསེར་གྱི་མདོག་ཅན་རྣ་རྒྱན་རིན་པོ་ཆེ་བྱེ་བ་རི་བའི་རིན་པོ་ཆེ་ལྷན་ཅིག་ཏུ་བྱུང་བ་དང་། རྒྱུ་སྐར་གྲོ་ཞུན་ལ་སྐྱེས་པས་དེའི་མིང་གྲོ་ཞུན་བྱེ་བ་རྣ་ཞེས་བཏགས་སོ། ། དེ་ཆེར་སྐྱེས་ནས་རྒྱ་མཚོ་ལ་ནོར་བུ་ལེན་པར་སོང་ནས་རྒྱ་མཚོ་བསྒྲལ་ཏེ་རིང་པོར་སོང་བས་ཚོང་པ་ཐམས་ཅད་ངལ་ཏེ་རེ་ཞིག་ནས། དེ་ནས་ཚོང་པ་རྣམས་ཕྱིན་པ་ན་གྲོ་ཞུན་བྱེ་བ་རྣ་གཉིད་དུ་སོང་བས་མ་ཚོར་བར་ཟླ་བོ་རྣམས་དང་བྲལ་ལོ། ། དེ་ནས་བྱེ་བ་རྣ་སྐོམ་པས་གདུང་ཞིང་ཡུན་རིང་དུ་ཆུ་འཚོལ་བའི་ཕྱིར་ཉུལ་བ་ན། ལྕགས་ཀྱི་ཁང་པ་གནོད་སྦྱིན་འཇིགས་སུ་རུང་བའི་སྒོ་བསྲུང་དང་བཅས་པ་ཞིག་མཐོང་བས།
དེར་ཕྱིན་དུས་ཡི་དྭགས་རྣམས་འདུག་སྟེ། བདག་རྣམས་ལ་ཆུ་བླངས་ཟེར་བས་དེའི་སྡུག་བསྔལ་འཕོས་པ་བཞིན་གྱུར་ཏོ། ། དེ་ནས་ཐོན་པ་ན་དེ་ལྟ་བུའི་ཚུལ་ལན་གཉིས་སུ་མཐོང་ངོ་། ། དེ་ནས་སོང་བ་ན་མཚན་མོ་སྐྱེས་བུ་མཛེས་པ་ཞིག་ལ། རིན་པོ་ཆེའི་ཁང་པར་གཞོན་ནུ་མོ་རྣམས་ཀྱིས་མཆོད་པར་བྱེད་ཅིང་། ནམ་ལངས་པ་ན་སྐྱེས་བུ་དེ་རིང་པའི་གཟུགས་ཅན་ལྷ་མོ་མཆོད་པ་དང་བཅས་པ་ཡང་མི་སྣང་བར། གཅན་གཟན་མ་རུང་བ་རྣམས་ཀྱིས་གཙེས་པར་བྱེད། ཡང་མཚན་མོ་སྔར་བཞིན་འདུག་པས་ངོ་མཚར་ཏེ་གྲོ་བཞིན་བྱེ་བ་རྣས་རྒྱུ་མཚན་དྲིས་པ་ན། སྔོན་བདག་ཤ་ལ་སྲེད་པས་སྲོག་གཅོད་པ་ན་འཕགས་པ་ཀྲ་ཏྱ་ཡ་ན་ལ། ཉིན་མོ་སྲོག་གཅོད་སྤོང་མ་ཐུབ་པས།
མཚན་མོ་སྲོག་གཅོད་སྤོང་བ་བླངས་པས་ཚུལ་འདི་ལྟར་གྱུར་པ་ཡིན་པས་ཁྱེད་ཀྱིས་བདག་གི་ཉེ་བ་རྣམས་ལ་རང་གི་ཁང་པའི་ཟུར་ན་གསེར་གྱི་གཏེར་ཡོད་པ་འཐོན་ལ་འཕགས་པ་ཀ་ཏྱ་ཡ་ན་མཆོད་ལ་རྟག་ཏུ་སྲོག་གཅོད་པ་སྤོངས་ཞེས་པའི་འཕྲིན་བསྐྱུར་ཏོ། ། ཡང་དེ་ནས་སོང་བ་ན་སྔར་ལྟ་བུའི་བདེ་བ་དང་། སྡུག་བསྔལ་ཉིན་མཚན་གོ་ལོགས་པའི་ཚུལ་མཐོང་བས་དེའི་རྒྱུ་དྲིས་དུས། བདག་སྔར་བྱི་བོར་གྱུར་ཏེ་འདོད་ལོག་མཚན་མོ་སྤོང་མ་ནུས་པས། ཉིན་མོ་སྤོང་བ་ཀ་ཏྱ་ཡ་ན་ལ་དམ་བཅས་པས་འདི་ལྟར་གྱུར་པ་ཡིན་ཞེས་འཕྲིན་ཡང་སྔར་བཞིན་བསྐུར་ཏོ། ། ཡང་སོང་བ་ན་གཞལ་ཡས་ཁང་ཞིག་གི་ནང་ན་ཁྲི་རྐང་པ་བཞི་ལ་ཡི་དྭགས་རེ་བཏགས་ཤིང་། སྟེང་ན་ལྷ་མོ་མཛེས་མ་ཞིག་དང་བཅས་པ་མཐོང་ངོ་། དེར་ཡི་དྭགས་རྣམས་ལ་ཟས་རེ་བྱིན་པས་གྲ་ཕུབ་དང་ལྕགས་ཀྱི་ཐོ་ལུམ་དང་། རང་གི་ཤ་དང་རྣག་ཁྲག་ཏུ་གྱུར་ཅིང་སྡུག་བསྔལ་བ་མཐོང་བས། དེའི་རྒྱུ་དྲིས་པས།
ལྷ་མོ་དེས་སྨྲས་པ། སྔོན་བདག་བྲམ་ཟེར་གྱུར་པའི་ཚེ་ཀ་ཏྱ་ཡ་ན་ལ་བསོད་སྙོམས་ཕུལ་བས། བདག་གི་ཁྱིམ་ཐབ་དང་། བུ་དང་། མནའ་མ་དང་། འབངས་མོ་རྣམས་སེར་སྣའི་དབང་གིས་མཆོད་ཡུལ་དེ་དག་གྲ་ཕུབ་བཟའ་བར་གྱུར་ཅིག་སོགས་རེ་རེས་སྨྲས་པས། རྒྱུ་མཐུན་པར་གནས་སྐབས་འདིར་གྱུར་ཏོ། ། ཁྱེད་ཀྱིས་བདག་གི་བུ་མོ་ལ་རང་གི་ཁྱིམ་ན་གཏེར་བཞི་ཡོད་པས། ཀ་ཏྱ་ན་ལ་མཆོད་ཅིང་བདག་རྣམས་ཀྱི་མིང་སྨོས་ལ་སྔོས་ཤིག ཅེས་འཕྲིན་བསྐུར།
དེ་ནས་བྱེ་བ་རྣས་རང་ཡུལ་ཡིད་ལ་བསམ་ཞིང་ཅུང་ཟད་མནལ་བས་རང་ཡུལ་དུ་སླེབས་ཤིང་། འཕྲིན་རྣམས་བྱས་ཤིང་རང་གི་ཕ་མ་བུ་དང་བྲལ་བའི་མྱ་ངན་གྱི་མིག་ལོང་བ་རྣམས་མིག་ཐོབ། དེ་ནས་བཅོམ་ལྡན་འདས་ལ་རབ་ཏུ་བྱུང་ནས་དགྲ་བཅོམ་པ་ཐོབ་པ་སོགས་ཀྱི་རྒྱུ་མཚན་སྔོན་སངས་རྒྱས་འོད་སྲུང་གི་མཆོད་རྟེན་ལ་གསེར་བྱེ་བ་རི་བའི་རིན་པོ་ཆེ་ཕུལ་བས་ད་ལྟ་འདི་ལྟར་གྱུར་པ་ཡིན་ཞེས་སོགས་རྒྱལ་བས་བཀའ་སྩལ་ཏོ། ། དེ་དག་ལ་འདི་སྐད་ཅེས། མཆོག་དམན་ཏེ་འཇིག་རྟེན་གྱི་དབུལ་བ་སེལ་བ་ཙམ་གྱི་དེ་ཀུན་དོན་དུ་གཉེར་བར་ཕྱིན་པའི་ཚོང་པ་རྣམས་དང་བྲལ་ཏེ་ལམ་མིན་པའི་སྤྱོད་གཞན་དུ། ། མྱ་ངམ་གྱི་ཐང་ལ་འཕྱན་པས་ཉི་ཚེའི་དམྱལ་བ་མཐོང་ནས་ཏེ་ཉིད་ཤིན་ཏུ་ཡིད་འབྱུང་བས་འཕགས་པ་ཀ་ཏྱ་ཡ་ལ་རབ་ཏུ་བྱུང་སྟེ་ཐར་པའི་སྡེའི། ། ལམ་ཆེན་དང་པོ་བཞིན་དུ་བསྟན་པ་ལ་ཞུགས་ཤིང་བསྒྲུབས་པ་དང་བསིལ་བ་སྟེ་དགྲ་བཅོམ་པའི་འབྲས་བུ་མཆོག་གི་ནོར་བུ་ཡི། ། རིན་ཆེན་མངོན་པར་ཐོབ་པའི་གྲོ་བཞིན་བྱེ་བ་རྣ་བར་གྲགས་སོ། ། ཞེས་བྱ་བ་ནི་དོན་བསྡུས་ཀྱི་ཚིགས་སུ་བཅད་པའོ། ། རྒྱལ་བའི་རྟོགས་པ་བརྗོད་པ་དཔག་བསམ་གྱི་འཁྲི་ཤིང་གི་དོན་འགྲེལ་ལས་བྱེ་བ་རྣའི་རྟོགས་པ་བརྗོད་པའི་ཡལ་འདབ་སྟེ་ཉི་ཤུ་པའི་རྣམ་པར་བཤད་པའོ།།
༈ །།སྤྱི་དོན་ཉེར་གཅིག་པ་ལ་ཡང་ཡལ་འདབ་ཀྱི་གཞུང་གིས་བསྟན་ཚུལ་དང་། དེའི་དོན་བཤད་པ་གཉིས་ལས། དང་པོ་ཡལ་འདབ་ཀྱི་གཞུང་གིས་བསྟན་ཚུལ་ནི། ལྕེ་གཉིས་པའི་དུག་སྦྲུལ་དང་འགྲོགས་པ་ལ་སྲོག་འཚོ་བ་ཇི་ལྟར་ཡོད་དེ་མེད་ལ། ། གཙོ་བོའམ་དཔོན་པོ་མང་པོ་རྟེན་པ་དག་ལ་བདེ་བ་ཇི་ལྟར་ཡོད་དེ་མེད་ཅིང་། ། ལས་ངན་པ་རྣམས་ཀྱིས་བཅིངས་པ་དེ་ལ་རང་སྟོབས་ཀྱིས་གྲོལ་བ་ཇི་ལྟར་ཡོད་དེ་མེད་ན། ། ཤེས་རབ་མཆོག་དང་ལྡན་པ་ལ་གཞན་གྱིས་གནད་པ་ཇི་ལྟར་ཡོད་དེ་མེད། ། ཡུལ་ལུས་འཕགས་ཀྱི་ནི་གྲོང་ཁྱེར་མི་ཐི་ལར། ། མི་བདག་རྒྱལ་པོ་ཆུ་ཡི་སེམས་པའི་མིང་འཕགས་སྐྱེས་པོ་ཞེས་པ་བྱུང་ལ། ། གང་གི་དཔུང་པ་ལག་འགྲོ་ཀླུ་ཡི་རྒྱལ་པོ་ཡི། །
ས་ཡི་ཁུར་གྱི་ངལ་གསོར་གྱུར་ཏེ་ས་ཐམས་ཅད་ཀྱི་དབང་ཕྱུག་ཏུ་གྱུར་པས་སོ། ། ཞེས་པ་ནས། བསོད་ནམས་ཀྱི་མེ་ཏོག་རྣམ་སྨིན་འབྲས་བུའི་ལོངས་སྤྱོད་རྒྱ་ཆེན་ལྡན་པ། ། དེ་ཉིད་མཛེས་པའི་མཆོག་གི་ལུས་ལྡན་ཨ་མྲ་སྐྱོང་མ་དེའི་སྔོན་བྱུང་། ། དེ་སྐད་རྒྱ་ཆེའི་སྤྱོད་ཚུལ་དེ་དག་ཐོས་གྱུར་ནས། ། དགེ་སློང་གི་ཚོགས་དེ་དག་འདུན་སར་ཡ་མཚན་སྐྱེ་བར་གྱུར། ། ཅེས་པའི་བར་གྱིས་བསྟན་ལ། གཉིས་པ་དེའི་དོན་བཤད་པ་ནི། དུག་སྦྲུལ་དང་འགྲོགས་པའི་མིའི་སྲོག་ཡུན་རིང་མི་འཚོ་བ་དང་། དཔོན་མང་པོ་བརྟེན་པའི་མི་ལ་གནས་སྐབས་ཀྱི་བདེ་བ་མི་འབྱུང་ཞིང་།
ལས་ངན་ཅན་གྱི་མི་འཁོར་བ་ལས་རང་སྟོབས་ཀྱིས་མི་གྲོལ་བ་ལྟར། ཤེས་རབ་དང་ལྡན་པའི་མི་ལ་གཞན་གྱིས་གནོད་པར་མི་ནུས་པ་སྟེ། དེ་ཡང་འདི་ལྟར། སྔོན་གྲོང་ཁྱེར་མི་ཐི་ལར་ས་བདག་འཕགས་སྐྱེས་པོ་ཞེས་པ་ལ་བློན་པོ་དུམ་བུ་ཞེས་པ་ཡོན་ཏན་དྲུག་དང་ལྡན་པ་གཅིག་ཡོད་པ་ལས་དེ་དག་བློན་པོ་གཞན་རྣམས་ཀྱིས་མ་བཟོད་པར་རྒྱལ་པོ་ལ་ཕྲ་མ་བཅུག་པས། རྒྱལ་པོ་ཁྲོས་པ་ན། བློན་པོ་དུམ་བུ་བུ་གཉིས་དང་བཅས་ཏེ་ཡངས་པ་ཅན་དུ་ཕྱིན་ནས་ཚོགས་ཀྱི་གཙོ་བོ་བྱས་སོ། ། དེ་ནས་དུམ་བུ་ལྔ་པར་གྱུར་པའི་ཚེ། བུ་གཞོན་པ་དེའི་གནས་སུ་བཞག་ཅིང་། དེ་ལ་བུ་མོ་རྩི་ལ་དང་ཉེ་བའི་རྩི་ལ་གཉིས་ཀྱང་སྐྱེས་སོ། ། དེ་ནས་རྒན་པ་མ་རངས་པར་རྒྱལ་པོ་གཟུགས་ཅན་སྙིང་པོའི་སར་ཕྱིན་པ་ན།
རྒྱལ་པོ་རང་གི་བཙུན་མོ་དང་བྲལ་བའི་མྱ་ངན་བྱེད་པས། དེ་ལ་རང་གི་ནུ་བོའི་བུ་མོ་ཉེ་བའི་རྩི་ལའི་བསྔགས་པ་བརྗོད་པས། རྒྱལ་པོ་མགུ་སྟེ། བཙུན་མོར་ལེན་པར་བརྩམས་ནས། བློན་པོའི་བུ་བུ་མོ་བརྐུ་བར་ཡངས་པ་ཅན་དུ་བཏང་པས་ཉེ་བའི་རྩི་ལ་མ་ཐོབ་པར་རྩི་ལ་ཤིང་རྟ་ལ་བསྐྱོན་ནས་བྲོས་སོ། ། དེ་དག་ཡངས་པ་ཅན་པ་རྣམས་ཀྱིས་ཚོར་ཏེ་བདས་པ་ན། བློན་པོའི་བུས་མདའ་བསྣུན་ཅིང་གཟུགས་ཅན་སྙིང་པོའི་གན་དུ་ཕྱིན་ཏོ། ། དེ་ནས་རིང་ཞིག་ནས་ཡངས་པ་ཅན་གྱི་ལི་ཙ་བྱི་ཆེན་པོ་ཞེས་པའི་ལྡུམ་རར་ཤིང་ཨ་སྨྲའི་སྡོང་པོ་ལས་བུ་མོ་མཛེས་མ་མཚན་ཉིད་དང་ལྡན་པ་ཅིག་སྐྱེས་ཤིང་། མིང་ཡང་ཨ་མྲ་སྐྱོང་མར་བཏགས་སོ། ། དེའི་མཚན་ཉིད་རྒྱལ་པོ་གཟུགས་ཅན་སྙིང་པོས་ཐོས་པས།
རྒྱལ་པོ་ཆགས་ཏེ་དེའི་གན་དུ་གསང་ནས་ཕྱིན་ཏེ་ལྷན་ཅིག་ཏུ་ཞག་བདུན་དུ་གནས་ཤིང་། དེ་ལ་ཡང་བུ་བཙས་ཏེ་ཡིད་ཆེས་པའི་སོར་གདུབ་བསྐུར་ནས་རྒྱལ་པོའི་སར་བཏང་ཞིང་། རང་ཉིད་བཙུན་མོར་བྱས་སོ། ། དེ་དག་གི་རྒྱུ་སྔོན་རྒྱལ་པོའི་ཁབ་ཀྱི་སྐྱིད་ཚལ་སྲུང་བའི་བུད་མེད་ཅིག་གིས་རང་སངས་རྒྱས་གཅིག་མཆོད་ནས། བདག་མངལ་ནས་མ་སྐྱེས་པར་རྒྱལ་པོའི་བཙུན་མོ་བྱེད་པར་གྱུར་ཅིག་ཅེས་སྨོན་ལམ་བཏབ་པས་ད་ལྟ་ཨ་མྲ་སྐྱོང་བ་འདིར་གྱུར་ཏོ། ། ཞེས་རྒྱལ་བས་བཀའ་སྩལ་པ་ན་དགེ་སློང་རྣམས་ངོ་མཚར་བར་གྱུར་ཏོ། ། དེ་དག་ལ་འདི་སྐད་ཅེས། ཨ་མྲིའི་ནགས་ཀླུང་མཛེས་པའི་ཆུ་ཤིང་གི་སྡོང་པོ་ལས། ། ཡིད་སྐྱེས་ཏེ་འདོད་ལྷའི་འདོད་ཆགས་ཀྱི་རྩེ་དགས་རབ་ཏུ་བསྐྲུན་པ་ལྟར་རྫུས་སྐྱེས་སུ་བྱུང་བའི་བུ་མོ་ཨ་མྲ་སྐྱོང་མ་ཞེས་པ་ཆུ་ཤིང་གི་རིགས་ལས་བྱུང་བའི་སྙིང་པོ་ཡིས། ། དམན་པ་ཡིན་ཀྱང་དེའི་ལྟོ་ནས་རྒྱལ་པོ་གཟུགས་ཅན་སྙིང་པོའི་རིགས་བུ་སྐྱེས་པའི། །
སྙིང་པོས་ལྗི་བ་ལྟར་གྱུར་པའི་ཨ་མྲ་སྐྱོང་མ་བསྔགས་སོ། ། ཞེས་བྱ་བ་ནི་དོན་བསྡུས་ཀྱི་ཚིགས་སུ་བཅད་པའོ། ། རྒྱལ་བའི་རྟོགས་པ་བརྗོད་པ་དཔག་བསམ་འཁྲི་ཤིང་གི་དོན་འགྲེལ་ལས་ཨ་མྲ་སྐྱོང་མའི་རྟོགས་པ་བརྗོད་པའི་ཡལ་འདབ་སྟེ་ཉི་ཤུ་རྩ་གཅིག་པའི་རྣམ་པར་བཤད་པའོ།། ༈ །།སྤྱི་དོན་ཉེར་གཉིས་པ་ལ་ཡང་ཡལ་འདབ་ཀྱི་གཞུང་གིས་བསྟན་ཚུལ་དང་། དེའི་དོན་བཤད་པ་གཉིས་ལས། དང་པོ་ཡལ་འདབ་ཀྱི་གཞུང་གིས་བསྟན་ཚུལ་ནི། མི་རྣམས་ཀྱང་ནོར་ནི་དངུལ་ཆུའི་ཐིགས་པ་ཁུ་ཚུར་དག་གིས་ངེས་པར་བསྡམས་པའི་རྣམ་པར་མཐོང་སྟེ་ཇི་ལྟར་བསྡམས་ཀྱང་མི་ཐུབ་པས་ངེས་པར་འཐོར་བའི་རང་བཞིན་ཡིན་པ་དེས་ན། ། དབུལ་བ་དང་མགོན་མེད་རྣམས་ལ་སྦྱིན་པ་སྟེར་ཞིང་རང་ལ་ཉེ་བར་མཁོ་བའི་དུས་ན་ཆོས་བཞིན་ལོངས་སྤྱོད་བར་གྱུར་པ་རབ་ཏུ་རྒྱས་པའི་དཔལ་དུ་གྱུར་ལ། ། བསོད་ནམས་ཀྱི་དགའ་ཚལ་གཙུག་ལག་ཁང་དང་མཆོད་རྟེན་དང་བཅོམ་ལྡན་འདས་ཀྱི་སྐུ་གཟུགས་བཞེངས་པ་དང་རབ་གནས་ལ་སོགས་དགེ་བ་སྒྲུབ་པའི་སྤྱོད་པ་རྣམས་ཀྱིས་མཛེས། ། ནོར་ལྡན་འདི་ནི་སྙན་པའི་གྲགས་པས་ལྷན་ཅིག་དགེ་བ་མི་ཟད་པའི་གནས་སུ་སྐྱེས་བུ་གང་ཞིག་དམ་པའི་གྲགས་པ་གང་གིས་རྣམ་པར་མཛེས་སྟེ་བཅོམ་ལྡན་འདས་ཀྱིས་འདུལ་བ་ལུང་གཞི་ལས་འདི་ལྟར་གསུངས་སྟེ། །
འབྱོར་པའི་དཔལ་ལྡན་པའི་གྲོང་ཁྱེར་མཉན་དུ་ཡོད་པ་ཞེས་པ་ནི། ། གཏོང་བ་དང་དུལ་བའི་མཛེས་པའི་ཁྱིམ་བདག་སྦྱིན་པ་ཞེས་པ་བྱུང་བར་གྱུར་ཏེ་ཁྱིམ་བདག དེ་ཡི་བུ་ནི་རབ་སྦྱིན་བྱུང་སྟེ་དེ་ཡང་དག་ཅེས་པ། ། བསོད་ནམས་ཕུན་སུམ་ཚོགས་པའི་འབྱུང་གནས་སུ་གྱུར། ། ཅེས་པ་ནས། དེ་ལྟར་དགེ་སློང་དེ་དག་རྣམས་ཀྱི་བདུད་རྩིའི་སྙིང་པོ་སྨིན་པ་བཞིན་དུ་ཚིམ་པར་བྱེད་པ། ། སྟོན་པའི་གསུང་གི་དགེ་བའི་འབྲས་བུ་མངོན་པར་བརྗོད་པ་འདི་ཐོས་ནས། ། བྱེད་པ་བརྩོན་འགྲུས་རབ་ཏུ་གནས་པ་ཉིད་ཀྱིས་བསྒྲུབས་བསོད་ནམས་རྒྱས་པ་ཡི། ། རྣམ་སྨིན་གྱི་མེ་ཏོག་ལྷག་པར་གནས་པས་སེམས་སྤྲོ་ཞིང་མཆོག་ཏུ་དགའ་བར་གྱུར། ། ཅེས་པའི་བར་གྱིས་བསྟན་ལ།
གཉིས་པ་དེའི་དོན་བཤད་པ་ནི། མི་དག་གི་ནོར་མི་དངུལ་ཆུ་ཁུ་ཚུར་གྱིས་བསྡམས་པ་ལྟར་འཐོར་བའི་རང་བཞིན་ལས་མ་འདས་པས་ན། དབུལ་པོ་ལ་སྟེར་བ་དང་། རང་གིས་ཆོས་དང་མཐུན་པར་ལོངས་སྤྱོད་པའམ། གཙུག་ལག་ཁང་དང་། མཆོད་རྟེན་དང་། སྐུ་གཟུགས་བཞེངས་ཏེ་རབ་གནས་སོགས་ཀྱི་རྒྱུར་རིགས་ཏེ། དེ་ལྟ་བུའི་ནོར་ལྡན་ནི་སྙན་གྲགས་དང་བཅས་ཏེ་དགེ་བ་མི་ཟད་པའི་གནས་སུ་འགྱུར་བས་སོ། ། དེ་ཡང་འདི་ལྟར། སྔོན་མཉན་ཡོད་ན་ཁྱིམ་བདག་སྦྱིན་པ་ཞེས་པ་ལ་བུ་ཆུང་ངུ་ནས་སྦྱིན་པ་ལ་དགའ་ཞིང་།
ཁྱད་པར་མགོན་མེད་པ་ལ་བརྩེ་བས་ཟས་རྟག་ཏུ་བྱིན་པས་མགོན་མེད་ཟས་སྦྱིན་ཞེས་གྲགས་སོ། ། དེ་ནས་དེའི་ཁྱིམ་ཐབས་སུ་ཁྱིམ་བདག་ནོར་ཆེན་པོ་ལ་བུ་མོ་སློང་དུ་མགོན་མེད་ཟས་སྦྱིན་རང་གིས་ཕྱིན་པ་ན། ཁྱིམ་བདག་དེས་བཟའ་བ་དང་བཅས་པ་མང་པོའི་གདུགས་ཚོད་ཀྱི་སྟ་གོན་བྱེད་པ་ན། འདི་ཅི་ཞེས་དྲིས་པས། སངས་རྒྱས་བཅོམ་ལྡན་འདས་དགེ་འདུན་དང་བཅས་པ་མགྲོན་དུ་གཉེར་རོ། ། ཞེས་པས། མགོན་མེད་ཟས་སྦྱིན་གྱིས་སངས་རྒྱས་ཞེས་པའི་མཚན་ཐོས་པ་ཙམ་གྱིས་སྤུ་ལོང་གཡོས་ཏེ་དད་ནས། སངས་རྒྱས་ཞེས་པ་སུ། དགེ་འདུན་ཞེས་པ་སུ་ཞེས་དྲིས་པའི་ལན་དུ། ཀྱེ་མ་ས་གསུམ་གྱི་སྟོན་པ་ཁྱོད་ཀྱིས་མི་ཤེས་སམ།
འཁོར་བའི་སྐྱབས་སུ་གྱུར་པ་དེ་སུ་མི་ཤེས་པ་དེ་ནི་རང་ཉིད་མཆོག་ཏུ་བསླུས་སོ། ། སངས་རྒྱས་དེ་ནི་ཤཱཀྱའི་རིགས་ལས་བྱུང་ཞིང་སྐྱོན་མེད་ཅིང་ཡོན་ཏན་དང་ལྡན་པའོ། ། དེའི་རྗེས་སུ་འཇུག་ཅིང་ཆགས་པ་དང་བྲལ་བ་ནི་དགེ་འདུན་ནོ། ། ཞེས་བརྗོད་པས། སངས་རྒྱས་བལྟ་བར་ཡིད་གདུང་བས་བསིལ་བའི་ཚལ་དུ་ཕྱིན་ཏེ་བཅོམ་ལྡན་འདས་ཀྱི་ཞབས་ལ་ཕྱག་འཚལ་ནས། ཁྱེད་ཀྱི་བཞུགས་གནས་གཙུག་ལག་ཁང་ཞིག་བདག་གི་གནས་སུ་བགྱིད་དོ་གསོལ་བས། རྒྱལ་བས་གནང་ནས་ཤཱ་རིའི་བུ་ལ་དེའི་ལས་བྱེད་པར་བསྐོས་ནས་གཙུག་ལག་ཁང་བྱེད་པར་རྩོམ་པ་ན། དེར་མུ་སྟེགས་མིག་དམར་ལ་སོགས་པ་ཕྲག་དོག་གིས་རྫུ་འཕྲུལ་སྣ་ཚོགས་བསྟན་པ་ན། ཤཱ་རིའི་བུས་དེའི་གཉེན་པོ་རེ་རེ་སྤྲུལ་ཏེ་ཕམ་པར་བྱས་པ་ནི། ས་དེས་ཧ་ཀ་རེའི་ལྗོན་པ་ཆེན་པོ་སྤྲུལ་པ་རླུང་ཆེན་པོས་རྩ་བ་ནས་ཕྱུང་ངོ་། །
པདྨའི་རྫིང་བུ་བྱས་པས་གླང་པོ་ཆེས་བཅོམ་མོ། ། ལྟོ་འགྲོ་མགོ་བདུན་པ་མཁའ་ལྡིང་གིས་ཕམ་པར་བྱས། རོ་ལངས་ནག་པོ་ཕུར་བུས་བཏབ་ཅིང་བསྐུལ་བས་མིག་དམར་རང་ཉིད་གསོད་དུ་འཇིགས་པས་ང་རྒྱལ་ཞི་ནས་སྐྱབས་སུ་སོང་ངོ་། ། དེ་ནས་གཙུག་ལག་ཁང་གྲུབ་ཅིང་། རྒྱལ་བྱེད་ཚལ་མགོན་མེད་ཟས་སྦྱིན་གྱིས་ཀུན་དགའ་ར་བར་གྲགས་སོ། ། དེ་ཁོ་ན་བཞིན་ལྷ་གནས་སུ་ཡང་གཙུག་ལག་ཁང་རང་བཞིན་གྱིས་གྲུབ་བོ། དེ་ནས་བཅོམ་ལྡན་འདས་གཙུག་ལག་ཁང་དེར་བཞུགས་ཤིང་། མགོན་མེད་ཟས་སྦྱིན་གྱི་སྔོན་སྐྱེ་བ་དྲུག་གི་བར་པ་འདི་ཉིད་སངས་རྒྱས་རེ་རེ་ལ་ཕུལ་ཞིང་། ད་ལྟ་ང་དང་། མ་འོངས་པ་ན་བྱམས་པ་ལའང་འབུལ་བར་འགྱུར་རོ་ཞེས་བཀའ་སྩལ་ཏོ། །
དེ་དག་ལ་འདི་སྐད་ཅེས། རྣམ་གཟིགས་སོགས་རྒྱལ་བ་རབ་བདུན་སྔོན་བྱོན་པ་ལ་ཡང་མགོན་མེད་ཟས་སྦྱིན་གྱིས་འདི་རིམ་པར་ཕུལ་ལ་དེ་རྣམས་དང་ལྷན་ཅིག་ཏུ་སྟོན་པ་ལ། ། དད་པའི་གདུང་ཤུགས་རྒྱ་ཆེན་པོ་ཅན་གྱི་ཁྱིམ་བདག་གི་ལེགས་བྱས་བཟང་ཞིང་དཀར་བའི་རྒྱུན། ། སའི་གཞི་ལ་སྔོན་འཁྱིལ་བ་ལྟར་ལོ་མ་དང་མེ་ཏོག་འབྲས་བུས་ཀུན་ནས་མཛེས་པའི་ཀུན་དགའ་ར་བ་ཡི། ། ངོ་མཚར་སྣ་ཚོགས་གྱིས་བཀྲ་བའི་རྒྱལ་བུ་རྒྱལ་བྱེད་ཀྱི་ཚལ་མགོན་མེད་ཟས་སྦྱིན་གྱི་ཀུན་དགའ་ར་བ་དད་པས་ཕུལ་བ་ལྟར་ཐུགས་རྗེས་བཞེས་ཏེ་ཡོངས་སུ་བཟུང་ངོ་། ། ཞེས་བྱ་བ་ནི་དོན་བསྡུས་ཀྱི་ཚིགས་སུ་བཅད་པའོ། ། རྒྱལ་བའི་རྟོགས་པ་བརྗོད་པ་དཔག་བསམ་གྱི་འཁྲི་ཤིང་གི་དོན་འགྲེལ་ལས་རྒྱལ་བྱེད་ཚལ་ཡོངས་སུ་བཟུང་བའི་རྟོགས་པ་བརྗོད་པའི་ཡལ་འདབ་སྟེ་ཉི་ཤུ་རྩ་གཉིས་པའི་རྣམ་པར་བཤད་པའོ།། ༈ །།སྤྱི་དོན་ཉེར་གསུམ་པ་ལ་ཡང་ཡལ་འདབ་ཀྱི་གཞུང་གིས་བསྟན་ཚུལ་དང་། དེའི་དོན་བཤད་པ་གཉིས་ལས། དང་པོ་ཡལ་འདབ་ཀྱི་གཞུང་གིས་བསྟན་ཚུལ་ནི།
ཀྱེ་མ་ལེགས་ལྡན་རིན་ཐང་ཆེ་བའི་ཆེན་པོ་ཉིད་ཀྱི་གོ་འཕང་ནི་ཡིད་བཞིན་གྱི། ། ནོར་བུ་བཞིན་དུ་ཡོན་ཏན་དུ་མའི་ཚོགས་ཀྱི་བླ་མ་གང་ཡིན་པ་ཉིད་ཀྱིས་ཐོབ་ལམ་ཟས་པ་ལ་སོགས་པའི། ། ཡོན་ཏན་མེད་པར་གང་ཡང་ཞིག་ལུས་ཀྱི་གཟི་བརྗིད་ཙམ་བླ་མ་ཉིད་ཀྱི་གོ་འཕང་ལ་གནས་པ་དེ་ནི། ། རྡོ་ལས་རགས་པ་བྲག་རི་བཞིན་དུ་དེ་ནི་ལུས་ལྕི་བ་ཙམ་ཡིན་གྱི་ཡོན་ཏན་གྱི་འབྲས་བུ་མེད། ། དེ་ཡང་བཅོམ་ལྡན་འདས་ཀྱིས་མངོན་པར་འབྱུང་བའི་མདོར་འདི་སྐད་བཀའ་སྩལ་ཏེ། ཤཱཀྱའི་གྲོང་གི་མི་ཡི་དབང་པོ་སྔོན། ། དཔལ་ལྡན་ཟས་གཙང་ཞེས་པ་ཉེས་པ་ཐམས་ཅད་དག་པའི་བདུད་རྩིའི་གཏེར་དུ་གྱུར་པའི། ། ཆགས་བྲལ་དེ་ཡང་ས་ཕུན་སུམ་ཚོགས་པ་དང་ལྡན་པ་ལས་བདེ་གཤེགས་ཉིད་ཀྱི་གོ་འཕང་ཐོབ་པའི། ། རང་གི་སྲས་ནི་དྲན་ནས་དེ་དང་མཇལ་བ་ལ་འདོད་ཅིང་སྲེད་པ་དང་བཅས་པར་གྱུར། ། ཅེས་པ་ནས།
རྒྱལ་པོ་རྣམ་འདུད་བསྒྲུབ་པ་དེ་ནི་འདིར་བཟང་སྦྱིན་དག་དང་སྔོན་ཚངས་པས་བྱིན་དེའོ། ། གང་ཡང་དེ་ལྟའི་ཉེ་བར་འཁོར་དེ་དགེ་ལྡན་འབྲོག་མཁན་གང་གི་སྐྱོང་བ་ལ་དེ་ལ་ཕྱག་བྱས་པའོ། ། ཞེས་པའི་གཏམ་ངོ་མཚར་བཅོམ་ལྡན་འདས་ཀྱིས་གསུངས་པ་དགེ་སློང་དེ་དག་རྣམས་ཀྱིས་ཐོས་ནས། ། སེམས་ནི་རབ་ཏུ་དང་བ་ཁོ་ན་ལེགས་པའི་ལམ་ལ་འབྲས་བུ་ཐོབ་པའི་རྒྱུད་ཉིད་ཡིན་པར་སེམས། ། ཞེས་པའི་བར་གྱིས་བསྟན་ལ། གཉིས་པ་དེའི་དོན་བཤད་པ་ནི། འཇིག་རྟེན་ན་ནོར་བུ་རིན་པོ་ཆེ་ལྕིད་ཆུང་བ་ཞིག་རྡོ་བའི་ལྕིད་ཆེ་བ་གཉིས་ལྕིད་རྡོ་བ་ཆེ་བ་འབྲས་བུའི་ཡོན་ཏན་གྱི་ཁྱད་པར་ཤིན་ཏུ་ཆེ་བ་བཞིན་དུ་ཡོན་ཏན་དང་ལྡན་པའི་གང་ཟག་གིས་གོ་འཕང་ཆེན་པོ་གཟུང་འོས་ཀྱི་ཡོན་ཏན་མེད་པར་ལུས་ཀྱི་གཟི་བརྗིད་ཅན་གྱི་ནི་གོ་འཕང་ཆེན་པོ་བཟུང་ཡང་ཆོས་མཐུན་གྱི་འབྲས་བུ་མི་འབྱུང་བ་སྟེ། དེ་ཡང་འདི་ལྟར། སྔོན་བཅོམ་ལྡན་འདས་ཡང་དག་པར་རྫོགས་པར་སངས་རྒྱས་པའི་ཚེ། ། རྒྱལ་པོ་ཟས་གཙང་རང་གི་སྲས་བལྟ་བར་འདོད་པས་ཡིད་གདུངས་ནས་བཅོམ་ལྡན་འདས་ཀྱི་དྲུང་དུ།
བདག་གི་སེར་སྐྱའི་གཞི་འདིར་འབྱོན་པ་མཛོད་ཅེས་ཕོ་ཉ་ཡང་ཡང་བཏང་ཡང་། དེ་དག་རེ་རེ་བཞིན་བཅོམ་ལྡན་འདས་ལ་དད་དེ་རབ་ཏུ་བྱུང་ནས་ཕྱིར་མ་ལོག་གོ ། དེ་ནས་འཆར་ཀས་ཕྱིར་ལྡོག་པ་དམ་བཅས་ཏེ་བཏང་བ་ན་ཡུན་རིང་དུ་མ་ལོག་ཅིང་། རེ་ཞིག་ན་རབ་ཏུ་བྱུང་ནས་རྒྱལ་པོའི་སར་འོངས་ཏེ། ད་ཞག་བདུན་ན་བཅོམ་ལྡན་འདས་འབྱོན་ནོ་ཞེས་པས། རྒྱལ་པོས་བཅོམ་ལྡན་འདས་ཀྱང་ཆ་ལུགས་འདི་ལྟ་བུའམ། ཕོ་བྲང་ན་གནས་སམ། གཙུག་ལག་ཁང་དུ་གནས་ཞེས་པས། གཙུག་ལག་ཁང་དུ་གནས་ཞེས་སྨྲས་པས། རྒྱལ་པོས་བློན་པོ་རྣམས་ལ་བསྒོས་ཏེ།
ནྱ་གྲོ་དྷའི་གཙུག་ལག་ཁང་རྩིག་ཏུ་བཅུག་གོ ། དེ་ནས་བཅོམ་ལྡན་འདས་ཉན་ཐོས་དང་བཅས་པ་རྫུ་འཕྲུལ་གྱིས་ནམ་མཁའ་ལ་བྱོན་པ་ན། རྒྱལ་པོས་མཆོད་པ་དང་བཅས་ཏེ་བསུས་ཤིང་གདན་ལ་བཞུགས་ཏེ་ཆོས་བསྟན་པ་ན། ཟས་གཙང་མ་རང་གི་ལོངས་སྤྱོད་ཀྱིས་རྒྱགས་ཤིང་ང་རྒྱལ་བ་ན། དེ་དག་སྟོན་པས་མཁྱེན་ཏེ། རྒྱགས་པ་ལྡོག་པའི་སླད་དུ་ལྷ་རྣམས་རྒྱལ་ཆེན་བཞི་དང་བཅས་ཏེ་འདིར་ཆོས་ཉན་པར་བྱུང་ན་ཅི་མ་རུང་དགོངས་མ་ཐག རིན་པོ་ཆེའི་གཞལ་ཡས་ཁང་གི་ནང་དུ་ལྷ་རྣམས་ལ་ཆོས་སྟོན་ཅིང་། རྒྱལ་ཆེན་བཞིའི་སྒོ་སྲུང་བཅས་ཏེ་བཞུགས་པར་གྱུར་ཏོ། ། དེ་ནས་རྒྱལ་པོས་མཽའུ་འགལ་དང་སྡོམ་ཏེ་རྒྱལ་བ་མཇལ་ལོ་ཞེས་སྒོར་ཕྱིན་པ་ན། རྒྱལ་པོ་བཞིས་རེ་རེ་བཞིན་ད་ལྟ་ལྷ་རྣམས་ལ་ཆོས་གསུང་བས་སྐབས་མེད་དོ་ཞེས་ནང་དུ་མ་བཏང་བས་ཆེ་བའི་ང་རྒྱལ་ཞི་ཞིང་།
དེ་ནས་བཅོམ་ལྡན་འདས་ཀྱིས་ཤཱཀྱའི་རིགས་རྣམས་ལ་ཆོས་བསྟན་པས། ལྷས་བྱིན་མ་གཏོགས་པ་རང་རང་གི་བསམ་པ་དང་འཚམས་པར་རྒྱུན་ཞུགས་ནས་དགྲ་བཅོམ་གྱི་བར་ཐོབ་ཅིང་དེ་དག་གི་སྔོ་བྱུང་ཡང་གསུངས་པས་དགེ་སློང་དག་སེམས་དང་བ་ཁོ་ན་ལེགས་པའི་ལམ་དུ་སེམས་སོ། ། དེ་དག་ལ་འདི་སྐད་ཅེས། འཇིག་རྟེན་པ་རྣམས་དང་ཐུན་མོང་བའི་ལོངས་སྤྱོད་འབྱོར་བ་བརྒྱ་ཡིས་ཀྱང་ཆ་ཙམ་མི་བསྒྲུན་པའི། ། འཕགས་ཆེན་རྣམས་ཀྱི་ཐུན་མོང་མ་ཡིན་པའི་ལོངས་སྤྱོད་རྒྱ་ཀུན་ནས་ཆེའི་ནོར་བུ་བསམ་གྱིས་མི་ཁྱབ་པ། ། སྙིང་སྟོབས་ཀྱི་མཛོད་དུ་རབ་ཏུ་བཟུང་བ་རྣམས་དུས་འདིར་ཟག་པ་མེད་པའི་དགའ་སྟོན་གྱི་སླད་དུ་རབ་ཏུ་བྱུང་ངོ་སྲིད་པ་དང་ཞིབ་ཡི། ། སྣང་བ་ངོ་མཚར་དང་བཀྲ་ཤིས་ཀྱི་རབ་འབྱམས་སྤྲོ་བ་ལས་འཇིག་རྟེན་ཐམས་ཅད་དགེ་བར་མཛད་པའི་ཡབ་སྲས་མཇལ་བའི་གཏམ་མོ། ། ཞེས་བྱ་བ་ནི་དོན་བསྡུས་ཀྱི་ཚིགས་སུ་བཅད་པའོ། ། རྒྱལ་བའི་རྟོགས་པ་བརྗོད་པ་དཔག་བསམ་གྱི་འཁྲི་ཤིང་གི་དོན་འགྲེལ་ལས་ཡབ་སྲས་མཇལ་བའི་རྟོགས་པ་བརྗོད་པའི་ཡལ་འདབ་སྟེ་ཉི་ཤུ་རྩ་གསུམ་པའི་རྣམ་པར་བཤད་པའོ།། ༈ །།སྤྱི་དོན་ཉེར་བཞི་པ་ལ་ཡང་ཡལ་འདབ་ཀྱི་གཞུང་གིས་བསྟན་ཚུལ་དང་།
དེའི་དོན་བཤད་པ་གཉིས་ལས། དང་པོ་ལ་ཡལ་འདབ་ཀྱི་གཞུང་གིས་བསྟན་ཚུལ་ནི། བྱང་ཆུབ་སེམས་དཔའ་གང་ཞིག་སེམས་ཅན་དོན་རྣམས་དག་གི་ཆེད་དུ་བུ་དང་ཆུང་མ་ལ་སོགས་མཆོག་ཏུ་ནི། ། ཕངས་པའང་ཐེ་ཚོམ་མེད་པར་བཏང་ནས་སྔར་འགྱོད་དེ་སྤྲོད་མན་པའི་ཕོ་ཉ་བཞིན་གྱི་མདངས་བཟང་པོ་ལོག་ཅིང་ཉམས་པར་གྱུར་པ་མེད་པ་ཉིད་དུ་གྱུར་ལ། ། ཡིད་བཞིན་གྱི་རིན་ཆེན་ལས་ཀྱང་ལྷག་པའི་འདོད་དགུ་སྟེར་ཞིང་མ་ལུས་མཛེས་ཤིང་འཇིག་རྟེན་ཀུན་གྱིས་ནམ་ཡང་སྨད་པར་མི་འོས་པ་ཅན་གྱི། ། སྐྱེས་བུའི་རིན་ཆེན་གང་དག་ཕལ་པ་ལས་གཞན་པ་སྔོན་མེད་པའི་མཐུ་ལྡན་ཐམས་ཅད་སྒྲོལ་སུ་ཞིག་ཡིན་ཏེ་དེ་རྣམས་ཕྱག་ནི་ཀུན་གྱིས་བགྱིར་འོས་པའོ། ། དེ་ཡང་བཅོམ་ལྡན་འདས་ཀྱིས་འདུལ་བ་ལུང་གཞི་ལས་འདི་ལྟར་གསུངས་ཏེ། ཤཱཀྱའི་གྲོང་ཁྱེར་དག་ཏུ་སྔོན། ། ལྷས་སྦྱིན་གཏམ་གྱི་རྣམ་པར་ཐར་པའི་འཇུག་ཐོགས་སུ། ། དགེ་སློང་མང་པོ་དག་གིས་དྲིས་ཤིང་བཅོམ་ལྡན་འདས། །
རྒྱལ་བས་ཀྱང་རང་གི་སྔོན་གྱི་སྤྱོད་པའི་མཐའ་རྣམས་གསུངས་པ་འདི་ལྟར། ། ཞེས་པ་ནས། སྦྱིན་པ་འཇིག་རྟེན་ཕ་རོལ་དུ་མི་རྣམས་ཀྱི་གཉེན་མཆོག་ཡིན་ལ་ངན་སོང་གི ། གཡང་ས་བརྒྱར་ནི་ཀུན་ཏུ་ལྷུང་བ་ལས་འཛིན་པའི་རྟེན། ། འཇིགས་རུང་མུན་པར་ཡུན་རིང་རབ་ཏུ་གསལ་བར་བྱེད་པའི་སྒྲོན་མེ་དང་། ། བཟོད་པར་དཀའ་བའི་སྡུག་བསྔལ་བྱུང་བའི་དུས་སུ་དབུགས་འབྱིན་པར་བྱེད་པའི་སྐྱབས་དམ་པ་ཡིན་ནོ། ། ཞེས་པའི་བར་གྱིས་བསྟན་ལ། གཉིས་པ་དེའི་དོན་བཤད་པ་ནི། སྐྱེས་བུ་གང་ཞིག་སེམས་ཅན་གྱི་ཆེད་དུ་རང་གི་བུ་དང་ཆུང་མ་སོགས་མཆོག་ཏུ་ཕངས་པ་དག་སྦྱིན་པར་བཏང་ཡང་བཞིན་ལ་འགྱུར་བ་མེད་པ་དེ་ནི་ཡིད་བཞིན་གྱི་ནོར་བུ་ལས་ཀྱང་ལྷག་ཅིང་སྐྱེས་བུའི་རིན་པོ་ཆེ་ཞེས་ཀྱང་བྱ་ལ་འཇིག་རྟེན་ཀུན་གྱི་ཕྱག་བགྱི་བར་འོས་པ་སྟེ། དེ་ཡང་འདི་ལྟར།
སྔོན་ཤཱཀྱའི་གྲོང་དུ་དགེ་སློང་རྣམས་ཀྱིས་བཅོམ་ལྡན་འདས་ལ་ལྷས་སྦྱིན་གྱིས་ཡུན་དུ་འཚེ་བར་བྱེད་པའི་རྒྱུ་དྲིས་པ་ན། རྒྱལ་བས་སྔོན་སྣ་ཚོགས་ཞེས་པའི་གྲོང་ཁྱེར་དུ་མི་བདག་ཀུན་ཏུ་རྒྱལ་བ་ཞེས་པ་ལ། སྲས་ཐམས་ཅད་སྒྲོལ་ཞེས་བྱ་བ་གཞོན་ནུ་ནས་སྦྱིན་པ་ལ་དགའ་བ་ཆེར་སྐྱེས་ནས་རྒྱལ་སྲིད་སྐྱོང་བའི་རིན་པོ་ཆེ་དང་ཤིང་རྟ་རྣམས་ཀྱང་སྦྱིན་པས། ཡབ་རྒྱལ་པོ་འཁྲུགས་ཏེ། འདིས་རྒྱལ་སྲིད་ཉམས་པར་བྱེད་དོ་སྙམ། སྲས་ཆུང་མ་དང་བུ་མིང་སྲིང་དང་བཅས་ཡུལ་གཞན་དུ་སྤྱུགས་སོ། ། དེ་ནས་ཕྱིན་པ་ན་བྲམ་ཟེ་ལ་གླང་པོ་ཆེ་བྱིན་ཏེ། ཡབ་ཡུམ་གཉིས་ཀྱིས་བུ་རེ་ཁུར་ཏེ་ནགས་གསེབ་ཏུ་སོང་ནས། ཆུང་མས་ཟས་འཚོལ་དུ་ཕྱིན་པའི་ཤུལ་དུ། ཡང་བྲམ་ཟེ་ཞིག་གིས་མིང་སྲིང་གཉིས་གཡོག་ཏུ་བསླངས་པ་ན།
དེ་གཉིས་ཀྱང་སྦྱིན་པས། མས་འཁོར་བ་ན། ངའི་མིང་སྲིང་གཉིས་ག་རེ་ཞེས་བརྒྱལ་བར་གྱུར་པས། དེས་ཆུས་བྲན་ཞིང་བསླངས་ནས་འདུག་པ་ན། བརྒྱ་བྱིན་གྱིས་བྲམ་ཟེའི་གཟུགས་སུ་སྤྲུལ་ནས་ཆུང་མ་ཡང་བསླངས་པས་བརྩེ་བའི་སེམས་ཀྱིས་དེ་ལ་སྦྱིན་ཞིང་། རང་གི་སྙིང་སྟོབས་བརྟན་པར་གྱུར་པ་བརྒྱ་བྱིན་ངོ་མཚར་ནས་རང་གི་གཟུགས་སུ་བྱས་ནས། ཀྱེ་དངོས་པོ་ཆུང་ངུ་ཙམ་སྦྱིན་པ་ནི་སླའི་བུ་དང་ཆུང་མ་སྟེར་བ་ནི་ཁྱོད་ཙམ་ཞེས་བསྔགས་ཤིང་། བུ་དང་འཕྲད་པ་ཡང་བདག་གིས་བྱའོ་ཞེས་དམ་བཅས་པས། སྔར་གྱི་བྲམ་ཟེས་མིང་སྲིང་གཉིས་ཡབ་ཀུན་ཏུ་རྒྱལ་བའི་གྲོང་དུ་འཚོང་དུ་སོང་བ་ན། རྒྱལ་པོས་རང་གི་ཚ་བོ་ཡིན་པར་ཤེས་ནས་ནོར་གྱིས་བསླུས་སོ། །
དེ་ནས་བློན་པོའི་ཚོགས་ཀྱིས་སླར་འགྱོད་ཚངས་དང་བཅས་ཏེ་ཐམས་ཅད་སྒྲོལ་རྒྱལ་སྲིད་དུ་དབང་བསྐུར་ཏོ། ། དེའི་དུས་ཀྱི་བྲམ་ཟེ་དེ་ནི་ལྷས་སྦྱིན་ཡིན་ཞིང་། ཐམས་ཅད་སྒྲོལ་དེ་ནི་ང་ཉིད་དོ་ཞེས་བཀའ་སྩལ་ཏོ། ། དེ་བས་སྦྱིན་པ་ནི་འཇིག་རྟེན་ཕ་རོལ་ཏུ་ལོངས་སྤྱོད་མི་ཟད་པར་སྟེར་པའི་གཉེན་གྱི་མཆོག་གོ ། ངན་འགྲོ་གཡང་སར་ལྷུང་བ་འཛིན་པའི་རྟེན་དང་། འཇིགས་རུང་གི་མུན་པ་སེལ་བའི་སྒྲོན་མེ་ལྟ་བུ་ཡིན་ཞིང་། བཟོད་པར་དཀའ་བའི་སྡུག་བསྔལ་སྐྱོབ་པའི་སྐྱབས་དམ་པ་ཡང་ཡིན་ནོ། ། དེ་དག་ལ་འདི་སྐད་ཅེས། སྙིང་རྗེ་དར་ལ་བབས་ཏེ་ཤིན་ཏུ་རྒྱས་པའི་སྨིན་མཚམས་ཀྱི་མཛོད་སྤུ་ནས། ། གཏན་པ་མེད་པའི་མཆོད་སྦྱིན་རྒྱ་ཆེན་པོའི་དངུལ་ཆུ་འཛག་པའི་རྒྱུན་རྣམས་ཤ་ཟ་མོའི་གཟུགས་སུ་སྤྲུལ་ནས། །
བཀྲེས་པ་དང་ཕོངས་པའི་ལྷ་མིན་གྱི་ཁྲག་གི་ཚོགས་དམག་དཔུང་དུ་སྤྲུལ་པའི་ཆོ་འཕྲུལ་ཀུན། ། ཟ་བར་བྱེད་པས་འཇིག་རྟེན་གྱི་དབུལ་ཕོངས་སེལ་བས་ཐམས་ཅད་སྒྲོལ་དེ་གངས་རིའི་སྲས། ཞེས་པ་ལྷ་མོ་གོ་རིའམ། རིག་བྱེད་ཀྱི་གཏམ་དང་སྦྱར། ། ཞེས་བྱ་བ་ནི་དོན་བསྡུས་ཀྱི་ཚིགས་སུ་བཅད་པའོ། ། རྒྱལ་བའི་རྟོགས་པ་བརྗོད་པ་དཔག་བསམ་གྱི་འཁྲི་ཤིང་གི་དོན་འགྲེལ་ལས་ཐམས་ཅད་སྒྲོལ་གྱི་རྟོགས་པ་བརྗོད་པའི་ཡལ་འདབ་སྟེ་ཉི་ཤུ་རྩ་བཞི་པའི་རྣམ་པར་བཤད་པའོ།། ༈ །།སྤྱི་དོན་ཉེར་ལྔ་པ་ལ་ཡང་ཡལ་འདབ་ཀྱི་གཞུང་གིས་བསྟན་ཚུལ་དང་། དེའི་དོན་བཤད་པ་གཉིས་ལས། དང་པོ་ཡབ་འདབ་ཀྱི་གཞུང་གིས་བསྟན་ཚུལ་ནི། མཐའ་དག་འཇིག་རྟེན་ལ་འོད་ཀྱི་སྣང་བ་སྤྲོ་སླད་ཉི་མའི་འོད་ཟེར་མཐའ་ཡས་པ་འགྱེད་ལ། །
བདུད་རྩིའི་ཆར་པ་མཆོག་ཏུ་དབབ་པའི་སླད་དུ་ཟླ་བ་ཡང་རང་གི་དཀྱིལ་འཁོར་རྫོགས་པ་ཉིད་དུ་འཕེལ་ཞིང་འགྲོ ། སེམས་ཅན་རྣམས་བསྒྲལ་བའི་སླད་དུ་དགེ་བའི་ཟམ་སྟེགས་ཆེན་པོ་ཉིད་དུ་གྱུར་པའི་བྱང་ཆུབ་སེམས་དཔའ་ནི། ། ཁ་ཅིག་འདི་སྙེད་ཀྱིས་འགྲོ་བར་བསྔགས་པར་འོས་པའི་རིགས་སུ་སྐྱེ་བ་འཛིན་པའི། ། ཤཱཀྱའི་གྲོང་ཁྱེར་ཆེན་པོ་སེར་སྐྱ་ཞེས་པ་དག་ཏུ་སྔོན། ། རྒྱལ་པོ་དཔལ་ལྡན་ཟས་གཙང་བྱུང་། ། ཞེས་པ་དེ་ཉིད་ནི་སྦྱིན་པ་དང་དུལ་བ་ལ་སོགས་པའི་ཡོན་ཏན་གྱི་གྲགས་པའི་རི་བོང་ཅན་ཏེ་ཟླ་བ་བསྐྱེད་པ་དེས་ན། ། བདུད་རྩིའི་ཆུ་གཏེར་གཞན་པ་ཞིག་གསར་དུ་བྱུང་བ་བཞིན། ། ཞེས་པ་ནས། དེ་ལྟར་དོན་ལ་འཁོར་བའི་འབྱོར་པ་མཐའ་དག་སྲེད་མེད་ཉིད་དུ་འཇུག་སླད་སྐྱེ་བ་དག་ལས་རབ་ཏུ་གྲོལ་བའི་སླད་དུ་དོན་དམ་པར། ། སྐྱེ་བོས་དབེན་པའང་ཉིད་དུ་རྟོགས་ན་སྐྱེ་བོ་རྣམས་ཀྱི་རྨོངས་པའི་འཁོར་ལོ་བཟློག་པའི་སླད་དུ་ཚུལ་ཁྲིམས་ལ་སོགས་པའི། །
ཡོན་ཏན་གྱིས་ནི་སྐྱེ་བོ་ཐམས་ཅད་ཆགས་པར་མཛད་པའི་རང་ཉིད་ཆགས་པ་དག་དང་བྲལ་བར་གྱུར་པ་དེ་ནི་ཡང་དག་པའི། དགེ་བ་འདོད་ཅིང་སྲེད་པའི་འདོད་པ་བཏང་ནས་ངེས་པར་འོས་པའི་ལས་ཉིད་བསྟན་ཏོ། ། ཞེས་པའི་བར་གྱིས་བསྟན་ལ། གཉིས་པ་དེའི་དོན་བཤད་པ་ནི། འཇིག་རྟེན་གྱི་ཁམས་སྣང་བར་བྱ་བའི་ཕྱིར་ཉི་མ་ནི་འོད་ཟེར་བྱེ་བ་སྤྲོ་བར་བྱེད་ཅིང་།

འགྲོ་བར་བསིལ་བའི་བདུད་རྩི་དབབ་པའི་ཕྱིར་ཟླ་བ་ཡང་རང་གི་དཀྱིལ་འཁོར་རྫོགས་པར་འཕེལ་བར་བྱེད་པ་ལྟར། བྱང་ཆུབ་སེམས་དཔའ་ཡང་འགྲོ་བ་སྒྲོལ་བའི་སླད་དུ་རིགས་ཁྱད་པར་ཅན་དུ་སྐྱེ་བ་བཞེས་ནས་འཚང་རྒྱ་བའི་ཚུལ་སྟོན་པ་སྟེ། དེ་ཡང་འདི་ལྟར། སྔོན་སེར་སྐྱའི་གྲོང་ཁྱེར་དུ་རྒྱལ་པོ་ཟས་གཙང་མ་དང་། ཡུམ་སྒྱུ་མ་ལྷ་མཛེས་ཞེས་པའི་སྲས་སུ་བྱང་ཆུབ་སེམས་དཔའ་དགའ་ལྡན་གྱི་གནས་ནས་འཕོས་ཏེ་ཡུམ་གྱི་ལྷུམས་སུ་ཞུགས་པ་དང་། ལུམྦྷིའི་ཚལ་དུ་བལྟམས་པ་དང་། སྒྱུ་རྩལ་བསྟན་པ་དང་། རྒྱལ་སྲིད་བསྐྱངས་པའི་བར་ཚུལ་བཞིན་མཛད་ནས། དེ་ནས་གྲོང་ཁྱེར་གྱི་སྒོ་བཞིར་རྒ་ནད་སོགས་ངེས་འབྱུང་གི་བསྐུལ་མ་གཟིགས་ཤིང་འཁོར་བ་ལས་ཡིད་འབྱུང་བ་ན། མཚན་མཁན་རྣམས་ཀྱིས་ད་ནི་བྱང་ཆུབ་སེམས་དཔའ་ཞག་བདུན་ན་ཡང་དག་པར་བྱང་ཆུབ་པ་ལ་ཕྱོགས་པའམ། ཡང་ན་འཁོར་ལོས་བསྒྱུར་བའི་རྒྱལ་པོར་འགྱུར་ཞེས་ལུང་བསྟན་པས།
ཡབ་རྒྱལ་པོ་དགའ་བ་དང་འཇིགས་ནས་གྲོང་ཁྱེར་དུ་སྒོ་བསྲུང་བའི་ཚོགས་དང་། གཞོན་ནུའི་སྤྲོ་བ་བསྲིང་བའི་ཕྱིར། བུད་མེད་ཀྱི་ཚོགས་རོལ་མོ་སྣ་ཚོགས་དང་བཅས་ཏེ་བསྐོར་བར་གྱུར་ཏོ། ། དེའི་ཚེ་བྱང་ཆུབ་སེམས་དཔའ་འཁོར་བ་ལ་སྙིང་པོ་མེད་པར་གཟིགས་ནས། ཞི་བ་བྱང་ཆུབ་ཆེན་པོ་བསྟེན་པར་ཐུགས་མནལ་བར་གྱུར་པ་དང་། དེའི་ཚེ་ལྷ་རྣམས་ཀྱི་མཐུས་བུད་མེད་རྣམས་གཉིད་ཀྱིས་མྱོས་པར་གྱུར་པའི་ལུས་ཀྱི་རྣམ་འགྱུར་སྣ་ཚོགས་ཀྱིས་ཀྱང་ཡིད་འབྱུང་སྟེ་གཤེགས་པར་རྩོམ་པ་ན་གནོན་སྦྱིན་ལྔ་རྩེན་གྱི་འདུན་པ་བསླངས་ཏེ། ཆིབས་ལྔ་ལྡན་ལ་ཆིབས་ཏེ་ལྷའི་བུ་རྣམས་ཀྱིས་བཏེགས་ནས་ཚངས་པ་དང་བརྒྱ་བྱིན་དང་བཅས་ཏེ་མཁའ་ལ་བྱོན་པ་ཤཱཀྱའི་མིང་ཆེན་གཉིད་སད་དེ་མཁའ་ཐོག་ལ་གཤེགས་པ་མཐོང་བས་སྐད་ཆེར་སྦྲན་ཡང་ལྷའི་མཐུས་ཕོ་བྲང་འཁོར་གྱིས་ཐོས་པར་མ་གྱུར་ཏོ། ། དེ་ནས་ནགས་ཚལ་ཞིག་ཏུ་བབས་ཏེ། འདུན་པ་ལ་རྟ་དང་རྒྱན་རྣམས་བསྐུར་ནས་རང་ཉིད་གྱིས་གཙུག་ཕུད་བཅད་ཅིང་དེ་དག་བརྒྱ་བྱིན་གྱི་བླངས་ནས་ལྷ་གནས་སུ་ཁྱེར་ནས། དེར་གཙུག་ཕུད་བྲེགས་པའི་མཆོད་རྟེན་ཡང་བརྩིགས་སོ། །
དེ་དག་ལ་འདི་སྐད་ཅེས། སྐྱེ་རྒ་ན་འཆིའི་སྡུག་བསྔལ་གྱི་གྲོང་ལས་ཁྲིད་པ་ཡི། ། སྣང་ཚུལ་སྙིང་པོ་མེད་པ་ལ་གྲངས་སུ་འདྲེན་པ་ལྟ་བུར་ཐུགས་སུ་ཆུད་པའི་ངེས་པར་འབྱུང་བ་འདུས་བྱས་ཀྱི་ཆོས་ཐམས་ཅད་མི་རྟག་པ། ། སྐྱེ་རྒ་ན་འཆིའི་སྡུག་བསྔལ་གཟིགས་ཏེ་དེ་ཡང་ལེགས་ལམ་སྟེ་བྱང་ཆུབ་ཀྱི་ལམ་ལ་བསྐུལ་བའི་ཕོ་ཉ་བཞིན་དུ་གྱུར་པའི་ཕོ་བྲང་ནས་འདུན་པ་དང་ལྷན་ཅིག་ཏུ་ཆིབས་པ་ལྔ་ལྡན་ལ་ཆིབས་ལ། ། ནམ་མཁའ་ལ་བདེ་བར་གཤེགས་པ་ཁྱིམ་ནས་སུ་མངོན་པར་འབྱུང་བ་འོ། ། ཞེས་བྱ་བ་ནི་དོན་བསྡུས་ཀྱི་ཚིགས་སུ་བཅད་པའོ། ། རྒྱལ་བའི་རྟོགས་པ་བརྗོད་པ་དཔག་བསམ་འཁྲི་ཤིང་གི་དོན་འགྲེལ་ལས་མངོན་པར་འབྱུང་བའི་རྟོགས་པ་བརྗོད་པའི་ཡལ་འདབ་སྟེ་ཉི་ཤུ་རྩ་ལྔ་པའི་རྣམ་པར་བཤད་པའོ།། ༈ །།སྤྱི་དོན་ཉེར་དྲུག་པ་ལ་ཡང་ཡལ་འདབ་ཀྱི་གཞུང་གིས་བསྟན་ཚུལ་དང་། དེའི་དོན་བཤད་པ་གཉིས་ལས། དང་པོ་ཡལ་འདབ་ཀྱི་གཞུང་གིས་བསྟན་ཚུལ་ནི།
ཚོན་གྱི་ཁྱད་པར་མཛེས་མའི་མིག་གིས་འཁོར་ལོ་བསྒྱུར་བ་ཅན་གྱི་འཇིགས་སུ་རུང་བའི་བདུད། ། རྣམས་ནི་བཅོམ་ལྡན་འདས་གང་གི་རང་བའི་བཀའ་ཡི་ཡུལ་དུ་བསྒྱུར་བར་བྱས་པ་འདི་བྱང་ཆུབ་པ་དེ་ནི། ། སྲིད་པའི་སྡུག་བསྔལ་གྱི་མཐུ་ཡིས་ཟིལ་མནན་མངོན་པར་གྲོལ་ཞིང་འགྲོ་བའི། ། སྐྱེ་བས་ཉམ་ཐག་པའི་འཇིག་པ་ལས་རབ་གྲོལ་བར་གྱུར་པ་དེ་དག་རྒྱལ་བར་གྱུར་ཅིག ། དེ་ཡང་བཅོམ་ལྡན་འདས་ཀྱིས་འདུལ་བ་ལུང་གཞི་ལས་འདི་ལྟར་གསུངས་ཏེ། དེའི་ཚེ་རྒྱལ་པོ་ཟས་གཙང་གི་རིམ་གྲོ་པ་སུམ་བརྒྱ་དང་རྒྱལ་པོ་ལེགས་པར་རབ་སད་ཀྱིས་ཉིས་བརྒྱ་བཏང་བས་ཕའི་ཕྱོགས་ནས་གསུམ་དང་མའི་ཕྱོགས་ནས་གཉིས་བཟུང་སྟེ་གཞན་རྣམས་བཀྱེའོ། ། དེ་ནས་བྱང་ཆུབ་སེམས་དཔའ་རིམ་གྲོ་པ་ལྔས་བསྐོར་ཏེ། དེ་ནས་དཀའ་ཐུབ་ནགས་ཚལ་དེར་ཆུ་ཀླུང་ནཻ་རཉྫ་ནའི་འགྲམ། ། བྱང་ཆུབ་སེམས་དཔའ་ཞལ་ཟས་ཅུང་ཟད་དང་མོན་སྲན་གྱི་ཁུ་བ་ཙམ་གསོལ་ཞིང་དཀའ་ཐུབ་བསྟེན་ཅིང་དེ་ནས་ཏིལ་འབྲུ་རེ་ཙམ་དང་རྒྱ་སྲན་འབྲུ་རེ་ཙམ་དང་མོན་སྲན་འབྲུ་རེ་ཙམ་གྱི་ཞལ་ཟས་གསོལ་ནས་རྩྭ་མལ་སྟན་པས་མནལ་བར་མཛད་དོ། ། དེ་ནས་ཡང་འབྲས་ཆང་དང་ཟན་དྲོན་གྱི་ཁ་ཟས་རགས་པ་གསོལ་ཞིང་ལུས་མར་གསར་དང་ཏིལ་མར་གྱིས་བྱུགས་ནས་ཆུ་འཇམ་པོས་བཀྲུས་པ་ན།
དེ་ཚེདེ་ནི་ཉེར་གནས་ལྔ་ཡོད་པ་དེ་མ་རངས་པས་གོའུ་ཏ་མ་འདི་ནི་སྡོམ་པ་མང་བ་བྱ་བ་མང་ངོ་ཞེས་དམོད་དོ། ། ཝཱ་ར་ན་སིར་རབ་ཏུ་སོང་། ། ཞེས་པ་ནས། ལེགས་བྱས་རྣམ་པར་རྒྱས་པའི་དབང་པོ་སངས་རྒྱས་དེ་ནི་བསོད་ནམས་སྟེར་ལ་མཁས། ། སྲིད་ཞིའི་རྒུད་པ་མ་ལུས་ཟད་བྱེད་གནས་སྐབས་དང་ཡུན་གྱི་ཕན་བདེ་དོན་དུ་གཉེར་བའི་དཔག་བསམ་ཤིང་མཆོག་ཏུ་གྱུར་པ། ། དགེ་བ་ཡོངས་གྱུར་བསླབ་པའི་རྗེས་སུ་མཐུན་པ་ཅན་གྱི་སྐྱེ་བོ་དམ་པ་དག་གི་གྲོགས། ། སྐལ་ལྡན་བསོད་ནམས་འགའ་ཞིག་དག་གིས་སྔོན་གྱི་དགེ་བའི་རྩ་བས་ཅི་ཞིག་ལྟར་ན་ཐོབ་པར་གྱུར། ། ཅེས་པའི་བར་གྱིས་བསྟན་ལ། གཉིས་པ་དེའི་དོན་བཤད་པ་ནི། གང་ཞིག་མངོན་པར་བྱང་ཆུབ་པའི་དུས་སུ་ཏིང་ངེ་འཛིན་ལས་བསློང་བའི་ཕྱིར་དུ་མཛེས་མ་དུ་མ་གཏོང་བ་སོགས་བདུད་ཀྱི་ཆོ་འཕྲུལ་ཐམས་ཅད་རང་སར་ཞི་བར་མཛད་པའི་སངས་རྒྱས་དེ་དག་རྒྱལ་བར་གྱུར་ཅིག་ཅེས་མཆོད་པར་བརྗོད་འོས་པ་སྟེ།
དེའི་ཚུལ་ཡང་། སྔོན་བཅོམ་ལྡན་འདས་ཆུ་བོ་ནཻ་རཉྫ་ནའི་འགྲམ་དུ་དཀའ་ཐུབ་མཛད་པ་ལས་གྲོལ་ཏེ། རྡོ་རྗེ་གདན་དུ་མངོན་པར་བྱང་ཆུབ་པར་བཞེད་པས། རྩྭ་ཚོང་བཀྲ་ཤིས་ཀྱིས་ཕུལ་བའི་རྩའི་གདན་ལ་སྐྱིལ་མོ་ཀྲུང་གིས་བཞུགས་པ་ན། བདུད་རྣམས་ཀྱིས་མ་བཟོད་པར་བར་ཆད་བྱེད་པར་བརྩམས་ཏེ། ཐོག་མར་བུ་མོ་མཛེས་མ་གསུམ་བསམ་གཏན་ལས་གཡོ་བའི་ཕྱིར་དུ་བཏང་བ་ལས། བྱང་ཆུབ་སེམས་དཔའི་མཐུས་དེ་དག་ལང་ཚོ་དང་བྲལ་བའི་ཤིན་ཏུ་མི་སྡུག་པར་མཛད་པས་རེ་བ་ཆད་ཅིང་། དེ་ནས་བདུད་ཐམས་ཅད་ཀྱིས་སྟོབས་བསྐྱེད་དེ་ཆོ་འཕྲུལ་སྣ་ཚོགས་པ་དང་། མཚོན་ཆ་ཇི་སྙེད་འཕངས་པ་དེ་དག་མནྡྷ་ར་བ་ལ་སོགས་པའི་མེ་ཏོག་གི་ཆར་དུ་གྱུར་ཅིང་། སླར་ཡང་བདུད་དཔུང་དེ་དག་ནམ་མཁའི་ལྷས་ཕྱི་རོལ་ལྕགས་ཀྱི་མུ་ཁྱུད་ཀྱི་མཐར་འཕངས་སོ། །
དེ་ནས་ཡེ་ཤེས་དྲི་མ་མེད་པར་ཡང་དག་པར་ཐོབ་སྟེ་བླ་ན་མེད་པའི་བྱང་ཆུབ་ཐོབ་ནས་སྐུ་མི་གཡོ་བར་བཞུགས་པ་ན། ཚངས་པས་ཆོས་ཀྱི་འཁོར་ལོ་བསྐོར་བར་གསོལ་བ་བཏབ་ཅིང་། ཐོག་མར་ཚོང་པ་ག་གོན་དང་བཟང་པོའི་བསོད་སྙོམས་བཞེས་ཤིང་། བསོད་སྙོམས་ཀྱི་སྣོད་རྒྱལ་ཆེན་བཞིས་ལྷུང་བཟེད་ཕུལ་བའང་བཞེས་ནས་དེ་དག་རྗེས་སུ་བཟུང་ངོ་། ། དེ་དག་ལ་འདི་སྐད་ཅེས། འགྲོ་ཡིད་དུལ་བ་སྟེ་དག་པའི་ལམ་ལ་མི་རྒྱུ་བར་ལམ་མིན་དུ་འགྲོ་བའི་རྟེན། ། ལུས་མེད་དེ་བདུད་ཀྱི་དཔུང་པས་བསྒྲུབས་པའི་བདུད་དམག་གི་ཆོ་འཕྲུལ་ཆེས་ཆེ་བར་བསྟན་ཀྱང་སྡིག་པ་དང་བདུད་ཀྱི་བུ་མོས་བྲིད་པ་སོགས། ། གཡོ་བ་མེད་རྡོ་རྗེ་གདན་དུ་རྡོ་རྗེ་ལྟ་བུའི་ཏིང་ངེ་འཛིན་མཉམ་བཞག་ཆེན་པོ་གཅིག་གི་དབྱིངས་སུ་འཁོར་འདས་ཀྱི། ། ཆོས་ཀུན་རོ་གཅིག་དངར་བས་བདུད་བཅོམ་པའོ། ། ཞེས་བྱ་བ་ནི་དོན་བསྡུས་ཀྱིས་ཚིགས་སུ་བཅད་པའོ། །
རྒྱལ་བའི་རྟོགས་པ་བརྗོད་པ་དཔག་བསམ་གྱི་འཁྲི་ཤིང་གི་དོན་འགྲེལ་ལས་བདུད་བཅོམ་པའི་རྟོགས་པ་བརྗོད་པའི་ཡལ་འདབ་སྟེ་ཉི་ཤུ་རྩ་དྲུག་པའི་རྣམ་པར་བཤད་པའོ།། ༈ །།སྤྱི་དོན་ཉེར་བདུན་པ་ལ་ཡང་ཡལ་འདབ་ཀྱི་གཞུང་གི་བསྟན་ཚུལ་དང་། དེའི་དོན་བཤད་པ་གཉིས་ལས། དང་པོ་ཡལ་འདབ་ཀྱི་གཞུང་གིས་བསྟན་ཚུལ་ནི། སྦྱིན་པ་དང་དུལ་བ་ལ་སོགས་པའི་མཛེས་པའི་སྤྱོད་ཚུལ་དང་ལྡན་ཡོན་ཏན་སྡུས་པར་འོས་པའི་གཞིར་གྱུར་ཅིང་། ། ཡོན་ཏན་དུ་མའི་རིན་ཆེན་འོད་ཟེར་རྣམ་དག་དམ་པའི་ལམ་གྱི་སྣང་བ་རྒྱས་པར་བྱེད་ལ། ། ནད་མེད་ཉེས་པ་དང་བྲལ་བའི་མུ་ཏིག་རང་བཞིན་འགྲོ་བའི་རྒྱན་ནི་ཕུན་ཚོགས་སྐྱེད་བྱེད་པ། ། སྐྱེས་བུ་དམ་པ་གང་ཞིག་སེམས་ནི་དགེ་བས་རྗེས་སུ་འབྲེལ་བ་མིང་ཆེན་ཡ་རབ་ཆེན་པོའི་རིགས་དེ་འགའ་ཞིག་ཡིན་དེ་ཡང་བཅོམ་ལྡན་འདས་ཀྱིས་འདུལ་བ་ལུང་གཞི་ལས་འདི་ལྟར་གསུངས་ཏེ། ། གྲོང་ཁྱེར་སེར་སྐྱའི་གཞིར་ནི་ནྱ་གྲོ་དྷ། ཀུན་དགའ་ར་བར་བཅོམ་ལྡན་འདས། །
དེ་བཞིན་གཤེགས་པ་བཞུགས་པའི་ཚེ་ཤཱཀྱ་རྣམས་འདུན་ཁང་དུ་འདུས་ཏེ་སྨྲས་པ། བདག་ཅག་ལ་འགའ་ཞིག་ཤཱཀྱ་རྣམས་ཀྱི་སྔོན་གྱི་རིགས་བརྒྱུད་ཇི་ལྟ་བུ་ཞེ་ན་བདག་གིས་ཇི་ལྟར་བཤད་པར་བྱ་དེ་བས་ན་སྔོན་གྱི་རིགས་བརྒྱུད་ཇི་ལྟར་གྱུར་པ་བཅོམ་ལྡན་འདས་ལ་ཞུའོ་ཞེས་སྨྲས་ཏེ་སོང་ནས་བཅོམ་ལྡན་འདས་དེ་ལ་སྔོན། ། ཤཱཀྱ་རྣམས་ཀྱིས་རང་གི་རིགས་རྒྱུད་ཇི་ལྟར་ཡིན་པ་ཞུས་ཤིང་། ། ཞེས་པ་ནས། གང་ལ་ཤཱཀྱའི་རིགས་ནི་རབ་ཏུ་གནས་པ་ཅན་གྱི་ཚེ་དང་ལྡན་པ། ། སྒྲ་གཅན་འཛིན་བཟང་པོ་ནི་བཅོམ་ལྡན་འདས་སྲས་ཡིན་ཏེ་དེས་ནི་སྲིད་པའི་རྒྱུད་ཆད་སྐྱེ་བོའི་འཁོར་བ་ཟད་ཡང་སྲིད་པ་ཡང་མེད་དོ། ། ཞེས་པ་རབ་གསལ་བའི་ཡེ་ཤེས་རང་བཞིན་མཽ་འགལ་དེས། ། ཤཱཀྱ་རྣམས་རིགས་ནི་ཇི་ལྟར་བཤད་བཞིན་ཐོས་གྱུར་ནས། ། རིགས་ཀྱི་མཆོག་གྱུར་ཁྱད་པར་དག་པའི་རིགས་སུ་སྐྱེ་བར་གྱུར་པའི་ཤཱཀྱ་རྣམས། ། བཅོམ་ལྡན་འདས་མཐུ་ཡིས་དགེ་བའི་བསམ་པ་རབ་ཏུ་འཁྲུངས་པར་གྱུར། །
ཅེས་པའི་བར་གྱིས་བསྟན་ལ། གཉིས་པ་དེའི་དོན་བཤད་པ་ནི།་་་་་ སྦྱིན་པ་སོགས་སྤྱོད་ཚུལ་མཛེས་པ་དང་ལྡན་པས་ཡ་རབས་ཀྱི་རིགས་ནི་ཡོན་ཏན་དུ་མའི་གཞིར་གྱུར་ཅིང་། དམ་པའི་ལམ་གྱི་སྣང་བ་རྒྱས་པར་བྱས་པ་དག་དྲི་མ་མེད་པའི་མུ་ཏིག་ལྟར་འགྲོ་བས་རྒྱན་ཕུན་ཚོགས་སྐྱེད་པར་བྱེད་པ་སོགས་ཡོན་ཏན་དུ་མ་དང་ལྡན་པས་རིགས་ཏེ་ཇི་ལྟར་བྱུང་ཚུལ་ཡང་བརྒྱུད་རིགས་པ་ཉིད་དེ། དེ་ཡང་འདི་ལྟར། སྔོན་བཅོམ་ལྡན་འདས་ནྱ་གྲོ་དྷའི་ཀུན་དགའ་ར་བར་བཞུགས་པའི་དུས་སུ་ཤཱཀྱ་རྣམས་འདུས་ཏེ། རང་རིགས་རྣམས་ཇི་ལྟར་བྱུང་ཞུས་པས། དེར་ཉིད་ཀྱིས་བཀའ་སྩལ་ན་མུ་སྟེགས་རྣམས་ཀྱིས་སྨོད་པར་འགྱུར་བ་སྤང་བའི་ཕྱིར་མཽ་འགལ་སྔོན་བྱུང་མངོན་དུ་འགྱུར་བར་བྱིན་གྱིས་བརླབས་ནས་དེ་དག་གསུང་བར་བསྐོས་པས། མཽ་འགལ་གྱིས་སྨྲས་པ། སྔོན་འཇིག་རྟེན་འདི་དག་ཆུའི་རང་བཞིན་དུ་གནས་པ་ལ།
དེ་ནས་རླུང་གིས་རྐྱེན་བྱས་ཏེ་འབྱུང་བ་བཞི་རིམ་གྱིས་འདུས་ནས་འཇིག་རྟེན་འདི་ཆགས་ཤིང་། དེར་འོད་གསལ་ནས་ལྷ་འགའ་ཞིག་སྐྱེ་བ་འཕོས་ཏེ་མིར་མང་དུ་འཕོས་པ་ལས། དེའི་ནང་ནས་གཟུགས་བཟང་ཞིང་དགེ་བའི་ངང་ཚུལ་དང་ལྡན་པ་ཞིག་ཐམས་ཅད་ཀྱི་རྗེ་བོར་བསྐོས་པས་མང་པོས་བཀུར་བར་གྲགས་སོ། ། དེ་ནས་ཚིགས་ལྔ་ནས་གསོ་སྦྱོང་འཕགས། དེ་ནས་སྤྱི་བོ་སྐྱེས། དེ་ནས་རྒྱལ་རིགས་སྟོང་ཕྲག་འདས་པ་ན་རྒྱལ་པོ་ཀྲྀ་ཀྲྀ། དེ་ནས་བུ་རམ་ཤིང་པ། དེ་ནས་ཤཱཀྱ་ཕལ་སྐྱེས་པོ། དེ་ལ་སྲས་ལྔའི་གཞོན་པ་རྒྱལ་སྲིད་དགའ་རྒྱལ་སྲིད་ལ་བསྐོས་ཤིང་། ཕུ་བོ་བཞི་གནས་གཞན་དུ་བསྐྲད་དོ། །
དེ་ནས་དེ་རྣམས་འདུས་ཏེ་སེར་སྐྱའི་གནས་སུ་སོང་ནས། དེར་གཞི་བཟུང་བས་སེར་སྐྱའི་གཞི་ཞེས་གྲགས། དེར་རང་རིགས་རྣམས་ལྷན་ཅིག་ཏུ་འགྲོགས་པའི་བརྒྱུད་པ་མང་དུ་འཕེལ་ཞིང་། དེའི་དུས་ཕལ་སྐྱེས་པོས་སྔར་གྱི་བུ་བཞི་དྲན་ནས་བློན་པོ་རྣམས་འགུགས་སུ་བཏང་བས། དེ་དག་གི་སྣང་ཚུལ་བསྙད་པས་འདི་ལྟ་བུ་ཕོད་པ་ཞེས་སྨྲས་པ་ཤཱཀྱའི་མིང་ཅན་དུ་གྱུར་ཏོ། ། དེ་ནས་ས་སྐྱོང་སྟོང་ཕྲག་ལྔ་འདས་པ་ན་ཤིང་རྟ་བཅུ་པ། དེ་ནས་རབ་བཅུ་ན་སེང་གེ་འགྲམ། དེ་ལ་སྲས་བཞི་ཟས་གཙང་། ཟས་དཀར། བྲེ་བོ་ཟས།
བདུད་རྩི་ཟས་རྣམས་སོ། ། སྲིང་མོ་བཞི་ནི་གཙང་མ། དཀར་མོ། བྲེ་བོ་མ། བདུད་རྩི་མ་རྣམས་སོ། ། ཟས་གཙང་གི་སྲས་བཅོམ་ལྡན་འདས་དང་། གཅུང་དགའ་བའོ། ། ཟས་དཀར་གྱི་སྲས་སྐར་རྒྱལ་དང་། ཤཱཀྱའི་རྒྱལ་པོ་བཟང་དན་ནོ། ། བྲེ་བོ་ཟས་ཀྱི་སྲས་མ་འགལ་པ་དང་།
མིང་ཆེན་ནོ། ། བདུད་རྩི་ཟས་ཀྱི་སྲས་ཀུན་དགའ་བོ་དང་ལྷས་སྦྱིན་ནོ། ། གཙང་མ་ལ་ལེགས་པར་རབ་རྟོགས། དཀར་མོ་ལ་ཕྲེང་བ་ཅན། བྲེ་མོ་ལ་བཟང་པོ། བདུད་རྩི་མ་ལ་ཡངས་པ་ཅན་རྣམས་འཁྲུངས་ཤིང་། སྒྲ་གཅན་འཛིན་ནི་བཅོམ་ལྡན་འདས་ཀྱི་སྲས་སོ་ཞེས་མཽ་འགལ་གྱི་བུས་ཤཱཀྱའི་སྐྱེས་རབས་གསུངས་པ་ན། ཤཱཀྱ་རྣམས་བཅོམ་ལྡན་འདས་ཀྱི་མཐུས་རང་རིགས་མཆོག་ཏུ་ངེས་ཤིང་དགེ་བའི་སེམས་དང་ལྡན་པར་གྱུར་ཏོ ། དེ་དག་ལ་འདི་སྐད་ཅེས། རང་རང་གི་རིགས་རྒྱུད་ཆེར་རློམས་པའི་སྐྱེ་དགུའི་བསམ་པ་ཐ་དད་སྣ་ཚོགས་ལྕགས་ཕྱེའི་རྡུལ། །
ཤཱཀྱའི་རིགས་རྒྱུད་གང་གི་ཡོན་ཏན་ཁབ་ལེན་བཟང་པོའི་ནུས་པ་ཡིས། ། ཅིག་ཏུ་འདྲེས་ནས་ཏེ་བསམ་པ་མཐུན་པ་འདི་ཁོ་ན་བཟང་ངོ་ཞེས་ཆེ་ཞིང་བཙུན་པར་སྟོན་པས་བཀའ་བསྒོས་ཏེ་མཽ་འགལ་གྱི་བུས་མཐོན་པོར་བསྐུར་བའི་རྒྱུད། ། ཤཱཀྱའི་རིགས་ཞེས་ཆེ་བ་བརྗོད་པ་ལྟར་འཇིག་རྟེན་ན་གྲགས་པ་རྣམ་པར་གསལ་ལོ། ། ཞེས་བྱ་བ་ནི་དོན་བསྡུས་ཀྱི་ཚིགས་སུ་བཅད་པའོ། ། རྒྱལ་བའི་རྟོགས་པ་བརྗོད་པ་དཔག་བསམ་འཁྲི་ཤིང་གི་དོན་འགྲེལ་ལས་ཤཱཀྱ་བྱུང་བའི་རྟོགས་པ་བརྗོད་པའི་ཡལ་འདབ་སྟེ་ཉི་ཤུ་རྩ་བདུན་པའི་རྣམ་པར་བཤད་པའོ།། ༈ །།སྤྱི་དོན་ཉེར་བརྒྱད་པ་ལ་ཡང་ཡལ་འདབ་ཀྱི་གཞུང་གིས་བསྟན་ཚུལ་དང་། དེའི་དོན་བཤད་པ་གཉིས་ལས། དང་པོ་ཡལ་འདབ་ཀྱི་གཞུང་གིས་བསྟན་ཚུལ་ནི། གོས་དག་ལ་གླ་རྩིའི་དྲི་ངད་བཟང་པོ་ལྡན་པ་བཞིན་དཔེ་ལའོ། ། སྐྱེས་བུ་གང་དག་སྙིང་སྟོབས་དང་དབེན་པ་ལ་དགའ་བའི་གཉེན་དང་ལྡན་པའི། །
བསོད་ནམས་དམ་པ་ཉེ་བར་རྫོགས་པའི་མཐུ་ཆེན་གང་ཞིག ། ཅི་ཡང་སྐྱེས་བུ་དམ་པ་དེ་ནི་ལུས་བརྒྱར་མེད་མི་འགྱུར། ། དེ་ཡང་བཅོམ་ལྡན་འདས་ཀྱིས་འདུལ་བའི་མདོར་འདིར་སྐད་གསུངས་ཏེ། སྔོན་གྲོང་ཁྱེར་རྒྱལ་པོའི་ཁབ་ཀྱི་ནི་བྱ་ལནྡྷ་ཀའི་གནས། ། འོད་མའི་ཚལ་གྱི་ནགས་ཀྱི་ནང་ན། ། སྲོག་ཆགས་འགྲོ་ཀུན་ཉོན་མོངས་ཡོངས་སུ་གདུང་བ་ལ་བསིལ་བར་བྱེད་པས། ། རྒྱལ་བ་རྫོགས་པའི་སངས་རྒྱས་ཐུགས་རྗེའི་མཚོར་ཞུགས་པའི་ཏེ། ། གང་གི་ནོར་གྱི་ནོར་སྦྱིན་རྣམ་ཐོས་ཀྱི་བུ་ནི། ། ནོར་གྱི་དྲེགས་པས་ལོང་བ་འཕྲོག་ཅིང་རྒྱགས་པའི་དྲེགས་པ། ། དཔལ་ལྡན་གྲུ་འཛིན་ཞེས་བྱ་བའི། །
ས་བདག་རྒྱལ་པོ་ཙམ་པར་བྱུང་བར་གྱུར་ལ་རྒྱལ་པོ། ། ཅེས་པ་ནས། དེ་ལྟར་སེམས་རབ་ཏུ་དད་པ་མཆོག་ཏུ་གྱུར་པའི་དགེ་བ་ལོངས་སྤྱོད་དེ་ཡི་སྨོན་ལམ་གྱིས། ། གྲོ་བཞིན་བྱེ་བ་ཉི་ཤུ་འདིར་ལྷ་ལྟ་བུ་ཡི་འབྱོར་པ་ཐོབ་ཅིང་། ། གསེར་གྱི་སྤུ་ཡི་རྐང་པ་ཅན་དུ་གྱུར་ལ། ། ནོར་གྱི་འབྱོར་པ་ཆེན་པོ་ནི་འདིར་ནི་དེར་གྱུར་ཏོ། ། སྔར་འདི་རང་གི་ཁྱིམ་ན་གནས་པ་ན་གོས་དང་བྲལ་བའི་ས་གཞི་ལ། ། འདི་ཡིས་ནམ་ཡང་རེག་པ་མེད། ། འདི་ཉིད་ཀྱི་ཕྱིར་ན་གྲོ་བཞིན་སྐྱེས་བྱ་བ་དེ་ཡི་ནི། ། རྐང་པས་ས་ལ་རེག་པའི་མོད་དེ་ལ་ས་གཡོས་པར་གྱུར་ཏོ། །
ཞེས་པ་བདེ་གཤེགས་གསུང་ནི་བདུད་རྩི་ལྟར་དཀར་ཞིང་དགེ་བ་ནི། ། ཚེམས་གྱི་འོད་བཞིན་རབ་ཏུ་གསལ་བའི་རང་བཞིན་དྲི་མ་མེད་པ་དག ། དགེ་སློང་གི་ཚོགས་རྣམས་ཀྱི་ཐུགས་ནི་རྣམ་པར་མི་གཡེངས་པས། ། མཆོག་ཏུ་འཐུང་ནས་དགེ་བའི་སྤྱད་པ་བརྟན་པའི་སླད་གུས་པས་མཆོག་ཏུ་གྱུར། ། ཅེས་པའི་བར་གྱིས་བསྟན་ལ། གཉིས་པ་དེའི་དོན་བཤད་པ་ནི། གླ་རྩིའི་དྲི་བཟང་པོས་ཁྱབ་པའི་གོས་ནི་ཚལ་པ་དུ་མར་སོང་ཡང་ཚལ་པ་ཀུན་ལ་དྲི་དེ་འབྱུང་བ་ལྟར་སྙིང་སྟོབས་དང་ལྡན་པའི་བསོད་ནམས་རྒྱ་ཆེན་པོ་བསགས་པའི་འབྲས་བུ་ཡང་སྐྱེས་བུ་དེ་ཉིད་ལུས་བརྒྱར་ལེན་ཡང་མེད་པར་མི་འགྱུར་བ་སྟེ། དེ་ཡང་འདི་ལྟར། རྒྱལ་པོའི་ཁབ་འོད་མའི་ཚལ་གྱི་ནགས་ན་རྒྱལ་བ་བཞུགས་པའི་དུས། ཁྱིམ་བདག་གྲུ་འཛིན་ཞེས་པ་ལ་རྒྱུ་སྐར་གྲོ་བཞིན་གྱི་དུས་བུ་གཅིག་བཙས་པ་ན་གསེར་སྲང་བྱེ་བ་ཉི་ཤུས་དགའ་སྟོན་བྱས་པས།
བུ་དེ་ལ་གྲོ་ཞུན་བྱེ་བ་ཉི་ཤུར་གྲགས་སོ། ། དེ་ཆེར་སྐྱེས་པ་ན་དེ་དག་འདུལ་བར་དགོངས་ནས་བཅོམ་ལྡན་འདས་ཀྱིས་དེའི་མདུན་ན་མཽ་འགལ་གྱི་བུ་བཏང་པས། དེའི་ཆ་བྱད་ལ་བུ་དེ་ཡིད་རངས་ཏེ། ཁྱོད་སུ་ཡིན་ཞེས་དྲིས་པ་ན། བཅོམ་ལྡན་འདས་ཀྱི་ཉན་ཐོས་སོ་ཞེས་བརྗོད་པས། བཅོམ་ལྡན་འདས་མཚན་ཐོས་པ་ཙམ་གྱིས་བག་ཆགས་སད་ནས་སྤུ་ལོང་རྒྱས་ཏེ། ཁ་ཟས་རོ་བརྒྱ་པའི་ཞལ་ཟས་བཅོམ་ལྡན་འདས་ལ་འབུལ་བར་བསྐུར་ནས། དེའི་བསམ་པ་བཞིན་བཞེས་པའི་ཚེ། རྒྱལ་པོ་གཟུགས་ཅན་སྙིང་པོ་ཡང་དྲུང་དུ་ལྷགས་ནས། ཟས་ཀྱི་ལྷག་མ་རྒྱལ་པོ་ལ་གནང་བས།
རྒྱལ་པོ་ཁ་ཟས་དེའི་དྲི་དང་རོས་ངོ་མཚར་ཏེ། ཀྱེ་འདི་དག་བརྒྱ་བྱིན་གྱིས་ཕུལ་ལམ་ཞེས་གསོལ་པ་ན། མ་ཡིན། འདི་ནི་གྲོ་ཞུན་བྱེ་བ་ཉི་ཤུས་ཕུལ་ཅེས་སྩལ་བས། རྒྱལ་པོ་གྲོ་ཞུན་གྱི་ཕུན་ཚོགས་ལ་ཡིད་འཕྲོགས་ནས། དེ་དག་བལྟ་བར་འགྲོ་བར་རྩོམ་པ་ན། ཁྱིམ་བདག་གྲུ་འཛིན་རྒྱལ་པོ་འབྱོན་པས་འཇིགས་ནས། བུ་གྲོ་ཞུན་ལ་མུ་ཏིག་གི་དོ་ཤལ་བསྐུར་ནས་སྲི་ཞུ་ལ་བཏང་ངོ་། ། དེར་རྒྱལ་པོ་མགུ་ནས་རང་ཅག་གཉིས་བཅོམ་ལྡན་འདས་ལ་ཕྱག་བྱ་བར་འགྲོའོ། ། ཞེས་རྒྱལ་པོས་ཤིང་རྟ་མེད་པར་རྐང་གིས་འགྲོ་བ་ན།
གྲོ་ཞུན་རྐང་པ་ས་ལ་རེག་མ་མྱོང་བས་ས་གཞི་གོས་ཀྱིས་གཡོགས་པ་ན། གྲོ་ཞུན་གྱིས་རྒྱལ་པོ་ལ་ཞེ་སའི་ཚུལ་དུ་དེ་དག་བཟློགས་ཀྱང་། ལྷ་རྣམས་ཀྱི་ས་གཞི་གོས་ཀྱིས་གཡོགས་ཏེ་བཅོམ་ལྡན་འདས་ཀྱི་དྲུང་དུ་སོང་ནས་ཆོས་བསྟན་པས་རྒྱུན་ཞུགས་ཀྱི་འབྲས་བུ་ཐོབ་པསདེ་དག་གི་རྒྱུ་མཚན་དགེ་སློང་ཚོགས་ཀྱིས་དྲིས་ཤིང་། བཅོམ་ལྡན་འདས་ཀྱིས་སྔོན་སངས་རྒྱས་རྣམ་གཟིགས་ལ་བྲམ་ཟེ་ཟླ་བ་ཞེས་དབུལ་པོ་ཞིག་གིས་གོས་ཀྱིས་ས་གཞི་གཡོགས་ནས་བསོད་སྙོམས་ཕུལ་ཏེ་སྨོན་ལམ་བཏབ་པས་གྲོ་ཞུན་བྱེ་བ་ཉི་ཤུ་འདིར་གྱུར་ཏོ། ། ཞེས་བཀའ་སྩལ་ཏོ། ། དེ་ལྟ་བུའི་བཅོམ་ལྡན་འདས་ཀྱི་གསུང་གི་བདུད་རྩི་དགེ་སློང་དག་གིས་ཐུགས་མ་ཡེངས་པར་འཐུང་པས་རང་རྒྱུད་ཀྱི་དགེ་བའི་སྤྱོད་པ་བརྟན་པའི་སླད་དུ་གུས་པ་མཆོག་ཏུ་གྱུར་ཏོ། དེ་དག་ལ་འདི་སྐད་ཅེས། རབ་རྟགས། འཁོར་བའི་བདེ་འབྲས་ལྷའི་འབྱོར་བ་དང་ལྡན་པར་མ་ཟད་སངས་རྒྱས་ཀྱི་སྐལ་བས་ཀྱང་མ་ཕོངས་པས་ཉེ་བར་ཞི་བའི་ལམ་ལ་མངོན་པར་དགའ་བ་ཇི་བཞིན་དུ། ། རྐང་པ་ལ་རང་བྱུང་གི་གསེར་གྱི་བ་སྐྱེས་པའི་སྤུ་ལོང་གཡོ་བ་འཛུམ་པར་བཀོད་པ། །
དེ་ཕྱིར་ཐུབ་པའི་སྤྱན་སྔར་གསུང་གི་ཐིགས་པས་ལས་ཉོན་འཁྲུལ་པའི་དྲི་མ་བཀྲུས་ཏེ། ། རྣམ་པར་གྲོལ་བ་དགྲ་བཅོམ་པ་ཐོབ་པ་ཡུལ་ཙམ་པའི་རྒྱལ་པོ་གྲུ་འཛིན་གྱི་བུ་གྲོ་ཞུན་བྱེ་བ་ཉི་ཤུ་པ། ། ཞེས་བྱ་བ་ནི་དོན་བསྡུས་ཀྱི་ཚིགས་སུ་བཅད་པའོ། ། རྒྱལ་བའི་རྟོགས་པ་བརྗོད་པ་དཔག་བསམ་འཁྲི་ཤིང་གི་དོན་འགྲེལ་ལས་གྲོ་ཞུན་བྱེ་བ་ཉི་ཤུའི་རྟོགས་པ་བརྗོད་པའི་ཡལ་འདབ་སྟེ་ཉི་ཤུ་རྩ་བརྒྱད་པའི་རྣམ་པར་བཤད་པའོ།། ༈ །།སྤྱི་དོན་ཉེར་དགུ་པ་ལ་ཡང་ཡལ་འདབ་ཀྱི་གཞུང་གིས་བསྟན་ཚུལ་དང་། དེའི་དོན་བཤད་པ་གཉིས་ལས། དང་པོ་ཡལ་འདབ་ཀྱི་གཞུང་གིས་བསྟན་ཚུལ་ནི། མི་བསྲུན་པའི་སྐྱེ་བོ་ངན་པའི་གནོད་པ་བཟོད་དཀའ་བ་ཚབས་ཆེན་པོ་ཡི། ། བསམ་པ་ཆེ་བའི་སྐྱེས་བུ་དམ་པ་རྣམས་བསམ་པ་སྡུག་བསྔལ་གྱིས་ཡིད་རྣམ་པར་འབྱུང་བ་ཉིད་མ་ཡིན་ཏེ་དཔེར་ན་གདུག་པའི། ། སྦྲུལ་གྱིས་རབ་ཏུ་བསྐོར་བའི་ས་འཛིན་རི་དག་གིས་ཕྱོགས་ཐམས་ཅད་དཀྲུགས་པར་འགྱུར་མོད་ཀྱི། །
རྒྱ་མཚོ་སྙིང་ལས་བདུད་རྩིའི་རང་ཟླ་བོའི་དངོས་པོའི་དཔེ་བཞིན་རབ་ཏུ་གཏོང་བ་མིན་པ་བཞིན། ། དེ་ཡང་བཅོམ་ལྡན་འདས་ཀྱིས་འདུལ་བའི་ལུང་གཞི་ལས་འདི་ལྟར་གསུངས་ཏེ། སྔོན་ཚེ་གྲོང་ཁྱེར་རྒྱལ་པོའི་ཁབ། ། ཀ་ལནྡྷ་ཀའི་གནས་ཞེས་པ། ། འོད་མའི་ཚལ་ནི་ཡིད་འཕྲོག་པའི་གནས་ན། ། བཅོམ་ལྡན་འདས་ནི་རྣམ་པར་བཞུགས་པའི་ཚེ། ། ཞེས་པ་ནས། ། དེའི་དུས་ཀྱི་རི་དྭགས་ཁྱུ་ཡི་བདག་དེ་ང་ཡིན་ལ། ། རི་དྭགས་མོ་དེ་ཀུན་དགའ་བོ་ཡིན་ནོ། ། དེ་ལྟར་ང་ཉིད་ཀུན་དགའ་བོ་དང་ལྷག་པར་མཛའ་བའི་འབྲེལ་པ་ནི། །
སྔོན་ཡུན་རིང་པོ་ནས་འབྲེལ་པ་ཅན་གྱི་སྤྱོད་པས་རྗེས་སུ་ཞུགས་པའི། ། ཞེས་པ་བདེ་གཤེགས་གསུང་དེ་ལྟ་བུ་ཐོས་ནས་དགེ་སློང་རྣམས་ནི། ། དེ་དག་ཐམས་ཅད་ངོ་ཚས་ཞུམ་པ་བཞིན། ། འདོད་པས་རྒྱུད་བརླན་པས་ཀུན་དགའ་དང་བཅས་པར། ། འོད་ཀྱིས་མངོན་པར་དགའ་བ་ཀུན་དགའི་བཞིན་པད་བལྟས་ཤིང་འཁོད་དོ། ། ཞེས་པའི་བར་གྱིས་བསྟན་ལ། གཉིས་པ་དེའི་དོན་བཤད་པ་ནི། དཔེ་ཇི་ལྟར་ན་སྦྲུལ་གདུག་བསྐོར་བའི་རི་དེས་ཕྱོགས་ཀུན་དཀྲུགས་པར་བྱེད་ཀྱང་། རྒྱ་མཚོ་མི་གཡོ་བ་ལྟར། སྐྱེས་བུ་བསམ་པ་ཆེ་བ་དག་ནི་སྐྱེ་བོ་ངན་པའི་གནོད་པ་ཚབས་ཆེ་ཡང་བསམ་པ་སྡུག་བསྔལ་དུ་འགྱུར་བ་མེད་དེ།
དེ་ཡང་འདི་ལྟར། སྔོན་བཅོམ་ལྡན་འདས་བྱ་ཀ་ལནྡྷ་ཀའི་གནས་ན་བཞུགས་པའི་དུས་རྒྱལ་པོ་གཟུགས་ཅན་སྙིང་པོའི་བུ་མ་སྐྱེས་དགྲ་དང་ཤཱཀྱའི་རིགས་ལྷ་སྦྱིན་གཉིས་གྲོགས་པོར་གྱུར་ཏེ། ལྷ་སྦྱིན་གྱིས་སྨྲས་པ། ཁྱེད་ཀྱིས་ཕ་བསད་ནས་རྒྱལ་སྲིད་ཐོབ་པ་བཞིན་དུ་བདག་གིས་ཀྱང་ཤཱཀྱའི་དགེ་སྦྱོང་བསད་ནས་ལྷ་མིའི་ཕྱག་བྱ་བའི་གནས་ཐོབ་པར་བྱའོ་ཞེས་གླང་པོ་ལ་མྱོས་ཆུ་སྦྱིན་ཏེ། བཅོམ་ལྡན་འདས་ཉན་ཐོས་དང་བཅས་པའི་སྟེང་དུ་རྒྱུག་ཏུ་བཅུག་པས། དེར་དགེ་སློང་གཞན་ཐམས་ཅད་སྐྲག་ནས་ཕྱོགས་སུ་བྱེར་བའི་ཚེ། ཀུན་དགའ་བོ་གཅིག་པུ་ཉིད་དྲུང་དུ་འཁོད་ཅིང་། བཅོམ་ལྡན་འདས་ཀྱི་ཕྱག་སོར་ལྔ་ལས་སེངྒེ་ལྔ་སྤྲུལ་ཏེ་གླང་པོ་ཉམས་པར་བྱས་ཤིང་ཕྱོགས་སུ་འགྲོ་བར་བརྩམས་པ་ན། མེའི་ཁོར་ཡུག་གིས་འཁོར་ཏེ་འཇིགས་ནས་བཅོམ་ལྡན་འདས་ཀྱི་དྲུང་དུ་བསིལ་བའི་སར་འདུག་པ་ན། ཕྱག་སྤྱི་བོར་བཞག་སྟེ་ཆོས་ཀྱི་བཀའ་མཆིད་སྩལ་པ་ན།
གླང་པོ་དུལ་བས་བཏུད་ཅིང་ལུས་དེ་ཉིད་བཏང་ནས་རྒྱལ་ཆེན་བཞིའི་གནས་སུ་སྐྱེས་ནས་སླར་བཅོམ་ལྡན་འདས་ཀྱི་དྲུང་དུ་ལྷགས་སོ། ། དེའི་ཚེ་ལྷས་སྦྱིན་གྱིས་ཁང་ཐོག་ནས་བལྟས་པས་རེ་ཐག་ཆད་ཅིང་། བཅོམ་ལྡན་འདས་འཁོར་དང་བཅས་པ་ལྷན་ཅིག་ཏུ་གནས་པ་ན་དགེ་སློང་རྣམས་དེ་ལྟར་ངོ་མཚར་བའི་རྒྱུ་དྲིས་པ་ན། བཅོམ་ལྡན་འདས་ཀྱིས། སྔོན་ངང་པ་དང་། རྒྱལ་པོ་ཨ་ཊ་དང་། སེངྒེ་དང་། རི་དགས་ཀྱི་ཁྱུ་བདག་སོགས་ཀྱི་དུས་སུ་ཡང་ཀུན་དགའ་བོ་གཅིག་པུ་ཉིད་རྗེས་སུ་འབྲངས་ཤིང་གཞན་རྣམས་ཀྱིས་སྤངས་པས། ད་ལྟ་ཡང་འདི་ལྟར་གྱུར་པ་ཡིན་ཞེས་བཀའ་སྩལ་ཏོ། ། དེ་དག་ལ་འདི་སྐད་ཅེས།
ལྷས་སྦྱིན་གྱི་ཁྲོ་བས་བསྐོལ་བའི་ཉོན་མོངས་ཀྱི་དུག་ཆུ་ཡིས། ། གླང་པོ་ཆེ་ནོར་སྐྱོང་གི་སེམས་རབ་ཏུ་མྱོས་ཏེ་རྦད་པ་ལ་སྟོབས་ཀྱིས་དྲེགས་པའི་ཤུགས་ཅན་པོས་ཕ་རོལ་གཞོམ་འདོད་དེ་རྒྱུགས་པ་ན་ཐུབ་དབང་གི ། ཕྱག་སོར་ལས་ཐོན་པའི་གདོང་ལྔ་སྟེ་སེང་གེ་ལྔ་སྒྲ་སྒྲོག་པས་བསྐྲད་དེ་ཞེས་པ་གཅིན་ལྷུང་ཞིང་བྲོས་པས་ཕྱོགས་མཐའ་མེས་བསྐོར་བ་མཐོང་ནས་སླར། ། སྟོན་པའི་དྲུང་དུ་བསིལ་བའི་ཐུགས་རྗེའི་ལྕགས་ཀྱུས་ཡོངས་སུ་བཀུག་སྟེ་གླང་པོ་ནོར་སྐྱོང་དུལ་བར་མཛད། ། ཞེས་བྱ་བ་ནི་དོན་བསྡུས་ཀྱི་ཚིགས་སུ་བཅད་པའོ། ། རྒྱལ་བའི་རྟོགས་པ་བརྗོད་པ་དཔག་བསམ་འཁྲི་ཤིང་གི་དོན་འགྲེལ་ལས་ནོར་སྐྱོང་གི་རྟོགས་པ་བརྗོད་པའི་ཡལ་འདབ་སྟེ་ཉི་ཤུ་རྩ་དགུ་པའི་རྣམ་པར་བཤད་པའོ།། ༈ །།སྤྱི་དོན་སུམ་ཅུ་པ་ལ་ཡང་ཡལ་འདབ་ཀྱི་གཞུང་གིས་བསྟན་ཚུལ་དང་། དེའི་དོན་བཤད་པ་གཉིས་ལས། དང་པོ་ཡལ་འདབ་ཀྱི་གཞུང་གིས་བསྟན་ཚུལ་ནི། གང་ཞིག་མཆོག་གི་སྙིང་སྟོབས་དང་ལྡན་པའི་སྙིང་སྟོབས་ཀྱི། །
ཁྱད་པར་གང་གི་སེམས་ཅན་ཐམས་ཅད་བདེ་བའི་རྒྱུ། ། སྡུག་བསྔལ་གྱི་ལུས་ནི་ཞིག་ཀྱང་སེམས་ཀྱི་ཁྲོ་བའི་མེ་རྣམས་དག ། མཆོག་ཏུ་ཞི་བར་འགྱུར་བ་ཅན་གྱི་བྱང་ཆུབ་སེམས་དཔའ་དེ་རྒྱལ་བར་གྱུར་ཅིག ། བཅོམ་ལྡན་འདས་ཀྱིས་ཆོས་བསྟན་པ་ལ་སྔོན་འདུག་ཅིང་ཉན་པ་འདི། ། དགེ་སློང་ཀོའུ་དི་ནྱ་ཡི། ། སྔོན་བྱུང་གི་གཏམ་གྱི་ཞར་ལ་དགེ་སློང་གི་ཚོགས་དེ་དག་གིས། ། དྲིས་ཤིང་བཅོམ་ལྡན་འདས་གྱིས་ཀྱང་ཀོའུ་དི་ནྱ་དང་སྔོན་ཇི་ལྟར་འབྲེལ་བའི་ཚུལ་བཀའ་སྩལ་པ་གྲོང་ཁྱེར། ། ཞེས་པ་ནས། དེའི་དུས་ཀྱི་དྲང་སྲོང་བཟོད་པ་སྨྲ་བ་དེ་ཉིད་དེ་བཞིན་གཤེགས་པ་ང་ཉིད་ཡིན་ལ་རྒྱལ་པོ། ། དུས་སུ་ཀོའུ་དི་ནྱ་འདི་ཡིན་པས་ང་ཉིད། །
ད་ལྟ་ཡང་དག་པར་རྫོགས་པའི་བྱང་ཆུབ། ། ཐོབ་ནས་སྔོན་གྱི་སྨོན་ལམ་བཞིན་དུ་བདག་གིས་འདི་འཁོར་བ་ལས་བསྒྲལ་ཏོ། ། ཞེས་པ་བདེ་གཤེགས་ཞལ་གྱི་པདྨ་ལས་འཁྲུངས་པ། ། ཡིད་འོང་སྦྲང་རྩིའི་གཟུགས་བརྙན་ལྟར་རབ་ཏུ་དང་ཞིང་ཡིད་དུ་འོང་བའི་གསུང་དེ་ཉིད། ། བུང་བའི་ཚོགས་ཀྱིས་སྦྲང་རྩི་བཞིན་དུ་དགེ་སློང་ཚོགས་ཀྱིས་རབ་འཐུངས་ནས། ། དམ་པའི་ཆོས་ཀྱི་བདུད་རྩི་དེ་ལ་རབ་ཏུ་དགའ་བ་རྒྱས་པ་ཅི་ཡང་བྱུང་བར་གྱུར། ། ཅེས་པའི་བར་གྱིས་བསྟན་ལ། གཉིས་པ་དེའི་དོན་བཤད་པ་ནི། སྙིང་སྟོབས་མཆོག་དང་ལྡན་པའི་སྐྱེས་བུའི་སྙིང་སྟོབས་ཀྱི་མཐུ་ལས་གཞན་ཐམས་ཅད་ལ་བདེ་བ་འཕེལ་བ་དང་། རང་ཉིད་ཀྱིས་ཀྱང་ལུས་ཞིག་པའི་རྒྱུར་སོང་ཡང་སེམས་ཀྱི་ཁྲོ་བ་ཞི་བར་འགྱུར་བས་ན་དེ་ལྟ་བུའི་བྱང་ཆུབ་སེམས་དཔའ་ནི་མཆོད་འོས་སུ་གྱུར་པ་སྟེ།
དེ་ཡང་འདི་ལྟར། སྔོན་བཅོམ་ལྡན་འདས་ལ་འཁོར་རྣམས་ཀྱིས་དགེ་སློང་ཀོའུ་དི་ནྱ་སྔོན་བཅོམ་ལྡན་འདས་དང་འབྲེལ་བའི་རྒྱུ་མཚན་དྲིས་པ་ན། རྒྱལ་བས་སྔོན་ཝཱ་ར་ན་སིར་རྒྱལ་བུ་ཚངས་བྱིན་ཞེས་པ་ལ་བུ་ཀཱ་ཤིའི་མཛེས་པ་དང་། དུས་ཀྱི་ས་ཞེས་གཉིས་བྱུང་བ་ལས། ཀཱ་ཤིའི་མཛེས་པ་རྒྱལ་པོར་བསྐོ་བར་བཞེད་པ་ན་དེ་དག་རྒྱལ་སྲིད་ཀྱི་ལོངས་སྤྱོད་ལ་སྙིང་པོ་མེད་པར་ཡིད་ཕྱུང་ནས་དེ་ཉིད་སྤངས་ནས། ནགས་འདབས་སུ་དཀའ་ཐུབ་ལ་འགྲོ་བར་བཞེད་པ་ན། ཚངས་བྱིན་གྱིས་ལན་མང་དུ་ལྡོག་ཀྱང་ནན་གྱིས་གསོལ་ཏེ་ནགས་སུ་སོང་སྟེ། ཆགས་པ་དང་བྲལ་ཞིང་བྱམས་པ་དང་བརྩེ་བར་ལྡན་པས་བཟོད་པ་སྨྲ་བ་ཞེས་པའི་མིང་དུ་གྲགས་སོ། ། དེའི་དུས། དུས་ཀྱི་རྒྱལ་སྲིད་སྐྱོང་བས་བཙུན་མོའི་ཚོགས་དང་བཅས་ཏེ་ནགས་གསེབ་ཏུ་འཆགས་པར་སོང་བ་ན།
བཟོད་པ་སྨྲ་བ་ཞི་ཞིང་དུལ་བའི་ངང་ཚུལ་དང་ལྡན་པ་ལ་བཙུན་མོ་རྣམས་དད་དེ། འཁོར་ཞིང་གུས་པར་བྱས་པས་དུས་ཀྱི་ས་ཕྲག་དོག་གིས་ཁྲོས་ཏེ་རང་གི་ཕུ་བོ་ཡིན་པ་མ་ཤེས་པར་ཚུལ་འཆོས་པས་བུད་མེད་འདྲིད་པར་བྱེད་པ་འདི་དག་གི་ཡན་ལག་ཆོད་ཅེས་བཅད་པ་ན། བཟོད་པ་སྨྲ་བ་དེ་དག་ལ་ཁྲོ་བ་མེད་ཅིང་བྱམས་པར་ལྡན་པས། རྒྱལ་པོ་ཁྱོད་ཀྱིས་ད་ལྟ་བདག་གི་ལུས་བཅད་པ་དེ་བཞིན་དུ། བདག་གིས་ཁྱོད་སོགས་སེམས་ཅན་རྣམས་ཀྱི་ཉོན་མོངས་པ་མ་ལུས་པ་གཅོད་པར་གྱུར་ཅིག ཅེས་བདེན་པ་བརྗོད་དོ། ། དེ་ནས་དུས་ཀྱི་སའི་རྒྱལ་སྲིད་ལ་མི་དགེ་བ་སྣ་ཚོགས་པ་བྱུང་བས། དེ་དག་སྔར་གྱི་སྡིག་པས་བསྐྱེད་པར་ཤེས་ནས་བཟོད་པ་སྨྲ་བའི་སར་སོང་ནས་བཤགས་པ་ན། བཟོད་པ་སྨྲ་བས། འདི་དག་ནི་རང་གི་མྱོང་བྱ་ཉིད་དེ་ཁྱོད་ལ་ཁྲོ་བ་མེད་དོ། །
བདེན་པ་དེས་བདག་གི་ལུས་རྣལ་བར་གྱུར་ཅིག་ཅེས་བརྗོད་པས་སྔར་བཞིན་གྱུར་ཞིང་། བདག་མངོན་པར་བྱང་ཆུབ་པའི་ཚེ་ཡེ་ཤེས་ཀྱི་རལ་གྲིས་ཁྱོད་ཀྱི་རྨོངས་པའི་དྲ་བ་གཅོད་པར་གྱུར་ཅིག་ཅེས་སྨོན་ལམ་བཏབ་པའོ། ། དེའི་དུས་ཀྱི་བཟོད་པ་སྨྲ་བ་དེ་ང་དང་། དུས་ཀྱི་ས་ཀོའུ་དི་ནྱ་འདི་ཉིད་དུ་གྱུར་པས། ད་ལྟ་འདི་ལྟར་བྱུང་བ་ཡིན་ནོ་ཞེས་བཀའ་སྩལ་པ་ན་དགེ་སློང་གི་ཚོགས་བུང་བས་སྦྲང་རྩི་འཐུངས་པ་བཞིན་ཡིད་རབ་ཏུ་དགའ་བར་གྱུར་ཏོ། ། དེ་དག་ལ་འདི་སྐད་ཅེས། རྒྱལ་པོ་ཚངས་སྦྱིན་གྱི་བཙུན་མོ་སྐྱེ་གནས་གཅིག་ལས་ཆས་པ་སྟེ་སྤུན་དུ་གྱུར་ཀྱང་རྒྱ་མཚོ་ལས་མཉམ་དུ་སྐྱེས་པའི་ཉི་མས་ཟླ་བ་བཞིན་འོད་འཇོམས་པས། ། ཞེ་སྡང་མི་ཟད་པའི་གཅུང་ཚ་ཟེར་མཚོན་གྱིས་དུས་ཀྱི་སྲས་གཅེན་ཀ་ཤི་མཛེས་དགའ་ནགས་ན་བསམ་གཏན་བསྒོམས་པའི་ལུས་ལ་རབ་བསྣུན་པས། ། ཡན་ལག་གི་བསིལ་འོད་དུམ་བུར་བྱས་པའང་ཁྲོ་བ་མེད་པའི་བདེན་སྟོབས་ཀྱིས། ། རྐྱེན་དེའི་ཉིན་མོ་མཐར་ལུས་ཀྱི་ཤས་སྔར་བཞིན་རྣལ་མར་གནས་པ་སྟེ་སྐྱོན་མེད་དུ་གསོས་པས་ཀ་ཤི་མཛེས་དགའི་ཟླ་བའོ། །
ཞེས་བྱ་བ་ནི་དོན་བསྡུས་ཀྱི་ཚིགས་སུ་བཅད་པའོ། ། རྒྱལ་བའི་རྟོགས་པ་བརྗོད་པ་དཔག་བསམ་གྱི་འཁྲི་ཤིང་གི་དོན་འགྲེལ་ལས་ཀ་ཤི་མཛེས་དགའི་རྟོགས་པ་བརྗོད་པའི་ཡལ་འདབ་སྟེ་སུམ་ཅུ་པའི་རྣམ་པར་བཤད་པའོ།། ༈ །།སྤྱི་དོན་སོ་གཅིག་པ་ལ་ཡང་ཡལ་འདབ་ཀྱི་གཞུང་གིས་བསྟན་ཚུལ་དང་། དེའི་དོན་བཤད་པ་གཉིས་ལས། དང་པོ་ཡལ་འདབ་ཀྱི་གཞུང་གིས་བསྟན་ཚུལ་ནི། སེམས་ཅན་གང་གི་སྙིང་པོའི་རང་བཞིན་ནམ་རང་བཞིན་དྲང་ཞིང་ལེགས་སྤྱོད་བསོད་ནམས་ཀྱི་གནས་སུ་གྱུར་པ་དེ་སུ་ཡིན་ཡང་ཕྱག་བྱར་འོས་ལ། ། ཆོས་ལམ་བགྲོད་པའི་བགེགས་དང་ལྡན་ཞིང་ཤིན་ཏུ་ངན་པར་སྤྱོད་པའི་རང་བཞིན་ཅན་དེ་སུ་ཡིན་ཡང་སྨད་པར་འོས། ། སྐྱེ་བོ་དམ་པ་གང་གི་སྤྱོད་པ་ལས་ཀྱི་བཀྲ་བ་རྣམ་པར་དཔྱད་ནས་ཡུན་རིང་དུ་དད་པའི་སྤུ་ལོང་རྒྱས་པས་བྱུགས་གྱུར་པ་ཉིད་དུ་བྱེད་པ། ། དེ་དག་གི་སྤྱོད་པ་བསྔགས་ན་སྐྱེ་བོ་རྣམས་དད་པས་མིག་ཆུ་དང་ལྡན་ཞིང་མི་སྨྲ་ཉིད་དུ་འགྱུར་བར་མཚུངས། ། དགེ་སློང་རྣམས་ཀྱིས་ལྷས་སྦྱིན་གྱི། །
སྔོན་བྱུང་གསུངས་པའི་ཞར་ལ་སྔོན་བཅོམ་ལྡན་འདས་ཉིད་ཀྱི་སྔོན་བྱུང་དྲིས་བཅོམ་ལྡན་འདས་ཀྱིས་ཀྱང་རང་ཉིད་ཀྱི། ། སྔོན་གྱི་བྱུང་བའི་མཐའ་དག་ལ། ། བརྟེན་པའི་མཐའ་ནི་བཀའ་སྩལ་པ་འདི་ལྟར་གྲོང་ཁྱེར། ། ཝ་རཱ་ཎ་སཱིར་སྔོན་མི་ཡི་དབང་རྒྱལ་པོ། ། དབང་པོའི་སྡེ་ཆེན་ཞེས་པ་བྱུང་བ་དེ་ཉིད། ། གང་གི་དཔལ་འབྱོར་གྱིས་ས་ཡི་དབང་ཕྱུག་རྒྱལ་པོ་གཞན་གྱི་དཔལ་འབྱོར། ། ཐམས་ཅད་སྐྱེངས་པ་ཉིད་དུ་བྱེད་པར་གྱུར་ལ་རྒྱལ་པོ། ། ཞེས་པ་ནས། ང་ཉིད་སྔོན་གྱི་དུས་ན་ནི། རི་དྭགས་གསེར་གྱི་ལོགས་ཞེས་པ་དེར་གྱུར་པ་ཡིན་ལ། །
མ་རུངས་པའི་མི་གྱ་གྱུ་ཅན་དུ་གྱུར་གང་ཡིན་ལ། ། དེ་ཡང་ད་ལྟ་ལྷས་སྦྱིན་འདི་ཡིན་ནོ། ། དེ་ནས་བཅོམ་ལྡན་འདས་སྲིད་པ་འཁོར་བའི་འཇིགས་པ་འཇིག་པར་བྱེད་ཅིང་འཇོམས་པར་པས་སྙིང་སྟོབས་ནི། ། རྒྱ་ཆེན་ཞིང་མཛེས་པའི་སྤྱོད་ཚུལ་ལེགས་སྤྱད་དགེ་བ་ལ་འོས་རབ་ཏུ་ཞིའི་རང་བཞིན་ཅན་གྱི་དགེ་སློང་དག ། བཅོམ་ལྡན་འདས་དེ་སྐད་བཤད་པ་ཐོས་ནས་རང་གི་བསོད་ནམས་དག་ནི་ཡོངས་སུ་སྨིན་ཞིང་རྟོགས་པ་གྱུར་པའོ། ། དབེན་པས་མཛེས་པའི་དགེ་སློང་གི་ཚོགས་ཐམས་ཅད་དེ་དགེ་བ་བསྒྲུབ་པའི་སླད་དུ་ཅི་ཡང་བརྩོན་པར་གྱུར་འགྱུར། ། ཞེས་པའི་བར་གྱིས་བསྟན་ལ། གཉིས་པ་དེའི་དོན་བཤད་པ་ནི། སེམས་ཅན་གང་དག་ཁོང་དྲང་ཞིང་བསོད་ནམས་ལ་སྤྱོད་པ་དེ་སུ་ཞིག་ཡིན་ཡང་ཕྱག་འོས་དང་། དགེ་བའི་གེགས་བྱེད་ཅིང་ངན་པར་སྤྱོད་པ་དེ་སུ་ཞིག་ཡིན་ཀྱང་སྨད་འོས་ཡིན་པས་ན།
དེ་དག་གི་སྤྱོད་ཚུལ་བརྗོད་ན་སྐྱེ་བོ་རྣམས་ཡིད་འབྱུང་དང་། དད་པ་སྐྱེ་བར་འགྱུར་བ་སྟེ། དེ་ཡང་འདི་ལྟར། སྔོན་བཅོམ་ལྡན་འདས་ལ་དགེ་སློང་རྣམས་ཀྱིས་ལྷས་སྦྱིན་གྱི་སྔོན་བྱུང་དྲིས་པའི་ལན་དུ་རྒྱལ་བས་སྔོན་ཝ་རཱ་ཎ་སཱིར་ས་བདག་དབང་ཆེན་སྡེ་ཞེས་པ་ལ་བཙུན་མོ་ཟླ་འོད་མ་ཞེས་པ་ཞིག་བྱུང་ལ། སྐབས་དེར་ནགས་གསེབ་ན་རི་དྭགས་རྣམས་ཀྱི་ཁྱུ་བདག་གསེར་གྱི་ལོགས་ཞེས་བྱ་བའི་མིང་ཅན་ཤིན་ཏུ་མཚར་བ་ཞིག་དང་བྱ་རོག་ཅིག་གྲོགས་པོར་གྱུར་ནས་ཡོད་པ་ན། ཆུ་ཀླུང་ཆེན་པོ་ལ་རྐུན་པོ་ཞིག་ཞགས་པས་བཅིངས་ཏེ་འཕངས་པའི་ཆོ་ངེ་དྲག་པོ་འདོན་པ་རི་དྭགས་དེས་ཚོར་བས་ཤིན་ཏུ་བརྩེ་བའི་བསམ་པས་འདོན་པར་བརྩོན་པ་ན། གྲོགས་པོ་བྱ་རོག་གིས་གྱ་གྱུ་མི་བསྲུན་པ་ལ་ཕན་བཏགས་པ་ནི། ལན་དུ་གནོད་པ་བསྐྱེལ་བས་མི་རིགས་ཞེས་སྨྲས་ཀྱང་། སྙིང་རྗེས་མ་བཟོད་པར་ཆུར་ཞུགས་ཏེ་རྭ་ཡིས་ཐག་པ་ནས་དྲངས་ཏེ་སྐམ་སར་བཏོན་ཅིང་བཅིངས་པ་བཀྲོལ་བའི་ཚེ། རི་དྭགས་ཀྱིས་ཁྱོད་ཀྱིས་དྲིན་ལན་དུ་བདག་འདི་ན་གནས་པ་སུ་ལ་ཡང་མ་སྨྲ་ཞིག་ཅེས་གདམས་སོ། །
དེའི་ཚེ་བཙུན་མོའི་རྨི་ལམ་དུ་རི་དྭགས་ངོ་མཚར་བ་ཞིག་གིས་མི་སྐད་དུ་སྨྲ་བ་ཞིག་སྟན་ལ་འདུག་ནས་ཆོས་སྟོན་པ་ཞིག་རྨིས་པས། སད་པ་ན་རྒྱལ་པོ་ལ་སྨྲས་པ། བདག་གིས་རྨི་ལམ་འདི་ལྟ་བུ་མཐོང་བས་དེ་ལྟ་བུ་ཡོད་ངེས་པས་དགུག་ཏུ་གསོལ་ཞེས་ནན་གྱིས་བསྐུལ་བས། རྒྱལ་པོས་རྔོན་པ་རྣམས་བཀུག་སྟེ་ནོར་མང་པོ་བྱིན་ནས་རི་དྭགས་འགུགས་སུ་བཏང་བ་ན། ཐམས་ཅད་ཀྱིས་རྙེད་པར་མ་གྱུར་ཏེ་རེ་བ་ཆད་པའི་དུས། སྔར་གྱི་གྱ་གྱུ་ཅན་དེས་ནོར་སྟེར་བ་ལ་བརྐམ་ཆགས་ནས། བདག་གིས་དེ་ལྟར་བུའི་རི་དྭགས་བསྟན་ནོ་ཞེས་རྒྱལ་པོ་དཔུང་དང་བཅས་ཏེ་ནགས་སུ་ཕྱིན་པ་ན། གྲོགས་པོ་བྱ་རོག་གིས་མཐོང་སྟེ་སྔར་གྱི་སྤྱོད་ཚུལ་ལ་སྨད་ཅིང་སྦྲན་པ་ན། རི་དྭགས་ཁྱུའི་ཚོགས་འཇིགས་ཤིང་ཅི་བྱ་གཏོལ་མེད་པར་གྱུར་པ་ན། གསེར་གྱིས་ལོགས་ཀྱིས་བསམ་པ།
བདག་གིས་བྲོས་ན་བདག་བཟུང་བའི་ཕྱིར་རི་དྭགས་ཁྱུ་རྣམས་ཀྱི་སྲོག་འཕྲོག་པར་འགྱུར་བས། དེ་དག་བསྲུང་བའི་ཕྱིར་རང་ཉིད་རྒྱལ་པོའི་གན་དུ་སོང་བས། སྔར་གྱི་གྱ་གྱུ་ཅན་གྱིས་རི་དྭགས་དེ་འདིའོ་ཞེས་ལག་པ་བརྐྱངས་ཏེ་བསྟན་པ་ན། བྱ་རོག་གིས་སྨོད་པས་ལག་པ་ས་ལ་ལྷུང་ངོ་། ། དེ་ནས་རྒྱལ་པོ་རི་དྭགས་དང་བཅས་ཏེ་ཕོ་བྲང་དུ་སོང་ནས་ཁྲིའི་སྟེང་དུ་བཞག་ནས་བཙུན་མོར་བཅས་པ་ཐམས་ཅད་ལ་ཆོས་བསྟན་པས། དེ་རྣམས་ཀྱིས་བསླབ་པའི་གཞི་བཟུང་ངོ་། ། དེའི་དུས་ཀྱི་གསེར་ལོགས་དེ་ནི་ང་ཡིན་ལ། མ་རུང་གྱ་གྱུ་ཅན་དེ་ལྷས་སྦྱིན་ནོ། ། ཞེས་བཀའ་སྩལ་ཏོ། ། དེ་དག་ལ་འདི་སྐད་ཅེས།
སྤུའི་ཁ་དོག་རིན་ཆེན་སྣ་ཚོགས་ལས་གྲུབ་པ་ལྟ་བུས་འབོད་སྒྲོགས་ཞེས་པ་སྲིན་པོའི་སྤྲུལ་པས་རི་དྭགས་དེའི་ར་མ་ཎ་བསླུ་མཁན། ། གཟུགས་སུ་འཕྲུལ་བར་སྲིད་མོད་འོན་ཀྱང་ཡང་དག་པའི་གནས་ལ་མི་བསླུ་བའི། ། བྱང་ཆེན་གྱིས་བློ་ཡིས་ཕུལ་དུ་བྱུང་བའི་ཆོས་སྨྲ་བར་ནུས་པ་དེ་ཉིད། ། ས་བདག་ཁང་པར་སྤྱན་དྲངས་ཏེ་ཝ་རཱ་ཎ་སཱིའི་རྒྱལ་པོ་དབང་པོའི་སྡེ་ཆེན་དང་བཙུན་མོ་ཟླ་འོད་ལ་ཆོས་བསྟན་པའི་རི་དྭགས་གསེར་གྱི་ལོགས། ། ཞེས་བྱ་བ་ནི་དོན་བསྡུས་ཀྱི་ཚིགས་སུ་བཅད་པའོ། ། རྒྱལ་བའི་རྟོགས་པ་བརྗོད་པ་དཔག་བསམ་གྱི་འཁྲི་ཤིང་གི་དོན་འགྲེལ་ལས་གསེར་གྱི་ལོགས་ཀྱི་རྟོགས་པ་བརྗོད་པའི་ཡལ་འདབ་སྟེ་སུམ་ཅུ་རྩ་གཅིག་པའི་རྣམ་པར་བཤད་པའོ།། ༈ །།སྤྱི་དོན་སོ་གཉིས་པ་ལ་ཡང་ཡལ་འདབ་ཀྱི་གཞུང་གིས་བསྟན་ཚུལ་དང་། དེའི་དོན་བཤད་པ་གཉིས་ལས། དང་པོ་ཡལ་འདབ་ཀྱི་གཞུང་གིས་བསྟན་ཚུལ་ནི། ། འཇིག་རྟེན་དག་པ་བཟང་ངན་དང་ཡོངས་སུ་མཚོན་བྱེད་མངོན་སུམ་དུ་གྱུར་པའི་མཚན་ཉིད་ཀྱི་སྤྱོད་པ་རྣམས་ཀྱི། །
སྐྱེ་བོ་བཟང་པོ་དང་ངན་པའི་ཁྱད་པར་ལ་གནས་པའི་དོན་གཞན་བཀོད་པའོ། ། འདི་དག་ལེགས་པར་མཚོན་ནུས་ཏེ། ། ཟླ་བའི་དངོས་པོའི་དཔེ་ཉི་མས་ཡུལ་ཕྱོགས་ཐམས་ཅད་དྲི་མེད་རབ་ཏུ་གསལ་བ་ཉིད་དུ་རྣམ་པར་བསྒྲུབ་ནུས་ལ། ། སྨག་རུམ་མུན་པས་ནི་འགྲོ་བ་མ་ལུས་མུན་ནག་ལྡན་པར་བྱེད། ། དེ་ནས་བཅོམ་ལྡན་འདས་ཀྱིས་འདུལ་བ་ལུང་གཞི་ལས་འདི་ལྟར་གསུངས་ཏེ། ཐམས་ཅད་མཁྱེན་པས་སྔོན་བྱུང་བའི་མཐའ། ། མ་ལུས་ངེས་པར་གཟིགས་བྱེད་ཅིང་། ། གཏམ་འདི་ཉིད་ལས་རབ་ཏུ་བརྩམས་ཏེ། ། བཅོམ་ལྡན་འདས་ཀྱིས་སླར་ཡང་གསུངས་པ། ། གྲོང་ཁྱེར་པ་ཊ་ལི་ཡི་བུ། །
ཞེས་པར་མི་བདག་ས་ཡི་རྒྱལ་པོ་ནི། ། འབྱེར་འཇིག་འབྱེར་འཇིག་ཅེས་བྱ་བ། ། བསོད་ནམས་ཕུན་སུམ་ཚོགས་པའི་གནས་སུ་གྱུར་པ་ཞིག་བྱུང་ལ། ། ཞེས་པ་ནས། སྔོན་གྱི་གང་ཞིག་དགེ་བྱེད་དེ་ནི་ང་ད་ལྟ་བཅོམ་ལྡན་འདས། ནུ་བོ་སྡིག་བྱེད་དེ་ཡང་ལྷས་བྱིན་ཏེ། ། སྔོན་མ་མཐུན་པ་ཉིད་གྱི་མཐུ་དེས་ད་ལྟ་ཡང་མི་མཐུན་པའི། ། རྣམ་པ་དག་ནི་དེ་ལྟར་གྱུར་པ་ཡིན་ནོ། ། དེ་བས་ན་ལྷས་སྦྱིན་སྔོན་ཡང་བྱས་པ་མི་གཟོ་བ་ཡིན་ལ་ད་ལྟ་ཡང་བྱས་པ་མི་གཟོ་བ་ཡིན་ནོ། ། དེ་ལྟར་བྱང་ཆུབ་སེམས་དཔའི་སྤྱོད་པ་ནི་རླབས་ཆེན་ནོ། །
དྲི་མེད་རྒྱ་ཆེར་གཞན་ལ་ཕན་པ་དང་སྐྱེ་བོ་མི་སྲུན་པའི། ། སྤྱོད་ཚུལ་ངན་པ་ཐོས་ནས་དགེ་སློང་རྣམས། ། དེ་ལ་ཆོས་བསྟན་པ་དེ་ལ་ཐམས་ཅད་མཚུངས་པར་མཚུངས་མེད་པའི་ཡ་མཚན་སྐྱེས་པར་གྱུར་ཏོ། ། ཅེས་པའི་བར་གྱིས་བསྟན་ལ། གཉིས་པ་དེའི་དོན་བཤད་པ་ནི། ། འཇིག་རྟེན་ན་ཉི་མས་ཕྱོགས་ཐམས་ཅད་གསལ་བར་བྱེད་ཅིང་མུན་པས་དེ་ལས་ལྡོག་པ་ལྟར་སྐྱེ་བོའི་སྤྱོད་པ་བཟང་ངན་ལས་སྐྱེ་བོ་བཟང་ངན་དུ་རྟོགས་ནུས་ལ་དེ་ཡང་བཅོམ་ལྡན་འདས་ཀྱིས་ལྷ་སྦྱིན་གྱི་སྔོན་བྱུང་གསུངས་པ་འདིས་མཚོན་ཏེ། སྔོན་གྲོང་ཁྱེར་པ་ཊ་ལི་བུ་ཞེས་པར་མི་བདག་འབྱེར་འཇིག་ཅེས་པ་ལ་བུ་ཡོན་ཏན་གྱི་ཚོགས་དང་ལྡན་པ་དགེ་བྱེད་ཅེས་པ་དང་། དེ་ལས་ལྡོག་པ་མི་དགེ་བྱེད་ཅེས་གཉིས་བྱུང་ཞིང་། རྒྱལ་པོ་བསོད་ནམས་སྡེ་ཞེས་པའི་བུ་མོ་སྦྱིན་པར་ཡང་དམ་བཅས་པ་དེའི་ཚེ་ཕུ་བོ་ནི་སྦྱིན་པ་ལ་དགའ་བས་རྒྱལ་པོའི་ནོར་ཐམས་ཅད་སྦྱིན་པས་ཟད་པ་ན། སྦྱིན་བྱ་སླར་བསྒྲུབ་པའི་ཕྱིར་རྒྱ་མཚོར་ནོར་བུ་ལེན་པར་ཆས་པས།
མི་དགེ་བྱེད་ཀྱང་ལྷན་ཅིག་ཏུ་འབྲངས་སོ། ། དེ་ནས་ནོར་བུ་བླངས་ཏེ་ཕྱིར་ལྡོག་པ་ན་རྒྱ་མཚོར་གྲུ་ཞིག་པ་ན། གཞན་རྣམས་ལྷུང་ཞིང་དགེ་བྱེད་ཀྱིས་ནུ་བོ་བཟུང་ནས་སྐམ་སར་ཕྱིན་ཞིང་ངལ་བས་གཉིད་དུ་སོང་བ་ན། མི་དགེ་བྱེད་གྱ་གྱུ་ལངས་ཏེ་ཕུ་བོའི་མིག་ཕྱུང་ན་བདག་གིས་རྒྱལ་སྲིད་ཐོབ་བོ་སྙམ། དགེ་བྱེད་མིག་བཅོམ་ནས་སོང་ངོ་། ། དེར་དགེ་བྱེད་ཅི་བྱ་གཏོལ་མེད་པར་ཉམ་ཐག་པའི་ཚེ། བ་ལང་རྫི་བོ་ཞིག་གིས་ངང་བསྲིང་བའི་པི་ཝཾ་བྱིན་ཅིང་། བ་ལང་སྐྱོང་དུ་བཅུག་པས། རྫི་བོའི་ཆུང་མ་དེ་ལ་ཡིད་ཆགས་ཏེ་ལྷན་ཅིག་ཏུ་རྩེ་བར་གསོལ་བ་ན། དགེ་བྱེད་ཀྱི་དེ་ལྟར་རིགས་པ་མིན་པར་ལྡོག་པའི་ཚེ།
བུད་མེད་སྐྱེངས་ཤིང་ངན་ལན་དུ་རང་གི་ཁྱིམ་བདག་ལ་ལོང་བ་འདིས་བདག་ལ་གཙེས་སོ་ཞེས་ལོག་པའི་ཚིག་སྨྲས་པས། བ་གླང་རྫི་བོ་འཁྲུགས་པས་དགེ་བྱེད་བསྐྲད་དོ། ། དེ་ནས་པི་ཝཾ་གིས་འཚོ་ཞིང་སོང་བ་ལས། སྔར་བུ་མོ་སྟེར་བར་དམ་བཅས་པའི་རྒྱལ་པོ་བསོད་ནམས་སྡེའི་སྒོར་སླེབས་ཏེ་པི་ཝཾ་བསྦྲེངས་པ་ན། དགེ་བྱེད་རྒྱ་མཚོར་ཤིའོ་ཞེས་པའི་སྒྲས། བསོད་ནམས་སྡེའི་བུ་མོ་རྒྱལ་པོ་གཞན་འགས་སློང་བའི་ཚེ། བུ་མོ་རང་ས་སྐྱོང་དེ་དག་འདམ་དུ་བཏང་བས། དེ་རྣམས་གང་ལའང་ཡིད་མ་ཆགས་ཤིང་། ལོང་བ་པི་ཝཾ་བསྦྲེངས་བ་འདམ་པས། བསོད་ནམས་སྡེས་རིགས་པ་མིན་པའི་ཚུལ་དེ་ལ་སྐྱེངས་ཤིང་རེ་ཐག་ཆད་ནས་བུ་མོ་བསྐྲད་དོ། །
དེ་ནས་བུ་མོས་ལོང་བ་ལ་གུས་པར་བྱས་པའི་ཚེ། སྔར་གྱི་བུད་མེད་ཀྱི་སྤྱོད་པས་བསུན་ནས་ཡིད་མ་རངས་པ་ན། རྒྱལ་པོའི་བུ་མོས་སྨྲས་པ། བདག་ནི་གཡོ་མ་ཡིན་གྱིས་རྣམ་པར་དག་པ་ཁོ་ན་ལགས་པས། བདེན་པ་དེས་ཁྱོད་ཀྱི་མིག་གཡས་པ་རྣལ་དུ་གྱུར་ཅིག་ཅེས་བརྗོད་པས་སྔར་བཞིན་བྱུང་ཞིང་། དེ་ནས་ལོང་བས་ཀྱང་འོ་ན་བདག་ཀྱང་དགེ་བྱེད་ཡིན་ནོ་ཞེས་བྱུང་ཚུལ་སྨྲས་པས་ཡིད་མ་ཆེས་པ་ན། བདེན་པའི་བདེན་ཚིག་བརྗོད་པས་མིག་གཡོན་པ་ཡང་རྣལ་དུ་གྱུར་ཏོ། ། དེ་ནས་བསོད་ནམས་སྡེ་དགའ་སྟེ་རང་གི་རྒྱལ་སྲིད་གཏད་ནས་དབང་བསྐུར་ཏོ། ། དེའི་དུས་ཀྱི་དགེ་བྱེད་ང་ཡིན་ལ། ནུ་བོ་དེའང་ལྷས་སྦྱིན་ཡིན་ནོ་ཞེས་བཀའ་སྩལ་བ་ན་དགེ་སློང་རྣམས་ཡ་མཚན་དུ་གྱུར་ཏོ། །
དེ་དག་ལ་འདི་སྐད་ཅེས། འཇིག་རྟེན་ཀུན་དགའི་མིག་གཅིག་པུ་ལྟ་བུའི་གཅེན་གྱི་མིག་གླང་པོའི་སྣ་ཅན་སྟེ་ཚོགས་བདག་གི་མཆེ་བ་དེ་ཉིད། ། གཅུང་སྡིག་བྱེད་ཀརྟི་སྟེ་སྨིན་དྲུག་དེ་ཀ་ཡི་ཕྱུང་ཡང་སླའི་ཞེས་བཟོད་དེ་སླར་ཁྲོ་མེད། ། བདེན་པའི་ཐུར་མས་སྤྱན་ཕྱེ་སྟེ་གཅུང་གི་ལོག་བསྒྲུབ་ཐེག་པའི་བསམ་པ་རྒྱ་ཆེན་པོ་ཅན། ། གཅེན་དགེ་བྱེད་དབང་ཕྱུག་གི་བུ་ཚོགས་བདག་དེས་སླར་ཡང་རྒྱལ་སྲིད་ཐོབ་ནས་ས་ཆེན་བསྲུང་འདི་ཡང་རིག་བྱེད་ཀྱི་གཏམ་དང་སྦྱར་བའོ། ། ཞེས་བྱ་བ་ནི་དོན་བསྡུས་ཀྱི་ཚིགས་སུ་བཅད་པའོ། ། རྒྱལ་བའི་རྟོགས་པ་བརྗོད་པ་དཔག་བསམ་གྱི་འཁྲི་ཤིང་གི་དོན་འགྲེལ་ལས་དགེ་བྱེད་ཀྱི་རྟོགས་པ་བརྗོད་པའི་ཡལ་འདབ་སྟེ་སུམ་ཅུ་རྩ་གཉིས་པའི་རྣམ་པར་བཤད་པའོ།། ༈ །།སྤྱི་དོན་སོ་གསུམ་པ་ལ་ཡང་ཡལ་འདབ་ཀྱི་གཞུང་གིས་བསྟན་ཚུལ་དང་། དེའི་དོན་བཤད་པ་གཉིས་ལས། དང་པོ་ཡལ་འདབ་ཀྱི་གཞུང་གིས་བསྟན་ཚུལ་ནི།
སྐྱེ་བོ་དམ་པའི་གཡོན་ཕྱོགས་གཡོན་པ་རྣམས། ། ཕལ་ཆེར་སྐྱེས་བུ་དམན་པ་ལ་ཆགས་པ་དང་ལྡན་པར་གྱུར་པ་ཡིན་ཏེ་དགོང་མོའི་ཐུན་གྱི། ། མཚམས་ནི་དམར་བ་དང་ལྡན་ཞིང་སྲོད་མུན་པ་འབྱུང་བ་མངོན་པར་ཕྱོགས་པས། ། ས་འཛིན་རི་དྭགས་ལས་ཉི་མ་འཕེན་པར་བྱེད་པ་བཞིན། ། དེ་ཡང་བཅོམ་ལྡན་འདས་ཀྱིས་འདུལ་བ་ལུང་གཞི་ལས་འདི་ལྟར་གསུངས་ཏེ། སྐྱེ་བ་གཞན་མང་ལ་རྟེན་པའི། ། སྔོན་གྱི་ལྷས་བྱིན་དག་གི་སྤྱོད་པ་ནི་མང་དུ། ། བཤད་ཀྱང་བཅོམ་ལྡན་འདས་ཡེ་ཤེས་ཀྱི། ། རྒྱ་མཚོས་སླར་ཡང་བཀའ་སྩལ་པ། ། ཀ་ལིང་ཀ་ཞེས་པ་ཡི་ཡུལ་དུ་སྔོན། །
མི་བདག་རྒྱལ་པོ་དགྲ་ནི་ཉམས་བྱེད་པ། ། གྲངས་མེད་ཕ་རོལ་རྣམ་གནོན་མཆོག་ཏུ་གྲགས་པ་ཅན། ། དཔལ་ལྡན་མྱ་ངན་མེད་ཅེས་བྱ་བར་གྱུར། ། ཅེས་པ་ནས། དེའི་དུས་ཀྱི་ཁྱད་པར་ལོ་མ་ཞེས་པའི་མི་དབང་རྒྱལ་པོའི་སྲས། ། དེ་ནི་ད་ལྟ་བདག་ཡིན་ལ་དེ་ཡི་ཆུང་མ་དེ་ནི་ལྷས་སྦྱིན་འདི་ཡིན་ལ། ། ཞེས་པའི་བྱུང་ཚུལ་རྣམས་རྒྱལ་བས་བཤད་ཐོས་ནས། ། དགེ་སློང་རྣམས་ཀྱིས་ལྷ་རྣམས་དེ་ཡི་སྤྱོད་པ་སྨད་པར་བྱས་སོ། ། ཅེས་པའི་བར་གྱི་བསྟན་ལ། གཉིས་པ་དེའི་དོན་བཤད་པ་ནི།
དཔེར་ན་དགོང་ཐུན་གྱི་མཚམས་སུ་ནམ་མཁའི་ནུབ་ཕྱོགས་དམར་ཤས་སུ་སྣང་བ་ནི་ཉི་མ་ནུབ་ནས་མུན་པ་ལ་མངོན་དུ་ཕྱོགས་པ་ཡིན་པ་ལྟར་བུད་མེད་ངན་པ་ཕལ་ཆེར་ནི་སྐྱེ་བོ་དམ་པ་སྤོང་འདོད་པ་ནི་སྐྱེ་བོ་ངན་པ་ལ་ཆགས་པ་དང་ལྡན་པར་འགྱུར་བ་སྟེ། དེ་ཡང་འདི་ལྟར། བཅོམ་ལྡན་འདས་དང་ལྷས་སྦྱིན་གྱི་སྔོན་བྱུང་གསུངས་པ་ནི། སྔོན་ཀ་ལིང་ཀའི་ཡུལ་དུ་རྒྱལ་པོ་མྱ་ངན་མེད་པ་ཞེས་པ་ལ། སྲས་ལོ་མ། རབ་ཏུ་ལོ་མ། རྗེས་སུ་ལོ་མ། ཁྱད་པར་ལོ་མ་ཞེས་བཞི་བྱུང་བ་ལ། ཆུང་མ་རེའང་ཡོད་པས་རེ་ཞིག་ན་ཡབ་ཁྲོས་ཏེ་བུ་བཞི་ཆུང་མ་བཅས་པ་མཐར་བསྐྲད་དོ། ། དེ་ནས་རྒྱགས་ཆད་དེ་བུ་བཞིས་གྲོས་བྱས་པ།
བུད་མེད་རྣམས་བསད་དེ་བཟའ་བར་བརྩམས་པ་ན། ཁྱད་པར་ལོ་མ་སྙིང་རྗེས་མ་བཟོད། གཞན་རྣམས་བཟློག་མ་ཐུབ་པས་རང་གི་ཆུང་མ་ཁྲིད་ནས་སོང་བ་ལས། བུད་མེད་སྐོམ་དང་ཟས་ཀྱིས་གདུང་པའི་ཚེ་རང་གི་ཁྲག་དང་ཤ་བཅད་ནས་གསོས་སོ། ། དེ་ནས་ཆུ་ཀླུང་ཆེན་པོ་ཞིག་ཏུ་རྐང་ལག་བཅད་པའི་སྐྱེས་བུ་ཆོ་ངེ་འདོན་པ་མཐོང་བས། ཁྱད་པར་ལོ་མས་ཆུར་ཞུགས་ཏེ་བཏོན་ཞིང་ཡུན་རིང་དུ་ཟས་ཀྱིས་འཚོ་བར་བྱས་པས། དེ་ཡང་ཉམས་དང་ལྡན་ཞིང་རང་གི་བུད་མེད་དང་འགྲོགས་པར་གྱུར་ཏོ། ། དེ་ནས་བུད་མེད་དེའི་བསམ་པ་ལ། རྒྱལ་སྲས་ནི་འདོད་པ་ལས་རིང་བས། ཡན་ལག་ཉམས་པ་འདི་རང་ལ་མཁོ་སྙམ་པས།
རྒྱལ་སྲས་སྲོག་འདོར་བའི་ཐབས་བསམ་པ་ནི། རང་གི་མགོ་བོར་རས་ཀྱིས་བཅིངས་ཏེ་ན་བའི་ཚུལ་བྱས་པས། རྒྱལ་སྲས་ཀྱིས་མ་བཟོད་པར་དྲིས་པ་ན། བདག་གཞོན་པའི་དུས་ན་འདི་ལྟར་གྱུར་ལ། དེ་ལ་རྡོ་ཡི་སྨན་ཕན་པར་ཡོད་པ་སྨན་དེ་དག་གཡང་ལོགས་འདི་ན་མཆིས་པས་ལོན་ནམ་ཞེས་གསོལ་པས། ཁྱད་པར་ལོ་མས་ལེན་པར་བརྩམས་ཏེ་བབས་ཤིང་། དེའི་དཔྱང་ཐག་བུད་མེད་ཀྱིས་བཟུང་བར་དམ་བཅས་པ་ལས། མོས་ཐག་པ་བཏང་ནས་ཆུ་བོ་ཆེན་པོར་ལྷུང་བས་ཅུང་ཟད་གནོད་ཀྱང་སྲོག་དང་མ་བྲལ་བར་ཕྱོགས་སུ་འཁྱམས་པ་ན། པུ་དཀར་ཅན་ཞེས་པའི་གྲོང་ཁྱེར་དུ་རྒྱལ་པོ་སྲས་མེད་པ་ཞིག་གི་སར་སོང་བ་ན། མཚན་མཁན་རྣམས་ཀྱིས་འདི་ནི་རྒྱལ་པོའི་མཚན་པ་དང་ལྡན་པ་ཞིག་གོ །
ཞེས་པས། རྒྱལ་སྲིད་ལ་དབང་བསྐུར་ཏོ། ། སྔར་གྱི་བུད་མེད་དེའི་སྐྱེས་བུ་ཡན་ལག་ཉམས་པ་དེ་ཕྲག་པར་བཀོད་ནས་ཕྱོགས་སུ་ཟས་འཚོལ་དུ་སོང་བ་ལས། རེ་ཞིག་ན་པུ་དཀར་ཅན་གྱི་རྒྱལ་པོའི་སྒོར་བྱུང་བ་ན་བུད་མེད་བདག་པོ་ལ་གུས་པའི་ཚུལ་གྱིས་རྒྱལ་པོ་ལ་བསྙད་པས་ན། རྒྱལ་པོས་ཁང་ཐོག་ནས་གཟིགས་པས། སྔར་གྱི་དེ་ངོ་མཁྱེན་ཞིང་བུད་མེད་དེས་ཀྱང་ངོ་ཤེས་ནས་གདོང་དུད་པ་ན། རྒྱལ་པོས་སྔར་གྱི་བྱུང་ཚུལ་གསུངས་པས། སྐྱེ་བོ་རྣམས་ཀྱིས་དེ་བསྐྲད་དོ། ། དེའི་དུས་ཀྱི་ཁྱད་པར་ལོ་མ་དེའང་ང་ཡིན་ལ། ཆུང་མ་དེའང་ལྷས་སྦྱིན་ནོ་ཞེས་བཀའ་སྩལ་པ་ན་དགེ་སློང་དག་གི་དེའི་སྤྱོད་ཚུལ་ལ་སྨད་པར་གྱུར་ཏོ། །
དེ་དག་ལ་འདི་སྐད་ཅེས། རང་གི་ཤ་ཁྲག་གི་བཅུད་ཀྱིས་སྲོག་བསྐྱབས་པའི་དྲིན་ཆེན་པོ་ལ་ཡང་ལོག་པར་གཞལ་བ་སོགས། ། ཕུང་ཁྲོལ་བུད་མེད་སྲིན་པོའི་སྤྱོད་པ་ལྟར་ནང་ནས་བརླག་པའི་ཚུལ་གྱིས། གཡང་སར་འཕངས་ཀྱང་དཀར་ཕྱོགས་མཐུས་ནོངས་པར་མ་གྱུར་མི་ཡི་སེང་གེ་ཆེ། ། པུ་དཀར་ཅན་གྱི་རྒྱལ་སྲིད་རྒྱལ་པོར་དབང་བསྐུར་བ་ཐོབ་པ་ཁྱད་པར་ལོ་མ་ཡིན་ནོ། ། ཞེས་བྱ་བ་ནི་དོན་བསྡུས་ཀྱི་ཚིགས་སུ་བཅད་པའོ། ། རྒྱལ་བའི་རྟོགས་པ་བརྗོད་པ་དཔག་བསམ་གྱི་འཁྲི་ཤིང་གི་དོན་འགྲེལ་ལས་ཁྱད་པར་ལོ་མའི་རྟོགས་པ་བརྗོད་པའི་ཡལ་འདབ་སྟེ་སུམ་ཅུ་རྩ་གསུམ་པའི་རྣམ་པར་བཤད་པའོ།། ༈ །།སྤྱི་དོན་སོ་བཞི་པ་ལ་ཡང་ཡལ་འདབ་ཀྱི་གཞུང་གིས་བསྟན་ཚུལ་དང་། དེའི་དོན་བཤད་པ་གཉིས་ལས། དང་པོ་ཡལ་འདབ་ཀྱི་གཞུང་གིས་བསྟན་ཚུལ་ནི།
སྔོན་གྱི་དགེ་བའི་བསོད་ནམས་རབ་དང་སེམས་ཀྱི་ཉེས་པ་ཞི་བ་བདུད་རྩིའི་རང་བཞིན་གྱི་མཐུ་ཐོགས་པ་མེད་པ། ། དེ་ནི་སྐྱེ་བོ་དག་པའི་བདག་ཉིད་ཅན་རྣམས་ལ་ཅི་ཡང་ཡོད། ། སྐྱེས་བུ་དམ་པ་གང་གི་མཐུ་ཡིས་མ་རུངས་པ་རྣམས་ཀྱང་། ། འཕྲལ་ལ་ཁྲོ་བའི་དུག་ནི་རབ་ཏུ་གཏོང་ཞིང་དུལ་བར་བྱེད་པའོ། ། དེ་ཡང་དེ་བཞིན་གཤེགས་པ་རྒྱལ་བྱེད་ཀྱི་ཚལ་གྱི། ། ཀུན་དགའ་ར་བར་སྔོན་ཀྱི་ཚེ་བཞུགས་ཤིང་སྟོན་པ། ། དེ་ཡི་བཀའ་ཡིས་དགེ་སློང་ཚོགས་འགའ་ཞིག ། རི་དང་ནགས་ལ་རྒྱུ་ཞིང་སོང་བའི་ཚེ། ། ཞེས་པ་ནས། སངས་རྒྱས་འོད་སྲུང་ལ་ཡང་གཙུག་ལག་ཁང་། །
ཡོ་བྱད་ཕུན་སུམ་ཚོགས་པ་ཀུན་དང་ལྡན་པར་བྱས་ནས་ཕུལ་བས། ། དེ་དུས་ཀྱི་བློན་པོགྱི་འདི་ཀླུ་དགའ་བོ་དང་། ། ཉེར་དགའ་ཞེས་པའི་ཀླུ་ཡི་དབང་པོར་སྐྱེས་ཤིང་སངས་རྒྱས་འོད་སྲུང་ལ། ། གཙུག་ལག་ཁང་ཕུལ་བའི་བསོད་ནམས་ཀྱིས། ། རིན་པོ་ཆེའི་རང་བཞིན་གྱི་ལྷུན་པོ་ས་འཛིན་ཏེ་རི་རབ་ནི་དེ་ཡི་གནས་སུ་གྱུར་པའི། ། དེ་ལྟར་གདེངས་ཅན་ཀླུའི་དབང་པོ་མཆོག་གིས་སྤྱད་པ་ལུས་གཞན་སྔ་མ་དག ། ཡོངས་སུ་གྱུར་པ་ལས་ལེགས་སྤྱད་དགེ་བ་ལ་ཡོངས་དྲིས་རྒྱལ་བས་གསུངས་པ་དག ། ཞི་བའི་ཚུལ་དང་ལྡན་པའི་ཐུབ་མཆོག་དགེ་སློང་ཚོགས་ཀྱི་ཐོས་གྱུར་ཏེ། ། དུག་སྦྲུལ་འཛིན་ངེས་པར་ཞི་བ་ཐོབ་པའི་ཡོན་ཏན་ལ་བསྟོད་པར་གྱུར། ། ཅེས་པའི་བར་གྱིས་བསྟན་ལ།
གཉིས་པ་དེའི་དོན་བཤད་པ་ནི། སྔོན་གྱི་དགེ་བའི་བསོད་ནམས་ཀྱིས་ཐུགས་རྒྱུད་རབ་ཏུ་ཞི་བའི་སྐྱེས་བུ་དམ་པའི་མཐུ་ལས་ནི་མ་རུངས་པ་གཞན་གྱི་སེམས་ཀྱི་ཁྲོ་བ་ཡང་ཞི་བར་འགྱུར་བ་སྟེ། དེ་ཡང་འདི་ལྟར། སྔོན་བཅོམ་ལྡན་འདས་རྒྱལ་བྱེད་ཀྱི་ཚལ་ན་བཞུགས་ཤིང་། དགེ་སློང་གི་ཚོགས་འགའ་ཞིག་རི་དང་ནགས་ཚལ་ལ་སོགས་པར་བསམ་གཏན་སྐྱོང་བར་གནས་པ་ལ། ལྷུན་པོའི་ངོས་ལ་གནས་པའི་དགེ་སློང་ཅི་རིགས་པ་ལུས་རིད་ཅིང་ཉམ་ཆུང་བ་དག་དེ་བཞིན་གཤེགས་པར་ཕྱག་འཚལ་བར་སོང་བ་ན། དེ་ལྟར་ལུས་ཉམ་ཆུང་བའི་རྒྱུ་དྲིས་པས། ཀླུ་དགའ་བོ་དང་ཉེར་དགས་ལྷུན་པོ་ལ་ལན་གསུམ་དཀྲིས་ཏེ། དེའི་དུག་གི་རླངས་པས་འདི་ལྟར་གྱུར་ཏོ་ཞེས་པས། དེ་དག་འདུལ་བའི་དོན་དུ་རྒྱལ་བས་མཽ་འགལ་བཏང་པས་ན།
མཽ་འགལ་གྱི་དེ་དག་དལ་བུས་བསླངས་ཀྱང་གཉིད་མ་སད་པས། དེ་ནས་ཀླུ་ཆེན་པོའི་ལུས་སུ་བསྒྱུར་ནས་རི་རབ་ལ་འཁྲིལ་བ་དེར་ཕྱིན་ནས་དམ་དུ་བཙིར་བས་གཉིད་སད་དེ་དེ་ལྟའི་རྣམ་འགྱུར་གྱིས་འཇིགས་ནས་མིའི་གཟུགས་སུ་བྱས་ནས་བྲོས་པའི་ཚེ། མཽ་འགལ་གྱི་བུས་རང་གི་གཟུགས་སུ་བྱས་ནས། ཀྱེ་ཀླུ་བདག་མགྱོགས་པར་གང་དུ་འགྲོ འཇིགས་པ་དེ་དག་ལས་ཐར་བར་འདོད་ན་སངས་རྒྱས་ལ་སྐྱབས་སུ་སོང་ཞིག་ཅེས་བརྗོད་པས། ཀླུ་དག་གི་དེ་ལྟ་བུའི་སངས་རྒྱས་གང་ན་བཞུགས། འཕགས་པ་བཀའ་དྲིན་མཛོད་ཅིག་ཅེས་བརྗོད་པས། ཀླུ་གཉིས་བཅོམ་ལྡན་འདས་ཀྱི་དྲུང་དུ་ཁྲིད་ནས་བསླབ་པའི་གཞི་མངོན་མནོས་འཇིགས་པ་དང་བྲལ་བ་དགེ་སློང་རྣམས་ཀྱིས་མཐོང་ནས། དེའི་སྔོན་གྱི་སྤྱོད་པ་དྲིས་པས། རྒྱལ་བས་སྔོན་ཝ་རཱ་ཎ་སཱིར་རྒྱལ་པོ་ཀྲི་ཀིས་བློན་པོ་དགའ་བོ་དང་ཉེར་དགའ་ཞེས་པ་ལ་རྒྱལ་སྲིད་གཏད། རང་གིས་འོད་སྲུང་གི་བསྟན་པ་ལ་ཞུགས་པའི་དུས།
བློན་པོ་གཉིས་ཀྱི་རྒྱལ་སྲིད་ཆོས་དང་ཆོས་མིན་ཅི་རིགས་པ་བསྐྱངས། སངས་རྒྱས་འོད་སྲུང་ལ་གཙུག་ལག་ཁང་ཡོ་བྱད་བཅས་པ་ཕུལ་བས། ད་ལྟ་དགའ་བོ་དང་ཉེར་དགའ་འདིར་གྱུར་ཅིང་། གཙུག་ལག་ཁང་ཕུལ་བས་རི་རབ་འདི་རང་དུ་གནས་ཐོབ་བོ་ཞེས་བཀའ་སྩལ་ཏོ། ། དེ་དག་ལ་འདི་སྐད་ཅེས། རི་རབ་ལྷུན་པོར་ལན་གསུམ་དཀྲིས་པའི་ལོགས་རིགས་ཟུང་ཞེས་པ་སྦྲུལ་ཆེན་པོའི་གཟུགས་གཉིས། ། མཐར་བྱེད་དེ་གཤིན་རྗེའི་དབུགས་ལྟར་དྲག་པོའི་ཁ་རླངས་དུག་གི་རླུང་དམར་རྡོ་བ་ཡང་དལ་བར་བྱེད་ནུས་མེས། ། བརྟན་གཡོ་ཐམས་ཅད་གཅིག་ཅར་དུ་ཟ་བྱེད་དུས་བཞི་འཇིག་འདྲའི་དངོས་པོ་དེ་ཉིད། ། མཽ་འགལ་གྱི་བུས་རྫུ་འཕྲུལ་གྱིས་བཅོམ་པའི་ཀླུ་དགའ་བོ་དང་ཉེར་དགའ་བོ་བཏུལ་ལོ། ། ཞེས་བྱ་བ་ནི་དོན་བསྡུས་ཀྱི་ཚིགས་སུ་བཅད་པའོ། །
རྒྱལ་བའི་རྟོགས་པ་བརྗོད་པ་དཔག་བསམ་གྱི་འཁྲི་ཤིང་གི་དོན་འགྲེལ་ལས་དགའ་བོ་དང་ཉེར་དགའི་རྟོགས་པ་བརྗོད་པའི་ཡལ་འདབ་སྟེ་སུམ་ཅུ་རྩ་བཞི་པའི་རྣམ་པར་བཤད་པའོ།། ༈ །།སྤྱི་དོན་སོ་ལྔ་པ་ལ་ཡང་ཡལ་འདབ་ཀྱི་གཞུང་གིས་བསྟན་ཚུལ་དང་དེའི་དོན་བཤད་པ་གཉིས་ལས། དང་པོ་ཡལ་འདབ་ཀྱི་གཞུང་གིས་བསྟན་ཚུལ་ནི། སྐྱེ་བོ་གང་ཞིག་ནོར་ཐམས་ཅད་གྱི་ཆ་ཤས་ཆུང་ངུའི་ནི་བསགས་ཆུང་ངུའི་ལྷག་མར་གྱུར་པ་ཡང་། གཞན་ལ་ཕན་པར་བསྒོམ་པས་ཐམས་ཅད་བྱིན་གྱུར་པ། ། ཡོན་ཏན་རྟག་པ་དག་པའི་ཡོངས་སུ་བརྟགས་ཀྱང་དེའི་ཡོན་ཏན་མི་ཟད་པས། ། བསོད་ནམས་དེ་ནི་སྔར་བས་ཀྱང་ཁྱད་པར་དུ་འཕགས་པ་ཐོབ་པར་གྱུར་པ་ཡིན། ། དེ་ཡང་འདུལ་བ་ལུང་རྣམ་འབྱེད་ལས་འདི་ལྟར་གསུངས། དེ་ནས་འགའ་ཞིག་ཆོས་ཉན་པའི་སྐབས་ལས་འདས་དུས་ན། ། བཅོམ་ལྡན་འདས་ཀྱི་དྲུང་དུ་ནི། །
ཆོས་སྟོན་པ་ལ་ཀླུའི་རྒྱལ་པོ་དགའ་བོ་དང་། ། ཉེར་དགའ་གཉིས་ཁྱིམ་བདག་གི་ཆ་བྱད་ཀྱིས་ཆོས་ཉན་དུ་འོང་པའི་ཚེ། ། རྒྱལ་པོ་གསལ་རྒྱལ་བཅོམ་ལྡན་འདས་ལ། ། བལྟ་བ་དང་ཆོས་ཉན་པའི་སླད་དུ་ཉེ་བར་འོང་། ། འོངས་སུ་ནས་རང་གི་མི་གཅིག་ལ་སྨྲས་པ་ཁྱད་སོང་ལ་བཅོམ་ལྡན་འདས་ཀྱི་དྲུང་ན་སུ་འདུག་ལྟོས་ཤིག་ཅེས་དེས་ཀྱང་ཕྱིན་ཏེ་བལྟས་པ་ན་ཁྱིམ་བདག་གཉིས་འདུག་པ་མཐོང་ནས་རྒྱལ་པོ་ལ་སྨྲས་པ། ཁྱིམ་བདག་གཉིས་མཆིས་སོ། ། ཞེས་བརྗོད་པ་ན་རྒྱལ་པོའི་བསམ་པར་དེ་བདག་གི་མངའ་འོག་གི་ན་ཡོད་པ་ཡིན་པས་བདག་ལ་བཀུར་བསྟི་བྱེད་གྲང་སྙམ་ནས་ནང་དུ་ཕྱིན་པ་ན། དེ་དག་གིས་ནི་ལྡང་པ་ལ་སོགས་པའི་བསྙེན་བཀུར་དང་། ། ཕྱག་མ་བྱས་པས་རྒྱལ་པོ་ཁྲོས་པར་གྱུར། ། ཅེས་པ་ནས།
དེ་དག་གིས་བཏབ་པའི་མི་བདག་དེ། ། བློན་པོ་དང་བཙུན་མོའི་འཁོར་རྗེས་འབྲང་དང་བཅས་པས། ། ཕྱིན་ནས་བཅོམ་ལྡན་འདས་ལ་དེ་ལྟ་བུ་འབྱུང་བའི་རྒྱུ་ཞུས་པ་ར་བཀའ་སྩལ་པ་ཁྱིམ་བདག་ལེགས་སྦྱིན་ལ་སྡང་སེམས་བསྐྱེད་པས་དེ་ལ་དད་པའི་ལྷ་རྣམས་ཁྲོས་ནས་དེ་ལྟར་གྱུར་པ་ཡིན་གྱིས། ཁྱིམ་བདག་ལ་བཟོད་པར་གསོལ་ཅིག་ཅེས་རྒྱལ་བའི་བསྟན་པ་ལ། ། ལེགས་སྦྱིན་ལ་ནི་གུས་པའི་དབང་གིས་བཟོད་པར་གསོལ་ཏེ་དྭངས་བར་བྱས། ། དེ་ལྟར་རྟག་ཏུ་སྟོན་པ་དང་ཉེ་བར་གནས་པས་མཆོག་གི་ཆོས་ཀྱི་བདུད་རྩི་དག་གི་ཚོགས་རྣམས། ། ཁྱིམ་གྱི་བདག་པོ་ལེགས་སྦྱིན་དེ་ཡི་བཅོམ་ལྡན་གྱིས་གསུངས་པའི་ཆོས་ཀྱི་བདུད་རྩི་ཞི་བ་བསྟེན་ཅིང་ཐོབ་པའོ་དེ་ནས། ། དྲི་མེད་ཡིད་ལྡན་རྣམས་ཀྱི་མཐའ་རུ་གནས་པས་ན་དབེན་པའི་གཏེར་ཆེན་ཟག་པ་མེད་པའི་ལམ་དེ་ནི། ། རང་གི་ཡིན་པ་བཞིན་དུ་བགེགས་དང་ཉོན་མོངས་ཀྱི་ངལ་དུ་ཐམས་ཅད་རྣམ་པར་སྤངས་པས་ཐོབ་པའོ། ། ཞེས་པའི་བར་གྱིས་བསྟན་ལ།
གཉིས་པ་དེའི་དོན་བཤད་པ་ནི། གཞན་ལ་ཕན་པའི་བསམ་པས་སྦྱིན་པ་ནི་ཆུང་ཡང་འབྲས་བུ་ཆེན་པོ་དང་ལྡན་པར་འགྱུར་བ་སྟེ། དེ་ཡང་འདི་ལྟར། སྔོན་དེ་བཞིན་གཤེགས་པའི་དྲུང་དུ་ཀླུ་དགའ་བོ་དང་ཉེར་དགའ་གཉིས་ཁྱིམ་བདག་གི་གཟུགས་སུ་བྱས་ནས་ཆོས་ཉན་དུ་འོངས་པའི་ཚེ། རྒྱལ་པོ་གསལ་རྒྱལ་ཡང་དེར་འོངས་པ་ལ་ཀླུ་གཉིས་ཀྱིས་བཀུར་བསྟི་མ་བྱས་པས་རྒྱལ་པོ་ཁྲོས་ཏེ། ཁྱིམ་བདག་འདི་གཉིས་ཆད་པས་བཅད་དོ་ཞེས་སོང་བ་ན། ཀླུ་གཉིས་ཀྱིས་ཀྱང་ནམ་མཁའ་ནས་རྡོ་མཚོན་གྱི་ཆར་པ་ཕབ་པའི་ཚེ། བཅོམ་ལྡན་འདས་ཀྱིས་རྒྱལ་པོ་ལ་འཇིགས་པ་བསྲུང་བར་མཽ་འགལ་གྱི་བུ་བཏང་སྟེ་དེ་དག་མེ་ཏོག་གི་ཆར་དུ་བྱས་སོ། ། དེ་ནས་རྒྱལ་པོས་ཀླུ་གཉིས་ལ་བཟོད་གསོལ་བྱས་ཤིང་། བཅོམ་ལྡན་འདས་ཉན་ཐོས་དང་བཅས་པ་ཁྱིམ་དུ་སྤྱན་དྲངས་པའི་ཚེ།
མེ་ཆེན་པོའི་འཇིགས་པ་བྱུང་ཉེ་བས། རྒྱལ་བས་མེའི་འཇིགས་པ་མེད་པར་མཛད་ཅིང་། རྒྱལ་པོས་དེང་ཕྱིན་ཆད་མཚན་མོ་གྲོང་ཁྱེར་དུ་མེ་མི་གཏོང་བར་ཁྲིམས་བཅས་སོ། ། དེའི་ཚེ་ཁྱིམ་བདག་ལེགས་སྐྱེས་ཞེས་པའི་བུ་རྒྱལ་པོས་བསད་པས། ནོར་ཐམས་ཅད་སྦྱིན་པར་བཏང་ཞིང་། སླར་སྦྱིན་པ་ཆུང་ངུ་བཏང་བ་ལ་ངོ་དམན་པའི་ཚེ། བཅོམ་ལྡན་འདས་ཀྱིས་སྦྱིན་པ་ཆུང་ངུ་ཡང་བསྔགས་པ་མཛད་ཅིང་། ལས་འབྲས་ཀྱི་གླེགས་བུ་བསྟན་པས། ཁྱིམ་བདག་དེས་དེ་དག་ཀློག་པའི་ཕྱིར་རང་གི་ཁྱིམ་དུ་མེ་སྦར་བས། རྒྱལ་པོས་སྔར་གྱི་ཁྲིམས་ཀྱི་བཙོན་དུ་བཅུག་གོ །
དེའི་ཁང་པར་བརྒྱ་བྱིན་དང་ཚངས་པ་ལ་སོགས་པའི་ལྷ་རྣམས་འོངས་པ་ལ་ཆོས་བསྟན་པས། ཁང་པ་དེའི་འོད་ཀྱི་རང་བཞིན་དུ་གྱུར་ཅིང་། དེས་གྲོང་ཁྱེར་མེས་བསྲེགས་པར་འཇིགས་ནས་བཙོན་ར་ནས་བཏང་ངོ་། ། དེ་ནས་ཁྱིམ་བདག་དེ་སངས་རྒྱས་ཀྱི་དྲུང་ན་ཡོད་པའི་ཚེ་རྒྱལ་པོ་གསལ་རྒྱལ་བྱོན་ནས། རྒྱལ་བའི་རྗེས་སུ་མི་བདག་ལ་བཀུར་བསྟི་མ་བྱས་པས་རྒྱལ་པོ་དེས་ཁྲོས་ཏེ་ལེགས་སྦྱིན་བསྐྲད་པར་བཀའ་བསྒོས་པས། ཁྱིམ་བདག་གི་ལྷ་འཁྲུགས་ཏེ་ཤ་སྦྲང་ལ་སོགས་པའི་སྲོག་ཆགས་ཕྲ་མོ་སྤྲོས་ཏེ་རྒྱལ་པོའི་ལུས་ལ་གཙེས་པས། དེའི་རྒྱུ་བཅོམ་ལྡན་འདས་ཀྱིས་གསུངས་ཤིང་། བློན་པོ་བཙུན་མོ་རྗེས་འབྲང་དང་བཅས་པས་ཁྱིམ་བདག་ལེགས་སྦྱིན་ལ་དྭངས་པར་བྱས་ཤིང་། ཁྱིམ་བདག་གིས་ཀྱང་བཅོམ་ལྡད་འདས་ཀྱི་བསྟན་པ་ལ་ཞུགས་སོ། ། དེ་དག་ལ་འདི་སྐད་ཅེས།
སྟོན་པའི་ཞལ་སྐྱེས་གསུང་གི་བདུད་རྩིའི་རོ་མྱོང་མཁན་དེ་ཉིད། ། རྒྱལ་པོའི་ཆད་པས་ཁྲི་མུན་ཁང་བུར་བཅུག་ཀྱང་གསུམ་རྩེན་ཏེ་ལྷ་བཞིན། ། ལྷ་འོད་སྣ་ཚོགས་པའི་དལ་བུས་འཁྱིལ་བའི་གུར་ཁང་ནས། ། མཛེས་སྡུག་རྒྱལ་པོའི་ཆད་པ་ལ་སོགས་པ་ཉེ་རྒྱ་ལས་གྲོལ་བའི་ཁྱིམ་བདག་ལེགས་སྦྱིན་ནོ། ། ཞེས་བྱ་བ་ནི་དོན་བསྡུས་ཀྱིས་ཚིགས་སུ་བཅད་པའོ། ། རྒྱལ་བའི་རྟོགས་པ་བརྗོད་པ་དཔག་བསམ་གྱི་འཁྲི་ཤིང་གི་དོན་འགྲེལ་ལས་ཁྱིམ་བདག་ལེགས་སྦྱིན་གྱི་རྟོགས་པ་བརྗོད་པའི་ཡལ་འདབ་སྟེ་སུམ་ཅུ་རྩ་ལྔ་པའི་རྣམ་པར་བཤད་པའོ།། ༈ །།སྤྱི་དོན་སོ་དྲུག་པ་ལ་ཡང་ཡལ་འདབ་ཀྱི་གཞུང་གིས་བསྟན་ཚུལ་དང་། དེའི་དོན་བཤད་པ་གཉིས་ལས། དང་པོ་ཡལ་འདབ་ཀྱི་གཞུང་གི་བསྟན་ཚུལ་ནི། སྦྱིན་པའི་གྲོགས་སུ་སྐད་ཅིག་ཙམ་ཏུ་ཡང་གྱུར་པ། །
དེ་དག་སྦྱིན་བདག་གཉིས་པོ་བསོད་ནམས་ཀྱི་འབྲས་བུ་མཚུངས་པ་ཉིད་ཐོབ་པ་དེས་ན། ། གཞན་ལ་ཕན་པར་བརྩོན་པ་ཞུགས་པའི་དམ་པ་རྣམས་ཀྱིས། ། གཞན་གྱི་གྲོགས་སུ་བྱ་བ་བསོད་ནམས་བསྒྲུབ་པ་ལས་བརྩོན་པར་མེད་པར་མ་འགྱུར་རོ། དེ་ཡང་འདུལ་བ་ལུང་རྣམ་འབྱེད་ལས་འདི་ལྟར་གསུངས་ཏེ། ། བཅོམ་ལྡན་རྒྱལ་བ་མཉན་ཡོད་ཀྱི། ། རྒྱལ་བྱེད་ཚལ་གྱི་ནི་ཀུན་དགའ་ར་བར་སྔོན། ། ཁྱིམ་བདག་མགོན་མེད་ཟས་སྦྱིན་ཀྱི་གཙུག་ལག་ཁང་གི ། ཀུན་དགའ་ར་བར་སྔོན་དགྱེས་བཞིན་དུ་བཞུགས་པའི་ཚེ་ཡུལ། ། ཀོའུ་ཤཾ་བི་དང་བད་ས་ལི་ཡུལ་ཀྱི། ། མི་བདག་རྒྱལ་པོ་འཆར་བྱེད་ཅེས་པ་བྱུང་ཞིང་། །
ཞེས་པ་ནས། གཟུགས་བྱེད་གང་དེ་ན་ིང་ཉིད་ཡིན་དེ། ། དེའི་མཛོད་པ་དེ་ནི་ཁྱིམ་བདག་མགོན་མེད་ཟས་སྦྱིན་ནོ་འདི་ཡིན་རང་སངས་རྒྱས་ཀྱི། ། ཚོགས་ཀྱིས་ཟས་ཀྱི་དུས་སུ་གོ་བར་བྱེད་པ་ཆོས་ཀྱི་ཕོ་ཉ་གང་ཡིན་ལ། ། དེ་ཉིད་མི་བདག་རྒྱལ་པོ་འཆར་བྱེད་འདི་ཡིན་ལ། ། གང་ཞིག་ཕོ་ཉ་དེ་བྲལ་བའི་བརྡ་ནི་རིག་པར་བྱེད་པའི། ། ཁྱི་དེ་ཡང་ནི་ཁྱིམ་བདག་ནོར་བཟང་པོ་དེའི་ཚེ་ཡང་ཆོས་ཀྱི་ཕོ་ཉ་ཁྱི་དེའི་གདངས་ལས་རང་སངས་རྒྱས་རྣམས་གདན་འདྲེན་པར་ཤེས་པ་འདིར་རྒྱལ་པོ་ཤར་པས་ནོར་བཟང་གི་གདངས་ལས་གསེར་ཡོད་པར་ཤེས་སོ། ། རྒྱལ་པོ་གདངས་ལས་ཤེས་པས་ན། ། སྔོན་ནོར་བཟང་ཞེས་པ་དེ་ཕྱིསགདངས་ཅན་ཞེས་པ་མིང་གཞན་དུ་གྱུར། ། དེ་ལྟར་ཡིད་ནི་དགེ་བའི་བསམ་པ་དང་ལྡན་པའི་ལེགས་པ་རྣམས་ཀྱི་སྤྱོད་པ་དག །
དགེ་ཞིང་རིགས་པར་སྲིད་པ་འཁོར་བ་འབིགས་བྱེད་བཅོམ་ལྡན་གྱིས་གསུངས་པ། ། ལེགས་བྱས་དགེ་བའི་ལམདྲི་བཟང་སྙིང་པོར་ལྡན་བདུད་རྩིའི་རོ། ། དགེ་སློང་རྣམས་ཀྱིས་གསན་པའི་སྙིམ་པས་ཡང་ཡང་འཐུངས་པར་གྲགས། ། ཞེས་པའི་བར་གྱིས་བསྟན་ལ། གཉིས་པ་དེའི་དོན་བཤད་པ་ནི། བསམ་པ་དག་པས་གཞན་གྱི་སྦྱིན་པའི་གྲོགས་བྱས་པ་ལ་ཡང་སྦྱིན་འབྲས་སྦྱིན་བདག་དང་མཚུངས་པར་འབྱུང་བས་ན་གཞན་དོན་བསམ་པ་དག་གིས་སྦྱིན་སོགས་བསོད་ནམས་ཀྱི་གྲོགས་སུ་གྱུར་པ་ལ་ཡང་འབད་རིགས་པ་སྟེ། དེ་ཡང་འདི་ལྟར། སྔོན་དེ་བཞིན་གཤེགས་པ་རྒྱལ་བྱེད་ཚལ་ན་བཞུགས་པའི་ཚེ། རྒྱལ་པོ་འཆར་བྱེད་ཀྱི་མདུན་དུ་ཁྱིམ་བདག་ནོར་བཟང་འོངས་པ་ན། དེའི་སྐད་ཀྱི་གདངས་ལས་ཁྱིམ་བདག་བློ་གྲོས་དང་ལྡན་ཞིང་གསེར་མང་དུ་ཡོད་པ་རྒྱལ་པོས་ཤེས་ནས་དེ་དག་བློན་པོར་བསྐོས་ཤིང་།
གདངས་ཅན་གྱི་མིང་དུ་གྲགས་ནས་རྒྱལ་པོའི་བྱ་བ་ཚུལ་བཞིན་དུ་བྱས་པས། དེ་དག་བློན་པོ་གཞན་རྣམས་ཀྱིས་མ་བཟོད་དེ་རྒྱལ་པོ་ལ་ཕྲ་མ་བཅུག་པས། རྒྱལ་པོས་གདངས་ཅན་བརྟག་པའི་ཕྱིར་སྡིག་པའི་ལས་སྣ་ཚོགས་གྱིས་ཞེས་བསྒོས་པ་ན། དེའི་སྡིག་ལས་མ་བགྱིས་པས་རྒྱལ་པོ་ཁྲོས་ནས་གསོད་པའི་ཟོལ་གྱིས་བསྐྲད་པ་ན། ཁྱིམ་བདག་གིས་སྦྱིན་པའི་ལས་སྣ་ཚོགས་བགྱིས་སོ། ། སྐབས་དེར་དྲང་སྲོང་མང་པོ་སྐོམ་པས་གཟིར་ནས་ལྗོན་ཤིང་གཅིག་ལ་ཆུ་བླངས་པ་ན། ཤིང་དེ་ལས་ལག་པ་རིན་པོ་ཆེས་བརྒྱན་པ་ཞིག་གི་ཆུ་སྦྱིན་ནོ། ། དེར་ཁྱོད་སུ་ཡིན་དྲིས་པས། སྔོན་གྱི་ཁྱིམ་བདག་མགོན་མེད་ཟས་སྦྱིན་སྦྱིན་པ་གཏོང་བའི་ཁྱིམ་ལོགས་ན་བདག་གནས་པས། སློང་བ་པོ་རྣམས་ལ་བདག་གི་ལག་པ་གཡས་བརྐྱངས་ཏེ་སྦྱིན་ཁང་བསྟན་པས་བདག་གི་ལག་གཡས་རྒྱན་གྱིས་བརྒྱན་པ་འདིར་གྱུར་ཏོ། །
ཞེས་སྨྲས་སོ། ། དེ་ནས་ཡང་དྲང་སྲོང་རྣམས་བཟའ་བས་འཕོངས་ཏེ། ལྗོན་ཤིང་ཞིག་ལ་ཟས་བླངས་པས་ཤིང་དེ་ལས་སྐད་ཀྱི་གདངས་ཀྱིས་འདི་དང་ཉེ་ལོགས་ན་བཟའ་བ་སྣ་ཚོགས་ཡོད་དོ། ། ཞེས་དང་། དེ་བཞིན་དུ་གྱུར་པས། ཡང་ཁྱོད་སུ་ཡིན་ཞེས་དྲིས་པ་ན། བདག་མགོན་མེད་ཟས་སྦྱིན་དགེ་འདུན་ལ་བསྙེན་བཀུར་བྱེད་པའི་འབངས་མོར་སྐྱེས་པའི་ཚེ་བསྙེན་གནས་བླངས་ཏེ་ཅུང་ཞིག་མཚན་མོ་དུས་མིན་གྱི་ཁ་ཟས་མ་ཐུབ་པས། ད་ལྟ་རྒྱལ་ཆེན་བཞིའི་རིགས་ཀྱི་ལྷར་གྱུར་ཏོ་ཞེས་པས། དེ་དག་ངོ་མཚར་ཞིང་ཁྱིམ་བདག་གདངས་ཅན་རྩར་སྔོན་གྱི་ལོ་རྒྱུས་བསྙད་པས། ཐམས་ཅད་མགོན་མེད་ཟས་སྦྱིན་བལྟ་བའི་སླད་དུ་ཕྱིན་ཏེ།
མགོན་མེད་ཟས་སྦྱིན་གྱིས་ཀྱང་མགྲོན་དུ་གཉེར་ཞིང་། བཅོམ་ལྡན་འདས་ཀྱི་དྲུང་དུ་ཆབས་ཅིག་ཏུ་སོང་ངོ་། ། གསུང་གི་བདུད་རྩི་ཐོས་པས་བདེན་པ་མཐོང་ཞིང་། སླར་རྒྱལ་བས་གདངས་ཅན་ལ་ནན་གྱིས་གཟིགས་པས། དེས་ཇི་སྲིད་ཀྱི་བར་རྒྱལ་བ་ལ་བསྙེན་བཀུར་དང་གཙུག་ལག་ཁང་བརྩིགས་པར་དམ་བཅས་པ་ལས། དགེ་སློང་སྐུལ་བྱེད་དེའི་ཞལ་ལྟར་བསྐོས་ཤིང་བརྩིགས་པས་སྐུལ་བྱེད་ཀྱི་གཙུག་ལག་ཁང་དུ་གྲགས་སོ། ། དེའི་གད་བདར་ལ་འབངས་མོ་མགུ་བྱེད་ཅེས་པས་བཅོམ་ལྡན་འདས་ཀྱི་ཆོས་གོས་རྡོལ་བ་མཐོང་བས་དད་པའི་ཤུགས་ཀྱིས་དེ་ལས་གོས་ཧྲུལ་ཚལ་པ་གཅིག་ཕུལ་བས། དེ་དག་ཆོས་གོས་དང་ཁ་དོག་གཅིག་པར་བྱིན་གྱིས་བརླབས་སོ། ། དེ་ནས་གདངས་ཅན་གྱི་སྔོན་བྱུང་གསུངས་པ་ནི། སྔོན་ཝ་རཱ་ཎ་སཱིར་ཁྱིམ་བདག་གཟུགས་བྱེད་ཅེས་པ་ལ།
དེའི་མཛོད་ཁང་པ་པདྨ་འབྱུང་ཞེས་པ་བྱུང་དགེ་འདུན་གྱི་ཚོགས་དཔག་ཏུ་མེད་པ་བསྙེན་བཀུར་བྱེད་པའི་ཚེ། དེ་དག་གི་རིམ་གྲོ་པ་ཆོས་ཀྱི་ཕོ་ཉ་ཞེས་པ་དང་། ཟས་ཀྱི་ཚོད་རིག་པར་བྱེད་པའི་ཁྱི་ཞིག་ཀྱང་ཡོད་པར་གྱུར་པ་ལས། དེའི་དུས་ཀྱི་གཟུགས་བྱེད་དེ་ད་ལྟ་ང་དང་། མཛོད་པ་མགོན་མེད་ཟས་བྱིན། རིམ་གྲོ་པ་མི་བདག་འཆར་བྱེད། ཁྱི་དེ་ཉིད་གདངས་ཅན་འདིར་གྱུར་ཏོ། ། ཞེས་བཀའ་སྩལ་ཏོ། ། དེ་དག་ལ་འདི་སྐད་ཅེས། དམ་པ་གང་ཞིག་སྡིག་མི་བྱེད་ན་གསོད་ཅིང་སྲོག་ལ་རྒོལ་ཡང་ཚུལ་མིན་སྤྱོད་པ་ལས། །
ཕྱིར་བཟློག་སྟེ་དམ་པའི་ལམ་ལ་གནས་ནས་ཟབ་ཅིང་གསལ་བ་དྲང་སྲོང་བས་ཕུར་བུའི་བློ་གྲོས་ལྟར་རྣམ་པར་བཀྲ་བའི་རྒྱལ་པོ་བློན་པོ་བགྱིས་ཤིང་སྦྱིན་པ་རྒྱ་ཆེན་པོ། ། གཏོང་བའི་དཔག་བསམ་ཤིང་གི་སྦྱིན་པའམ་སྐྱོང་པ་རྒྱས་འདེབས་པའི། ། ཁྱིམ་བདག་གདངས་ཅན་ཐུབ་དབང་ཆོས་ཐོས་པའི་དྲི་མ་དང་མཆོག་སྤྱན་སྔར་བྲལ་ཏེ་ཞི་བ་ཐོབ་བོ། ། ཅེས་བྱ་བ་ནི་དོན་བསྡུས་ཀྱི་ཚིགས་སུ་བཅད་པའོ། ། རྒྱལ་བའི་རྟོགས་པ་བརྗོད་པ་དཔག་བསམ་གྱི་འཁྲི་ཤིང་གི་དོན་འགྲེལ་ལས་གདངས་ཅན་གྱི་རྟོགས་པ་བརྗོད་པའི་ཡལ་འདབ་སྟེ་སུམ་ཅུ་རྩ་དྲུག་པའི་རྣམ་པར་བཤད་པའོ།། ༈ །།སྤྱི་དོན་སོ་བདུན་ལ་ཡང་ཡལ་འདབ་ཀྱི་གཞུང་གིས་བསྟན་ཚུལ་དང་། དེའི་དོན་བཤད་པ་གཉིས་ལས། དང་པོ་ཡལ་འདབ་ཀྱི་གཞུང་གིས་བསྟན་ཚུལ་ནི། ལྷ་ཡི་རྫིང་བུ་དག་ཏུ་ནི་འདི་ལས་རྣམ་པར་སྐྱེས་པའི་ཆུ་སྐྱེས་མཛེས། ། ཡོངས་སུ་སྐམ་ཞིང་གཙང་བའི་སར་སྐྱེས་པའི་པདྨ་དག་ལ་རེག་པར་མི་བྱེད་དོ། །
ལྷན་སྐྱེས་གྱི་ཚུལ་གྱིས་ཡོངས་སུ་འདྲིས་ཤིང་རྟག་ཏུ་སེམས་ཀྱི་ནང་ན་གནས་གྱུར་པ། ། དཀར་བའི་ཡོན་ཏན་རྣམས་ཀྱི་བྱེད་པོ་རིགས་ནི་མིན་པ་ཉིད། དེ་རིགས་དང་ཡོན་ཏན་རྗེས་སུ་འབྲེལ་བར་ངེས་པའོ། ། དེ་བཅོམ་ལྡན་འདས་ཀྱི་འདུལ་བ་ལུང་གཞི་ལས་འདི་ལྟར་གསུངས་ཏེ། ། མཉན་ཡོད་རྒྱལ་བྱེད་ཚལ་ན་སྔོན། ། སེམས་ཅན་ཀུན་ལ་ཤིས་ཤིང་དགེ་ལེགས་སུ་བྱེད་པ་ཡིས། ། བསམ་གཏན་རྗེས་སུ་སྐྱོང་བྱེད་ཅིང་། ། རྒྱལ་བ་དཔག་བསམ་གྱི་ཤིང་ལྟ་བུ་བཞུགས་པའི་ཚེ། ། གྲོང་ཁྱེར་སློབ་མ་ལྟ་བུ་ཞེས་པ་ནི། ། དེད་དཔོན་བློ་དང་ལྡན་པ་རྣམས་ཀྱི་མཆོག་ཏུ་གྱུར་ཅིང་། །
རིན་ཆེན་བསགས་པའི་རྒྱ་མཚོ་ནི། ། འབྱོར་པའི་མིང་ཅན་ཞེས་པ་བྱུང་བར་གྱུར། ། ཅེས་པ་ནས། ཚིག་རྩུབ་སྡིག་པ་དེ་ཡིས་ནི། ། དམྱལ་བའི་ངན་འགྲོར་ཡུན་རིང་དུ་སྡུག་བསྔལ་སྤྱད། ། སྐྱེ་བ་ལྔ་བརྒྱར་གང་པོ་དེ། ། འབངས་མོ་ཡི་ནི་བུ་རུ་གྱུར། ། འདིར་འདུལ་ལས་ནི་སྔར་ཚིག་རྩུབ་མོ་བརྗོད་པའི་རྗེས་གང་ཟག་དེ་དགྲ་བཅོམ་པ་ཡིན་པར་ཤེས་ལ་བཤགས་པ་བྱས་པས་དམྱལ་བར་ནི་མ་སྐྱེས་ཀྱི། ཚེ་རབས་ལྔ་བརྒྱར་བྲན་མོའི་བུར་གྱུར་ཞེས་འབྱུང་དགེ་འདུན་ལ་བསྙེན་བཀུར་བྱས་པ་ཉིད་ནི་གང་པོ་འདི་ཡིས་ཚེ་རབས་ཐམས་ཅད་ཕྱུག་ཅིང་ནོར་མང་བ་དང་། ། བསོད་ནམས་ཆེན་པོའི་སླད་གྱུར་ཏེ། །
ཚེ་འདིར་གང་གང་སྲིད་པའི་ཉོན་མོངས་རྣམས། ། མ་ལུས་སྤངས་པའི་དགྲ་བཅོམ་བསྟེན། ། དེ་ལྟར་བསོད་ནམས་བསགས་པས་རབ་བསྐྲུན་པ། ། གང་པོའི་མཐུ་ནི་རྨད་བྱུང་རྣམས་བཅོམ་ལྡན་འདས་རྒྱལ་བ་ཡིས། ། མདུན་སར་བཤད་པ་ཐོས་ནས་དགེ་འདུན་ཚོགས་ཐམས་ཅད། ། བསོད་ནམས་བསགས་ཤིང་མངོན་པར་བསྒྲུབ་པ་ལ་མངོན་པར་དགའ་བར་གྱུར། ། ཅེས་པའི་བར་གྱིས་བསྟན་ལ། གཉིས་པ་དེའི་དོན་བཤད་པ་ནི། འཇིག་རྟེན་ན་ལྷའི་རྫིང་བུར་སྐྱེས་པའི་པདྨ་དང་རླན་མེད་པའི་སྐམ་སར་སྐྱེས་པའི་པདྨ་གཉིས་སྔ་མ་མཛེས་པར་བྱེད་ཀྱང་མཐའ་གཅིག་ཏུ་དེར་མ་ངེས་པ་ལྟར་རིགས་མཐོ་བ་ཡོན་ཏན་དང་ལྡན་པར་མ་ངེས་ཤིང་། དམན་པ་ཡོན་ཏན་དང་ལྡན་པ་ཡང་མང་བས་རིགས་ནི་ཡོན་ཏན་གྱི་བྱེད་པོར་མ་ངེས་པ་སྟེ།
དེ་ཡང་འདི་ལྟར། སྔོན་བཅོམ་ལྡན་འདས་མཉན་ཡོད་ན་བཞུགས་པའི་ཚེ། དེད་དཔོན་འབྱོར་པ་ཞེས་པ་ཞིག་ལ་བུ་འབྱོར་ལེན་སོགས་གསུམ་ཡོད་ཅིང་། ནམ་ཞིག་ཁྱིམ་བདག་ནད་ཀྱིས་བཏབ་པ་ན། བུ་ཆུང་མ་དང་བཅས་པས་སྤངས་ཏེ། འབངས་མོ་ཕྲེང་ལྡན་མ་ཞེས་པ་ཞིག་གིས་རིམ་གྲོ་པ་བྱས་པས་ནད་ལས་གྲོལ་ནས། འབངས་མོ་དྲིན་ཆེ་བའི་ཆ་ནས་ཁྱིམ་ཐབ་ཏུ་བྱས་པས་བུ་གང་པོ་ཞེས་པ་ཞིག་བཙས་སོ། ། དེ་ནས་ཁྱིམ་བདག་འབྱོར་པ་འཆི་བར་ཉེ་བ་ན་གཏམ་གྱི་ཐ་མ་འབྱོར་ལེན་ལ་སྨྲས་པ། ཁྱོད་ཀྱིས་སྤུན་རྣམས་ལ་འདུན་པ་གྱིས་ལ། ཁྱད་པར་གང་པོ་ལ་བརྩེ་བར་གྱིས་ཤིག་ཅེས་སྨྲས་སོ། །
ནམ་ཞིག་སྤུན་རྣམས་བྱེ་བར་གྱུར་ཏེ། ཕུ་བོ་གསུམ་གྱིས་ནོར་བགོས་ཤིང་། གང་པོ་འབངས་མོའི་བུ་ཡིན་ཞེས་སྐལ་བ་མ་བྱིན་པས། འབྱོར་ལེན་གྱིས་ཕའི་ཚིག་དྲན་པས་གང་པོ་དང་ལྷན་ཅིག་ཏུ་བྱས་སོ། ། ནམ་ཞིག་བླུན་པོ་ཞིག་གིས་ཙནྡན་གྱི་ཁུར་ཆེན་པོ་ཐོགས་ཏེ། ཤིང་ཕལ་པར་བསམས་ནས་འཚོང་པ་དེ་དག་གང་པོས་ངོ་ཤེས་ནས་ཉོས་ཤིང་། དེ་དག་གི་བསྙད་པས་དབུལ་བ་ལས་གྲོལ་ནས། རྒྱ་མཚོར་ཡང་ལན་དྲུག་གི་བར་དོན་མཐུན་རྣམས་ཀྱི་དོན་བྱས་ཤིང་། ནམ་ཞིག་ཚོང་པ་རྣམས་ཀྱིས་སངས་རྒྱས་ལ་སྐྱབས་སུ་འགྲོ་བའི་ཚིག་གླུར་བླངས་པས། སངས་རྒྱས་ཞེས་པའི་མཚན་ཐོས་པས་བ་སྤུ་གཡོས་ཏེ།
དེ་དག་ལ་མཆོད་པ་བྱ་བའི་ཕྱིར་མགོན་མེད་ཟས་སྦྱིན་དང་འགྲོགས་ཏེ། དེ་བཞིན་གཤེགས་པའི་མདུན་དུ་སོང་བས་རྒྱལ་བས་ཚུར་ཤོག་གིས་རབ་ཏུ་བྱུང་སྟེ། ནགས་སུ་བསམ་གཏན་སྐྱོང་བ་ན། རྔོན་པ་རྣམས་ཀྱིས་རི་དྭགས་ལ་གནོད་པའི་གེགས་སུ་དོགས་ནས་མདའ་བསྣུན་པར་བརྩམས་པ་ན། ཁྲོ་བ་མེད་ཅིང་བརྩེ་བར་ལྡན་པས་རྔོན་པ་རྣམས་ཀྱང་དུལ་བར་གྱུར་ནས་རྗེས་སུ་བཟུང་ངོ་། ། ནམ་ཞིག་ཕུ་བོ་འབྱོར་ལེན་རྒྱ་མཚོར་སོང་སྟེ་ཙནྡན་གྱི་ནགས་སུ་སླེབ་ནས། དེ་དག་གཅོད་པར་རྩོམ་པ་ན། དེར་ཀླུ་མ་རུང་པ་ཁྲོས་ཏེ་རླུང་ཆེན་པོའི་འཇིགས་པས་འཆི་བར་ཉེ་བ་ན། ཚོང་པ་རྣམས་ཀྱིས་མགྲིན་གཅིག་ཏུ་གང་པོ་ལ་སྐྱབས་སུ་སོང་བས། དེའི་ཚེ་གང་པོས་ཐོས་ཏེ་རྫུ་འཕྲུལ་གྱིས་ནམ་མཁའ་ལ་སོང་ནས་དེར་སྐྱིལ་ཀྲུང་བཅས་ནས་གནོད་པ་རྣམས་ལས་བསྐྱབས་པས།
ཀླུ་མ་རུང་པ་རྣམས་ཀྱང་གང་པོ་ལ་སྐྱབས་སུ་སོང་ཞིང་། ཚོང་པ་རྣམས་ཙནྡན་གྱིས་ཚིམ་པར་བྱས་ནས་རང་གི་ཁྱིམ་དུ་སོང་སྟེ། ཙནྡན་གྱི་སྐྱེད་མོས་ཚལ་བྱས་ཤིང་། དེར་བཅོམ་ལྡན་འདས་འཁོར་དང་བཅས་པ་སྤྱན་དྲངས་པར་མོས་པས། རྒྱལ་བ་འཁོར་བཅས་རྫུ་འཕྲུལ་གྱིས་བྱོན་ཏེ་བཞུགས་ནས་ཆོས་བསྟན་ཅིང་། སླད་ནས་ཕྱག་འཚལ་བའི་རྟེན་མཆོད་རྟེན་མང་དུ་མཛད་ཅིང་སླར་རྒྱལ་བྱེད་ཚལ་དུ་གཤེགས་ཤིང་། གང་པོའི་སྔོན་གྱི་རྒྱུ་དགེ་སློང་རྣམས་ཀྱིས་དྲིས་པ་ན། རྒྱལ་བས་སངས་རྒྱས་འོད་སྲུང་གི་དུས་གང་པོ་གཙུག་ལག་ཁང་སྐྱོང་བ་པོར་གྱུར་པའི་ཚེ་རབ་བྱུང་ཞིག་གིས་ས་གཞི་ལ་བྱི་དོར་མ་བྱས་པས་དེ་ལ་འབངས་མོའི་བུ་ཞེས་ཚིག་རྩུབ་མོ་བརྗོད་པས་སྐྱེ་བ་ལྔ་བརྒྱའི་བར་འབངས་མོའི་བུར་གྱུར་ཅིང་། དགེ་འདུན་ལ་བསྙེན་བཀུར་བས་སླར་དགྲ་བཅོམ་པ་ཐོབ་པར་གྱུར་ཏོ་ཞེས་བཀའ་སྩལ་པ་ན་དགེ་སློང་དག་བསོད་ནམས་བསྒྲུབ་པ་ལ་མངོན་པར་དགའ་བར་གྱུར་ཏོ། ། དེ་དག་ལ་འདི་སྐད་ཅེས།
འཇིག་རྟེན་འདི་ན་མངོན་པར་མཐོ་བ་དང་ངེས་པར་ལེགས་པའི་ཁྱད་པར་ནི། ། རྒྱ་ཆེར་འཕགས་ཤིང་ཕུན་སུམ་ཚོགས་པ་ཐོབ་པ་བདག་ཉིད་ཆེན་པོ་སྐྱེས་བུ་དམ་པའི་བློ་གྲོས་ཀྱི་ཞུས་པ་དེ་ཉིད་འཇིག་རྟེན་གྱི། ། ཕན་བདེའི་རྩ་ལག་གཅིག་པུ་ཉིད་འགྲོ་བ་དུ་མའི་གཉེན་དུ་གྱུར་པའི་དེད་དཔོན་གྱི་བུ། ། གང་པོས་རྣམ་འདྲེན་སངས་རྒྱས་ཀྱི་གསུང་གི་སྣོད་གཙང་མར་བགྱིས་ནས་དགྲ་བཅོམ་པ་ཐོབ། ། ཞེས་བྱ་བ་ནི་དོན་བསྡུས་ཀྱི་ཚིགས་སུ་བཅད་པའོ། ། རྒྱལ་བའི་རྟོགས་པ་བརྗོད་པ་དཔག་བསམ་གྱི་འཁྲི་ཤིང་གི་དོན་འགྲེལ་ལས་གང་པོའི་རྟོགས་པ་བརྗོད་པའི་ཡལ་འདབ་སྟེ་སུམ་ཅུ་རྩ་བདུན་པའི་རྣམ་པར་བཤད་པའོ།། ༈ །།སྤྱི་དོན་སོ་བརྒྱད་པ་ལ་ཡང་ཡལ་འདབ་ཀྱི་གཞུང་གིས་བསྟན་ཚུལ་དང་། དེའི་དོན་བཤད་པ་གཉིས་ལས། དང་པོ་ཡལ་འདབ་ཀྱི་གཞུང་གིས་བསྟན་ཚུལ་ནི། ཅི་ཡང་མེད་པའི་བདེ་སླད་ཆགས་པ་མེད་པ་ཆགས་བྲལ་དཔལ་འབྱོར་སྟེན་པར་བྱེད་པ་དག་གིས་འདོད་པའི་ལོངས་སྤྱོད། །
ཐམས་ཅད་བཏང་ནས་ལུས་ཀྱི་གྲོགས་ལྡན་དམ་པ་རྣམས་ནི་ཞི་བ་མྱ་ངན་ལས་འདས་པའི་སླད་དུ་དཀའ་ཐུབ་ཀྱི་ནགས་སུ་འགྲོ་བ་ཡིན་ལ་ནགས་དེ་ཅི་ཡང་མ་ཕྱེ་པས་དང་པོ་ནས་ཁྱིམ་གྱི་འབྱོར་པ་སྤང་བར་ག་ལ་རིགས། ། དེར་ཡང་ཚུལ་འཆོས་བརྟུལ་ཞུགས་དག་ལ་དགོས་པའི་ཡོ་བྱད་རྩོམ་པ་དག་གལ་ཏེ་གསོག་ཅིང་ཆགས་པར་བྱེད་ན། ། སྔར་མཛོད་ཀྱི་ཡོ་བྱད་ཉེར་མཁོ་དེ་དག་རྣམས་ཀྱི་ཁྱིམ་དུ་གནོད་པ་ཅི་ཞིག་བྱས། ། དེ་ཡང་བཅོམ་ལྡན་འདས་ཀྱིས་འདུལ་བ་ལུང་གཞི་ལས་འདི་ལྟར་གསུངས་ཏེ། རྒྱལ་བས་རྒྱལ་བྱེད་ཚལ་གཙུག་ལག་ཁང་ནི། ། ཀུན་དགའ་ར་བར་སྔོན་བཞུགས་པས། ། མདུན་དུ་ཤཱཀྱའི་རྒྱལ་པོ་གཞོན་ནུ་རྣམས། ། རབ་ཏུ་བྱུང་བ་བསྟེན་པ་ཡི་དུས་དེ་ན་ཡང་གཞོན་ནུ་དེ་དག་རི་མོ་སྣ་ཚོགས་ཀྱིས། ། བཀྲ་བའི་གོས་དང་དམ་པའི་སྣོད་དུ་གྱུར་པའི་རིན་པོ་ཆེའི་སྤྲས་པས། ། པུས་འཁྱུད་ལ་སོགས་ལྷག་མར་བསགས་པ་དག །
རབ་ཏུ་མང་པོ་འཛིན་པར་གཟིགས་གྱུར་ནས། ། བཅོམ་ལྡན་འདས་ཀྱིས་ཡང་དག་བསམ། ། ཞེས་པ་ནས། རྒྱལ་པོའི་བུ་ལྐུགས་འཕྱེ་དེ་ང་ཉིད་དེ། ། བློན་པོའི་བུ་ལྔ་བརྒྱ་པོ་དག་ཤཱཀྱ་རབ་བྱུང་འདི་རྣམས། ། ད་ལྟའང་བདག་གིས་ཤཱཀྱ་གཞོན་ནུ་དེ་དག་ལ། ། ཡོ་བྱད་ལ་ཆགས་པ་གཏོང་བའི་ཆོས་ཉེར་བསྟན་འདི་ལྟ་བུ་སླར་ཡང་བྱས། ། ཞེས་པ་ལ་སོགས་པའི་སྒོ་ནས་ཤཱཀྱ་གཞོན་ནུ་རྣམས་ཀྱི་སྔོན་བྱུང་རྣམས་ནི། ། རྒྱལ་བ་སངས་རྒྱས་ཉིད་ཀྱིས་གསུངས་པ་དེ་དག་ངེས་པར་ཡིད་ལ་བཟུང་སྟེ། ། རང་ལ་སྟེན་བྱེད་རྣམས་ལ་མཉེས་གཤིན་ལྡན་པར་གྱུར་པ་སྟོན་པ་དེའི། །
ཐུགས་རྗེ་དེ་ནི་དགེ་སློང་གི་ཚོགས་དེ་རྣམས་ཀྱིས་རབ་ཏུ་མཆོད་ཅིང་། ། ཅེས་པའི་བར་གྱིས་བསྟན་ལ། གཉིས་པ་དེའི་དོན་བཤད་པ་ནི། དམ་པ་རྣམས་ནི་ཚུལ་འཆོས་མ་ཡིན་པར་བསམ་པ་དག་པ་ཉིད་ཀྱིས་ཞི་བ་མྱང་འདས་ཐོབ་པའི་ཕྱིར་གང་ལ་ཡང་མི་ཆགས་པར་ཡོངས་སུ་བཏང་ནས་དབེན་པ་སྟེན་པར་བྱེད་པ་སྟེ། དེ་ཡི་ཚུལ་ཡང་། བཅོམ་ལྡན་འདས་རྒྱལ་བྱེད་ཚལ་ན་བཞུགས་པའི་དུས་སུ། ཤཱཀྱའི་རྒྱལ་པོ་རྣམས་ཀྱིས་རབ་ཏུ་བྱུང་ཡང་རྫས་ལ་མངོན་པར་ཞེན་པས་བསོག་འཇོག་ལ་བརྩོན་པ་ན། བཅོམ་ལྡན་འདས་ཀྱིས་བདག་ལ་ཟླ་བ་གསུམ་དུ་སུས་ཀྱང་མ་འཕྲད་ཅེས་དབེན་པར་བཞུགས་པ་ན། དེའི་ཚེ་དགེ་སློང་དགོན་པ་བ་ཆོས་གོས་དམན་པ་ཅན་ཉེ་སྡེ་ཞེས་པས་བཅོམ་ལྡན་འདས་ལ་བལྟ་བར་ཕྱིན་པ་ན་ཟླ་བ་གསུམ་དུ་སྐབས་མེད་ཅེས་ལྡོག་ཀྱང་ནན་གྱིས་ཞུས་པས་རྒྱལ་བ་མཇལ་ལོ། ། དེའི་ཚེ་དགེ་སློང་རྣམས་ཀྱིས་ཉེ་སྡེ་བཀའ་ལས་འདས་ཞེས་བསྙད་པ་ན་ཉེ་སྡེས་སྨྲས་པ།
བཅོམ་ལྡན་འདས་ཉིད་ཀྱིས་དགེ་སློང་དགོན་པ་བ་རྣམས་ནི་བཀག་པ་མེད་ལ། ཆོས་གོས་ལྷུང་བཟེད་ལ་སོགས་ལ་ཆགས་པའི་བསོག་འཇོག་པ་རྣམས་ནི་བལྟ་བའི་སྐབས་མེད་ཅེས་བཀའ་སྩལ་ཏོ་ཞེས་སྨྲས་པས། དགེ་སློང་དེ་དག་རང་གི་སྤྱོད་པས་སྐྱོ་སྟེ་ཆ་ལུགས་མཛེས་པ་བཏང་ནས་བཅོམ་ལྡན་འདས་ཀྱི་དྲུང་དུ་སོང་བས། རྒྱལ་བ་དགེས་ཤིང་ཆོས་བསྟན་ནས་རྒྱུན་ཞུགས་ཐོབ་པས། དེ་དག་གི་སྔོན་བྱུང་དགེ་སློང་རྣམས་ཀྱིས་དྲིས་ཤིང་། རྒྱལ་བས་སྔོན་ཝ་རཱ་ཎ་སཱིར་རྒྱལ་བུ་ཚངས་བྱིན་གྱི་བུ་ཆུ་སྐྱེས་ཞེས་པ་ཞིག་བྱུང་ཞིང་།

དེ་དང་དུས་མཉམ་དུ་བློན་པོ་ལྔ་བརྒྱ་ལའང་བུ་ལྔ་བརྒྱ་བྱུང་ངོ་། ། དེ་རྣམས་ཆེར་སྐྱེས་པའི་ཚེ། ཆུ་སྐྱེས་ཀྱིས་སྔར་གྱི་སྐྱེ་བ་ལོ་དྲུག་ཅུའི་བར་རྒྱལ་པོ་བྱས་པས། མི་ཟད་པའི་དམྱལ་བར་ལོ་སྟོང་ཕྲག་དྲུག་ཅུར་འཚོད་པ་དྲན་པས། རྒྱལ་སྲིད་ལ་ཡིད་ཕྱུང་སྟེ་རབ་ཏུ་བྱུང་ནས་དཀའ་ཐུབ་འདོད་པ་ན། ཚངས་བྱིན་གྱིས་སྐབས་མ་ཕྱེ་བས། ཆུ་སྐྱེས་ཀྱིས་ལྐུགས་པ་འཕྱེ་བའི་ཚུལ་དུ་བསྡད་པས་དེ་ཕྱིན་ཆད་ལྐུགས་འཕྱེ་ཞེས་པར་གྲགས་སོ། ། དེ་རྒྱལ་པོས་འོས་སུ་མ་གྱུར་ཅིང་སྐྱེ་བོ་རྣམས་སྡུག་བསྔལ་བའི་ཚེ། སྨན་པས་འདོན་ངག་ལ་སྐྱོན་གང་ཡང་མི་འདུག་པས་སྡིགས་པ་ན་སྨྲ་བར་འགྱུར་རོ་ཞེས་གསོལ་བས། རྒྱལ་པོས་གཤེད་མ་ལ་བསྒོས་ཏེ་འཇིགས་པར་འཁྲིད་པའི་ཚེ་རྒྱལ་བུ་ལྐུགས་འཕྱེས་སྨྲས་པ། ཝ་རཱ་ཎ་སཱི་འདི་ན་སྐྱེ་བོ་ཡོད་མེད་ཅེས་པས་གཤེད་མ་དགའ་སྟེ།
རྒྱལ་པོའི་དྲུང་དུ་འཁྲིད་ནས་ལོ་རྒྱས་བསྙད་དེ། སླར་ཡང་ལྐུགས་པ་ཉིད་དུ་གྱུར། ཡང་གསོད་པར་འཁྲིད་པས་རོ་ཞིག་མཐོང་སྟེ། ལྐུགས་འཕྱེས་འདི་གསོན་པ་ཤི་བ་ཡིན། ཤི་བ་ཉིད་ཤི་བ་ཡིན་སྨྲས་པས། ཡང་རྒྱལ་པོའི་སར་འཁྲིད་དེ་སྔར་བཞིན་ཡང་ལྐུགས་པ་ཉིད་དུ་གྱུར་པའི་ཚེ། འཇིགས་སར་འཁྲིད་པས་འབྲས་བུའི་ཕུང་པོ་ཞིག་ལ་འདི་ཟོས་པ་ཞིག་གམ་སླར་བཟའ་ཞེས་སྨྲས་ཤིང་། ཡབ་ཀྱི་དྲུང་དུ་ཅང་མི་སྨྲ། དེ་ནས་ཡང་འཇིགས་པ་སྣ་ཚོགས་པ་བསྟན་པའི་ཚེ། ལྐུགས་འཕྱེས་བདག་ལ་མཆོག་སྟེར་ན་སྨྲ་ཞིང་འགྲོ་ཞེས་གསོལ་བས།
ཡབ་ཀྱིས་དེ་ལྟར་ཁས་བླངས་པས། བདག་ལྐུགས་པ་མ་ཡིན་སྔར་གྱི་སྐྱེ་བ་དྲན་པས་བདག་ཆགས་བྲལ་འདོད་དོ་ཞེས་པས། ཡབ་ཀྱིས་རབ་ཏུ་བྱུང་བར་གནང་ཞིང་། སྔར་གྱི་ཚིག་གསུམ་པོ་ཁྱོད་ཀྱིས་བདག་ལ་ཁྲོལ་ཞིག་ཅེས་བརྗོད་པས། ལྐུགས་འཕྱེས་ཝ་རཱ་ཎ་སཱི་འདི་ན་སྐྱེ་བོའི་ཚོགས་ཡོད་དམ་མེད་ཅེས་པ་ནི། ། ཡོད་ན་བདག་གསོད་པ་ལས་སྐྱོབས་པར་རིགས་སོ་ཞེས་པའི་བརྡའོ། ། གསོན་པ་ཞིག་གམ་ཞེས་སོགས་ནི་ལེགས་བྱས་དང་ལྡན་པ་ཞིག་གི་རོའི་སྡིག་བྱེད་པའི་རོ་ཞེས་སོ། ། འབྲས་བུའི་ཕུང་པོ་ཟོས་ཞེས་སོགས་ནི་བསོད་ནམས་སྔ་མའི་ལས་ཡིན་ནམ། སླར་བསོག་ཅེས་པའི་བརྡའོ་ཞེས་པས་ཡབ་མགུ་ཞིང་། ལྐུགས་འཕྱེ་བློན་པོའི་བུ་ལྔ་བརྒྱ་དང་བཅས་པ་ནགས་སུ་སོང་ནས་རབ་ཏུ་བྱུང་བའི་ཚེ།
འཁོར་རྣམས་ཀྱིས་བསོག་འཇོག་བྱས་པ། དེ་ལ་སྨད་ཅིང་རང་ཉིད་གཅིག་པུ་ཆགས་བྲལ་བྱས་པས་རི་དྭགས་རྣམས་ཀྱང་དེ་ལ་འདུད་པ་མཐོང་བས་འཁོར་རྣམས་ཀྱིས་བསོག་འཇོག་ལ་སྐྱོ་བར་གྱུར་ཏེ། རིལ་བ་པགས་པ་སོགས་ཆུ་ཀླུང་དུ་འཕངས་ནས་དེའི་དྲུང་དུ་བསྟེན་ཅིང་། དེས་ཀྱང་ཆོས་བསྟན་པར་མཛད་དོ། ། དེའི་དུས་ཀྱི་རྒྱལ་པོའི་བུ་དེ་ང་དང་། བློན་པོའི་བུ་རྣམས་ཀྱང་ཤཱཀྱ་རྣམས་ཡིན་པས། ད་ལྟ་ཡང་འདི་ལྟར་གྱུར་ཏོ་ཞེས་བཀའ་སྩལ་ཏོ། ། དེ་དག་ལ་འདི་སྐད་ཅེས། འགལ་རྐྱེན་རྒྱལ་སྲིད་ཀྱི་ལོངས་སྤྱོད་འཆི་བདག་སྟོང་གི་ལང་ཚོ་མར། ། ངེས་འབྱུང་གི་བློ་སྲེད་པ་དང་བྲལ་བའི་སྨྲ་བཅད་ལྐུགས་པའི་ཚུལ་གྱི་སྙིང་རིང་བ་སྟེ་གཏམ་མེད་དུ་བྱས་ནས། །
དབེན་པའི་རྩེ་དགར་ཤིན་ཏུ་དད་ཅིང་ཉེ་བའི་བློ་ཐབས་དུ་མའི་མཐར། ། དཀའ་ཐུབ་ཀྱིས་རྣམ་ཐར་གཙང་མའི་དཔལ་ལ་ལོངས་སྤྱོད་པ་རྒྱལ་པོ་ཚངས་སྦྱིན་གྱི་བུ་ལྐུགས་འཕྱེར་གྲགས་སོ། ། ཞེས་བྱ་བ་ནི་དོན་བསྡུས་ཀྱི་ཚིགས་སུ་བཅད་པའོ། ། རྒྱལ་བའི་རྟོགས་པ་བརྗོད་པ་དཔག་བསམ་གྱི་འཁྲི་ཤིང་གི་དོན་འགྲེལ་ལས་ལྐུགས་པ་འཕྱེ་བའི་རྟོགས་པ་བརྗོད་པའི་ཡལ་འདབ་སྟེ་སུམ་ཅུ་རྩ་བརྒྱད་པའི་རྣམ་པར་བཤད་པའོ།། ༈ །།སྤྱི་དོན་སོ་དགུ་པ་ལ་ཡང་ཡལ་འདབ་ཀྱི་གཞུང་གིས་བསྟན་ཚུལ་དང་། དེའི་དོན་བཤད་པ་གཉིས་ལས། དང་པོ་ཡལ་འདབ་ཀྱི་གཞུང་གིས་བསྟན་ཚུལ་ནི། སེམས་པ་དང་བརྟན་པའི་ཁུར་གྱིས་ནམ་ཡང་མི་གདུང་པ་ནི་ལྷག་མ་ཀླུ་མཐའ་ཡས་བཞིན། ། ལེགས་བྱས་དགེ་བའི་བཟོད་པ་གང་གིས་བཟོད་པ་འཛིན་ཞིང་ཁྲོ་བའི། ། རྣམ་འགྱུར་ཅུང་ཟད་ཀྱང་མེད་པའི་མཛེས་པ་རྨད་བྱུང་བསྐྱེད་པ་ཅན་གྱི། །
བརྟན་ལྡན་སྐྱེས་བུ་དམ་པ་དེ་དག་མཆོག་ཏུ་རྒྱལ་བར་གྱུར་ཅིག ། སྔོན་གྱི་བསོད་ནམས་དང་སྨོན་ལམ་ཕྱིན་ཅི་ལོག་པས་བསྒྲུབས་པ་སྔོན། ། གནོད་སྦྱིན་རྣམས་ཀྱང་འདར་བར་བྱེད་པ་སྐྱེ་དགུ་རྣམས་ཀྱི་དགྲ་ལྟར་བུ། ། ཨུ་དུམ་པ་ཞེས་བྱ་བ་དྲག་པོར་ནི་གྱུར་པ་སྟེ་ཉིད་མྱ་ངན་གྱི། ། གདུང་བས་འཇིགས་པ་ལ་སྐྱབས་པའི་ཕྱིར་དུས་བྱས་བཞིན་དུ་གྱུར་ཏེ། ། ཅེས་པ་ནས། འཇིག་བྱེད་སྡིག་པ་སྨིན་པའི་དམྱལ་བར་སོང་བར་གྱུར། ། དེ་ལྟར་བཟོད་དགའ་ཞེས་པའི་དྲང་སྲོང་ཆེན་པོར་གང་སྔོན་གྱུར་པ་དེ་ནི། ། ང་ཉིད་ཡིན་ལ་རྩོད་ལྡན་ཞེས་པའི་རྒྱལ་པོ་གང་དེ་ལྷས་སྦྱིན་ཡིན་ནོ། ། བརྒྱ་བྱིན་ཞེས་བོས་ནས་འདས་པའི་སྤྱོད་ཚུལ་དེ་ལྟ་བུ་དྲན་པ་ལས། །
བདག་གི་འཛུམ་པ་འདི་སྐྱེས་ཀྱི་རྒྱུ་མེད་པར་འཛུམ་པ་མིན། ། ཞེས་པ་བཅོམ་ལྡན་འདས་ཀྱི་གསུང་ཐོས་པས་ཡ་མཚན་དག་དང་ལྡན་པའི་ཡིད་ཅན། ། རབ་ཏུ་དགའ་བ་རྣམས་རྒྱས་སྤྲོས་པས་འཛུམ་མདངས་གསལ་བའི་སྤྱན་གྱི་ཕྲེང་འཛིན་ཅིང་། ། ཉི་མའི་འོད་ཟེར་གྱིས་རེག་པས་པདྨོའི་འབྱུང་གནས་པད་ཚལ་རྒྱས་པ་བཞིན་དུ་བྱས་ཏེ། ། ལྷ་རྣམས་བདག་པོ་བརྒྱ་བྱིན་དགའ་བས་སྐབས་གསུམ་ལྷའི་གནས་སུ་སོང་བར་གྱུར། ། ཅེས་པའི་བར་གྱིས་བསྟན་ལ། གཉིས་པ་དེའི་དོན་བཤད་པ་ནི། སྐྱེས་བུ་གང་ཞིག་སེམས་བརྟན་ཞིང་བཟོད་པའི་ཡོན་ཏན་དང་ལྡན་པས་གཞན་ལ་ཁྲོ་བའི་རྣམ་འགྱུར་ཙམ་ཡང་མི་མངའ་བ་དེ་དག་ནི་ཀུན་གྱིས་མཆོད་འོས་པ་སྟེ། དེ་ཡང་འདི་ལྟར། སྔོན་བཅོམ་ལྡན་འདས་འཁོར་དང་བཅས་ཏེ་གདན་ལ་འདུག་ནས་ཞལ་འཛུམ་པ་མཛད་པའི་ཚེ།
བརྒྱ་བྱིན་གྱིས་འཛུམ་དེའི་རྒྱུ་ཅི་ཞེས་གསོལ་བ་ན། རྒྱལ་བས་སྔོན་ནགས་འདིར་ཐུབ་པ་ཁྲོ་བའི་སྐྱོན་སྤངས་པ་བཟོད་པ་ལ་དགའ་ཞེས་པ་ཞིག་བྱུང་ལ། དེའི་ཚེ་རྒྱལ་པོ་རྩོད་ལྡན་བཙུན་མོར་བཅས་པ་ནགས་དེར་འོངས་ནས། བཙུན་མོའི་ཚོགས་རྣམས་དྲང་སྲོང་དེ་ལ་དད་ཅིང་འདུད་པས། དེ་ལ་རྒྱལ་པོ་ཁྲོས་ཏེ་དྲང་སྲོང་དེའི་ཡན་ལག་གཅོད་དུ་བཅུག་གོ ། དེར་ཡན་ལག་བཅད་པར་གྱུར་པའི་ཚེ་དྲང་སྲོང་གཞན་དག་གིས་མཐོང་བས་མ་བཟོད་དེ། རྒྱལ་པོ་ལ་སྨོད་པ་འདོར་བར་བརྩམས་པ་ན། བཟོད་པ་སྨྲ་བས། བདག་འདི་ལྟ་བུའི་གནས་སྐབས་སུ་གྱུར་ཀྱང་བྱེད་པ་པོ་ལ་ཁྲོ་བ་ཅུང་ཟད་ཀྱང་མེད་དེ་བདེན་པ་དེས་བདག་གི་ལུས་སྔར་བཞིན་དུ་གྱུར་ཅིག ཞེས་བརྗོད་པས་ཡན་ལག་རྣམས་འབྱར་ནས་རྣལ་དུ་གནས་པར་གྱུར་ཏོ། །
རྒྱལ་པོ་དེའང་ལས་ནག་གི་འབྲས་བུས་ལུས་ལ་ཆུ་བུར་སྣ་ཚོགས་བཏབ་ཅིང་རྣག་ཁྲག་ཁོར་མོར་བབས་པ་ལས་དུས་བྱས་ནས་མི་ཟད་པའི་དམྱལ་བར་ལྷུང་ངོ་། ། དེའི་དུས་ཀྱི་བཟོད་དགའ་ནི་ང་ཉིད། རྩོད་ལྡན་ནི་ལྷས་སྦྱིན་ནོ། ཞེས་བཀའ་བསྩལ་པ་དང་ལྷ་རྣམས་དགའ་སྟེ་སྐབས་གསུམ་གནས་སུ་སོང་བར་གྱུར་ཏོ། ། དེ་དག་ལ་འདི་སྐད་ཅེས། ཕྲག་དོག་རྩུབ་མོས་ཉེས་མེད་དུ་དྲང་སྲོང་གི་ཡན་ལག་རྣམས། ། མཚོན་གྱིས་དུམ་བུར་བཅད་པས་སྡིག་པས་འཇིགས་སུ་རུང་བ། སྲིན་པོ་ལྟར་ཆེར་ཁྲོས་པའི་ལག་པས་དྲང་སྲོང་གི་ཡན་ལག་གཅོད་མཁན་གྱི་རྒྱལ་པོ་རྩོད་ལྡན་དམྱལ་བའི་གཡང་སར་འཕངས། ། ཡན་ལག་བཅད་ཀྱང་ཁྲོ་བ་མེད་པའི་བདེན་པས་གསོས་པའི་དྲང་སྲོང་བཟོད་དགའ་ནི་སྔར་བས་ཀྱང་ལྷག་པར་ལུས་རབ་མཛེས་སོ། ། ཞེས་བྱ་བ་ནི་དོན་བསྡུས་ཀྱི་ཚིགས་སུ་བཅད་པའོ། །
རྒྱལ་བའི་རྟོགས་པ་བརྗོད་པ་དཔག་བསམ་གྱི་འཁྲི་ཤིང་གི་དོན་འགྲེལ་ལས་བཟོད་པ་ལ་དགའ་བའི་རྟོགས་པ་བརྗོད་པའི་ཡལ་འདབ་སྟེ་སུམ་ཅུ་རྩ་དགུ་པའི་རྣམ་པར་བཤད་པའོ།། ༈ །།སྤྱི་དོན་བཞི་བཅུ་པ་ལ་ཡང་ཡལ་འདབ་ཀྱི་གཞུང་གིས་བསྟན་ཚུལ་དང་། དེའི་དོན་བཤད་པ་གཉིས་ལས། དང་པོ་ཡལ་འདབ་ཀྱི་གཞུང་གིས་བསྟན་ཚུལ་ནི། སྐྱེས་བུ་ཆེན་པོ་ཁྱད་འཕགས་རིགས་དང་གོ་འཕང་མཐོ་བ་རྣམས་ནི་ཉམས་པར་འགྱུར་བ་ཡི། ། སྐྱོན་གྱི་རྒྱུད་ནི་སྐྱེ་བོ་ངན་པ་དང་འགྲོགས་པ་ཁོ་ན་ཟླ་བའི་དངོས་པོའི་དཔེའང་ཡིན། ། འདི་ལྟར་འཇུག་ངོགས་ཆུ་འགྲམ་གྱི་ཤིང་ནི་ངེས་པར་འབྲས་བུ་སྐྱེ་བས་ལྷན་ཅིག་ཉིད་དུ། ། ཆུ་དང་འགྲོགས་པས་རང་གི་རྩ་བ་ཕྱུང་ནས་འཕྲལ་ལ་འགྱེལ་བར་འགྱུར། ། དེ་ཡང་འདུལ་བ་ལུང་གཞི་ལས་འདི་ལྟར་བཅོམ་ལྡན་དེ་བཞིན་གཤེགས་པ་སྔོན་ཡངས་པ་ཅན་གྱི། ། ཆུ་བོ་ཡིད་འོང་ལྡན་ཞེས་པའི་ངོགས་སྤྲེའུ་རྫིང་གི་འགྲམ། །
ཁང་བཟང་བརྩེགས་པ་མཛེས་པ་དང་ལྡན་པ། ། ཡངས་པ་ཅན་ན་རྣམ་པར་རྒྱུ་སྟེ་བཞུགས་སོ། ། ཞེས་པ་ནས། ཆུ་སྲིན་དེ་ནི་སྐད་ཅིག་ཙམ་བདེ་བར་གཤེགས་ལ། ། སེམས་ནི་རབ་ཏུ་དྭང་བའི་ངང་ནས་ཤི་འཕོས་པ་ལས། ། རྒྱལ་ཆེན་བཞི་པའི་ལྷ་རྣམས་སུ། ། འབྱོར་པའི་དཔལ་ལྡན་དྲི་མེད་མཛེས་པར་སྐྱེས། ། དེ་ནས་ཟླ་བ་ཉ་བའི་བཞིན་དང་། ། ཕྲེང་བ་དང་ལྡན་གྱི་རྣམ་རྒྱན་མཛེས། ། དེ་ཡང་ལྷ་རྣམས་ནི་དང་པོ་སྐྱེས་པ་ན་བདག་གང་ནས་གང་དུ་ཅིའི་རྒྱུ་ལས་སྐྱེས་ཞེས་རྟོགས་ཏེ་དེ་བཞིན་གཤེགས་པའི་མཐུ་ཡིན་པར་རིག་ནས་མེ་ཏོག་ལ་སོགས་པའི་མཆོད་པ་དཔག་ཏུ་མེད་པ་དང་བཅས་ཏེ།
ཀུན་དགའ་རྣམ་པ་དང་བཅས་བཞིན། ། དེ་ནི་བདེ་གཤེགས་བལྟ་རུ་འོངས་ནས། ། ལྷ་ཡི་མེ་ཏོག་རྣམས་རབ་ཏུ་གཏོར། ། ཅོད་པན་གྱིས་ནི་ས་ལ་རེག ། འོད་ཀྱིས་ཕྱོགས་ཀྱི་འཁོར་ལོ་བཀང་ནས། ། དེ་ཡིས་སྟོན་པ་དེ་ལ་གུས་པས་ཕྱག་འཚལ། ། མདུན་དུ་ཉེར་འཁོད་དེ་ལ་བཅོམ་ལྡན་གྱིས། ། ཆོས་ནི་རབ་ཏུ་བསྟན་པར་མཛད་པ་དང་ཆུ་སྲིན་ལྟ་བུ། ། གང་གིས་བདེན་པ་མཐོང་ཞིང་རྒྱུན་ཞུགས་ཀྱི། ། འབྲས་བུ་ཐོབ་ནས་དེ་སོང་བར་གྱུར། །
དེ་ལྟར་ཤིན་ཏུ་བྱ་བ་དཀའ་བ་ཡིན་ཡང་དེ་ནི་རྩྭ་བཞིན་སྡིག་པའི་འདམ་དག་ལས། ། བཏོན་ཅིང་སྐྱེ་བོའི་ཚོགས་པ་གཞན་དེ་དག་ཀྱང་སྟེ་ཡུན་རིང་པོ་ནས་སྡུག་བསྔལ་བསྒྲུབས་པ་ཡིས། ། གདུང་བར་ངེས་པར་ལྷུང་བ་རྣམས་ནི་ཉོན་མོངས་མོས་པའི་རྩ་བ་མཚུངས་མེད་དག ། མ་ལུས་པ་ཐམས་ཅད་བསོད་ནམས་ཀྱི་ངང་ཚུལ་རྣམས་ཀྱིས་བདེ་བླག་ཉིད་དུ་འཇོམས་པར་བྱེད། ། ཅེས་པའི་བར་གྱིས་བསྟན་ལ། གཉིས་པ་དེའི་དོན་བཤད་པ་ནི། དཔེར་ན་ཆུ་འགྲམ་གྱི་ཤིང་སྡོང་དེ་ཆུ་དང་ཉེ་བའི་རྐྱེན་གྱིས་མྱུར་དུ་འགྱེལ་འགྲོ་བ་ལྟར། སྐྱེས་བུ་མངའ་རིས་མཐོན་པོ་དག་ཉམས་པའི་རྒྱུ་ཡང་སྐྱེ་བོ་ངན་པ་དང་འགྲོགས་པ་ཉིད་ཀྱིས་བྱེད་པས་ན་སྐྱེ་བོ་ངན་པ་ནི་འབད་པས་སྤོང་རིགས་པ་སྟེ། དེ་ཡང་འདི་ལྟར། སྔོན་བཅོམ་ལྡན་འདས་ཆུ་བོ་ཡིད་འོངས་ལྡན་པའི་ངོགས་ཡངས་པ་ཅན་ན་བཞུགས་པའི་དུས་ཆུ་བོ་དེ་ལ་ཉ་པ་རྣམས་ཀྱིས་རྒྱ་འཕངས་པ་ན་ཤིན་ཏུ་འདྲུད་པར་དཀའ་བ་ལས།
ནམ་ཞིག་ན་འཇིགས་སུ་རུང་བའི་ཉ་སྣ་ཚོགས་པའི་མགོ་བཅོ་བརྒྱད་ཡོད་པ་ཞིག་འཐོན་བྱུང་ཞིང་། དེར་ཉ་པ་རྣམས་དང་སྐྱེ་བོའི་ཚོགས་རྣམས་འཇིགས་ཤིང་འདུས་པར་གྱུར་ཏོ། ། དེ་ནས་བཅོམ་ལྡན་འདས་ཉན་ཐོས་དང་བཅས་པ་དེར་བྱོན་ནས། དེ་ལ་བཀའ་སྩལ་པ། བུ་ཀྱེ་སེར་སྐྱ་ཁྱོད་ཀྱིས་སྔར་གྱི་ཉེས་པ་དྲན་ནམ། འདི་ཡང་ངག་གི་ཉེས་བྱས་མྱོང་བ་ཡིན། ཁྱོད་ཀྱི་མི་དགེ་བའི་མ་དེ་ཉིད་ཀྱང་ད་ལྟ་གང་ན་གནས་ཞེས་གསུངས་པས། དེས་མིའི་སྐད་དུ། ཁྱབ་བདག་བདག་ནི་སེར་སྐྱ་ཡིན། རང་གི་ཉེས་བྱས་དྲན།
ངག་གི་ཉེས་བྱས་སྨིན་པར་གྱུར། མི་དགེ་སྟོན་པའི་མ་དེ་ཡང་དམྱལ་བར་གནས་སོ་ཞེས་ཆོ་ངེ་དྲག་པོ་བཏོན་པས། རྒྱལ་བས་ཆོས་བསྟན་ཅིང་བདག་ལ་ཡིད་དྭང་བར་གྱིས་གསུངས། དེར་ཐམས་ཅད་ཡིད་གཉིས་སུ་གྱུར་པས། དེ་དག་གི་དོན་དུ་ཀུན་དགའ་བོས། འདི་དག་གི་རྒྱུ་ཅི་ཞེས་གསོལ་བས། རྒྱལ་བས་སྔོན་སངས་རྒྱས་འོད་སྲུང་གི་དུས་ས་སྐྱོང་ཀྲི་ཀི་ཞེས་པ་ཞིག་བྱུང་ལ། དེའི་མདུན་དུ་བྲམ་ཟེ་སྨྲ་བའི་སེང་གེ་ཞེས་པ་འོངས་ཏེ། ང་དང་རྩོད་པ་ནུས་པ་རྒྱལ་པོའི་ཁབ་ན་ཡོད་དམ་ཞེས་པས། རྒྱལ་པོས་བྲམ་ཟེ་སེར་སྐྱ་ཞེས་བྱ་བ་ཞིག་བཀུག་ནས་དེའི་རྩོད་པ་ལས་རྒྱལ་བར་བྱས་ཤིང་།
སླར་ཚེའི་དུས་བྱེད་པ་ན་རང་གི་གཤེད་བུ་སེར་སྐྱ་ལ་ཁྱོད་རིག་བྱེད་ལ་མཁས་པས་གཞན་གྱི་རྩོད་པ་ལས་རྒྱལ་གྱིས། འོན་ཀྱང་དགེ་སློང་རྣམས་ལ་མ་རྩོད་པར་བཀུར་བསྟི་གྱིས་ཞེས་སྨྲས་སོ། ། དེ་ནས་ནམ་ཞིག་ན་གཤེད་བུའི་མས་སྨྲས་པ། ཁྱོད་གཞན་དག་ལས་རྒྱལ་ཡང་། དགེ་སློང་རྣམས་ལ་རྩོད་པར་རིགས་ཞེས་ཡང་ཡང་བསྐུལ་བས་མི་འདོད་བཞིན། མའི་ཕྱིར་རབ་བྱུང་གི་ཚུལ་བཟུང་ནས་དགེ་སློང་རྣམས་ལ་ཆོས་མིན་བསྟན་ཅིང་། དེར་དགེ་སློང་མ་རྣམས་རང་ས་ན་ཁྲོ་བ་དང་བཅས་ཏེ། སེམས་ཅན་འདི་ལྟ་བུའི་མགོ་ཞེས་སྨད་པའི་ལས་ཀྱིས་འདི་ལྟ་བུའི་ལུས་སུ་གྱུར་ཅིང་། མ་དེ་ཡང་དམྱལ་བར་ལན་མང་དུ་སྐྱེས་སོ་ཞེས་དང་། ཆོས་བསྟན་པ་མཛད་ནས་གཤེགས་པའི་ཚེ་ཉ་དེ་ཡང་ལུས་བཏང་ནས་རྒྱལ་ཆེན་བཞིའི་གནས་སུ་སྐྱེས་ཤིང་།
དེར་སྐྱེ་བ་བཅོམ་ལྡན་འདས་ཀྱི་དྲིན་དུ་ཤེས་ནས་སླར་མཆོད་པའི་ཕྱིར་རྒྱལ་བའི་དྲུང་དུ་འོངས་ཤིང་ཆོས་བསྟན་པས་རྒྱུན་ཞུགས་ཀྱི་འབྲས་བུ་ཐོབ་སྟེ་སོང་ངོ་། ། དེ་ལྟར་ན་ཤིན་ཏུ་སྒྲུབ་དཀའ་ཡང་རང་གཞན་གྱི་གདུང་བའི་ཚོགས་ནི་བསོད་ནམས་ཀྱིས་འཇོམས་པར་བྱེད་པས་ཀུན་གྱིས་བསོད་ནམས་བསག་པར་བྱའོ། ། དེ་དག་ལ་འདི་སྐད་ཅེས། སྔོན་སངས་རྒྱས་འོད་སྲུང་གི་ཉན་ཐོས་རྣམས། ཚིག་རྩུབ་ཀྱི་གངྒཱ་མགྲིན་པ་ལས་མང་དུ་ལྐུགས་པས་བུ་རུ་འཁྱིལ་བ། ། སྐྱེ་བ་ཕྱི་མར་སྡུག་བསྔལ་གྱི་རྒྱ་མཚོ་ཚེ་འདིར་ཆེས་འཕེལ་བའི་དབུས་སུ་སྐྱེས་པ་ལྟ་བུའི། ། དོམ་དང་སྤྲེའུ་སོགས་བཅོ་བརྒྱད་མགོ་བོ་བསྒྲེངས་པའི་ཆུ་སྲིན་གཟུགས་དེ་ཉིད་ལ་སངས་རྒྱས་ཀྱིས་ཆོས་བསྟན་པས་ལུས་ངག་དེ། ཞིག་སྟེ་མཐོ་རིས་ཀྱི་ལྷར་འཕོས་པའི་སེར་སྐྱས་ཆོས་ཀྱི་མིག་རྡུལ་མེད་ཅིང་དྲི་མ་མེད་པ་ཐོབ་བོ། ། ཅེས་བྱ་བ་ནི་དོན་བསྡུས་ཀྱི་ཚིགས་སུ་བཅད་པའོ། ། རྒྱལ་བའི་རྟོགས་པ་བརྗོད་པ་དཔག་བསམ་གྱི་འཁྲི་ཤིང་གི་དོན་འགྲེལ་ལས་སེར་སྐྱའི་རྟོགས་པ་བརྗོད་པའི་ཡལ་འདབ་སྟེ་བཞི་བཅུ་པའི་རྣམ་པར་བཤད་པའོ།།
༈ །།སྤྱི་དོན་ཞེ་གཅིག་པ་ལ་ཡང་ཡལ་འདབ་ཀྱི་གཞུང་གིས་བསྟན་ཚུལ་དང་། དེའི་དོན་བཤད་པ་གཉིས་ལས། དང་པོ་ཡལ་འདབ་ཀྱི་གཞུང་གིས་བསྟན་ཚུལ་ནི། ལུས་ཀྱི་སྣོད་ཏུ་སོན་པའི་དགེ་བ་དང་མི་དགེ་བའི་རྫས་དག་ལ། ། མཉམ་པ་ཉིད་དུ་སྐྱེས་བུ་རྣམས་ལོངས་སྤྱོད་དེ། ། ལུས་ཅན་རྣམས་ཀྱི་དགེ་སྡིག་གི་ལས་རྣམ་མང་ལས་སྐྱེས་པའི་འབྲས་བུ་རྣམས། ། གང་ཕྱིར་ལོངས་མ་སྤྱད་པར་ཀུན་ཏུ་ཟད་པར་མི་འགྱུར་བའོ། ། དེ་ཡང་འདུལ་བ་ལུང་རྣམ་འབྱེད་ལས་འདི་ལྟར་གསུངས་ཏེ། བཅོམ་ལྡན་བདེ་བར་གཤེགས་པ་སྔོན་གྱི་དུས་ན། ། གྲོང་ཁྱེར་རྒྱལ་པོའི་ཁབ་ཀྱི་ནི་ཉེ་ལོགས་བྱ། །
ཀ་ལནྡྷ་ཀའི་གནས་འོད་མའི་ཚལ་ཞེས་པའི། ། ནགས་ཀྱི་ནང་ན་རྣམ་པར་གནས་པ་ན། ། ཞེས་པ་ནས། དེའི་མིང་པོ་གཏམ་སྒྲོགས་པ་ཉིད་ཀྱིས་ཀྱང་། ། དགེ་སློང་ཀ་ཏྱ་ཡ་ན་འདི་ཡིན་ནོ་དེའི་ཚེ་འཛུམ་པ་བྱས་པས་ད་ལྟ་ཕྱག་དར་གྱིས་གཡོགས་པའོ། ། ངན་སྤྱོད་དར་བ་དེ་བཟློགས་པ་ལས། ། ཁྱིམ་བདག་དེ་དག་གཉིས་འདིར་སྐྱེས་པ་ནི་བློན་པོ། ། ཧེ་རུ་ཀ་དང་བྷི་རུ་ཀ་འདི་གཉིས་ཡིན་ཏེ། ། གྲོང་ཁྱེར་པས་མནན་པའི་ཉེ་བར་གདུང་བ་ལས་ཐར་བའོ།་་་་་ དེའི་ཚེ་ངན་སྤྱོད་ལ་དགའ་བས་རྗེས་སུ་འཇུག་པའི་གྲོང་ཁྱེར་པ་རྣམས་གྲོང་ཁྱེར་སྒྲ་སྒྲོགས་ཀྱི་སྐྱེ་བོ་ཕལ་ཆེ་བ་ཡིན་ནོ་ཞེས་པ་བཅོམ་ལྡན་འདས་གསུང་ཐོས་ནས་དགེ་སློང་རྣམས་དོན་དེ་ལ་ནི་རྣམ་པར་སྤྱད་ནས་ཀྱང་། །
དགེ་དང་མི་དགེའི་ལས་རྣམས་འབྲས་བུར་ཡོངས་གྱུར་པ་དག་འབྲས་བུ་སོ་སོར་བཀྲ་བར་བཤེས་ནས། མི་བསྲུན་སྐྱེ་བོའི་ཚིག་མཚུངས་པའི་དགྲ་དང་རྟོག་དཔྱོད་དང་མཉམ་པའི་བླ་མ་དང་། ། ལེགས་བྱས་དང་མཚུངས་གཉེན་ནི་འཇིག་རྟེན་དག་ན་ཅི་ཡང་མེད་པར་སེམས། ། ཞེས་པའི་བར་གྱིས་བསྟན་ལ། གཉིས་པ་དེའི་དོན་བཤད་པ་ནི། ལུས་ཅན་དག་ནི་རང་རང་གི་སྔོན་གྱི་ལས་ཇི་ལྟར་བསགས་པ་བཞིན་ལས་དེ་མ་ཟད་ཀྱི་བར་དུ་ལོངས་སྤྱོད་པས་བདེ་སྡུག་སྣ་ཚོགས་སུ་སྣང་བ་སྟེ། དེ་ཡང་འདི་ལྟར། སྔོན་བཅོམ་ལྡན་འདས་རྒྱལ་པོའི་ཁབ་ན་བཞུགས་ཤིང་། དེའི་དུས་རྒྱལ་པོ་གཟུགས་ཅན་སྙིང་པོ་ཞེས་པ་དང་། གྲོང་ཁྱེར་སྒྲ་སྒྲོགས་ཀྱི་རྒྱལ་པོ་ཨུ་ཏྲ་ཡ་ན་ཞེས་པ་ཕན་ཚུན་རྒྱང་རིང་དུ་གནས་ཀྱང་འཕྲིན་ཡིག་གིས་མཛའ་བའི་གྲོགས་པོར་གྱུར་ཅིང་།
དེའི་དུས་ཨུ་ཏྲ་ཡ་ནས་གཟུགས་ཅན་སྙིང་པོ་ལ་རིན་པོ་ཆེ་མཆོག་གི་གོ་ཆ་གཞལ་དུ་མེད་པ་ཞིག་སྐྱེས་སུ་བསྐུར་བའི་ཚེ། གཟུགས་ཅན་སྙིང་པོ་དེ་ལྟ་བུའི་གོ་ཆ་ངོ་མཚར་བས་ཡིད་རངས་ཏེ། དེའི་ལན་དུ་འོས་པའི་ཡོ་བྱད་རྔོ་ཐོགས་པ་གཞན་མ་རྙེད་དེ་ཡིད་གཉིས་སུ་གྱུར་པའི་ཚེ། བློན་པོ་བློ་གྲོས་དང་ལྡན་པ་དབྱར་གྱི་རྣམ་པ་ཞེས་པས་གསོལ་པ། རྒྱལ་པོ་དེ་ལ་དངོས་པོ་གཞན་ནི་གང་གིས་ཀྱང་ལན་དུ་མི་འགྱུར། བཅོམ་ལྡན་འདས་ཀྱི་སྐུ་བརྙན་ཞིག་རི་མོར་བྱས་ཏེ་སྤྲིངས་ན་རིགས་སོ་ཞེས་པས། དེ་བཞིན་དུ་བཅོམ་ལྡན་འདས་ལ་གནང་བར་གསོལ་ཞིང་། རྒྱལ་བས་དེ་ཁོ་ན་བཞིན་དང་། དེའི་གཤམ་དུ་བསླབ་པའི་གནས་རྟེན་འབྲེལ་བཅུ་གཉིས་ལུགས་འབྱུང་ལྡོག་བྲིས་ལ་སྐུར་ཞེས་གནང་བས། དེ་བཞིན་དུ་བགྱིས་པས་གླང་པོ་ཆེ་ལ་བསྐྱོན་ནས་སྤྲིངས་ཤིང་།
ཨུ་ཏྲ་ཡ་ནས་ཀྱང་རྒྱང་རིང་པོ་ནས་དཔུང་གི་ཚོགས་དང་བཅས་ཏེ་བསུས་ཏེ་རང་གི་གནས་སུ་སྤྱན་དྲངས་ནས་མཆོད་པའི་འོས་སུ་བྱས་པས། སྐུ་དེ་མཐོང་མ་ཐག་དད་པའི་སྤུ་ལོང་གཡོས་ཤིང་། འདི་ལྟ་བུའི་སངས་རྒྱས་དང་མཇལ་ན་ཅི་མ་རུང་སྙམ་པ་དང་། དེའི་བར་བསླབ་པའི་གནས་སྟོན་པའི་དགེ་སློང་དང་དགེ་སློང་མ་རྫོངས་ཞེས་གཟུགས་ཅན་སྙིང་པོ་ལ་སྤྲིངས་པས། དེས་འཕགས་པ་ཀ་ཏྱ་ཡ་ན་དང་། དགེ་སློང་མ་རི་མ་ཞེས་པ་བརྫངས་ཤིང་། དེ་གཉིས་ཀྱིས་ཀྱང་གང་འདུལ་གྱི་ཆོས་བསྟན་པས་ཐམས་ཅད་ཚིམས་པར་བྱས་ཤིང་། ཁྱད་པར་ཁྱིམ་བདག་རྒྱལ་དང་སྐར་རྒྱལ་ཞེས་པ་གཉིས་དགྲ་བཅོམ་པ་ཐོབ་ཅིང་ལུས་ཞིག་ནས་མཆོད་རྟེན་རེའང་བྱས་སོ། ། དེ་ནས་ཨུ་ཏྲ་ཡ་ནས་རང་གི་བཙུན་མོ་ལ་ཞག་བདུན་གྱི་ཚེ་ལས་མེད་པར་རིག་ནས། དེའི་སྔོན་ལ་དགེ་སློང་མ་རི་མའི་དྲུང་དུ་རབ་ཏུ་བྱུང་བར་བསྐུལ་ཅིང་།
དེ་དག་ལུས་ཞིག་ནས་རྒྱལ་ཆེན་བཞིའི་རིགས་སུ་སྐྱེས་མ་ཐག་དེ་དྲིན་གཟོ་བའི་ཕྱིར། རྒྱལ་བ་མཆོད་པ་དང་། རང་གི་བདག་པོ་ཨུ་ཏྲ་ཡ་ན་གཉིད་ལས་བསླངས་ཏེ་རབ་ཏུ་བྱུང་བར་བསྐུལ་བས། ཨུ་ཏྲ་ཡ་ནས་རང་གི་བུ་གཙུག་ཕུད་ཅན་རྒྱལ་སར་བསྐོས་ཤིང་། བློན་པོ་ཧེ་རུ་ཀ་དང་། བྷེ་རུ་ཀ་གཉིས་ལ་གདམས་ཏེ། རང་ཉིད་གྲོགས་པོ་གཟུགས་ཅན་སྙིང་པོའི་སར་སོང་ནས། དེ་དག་དང་འགྲོགས་ནས་བཅོམ་ལྡན་འདས་ཀྱི་དྲུང་དུ་སོང་ནས་རབ་ཏུ་བྱུང་ངོ་། ། དེ་ནས་རྒྱལ་བུ་གཙུག་ཕུད་ཅན་གྱིས་སྔར་གྱི་བློན་པོ་གཉིས་ཕྱུང་ནས། སྡིག་པའི་བློན་པོ་དབྱུག་པ་དང་ཐོ་བ་ཞེས་གཉིས་དང་འགྲོགས་ཏེ་རྒྱལ་སྲིད་ཆོས་མིན་དུ་བསྐྱངས་པས་སྐྱེ་བོ་རྣམས་ཉམ་ང་བའི་གཏམ་ཨུ་ཏྲ་ཡ་ནས་ཐོས་ནས།
རྒྱལ་བུ་གཙུག་ཕུད་ཅན་ལ་ཆོས་ཀྱི་གདམས་པ་འཇུག་པར་འདོང་ངོ་ཞེས་འཕྲིན་བསྐུར་ཅིང་། བཅོམ་ལྡན་འདས་ལའང་དེ་ལྟར་གསོལ་བས། རྒྱལ་བས་རང་གི་ལས་བདག་གིར་གྱིས་ཤིག་ཅེས་གནང་བ་གནང་ངོ་། ། དེའི་དུས་བློན་པོ་དབྱུག་པ་དང་ཐོ་བས། རྒྱལ་བུ་གཙུག་ཕུད་ཅན་ལ་ཐབས་དུ་མའི་སྒོ་ནས་ཕྲ་མ་བཅུག་སྟེ། ཡབ་རྒྱལ་པོ་ཆོས་ཀྱིས་ཡིད་ཕྱུང་ནས་ཁྱེད་ཀྱི་རྒྱལ་སྲིད་འཕྲོག་ཏུ་ཡོང་བར་ངེས་པས། དེའི་སྔོན་ལམ་དུ་གསད་པར་བྱ་ཞེས་བསྐུལ་བས། གཙུག་ཕུད་ཅན་ཐོག་མར་བློ་མ་སྐྱེས་ཀྱང་ཕྲ་མས་བསླུས་ཏེ་ཡབ་གསོད་པའི་གཤེད་མ་བཏང་ངོ་། ། དེ་ནས་ལམ་དུ་ཨུ་ཏྲ་ཡ་ན་དང་གཤེད་མ་ཕན་ཚུན་ངོ་ཤེས་ཤིང་། རྒྱལ་པོས་དེར་དགྲ་བཅོམ་པ་མངོན་དུ་མཛད་ཅིང་།
བུ་ལ་ཁྱོད་ཀྱིས་ཕ་བསད་པ་དང་དགྲ་བཅོམ་པ་བསད་པའི་མཚམས་མེད་གཉིས་བྱས་སོ་ཞེས་པའི་འཕྲིན་བསྐུར་ཅིང་། དེ་ནས་གཤེད་མས་བསད་ཅིང་ཆོས་གོས་ཁྲག་གིས་སྦགས་པ་ལག་མཆན་དུ་བྱས་ནས་རྒྱལ་བུ་ལ་བསྟན་ཅིང་སྔར་གྱི་འཕྲིན་བསྙད་པས། རྒྱལ་བུ་འགྱོད་ཅིང་བརྒྱལ་ཏེ་སླར་འདུ་ཤེས་རྙེད་ནས་མཚམས་མེད་གཉིས་ཀྱི་ལས་མྱོང་དགོས་ཀྱིས་སྡུག་བསྔལ་ཞིང་ལུས་རིད་པར་གྱུར་པ་དང་། དེ་དག་གི་རྒྱུ་སྡིག་བློན་གཉིས་ཀྱིས་བྱས་པར་ཤེས་ནས་དེ་དག་བསྐྲད་ཅིང་། སྔར་གྱི་བློན་དམ་པ་གཉིས་བཟུང་ངོ་། ། དེའི་དུས་སྡིག་བློན་གཉིས་ཀྱིས་རྒྱལ་བུའི་མའི་རྩར་ཕྱིན་ཏེ། ཁྱོད་ཀྱི་སྲས་མཚམས་མེད་ཀྱི་ལས་བྱས་པས་གདུང་ནས་མཆིས་པས། དེ་དག་བཟློག་པའི་ཐབས་འཚལ་ལོ་ཞེས་གསོལ་བས། བཙུན་མོས་ཕ་བསད་པའི་སྡུག་བསྔལ་བདག་གིས་བཟློག་གོ ། གཞན་གྱི་སྡུག་བསྔལ་ཁྱེད་གཉིས་ཀྱིས་གསོས་ཞེས་སྨྲས་ནས།
རྒྱལ་བུ་ལ་ཁྱོད་ཕ་བསད་པའི་སྡུག་བསྔལ་བྱ་མི་དགོས་ཏེ། ཁྱོད་ཀྱིས་ཕ་བསད་པ་གཞན་ཞིག་ཡིན་ནོ་ཞེས་ངོ་ཚ་བ་བཏང་ནས་སྨྲས། དེར་སྡིག་བློན་གཉིས་ཀྱིས་དགྲ་བཅོམ་པ་རྒྱལ་དང་སྐར་རྒྱལ་གྱི་མཆོད་རྟེན་རེའི་ནང་དུ་བྱི་ལའི་རོ་བཅུག་ཅིང་དེ་དག་ལ་ཤ་བྱིན་ཅིང་། རྒྱལ་དང་སྐར་གྱི་མིང་དུ་བཏགས་ནས་བསྐོར་བ་བྱས་པ་སོགས་བསླབ་པར་བྱས་ཏེ། དེ་དག་བྱང་བ་ན་རྒྱལ་པོའི་རྩར་སོང་ནས། དགྲ་བཅོམ་པ་ཐོབ་ཅེས་པ་ནི་མིང་གི་ལམ་བརྩམས་ཏེ། གསོད་པའི་གནས་སུ་ཇི་ལྟར་འགྲོ། སྔར་དགྲ་བཅོམ་རྒྱལ་སྐར་རྒྱལ་གཉིས་ཀྱང་ད་ལྟའི་བྱི་ལར་སྐྱེས་ཏེ་རང་རང་གི་མཆོད་རྟེན་ནང་དུ་གནས་ནས་བསྐོར་བ་བྱེད་པ་ལ་གཟིགས་ཞེས་བསླབ་པར་བྱས་པ་ལྟར་བསྟན་པས། རྒྱལ་པོ་འཁོར་དང་བཅས་པ་ཆོས་ལ་ཡིད་ཆེས་བྲལ་ནས་འཕགས་པ་ཀ་ཏྱ་ཡ་ན་དང་མཆོད་པ་ལས་བཟློགས་ཤིང་། སྐབས་ཤིག་ཏུ་ཕྱག་བདར་གྱི་རྡུལ་གྱིས་གཡོགས་པ་ཡང་བསྐོས་སོ། །
དེར་ཆོས་བློན་གཉིས་ཀྱིས་འཕགས་པ་ལ་བཟོད་པར་གསོལ་བ་ན། འཕགས་པ་བདག་ལ་ཁྲོ་བ་མེད་ཅིང་། ད་སྟེ་ཞག་བདུན་ན་རླུང་དང་། མེ་ཏོག་དང་། གོས་དང་། དངུལ་དང་། གསེར་དང་། རིན་པོ་ཆེའི་ཆར་ཞག་རེ་ལ་འབབ་ཅིང་། བདུན་པ་ལ་སའི་ཆར་གྱིས་རྒྱལ་པོ་འཁོར་དང་བཅས་པ་དེའི་འོག་ཏུ་གནོན་པར་འགྱུར་བས། རིན་པོ་ཆེའི་ཆར་བབས་དུས་ཁྱེད་རང་གཉིས་ཀྱང་གྲུར་ཞུགས་ལ་བྲོས་ཤིག་ཅེས་གསུངས་ཤིང་།
དེར་བློན་པོ་གཉིས་ཀྱིས་བུ་ཕོ་མོ་རེ་འཕགས་པ་དང་དགེ་སློང་མ་ཉེར་གནས་སུ་ཕུལ་ལོ། ། དེ་ནས་ལུང་བསྟན་བཞིན་རྒྱལ་པོ་འཁོར་དང་བཅས་པ་རྡུལ་གྱིས་མནན་ཅིང་། འཕགས་པའི་ཆོས་གོས་ཀྱི་གྲྭ་ལ་བློན་པོའི་བུས་བཟུང་ནས་ཕྱོགས་གཞན་དུ་སོང་བས། རྒྱལ་པོ་བུ་མེད་པ་གཞན་ཞིག་གི་རྒྱལ་སྲིད་བློན་པོའི་བུས་ཐོབ། དེ་ནས་འཕགས་པ་མཉན་ཡོད་དུ་བཅོམ་ལྡན་འདས་ཀྱི་དྲུང་དུ་སོང་སྟེ། ཨུ་ཏྲ་ཡ་ན་བུ་དང་བཅས་པའི་གཏམ་དགེ་སློང་རྣམས་ལ་བཤད་ཅིང་། དེའི་སྔོན་བྱུང་ཞུས་པས། རྒྱལ་བས། ཨུ་ཏྲ་ཡ་ན་སྔོན་རྔོན་པ་དྲག་པོའི་ཞགས་པར་སྐྱེས་པ་དང་། རྒྱལ་པོ་གཙུག་ཕུད་ཅན་ཁྱིམ་བདག་དགའ་བོའི་བུ་མོར་སྐྱེས་པ་སོགས་ཀྱི་སྔོན་བྱུང་བ་གསུངས་པ་ན་དགེ་སློང་དག་གི་དགེ་སྡིག་གིས་འབྲས་བུ་སོགས་འབྱིན་ཚུལ་ལ་རྣམ་པར་དཔྱད་དེ་ཚིག་ངན་དང་མཚུངས་པའི་དགྲ་དང་།
རྟོག་སྤྱོད་དང་མཉམ་པའི་བླ་མ་དང་། ལེགས་བྱས་དང་མཚུངས་པའི་གཉེན་བཤེས་མེད་པར་སེམས་སོ། ། དེ་དག་ལ་འདི་སྐད་ཅེས། དམ་པའི་གྲོགས་རྒྱལ་པོ་གཟུགས་ཅན་སྙིང་པོའི་ཕན་སེམས་ཀྱིས་ཡར་ངོ་ཚེས་པ་སྟེ་འཕེལ་བའི་མཐུས། ། རྒྱལ་བ་ཀུན་མཚན་དཔེ་སྐྱེ་མཆེད་ཅན་གྱི་ཟླ་གཟུགས་རས་གཞི་དཀར་པོའི་མཚོར། ། སྣང་བརྙན་པིར་ཏེ་རི་མོའི་གཟུགས་སུ་བསོད་ནམས་གྱིས་བཀྲ་བ་དང་ཚུལ་དེ་ལས་སླར་སངས་རྒྱས་ཀྱི་ཞལ་མངོན་སུམ་གྱི་ཡུལ་དུ་གྱུར་ཏེ་ཆོས་ཐོབ་པས། ། བདུད་རྩིས་བརླན་པའི་སྟེ་དགྲ་བཅོམ་པའི་གོ་འཕང་ཐོབ་པ་ཨུ་ཏྲ་ཡ་ན་སྟེ་ལྷག་སྤྱོད་ཅེས་པའོ། ། ཞེས་བྱ་ནི་དོན་བསྡུས་ཀྱི་ཚིགས་སུ་བཅད་པའོ། ། རྒྱལ་བའི་རྟོགས་པ་བརྗོད་པ་དཔག་བསམ་འཁྲི་ཤིང་གི་དོན་འགྲེལ་ལས་ཨུ་ཏྲ་ཡ་ནའི་རྟོགས་པ་བརྗོད་པའི་ཡལ་འདབ་སྟེ་བཞི་བཅུ་རྩ་གཅིག་པའི་རྣམ་པར་བཤད་པའོ།། ༈ །།སྤྱི་དོན་ཞེ་གཉིས་པ་ལ་ཡང་ཡལ་འདབ་ཀྱི་གཞུང་གིས་བསྟན་ཚུལ་དང་།
དེའི་དོན་བཤད་པ་གཉིས་ལས། དང་པོ་ཡལ་འདབ་ཀྱི་གཞུང་གིས་བསྟན་ཚུལ་ནི། གང་ཞིག་ས་སྐྱོང་རྒྱལ་པོའི་འབྱོར་པས་རབ་བསྐྲུན་རྒྱ་ཆེན་སྦྱིན་པའི་བསོད་ནམས་ལས་ལྷག་པ། ། འབྱོར་པ་དམ་པའི་འབྲས་བུའི་ཁུར་ནི་དབུལ་པོ་རྣམས་ཀྱི་སྦྱིན་པ་ཤིན་ཏུ་ཆུང་བས་ཀྱང་ཐོབ་པ་ཡིན་ལ། ། ཆོས་དཀར་པོ་དགེ་བ་རྣམ་པར་འཕེལ་བ་ལ་དད་པ་ཕུན་ཚོགས་དང་ལྡན་ཞིང་འཁོར་བ་མེད་པ་མྱང་འདས་ཀྱི་དགེ་བ་ནི། ། རྣམ་པར་འཕེལ་བྱེད་དེ་ནི་སེམས་དང་ནོར་དག་ཁ་ན་མ་ཐོ་བ་མེད་པའི་དག་པ་ཉིད་ལ་འབྱུང་བར་རིགས་པ་ཡིན། ། དེ་ཡང་བཅོམ་ལྡན་འདས་ཀྱིས་དྲི་མ་མེད་པའི་མདོར་འདི་ལྟར་གསུངས་ཏེ། རྒྱལ་བ་བཅོམ་ལྡན་འདས་རྒྱལ་བྱེད་ཚལ་གྱི་ནི། ། ཀུན་དགའ་ར་བར་བཞུགས་པའི་ཚེ་སྔོན། ། གྲོང་ཁྱེར་མཉན་ཡོད་དུ་ནི་ཁྱིམ་བདག་དག །
བརྟན་པ་ཞེས་བྱ་ནོར་ཆེན་པོ་དང་ལྡན་པ་བྱུང་། ། ཞེས་པ་ནས། སྦྱིན་པའི་མཐུ་ནི་བདུད་རྩི་ལྟར་རྣམ་པར། ། དག་པ་དེ་ཡིས་དབུལ་པོ་དེ་ནི། ། སྐྱེ་བ་གཞན་དུ་མཁས་པ་ཞེས་པའི་ཁྱེའུ་ཉིད་དུ་སྐྱེ་བ། ། ཐོབ་ནས་ཅི་འདོད་པའི་ནོར་གྱིས་སྦྱིན་པ་རླབས་པོ་ཆེ་བྱས་ཏེ་དགྲ་བཅོམ་ཉིད་དུ་གྱུར། ། དེ་ལྟར་ཤེས་བྱ་ཀུན་རིག་སངས་རྒྱས་ཤིང་ཡོན་ཏན་ལ་གུས་པས། ། མཁས་པ་ཞེས་པ་དེའི་སྐྱེ་བའི་སྤྱོད་ཚུལ་སྔ་མར་བྱུང་བ་གསུངས་པས། ། རྣམ་དག་སྦྱིན་པའི་བསོད་ནམས་ནི་སྐྱེ་བོ་དགེ་བ་དག་གི་སྤྱོད་པ་ལ་འོས་ནས། ། ངེས་པར་བཟུང་ནས་དགེ་སློང་ཚོགས་དེས་སྦྱིན་པ་རྦད་དུ་རབ་ཏུ་བསྔགས། །
ཞེས་པའི་བར་གྱིས་བསྟན་ལ། གཉིས་པ་དེའི་དོན་བཤད་པ་ནི། སྦྱིན་པའི་དངོས་པོ་ཆུང་ཡང་ཁ་ན་མ་ཐོ་བ་མེད་ཅིང་འཁོར་བའི་བདེ་འབྲས་ལ་མ་དམིགས་པའི་སྦྱིན་པས་ནི་སྦྱིན་པ་ཆེན་པོ་དག་ལས་ལྷག་པའི་འབྲས་བུ་འབྱིན་ནུས་པ་སྟེ། དེ་ཡང་འདི་ལྟར། སྔོན་བཅོམ་ལྡན་འདས་མཉན་ཡོད་རྒྱལ་བྱེད་ཚལ་ན་བཞུགས་པའི་དུས། ཁྱིམ་བདག་བརྟན་པའི་བུ་མཁས་པ་ཞེས་པ་གཞོན་ནུ་ནས་ཤཱ་རིའི་བུ་སོགས་མཆོད་ཡུལ་རྣམས་ལ་བསྙེན་བཀུར་ལ་དགའ་ཞིང་། དབུལ་པོ་རྣམས་ལ་བྱམས་བརྩེར་ལྡན་པ་ཞིག་ཡོད་པ་ལས། ནམ་ཞིག་མུ་གེ་ཆེན་པོས་བླངས་བྱ་སློང་བྱེད་མཚུངས་པའི་རེ་བ་ཆད་པའི་དུས། གཞོན་ནུ་མཁས་པ་དེས་བཅོམ་ལྡན་འདས་ལ་ཆོས་ཉན་པའི་ཕྱིར་སོང་བའི་ལམ་དུ་དབུལ་པོ་ལྔ་བརྒྱས་སྨྲས་པ། དམ་པ་ཁྱོད་ཀྱི་གྲགས་པས་བདག་ཅག་རྣམས་འདིར་ལྷགས་པ་ངེད་རེ་རེ་ལ་རྒྱན་གོས་ཟུང་རེ་བྱིན་ཞེས་པའི་ཚེ།
དེས་བསམ་པ། འདི་དག་ཚིམ་པའི་ནོར་ནི་ད་ལྟ་མེད། ལེན་དུ་ཕྱིན་ན་ནི་ཆོས་ཀྱི་གེགས་སུ་འགྱུར། དེའི་སྔོན་དུ་ཆོས་ཉན་པར་ཕྱིན་ན་ནི་འདི་རྣམས་རེ་བ་ཆད་སྙམ་སྟེ་ཡིད་གཉིས་སུ་གྱུར་པའི་ཚེ། ས་འོག་ནས་ཀླུ་ལྷག་མ་ཅན་ཐོན་ཏེ་སློང་བ་རྣམས་ཀྱི་རེ་བ་རྫོགས་པའི་ནོར་བྱིན་ནས། སློང་བ་དེ་རྣམས་དང་གཞོན་ནུ་འགྲོགས་ཏེ་བཅོམ་ལྡན་འདས་ཀྱི་དྲུང་དུ་སོང་ཞིང་། རྒྱལ་བས་མཁས་པ་ལ། ཁྱོད་ཀྱིས་མུ་གེའི་བར་དུ་དགེ་སློང་བརྒྱ་ཕྲག་མང་པོ་མཆོད་པ་གྱིས་ཞེས་བཀའ་སྩལ་ནས། དེས་ཀྱང་མཆོད་ཡུལ་སྦྱིན་ཡུལ་རྣམས་སོ་སོར་ཚིམ་པར་བྱས་ཤིང་། ཁྱད་པར་དབུལ་པོ་རྣམས་ལ་རིན་པོ་ཆེ་བྱིན་པ་རྣམས་དེ་དག་གི་ལག་ཏུ་སོལ་བའི་ཕུང་པོར་སོང་བས།
གཞོན་ནུ་མཁས་པ་ལ་བསྙད་པས་ན། དེས་སྨྲས་པ། ཁྱོད་རྣམས་ཀྱིས་སྔོན་མཆོད་ཡུལ་མ་མཆོད་པས་ཉེས་ཏེ། སླར་དགེ་འདུན་གྱི་ཚོགས་མཆོད་ཅིག བདག་གིས་ཡོ་བྱད་སྦྲན་ནོ་ཞེས་ནས། དེ་ལྟར་བགྱིས་པས་སོལ་ཕུང་རྣམས་རིན་པོ་ཆེར་ཐོབ་བོ། ། ཡང་ཁྱིམ་བདག་དེས་རིན་པོ་ཆེ་མང་དུ་རྒྱལ་པོ་གསལ་རྒྱལ་ལ་ཕུལ་བས་ཀྱང་སོལ་ཕུང་དུ་སོང་བས་འདི་དག་ནི་ཁྱིམ་བདག་དེ་ཉིད་ཀྱི་སྤྱད་བྱ་ཡིན་ནོ་ཞེས་ནམ་མཁའ་ལ་སྒྲ་བྱུང་བས། ཁོ་རང་གི་ཁྱིམ་དུ་བསྐྱལ་བས་རིན་པོ་ཆེར་གྱུར་ཏོ། ། དེ་ནས་གཞོན་ནུ་མཁས་པ་འཁོར་བ་ལ་སྐྱོ་ཞིང་ཐར་པ་འདོད་པས། ཤཱ་རིའི་བུའི་གན་དུ་སོང་ནས་རབ་ཏུ་བྱུང་སྟེ་བསོད་སྙོམས་ལ་འགྲོ་བའི་ལམ་དུ་ཞིང་པ་རྣམས་ཀྱིས་ཆུའི་རྒྱུན་གཅིག་ནས་གཅིག་ཏུ་རྒྱུ་བའི་ཐབས་བྱས་པས་དེ་ལྟར་གྱུར་པ་མཐོང་བས།
སེམས་མེད་ཆུ་ཡང་བྱེད་པ་པོས་བགྱིས་ནས་ལས་སུ་རུང་བ་འདི་ལྟར་ན། ལུས་ཅན་རྣམས་ཀྱང་སེམས་འདུལ་བར་རིགས་པར་རིགས། ཡང་མདའ་མཁན་ཞིག་སྨྱུག་མ་སྲོང་བ་མཐོང་བ་དང་། ཤིང་མཁན་གྱིས་ཤིང་རྟའི་གཟུགས་བྱས་ཏེ་བགྲོད་པར་གྱུར་པ་སོགས་མཐོང་བས། ལུས་ཅན་རྣམས་སེམས་ལས་སུ་རུང་བར་ཅིའི་ཕྱིར་མི་བྱ་སྙམ། དེར་ཤཱ་རིའི་བུ་ལ་གསོལ་པ། མཁན་པོ་བདག་ནི་དེ་རིང་བསམ་གཏན་སྐྱོང་བས་དེ་རིང་གི་གདུགས་ཚོད་མཁན་པོས་སྦྱོར་ཞིག་ཅེས་སྐྱིལ་ཀྲུང་བཅས་ཏེ་མཉམ་པར་བཞག་པས་དགྲ་བཅོམ་པར་ཉེ་བ་ན། ཤཱ་རིའི་བུ་བྱོན་པས། དེའི་གེགས་སུ་གྱུར་དོགས་བཅོམ་ལྡན་འདས་ཀྱིས་གཏམ་སྣ་ཚོགས་ཀྱིས་ཤཱ་རིའི་བུ་བསྐོར་ཞིང་། དེ་ནས་གཞོན་ནུ་མཁས་པ་དགྲ་བཅོམ་པ་ལ་གོར་ཐོབ་པས་ངོ་མཚར་ཞིང་།
དེའི་སྔོན་བྱུང་རྒྱལ་བས་གསུངས་པ་ནི། སྔོན་སངས་རྒྱས་འོད་སྲུང་གི་དུས་ཝ་རཱ་ཎ་སཱིར་ས་སྐྱོང་གིས་དགེ་སློང་སྟོང་ཕྲག་མང་པོ་ལ་བསྙེན་བཀུར་བྱས་པའི་ཚེ། དབུལ་པོ་ཞིག་གིས་བདག་གིས་སྔར་ཡང་མཆོད་པ་མ་བགྱིས་པས་འདི་ལྟར་གྱུར་ཞིང་། ད་ལྟ་ཡང་མཆོད་པའི་རྫས་མེད་སྙམ་སྡུག་བསྔལ་ཏེ། གཞན་གྱི་གཡོག་བྱས་ནས་དེའི་གླས་དགེ་འདུན་གཅིག་མཆོད་དོ་སྙམ་པའི་དུས་བརྒྱ་བྱིན་གྱིས་དེའི་བསམ་པ་བརྣག་པ་མཁྱེན་ཏོ། ། ལྷའི་འབྱོར་བ་སྣ་ཚོགས་ཀྱི་ཚོགས་བྱིན་པས་དེ་དག་དགའ་ཞིང་མཆོད་པར་བརྩོན་པ་ན་མཆོད་ཡུལ་གྱི་དགེ་འདུན་གཅིག་ཀྱང་མ་རྙེད་པས་རང་གི་ལས་ལ་སྨད་ཅིང་ལུས་འདོར་བར་རྩོམ་པ་ན། སངས་རྒྱས་འོད་སྲུང་དེར་མངོན་དུ་ཕྱོགས་ཏེ་བསམ་པ་ཚིམ་པར་ཞལ་ཟས་བཞེས་ནས་དེས་སྨོན་ལམ་བཏབ་པ། བདག་དབུལ་བོར་མ་གྱུར་ཞིང་དབུལ་པོ་རྣམས་ཀྱི་རྩ་ལག་བྱེད་པར་གྱུར་ཅིག་བརྗོད་དོ། ། དེ་ནས་བརྒྱ་བྱིན་གྱི་མཐུས་གཞལ་མེད་ཁང་རིན་པོ་ཆེས་གང་བ་དང་བཅས་པ་དེ་ལ་བྱིན་ནས། དེས་ཀྱང་སངས་རྒྱས་འོད་སྲུང་ཉན་ཐོས་དང་བཅས་པ་ཞག་བདུན་གྱི་བར་དུ་མཆོད་པ་བགྱིས་ཤིང་སླར་དགྲ་བཅོམ་པ་ཐོབ་བོ། །
དེའི་དུས་ཀྱི་དབུལ་པོ་དེ་ནི་ད་ལྟའི་མཁས་པ་ཉིད་དོ། ཞེས་བཀའ་སྩལ་ཏོ། ། དེ་དག་ལ་འདི་སྐད་ཅེས། སྲིན་པོ་ཞེས་པ་སྲིན་པོ་ལངྒའི་གྲོང་རིན་པོ་ཆེ་ལས་བྱས་པ་དེའི་ནང་དུ་དབུལ་འཕོངས་སྲིན་པོའི་རྒྱལ་པོའི་གནས། ། ཇི་སྙེད་ཀྱི་སྣང་བརྙན་བར་བའི་སྐལ་ངན་གྱི་མགྲིན་བཅུ་པ་དབུས་ཀྱི་གཙོ་བོ་དེ་ཉིད། དྲུངས་ནས་འབྱིན་པ་ལ་གཏོང་བ་ཆེན་པོའི་འཕོངས་སྐྱེན་རྒྱལ་པོའི་བུ་ར་མ་ཎ། ། མཁས་པ་གཞོན་ནུ་དེ་ནི་སྲིད་པའི་དགྲ་མངོན་པར་བཅོམ་པ་ལ་དཔལ་བས་ལེགས་པར་བཅོམ། ། ཞེས་བྱ་བ་ནི་དོན་བསྡུས་ཀྱི་ཚིགས་སུ་བཅད་པའོ། ། རྒྱལ་བའི་རྟོགས་པ་བརྗོད་པ་དཔག་བསམ་གྱི་འཁྲི་ཤིང་གི་དོན་འགྲེལ་ལས་མཁས་པའི་རྟོགས་པ་བརྗོད་པའི་ཡལ་འདབ་སྟེ་བཞི་བཅུ་རྩ་གཉིས་པའོ།། ༈ །།སྤྱི་དོན་ཞེ་གསུམ་པ་ལ་ཡང་ཡལ་འདབ་ཀྱི་གཞུང་གིས་བསྟན་ཚུལ་དང་།
དེའི་དོན་བཤད་པ་གཉིས་ལས། དང་པོ་ཡལ་འདབ་ཀྱི་གཞུང་གིས་བསྟན་ཚུལ་ནི། བྱང་ཆུབ་སེམས་དཔའ་སྙིང་སྟོབས་ཀྱིས་ནི་ཉི་མའི་འོད་ཟེར་གྱིས་མུན་པ་སེལ་བ་ལ་བཞིན་དུ་བྱ་བ་དང་མི་བྱ་བའི་གནས་རྣམས་གསལ། ། ཆོས་ཀྱི་མཐུ་དག་གིས་ནི་རིན་ཆེན་གྱི་ཚོགས་རྣམས་ཅི་འདོད་པ་མཁའ་ལས་འབབ་པར་གྱུར་ལ་སེམས་རབ་ཏུ། ། བརྟན་པ་ཡིས་ནི་རྒུད་པ་ཐམས་ཅད་ཇི་ཞིག་རབ་ཏུ་ཞི་བར་འགྲོ། ། ཐམས་ཅད་མི་ཕང་པར་སྦྱིན་པ་ཡིས་ནི་ཕྱོགས་རྣམས་ལོངས་སྤྱོད་རྒྱས་པ་དག་གིས་སྐལ་པ་བཟང་པོར་གྱུར། ། དེ་ཡང་བཅོམ་ལྡན་འདས་ཀྱིས་དྲི་མ་མེད་པའི་མདོ་ལས་འདི་སྐད་གསུངས་ཏེ་མཉན་ཡོད་རྒྱལ་བྱེད་ཚལ་དུ་སྔོན་བཅོམ་ལྡན་འདས་བདེ་བར་གཤེགས་པ་ཤཱཀྱ་ཐུབ་པ་ཡིས། ། དགེ་བ་རབ་ཏུ་རྫོགས་ཤིང་སྨིན་པ་རྣམས་ལ། ། ཆོས་ནི་རབ་ཏུ་བསྟན་པར་མཛད། ། དེ་འདི་ལྟར་སྔོན་གྱི་དུས་ནི་བསྐལ་བ་བཟང་པོ་གཞན་དག་ལ།
སྐྱེ་བོ་རྣམས་ཚེ་ལོ་བརྒྱད་ཁྲི་ཐུབ་པའི་ཚེ། ། དཔལ་ལྡན་གསེར་མདོག་ཅེས་བྱ་བའི་མིང་ཅན་གྱི། ། ས་ཡི་བདག་པོ་རྒྱལ་པོ་བྱུང་བར་གྱུར། ། ཅེས་པ་ནས། གང་ཞིག་སྔོན་གྱི་ས་ཡི་བདག་པོ་རྒྱལ་པོ་གསེར་མདོག་ཅེས་པ་དེ། ། ད་ལྟ་ང་ཉིད་སྐུ་ཡི་བདག་ཉིད་འདི་ལྟ་བུ་བཟུང་བའོ་ཞེས་པའོ། ། དེ་སྐད་གསུངས་ནས་བཅོམ་ལྡན་འདས་རྒྱལ་བ་ཡིས། ། བློ་ལྡན་དམ་པ་རྣམས་ལ་ཆོས་བསྟན་པར་མཛད། ། ཅེས་པའི་བར་གྱིས་བསྟན་ལ། གཉིས་པ་དེའི་དོན་བཤད་པ་ནི།
བྱང་ཆུབ་སེམས་དཔའི་སྙིང་སྟོབས་ཀྱིས་ནི་ཉི་མས་མུན་པ་སེལ་བ་ལྟར་བྱ་བ་དང་བྱ་བ་མ་ཡིན་པ་ཀུན་བསལ་ཞིང་། དེའི་ཆོས་ཀྱིས་མཐུས་ནི་ནམ་མཁའ་ལས་ཀྱང་རིན་པོ་ཆེའི་ཆར་འབེབས་ལ། སེམས་བརྟན་པའི་སྟོབས་ཀྱིས་ནི་སྐྱེ་དགུའི་རྒྱུད་པ་ཞི་བར་བྱེད། སྦྱིན་པའི་ནུས་མཐུས་ནི་ཕྱོགས་ཐམས་ཅད་ལོངས་སྤྱོད་དང་ལྡན་པར་བྱེད་པས་ན་བྱང་སེམས་ཆེན་པོའི་ཡོན་ཏན་ནི་དཔག་ཏུ་མེད་པ་སྟེ། དེ་ཡང་འདི་ལྟར། སྔོན་བཅོམ་ལྡན་འདས་རྒྱལ་བྱེད་ཚལ་ན་བཞུགས་པའི་དུས། ཆོས་བསྟན་པའི་ཞར་ལ་སྔོན་བྱུང་གསུངས་པ་ནི། སྐྱེ་བོ་ཚེ་ལོ་བརྒྱད་ཁྲི་པའི་ཚེ་གྲོང་ཁྱེར་གསེར་དུ་མིའི་བདག་པོ་གསེར་མདོག་ཅེས་བྱ་བ་བྱུང་ཞིང་། ནམ་ཞིག་དེའི་ཡུལ་དུ་ཆར་མེད་པས་འབྲུའི་ཚོགས་རྣམས་དམན་པ་ལས་སྐྱེ་དགུ་རྣམས་མུ་གེས་ཉམ་ང་བའི་ཚེ། རྒྱལ་པོས་བསམ་པ།
རང་གི་འཁོར་སྡུག་བསྔལ་ལས་མི་སྐྱོབ་པའི་རྗེ་བོའི་འབྱོར་པས་དོན་མེད་དོ་སྙམ་རང་གི་བང་མཛོད་ཀྱིས་ཕོངས་པ་རྣམས་ཚིམ་པར་བྱས་པས། མཐར་སྐྱེས་བུ་ཞིག་གིས་ཟས་ཅིག་ལྷག་མར་བྱས་ནས་རྒྱལ་པོ་རང་ཉིད་ཟས་བཟའ་བར་རྩོམ་པ་ན། ནམ་མཁའ་ལས་རང་སངས་རྒྱས་གཅིག་གློ་བུར་དུ་བྱུང་སྟེ་ཟས་བསླངས་པས། རྒྱལ་པོས་རང་གི་སྲོག་བཟུང་བ་ལ་མ་རྩིས་པར་དེ་ཉིད་ལ་དང་བའི་བློས་ཕུལ་བ་ན། རང་སངས་རྒྱས་དེས་རྒྱལ་པོའི་བསྔགས་པ་བརྗོད་ཅིང་། རྫུ་འཕྲུལ་གྱིས་ནམ་མཁའ་ལ་གཤེགས་ནས་དུས་མི་རིང་བར་སྐྱེ་དགུ་རྣམས་འདོད་པའི་ཁ་ཟས་འབྲུའི་ཚོགས་རིན་པོ་ཆེ་གོས་ལ་སོགས་པའི་ཆར་སྣ་ཚོགས་ཕབ་ནས་དབུལ་བ་སྟེ་མུ་གེས་ཉན་པའི་སེམས་ཅན་རྣམས་ལ་གང་ལ་ཅི་འདོད་ཀྱི་ལས་བྲལ་བར་བྱས་སོ། ། དེའི་དུས་ཀྱི་ས་བདག་གསེར་མདོག་ཅན་དེ་ནི་ང་ཉིད་དོ་ཞེས་བཀའ་སྩལ་ནས་འཁོར་རྣམས་ལ་ཆོས་གསུངས་སོ། ། དེ་ལྟར་ལེགས་བྱས་ཕུན་ཚོགས་ལ་དགའ་ས་ཡི་བདག་པོ་དག ། གསེར་མདོག་དེ་ནི་ས་བདག་ཀུན་གྱི་ཅོན་པན་ནོར་བུ་བཞིན། ། མཆོག་ཏུ་མཛེས་ཤིང་སྐྱེ་དགུ་རྣམས་ཀྱི་སྲོག་ནི་བསྲུངས་པར་མཛད། །
དེ་དག་ལ་འདི་སྐད་ཅེས། རང་སྲོག་གི་ཚོ་བའི་ཐབས་ཕྲི་བ་མེད་སྟེ་ཟད་པ་ལ་ཐུག་པའི་ལྷ་འཚམས་པའི་ཟས། ། ཆུང་ངུ་དེ་ཉིད་ཀྱིས་ཀྱང་བསྲན་ཏེ་རང་རྒྱལ་ལ་ཕུལ་བའི་སྦྱིན་པ་ཡིས་ཀྱང་དགེ་བའི་ས་བོན་ཉིད། ། ཤིན་ཏུ་རྒྱ་ཆེར་བསྐྲུན་པའི་མཆོད་སྦྱིན་འབྲུ་ཡི་ཆར། ། འདོད་དགུར་འབེབས་པ་ལ་མཁས་པའི་རྒྱལ་པོ་གསེར་མདོག་དེ་ཉིད་རྫོགས་ལྡན་གྱི་སྤྲིན་ནོ། ། ཞེས་བྱ་བ་ནི་དོན་བསྡུས་ཀྱི་ཚིགས་སུ་བཅད་པའོ། ། རྒྱལ་བའི་རྟོགས་པ་བརྗོད་པ་དཔག་བསམ་འཁྲི་ཤིང་གི་དོན་འགྲེལ་ལས་གསེར་མདོག་གི་རྟོགས་པ་བརྗོད་པའི་ཡལ་འདབ་སྟེ་བཞི་བཅུ་རྩ་གསུམ་པའི་རྣམ་པར་བཤད་པའོ།། ༈ །།སྤྱི་དོན་ཞེ་བཞི་པ་ལ་ཡང་ཡལ་འདབ་ཀྱི་གཞུང་གིས་བསྟན་ཚུལ་དང་། དེའི་དོན་བཤད་པ་གཉིས་ལས། དང་པོ་ཡལ་འདབ་ཀྱི་གཞུང་གིས་བསྟན་ཚུལ་ནི།
གཞན་ལ་ཕན་པའི་དོན་ལ་འཇེབས་པའི་མཐུ་དང་ནི། ། ཀུན་གྱི་ཉེར་འཚོ་ཉིད་དུ་གྱུར་པའི་འབྱོར་པ་ཆེན་པོ་སྟེ། ། འབྲས་བུ་འབྱུང་བ་ཆེར་འོས་པ་གཉིས་པོ་འདི་དག་དགེ་རྣམས་ཀྱི། ། བསོད་ནམས་ཀྱི་མྱུ་གུའི་དང་པོ་འབྲས་བུ་ཡིན་དེ་ཡང་འདི་ལྟར། ། རྒྱལ་བྱེད་ཚལ་གྱི་ཀུན་དགའ་ར་བར་སྔོན། ། རྒྱལ་བ་བཅོམ་ལྡན་འདས་བཞུགས་ཤིང་མངོན་དགྱེས་ཚེ། ། འབྱོར་པའི་དཔལ་ལྡན་ཁྱིམ་བདག་ཆེན་པོ་ལྷ་ཡི་རྗེ། ། ཞེས་པ་མཉན་ཡོད་དག་ན་གནས། ། ཞེས་པ་ནས། དངོས་པོ་ཆུང་ཡང་ཀུན་སློང་དྲག་པོ་ལས་དགེ་བའི་སྟོབས་འཕེལ་བས་སོ། །
བསོད་ནམས་ཀྱི་མཐུ་ལྡན་སྲས་ཀྱི་ལག་པ་ཡི། ། མཐུ་ནི་དེ་ལྟར་རྒྱལ་བས་བཤད་པ་དག ། ཐོས་པ་ཉིད་ན་དགེ་སློང་གི་དགེ་འདུན་ཐམས་ཅད་དེ། ། དགའ་དང་གུས་དང་ཡ་མཚན་སྐྱེས་པའི་དབང་དུ་གྱུར། ། ཅེས་པའི་བར་གྱིས་བསྟན་ལ། གཉིས་པ་དེའི་དོན་བཤད་པ་ནི། སྐྱེས་བུ་གང་ཞིག་གཞན་ལ་ཕན་པའི་བསམ་པ་དང་ལྡན་ཞིང་། ཀུན་གྱི་ཉེར་འཚོར་གྱུར་པའི་ལོངས་སྤྱོད་དང་ལྡན་པ་ལས་ནི་བསོད་ནམས་ཀྱི་མྱུ་གུའི་འབྲས་བུ་དང་པོར་འབྱུང་བ་སྟེ། དེ་ཡང་འདི་ལྟར། སྔོན་བཅོམ་ལྡན་འདས་རྒྱལ་བྱེད་ཚལ་ན་བཞུགས་པའི་དུས།
ཁྱིམ་བདག་ལྷའི་རྗེ་ལ་བུ་ལག་པ་གཉིས་གསེར་དུ་བྱས་པ་ཞིག་སྐྱེས་ལ། དེའི་ལག་པ་དག་ལས་ཉིན་རེ་བཞིན་དངུལ་སྲང་འབུམ་ཕྲག་འབབ་པར་གྱུར་ཅིང་། དེས་སློང་བའི་ཚོགས་རྣམས་ཀྱི་དཔག་བསམ་གྱི་ཤིང་དུ་གྱུར་ཏེ་དབུལ་བ་རྒྱུན་བཅད་པས་གསེར་གྱི་ལག་པ་ཞེས་བཏགས་སོ། ། དེ་ནས་གཞོན་ནུ་དེས་བཅོམ་ལྡན་འདས་ཀྱི་དྲུང་དུ་སོང་སྟེ་རབ་ཏུ་བྱུང་བར་གསོལ་བ་བཏབ་པས། རྒྱལ་བས་གནང་སྟེ་འདོད་པ་ལ་ཆགས་བྲལ་བྱས་ཤིང་། ངོ་མཚར་དེ་ཉིད་ཀྱི་དགེ་བའི་རྒྱུ་དགེ་སློང་རྣམས་ཀྱིས་དྲིས་ཤིང་། བཅོམ་ལྡན་འདས་ཀྱིས་གསུངས་པ་ནི། སྔོན་ཝ་རཱ་ཎ་སཱིར་བཅོམ་ལྡན་འདས་འོད་སྲུང་མྱ་ངན་ལས་འདས་པའི་ཚེ། རྒྱལ་པོ་ཀྲྀ་ཀྲིས་དེའི་གདུང་ལ་སྦྱང་བ་བྱས་ཤིང་། རིན་པོ་ཆེའི་མཆོད་རྟེན་ཚད་ལས་འདས་པ་སྒྲུབ་པའི་དུས་བཟོ་བོ་ཀནྡྷ་ལ་ཞེས་པས་གསེར་གྱི་གཟུགས་བརྙན་མཛེས་པ་གཉིས་དེའི་རྒྱན་དུ་ཕུལ་བས།
དེའི་བསོད་ནམས་ཀྱིས་ད་ལྟ་གསེར་གྱི་ལག་པ་འདིར་གྱུར་ཏོ། ། འཇིག་རྟེན་དུ་ནི་རབ་ཏུ་གྲགས་པ་དཀར་པོ་བདུད་རྩིའི་ཟེར་གྱི་སྤུན་དྲུང་དང་། ། གཏོང་བའི་ཡོན་ཏན་དྲག་པོ་དང་ལྡན་འབྱོར་པ་རབ་ཏུ་རྒྱས་གྱུར་པ། ། ཆུང་ངུ་གང་ཞིག་ཡོངས་བསྔོའི་གནས་ལ་བསོད་ནམས་ཆུང་ངུ་ཉིད་མིན་འགྱུར། ། དེ་ཉིད་ཁོ་ན་དྲི་མེད་ཡིད་ཀྱི་དད་པ་དག་པའི་ཀུན་སྤྱོད་ཡིན། ། ཞེས་རྒྱལ་བས་བཀའ་རྩལ་པ་དང་དགེ་སློང་གི་དགེ་འདུན་ཀུན་དགའ་བ་དང་། གུས་པ་དང་། ཡ་མཚན་པར་གྱུར་ཏོ། དེ་དག་ལ་འདི་སྐད་ཅེས། སྐྱེ་གཞན་སྟེ་འོད་སྲུང་མི་བསྟན་པ་ལ་བསྐྲུན་པའི་དགེ་བའི་རྩ་ལག་རིན་པོ་ཆེའི་རང་བཞིན་ཀྱི་ལག་པའི་དཔུང་པའི་མྱུ་གུ་འཇམ་ཞིང་མཉེན་པ་བཞད་ལྡན་ལས་དངུལ་དཀར་གྱི་དོག་པ་སྲང་སྟོང་རེ་ཉིན་བཞིན་འབྱུང་བ།
གེ་སར་གྱི་རྔུལ་བཟང་པོ་འཛག་པས་གང་ལ་ཅི་འདོད་སྦྱིན་པའི་ཁུར་ཆེན་པོ་ཉེ་བར་བསྟེན་པ། ། ཁྱིམ་བདག་གསེར་གྱི་ལག་པ་དཔྱིད་ཀྱི་དུས་དེ་ནི་རབ་ཏུ་ཞི་བ་ཀུན་དགའི་སྣོད་དུ་གྱུར་ཏེ་དགྲ་བཅོམ་པ་ཐོབ་བོ། ། ཅེས་བྱ་བ་ནི་དོན་བསྡུས་ཀྱི་ཚིགས་སུ་བཅད་པའོ། ། རྒྱལ་བའི་རྟོགས་པ་བརྗོད་པ་དཔག་བསམ་འཁྲི་ཤིང་གི་དོན་འགྲེལ་ལས་གསེར་གྱི་ལག་པའི་རྟོགས་པ་བརྗོད་པའི་ཡལ་འདབ་སྟེ་བཞི་བཅུ་རྩ་བཞི་པའི་རྣམ་པར་བཤད་པའོ།། ༈ །།སྤྱི་དོན་ཞེ་ལྔ་པ་ལ་ཡང་ཡལ་འདབ་ཀྱི་གཞུང་གིས་བསྟན་ཚུལ་དང་། དེའི་དོན་བཤད་པ་གཉིས་ལས། དང་པོ་ཡལ་འདབ་ཀྱི་གཞུང་གིས་བསྟན་ཚུལ་ནི། སྲིད་པའི་འཁོར་བ་འཇིགས་འཕྲོག་པའི་རྒྱལ་བ་སངས་རྒྱས་དྲན་པ་ནི། སྐྱེ་བོ་ངན་པ་སྡུག་བསྔལ་བཟོད་དཀའ་བའི་དུག་འཛིན་རྒྱ་མཚོ་དང་། ། ཤིན་ཏུ་འཇིགས་རུང་སྡིག་པའི་ཁྲོན་པར་ལྷུང་བར་གྱུར་པའི། །
སྐྱེ་བོ་རྣམས་ཀྱི་རྟེན་སར་བདེ་བར་གྱུར་པ་ཡིན། ། དེ་ཡང་འདུལ་བ་ལུང་དང་དྲི་མ་མེད་པའི་མདོ་ལས་འདི་ལྟར། གྲོང་ཁྱེར་རྒྱལ་པོའི་ཁབ་ཅེས་པར། ། ས་འཛིན་ཏེ་བྱ་རྒོད་ཕུང་པོ་ཡི་རིའི། ། ངོས་ལ་སྔོན་ཚེ་བཅོམ་ལྡན་འདས། ། དེ་བཞིན་གཤེགས་པ་བཞུགས་པར་གྱུར། ། ཅེས་པ་ནས། རྒྱལ་པོ་གཟུགས་ཅན་སྙིང་པོའི་སྐྱེ་བ་སྔ་མར་སེམས་ཅན་ལ་སྡིག་པ་རབ་ཞུགས་བྱུང་བའི་ཚུལ་གང་ཡིན་པ། ། མི་ཟད་དུག་གི་རྣམ་སྨིན་ཇི་ལྟར་སྨིན་པའི་ཚུལ་འདི་དག་བདེ་གཤེགས་བཅོམ་ལྡན་འདས་ཀྱིས་གསུངས་པ། ། མདུན་སར་དགེ་སློང་རྣམ་པ་མང་པོ་དག་གིས་གསལ་བར་ཐོས་གྱུར་ནས། །
གདུང་བ་བརྒྱ་ཡིས་མཚན་མས་སུན་ཕྱུང་སེམས་ཉིད་ཡིན་པར་སེམས། ། ཞེས་པའི་བར་གྱིས་བསྟན་ལ། གཉིས་པ་དེའི་དོན་བཤད་པ་ནི། སྐྱེས་བུ་གང་ཞིག་སངས་རྒྱས་ཡིད་ལ་བྱེད་ཅིང་དྲན་པ་ནི་བཟོད་དཀའི་སྡུག་བསྔལ་གནས་དང་བཅས་པ་ལས་ཐར་བར་བྱེད་པའི་རྟེན་མཆོག་ཡིན་སྟེ། དེ་ཡང་འདི་ལྟར། སྔོན་བཅོམ་ལྡན་འདས་བྱ་རྒོད་ཕུང་པོའི་རི་ལ་བཞུགས་པའི་ཚེ། རྒྱལ་པོ་གཟུགས་ཅན་སྙིང་པོ་ལ་སྲས་མ་སྐྱེས་དགྲ་ཞེས་བྱ་བ་ཞིག་ཡོད་ལ། དེའི་མཛའ་བའི་གྲོགས་ལྷས་སྦྱིན་དུ་གྱུར་པས། དེས་མ་སྐྱེས་དགྲ་ངན་གཡོས་བསླད་ནས་རང་གི་ཡབ་རིམ་གྱིས་སྲོག་དང་བྲལ་བར་བསམ་ནས་མུན་ཁུང་གི་བཙོན་དུ་བཅུག་ཅིང་བཀྲེས་པས་ཉེན་པ་ན། བཙུན་མོས་ཟས་སྟེར་བ་ཡང་མ་སྐྱེས་དགྲས་ལྡོག་ཅིང་ཉམ་ཐག་པར་གྱུར་པའི་ཚེ།
བཅོམ་ལྡན་འདས་ཀྱིས་གཟུགས་ཅན་སྙིང་པོའི་རྒྱུད་ལ་དགེ་བ་བསྐྱེད་པའི་ཕྱིར་བཙོན་ཁང་གི་བུག་པའི་ས་ནས་འཆག་པར་མཛད་པ་ན། གཟུགས་ཅན་སྙིང་པོའི་ལུས་རིད་ཅིང་སྐད་གདངས་ཞན་པས་ཐལ་མོ་སྦྱར་ཏེ། འཇིགས་རུང་འཁོར་བའི་རྒྱ་མཚོ་ལས་འདོན་པའི་ཟམ་སྟེགས་སུ་གྱུར་པ་ཁྱོད་ཀྱིས་བདག་ཅག་གནས་སྐབས་འདི་ལྟར་སོང་བ་བསྐྱབ་ཏུ་གསོལ་ཞེས་ཡང་ཡང་གསོལ་བས། བཅོམ་ལྡན་འདས་ཀྱིས་སྐུའི་འོད་ཟེར་གྱིས་བཙོན་ཁང་གི་མུན་པ་གསལ་ཞིང་ལུས་ཀྱང་བརྟས་པར་བྱས་སོ། ། དེའི་དུས་མ་སྐྱེས་དགྲས་བཙོན་སྲུང་རྣམས་ལ། ད་ཙམ་ཡབ་ཤིའམ་ཞེས་དྲིས་པ་ན། བཙོན་སྲུང་གིས་ལོ་རྒྱུས་བསྙད་དེ་ད་ལྟ་འཚོ་ཞེས་པས། རྒྱལ་པོ་ཁྲོས་ཏེ་དེ་ལྟ་ན་བུག་པ་ལས་བལྟ་བར་མི་ནུས་པའི་ཕྱིར་རྐང་པ་སྤུ་གྲིས་ཆོད་ཅིག་ཅེས་བསྒོས་པས། དེ་ཚེ་གཟུགས་ཅན་སྙིང་པོས་སྡུག་བསྔལ་དྲག་པོ་འདི་ལྟ་བུ་ལས་བཅོམ་ལྡན་འདས་ཀྱིས་སྐྱོབ་པར་མི་མཛད་དམ་ཞེས་ཆོ་ངེ་དྲག་པོ་བཏོན་པས། དེ་མ་ཐག་གནས་དེར་བརྒྱ་བྱིན་གྱིས་བཤམས་པའི་གདན་ལ་བཞུགས་ཏེ།
རང་གི་ལས་ཀྱི་མྱོང་བྱའི་རྒྱུ་དང་འཁོར་བ་ལས་ཆགས་བྲལ་བསྟན་ཏེ། དེར་རྒྱལ་པོ་ལུས་ཞིག་ནས་རྣམ་ཐོས་ཀྱི་བུ་ཁྱུ་མཆོག་ཏུ་སྐྱེས་ཤིང་། དེ་མ་ཐག་རྒྱལ་བའི་དྲུང་བུ་དྲིན་གཟོ་བར་ཡང་ལྷགས་སོ། ། དེ་ནས་མ་སྐྱེས་དགྲས་ཕ་བསད་པས་འགྱོད་ཅིང་རྣམ་སྨིན་གྱིས་ཀྱང་འཇིགས་ནས། བཅོམ་ལྡན་འདས་ཀྱི་དྲུང་དུ་འགྱོད་ཚང་བགྱིས་པ་ན། འགྱོད་པ་བསལ་བའི་མདོ་གསུངས་ཤིང་། ལུས་ཅན་རྣམས་ཀྱི་ལས་མཐའ་དག་ནི་རང་རང་གིས་མྱོང་བྱ་ཡིན་ཏེ། གཟུགས་ཅན་སྙིང་པོ་ཡང་སྔོན་ཚོང་དཔོན་གྱི་བུ་ཀནྡ་ར་ཞེས་པར་སྐྱེས་པ་ན། རང་སངས་རྒྱས་ཤིག་རྐང་པ་སྤུ་གྲིའི་ཆོད་ཅིག་ཅེས་པས་གནས་སྐབས་འདིར་གྱུར་ཅེས་སོགས་བཀའ་སྩལ་ཏོ། ། དེ་དག་ལ་འདི་སྐད་ཅེས།
ལྷས་སྦྱིན་སོགས་གཞན་གྱི་དབང་དུ་གྱུར་པ་ནོར་ས་ཆེ་ཁྲོས་ནས་ཕ་གསོད་པ་སོགས་ཕན་མེད་དུ། ། ཅིག་ཆར་འཇུག་པའི་ལས་ཀྱང་སྔོན་ལེགས་པར་སྦྱངས་པའི་སྐལ་ཅན་ལ་ཉེས་པ་ལ་ཉེས་པར་ཤེས་པའི་མཐོལ་ཚངས་དྲག་པོའི་གཉེན་པོ་ཉིད། ། ངན་འགྲོའི་སྒོ་གཏན་འགེགས་པའི་ཆོ་ག་བཞིན་དུ་གྱུར་པས། ། རྒྱལ་པོ་མ་སྐྱེས་དགྲ་སྡིག་ཅན་དེས་ཀྱང་སངས་རྒྱས་ཀྱི་མཐུས་ཆོས་ལ་བཟོད་པ་ཐོབ་པའི་ཐེམ་སྐས་ལ་འཛེགས་སོ། ། ཞེས་བྱ་བ་ནི་དོན་བསྡུས་ཀྱི་ཚིགས་སུ་བཅད་པའོ། ། རྒྱལ་བའི་རྟོགས་པ་བརྗོད་པ་དཔག་བསམ་འཁྲི་ཤིང་གི་དོན་འགྲེལ་ལས་མ་སྐྱེས་དགྲས་ཕ་བསད་པའི་རྟོགས་པ་བརྗོད་པའི་ཡལ་འདབ་སྟེ་བཞི་བཅུ་རྩ་ལྔ་པའི་རྣམ་པར་བཤད་པའོ།། ༈ །།སྤྱི་དོན་ཞེ་དྲུག་པ་ལ་ཡང་ཡལ་འདབ་ཀྱི་གཞུང་གིས་བསྟན་ཚུལ་དང་། དེའི་དོན་བཤད་པ་གཉིས་ལས། དང་པོ་ཡལ་འདབ་ཀྱི་གཞུང་གིས་བསྟན་ཚུལ་ནི། ཤིན་ཏུ་མི་བསྲུན་པའི་སེམས་ཀྱིས་མུན་པས་འཕྲལ་ལ་བློ་གྲོས་ཀྱི་མིག་ལོང་བར་བྱས་གྱུར་ཅིང་། །
དཔལ་འབྱོར་རང་བཞིན་གྱི་རྣམ་པར་གནས་དང་བྲལ་བར་རེ་ཤིག་རབ་བསྐྲུན་ཀྱང་། ། ཉམ་ངའི་གནས་སྐབས་ཀྱི་སྡིག་པའི་མཚན་མོ་འདས་ནས་པདྨ་བཞིན་དུ། ། སླར་ཡང་ཡོན་ཏན་ལྡན་ཞིང་རྣམ་པར་རྒྱས་པས་རང་གི་ཕུན་ཚོགས་ཐོབ། ། དེ་ཡང་འདུལ་བ་ལུང་གཞི་ལས་འདི་ལྟར་གསུངས་ཏེ་བདེ་གཤེགས་བཅོམ་ལྡན་འདས་མཉན་ཡོད་ཀྱི་རྒྱལ་བྱེད་ཚལ་ཀྱི། ། སྐྱེད་མོས་ཚལ་ན་བཞུགས་པའི་ཚེ། ། ལྷས་སྦྱིན་སྟོན་པ་ལ་ཡོངས་སུ་སྡང་བ་ནི། ། རྩོད་པས་སེམས་ཁྱབ་པས་རྣམ་པར་བསམ། ། ཞེས་པ་ནས། སྒྱུ་ཡིས་དེ་ནི་གསད་འདོད་པའི། ། གྱ་གྱུ་ཕུ་བོའི་བསམ་པ་ལྡན་ཞིང་གནས་པ་དེ་སྡིག་པ་མི་ཟད་པའི་རྣམ་པར་སྨིན་པས་མཐོང་ཆོས་ཉིད་དུ་ལུས་ལ་མེ་འབར་ཏེ། །
ཀྱེ་ཧུད་བདག་བསྲེགས་བདག་བསྲེགས་ཞེས་སྨྲེ་སྔགས། ། བརྗོད་པ་བཞིན་དུ་ཁོ་ནས་དམྱལ་བར་ལྷུང་པའི་བྱས་མི་ཤེས། ། དེ་ཉིད་ད་ལྟ་ལྷས་སྦྱིན་འདི་ཡིན་ཏེ། ། བྱས་ཤེས་དེ་ཡང་ང་ཉིད་དོ། ། དེས་ན་ལྷས་བྱིན་འདི་སྐྱེ་བ་གཞན་དུ་སྡང་བ་དང་རྗེས་འབྲེལ་བས་གོམས་པའི་ཕྱིར་དིང་སང་། ། འདི་ཡི་སྡང་བའི་སེམས་ཡོངས་མ་བཟློག ། རྫོགས་པའི་སངས་རྒྱས་དེ་ལྟར་ཀུན་མཁྱེན་གྱིས་གསུངས་པའི་ལྷས་སྦྱིན་གྱི་ནི་སྔོན་གྱི་སྤྱོད་པ་དེ། ། ཡོངས་སུ་གདུང་བ་སྐྱེད་པར་བྱེད་པའི་རྣམ་པ་གནོད་པ་རབ་མང་དང་ལྡན་ཞིང་། ། སྐྱེ་བ་གཞན་དུ་ཉེ་བར་བསགས་པའི་སྡིག་པ་དང་རྗེས་སུ་འབྲེལ་བའི་ཚུལ་ངན་པ་དེ་རྣམས། ། དགེ་སློང་ཚོགས་ཀྱིས་ཐོས་ནས་མ་རིག་པའི་ཚུལ་ལ་ཡིད་ནི་བྱུང་བ་བཞིན་དུ་གྱུར། །
ཅེས་པའི་བར་གྱིས་བསྟན་ལ། གཉིས་པ་དེའི་དོན་བཤད་པ་ནི། མཚན་མོ་མ་འདས་ཀྱི་བར་དུ་མུན་པས་སྒྲིབ་ཅིང་པདྨོ་ཁ་ཟུམ་པ་ལྟར། སྐྱེ་བོ་ངན་པའི་བྱེད་པས་དམ་པ་དག་འཕྲལ་དུ་ཉམས་སྨས་ཀྱང་། མཚན་འདས་ཏེ་ཉི་མ་ཤར་བ་ན་པདྨོ་ཁ་བྱེ་བ་བཞིན་ངན་པའི་གནོད་པ་ལས་གྲོལ་ན་སླར་ཡང་ཕུན་ཚོགས་དང་ལྡན་པར་འགྱུར་བ་སྟེ། དེ་ཡང་འདི་ལྟར། སྔོན་བཅོམ་ལྡན་འདས་མཉན་ཡོད་ན་བཞུགས་པའི་ཚེ། ལྷས་སྦྱིན་འཁུ་བའི་སེམས་ཀྱིས་བསམ་པ། ཇི་ལྟར་ཉི་མ་མ་ནུབ་པ་དེའི་ཚེ་འོད་གཞན་རྣམས་མི་གསལ་བས། ཇི་ལྟར་བཅོམ་ལྡན་འདས་འགུམ་པར་བགྱིས་ཏེ་བདག་གིས་ཤཱཀྱ་རྣམས་ཀྱི་དཔོན་བགྱིད་དོ་སྙམ་པས།
བདག་གི་སེན་མོའི་དབྲག་ཏུ་དུག་བསྐུས་ཏེ་བཅོམ་ལྡན་འདས་ལ་དང་བའི་ཚུལ་གྱིས་ཕྱག་འཚལ་བའི་ཟོལ་སྦྱོར་ལས། ཞབས་ལ་དུག་བསྐུས་པར་བརྩམས་ཏེ་སོང་བ་ན། རྒྱལ་བ་མཐོང་མ་ཐག་དམྱལ་བའི་མེ་ཆེན་པོ་མཐོང་ཞིང་། བདག་བསྲེགས་སོ་ཞེས་ཆོ་ངེ་འདོན་ཞིང་མེ་དེར་ལྷུང་བར་གྱུར་ཏོ། ། དེའི་ཚེ་དེ་ལྟ་བུའི་སྤྱོད་པའི་མཐའ་དགེ་སློང་རྣམས་ཀྱིས་དྲིས་ཤིང་། བཅོམ་ལྡན་འདས་ཀྱིས་སྔོན་གྲོང་ཁྱེར་དགེ་བ་དབྱངས་སུ་ས་བདག་ཡིད་བཟང་ཞེས་པ་ལ། སྲས་བྱས་ཤེས་དང་། བྱས་མི་ཤེས་བྱ་བ་གཉིས་བྱུང་ལ། དེར་བྱས་ཤེས་ཀྱིས་སློང་བའི་ཚོགས་རྣམས་ལ་རིན་པོ་ཆེ་སྣ་ཚོགས་བྱིན་ཅིང་། རྒྱལ་པོ་བློ་གྲོས་དབྱངས་ཀྱི་བུ་མོ་སྟེར་བར་དམ་ཡང་བཅས་སོ། །
དེ་ནས་གཟིངས་ལ་བཞོན་ནས་རྒྱ་མཚོར་རིན་པོ་ཆེ་ལེན་དུ་ཕྱིན་པའི་ཚེ། བྱས་མི་ཤེས་ཀྱིས་ཀྱང་རྗེས་སུ་འབྲངས་ཤིང་། ནམ་ཞིག་ནོར་བུ་ལོན་ནས། བྱས་ཤེས་ཀྱིས་ནོར་བུ་རྣམས་གོས་ཀྱི་རས་མར་བཏུམ་སྟེ་ཕྱིར་ལོག་པ་ན། མི་འདོད་པའི་རླུང་གིས་གཟིངས་ཞིག་པའི་དུས། བྱས་ཤེས་ཀྱིས་ནུ་བོ་རྒྱབ་ཏུ་ཁུར་ཏེ་ཤིང་དུམ་ཞིག་ལ་འཆོལ་བ་བྱས་ཏེ་སྐམ་དུ་ཐོན་ནས་ངལ་ཏེ་ཅུང་ཟད་གཉིད་དུ་སོང་བ་ན། ནུ་བོས་ནོར་བུ་མཐོང་ནས་མ་རུང་བའི་བློ་སྐྱེས་ཏེ་ཕུ་བོའི་མིག་བཅོམ་ནས་ནོར་བུ་འཁྱེར་ཏེ་བྲོས་སོ། ། དེ་ན་བྱས་ཤེས་ཀྱིས་མགོན་མེད་ཀྱང་འཁྱམས་པས། རྒྱལ་པོ་བློ་གྲོས་དབྱངས་ཀྱི་གྲོང་ཁྱེར་དུ་ཕྱིན་པན། དེར་བ་ལང་སྐྱོང་བས་འཁོལ་པོ་བཅོལ་ཏེ་བསྡད་པའི་དུས།
བློ་གྲོས་དབྱངས་ཀྱི་བུ་མོས་རྒྱལ་པོའི་མཚན་མ་ཤེས་ཤིང་། སྔ་མའི་མཛའ་བས་བཅིངས་པས་ཡི་རངས་ཏེ་བྱས་ཤེས་དང་ཁྱིམ་ཐབས་བྱས་ནས་འཚོ་བ་སྦྱར་བ་ལས། ནམ་ཞིག་དུས་ཅུང་ཟད་ཡོལ་བས། བྱས་ཤེས་མ་རངས་པར་ཁྱོད་ཀྱིས་བདག་ལ་མཛའ་བ་དོར་ཏེ་མ་གུས་པས་དམན་ནོ་ཞེས་བརྗོད་པས། བུ་མོས་བདག་ནི་ཁྱོད་ལ་མཉེས་གཤིན་འབའ་ཞིག་མ་གཏོགས་མཛའ་གཅུགས་མ་དོར་བའི་བདེན་པ་དེས། ཁྱོད་ཀྱི་མིག་གཅིག་གསོས་པར་གྱུར་ཅིག་ཅེས་བརྗོད་པས་སྔར་བཞིན་བྱུང་ངོ་། ཡང་བྱས་ཤེས་ཀྱིས་བདག་གི་མིག་ནུ་བོས་བཅོམ་པ་ལ་ཁྲོ་བ་ཅུང་ཟད་ཀྱང་མེད། བདེན་པ་དེས་བདག་གི་མིག་གཞན་ཡང་སྔར་བཞིན་གྱུར་ཅིག་ཅེས་བརྗོད་པས་རྣལ་དུ་གནས་པར་གྱུར། དེ་ནས་རྒྱལ་པོ་བློ་གྲོས་དབྱངས་ཀྱིས་རང་གི་བུ་མོ་དང་བཅས་ཏེ་རང་གི་རྒྱལ་སྲིད་ལ་དབང་བསྐུར་ཏོ། ། དེའི་དུས་བྱས་མི་ཤེས་འཁུ་བའི་སེམས་མ་དོར་བཞིན་གྱ་གྱུའི་བསམ་པས་འདུད་པའི་ཚུལ་དུ་འོངས་པ་ན།
མདུན་དུ་དམྱལ་བའི་མེ་མཆེད་དེ་མངོན་སུམ་དུ་དེར་ལྷུང་ནས་སྡུག་བསྔལ་བར་གྱུར་ཏོ། དེ་ཉིད་ནི་ལྷས་སྦྱིན་ཡིན་ལ། དེའི་དུས་ཀྱི་བྱས་ཤེས་ནི་ང་ཉིད་དེ་སྐྱེ་བ་བརྒྱུད་མར་སྡང་བ་མི་ཟློག་གོ་ཞེས་བཀའ་སྩལ་ཏོ། ། དེ་དག་ལ་འདི་སྐད་ཅེས། སྔོན་གྱི་སྐྱེ་བུ་འགལ་རྒྱན་ནམ་འཁར་གྱི་བཟོ་བའི་ལས་ལ་གོམས་པ་ཅན་གྱི་ངམ་སེམས་ནི། གཞན་འཕྲུལ་བདག་པོས་ཏེ་བདུད་ཀྱིས་གཅེས་པར་བཟུང་ཡང་དམྱལ་བའི་གནས་དམའ་བར་ལྷུང་། ། དམ་པའི་ཀུན་སྤྱོད་འགྲོ་བའི་སྡུག་བསྔལ་འཁུར་ཆེན་གྱིས། ། དུད་པ་སྟེ་ལྕི་བར་འགྱུར་པས་མནན་ཀྱང་བྱས་ཤེས་སྲིད་པའི་རྩེ་མོར་ནི་དགེ་བའི་མཐུས་འཕགས་པ་སྟེ་གྲོལ་བའི་ལམ་བརྙེས་སོ། ། ཞེས་བྱ་བ་ནི་དོན་བསྡུས་ཀྱི་ཚིགས་སུ་བཅད་པའོ། ། རྒྱལ་བའི་རྟོགས་པ་བརྗོད་པ་དཔག་བསམ་འཁྲི་ཤིང་གི་དོན་འགྲེལ་ལས་བྱས་ཤེས་ཀྱི་རྟོགས་པ་བརྗོད་པའི་ཡལ་འདབ་སྟེ་བཞི་བཅུ་རྩ་དྲུག་པའི་རྣམ་པར་བཤད་པའོ།།
༈ །།སྤྱི་དོན་ཞེ་བདུན་པ་ལ་ཡང་ཡལ་འདབ་ཀྱི་གཞུང་གིས་བསྟན་ཚུལ་དང་། དེའི་དོན་བཤད་པ་གཉིས་ལས། དང་པོ་ཡལ་འདབ་ཀྱི་གཞུང་གིས་བསྟན་ཚུལ་ནི། སྐྱེས་བུ་དེ་ལ་སྙིང་སྟོབས་ཤིན་ཏུ་ཆེ་བསྟེན་ཡིད་ནི་སྦྱིན་བསྒྲུབ་ལ་མཐའ་གཅིག་ཏུ་ངེས་རྣམས་ཀྱི། ། དགེ་བ་ལ་སྤྲོས་དང་དཀོན་མཆོག་མཆོད་དང་འདོད་ཡོན་ཏན་དང་ལོངས་སྤྱོད་ཀྱི་འབྱོར་པ་བསྐྱེད་བྱེད་པ་དེ་ནི། ། སྔོན་གྱི་བསོད་ནམས་རྒྱ་ཆེར་བསགས་པ་ལས་བྱུང་བ་ཅན་དགེ་བ་སྔོན་པར་བརྗོད་པའི་དེའི་ཚེའི། ། གཟུགས་ཅན་དཔག་བསམ་གྱི་ཤིང་དེ་ནི་ངེས་པར་དུས་སུ་མ་ཚང་མེད་པའི་འབྲས་བུ་བསྐྱེད་པའོ། ། དེ་ཡང་འདི་ལྟར། ། བཅོམ་ལྡན་འདས་རྒྱལ་བ་མཉན་ཡོད་ཀྱི་གྲོང་ཁྱེར་ན། ། ས་བདག་རྒྱལ་པོ་ཀོ་ས་ལའི་དབང་པོ་གསལ་རྒྱལ་གྱི། །
སྐྱེད་མོས་ཚལ་མཆོག་ན་དགེ་སློང་གི་དགེ་འདུན་གྱི། ། ཚོགས་དང་ཐབས་ཅིག་ཏུ་སྔོན་བཞུགས་ཏེ་དེའི་ཚེ། ། ཐོག་མ་བར་དང་མཐར་དགེ་བ། ། སྲིད་པའི་སྡུག་བསྔལ་ཟིལ་གྱིས་གནོན་པ་མཆོག་གི་ཆོས་གང་གི ། འཇིག་རྟེན་གསུམ་པོ་དགེ་བའི་ལམ་ལ། ། སྦྱོར་བ་དག་བཅོམ་ལྡན་འདས་དེ་ཡིས་རབ་ཏུ་བསྟན་པ་ན། ། སྐབས་དེར་ཀླུ་ཡི་རྒྱལ་པོའི་བུ། ། ཞེས་པ་ནས། དེ་ལྟར་འཁོར་མི་རྒྱུ་རྨོངས་པ་ཟད་པས་ཐར་པར་གྱུར་པར་ནི། ། རྒྱལ་བས་གསུངས་པ་ས་དབང་གིས་ཏེ་རྒྱལ་པོས་ཐོས་ནས། །
ཉོན་མོངས་འཛད་འོས་སྤང་བྱ་མྱ་ངན་ལས་འདས་པའི་ཞི་བ་ཁོ་ནར་ངེས། ། བསོད་ནམས་མངོན་པའི་ང་རྒྱལ་ལྷོད་པར་བྱས། ། ཞེས་པའི་བར་གྱིས་བསྟན་ལ། ། གཉིས་པ་དེའི་དོན་བཤད་པ་ནི། སྐྱེས་བུ་སྙིང་སྟོབས་ཅན་སྔོན་སྦྱིན་སོགས་དགེ་བ་རྒྱ་ཆེན་པོ་བསགས་པ་དག་ལ་ནི་ཚེ་འདིར་ལོངས་སྤྱོད་ཕུན་སུམ་ཚོགས་པ་འབྱུང་བར་མ་ཟད་ཤིང་ལྗོན་པ་གཞན་བཙུགས་པ་ཡང་འབྲས་བུ་ཅན་གྱི་ཤིང་དུ་སྐྱེ་བ་སོགས་ལེགས་བྱས་མང་དུ་འབྱུང་བ་སྟེ། དེ་ཡང་འདི་ལྟར། སྔོན་བཅོམ་ལྡན་འདས་མཉན་ཡོད་ན་ཀླུ་རྒྱ་མཚོ་སོགས་ཕོ་མོ་རྣམས་མིའི་གཟུགས་སུ་བྱས་ནས་འོངས་པ་དེ་དག་རྣམས་ལ་ཆོས་གསུངས་པའི་དུས་རྒྱལ་པོ་གསལ་རྒྱལ་ཡང་ཆོས་ཉན་དུ་འོང་པ་ན། སྐྱེ་བོ་གཞན་རྣམས་ཀྱིས་བཀུར་བསྟི་བྱས་ཤིང་། ཀླུ་རྣམས་ཀྱིས་བསྟི་སྟངས་མ་བྱས་པས། རྒྱལ་པོ་ཁྲོས་ཏེ་ཀླུ་དེ་དག་འགྲོ་བའི་ཚེ།
དེ་རྣམས་ཚར་ཆོད་ཅིག་པའི་བརྡ་འཁོར་རྣམས་ལ་བགྱིས་པས། གཤེད་མ་རྣམས་ཀྱིས་དཔུང་གིས་ལམ་བཀག་པ་ན་ཀླུ་རྣམས་ནམ་མཁའ་ལ་སོང་ཞིང་། འཇིགས་སུ་རུང་བའི་སྤྲིན་བསྡུས་ནས་མཚོན་ཆ་སྣ་ཚོགས་པའི་ཆར་འབེབས་པར་བརྩོན་པ་ན། བཅོམ་ལྡན་འདས་ཀྱིས་མཁྱེན་ནས་རྒྱལ་པོའི་འཇིགས་པ་བསྲུང་བའི་ཕྱིར་མཽ་འགལ་གྱི་བུ་བཏང་ནས། མཚོན་གྱི་ཆར་དེ་དག་མེ་ཏོག་དང་བཟའ་བཏུང་གི་ཆར་པར་མཽ་འགལ་གྱིས་བྱིན་གྱིས་བརླབས་པས། རྒྱལ་པོ་ངོ་མཚར་ཞིང་རྒྱལ་བའི་དྲུང་དུ་སོང་ནས་གུས་པར་བགྱིས་སོ། ། ས་བདག་གི་འབྱོར་བ་ཕུན་སུམ་ཚོགས་པ་དང་ཁྱད་པར་ཤིང་ས་ལའི་སྡོང་པོ་བཙུགས་པ་ཡང་བུར་ཤིང་གི་སྡོང་བུར་གྱུར་པ་སོགས་རྣམ་པར་རྒྱལ་པའི་འབྱོར་པའི་སྔོན་བྱས་ཇི་ལྟར་གྱི་རྒྱུ་དགེ་སློང་རྣམས་ཀྱིས་དྲིས་ཤིང་རྒྱལ་བས་སྔོན་ལྗོངས་འདི་ཉིད་དུ་བུར་ཤིང་གི་ཞིང་པ་དུ་མ་བུ་ཞེས་བྱ་བ་ཞིག་བྱུང་ལ། དེས་རང་སངས་རྒྱས་ཞིག་ལ་བུར་ཆུ་དང་ཟས་ཀྱིས་མཆོད་པ་བགྱིས་ཤིང་དང་བའི་སྨོན་ལམ་གྱིས་མཐུས་ད་ལྟས་བདག་གསལ་རྒྱལ་འདིར་གྱུར་ཏོ་ཞེས་བཀའ་སྩལ་ཅིང་། དེར་རྒྱལ་པོས་ཀྱང་ལོངས་སྤྱོད་ཕུན་སུམ་ཚོགས་པས་བཅོམ་ལྡན་འདས་འཁོར་དང་བཅས་པ་ཡུན་རིང་དུ་མཆོད་ཅིང་བདག་གི་དགེ་བའི་རྩ་བ་འདི་དག་གིས་འཁོར་བ་ལས་གྲོལ་བར་འགྱུར་སྲིད་ལགས་སམ་ཞེས་བྱ་བའི་དགེ་བ་ལ་ང་རྒྱལ་བའི་ཚུལ་དུ་གསོལ་བ་ན། བཅོམ་ལྡན་འདས་ཀྱིས་རྒྱལ་པོའི་ཐོག་མ་མེད་པའི་ཉོན་མོངས་པ་འདི་དག་ཟད་པར་མ་བྱས་པར་གཏིང་ཟབ་པའི་འཁོར་བ་འདི་ལས་བདེ་བླག་ཏུ་འགོད་པར་ཅི་ནུས།
བདག་གིས་ཀྱང་སྔོན་གྱི་ཁྱིམ་བདག་ནོར་ཅན་ལ་སོགས་ནས་སྐྱེ་བ་བརྒྱུད་མར་སྦྱིན་སོགས་བསོད་ནམས་ཇི་སྙེད་བསགས་ཀྱང་ཞི་བ་མཆོག་བརྙེས་པར་མ་གྱུར། རིམ་གྱིས་འཁོར་བའི་རྒྱུ་རྨོངས་པ་ཟད་པར་བྱས་པས་རྫོགས་པའི་བྱང་ཆུབ་ལ་རེག་གོ་ཞེས་བཀའ་སྩལ་ཏོ། ། དེ་དག་ལ་འདི་སྐད་ཅེས། རྒྱལ་པོ་གསལ་རྒྱལ་རབ་རྟགས་སྔོན་གྱི་དགེ་བའི་རང་བཞིན་ཤིན་ཏུ་དར་བའི་རྒྱུན། ། ཡུད་ཀྱིས་འཐུང་བ་བཞིན་དུ་སེམས་མེད་པའི་ཤིང་ལྗོན་པ་ཡང་། ། བསོད་ནམས་ཀྱིས་ལེགས་པར་སྨིན་པའི་མཐུས་བུར་ཤིང་གི་རོ་བདའ་བས་ཏེ་ཞིམ་པོར་གྱུར་པ། ། ས་ལའི་སྡོང་པོ་མིང་གི་ཟོལ་ལ་གནས་པ་སྟེ་དོན་བུར་ཤིང་ཤིན་དུ་མངར་བར་གྱུར་པའོ། ། ཞེས་བྱ་བ་ནི་དོན་བསྡུས་ཀྱི་ཚིགས་སུ་བཅད་པའོ། ། རྒྱལ་བའི་རྟོགས་པ་བརྗོད་པ་དཔག་བསམ་གྱི་འཁྲི་ཤིང་གི་དོན་འགྲེལ་ལས་སཱ་ལའི་སྡོང་པོའི་རྟོགས་པ་བརྗོད་པའི་ཡལ་འདབ་སྟེ་བཞི་བཅུ་རྩ་བདུན་པའི་རྣམ་པར་བཤད་པའོ།། ༈ །།སྤྱི་དོན་ཞེ་བརྒྱད་པ་ལ་ཡང་ཡལ་འདབ་ཀྱི་གཞུང་གིས་བསྟན་ཚུལ་དང་།
དེའི་དོན་བཤད་པ་གཉིས་ལས། དང་པོ་ཡལ་འདབ་ཀྱི་གཞུང་གིས་བསྟན་ཚུལ་ནི། རང་དོན་ལ་འཇུག་པའི་ཆགས་པ་དང་བྲལ་ཞིང་། ། གཞན་ལ་ཕན་པར་རྟག་ཏུ་བརྩོན་པའི་སྐྱེས་བུ་རྣམས་ཀྱིས། ། གཞན་དོན་ཀྱིས་འཕྲིན་ལས་གྲུབ་པའི་ཆེད་དུ་བྱུང་བའི་ཉོན་མོངས་པའི་སྡུག་བསྔལ་རྣམས་ལ་མི་འཇིགས་ཤིང་། ། ལུས་སེམས་ཀྱིས་གདུང་དང་འདོད་པའི་བགེགས་བྲལ་སྡུག་བསྔལ་གྱི་འཇིགས་པ་གང་གིས་ཀྱང་གཟིར་བྱེད་མིན་པར་གྱུར། ། དེ་ཡང་འདི་ལྟར་མཉན་ཡོད་རྒྱལ་བྱེད་ཀྱི་ཚལ་དུ་སྔོན་གྱི་ཚེ། ། བཞུགས་པ་ཉིད་བཅོམ་ལྡན་འདས་རྒྱལ་བ་ཡིས། ། ཆོས་འཆད་པ་རྒྱ་མཚོ་ཡི་ཞར་ལ་ནི། ། དགེ་སློང་གི་དགེ་འདུན་ཚོགས་ལ་བཀའ་སྩལ་པ། །
སྔོན་བྱུང་བ་ས་བདག་ས་རྣམས་ཀུན་གྱི་བདག་རྒྱལ་པོ། ། དོན་གྲུབ་ཅེས་པ་ལེགས་བྱས་བསོད་ནམས་དང་ལྡན་ཞིང་། ། ས་སྐྱོང་རྒྱལ་པོ་ཀུན་གྱི་མགོ་བོ་ལ། ། དེའི་བཀའ་ལུང་ནི་རྣམ་པར་བརྩོན་པར་གྱུར་པ་བྱུང་ལ་དེའི་ཚེ། ། ཞེས་པ་ནས། དོན་ཀུན་གྲུབ་པ་ཞེས་པ་ན་ས་སྐྱོང་སྲས་པོར་ནི། ། གང་གྱུར་པ་དེ་ཉིད་ང་ཡིན་ལ་ལུས་གཞན་འདིར། ། སངས་རྒྱས་ཏེ་འདི་ལྟར་གྱུར་པའོ་ཞེས་པའི་སྔོན་བྱུང་དེ་དག་རྒྱལ་བས་གསུངས་ཐོས་ནས། ། དགེ་སློང་དེ་དག་ཐམས་ཅད་དེ་ཉིད་ཀྱིས་ཡ་མཚན་སེམས་པར་གྱུར། ། ཅེས་པའི་བར་གྱིས་བསྟན་ལ།
གཉིས་པ་དེའི་དོན་བཤད་པ་ནི། སྐྱེས་བུ་གང་དག་རང་དོན་ལ་མ་ཆགས་ཞིང་གཞན་དོན་ལ་རྟག་ཏུ་བརྩོན་པ་དེ་དག་ནི་ཉོན་མོངས་པ་དག་སྡུག་བསྔལ་ལ་མི་འཇིགས་ཞིང་གདུང་བ་དང་བགེགས་ཀྱིས་གནོད་པ་སོགས་ཀྱིས་གཟིར་མི་ནུས་པ་སྟེ། དེ་ཡང་འདི་ལྟར། སྔོན་རྒྱལ་བྱེད་ཚལ་དུ་བཅོམ་ལྡན་འདས་བཞུགས་ཏེ། དགེ་སློང་རྣམས་ལ་ཆོས་བསྟན་པའི་ཞར་ལ་སྔར་གྱི་སྐྱེ་བ་གསུངས་པ་ནི། སྔོན་ཀླུའི་རྒྱལ་པོ་རྒྱ་མཚོ་ཞེས་པའི་བུ་དོན་ཀུན་གྲུབ་པ་ཞེས་པ་ཞིག་ཚེ་འཕོས་ནས་མིའི་ཡུལ་འདིར་ས་སྐྱོང་ཀུན་གྱི་གཙོ་བོ་དོན་ཀུན་གྲུབ་པ་ཞེས་པའི་རྒྱལ་པོར་སྐྱེས་ནས། ནམ་ཞིག་རང་གི་སྐྱེད་ཚལ་དུ་ཤིང་རྟས་འགྲོ་བ་ན་མདུན་དུ་ལྷས་སྤྲུལ་པའི་རྒན་པོ་ཞིག་མཐོང་བས། ཆགས་བྲལ་གྱི་བག་ཆགས་སད་དེ་འཁོར་བ་དང་ན་ཚོད་ལོངས་སྤྱོད་ལ་སྙིང་པོ་མེད་པར་ཤེས་ནས། སྐྱེད་ཚལ་བལྟ་བ་བསྐྱུངས་ཏེ་ཕྱིར་ལོག་པ་ན། དབུལ་པོ་ཤིན་ཏུ་མི་སྡུག་པའི་གཟུགས་དང་ལྡན་པ་ཞིག་མཐོང་བས།
ཀྱེ་མ་འདི་ལྟ་བུའི་ལུས་དང་བཀྲེན་པའི་ཟུག་རྔུ་འདི་དག་རང་གི་སྐྱེ་བ་སྔ་མའི་འབྲས་བུ་ཉིད་ཡིན་པས། སྙིང་རྗེ་ན་འདི་ལ་སོགས་པའི་ཉམ་ཐག་རྣམས་ཀྱི་དབུལ་བ་སེལ་བའི་ཕྱིར་ཀླུ་ཡི་རྒྱལ་པོ་རྒྱ་མཚོ་ལ་ཡིད་བཞིན་གྱི་ནོར་བུ་སློང་དུ་འགྲོ་སྙམ་སྙིང་སྟོབས་བསྐྱེད་དེ། དོན་མཐུན་རྣམས་དང་འགྲོགས་ཏེ་གཟིངས་ལ་བཞོན་ནས་རྒྱ་མཚོར་ཞུགས་སོ། ། དེ་ནས་རིན་པོ་ཆེའི་གླིང་དུ་སླེབས་ཏེ་ཚོང་པ་རྣམས་ལ་སྨྲས་པ། ཁྱེད་ཅག་རྣམས་རང་རང་འདོད་པའི་ནོར་ཁྱེར་ལ་ཕྱིར་ལོག་ཅིག བདག་ནི་འགྲོ་བ་མ་ལུས་པའི་དབུལ་བ་སེལ་བའི་ཕྱིར་ཀླུའི་རྒྱལ་པོ་རྒྱ་མཚོའི་དྲུང་དུ་ཡིད་བཞིན་ནོར་བུ་ལེན་དུ་འགྲོ་ཞེས་ཆུའི་ལམ་ལོང་བུ་ཙམ་དང་། པུས་མོ་ཙམ་དང་། ཕྲག་པ་ཙམ་ནུབ་པར་ཞག་བདུན་བདུན་གྱི་བར་བགྲོད་ཅིང་དེ་ནས་གནོད་སྦྱིན་གྱི་གླིང་དང་། སྲིན་པོའི་གླིང་གི་དེ་དག་རྣམས་ཀྱིས་ཁྲོ་བ་ཞི་བར་བྱས་ཤིང་། སྲིད་པོས་ཕྲག་པ་ལ་འཁུར་ནས་ཀླུའི་ཁང་པར་བསྐྱལ་ཏོ། །
དེར་ཆོ་ངེའི་སྒྲ་ཆེན་པོ་འདུག་པས། ཀླུའི་བུ་མོ་ཞིག་ལ་འདིའི་རྒྱུ་ཅི་ཞེས་དྲིས་པས། དེ་ན་རེ། བདག་ཅག་རྣམས་ཀྱི་རྒྱལ་པོའི་བུ་དོན་ཀུན་གྲུབ་པ་ཞེས་པ་འདས་པས། དེའི་སྡུག་བསྔལ་གྱིས་འདི་ལྟར་གྱུར་པ་ཡིན་ཞེས་སྨྲས་པ་དང་། རང་གི་སྐྱེ་བ་སྔ་མའི་བག་ཆགས་སད་ནས་ནང་དུ་ཕྱིན་པ་ན། ཀླུའི་རྒྱལ་པོ་རྒྱ་མཚོ་དགའ་མར་བཅས་པས་ཡང་རང་གི་བུ་ཡིན་པར་ངོ་ཤེས་ནས། བུ་གཅིག་ཚུར་ཤོག་ཅེས་དགའ་བས་འཁྱུད་པར་གྱུར་ཏོ། ། དེ་ནས་ཡིད་བཞིན་གྱི་ནོར་བུ་བསླངས་པས། ཀླུའི་རྒྱལ་པོས་ཁྱོད་ཀྱི་འདོད་པ་བཞིན་དབུལ་བ་ཐམས་ཅད་བསལ་ནས།
སླར་བདག་ཅག་རྣམས་ལ་བྱིན་ཅིག ། ཞེས་བརྩེ་བའི་སེམས་ཀྱིས་ནོར་བུ་སྦྱིན་ནོ། ། དེ་ནས་ཕྱིར་ལོག་པའི་ལམ་དུ་རྒྱ་མཚོར་གནས་པའི་ལྷས་ཕྲག་དོག་གིས་མཛའ་བའི་ཟོལ་གྱིས་ཡིད་བཞིན་གྱི་ནོར་བུ་དེ་ཅི་འདྲ་བ་སྟོན་ཅིག་ཅེས་པ་ལ། དོན་ཀུན་གྲུབ་པས་ལག་པའི་མཐིལ་དུ་བསྟན་པ་ན། ལྷས་ལག་པ་ཐལ་མོས་གཡབ་སྟེ་ནོར་བུ་རྒྱ་མཚོར་གཏོར་རོ། ། དེ་ན་ཅི་བྱ་གཏོལ་མེད་ཅིང་རྒྱ་མཚོའི་ལྷ་ལ་ལན་མང་དུ་གསོལ་ཀྱང་ནོར་བུ་མ་བྱིན་པས། དོན་ཀུན་གྲུབ་པས་དེས་ན་ཁྱོད་ཀྱིས་གནས་སྐམ་པར་བྱའོ་ཞེས་སྙིང་སྟོབས་ཀྱི་རྒྱ་མཚོ་བཤོ་བར་བརྩམས་པ་ན༑ བརྒྱ་བྱིན་གྱིས་ཀྱང་དེའི་གྲོགས་བགྱིས་ཏེ། བི་ཤྭ་ཀརྨས་བསྒྲུབ་པའི་སྣོད་བྱིན་ནོ། ། དེ་ནས་ཆུ་གཏེར་སུམ་ཆའི་ལྷག་མར་གྱུར་པའི་དུས་རྒྱ་མཚོའི་ལྷས་རྒྱལ་པོའི་སྙིང་སྟོབས་ལ་བསྔགས་ཤིང་ནོར་བུ་བྱིན་ནོ། །
དེ་ནས་རང་གི་ཡུལ་དུ་སླེབས་ཏེ་རྒྱལ་མཚན་གྱི་རྩེ་མོར་བཀོད་ནས་བདེན་པའི་སྟོབས་བརྗོད་ནས་རིན་པོ་ཆེའི་ཆར་ཟད་མེད་ཕབས་ཏེ་དབུལ་བ་མིང་གི་ལྷག་མར་བྱས་སོ་ཞེས་བཀའ་སྩལ་ཏོ། ། དེའི་དུས་ཀྱི་དོན་ཀུན་གྲུབ་པ་ནི་བཅོམ་ལྡན་འདས་སོ། ། དེ་དག་ལ་འདི་སྐད་ཅེས། གཞན་དོན་བློ་ཆེན་གྱི་བསམ་པ་ནམ་མཁའི་ཞིང་ཁམས་ཡངས་པ་དེ་ཉིད་ཕལ་པའི་རྫས་གླིང་བཞི་པོ། ། རི་རབ་འབུམ་གྱིས་ཀྱང་འགེངས་པར་མ་ནུས་ཏེ། ། འགྲོ་བ་མཐའ་དག་གི་དབུལ་བ་སེལ་འདོད་པའི་སྙིང་སྟོབས་ཐིག་ལེས་དྲངས་པའི་བརྩོན་འགྲུས་ཀྱིས་ཡིད་བཞིན་ནོར་བུའི་དབང་པོ་ཀླུའི་རྒྱལ་པོའི་གཙུག་ནས་བླངས་ཏེ། ། འདོད་དགུ་ཐམས་ཅད་བསྒྲུབ་པ་ལ་རྒྱལ་པོའི་རྒྱལ་སྲས་དོན་ཀུན་གྲུབ་པ་ཉིད་མཁས་སོ། ། ཞེས་བྱ་བ་ནི་དོན་བསྡུས་ཀྱི་ཚིགས་སུ་བཅད་པའོ། ། རྒྱལ་བའི་རྟོགས་པ་བརྗོད་པ་དཔག་བསམ་གྱི་འཁྲི་ཤིང་གི་དོན་འགྲེལ་ལས་དོན་ཀུན་གྲུབ་པའི་རྟོགས་པ་བརྗོད་པའི་ཡལ་འདབ་སྟེ་བཞི་བཅུ་རྩ་བརྒྱད་པའི་རྣམ་པར་བཤད་པའོ།། ༈ །།སྤྱི་དོན་ཞེ་དགུ་པ་ལ་ཡང་ཡལ་འདབ་ཀྱི་གཞུང་གིས་བསྟན་ཚུལ་དང་།
དེའི་དོན་བཤད་པ་གཉིས་ལས། དང་པོ་ཡལ་འདབ་ཀྱི་གཞུང་གིས་བསྟན་ཚུལ་ནི༑ རབ་ཏུ་རྒྱས་པའི་ནུ་མ་འཁྲིགས་ཤིང་མངོན་དགའ་གླང་ཆེན་མྱོངས་པའི་བུམ་མཐོ་བ་དང་། ། ག་པུར་གྱི་དོ་ཤལ་གསར་དུ་བཀོད་པའི་འོད་ཟེར་རྩེ་དགའ་རྒོད་པ་ལྟར་རྩེན་པ་དང་ལང་ཚོ། ། དར་ལ་བབས་པའི་ན་ཆུང་གི་ལུས་ཀྱི་འབྱོར་པ་ཡང་། ། སྔོན་ཆད་བསོད་ནམས་བྱས་པ་དག་ལ་དགའ་སྟེར་བར་བྱེད་པ་ཡིན། ། དེ་ཡང་འདི་ལྟར་དེ་བཞིན་གཤེགས་པ་བཅོམ་ལྡན་འདས། ། མཉན་ཡོད་རྒྱལ་བྱེད་ཀྱི་ཚལ་གྱི་ནགས་ན་རྒྱུ་བའི་ཚེ། ། དཔལ་ལྡན་ཁྱིམ་གྱི་བདག་པོ་དེ་སྔོན་ཁྱིམ་བདག ། ལེགས་པར་རབ་སད་ཅེས་པ་བྱུང་ཞིང་། །
ཞེས་པ་ནས། དེ་ནས་དེ་དག་གི་བརྒྱུད་པ་སྟེ་འཕགས་པའི་ལམ་ཐོབ་པས་ཆགས་བྲལ་སྐྱེས་འཁོར་བའི་བག་ཆགས་ཉམས་གྱུར་ཅིང་། ། བཅོམ་ལྡན་འདས་ཀྱི་སྤྱན་སྔར་རབ་ཏུ་བྱུང་བ་བྱས་པས་ཉོན་མོངས་བཏུལ་ནས། ། དག་པའི་བྱང་ཆུབ་ཐོབ་པར་གྱུར། ། རྒྱ་ཆེ་བའི་ལོགས་བྱས་གོམས་པའི་སྦྱོར་བ་བསོད་ནམས་བསྟེན་པ་ཡིས། ། སྐྱེས་བུ་རྣམས་ནི་ཆོས་འདོད་དོན་ཡང་ཕུན་སུམ་ཚོགས་པར་གྱུར་ལ། ། དེ་ནས་དེའི་འབྲས་བུ་མངོན་པར་འདོད་པ་སྤྱད་ནས་གུས་པ་དང་བཅས་པ་དེ་དག་རྣམས། ། སྤྲིན་དང་བྲལ་བའི་མཁའ་ལྟར་མཛེས་པའི་ཞི་བ་མྱ་ངན་ལས་འདས་པའི་ཚེ་མཇུག་ཏུ་སྟོན་པར་བྱེད། ། ཅེས་པའི་བར་གྱིས་བསྟན་ལ། གཉིས་པ་དེའི་དོན་བཤད་པ་ནི།
ནུ་མ་མཁྲེགས་ཞིང་མཐོ་བ་དང་། བརྩེ་དགའ་རྒོད་པ་དང་། ལང་ཚོ་དར་ལ་བབས་པ་སོགས་ན་ཆུང་མའི་ལུས་སྤྱད་དག་ལས་ཆགས་པ་སྐྱེ་བས་གཞན་ལ་སྤང་བྱར་གསུངས་ཀྱང་སྔོན་བསོད་ནམས་བསགས་པའི་སྐྱེས་བུ་ལ་ནི་དགའ་བ་སྟེར་བར་བྱེད་པ་སྟེ། དེ་ཡང་འདི་ལྟར། སྔོན་བཅོམ་ལྡན་འདས་མཉན་ཡོད་ན་བཞུགས་པའི་ཚེ། ཁྱིམ་བདག་ལེགས་པར་རབ་སད་ཅེས་པ་ལ་བུ་ཡིད་དུ་འོང་བ་ཞིག་བཙས་པ་དང་མཉམ་དུ་གསེར་གྱི་གླང་པོ་ཆེ་ཞིག་ཀྱང་དེའི་བསོད་ནམས་སུ་བྱུང་ཞིང་༑ གཞོན་ནུ་དེའི་མིང་ཡང་གླང་པོ་ཅན་དུ་བཏགས་སོ། ། དེའི་དུས་རྒྱལ་པོ་གསལ་རྒྱལ་ལའང་བུ་མོ་མཛེས་མ་ལུས་ཆོས་གོས་དང་ལྡན་པ་ཞིག་བྱུང་བས། དེའི་མིང་ཡང་ཆོས་གོས་བུ་མོ་ཞེས་བཏགས་སོ། ། དེ་དག་ལང་ཚོ་རྫོགས་པ་ན་ནམ་ཞིག་འཕྲད་པའི་ཚེ།
བག་ཆགས་སྔ་མའི་མཚམས་སྦྱོར་གྱིས་ཕན་ཚུན་སེམས་ཆགས་པར་གྱུར་ཅིང་། ཁྱད་པར་གླང་པོ་ཅན་དེའི་ལང་ཚོས་ཡིད་མྱོས་ཀྱང་རང་སྟོབས་མི་མཚུངས་པས། སྐལ་བར་ནི་མི་འགྱུར་སྙམ་ཡིད་གཉིས་སུ་གྱུར་ཅིང་། སླར་རང་གི་གསེར་གྱི་གླང་པོ་ལ་གསེར་གྱི་མཆེ་བ་ཟུང་བླངས་ནས་རྒྱལ་པོ་གསལ་རྒྱལ་གྱི་དྲུང་དུ་ཕྱིན་ཏེ་ཞེ་ས་དང་བཅས་ནས་ཕུལ་བ་ལ། དེ་ལྟ་བུའི་སྐྱེས་ལ་རྒྱལ་པོ་ཤིན་ཏུ་ངོ་མཚར་ཏེ་རངས་ནས་གཞོན་ནུ་ལ་སྨྲས་པ། ཁྱོད་ཀྱིས་བདག་ལ་འདི་འདྲ་བའི་རྟོག་པ་བྱིན་པས་ལན་དུ་ཅི་འདོད་པ་སློངས་ཤིག་ཅེས་བརྗོད་པས། གཞོན་ནུས་སྨྲས་པ། མི་བདག་བདག་ནི་ནོར་གང་ཡང་མི་འདོད་དོ། ། ཞེས་པ་ན། སླར་ཡང་རྒྱལ་པོས།
འོ་ན་ཅི་འདོད་པའི་མཆོག་སློངས་ཤིག་ཅེས་བརྗོད་པས་གཞོན་ནུས་མི་སྤོབས་བཞིན་ངོ་སྨད་དོ། ། བདག་ལ་ཅི་འདོད་པ་སྩལ་ན་རྒྱལ་པོའི་བུ་མོ་བླངས་ཞེས་བརྗོད་པས། རྒྱལ་པོ་སྔར་གྱི་དམ་བཅའ་དང་སླར་སྟེར་བའི་དངོས་པོ་འཁོར་ལོས་བསྒྱུར་བའི་རིགས་ཁྱིམ་བདག་ཕལ་པ་ལ་སྦྱིན་བྱ་མིན་པས། ཡིད་འཕྱང་མོ་ཡུག་ཏུ་གྱུར་ནས་དེ་ལྟར་བློན་པོ་རྣམས་ལ་བགྲོས་པས། བློན་པོ་རྣམས་ཀྱིས་རིགས་པ་མིན་པའི་དམ་ཚིག་བྱས་ནས། ཕྱིས་ཅི་བྱའི་གྲོས་ལ་ཅི་ཞིག་བྱ། འོན་ཀྱང་གཞོན་ནུ་དེ་ལ་གསེར་གྱི་གླང་པོ་ལ་ཞིག་ཡོད་པ་གུམ་ནས་མཆེ་བ་དེ་རྒྱལ་པོ་ཕུལ་ཟིན་པ་སླར་གཞོན་ནུ་བྱུང་དུས། དེ་དག་གསེར་གྱི་གླང་པོ་འཁྲིད་ལ་བུ་མོ་སློང་དུ་ཤོག་ཅིག་བཀའ་སྩལ་ན། སླར་གླང་པོ་མེད་པས་བུ་མོ་སྟེར་མི་དགོས་ཞེས་བགྲོས་ཤིང་། རྒྱལ་པོས་ཀྱང་དེ་ཉིད་རིག་པར་བསམ་ནས།
ཕྱིས་གླང་པོ་ཅན་བྱུང་བ་ན། དེ་ལྟར་བརྗོད་པས་གཞོན་ནུ་མགུ་སྟེ། རང་གི་ཁྱིམ་ནས་གསེར་གྱི་གླང་པོ་ལ་བཞོན་ཏེ་རྒྱལ་པོའི་དྲུང་དུ་ཕྱིན་པ་ན། རྒྱལ་པོ་དེའི་བསོད་ནམས་ཀྱི་མཐུ་དཔལ་ལ་ཡི་རངས་ཏེ་རང་གི་བུ་མོ་ཡང་སྦྱིན་ཞིང་། དེ་ནས་གླང་པོ་ཅན་བསོད་ནམས་ཀྱི་འབྱོར་པ་གཞལ་དུ་མེད་པར་གྱུར་པས་རྒྱལ་པོ་གསལ་རྒྱལ་གྱི་གླང་པོ་ཅན་ཁྱོ་ཤུག་དང་བཅས་ཏེ་བཅོམ་ལྡན་འདས་ཀྱི་དྲུང་དུ་སོང་ནས། གླང་པོ་ཅན་དང་། རང་གི་ཆོས་གོས་བུ་མོའི་སྔོན་གྱི་བསོད་ནམས་ཅི་ལྟ་བུ་ཞེས་གསོལ་བས། རྒྱལ་བས་ད་ལྟའི་འབྱོར་པ་དང་རྒུད་པ་གང་དག་ནི་སྔོན་གྱི་ལས་ལས་མ་གྱུར་གང་ཡང་མེད་དེ། འདི་ལྟར་སྔོན་བཅོམ་ལྡན་འདས་རྣམ་པར་གཟིགས་དགེ་སློང་དང་བཅས་ཏེ་གྲོང་ཁྱེར་གཉེར་ལྡན་ཞེས་བྱ་བར་བྱོན་པའི་དུས། གཞོན་ནུ་དང་བུ་མོ་གཉིས་ཤིང་གི་གླང་པོ་བྱས་ནས་རོལ་རྩེད་བྱེད་པའི་ཚེ༑
བདེ་གཤེགས་རྣམ་གཟིགས་ལ་ཤིན་དུ་དྭངས་བའི་བློས་ཤིང་གི་གླང་པོ་ཕུལ་ཞིང་སྨོན་ལམ་བཏབ་པ། བདག་ཅག་གཉིས་མ་འོངས་པར་ཁྱོ་ཤུག་ཏུ་གྱུར་ཅིང་གསེར་གྱི་གླང་པོའི་བཞོན་པ་དང་ལྡན་པར་གྱུར་ཅིག་ཅེས་དང་། བུ་མོས་ཀྱང་བདེ་བར་གཤེགས་པའི་ཆོས་གོས་ལ་ཡི་རངས་བས་བདག་ཅག་ཀྱང་ཆོས་གོས་འདི་ལྟ་བུ་དང་ལྡན་པར་གྱུར་ཅིག ཅེས་པས་ད་ལྟ་ཡང་གླང་པོ་ཅན་དང་ཆོས་གོས་བུ་མོ་འདི་ལྟར་གྱུར་ཏོ་ཞེས་བཀའ་སྩལ་ཅིང་གླང་པོ་ཅན་དང་ཆོས་གོས་བུ་མོ་གཉིས་བཅོམ་ལྡན་འདས་ཀྱི་དྲུང་དུ་རབ་ཏུ་བྱུང་སྟེ་ཞི་བ་ཐོབ་པར་གྱུར་ཏོ། ། དེ་དག་ལ་འདི་སྐད་ཅེས། སྔོན་རྩེད་མོའི་རྟེན་ཤིང་གླང་ཕྲུ་གུ་སྟེ་ཆུང་ངུ་ཞིག་རྣམ་གཟིགས་ལ་ཕུལ་བ་དེ་ཉིད། ། དེ་ལྟར་ཕུལ་བའི་དགེ་བས་བསོས་པའི་སྐྱེས་ཀྱི་ཚེ་འདིར་ལྷན་སྐྱེས་སུ་བྱུང་བའི་ལག་ལྡན་གསེར་གྱི་ལུས་ཅན་དུ་གྱུར་པ་ལྟ་བུ་དེའི། ། གསེར་གྱི་མཆེ་བ་རྒྱལ་པོ་ལ་ཕུལ་བའི་འོད་ཀྱིས་ཞགས་པས་དྲངས་པ་ལྟར་མི་བདག་གསལ་རྒྱལ་གྱི་བུ་མོ་ཆོས་གོས་ཅན་ཉིད། ། འགུགས་པར་བྱེད་ནུས་པའི་གསེར་གླང་དེ་ལྷན་སྐྱེས་སུ་བྱུང་བའི་གླང་པོ་ཅན་ཞེས་ཁྱིམ་བདག་ལེགས་པ་རབ་ཟད་ཀྱི་བུའོ། ། ཞེས་བྱ་བ་ནི་དོན་བསྡུས་ཀྱི་ཚིགས་སུ་བཅད་པའོ། །
རྒྱལ་བའི་རྟོགས་པ་བརྗོད་པ་དཔག་བསམ་གྱི་འཁྲི་ཤིང་གི་དོན་འགྲེལ་ལས་གླང་པོ་ཅན་གྱི་རྟོགས་པ་བརྗོད་པའི་ཡལ་འདབ་སྟེ་བཞི་བཅུ་རྩ་དགུ་པའི་རྣམ་པར་བཤད་པའོ།། ༈ །།སྤྱི་དོན་ལྔ་བཅུ་པ་ལ་ཡང་ཡལ་འདབ་ཀྱི་གཞུང་གིས་བསྟན་ཚུལ་དང་། དེའི་དོན་བཤད་པ་གཉིས་ལས། དང་པོ་ཡལ་འདབ་ཀྱི་གཞུང་གིས་བསྟན་ཚུལ་ནི། སྐྱེ་བོ་གང་ཞིག་བདེ་བླག་ཏུ་བསྐྲུན་པས་རྫུ་འཕྲུལ་གྱི་མཐུ་ཡིས་རྦ་རླབས་རྨད་དུ་བྱུང་བའི་ཕྲེང་བ་ལྷག་པར་སྐྱེ་ཞིང་། ། སྙིང་སྟོབས་ཀྱི་སྤྲོ་བའི་ས་དང་གང་གི་རང་བཞིན་དྲི་མེད་ཡེ་ཤེས་གསལ་བའི་བསམ་པ་ཅན་དུ་གྱུར་པའི་འཕགས་པ། ། དེ་དག་གིས་ཀྱང་སྒྲུབ་བྱེད་རྒྱལ་པོའི་བཀའ་ཡི་སྤྲིངས་ཡིག་བཟློག་དཀའ་བ་བཞིན་དུ་ལས་དགེ་སྡིག་སྣ་ཚོགས་ཀྱི་འཕྲེང་ཆགས་པ། ། རྣམ་སྨིན་གྱི་བཀྲ་བ་དག་ནི་འགོད་པར་མི་འགྱུར་ཏེ་དཔེར་ན་རྒྱ་མཚོའི་ངོགས་འགྲམ་གྱ་གྱུ་དག་ནི་ཆུ་བོའི་གཏེར་གྱི་བཞིན། ། དེ་ཡང་བཅོམ་ལྡན་འདས་ཀྱིས་འདུལ་བ་ལུང་གཞི་ལས་འདི་ལྟར་གསུངས་ཏེ། དེ་བཞིན་མཉན་ཡོད་རྒྱལ་བྱེད་ཚལ་དུ་ནི་འཕྱར་བའི་ཀུན་ཏུ་རྒྱུ་རྣམས་ཀྱི། །
ཆེད་དུ་བསྐུལ་བར་གྱུར་པའི་མུ་སྟེགས་ཀྱི་བུད་མེད་དག་རྩ་མི་ཞེས་པ། ། ཞེས་པ་ནས༑ སྐྱེ་བ་དུ་མར་སྤྲོ་བ་སྟེ་སྐྱེ་བ་དང་འཆི་བའི་ཚེ་ཡང་སྐྱེས་བུ་རྣམས་ཀྱི་ལུས་ལ། ། འབྲས་བུ་སྣ་ཚོགས་ཀྱིས་བཀྲ་བའི་ལས་ཀྱི་ལམ་ནི་མེ་ཏོག་གི་ཕྲེང་བ་བཞིན་དུ་རྣམ་བཏགས་པ། ། རབ་ཏུ་ཆགས་པ་འདི་ནི་བདེ་དང་སྡུག་བསྔལ་གྱི་མཚམས་དག་ལ། ། སྔར་བྱས་རྣམས་ལོངས་སྤྱད་ཅིང་བཏང་བར་གྱུར་ཀྱང་ད་དུང་ལྷག་མའི་ལྷག་མ་ཕྲ་མོ་རྣམ་པར་འཛིན། ། དེ་སྐད་ཅེས་བཅོམ་ལྡན་འདས་ཀྱིས་བཤད་པ་དེ་ཉིད། ། དགེ་སློང་ཀུན་གྱིས་ཐོས་པར་གྱུར་ནས། ། ལས་ཀྱི་འཆིང་བ་དུ་མ་རྣམ་དག་གི ། སུས་ཀྱང་འདའ་བར་བྱ་མིན་ཉིད་དུ་ངེས༑ །
ཞེས་པའི་བར་གྱིས་བསྟན་ལ། གཉིས་པ་དེའི་དོན་བཤད་པ་ནི། སྐྱེས་བུ་གང་ཞིག་རྫུ་འཕྲུལ་དཔག་ཏུ་མེད་པ་སྟོན་ནུས་པ་སོགས་ཀྱི་ཡོན་ཏན་དང་ལྡན་པའི་འཕགས་པ་ཡིན་ཡང་། རང་གིས་བསགས་པའི་ལས་ཀྱི་འབྲས་བུ་ནི་རྒྱལ་པོའི་སྤྲིངས་ཡིག་བཞིན་དུ་བཟློག་ཏུ་མེད་པ་སྟེ། དེ་ཡང་འདི་ལྟར། སྔོན་བཅོམ་ལྡན་འདས་རྫིང་བུ་གདུང་མེད་ཅེས་བྱ་བའི་འགྲམ་ན་གསེར་གྱི་པདྨའི་སྟེང་དུ་བཞུགས་ཏེ། ལས་ཀྱི་རྒྱུ་ཡོངས་སུ་གསུང་བར་བཞེད་ནས། ཤཱ་རིའི་བུ་བྱ་རྒོད་ཕུང་པོའི་རི་ལ་གནས་པ་དེ་མཽའུ་འགལ་གྱི་བུ་འབོད་པར་བཏང་པས། ཤཱ་རིའི་བུས་ཐོག་མར་བདག་གི་ཆོས་གོས་ཀྱི་ཐུ་བ་ནས་ཟུངས་ལ་སྒུལ་ཅིག ཁྱོད་ཀྱི་སྟོབས་བརྟག་པར་བྱའོ་ཞེས་ཆོས་གོས་ཀྱི་སྣ་གཅིག་བྱ་རྒོད་ཕུང་པོའི་རི་ལ་བཏགས་པས་མཽའུ་འགལ་གྱིས་ཆོས་གོས་དྲངས་པས་བྱ་རྒོད་ཕུང་པོའི་རི་འགུལ་བར་གྱུར་ཏོ། །
དེ་ནས་ཡང་ཤཱ་རིའི་བུས་རི་རབ་ལ་བཏགས་པས་དེ་ཡང་འགུལ་ལོ། ། དེ་ནས་སྟོན་པའི་ཁྲི་ལ་བཏགས་པས་འགུལ་བར་མ་ནུས་པར། མཽའུ་འགལ་གྱི་བུ་ཕམ་པར་བྱས་ཤིང་། དེ་ནས་ཤཱ་རིའི་བུས་རྒྱལ་བའི་དྲུང་དུ་ཕྱིན་པ་ན། ཀླུ་དགའ་བོ་དང་ཉེ་དགའ་ཡང་ས་གཡོས་པའི་འཇིགས་པས་དྲུང་དུ་ལྷགས་སོ། ། དེ་ནས་ཤཱ་རིའི་བུས་མཐུ་དེ་དག་ལ་ངོ་མཚར་ནས། དེའི་སྔོན་གྱི་རྒྱུ་ཞུས་ཤིང་། རྒྱལ་བས་སྔོན་ཝ་རཱ་ཎ་སཱིར་དྲང་སྲོང་དུང་དང་། བྲིས་པ་ཞེས་གཉིས་བྱུང་ནས། དེ་དག་མཐུ་འགྲན་པའི་ཚེ།
བྲིས་པས་ཇི་སྲིད་སང་ཉི་མ་ཤར་བའི་ཚེ། ཁྱོད་ཀྱི་མགོ་འགས་པར་གྱུར་ཅིག ཅེས་དམོད་པ་དོར་བས། དུང་གིས་ཇི་སྲིད་ཉི་མ་འཆར་བར་མ་གྱུར་ཅིག་ཅེས་དམོད་པ་དོར་བས། འགྲོ་བ་མུན་པར་གྱུར་པའི་ཚེ། སྐྱེ་བོ་རྣམས་ཀྱིས་དྲང་སྲོང་དུང་ལ་ཉི་མ་འཆར་བར་གསོལ་བ་བཏབ་པས། དུང་གིས་དེ་ལྟར་བྱས་ན་བདག་གི་མགོ་འགས་སོ་ཞེས་བརྗོད་པས། དྲང་སྲོང་བྲིས་པས་དེ་ལ་ཐབས་ཡོད་ཅེས་འབྱིན་པ་ལ། དུང་གི་མགོ་བྱས་ནས། ཉི་མ་ཤར་བའི་ཚེ་དེ་དག་དུམ་བུར་གས་སོ། །
དེའི་ཚེ་བྲིས་པ་རྒྱལ་བར་གྱུར་ཅིང་། དེ་ཉིད་ཤཱ་རིའི་བུ་འདི་དང་། དུང་མཽའུ་འགལ་གྱི་བུ་ཡིན་ནོ། ། ཞེས་ལན་གྱིས་མངོན་པར་བཀྲ་བ་བཀའ་སྩལ་པས། སླར་ཡང་དགེ་སློང་རྣམས་ཀྱིས། ད་ལྟའི་སྤྱོད་ཚུལ་ཅི་འདྲ་བ་ལས་ཀྱི་རྒྱུད་དུ་ངེས་ན། བཅོམ་ལྡན་ཁྱོད་ཀྱིས་ཞབས་ཀྱི་མཐེ་བོང་བསྣད་པ་སོགས་ལས་བཅུ་པོ་འདི་དག་གི་སྔོན་གྱི་རྒྱུ་ཅི་ལྟར་ཞེས་པའི་ལན་དུ། རྒྱལ་བས་སྔོན་ཡུལ་དཀར་པ་ཊར་ཁྱིམ་བདག་ཁ་པ་ཊ་ཞེས་པ་ལ་བུ་མུག་དྷ་ཞེས་པ་དང་། དེ་ལ་མ་མི་གཅིག་པའི་སྤུན་གཅིག་ཀྱང་ཡོད་ལ༑ ནམ་ཞིག་མུག་དྷ་ལ་རང་གི་ཆུང་མས་ཡུན་རིང་དུ་གཡོ་སྒྱུས་བརྙས་པ་ལ་བརྟེན་ནས་རང་གི་ནུ་བོ་ནགས་གསེབ་ཏུ་རྡོ་བས་བསད་པས།

དེ་རྒྱུས་དམྱལ་བ་ཡུན་རིང་དུ་མྱོང་ཞིང་། ལས་ཀྱི་ལྷག་མ་རྗེས་སུ་འབྲངས་ནས་ད་ལྟའང་བདག་གི་མཐེ་བོང་བསྣད་པ་འདི་ལྟར་ངེས་ན། དེས་ན་དེའི་དུས་ཀྱི་མུག་དྷ་ནི་ང་ཉིད་དོ། ། ཡང་སྔོན་དེད་དཔོན་དོན་བྱིན་ཞེས་བྱ་བ་གཟིངས་ལ་བཞོན་ནས་ནོར་བུ་ལེན་དུ་སོང་ནས་ཕྱིར་འོང་བའི་དུས་དེར་སྐྱེ་བོ་གདུག་སེམས་ཅན་ཞིག་གིས་འདི་དག་གི་ནོར་མེད་པར་བྱའོ་སྙམ་ནས་གཟིངས་ལ་བུག་པ་ཕུག་པ་ན། དེད་དཔོན་དོན་བྱིན་གྱིས་བསམ་པ་ལ་འདི་ལྟར་གྱུར་ན་ད་ལྟ་དོན་མཐུན་འདི་རྣམས་སྲོག་དང་བྲལ་ཞིང་། ཕྱིས་དེའི་རྣམ་སྨིན་གྱིས་སྡིག་ཅན་ཡང་གཏིང་མེད་པའི་དམྱལ་བར་ལྟུང་ངོ་སྙམ་བརྩེ་བའི་བསམ་པས་ཤཀ་ཏིས་བསྣུན་ནས་བསད་དོ། ། དེད་དཔོན་དེ་ཉིད་ང་ཡིན་ཞིང་། དེའི་རྒྱུས་སྐྱེ་བ་མང་དུ་སྡུག་བསྔལ་མྱོང་ཞིང་། ལྷག་མའི་ཆ་ཤས་ད་ལྟ་ཡང་རྐང་པ་ལ་སེང་ལྡང་ཟུག་པའི་རྨ་འཛིན་ཏོ། ། ཡང་སྔོན་བྲམ་ཟེའི་ཁྱེའུ་ཞིག་གིས་རང་སངས་རྒྱས་ཤིག་ཀ་ཤའི་གྲོང་ནས་བསོད་སྙོམས་བླང་ཏེ་ལྷུང་བཟེད་ཁེངས་པ་མཐོང་བས། དེ་ལ་ཕྲག་དོག་གིས་བསོད་སྙོམས་ས་ལ་ཕོའོ། །
དེའི་དུས་ཀྱི་བྲམ་ཟེ་དེ་ནི་ང་ཡིན་ལ། དེའི་རྒྱུས་སྐྱེ་བ་མང་པོར་ཟས་མེད་པའི་སྡུག་བསྔལ་མང་དུ་མྱོང་ཞིང་། དེའི་ལྷག་མའི་ཆ་ཤས་ད་ལྟ་ཡང་བསོད་སྙོམས་ལ་ཞུགས་ཀྱང་ལྷུང་བཟེད་སྟོང་པ་འདི་ལྟར་གྱུར་ཏོ། ། ཡང་སྔོན་སངས་རྒྱས་རྣམ་གཟིགས་ཀྱི་དུས་དགྲ་བཅོམ་པ་ཝ་ཤིཥྛ་ཞེས་ཀུན་གྱི་མཆོད་བྱར་གྱུར་པ་ཞིག་དང་། དེའི་སྤུན་རབ་བྱུང་བྷ་ར་དྷྭ་ཛ་ཞེས་པ་ཞིག་ཡོད་ལ། དེས་ཕུ་བོ་དགྲ་བཅོམ་པ་ཀུན་གྱིས་བཀུར་བསྟི་བྱས་པ་མ་བཟོད་པར་དེ་སྨད་པའི་ཕྱིར་ཕུ་བོ་ལ་ཆོས་གོས་ཟུང་ཞིག་བླངས་ཏེ་བུད་མེད་ཅིག་ལ་སྦྱིན་ཏོ། ། འདི་དག་སུས་བྱིན་གླེང་བ་ན་ཝ་ཤིཥྛས་བྱིན་ཞེས་སྨྲས་ཞེསགདམས་སོ། ། དེ་ལྟར་བགྱིས་པས་སྐྱེ་བོ་ཐམས་ཅད་དོགས་པར་གྱུར་ཅིང་། དགྲ་བཅོམ་པ་ལ་མཆོད་པ་ཡང་ཆད་དོ། ། བྷ་ར་དྷྭ་ཛ་ང་ཡིན་ཞིང་།
དེའི་རྒྱུས་དམྱལ་བ་མང་དུ་སྤྱད་ནས་ལས་ཀྱི་ལྷག་མས་ད་ལྟ་ཡང་བྲམ་ཟེའི་བུ་མོས་བསྐུར་པ་བཏབ་པ་འདི་ལྟར་གྱུར་ཏོ། ། ཡང་ཝ་རཱ་ཎ་སཱིར་སྨད་འཚོང་མ་བཟང་མོ་ཞེས་པ་ཞིག་དང་། སྐྱེས་བུ་པད་རྩ་ཞེས་པ་གཉིས་འགྲོགས་པར་འདོད་ནས་ནོར་རྣམས་བྱིན་ཏེ་མཚན་མོ་དུས་བཏབ་པའོ། ། དེའི་བར་དུ་ཚོང་པ་གསར་པ་ཞིག་ཀྱང་དེ་དང་འགྲོགས་པར་འདོད་ནས་ཀརྴ་པ་ན་མང་དུ་འབངས་མོ་ལ་བསྐུར་ཏེ་དུས་བཏབ་པ་ན༑ སྔར་གྱི་པད་རྩའི་དམ་བཅའ་དང་ད་ལྟའི་ནོར་གྱིས་ཡིད་འཕྲོགས་ཏེ་ཐེ་ཚོམ་དུ་གྱུར་པའི་ཚེ། འབངས་མོས་ཐབས་བསམ་ཏེ། པད་རྩ་ལ་རེ་ཞིག་བཟང་མོས་རྒྱན་དང་བྱི་དོར་མ་ཚར་བས་ཅུང་ཞིག་སྡོད་ཅེས་སྨྲས་ནས། དེའི་བར་ཚོང་པ་གསར་པ་དང་འགྲོགས་སོ། ། དེ་ནས་པད་རྩ་འབོད་དུ་བཏང་པ་ལས། དེས་སྔར་གྱི་སྤྱོད་ཚུལ་ངན་པ་ཤེས་ཏེ།
ངན་སེམས་ཀྱི་ཐོག་མར་ནགས་འདི་ཉིད་དུ་ཤོག་ཅེས་སྤྲིངས་པས། དེར་འོངས་པ་ན་པད་རྩས་མོ་བསད་ཅིང་ཕྱོགས་སུ་བྲོས་པ་ན། སྐྱེས་བོ་རྣམས་ཀྱིས་རྗེས་སུ་བསྙེགས་པའི་ཚེ། གྲི་ཁྲག་དང་བཅས་པ་དེ་རང་སངས་རྒྱས་ཤིག་གི་སྒོ་དྲུང་དུ་འཕངས་ནས་ཡིབ་པས། བསྙེགས་མི་རྣམས་ཀྱིས་རང་སངས་རྒྱས་གསོད་པ་པོར་འཁྲུལ་ནས་རྒྱལ་པོའི་དྲུང་དུ་ཁྲིད་ནས་ཆད་པ་གཅོད་ཉེ་བ་ན། སླར་པད་རྩ་འགྱོད་དེ་རྒྱལ་པོའི་གན་དུ་སོང་ནས། སྡིག་པ་བྱེད་པ་པོ་བདག་ཡིན་གྱིས་རང་སངས་རྒྱས་མ་ཡིན་ནོ་ཞེས་པས། རང་སངས་རྒྱས་བཏང་ཞིང་པད་རྩ་རང་གིས་ཆད་ལས་མྱངས་སོ། ། དེའི་དུས་ཀྱི་པད་རྩ་ནི་བདག་ཡིན་པས། རང་སངས་རྒྱས་ལ་སྨད་པའི་རྒྱུས་སྐྱེ་བ་འབུམ་ཕྲག་ཙམ་དུ་སྡུག་བསྔལ་སྤྱད་ནས་ལས་ཀྱི་ལྷག་མ་ད་ལྟ་ཡང་མུ་སྟེགས་ཀྱི་བུ་མོའི་རྫུན་གྱིས་མངོན་པར་སྨད་དོ། །
ཡང་སྔོན་གྲོང་ཁྱེར་གཉེན་ལྡན་དུ་སངས་རྒྱས་རྣམ་གཟིགས་ལ་གྲོང་པ་རྣམས་ཀྱིས་མཆོད་པར་འགྲོ་བས་བྲམ་ཟེ་མ་ད་ར་ཞེས་པ་ཞིག་གིས་ཕྲག་དོག་གིས་བསམ་པས། དགེ་སྦྱོང་མགོ་རེག་དེ་ལ་ཁ་ཟས་མཆོག་གིས་མཆོད་པའི་འོས་མ་ཡིན་པས། ཀོ་ཊ་རའི་གནས་རུལ་གྱི་ཁ་ཟས་འོས་ཞེས་སྨད་དོ། ། དེའི་དུས་ཀྱི་བྲམ་ཟེ་དེ་བདག་ཡིན་ལ། ལས་དེའི་རྒྱུས་སྐྱེ་བ་མང་པོར་སྡུག་བསྔལ་སྤྱད་ཅིང་། ལས་ཀྱི་ལྷག་མས་ད་ལྟའང་ནས་རུལ་པའི་ཁ་ཟས་འདིར་གྱུར་ཏོ ། ཡང་སྔོན་བྲམ་ཟེའི་ཁྱེའུ་ཨུཏྟ་ར་ཞེས་པ་ཞིག་གིས་སྐྱེ་བོ་རྣམས་སངས་རྒྱས་འོད་སྲུང་ལ་མཆོད་པ་བྱེད་པར་འགྲོ་བའི་ཚེ། མཆོད་ཡུལ་དེ་ལྟ་བུ་ལ་བྱང་ཆུབ་ག་ལ་ཡོད། བྱང་ཆུབ་ནི་དཀའ་བ་ཡིན་པས་དཀའ་བ་སྤྱད་དགོས་སོ། ། ཞེས་མཆོད་པ་རྣམས་བཟློགས་སོ། །
བྲམ་ཟེ་དེ་ནི་ང་ཡིན་ཞིང་། དེའི་རྒྱུས་མི་དགེ་མང་དུ་མྱོང་ཞིང་། འདིར་ཡང་ལོ་དྲུག་དཀའ་བ་སྤྱད་དགོས་བྱུང་ངོ་། ། ཡང་སྔོན་ཡུལ་དཀར་པ་ཊར་ཁྱིམ་བདག་ནོར་ལྡན་གྱི་བུ་ནད་ཀྱིས་བཏབ་པ་ན། སྨན་པ་ཁ་བའི་བཞིན་ཞེས་པ་ཞིག་གིས་ཡང་ཡང་གསོས་པར་བྱས་ཀྱང་དྲིན་དུ་གཟོ་བའི་ནོར་མ་བྱིན་པས་སྨན་པ་འཁྲུགས་པས། སླར་ཡང་ནད་ཀྱིས་བཏབ་པ་ན་སྨན་པས་ལོག་པའི་སྨན་བྱིན་ཏེ། དེའི་རྒྱུ་མ་དུམ་བུར་བྱས་ནས་སྲོག་བཏང་ངོ་། ། དེའི་དུས་ཀྱི་སྨན་པ་དེ་ང་ཡིན་ལ། ལས་དེས་སྐྱེ་བ་ཁྲི་ཕྲག་བརྒྱར་དམྱལ་བ་མྱོང་ཞིང་། ལས་ཀྱི་ལྷག་མས་ད་ལྟ་འཁྲུ་བའི་ནད་ཀྱིས་བཏབ་པ་འདིར་གྱུར་ཏོ། །
ཡང་སྔོན་ཉ་པ་རྣམས་ཀྱིས་ཉ་ཚད་ལས་འདས་པ་གཉིས་བཟུང་ནས་དེའི་ལུས་ནས་ཤ་ནམ་དགོས་སུ་བཅད་པའི་ཚེ། ཉ་དེ་དག་སྡུག་བསྔལ་གྱིས་ཆོ་ངེ་འདེབས་པ་ན། ཉ་བའི་བུ་ཞིག་དེའི་སྒྲ་ལ་དགའ་བར་བྱས་སོ། ། ཉ་པའི་བུ་དེར་བདག་གྱུར་ལ། བསམ་པ་དེའི་རྒྱུས་སྐྱེས་བ་དུ་མར་དམྱལ་བ་མྱོང་ཞིང་། འདིར་ཡང་འཕགས་སྐྱེས་པོས་ཤཱཀྱ་རྣམས་ཉམས་པར་བྱས་པའི་ཚེ་བདག་གི་མགོ་ལ་ནད་ཀྱིས་བཏབ་བོ། ། ཡང་སྔོན་ལྗོངས་ཀྱི་གྱད་ཅིག་གིས་གྱད་གཞན་ཞིག་ཕམ་པར་བྱས་ཏེ་ལུས་གཤགས་སོ། ། ལྗོངས་ཀྱི་གྱད་དེ་བདག་ཡིན་ལ། ལས་དེའི་རྒྱུས་སྐྱེ་བ་མང་དུ་རྣམ་སྨིན་མྱངས་ནས། ལས་ལྷག་མའི་ཆ་ཤས་ཀྱིས་ད་ལྟ་བདག་གི་རྒྱབ་ལ་ཡང་རླུང་གི་གཟེར་གྱིས་བསྣད་པར་བྱས་སོ། །
དེས་ན་ངེས་པར་སངས་རྒྱས་ནས་ཀྱང་ཆ་ཤས་ཀྱི་འབྲེལ་བ་འདི་ལྟར་ན། ཉོན་མོངས་པ་དང་བཅས་པ་ལ་ལྟ་ཅི་སྨོས་ཞེས་བཀའ་སྩལ་ཏོ། ། དེ་དག་ལ་འདི་སྐད་ཅེས། སྔོན་སྤྱད་པའི་ལས་ཀྱི་རི་མོ་དེ་ཉིད་ཤིན་ཏུ་མང་ཡང་མ་ཆད་པར་རང་ལུས་ཀྱི། ། གྲིབ་མ་བཞིན་དུ་གང་སྐྱེས་ཀྱི་རྗེས་སུ་འབྲངས་པའི་འགྲོས་མི་དལ་བ་སྟེ་བྲེལ་བས༑ ། བླ་ན་མེད་པའི་ཡེ་ཤེས་ཀྱིས་གཙང་བར་བྱས་པས་ལས་དང་རྣམ་སྨིན་གྱི་དྲི་མ་སྤངས་པའི་ཐུབ་དབང་གི་སྐུ་ཤེལ་དེ་ལ། ། སྔོན་ལས་བཅུ་སྤྱད་པའི་རྣམ་པར་སྨིན་པ་སེང་ལྡེང་གི་ཚེར་མ་ཟུག་པ་སོགས་ཆར་ཚོན་གྱི་དྲི་མ་འཛིན་པའི་ཚུལ་བསྟན་ནས་ལས་ཀྱི་འབྲས་བུ་ལ་ངེས་པ་བསྐྱེད་དོ། ། ཞེས་བྱ་བ་ནི་དོན་བསྡུས་ཀྱི་ཚིགས་སུ་བཅད་པའོ། ། རྒྱལ་བའི་རྟོགས་པ་བརྗོད་པ་དཔག་བསམ་གྱི་འཁྲི་ཤིང་གི་དོན་འགྲེལ་ལས་ལས་བཅུ་སྤྱད་པའི་རྟོགས་པ་བརྗོད་པའི་ཡལ་འདབ་སྟེ་ལྔ་བཅུ་པའི་རྣམ་པར་བཤད་པའོ།། ༈ །།སྤྱི་དོན་ང་གཅིག་པ་ལ་ཡང་ཡལ་འདབ་ཀྱི་གཞུང་གིས་བསྟན་ཚུལ་དང་།
དེའི་དོན་བཤད་པ་གཉིས་ལས། དང་པོ་ཡལ་འདབ་ཀྱི་གཞུང་གིས་བསྟན་ཚུལ་ནི། སྲིད་པའི་གདུང་བ་སྐྱོབ་པའི་བློ་ཡི་བརྩེ་བས་རང་གི་མཉེས་གཤིན་རྣམས་ཀྱི་སྲོག་ནི་འགྲོ་བར་སྤྲོ་སྟེ་སྡུག་བསྔལ་གྱི་སྲོག་འཆད་པ་ལ་ཐུག་པ་ཉིད་དུ་མཐོང་བའི་ཚེ༑ ། སྙིང་རྗེ་རྒྱས་པའི་སྤུ་ལོང་གི་རྒྱན་གྱིས་རོལ་པ་ལུས་ལ་བསྟེན་པར་བྱེད་ཅིང་གཞན་གྱི་དུས་སུ་རང་ལུས་ལ་ཤིན་ཏུ་རྣོ་བའི་མཚོན་གྱིས་བཅད་པ་དེ་ཡང་ནི། ། གང་གི་ལུས་ལ་སྒེག་པ་གཡོ་བའི་མིག་ཅན་མཛེས་མ་ན་ཆུང་གི་རྣ་བའི་ཨུཏྤལ་གྱིས་བརྡེག་ཅིང་བསྣུན་པ་ལས་བྱུང་བ་དང་མཚུངས་པའི་སེམས་ཀྱི་དགའ་བ་ཐོབ་པ་ཅན་སྐྱེས་བུ་དམ་པ། ། དེ་དག་གི་སྙིང་རྗེ་སྤྱོད་པ་རྒྱ་ཆེ་དེ་དག་བརྗོད་བྱར་འོས་པའི་ཚིག་ནི་གང་གིས་བརྗོད་པར་བྱ་ཏེ་བསམ་གྱིས་མི་ཁྱབ་པས་སོ། ། དེ་ཡང་འདི་ལྟར་སྔོན་ནི་གསང་བའི་སྟེ་གནོད་སྦྱིན་ཀཻ་བར་ཏེ། ། ད་ར་ད་ཞེས་པ་བཏུལ་ནས་བཅོམ་ལྡན་འདས། ། ཡུལ་དེ་ནས་ནི་མི་སྣང་བར། ། དཀའ་ཐུབ་ནགས་ཚལ་གཞན་དུ་གཤེགས་པའི་ཚེ། །
དེ་ཡི་གཡོག་གམ་ཞབས་འབྲིང་པ་ལ་ཡོང་པའི་ལྷ། ། བདེ་སོགས་བདག་པོ་བརྒྱ་བྱིན་བདག་གིས་དེར། ། བཞིན་ལ་འཛུམ་པའི་ཟླ་བ་དག ། ཤར་བ་མཐོང་ནས་དེའི་རྒྱུ་མཚན་དྲིས་པ་ན། ། ཞེས་པ་ནས། དེའི་ཚེ་བདེན་པའི་བརྟུལ་ཞུགས་ཞེས་སྙིང་རྗེ་རབ་དགའ་དེ་ནི་ད་ལྟ་ང་ཉིད་དེ། ། ད་ལྟ་ཡུལ་འདིར་ནི་རང་གི་སྤྱོད་ཚུལ་སྔ་མ་དེ་དག་དྲན་ནས་བཞད་གད་དམ་འཛུམ་སྐྱེས་པའི། ། རྒྱལ་བས་གསུངས་པའི་སྔོན་གྱི་སྤྱོད་པ་འདི་ནི་ངོ་མཚར་ཐོས་གྱུར་ན། ། དེ་ལ་ཡ་མཚན་སྐྱེས་པའི་ཡིད་ལྡན་བརྒྱ་བྱིན་དེ་ནི་རེ་ཞིག་བཞིན་རས་གཡོ་མེད་གྱུར་ཏེ་ཧད་དེ་གནས་པའོ། ། ཅེས་པའི་བར་གྱིས་བསྟན་ལ།
གཉིས་པ་དེའི་དོན་བཤད་པ་ནི། འགྲོ་བ་སྲིད་པའི་གདུང་བ་ལས་སྐྱོབ་པའི་བརྩེ་ལྡན་དག་ནི་གཞན་སྲོག་འཚོ་བའི་ཕྱིར་རང་གི་ལུས་མཚོན་གྱིས་བཅད་པ་ལ་ཡང་། ཆགས་ཅན་གྱི་ལུས་ལ་ན་ཆུང་མཛེས་མས་རེག་པ་ལྟར་དགའ་བའི་སྤུ་ལོང་རྒྱས་པར་འགྱུར་བས་ན་དེ་དག་གི་སྤྱོད་ཚུལ་དེ་བསམ་གྱིས་མི་ཁྱབ་པ་སྟེ། དེ་ཡང་འདི་ལྟར། སྔོན་བཅོམ་ལྡན་འདས་དཀའ་ཐུབ་ཀྱིས་ནགས་སུ་གཤེགས་ཏེ་ཞལ་འཛུམ་པ་མཛད་པ་ན། ལྷའི་དབང་པོས་དེ་ལྟར་འཛུམ་པའི་རྒྱུ་ཅི་ཡིན་ཞེས་དྲིས་པའི་ལན་དུ། རྒྱལ་བས་ནགས་ཀྱི་མཐའ་འདིར་ནི་བདག་གི་སྐྱེ་བ་སྔ་མའི་སྐྱེ་རབས་དྲན་པ་ཡིན་ལ། དེ་ཡང་སྔོན་གྲོང་ཁྱེར་ཨུཏྤལ་ལྡན་ཞེས་པར་སྦྱིན་པ་དང་ཚུལ་ཁྲིམས་ལ་དགའ་བའི་བུད་མེད་གསེར་ལྡན་མ་ཞེས་པ་བྱུང་ལ། ནམ་ཞིག་དེའི་མདུན་དུ་བུད་མེད་ཤིན་ཏུ་བཀྲེས་པས་གཟིར་བ་ཞིག་ལ་བུ་བཙས་ནས། ལྟོགས་པས་ཉེན་དྲགས་ཏེ་རང་སྲོག་ལ་ཆགས་པས།
རང་གི་བུ་ལའང་ཆགས་པ་བྲལ་ཏེ་བཟའ་བར་རྩོམ་པ་མཐོང་བས་སྙིང་རྗེས་གཟིར་ཏེ། བདག་གིས་ཁྱིམ་དུ་ཟས་ལེན་དུ་ཕྱིན་ན་ནི་འདིས་བུ་བཟའ་ལ། བུ་འཁྱེར་ཏེ་ཟས་ལེན་དུ་ཕྱིན་ན་ནི་འདི་ཉིད་འཆི་བར་འདུག་པས། དེས་ན་གཞན་སྲོག་བསྲུང་བའི་ཕྱིར་རང་གི་ལུས་གཏོང་བ་མཆོག་གོ་སྙམ་ནས་རང་གི་ནུ་མ་གཉིས་བཅད་ནས་དེ་ལ་བྱིན་ཅིང་། དེ་དག་ངོ་མཚར་ནས་གྲགས་པའི་ཚེ། ལྷའི་དབང་པོའི་བྲམ་ཟེའི་གཟུགས་སུ་བྱས་ནས་དེ་དག་ཉམས་སད་པའི་ཕྱིར་རོ། ། ཁྱོད་ཀྱིས་ནུ་མ་བཅད་པ་ལ་འགྱོད་པར་མ་གྱུར་ཏམ་ཞེས་དྲིས་པས། གསེར་ལྡན་མས་བདག་ལ་འགྱོད་པའི་ཆ་ཤས་ཙམ་ཡང་མེད་ལ། དེའི་བདེན་པས་བུད་མེད་ཀྱི་ལུས་འདི་ལྡོག་པར་གྱུར་ཅིག་ཅེས་བརྗོད་པས། མཚན་ཉིད་ཕུན་སུམ་ཚོགས་པའི་སྐྱེས་པའི་ལུས་སུ་གྱུར་ཅིང་།
དེའི་ཚེ་གྲོང་ཁྱེར་ཨུཏྤལ་ཞེས་བྱ་བ་རྫོགས་པ་ན། དེ་བློན་པོ་རྣམས་ཀྱིས་རྒྱལ་སར་དབང་བསྐུར་ཅིང་རེ་ཞིག་རྒྱལ་སྲིད་བསྐྱངས་ནས། ནམ་ཞིག་དེ་ནས་ཚེ་འཕོས་ཏེ་གྲོང་ཁྱེར་དེ་ཉིད་དུ་ཚོང་དཔོན་གྱི་བུ་སྙིང་སྟོབས་མཆོག་ཅེས་བྱ་བར་སྐྱེས་ནས་སྦྱིན་པ་ལ་མཆོག་ཏུ་གཞོལ་བར་གྱུར་ཅིང་། ཁྱད་པར་དུར་ཁྲོད་དུ་བྱའི་ཚོགས་བཀྲེས་པ་མང་དུ་མཐོང་བས་མ་བཟོད་དེ་གན་རྐྱལ་དུ་ཉལ་ཏེ་མཚོན་ཆ་རྣོན་པོས་ལུས་ཕུག་ནས་བྱ་རྣམས་ལ་ལུས་ལྷག་མ་མེད་པ་བྱིན་ནོ། ། དེ་ནས་དེ་ཉིད་དུ་བྲམ་ཟེའི་བུ་བདེན་པའི་བརྟུལ་ཞུགས་ཞེས་པར་སྐྱེས་ཏེ། ནགས་སུ་སོང་ནས་དྲང་སྲོང་གི་བརྟུལ་ཞུགས་ལ་གནས་པའི་ཚེ། སྟག་མོ་ཤིན་ཏུ་བཀྲེས་པ་ཞག་བདུན་ན་ཕྲུ་གུ་བཙའ་བར་ངེས་པ་ཞིག་མཐོང་བས། ཀྱེ་མ་འདི་དག་བུ་བཙས་པའི་ཚེ་བཀྲེས་པས་གཟིར་ཏེ་བུ་བཟའ་བར་གོར་མ་ཆག དེ་ལྟ་མིན་ན་འདི་དག་སྲོག་དང་འབྲལ་བས་དེ་རྣམས་ཀྱི་སྲོག་སྐྱབས་པའི་ཕྱིར། སྙིང་པོ་མེད་པའི་བདག་གི་ལུས་འདི་གཏང་ངོ་སྙམ་ནས་ཐེ་ཚོམ་མེད་པར་རང་གི་མགྲིན་པར་རྨ་བཅོས་སྟག་མོའི་མདུན་ཁར་འགྱེལ་ལོ། །
དེ་ནས་སྟག་མོས་བཟའ་བར་རྩོམ་པ་ན་དགའ་བའི་སྤུ་ལོང་གཡོས་ཤིང་ཡིད་ཚིམ་པས་ས་གཞིའང་རབ་ཏུ་འདར་རོ། ། དེའི་དུས་ནས་རིམ་པར་བརྒྱུད་པའི་བདེན་པའི་བརྟུལ་ཞུགས་དེ་ནི་ང་ཡིན་ལ། དེ་དག་གི་ཚུལ་དྲན་པས་འཛུམ་པ་ཡིན་ནོ་ཞེས་བཀའ་སྩལ་པ་ན་བརྒྱ་བྱིན་ངོ་མཚར་ཏེ་རེ་ཞིག་ཧད་དེ་གནས་པར་གྱུར་ཏོ། ། དེ་དག་ལ་འདི་སྐད་ཅེས། འགྲོ་བ་གསུམ་གྱི་ཕན་བདེའི་སྲོག་འཚོ་བའི་འོ་འཛིན་ཏེ་ནུ་མ་རྒྱས་པ་ཟུང་སྟེ་གཉིས་པོ་དེ་ཉིད་རང་བུ་བཟའ་བའི་དབུལ་མོ། ། གཅིག་དོན་དོ་གཅོད་པའི་ཐུབ་གཅོད་དེ་རྨད་མོད་འོན་ཀྱང་བཅད་པས་བུད་མེད་ཀྱི་ལུས། ། སྐྱེས་བུའི་ལྷ་ལུས་མཚན་དང་ལྡན་པར་བྱེད་ནུས་པའི་གྲི་དེའི་སོ་ནི་ངེས་པར། ། འཆི་མེད་བདུད་རྩིར་བྱས་སྙམ་ཤིན་དུ་ངོ་མཚར་ཏེ་གྲོང་ཁྱེར་གཙོ་བོའི་བུད་མེད་གསེར་ལྡན་མ་གནས་གྱུར་པ་དེ་རྒྱལ་པོར་དབང་བསྐུར་ཏོ། ། ཞེས་བྱ་བ་ནི་དོན་བསྡུས་ཀྱི་ཚིགས་སུ་བཅད་པའོ། ། རྒྱལ་བའི་རྟོགས་པ་བརྗོད་པ་དཔག་བསམ་གྱི་འཁྲི་ཤིང་གི་དོན་འགྲེལ་ལས་གསེར་ལྡན་མའི་རྟོགས་པ་བརྗོད་པའི་ཡལ་འདབ་སྟེ་ལྔ་བཅུ་རྩ་གཅིག་པའི་རྣམ་པར་བཤད་པའོ།།
༈ །།སྤྱི་དོན་ང་གཉིས་པ་ལ་ཡང་ཡལ་འདབ་ཀྱི་གཞུང་གིས་བསྟན་ཚུལ་དང་། དེའི་དོན་བཤད་པ་གཉིས་ལས། དང་པོ་ཡལ་འདབ་ཀྱི་གཞུང་གིས་བསྟན་ཚུལ་ནི༑ གང་ཞིག་ནགས་སུ་སོང་ནས་ཤིང་ཤུན་གྱི་གོས་དང་ལྡན་གྱུར་ཀྱང་། ། སློང་བ་རྣམས་ལ་རྒྱུན་དུ་འདོད་པའི་དོན་བྱས་པ་ཉིད་དུ་བྱེད། ། སྤྱོད་ཚུལ་མཛེས་ལྡན་བྱང་ཆུབ་སེམས་དཔའ་དེ་དང་ཙནྡན་གྱི། ། ངོ་མཚར་དག་ནི་སུ་ཡིས་བསམ་པར་མི་བྱ་ཞིང་འདུན་པར་བྱ། ། དེ་ཡང་འདི་ལྟར་སྔོན་ཀྱི་དེ་བཞིན་དཀའ་ཐུབ་ཀྱི་ནགས་ཤིག་གཞན་ན། ། བཅོམ་ལྡན་འདས་བཞུགས་ཤིང་ཞལ་འཛུམ་པ་དང་ལྡན་པ་དེ་ལ། ། བརྒྱ་བྱིན་ཞབས་དྲུང་ན་ཡོད་པ་དེ་ཡང་ཡ་མཚན་སྐྱེས་པ་དང་ལྡན་པ་ཡིས། །
བཅོམ་ལྡན་འདས་འཛུམ་པ་ཉིད་ཀྱི་རྒྱུ་མཚན་དྲིས། ། ཞེས་པ་ནས། སྔོན་གྱི་རང་གི་རྟོགས་པ་བརྗོད་པ་གསུངས་པར་མཛད་པ་བཅོམ་ལྡན་འདས་ཀྱིས་ནི། ། སྤྱོད་ཚུལ་སེམས་པ་རབ་འབར་དེ་དག་ཐོས་ནས་ཡ་མཚན་རྒྱས་པ་ཡིས། ། དགའ་བར་ལུས་སེམས་ལ་རེག་པར་གྱུར་པ་མཐོ་རིས་བདག་པོ་ལྷའི་དབང་པོའི་ལུས་ལ་ནི། ། དད་པ་དང་དགའ་བའི་སྤུ་ལོང་འདབ་མ་མཛེས་པས་སྤྲས་པ་ཅི་ཡང་བྱུང་བར་གྱུར། ། ཅེས་པའི་བར་གྱིས་བསྟན་ལ། གཉིས་པ་དེའི་དོན་བཤད་པ་ནི། སྐྱེས་བུ་གང་ཞིག་རང་ཉིད་ལ་ཤིང་ཤུན་གྱི་གོས་ལས་མ་མཆིས་ནའང་གཞན་སློང་བ་པོ་དག་གི་འདོད་པའི་དོན་སྒྲུབ་པ་དེ་ནི་བྱང་ཆུབ་སེམས་དཔའ་སྟེ་དེ་ལྟ་བུའི་སྤྱོད་ཚུལ་ནི་ཙནྡན་ལྟར་ཀུན་གྱིས་ངོ་མཚར་དུ་འཛིན་རིགས་པ་སྟེ། དེ་ཡང་འདི་ལྟར།
ཡང་བཅོམ་ལྡན་འདས་ནགས་གཞན་ན་བཞུགས་པའི་དུས་འཛུམ་པ་མཛད་ཅིང་། དེའི་རྒྱུ་བརྒྱ་བྱིན་གྱིས་ཞུས་པ་ན། རྒྱལ་བས་བདག་གི་སྐྱེས་པ་དྲན་ཏེ༑ དེ་ཡང་སྔོན་མ་དྷུ་ཀ་ཞེས་པའི་གྲོང་ཁྱེར་དུ་ས་བདག་བསོད་ནམས་མི་དམན་པ་ཞེས་པ། སྐྱེ་བོ་ཀུན་ལ་བྱམས་བརྩེར་ལྡན་ཞིང་། ལེགས་བྱས་ཀྱི་གྲགས་པ་ཕྱོགས་ཀུན་ཏུ་ཁྱབ་པ་ཞིག་བྱུང་ལ། དེའི་ཚེ་དེ་དག་ལ་རྒྱལ་པོ་ཚངས་བྱིན་ཕྲག་དོག་གིས་མ་བཟོད་པར་དམག་བྱས་ཏེ་གཞོམ་པར་བརྩོམ་པ་ན། བསོད་ནམས་མི་དམན་པའི་བློན་པོས། རྒྱལ་པོ་ལ་མ་དྲིས་པར་གཡུལ་གཤམས་ཏེ་འཐབ་པ་ན། བསོད་ནམས་མི་དམན་པ་ཕན་ཚུན་ཞེ་སྡང་བའི་རྩོད་པ་དེ་ལྟ་བུ་ལ་སྙིང་རྗེ་སྐྱེས་ཤིང་མ་བཟོད་པར་དེའི་རྩ་བ་རྒྱལ་སྲིད་ཡིན་པར་ཤེས་ནས་རྒྱལ་སྲིད་རིང་དུ་སྤངས་ནས་ཤིང་ཤུན་དང་།
དབྱུག་པ་ཐོགས་ནགས་སུ་སོང་ངོ་། ། དེ་ཉིད་བློན་པོས་རིག་ནས་སྐྱེ་བོ་གཞན་རྣམས་ལ་གསང་སྟེ་རྒྱལ་པོ་ཡོད་པར་བརྫུས་ཏེ་གཡུལ་བཤམས་སོ། ། སྐབས་དེར་ཡུལ་ཀོ་ས་ལར་རྒྱལ་པོ་ཚངས་བྱིན་གྱིས། བྲམ་ཟེ་སེར་སྐྱ་ཞེས་པའི་ཉེ་དུ་རྣམས་ཉེས་བྱས་ཀྱིས་བཙོན་དུ་བཟུང་སྟེ། དེ་དང་མཉམ་པའི་ནོར་བྱུང་ན་གཏོང་ཞེས་པས། བྲམ་ཟེ་སེར་སྐྱ་དེ་ལྟ་བུའི་ནོར་ནི་རྙེད་པར་དཀའ་ན། བདག་གི་ཉེ་དུ་རྣམས་གསོན་པོར་བྲལ་ལོ་སྙམ་ནས་ཤིན་དུ་སྡུག་བསྔལ་བར་གྱུར་ཏོ། ། ཡང་བསམ་པ། རྒྱལ་པོ་བསོད་ནམས་མི་དམན་པ་དེ་ནི་འགྲོ་བ་སྡུག་བསྔལ་བ་རྣམས་ཀྱི་རྩ་ལག་ཏུ་གྱུར་ཏོ་ཞེས་པས་དེར་སློང་བར་ཕྱིན་ཏེ། རྒྱལ་པོ་ནགས་ན་ཤིང་ཤུན་གྱི་གོས་གྱོན་ཞིང་རྩྭའི་སྤྱིལ་པོར་གནས་པར་ཕྱིན་ཏེ་ལོ་རྒྱུས་བསྙད་པ་ན།
རྒྱལ་པོ་བསོད་ནམས་མི་དམན་པ་བདག་ཡིན་ཀྱང་རྒྱལ་སྲིད་སྤངས་སོ་ཞེས་པས། བྲམ་ཟེ་རེ་ཐག་ཆད་ཏེ་བརྒྱལ་བར་གྱུར་ཏོ། ། དེར་རྒྱལ་པོས་དེའི་ཟུག་རྔུ་བསལ་བའི་ཕྱིར་བསླངས་ཏེ། ད་ནི་ཁྱོད་ཀྱི་འདོད་པ་གྲུབ་པའི་ཐབས་ཡོད་དོ། ། བདག་གི་མགོ་ཆོད་ལ་རྒྱལ་པོ་ཚངས་བྱིན་གྱི་སར་འཁྱེར་ན་ཁྱོད་ཀྱི་ཉེ་དུ་གཏོང་བར་འགྱུར་རོ། ། ཞེས་སྨྲས་པས། བྲམ་ཟེས་དེ་ལྟ་བུའི་བརྣག་དཀའ་བའི་སྤྱོད་པ་བདག་གིས་ཅི་ནུས་ཞེས་གསོལ་བས། འོ་ན་བདག་འཆིང་ལ་དེའི་སར་འཁྲིད་དེ་ཁྱོད་ཀྱི་དགྲ་བོ་བདག་གིས་བཟུང་ངོ་ཞེས་བརྗོད་ན་དེས་ཁྱོད་ཀྱི་ཉེ་དུ་གཏོང་བར་འགྱུར་རོ་ཞེས་བརྗོད་པ་ན། བྲམ་ཟེས་དེ་ལྟར་བགྱིས་ནས་ཀོ་ས་ལར་ཕྱིན་ཏེ། ཚངས་བྱིན་ལ་ལོ་རྒྱུས་བརྗོད་པས།
ཚངས་བྱིན་ཀྱང་དེ་ལྟ་བུའི་སྙིང་སྟོབས་ལ་ངོ་མཚར་ཞིང་། སྔར་གྱི་འཁོན་རྙིང་པ་ཞི་ནས་དང་བར་བྱས་ནས་རང་གིས་རྒྱལ་སྲིད་དུ་བཞག་ཅིང་བརྙེད་པ་དང་བཀུར་བསྟིས་བསྟི་སྟངས་སུ་བྱས་སོ། ། དེས་ན་དེའི་དུས་ཀྱི་བསོད་ནམས་མི་དམན་པ་དེ་ནི་ང་ཡིན་ནོ་ཞེས་བཀའ་སྩལ་ཏོ། ། ཚུལ་དེ་ཐོས་པ་ན་ལྷའི་དབང་པོ་ཡ་མཚན་དུ་གྱུར་ཅིང་དད་པ་དང་དགའ་བའི་ལུས་ཀྱི་སྤུ་ལོང་གཡོས་པར་གྱུར་ཏོ། ། དེ་དག་ལ་འདི་སྐད་ཅེས། འགྲན་ཟླའི་རྒྱལ་པོ་ལ་རྒྱལ་སྲིད་གཏད་པ་སོགས་མཚུངས་མེད་རྒྱས་པའི་སྙིང་རྗེ་ཆེན་པོ་དེ་ཉིད་མངོན་པར་མཐོའི་བ་ཐོག་ཏུ་བྱས་ཤིང་། ། སློང་བ་པོ་བྲམ་ཟེ་ཕྱོགས་བྲལ་གྱི་སྦྱིན་པ་སྦྱིན་རྒྱུ་མེད་པས་ལུས་བཅིངས་ཏེ་སྦྱིན་ཚུལ་སོགས་གཏོང་བ་ཆེན་པོའི་གོས་ཀྱིས་ལྷབ་ལྷུབ་ཏུ་བྱས་པས། ། རྣམ་པར་ཀླུབ་པའི་རྒྱལ་མཚན་དགེ་ལེགས་ཀྱི་མཐོན་པོར་བསྒྲེངས་པའི་ངོ་མཚར་དེ་ཉིད་མཐོང་བས་རྒྱལ་པོ་ཚངས་བྱིན་འགྱོད་དེ་སྔར་འཕྲོགས་པའི་རྒྱལ་སྲིད་ལ་དབང་བསྐུར་ཅིང་ཕྱག་བགྱིས་པ་ལྟ་བུ། ། དགྲ་སྡེས་བསྔགས་པའི་རྒྱལ་པོ་བསོད་ནམས་མི་དམན་པའོ། ། ཞེས་བྱ་བ་ནི་དོན་བསྡུས་ཀྱི་ཚིགས་སུ་བཅད་པའོ། །
རྒྱལ་བའི་རྟོགས་བརྗོད་པ་དཔག་བསམ་གྱི་འཁྲི་ཤིང་གི་དོན་འགྲེལ་ལས་བསོད་ནམས་མི་དམན་པའི་རྟོགས་པ་བརྗོད་པའི་ཡལ་འདབ་སྟེ་ལྔ་བཅུ་རྩ་གཉིས་པའི་རྣམ་པར་བཤད་པའོ།། ༈ །།སྤྱི་དོན་ང་གསུམ་པ་ལ་ཡང་ཡལ་འདབ་ཀྱི་གཞུང་གིས་བསྟན་ཚུལ་དང་། དེའི་དོན་བཤད་པ་གཉིས་ལས། དང་པོ་ཡལ་འདབ་ཀྱི་གཞུང་གིས་བསྟན་ཚུལ་ནི། ལེགས་བཤད་མགྲིན་པ་རྣམ་པར་གནས་ཤིང་བླ་མ་ལ་འདུད་པའི་མགོ་དང་ལྡན་པས་རྣ་བར་མང་དུ་ཐོས་པ་ཡོད་པ་དང་། རང་གི་ཞལ་ནི་རྟག་ཏུ་སྐྱོན་མེད་བདེན་པའི་ཚིག་དང་ལྡན་པའི་རྒྱན་དེ་ནི་མཁས་པ་རྣམས་ནི་ལྷག་པར་དགའ་བའི་རྒྱན་དུ་གྱུར་པ་ཡིན་ལ། ། རིན་ཆེན་ཡིད་འོང་རབ་ཏུ་གསལ་བའི་དོ་ཤལ་བཀོད་པ་བཀྲ་བའི་ཁྱད་པར་དང་བཅས་པའི། ། ཆས་ལྡན་བུད་མེད་ཀྱི་རྒྱན་དང་ཆས་ཀྱིས་སྐྱེ་བོ་ལྷག་མའི་མཁས་པ་རྣམས་ནི་མཆོག་ཏུ་ཚིམ་པ་དགའ་བ་སྐྱེད། ། དེ་ཡང་ཡུལ་གཞན་དུ་བཅོམ་ལྡན་འདས་ཞལ་འཛུམ་པ་དང་ལྡན་པ་དེ་ལ། ། བརྒྱ་བྱིན་བཅོམ་ལྡན་འདས་ཀྱི་ཐུགས་ཀྱི་བསམ་པར་འདོད་པ་ཤེས་པ་ཡིས། །
ཞལ་འཛུམ་པའི་རྒྱུ་ནི་དྲིས་པ་ན། ། ཐམས་ཅད་མཁྱེན་པས་སླར་ཡང་གསུངས་པ། ། སྔོན་གྲོང་ཁྱེར་ཝ་རཱ་ཎ་སཱིར་མི་ཡི་བདག་རྒྱལ་པོ། ། ལེགས་བཤད་འཚོལ་བ་ཞེས་པ་བྱུང་པ། ། ཞེས་པ་ནས། དེ་ལྟར་མི་བདག་ལེགས་བཤད་ཅེས་བྱ་བདེན་པའི་བརྟུལ་ཞུགས་འཛིན་ཅིང་སྙིང་སྟོབས་ལྡན་གྱུར་པ། ། དེ་ཉིད་དུས་ཀྱིས་སླར་ཡང་རྫོགས་པའི་བྱང་ཆུབ་གཏེར་ཐོབ་བདག་ཉིད་དེ་ནི་ད་ལྟ་ང་ཡིན་ནོ། ། ཞེས་པའི་སྒོ་ནས་རང་གི་སྤྱོད་ཚུལ་བཅོམ་ལྡན་གྱིས་བཤད་དེ་དག་ཐོས་ནས་ལྷ་རྣམས་བདག་པོ་བརྒྱ་བྱིན་ནི། ། དགའ་བས་འཛུམ་པ་དང་བཅས་པའི་སྤྱན་གྱི་གཟུགས་ཅན་ནགས་ཚལ་རྣམ་པར་རྒྱས་པ་པདྨོའི་འབྱུང་གནས་དཔལ་བསྟེན་པར་གྱུར། ། ཅེས་པའི་བར་གྱིས་བསྟན་ལ།
གཉིས་པ་དོན་བཤད་པ་ནི། སྐྱེ་བོ་མི་མཁས་པ་དག་ནི་རིན་པོ་ཆེའི་དོ་ཤལ་ལ་རྒྱན་གྱི་མཆོག་ཏུ་བྱེད་ཀྱང་། སྐྱེ་བོ་མཁས་པ་དག་ནི་ལེགས་པར་བཤད་པ་སྨྲ་བ་ལ་རྒྱན་དུ་བྱེད་པ་སྟེ། དེ་ཡང་འདི་ལྟར། ཡང་གནས་སྐབས་འགའ་ཞིག་ཏུ་སྔོན་གྱི་རྒྱུས་བཅོམ་ལྡན་འདས་ཞལ་འཛུམ་པ་མཛད་པ་ན། བརྒྱ་བྱིན་གྱིས་དེ་དག་གི་རྒྱུ་ཅི་ཞེས་ཞུས་པས། རྒྱལ་བས་སྔོན་ཝ་རཱ་ཎ་སཱིར་མི་བདག་ལེགས་བཤད་འཚོལ་ཞེས་པ་བྱུང་ལ། དེ་ནི་སྐྱེ་བོ་སློང་བའི་ཚོགས་རྣམས་ཀྱི་གཉེན་དུ་གྱུར་ཅིང་། ཁྱད་པར་ལེགས་པར་བཤད་པའི་གཏམ་ལ་དགའ་བས། བློན་པོའི་ཚོགས་རྣམས་ལ་རྨོངས་པ་རྣམས་གསོད་པར་བྱེད་ཅིང་ཡིད་ལ་འབབ་པའི་ལེགས་པར་བཤད་པ་གསར་པ་དག་གང་དུ་འདུག་རྟོགས་ཤིག་ཅེས་བསྒོ་བ་ན།
བློན་པོ་བློ་བཟང་ཞེས་པས་དེ་ལྟ་བུའི་ལེགས་པར་བཤད་པ་སྒྲོགས་པ་ནི་ནགས་ན་རྔོན་པ་ཞིག་མཆིས་སོ་ཞེས་གསོལ་བས། རྒྱལ་པོ་མཆོག་ཏུ་དགའ་སྟེ། རིན་ཐང་མེད་པའི་མུ་ཏིག་གི་དོ་ཤལ་ཞིག་འཁྱེར་ཏེ། སྐྱེ་བོ་ཕལ་པའི་ཚུལ་དུ་བྱས་ནས་ནགས་སུ་སོང་སྟེ། རྔོན་པ་དེ་ཉིད་ཀྱི་དྲུང་དུ་དོ་ཤལ་ཕུལ་ཏེ་ལེགས་བཤད་བསླངས་པས། རྔོན་པས་བསམ་པ། འདི་ལྟ་བུའི་དོན་ཤལ་ནི་རྙེད་པར་དཀའ་བས། བདག་ལ་བྱིན་པའི་རྗེས་སུ་སླར་འགྱོད་དེ་ལེན་དུ་འོང་སྙམ་ནས། འདི་སྲོག་དང་འཕྲལ་ན་དོ་ཤལ་རང་དབང་དུ་འགྱུར་བར་བསམས་ཏེ། བདག་གི་ལེགས་བཤད་བརྗོད་པའི་རྗེས་ཐོགས་སུ་རི་བོ་འདི་ཡི་རྩེ་ནས་མཆོང་བར་ནུས་ན་ལེགས་བཤད་བརྗོད་དོ་ཞེས་སྨྲས་པས།
རྒྱལ་པོ་དེ་ལྟ་བུའི་སྤྱོད་ཚུལ་ལ་ཡིད་གཉིས་སུ་གྱུར་ཅིང་། འོན་ཀྱང་སྙིང་པོ་མེད་པའི་ལུས་འདི་དོར་ཡང་། ལེགས་བཤད་ལན་གཅིག་ཐོས་པ་དེ་མཆོག་གོ་སྙམ་པས་ཁས་བླངས་སོ། ། དེ་ནས་རྔོན་པས་དགེ་སྡིག་བླང་དོར་གྱི་ལེགས་པར་བཤད་པ་བཤད་པས་རྒྱལ་པོ་ཡིད་ཚིམས་ནས་རི་བོའི་རྩེ་ནས་མཆོངས་སོ། ། སྐབས་དེར་རི་དེ་ལ་གནས་པའི་གནོད་སྦྱིན་རྣམ་པར་རྒྱལ་བ་ཞེས་པས་བར་སྣང་ནས་བཟུང་སྟེ་རྒྱལ་པོ་རང་གི་གནས་སུ་ཕྱིན་པར་གྱུར་ཏོ། ། དེ་ནས་ནམ་ཞིག་རྔོན་པ་དེས་མུ་ཏིག་གི་དོ་ཤལ་ཁྱེར་ནས་ཚོང་དུས་སུ་ཕྱིན་པ་ན། ཕོ་བྲང་འཁོར་པ་དག་གིས་རྒྱལ་པོའི་དོ་ཤལ་འདི་ལྟ་བུའི་ལག་ཏུ་འོངས་པ་རྐུན་པོ་ཞིག་གོ་སྙམ་ནས་ཆད་ལས་བཅད་པའི་ཕྱིར་རྒྱལ་པོའི་སར་འཁྲིད་པ་ན། ས་སྐྱོང་གིས་ངོ་ཤེས་ཏེ་འདི་དག་ནི་བདག་ལ་དྲིན་ཆེ་བའི་སློབ་དཔོན་ཡིན་ནོ་ཞེས་མཆོད་ཅིང་བཏང་བར་གྱུར་ཏོ། ། དེའི་དུས་ཀྱི་རྒྱལ་པོ་ལེགས་བཤད་ཚོལ་བ་དེ་ནི་ང་ཡིན་ནོ་ཞེས་བཀའ་སྩལ་པ་ཐོས་པས་ལྷའི་དབང་པོ་བརྒྱ་བྱིན་ཡིད་དགའ་ཞིང་བཞིན་འཛུམ་པར་གྱུར་ཏོ། ། དེ་དག་ལ་འདི་སྐད་ཅེས།
ལེགས་པར་བཤད་པ་སཱི་ཏ་སྟེ་བུ་མོ་རོལ་རྙེད་མ་འཚོལ་བ་ལ་རང་སྲོག་ཀྱང་། ། གཅེས་པར་མི་མངའ་བར་ཕྱོགས་ཀུན་ཏུ་འཁྱམ་ངོར་ཤ་ཝ་ར་ཞེས་པ་རྔོན་པ་ལས་ཅུང་ཟད་བརྙེད་པའི་ལེགས་བཤད་སྤྲེའུའི། ། ཧ་ནུ་མནྡྷའི་གསུང་གིས་བསིལ་བ་བཏབ་པའི། ། སྲིད་པའི་གདུང་བསལ་ཝ་རཱ་ཎ་སཱིའི་རྒྱལ་པོ་ལེགས་བཤད་འཚོལ་བ་ནི་དེ་ནི་ར་གྷུའི་བུ་ར་མ་ཎའོ། ། འདི། ། ཞེས་བྱ་བ་ནི་དོན་བསྡུས་ཀྱི་ཚིགས་སུ་བཅད་པའོ། ། རྒྱལ་བའི་རྟོགས་པ་བརྗོད་པ་དཔག་བསམ་གྱི་འཁྲི་ཤིང་གི་དོན་འགྲེལ་ལས་ལེགས་བཤད་འཚོལ་བའི་རྟོགས་པ་བརྗོད་པའི་ཡལ་འདབ་སྟེ་ལྔ་བཅུ་རྩ་གསུམ་པའི་རྣམ་པར་བཤད་པའོ།། ༈ །།སྤྱི་དོན་ང་བཞི་པ་ལ་ཡང་ཡལ་འདབ་ཀྱི་གཞུང་གིས་བསྟན་ཚུལ་དང་། དེའི་དོན་བཤད་པ་གཉིས་ལས། དང་པོ་ཡལ་འདབ་ཀྱི་གཞུང་གིས་བསྟན་ཚུལ་ནི།
རྒྱ་ཆེར་སྙན་པའི་ན་གྲགས་པ་བསྟེན་པའི་བསྔགས་འོས་ཡོན་ཏན་རི་བོང་ཅན་ཟླ་བ་ལྟར་མཛེས་ཤིང་ཡིད་འཕྲོག་སྐྱེ་བོ་རྣམས་ཀྱིས། ། གཙུག་གི་ནོར་བུ་གང་ཞིག་གཞན་གྱི་དོན་ལ་སྐྱོ་བ་མེད་པའི་བློ་ཅན་དུ། ། ལྟ་བུའི་བྱང་ཆུབ་སེམས་དཔའ་གང་ཞིག་སྲོག་ནི་སོང་བར་གྱུར་ཀྱང་བདེ་བ་དང་ལེགས་པའི་སྒྲ་སྐད་འབྱུང་བ་ཡི་གནས། ། བཀྲ་ཤིས་པ་གཏེར་དུ་གྱུར་པའི་སྐྱེ་བོ་དམ་པ་ཀུན་གྱིས་འཇིག་རྟེན་དག་གི་དགེ་བ་རྒྱས་པར་བྱེད་པའོ། ། དེ་ཡང་འདི་ལྟར་མེ་ཏོག་ཅན་མ་ཞེས་པ་ཡི། ། མཚན་མོ་རྒྱུ་བ་གནོད་སྦྱིན་མོ་ཞིག་བཏུལ་ནས་བཅོམ་ལྡན་འདས། ། རི་དྭགས་འཕྲོག་བྱེད་བརྟུལ་ཞུགས་ན། ། དགོས་མེད་ལྡན་པ་ཞེས་པའི་ནགས་ཚལ་ན་བཞུགས་པའི་ཚེ་བཅོམ་ལྡན་འདས་འཛུམ་པ་མཛད་པ་ན། ། དེར་ནི་རྗེ་སོང་བརྒྱ་བྱིན་གྱིས། ། སླར་ཡང་འཛུམ་པ་མཛད་པ་དང་ལྡན་པ་དག་ལ་འཛུམ་པ་མཛད་པའི་རྒྱུ་དྲིས་པ་ན་སྟོན་པས། །
དེ་ཡིས་སྔོན་གྱི་སྤྱོད་པ་དྲན་གྱུར་ནས། ། འཛུམ་པ་མཛད་པའི་རྒྱུ་ནི་རབ་ཏུ་གསུངས། ། ཞེས་པ་ནས། དེ་ལྟར་འཆི་བ་མེད་ད་ལྟའི་རྒྱལ་པོའི་བློ་གྲོས་ཀྱི་རྒྱན་ཞེས་པའི། ། བདེ་གཤེགས་ཉིད་ཀྱིས་བཤད་པ་འདི་དག་ཐོས་ནས། ། ཡིད་ལ་དགའ་བའི་རོལ་པ་རྣམ་པར་རྒྱས་པ་ལས་བྱུང་བའི། ། བཞིན་གྱི་འཛུམ་པའི་འོད་ཀྱིས་རྣམ་པར་མཛེས་པར་གྱུར་ཏོ། ། ཞེས་པའི་བར་གྱིས་བསྟན་ལ། གཉིས་པ་དེའི་དོན་བཤད་པ་ནི། སྐྱེས་བུ་དམ་པ་གཞན་དོན་ལ་སྐྱོ་བ་མེད་པ་དག་ནི་གསོན་པོའི་ཚེ་ན་ཡང་སྙན་གྲགས་དང་ལྡན་ཞིང་ཟླ་བ་ལྟར་ཡིད་དུ་འོང་ལ་སྐུ་ཚེ་གཏོང་བ་ན་ཡང་ལེགས་པའི་སྒྲ་དང་ལྡན་ཞིང་ཐམས་ཅད་བཀྲ་ཤིས་པར་བྱེད་པ་སྟེ༑
དེ་ཡང་འདི་ལྟར། ཡང་བཅོམ་ལྡན་འདས་གནོད་སྦྱིན་འཕྲོག་བྱེད་ཅེས་བྱ་བ་བཏུལ་ནས་ནགས་སུ་བཞུགས་ཏེ། ཞལ་འཛུམ་པ་མཛད་པའི་དུས། བརྒྱ་བྱིན་གྱིས་དེ་དག་གི་རྒྱུ་དྲིས་པ་ན། རྒྱལ་བས་བདག་གིས་སྔོན་གྱི་སྐྱེ་བ་དྲན་ནོ་ཞེས་སྔོན་བྱུང་གསུངས་པ་ནི་སྔོན་སྐྱེ་བོ་རྣམས་ཚེ་ལོ་སྟོང་ཕྲག་བདུན་ཅུ་གཉིས་པའི་ཚེ། གྲོང་ཁྱེར་དབང་ཆེན་ལྡན་དུ་རྒྱལ་པོ་དབང་ཆེན་སྡེ་ཞེས་བྱ་བ་བྱུང་ལ། དེ་བུ་སེམས་ཅན་སྨན་ཞེས་པ་སྐྱེ་དགུ་རྣམས་ཀྱི་ནད་ཀྱི་གདུང་བ་མཐའ་དག་རེག་པ་དང་ཐོས་པ་ཙམ་གྱིས་སེལ་བར་བྱེད་ཅིང་༑ སྦྱིན་པ་ལ་ཡང་དགའ་བས་ནད་དང་དབུལ་བའི་སྡུག་བསྔལ་རྒྱུན་ཆད་པར་བྱས་སོ། ། དེ་ནས་ནམ་ཞིག་སེམས་ཅན་སྨན་ལྔ་པར་གྱུར་ཏེ་མཐོ་རིས་སུ་སོང་བ་ན། སྐྱེ་བོའི་ཚོགས་མྱ་ངན་གྱི་མུན་པས་བཅོམ་ཞིང་རེ་བའི་རྟེན་དང་བྲལ་བ་ན།
བློན་པོ་བློ་གྲོས་དང་ལྡན་པ་ཞིག་གིས་དེའི་གདུང་ནགས་ཀྱི་མཐར་རྫིང་བུའི་འགྲམ་དུ་གོས་ཀྱིས་བཀབ་ཅིང་བསྟི་སྟངས་བགྱིས་པས། དེ་དག་རྙིང་པ་མེད་ཅིང་། སླར་ནད་ཀྱིས་བཅོམ་པ་རྣམས་དེ་ཉིད་རེག་པའམ། དེའི་དྲི་ཕོག་པའམ། དེ་ལ་བྲན་པའི་ཆུས་ཁྲུས་བྱས་པ་ཙམ་གྱིས་ནད་ཀྱི་ཉེར་འཚེ་ལས་གྲོལ་བར་གྱུར་ཏོ། ། དེ་ན་དེའི་དུས་ཀྱི་སེམས་ཅན་སྨན་པ་དེ་བདག་གྱུར་པས། དེ་ཉིད་སླར་གྱུར་པས་ཀྱང་བདེ་བ་ཐོབ་ཅིང་། མ་འོངས་པའི་དུས་སུ་ཡང་ས་འདིར་མི་བདག་མྱ་ངན་མེད་ཅེས་བྱ་བ་འབྱུང་ལ། དེས་མཆོད་རྟེན་བྱེ་བ་དུས་གཅིག་ལ་བྱེད་པར་འགྱུར་རོ་ཞེས་བཅོམ་ལྡན་འདས་ཀྱིས་འཛུམ་གྱི་རྒྱུ་མཚན་དེ་དག་བཀའ་སྩལ་པ་ན་ལྷའི་དབང་པོ་བརྒྱ་བྱིན་ཡིད་རབ་ཏུ་དགའ་བར་གྱུར་ཏོ། ། དེ་དག་ལ་འདི་སྐད་ཅེས།
འཚོ་བའི་དུས་ན་ནད་པ་དང་དབུལ་འཕོངས་ལ་སྙིང་རྗེས་སྐྱོང་བའི་གཞན་ཕན་ཁོ་ན་ཡིན༑ ། སྤྱོད་ཚུལ་རྒྱ་ཆེར་སྐྱེ་བོ་སུ་ཡིས་དད་པར་མི་བྱེད་དེ། ། སྲོག་བཏང་ནས་ཀྱང་གང་ལ་རེག་པ་དང་དྲི་ཚོར་བ་ཙམ་གྱིས་ནད་ཞི་བར་ནུས་པའི་ཕུང་པོའི་ནུས་པ་སྟེ་ཞོ་འཐུང་ད་རི་ཙའི་རུས་པ་རྡོ་རྗེར་གྱུར་པས་ཀྱང་། ། བྲོ་ནད་གཡུལ་ངོ་ཐམས་ཅད་སེལ་བ་རྒྱལ་པོ་དབང་ཆེན་སྡེའི་སྲས་སེམས་ཅན་སྨན་ཞེས་པའོ། ། ཞེས་བྱ་བ་ནི་དོན་བསྡུས་ཀྱི་ཚིགས་སུ་བཅད་པའོ། ། རྒྱལ་བའི་རྟོགས་པ་བརྗོད་པ་དཔག་བསམ་གྱི་འཁྲི་ཤིང་གི་དོན་འགྲེལ་ལས་སེམས་ཅན་སྨན་ཞེས་བྱ་བའི་རྟོགས་པ་བརྗོད་པའི་ཡལ་འདབ་སྟེ་ལྔ་བཅུ་རྩ་བཞི་པའི་རྣམ་པར་བཤད་པའོ།། ༈ །།སྤྱི་དོན་ང་ལྔ་པ་ལ་ཡང་ཡལ་འདབ་ཀྱི་གཞུང་གིས་བསྟན་ཚུལ་དང་། དེའི་དོན་བཤད་པ་གཉིས་ལས། དང་པོ་ཡལ་འདབ་ཀྱི་གཞུང་གིས་བསྟན་ཚུལ་ནི། ཡིད་བཞིན་གྱི་ནོར་བུ་ནི་ངེས་པར་འདོད་པས་རྣམས་པ་བསམ་པའི་དངོས་པོ་དེ་ཙམ་ཁོ་ན་སྟེར་བྱེད་ཅིང་། །
དཔག་བསམ་གྱི་ཤིང་ཡང་མངོན་འདོད་པའི་བློས་ཡོངས་སུ་བརྟགས་ཙམ་པ་ཁོ་ན་སྐྱེད་པར་བྱེད་པ་ཡིན་པས་བློ་དང་འཚམས་པ་ཙམ་སྟེ་རང་གི ། ལུས་ནི་རབ་ཏུ་སྦྱིན་པའི་དམ་ཚིག་དག་ལ་རང་ཉིད་བརྩོན་པ་གང་ཡིན་པའི་དམ་པ༑ ། དེ་དག་གི་སྤྱོད་པ་རྣམས་ནི་བློ་ལས་འདས་པ་ན་དེ་ཙམ་བསྟོད་ལ་ཡང་དག་འོས་པའི་ཚིག་ནི་གང་ཞིག་ཡིན། ། དེ་དག་གི་ཡོན་ཏན་བརྗོད་མི་ནུས་སོ། ། གྷ་ཊ་ཨ་པ་གྷ་ཊ་ཀ་ཞེས་པའི། ། སྨྱོ་བྱེད་དང་གསང་བ་པ་སྟེ་གནོད་སྦྱིན་དག་བཏུལ་ནས། ། སྒྲ་ཅན་གྱི་ནགས་ལས་མི་སྣང་བར་མཛད་དེ། ། སྟོན་པ་ནགས་ཚལ་གཞན་དུ་གཤེགས་པའི་ཚེ། ། དེར་ནི་རང་གི་སྔོན་བྱུང་དྲན་གྱུར་ནས། ། བཞིན་འཛུམ་པ་མཛད་པ་ལ་འཛུམ་པ་འབྱུང་བའི་རྒྱུ་གང་ཡིན་ཞེས། །
བརྒྱ་བྱིན་གྱིས་ནི་གུས་པས་དྲིས་པ་ན་བཅོམ་ལྡན་འདས། ། དེ་ཡི་སླར་ཡང་རབ་ཏུ་གསུངས་སྔོན་གྱི་ཚེ༑ ། ཞེས་པ་ནས། དེའི་ཚེ་གང་ཞིག་ངེས་པར་ས་ཡི་བདག་པོ་ཐམས་ཅད་སྟེར་ཞེས་པར་གྱུར་པ། ། དེ་ཉིད་ང་ཡིན་ལ་ཤ་གཅོད་པའི་སྐྱེས་བུ་སེར་སྐྱ་དེ་ཡང་ལྷས་སྦྱིན་ནོ་དེས་ན། ། དེ་ཡི་སྔོན་བྱུང་ཡང་དག་དྲན་ནས་བདག་གིས་ཞལ་གྱི་འཛུམ་པ་སྤྲོས། ། ཞེས་པ་སྟོན་པ་ལས་ཐོས་པའི་ཚེ་འཆི་མེད་བདག་པོ་བརྒྱ་བྱིན་ཡང་དགའ་བར་གྱུར། ། ཅེས་པའི་བར་གྱིས་བསྟན་ལ། གཉིས་པ་དེའི་དོན་བཤད་པ་ནི། འཇིག་རྟེན་ན་ཡིད་བཞིན་གྱི་ནོར་བུ་དང་དཔག་བསམ་ཤིང་ལས་དགོས་འདོད་ཀྱི་ནོར་འབྱུང་བའི་རྒྱུ་མཚན་གྱིས་མཆོག་དུ་བྱེད་མོད་ཀྱང་།
དེ་དག་གི་ཡོན་ཏན་ནི་བློས་དཔག་ནུས་ལ་ལུས་སྦྱིན་པར་གཏོང་བའི་བསོད་ནམས་ནི་བློའི་རཱ་བ་ལས་འདས་པ་སྟེ། དེ་ཡང་འདི་ལྟར། ཡང་བཅོམ་ལྡན་འདས་ནགས་ཚལ་ན་བཞུགས་ཏེ་ཞལ་འཛུམ་པ་མཛད་པའི་ཚེ། ལྷའི་དབང་པོས་དེ་ལྟར་གྱི་རྒྱུ་ཅི་ཞེས་གསོལ་བས། རྒྱལ་བས་བདག་གིས་སྔོན་གྱི་སྐྱེ་བ་དྲན་ཏེ། དེ་ཡང་གྲོང་ཁྱེར་ཐམས་ཅད་ལྡན་ཞེས་པར་ས་སྐྱོང་ཐམས་ཅད་སྟེར་ཞེས་བྱ་བ་བྱུང་སྟེ། རྒྱལ་ཕྲན་ཀུན་གྱི་མགོར་གང་གི་བཀའི་ཐོད་བཅིང་བར་བྱེད་ཅིང་། སེམས་ཅན་ཀུན་གྱི་ཉེར་འཚོར་གྱུར་པ་ཞིག་བྱུང་ལ། ནམ་ཞིག་དེའི་མདུན་དུ་ཕུག་རོན་འཇིགས་ཤིང་སྐྲག་པ་ཞིག་བྱུང་བ་ལས། དེ་ལྟ་བུའི་འཇིགས་པ་ཅི་ལས་བྱུང་སྙམ་ནས་བལྟས་པས།
ཤིན་ཏུ་མི་སྡུག་པའི་རྔོན་པ་ཞིག་བྱུང་སྟེ། བདག་ཅག་རྣམས་ཀྱི་འཚོ་བ་ནི་འདི་རྣམས་ལགས་ན། འདི་དག་བསྐྱབ་ཤིང་བདག་ཅག་བུ་དང་བཅས་པའི་སྲོག་འཕྲོག་ན། བདག་ཅག་ལ་ཉེ་རིང་ཅི་ཞེས་བརྗོད་པས། རྒྱལ་པོས་དེ་རྣམས་ལ་བརྩེ་བའི་བསམ་པས་སོ་སོའི་སྲོག་བསྐྱབ་པའི་ཕྱིར་དུ་བདག་གིས་ཤ་བཅད་དེ་སྦྱིན་ནོ་ཞེས་པས། རྔོན་པས་འོ་ན་ཕུག་རོན་གྱི་ཉིས་འགྱུར་གྱི་ཤ་སྩོལ་ཅེས་པས། རྒྱལ་པོས་འཁོར་རྣམས་ལ་བདག་གི་ལུས་ལས་ཤ་ཆོད་ལ་སྲང་དུ་ཆུག་ཅིག དེ་དག་བྱེད་པ་པོ་ལ་གསེར་མང་དུ་སྦྱིན་ནོ་ཞེས་བརྗོད་པས། འཁོར་གཞན་རྣམས་རྨོངས་ཤིང་བརྒྱལ་བའི་དུས། བྲམ་ཟེ་སེར་སྐྱའི་མིག་ཅེས་པ་གསེར་ལ་ཆགས་ནས་རྒྱལ་པོའི་ཤ་བཅད་ནས་རིམ་གྱིས་གཞལ་ཡང་།
ཕུག་རོན་དང་མཉམ་པར་མ་གྱུར་པས་དེ་ནས་རྒྱལ་པོ་རང་ཉིད་སྲང་དུ་བཅུག་པས། དེའི་སྙིང་སྟོབས་རྨད་དུ་བྱུང་བ་ངོ་མཚར་ནས་ལྷ་རྣམས་ཀྱིས་མེ་ཏོག་གི་ཆར་ཕབ་ཅིང་། དེའི་དུས་རྔོན་པ་ཡིད་རངས་ནས། རྒྱལ་པོ་ལ་འདི་ལྟ་བུའི་བརྣག་དཀའ་བའི་སྤྱོད་པས་ཁྱོད་ཅི་དོན་དུ་གཉེར། འདི་དག་ལ་འགྱོད་པ་མེད་དམ་ཞེས་བརྗོད་པས། རྒྱལ་པོས་བདག་ལ་འདོད་པ་གཞན་ནི་ཅི་ཡང་མེད་ལ། འགྲོ་བ་ཐམས་ཅད་ཀྱི་དོན་དུ་བྱང་ཆུབ་འདོད་པས། དེ་ལ་ཐེ་ཚོམ་མེད་ཅིང་བདེན་པ་དེས་བདག་གི་ལུས་ཀྱང་གསོས་པར་གྱུར་ཅིག་ཅེས་བརྗོད་པས་རྣལ་དུ་གནས་པར་གྱུར་ཏོ། ། དེས་ན་དེའི་དུས་ཀྱི་ཐམས་ཅད་སྟེར་དེ་ནི་ང་ཡིན་ལ། སེར་སྐྱ་དེའང་ལྷས་སྦྱིན་ཡིན་པས།
དེ་དག་གི་སྤྱོད་ཚུལ་དྲན་པས་སོ་ཞེས་བཀའ་སྩལ་པ་ན་ལྷ་དབང་རབ་ཏུ་དགའ་བར་གྱུར་ཏོ། ། དེ་དག་ལ་འདི་སྐད་ཅེས། བརྒྱ་བྱིན་གྱིས་སྤྲུལ་པའི་རྔོན་པས་བདས་པའི་ཕུག་རོན་དེ་ཉིད་ལུས་ཆུང་ངུར་སྣང་ཡང་རྒྱལ་པོའི་རང་ལུས་ལས། ། ཆེས་ཆེར་ལྕི་དང་ལྡན་པས། དེ་བསླུ་བའི་ཆེད་དུ་རང་གི་ཤ་ཁྲག་རུས་པ་ཐམས་ཅད་མ་ཟད་དེ་སྲིད་དུ་རང་ལུས་ཡང་བར་གྱུར་པའི་སྦྱིན་པ་རྫོགས་པའི་ཕྱིར། ། དཀར་ཕྱོགས་ཀྱི་ལྷ་ཡིས་འཕྲུལ་གྱིས་སྲང་ལ་གཞལ་བ་ཁོ་ནའི་ངོ་མཚར་ཡིན་ལ་དེ་འདྲ་བའི་སྦྱིན་པའི་ཁུར། ། ལྕི་བས་མ་ཐེག་པ་ལྟ་བུའི་ས་གཞི་ཡང་འདར་བར་བྱེད་པས་རྒྱལ་པོ་ཐམས་ཅད་སྟེར་ཞེས་པའོ། ། ཞེས་བྱ་བ་ནི་དོན་བསྡུས་ཀྱི་ཚིགས་སུ་བཅད་པའོ། ། རྒྱལ་བའི་རྟོགས་པ་བརྗོད་པ་དཔག་བསམ་གྱི་འཁྲི་ཤིང་གི་དོན་འགྲེལ་ལས་ཐམས་ཅད་སྟེར་གྱི་རྟོགས་པ་བརྗོད་པའི་ཡལ་འདབ་སྟེ་ལྔ་བཅུ་རྩ་ལྔ་པའི་རྣམ་པར་བཤད་པའོ།། ༈ །།སྤྱི་དོན་ང་དྲུག་པ་ལ་ཡང་ཡལ་འདབ་ཀྱི་གཞུང་གིས་བསྟན་ཚུལ་དང་།
དེའི་དོན་བཤད་པ་གཉིས་ལས། དང་པོ་ཡལ་འདབ་ཀྱི་གཞུང་གི་བསྟན་ཚུལ་ནི། སྐྱེས་བུ་དམ་པ་གང་དག་མཐོང་བས་ཞེ་སྡང་དུག་གིས་ནི། ། ཚ་བའི་གདུང་བ་རབ་ཏུ་ཞི་བ་ཉིད་དུ་འགྱུར་ཞིང་། ། གཞན་ཕན་གྱི་བདུད་རྩིའི་རོ་བསིལ་པོ་བྱུང་བ་ཅན་སྐྱེ་བོ་དམ་པ་ཡིས་མཐའ་དག་གཟུགས་ཅན། ། ཟླ་བ་དེ་དག་སུ་ཡི་ཕྱག་འོས་ཅི་ཕྱིར་མིན་དེ་ཐམས་ཅད་ཀྱི་ཕྱག་བྱ་བའི་འོས་པའོ། ། གནོད་སྦྱིན་ཁ་གནོད་ཅེས་པ་དག་གི་གནས། ། དེ་ལ་སྣང་བ་མིན་པར་གྱུར་ཏེ། ། གྲོང་ཁྱེར་ཧིང་གུ་མ་ད་ནར། ། སྐད་ཅིག་གཅིག་ཙམ་ནི་བཅོམ་ལྡན་འདས་བྱོན་པ་ན། །
ཞེས་པ་ནས། སྐལ་ལྡན་དགེ་བསྒྲུབ་པ་ལ་ཡིད་ཆགས་པའི་རྔོན་པ་དེ་ནི། ། བཅོམ་ལྡན་འདས་ཀྱིས་རྗེས་སུ་བཟུང་བ་ལ། ། ལྷག་པར་དད་དེ་བཅོམ་ལྡན་འདས་ལ་གསོལ་བ། བདག་གིས་སྟོན་པའི་མཆོད་རྟེན་བགྱིད་པས་དབུ་སྐུ་དང་སེན་མོ་ལྟ་བུ་མཚན་མ་ཅུང་ཞིག་སྩོལ་ཅིག་ཅེས་ཞུས་པ་དང་། དེར་ནི་མཆོད་རྟེན་རི་དྭགས་བདག་པོ་རྔོན་པ་དག ། དེས་གནང་དབུ་སྐྲ་སེན་མོས་མཚན་པ་བྱས་ཏེ་རྟག་ཏུ་མཆོད། ། ཞེས་པའི་བར་གྱིས་བསྟན་ལ། གཉིས་པ་དེའི་དོན་བཤད་པ་ནི། ཟླ་བ་དང་འདྲ་བའི་སྐྱེས་བུ་དམ་པ་ནི་མཐོང་བ་ཙམ་གྱིས་གཞན་གྱི་ཞེ་སྡང་གི་ཚ་གདུང་ཞི་བར་འགྱུར་བས་ན་དེ་ལྟ་བུའི་བསིལ་བའི་བདུད་རྩིའི་རོ་དང་ལྡན་པའི་གང་ཟག་ནི་ཀུན་གྱིས་ཕྱག་འོས་སུ་གྱུར་པ་སྟེ།
དེ་ཡང་འདི་ལྟར། སྔོན་གྲོང་ཁྱེར་ཧིང་གུ་མ་ད་ན་ཞེས་པར། ས་བདག་ཚངས་བྱིན་གྱིས་བཅོམ་ལྡན་འདས་འཁོར་དང་བཅས་པ་མཆོད་པའི་རྗེས་སུ། དེའི་གྲོང་གི་སྐྱེ་བོ་རྣམས་ཀྱིས་བཅོམ་ལྡན་འདས་ལ་གསོལ་བ། ཀྱཻ། རྒུད་པ་མཐའ་དག་གི་མགོན་དུ་གྱུར་པ་ཁྱེད་ཀྱིས་བདག་ཅག་རྣམས་དང་ཉེ་བའི་རྡོ་བའི་རི་ཞིག་ལ་ཀླུ་བ་ལང་སྐྱོང་ཞེས་པ་གནས་ཏེ། དེའི་མི་ཟད་པའི་དུག་གིས་འདིར་ཕྱུགས་དང་། སྐྱེ་བོ་དང་༑ འབྲུའི་ཚོགས་རྣམས་བརླག་པར་བྱས་པས་འགྲོ་བ་རྣམས་ངལ་བར་གྱུར་ན། ཁྱོད་ཀྱི་ཐུགས་རྗེས་འདི་དག་ཞི་བར་མཛད་དུ་གསོལ་ཞེས་ཞུས་པས།
བཅོམ་ལྡན་འདས་ཀྱིས་ཀླུ་དེ་གནས་པའི་རི་དང་ཉེ་བར་ཆུའི་འགྲམ་དུ་སྐྱིལ་ཀྲུང་བཅས་ཏེ་བཞུགས་པས། སྐུའི་སྣང་བརྙན་མཚོ་ནང་དུ་ཤར་བས་ཀླུ་རྣམས་ཀྱིས་མ་བཟོད་དེ། ཁྲོ་བས་སྤྲིན་བསྡུས་ནས་རྡོ་བའི་ཆར་ཕབ་ཅིང་མཐོ་འཚམས་པ་ན། བཅོམ་ལྡན་འདས་ཀྱིས་དེ་དག་མི་ཏོག་གི་ཆར་དུ་བྱིན་གྱིས་བརླབས་ཤིང་། དུག་ཅན་རྣམས་ཀྱི་གདུག་རྩུབ་ཞི་བར་མཛད་ནས། དེ་དག་རྣམས་ཀྱིས་ཀྱང་བསླབ་པའི་གཞི་མནོས་སོ། ། གནས་སྐབས་དེར་གནོད་སྦྱིན་མ་རུང་པའང་ཞི་བར་མཛད་ནས་ཞལ་འཛུམ་པ་མཛད་པས། ལྷའི་དབང་པོས་དེའི་རྒྱུ་ཅི་ཞེས་དྲིས་པ་ན༑ རྒྱལ་བས་གནས་འདི་དག་ཏུ་རང་ཉིད་ཁོ་ནས་མ་ཡིན་ཏེ། སངས་རྒྱས་འཁོར་བ་འཇིག་དང་།
གསེར་ཐུབ་དང་། འོད་སྲུང་རྣམས་ཀྱིས་ཀྱང་བཞུགས་ཤིང་སེམས་ཅན་གྱི་དོན་མཛད་དོ་ཞེས་གསུངས་ཤིང་། ཡང་སྐབས་དེར་རྔོན་པ་ཞིག་གིས་བཅོམ་ལྡན་འདས་ཀྱི་དབུ་སྐྲ་དང་། སེན་ཆ་བླངས་ཏེ་འགྲོ་བ་རྣམས་ཀྱིས་ཕྱག་བྱེད་པའི་མཆོད་རྟེན་ཡང་བྱས་སོ། ། དེ་དག་ལ་འདི་སྐད་ཅེས། རབ་རྟོག་གདེང་ཅན་ཏེ་ཀླུ་རབ་ཏུ་ཁྲོ་བའི་སྤྲིན་ལས་ཐོག་སེར་འབེབས་པ་སོགས་རྣམ་འགྱུར་རྩུབ་མོའི་ཉི་མས། ། བཅོམ་ལྡན་ཤཱཀ་ཐུབ་ཀྱི་ཐུགས་རྗེའི་གངས་རི་དེ་ཉིད་བཞུ་བ་བཞིན་དུ་གསུང་གི ། ཐིགས་ཕྲན་བསླབ་གཞིར་འབབ་པ་ཇི་ལྟ་བའི་ངན་འགྲོའི་སྡུག་བསྔལ་གྱིས་ཞུགས་ཞེས་པ་མེ་དེ་ཉིད། ། རྩད་ནས་དྲུང་ཕྱུངས་ཏེ་སིངྒ་མདྷའི་གྲོང་པ་རྣམས་ལ་གནོད་པ་བྱེད་པའི་ཀླུ་བ་ལང་སྐྱོང་བཏུལ་བའོ། ། ཞེས་བྱ་བ་ནི་དོན་བསྡུས་ཀྱི་ཚིགས་སུ་བཅད་པའོ། །
རྒྱལ་བའི་རྟོགས་པ་བརྗོད་པ་དཔག་བསམ་གྱི་འཁྲི་ཤིང་གི་དོན་འགྲེལ་ལས་བ་ལང་སྐྱོང་བའི་རྟོགས་པ་བརྗོད་པའི་ཡལ་འདབ་སྟེ་ལྔ་བཅུ་རྩ་དྲུག་པའི་རྣམ་པར་བཤད་པའོ།། ༈ །།སྤྱི་དོན་ང་བདུན་པ་ལ་ཡང་ཡལ་འདབ་ཀྱི་གཞུང་གིས་བསྟན་ཚུལ་དང་། དེའི་དོན་བཤད་པ་གཉིས་ལས། དང་པོ་ཡལ་འདབ་ཀྱི་གཞུང་གིས་བསྟན་ཚུལ་ནི། ཕྱོགས་ཀྱི་ཁྱོན་མཛེས་པར་བྱེད་པ་མའི་སྣ་རྒྱན་དང་། ། མཚུངས་པར་ཡོན་ཏན་དམ་པ་རྒྱ་ཆེར་བཀོད་པ། ། གང་ཞིག་སྙན་པར་གྲགས་ཤིས་བརྗོད་ཀྱི་རྒྱན་པའི་མཆོད་རྟེན་གྱིས། ། འགྲོ་རྣམས་མཛེས་པར་བྱེད་པ་དེ་དག་རྒྱལ་གྱུར་ཅིག ། དེ་ནས་ཀླུ་བ་ལང་སྐྱོང་བཏུལ་བའི་གནས་དེར་ནི་བཅོམ་ལྡན་འདས་ལ། ། བརྒྱ་བྱིན་གྱིས་གུས་པས་གསོལ་བཏབ་པ། །
སངས་རྒྱས་སྔ་མ་མར་མེ་མཛད་ལ་སོགས་པའི་མཆོད་རྟེན་མཛད་ཅིང་ཐུབ་པ། ། རང་གི་མཆོད་རྟེན་དུ་ཡང་བཅུག་ལ་འདོད་གཟུགས་ཀྱི། ། ལྷ་རྣམས་ཀྱིས་ཀྱང་དེར་རིན་ཆེན་གྱི། ། རང་བཞིན་ལས་གྲུབ་པའི་མཆོད་རྟེན་ཉི་འོད་བརྒྱ་ཚོགས་པ་ལྟ་བུའི་གནས་ལྡན་བྱས། ། ཞེས་པ་ནས། དེ་ལྟར་གནས་དང་གནས་རྣམས་སུ་བཅོམ་ལྡན་འདས་སེམས་ཅན་ལ་བརྩེ་བས་བརླན་པས་ཕན་པར་གཟིགས་པ་ཡིས། ། མཐའ་དག་འཇིག་རྟེན་གྱི་ས་བོན་རྣམས་ཀྱིས་མྱ་ངན་དང་རྨོངས་པ་དང་འཇིགས་པ་ཞི་ཞིང་བཏང་བར་གྱུར། ། མཆོད་རྟེན་མངོན་པར་གསར་པ་བྱས་པའི་བ་གམ་དང་ཆར་ཁེབ་ཀྱིས་སྐྱིབས་ན་ནོར་བུ་ལས་བྱས་པའི་དྲིལ་ཆུང་སྒྲ་སྒྲོག་པ། ། དར་དིར་ཚོགས་ཀྱིས་རྩེད་འཇོ་ཡིད་འཕྲོག་པ་དག་གིས་ས་གཞིའང་སྲེད་པ་ལྡན་པར་གྱུར། ། ཅེས་པའི་བར་གྱིས་བསྟན་ལ།
གཉིས་པ་དེའི་དོན་བཤད་པ་ནི། ཆོས་ཀྱི་སྒྲ་སྒྲོག་པའི་དྲིལ་བུ་གཡེར་ཁ་ལ་སོགས་པའི་རྒྱན་དུ་མས་བརྒྱན་པའི་བདེ་བར་གཤེགས་པའི་མཆོད་རྟེན་དག་ནི་ཀུན་གྱིས་མཆོད་འོས་པ་སྟེ། དེ་ལྟ་བུའི་མཆོད་རྟེན་རྒྱལ་བ་ཉིད་ཀྱིས་མཛད་པ་ནི། སྔོན་བཅོམ་ལྡན་འདས་ཀླུ་བ་ལང་སྐྱོང་བཏུལ་བའི་གནས་དེར་བཞུགས་པ་ན། ལྷའི་དབང་པོས་གསོལ་བ་བཏབ་པ་ན། སངས་རྒྱས་སྔ་མས་མཆོད་རྟེན་བྱེད་དུ་བཅུག་ཅིང་ཆོས་བསྟན་པ་དང་༑ བཅོམ་ལྡན་འདས་ཀྱིས་ཀྱང་མཆོད་རྟེན་བྱས་སོ། ། དེ་ནས་ཚོང་དཔོན་ལེགས་པ་རབ་སད་ལ་ཆོས་བསྟན་ནས། ཡང་ཁྱིམ་བདག་བཱ་ལོ་ཀྵ་ཞེས་པས་མཆོད་རྟེན་བརྩིགས་ཤིང་། དེ་ནས་གནོད་སྦྱིན་ཌམྤ་ར་དང་།
གཏུམ་པོ་མ་ལི་ཀྵ་བུ་བདུན་དང་བཅས་པ་རྣམས་ལ་ཆོས་བསྟན་ཅིང་ཡང་གྲོང་ཁྱེར་པཱ་ཊ་ལར་བྱོན་ཏོ། ། ཁྱིམ་བདག་གྲུ་འཛིན་གྱིས་ཀྱང་དབུ་སྐྲ་དང་སེན་ཆ་བླངས་ཏེ་ཆོས་བསྟན་པ་བྱས་ཤིང་། རྒྱལ་པོ་མི་མིན་དྲས་ཀྱང་མཆོད་རྟེན་བྱས་སོ། ། དེ་དག་ལ་འདི་སྐད་ཅེས། རྒྱལ་རྣམས་ཀྱི་ཐུགས་རྗེའི་རིང་བསྲེལ་གྱི་སྙིང་པོ་མ་ལུས་པ་གཅིག་ཏུ་བསྡུས་པ་ཞིག ། ཆོས་ཀྱི་སྐུའི་རྟེན་གྱི་གཟུགས་སུ་གྱེན་དུ་ཕྱུར་བ་ལ་རིན་ཆེན་མང་དུ་བརྩེགས་པའི་ལྷུན་པོར་འཁྲུལ་པའི་ཟོལ། ། གང་ཞིག་ལ་དམ་པའི་ཆོས་སྒྲ་སྟོན་པར་དབྱངས་སུ་ལེན་པའི་དྲིལ་ཆེན་དང་གཡེར་ཁའི་སྒྲ། ། སྐལ་ལྡན་ཀུན་ལ་ཕན་བདེ་ལེགས་པར་འདོམ་པའི་ལྷ་མིའི་མཆོད་རྟེན་ཆེན་པོ་མང་དུ་བསྐྲུན་ཏོ། ། ཞེས་བྱ་བ་ནི་དོན་བསྡུས་ཀྱི་ཚིགས་སུ་བཅད་པའོ། ། རྒྱལ་བའི་རྟོགས་པ་བརྗོད་པ་དཔག་བསམ་གྱི་འཁྲི་ཤིང་གི་དོན་འགྲེལ་ལས་མཆོད་རྟེན་གྱི་རྟོགས་པ་བརྗོད་པའི་ཡལ་འདབ་སྟེ་ལྔ་བཅུ་རྩ་བདུན་པའི་རྣམ་པར་བཤད་པའོ།།
༈ །།སྤྱི་དོན་ང་བརྒྱད་པ་ལ་ཡང་ཡལ་འདབ་ཀྱི་གཞུང་གིས་བསྟན་ཚུལ་དང་། དེའི་དོན་བཤད་པ་གཉིས་ལས། དང་པོ་ཡལ་འདབ་ཀྱི་གཞུང་གིས་བསྟན་ཚུལ་ནི། སྐྱེ་དགུ་རྣམས་ཀྱི་རྒུད་པའི་གདུང་བ་མཐའ་དག་ཞི་བྱེད་ཀྱི་གཟིགས་པ་རབ་ཏུ་དང་བའི་རོ་དག་གིས་སྡུག་བསྔལ་གྱི། ། སྐྱེས་བུ་རྣམས་ནི་སྐྱེ་སོགས་ཀྱི་ནད་དང་བྲལ་བར་མཛད་ཅིང་སྲིད་པས་ཟིལ་མནན་ཏེ་སྡུག་བསྔལ་གྱིས་འཁྲུགས་པའི་སེམས་ཅན་ལ་ཕན་པར་མཛད་པའི་སྨན་པ་གང་ཞིག་གིས། ། ངེས་པར་དགེ་བའི་ལོ་ཏོག་མཐའ་དག་སྐྱེད་པའི་ནོར་འཛིན་ཏེ་ས་གཞིར་གྱུར་ཅིང་གྲུབ་པའི་བདུད་རྩི་ནི་ཡོངས་སུ། ། རྫོགས་པའི་སྙིང་རྗེ་སེམས་ཀྱི་ནང་དུ་འཛིན་པའི་ཐུབ་པ་དེ་དག་མི་སྨད་ཅིང་ཕྱག་བྱར་འོས་པའི། ། དེ་ཡང་རྒྱལ་པོ་བསོད་ནམས་ཀྱི་སྟོབས་ཀྱིས་རྟོགས་པ་བརྗོད་པའི་མདོར་བཅོམ་ལྡན་འདས་ཀྱིས་འདི་སྐད་གསུངས་ཏེ་གྲོང་ཁྱེར་པདྨོ་ལྡན་པ་ན། ། བཅོམ་ལྡན་འཛུམ་དང་བཅས་པ་ཉིད་དུ་གྱུར་པ་དེ་ལ། ། ལྷ་ཡི་རྒྱལ་པོས་ཞལ་འཛུམ་པའི་རྒྱུ་མཚན། །
དྲིས་ནས་སླར་ཡང་རབ་གསུངས་པ། ། ཞེས་པ་ནས། དེ་ཚེ་མི་བདག་རྒྱལ་པོ་བསོད་ནམས་སྟོབས་ཞེས་པར་གྱུར་ཏེ༑ ། ད་ལྟ་ང་ཉིད་ཡིན་ལ་སྦྱིན་པའི་རོ་དག་ལ་ཆགས་པ་ཡིས་བྱང་ཆུབ་ཐོབ་པའོ། ། དེ་འདྲ་ཡི་ངོ་མཚར་གྱི་སྤྱོད་ཚུལ་དག་འདིར་དྲན་པས་ན། ། དེ་ཡི་རང་བཞིན་ཉིད་ཐོབ་འཛུམ་པ་སྐྱེས། ། ཞེས་པའི་བར་གྱིས་བསྟན་ལ། གཉིས་པ་དེའི་དོན་བཤད་པ་ནི། སྐྱེས་བུ་རྣམས་ཀྱི་རྒུད་པ་ཞི་བར་བྱེད་ཅིང་། སྐྱེ་རྒ་ན་འཆིའི་ནད་གསོ་བར་བྱེད་པའི་སངས་རྒྱས་སྨན་པ་ལྟ་བུ་དེ་ནི་མི་སྨད་ཅིང་ཕྱག་བྱར་འོས་པ་སྟེ།
དེ་ཡང་འདི་ལྟར། སྔོན་བཅོམ་ལྡན་འདས་གྲོང་ཁྱེར་པདྨ་ལྡན་ན་བཞུགས་ཏེ་ཞལ་འཛུམ་པ་མཛད་པ་ན། དེའི་རྒྱུ་ལྷའི་དབང་པོས་ཞུས་པས། རྒྱལ་བས་སྔོན་ཕོ་བྲང་བསོད་ནམས་ལྡན་ཞེས་པར་མི་བདག་བསོད་ནམས་སྟོབས་ཞེས་པ་ཞིག་བྱུང་སྟེ། དེས་རེ་ཞིག་ལམ་དུ་སོང་བ་ན། ནད་ཀྱིས་གདུང་པའི་སྐྱེ་བོ་ཤིན་ཏུ་ཉམ་ཐག་པ་ཞིག་མཐོང་བས་སྙིང་རྗེ་རྒྱས་ཏེ། དེའི་སྡུག་བསྔལ་རང་ལ་འཕོས་པ་བཞིན་བཟོད་པར་དཀའ་བས་རྒྱལ་པོའི་ཕོ་བྲང་འཁོར་དུ་ནད་པའི་ཁང་པ་དང་། ཟས་དང་། སྨན་དང་། མལ་བསྟན་དང་།
ནད་གཡོག་རིམ་གྲོ་པ་ལ་སོགས་བསྐོས་ཏེ། དུས་དུས་སུ་ནད་པ་རྣམས་ཇི་ལྟར་འཚོ་ཞེས་ཉུལ་བར་བྱེད་དོ། ། དེ་ནས་ནམ་ཞིག་རྒྱལ་པོས་ནད་པ་རྣམས་བལྟ་བའི་ཕྱིར་གླང་པོའི་ཤིང་རྟ་ལ་བཞོན་ནས་སོང་བའི་ཚེ། བརྒྱ་བྱིན་གྱིས་དེའི་སྦྱིན་པ་ལ་སོགས་པའི་སྙིང་སྟོབས་བརྟག་པའི་ཕྱིར། བདག་ཉིད་ལོང་བ་ཉམ་ཐག་པ་ཞིག་ཏུ་བྱས་ཏེ། ཀྱེ་རྒྱལ་པོ་ཆེན་པོ་ཁྱོད་ནི་སེམས་ཅན་ནད་པ་མཐའ་དག་གི་གཉེན་བྱས་སོ་ཞེས་ཕྱོགས་སུ་གྲགས་ན། བདག་ཀྱང་མིག་དང་བྲལ་བས་སྣང་བས་སྤངས་ཏེ་སྡུག་བསྔལ་ན་ཁྱོད་ཀྱི་མིག་གཅིག་བདག་ལ་གནང་བར་མཛོད་ཅེས་པས། རྒྱལ་པོས་དང་བ་དང་བཅས་ཏེ་མིག་གཅིག་མཚོན་གྱིས་ཕྱུང་ནས་བྱིན་པས་ལོང་བའི་མིག་གཅིག་གསལ་བར་གྱུར་ཏོ། ། དེ་ནས་རྒྱལ་པོས་མིག་གཞན་ཡང་སྟེར་བར་རྩོམ་པ་ན། ལྷའི་དབང་པོས་རང་གི་གཟུགས་སུ་བྱས་ཏེ།
སྙིང་སྟོབས་ལ་བསྔགས་ཤིང་མིག་རྣལ་དུ་གནས་པར་བྱས་སོ། ། དེའི་དུས་ཀྱི་མི་བདག་བསོད་ནམས་སྟོབས་ནི་བཅོམ་ལྡན་འདས་ཉིད་ཡིན་ལ། དེ་དུས་ནད་པ་གསོས་པ་དང་། མིག་སློང་བ་ལ་བྱིན་པའི་བསོད་ནམས་ཀྱིས་ད་ལྟ་བྱང་ཆུབ་ཐོབ་པའི་ཚུལ་དྲན་ནས་ཞལ་འཛུམ་པ་མཛད་པ་ཡིན་ནོ་ཞེས་བཀའ་བསྩལ་ཏོ། ། དེ་དག་ལ་འདི་སྐད་ཅེས། སྡུག་བསྔལ་ཅན་ལ་བཟོད་གླགས་མེད་པའི་སྙིང་རྗེས་ཆེན་པོ་བརྒྱ་བྱིན་གྱིས་སྤྲུལ་པའི་ལོང་བའི་གཟུགས་ལ་མཚོན་གྱིས་ཕྱུང་སྟེ་རྒྱན་སྩལ་པའི། ། སྦྱིན་པའི་མཐུ་ཆེན་པོས་ཐོག་མར་ལོང་བའི་མིག་གསལ་ལ་དེ་ནས་བརྒྱ་བྱིན་གྱིས་རང་གི་གཟུགས་བརྙན་ཏེ་བདུད་རྩིའི་བྱུགས་པས་རྒྱལ་པོའི་མིག་ཡང་གསོས་པས་རང་གཞན་གཉིས་ཀའི་མིག་ཕན་ཚུན་འགྲན་པ་བཞིན་དུ་ཆེས་གསལ་བར་གྱུར་པས། ། རྒྱལ་པོ་བསོད་ནམས་སྟོབས་དེ་ལེགས་བྲིས་དབང་པོས་ཏེ་བརྒྱ་བྱིན་གྱིས་རྒྱ་ཆེར་བསྔགས་སོ། ། ཞེས་བྱ་བ་ནི་དོན་བསྡུས་ཀྱི་ཚིགས་སུ་བཅད་པའོ། ། རྒྱལ་བའི་རྟོགས་པ་བརྗོད་པ་དཔག་བསམ་གྱི་འཁྲི་ཤིང་གི་དོན་འགྲེལ་ལས་བསོད་ནམས་སྟོབས་ཀྱི་རྟོགས་པ་བརྗོད་པའི་ཡལ་འདབ་སྟེ་ལྔ་བཅུ་རྩ་བརྒྱད་པའི་རྣམ་པར་བཤད་པའོ།།
༈ །།སྤྱི་དོན་ང་དགུ་པ་ལ་ཡང་ཡལ་འདབ་ཀྱི་གཞུང་གིས་བསྟན་ཚུལ་དང་། དེའི་དོན་བཤད་པ་གཉིས་ལས། དང་པོ་ཡལ་འདབ་ཀྱི་གཞུང་གིས་བསྟན་ཚུལ་ཤིན་ཏུ་རྒྱ་ཆེར་རབ་གསལ་བའི་གྲགས་པའི་ཚོན་རིས་ཅན་གྱི་ཡོན་ཏན། ། རིན་ཆེན་ཚོགས་རྒྱན་དང་ལྡན་ཞིང་སེར་སྣས་མ་ཉམས་པའི་སྦྱིན་པའི་མེ་ཏོག་གི་ཕྲེང་བ་དང་ལྡན་བདེན་པ་སྨྲ་བའི་ཙནྡ་གྱི་བྱུགས་པ་བྱས། ། པའི་རྒྱལ་པོ་གང་གི་དཔལ་ནི་ཚུལ་ཁྲིམས་སྐྱོན་མེད་པས་གཙང་མའི་དུ་གུ་ལའི་གོས་ཀྱིས་མཛེས་པ། ། དེ་ཉིད་གཅིག་པུ་ཁོ་ན་ལེགས་བྱས་དགེ་བའི་བྱ་བ་ལ་འོས་པའི་འཁོར་ལོ་བསྒྱུར་བ་ཡིན་ནོ། ། གྲོང་ཁྱེར་མཆོག་ཏུ་གྱུར་པ་ཊ་ལི་ཡི་བུ་ཞེས་པ། ། ན་ཆུང་ས་གཞི་ཐིག་ལེ་ལྟར་འབྱོར་ཞིང་ཉམས་དགའ་བར་གྱུར་པ། ། བུ་རམ་ཤིང་པ་ཉི་མའི་རིགས་ཀྱི་རྒྱན་དུ་གྱུར་ཅིང་གྲགས་པའི་གཏེར། ། དཔལ་ལྡན་ས་བདག་རྒྱལ་པོ་མྱ་ངན་མེད་པ་བྱུང་། །
ཞེས་པ་ནས། ས་སྐྱོང་རྒྱལ་པོའི་བུ་འདི་སྐྱེས་བ་སྔ་མ་གཞན་ལ་ནི། ཀ་ཤ་ཀའི་ཝ་རཱ་ཎ་སཱི་འི་གྲོང་ཁྱེར་དག་ཏུ་རྔོན་པར་གྱུར་པ་དེ། ། དེ་ཡི་རི་བོ་གངས་ལྡན་ངོས་ཀྱི་ཕུགས་སུ་བཞུགས་པའི། ། རི་དྭགས་ལྔ་བརྒྱ་དག་ནི་ཟིན་ཅིང་ཐོབ་གྱུར་ནས། ། དེ་རྣམས་ཀྱི་མིག་དག་ཕྱུང་ནས་ཐམས་ཅད་ལོང་བར་རབ་བསྒྲུབས་ཏེ། ། ཇི་ལྟར་ཉེ་བར་མཁོ་བ་དང་ཇི་ཙམ་དགོས་པ་རིམ་གྱིས་གསོད། ། དེ་ནས་ཡང་སྐྱེ་གཞན་ལ་ཡང་འདི་ཉིད་ཚོང་དཔོན་ཞིག་གི་བུ། ། མུག་དྷ་ཞེས་པར་གྱུར་པ་འདི་བྱིས་པ་རབ་རྨོངས་ལས། ། མཆོད་རྟེན་གྱི་ནི་ངོས་ལ་ཡོད་པའི་རྒྱལ་བའི་སྐུ་གཟུགས་ཀྱི། །
བཞིན་རས་ཀྱི་པདྨ་དག་གི་སྤྱན་ཚོན་གྱིས་བྲུས་ནས་མིག་མེད་བྱས། ། ཕྱིས་ནར་སོན་པ་ན་འགྱོད་པའི་འདུ་ཤེས་སྐྱེས་དེས་དེ་ཡི་སྤྱན་ཟུང་དག ། ཨིནྡྲ་ནཱི་ལའི་རང་བཞིན་ལས་བྱས་པ་གསར་དུ་བསྒྲུབས། ། དེ་ནས་སླར་སྐྱེ་བ་གཞན་ལའང་དེ་བཞིན་གཤེགས་པའི་མཆོད་རྟེན་ནི། ། ཞིག་པ་གསོ་བ་དང་མཆོད་པ་རྒྱ་ཆེན་པོ་དག་ཀྱང་བྱས། ། དེ་ལྟར་སྔར་ནགས་སུ་རི་དྭགས་ལྔ་བརྒྱ་པོ་རྣམས་ཀྱི་མིག་འཕྲོགས་བྱིས་པས་མཆོད་རྟེན་གྱི་སྐུ་གཟུགས་རྣམས་ཀྱི་སྤྱན་ཕྱིས་པའི་འབྲས་བུ་རྣམ་པར་སྨིན་པས། ། རྒྱལ་པོའི་བུ་འདིས་སྐྱེ་བ་གཞན་སྔ་མ་རྣམས་དང་། ། དེ་ལྟ་མིག་དག་རྣམ་པར་ཉམས་པའི་སྡུག་བསྔལ་ཐོབ། ། སྔར་རིན་ཆེན་ཨིནྡྲ་ནཱི་ལའི་མིག་ལྡན་གྱི་སྐུ་གཟུགས་བྱས་པའི་རྒྱུ་དེ་ཡིས། ། རྣམ་པར་ཉམས་པའི་མིག་ནི་བདེན་པ་བརྗོད་སླར་ཡང་ཐོབ་པ་ཡིན་ནོ། །
སླར་ཡང་། ། མཆོད་རྟེན་ཞིག་པ་རྣམས་གསོས་ནས་རབ་ཏུ་རྒྱས་ཤིང་མཛེས་པར་བྱས་པས། ། ཚེ་འདིར་རབ་ཏུ་དང་བ་དང་ལྡན་པའི་གཟུགས་མཛེས་པའི་རང་བཞིན་དུ་གྱུར་པའོ། ། རྒྱུན་ཞུགས་ཀྱི་འབྲས་བུར་རབ་ཏུ་འཇུག་ཅིང་དྲི་མ་དང་བྲལ་སྣང་བའི་རིམ་པ་འདི་ཡིས་ནི། ། ཆགས་བྲལ་རབ་ཏུ་འབར་བས་བདེན་པ་མཐོང་བའི་སྒྲུབ་བྱེད་དག་ལ་གནས་པའི་དབང་གྱུར་ཐོབ། ། དུས་ཀྱི་ཡང་དག་བསོད་ནམས་ཀྱི་དབང་ལས་འདི་ཉིད་དཀྱིལ་འཁོར་རྫོགས་པའི་སངས་རྒྱས་ཉིད་དུ་འགྱུར། ། ཅེས་པ་དེ་ལྟ་བུའི་སྔོན་བྱུང་གནས་བརྟན་གྱིས་གསུངས་པ་དེ་དགེ་སློང་ཚོགས་ཀྱིས་ཐོས་ནས་ཡ་མཚན་ལྡན་པར་གྱུར། ། ཞེས་པའི་བར་གྱིས་བསྟན་ལ། གཉིས་པ་དེའི་དོན་བཤད་པ་ནི། སྐྱེས་བུ་གང་ཞིག་ཡོན་ཏན་གྱི་རིན་པོ་ཆེ་དང་ལྡན་པ་དག་ནི་རང་གི་མིག་ལ་སོགས་པ་གཞན་ལ་བྱིན་ཡང་སླར་བདེན་སྟོབས་ཀྱིས་མིག་ཀྱང་སྔར་བཞིན་འགྱུར་བ་སོགས་ལེགས་བྱས་བསམ་གྱིས་མི་ཁྱབ་པ་དང་ལྡན་པ་སྟེ།
དེ་ཡང་འདི་ལྟར། སྔོན་གྲོང་ཁྱེར་པ་ཊ་ལི་བུ་ཞེས་པར་ས་སྐྱོང་མྱ་ངན་མེད་པ་ཞེས་བྱུང་ལ། དེ་ལ་སྲས་མཛེས་པ་ཁྱད་པར་མིག་བྱ་ཀུ་ལ་ལཱའི་མིག་ལྟར་ཀུན་ཡིད་དུ་འོང་བ་ཞིག་བྱུང་བས་དེའི་མིང་ཀུ་ལཱ་ལ་ཞེས་བཏགས་སོ། ། དེ་དག་ཆེར་སྐྱེས་ནས་ཕའི་དྲུང་དུ་གནས་པའི་ཚེ། གནས་བརྟན་གྲགས་པ་ཞེས་བྱ་བ་མངོན་ཤེས་དྲུག་ལྡན་ཞིག་གིས་གཙུག་ལག་ཁང་དུ་ཁྲིད་དེ༑ གཞོན་ནུ་ཁྱེད་ཀྱི་མིག་དག་མྱུར་དུ་ཉམས་པར་འགྱུར་རོ། ། དེས་ན་འདོད་པ་ལ་ཆགས་བྲལ་བྱས་ཏེ་ཚུལ་ཁྲིམས་དང་ལྡན་པ་ནི་དམ་པའི་མིག་དང་ལྡན་ནོ་ཞེས་བརྗོད་པས། རྒྱལ་པོའི་བུས་ཀྱང་དེ་བཞིན་ནོ་ཞེས་རང་གི་གནས་སུ་སོང་ངོ་། ། དེ་ནས་ཡབ་ཀྱིས་བཙུན་མོ་གཞན་སྐར་རྒྱལ་བསྲུང་བ་ཞེས་པ་ཀུ་ས་ལའི་ལང་ཚོ་ལ་མཆོག་ཏུ་ཆགས་པས། དབེན་པའི་གནས་སུ་མགྲིན་པ་ནས་འཁྱུད་ཅིང་བདག་དང་ལྷན་ཅིག་ཏུ་སྤྱོད་ཅིག་ཅེས་འདོད་པའི་དབང་གིས་ཡང་ཡང་བརྗོད་ཀྱང་།
ཀུ་ལཱ་ལས་དེ་ལྟར་རིགས་པ་མིན་པར་བསམས་ཏེ། རང་གི་ཕའི་བུད་མེད་དང་སྤྱོད་པ་ནི་མི་འོས་ཞེས་ལྡོག་པ་ན། བཙུན་མོ་སྐར་རྒྱལ་ཤིན་ཏུ་མ་རངས་པར་གྱུར་ཏེ། ཁྱོད་ཀྱི་མིག་མཛེས་པ་བདག་གིས་གཞོམ་མོ་ཞེས་སོང་ངོ་། ། དེ་ནས་སྐབས་ཤིག་ཏུ་གྲོང་ཁྱེར་རྡོ་འཇོག་གི་རྒྱལ་པོ་གཞོམ་པའི་ཕྱིར་ཀུ་ལཱ་ལ་དཔུང་གི་ཚོགས་དང་བཅས་ཏེ་ཕྱིན་པ་ན། རྡོ་འཇོག་རྒྱལ་པོས་གུས་པས་དང་དུ་བླངས་ཏེ་ཀུ་ལཱ་ལ་རང་གི་རྒྱལ་སར་བོས་ཤིང་རིམ་གྲོ་བྱས་སོ། ། དེའི་དུས་སུ་རྒྱལ་པོ་མྱ་ངན་མེད་ལྟོ་བ་འཁྲུགས་པའི་ནད་ཀྱིས་གཟིར་ཏེ༑ སྨན་པ་ཐམས་ཅད་ཇི་ལྟར་བགྱིས་ཀྱང་ནད་དང་མ་བྲལ་བར་སྡུག་བསྔལ་བའི་དུས་བཙུན་མོ་སྐར་རྒྱལ་གྱིས། རྒྱལ་པོའི་ནད་དང་འདྲ་བའི་ནད་པ་བཙལ་བས་བུད་མེད་ཅིག་རྙེད་དེ། དེ་དབེན་པར་ཁྲིད་ནས་བསད་དེ་ལྟོ་བ་བྲལ་ཏེ་བལྟས་ནས་སྲིན་བུ་མ་རུང་པ་ཞིག་འདུག་པ།
དེ་ལ་སྨན་གཞན་གང་གིས་ཀྱང་མ་ཤི་བར། ། སྒོག་པའི་རྩ་བ་བཏང་བས་ཤི་བ་ན། ། དེ་ནས་བཙུན་མོས་རྒྱལ་པོ་ལ་སྒོག་པའི་སྨན་བྱིན་པས་རྒྱལ་པོ་ནད་ལས་གྲོལ་ཅིང་ཤིན་ཏུ་ཡི་རངས་ནས། བཙུན་མོ་ལ་ཁྱོད་ཅི་འདོད་བདག་གིས་བགྱིད་དོ་ཞེས་སྨྲས་པས། བཙུན་མོས་སྔར་གྱི་ཀུ་ལ་ལཱའི་མཁོན་དྲན་པས། བདག་ལ་རྒྱལ་སྲིད་ཞག་བདུན་སྩོལ་ཞེས་པས། དེ་ལྟར་བཙུན་མོ་ཞག་བདུན་རྒྱལ་སར་བཞག་པ་ན། རྡོག་འཇོག་རྒྱལ་པོ་ལ་སྤྲིངས་པ། སྭ་སྟི༑ གྲོང་ཁྱེར་དཔལ་པཱ་ཊ་ལི་པུ་ཏྲ་ལས་མཚུངས་པ་མེད་པས་གཡུལ་ལ་དཔའ་བས་ཡང་དག་པར་ཐོབ་པ།
རྒྱ་མཚོ་མཐའ་དག་གི་མཚམས་སུ་རབ་ཏུ་ཁྲོ་ཞིང་མི་དམན་ལ་དྲི་མ་དང་བྲལ་བའི་གྲགས་པའི་ཚོགས་མ་བསྒྲུབས་པའི་དུ་གུ་ལའི་རས་དཀར་པོས་ནོར་འཛིན་གྱི་བུ་མོ་ལ་ལོངས་སྤྱད་པར་བྱ་བ་སྐལ་བ་བཟང་པོ་ཉིད་ཀྱི་སྙེམས་པ་བྱིན་པ། དགྲ་བོའི་གཟི་བྱིན་ཉམས་པར་བྱེད་ཅིང་མི་དགའ་བ་རྣམས་ཀྱིས་དགའ་མའི་རྩེ་དགའི་དམོད་པ་བཞིན་གྱུར་པ་དྲི་མ་མེད་པའི་ནོར་བུའི་རྐང་སྟེགས་མཐའ་ཡས་པའི་རྒྱལ་ཕྲན་གྱིས་རབ་ཏུ་བཏུད་པའི་བཞིན་གྱི་པདྨའི་གཟུགས་བརྙན་གྱི་སྣོད་གཅིག་ཏུ་བྱས་པ། ལེགས་བྱས་དགེ་བའི་པདྨ་རྣམ་པར་རྒྱས་པར་བྱེད་པའི་དབང་ཕྱུག བརྟུལ་ཕོད་དང་བརྩོན་འགྲུས་དང་སྤྲོ་བ་ཆེན་པོ་རབ་ཏུ་རྒྱས་པའི་ནགས་ཚལ་གྱི་གདོང་ལྔ་པ་དཔལ་ལྡན་ལྷ་མྱ་ངན་མེད་པ་ཡིས། རྡོ་འཇོག་གི་དབང་པོ་དཔལ་གླང་པོའི་རྣ་བ་ལ་ཡང་དག་པར་རྟོགས་པ་བྱེད་པ་འདི་ལྟར་ཏེ། བདག་གི་བུའི་བཞིན་དང་ལྡན་པའི་དགྲ་ཁྲེལ་མེད་ཅིང་ངན་པའི་སྤྱོད་པ་ལ་བྱམས་ལ་ཡོངས་སུ་སྐྲག་པའི་སྤྱོད་པ་ཅན། མི་གཙང་ཞིང་བསྟན་བཅོས་ལ་སྡང་བའི་མིག་གིས་འདབ་བརྒྱ་ཕའི་ཆུང་མ་ལ་མངོན་པར་སྲེད་པའི་དུག་གི་སྣོད་དུ་བྱེད་པ་སྡིག་པའི་རྗེས་སུ་མཐུན་པའི་གཟུགས་དང་ལང་ཚོ་དང་སྤྲོ་བ་དང་བརྟུལ་ཕོད་དང་ལྡན་པའི་སྐྱེ་བོ་དུ་མའི་ལག་འགྲོ་ལྡེ་མིག་ནི་ནོར་བུ་རབ་ཏུ་ཕྱུང་སྟེ་གོས་དང་བྲལ་བར་བསྐྲད་པར་མཛོད་ཅིག་ཅེས་པ་བདག་གིས་འབད་པས་དོན་དུ་གཉེར་བའོ། ། ཞེས་པའི་སྤྲིངས་ཡིག་རྡོ་འཇོག་རྒྱལ་པོས་བཀླགས་པ་ན་ཡིད་གཉིས་སུ་གྱུར་ཏེ་ངོ་སྨད་པའི་ཚེ། ཀུ་ལཱ་ལ་དེའི་རྒྱུ་དྲིས་ཚེ། དེ་དག་གི་ཚུལ་བཤད་པས༑
ཀུ་ལཱ་ལས་ཡབ་ཀྱི་བཀའ་ཇི་ལྟ་བ་བཞིན་སྒྲུབས་ཤིག་ཅེས་རང་གི་མིག་ཕྱུང་དུ་བཅུག་གོ ། དེ་ནས་སྐབས་དེར་ཀུ་ལཱ་ལའི་བཙུན་མོ་གསེར་ལྡན་མ་ཡང་འོངས་པ་དང་འགྲོགས་ཏེ་ཟས་སློང་བའི་ཕྱིར་པི་ཝང་དང་བཅས་ཏེ་སོང་བ་ལས། ནམ་ཞིག་གྲོང་ཁྱེར་པཱ་ཏྲ་ལི་པུ་ཏྲར་སླེབས་ཏེ་གླང་རྫི་ཞིག་གི་ཁྱིམ་དུ་གནས་པ་ན། དེར་གླང་པོ་དང་རྨ་བྱ་ལ་སོགས་པས་རྒྱལ་རིགས་ངོ་ཤེས་ནས་ཞེ་ས་བྱས་སོ། ། དེ་ནས་པི་ཝང་སྒྲེང་ཞིང་དེར་གནས་པས། དེའི་གླུའི་སྒྲ་རྒྱལ་པོ་མྱ་ངན་མེད་ཀྱིས་ཀྱང་གསན་ཞིང་༑ དེས་རྐྱེན་བྱས་ནས་ཀུ་ལཱ་ལ་དྲན་པ་དང་། པི་ཝང་ལེན་པའི་ལོང་བ་དེའང་འདིར་ཁུག་ཅེས་བོས་པས། རང་གི་བུ་ཡིན་པར་ཤེས་ནས་བརྒྱལ་བར་གྱུར་ཏོ། ། དེ་ནས་འདུ་ཤེས་བརྙེད་ནས་འདི་ལྟ་བུའི་ཚུལ་རྒྱུ་ཅི་ཡིན་ཞེས་ནན་གྱིས་དྲིས་པ་ན།
སྔར་གྱི་སྤྲིང་ཡིག་སོགས་ཀྱི་བྱུང་ཚུལ་བསྙད་པས། བཙུན་མོ་སྐར་རྒྱལ་གསོད་པར་བརྩོན་པ་ན། ཀུ་ལཱ་ལས་ཡབ་གཅིག་དེ་ལྟར་མ་མཛད་ཅིག བདག་ལ་ནི་ཁྲོ་བ་དང་གདུང་བ་ཅི་ཡང་མེད་ལ། བདེན་པ་དེས་ནི་བདག་གི་མིག་སྔར་བཞིན་གྱུར་ཅིག་ཅེས་བརྗོད་པས། མིག་གཉིས་སྔར་བཞིན་གྱུར་ནས་རྒྱལ་སར་བསྐོས་སོ། ། དེའི་དུས་དགེ་སློང་མངོན་ཤེས་དྲུག་ལྡན་དེས། སྔོན་ཀུ་ལཱ་ལ་འདི་ཚོང་དཔོན་གྱི་བུ་མུག་དྷ་ཞེས་པ་བྱིས་པའི་དུས་མཆོད་རྟེན་གྱི་ངོས་ཀྱི་རྒྱལ་བའི་སྐུ་གཟུགས་ཀྱི་མིག་བསུབས་ཤིང་། སླར་ཨིནྡྲ་ནཱི་ལས་གསར་དུ་བསྒྲུབས་པས་ད་ལྟའི་སྐྱེ་བ་འདི་ལའང་ཚུལ་འདི་ལྟར་གྱུར་པ་ཡིན་ནོ། ། ཞེས་དགེ་སློང་གནས་བརྟན་མངོན་ཤེས་དྲུག་ལྡན་དེས་གསུངས་པ་འཁོར་གྱི་ཚོགས་ཀྱིས་ཐོས་པས་ཐམས་ཅད་ཡ་མཚན་དང་ལྡན་པར་གྱུར་ཏོ། །
དེའི་དུས་ཀྱི་ཀུ་ལཱ་ལ་བཅོམ་ལྡན་འདས་སོ། ། དེ་དག་ལ་འདི་སྐད་ཅེས། མིག་གཉིས་དག་ལ་དགའ་བྱེད་སོགས་འདོད་པའི་མདའ་ལྔ་ཡོངས་སུ་རྫོགས་པས། ། སེམས་ཀྱི་བརྟན་པ་འཕྲོགས་ཏེ་སྡིག་པ་བཞིན་མཚོན་གྱིས་ཕྱུང་ཡང་སེམས་བཙུན་མོ་སྐར་རྒྱལ་ལ། ། ཁྲོ་མེད་ཀྱི་བདེན་པའི་དཔང་པོར་སྔར་བཞིན་སྐྱོན་མེད་དུ་སྐྱེས་པ་ལྟ་བྱེད་སྟེ་སྤྱན་ཟུང་། ། གྲགས་པ་ལྟ་བུར་རབ་ཏུ་གསལ་ཀུ་ལཱ་ལ། ། ཞེས་བྱ་བ་ནི་དོན་བསྡུས་ཀྱི་ཚིགས་སུ་བཅད་པའོ། ། རྒྱལ་བའི་རྟོགས་པ་བརྗོད་པ་དཔག་བསམ་གྱི་འཁྲི་ཤིང་གི་དོན་འགྲེལ་ལས་ཀུ་ལཱ་ལའི་རྟོགས་པ་བརྗོད་པའི་ཡལ་འདབ་སྟེ་ལྔ་བཅུ་རྩ་དགུ་པའི་རྣམ་པར་བཤད་པའོ།། ༈ །།སྤྱི་དོན་དྲུག་ཅུ་པ་ལ་ཡང་ཡལ་འདབ་ཀྱི་གཞུང་གིས་བསྟན་ཚུལ་དང་། དེའི་དོན་བཤད་པ་ལ་གཉིས་ལས།
དང་པོ་ཡལ་འདབ་ཀྱི་གཞུང་གིས་བསྟན་ཚུལ་ནི། སྐྱེ་བ་འདིར་ནི་མི་རྣམས་ཀྱི་ལུས་དག་ཉོན་མོངས་པའི་ཕུང་པོ་རབ་ཏུ་གྲགས་པ་ཡིན་ལ། ། འཇིག་རྟེན་ཕ་རོལ་ཏུ་ཡང་སྡིག་པའི་དབང་གིས་མི་ཟད་པའི་དམྱལ་བའི་མེ་ཡིས་བསྲེག ། སྐྱབས་འགྲོ་བའི་བསོད་ནམས་དང་ནི་བསླབ་པའི་གནས་དག་ཐོབ་པ་རྣམས་ཀྱིས། ། ལུས་ལ་ནམ་ཡང་བྱེ་ཚན་བབས་པ་ལ་སོགས་པའི་སྡུག་བསྔལ་དག་གིས་བསྲེག་པའི་མཐུ་ཡོད་མིན། ། དེ་ཡང་འདི་ལྟར་རྒྱ་མཚོའི་མཐར་ནི་ནོར་ཞེས་པའི། ། ཀླུ་ནི་གཉེན་མང་དང་ལྡན་པ་བྱུང་བར་གྱུར་ལ། ། གདེངས་ཀའི་རིན་ཆེན་རབ་ཏུ་འབར་བ་ཅན་གྱིས༑ ། འོད་ཀྱི་སྣང་བས་སྔོན་མེད་ཀྱི་ཉིན་མོ་བྱས། ། ཞེས་པ་ནས།
དེས་ནི་དེ་ཡི་ཟླ་གསུམ་དུ། ། དགེ་འདུན་དང་བཅས་པའི་བདེ་གཤེགས་བཅོམ་ལྡན་འདས་མཆོད། ། དོ་ཤལ་གྱི་རིན་ཆེན་སྣ་ཚོགས་པའི་འོད་ཀྱིས་བསྐོར། ། ཡ་མཚན་སྐྱེས་པ་ཀུན་དགའ་ལྡན་ལ་གསུངས་པ། ། གདེངས་ཅན་འདི་ནི་བསྐལ་པ་བརྒྱར་ཡང་གནོད་པར་མི་གཡོ། ། ཆོས་ཀྱི་བདེ་བའི་ལོངས་སྤྱོད་ཀུན་གྱི་སྣོད་དུ་འགྱུར། ། འོན་ཀྱང་དེ་ཁོ་ནར་མ་ཟད་ཀྱི་སྐྱེ་བ་གཞན་ལ་བླ་ན་མེད་པའི་བྱང་ཆུབ་ཀྱང་། ། རབ་ཏུ་འབད་པས་གསལ་ཞིང་མཐོང་བར་བྱེད་པར་འགྱུར༑ ། ཞེས་པའི་བར་གྱིས་བསྟན་ལ། གཉིས་པ་དེའི་དོན་བཤད་པ་ནི།
སྐྱེས་བུ་གང་དག་སྐྱེ་བ་འདིར་བྱེ་ཚན་ལ་སོགས་པའི་སྡུག་བསྔལ་གྱིས་གདུང་བ་ནི་དཀོན་མཆོག་གསུམ་ལ་སྐྱབས་སུ་མ་སོང་ཞིང་བསླབ་པ་ལ་མ་གནས་པས་ཡིན་ལ། དཀོན་མཆོག་ལ་སྐྱབས་སུ་སོང་སྟེ་བསླབ་པ་ལ་གནས་པ་ནི་དེ་ལས་ལྡོག་པ་སྟེ། དེ་ཡང་འདི་ལྟར། སྔོན་རྒྱ་མཚོའི་མཐར་ཀླུའི་ཁང་པར་བྱེ་ཚན་གྱི་ཆར་པ་བབས་ཏེ་གདུང་བ་དྲག་པོས་ཉེན་པ་ན་ཀླུའི་བུ་གཞོན་ནུ་ནོར་བཟང་ཞེས་པས། རང་གི་ཕ་ལ་སྨྲས་པ། ཡབ་གཅིག་འུ་ཅག་གཉིས་ལ་གཞན་ལ་མེད་པའི་གདུང་བ་འདི་ལྟ་བུ་ཅིས་ཉེས༑ འདི་ལ་ཕྱིར་བཅོས་པའི་ཐབས་ཅི་ཡོད་ཅེས་སྨྲས་པ་ན། ཀླུའི་ཕས་སྨྲས་པ། ཀླུ་གཞན་དག་རྣམས་ནི་དཀོན་མཆོག་གསུམ་ལ་སྐྱབས་སུ་སོང་བས་ཡིན་ལ། རང་ཅག་ཀྱང་བཅོམ་ལྡན་འདས་ཤཱཀྱ་ཐུབ་པ་མཉན་ཡོད་ན་བཞུགས་པས།
དེ་དག་གི་དྲུང་དུ་སོང་སྟེ་སྐྱབས་སུ་སོང་ཞིང་བསླབ་པའི་གཞི་མནོས་ན་བདེ་བ་ལ་རེག་པར་འགྱུར་རོ་ཞེས་སྨྲས་པས། ཀླུའི་བུས་དེ་བཞིན་དུ་བཅོམ་ལྡན་འདས་ཀྱི་དྲུང་དུ་ཕྱིན་ཏེ་མེ་ཏོག་གཏོར་ཞིང་བསླབ་པའི་གནས་བཟུང་ནས། བཅོམ་ལྡན་འདས་འཁོར་དང་བཅས་པ་ཀླུའི་གནས་སུ་སྤྱན་དྲངས་ཏེ། རིན་པོ་ཆེའི་གཙུག་ལག་ཁང་མང་དུ་སྤྲུལ་ནས་ཟླ་བ་གསུམ་དུ་བསྙེན་བསྐུར་ནས། དེ་ནས་བཅོམ་ལྡན་འདས་ཀྱིས་ཀླུ་འདི་དག་ནི་བསོད་ནམས་འདིས། ། ཆོས་ཀྱི་ལོངས་སྤྱོད་ཀྱི་སྣོད་དུ་གྱུར་ནས་སྐྱེ་བ་གཞན་ལ་རིམ་གྱིས་བྱང་ཆུབ་ཐོབ་པར་འགྱུར་ཞེས་བཀའ་སྩལ་ཏོ། ། དེ་དག་ལ་འདི་སྐད་ཅེས། རྒྱ་མཚོའི་རྦ་རླབས་ཀྱི་ཁང་པ་བསིལ་བར་གནས་བཅས་ཀྱང་ལས་ཀྱི་དབང་གིས། ། འགོག་མེད་དུ་བྱེ་ཚན་ཆར་པ་བབས་པས་དེ་གཞུ་བ་འདྲ་བའི་སྙིང་ངམ་སེམས༑ ། རྣམ་དཀར་གྱི་ལམ་དུ་དྲངས་ལ་ལྷ་ཡི་ལྷ་ཤཱཀྱ་ཐུབ་པས། །
བསླབ་པའི་བསིལ་བ་སྦྱིན་པའི་མཐུས་སྡུག་བསྔལ་ལས་གྲོལ་བ་ཀླུ་གཞོན་ནུ། ། ཞེས་བྱ་བ་ནི་དོན་བསྡུས་ཀྱི་ཚིགས་སུ་བཅད་པའོ། ། རྒྱལ་བའི་རྟོགས་པ་བརྗོད་པ་དཔག་བསམ་གྱི་འཁྲི་ཤིང་གི་དོན་འགྲེལ་ལས་ཀླུ་གཞོན་ནུའི་རྟོགས་པ་བརྗོད་པའི་ཡལ་འདབ་སྟེ་དྲུག་ཅུ་པའི་རྣམ་པར་བཤད་པའོ།། ༈ །།སྤྱི་དོན་རེ་གཅིག་པ་ལ་ཡང་ཡལ་འདབ་ཀྱི་གཞུང་གིས་བསྟན་ཚུལ་དང་། དེའི་དོན་བཤད་པ་གཉིས་ལས། དང་པོ་ཡལ་འདབ་ཀྱི་གཞུང་གིས་བསྟན་ཚུལ་ནི། ཇི་ལྟར་སྐྱེ་བོ་བླུན་པོའི་ལག་ཏུ་རིན་པོ་ཆེ་རབ་ཏུ་ལོངས་སྤྱོད་པའི་སྐལ་བ་མེད་པའི་གཞན་དུ་འགྲོ་པར་གྱུར། ། རྣམ་པར་དག་པ་བློ་ལྡན་བསོད་ནམས་ཅན་དག་གི་ཁྱིམ་དུ་དཔལ་ནི་རང་ཉིད་འོང་བར་འགྱུར་ཞིང་། ། སྐྱེས་བུ་དམ་པ་རྣམས་ཀྱི་གཏེར་དག་ལྷུང་ཡང་ཡིད་ནི་ཤིན་ཏུ་རབ་ཏུ་དྭངས་ཤིང་ཡོན་ཏན་དང་ལྡན་པ་དག་ནི། ། དབུལ་བའི་རབ་རིབ་མི་ཟད་འཕྲོག་པའི་རྒྱན་གྱི་ནོར་བུ་མཆོག་ཡིན་ནོ། །
དེ་ཡང་འདི་ལྟར་གྲོང་ཁྱེར་མཉན་ཡོད་དུ་སྔོན་བྲམ་ཟེ་ནི། ། ནོར་མེད་བཀྲ་ཤིས་ཞེས་བྱ་བ། ། འཚོ་བ་བྱུང་བ་དེ་ཉིད་བྲལ་བས་འཚོ་བའི་ཐབས་ཀྱི་ནང་ནས༑ ། འབྲས་བུ་ཆུང་བར་གྱུར་བའི་ཞིང་ལས་བྱེད་པ་ལ་བསྟེན་ནས། ། ཞེས་པ་ནས། དེའི་ཚེ་ཉེ་དབང་དང་དབང་པོ་བཅས་པའི་ལྷས་མཆོད་པ་འི་གནས། ། ཤིན་དུ་ཆེ་བའི་འབྲས་བུ་གྲུབ་པ་འདི། ། མ་འོངས་པ་ན་ཤཱཀྱ་ཐུབ་པ་བདག་གི་སྔོན་ནམ་མདུན་དུ་བྲམ་ཟེ་སྐྱེ་བ་འདིར་འགྲུབ་པར་འགྱུར་ཞེས། ། འདི་ལ་བཅོམ་ལྡན་འདས་དེ་ཡིས་ཡང་དག་བསྟན། ། དེ་སྐད་དུ་བྲམ་ཟེ་དེ་ཡི་ལེགས་བྱས་དགེ་བ་སྤྱད་ཚུལ་དག་རྒྱལ་བས་གསུངས་པ་ཐོས་གྱུར་ནས། །
བྲམ་ཟེ་དགྲ་བཅོམ་ཐོབ་པ་དེ་ཡི་ཡོན་ཏན་གྱི་རང་བཞིན་ནང་དུ་འཕོས་བཞིན་དགེ་སློང་ནི། ། དེ་དག་ཐམས་ཅད་ཡ་མཚན་གྱི་བློ་དང་ལྡན་པའི་དགའ་བས་འཁྲུགས་གྱུར་ཅིང་། ། དགེ་ལ་གུས་པས་བཟང་པོའི་སྤྱོད་པ་དག་རབ་ཏུ་བསྔགས་པར་མཛད། ། ཅེས་པའི་བར་གྱིས་བསྟན་ལ། གཉིས་པ་དེའི་དོན་བཤད་པ་ནི། སྐྱེ་བོ་བླུན་པོ་དག་གིས་ནི་རིན་པོ་ཆེའི་གཏེར་ལན་ཅིག་ཐོབ་ཀྱང་གཞན་དུ་འགྲོ་ཞིང་། བློ་ལྡན་བསོད་ནམས་ཅན་ལ་ནི་རང་གི་ཁྱིམ་དུ་དཔལ་འབྱོར་རང་དགར་འདུ་བས་ན། བསོད་ནམས་དང་བློ་གྲོས་གཉིས་ནི་དབུལ་བ་སེལ་བའི་མཆོག་སྟེ། དེ་ཡང་འདི་ལྟར། སྔོན་མཉན་ཡོད་དུ་བྲམ་ཟེ་ནོར་མེད་བཀྲ་ཤིས་ཞེས་བྱ་བ་འཚོ་བའི་ཐབས་ཞིང་ལས་ལ་བརྟེན་པ་ཡོད་པས༑
ནམ་ཞིག་རྒྱལ་བ་ཉན་ཐོས་དང་བཅས་པ་བྱོན་པ་མཐོང་ནས་རབ་ཏུ་དད་པར་གྱུར་ཏེ་རང་གི་ཆུང་མ་ལ་སྨྲས་པ། སངས་རྒྱས་མཉེས་པར་མ་བྱས་པའི་རྨོངས་པ་ལ་བདེ་བ་ག་ལ་ཡོད། དེས་ན་བདེ་བར་གཤེགས་པ་མཆོད་པར་བྱའོ་ཞེས་སྨྲས་པ་དང་༑ བྲམ་ཟེ་མོས་ཟས་ཀྱི་སྦྱོར་བ་བྱས་ཏེ་བཅོམ་ལྡན་འདས་ལ་ཕུལ་བས་བདག་གི་དབུལ་བའི་སྡུག་བསྔལ་རབ་ཏུ་བསལ་ནས་འབྱོར་པ་དང་ལྡན་པར་གྱུར་ཅིག ཅེས་སྨོན་ལམ་བཏབ་བོ། ། དེ་ནས་རིང་པོར་མི་ཐོགས་པར་རང་གི་ཞིང་དུ་སོང་བ་ན་མྱུ་གུ་ཐམས་ཅད་གསེར་དུ་སོང་བ་མཐོང་བས་འཕྲལ་དུ་དབུལ་བའི་སྡུག་བསྔལ་བཏང་། དེ་ནས་དབང་ཕྱུག་གི་གཏེར་ཐོབ་པའི་བྲམ་ཟེ་དེས། སྟོན་པ་འཁོར་དང་བཅས་པ་ལ་ལོངས་སྤྱོད་ཀུན་གྱིས་མངོན་པར་མཆོད་དེ། དེའི་མཇུག་ཏུ་སྟོན་པས་ཆོས་བསྟན་པས་བྲམ་ཟེས་རྒྱུན་དུ་ཞུགས་པའི་འབྲས་བུ་ཐོབ་ཅིང་རིམ་གྱིས་རབ་ཏུ་བྱུང་ནས་དགྲ་བཅོམ་པ་ཉིད་དུ་གྱུར་ཏོ། ། དེའི་ཚེ་དགེ་སློང་དག་གིས་ཚུལ་དེ་དེ་ལྟར་འབྱུང་བའི་སྔོན་གྱི་ལས་རྒྱུ་ཅི་ལགས་ཞེས་བཅོམ་ལྡན་འདས་ལ་ཞུས་པས༑
བཅོམ་ལྡན་འདས་ཀྱིས་བྲམ་ཟེ་འདི་སྔོན་བཅོམ་ལྡན་འདས་འོད་སྲུང་གི་བསྟན་པ་ལ་རབ་ཏུ་བྱུང་སྟེ། དེའི་རྒྱུས་ངའི་བསྟན་པ་ལ་དགྲ་བཅོམ་པ་ཐོབ་པར་འགྱུར་རོ་ཞེས་འོད་སྲུང་གིས་གསུངས་པ་བཞིན་ད་ལྟ་དེ་བཞིན་དུ་གྱུར་ཏོ་ཞེས་བཀའ་སྩལ་པ་ན༑ དགེ་སློང་དག་ཡ་མཚན་དུ་གྱུར་ནས་དགེ་བ་ལ་གུས་ཤིང་བཟང་པོའི་སྤྱོད་ཚུལ་ལ་བསྔགས་པ་བརྗོད་པར་གྱུར་ཏོ། ། དེ་དག་ལ་འདི་སྐད་ཅེས། སྟོན་པ་ལ་བསྙེན་པ་དང་བཀུར་བསྟིའི་བསོད་ནམས་ཕྲ་མོར་ལྡན་ཡང་དེའི་ལེགས་བྱས། ། རྣམ་པར་ཡངས་པའི་ཞིང་ས་གཞི་དང་སེམས་ཅན་གྱི་སར་ཐུན་མོང་གི་དངོས་གྲུབ་ཞིང་ལ་གསེར་གྱི་ལྗང་པ་སྐྱེས་པ་དང་། ། མཆོག་གི་དངོས་གྲུབ་སངས་རྒྱས་ཀྱིས་ཆོས་བསྟན་པས་དགྲ་བཅོམ་པའི་ལོ་འབྲས་སོ་སོར་དར་བའི་དཔལ། ། གང་ཡིན་པ་དེ་ལ་དབང་འབྱོར་པ་བྲམ་ཟེ་བཀྲ་ཤིས་ཞེས་པ་ཞིང་པའི་སྐལ་བཟང་ཕུལ༑ ། ཞེས་བྱ་བ་ནི་དོན་བསྡུས་ཀྱི་ཚིགས་སུ་བཅད་པའོ། ། རྒྱལ་བའི་རྟོགས་པ་བརྗོད་པ་དཔག་བསམ་གྱི་འཁྲི་ཤིང་གི་དོན་འགྲེལ་ལས་ཞིང་པའི་རྟོགས་པ་བརྗོད་པའི་ཡལ་འདབ་སྟེ་དྲུག་ཅུ་རྩ་གཅིག་པའི་རྣམ་པར་བཤད་པའོ།།
༈ །།སྤྱི་དོན་རེ་གཉིས་པ་ལ་ཡང་ཡལ་འདབ་ཀྱི་གཞུང་གིས་བསྟན་ཚུལ་དང་། དེའི་དོན་བཤད་པ་གཉིས་ལས། དང་པོ་ཡལ་འདབ་ཀྱི་གཞུང་གིས་བསྟན་ཚུལ་ནི། ལུག་གིས་གང་བར་གྱུར་པ་ལྟ་བུའི་སྐྱེ་བོའི་ནགས་ཚལ་གནས་དག་ཏུ། ། ལང་ཚོའི་རྒྱགས་པས་ལོང་ཞིང་བདེ་བ་སྤྱོད་པ་ལ་འོས་པ་ཅན་གྱིས་མཛེས་པའི་ཆས་དང་ལྡན་པའི་ཚེ། ། འདུ་འཛི་དབེན་པས་འདོད་པ་ལ་ཆགས་བྲལ་ཞི་ཞིང་དག་པའི་སེམས་གང་ལ་རབ་བྱིན་པ། ། སྐྱེས་བུ་དེ་ཉིད་གཅིག་པུ་འཇིག་རྟེན་ན་ཡ་མཚན་རང་བཞིན་དག་ཏུ་སྐྱེས་པའོ། ། དེ་ཡང་འདུལ་བ་ལུང་གཞི་ལས་འདི་ལྟར་གསུངས་ཏེ་རྒྱལ་བ་སྔོན་ཚེ་ནྱ་གྲོ་དྷའི། ། ཀུན་དགའ་ར་བ་མཛེས་པར་བཞུགས་པ་ན། ། གྲོང་ཁྱེར་ཝ་རཱ་ཎ་སཱིར་ཁྱིམ་བདག་ནི། །
རིགས་ཀྱི་གཙོ་བོ་ལེགས་པ་རབ་སད་ཅེས་པ་བྱུང་ལ། ། ཞེས་པ་ནས། གཞན་ཡང་ས་བདག་ཀྲི་ཀྲི་ཞེས་བྱ་བ། ། འཇིག་རྟེན་དུ་བྱུང་སྟེ་དད་པའི་རང་བཞིན་རྒྱ་ཆེན་པོ་བསྟན་པའི་བློ་ཡིས་སྟོན་པ་སངས་རྒྱས་ལ་ནི། ། འོད་སྲུང་གི་སྐུ་དག་མྱ་ངན་ལས་འདས་པ་དེ་ལ།་་་་་ ༼འོད་སྲུང་མྱང་འདས་སྐུ་དག་ལ་ཞེས་བསྒྱུར་ན་ལེགས།༽ ། རིན་ཆེན་གྱི་མཆོད་རྟེན་ཆེན་པོ་སྔོན་ཚེ་བྱས། ། དེ་ནས་ས་ཡི་བདག་རྒྱལ་པོ་དེ་ཡི་བུ། ། གསུམ་པ་གྲགས་ལྡན་ཞེས་བྱ་བ་དད་ཅིང་དག་པ་ཡིས། ། འོད་སྲུང་གི་ནོར་བུའི་མཆོད་རྟེན་དེ་ལ་ནི། །
གུས་པས་རིན་ཆེན་གདུགས་དག་བཀོད་ཅིང་ཕུལ་ལ། ། དེ་དང་བསོད་ནམས་སྔ་མ་དེ་བཞིན་གཤེགས་པ་ལ་གདུགས་ཀྱིས་བསིལ་གྲིབ་བྱས་པ་དེ་ཡིས། ། སྐྱེ་བ་འདི་ཉིད་ལ་གྲགས་པ་སྦྱིན་ནི། ། གྲགས་པ་ཆེན་པོ་དང་ལྡན་ཞིང་རིན་ཆེན་འབར་བ་ཡི། ། གདུགས་ཀྱིས་རང་ཆས་སུ་བརྒྱན་པ་དག་ཏུ་སྐྱེས་པའོ། ། དེ་ལྟར་སྐྱེ་བ་སྔ་མ་གཞན་ལ་ལེགས་བྱས་རྒྱས་པས་རྩ་བ་བཅིངས་ཤིང་བརྟན་པར་བྱས་ལ། ། ཟླ་བ་ལྟར་དཀར་གྲགས་པའི་འོད་ཟེར་རྒྱས་པའི་མེ་ཏོག་མཛེས་པ་ཅན་སྐྱེས་བུ། ། དགེ་བ་དེ་ཡིས་ཆོས་ཀྱི་ལྗོན་པ་རབ་ཏུ་རྒྱས་འབྲས་སྨིན་འདི་ཉིད་དམ་ཞེས་གསུངས་པ། ། དེ་སྐད་ཐོས་ནས་དགེ་སློང་ཚོགས་དེས་སེམས་ལ་ཡ་མཚན་ཐོབ་པར་གྱུར། ། ཅེས་པའི་བར་གྱིས་བསྟན་ལ།
གཉིས་པ་དེའི་དོན་བཤད་པ་ནི༑ ལོངས་སྤྱོད་ཕུན་སུམ་ཚོགས་ཀྱང་དེ་ལ་མི་ཆགས་པར་རབ་ཏུ་བྱུང་སྟེ་ཞི་བ་སྒྲུབ་པའི་སྐྱེས་བུ་དེ་ནི་འཇིག་རྟེན་ན་ཤིན་ཏུ་ཡ་མཚན་པ་སྟེ། དེ་ཡང་འདི་ལྟར། སྔོན་ཝ་རཱ་ཎ་སཱིར་ཁྱིམ་བདག་ལེགས་པར་རབ་སད་བྱ་བ་བྱུང་ངོ་། ། ལོངས་སྤྱོད་ཕུན་སུམ་ཚོགས་པ་དང་ལྡན་ཡང་བུ་མེད་པའི་མྱ་ངན་གྱིས་གདུང་པ་ན། དེ་ལ་གཉེན་རྣམས་ཀྱིས་འདི་སྐད་སྨྲས་སོ། ། གྲོང་ཁྱེར་བའི་མཆོད་པའི་ནྱ་གྲོ་དྷའི་ཤིང་ལ་མཆོད་ན་བུ་དང་ནོར་རྣམས་གང་འདོད་སྟེར་བས་ཤིང་འདི་ནི་མཆོད་རྟེན་སློང་བ་བདེན་ཞེས་བྱ་བ་ཡིན་པས་རྩོམ་པ་གྱིས་ཤིག་སྨྲས་པ་ན༑ ལེགས་པར་རབ་སད་རང་ཉིད་གཅིག་པུ་གསང་སྟེ་ནྱ་གྲོ་དྷའི་ཤིང་གི་དྲུང་དུ་སོང་སྟེ་སྟ་གྲི་བཟུང་ནས་བདག་ལ་བུ་སྟེར་ན་ནི་མཆོད་པ་རྒྱ་ཆེན་པོས་ཁྱོད་མཆོད་པར་བྱེད་པ་ལ། རྣམ་པ་གཞན་དུ་ན་ཁྱོད་བཅད་ནས་ཆུ་ལ་སྐུར་རོ་ཞེས་སྨྲས་པ་ན། ལྷ་དེ་སྐྲག་ནས་སྐད་ཅིག་གིས་བརྒྱ་བྱིན་གྱི་གནས་སུ་སོང་ནས་འདི་སྐད་ཅེས་གསོལ་པ།
ཤིང་འདི་མེད་ན་བདག་བདེ་བ་དང་བྲལ་བས། དེ་ལ་བུ་སྟེར་བའི་ཐབས་སྩལ་དུ་གསོལ། དེ་ནས་བརྒྱ་བྱིན་གྱིས་བསམ་པ་ན། ལྷའི་བུ་བློ་གྲོས་རབ་བཟང་ཞེས་པ་འཆི་འཕོ་བ་གཟིགས་ནས། བློ་བཟང་ཁྱོད་ཁྱིམ་བདག་ལེགས་པར་རབ་སད་ཀྱི་བུར་སྐྱེ་བ་ལོངས་ཤིག བློ་བཟང་གིས་གསོལ་བ། སྟོན་པ་ཤཱཀྱ་ཐུབ་པས་ཆོས་ཀྱི་འཁོར་ལོ་བསྐོར་བའི་ཚེ་བདག་རབ་ཏུ་བྱུང་བར་རྟོགས་པར་མཛད་ན་བདག་འགྲོའོ། ། དེ་ལ་བརྒྱ་བྱིན་གྱིས་དེ་བཞིན་ནོ་ཞེས་སྨྲས་པ་དང་། དེ་མ་ཐག་ཏུ་ལེགས་པར་རབ་སད་ཀྱི་ཆུང་མའི་ད་ཀུ་རུ་ཞུགས་པར་གྱུར་ཏོ། ། དེ་ནས་ལྷ་རང་གི་གནས་སུ་སོང་སྟེ།
ཁྱོད་ལ་བུ་རབ་ཏུ་བྱུང་བ་ལ་དགའ་བ་ཞིག་ཡོང་བ་ཡོད་ཀྱི་སྟ་གོན་གྱིས་ཤིག་སྨྲས་པ་དང་༑ ཁྱིམ་བདག་དགའ་སྟེ་རང་གི་ཁྱིམ་ན་གནས་པ་ན། དེའི་ཆུང་མ་རོལ་པ་མ་ལ་བུ་གསེར་གྱི་མདོག་ཅན་སྤྱི་གཙུག་ན་རིན་པོ་ཆེའི་གདུགས་ཀྱིས་བརྒྱན་པ་ཞིག་བཙས་ཏེ། མིང་ཡང་གྲགས་སྦྱིན་ཞེས་བཏགས་སོ། ། ཕ་ནི་ལྷའི་ཚིག་དྲན་ཏེ་བུ་རབ་ཏུ་བྱུང་བར་དོགས་ནས་སྒོ་རྣམས་བསྲུང་བའི་སྦྱོར་བ་བྱས་སོ། ། དེ་ནས་ཆེར་སྐྱེས་པ་དང་སྐྱེད་མོས་ཚལ་དུ་ཤིང་རྟ་ལ་བཞོན་ཏེ་སོང་བ་ན། བཅོམ་ལྡན་འདས་འཁོར་དང་བཅས་པ་མཐོང་ནས་ཤིང་རྟ་ལས་བབས་ཏེ། ཕྱག་དང་བསྐོར་བ་བྱས་ཞབས་སྤྱི་བོར་བླངས་སོ། ། སྐབས་དེར་སྟོན་པས་དགེ་སློང་རྟ་ཐུལ་ལ་བཀའ་སྩལ་པ། ཁྱེའུ་འདི་རིང་པོར་མ་ལོན་པར་རབ་ཏུ་འབྱུང་བར་འགྱུར་རོ་ཞེས་བཀའ་སྩལ་ནས་གཤེགས་སོ། །
དེ་ནས་བརྒྱ་བྱིན་གྱིས་ཁྱེའུ་འོང་པའི་མདུན་དུ་བུད་མེད་ཀྱི་རོ་བམ་པོ་ཞིག་ཏུ་སྤྲུལ་པ་ཁྱེའུས་མཐོང་ནས་རང་གི་ལུས་ལ་ཆགས་པ་དང་བྲལ་བར་གྱུར་ནས་རང་གི་ཁང་པར་འོང་ངོ་། ། མཚན་མོ་ཁྱེའུའི་འཁོར་གྱིས་བུད་མེད་རོལ་མོ་རྩེ་བ་རྣམས་གཉིད་ལ་སོང་སྟེ་ཅི་དགར་ཉལ་ཞིང་བག་མེད་པར་མཐོང་བས་ཀྱང་སྐྱོ་བ་སྐྱེས་སོ། ། དེའི་མོད་ལ་རིན་པོ་ཆེའི་མཐིལ་ལྷམ་ཁྱེར་ཏེ་སོང་བ་སྲུང་མི་རྣམས་ཀྱིས་བརྒྱ་བྱིན་གྱི་མཐུས་མ་མཐོང་བར་མཐིལ་ལྷམ་ཆུ་ལམ་དུ་དོར་ནས་རིམ་གྱིས་ཆུ་ཀླུང་ལ་བརྒལ་བ་བཅོམ་ལྡན་འདས་ཀྱིས་དགོངས་ཏེ་དེ་བསྒྲལ་བའི་དོན་དུ་ཆུ་འགྲམ་དུ་གཤེགས་ཏེ་ཕྱག་བརྐྱངས་ནས་ཚུར་ཤོག་གིས་ཁྱེའུ་རབ་ཏུ་བྱུང་ངོ་། ། ཁྱིམ་དུ་ཕས་རིག་ནས་བུ་འཚོལ་དུ་སོང་བ་ན་ཆུ་འགྲམ་གྱི་མཐིལ་ལྷམ་མཐོང་ངོ་། ། ཆུ་བརྒལ་ནས་བཅོམ་ལྡན་འདས་ཀྱི་དྲུང་དུ་ཕྱིན་པ་ན། སངས་རྒྱས་ཀྱིས་མཐུས་བུ་མ་མཐོང་ངོ་༑ ། དེས་ནས་ནམ་ཞིག་སྟོན་པ་འཁོར་དང་བཅས་པ་རང་གི་ཁྱིམ་དུ་སྤྱན་དྲངས་ཏེ་གུས་པར་མཆོད་ནས་ཆོས་བསྟན་པས་གྲགས་སྦྱིན་གྲོགས་དང་བཅས་པས་དགྲ་བཅོམ་པ་ཐོབ་པར་གྱུར་ཏོ། ། དེའི་ཚེ་བཅོམ་ལྡན་འདས་ལ་དགེ་སློང་རྣམས་ཀྱིས་གྲགས་སྦྱིན་འདི་ལྟར་དུ་གྱུར་པའི་སྔོན་གྱི་བསོད་ནམས་ཞུས་པས། བཅོམ་ལྡན་འདས་ཀྱིས་གྲགས་སྦྱིན་འདིས་སྔོན་སངས་རྒྱས་རིན་ཆེན་གཙུག་ཏོར་ཅན་བསོད་སྙོམས་བྱོན་པ་ལ་ཉི་མའི་གདུགས་ཀྱིས་གདུང་བ་ན་གདུགས་ཀྱི་བསིལ་གྲིབ་ཕུལ། སླར་བཅོམ་ལྡན་འདས་དེའི་དྲུང་དུ་རབ་ཏུ་བྱུང་བས་མ་འོངས་པ་ན་ངའི་བསྟན་པ་ལ་དགྲ་བཅོམ་པ་ཐོབ་པར་འགྱུར་རོ་ཞེས་གསུངས་པ་དང་།
གཞན་ཡང་སྔོན་གྱི་དུས་རྒྱལ་པོ་ཀྲི་ཀྲི་བྱ་བས་སངས་རྒྱས་འོད་སྲུང་གི་སྐུ་གདུང་གི་མཆོད་རྟེན་བཞེངས་པ་ལ། གྲགས་སྦྱིན་འདི་དེ་དུས་རྒྱལ་པོ་དེའི་བུ་གྲགས་ལྡན་ཞེས་པར་གྱུར་ཏེ་ཡབ་ཀྱིས་བཞེངས་པའི་མཆོད་རྟེན་དེ་ལ་དད་པས་གདུགས་ཕུལ་བ་དེ་དང་བསོད་ནམས་སྔ་མ་དེའི་མཐུ་ལས་ད་ལྟ་འདི་ལྟར་དུ་གྱུར་ཏོ་ཞེས་བཀའ་བསྩལ་པས་དགེ་སློང་དག་ཡ་མཚན་པར་གྱུར་ཏོ། ། དེ་དག་ལ་འདི་སྐད་ཅེས། སྲིད་པའི་བདེ་བ་ལ་མ་ཆགས་པའི་ཁྱེའུས་སྙིང་སྟོབས་གྲོང་ཁྱེར་མ་ཡི་རྐང་སྟབས་གཅིག ། བསྒྱུར་བའི་མོད་ལ་རང་གི་རྗེས་སུ་མཐུན་པའི་གཉེན། ། གང་རྣམས་ཀྱི་བློ་ཤིང་མྱ་ངན་མེད་པའི་དོག་པའི་ཚོགས། ། ཇི་སྙེད་པའི་མེ་ཏོག་གྲོལ་བའི་ངོ་མཚར་ནི་ཁྱིམ་བདག་ལེགས་པར་རབ་སད་ཀྱི་བུ་གྲགས་སྦྱིན་གྱི་མཐུ། ། ཞེས་བྱ་བ་ནི་དོན་བསྡུས་ཀྱི་ཚིགས་སུ་བཅད་པའོ། ། རྒྱལ་བའི་རྟོགས་པ་བརྗོད་པ་དཔག་བསམ་གྱི་འཁྲི་ཤིང་གི་དོན་འགྲེལ་ལས་གྲགས་སྦྱིན་གྱི་རྟོགས་པ་བརྗོད་པའི་ཡལ་འདབ་སྟེ་དྲུག་ཅུ་རྩ་གཉིས་པའི་རྣམ་པར་བཤད་པའོ།། ༈ །།སྤྱི་དོན་རེ་གསུམ་པ་ལ་ཡང་ཡལ་འདབ་ཀྱི་གཞུང་གིས་བསྟན་ཚུལ་དང་།
དེའི་དོན་བཤད་པ་གཉིས་ལས། དང་པོ་ཡལ་འདབ་ཀྱི་གཞུང་གིས་བསྟན་ཚུལ་ནི། བརྒྱ་བྱིན་རླུང་ལྷ་དང་ཆུ་ལྷ་ལ་སོགས་ལྷ་རྣམས་དང་། ། ཐུབ་མཆོག་དྲང་སྲོང་རྣམས་ཀྱང་འདོད་པའི་བདེ་བ་གང་གི་སླད་དུ་རྣམ་འགྱུར་དུ། ། འགྱུར་བའི་དྲན་བདེ་དེ་རྩྭ་ལྟར་སྤངས་ཤིང་ཆགས་མེད་དུ་སྤྱོད་པའི་གནས་ཀྱི་སྤྱོད་པཡ། །་ མཚན་ཅན་དེ་གང་སུ་ཡང་རུང་བའི་སྐྱེ་བོས་བྱ་ནུས་པ་མིན། ། དེ་ཡང་འདི་ལྟར་མ་ག་དྷ་གྲོང་ཐང་ཆེན་དུ། ། སཱ་ལ་ཆེན་པོལྟ་བུའི་བྲམ་ཟེའི་ཁ་དོག་ཡིན་ལ་རིགས་འཁྲུངས་པ། ། ནྱ་གྲོ་དྷའི་ཏོག་ཅེས་པའི་མིང་ཅན་གྱི། ། གཉིས་སྐྱེས་གྲགས་པའི་དཔལ་དང་ལྡན་པ་བྱུང་། །
ཞེས་པ་ནས། སྐྱེ་བ་གཉིས་སུ་ཉེ་བར་བསགས་པའི་བསོད་ནམས་ཀྱིས་སྟོབས་ཀྱི་ཆེར་རྒྱས་པས། ། ཉེ་བའི་གནས་ཀྱི་འོད་སྲུང་ཆེན་པོ་ཉིད་ཀྱི་ལུས་འདི་ནི་འདི་ཡིས་ཐོབ་ཅིང་། ། གསེར་གྱི་ཏ་ལ་བཞིན་དུ་མཐོང་བའི་མཐུ་སྟོབས་ནི་ཐོབ་གྱུར་ནས། ། ད་ལྟ་ཡང་དགེ་བའི་རྩ་བ་དུ་མའི་འབྲས་བུ་དགྲ་བཅོམ་གནས་ནི་རྣམ་པར་འཛིན་པའོ། ། ཞེས་པའི་བར་གྱིས་བསྟན་ལ།

གཉིས་པ་དེའི་དོན་བཤད་པ་ནི། བརྒྱ་བྱིན་དང་། རླུང་ལྷ་དང་། ཆུ་ལྷ་སོགས་ལྷ་རྣམས་དང་། དྲང་སྲོང་ལ་སོགས་པ་རྣམས་ཀྱང་ཆགས་པར་གྱུར་པ་འདོད་པའི་བདེ་བ་དག་ནི་རྩྭ་ལྟར་སྤངས་ཏེ་ཆགས་པ་མེད་པའི་སྤྱོད་པ་ཡ་མཚན་ཅན་དེ་སྤྱོད་པའི་གང་ཟག་ནི་ཤིན་ཏུ་ཉུང་བས་རེ་རེ་ཙམ་སྟེ། དེ་ཡང་འདི་ལྟར། མ་ག་དྷའི་གྲོང་ཁྱེར་དུ་བྲམ་ཟེ་ནྱ་གྲོ་དྷའི་ཏོག་ཅེས་པ་བྱུང་བ་ལ། དེའི་ཆུང་མ་གཟུགས་བཟང་མ་ལ་ཤིང་པི་པ་ལིའི་འོག་ཏུ་བུ་ཞིག་བཙས་སོ། ། དེ་བཙས་མ་ཐག་ཏུ་ཤིང་དེ་ལས་གོས་བྱུང་ངོ་། ། རིམ་གྱིས་ཆེར་སྐྱེས་ཏེ་ཁྱིམ་ལ་ཕྱིར་ཕྱོགས་པ་ན༑ ཕས་ནན་གྱིས་ཁྱིམ་ཐབ་བྱེད་པ་ལ་བསྐུལ་བས།
བུས་གསེར་ལས་བཟོས་པའི་བུ་མོ་ཞིག་བསྟན་ནས་འདི་དང་མཚུངས་པའི་བུ་མོ་རྙེད་ན་ཁྱིམ་འཛིན་ཞེས་སྨྲ་བ་དང་། ཕའི་གྲོགས་པོ་བྲམ་ཟེ་ཙ་རུ་ར་ཀ་ཞེས་པས་གསེར་གྱི་བུ་མོ་ཁྱེར་ཏེ་འཚོལ་དུ་སོང་བ་ན། བྲམ་ཟེས་འདི་བུ་མོ་རྣམས་ཀྱིས་མཆོད་པ་བྱེད་པའི་གནས་ཡིན་ནོ་ཞེས་བསྒྲགས་ཏེ་ཕྱོགས་ཀུན་ཏུ་འཁྱམས་པས། བུ་མོ་རྣམས་ཀྱིས་མཆོད་ཅིང་རྟག་ཏུ་རྣམ་པར་བལྟ་བ་ན། ནམ་ཞིག་ཡངས་པ་ཅན་དུ་གསེར་གྱི་བུ་མོ་ལས་འོད་ལྷག་པའི་བཟང་མོ་ཞེས་པ་མཐོང་ངོ་། ། བུ་མོ་དེའང་ཚངས་སྤྱོད་ལ་དགའ་ཞིང་ཁྱིམ་ལས་ཕྱིར་ཕྱོགས་པ་ཞིག་གོ ། དེ་ནས་བྲམ་ཟེ་རང་གི་གྲོགས་པོ་ལ་བཤད་པས་ལེན་པར་བརྩམས་པ་ན། བུ་པིསྤ་ལི་ལས་སྐྱེས་པ་སློང་མོ་བའི་ཆས་ཀྱིས་བུ་མོ་དེའི་གན་དུ་སོང་ནས་ལེགས་པར་བརྟགས་པ་ན། བུ་མོ་དེའང་ཁྱིམ་ཐབ་ལས་ཡིད་ཕྱུང་བར་ཤེས་ནས་སླར་ལོག་སྟེ། ཕ་ལ་བུ་མོ་དེ་ལེན་པའི་གྲོས་བྱས་པས།
ཕ་དགའ་སྟེ་ནོར་དང་བཅས་བླངས་སོ། ། དེ་ནས་ཁྱེའུ་དང་བུ་མོ་གཉིས་ཀ་ཚངས་སྤྱོད་ལ་གནས་པ་ན། དེ་གཉིས་རེག་པ་བསྲུངས་ཏེ་གཅིག་ཉལ་བའི་ཚེ་གཅིག་གིས་མེལ་ཚེ་བྱེད་དོ། ། དེའི་ཁྱིམ་དུ་སྦྲུལ་ནག་པོ་ཞིག་བྱུང་བ་ན་བུ་མོ་ལག་པ་བརྐྱངས་ནས་ཉལ་ལོ། ། པིསྤ་ལི་ལས་སྐྱེས་ཀྱིས་ལག་པ་གོས་ཀྱིས་གཡོགས་ཏེ་སྦྲུལ་གྱི་འཇིག་པ་ལས་བསྐྱབས་སོ། ། དེར་བུ་མོ་གཉིད་སད་ནས་ཁྱོ་ལ་སྨྲས་པ། རྗེའི་སྲས་ཁྱེད་དམ་ཚིག་བརྗེད་པའམ། ཇི་ལྟར་རྣམ་འགྱུར་འདི་ལྟ་བུ་སྟོན་པ་ཅི་ཡིན་ཞེས་སྨྲས་པ་དང་། པིསྤི་ལི་ལས་སྐྱེས་ཀྱིས་སྨྲས་པ། བཟང་མོ་དམ་ཚིག་རྨི་ལམ་ནའང་བརྗེད་པ་མེད་ཀྱིས།
ཁྱིམ་དུ་སྦྲུལ་ནག་ཅིག་རྒྱུ་བས་ཁྱོད་ཀྱི་ལག་པ་བདག་གིས་བསྐྱབས་སོ་ཞེས་སྨྲས་སོ། ། དེ་ནས་ཁྱིའུ་དང་བུ་མོ་གཉིས་ཀྱིས་གླང་པོ་རྣམས་ཀྱིས་ཏིལ་འཚིར་ཞིང་བུམ་པའི་ནང་དུ་སྲོགཆགས་མང་པོ་ཤི་བ་མཐོང་ན་སྐྱོ་བ་སྐྱེས་ཏེ། ཕན་ཚུན་སྐྱོ་བའི་མིག་གིས་ཁྱིམ་ལ་ཆགས་པ་བཏང་ནས༑ རིམ་གྱིས་ནོར་རྣམས་སློང་བ་ལ་བྱིན་ནས། ཡང་དག་པ་རྫོགས་པའི་སངས་རྒྱས་འོད་སྲུང་གི་མཆོད་རྟེན་བུ་མང་ཞེས་པའི་དྲུང་དུ་རབ་ཏུ་བྱུང་སྟེ་གཉིས་ཀས་ཞི་བ་བརྟེན་ཏེ་དགྲ་བཅོམ་པ་ཐོབ་པའོ། ། དེ་ཡང་སྔོན་གྱི་དུས་སུ་འོད་སྲུང་ཆེན་པོ་འདི་ནོར་ཆུང་བའི་སྐྱེས་བུ་ཞིག་ཏུ་གྱུར་པའི་ཚེ་ཡང་འོད་སྲུང་གི་མཆོད་རྟེན་ལ་མཆོད་པ་ཕུལ། རྒྱལ་པོའི་བུ་བསོད་ནམས་ངང་ཚུལ་དུ་གྱུར་པའི་ཚེ་ཡང་དེའི་མཆོད་རྟེན་ལ་མཆོད་པ་སྟེ་སྐྱེ་བ་གཉིས་སུ་བསགས་པའི་བསོད་ནམས་ཀྱི་མཐུས་ལས་དེ་ལྟར་དུ་གྱུར་པའོ། ། དེ་དག་ལ་འདི་སྐད་ཅེས། དབྱར་སྐྱེས་འབྲུག་དང་རྨ་བྱ་གཞོན་ནུ་ལྟར། ། ཆབས་ཅིག་ཏུ་གནས་པ་ལ་ལུས་ཕན་ཚུན་གྱིས་རེག་བདེ་མེད་ཀྱང་ཆོས་ཀྱི་སྒྲའི། །
སྙིང་གཏམ་ཉོན་མོངས་མེད་པའི་སྐད་ཀྱིས་ཆོས་བཞིན་པར་མཛའ་བའི་སེར་སྐྱ་བཟང་མོ་ལྟར། ། འོད་སྲུང་ཆེན་པོ་གཉིས་ཀ་སྟོན་པའི་སྤྱན་སྔར་ཆོས་ཐོབ་པས་བདེན་པ་མཐོང་སྟེ་སྲིད་པའི་དགྲ་ལས་རྒྱལ། ། ཞེས་བྱ་བ་ནི་དོན་བསྡུས་ཀྱི་ཚིགས་སུ་བཅད་པའོ། ། རྒྱལ་བའི་རྟོགས་པ་བརྗོད་པ་དཔག་བསམ་གྱི་འཁྲི་ཤིང་གི་དོན་འགྲེལ་ལས་འོད་སྲུང་ཆེན་པོའི་རྟོགས་པ་བརྗོད་པའི་ཡལ་འདབ་སྟེ་དྲུག་ཅུ་རྩ་གསུམ་པའི་རྣམ་པར་བཤད་པའོ།། ༈ །།སྤྱི་དོན་རེ་བཞི་པ་ལ་ཡང་ཡལ་འདབ་ཀྱི་གཞུང་གིས་བསྟན་ཚུལ་དང་། དེའི་དོན་བཤད་པ་གཉིས་ལས། དང་པོ་ཡལ་འདབ་ཀྱི་གཞུང་གིས་བསྟན་ཚུལ་ནི། ཤིང་གི་ཡལ་འདབ་མངོན་པར་གསལ་པ་ལྟ་བུར་མཉེན་པར་གྱུར་ཀྱང་འགལ་རྒྱན། ། སྲ་ཞིང་བརྟན་པ་དག་གིས་ནི་རྡོ་རྗེ་ལྟར་གྱུར་པ། ། སྐྱེས་བུ་ཆེན་པོ་རྣམས་ཀྱང་ཡིད་ཀྱི་ནོར་བུ་དྲི་མ་དག །
མེད་པ་ལ་ཡང་ཆགས་པའི་རྙོག་པ་དག་ནི་འཕོ་བ་མིན། ། དེ་ཡང་འདུལ་བ་ལུང་གཞི་ལས་འདི་ལྟར་གསུངས་ཏེ། སེམས་ཅན་ཀུན་ལ་རྗེས་སུ་བརྩེ་ལྡན་ཐུབ་པ་གང་ལ་རང་གི་ཡབ་ཀྱིས་ཤཱཀྱ་ཡི། ། གནས་རྣམས་བལྟ་བ་ཉིད་ལ་མཆོག་ཏུ་གསོལ་བ་བཏབ་པའི་བཅོམ་ལྡན་འདས། ། ཀུན་དུ་དགའ་བའི་བདུད་རྩིའི་བཅུད་ཀྱིས་ཟླ་བ་སྟོན་པ་སངས་རྒྱས་ནི། ། གང་དང་གང་གི་ཚེ་ན་རང་གི་རྒྱལ་སར་བཞུགས་པར་གྱུར་པ། ། དེ་རེ་ཞིག་རང་གི་གནས་སུ་བྱོན་པ་དེ་དེའི་ཚེ་ན་ཁང་པའི་བ་གམ་དུ་སོང་ནས་བལྟ་བའི་རི་དྭགས་མིག་ཅན། ། རྣ་བའི་རྒྱན་གྱིས་རང་གི་མིག་ནི་རབ་ཏུ་མཛེས་པར་བྱས་པའི། ། གྲགས་འཛིན་མས་ནི་གང་ཞིག་མཛེས་པ་དག་གི་ཕྱོགས་རྣམས་སུ། ། ཡ་མཚན་རབ་ཏུ་འདྲི་བའི་བདག་པོ་བཅོམ་ལྡན་འདས་ཀྱི་སྐུ་དེ་མཐོང་ནས། །
དེ་དང་ལྷན་ཅིག་འགྲོགས་དང་འཁྱུད་པ་དག་གི་རེ་བ་དང་བྲལ་བའི། ། མྱ་ངན་དུག་གིས་བརྒྱལ་བ་བཞིན་དུ་མ་ལུས་ཕྱོགས་འཁོར་ཞིང་། ། གྲོགས་པོ་དག་གིས་ཟློག་བཞིན་དུ་རང་གི་ཆགས་པ་ཟློག་པར་བྱེད་པའི་བརྟན་པ་ནི། ། དོར་ནས་ཁང་བཟང་དག་ལས་ལུས་རང་གི་ནི་རབ་ཏུ་འཕངས། ། ཞེས་པ་ནས། དེ་ནས་རྒྱལ་བ་རང་གིས་རང་གི་སྔོན་བྱུང་གི་གཏམ། ། བཤད་པ་དེ་ནི་དགེ་སློང་ཚོགས་རྣམས་ཀྱིས་ཐོས་ནས། ། འདོད་པ་རོ་ལྡན་ཁོ་ན་སྲིད་པ་ནི། ། འདབ་བརྒྱའི་རྩ་བ་སྦོམ་པ་ཉིད་དུ་ངེས། ། ཞེས་པའི་བར་གྱིས་བསྟན་ལ།
གཉིས་པ་དེའི་དོན་བཤད་པ་ནི། དམ་པ་དག་ནི་ཐུགས་རྒྱུད་སེམས་ཅན་ལ་ཤིང་ཡལ་ག་གསར་པ་ལྟར་མཉེན་ཡང་། རྐྱེན་ངན་པས་ཅུང་ཟད་ཀྱང་མི་གཡོ་བས་རྡོ་རྗེ་ལྟར་སྲ་ཞིང་བརྟན་ལ། འོན་ཀྱང་སྔོན་གྱི་བག་ཆགས་ནི་གཞན་དུ་འཕོ་མི་ནུས་པ་སྟེ། དེ་ཡང་འདི་ལྟར། སྔོན་གྲོང་ཁྱེར་ཧསྟི་ན་ཞེས་པར་རྒྱལ་པོ་ནོར་བཟང་ཞེས་པ་བྱུང་ཞིང་། དེ་དང་ཉེ་བ་ན་རྒྱལ་པོ་དབང་ཆེན་སྡེ་ཞེས་པ་ཡོད་ལ། དེའི་ཡུལ་དུ་ཆར་མ་བབས་པས་མུ་གེའི་འཇིགས་པ་བྱུང་། མི་ཤས་ཆེ་བ་ཧསྟི་ནའི་གྲོང་དུ་སོང་བ་ལས། རྒྱལ་པོས་བློན་པོ་རྣམས་ལ་གྲོས་བྱས་པས༑
བློན་པོ་རྣམས་ཀྱིས་རྒྱལ་པོ་ལ་ཞུས་པ། རྒྱལ་པོ་ནོར་བཟང་གི་ཡུལ་ན་ཀླུ་ཆུ་མང་ཙི་ཏྲ་ཞེས་གནས་པས་དེའི་མཐུ་ལས་ཆར་དུས་སུ་འབབ་ཅིང་ལོ་ལེགས་པ་ཡིན་ཏེ། དེ་རང་གི་ཡུལ་དུ་འགུགས་ཐུབ་ན་ཡུལ་ཕྱོགས་འདིར་ཡང་ལོ་ལེགས་པར་འགྱུར་བས་འདིའི་ཐབས་མཛོད་ཅེས་གསོལ་པ་དང་། རྒྱལ་པོས་ཀླུ་འགུགས་པའི་སྔགས་པ་ཞིག་བཙལ་ཏེ་ཀླུ་གནས་པའི་ཕྱོགས་སུ་སོང་ནས་ཀླུ་འགུགས་པའི་ཆོ་ག་བྱས་པས་ཀླུ་རིག་ནས། རྔོན་པ་པདྨ་ཅན་ཞེས་པ་ལ་ཐབས་དྲིས་པས་དེས་ཁས་བླངས་སོ༑ ། དེ་ནས་རྔོན་པས་མདའ་གཞུ་ཁྱེར་ཏེ་མཚོའི་ངོགས་སུ་ཕྱིན་པས་སྔགས་པ་སྦྱིན་སྲེག་བྱེད་པ་ལ་ཞུགས་ཤིང་མཚོ་ཁོལ་ཏེ་ཀླུ་ཁུགས་པ་ན་མདའ་འཕངས་ཏེ་སྔགས་པ་བསད་དོ། ། དེ་ནས་རྔོན་པ་ཀླུས་བོས་ཏེ་ནོར་བུ་དོན་ཞགས་རྔོན་པས་མཐོང་ནས་ནན་གྱིས་བསླངས་ཏེ་རང་གི་གནས་སུ་སོང་བ་ལས། ནམ་ཞིག་ཕ་འདས་ཏེ་བུ་ཨུཏྤལ་ཅན་གྱིས་ནོར་བུ་བཟུང་སྟེ་གནས་སོ། ། དེ་ནས་ནམ་ཞིག་དྲང་སྲོང་བཞུགས་པའི་གནས་སུ་སོང་སྟེ་གནས་པ་ན། བུང་བ་པདྨའི་ཁོངས་སུ་བསྡམས་པ་ལྟ་བུའི་སྙན་པ་ཐོས་ནས་དྲང་སྲོང་ལ་དྲིས་པས།
འདི་དང་ཉེ་བ་ན་མིའམ་ཅིའི་བུ་མོ་ཡིད་འཕྲོག་མ་ཁྲུས་བྱེད་ཅིང་ཡོད་པས་དེའི་གླུ་ཡིན་ནོ། ། རྔོན་པས་དེ་བཟུང་བའི་ཐབས་ཞུས་པས། དྲང་སྲོང་གིས་ནོར་བུ་དོན་ཡོད་ཞགས་པ་ཡོད་ན་བླང་བར་ནུས་སོ། ། ཞེས་སྨྲས་པ་དང་། རྔོན་པས་ནོར་བུ་ཁྱེར་ནས་ཡིད་འཕྲོག་མ་ཁྲུས་བྱེད་པའི་སར་ཕྱིན་ནས་ཞགས་པ་འཕངས་པ་ན། མིའམ་ཅིའི་བུད་མེད་གཞན་རྣམས་འཕུར་ཏེ་སོང་ནས་ཡིད་འཕྲོག་མ་ལ་ཐེབ་ནས་ལུས་པ་དང་། བདག་ལ་མ་རེག་པར་གཙུག་རྒྱན་ནོར་བུ་འདི་བཟུང་ལ་ཞགས་པ་ཁྲོལ་ཅིག་ཅེས་སྨྲས་ནས། ནོར་བུ་བཟུང་ནས་ཞགས་པ་བཀྲོལ་ལོ། ། སྐབས་དེར་རྒྱལ་པོ་ནོར་བཟང་རི་དྭགས་རྔོན་པར་བྱོན་པས་རྔོན་པས་ཡིད་འཕྲོག་མ་རྒྱལ་པོ་ལ་བཙུན་མོར་ཕུལ་ལོ། ། དེ་ནས་ཡིད་འཕྲོག་མ་རྒྱལ་བུ་དང་མཇལ་ནས་མྱ་ངན་བཏང་སྟེ་ལྷན་ཅིག་ཕོ་བྲང་དུ་གཤེགས་སོ། །
དེ་ནས་རྔོན་པ་ལ་ནོར་མང་དུ་བྱིན་ཡབ་ཀྱིས་ཀྱང་བག་མའི་དགའ་སྟོན་རྒྱ་ཆེན་པོ་བྱས་སོ། ། སྐབས་དེར་ཡུལ་ཀརྦ་ཊ་ན་གནས་པའི་རྒྱལ་ཕྲན་ཞེས་པ་འདུལ་དུ་ཡབ་རྒྱལ་པོས་ནན་གྱིས་བརྫངས་པ་ན། རྒྱལ་བུས་མ་ལ་མངོན་པར་ཕྱོགས་ཏེ་རང་གི་ཆུང་མ་དང་བཅས་ཏེ་གཙུག་རྒྱན་ནོར་བུའི་ཕྲེང་བ་གཏད་ནས། དཔུང་གི་ཚོགས་དང་བཅས་པ་དམག་ལ་ཆས་སོ། ། དེ་ནས་རྒྱལ་པོ་ལ་རྨི་ལམ་ལོག་པ་བྱུང་ནས་བྲམ་ཟེ་སེར་སྐྱ་ལ་དྲིས་པས༑ སེར་སྐྱས་ཀུན་སློང་གིས་བསམ་པས། རྨི་ལམ་འདི་ཤིན་ཏུ་ངན་པས་རྒྱལ་སྲིད་འཇིགས། ཡང་ན་རྒྱལ་པོའི་སྐུ་སྲོག་ལ་གནོད་པས་དེ་བཟློག་པའི་ཐབས་མཆོད་སྦྱིན་གྱི་རྫིང་བུ་ཁྲག་གིས་བཀང་སྟེ་དེར་རྒྱལ་པོས་ཁྲུས་བྱས་ཏེ་བྲམ་ཟེ་དག་བྱེད་བྱས་པའི་མིའམ་ཅིའི་ཚིལ་བུའི་མེ་ལ་སྦྱིན་སྲེག་བྱས་ན་ངེས་པར་བཟློག་ཞེས་པ་དང་། མིའམ་ཅིའི་ཚིལ་བུ་ནི་ཕོ་བྲང་ན་ཡིད་འཕྲོག་མ་ཡོད་པས་དེ་ལས་འབྱུང་ངོ་ཞེས་སྨྲས་པ་དང་། རྒྱལ་པོ་ཐུགས་མ་དགའ་སྟེ་ཡིད་འཕྲོག་མ་བསད་ན་བདག་གིས་པུ་ཏྲ་ནི་ཇི་ལྟར་འཚོ་ཞེས་རྒྱལ་པོས་མ་གནང་ངོ་། །
དེ་ནས་རིམ་གྱིས་བྲམ་ཟེས་ལན་མང་དུ་ཞུས་པས། ནམ་ཞིག་ཡབ་ཀྱིས་ཡིད་འཕྲོག་མ་གསོད་པར་ཁས་བླངས་ཏེ་མཆོད་སྦྱིན་གྱི་ཆོ་ག་ཡང་བྱས་སོ། ། དེ་ནས་རྒྱལ་པོས་མཆོད་ཚུལ་རྣམས་བཙུན་མོ་ལ་བཤད་པས༑ བཙུན་མོའི་བསམ་པ་ལ་རྒྱལ་བུ་དམག་ལ་འགྲོ་དུས་སྲོག་ལ་བབས་ན་མ་གཏོགས་གཙུག་རྒྱན་ནོར་བུ་མ་སྦྱིན་ཅིག་ཅེས་བདག་ལ་གཏད་པས། ད་ནི་སྲོག་ལ་བབས་པའི་དུས་སླེབ་བོ་སྙམ་སྟེ་གཙུག་རྒྱན་ནོར་བུ་ཡིད་འཕྲོག་ལ་གཏད་ནས། རྒྱུ་མཚན་བསྙད་པས་ཡིད་འཕྲོག་མ་ནམ་མཁའ་ལ་འཕུར་ཏེ་སོང་ངོ་། ། དེ་ནས་དྲང་སྲོང་ཤིང་ཤུན་ཅན་གྱི་དྲུང་དུ་སོང་ནས་གལ་ཏེ་གཞོན་ནུ་བདག་འཚོལ་དུ་བྱོན་ན་ལམ་གྱི་འཇིགས་པ་ཅི་དང་ཅི་འདྲ་བ་བྱུང་ན་འདི་དང་འདི་འདྲ་བ་གེགས་སེལ་དེ་བཞིན་མཛོད་ལ་བྱོན་ཅིག་ཅེས་འཕྲིན་དང་སོར་གདུབ་དྲང་སྲོང་ལ་བཞག་གོ ། དེར་རྒྱལ་པོ་སྤྲིན་བཏུལ་ནས་རྒྱལ་བུ་ནོར་བཟང་དཔུང་དང་བཅས་ཕོ་བྲང་དུ་སླེབས་པ་ན་ཡིད་འཕྲོག་མ་འཚོ་འམ་ཞེས་དྲིས་པས་གཞན་རྣམས་ཀྱིས་བརྗོད་མ་ནུས་ནས། མ་ཡིས་ལོ་རྒྱུས་བསྙད་པས་རྒྱལ་བུ་ས་ལ་འགྱེལ་ལོ། ། དེ་ནས་དྲན་པ་རྙེད་དེ་སྔར་གྱི་དྲང་སྲོང་གི་སར་སོང་ནས་སོར་གདུབ་འཕྲིན་དང་བཅས་པ་བརྗོད་པས།
རྒྱལ་བུས་ཇི་སྐད་བཤད་པའི་ལམ་གྱི་བགྲོད་ཚུལ་བྱས་ནས་ཕྱིན་པས་མིའམ་ཅིའི་ཕོ་བྲང་ཉེ་འཁོར་དུ་སླེབས་ནས་ཡིད་འཕྲོག་མ་དང་འཕྲད་དེ། ཡབ་རྒྱལ་པོས་ནོར་བཟང་ལ་བཀུར་བསྟི་བྱས། ཡིད་འཕྲོག་མ་དང་ལྷན་ཅིག་རང་གི་ཕོ་བྲང་དུ་ནམ་མཁའ་ལ་འཕུར་ཏེ་ཕེབས་སོ། ། དེའི་དུས་ཀྱི་ནོར་བཟང་ནི་བཅོམ་ལྡན་འདས་སོ། ། དེ་ལྟར་བཅོམ་ལྡན་འདས་ཀྱིས་རང་གི་སྔོན་བྱུང་གསུངས་པས་དགེ་སློང་གི་ཚོགས་དག་གིས་འདོད་པ་ལ་ཆགས་པ་ཉིད་སྲིད་པའི་རྩ་བར་ངེས་སོ། ། དེ་དག་ལ་འདི་སྐད་ཅེས། འགལ་རྒྱན་འཇིག་རྟེན་གསུམ་གྱི་ཡོན་ཏན་མ་ལུས་པ་བློ་གྲོས་ཀྱིས། ། འཛིན་པར་ནུས་ཀྱང་སྐྱེ་བ་སྔ་མ་རྣམས་སུ་སྔོན་གོམས་པའི་བག་ཆགས་གཟུང་དཀའི་སེམས། ། དམིགས་པའི་ཡུལ་ལ་རབ་ཏུ་གཡོ་བར་འདོད་པའི་འཛུམ་གྱིས་ཡིད་འཕྲོག་མ་སྔ་ཕྱིར་བསུས་ཤིང་། ། འཁོར་ལོ་བསྒྱུར་བའི་རྒྱལ་སྲིད་ཆེན་པོའི་དཔལ་ཐོབ་པ་གཞོན་ནུ་ནོར་བཟང་ངོ་། །
ཞེས་བྱ་བ་ནི་དོན་བསྡུས་ཀྱི་ཚིགས་སུ་བཅད་པའོ། ། རྒྱལ་བའི་རྟོགས་པ་བརྗོད་པ་དཔག་བསམ་འཁྲི་ཤིང་གི་དོན་འགྲེལ་ལས་ནོར་བཟང་གི་རྟོགས་པ་བརྗོད་པའི་ཡལ་འདབ་སྟེ་དྲུག་ཅུ་རྩ་བཞི་པའི་རྣམ་པར་བཤད་པའོ།། ༈ །།སྤྱི་དོན་རེ་ལྔ་པ་ལ་ཡང་ཡལ་འདབ་ཀྱི་གཞུང་གིས་བསྟན་ཚུལ་དང་། དེའི་དོན་བཤད་པ་གཉིས་ལས༑ དང་པོ་ཡལ་འདབ་ཀྱི་གཞུང་གིས་བསྟན་ཚུལ་ནི། ལོངས་སྤྱོད་སྣ་ཚོགས་ཀྱི་རྩེ་དགའ་དག་གིས་དྲི་ཡི་ཚོགས་ཀྱིས་དབང་པོ་ཐམས་ཅད་ལུས་ལ་ཆགས་པས་ཡོངས་སུ་དྲངས་གྱུར་པ། ། སྐྱེ་བོ་ཆགས་ལྡན་སྦྲང་རྩི་འཐུང་རྣམས་སྲེད་པའི་མདུད་པ་ཤིན་ཏུ་དམ་པར་འཁོར་བ་འདི་ཉིད་དུ་ནི་ཆགས་པ་གང་གིས་འཆིང་བྱེད་པ། ། སྐྱེ་བ་སྔ་མར་གོམས་པའི་དབང་གིས་ཞེན་ཅིང་ཤིན་ཏུ་ཆགས་པ་དང་བཅས་པའི་ལས་བྱུང་བག་ཆགས་རྩ་བའི་ལྷག་མ་ལས། ། དགོས་པ་མེད་ཀྱང་བདག་ཅག་སྐྱེ་བོཚོགས་ཀྱིའི་ཡིད་འདིར་པདྨོའི་རྗེས་སུ་མཐུན་པའི་འདོད་ཆགས་འབྱུང་བར་འགྱུར། ། དེ་ཡང་འདི་སྐད་ཐོས་ཏེ་འདུལ་བ་ལུང་གཞི་ལས།
ཤཱཀྱའི་གྲོང་ཁྱེར་དག་ཏུ་སྔོན། ། ནྱ་གྲོ་དྷའི་ཀུན་དགའ་ར་བར་གནས་པའི། ། རྒྱལ་བ་བཅོམ་ལྡན་འདས་ལ་སླར། ། དགེ་སློང་ཡང་དག་ཚོགས་པས་འདི་སྐད་ཞུས་པ། ། ཞེས་པ་ནས༑ ད་ལྟར་རང་གི་སྐྱེ་བ་གཞན་གྱི་ཇ་ི་ལྟར་གྱུར་པའི་གཏམ་དག ། རྒྱལ་བས་ཉེ་བར་བསྔགས་པ་མཛད་པ་འདི། ། ཐོས་ནས་དགེ་སློང་དེ་དག་རྣམས། ། ཐམས་ཅད་ཡ་མཚན་ལྡན་པར་གྱུར། ། ཅེས་པའི་བར་གྱིས་བསྟན་ལ།
གཉིས་པ་དེའི་དོན་བཤད་པ་ནི། སྐྱེ་བོ་ཐ་མལ་པ་དག་ནི་སྐྱེ་བ་སྔ་མར་འདོད་པ་ལ་སྲེད་པས་འདིར་ཡང་ཆགས་པའི་སྲད་བུས་དམ་དུ་འཆིང་ལ། དམ་པ་དག་ཀྱང་སྔོན་གྱི་བག་ཆགས་ཀྱི་དབང་གིས་འདིར་ཕན་ཚུན་ཆགས་པའི་ཚུལ་དུ་སྣང་བ་ནི་འདི་ལྟ་སྟེ། སྔོན་ཀ་ཤའི་གྲོང་ཁྱེར་དུ་རྒྱལ་པོ་ཀ་ཤྱ་ཞེས་པ་འབྱོར་པ་དང་ལྡན་ཡང་བུ་མེད་པར་གྱུར་ནས༑ བློན་པོ་རྣམས་ལ་གྲོས་བྱས་པ། བདག་གི་བུ་མོ་པད་ལྡན་མ་འདི་ཉིད་ལ་ཁྱོའི་འོས་སུ་གྱུར་པའི་བུ་ཞིག་བཙལ་བར་བྱ་སྟེ། དེའང་གང་གི་ངོགས་དང་ཉེ་བ་ན་དྲང་སྲོང་ཀ་ཤྱ་ཞེས་པའི་དྲི་ཆུ་ཁུ་བ་དང་བཅས་པ་རི་དྭགས་ཀྱིས་འཐུངས་པ་ལ་བརྟེན་ནས་སྐྱེས་བའི་ཁྱེའུ་གསེར་གྱི་མདོག་ཅན་རྭ་ཅོ་གཅིག་ཡོད་པའི་ཁྱད་པར་བ་ཞིག་འདུག་ཅེས་ཐོས་སོ། ། དེ་བླང་བའི་ཐབས་ལ་བློན་པོ་དང་བཅས་བགྲོས་སོ། ། དེ་འགུགས་པའི་ཕྱིར་རྒྱལ་པོའི་བུ་མོ་བཏང་སྟེ། བུའི་བསྟི་གནས་ཀྱི་མཐར་རྩེད་འཇོ་སྣ་ཚོགས་བྱས་པ་ལ།
གྲུབ་པའི་བུས་མཐོང་ཚེ་ཐུབ་པའི་བུར་འཁྲུལ་ནས་ཕྱག་བཙལ་ཏེ། ཀ་ཡེ་ཐུབ་པའི་སྲས་ཁྱེད་ལེགས་པར་འོངས་སམ་ཞེས་སྨྲས་པ་དང་། བུ་མོས་ཀྱང་ལ་དུའི་སྐྱེས་ལ་བྱིན་ནས་ཕན་ཚུན་དགའ་བས་གཏམ་སྨྲ་བར་བྱེད་དོ། ། ཐུབ་པའི་བུས་རྒྱལ་པོའི་བུ་མོ་ལ་ཁྱོད་ཀྱིས་ནགས་མཐའ་སྟོན་ཞེས་སྨྲས་པ་དང་། ། བུ་མོས་ཐུབ་པ་ལ་འཁྱུད་ནས་ཤོག་ཅེས་སྨྲས་ནས་ཤིང་ལ་འཛེགས་ཏེ་ཤིང་རྟ་བསྟན་པ་དང་རི་དྭགས་སུ་འཁྲུལ་ནས། རི་དྭགས་ཀྱི་བུ་རི་དྭགས་ཀྱི་སྟེང་དུ་རྐང་པ་མ་རེག་ཅེས་སྨྲས་པ་དང་། རྒྱལ་པོའི་བུ་མོས་ཕོ་བྲང་དུ་ཕྱིན་ནས་རྒྱལ་པོ་ལ་སྤྱོད་ཚུལ་མཐའ་དག་བརྗོད་དོ། ། དེ་ནས་སླར་ཐུབ་པའི་བུ་འགུགས་པའི་སྦྱོར་བས་གྲུ་བཅིངས་ནས་གྲུའི་སྟེང་དུ་བསྟི་གནས་གསར་པ་བཅོས་ནས་དཀའ་ཐུབ་ཀྱི་ནགས་མཐར་སོང་པས་ཐུབ་པ་བུ་དང་འཕྲད་པས་དགའ་བས་མཛའ་བའི་གཏམ་བྱས་པ། ཡབ་དྲང་སྲོང་གིས་ལྡོག་ཀྱང་མ་ཐུབ་པ་རྭ་གཅིག་པ་བུ་མོའི་སར་ཕྱིན་ནས། བུ་མོས་ཀྱང་གྲུའི་བསྟི་གནས་སུ་དལ་བུས་ཁྲིད་དེ་རྫིང་བསྐྱེད་ནས་རིམ་གྱིས་ཝ་རཱ་ཎ་སཱིར་ཕྱིན་ནས་ཕོ་བྲང་དུ་རྒྱལ་པོ་ཀ་ཤྱ་དང་མཇལ་ནས།
རྒྱལ་པོ་ཡང་མཆོག་ཏུ་དགའ་སྟེ་བུ་མོ་སྦྱིན་ནས་རྒྱལ་ཚབ་ཏུ་བསྐོས་སོ། ། ནམ་ཞིག་ཐུབ་པའི་བུ་ཆུང་མ་དང་འགྲོགས་ཏེ་རང་གི་དཀའ་ཐུབ་ཀྱི་གནས་སུ་སོང་བས། མ་རི་དྭགས་མོ་དང་འཕྲད་པས་རི་དྭགས་མོས་པད་ལྡན་མ་བུའི་ཆུང་མ་ཡིན་པར་མ་རིག་ནས་འདི་ཅི་ཞེས་དྲི་བ་བྱས་དུས། དང་པོར་འདི་དག་སྦྱིན་སྲེག་གི་མེ་ལས་འདི་ལྟ་བུ་ཐོབ་པའོ་ཞེས་ཟོལ་གྱིས་སྨྲས་ཤིང་། དེ་ནས་རི་དྭགས་མོས་རང་གི་ཁྱོའི་དཀའ་ཐུབ་ཀྱི་ནགས་ཚལ་དུ་དལ་གྱིས་ཁྲིད་པ་ལས། རྗེས་སུ་རྭ་གཅིག་པས་སྔར་གྱི་སྤྱོད་ཚུལ་རྣམས་རིམ་གྱིས་བསྙད་དུས་ཆུང་མ་ཡིན་པར་རིག་ནས་དྲང་སྲོང་དང་རི་དྭགས་མོ་ཡང་ཡི་རངས་ཏེ་བག་མའི་ཆོ་ག་རྒྱས་པར་བསྒྲུབས་ཤིང་། སླར་དྲང་སྲོང་རྭ་གཅིག་པ་ཁྱོ་ཤུག་དང་བཅས་པ་རྒྱལ་པོ་ཀ་ཤྱའི་ཕོ་བྲང་དུ་སོང་སྟེ་རྒྱལ་སར་དབང་བསྐུར་ཏོ། ། དེ་ནས་ནམ་ཞིག་ཐུབ་པའི་བུ་རང་གིས་དཀའ་ཐུབ་གནས་སུ་སོང་བ་མ་རི་དྭགས་མོ་དང་འཕྲད་ནས་ད་དུང་རང་གི་ཆུང་མ་ཡིན་པར་མི་ཤེས་པས། མ་རི་དྭགས་མོས་ཁྱོད་ཡིད་བརྟུལ་ཞུགས་ཅན་གྱི་དཀའ་ཐུབ་ཀྱིས་ནགས་ཚལ་དུ་འཁྲི་ནས་འདི་ནི་ཆུང་མ་ཉིད་དུ་རིག་པར་གྱིས་སྨྲས་ནས། ཡབ་དྲང་སྲོང་གིས་ཀྱང་བག་མའི་ཆོས་བསྒྲུབས་ཏེ་ཡབ་ཀྱི་ཕོ་བྲང་དུ་སོང་ངོ་། །
བཅོམ་ལྡན་འདས་ཀྱིས་སྐྱེས་རབས་དེ་ལྟ་བུ་གསུངས་པ་ན་དགེ་སློང་དག་ཤིན་ཏུ་ངོ་མཚར་བར་གྱུར་ཏོ། ། དེའི་དུས་ཀྱི་རྭ་གཅིག་པ་ནི་བཅོམ་ལྡན་འདས་སོ། ། དེ་དག་ལ་འདི་སྐད་ཅེས། རི་དྭགས་ཀྱི་བུ་དམན་རིགས་ཀྱི་འདམ་ལས་སྐྱེས་ཀྱང་མཚར་སྡུག་གི ། ལང་ཚོ་རབ་ཏུ་མ་སྨད་པ་སྟེ་མཛེས་པའི་ཨུཏྤལ་གཞོན་ནུའི་གཟུགས། ། པད་ལྡན་མ་དཔྱིད་ཀྱི་གྲོགས་སུ་ཆས་པ་དེ༑ ། ཀ་ཤྱའི་གྲོང་གི་སྐྱེ་བོའི་ཅོད་པན་མཛེས་པའི་རྭ་རྒྱལ་སྲིད་ལ་དབང་བསྐུར་ཐོབ་པའི་དྲང་སྲོང་ཀ་ཤྱའི་བུ་གཅིག་པོའི་མིང་ངོ་། ། ཞེས་བྱ་བ་ནི་དོན་བསྡུས་ཀྱི་ཚིགས་སུ་བཅད་པའོ། ། རྒྱལ་བའི་རྟོགས་པ་བརྗོད་པ་དཔག་བསམ་གྱི་འཁྲི་ཤིང་གི་དོན་འགྲེལ་ལས་རྭ་གཅིག་པའི་རྟོགས་པ་བརྗོད་པའི་ཡལ་འདབ་སྟེ་དྲུག་ཅུ་རྩ་ལྔ་པའི་རྣམ་པར་བཤད་པའོ།། ༈ །།སྤྱི་དོན་རེ་དྲུག་པ་ལ་ཡང་ཡལ་འདབ་ཀྱི་གཞུང་གིས་བསྟན་ཚུལ་དང་།
དེའི་དོན་བཤད་པ་གཉིས་ལས། དང་པོ་ཡལ་འདབ་ཀྱི་གཞུང་གིས་བསྟན་ཚུལ་ནི། འཇིག་རྟེན་དུ་ནི་སྐྱེས་བུའི་རྒྱུད་ལ་ཡོད་པའི་དགེ་བ་དང་མི་དགེ་བའི་ལེགས་ལམ་ནི་གྲིབ་མ་བཞིན་དུ། ། ལུས་ལ་ལྷན་ཅིག་ཏུ་སྤྱོད་པ་འདི་ངེས་པར་གཞན་གྱིས་མི་མཚོན་ཅིང་མི་རྟོགས་ཏེ། ། ལུས་ནི་ཡོངས་སུ་བསྒྱུར་བརྒྱ་ཡིས་ཀྱང་དེ་དག་མཐའ་མར་མི་ཕྱིན་ཅིང་ཟད་པར་མི་ནུས་ལ། ། མགྱོགས་པར་བྲོས་པ་དག་ལ་ཡང་ཆད་པ་ཉིད་དུ་མི་འགྱུར་བའོ། ། དེ་ཡང་བཅོམ་ལྡན་འདས་ཀྱིས་འདུལ་བ་ལུང་ལ་སོགས་པའི་མདོ་དག་ལས་འདི་ལྟར་གསུངས་ཏེ། ལྷ་སྦྱིན་གྱིས་ནི་རྡོ་བའི་སྒྱོགས་འཕངས་ཏེ་དེའི་ཟེགས་མ། ། ཞབས་མཐེབ་བསྣད་ནས་ཁྲག་མང་དུ་བྱུང་བའི། ། རྒྱུ་མཚན་དགེ་སློང་རྣམས་ཀྱིས་དྲིས་ཤིང་། །
བཅོམ་ལྡན་འདས་ཀྱིས་ཀྱང་དེར་བཀའ་སྩལ་པའི་རྐྱེན་གྱིས། ། ཞེས་པ་ནས། དེ་སྐད་དུ་སྐྱེ་བ་གཞན་གྱི་སྤྱོད་པ་རྣམས། ། བཅོམ་ལྡན་འདས་ཀྱིས་གསུངས་ཐོས་ནས། ། དགེ་སློང་ཀུན་གྱིས་བསམ་པ་ལས་ཀྱི་རྒྱུ། ། དེ་ནི་ནམ་ཡང་བསྒོ་བར་བྱ་བ་ཡིན་པར་ངེས་པར་བྱས་སོ། ། ཞེས་པའི་བར་གྱིས་བསྟན་ལ། གཉིས་པ་དེའི་དོན་བཤད་པ་ནི། སྐྱེ་བོ་དག་གིས་བསགས་པའི་ལས་ཀྱི་འབྲས་བུ་ནི་བཟང་ངན་གང་ཡིན་ཀྱང་ལུས་གཞན་དུ་སྒྱུར་བ་དང་གནས་གཞན་དུ་བྲོས་ན་ཡང་ལུས་དང་གྲིབ་མ་བཞིན་རྗེས་སུ་འབྲང་བ་སྟེ། དེ་ཡང་འདི་ལྟར།
སྔོན་གྲོང་ཁྱེར་ཀཾ་པི་ལྱའི་རྒྱལ་པོ་བདེན་པ་དགའ་ཞེས་པ་བྱུང་སྟེ། དེའི་བཙུན་མོ་མཚན་ཉིད་བཟང་ཞེས་པ་བུ་མེད་པས། བུའི་དོན་དུ་ཆོས་བཟང་མ་ཁབ་ཏུ་བླངས་པའི་ཚེ། བཙུན་མོ་ལྔ་ལ་བུ་བཙས་ཏེ། དེ་ནས་ནམ་ཞིག་བཙུན་མོ་ཆོས་བཟང་མ་ལ་བུ་ཆེའོ། དེའི་ཚེ་ཡབ་འདས་ནས་བློན་པོ་རྣམས་ཀྱིས་མཚན་ཉིད་ཅན་གྱི་བུ་རྒྱལ་སར་དབང་བསྐུར་བ་ན། ལ་ལང་རྭ་ཞེས་པ་དེའི་མཛའ་བོར་གྱུར་ནས་གནས་པའི་ཚེ། ཆོས་བཟང་མ་ལ་བུ་བཙའ་བའི་དུས་ལ་བབས་ནས་མཚན་མཁན་རྣམས་ཀྱིས་བུ་འདི་ལོང་པ་ན་མི་བདག་རློག་པར་བྱེད་དོ་ཞེས་སྨྲས་པ་དང་། དེ་ནས་རྒྱལ་པོས་དེ་གསོད་པའི་གཤེད་མ་བསྐོས་པ་དང་། ཆོས་བཟང་མས་བློན་པོ་བ་ལང་རྭ་ལ་སྐྱབས་ཞུས་ནས་བཙུན་མོའི་བུ་ཉ་པའི་གྲོང་དུ་བསྐྱལ་ཅིང་།
ཉ་པའི་བུ་མོ་ཞིག་བླངས་ནས་དེ་ཉིད་བློན་པོས་རྒྱལ་བུ་ལ་བསྟན་པས། མཚན་མཁན་རྣམས་མི་བདེན་པར་བྱས་སོ། ། རིམ་གྱིས་བུ་ཆུང་དེ་ཉ་པའི་གྲོང་དུ་བཟོ་དང་སྒྱུ་རྩལ་མཐའ་དག་ཤེས་ནས་གཞོན་ནུ་སྙན་ངག་མཁན་ཞེས་པར་གྱུར་ཏོ། ། ནམ་ཞིག་མཚན་མཁན་གྱིས་དེ་མཐོང་ནས་རྒྱལ་པོ་ལ་ཞུས་པས། རྒྱལ་པོས་བློན་པོ་ལ་བཀའ་བསྒོས་ཏེ་གསོད་པའི་གཤེད་མ་ཉ་པའི་གྲོང་དུ་བརྫངས་སོ། ། དེ་བཙུན་མོ་གཞོན་པས་རིག་ནས་བུ་ལྐོག་ཏུ་བོས་ནས་གཙུག་རྒྱན་ནོར་བུ་བྱིན་ནས་འབྲོས་སུ་བཅུག་པ་གཤེད་མ་རྣམས་ཀྱིས་དྲག་ཏུ་དེད་པས། ཙམ་པ་ཀ་ཞེས་པའི་ཀླུ་གནས་པའི་ཆུ་ལ་མཆོངས་སོ། ། གཙུག་རྒྱན་ནོར་བུའི་ནུས་པས་ཆུ་ལ་མི་བྱིང་བར་ཀླུ་རྣམས་ཀྱིས་མཆོད་པ་ལས། པ་ད་ཀ་ཞེས་པའི་ཉན་རྣ་བས་རིག་ནས་གཤེད་མ་རྣམས་ཀྱིས་མཚོ་ལ་བསྐོར་ནས་ཀླུ་ལ་དྲག་པོའི་སྒོ་ནས་དྲིལ་བསྒྲགས་པ་ན། ཀླུ་རྣམས་ཀྱིས་ས་སྟེང་གི་རྒྱལ་པོའི་འཁྲུད་མཁན་གྱི་ཁང་པར་བསྐྱལ་བ་ལས།
དེར་སླར་ཡང་གཤེད་མ་རྣམས་ཀྱིས་བསྐོར་བ་ན། འཁྲུད་མཁན་གྱིས་གོས་ཀྱི་ནང་དུ་བཏུམ་ནས་ཕྱོགས་གཞན་དུ་བསྐྱལ་ཏོ། ། དེ་ནས་སྙན་ངག་མཁན་རྫ་མཁན་གྱི་ཁྱིམ་དུ་གནས་པ་ལ། བ་ལང་རྭ་ལ་སོགས་པའི་གཤེད་མ་རྣམས་ཀྱིས་བསྐོར་བ་ན་རྫ་མཁན་གྱིས་གོས་ཀྱི་དྲི་ཡི་ཟོལ་གྱིས་ཆོ་ངེ་དང་བཅས་པས་ཕྱོགས་ཤིག་ཏུ་བསྐྱལ་ཏོ། ། ཡང་གཤེད་མ་རྣམས་ཀྱིས་དེད་ནས་གཡང་ས་ཆེན་པོ་ཞིག་ལ་མཆོངས་པས་གཙུག་གི་ནོར་བུ་ཤིང་ཞིག་ལ་ཆགས་ཤིང་། ཁྱེའུ་ལྷུང་པ་ན་གནོད་སྦྱིན་ཨ་ཛ་ལ་ཞེས་པས་བསྲུངས་ཏེ་ས་ལ་མ་བྲུལ། གཤེད་མ་རྣམས་ཀྱིས་གཙུག་གི་ནོར་བུ་བླངས་ཏེ་རྒྱལ་པོ་ལ་ཕུལ་ཞིང་ལོ་རྒྱུས་རྣམས་ཞུས་སོ། ། དེ་ཐོས་ནས་བཙུན་མོ་ཆོས་བཟང་མ་སྡུག་བསྔལ་བ་དང་ལྷ་རྣམས་ཀྱིས་མ་ཤི་བའི་ལོ་རྒྱུས་བརྗོད་ནས་སྤྲོ་བ་བསྲིངས་སོ། ། དེ་ནས་ཁྱེའུས་མི་ཟད་སྟག་ལྡན་ཞེས་པའི་ནགས་སུ་ཞུགས་པ་ན། ལུས་ཀུན་བཅད་པའི་སྐྱེས་བུ་ཞིག་མཐོང་སྟེ།
སྙིང་རྗེས་དྲིས་པས། དེས་སྨྲས་པ། འདི་དང་མི་རིང་བ་ཞིག་ན་གཏུམ་པོ་པུ་དཱ་ས་ཞེས་པ་སྐྱེས་བུ་རྣམས་ཀྱི་མཐར་བྱེད་གནས་པ། དེ་ལ་དུང་གི་ཁ་ཞེས་པའི་ཁྱི་འཇིགས་སུ་རུང་པ་ཡོད་པས། དེ་ཡིས་བཅོམ་པས་འདི་ལྟ་བུ་ཐོབ་བོ་ཞེས་པས། ཁྱེའུ་སྐྲག་ཅིང་བྱ་ཐབས་མེད་པར་གྱུར་པ་ན། སྐད་ཅིག་གིས་གཏུམ་པོ་ཁྱི་དང་བཅས་པ་བྱུང་ནས་སྐྱུ་རུ་རའི་ཤིང་གི་སྡོང་པོ་ལ་འཛེགས་པ་ན། ཤིན་ཏུ་སྐྲག་ཅིང་གཏུམ་པོ་ཁྱི་ཡིས་གཙེས་པར་གྱུར་པ། ཐུབ་པ་མ་ཐ་ར་ཞེས་པའི་ལྷ་མིག་གིས་མཐོང་ནས་དེ་ཡི་སྤྲུལ་པ་འཇིགས་སུ་རུང་བའི་ལུས་ཅན་ལག་ན་རལ་གྲི་ཐོགས་པ་ནམ་མཁའ་ནས་བྱུང་ནས་གཏུམ་པོ་དང་ཁྱིའི་མགོ་བཅད་དེ། ། ཐུབ་པས་རྒྱལ་པོའི་བུ་དེ་རང་གི་ཁྱིམ་དུ་ཁྲིད་ནས་དབུགས་ཕྱུང་སྟེ་སྒྱུ་མའི་རིག་པ་དེ་ལ་བྱིན་ནས།
དེས་ལེགས་པར་བསླབས་ཏེ་རྒྱལ་སྲིད་འདོད་པའི་ཕྱིར་རང་གི་ཡུལ་དུ་སོང་ནས་གར་མཁན་གྱི་གཟུགས་བྱས། རིམ་གྱིས་ཀཱ་སི་ལིའི་གྲོང་ཁྱེར་དུ་སོང་ནས་རྩེ་འཇོ་བྱས་པ་རྒྱལ་པོས་ཐོས་ནས། རྒྱལ་པོ་བློན་པོ་དང་བཅས་པ་ཟློས་གར་སར་བལྟ་རུ་སོང་བ་ལས། རྒྱལ་པོ་གར་མ་རྣམས་ལ་ཡིད་ཆགས་ཏེ། རང་གི་ཕོ་བྲང་དུ་བོས་ནས་གཏམ་སྣ་ཚོགས་དང་། དགའ་བའི་འགྱུར་བས་གནས་པ་ལས་གཞོན་ནུའི་བཅོས་མའི་གར་མཁན་མའི་གཟུགས་སྤངས་ཏེ་རབ་ཏུ་སྨྲས་པ། རྒྱལ་སྲིད་འདི་ནི་ཁྱོད་ཉིད་གཅིག་པུའི་མིན་ཞིང་། ཁྱོད་ལོངས་སྤྱོད་ལ་ཆགས་པས་སྤུན་ཟླའི་མཛའ་བ་ལ་ལྟོས་པ་མེད་པར་ཁྱོད་ཀྱི་མི་ཟད་པའི་ཉོན་མོངས་ཆུ་གཏེར་དུ་སྐྱོན་མེད་པར་ནི་འཕངས་སོ་ཞེས་རྒྱལ་པོའི་དབུ་ལ་རྡོ་འཕངས་ཏེ་བསད་ཅིང་རྒྱལ་སྲིད་བཟུང་ནས་མཇུག་ཏུ་དམྱལ་བར་སོང་ནས་ལོ་སྟོང་ཕྲག་མང་པོར་སྡུག་བསྔལ་སྤྱད་ནས་སྡིག་པ་ཟད་པ་དེ་ད་ལྟ་ང་ཉིད་དུ་གྱུར་ཀྱང་རྐང་པའི་མཐེ་བོང་བསྣད་དོ། ། ཞེས་བཅོམ་ལྡན་འདས་ཀྱིས་བཀའ་སྩལ་པ་ན་དགེ་སློང་དག་གིས་ལས་ཀྱི་རྣམ་སྨིན་ནི་ནམ་དུ་ཡང་འབྱུང་བར་ངེས་པར་གྱུར་ཏོ། ། དེ་དག་ལ་འདི་སྐད་ཅེས།
སྔོན་སྤྱད་པའི་རྒྱལ་པོ་བདེན་དགའི་བུ་སྣ་ཚོགས་མྱོང་བྱའི་ལས་ཀྱིས་མེལ་ཚེ་ཡིས། ། སྲིད་པའི་གནས་འདིར་གཟུ་བོར་ཏེ་དྲང་པོར་གཡང་མེད་དུ་བལྟས་པའི་རང་གི་བགོ་སྐལ་རྣམ་པར་བཀྲ་བ། ། མངོན་སུམ་དུ་ཉམས་སུ་མོང་གྱུར་གྱིས་མཚོན་ནས་ལས་དགེ་སྡིག་གི་སྙིང་པོའི་མཐའ། ། འདྲེས་པ་མེད་པར་ཤིན་ཏུ་རབ་ཏུ་གསལ་བ་རྒྱལ་པོ་བདེན་དགའི་བུ་གཞོན་ནུ་སྙན་ངག་མཁན། ། ཞེས་བྱ་བ་ནི་དོན་བསྡུས་ཀྱི་ཚིགས་སུ་བཅད་པའོ། ། རྒྱལ་བའི་རྟོགས་པ་བརྗོད་པ་དཔག་བསམ་གྱི་འཁྲི་ཤིང་གི་དོན་འགྲེལ་ལས་གཞོན་ནུ་སྙན་ངག་མཁན་གྱི་རྟོགས་པ་བརྗོད་པའི་ཡལ་འདབ་སྟེ་དྲུག་ཅུ་རྩ་དྲུག་པའི་རྣམ་པར་བཤད་པའོ།། ༈ །།སྤྱི་དོན་རེ་བདུན་པ་ལ་ཡང་ཡལ་འདབ་ཀྱི་གཞུང་གིས་བསྟན་ཚུལ་དང་། དེའི་དོན་བཤད་པ་གཉིས་ལས། དང་པོ་ཡལ་འདབ་ཀྱི་གཞུང་གིས་བསྟན་ཚུལ་ནི། འཁོར་བ་རྒྱ་ཆེ་ཞིང་ཡངས་པའི་མྱ་ངམ་གྱི་ལམ་ཆེན་དེར་ནི་རབ་མང་ཉོན་མོངས་པ་དག་པོས་གདུང་བར་བྱེད་པ་དེ་ཉིད། །
ཡོངས་སུ་རྫོགས་པའི་བསོད་ནམས་ཀྱི་གཏེར་དུ་གྱུར་པའི་དམ་ཆོས་བདེན་པ་མངོན་སུམ་རྟོགས་ཤིང་ཡེ་ཤེས་མཆོག་དང་ལྡན་ལ་རང་གི ། བླ་མས་ཉེ་བར་བསྟན་པའི་མན་ངག་རབ་ཏུ་རྒྱས་པའི་མཐུ་ཐོབ་པ་ཅན་གྱིས་བདག་ཉིད་ཆེན་པོ་འཕགས་པ་གང་དག་གིས་ནི། ། རང་གི་ཁྱིམ་གྱི་ཁྱམས་སུ་རྩེད་མོ་རྩེ་བ་ལྟ་བུས་ཡང་དག་རྒལ་བྱེད་གང་ཡིན་པ་དེ་དག་བསྔགས་པར་འོས། ། དེ་ཡང་བཅོམ་ལྡན་འདས་ཀྱིས་འདུལ་བ་ལུང་གཞི་ལས་འདི་ལྟར་གསུངས་ཏེ་གྲོང་ཁྱེརམཉན་ཡོད་དག་ཏུ་སྔོན་བྱུང་བ་འདི་ལྟར། ། ཁྱིམ་གྱི་བདག་པོ་སངས་རྒྱས་བསྲུང་ཞེས་པ་བྱུང་བ། ། གང་གི་ཁྱིམ་གྱི་འབྱོར་པའི་དཔལ་སྟུག་ནི། ། སློང་བ་པོའི་ཚོགས་ཀྱི་ཡིད་ལ་ཅི་འདོད་པ་འབྱུང་བའི་ཉེར་མཁོར་གྱུར་ལ་དེ་ལྟ་བུའི་ཁྱིམ་བདག ། ཅེས་པ་ནས། ཅེས་པ་དེ་བཞིན་གཤེགས་པ་དེས་དེ་ལྟར་གསུངས་པ། ། ཐོས་ནས་དགེ་སློང་གི་ཚོགས་དེ་དག་གུས་པ་དང་བཅས་པས། །
དམ་པའི་སེམས་ལྡན་དེ་ཡི་སྤྱོད་པ་དག ། ཡིད་ནི་གཞན་དང་བྲལ་བས་རབ་ཏུ་བསྔགས། ། ཞེས་པའི་བར་གྱིས་བསྟན་ལ། གཉིས་པ་དེའི་དོན་བཤད་པ་ནི། འཁོར་བ་སྤངས་པའི་དམ་པ་དག་ནི། གཞན་མྱ་ངན་གྱི་ལམ་དུ་ཉོན་མོངས་པས་གདུང་ཡང་རང་ཉིད་ཀྱིས་བརྩེ་བ་ལྟར་ཚེགས་ཆུང་ངུས་འབྲས་བུ་ཐོབ་ནས་གཞན་ཡང་འབྲས་བུ་ལ་འགོད་པར་བྱེད་པ་སྟེ། དེ་ཡང་འདི་ལྟར། སྔོན་མཉན་ཡོད་དུ་ཁྱིམ་བདག་སངས་རྒྱས་སྲུང་ཞེས་པ་ལ་བུ་དགེ་འདུན་སྲུང་ཞེས་པ་བྱུང་ལ། དེ་ནས་ཁྱིམ་དུ་ཤཱ་རིའི་བུ་བྱོན་པ་ལ། ཕས་བུ་ཤཱ་རིའི་བུ་ལ་གཏད་དེ་ཤཱ་རིའི་བུའི་རྗེས་སུ་འབྲངས་ཏེ་རབ་ཏུ་བྱུང་ངོ་། །
དེ་ནས་ནམ་ཞིག་དགེ་འདུན་སྲུང་གི་གྲོགས་པོ་ཚོང་པ་མང་པོ་གཟིངས་ལ་འགྲོ་བར་ཆས་ནས་དགེ་འདུན་སྲུང་ལ་ལྷན་ཅིག་གིས་འགྲོ་བའི་ཞུ་བ་ཕུལ་ལོ། ། དགེ་འདུན་སྲུང་གིས་ཀྱང་མཁན་པོ་ལ་ཞུས་ནས་གྲོགས་པོ་དང་ཐབས་ཅིག་གཟིངས་ལ་བཞོན་ཏེ་སོང་ངོ་། ། དེ་ནས་ཆུ་གཏེར་དབུས་སུ་གཟིངས་འགགས་པར་གྱུར་ནས་ཚོང་པའི་ཚོགས་སྐྲག་པར་གྱུར་པ་ན། རྒྱ་མཚོའི་གཏིང་ནས་དགེ་འདུན་སྲུང་ཆུ་ལ་མྱུར་དུ་འཕངས་པར་གྱིས་ཤིག་དེ་ནས་ཉེན་ལས་གྲོལ་བར་འགྱུར་ཞེས་པ་ཐོས་ནས་ཀུན་ཐེ་ཚོམ་དུ་གྱུར་པ་ལས། དགེ་འདུན་བསྲུང་རང་ཉིད་ཀྱིས་ཆུར་མཆོངས་ཏེ་ཀླུའི་ཡུལ་དུ་བྱོན་ནས་ཀླུ་རྣམས་ལ་ཆོས་བསྟན་ནས་འགྲོ་བར་འདོད་པ་ན། ཀླུ་རྣམས་ཀྱིས་སླར་གཟིངས་ལ་བསྐྱལ་ལོ། ། དེ་ནས་ཆུ་གཏེར་བརྒལ་ཏེ་སོང་བ་ལས་གཞན་རྣམས་རིང་པོར་སོང་ཞིང་དགེ་འདུན་སྲུང་བྱེ་མའི་ངོགས་སུ་གཉིད་དུ་སོང་ནས་བརྗེད་དོ། ། དེ་ནས་དགེ་འདུན་བསྲུང་སྐྱེ་བོ་དང་བཅས་ཏེ་སོང་བ་ལས་ནགས་ཚལ་ཞིག་ཏུ་སླེབས་ནས་ཁང་བཟང་ཞིག་གི་ནང་ན་དགེ་འདུན་མང་པོ་བཞུགས་པ་མཐོང་བ་ལས། ཟས་ཀྱི་དུས་ལ་བབས་པའི་ཚེ་ལྷུང་བཟེད་ལྟར་བ་ན་ཐོ་བ་ཆེན་པོར་གྱུར་པ་གཙུག་ལག་ཁང་དེ་མི་སྣང་བར་གྱུར་ཏེ། དགེ་སློང་དེ་དག་ཕན་ཚུན་ཐོ་བས་མགོ་བོ་བཅོམ་ནས་ས་གཞི་ཁྲག་གིས་བྲན་པར་བྱས་ཤིང་།
ཟས་ཀྱིས་དུས་ཡོལ་ནས་དེ་དག་སྔར་བཞིན་གནས་པ་མཐོང་ནས་དེ་དག་ལ་དྲིས་པ་ན། དེ་དག་གིས་སྨྲས་པ། སྐྱེ་བ་སྔ་མ་ཟས་ཀྱི་དུས་སུ་རྩོད་པ་བྱས་པའི་འབྲས་བུ་འདི་ལྟ་བུ་མྱོང་ངོ་། ། དེ་ཐོས་ནས་དགེ་འདུན་སྲུང་སླར་དེ་ནས་སོང་བ་ལས། གཙུག་ལག་ཁང་གཞན་ཞིག་མཐོང་ནས་དེར་དགེ་འདུན་རྣམས་གདུགས་ཚོད་ཞུ་བའི་ཚེ་ཟས་རྣམས་ལྕགས་ཀྱི་ཁུ་བར་གྱུར་པ་ན། དེ་དག་ལ་དྲིས་པ་དེ་རྣམས་ན་རེ། སྔོན་དགེ་འདུན་ལ་ཞུ་བའི་ཟས་ཀྱི་གེགས་བྱས་པས་འདི་ལྟ་བུ་མྱོང་ངོ་། ། ཞེས་དེ་ཐོས་ནས་སླར་དེ་ནས་སོང་བ་ན་གཙུག་ལག་ཁང་གསུམ་པ་མཐོང་ནས་ཕྱིན་པས་དེར་ཡང་སྔར་བཞིན་མཐོང་ངོ་། ། དེ་ནས་དགེ་འདུན་སྲུང་རིམ་གྱིས་སོང་བ་ནས་དཀའ་ཐུབ་པ་ལྔ་བརྒྱ་གནས་པའི་བསྟི་གནས་སུ་སླེབ་བོ། ། ཐུབ་པ་དེ་རྣམས་ཀྱིས་དགེ་འདུན་སྲུང་མཐོང་ནས་དེ་ལ་གཏམ་མི་སྨྲ་བའི་གྲོས་བྱས་ནས་གནས་པ་ལས།
དེ་དག་གིས་དགེ་འདུན་བསྲུང་ལ་གནས་མལ་མ་བྱིན་པས་ཉི་མ་ནུབ་པའི་ཚེ། ཐུབ་པ་ཞིག་གི་ཁྱེད་སྨྲ་བར་མི་བྱའོ། ། ཞེས་བརྗོད་ནས་བསྟི་གནས་སྟོང་པ་ཞིག་བྱིན་ནོ། ། ནམ་ཞིག་ན་གནས་དེའི་ལྷ་འོངས་ཏེ་དམ་པ་བཞེངས་ལ་དམ་ཆོས་བསྟན་པར་མཛོད་ཅེས་སྨྲས་པས། དགེ་འདུན་སྲུང་གིས་དེ་སྐད་མ་སྨྲ་ཞིག་བདག་གིས་གནས་འདིར་མི་སྨྲ་བའི་དམ་ཚིག་ཐུབ་པ་ལ་བྱས་སོ། ། སླར་ཡང་ལྷས་དེ་ལ་ནན་གྱིས་བསྐུལ་བ་ལས་དགེ་འདུན་སྲུང་གིས་ཚིགས་སུ་བཅད་པ་ཁ་ཅིག་སྨྲས་པས་དྲང་སྲོང་དེ་དག་རིམ་གྱིས་དགེ་འདུན་སྲུང་གི་ཉེ་འཁོར་དུ་འོངས་ནས་ཆོས་ཉན་ཏོ། ། སྐབས་དེར་དགེ་འདུན་སྲུང་གིས་སྐད་ཅིག་གིས་དགྲ་བཅོམ་པ་ཉིད་མངོན་དུ་བྱས་སོ། ། དེ་ནས་དྲང་སྲོང་རྣམས་ཀྱིས་དགེ་འདུན་སྲུང་བདག་ཅག་ཤཱཀྱ་ཐུབ་པའི་གནས་སུ་འཁྲིད་པར་མཛོད་ཅིག་དང་། བདག་ཅག་རབ་བྱུང་དོན་དུ་གཉེར་རོ། ། དེ་སྐད་གསོལ་ནས།
དྲང་སྲོང་རྣམས་དགེ་འདུན་སྲུང་གི་ཆོས་གོས་ལ་འཆང་སྟེ་རྫུ་འཕྲུལ་གྱིས་ནམ་མཁའ་ལ་སོང་སྟེ་སྟོན་པའི་དྲུང་དུ་ཕྱིན་ནས་སྔར་གྱི་བྱུང་ཚུལ་ཐམས་ཅད་ཞུས་པ་དང་། བཅོམ་ལྡན་འདས་ཀྱིས་ཆོས་བསྟན་པས་དྲང་སྲོང་ལྔ་བརྒྱས་དགྲ་བཅོམ་པ་ཐོབ་བོ། ། དེ་ནས་དེ་དག་གིས་དགེ་མཚན་རྣམས་བཅོམ་ལྡན་འདས་ལ་ཞུས་པས། སྔོན་སངས་རྒྱས་འོད་སྲུང་གི་བསྟན་པ་ལ་དགེ་འདུན་སྲུང་ཞལ་ལྟའི་ལས་བྱེད་པ་དང་། དྲང་སྲོང་འདི་རྣམས་དེ་དག་གི་གྲོགས་པོར་གྱུར་པའི་ཚེ་ལས་ཀྱི་མཇུག་ཏུ་སྨོན་ལམ་བཏབ་པའི་འབྲས་བུའོ་ཞེས་བཀའ་བསྩལ་པ་ན་དེ་ལྟ་བུའི་སྤྱོད་ཚུལ་ལ་བསྔགས་པ་བརྗོད་པར་གྱུར་ཏོ། ། དེ་དག་ལ་འདི་སྐད་ཅེས། དོན་མཐུན་ཏེ་ཚོང་པ་ལྔ་བརྒྱའི་འཚེ་བའི་འཇིགས་པ་སྲོག་རྒྱ་མཚོའི་འཇིགས་པ་ནས། གདོན་ཕྱིར་ཐར་པའི་སྡེར་བཞིན་རྒྱ་མཚོའི་ནང་དུ་མཆོངས་ཏེ་ཀླུས་མཆོད་པ་ལ་ཆོས་བསྟན་ནས་སླར། ། དྲང་སྲོང་བརྒྱ་ཕྲག་ལྔ་ལྡན་ཡང་ཆོས་གོས་ཀྱི་གྲྭར་བཏགས་པས་སྟོན་པའི་སྤྱན་སྔར་ཁྲིད་དེ་འཕགས་ལམ་དུ། ། རྣམ་པར་འདྲེན་པའི་ས་མཁན་ཁྱིམ་བདག་སངས་རྒྱས་སྲུང་གི་བུ་དགེ་འདུན་སྲུང་ངོ་། །
ཞེས་བྱ་བ་དེ་དོན་བསྡུས་ཀྱི་ཚིགས་སུ་བཅད་པའོ། ། རྒྱལ་བའི་རྟོགས་པ་བརྗོད་པ་དཔག་བསམ་གྱི་འཁྲི་ཤིང་གི་དོན་འགྲེལ་ལས་དགེ་འདུན་བུང་གི་རྟོགས་པ་བརྗོད་པའི་ཡལ་འདབ་སྟེ་དྲུག་ཅུ་རྩ་བདུན་པའི་རྣམ་པར་བཤད་པའོ།། ༈ །།སྤྱི་དོན་རེ་བརྒྱད་པ་ལ་ཡང་ཡལ་འདབ་ཀྱི་གཞུང་གིས་བསྟན་ཚུལ་དང་། དེའི་དོན་བཤད་པ་གཉིས་ལས། དང་པོ་ཡལ་འདབ་ཀྱི་གཞུང་གིས་བསྟན་ཚུལ་ནི། ཕན་པ་དགེ་བ་དང་མི་ཕན་པ་སྡིག་པའི་ལས་རྣམ་དག་ནི་སྔོན་དུ་བསྒྲུབ་པར་གྱུར་པ་དག་ལ། ། ལོངས་སྤྱོད་པའི་སྐྱེས་བུ་སྟེ་དུས་ཀྱིས་ཤིན་ཏུ་འདས་ཤིང་ལུས་ཉམས་པར་གྱུར་པ་དག ། རབ་རྒྱས་མེ་ཏོག་གི་དྲི་བཟང་མཚུངས་པས་ཏིལ་རྣམས་དག་ལ་བསྒོ་བ་བཞིན་དུ། ། སྲོག་ཆགས་རྣམས་ཀྱི་རྒྱུད་ལ་རང་གི་བག་ཆགས་བཞག་ནས་འགྲོ་བར་གྱུར་པའོ། ། རྡོ་རྗེའི་གདན་ལ་བཞུགས་པའི་སངས་རྒྱས་བདུད་རྩིའི་ཟེར་དེ་ཉིད། །
རྡོ་རྗེའི་ཏིང་ངེ་འཛིན་བཅིངས་ཏེ་མཉམ་བཞག་ལས་བཞེངས་པའི་ཚེ། ། རབ་ཏུ་འབར་བའི་ཡེ་ཤེས་རྒྱས་པ་དཀའ་བ་སྤྱད་པ་ལོ་དྲུག་གིས། ། ཐོབ་པ་དེ་ལ་དགེ་སློང་གི་ཚོགས་ཀྱིས་ཞུས། ། ཞེས་པ་ནས། རེ་ཞིག་བཏང་ཡང་འབྱུང་བ་སྐྱེ་བ་གཞན་སྔ་མ་ལས་ངེས་པར་བུ་མོ་པདྨ་ཅན་དེས། ། རང་སངས་རྒྱས་ཤིག་ལ་རྩེ་དགའི་པདྨ་དག ། ཕུལ་ནས་དེ་གཟུགས་ལ་ཆགས་པས་བླངས་ནས་སླར་ཡང་རང་གི་པདྨ་དེ་ཡིས་ནི། ། མཛེས་པར་སྤྱད་ནས་སླར་ཡང་རབ་ཏུ་ཕུལ། ། རང་སངས་རྒྱས་ལ་པདྨ་ཕུལ་བའི་དགེ་བས་འདི་ཡི་རྐང་པ་ནི། ། གང་བཀོད་པའི་གཞི་རྣམས་ལ་མཚོ་སྐྱེས་ཏེ་པདྨ་འཁྲུངས་པར་གྱུར་པ་ཡིན་ལ་པདྨ་དེར་སླར་ཡང་རང་གིས། །
བླངས་པའི་སྐྱོན་ལས་དུས་སུ་རྐང་རྗེས་ལས་པདྨ་བྱུང་བ་དང་བྲལ་གྱུར་ཅིང་། ། སླར་ཡང་པདྨ་ཕུལ་བས་སླར་ཡང་དེའི་རྐང་རྗེས་ལས་པདྨ་འབྱུང་བར་གྱུར། ། དེ་ན་པདྨ་བྱིན་པ་དང་དེ་ཉིད་ལེན་པ་དེ་དག་གི་སྐྱོན་དང་ཡོན་ཏན་འཁྲུངས་གྱུར་པ། ། རང་གི་ལས་ཀྱི་འབྲས་བུས་རྨིས་པ་ཡིས་དེ་ཡིས་སྐྱོན་རྣམས་ལ་རྟེན་ནས། ། པདྨོ་ཅན་ནི་རྒྱལ་པོའི་གསོད་པའི་གནས་བཏང་སྟེ། ། དེ་དང་མཚུངས་པའི་དུས་ཀྱིས་ད་ལྟ་ཡང་གྲགས་འཛིན་མར་ཡང་ངོ་། ། རྒྱལ་པོ་ཟས་གཙང་གིས་གསོད་པར་བརྩམས་པ་ལས་ཀྱི་འབྲས་བུ་རྒྱས་པའི་རང་བཞིན་བཀྲ་བ་ཞིང་ངོ་མཚར་དེ། ། དེ་སྐད་རྒྱལ་བས་གསུངས་པ་རྣམས་ཐོས་གྱུར་ནས། ། དགེ་སློང་དེ་དག་ཐམས་ཅད་ཡིད་ལ་ངོ་མཚར་ནི། ། ཡོངས་སུ་གྱུར་པས་ངོ་མཚར་གྱི་རི་མོ་བཀོད་པ་བཞིན་དུ་གྱུར། །
ཅེས་པའི་བར་གྱིས་བསྟན་ལ། གཉིས་པ་དེའི་དོན་བཤད་པ་ནི། སྐྱེ་བ་འདིར་བདེ་བ་དང་སྡུག་བསྔལ་ལ་སྤྱོད་པ་དག་ནི་སྔོན་གྱི་དགེ་མི་དགེའི་ལས་ཀྱི་འབྲས་བུ་ཡིན་ལ། ད་ལྟ་དགེ་སྡིག་བྱེད་པ་ཡང་ཕྱི་མ་བག་ཆགས་འཇོག་བྱེད་དེ། དེ་ཡང་འདི་ལྟར། སྟོན་པས་ལོ་དྲུག་དཀའ་ཐུབ་མཛད་པའི་དུས་སུ་གྲགས་འཛིན་མ་ལ་སྒྲ་གཅན་འཛིན་བལྟམས་པའི་ཚེ་རྒྱལ་པོ་ཟས་གཙང་མས་བྱང་ཆུབ་སེམས་དཔའི་སྲས་ནི་མ་ཡིན་ནོ་ཞེས་གྲགས་འཛིན་མ་ལ་ཆད་པ་དྲག་པོ་གཅོད་པར་བསྒོ་བ་ན། དགེ་སློང་རྣམས་ཀྱིས་འདི་ཅིའི་རྣམ་སྨིན་ལགས་གསོལ་པ། སྔོན་གྲོང་ཁྱེར་ཀམ་པི་ལྱ་ཞེས་བྱ་བར་རྒྱལ་པོ་ཚངས་སྦྱིན་ཞེས་པ་བྱུང་ཞིང་། དེས་ནགས་སུ་རི་དྭགས་རྔོན་པ་ལ་ཕྱིན་པས། དེ་ན་ཐུབ་པ་ཤཾ་ཊི་ལྱ་ཞེས་པ་ཞིག་གིས་ཆུ་ལེན་དུ་འོངས་པ་དང་འཕྲད་པ།
ཕན་ཚུན་མཛའ་བར་གྱུར་པ་ན་རྒྱལ་པོས་རྟ་ལ་བསྐྱོན་ཏེ་རང་གི་རྒྱལ་སར་ཁྲིད་ནས་བཙུན་མོར་དབང་བསྐུར་ཞིང་དགའ་སྟོན་རྒྱ་ཆེན་པོ་བསྒྲུབས་བོ། ། དེ་ནས་དེ་མངལ་དང་ལྡན་པར་གྱུར་པ་ན་བཙུན་མོ་རྣམས་ཀྱིས་ཕྲག་དོག་གི་ཚིག་གིས་ཁྱོད་ཀྱི་རྒྱལ་པོ་མ་འོངས་པའི་དུས་བཙའ་ལུགས་བྱེད་དགོས་ཞེས་དེའི་མིག་བསྡམས་ནས་བཙར་བཅུག་པས། ཁྱེའུ་གསེར་གྱི་མདོག་ཅན་གཉིས་སྐྱེས་པ་དེ་དག་སྒྲོལ་དུ་བཅུག་ཅིང་ཆུ་ལ་འཕངས་ཤིང་། བཙུན་མོའི་གདོང་ལ་ཁྲག་བྱུགས་སོ། ། དེ་ནས་རྒྱལ་པོ་སྦྲན་ཏེ། འདི་ལ་ཁྱེའུ་མཛེས་པ་གཉིས་བཙས་པ་སྐྱེས་མ་ཐག་འདིས་ཟོས་སོ། ། འདི་ནི་སྲིན་མོ་ཞིག་གོ་ཞེས་གསོལ་པས། རྒྱལ་པོས་བཞིན་ཁྲག་གིས་གོས་པ་མཐོང་བས་བདེན་པར་བསམས་ཏེ་གསོད་པའི་སར་སྤྱུགས་སོ། ། དེའི་བློན་པོ་བློ་གྲོས་རིང་ཞེས་པས་དེ་ལ་ཉེས་པ་མེད་པར་ཤེས་ནས་པདྨ་ལྡན་རང་གི་ཁང་པར་སྦས་སོ། ། དེའི་ཚེ་ན་ནམ་མཁའ་ལས་བསྟི་གནས་ཀྱི་ལྷས་སྨྲས་པ།
རྒྱལ་པོ་ཁྱོད་བུད་མེད་ཀྱིས་བསླུས་ཏེ་སྐྱོན་མེད་པའི་བུ་མོ་གསོད་པར་བཏང་ངོ་ཞེས་བསྒྲགས་པས། རྒྱལ་པོ་འདོད་པས་གདུང་བའི་ཚེ་ཉ་པ་རྣམས་ཀྱི་ཆུ་བོ་ལ་སྒྲོལ་རྙེད་པ་རྒྱལ་པོ་ལ་ཕུལ་ཏེ། དེ་ལས་སྲས་མཛེས་པ་གཉིས་རྒྱལ་པོས་པང་དུ་བཟུང་ཞིང་། བཙུན་མོ་དང་བྲལ་བའི་མྱ་ངན་བྱས་པས། བློན་དཔོན་ནས་ཀྱང་བཙུན་མོ་རང་གི་ཁང་པར་ཡོད་ཅེས་ངལ་བསོས། དེ་ནས་པདྨ་ལྡན་གྱིས་རེ་ཞིག་རྒྱལ་པོ་ལ་མ་རང་པའི་ཚུལ་གྱིས་རང་གི་ཡབ་མཇལ་བར་ནགས་སུ་སོང་བ་ན། དྲང་སྲོང་མི་འཚོ་བས་ཤིན་ཏུ་ཡིད་འབྱུང་ཞིང་འཁྱམས་ཏེ། ཝ་རཱ་ཎ་སཱིར་རྒྱལ་པོ་ཀྲི་ཀིས་དོན་དུ་གཉེར་ནས་བཟུང་ངོ་། ། དེ་རྒྱལ་པོ་ཚངས་སྦྱིན་གྱིས་ཐོས་ནས། དེ་ནས་སླར་བོས་ནས་མཛའ་བར་བྱས་ཤིང་༑
དེའི་རྐང་པའི་པདྨ་ནི་རྒྱལ་པོ་དང་བྲལ་བའི་དུས་སུ་ནི་མ་བྱུང་ཞིང་སླར་ཡང་བྱུང་བར་གྱུར་ཏོ། ། དེ་དག་ནི་རང་སངས་རྒྱས་ཤིག་ལ་མེ་ཏོག་ཕུལ་ཞིང་བླངས། དེའི་དུས་ཀྱི་པདྨ་ལྡན་ནི་ད་ལྟ་གྲགས་འཛིན་མ་འདི་ཉིད་དོ་ཞེས་བཀའ་སྩལ་པའི་ཚེ་དགེ་སློང་དག་ཤིན་ཏུ་ངོ་མཚར་བར་གྱུར་ཏོ། ། དེ་དག་ལ་འདི་སྐད་ཅེས། སྔོན་སྲིད་པ་མེད་པའི་དཔྱིད་དུ་གྱུར་པའི་བསོད་ནམས་ཀྱི་མཐུ་ལས་འབྱུང་བ་མཛེས་མའི་རྐང་པ་གང་དུ་བཀོད་པར་པདྨ་རེ་གསར་པ་སྐྱེས་པས། ། རྩེ་དགའི་མེ་ཏོག་དུས་བཞིར་བསྐྲུན་པའི་འཛུམ། ། མི་བདག་ཚངས་སྦྱིན་ཉིད་འཆིང་པ་ལ་འདོད་ལྷའི་དེ་ཡིད་སྲུབ་ཀྱི་ཞགས་པ་བཞིན། ། དྲང་སྲོང་གི་བུ་ལ་པདྨ་ལྡན་དེ་བཙུན་མོ་ཆེན་མོའི་ཕྲག་དོག་གི་རྐྱེན་བརྒྱས་རྫི་བ་མེད་དོ། ། ཞེས་བྱ་བ་ནི་དོན་བསྡུས་ཀྱི་ཚིགས་སུ་བཅད་པའོ། ། རྒྱལ་བའི་རྟོགས་པ་བརྗོད་པ་དཔག་བསམ་གྱི་འཁྲི་ཤིང་གི་དོན་འགྲེལ་ལས་པདྨ་ལྡན་གྱི་རྟོགས་པ་བརྗོད་པའི་ཡལ་འདབ་སྟེ་དྲུག་ཅུ་རྩ་བརྒྱད་པའི་རྣམ་པར་བཤད་པའོ།།
༈ །།སྤྱི་དོན་རེ་དགུ་པ་ལ་ཡང་ཡལ་འདབ་ཀྱི་གཞུང་གིས་བསྟན་ཚུལ་དང་། དེའི་དོན་བཤད་པ་གཉིས་ལས། དང་པོ་ཡལ་འདབ་ཀྱི་གཞུང་གིས་བསྟན་ཚུལ་ནི༑ གང་ཞིག་སྤྱོད་པའི་ཁྱད་པར་རླབས་ཆེ་ཞིང་མཐོ་བའི་མཚན་ཉིད་དང་ལྡན་པ་རྣམས་ཀྱིས། ། ལེགས་བྱས་དགེ་བ་དག་ནི་མཆོད་རྟེན་དང་ལྡན་པའི་ནོར་འཛིན་མས་ཏེ་ས་ཡིས་སྨྲ་ཞིང་གསལ་བྱེད་པ། ། མ་ལུས་པའི་སྐྱེ་བོ་དགེ་བའི་སྨོན་ལམ་གནས་གྱུར་པ་དེ་དག་གིས། ། འཇིག་རྟེན་འདི་དང་སྐྱེས་བ་ཕྱི་མ་གཞན་ཡང་དག་ཅིང་བདེ་བ་བརྟན་པར་འགྱུར་བའོ། ། དེ་ཡང་འདི་ལྟར། ། གྲོང་ཁྱེར་པ་ཏྲ་ལི་པཱུ་ཏྲར་ཞེས་པ་རྒྱལ་པོ། ། གང་གིས་ཡང་དག་བསྐྱངས་ཤིང་བསྲུངས་པས། །
འཇིག་རྟེན་ཐམས་ཅད་སྡུག་བསྔལ་དང་མྱ་ངན་མེད་པ་ཉིད་དུ་བྱེད་པ། ། ས་བདག་མྱ་ངན་མེད་ཅེས་པ་བྱུང་། ། ཞེས་པ་ནས། དེ་ཐོས་ནས་མི་བདག་རྒྱལ་པོས་དགེ་སློང་དེ་ཡི་ནི། ། རྫུ་འཕྲུལ་གྱི་མཐུ་ལ་ལྷག་པར་གུས་པར་གྱུར་ཅིང་། ། དཀོན་མཆོག་གསུམ་མཆོད་པ་ལ་སྤྲོ་ཞིང་ལྷག་པར་ཆགས་པ། ། བསོད་ནམས་ཀྱི་ཀུན་དགའ་ར་བར་དགའ་བར་གྱུར། ། གལ་ཏེ་གུས་པ་ཆོས་ཁོ་ན་ལ་གནས་ན་དེ་ཉིད་དེའི་འཚོ་བ་ཡིན་ལ། ། གལ་ཏེ་སྐལ་བཟང་བདེན་པར་སྨྲས་བ་སྤྱོད་ན་དེ་ཉིད་སྨྲ་བ་དམ་པ་ཡིན། ། གལ་ཏེ་བྱ་བ་གང་དང་གང་གིས་མཐར་ཐུག་བཟང་ངན་སེམས་པར་བྱེད་ན་དེ་ཉིད་བློ་གྲོས་ཡིན། །
ལོངས་སྤྱོད་མཐའ་དག་གལ་ཏེ་སྦྱིན་པའི་བྱ་བ་སྒྲུབ་པར་བྱེད་ན་དེ་ཉིད་དཔལ་འབྱོར་དམ་པ་ཡིན། ། ཞེས་པའི་བར་གྱིས་བསྟན་ལ། གཉིས་པ་དེའི་དོན་བཤད་པ་ནི། སྐྱེས་བུ་གང་ཞིག་དགེ་བའི་སྤྱོད་པ་རྒྱ་ཆེན་སྤྱོད་པ་དེས་ལེགས་བྱས་ནི་ཀུན་ཏུ་གསལ་ཞིང་། དེ་ནི་ཀུན་གྱིས་སྨོན་པའི་གནས་ཀྱང་ཡིན་ལ་ཚུལ་དེ་ལས་འདི་ཕྱི་ཀུན་ཏུ་བདེ་བ་འབྱུང་བར་ཡང་ངེས་པ་སྟེ། དེ་ཡང་འདི་ལྟར། སྔོན་གྲོང་ཁྱེར་པ་ཊ་ལི་པུ་ཏྲ་ཞེས་པར། ས་བདག་མྱ་ངན་མེད་ཅེས་བྱ་བ་འབྱོར་པའི་བསོད་ནམས་ཇི་སྙེད་ཀྱིས་དགེ་འདུན་ལ་བསྙེན་བཀུར་ལ་བརྩོན་ཞིང་། ཁྱད་པར་ཀླུའི་འཇིག་རྟེན་ནས་དེ་བཞིན་གཤེགས་པའི་རིང་བསྲེལ་དཔག་ཏུ་མེད་པ་བླངས་ཏེ་མཆོད་རྟེན་སྟོང་ཕྲག་བརྒྱད་བཅུ་རྩ་བཞི་བསྒྲུབས་ཤིང་། དེའི་མཆོད་གནས་ལ་གནས་བརྟན་གྲགས་པ་ཞེས་པ་ཡོད་ལ།
མཆོད་རྟེན་རྣམས་ཀྱི་རབ་གནས་ཀྱི་སླད་དུ་གནས་བརྟན་འཁོར་དང་བཅས་པ་ནམ་མཁའ་ལ་སོང་སྟེ་ཆོས་གོས་ཀྱི་གྲིབ་མས་ས་གཞི་ཁེབ་པར་བྱས་སོ། ། དེའི་དུས་རང་བྱུང་རྒན་པོ་ཞིག་འོང་པ་ན། ས་བདག་གིས་དེ་ལ་རྒྱལ་པོ་ལ་འོས་པའི་ཟས་སྣ་ཚོགས་ཀྱིས་མཆོད་ཅིང་གནས་པའི་ཚེ་དེར་དགེ་སློང་གཞན་རྣམས་ཀྱིས་སྨྲས་པ༑ ཁྱོད་ལ་ཟས་འདི་རྣམས་སྟེར་བ་ཅིའི་སླད་དུ་ཁྱོད་ཀྱིས་ཤེས་སམ། རྒྱལ་པོ་ནི་ཆོས་དོན་དུ་གཉེར་བ་ཡིན་ན་རང་ལ་སྟོན་རྒྱུ་ཡོད་དམ་ཞེས་སྨྲས་པས། རྒན་པོ་ཤིན་ཏུ་གདུང་སྟེ་བདག་གིས་ཟས་འདི་ཅིའི་སླད་དུ་ཟོས། རང་ལ་ཚིགས་སུ་བཅད་པ་བཞིའི་ཆ་ཡང་བཤད་རྒྱུ་མེད་དོ་སྙམ་ནས་སེམས་ཁོང་དུ་ཆུད་པའི་དུས། སངས་རྒྱས་ལ་དད་པའི་ལྷ་ཞིག་མངོན་དུ་ཕྱོགས་ནས་སྨྲས་པ། ཁྱོད་ལ་ནམ་རྒྱལ་པོས་ཉན་པའི་ཚེ་ཁྱོད་འདི་སྨྲ་བར་བྱོས་ཞེས་འདི་གདམས་སོ། ། ནོར་ནི་ཅུང་ཟད་ཙམ་ཞིག་ཕན་པ་བྱེད་ཅིང་བྱ་བ་ཤིན་ཏུ་ཉུང་བ་ཉིད། །
སྲོག་གིས་ཟུངས་ནི་ཤིན་ཏུ་ཆུང་ཞིང་རེ་དོགས་བྲལ་བའི་ཟས་ཀྱིས་ཀྱང་། ། མིག་དག་གཉིད་ཀྱི་རྒྱ་ནི་སྐད་ཅིག་གིས་ཀྱང་འདི་ཉིད་རྒྱུན་དུ་ནི། ། ཉེར་མཁོ་ལྷག་མ་བཏང་ནས་ལུས་ཅན་ལོངས་སྤྱོད་རྩོམ་པ་རྒྱ་ཆེར་འགྱུར༑ ། ཞེས་པ་བསླབས་ཤིང་སླར་རྒྱལ་པོ་ལ་དེ་རྣམས་བསྟན་པས་ཡི་རངས་ཏེ་གསེར་གྱིས་བརྒྱན་པའི་ཆོས་གོས་དག་ཀྱང་ཕུལ་ལོ། ། དེ་ནས་དགེ་སློང་དེ་ལྷ་མོས་བསམ་གཏན་ལ་བསྐུལ་བའི་བརྩོན་པས་དགྲ་བཅོམ་པ་ཉིད་ཐོབ་བོ། ། དེ་དག་ལ་འདི་སྐད་ཅེས། འགྲོ་བ་བདེན་པས་འཕོངས་པའི་སྐྱབས་གཅིག་ཐུབ་པའི་བསྟན་དེ་འཛིན་མཁན་གུས་པས་སྤྱི་བོར། ། མཆོད་དེ་སྲིད་པ་ཐམས་ཅད་མངོན་སུམ་དུ་དགེ་བ་རྣམ་དཀར་གྱིས། ། སྤུངས་པས་བཟུང་བ་ལྟ་བུའི་མཆོད་རྟེན་གྲངས་དུ་མ་ནུབ་གཅིག་ལ། ། ལེགས་བསྒྲུབས་ཆོས་ཀྱི་རྒྱལ་པོ་རབ་གནས་དག་ཅེས་པ་མྱ་ངན་མེད་པ། །
ཞེས་བྱ་བ་ནི་དོན་བསྡུས་ཀྱི་ཚིགས་སུ་བཅད་པའོ། ། རྒྱལ་བའི་རྟོགས་པ་བརྗོད་པ་དཔག་བསམ་གྱི་འཁྲི་ཤིང་གི་དོན་འགྲེལ་ལས་ཆོས་ཀྱི་རྒྱལ་པོ་རབ་གནས་ཀྱི་རྟོགས་པ་བརྗོད་པའི་ཡལ་འདབ་སྟེ་དྲུག་ཅུ་རྩ་དགུ་པའི་རྣམ་པར་བཤད་པའོ།། ༈ །།སྤྱི་དོན་བདུན་ཅུ་པ་ལ་ཡང་ཡལ་འདབ་ཀྱི་གཞུང་གིས་བསྟན་ཚུལ་དང་། དེའི་དོན་བཤད་པ་གཉིས་ལས། དང་པོ་ཡལ་འདབ་ཀྱི་གཞུང་གིས་བསྟན་ཚུལ་ནི། སྐྱེ་བོ་དམ་པ་གང་གི་གྲགས་པའི་མཚན་ཉིད་ཀྱི་ཁྱད་པར་རྣམ་པར་བཀོད་པ་ཡིས་གཞན་གྱི་སེམས་དད་པས་དྲངས་ཏེ། ། ས་གཞི་འདིར་བསོད་ནམས་མཆོག་གི་བསོད་ནམས་ལྡན་པར་ཉེར་བསྐྲུན་ཅིང་། ། རྒྱལ་བ་སངས་རྒྱས་ལ་ནི་གུས་པ་རབ་ཏུ་སྒྲུབ་པའི་བག་ཆགས་བསྐྱེད་པར་བྱས་པ། ། དེ་དག་རྣམས་ཀྱི་མངོན་པར་འདོད་པའི་ལེགས་བྱས་དགེ་བ་སྤྱད་པའི་སྦྱོར་བ་ཕུན་ཚོགས་དེ་དག་རྒྱལ་གྱུར་ཅིག ། དེ་ཡང་འདུལ་བ་ལུང་ཕྲན་ཚེགས་ལས་ཆུ་བོ་གངྒཱའི་དབུས་སུ་ཉི་མ་གུང་ལ་བསྙེན་པར་རྫོགས་པ་ཆུ་དབུས་པ་དགེ་སློང་ཉི་མ་གུང་པ་ཞེས་བྱ་བ། །
དེས་རང་གི་བླ་མ་ཀུན་དགའ་ བོའི་ཐ་མའི་ཚིག་གི་ནི། ། ཁ་ཆེའི་དཀྱིལ་འཁོར་དག་ཏུ་ནི། ། བཅོམ་ལྡན་འདས་ཀྱིས་ཁ་ཆེའི་ཡུལ་ནི་གནས་མལ་གྱི་མཆོག་ཡིན་ལ་དེར་ང་འདས་ནས་ལོ་བརྒྱ་ན་དགེ་སློང་ཉི་མ་གུང་པ་འབྱུང་ཞིང་། ཁ་ཆེར་ཀླུའི་རྒྱལ་པོ་ཧུ་ལུནྟ་བཏུལ་ནས་བསྟན་པ་འཇོག་པར་བྱེད་ཅེས་གསུངས་པས། གཙུག་ལག་ཁང་བརྩིགས་ལ་བསྟན་པ་རྒྱ་པར་བགྱིས་ཅེས་གསུངས་པ་བཞིན་དེར། ། སངས་རྒྱས་བསྟན་པ་འཛིན་དུ་སོང་། ། ཞེས་པ་ནས། དེར་ནིགནས་བརྟན་དེ་ཡི་གྲོང་ཁྱེར་དང་། ། གྲོང་གི་ཁྱད་པར་དུ་མ་འགོད་པར་བྱེད་ཅིང་། ། འཁོར་གྱི་དགྲ་བཅོམ་ལྔ་བརྒྱ་དག་དང་ནི། །
ལྷན་ཅིག་ཏུ་དེར་རབ་ཏུ་གནས་པར་བྱས། ། དེར་ནི་ཀུན་ནས་མི་ཟད་པའི་བཅོམ་ལྡན་འདས་ཀྱིས་བསྟན་པའི་ཆོས་དག་རྒྱ་ཆེར་རྣམ་པར་བཀོད་བྱས་ནས། ། ས་ཕྱོགས་མཛེས་པའི་གཙུག་ལག་ཁང་དུ་མ་དག་གི་རྒྱན་དང་ལྡན་པའི་འཛིན་བྱེད་པ་དེ། ། ན་ཡོད་པའི་སྐྱེ་བོ་དེར་མའི་སླད་དུ་རི་བོ་སྤོས་ངད་ལྡང་གི་ངོས་ལས་གུར་གུམ་གྱི་ས་བོན་བླངས་ཤིང་སྙིང་པོ་ཐོབ་གྱུར་པ། ། གུར་གུམ་གསར་པའི་རྩ་བའི་ཚོགས་ཀྱིས་རབ་ཁྱབ་པར་བྱས། ། དེ་ཡང་རི་བོ་སྤོས་ངད་ལྡན་ལ་གུར་གུམ་ལེན་དུ་སོང་བ་ན་དེར་ཀླུ་རྣམས་ཀྱིས་བཀག་པས་དེ་དག་ཀྱང་དུལ་བར་བྱས་ཏེ་ཇི་སྲིད་བསྟན་པ་ཡོད་ཀྱི་བར་དུ་ཁ་ཆེའི་གཞི་ལ་གུར་གུམ་འབྱུང་བར་བྱས་སོ། ། ཞེས་པའི་བར་གྱིས་བསྟན་ལ། གཉིས་པ་དེའི་དོན་བཤད་པ་ནི། སྐྱེས་བུ་དམ་པ་གང་གིས་ལེགས་བྱས་ཀྱི་གྲགས་པས་གཞན་གྱི་སེམས་དྭང་བར་བྱས་པ་དང་། ས་གཞི་གུར་གུམ་གྱིས་ཁྱབ་པར་མཛད་པ་སོགས་ཀྱི་སྦྱོར་བའམ་སྤྱོད་པ་དེ་ཡང་མཆོད་པར་འོས་སོ། །
སྤྱོད་པ་དེ་ཇི་ལྟ་བུ་ཞེ་ན། དེ་ཡང་དགེ་སློང་ཉི་མ་གུང་པ་ཞེས་བྱ་བ་ཞིག་གིས་བླ་མ་འཕགས་པ་ཀུན་དགའ་བོས་བསྐུལ་བ་ལ་བརྟེན་ནས། ཁ་ཆེའི་ཡུལ་དུ་སངས་རྒྱས་ཀྱི་བསྟན་པ་འཛིན་པའི་ཕྱིར་གཙུག་ལག་ཁང་ཆེན་པོ་བརྩིག་པར་བརྩམས་པ་ན། ཡུལ་ཕྱོགས་དེར་གནས་པའི་ཀླུ་གདུག་པ་ཅན་གྱིས་མ་བཟོད་པར་རྫུ་འཕྲུལ་སྣ་ཚོགས་ཀྱིས་མཚོན་ཆ་ཇི་སྙེད་དང་མེའི་ཆར་པ་དུ་མ་ཕབ་པས། དགེ་སློང་ཉི་མ་གུང་པ་སྐྱིལ་ཀྲུང་བཅས་པའི་སྤྱི་བོར་པདྨ་དང་ཨུཏྤལ་གྱི་ཕྲེང་བར་གྱུར་ནས་བབས་ཤིང་ཆོས་གོས་ཀྱི་གྲྭ་ཙམ་ཡང་བསྒུལ་བར་མ་ནུས་སོ། ། དེ་རྣམས་ཀྱིས་དེ་ལྟ་བུའི་མཐུ་ལ་ངོ་མཚར་བས་དགེ་སློང་ལ་དང་བར་བྱས་ཤིང་། ཁྱོད་གནས་འདིར་གཙུག་ལག་ཁང་མཛད་པར་བཞེད་ན། ཁྱོད་རང་གི་སྐྱིལ་ཀྲུང་གི་རྒྱ་ཁྱོན་ཙམ་ཞིག་འབུལ་ལོ་ཞེས་བརྗོད་པས། དགེ་སློང་གི་རྫུ་འཕྲུལ་གྱིས་སྐྱིལ་ཀྲུང་བཅས་ཏེ་ཡུལ་དགུའི་བར་སྐྱིལ་ཀྲུང་གིས་ཁྱབ་པར་བྱས། དེར་གཙུག་ལག་ཁང་མཐའ་ཡས་པ་བྱས་ཤིང་།
དགྲ་བཅོམ་པ་མང་དུ་གནས་པར་བྱས་ཏེ། རི་བོ་སྤོས་ངད་ལྡན་ནས་གུར་གུམ་གྱི་ས་བོན་བླངས་ཏེ་ཁ་ཆེའི་ས་གཞི་ལ་བཏབ་ཅིང་། ཇི་སྲིད་བསྟན་པ་གནས་ཀྱི་བར་ཕྱོགས་དེར་གུར་གུམ་སྐྱེ་བར་བྱིན་གྱིས་བརླབས་སོ། ། དེ་དག་ལ་འདི་སྐད་ཅེས། ཁ་ཆེའི་ས་ཆེན་ལུང་པ་དགུའི་མདོ་རྫུ་འཕྲུལ་གྱིས་སྐྱིལ་ཀྲུང་གིས་གོམས་པའམ་གོ་ས་གཅིག་གིས། ། ལྷག་མེད་དུ་གཞལ་བ་སྟེ་ཁེབས་ཚེ་མི་སྲུན་པའི་ལྷ་མིན་དབང་པོ་སྟོབས་ལྡན་ས་འོག་ཏུ། ། རྣམ་པར་འཇུག་པ་དང་ལྷན་ཅིག་ཏུ་རྒྱལ་བསྟན་གྱི། ། བཀྲ་ཤིས་གུར་གུམ་གྱི་ཚལ་བཟང་པོ་དགྲ་བཅོམ་པ་ཉི་མ་གུང་པས་བསྐྲུན་ཏོ། ། ཞེས་བྱ་བ་ནི་དོན་བསྡུས་ཀྱི་ཚིགས་སུ་བཅད་པའོ། ། རྒྱལ་བའི་རྟོགས་པ་བརྗོད་པ་དཔག་བསམ་གྱི་འཁྲི་ཤིང་གི་དོན་འགྲེལ་ལས་ཉི་མ་གུང་པའི་རྟོགས་པ་བརྗོད་པའི་ཡལ་འདབ་སྟེ་བདུན་ཅུ་པའི་རྣམ་པར་བཤད་པའོ།།
༈ །།སྤྱི་དོན་དོན་གཅིག་པ་ལ་ཡང་ཡལ་འདབ་ཀྱི་གཞུང་གིས་བསྟན་ཚུལ་དང་། དེའི་དོན་བཤད་པ་གཉིས་ལས། དང་པོ་ཡལ་འདབ་ཀྱི་གཞུང་གིས་བསྟན་ཚུལ་ནི། ཞི་བ་མྱང་འདས་ལ་རེག་ཅིང་ཐོབ་པ་དྲི་མེད་ཚུལ་ཁྲིམས་རྣམ་པར་དག་པའི་རས་དཀར་གྱི་རྩེ་དགའ་ཡིས། ། མཛེས་པས་བསྟེན་ཅིང་འདོད་པའི་ཡུལ་དང་རྒྱན་གོས་ལ་སོགས་པའི་ཆས་ལས་ཕྱི་རོལ་ཏུ་ཕྱོགས་པའི་དམ་པ་རྣམས་ལ། ། དར་གོས་དག་དང་ཤཱ་ནའི་སྲས་ཀྱི་གོས་ཧྲུལ་དྲི་མ་ཅན་གྱིས་ཀྱང་། ། རིམ་པ་ལྟར་དར་གོས་ཀྱིས་མངོན་པར་ཁེངས་པ་སྐྱེད་མིན་ལ་ཤཱ་ནའི་གོས་ཀྱི་དམ་པ་ཉིད་དུ་བསྒྲུབ་པའང་མིན། ། གོས་དེ་ཡང་ཤཱ་ནའི་གོས་ཅན་ཞེས་པའི་དགེ་སློང་སྔོན་བྱུང་བ་ནི། ། ཡོན་ཏན་དང་ལྡན་པའི་བླ་མ་འཕགས་པ་ཀུན་དགའ་བོ་ལ་སོགས་པའི་བཀས། ། ལུང་བསྟན་པ་ལྟར་རྒྱལ་བའི་བསྟན་པ་གཟུང་བའི་སླད་དུ། །
གྲོང་ཁྱེར་བཅོམ་བརླགས་ཅེས་པ་དག་ཏུ་བཞུགས། ། ཞེས་པ་ནས། ཚེ་འདིར་མངལ་ཉིད་ནས་ཤཱ་ནའི་གོས་དང་ལྡན་པར་སྐྱེས། ། ཤཱ་ནའི་གོས་ཅན་ཞེས་སུ་གྲགས་པའོ། ། ཞེས་བརྗོད་བཅོམ་བརླག་གྲོང་ཁྱེར་དུ། ། ཕྱིན་ཅིང་དལ་གྱིས་འགྲོ་བ་དེས། ། མགོ་ཆེན་ཞེས་པའི་རི་བོ་ཆེན་པོ་ལ། ། རྩོལ་བ་ཆེན་པོ་དག་གིས་འཛེགས་དེ་ནས། ། དེར་ནི་ས་གཞི་ས་གཡོ་བ་ལ་སོགས་པའི་ཆོ་འཕྲུལ་གྱིས་འདར་བྱེད་པས། ། སྐྱིལ་ཀྲུང་བཅས་ཏེ་ཉེ་བར་འཁོད་པ་ལ། །
ཆར་ཆེན་པོ་དྲག་ཏུ་འབེབས་པའི་ཀླུ་དག་ནི་དེའི་བསམ་གཏན་ཀྱིས། ། གེགས་ལ་ཆས་པ་རྣམས་བྱམས་པས་རྣམ་པར་བཏུལ་ཅིང་གྲོང་ཁྱེར། ། བཅོམ་བརླག་ལ་གནས་པའི་ཚོང་དཔོན་གྱི་བུ། ། ན་ཌ་བྷཊྚ་ཞེས་བྱ་བ་གཉིས་བསྟན་པ་སྤེལ་བའི། ། གྲོགས་ཀྱི་སླད་དུ་སློབ་མར་བཟུང་ནས་ནི། ། དེ་ཡིས་དེར་གཙུག་ལག་ཁང་པ་ཆེན་པོ་བརྩིགས་ཏེ་སྤྲུལ། ། དེ་ཡང་རིན་ཆེན་རབ་ཏུ་འབར་བའི་རང་བཞིན་ཅན་ཤེལ་དང་གསེར་གྱི་བ་གམ་དག་དང་ལྡན། ། ཁྲི་དང་ཁྲིའུ་མལ་སྟན་སྣ་ཚོགས་དག་གིས་སྤྲས་ཤིང་མངོན་པར་ཡིད་དགའ་བ་ཉིད་དུ་བྱེད་པ། ། མཐོ་རིས་ལྷའི་གཞལ་ཡས་ཁང་ལྟ་བུ་སྐལ་བཟང་ལོངས་སྤྱོད་ཟད་མི་ཤེས་པ་འབྱུང་བའི་གཏེར་གྱི་གཙུག་ལག་ཁང་ཞིག་བྱས་ལ། ། བསོད་ནམས་ཀྱི་གནས་སུ་གྱུར་པའི་གཙུག་ལག་ཁང་པ་དེ་ནི་ན་ཌ་བྷཊྚ་ཞེས་པ་བྱེད་པ་པོའི་མིང་གིས་གྲགས་པར་གྱུར། །
ཅེས་པའི་བར་གྱིས་བསྟན་ལ། གཉིས་པ་དེའི་དོན་བཤད་པ་ནི། ཞི་བ་མྱང་འདས་དོན་དུ་གཉེར་བའི་ཚུལ་ཁྲིམས་དང་ལྡན་པའི་དམ་པ་དག་ནི་དར་གོས་ཀྱི་ན་བཟའ་ལས་ཤཱ་ནའི་གོས་མཆོག་ཏུ་འཛིན་པར་མཛད་པ་སྟེ། དེ་ཡང་འདི་ལྟར། སྔོན་དགེ་སློང་ཤཱ་ནའི་གོས་ཅན་ཞེས་བྱ་བ་ལོངས་སྤྱོད་ལ་ཆགས་པ་དང་བྲལ་བ་རབ་ཏུ་ཞི་བའི་བརྟུལ་ཞུགས་དང་ལྡན་པས་འཕགས་པ་ཀུན་དགའ་བོ་ལ་སོགས་པའི་བཀའ་བཞིན་དུ། རྒྱལ་བའི་བསྟན་པ་གཟུང་བའི་སླད་དུ་གྲོང་ཁྱེར་བཅོམ་བརླག་ཏུ་བྱོན་པ་ན། དེ་བགྲོད་པའི་ལམ་ན་ལེགས་པའི་རང་བཞིན་ཅན་གྱི་མཆེད་གཉིས་ཕན་ཚུན་དུ་སྨྲ་བ་ན། དྲི་མ་མེད་པའི་ཚུལ་ཁྲིམས་ལ་གནས་ཤིང་། ཐོས་པའི་མིག་དང་ལྡན་པ་བཟོད་པའི་གོ་ཆ་ལ་གནས་པ་དེ་ནི་ད་ལྟ་ས་གཞི་ལ་གྲགས་པ་དགེ་སློང་ཤཱ་ནའི་གོས་ཅན་ཞེས་པ་ཁོ་ནའོ་ཞེས་སྨྲས་ཤིང་། དེ་དག་གིས་འཕགས་པ་ཁྱོད་ཉིད་ཡིན་པར་ཐེ་ཚོམ་མེད་པ་འདྲ་ན།
ཅིའི་སླད་དུ་ཤཱ་ནའི་གོས་ཅན་བློ་བཟང་ཁྱོད་ནི་ཐུབ་པ་དམ་ཆོས་སྨྲ་བ་རྣམས་ཀྱིས་བསྔགས་པར་གྲག་གོ་ཞེས་སྨྲས་པ་ན། དགེ་སློང་ཤཱ་ནའི་གོས་ཅན་གྱིས་སྨྲས་པ། བདག་སྐྱེ་བ་སྔོན་མ་ལ་སྨན་པ་ཞིག་ཏུ་གྱུར་ཏེ་གཞན་གྱི་ནད་གསོ་བ་ལ་བརྩོན་པར་གྱུར་པ་ན། ནམ་ཞིག་རང་སངས་རྒྱས་ཤིག་སྙིང་ནད་ཀྱིས་གཟིར་བར་གྱུར་པ་གསོས་པར་བྱས་ཤིང་། དེ་ལ་ཤཱ་ནའི་གོས་རྙིང་པ་དག་མཐོང་བས་རྒྱལ་པོ་ལ་འོས་པའི་གོས་མཛེས་པ་ཞིག་ཕུལ་བས་དེས་སྨྲས་པ། གྲོགས་དག་མཛེས་པའི་གོས་ལ་སྲེད་པ་མེད། ཤཱ་ནའི་གོས་ཀྱིས་ནི་རབ་ཏུ་ཞི་བའི་མྱང་འདས་ཐོབ་པའི་རྒྱུར་གྱུར་ཏོ་ཞེས་ཐོས་པས་བདག་ཀྱང་གོས་བཟང་པོ་ལ་ཆགས་པ་དང་བྲལ་བར་གྱུར་ལ། དུས་ཀྱི་རང་སངས་རྒྱས་དེ་ཉིད་ལུས་ཀྱི་མཐར་གྱུར་པ། དེའི་གདུང་ལ་ཙནྡན་གྱི་བཞུ་ཕུལ་ནས་བཀུར་བསྟི་བྱས་ཤིང་། བདག་ཀྱང་ཞི་བ་དོན་དུ་བྱ་བའི་ཕྱིར་དམ་པ་ཁྱོད་ལྟ་བུར་གྱུར་ཅིག་ཅེས་སྨོན་ལམ་བཏབ་པས་བདག་འདི་ལྟ་བུར་གྲགས་སོ་ཞེས་སྨྲས་ཤིང་།
དེ་ནས་བཅོམ་བརླག་གི་གྲོང་ཁྱེར་དུ་ཕྱིན་ཏེ་མགོ་ཆེན་པོ་ཞེས་པའི་རི་ལ་འཛེགས་ནས་ས་གཞི་འདར་བ་ལ་སོགས་པའི་རྫུ་འཕྲུལ་གྱིས་སྐྱིལ་ཀྲུང་བྱས་ཏེ། དེར་གནས་པའི་ཀླུ་རྣམས་རབ་ཏུ་བཏུལ་ཅིང་། ཚོང་དཔོན་གྱི་བུ་ནཌ་བྷཊྚ་ཞེས་པ་གྲོགས་སུ་བཟུང་ནས་གཙུག་ལག་ཁང་བྱས་ལ། དེར་ཡང་བྱེད་པ་པོའི་མིང་དུ་བཏགས་སོ། ། དེ་དག་ལ་འདི་སྐད་ཅེས། གཉིས་མེད་སངས་རྒྱས་ཀྱི་གསུང་རྒྱུན་འོད་དུ་འབར་བའི་བསླབ་པའི་གཞི་ལ། ། ལེགས་པར་དྲངས་པ་དེ་ཚོ་སྭསྟི་སྟེ་དགེ་ལེགས་ཀྱི་སྣང་བ་ཡིས། ། ས་གཞི་ཁེངས་ནས་མཁའ་ཀློང་ཡང་ཤིན་ཏུ་དོག་མོར་བྱེད་པའི་མཐུ་མངའ་བའི་དགྲ་བཅོམ་པ་ཤ་ནའི་གོས་ཅན་དང་ལྷན་ཅིག་ཏུ་སྐྱེས་པས། ། ཤཱ་ནའི་གོས་ཅན་དུ་གྲགས་པ་དེ་ཉིད་ཕྱག་བྱར་འོས་སོ། ། ཞེས་བྱ་བ་ནི་དོན་བསྡུས་ཀྱི་ཚིགས་སུ་བཅད་པའོ། །
རྒྱལ་བའི་རྟོགས་པ་བརྗོད་པ་དཔག་བསམ་གྱི་འཁྲི་ཤིང་གི་དོན་འགྲེལ་ལས་ཤཱ་ནའི་རྟོགས་པ་བརྗོད་པའི་ཡལ་འདབ་སྟེ་བདུན་བཅུ་རྩ་གཅིག་པའི་རྣམ་པར་བཤད་པའོ།། ༈ །།སྤྱི་དོན་དོན་གཉིས་པ་ལ་ཡང་ཡལ་འདབ་ཀྱི་གཞུང་གིས་བསྟན་ཚུལ་དང་། དེའི་དོན་བཤད་པ་གཉིས་ལས། དང་པོ་ཡལ་འདབ་ཀྱི་གཞུང་གིས་བསྟན་ཚུལ་ནི། སྐྱེ་བོའི་འདོད་པའི་འདོད་ཆགས་ཀྱི་རྡུལ་གྱིས་བློའི་མིག་ནི་ཡོངས་སུ་ཉམས་པ་ཀུན། ། ཡུལ་ནི་གང་དང་གང་དག་ཉིད་ཀྱིས་མངོན་པར་འདོད་པའི་སར་འགྱུར་བའི་ཡུལ། ། དེ་ཉིད་ཀྱིས་ནི་མ་གོས་ཏེ་བསོད་ནམས་ཡོངས་སུ་གཙང་ཞིང་དག་པ་རྟེན་པ་རྣམས་ཀྱིས། ། ཡིད་ནི་ཉོན་མོངས་པ་རབ་ཏུ་ཞི་ཞིང་ཆགས་བྲལ་དང་ལྡན་པ་དག་ཏུ་གྱུར། ། དེ་ཡང་མཛངས་བླུན་ཞེས་པའི་མདོར་འདི་སྐད་གསུངས་སོ། ། གྲོང་ཁྱེར་བཅོམ་བརླག་དག་ན་གནས་པ་སྔོན། །
སྦས་པ་ཞེས་བྱ་བའི་སྤོས་ཚོང་ཞིག་གི ། བུ་ནི་དགེ་བའི་དཔལ་དང་ལྡན་པ་དག ། མིང་ཉེར་སྦས་ཞེས་པ་གྲགས་པ་བྱུང་། ། ཞེས་པ་ནས། དེ་ཡི་ཡང་དག་པར་སྡུག་བསྔལ་ཞིང་བོས་པ་ཡིས་སྒོ་ནས། ། གྲོང་ཁྱེར་བ་རྣམས་ཐམས་ཅད་དམ་པའི་ཆོས། ། ཉན་དུ་ཉེར་སྦས་ཀྱི་དྲུང་དུ་འོངས་ཤིང་དེ་རྣམས་ལ་ཆོས་བཤད་པས། ། དེ་ཡི་ཆོས་ཀྱི་མན་ངག་གི་གཏམ་གྱིས་ནི། ། བདེན་པ་མཐོང་ཞིང་འབྲས་བུ་ཐོབ་པ་དགའ་བ་ཡིན། ། གྲོང་ཁྱེར་ན་གནས་འབུམ་ཕྲག་ནི། །
བཅོ་བརྒྱད་ཀྱིས་དགྲ་བཅོམ་པ་ཉིད་དག་ཐོབ། ། དེ་ལྟར་འཇིག་རྟེན་མཐའ་དག་དགེ་བའི་ལམ་དག་གིས་སྣང་བར་བྱེད་ཅིང་། ། ཉོན་མོངས་པའི་རབ་རིབ་འཕྲོག་པར་བྱེད་པས་ཆོས་ཀྱི་ལམ་གྱི་མན་ངག་རྒྱ་ཆེར་བསྒྲུབ་ལ། ། རྒྱ་ཆེ་བའི་དགེ་བའི་རྩ་བས་ཟག་པ་མེད་པའི་བསོད་ནམས་རྒྱས་པ་ཐོབ་པའི་འཕགས་པ་རྣམས་ཀྱིས། ། རྫུ་འཕྲུལ་ཆེན་པོ་གང་དེས་ནི་གཞན་ལ་ཕན་པའི་དོན་དུ་གྱུར། ། ཅེས་པའི་བར་གྱིས་བསྟན་ལ། གཉིས་པ་དེའི་དོན་བཤད་པ་ནི། སྐྱེ་བོ་འདོད་པའི་ཆགས་པས་བློ་གྲོས་ཀྱི་མིག་ཉམས་པ་དག་ཀྱང་དམ་པ་བསྟེན་ན་ཞི་ཞིང་དུལ་བར་འགྱུར་བ་སྟེ། དེ་ཡང་འདི་ལྟར། སྔོན་བཅོམ་བརླག་གི་གྲོང་ཁྱེར་ན་སྦས་འཚོང་བྷས་པ་ཞེས་པ་ལ་བུ་ཉེར་སྦས་ཞེས་བྱ་བ་ཞིག་ཡོད་པ་ལ།
ཕས་སྨྲས་པ། ཁྱོད་ནི་དགེ་སློང་ཤཱ་ནའི་གོས་ཅན་གྱི་རྗེས་སུ་འབྲོངས་ཞེས་བཏང་ཞིང་། ནམ་ཞིག་ཉེར་སྦས་སྤོས་འཚོང་བ་ལ་སོང་བ་ན། སྨད་འཚོང་མ་ནོར་ལྷས་བྱིན་གྱིས་སྤོས་ཉོར་བཏང་པས་སྤོས་མང་དུ་ཐོབ་པས། དེའི་རང་བཞིན་དང་གཟུགས་མཛེས་པ་ལ་ཆགས་ཏེ། འབངས་མོ་ནང་དུ་འགུགས་སུ་བཏང་པས། ཉེར་སྦས་ཀྱིས་རིགས་པ་མིན་པར་བསམ་པས་སྨད་འཚོང་མ་རེ་བ་ཉམས་པར་གྱུར་ཏོ། ། དེ་ནས་དེའི་ཁྱིམ་ན་ཚོང་པ་ཞིག་འདོད་པ་དོན་དུ་གཉེར་བཞིན་པ་གནས་པའི་ཚེ། ཚོང་དཔོན་གཞན་པ་ནོར་དང་བཅས་ཏེ་འོངས་སོ་ཞེས་འཕྲིན་བསྐུར་བས། སྔ་མ་དེ་འདོད་པའི་གེགས་སུ་གྱུར་པར་བསམ་ནས་དུག་གིས་སྦྱོར་བས་བསད་ཅིང་རོ་ཕྱག་དར་གྱི་ཁྲོད་དུ་སྦས་སོ། །
དེའི་ཉེ་དུ་རྣམས་ཀྱིས་བཙལ་བས་རྙེད་ནས་རྒྱལ་པོ་ལ་སྦྲན་པས་ཆད་པ་དྲག་པོ་བཅད་དེ་མྱ་ངན་བྱེད་ཅིང་གནས་པའི་ཚེ། ཉེར་སྦས་བྱོན་ཏེ་ཆོས་ཀྱི་ལམ་གྱིས་ཉེར་བར་འཚོ་བར་མཛད་ནས་རྒྱུན་ཞུགས་ཀྱི་འབྲས་བུ་ཐོབ་ཅིང་ཤི་བར་གྱུར་ཏོ། ། དེ་ནས་ཉེར་སྦས་དགེ་སློང་ཤཱ་ནའི་གོས་ཅན་ལ་རབ་ཏུ་བྱུང་བ་བླངས་ཤིང་དགྲ་བཅོམ་པ་ཐོབ་ནས་རང་གི་འཁོར་རྣམས་ལ་ཆོས་སྟོན་ཞིང་གནས་པ་ན། དེར་བདུད་ཀྱིས་གར་སྣ་ཚོགས་པའི་ཚུལ་སྤྲུལ་ཏེ་ཆོས་ཀྱི་བར་ཆད་བྱས་པས། ཉེར་སྦས་ཀྱིས་གར་ལེགས་སོ་འདིས་ལན་གྱིས་ཞེས་མི་ཏོག་ཕྲེང་བ་སྦྱིན་པས། བདུད་ཀྱི་མགོ་དང་མགྲིན་པར་སྦྲུལ་མི་དང་ཁྱིའི་རོ་ཆགས་སོ། ། དེར་བདུད་ཀྱིས་འགྱོད་པ་དང་བཅས་པས་ཉེར་སྦས་ལ་སྐྱབས་སུ་སོང་སྟེ། སྔོན་བཅོམ་ལྡན་འདས་ལའང་མཐོ་འཚམས་པ་ཇི་ཙམ་པ་བགྱིས་ཀྱང་ཅུང་ཟད་སྤྱན་ཡང་ཕྱེ་བར་མ་གྱུར་ན། དམ་པ་རྣམས་འདི་ལྟ་བུའི་སྡུག་བསྔལ་གྱི་རྒྱུ་སྐྱེད་པ་མི་རིགས་ཞེས་བརྗོད་པས། ཉེར་སྦས་ཀྱིས་སྨྲས་པ།
ཁྱོད་ཀྱིས་བདག་ཅག་རྣམས་ཀྱི་སྟོན་པ་མཐོང་ངམ། སྐུ་བྱད་ཉིད་ཡིད་ལ་རྣམ་པར་བརྣག་པར་སྤྲུལ་ཅིག དེ་ནས་རོ་རྣམས་གྲོལ་བར་བགྱིའོ་ཞེས་གསུངས་པས། བདུད་ཀྱིས་དེ་བཞིན་གཤེགས་པའི་སྐུའི་དབྱིབས་སྤྲུལ་པས། བཅོམ་ལྡན་སྐུ་ནི་མཛེས་པ་དེ། ། མཐོང་ནས་ཉེར་སྦས་མཆི་མ་དང་། ། བཅས་ཤིང་སྤུ་ལོང་རྒྱས་པ་ཡིས། ། དེ་ཡི་ཞབས་ལ་ཕྱག་དག་བྱས། ། དེ་ནས་བདུད་ཀྱིས་རང་གི་གཟུགས་སུ་བྱས་ཏེ་བདག་ཕྱག་བྱ་བའི་འོས་མིན་ནོ་ཞེས་སྐྱབས་སུ་སོང་ནས། དེས་གྲོང་ཁྱེར་བ་རྣམས་སེམས་གཡོ་བར་བྱས་ཏེ།
སྐྱེ་བོ་འབུམ་ཕྲག་བཅོ་བརྒྱད་ཉེར་སྦས་ཀྱི་འཁོར་དུ་འདུས་པར་གྱུར་ནས་དགྲ་བཅོམ་པ་ཐོབ་པར་གྱུར་ཏོ། ། དེ་དག་ལ་འདི་སྐད་ཅེས། འཁོར་བའི་སྡུག་བསྔལ་ཟད་བྱེད་ཆོས་ཀྱི་འཕྲིན་ལས་ཆེས་ཆེར་རྒྱས་པ། ། བདུད་ཀྱི་དོགས་པའི་རྒྱལ་མཚན་འདར་བའི་མཚན་མ་དང་ལྡན་པས། ། བར་གཅོད་པ་རྩོམ་པའི་བདུད་ཀྱི་དགྲ་ཡང་རྒྱལ་བའི་སྐུར། ། སྒྱུར་བྱེད་འཕགས་པ་ཉེར་སྦས་དེའི་ཚོགས་གཉིས་བསམ་གྱི་མི་ཁྱབ་བོ། ། ཞེས་བྱ་བ་ནི་དོན་བསྡུས་ཀྱི་ཚིགས་སུ་བཅད་པའོ། ། རྒྱལ་བའི་རྟོགས་པ་བརྗོད་པ་དཔག་བསམ་གྱི་འཁྲི་ཤིང་གི་དོན་འགྲེལ་ལས་ཉེར་སྦས་ཀྱི་རྟོགས་པ་བརྗོད་པའི་ཡལ་འདབ་སྟེ་བདུན་ཅུ་རྩ་གཉིས་པའི་རྣམ་པར་བཤད་པའོ།། ༈ །།སྤྱི་དོན་དོན་གསུམ་པ་ལ་ཡང་ཡལ་འདབ་ཀྱི་གཞུང་གིས་བསྟན་ཚུལ་དང་། དེའི་དོན་བཤད་པ་གཉིས་ལས།
དང་པོ་ཡལ་འདབ་ཀྱི་གཞུང་གིས་བསྟན་ཚུལ་ནི། དགེ་བ་ཉམས་པ་མེད་པའི་བཀའ་དང་རབ་ཏུ་ཡངས་པའི་དཔལ། ། གྲགས་པ་བསིལ་ཟེར་བྱེད་པ་ཟླ་བ་བརྒྱ་ཚོགས་པ་ལྟར་དཀར་བ་ཅན། ། ངོ་མཚར་གྱི་སྤྱོད་པས་མཛེས་པའི་མཐུ་དག་ནི། ། བདེ་གཤེགས་བཅོམ་ལྡན་འདས་མཆོད་པའི་རྣམ་སྨིན་གྱི་འབྲས་བུ་ཆ་ཤས་ཡིན། ། དེ་ཡང་འདི་ལྟར་གྲོང་ཁྱེར་པཱ་ཊ་ལི་པུ་ཊ་ཞེས་པར་ཆོས་ཀྱི་རྒྱལ་པོ་དཔལ་ལྡན་མྱ་ངན་མེད་ཅེས་པ། ། བྱུང་སྟེ་དེ་འདྲ་གང་གིས་སྦྱིན་པ་དོན། ། ལ་ཚད་གཟུང་མི་ནུས་པ་གྲངས་ཀྱི་སྒྲ་ཡིས་ཕུལ་བྱུང་གི་རྒྱན་དབུལ་བར་གྱུར། ། རྒྱལ་པོ་དེ་ནམ་ཞིག་འདུན་སར་འཁོད་དེ་ལ། ། ཚོང་པ་རྒྱ་མཚོའི་གླིང་དུ་འགྲོ་བ་པོ། །
ཚོང་པ་འགའ་ཞིག་རྒྱ་མཚོར་སོང་བ་ན། དུས་མ་ཡིན་པའི་རླུང་གིས་གྲུ་ཞིག་སྟེ་ནོར་ཐམས་ཅད་ཤོར་ལ་ཚོང་པ་རྣམས་གྲུའི་ཚལ་པ་ལ་འཇུས་པས་སྐམ་ལ་ཐོན་ཏེ། བདོག་པ་ནི་ཀུན་ཉམས་པའི་མྱ་ངན་གྱིས། ། གཟིར་ཞིང་སྡུག་བསྔལ་གྱི་ཤུགས་རིང་ལྡན་པས་ཞུས་པ་ཁྱེད་ལྟ་བུའི། ། ཞེས་པ་ནས། སྤྱན་དྲངས་ཏེ་བསྙེན་བཀུར་བྱས་པས་དམ་ཆོས་དགེ་བ་རྒྱས་པ་ཅན་གྱི་གདམས་པ་ནི། ། ཡོངས་རྫོགས་རྒྱལ་པོ་དེ་ཡི་མཆོད་པའི་སྟོབས་ཀྱིས་ཐོབ། ། དེས་ན་རྟག་ཏུ་དཀོན་མཆོག་གསུམ་པོ་ནི། ། རྒྱལ་པོའི་གྲོགས་དཔུང་གཉེན་དག་ཏུ་གྱུར། ། དེ་ལྟར་རྒྱལ་བ་བཅོམ་ལྡན་འདས་དྲན་པས་ས་ཡི་བདག་པོ་དག །
འབྱོར་པ་རབ་རྒྱས་བསོད་ནམས་ཆེ་བར་དར་བ་དང་ཕུན་ཚོགས་ཀྱི། ། བཀའ་ནི་མེ་ཏོག་ཕྲེང་བ་ལྟར་གྱུར་པའི་རྩེ་དགའ་དག ། དུག་འཛིན་རྣམས་ཀྱི་མགོ་བོ་ཡང་ཐོབ་པར་གྱུར། ། ཅེས་པའི་བར་གྱིས་བསྟན་ལ། གཉིས་པ་དེའི་དོན་བཤད་པ་ནི། སྤྲིངས་ཡིག་ཙམ་གྱིས་ཀྱང་ཀླུ་ལས་དཔལ་འབྱོར་ལེན་ནུས་ཤིང་བླངས་པ་དེས་གཞན་ཚིམ་པར་མཛད་པ་སོགས་ངོ་མཚར་བའི་སྤྱོད་པ་དག་ཀྱང་དཀོན་མཆོག་མཆོད་པ་ལས་བྱུང་བ་སྟེ། དེ་ཡང་འདི་ལྟར། གྲོང་ཁྱེར་པཱ་ཊ་ལི་པཱུ་ཏྲ་ཞེས་བྱ་བར་ས་བདག་མྱ་ངན་མེད་པ་ཞེས་བྱ་བ་སྦྱིན་པ་ལ་དགའ་བ་ཞིག་བྱུང་ལ། ནམ་ཞིག་ཚོང་པ་རྣམས་ཀྱིས་རྒྱ་མཚོར་གྲུ་ཞིག་པ་ནོར་དང་བྲལ་བས་རྒྱལ་པོ་ལ་གསོལ་པ། བདག་ཅག་རྣམས་ཀྱི་ནོར་རྒྱ་མཚོར་སོང་བས་ད་ནི་དབུལ་ཞིང་འཕོངས་པས།
ཀླུ་རྣམས་ལ་ཁྱོད་ཀྱིས་ནོར་རྣམས་ཕྱིར་འབྱུང་བའི་བཀའ་ཡིག་སྤྲིངས་ཤིག་ཅེས་སྨྲས་པས། རྒྱལ་པོ་ཡིད་གཉིས་སུ་གྱུར་པའི་ཚེ། དགེ་སློང་མངོན་ཤེས་གྲུབ་པ་ཞེས་པས་ཟངས་ཀྱི་གླེགས་བུ་ལ་འཕྲིན་བྲིས་ཏེ་ཀླུ་ལ་སྤྲིངས་ན་བཀའ་བཞིན་བསྒྲུབ་པར་འགྱུར་རོ་ཞེས་སྨྲས་པས། རྒྱལ་པོས་དེ་ཁོ་ན་བཞིན་བྱས་ཀྱང་རེ་ཞིག་ཀླུའི་ནོར་མ་བྱུང་བས་རྒྱལ་པོ་ངལ་བར་གྱུར་པ་ན། ནམ་མཁའི་ལྷ་མངོན་དུ་ཕྱོགས་ཏེ། ས་སྐྱོང་ཐབས་ཡོད་ཀྱི་མྱ་ངན་བྱ་བར་མི་འོས་སོ། ། གང་ཞིག་དཀོན་མཆོག་ལ་མཆོད་པར་བྱ་ཞིང་སྨོན་ལམ་བཏབ་ན་ཡིད་ལ་རེ་བ་འགྲུབ་བོ་ཞེས་སྨྲས་པས། རྒྱལ་པོ་ཡི་རངས་ཏེ་སྔ་བར་མཆོད་པའི་ཡོ་བྱད་ཇི་སྙེད་བསྟན་ཅིང་། ཡུལ་གྱི་རྐྱེན་ལས་ཕྱིར་ཕྱོགས་པའི་དབང་ཕྱུག་གཞན་ལ་ཕན་པ་མཛད་པའི་དཔག་བསམ་ལྗོན་པ་དེས་བདག་གི་རེ་བ་བསྒྲུབ་པར་མཛོད་ཅིག་ཅེས་སྨོན་ལམ་བཏབ་པས། སྐབས་དེར་དགྲ་བཅོམ་སྟོང་ཕྲག་དྲུག་ཅུ་ཕྱོགས་ནས་བྱོན་པར་གྱུར་ཅིང་།
དེ་དག་གིས་གཙོ་བོ་དགེ་སློང་དབང་པོ་ཞེས་པས་གསེར་ལས་བྱས་པའི་རྒྱལ་པོ་དང་། ཀླུའི་གཟུགས་དག་བྱོས་ཤིག དེ་ནས་དཀོན་མཆོག་མཆོད་པ་ལ་བརྩོན་པ་ཇི་ཞིག་རྒྱལ་པོའི་གཟུགས་མཐོ་ཞིང་ཀླུའི་གཟུགས་དམའ་བར་གྱུར་པ། སླར་སྔར་བཞིན་ཡི་གེ་སྤྲིངས་ཤིག་ཅེས་གསུངས་པས། དེ་ཁོ་ན་བཞིན་བགྱིས་པས་ཀླུ་རྣམས་ཀྱིས་ཚོང་པའི་ནོར་ཇི་སྙེད་པ་དག་ཕྲག་པ་ལ་བཀོད་ནས་རྒྱལ་པོ་ལ་ཕུལ་ལོ། ། དེ་དག་མ་ལུས་པ་སྔར་གྱི་ཚོང་པ་རྣམས་ལ་བྱིན་ཞིང་། བསྟན་པ་ལ་ཆེད་དུ་བྱ་བའི་ཕྱིར་རྒྱལ་པོ་ལ་འོས་པའི་ཉེར་སྤྱད་ཀྱི་དགྲ་བཅོམ་རྣམས་ལ་མཆོད་པ་བསྒྲུབས་སོ། ། དེ་ནས་ས་སྐྱོང་དེ་སངས་རྒྱས་བལྟ་བུ་ལ་ཡིད་མྱོས་པར་གྱུར་པའི་ཚེ་བདེ་བར་གཤེགས་པ་ནི་མྱ་ངན་ལས་འདས་ན། དེ་དང་མཚུངས་པར་དགྲ་བཅོམ་པ་ཉེར་སྦས་སོ་ཞེས་བསམས་ནས། མགོ་ཅན་གྱི་རི་ལས་སྤྱན་དྲངས་ཏེ་རྙེད་པ་དང་བཀུར་བསྟི་དང་རིམ་གྲོ་བྱས་སོ། །
དེ་དག་ལ་འདི་སྐད་ཅེས། རྟག་ཏུ་དཀོན་མཆོག་གསུམ་མཉེས་པར་མཛད་པའི་མྱ་ངན་མེད་ཅེས་པའི་ཆོས་ཀྱི་རྒྱལ་པོའི་བཀའ། ། ལྷ་མི་ཀླུ་སོགས་འགྲོ་བ་གང་ལ་སྤྲིངས་ཀྱང་བསོད་ནམས་ཀྱི་སྟོབས་ཀྱིས་འགོག་མེད་རྡོ་རྗེའི་ཤུགས་ཆེན་པོ་དེ་ཉིད་དཀོན་མཆོག་གི་ཐུགས་དང་ལས་དཀར་གྱི་མཐུས། ། གདེངས་ཅན་མགྲིན་པ་སྟེ་ཀླུའི་རྒྱལ་པོའི་གཙུག་ཏུ་ལེགས་པར་བླངས་ཏེ། ། ནོར་བུའི་འབུལ་སྐྱེས་ཀྱི་དཔྱ་ཁྲལ་སྡུད་པར་བྱེད་པ་ཀླུ་ལ་ལེགས་པར་སྤྲིངས་ཡིག་བསྐུར་བའོ། ། ཞེས་བྱ་བ་ནི་དོན་བསྡུས་ཀྱི་ཚིགས་སུ་བཅད་པའོ། ། རྒྱལ་བའི་རྟོགས་པ་བརྗོད་པ་དཔག་བསམ་གྱི་འཁྲི་ཤིང་གི་དོན་འགྲེལ་ལས་ཀླུ་ལ་སྤྲིང་ཡིག་སྤྲིངས་པའི་རྟོགས་པ་བརྗོད་པའི་ཡལ་འདབ་སྟེ་བདུན་ཅུ་རྩ་གསུམ་པའི་རྣམ་པར་བཤད་པའོ།། ༈ །།སྤྱི་དོན་དོན་བཞི་པ་ལ་ཡང་ཡལ་འདབ་ཀྱི་གཞུང་གིས་བསྟན་ཚུལ་དང་། དེའི་དོན་བཤད་པ་གཉིས་ལས། དང་པོ་ཡལ་འདབ་ཀྱི་གཞུང་གིས་བསྟན་ཚུལ་ནི།
གང་ཞིག་སྦྱིན་པ་ལ་བརྩོན་པས་འཕྲལ་ལ་དགའ་བ་གླང་ཆེན་བཞིན་དུ། ། ཡན་ལག་རྫོགས་ཤིང་མཛེས་སྡུག་རྒྱས་ལ་རྒྱ་ཆེ་དབུས་ཀྱི་ཕྱོགས་མ་ག་དྷའི། ། ས་ནི་རང་གི་མཉེས་ཤིན་ཉེ་དུ་དང་བཅས་ཐམས་ཅད་རབ་ཏུ་སྟེར་བྱེད་པའི་སྐྱེས་བུ། ། དེ་དག་བསོད་ནམས་རབ་ཏུ་སྨིན་པའི་ལམ་དུ་ཇི་ལྟར་འགྲོ་མ་ཡིན་ཏེ་འགྲོའོ། ། དེ་ནས་ས་བདག་རྒྱལ་པོ་མྱ་ངན་མེད། ། སྦྱིན་པ་ལ་ཤིན་ཏུ་ཆེས་ཆེར་གོམས་པས། ། སློང་བའི་སྐྱེ་བོ་ཕྱོགས་ནས་འོངས་པ་རྣམས་ཀྱི། ། འདོད་བསྒྲུབ་པསདཔག་བསམ་ཤིང་ཉིད་དག་ཏུ་གྱུར། ། ཅེས་པ་ནས། དེ་ནས་གསེར་སྲང་ནི་བྱེ་བ་དགུ་བཅུ་དྲུག་བྱིན་པར་རབ་གྲགས་པ། །
མི་ཡི་བདག་པོ་མཐོ་རིས་སུ་སོང་སྟེ་གྲོངས་པའི་ཚེ་དེ་ཡི་ཚ་བོ་ཡི། ། ས་གཞི་དེར་གསེར་གྱི་ལྷག་མ་བྱེ་བ་ཕྲག་ནི་བཞི་རྣམས་ཀྱིས། ། དགེ་འདུན་ལ་རང་གི་བློན་པོའི་ཚིག་གིས་གསལ་བར་དྲན་བསྐུལ་བྱས་ལ་རབ་ཏུ་མྱོས་ཏེ་བླངས་པར་གྱུར། ། ཅེས་པའི་བར་གྱིས་བསྟན་ལ། གཉིས་པ་དེའི་དོན་བཤད་པ་ནི། སྐྱེ་བུ་གང་ཞིག་སྦྱིན་པ་ལ་བརྩོན་པས་ས་གཞི་ཉེ་དུ་དང་བཅས་པ་གཞན་ལ་འབུལ་བ་ལ་ནི་བསོད་ནམས་སྨིན་པའམ་བསོད་ནམས་རྒྱ་ཆེན་པོ་ཐོབ་པར་འགྱུར་བ་སྟེ་དེ་ཡང་འདི་ལྟར། སྔོན་ས་བདག་མྱ་ངན་མེད་བྱ་བ་སྦྱིན་པ་ལ་གོམས་པ་ཞིག་ཡོད་པ་དེས་བྱ་གག་གི་ཀུན་དགའ་ར་བར་དགེ་སློང་གི་ཚོགས་ལ་ནོར་བུ་དབུལ་བར་བརྩོན་པའི་ཚེ། དེའི་ཚ་བོ་ཕུན་ཚོགས་ཅན་ཞེས་པས་མཛོད་བསྲུངས་ཏེ་སྦྱིན་པའི་གོ་སྐབས་བཀག་པ་ན། རང་གི་ཟས་ཀྱི་སྐལ་བ་སྐྱུ་རུ་ར་ཕྱེད་ཕུལ་ཅིང་། དེ་ནས་བློན་པོ་མགུ་བྱེད་སྦས་པ་ཞེས་བྱ་བས་གྲོགས་བྱས་ནས།
རྒྱལ་པོ་ཆེན་པོ་ནོར་གྱི་སྦྱིན་པའི་གེགས་བྱེད་ན་དགེ་འདུན་ལ་ས་གཞི་འདི་ཕུལ་བས་ཕྱིས་ནོར་འབུལ་བར་འགྱུར་རོ། ། ཞེས་བགྲོས་པས་རྒྱལ་པོས་དེ་ཁོ་ན་བཞིན་བྱས་སོ། ། གངྒཱའི་ཆུ་ཡི་དོ་ཤལ་མཛེས་ལྡན་རྒྱ་མཚོ་བཞི་ཡི་ནི། ། རྦ་རླབས་སྐེ་རགས་ཡངས་ཤིང་མ་ལ་ཡ་ཡི་རྣ་རྒྱན་ཅན། ། ནོར་འཛིན་མ་ཉིད་མ་ལུས་བྱིན་ནས་ཕན་པའི་སླད་དུ་ནི། ། བསོད་ནམས་ཚད་ཀྱི་དཔག་དང་བྲལ་བ་དེ་ཡིས་ཡང་དག་ཐོབ། ། དེ་ནས་རྒྱལ་པོ་མྱ་ངན་མེད་པ་ལུས་ཀྱི་མཐའ་སྔོན་དུ་སོང་ནས་མཐོ་རིས་སུ་སོང་བའི་ཚེ། ཚ་བོས་གསེར་སྲང་བྱེ་བ་དགུ་བཅུ་རྩ་དྲུག་གི་ལྷག་མ་གསེར་སྲང་བྱེ་བ་ཕྲག་བཞི་པ་བཞི་ཉོས་ནས་དགེ་སློང་གི་ཚོགས་ལ་ཕུལ་ལོ། ། དེ་དག་ལ་འདི་སྐད་ཅེས། རྒྱལ་སྲིད་ཀྱི་དཔལ་ལ་སྤྱོད་ཚུལ་ཐམས་ཅད་གཏན་པ་མེད་པའི་མཆོད་སྦྱིན་ཁོ་ནའི་སྒོར། །
གསལ་བའི་གྲགས་དཀར་གྱིས་རྟག་ཏུ་བཀླུབས་པའི་གོས་གྱོན་པའི་ནོར་འཛིན་མ་སྟེ་ས་གཞི་ཐམས་ཅད། ། མྱ་ངན་མེད་རང་ཚོགས་གཉིས་གོམས་པས་མཐོ་རིས་སུ་འཛེག་པའི། ། རྐང་སྟེགས་བཞིན་དུ་འཛམ་གླིང་གི་ས་གཞི་ཐམས་ཅད་སྟོན་པ་མཆོད་པ་དང་དགེ་འདུན་གྱི་དོན་དུ་རྣམ་པར་ཕུལ། ། ཞེས་བྱ་བ་ནི་དོན་བསྡུས་ཀྱི་ཚིགས་སུ་བཅད་པའོ། ། རྒྱལ་བའི་རྟོགས་བརྗོད་པ་དཔག་བསམ་གྱི་འཁྲི་ཤིང་གི་དོན་འགྲེལ་ལས་ས་གཞི་ཕུལ་བའི་རྟོགས་པ་བརྗོད་པའི་ཡལ་འདབ་སྟེ་བདུན་ཅུ་རྩ་བཞི་པའི་རྣམ་པར་བཤད་པའོ།། ༈ །།སྤྱི་དོན་དོན་ལྔ་པ་ལ་ཡང་ཡལ་འདབ་ཀྱི་གཞུང་གིས་བསྟན་ཚུལ་དང་། དེའི་དོན་བཤད་པ་གཉིས་ལས། དང་པོ་ཡལ་འདབ་ཀྱི་གཞུང་གིས་བསྟན་ཚུལ་ནི། རྒྱུ་མ་རིག་པ་ལས་གྱུར་པ་ཡི་རྩ་བ་ཅན་དུ་གྱུར་པ། ། འཁོར་བའི་ལྗོན་པ་ལས་སྣ་ཚོགས་པ་རྣམས་བཀྲ་བ་འདི་ཀུན། །
ཇི་ལྟ་བ་བཞིན་ཤེས་དང་བརྗོད་དང་རྩ་བ་ནས་གཞོམ་པར་ནི། ། ཀུན་མཁྱེན་སངས་རྒྱས་མ་གཏོགས་པ་སུ་ཡི་ནུས་ཏེ་མི་ནུས་སོ། ། དེ་ཡང་མཉན་ཡོད་རྒྱལ་བྱེད་ཀྱི་ཚལ་ན་སྔོན། ། བཞུགས་པའི་རྒྱལ་བ་བཅོམ་ལྡན་འདས་དགེ་ལེགས་ཅན། ། ཤེས་བྱམ་ལུས་གཟིགས་པའི་བཅོམ་ལྡན་འདས་ཀྱིས། ། དགེ་སློང་གི་ཚོགས་རྣམས་ལ་བཀའ་སྩལ་པ། ། ཞེས་པ་ནས། མ་རིག་པས་དྲངས་ཞིག་བསྐྱེད་པའི་ལུས་མང་ཀུན་ནས་ཉོན་མོངས་ཀྱི་རྟེན་ཅིང་འབྲེལ་བར་འབྱུང་བའི་གནས་འདི་ནི། ། འདུ་འཛིན་དང་བྲལ་བའི་དབེན་པའི་གནས་སུ་གནས་ཤིང་ཞི་ཚུལ་བ་ཁྱེད་རྣམས་དག་གིས་བསམ་པར་བྱ་རྟེན་འབྲེལ་དེ་དག་སྟོང་ཉིད་དུ། ། ཡང་དག་ཡོངས་སུ་ཤེས་ནས་དུས་ཀྱི་ངེས་པར་ཕྲ་ཞིང་སྟོབས་ཆུང་བ་ཉིད་དུ་འགྱུར། །
ཕྲ་བ་ཉིད་ནི་ཡང་དག་ཐོབ་ནས་བདེ་བླག་ཉིད་དུ་ཟློག་པར་གྱུར། ། ཅེས་པའི་བར་གྱིས་བསྟན་ལ། གཉིས་པ་དེའི་དོན་བཤད་པ་ནི། རྒྱུ་མ་རིག་པ་ལས་བྱུང་བའི་འབྲས་བུ་འཁོར་བའི་གནས་ཚུལ་ཀུན་ཕྱིན་ཅི་མ་ལོག་པར་ཤེས་ནས་གཞན་ལ་སྟོན་པ་དང་། གཞོམ་པའི་ནུས་པ་མཐར་ཐུག་ནི་སངས་རྒྱས་མ་གཏོགས་གཞན་ལ་མི་མངའ་བ་སྟེ། དེ་ཡང་འདི་ལྟར། སྔོན་བཅོམ་ལྡན་འདས་མཉན་ཡོད་རྒྱལ་བྱེད་ཚལ་ན་བཞུགས་པའི་དུས་སུ་དགེ་སློང་གི་ཚོགས་ལ་བཀའ་སྩལ་པ། ཡེ་ཤེས་ཀྱི་སྣང་བ་དྲི་མེད་ཀྱི་ཡིད་ཅན་ཁྱེད་ཅག་དགེ་ལེགས་འཕེལ་བའི་སླད་དུ་ཉོན་ཅིག རྟེན་ཅིང་འབྲེལ་པར་འབྱུང་བ་རྣམས་ནི་ཁྱེད་ཅག་རྣམས་ལ་རིམ་པ་བཞིན་བཤད་པར་བྱའོ། ། དེ་ཡང་མ་རིག་པ་ལས་བྱུང་བའི་བག་ཆགས་འདི་འཁོར་བ་དུག་གི་ལྗོན་པ་ལྟ་བུ་སྡུག་བསྔལ་གྱིས་ཕུང་པོ་ཆེན་པོ་འཕེལ་བའི་རྩ་བ་འཆིང་བ་དང་ལྡན་པར་སྒྲུབ་པར་བྱེད་ལ།
མ་རིག་པ་དེའི་རྐྱེན་གྱིས་ལས་སྣ་ཚོགས་འདུ་བྱེད་དེ། ལུས་དང་ངག་དང་ཡིད་ཀྱི་བདག་ཉིད་ཅན་གྱི་ལས་མངོན་པར་འདུ་བྱེད་པ་ཉིད་ཀྱིས་བསྐྲུན་པ་ན་རྣམ་ཤེས་དང་ཡིད་དང་། དབང་པོ་དག་གི་བདག་ཉིད་ཅན་འབྱུང་ལ། དེའི་རྐྱེན་གྱིས་མིང་དང་གཟུགས་ཏེ་ཕུང་པོ་ལྔ་འབྱུང་ཞིང་། དེ་དག་ལ་མིང་དང་མཐོང་བ་ཞེས་པའི་མིང་དུ་བརྗོད་པའོ། ། མིང་གཟུགས་འདི་ལས་དྲུག་པ་ཡིད་དག་ཀྱང་འབྱུང་ཞིང་། དེ་ལྟར་དབང་པོ་ལ་གནས་པ་སྐྱེ་མཆེད་དྲུག་དང་ཡུལ་གྱི་སྐྱེ་མཆེད་དྲུག་གིས་ཡང་དག་པར་འབྱོར་པ་ལས་གསུམ་འདུས་པའི་རེག་པ་ཞེས་མངོན་པར་བརྗོད་དོ། ། རེག་པ་དྲུག་གི་རྐྱེན་ལས་སྡུག་བསྔལ་ལ་སོགས་ཉམས་སུ་མྱོང་བ་གང་དེ་ནི་ཚོར་བ་ཞེས་པར་རབ་ཏུ་གྲགས་སོ། ། ཡུལ་སྡུག་པར་འཛིན་པ་ཅན་གྱི་ཀུན་ནས་ཉོན་མོངས་པ་ལས་བྱུང་བའི་ལོག་ཤེས་དེས་ཆགས་སྲེད་རབ་ཏུ་སྐྱེད་པར་བྱེད་ལ། དེ་ལས་བྱུང་བའི་སྐྱེ་གནས་ལེན་པ་སོགས་ལས་འདོད་པའི་ཡུལ་སོགས་འཇུག་པར་འགྱུར་ལ།
སྐྱེ་བ་ལེན་པ་ལས་བྱུང་བ་ནི་སྲེད་པ་སྟེ། དེ་ཡང་འདོད་པ་དང་གཟུགས་དང་གཟུགས་མེད་པའི་རང་བཞིན་རྣམ་པ་གསུམ་ཡིན་ནོ། ། སྲེད་པ་ལས་བྱུང་བའི་ལས་སྣ་ཚོགས་ཀྱི་སྒོ་ནས་སྐྱེ་གནས་འཇུག་ཅིང་སྐྱེ་བའོ། ། དེ་ཡང་རྒ་ཤི་དང་མྱ་ངན་དང་སྨྲེ་སྔགས་འདོན་པ་ལ་སོགས་བརྒྱུད་པ་ཐམས་ཅད་སྐྱེ་བ་ལ་བརྟེན་པ་ཡིན་ལ། མ་རིག་པ་ལ་སོགས་རྒྱུ་སྔ་མ་སྔ་མ་འགགས་པས་རྒ་ཤི་ལ་སོགས་པའི་འབྲས་བུ་དེ་དག་རིམ་བཞིན་ཞི་བར་འགྱུར་བའོ། ། མ་རིག་པས་དྲངས་ཤིང་བསྐྱེད་པར་གྱུར་པའི་ཀུན་ནས་ཉོན་མོངས་ཀྱི་རྟེན་འབྲེལ་གྱི་གནས་འདི་ནི་འདུ་འཛི་དང་བྲལ་བའི་གནས་སུ་ཞི་བའི་ཚུལ་གྱིས་ཁྱེད་ཅག་རྣམས་བསམ་པར་བྱ། རྟེན་འབྲེལ་དེ་དག་སྟོང་ཉིད་དུ་ཡོངས་སུ་ཤེས་ན་ངེས་པར་ཕྲ་ཞིང་སྟོབས་ཆུང་བར་འགྱུར་ལ། དེ་ལྟར་ཕྲ་བ་ཉིད་དུ་གྱུར་པ་ནི་ཡང་དག་ཐོབ་ན་སྤངས་སླ་བས་བདེ་བླག་ཉིད་དུ་རྩ་བ་ནས་ཟློག་པར་འགྱུར་རོ་ཞེས་གསུངས་སོ། ། དེ་དག་ལ་འདི་སྐད་ཅེས། ཁམས་གསུམ་གྱི་འཁྲུལ་པའི་འཕྲུལ་འཁོར་སྐྱེད་བྱེད་ཀྱི་རྩ་བ་མ་རིག་པ་གཅིག་པུ་ཡི་གར་ཡན་ལག་བཅུ་གཉིས་སུ་བསྒྱུར་བ། །
སྲིད་པའི་སྣང་བ་སྣང་བཞིན་མི་བདེན་པ་སྒྱུ་འཕྲུལ་དྲ་བའི་རོལ་རྩེད་ཡང་འཆར་བ་རྩེད་མཁན། ། ཡང་དག་པའི་སྟོང་པ་ཉིད་མཐའ་དང་བྲལ་བའི་དབུ་མའི་ལམ་དུ་རོ་གཅིག་པའི། ། རྟེན་ཅིང་འབྲེལ་འབྱུང་གི་གསང་བ་འདི་ཁམས་བདེ་བར་གཤེགས་པ་རྣམས་ཀྱི་དགོངས་པའི་བཅུད་ཉིད་དོ། ། ཅེས་བྱ་བ་ནི་དོན་བསྡུས་ཀྱི་ཚིགས་སུ་བཅད་པའོ། ། རྒྱལ་བའི་རྟོགས་པ་བརྗོད་པ་དཔག་བསམ་གྱི་འཁྲི་ཤིང་གི་དོན་འགྲེལ་ལས་རྟེན་ཅིང་འབྲེལ་པར་འབྱུང་བའི་རྟོགས་པ་བརྗོད་པའི་ཡལ་འདབ་སྟེ་བདུན་ཅུ་རྩ་ལྔ་པའི་རྣམ་པར་བཤད་པའོ།། ༈ །།སྤྱི་དོན་དོན་དྲུག་པ་ལ་ཡང་ཡལ་འདབ་ཀྱི་གཞུང་གིས་བསྟན་ཚུལ་དང་། དེའི་དོན་བཤད་པ་གཉིས་ལས། དང་པོ་ཡལ་འདབ་ཀྱི་གཞུང་གིས་བསྟན་ཚུལ་ནི། འབྱོར་པ་དང་དྲེགས་པའི་འདོད་ལྡན་འདོད་པས་རབ་གདུང་ཡིད་ཅན་རྣམས་ལ་ཕྲག་དོག་དབང་གིས་ཁྲོ་བ་ཉེ་བར་གནས་པ་ཡིན་ལ། ། ཁྲོ་བས་ཤེས་མིག་ལོང་བཞིན་བློ་གྲོས་ཉམས་རྣམས་སྡུག་བསྔལ་མི་ཟད་རབ་རིབ་གཡང་སར་རྣམ་པར་ལྷུང་སྟེ། །
དེར་ནི་རབ་དྲག་རྣམ་པ་མང་པོའི་དམྱལ་བའི་ཉོན་མོངས་ཚ་བས་ཉམ་ཐག་པའི་རྨོངས་པ་སྟེན་བྱེད་ཅིང་། ། ཡུན་རིང་པོ་བསྐལ་པའི་བར་དུ་ཡང་སྤུ་གྲིའི་མལ་སྟན་དུ་སྡུག་བསྔལ་མྱོང་དགོས་པར་བརྟགས་པར་བྱས་ཏེ་དེས་ན་ཡུལ་གྱི་ས་གཞིས་མ་ཆགས་པ། ། བཅོས་རྣམས་བརླག་པར་འགྱུར་བའོ། ། དེ་ཡང་སྔོན་བཅོམ་ལྡན་འདས་རྒྱལ་བ་ནི་མཉན་ཡོད་ཀྱི། ། ཆུ་ཀླུང་ཁྱམས་ལྡན་ཞེས་པར་ནི། ། བྱོན་པས་དེ་ནས་དེ་ལྟ་བུའི་ལུས་ཆེ་ཞིང་མི་སྡུག་ལ་འཇིགས་སུ་རུང་བ་དེའི་ལུས་སྨད་དུ་མ་ལས་སྲིན་བུའི་རིགས་དུ་མས་ཟོས་པའི་སྡུག་བསྔལ་ཞིང་སེམས་ཅན་རྣམ་འགྱུར་ཅན། ། སྐྱེ་བོ་མང་པོས་ཀུན་ཏུ་བསྐོར་བ་གཟིགས་ཤིང་འདུག་དེའི་ལས་ཀྱི། །

ཞེས་པ་ནས། དེ་རྗེས་འདི་ཡི་སྡུག་བསྔལ་གྱི་མེ། ། མི་ཟད་པ་རབ་ཏུ་ཉམས་པ་སྟེ་བདེན་པ་མཐོང་བར་འགྱུར། ། ཞེས་པ་སྟོན་པའི་གསུང་ཐོས་དེ་དག་ནས། ། ཐམས་ཅད་འཁོར་བ་ལས་ཡིད་བྱུང་སྟེ་ཆགས་བྲལ་ལྡན་པར་གྱུར། ། དེ་ནས་དེར་ནི་སྟོན་པའི་ཆོས་གསུངས་པའི་གསུང་གི་རང་བཞིན་བདུད་རྩིའི་རྒྱུན་ལྟ་བུ་རྫོགས་པས། ། ཡིད་ཕྱུང་བའི་སྒོ་ནས་ཆགས་བྲལ་དུ་གྱུར་པ་སྲིད་པ་འཁོར་བའི་འཇིགས་པའི་ཉོན་མོངས་པའམ་སྡུག་བསྔལ་བསམ་པས་གཟིར་བ་དེ་དག་རྣམས། ། ཆོས་ལ་དགའ་བ་དང་ལྡན་དགེ་བའི་ཆུ་ཡིས་རང་གི་བསམ་པ་རབ་ཏུ་རྫོགས་གྱུར་ཅིང་། ། རབ་ཞི་ཐར་པའི་ལམ་གྱི་མེ་ཏོག་རྒྱལ་བའི་དགའ་ཚལ་བསྟེན་པ་རྣམས་ཀྱི་གདུང་བ་ག་ཤེད་སོང་སྟེ་བདེ་བས་ཁྱབ་པར་གྱུར་ཏོ། ། ཞེས་པའི་བར་གྱིས་བསྟན་ལ། གཉིས་པ་དེའི་དོན་བཤད་པ་ནི།
སྐྱེས་བུ་འདོད་པས་གདུང་ལྡན་དག་ནི་འདོད་པའི་དབང་གིས་ཕྲག་དོག་དང་དེའི་དབང་གིས་ཁྲོ་བ་སྐྱེ། ཁྲོས་པའི་དབང་གིས་དམྱལ་བ་ལ་སོགས་པའི་སྡུག་བསྔལ་མང་ལ་དྲག་པ་ཡུན་རིང་དུ་མྱོང་དགོས་པ་སྟེ། དེ་ཡང་འདི་ལྟར། སྔོན་བཅོམ་ལྡན་འདས་མཉན་ཡོད་ཀྱི་ཆུ་ཀླུང་ཁྱམས་ལྡན་ཞེས་པའི་ངོགས་སུ་བྱོན་པ་ན། དེར་སེམས་ཅན་མ་ཧེ་ལྟ་བུ་ལུས་ཆེ་ཞིང་མི་སྡུག་པ་འཇིགས་སུ་རུང་བའི་ལུས་ཀྱི་རྨ་དུ་མ་ལ་སྲིན་བུའི་རིགས་སྣ་ཚོགས་ཀྱིས་བཟའ་ཞིང་གདུང་བའི་ཆོ་ངེ་དྲག་པོས་དམྱལ་བ་ན་གནས་པའི་སྡུག་བསྔལ་གསལ་བར་བྱེད་པ་སྐྱེ་བོའི་ཚོགས་ཀྱིས་བསྐོར་བ་གཟིགས་ནས་ཡོངས་སུ་བརྩེ་བའི་སྤྱན་ཕྱེ་སྟེ་སྲོག་ཆགས་དེ་ལ་བཀའ་སྩལ་པ། བི་དུ་ར་ཁྱོད་ལས་ངན་པའི་འབྲས་བུ་ལ་སྤྱོད་དམ། ཚུལ་དེ་ལྟ་བུ་སྤྱོད་པར་བྱེད་པའི་སྐྱེ་བ་དྲན་ནམ་ཞེས་གསུངས་པས། དེས་མིའི་སྐད་དུ། ལས་ཀྱི་འབྲས་བུ་མི་ཟད་པའི་རྒྱུ་སྐྱེ་བ་དྲན་ནོ་ཞེས་གསོལ་པ་དང་། ཀུན་དགའ་བོས་དེའི་སྐྱེ་བའི་ཚུལ་ཅི་ལྟ་བུ་ཞེས་སྟོན་པ་ལ་གསོལ་བས།
བཀའ་སྩལ་པ། སྔོན་འཕགས་རྒྱལ་དུ་ས་བདག་བི་དུ་ར་ཞེས་པའི་བཙུན་མོ་རྣམས་ཀྱིས་ནགས་སུ་མེ་ཏོག་འཐུ་བ་ལ་སོང་བ་ན། དེ་ལ་རང་སངས་རྒྱས་རྣམས་རབ་ཏུ་ཞི་བའི་ཚུལ་གྱིས་གནས་པ་ལ་དད་པ་སྐྱེས་ཏེ། དེ་དག་རྣམས་ལ་བཀུར་བསྟི་བྱེད་ཀྱིན་གནས་པ་ལ། རྒྱལ་པོ་ཕྲག་དོག་སྐྱེས་ཏེ། དེ་རྣམས་ཀྱི་ལུས་དུམ་བུར་གཅོད་པའི་གཤེད་མ་བསྐོས་སོ། ། དེའི་རྣམ་པར་སྨིན་པས་འདི་ལྟ་བུར་གྱུར་ཅིང་། བསྐལ་པའི་མཐར་སླར་ཡང་གཏུམ་པོའི་ཚལ་དུ་སྐྱེས་ཏེ་རང་སངས་རྒྱས་གསོད་པར་འགྱུར་ལ། དེའི་རྣམ་པར་སྨིན་པས་ལུས་དཔག་ཚད་དུ་མའི་དམྱལ་བ་མྱོང་ཞིང་། དེ་ནས་བསྐལ་པ་གྲངས་ལས་འདས་པ་ན་མིར་སྐྱེས་ཏེ་སྟོན་པ་ཨུ་ཏ་ར་ལ་རབ་ཏུ་བྱུང་བ་ན།
ཀ་ཤིའི་རྒྱལ་པོའི་བཙུན་མོས་མཆོད་པར་བྱེད་ཅིང་། དེར་རྒྱལ་པོ་ཁྲོས་པས་ལུས་དུམ་བུར་གཅོད་པར་འགྱུར་ལ། དེ་ནས་ལས་རིམ་གྱིས་བྱང་བར་འགྱུར་རོ། ། ཞེས་བཀའ་སྩལ་ཏོ། དེ་དག་ལ་འདི་སྐད་ཅེས། བཟོད་དཀའི་དམྱལ་བ་ལས་ངན་པའི་རྗེས་སུ་འབྲང་བ་འབར་བའི་མཛའ་མོ་ནི། ། དུ་ཁ་སྟེ་སྡུག་བསྔལ་བའི་རོ་ལ་སྲེད་བཞིན་དུ་ངལ་བསོར་ཡང་སྡུག་བསྔལ་གྱི། ། ཟུག་རྔུས་དམ་དུ་འཁྱུད་ནས་བཏང་མི་བྲ་བའི་ཚུལ་དུ་ལུས་ལ་རྨ་སྲོལ་ཆེན་པོ་བཏོད་པ་ལ་སྲིན་པོའི་གྲོང་ཆེན་པོ་ཆགས་པའི་ཚུལ། ། ཐུབ་པའི་ཐུགས་རྗེས་ཀྱང་ནི་བཟློག་མེད་བི་དུ་རའོ། ། ཞེས་བྱ་བ་ནི་དོན་བསྡུས་ཀྱི་ཚིགས་སུ་བཅད་པའོ། །
རྒྱལ་བའི་རྟོགས་པ་བརྗོད་པ་དཔག་བསམ་གྱི་འཁྲི་ཤིང་གི་དོན་འགྲེལ་ལས་བི་དུ་རའི་རྟོགས་པ་བརྗོད་པའི་ཡལ་འདབ་སྟེ་བདུད་ཅུ་རྩ་དྲུག་པའི་རྣམ་པར་བཤད་པའོ།། ༈ །།སྤྱི་དོན་དོན་བདུན་པ་ལ་ཡང་ཡལ་འདབ་ཀྱི་གཞུང་གིས་བསྟན་ཚུལ་དང་། དེའི་དོན་བཤད་པ་གཉིས་ལས། དང་པོ་ཡལ་འདབ་ཀྱི་གཞུང་གིས་བསྟན་ཚུལ་ནི། མི་བསྲུན་པའི་སྤྱོད་པ་རབ་ཏུ་རྒྱས་པ་ཡིས། ། སྐྱེ་བོ་ཀུན་གྱི་ཡོན་ཏན་ཉམས་པར་བྱེད་པ་ཡིན་ལ། ། བདག་ཉིད་ཆེན་པོའི་སྐྱེ་བོ་དམ་པའི་མཐུ་ཡིས་ནི། ། མངོན་པར་དར་ཞིང་ཁྱབ་པ་ཉིད་དུ་འགྱུར་བའོ། ། དེ་ཡང་བཅོམ་ལྡན་འདས་ཀྱིས་འདུལ་བ་ལུང་གཞི་ལས་འདི་ལྟར་གསུངས་ཏེ། ཨཱ་ཏྲ་མཱ་ཡཱའི་ནགས་ཀྱི་མཐར། །
འབྱུང་པོའི་ཁང་པ་ཕུག་ནང་ཞེས་པ་ན། ། བཅོམ་ལྡན་འདས་བདེ་བར་གཤེགས་པ་སྔོན་གྱི་ཚེ། ། བསམ་གཏན་རབ་ཏུ་སྐྱོང་ཞིང་གནས། ། ཞེས་པ་ནས། གྲོར་ཁྱེར་ཝ་རཱ་ཎ་སཱིར་ཁྱིམ་བདག་གཉིས་བྱུང་སྟེ། ། ཨང་ག་དང་ཨང་ག་ན་ཞེས་པ་ཕན་ཚུན། ། གྲོགས་པོ་ཆོས་ལ་དགའ་བར་གྱུར་དེ་གཉིས། ། འདིར་མདོ་ལས་རབ་ཏུ་བྱུང་བ་དེ་རྣམས་བཅོམ་ལྡན་འདས་ཀྱིས་སློབ་དཔོན་སོ་སོ་ལ་གཏད་པས་ཀ་པི་ནའི་སློབ་མ་ལྔ་བརྒྱས་དགྲ་བཅོམ་པ་ཐོབ། ཤཱ་རིའི་བུ་དང་མཽའུ་འགལ་གྱི་བུའི་སློབ་མ་རྣམས་ཀྱིས་ཕྱིར་མི་འོང་དང་། རྒྱུན་ཞུགས་ཙམ་ཐོབ་ལ།
དེའི་རྒྱུ་མཚན་ཡང་སྔོན་གྱི་རྟེན་འབྲེལ་ཀྱིས་ཡིན་ཞེས་རྒྱས་པར་འབྱུང་གི འདི་ནས་འབྱུང་བ་ལྟར་དགྲ་བཅོམ་སོགས་ཐོབ་ནས་དེ་ནས་སློབ་དཔོན་སེང་གེ་ལ་གཏད་ཅེས་བྱུང་བ་ནི་མ་ཡིན་ནོ། ། བླ་མ་སངས་རྒྱས་འོད་སྲུང་དྲུང་དུ་ནི། ། ཚངས་པར་སྤྱོད་པ་སྤྱད་ནས་དེ་དག་གིས། ། མཐར་ཐུག་སྨོན་ལམ་བཏབ་པ་དགེ་བའི་རྩ་བ་འདིས་བྲམ་ཟེའི་ཁྱེའུ་བླ་མ་མ་འོངས་པ་ན་སངས་རྒྱས་སུ་འགྱུར་བ་དེའི་དྲུང་དུ་ཚངས་པར་སྤྱད་དེ་འབྲས་བུ་ཐོབ་པར་གྱུར་ཅིག་ཅེས་པའི་མཐུ་དག་གིས་ནི། ། ང་ཡི་དྲུང་དུ་ཚངས་པར་སྤྱད་ནས་ད་ལྟ་རབ་ཏུ་ཞི་ཉིད་ཐོབ། ། དེ་ལྟར་ཐུབ་མཆོག་བསོད་ནམས་སྨོན་ལམ་ལས་སྐྱེས་པའི་ཚུལ། ། དེ་ལ་དེ་བཞིན་གཤེགས་པས་བཤད་པ་དག་ནི་ཐོས་གྱུར་ནས། ། རབ་ཏུ་ཞི་བའི་རིགས་པས་སྲིད་པའི་འཁོར་བའི་ལག་འགྲོ་ཀླུ་ནི། ། ཟིལ་གྱིས་མནན་པའི་སླད་དུ་དགེ་སློང་དགེ་འདུན་ཐམས་ཅད་ཏིང་ངེ་འཛིན་ལ་རྩེ་གཅིག་གྱུར། །
ཅེས་པའི་བར་གྱིས་བསྟན་ལ། གཉིས་པ་དེའི་དོན་བཤད་པ་ནི། སྐྱེ་བོ་མི་བསྲུན་པའི་སྤྱོད་པས་ནི་ཀུན་གྱི་ཡོན་ཏན་ཡང་ཉམས་པར་བྱེད་ལ། དམ་པའི་སྤྱོད་པའམ་མཐུ་ཡིག་ནི་ཀུན་འདར་བར་འགྱུར་བ་སྟེ་དེ་ཡང་འདི་ལྟར། སྔོན་བཅོམ་ལྡན་འདས་ཨཱ་ཊ་མཱ་ཡཱ་ཞེས་པའི་ནགས་མཐར་འབྱུང་པོའི་ཕུག་ཅེས་པ་ན་བསམ་གཏན་ལ་བཞུགས་པའི་ཚེ། མི་ཟད་པའི་ལྕེ་འབབ་པའི་འཇིགས་པས་ཞིང་པ་ཁྱུ་མཆོག་ཅེས་པ་དག་བཅོམ་པ་ན། སྟོན་པ་ནི་བསམ་གཏན་ལ་ཆགས་པས་སྤྲིན་གྱི་སྒྲ་ཡང་གསན་པར་མ་གྱུར་ཅིང་། དེ་ནས་རྫིང་བུ་དལ་འབབ་ཀྱི་ངོགས་སུ་བྱོན་ཏེ། དྲང་སྲོང་ཀེ་ན་ཀ་ཡ་འདུལ་བའི་ཕྱིར་རྒྱལ་པོ་ཆེན་པོ་བཞི་ཆོས་མཉན་དུ་འོང་ན་ཅི་མ་རུང་དགོངས་པ་ན་དེ་མ་ཐག་རྒྱལ་ཆེན་བཞི་རང་རང་གི་འཁོར་དང་བཅས་ཏེ་ཆོས་མཉན་པར་ལྷགས་ཤིང་འཁོད་པ་ལ་རང་རང་གི་སྐད་དུ་ཆོས་བསྟན་ནོ། ། དེ་ཡང་ཡུལ་འཁོར་སྲུང་དང་འཕགས་སྐྱེས་པོ་གཉིས་ནི་ཡུལ་དབུས་པ་འཕགས་པའི་རིགས་ཡིན་ལ།
གཞན་གཉིས་ནི་མཐའ་འཁོབ་པ་གདུག་པའི་རིགས་ཅན་ནོ། ། དེ་དག་གི་རྒྱུ་མཚན་དགེ་མཚན་དགེ་སློང་རྣམས་ཀྱིས་དྲིས་ཤིང་། དེ་བཞིན་གཤེགས་པས་བཀའ་སྩལ་པ། སྔོན་ཀླུ་དབུགས་ཆུང་དབུགས་ཆེན་གཉིས་ལ། དགྲ་མཁའ་ལྡིང་གཙུག་ལྡན་དང་། མི་ཊའི་དབྱངས་ཞེས་པ་གཉིས་ཀྱིས་འཚེ་བར་གྱུར་པ་ན། ཀླུ་དག་གིས་སངས་རྒྱས་འོད་སྲུང་ལ་སྐྱབས་སུ་སོང་བས། འདབ་བཟང་གིས་རྫི་བར་མ་ནུས་པ་ན། མཁའ་ལྡིང་གཉིས་ཀྱིས་ཞེ་སྡང་ཞིང་འགྲན་སེམས་ཀྱིས་འོད་སྲུང་ལ་སྐྱབས་སུ་སོང་བས། ཀླུ་གཉིས་འཕགས་པའི་རིགས་དང་།
འདབ་བཟང་གཉིས་ནི་གདུག་པའི་རིགས་སོ། ། དེའི་ཚེ་དྲང་སྲོང་ཀེ་ན་ཡ་ཀ་ངོ་མཚར་བར་གྱུར་ནས། བཅོམ་ལྡན་འདས་ག་ལ་བ་དེར་ལྷགས་ཏེ་དེ་ཉིད་ལ་སྐྱབས་སུ་སོང་ནས་ཕྱིར་མི་འོང་པ་ཐོབ་ལ། དེའི་ཚེ་དྲང་སྲོང་ཤེ་ལ་ཡང་འདུལ་བ་ལ་བརྟེན་ནས་བདེན་པ་མཐོང་ཞིང་འཁོར་ལྷག་མ་རྣམས་ཤཱ་རིའི་བུ་དང་། མཽའུ་འགལ་བུ་ལ་གཏད་ནས་དགྲ་བཅོམ་པ་ཉིད་མངོན་དུ་བྱས་སོ། ། དེ་དག་གི་སྔོན་གྱི་དགེ་མཚན་ཡང་དྲིས་ཤིང་བཅོམ་ལྡན་འདས་ཀྱིས་ཀྱང་སྔོན་ཁྱིམ་བདག་ཨང་ག་དང་ཨང་ག་ན་བྱ་བ་གཉིས་ཕན་ཚུན་གྲོགས་སུ་གྱུར་ཅིང་སངས་རྒྱས་འོད་སྲུང་གི་དྲུང་དུ་རབ་ཏུ་བྱུང་སྟེ་བྲམ་ཟེའི་ཁྱེའུ་བླ་མ་སངས་རྒྱས་པའི་ཚེ་འབྲས་བུ་ཐོབ་པར་གྱུར་ཅིག་ཅེས་པའི་སྨོན་ལམ་གྱི་མཐུ་ལས་དེ་ལྟར་གྱུར་ཏོ་ཞེས་བཀའ་བསྩལ་པ་ན་དགེ་སློང་དག་འཁོར་བ་ཞི་བའི་སླད་དུ་ཏིང་ངེ་འཛིན་ལ་རྩེ་གཅིག་པར་གྱུར་ཏོ། ། དེ་དག་ལ་འདི་སྐད་ཅེས། ལེགས་པར་གསུངས་པའི་ཙནྡན་མཆོག་གིས་རྒྱལ་ཆེན་བཞི། ། བསླབ་པའི་དྲི་བཟང་པོ་འགོས་པ་ཕ་སྟེ་སྔོན་མེད་ཀྱི། ། བསིལ་བས་ཞར་ལ་ཆགས་བྲལ་ཡེ་ཤེས་མིག་ཡངས་པོ། །
ཉེ་བར་ཐོབ་པ་ཐུབ་པ་ཀེ་ན་ཡ་ཀ་འཁོར་བཅས་སོ། ། ཞེས་བྱ་བ་ནི་དོན་བསྡུས་ཀྱི་ཚིགས་སུ་བཅད་པའོ། ། རྒྱལ་བའི་རྟོགས་པ་བརྗོད་པ་དཔག་བསམ་གྱི་འཁྲི་ཤིང་གི་དོན་འགྲེལ་ལས་ཀེ་ན་ཡ་ཀའི་རྟོགས་པ་བརྗོད་པའི་ཡལ་འདབ་སྟེ་བདུན་ཅུ་རྩ་བདུན་པའི་རྣམ་པར་བཤད་པའོ།། ༈ །།སྤྱི་དོན་དོན་བརྒྱད་པ་ལ་ཡང་ཡལ་འདབ་ཀྱི་གཞུང་གིས་བསྟན་ཚུལ་དང་། དེའི་དོན་བཤད་པ་གཉིས་ལས། དང་པོ་ལ་ཡལ་འདབ་ཀྱི་གཞུང་གིས་བསྟན་ཚུལ་ནི། གང་ཞིག་སྐབས་གསུམ་ལྷའི་དབང་ཕྱུག་བརྒྱ་བྱིན་ལ་ཡང་སྙིང་བརྩེ་བ་དང་ལྡན་པའི། ། སྐྱེ་བོ་གང་གི་མིག་ནི་ཞི་བ་མིན་པ་འཁོར་བའི་སྡུག་བསྔལ་ཞི་བྱེད་ལ་དཔའ་བའི་སྒོ་ནས་སེམས་ཅན་ཀུན་ལ་ལྷུང་བྱེད་པའི་སྐྱེས་བུ་དམ་པ། ། ཆེན་པོ་དེ་དག་རྣམས་ཀྱི་མཐུ་ནི་ཆེར་འོས་ཤིང་ཆེན་པོ་ཉིད་ཡིན་དེ་ཡང་ཡོན་ཏན་དུ་མའི། ། དགེ་མཚན་གྱིས་ནི་རྩེ་མོ་ཤིན་ཏུ་མཐོ་བ་དག་ཏུ་འཛེགས་པའོ། །
དེ་ཡང་ལྷ་རྣམས་ལ་ངེས་པའི་འཆི་ལྟས་ལྔ་སྟེ། ལུས་ཀྱི་ཁ་དོག་མི་སྡུག་འགྱུར་བ་དང་། ། སྟན་ལ་མི་དགའ་མེ་ཏོག་ཕྲེང་རྙིང་དང་། ། གོས་ལ་དྲི་མ་ཆགས་ཤིང་ལུས་ལ་ནི། ། སྔོན་ཆད་མེད་པའི་རྔུལ་འབྱུང་ཞེས་བྱ་བ། ། ཞེས་སོ། ། བརྒྱ་བྱིན་ཞེས་རང་གི་མདུན་སར་འཁོར་པར་སྔོན་དེ་ཉིད། ། མཐོ་རིས་ནས་ལྷུང་ཞིང་འཆི་འཕོ་བའི་མཚན་ཉིད་འཆི་ལྟས་ཀྱིས། ། རེག་ཅིང་དེའི་ཚེ་རང་གི་སེང་གེའི་གདན་སྟེང་དུ། ། དགའ་བ་རབ་ཏུ་ཐོབ་མ་གྱུར། །
ཞེས་པ་ནས། གྲོང་ཁྱེར་མཛེས་ལྡན་ཞེས་པ་དག་ཏུ་སྔོན། ། ས་ཡི་བདག་པོ་སྐལ་བཟང་ཞེས་པ་ཞིག་གིས། ། སྟོན་པ་སངས་རྒྱས་ལོག་པར་དད་སེལ་གྱི། ། སྐུ་ཡི་སྟེ་སྐུ་གདུང་གི་མཆོད་རྟེན་རབ་ཏུ་བྱས་ལ། ། དེ་ཡི་བསོད་ནམས་དང་སྨོན་ལམ་གྱི་སྟོབས་རྫོགས་པ་དང་ལྡན་པས། ། རྒྱལ་པོ་དེས་ནི་ལྷ་ཡི་དབང་པོ་ཉིད་ཐོབ་པ་ཡིན་ལ། ། འབྱོར་པ་ཆེན་པོའི་འབྲས་བུས་ཡང་ཆོས་ཀྱིས་བཅིངས་པའོ་ཞེས་གསུངས་ནས་ནི། ། བཅོམ་ལྡན་འདས་གསུང་ནི་རབ་ཏུ་ཞི་བར་འཛིན། ། ཞེས་པའི་བར་གྱིས་བསྟན་ལ།
གཉིས་པ་དེའི་དོན་བཤད་པ་ནི། སྐྱེས་བུ་གང་ཞིག་ལྷའི་དབང་ཕྱུག་ཀྱང་སྡུག་བསྔལ་ལས་སྐྱོབ་པའི་བརྩེ་ལྡན་དག་གི་མཐུ་ནི་ཤིན་ཏུ་ཆེ་བ་སྟེ། དཔེར་ན་བརྒྱ་བྱིན་འཆི་ལྟས་ལས་སྟོན་པས་བསྐྱབས་པ་ལྟ་བུའོ། ། དེའི་ཚུལ་ཡང་། སྔོན་ལྷའི་དབང་པོ་བརྒྱ་བྱིན་ལ་ལྟུང་བའི་ལྟས་རྣམ་པ་ལྔ་ཤར་ཏེ་ཤིན་ཏུ་མྱ་ངན་གྱིས་ནོན་པ་ན། ལྷ་མོ་བདེ་སོགས་མས་འཇིགས་པ་ལས་སྐྱོབ་པའི་ཐབས་ལ་བསྐུལ་བ་ན་རིགས་པར་བསམས་ཏེ་འཛམ་བུ་གླིང་དུ་བབས་པ་ན། དགེ་སློང་རྣམས་ལ་རྒྱུ་མཚན་བསྙད་པས། དགེ་སློང་དེ་དག་བརྒྱ་བྱིན་གྱི་གཟི་བརྗིད་མ་ཐུབ་པར་ཕྱག་འཚལ་ཞིང་འདུད་པར་གྱུར་པས། བརྒྱ་བྱིན་གྱིས་བསམ་པས། རང་ཉིད་ལ་འདུད་པར་བྱེད་ན་སྐྱོབ་པར་ཅི་འཚལ་སྙམ་སྟེ་རང་གནས་སུ་ལོག
སླར་བདེ་བར་གཤེགས་པ་ཉིད་ཀྱིས་ཡོངས་སུ་སྐྱོབ་པར་ཤེས་ནས་ལྷའི་རྗེས་འབྲངས་དང་བཅས་ཏེ་འོངས་པ་ན། བཅོམ་ལྡན་འདས་དབང་པོའི་ཕྲེང་བའི་ཕུག་ཅེས་པ་ན་མེའི་ཏིང་ངེ་འཛིན་ལ་སྙོམས་པར་ཞུགས་པའི་དུས་སུ་བདེ་སོགས་བདག་པོས་དྲི་ཟའི་བུ་ལྔ་པ་ལ་སྨྲས་པ། བདེ་བར་གཤེགས་པ་ཏིང་ངེ་འཛིན་ལ་བཞུགས་པ་ཁྱེད་ཀྱི་བཻ་ཌཱུརྻའི་དབྱུག་པ་ཅན་གྱི་རྒྱུད་མང་གི་སྒྲས་སད་པར་གྱིས་ཞེས་བསྒོ་བ་ན། དེ་བཞིན་བགྱིས་པ་ལས། ཏིང་ངེ་འཛིན་སད་དེ་བརྒྱ་བྱིན་གྱིས་བལྟ་བའི་གོ་སྐབས་ཕྱེད་པར་གྱུར་ཏོ། ། མགོ་བོའི་མནྡ་ར་བ་རྙིང་པ་དེས་ཞབས་སེན་གྱི་མེ་ལོང་ཕྱིས་ནས་སྐྱབས་སུ་སོང་བས་ཆོས་ཀྱི་ཚིམས་པར་མཛད་དེ་ལྟུང་བའི་འཇིགས་པ་དང་བྲལ་ཞིང་བདེན་པ་མཐོང་བས། བདེ་བར་གཤེགས་པ་ལ་བདག་ཅག་འཇིགས་པ་ལས་ཐར་རོ་ཞེས་ལེགས་སོ་བརྗོད་ནས་མཐོ་རིས་སུ་སོང་ལ། ཟུར་ཕུད་ལྔ་པ་ལ་དྲིན་ལན་དུ། ། ཏུམྦུ་རུ་ཡི་བུ་མོ་མཛེས། ། ཟུར་ཕུད་ལྔ་ལ་དེས་བྱིན་ནས། །
དམ་པ་རྣམས་ནི་ཕན་པའི་ཆད། ། བུ་ལོན་བཞིན་དུ་སེམས་པར་བྱེད། ། ཅེས་པ་ལྟར་རོ། ། བརྒྱ་བྱིན་དེ་ལྟ་བུའི་ཡ་མཚན་དགེ་སློང་རྣམས་ཀྱིས་དྲིས་པ་ན། སྔོན་གྲོང་ཁྱེར་མཛེས་ལྡན་ཞེས་བྱ་བར་མི་བདག་སྐལ་བཟང་ཞེས་པས་སྟོན་པ་ལོག་པར་དད་སེལ་གྱི་སྐུ་གདུང་ལ་མཆོད་རྟེན་བྱས་ཤིང་སྨོན་ལམ་བཏབ་པས། མི་བདག་དེ་ཉིད་ལྷའི་དབང་པོ་འདི་ཉིད་དོ་ཞེས་བཀའ་སྩལ་ཏོ། ། དེ་དག་ལ་འདི་སྐད་ཅེས། དུས་འཛིན་སྟེ་འཆི་བདག་གཤིན་རྗེའི་བཀའ་ཡི་ཡུལ་དུ་ཆུད་པ་ཡི། ། སྤྲིངས་ཡིག་ལག་པར་ཐོགས་པ་ལྟ་བུ་མེ་ཏོག་གི་ཕྲེང་བ་རྙིང་པ་སོགས་ལྷའི་འཆི་ལྟས་ཀྱི་ཕོ་ཉ་ལྔ། ། རྣམ་པར་མཐོང་པ་དེ་ཚེ་དམྱལ་བའི་མེར་ལྟུང་བའི་འཇིགས་པ་ལས་གྲོལ་བར་བྱེད་པའི་གཤེད་དུ་གྱུར་པ། །
སྟོན་པས་བརྒྱ་བྱིན་དུཿསྟེ་འཆི་བདག་གི་ཁར་ལྟུང་བ་ལས་བསྐྱབས་སོ། ། ཞེས་བྱ་བ་ནི། དོན་བསྡུས་ཀྱི་ཚིགས་སུ་བཅད་པའོ། ། རྒྱལ་བའི་རྟོགས་པ་བརྗོད་པ་དཔག་བསམ་གྱི་འཁྲི་ཤིང་གི་དོན་འགྲེལ་ལས་བརྒྱ་བྱིན་ལྟུང་བའི་རྟོགས་པ་བརྗོད་པའི་ཡལ་འདབ་སྟེ་བདུན་ཅུ་རྩ་བརྒྱད་པའི་རྣམ་པར་བཤད་པའོ།། ༈ །།སྤྱི་དོན་དོན་དགུ་པ་ལ་ཡང་འདབ་ཀྱི་གཞུང་གིས་བསྟན་ཚུལ་དང་། དེའི་དོན་བཤད་པ་གཉིས་ལས། དང་པོ་ཡལ་འདབ་ཀྱི་གཞུང་གིས་བསྟན་ཚུལ་ནི། ། བུད་མེད་བློ་ཡི་སྲིན་མོ་རྣམས་ཀྱིས་རང་གི་བློ་གྲོས་རྨོངས་པར་བྱེད་ཤིང་། ། རང་ཉིད་བདེ་བ་འདོད་པ་ཉིད་ཀྱི་ཡིད་ནི་ནོར་བསྒྲུབ་པ་ལ་ཞུགས་གྱུར་པ། ། སྐྱེས་བུ་གང་ཞིག་རབ་ཞི་མྱ་ངན་འདས་པའི་ལམ་དང་བྲལ་བས་ཞི་བར་མི་བགྲོད་པ། །
དེ་དེ་ངེས་པར་འཕྲལ་ལ་ཉོན་མོངས་བའི་སྡུག་བསྔལ་དག་ཏུ་ལྟུང་བར་གྱུར་ལ་འདོད་པའི། ། གང་གི་ན་ཚོད་དེའི་ཚེ་ཕྱེད་དག་ནི། ། ཐོས་པ་འཛིན་པར་བརྗོད་ཅིང་ཚངས་སྤྱོད་སྤྱད། ། བྲམ་ཟེ་འཚོ་བ་བདེ་ཞེས་པ། ། མཉན་ཡོད་དུ་ནི་སྔོན་བྱུང་བར་གྱུར། ། ཅེས་པ་ནས། སྔོན་གྱི་མི་ཡི་བདག་པོ་དབང་ཆེན་སྡེ་ཞེས་པ་ནི་ང་ཉིད་དེ། ། གང་འདིས་སློང་བ་ཀོ་འུ་ཤི་ཀའི་ནོར་བདག་བསྒྲུབས་པ་ཡིན་པས། ། སླར་ཡང་ཀོའུ་ཤི་ཀ་དེ་ཉིད་ཁོ་ན་འཚོ་བ་བདེ་བའོ་ཞེས་པ་སྟེ། ། ཞེས་པའི་སྤྱོད་པ་རྒྱལ་བས་རང་ལ་དཔེར་བརྗོད་དོ། །
ཞེས་པའི་བར་གྱིས་བསྟན་ལ། གཉིས་པ་དེའི་དོན་བཤད་པ་ནི། བུད་མེད་ངན་པའི་བློ་ནི་སྐྱེ་བུ་རང་གི་བློ་གྲོས་ཀྱང་ཉམས་པར་བྱེད་ལ། དེའི་རང་བཞིན་བདེ་བ་འདོད་ནས་ནོར་སྒྲུབ་པས་ནི་ཞི་བ་མེད་པར་སྡུག་བསྔལ་བར་འགྱུར་བ་སྟེ། དེ་ཡང་འདི་ལྟར། སྔོན་གྲོང་ཁྱེར་མཉན་ཡོད་དུ་བྲམ་ཟེ་འཚོ་བ་བདེ་ཞེས་པ་ཞིག་བྱུང་བ་ལ། རིགས་རྒྱུད་སྤེལ་བའི་སླད་དུ་གཉེན་རྣམས་ཀྱིས་ནན་གྱིས་ཁྱིམ་ཐབ་ལེན་པར་བསྐུལ་བ་ན། གཡོ་ལྡན་མ་ཞེས་བུད་མེད་ཅིག་བླངས་ཤིང་ཇི་ལྟར་འོས་པའི་དགའ་སྟོན་བྱས་ཏེ་བརྩེ་བར་གྱུར་པ་ལས། ཇི་ཞིག་ན་བུད་མེད་དེ་བྲམ་ཟེ་རྒས་ཤིང་སྐྲ་དང་སྨ་ར་ཁྲ་བོར་གྱུར་པ་ལ་ཆགས་པ་དང་བྲལ་བས། གཡོ་ཐབས་ཀྱིས་སྨྲས་པ།
གང་ན་ཁྱིམ་ན་ནོར་མེད་ཅིང་སྐྱེས་པ་དེ་ཉིད་འཚོ་བའི་རྩོལ་བ་དང་བྲལ་བ་དེ་ལ་ཁྱིམ་ན་བདེ་བ་མེད་ཅེས་བསྐུལ་བས། དེ་ལྟར་བསམས་ཏེ་བྲམ་ཟེས་ནོར་བསྒྲུབ་པར་ཕྱིན། ཅུང་ཟད་རྙེད་ནས་ཕྱིར་ལོག་པ་ན། ནགས་མཐར་ཆོམ་རྐུན་པས་ནོར་དང་འཕྲལ་ཞིང་བཅོམ་པ་ལས། བྲམ་ཟེས་བསམས་པ། ནོར་མེད་དུ་ཁྱིམ་ལ་ལོག་པ་ལས་ཤི་བ་བླ་སྙམ་ནས་འཁྲི་ཤིང་གི་ལྕུག་མ་མགྲིན་པར་བཀོད་དེ་འཆི་བར་བརྩམས་པ་ལས། སྐབས་དེར་བཅོམ་ལྡན་འདས་ཐུགས་བརྩེ་བ་ཆེན་པོས་བྱོན་ཏེ། ཉེ་བར་འདོད་པའི་ནོར་བུ་བྱིན་ནས་དབུགས་ཕྱུང་བས། ནོར་རྣམས་བླངས་ཏེ་ཆུང་མ་ལ་གཏད་པ་ན། ཤིན་ཏུ་མི་རངས་པའི་ཚིག་སྨྲས་པས།
བྲམ་ཟེ་ཡིད་འབྱུང་སྟེ་སྐྱོ་བས་རྒྱལ་བྱེད་ཚལ་དུ་སྟོན་པ་ལ་ཕྱག་བཙལ་ཏེ་རབ་ཏུ་བྱུང་ཞིང་དགྲ་བཅོམ་པ་ཐོབ་པ་དེའི་རྒྱུ་མཚན་བཅོམ་ལྡན་འདས་ཀྱིས་བཀའ་བསྩལ་པ་ནི། སྔོན་ཝ་རཱ་ཎ་སཱིར་ས་བདག་དབང་ཆེན་སྡེ་ཞེས་བྱ་བ་ཞིག་བྱུང་ཞིང་། དེའི་རྒྱལ་སྲིད་རྒྱལ་ཕྲན་གཞན་གྱིས་འཕྲོགས་ཏེ། དབང་ཆེན་སྡེས་ཞི་བའི་ནགས་ཚལ་དུ་གནས་པའི་ཚེ། བྲམ་ཟེ་ཀོའུ་ཤི་ཀ་ཞེས་པས་དེར་འོངས་པ་ན། ས་བདག་གིས་ཅི་དོན་དུ་གཉེར། དེས་ས་བདག་དབང་ཆེན་སྡེ་ལ་སློང་མོའི་ཕྱིར་འགྲོ་ཞེས་བརྗོད་པས། རྒྱལ་པོས་དབང་ཆེན་སྡེ་ང་ཉིད་ཅེས་སྔར་གྱི་ལོ་རྒྱུས་བསྙད་པས་བྲམ་ཟེ་རེ་བ་ཆད་ནས་འཁྲི་ཤིང་སྐེ་ལ་དཀྲིས་ཏེ་འཆི་བར་བརྩམས་པ་ན། རྒྱལ་པོས་དེའི་དབུགས་ཕྱུང་སྟེ་ཐབས་སྨྲས་པ། བདག་འཆིང་ལ་རྒྱལ་ཕྲན་དེའི་སར་འཁྲིད་པ་ན་ཁྱོད་ཀྱི་འདོད་པ་འགྲུབ་པར་འགྱུར་ཞེས་གསུངས་པས།
དེ་ལྟར་བྱས་ཏེ་ཕྱིན་ནས་སྔར་གྱི་ལོ་རྒྱུས་བསྙད་དུས། རྒྱལ་ཕྲན་དེ་ཤིན་ཏུ་ངོ་མཚར་ནས་བྲམ་ཟེ་ནོར་གྱིས་ཚིམ་པར་བྱས་ཤིང་། དབང་ཆེན་སྡེ་རྒྱལ་པོར་བཀོད་དོ། ། དེའི་དུས་ཀྱི་དབང་ཆེན་སྡེ་ནི་ང་ཉིད། ཀོའུ་ཤི་ཀ་ནི་འཚོ་བ་བདེ་འདི་ཉིད་དོ་ཞེས་བཀའ་བསྩལ་ཏོ། ། དེ་དག་ལ་འདི་སྐད་ཅེས། ཕ་རོལ་འགྲན་འདོད་ཀྱི་རྒྱལ་པོ་གཞན་གྱི་དྲེགས་པ་གཞོམ་པ་དང་སེམས་ཅན་བཀྲེན་འཕོངས་རྣམས་ཀྱི། ། རྒུད་པ་རབ་ཏུ་སེལ་བ་དང་རང་གི་རྒྱལ་སྲིད་ལ་སླར་ཡང་། ། དབང་བསྒྱུར་བས་ཅོད་པན་འཆིང་བའི་རྒྱལ་ཐབས་ཐོབ་པ་སྟེ་ལོངས་སྤྱོད་བླ་ན་མེད་པའི་སྒོ་གསུམ། ། ཝ་རཱ་ཎ་སཱིའི་རྒྱལ་པོ་དབང་ཆེན་སྡེ་ཡི་སྙིང་རྗེ་གཅིག་པུས་འབད་མེད་དུ་ལེགས་པར་གྲུབ་པའོ། །
ཞེས་བྱ་བ་ནི་དོན་བསྡུས་ཀྱི་ཚིགས་སུ་བཅད་པའོ། ། རྒྱལ་བའི་རྟོགས་པ་བརྗོད་པ་དཔག་བསམ་གྱི་འཁྲི་ཤིང་གི་དོན་འགྲེལ་ལས་དབང་ཆེན་སྡེའི་རྟོགས་པ་བརྗོད་པའི་ཡལ་འདབ་སྟེ་བདུན་བཅུ་རྩ་དགུ་པའི་རྣམ་པར་བཤད་པའོ།། ༈ །།སྤྱི་དོན་བརྒྱད་ཅུ་པ་ལ་ཡང་ཡལ་འདབ་ཀྱི་གཞུང་གིས་བསྟན་ཚུལ་དང་། དེའི་དོན་བཤད་པ་གཉིས་ལས། དང་པོ་ཡལ་འདབ་ཀྱི་གཞུང་གིས་བསྟན་ཚུལ་ནི། དམ་པ་གང་ཞིག་སྡུག་བསྔལ་གྱིས་གདུང་བར་གྱུར་ཀྱང་ཡིད་འབྱུང་བར་མི་འགྱུར་ཞིང་དགེ་བའི། ། བསླབ་པ་བཟུང་བ་ཡིས་གཞན་ལ་ཀྱང་ཕན་པར་ཡང་ཡང་བརྗོད་པའི་སྒོ་ནས། ། གཞན་ལ་ཕན་པའི་བྱ་བ་དག་ལ་ཆེར་ཞུགས་པ། ། ཅན་གྱི་སྐྱེ་བོ་དམ་པས་མཆོག་ཏུ་བདག་ཉིད་ཀྱི་གདུང་བ་བཟོད་པར་ནུས་པའོ། ། སྔོན་ཚེ་ལྷའི་དབང་པོ་བརྒྱ་བྱིན་དཔལ་ལྡན་འབྱེར་འཇིག་ནི། །
དགའ་བ་ཞེས་པའི་ཕྱོགས་དེར་འདོད་པས་དགའ་བ་ཡིས། ། གྲོགས་པོ་དྲི་ཟའི་རྒྱལ་པོ་ནི། ། རབ་དགའ་ཞེས་པ་དག་གི་ཁང་པར་ཕྱིན་པ་ན་དྲི་ཟ། ། ཞེས་པ་ནས། མི་བདག་རྣམ་པར་རྒྱལ་བ་ཞེས་པ་དེ་ཉིད་ཡིན་ལ། ། གཞན་གྱི་དོན་བསྒྲུབ་པ་ལ་ནམ་ཡང་ཡིད་ལ་གདུང་བ་མེད། ། ཅེས་པ་བརྗོད་ནས་བཅོམ་ལྡན་འདས། ། བསམ་གཏན་ལ་ཆགས་པའི་སྤྱན་དང་ལྡན་པ་ལྟར་གྱུར་སྤྱན་ཟིམ་བུར། ། འཕྲལ་ལ་གཞན་དོན་དུ་ལུས་གཏོང་བ་ལ་སོགས་པའི་རི་བོ་བསྐྱོད་པས་བསྲུབས་པའི་ཉོན་མོངས་ཏེ་སྡུག་བསྔལ་ཟེར་མ་གཟུགས་ཅན་དེ་དང་དེ། ། དེ་དག་རྣམས་ནི་ལྷ་ཚོགས་ལ་བརྩེ་བའི་ཆེད་དུ་བདུད་རྩིའི་ཆུ་གཏེར་སངས་རྒྱས་ཀྱི་རྒྱ་མཚོས་བརྩེ་བའི་བསམ་པ་ཆེན་པོས་བཟོད་པར་བྱེད་ནུས་ལ། །
དྲི་མ་མེད་པའི་ཡིད་ལྡན་གཞོན་ནུ་དོན་དུ་རང་གི་ལུས་ནི་སྡུག་བསྔལ་གྱིས་གནོད་པ་དང་བཅས་པའི་ཚེ་ཡང་ཉོན་མོངས་པའི་རྣམ་འགྱུར་མེད་དེ། ། གཞན་ཕན་ཁོ་ན་བསྒྲུབ་པར་ཆས་པའི་བྱང་ཆུབ་སེམས་དཔའ་རྣམས་ལ་གདུང་བ་དག་ཀྱང་བདེ་བར་སྤྱོད་ཅིང་དང་དུ་ལེན་པའོ། ། ཞེས་པའི་བར་གྱིས་བསྟན་ལ། གཉིས་པ་དེའི་དོན་བཤད་པ་ནི། དམ་པ་དག་ནི་བདག་ཉིད་གདུང་བ་དང་ལྡན་ཡང་གཞན་ལ་ཕན་པ་ཁོ་ནར་ཞུགས་པས་ན་རང་གི་གདུང་པ་ཡང་བཟོད་ཅིང་ཞི་བར་ནུས་པ་སྟེ། དེ་ཡང་འདི་ལྟར། སྔོན་ལྷའི་དབང་པོ་བརྒྱ་བྱིན་གྱིས་དྲི་ཟའི་རྒྱལ་པོ་རབ་དགའ་ལ་ཤིན་ཏུ་མཉེས་བཞིན་པས་སྨྲས་པ། གྲོགས་པོ་དག་བསོད་ནམས་ཆེན་པོས་ཟས་གཙང་གི་སྲས་སུ་གྱུར་ཅིང་། རབ་ཞི་དམ་པའི་བདུད་རྩིའི་འགྲོ་བ་རྣམས་ཚིམ་པར་མཛད་ན། འུ་ཅག་ལའང་མཛད་པར་འགྱུར་བས།
འཛམ་བུ་གླིང་དུ་འདོང་ཞེས་ལན་གཉིས་བསྐུལ་བར་གྱུར་ཀྱང་། རྒྱད་མང་གི་གླུ་དབྱངས་ལ་ཆགས་པས་འགྲོར་མ་ཆས་ཏེ། སེམས་ནི་ཡུལ་ལ་ཆགས་རྣམས་ལ། ། དགེ་ལ་མངོན་དགའ་ག་ལ་ཡོད། ། ཅེས་སོ། ། སྐབས་དེར་སྡོམ་བརྩོན་རབ་བཟང་ཞེས་བྱ་བ་ཞིག་ཀུ་ཤཱའི་གྲོང་ཁྱེར་གྱི་མཚོ་འགྲམ་ཨུ་དུམ་ཝ་རའི་ནགས་ན་གནས་པའི་ཚེ། ཨུ་དུམ་ཝ་རའི་མེ་ཏོག་རྒྱས་པས་བསམས་པ། མེ་ཏོག་རྒྱས་པ་འདི་ནི་བདག་གི་བསོད་ནམས་ཞེས་སེམས་པར་གྱུར་ཏོ། ། དེའི་དུས་བཅོམ་ལྡན་འདས་ཐ་མའི་གཟིམ་མལ་ལ་བཞུགས་ཏེ་མྱ་ངན་ལས་འདའ་བར་བཞེད་པ་ན། གདུལ་བར་བྱ་བའི་ལྷག་མ་རབ་བཟང་དང་རབ་དགའ་དག་མཆིས་སོ་དགོངས་ནས།
དྲི་ཟའི་གྲོང་དུ་དྲི་ཟའི་རྒྱལ་པོ་གཞན་ཞིག་ཏུ་སྤྲུལ་ནས་བྱོན་ཏེ་རྒྱུད་མང་གི་གླུ་དབྱངས་འགྲན་པས་རབ་དགའ་དང་གཞན་ཁྱད་པར་མ་བྱུང་ཡང་རྒྱུད་ཐམས་ཅད་བཅད་པས། བཅོམ་ལྡན་འདས་ཀྱིས་གླུ་དབྱངས་རྒྱུན་མ་ཆད་པ་བྱུང་ཞིང་། རབ་དགས་དེ་མ་ཐུབ་པ་དང་དྲེགས་པ་དང་ཁེངས་པ་བྲལ་བར་གྱུར་པ་ན། བཅོམ་ལྡན་འདས་ཀྱིས་ཀྱང་རང་གི་གཟུགས་སུ་བྱས་ཏེ། འཇིག་ཚོགས་ལ་ལྟ་བའི་རི་བོ་ལ་སོགས་པ་བཅོམ་ནས་དྲི་ཟ་རྒྱུན་དུ་ཞུགས་པའི་འབྲས་བུ་ཐོབ་པར་མཛད་དོ། ། དེ་ནས་ཨུ་དུམ་ཝ་རའི་མེ་ཏོག་ཅུང་ཞིག་ཉམས་པ་ལ་ཉེ་བར་གྱུར་པས། རབ་བཟང་བདག་གི་བསོད་ནམས་ཉམས་སོ་སྙམ་ནས་མྱ་ངན་དུ་གྱུར་པ་ན། དེའི་ནགས་ན་གནས་པའི་ལྷ་ཉིད་མངོན་དུ་ཕྱོགས་པས་སྨྲས་པ། ཁྱེད་རང་གདུང་བ་བྱ་བ་མི་རིགས་ཏེ། ཨུ་དུམ་ཝ་རའི་མེ་ཏོག་འདི་ནི་འཇིག་རྟེན་དུ་སངས་རྒྱས་འབྱོན་པ་ན་ཁ་བྱེ་བ་ལ་སོགས་པ་དང་།
མྱ་ངན་ལས་འདའ་བར་བཞེད་པའི་དུས་རྙིང་པ་ཡིན་ནོ་ཞེས་ཐོས་པས། རབ་བཟང་ཤིན་ཏུ་དད་པའི་ཤུགས་སྐྱེས་ཏེ། བཅོམ་ལྡན་འདས་ཀུ་ཤའི་གྲོང་ན་བཞུགས་པའི་ཚེ་ཕྱིན་པ་ན། ཞལ་ཏ་བ་ཀུན་དགའ་བོས་སྐབས་མ་ཕྱེ་བས། བཅོམ་ལྡན་འདས་ཀྱི་མཁྱེན་ཏེ། རབ་བཟང་བདག་གི་མདུན་དུ་ཐོངས་ཞེས་བཀའ་སྩལ་པས། ནང་དུ་ཞུགས་ནས་མཆི་མ་དང་བཅས་པས་ཞབས་ལ་གཏུགས་ཏེ་སྐྱབས་སུ་སོང་ནས་ཆོས་བསྟན་པ་མཛད་པས། རབ་བཟང་བདེན་པ་མཐོང་ཞིང་། བཅོམ་ལྡན་འདས་མྱ་ངན་ལས་འདའ་བར་བཞེད་ན་བདག་དེའི་སྔོན་དུ་ལུས་འདོར་བ་དང་། དོར་ནས་ཀྱང་བདག་གི་གདུང་མུ་སྟེགས་བྱེད་རྣམས་ཀྱིས་མི་འཁྱོགས་པ་དང་།
མེས་སྦྱངས་མི་ནུས་པ་ལ་སོགས་དང་། གྲོགས་ཚངས་པར་སྤྱོད་པ་རྣམས་ཀྱིས་དེ་དག་རྣམས་ཚུལ་དེ་བཞིན་ནུས་པར་གྱུར་ཅིག་ཅེས་སྨོན་ལམ་བཏབ་ནས་འདས་པར་གྱུར་ཏེ། དེ་ནས་དགེ་སློང་རྣམས་ཀྱིས་དེ་བཞིན་གཤེགས་པ་ལ་རབ་བཟང་བདེན་པ་མཐོང་བ་དང་། དེ་བཞིན་གཤེགས་པའི་སྔོན་ལ་ལུས་གཏོང་བའི་རྒྱུ་མཚན་དྲིས་ཤིང་། དེ་དག་གི་སྔོན་གྱི་དགེ་མཚན་རིམ་པར་བྱུང་ཚུལ་རྣམས་བཀའ་སྩལ་ཏོ། ། དེ་དག་ལ་འདི་སྐད་ཅེས། ཐུབ་པའི་གཟུགས་སྐུས་འགྲོ་ལ་ཆོས་སྟོན་པ་ཐ་མར་གྱུར་པའི་གཟིམ་ཁྲིར། ། མི་གནས་པའི་མྱང་འདས་ལ་ཕྱོགས་པས་ཕྱེད་ནི་འཛུམ་པ་སྟེ་ཟིམ་བུའི་སྤྱན། ། ཡེ་ཤེས་ཀྱི་གཟིགས་པའི་ལམ་དུ་གསུང་གི་ཐ་མས་ཆོས་སྟོན་པ་ཐོབ་པས་རྣམ་གྲོལ་བའི། ། ཀུན་དུ་རྒྱུ་རབ་བཟང་དང་དྲི་ཟའི་རྒྱལ་པོ་རབ་དགའི་ལེགས་བྱས་དེ་རྨད་དུ་བྱུང་ངོ་། །
ཞེས་བྱ་བ་ནི་དོན་བསྡུས་ཀྱི་ཚིགས་སུ་བཅད་པའོ། ། རྒྱལ་བའི་རྟོགས་པ་བརྗོད་པ་དཔག་བསམ་གྱི་འཁྲི་ཤིང་གི་དོན་འགྲེལ་ལས་རབ་བཟང་གི་རྟོགས་པ་བརྗོད་པའི་ཡལ་འདབ་སྟེ་བརྒྱད་ཅུ་པའི་རྣམ་པར་བཤད་པའོ།། ༈ །།སྤྱི་དོན་གྱ་གཅིག་པ་ལ་ཡང་ཡལ་འདབ་ཀྱི་གཞུང་གིས་བསྟན་ཚུལ་དང་། དེའི་དོན་བཤད་པ་གཉིས་ལས། དང་པོ་ཡལ་འདབ་ཀྱི་གཞུང་གིས་བསྟན་ཚུལ་ནི། ལེགས་པར་རྨོས་པའི་ཞིང་ལ་རབ་ཉུང་ས་བོན་གང་བཏབ་དང་། ། བྱས་ཤེས་དང་ལྡན་པ་དག་ལ་ཕན་པ་གང་ཅུང་ཟད་བྱས་པ་དང་། ། ཚུལ་ཁྲིམས་ལ་སོགས་པའི་ཡོན་ཏན་དག་གིས་མངོན་པར་མཐོ་བ་དག་ལ་གང་བྱིན་པ། ། རྣམ་སྨིན་ཡིད་དུ་འོང་བའི་དེ་ནི་ལོ་ལ་སྟོང་ཕྲག་འཕེལ་བར་འགྱུར་བའོ། ། དེ་ཡང་ལེགས་ལྡན་མཉན་ཡོད་རྒྱལ་བྱེད་ཀྱི། །
ཚལ་དུ་བཅོམ་ལྡན་རྒྱལ་བས་སྔོན། ། གཏམ་གྱི་ཞར་ལ་ཉེར་འདུས་པའི། ། དགེ་སློང་ཚོགས་ལ་འདི་ལྟར་བཀའ་སྩལ་པ། ། ཞེས་པ་ནས། བསོད་ནམས་རྒྱ་ཆེན་པོ་དག་གི་ཙནྡན་ཤིང་། ། ཡངས་པ་ཡི་ནི་རྩ་བར་འདི། ། མ་འོང་པ་ན་ཙནྡན་དཔལ་ཞེས་གྲགས་པ་ནི། ། དེ་བཞིན་གཤེགས་པ་ཉིད་དུ་འགྱུར་པའོ་ཞེས། ། དེ་སྐད་བཅོམ་ལྡན་རྒྱུ་ཡི་མཆོག ། ཡེ་ཤེས་ཀྱི་སྤྱན་དང་ལྡན་པས་གསུངས་སོ། །
ཞེས་པ་ཤཱཀྱ་ཐུབ་པ་ཡིས་དེ་ལྟར། ། གསུངས་པའི་ཚེ་དགེ་སློང་ཐམས་ཅད་ཡ་མཚན་དུ་གྱུར། ། ལེགས་བྱས་དགེ་བ་བསྒྲུབ་པ་ཅན་གྱི་དད་པའི་སྦྱིན་པའི་ཆ་ཤས་མྱུ་གུ་གཟུགས་ཅན་ལོ་འདབ་བརྒྱ་ཡིས་འཕེལ་བ་ཉིད་ཡུལ། ། དགྲ་བཅོམ་ཞིང་ལ་ཡང་དག་བཏབ་པ་ལས་འབྲས་བུ་ཡོངས་སུ་སྨིན་པའི་ཚེ་འདོད་ཆགས་དང་བྲལ་བ་ཕུན་ཚོགས་ཀྱི་འབྲས་བུ་ནི། ། གང་ལ་སྐབས་གསུམ་ལྷའི་བདག་པོ་དྲི་མེད་གདུགས་ཅན་དཔལ་འབྱོར་དར་ཞིང་བསོད་ནམས་དྲི་ཡིས་རྒྱགས་ཤིང་། ། རབ་དགའི་གྲོགས་པོ་ཉིད་དུ་གྱུར་པའི་ཕུན་ཚོགས་འདི་དག་དགེ་བའི་འབྲས་བུ་འབྱུང་བའི་སྔར་ལྟས་ཀྱི་མེ་ཏོག་གསར་པ་ཉིད་དུ་རབ་ཏུ་རྒྱས། ། ཞེས་པའི་བར་གྱིས་བསྟན་ལ། གཉིས་པ་དེའི་དོན་བཤད་པ་ནི། ལེགས་པར་རྨོ་བ་བྱས་པའི་ཞིང་ལ་ས་བོན་བཏབ་པ་དང་། བྱས་ཤེས་དང་ལྡན་པ་ལ་ཕན་བཏགས་པ་དང་།
ཚུལ་ཁྲིམས་དང་ལྡན་པ་ལ་སྦྱིན་པ་རྣམས་ནི་ཆུང་ཡང་འབྲས་བུ་ནི་ཆེན་པོ་འབྱུང་བར་ངེས་པ་སྟེ། དེ་ཡང་འདི་ལྟར། སྔོན་བཅོམ་ལྡན་རྒྱལ་བྱེད་ཚལ་ན་བཞུགས་པའི་དུས་སུ་དགེ་སློང་རྣམས་ལ་བཀའ་སྩལ་པ། གང་དག་ལོངས་སྤྱོད་ཀྱི་ཚོགས་རྣམས་རང་གི་སྤྱད་པ་ནི་དོན་དང་བྲལ་ལ། དགྲ་བཅོམ་པ་ལ་ཕུལ་བ་འབྲས་བུ་དང་བཅས་པ་ཡིན་ཏེ། སྔོན་གྲོང་ཁྱེར་པཱ་ཊ་ལི་པུ་ཏྲ་ཞེས་པར་ཚོང་པ་ཙནྡན་དོན་དུ་གཉེར་བ་དག་གཟིངས་བཅས་ནས་ཙནྡན་ས་མཆོག་བླངས་ཏེ་འོངས་པ་ན། ཆུ་གཏེར་གྱི་དབུས་སུ་མི་འདོད་པའི་རླུང་གིས་གཟིངས་བསྡམས་པ་དང་བྲལ་བར་གྱུར་པའི་ཚེ། དོན་མཐུན་རྣམས་སྐྱོབ་པའི་དོན་དུ་རང་རང་གི་ལྷ་ལ་བསྟོད་པར་གྱུར་པ་ན། དེད་དཔོན་བསོད་ནམས་སྡེ་ཞེས་པས། རྫོགས་པའི་སངས་རྒྱས་རྒྱུ་ཡི་མཆོག །
དགེ་བ་ཡི་ནི་དཔག་བསམ་ཤིང་། ། ཉོན་མོངས་ཅན་ཀུན་བདེ་མཛད་པ། ། དགྲ་བཅོམ་ཆེ་ལ་ཕྱག་འཚལ་བསྟོད། ། ཅེས་སངས་རྒྱས་རྒྱུ་ཡི་མཆོག་ལ་བསྔགས་པས་དེ་མ་ཐག་ཏུ་རྒྱ་མཚོའི་ལྷ་འོངས་ཏེ་ཚོང་པ་རྣམས་ཆུ་གཏེར་ངོགས་སུ་བསྒྲལ་ཏོ། ། དེ་ནས་བཅོམ་ལྡན་འདས་ནམ་ཞིག་རྒྱུ་ཡི་མཆོག་ལ་ལས་ཀྱི་ཆ་ཤས་ཕྲ་བའི་ལྷག་མས་ཅུང་ཞིག་བསྙུན་པར་གྱུར་ཏོ། ། དེ་ལ་ཙནྡན་ས་མཆོག་ཕན་ནོ་ཞེས་པ། རྒྱལ་པོ་ཟླ་བ་ཞེས་པས་གསེར་སྲང་འབུམ་ཕྲག་གིས་ཙནྡན་སྲང་གཅིག་ཀྱང་རྙེད་པར་མ་གྱུར་པའི་ཚེ། དེད་དཔོན་བསོད་ནམས་སྡེས་ཙནྡན་གྱི་ལྡེ་གུས་དེ་བཞིན་གཤེགས་པ་ལ་བྱུག་པས་དེའི་སྐུ་རྣལ་དུ་གནས་པར་གྱུར་ཏོ། ། དེའི་བསོད་ནམས་ཀྱི་མཐུས་ཚོང་པ་རྣམས་ཀྱི་རིན་པོ་ཆེ་དང་ཙནྡན་ཐམས་ཅད་དེད་དཔོན་གྱི་ཁྲོན་པ་ནས་བྱུང་ངོ་། ། དེའི་ཚེ་དེ་དག་གིས་དགེ་མཚན་གང་ཡིན་དེ་བཞིན་གཤེགས་པ་ལ་དྲིས་པ་ན།
བཀའ་སྩལ་པ། འདི་ནི་དེད་དཔོན་འདིས་ང་ལ་ཙནྡན་གྱིས་བསྙེན་བཀུར་བགྱིས་པའི་བསོད་ནམས་ཏེ། འདིས་མཚོན་ནས་མ་འོངས་པ་ན་དེ་བཞིན་གཤེགས་པ་ཙནྡན་དཔལ་ཞེས་པར་འགྱུར་རོ། ། ཞེས་ལུང་བསྟན་ཏོ། ། དེ་དག་ལ་འདི་སྐད་ཅེས། རབ་བཏགས་དོན་མཐུན་ཏེ་ཙནྡན་ལེན་པའི་ཚོང་པ་མང་པོ་ཆུ་གཏེར་དུ་གཟིངས་ཞིག་པའི་འཇིགས་པ་ཆེ་ལས་བསྒྲལ་བའི་རྒྱལ་རྒྱུའི་མཆོག་དེའི་སྐུར། ། དེད་དཔོན་བསོད་ནམས་སྡེས་ཙནྡན་གྱི་ལྡེ་གུས་བྱུག་པ་ཕུལ་བའི་མདངས་དཀར་པོ་དེས། ། དེད་དཔོན་རང་གི་ལུས་ལ་མཛེས་པ་བཞིན་དུ། ། དེད་དཔོན་དེ་ཙནྡན་དཔལ་ཞེས་པའི་རྒྱལ་བར་ལུང་བསྟན་པ་བསྟན་པ་རྒྱུ་ཡི་མཆོག་དེས་གསུངས་སོ། ། ཞེས་བྱ་བ་ནི་དོན་བསྡུས་ཀྱི་ཚིགས་སུ་བཅད་པའོ། །
རྒྱལ་བའི་རྟོགས་པ་བརྗོད་པ་དཔག་བསམ་གྱི་འཁྲི་ཤིང་གི་དོན་འགྲེལ་ལས་རྒྱུའི་མཆོག་གི་རྟོགས་པ་བརྗོད་པའི་ཡལ་འདབ་སྟེ་བརྒྱད་ཅུ་རྩ་གཅིག་པའི་རྣམ་པར་བཤད་པའོ།། ༈ །།སྤྱི་དོན་གྱ་གཉིས་པ་ལ་ཡང་ཡལ་འདབ་ཀྱི་གཞུང་གིས་བསྟན་ཚུལ་དང་། དེའི་དོན་བཤད་པ་གཉིས་ལས། དང་པོ་ཡལ་འདབ་ཀྱི་གཞུང་གི་བསྟན་ཚུལ་ནི། འཇིག་རྟེན་ཕ་རོལ་བདེ་བར་འདོད་པའི་བློ་ལྡན་དེ་དག་དོན་མེད་བུ་ལ་ཆགས་པ་ཅི་སླད་བསྒྲུབ་བྱ་སྟེ་བྱ་བར་མི་རིགས་ལ། ། བསོད་ནམས་ཀྱི་བྱ་བ་གང་རིགས་པ་དེ་ནི་རང་གིས་བྱས་པ་ཁོ་ན་ལོངས་སྤྱོད་ཏེ་གཞན་གྱིས་བྱས་པ་གཞན་གྱིས་སྤྱོད་ཀྱི་རང་གིས་སྤྱོད་མ་ཡིན། ། གང་གི་སྡིག་པའི་ལས་ཆེན་པོ་སྤྱད་པ་མ་ལུས་རིགས་ནི་རྣམ་པར་ལྟུང་ཞིང་སྡུག་བསྔལ་བཞིན་དམན་པ་དང་བདེ་བ་ཉམས་བྱེད་པ་དེ་འདྲའི་སྡིག་ལས། ། དེ་དག་ཀྱང་མཚུངས་མེད་གདུག་པའི་ལས་ཀྱི་བྱ་བ་ལ་མཁས་པའི་བུ་ནི་འགའ་ཡི་རྣམ་པར་བསྒྲུབ་དེས་ན་བུ་ལ་ཆགས་པ་མི་རིགས་སོ། ། དེ་ཡང་འདུལ་བ་ལུང་གཞི་ལས་འདི་ལྟར་གསུངས་ཏེ། མཉན་ཡོད་དུ་སྔོན་ཁྱིམ་གྱི་བདག་པོ། །
ཐོས་པའི་གོ་ཆ་ཞེས་པ་དག་གིས་ནི། ། ཆུང་མ་རྒྱལ་བའི་སྡེ་ཞེས་པ་ལ་བུ། ། སྲིད་པའི་གོ་ཆ་ཞེས་པ་བྱུང་། ། ཞེས་པ་ནས། དེ་ནས་དེ་ནི་སྔར་རབ་བྱུང་བྱས་པ་དག་གིས། ། མཐུ་ཡིས་རྒྱལ་པོ་ཆེན་པོ་དག ། བཞི་པ་ཡི་ནི་ལྷའི་རིགས་རྣམས་སུ། ། ལྷ་ཡི་རྒྱན་གྱིས་བརྒྱན་པ་སྐྱེས། ། དེ་ནས་དྲི་མེད་རིན་པོ་ཆེའི་ཕྲེང་བར་གྱུར་ཅིང་དེ་ཉིད་ཅོད་པན་དང་དཔུང་རྒྱན་དང་དོ་ཤལ་ལས། ། རབ་ཏུ་འཕྲོས་པ་ནོར་བུའི་འོད་ཀྱིས་རྨད་དུ་བྱུང་བའི་འོད་ཟེར་གྱི་དྲ་བའི་དཔལ་ནི་འདྲི་བྱེད་ཅིང་། །
ལྷ་ཡིས་བསྟེན་བྱ་རང་གི་རྗེས་སུ་འབྲང་པའི་འོད་ཀྱིས་རབ་མཛེས་ཟླ་བ་ལྟར། ། མཛེས་པ་དེ་ནི་ལྷར་སྐྱེས་མ་ཐག་བདག་གང་ལས་ཀྱིས་སྐྱེས། གང་དུ་སྐྱེས་པ། གང་གི་མཐུ་ལས་སྐྱེས་ཞེས་བསམས་པ་ནི་དེ་བཞིན་གཤེགས་པ་དང་རབ་ཏུ་བྱུང་བའི་དྲིན་གྱིས་ཡིན་པར་ཤེས་ཏེ། བདེ་བར་གཤེགས་ལ་ཕྱག་འཚལ་སླད་དུ་སོང་། ། བཅོམ་ལྡན་འདས་དེ་ཡི་ཞབས་ཀྱི་པདྨ་ཟུང་དག་ལ་གུས་པས་ཕྱག་འཚལ་ཏེ། ། སེམས་ཀྱི་ཀུན་དགའ་འཕེལ་ཞིང་མཛེས་པའི་བཞིན་གྱི་པདྨོ་རྣམ་པར་རྒྱས་པས་ཆོས། ། སྟོན་པའི་ཆོས་ཀྱི་མན་ངག་གཏམ་གྱིས་དེ་ནི་མྱུར་ཉིད་དུ། ། འཕགས་པའི་བདེན་པ་མཐོང་ཞིང་ཡིད་ཀྱི་ནི་དྲི་མ་རབ་ཏུ་ཕྱིས་པ་བཞིན་དུ་གྱུར། ། སྡིག་པ་མཚན་མོའི་རབ་རིབ་ཉེ་བར་ཞི་བའི་དུས་སུ་ནི། །
སྡུག་བསྔལ་ཡུན་རིང་པོ་དག་ཏུ་ཉེ་བར་སྤྱད་པས་སྡུག་བསྔལ་ཉམས་པའི་སྐྱེ་བོ་རྣམས་ལ། ། ལེགས་བྱས་དགེ་བ་སྔ་དྲོའི་དུས་ནི་དྲི་མ་མེད་ཅིང་སྤངས་པ་ཡི། ། དགེ་བ་ཕུལ་དུ་བྱུང་བའི་སྣང་བ་འབྱུང་བ་དེ་ལྟར་ཀུན་ཏུ་རྒྱས་པར་འགྱུར། ། ཞེས་པའི་བར་གྱིས་བསྟན་ལ། གཉིས་པ་དེའི་དོན་བཤད་པ་ནི། འཇིག་རྟེན་ཕ་རོལ་བདེ་བར་འདོད་པ་དག་གིས་ནི་བསོད་ནམས་གསག་པར་བྱ་ཡི། བུ་ངན་པ་ལ་ནི་ཆགས་པར་མི་བྱ་སྟེ། དེ་ལ་ཆགས་པས་རང་ཉིད་ཉམས་པར་འགྱུར་བས་སོ། ། དེ་ཡང་འདི་ལྟར། སྔོན་མཉན་ཡོད་དུ་ཁྱིམ་བདག་ཐོས་པའི་གོ་ཆ་ཞེས་པ་ལ་བུ་སྲིད་པའི་གོ་ཆ་ཞེས་པ་བྱུང་ལ།
དེ་ཆེར་སྐྱེས་ནས་ཕ་ཚེའི་དུས་བྱས་ཤིང་མ་དང་ལྷན་ཅིག་ཏུ་གནས་པ་ན། ནམ་ཞིག་བུ་དེ་འདོད་པས་དྲངས་ཏེ་ཁྱིམ་མཚེས་བུད་མེད་ཅིག་དང་འགྲོགས་པའི་ལྷའི་མེ་ཏོག་འཕངས་པ་ལ་སོགས་པ་བྱས་པའི་ཚེ། དེ་དེའི་གྲོགས་པོས་ཚོར་ནས་མི་རིགས་པར་བསམས་ནས། ཁོ་རང་གི་མ་ལ་སྦྲན་ཏེ་མཚན་མོ་སྲུངས་ཤིག་པར་བསྒོའོ། ། དེར་མས་སྒོ་དྲུང་དུ་ཉལ་བ་ན། ཆུ་འདོར་བའི་ཟོལ་གྱིས་མ་ལ་གནང་བ་ཞུས་ཀྱང་སྐབས་མ་བྱིན་པས། འདོད་པས་མྱོས་ཏེ་ད་ནི་མཚན་མོ་ཡང་ཕལ་ཆེར་ཟད་ནས་འདི་ལ་འགོམས་ཕྱིན་ན་འཐབ་མོའི་སྒྲས་གཞན་དག་སྦྲོན་པར་འགྱུར་རོ་བསམས་ནས། རལ་གྲིས་མའི་མགོ་བཅད་དེ་བུད་མེད་དེའི་གམ་དུ་ཕྱིན་ཞིང་གུས་པའི་ཚུལ་གྱིས་ལོ་རྒྱུས་བསྙད་པས། བུད་མེད་དེའང་རིགས་པར་མིན་པར་བསམས་ཤིང་ཆགས་པའི་ཡིད་དང་བྲལ་བར་གྱུར། རང་གི་ཡང་ཐོག་ནས་ཆོམ་རྐུན་པ་བྱུང་ངོ་ཞེས་བསྒྲགས་པ་ན།
སྲིད་པའི་གོ་ཆ་ཡང་འཇིགས་པ་དང་བཅས་ཏེ་རང་གི་ཁྱིམ་དུ་སོང་ནས། ཁང་ཐོག་ནས་ཆོམ་རྐུན་པས་བདག་གི་མ་བསད་དོ་ཞེས་ཆོ་ངེ་དྲག་པོ་བཏོན་ནོ། ། དེ་ནས་ཚུལ་མ་ཡིན་པ་དེ་ལ་འགྱོད་པ་དྲག་པོ་སྐྱེས་ཏེ་མ་བསད་པའི་ལས་འདག་པའི་ཐབས་དྲིས་ཤིང་། རྒྱལ་བྱེད་ཚལ་དུ་དགེ་སློང་གི་ཚོགས་ལ་རབ་ཏུ་བྱུང་ཞིང་། ཆོས་ཀྱི་ཁ་ཏོན་ལ་བརྩོན་པར་གནས་སོ། ། དེའི་ཚེ་བཅོམ་ལྡན་འདས་ཀྱི་དགེ་སློང་གི་ཚོགས་ལ་རབ་ཏུ་སྡིག་ཅན་འདི་ལ་ཅིའི་སླད་དུ་རབ་ཏུ་བྱུང་བ་བྱིན། འདི་ནི་མ་བསད་པའི་སྡིག་པས་མྱུར་དུ་མི་ཟད་པའི་དམྱལ་བར་འགྲོ་ཞེས་བཀའ་སྩལ་ཅིང་། དེ་ཡང་དུས་ཀྱི་མཇུག་ཏུ་འཇིགས་སུ་རུང་བའི་དམྱལ་བར་ལྷུང་ངོ་། ། དེ་ནས་ཇི་ཞིག་ན་ལས་བྱང་བ་ན། རབ་བྱུང་བྱས་པའི་དགེ་བས་རྒྱལ་ཆེན་བཞི་པའི་རིགས་ཀྱི་ལྷར་སྐྱེས་ཤིང་།
དེར་སྐྱེས་པ་སངས་རྒྱས་ཀྱི་མཐུ་ཡིན་པར་ཤེས་ནས། བདེ་བར་གཤེགས་པ་ལ་དྲིན་ལན་གྱི་ཚུལ་དུ་ཕྱག་འཚལ་བ་ལ་སོགས་ཏེ། སྟོན་པས་ཆོས་ཀྱི་གདམས་ངག་བསྟན་པས་བདེན་པ་མཐོང་བར་གྱུར་ཏོ། ། དེ་དག་ལ་འདི་སྐད་ཅེས། མཛེས་མ་ཞེས་པའི་བུད་མེད་ལ་འདོད་ཆགས་དྲག་པོས་བརྡར་བ་ལྟ་བུའི་རྣོ་ལྡན་གྱི་རལ་གྲིས། ། ཚུལ་མིན་ལ་བཟློག་པས་མ་ཅིག་མགོ་བོ་བཅད་པའི་འགྱོད་སེམས་ཀྱིས་བསྟན་པ་ལ་ཞུགས་པའི། ། རྣམ་དཀར་གྱི་དགེ་བ་ཕྲ་ཡང་མཉན་ཡོད་ཀྱི་ཁྱིམ་བདག་གི་བུ་སྲིད་པའི་གོ་ཆ་དེ། ། དམྱལ་བའི་སྡུག་བསྔལ་སྔོན་སྟེ་མདུན་དུ་ལྡན་བཞིན་པ་ལས་ཐོན་ནས་རྒྱལ་ཆེན་བཞིའི་ལྷར་སྐྱེས་པ་སྟོན་པ་ལ་ཆོས་ཐོབ་པ་ན་བདེན་པ་མཐོང་། ། ཞེས་བྱ་བ་ནི་དོན་བསྡུས་ཀྱིས་ཚིགས་སུ་བཅད་པའོ། ། རྒྱལ་བའི་རྟོགས་པ་བརྗོད་པ་དཔག་བསམ་གྱི་འཁྲི་ཤིང་གི་དོན་འགྲེལ་ལས་དམྱལ་བ་སྔོན་ལྡན་གྱི་རྟོགས་པ་བརྗོད་པའི་ཡལ་འདབ་སྟེ་བརྒྱད་ཅུ་རྩ་གཉིས་པའི་རྣམ་པར་བཤད་པའོ།།
༈ །།སྤྱི་དོན་གྱ་གསུམ་པ་ལ་ཡང་ཡལ་འདབ་ཀྱི་གཞུང་གིས་བསྟན་ཚུལ་དང་། དེའི་དོན་བཤད་པ་གཉིས་ལས། དང་པོ་ཡལ་འདབ་ཀྱི་གཞུང་གིས་བསྟན་ཚུལ་ནི། མངལ་དུ་གནས་པ་སྐྱེ་བ་དང་དེ་ནས་བྱིས་པའི་གནས་སྐབས་དག་དང་ནི། ། དར་ལ་བབས་པ་དང་དེ་ནས་དལ་གྱིས་རྒན་པ་ཉིད་ཀྱི་ན་ཚོད་ལ་རྟེན་གྱུར་པ། ། སྐྱེ་བོ་རྣམས་མཚུངས་མེད་དུས་ཀྱི་གླང་པོས་རིམ་གྱིས་ཕྱུང་བ་དག་གི་ནི། ། ལས་བཟང་ངན་སྣ་ཚོགས་ཀྱི་སྐུད་པ་འདི་ནི་པད་མའི་སྐུད་པའི་ཚོགས་བུ་ལ་བསྟེན་པའི་ཚུལ་གྱིས་ངེས་པར་གཡོ་མི་འགྱུར། ། དེ་ཡང་འདུལ་བ་ལུང་ལས་འདི་ལྟར། རྒྱལ་པོ་ཟས་གཙང་གིས་ནི་གུས་པས་སྔོན། ། བཅོམ་ལྡན་འདས་ནི་དགེ་འདུན་དང་བཅས་པ་མགྲོན་དུ་གཉེར་ཞིང་གདུགས་ཚོད་དྲངས་པ། །
དགེ་སློང་རྣམས་དང་བཅས་པ་ཡི། ། རྒྱལ་པོ་ཟས་གཙང་དེ་ཡི་ཟས་ནི་རབ་བཞེས་མཛད་ནས། ། ཞེས་པ་ནས། དེ་ལྟར་སྒྲ་གཅན་འཛིན་ནི་སྔོན་གྱི་ལེགས་ལྡན་པའི་ཚུལ་གྱིས། ། ངོ་མཚར་གཏམ་ནི་དེ་བཞིན་གཤེགས་པས་གསུངས་པ་དག ། ངེས་པར་ཡིད་ལ་བཟུང་ནས་དགེ་སློང་གི་ཚོགས་རྣམས་དང་ས་སྐྱོང་རྒྱལ་པོ་ཟས་གཙང་མ་དང་། ། སྐྱེ་བོ་མང་པོའི་ཚོགས་དང་བཅས་ཡ་མཚན་རབ་ཏུ་རྒྱས་པར་གྱུར། ། ཞེས་པའི་བར་གྱིས་བསྟན་ལ། གཉིས་པ་དེའི་དོན་བཤད་པ་ནི། སྐྱེ་བོ་དག་དང་པོར་མངལ་དུ་གནས་པས།
དེ་སྐྱེ་བ་དང་། བྱིས་པ་དང་། དར་བབ་དང་། རྒན་པོའི་གནས་སྐབས་རྣམས་རིམ་གྱིས་འབྱུང་བ་ལ་སོགས་པའི་ལས་ཀྱི་འབྲས་བུ་ནི་གཞན་དུ་མི་གཡོ་བར་སྨིན་པར་འགྱུར་བ་སྟེ། དེ་ཡང་འདི་ལྟར། བཅོམ་ལྡན་འདས་ཀྱིས་ཆོས་སྟོན་པར་མཛད་པའི་རྗེས་སུ་བྱིས་པ་སྒྲ་གཅན་འཛིན་གྱིས་བཅོམ་ལྡན་འདས་ལ་དུས་མཆོད་དོ། ། དེ་ལྟར་བྱིས་པ་བཅོམ་ལྡན་འདས་ལ་གུས་པར་བྱེད་པ་དགེ་སློང་རྣམས་ཀྱིས་མཐོང་ནས། དགེ་སློང་རྣམས་ཀྱིས་བཅོམ་ལྡན་འདས་ལ་དྲིས་པ། སྒྲ་གཅན་འཛིན་ཡུམ་གྱི་མངལ་དུ་ལོ་དྲུག་གནས་ཤིང་། གྲགས་འཛིན་མས་ལོ་དྲུག་ཏུ་དཀུ་རུ་མངལ་འཛིན་དགོས་པའི་རྒྱུ་རྐྱེན་ཞུས་པ་དང་།
བཅོམ་ལྡན་འདས་ཀྱིས་བཀའ་སྩལ་པ། ལུས་འཕགས་ཡུལ་མི་ཐི་ལར་ཞེས་པར་རྒྱལ་པོ་མེ་ཏོག་ལྷ་ཞེས་པ་བྱུང་ལ། དེ་ལ་བུ་ཉི་མ་དང་ཟླ་བ་ཞེས་པ་བྱུང་ཞིང་། ནམ་ཞིག་ཡབ་གཤེགས་པའི་ཚེ། ཉི་མས་འདི་རྟག་རྒྱུར་མི་འདུག་རྒྱལ་སྲིད་རྒྱལ་བུ་ཟླ་བ་ལ་གཏད་ནས་ནགས་ལ་དབེན་པ་བསྟེན་དུ་སོང་ངོ་། ། དེ་ནས་ལོ་མང་དུ་དཀའ་ཐུབ་བྱས་ཤིང་གདུང་པར་གྱུར་ནས་ཐུབ་པའི་རིལ་བ་སྤྱི་བླུག་ནས་མ་བླངས་པར་ཆུ་འཐུང་པ་ན། ནམ་ཞིག་མ་བྱིན་པར་ཆུ་འཐུང་པ་དྲན་ནས་འགྱོད་པས་རབ་ཏུ་བསམ་པ། རྒྱལ་པོའི་དྲུང་དུ་ཕྱིན་ལ་བདག་གི་མ་བྱིན་ལེན་གྱི་སྡིག་པ་སྨྲས་ལ། རྒྱལ་པོའི་བཀས་སྡིག་པ་བྱང་བར་བྱའོ་སྙམ་ནས་རྒྱལ་བུ་ཟླ་བ་ལ་སྨྲས་པ། རྒྱལ་པོ་བདག་ལ་ཆད་པ་ཆོད་ཅིག
ནུ་བོ་རྒྱལ་བུས་སྨྲས་པ། ནངས་པར་གང་བཟོད་པ་བགྱིད་ཀྱིས། རེ་ཞིག་སྐྱེད་མོས་ཚལ་འདིར་འདུག་ཅིག་ཅེས་སྨྲས་ནས་ཕོ་བྲང་དུ་སོང་ངོ་། ། དེ་ནས་རྒྱལ་པོ་ཟླ་བས་བརྗེད་ནས་ཉི་མ་དྲུག་ན་འོངས་པ་ན། དྲང་སྲོང་ཉི་མ་རིད་ཅིང་བཀྲེས་པ་མཐོང་ནས། དེ་ལ་དང་བར་བྱས་ནས་བྲམ་ཟེ་དང་བཅས་པས་དེའི་སྡིག་པ་དག་པར་བྱས་ནས་རབ་ཏུ་སོང་ངོ་། ། དེའི་ཚེ་དེའི་དུས་ཀྱི་དྲང་སྲོང་ཉི་མ་དེ་ནི་ང་ཡིན་ལ། རྒྱལ་པོ་ཟླ་བ་དེ་ནི་བྱིས་པ་འདི་ཉིད་ཡིན་ནོ། ། དྲང་སྲོང་ཉིན་དྲུག་ཏུ་ཉོན་མོངས་པར་བྱས་པས་སྐྱེ་བ་འདིར་མའི་མངལ་དུ་ལོ་དྲུག་ཏུ་གནས་སོ། ། ཡང་དགོན་པ་ཞིག་ནས་བ་རྫི་མ་རྒན་མོ་དང་།
བུ་མོ་རི་དྭགས་མོ་གཉིས་ཀྱི་གྲོང་ལ་དར་བ་འཚོང་དུ་སོང་བ་ན། བུ་མོ་རི་དྭགས་མས་བུམ་པ་རབ་ཏུ་ལྕི་བ་རྒན་མོ་ལ་བསྐུར་ཅིང་། བུམ་པ་ཡང་བ་རང་གིས་ཁུར་ནས་རྒྱང་གྲགས་དྲུག་གི་སའི་གྲོང་དུ་སླེབ་ཅིང་རྒན་མོ་ཤིན་ཏུ་ངལ་བར་གྱུར་ཏོ། ། གྲགས་འཛིན་མ་ནི་བ་རྫི་མའི་བུ་མོ་ཡིན་ལ། མ་ཉོན་མོངས་པར་བྱས་པའི་རྣམ་སྨིན་གྱིས་སྐྱེ་བ་འདིར་རྒྱང་གྲགས་དྲུག་དང་མཚུངས་པའི་མངལ་འཁུར་བར་བྱས་སོ། ། དེ་ལྟར་བཅོམ་ལྡན་འདས་ཀྱིས་བཀའ་བསྩལ་པ་དང་། དགེ་སློང་དང་། ས་སྐྱོང་དང་། སྐྱེ་བོ་ཐམས་ཅད། ཡ་མཚན་པར་གྱུར་ཏོ།
དེ་དག་ལ་འདི་སྐད་ཅེས། ཡུམ་ཞིག་གྲགས་འཛིན་དཀུ་ནང་དུ་སྒྲ་གཅན་འཛིན་རང་ཉིད་ཀྱི། ། སྔོན་སྤྱད་པའི་ལས་སྐུད་ཤིན་ཏུ་སྲ་ཡང་ལོ་དྲུག་ཏུ། ། དམ་པོར་བཙེམས་པ་ལྟ་བུའི་མངལ་ལས་མ་གྲོལ་བའི། ། སྲས་སྒྲ་གཅན་འཛིན་གྱི་སྔོན་ལས་ཡབ་སངས་རྒྱས་ཀྱིས་གསུངས། ། ཞེས་བྱ་བ་ནི་དོན་བསྡུས་ཀྱི་ཚིགས་སུ་བཅད་པའོ། ། རྒྱལ་བའི་རྟོགས་པ་བརྗོད་པ་དཔག་བསམ་གྱི་འཁྲི་ཤིང་གི་དོན་འགྲེལ་ལས་སྒྲ་གཅན་འཛིན་གྱི་སྔོན་གྱི་ལས་ཀྱི་རྟོགས་པ་བརྗོད་པའི་ཡལ་འདབ་སྟེ་བརྒྱད་ཅུ་རྩ་གསུམ་བའི་རྣམ་པར་བཤད་པའོ།། ༈ །།སྤྱི་དོན་གྱ་བཞི་པ་ལ་ཡང་ཡལ་འདབ་ཀྱི་གཞུང་གིས་བསྟན་ཚུལ་དང་། དེའི་དོན་བཤད་པ་གཉིས་ལས། དང་པོ་ཡལ་འདབ་ཀྱི་གཞུང་གིས་བསྟན་ཚུལ་ནི།
སྐྱེས་བུ་དམ་པ་གང་གི་ལེགས་པ་ཡིད་ཅན་རྣམས་ཀྱི་ཡིད་ནི་ཀུན་དགའ་དག་འདིས་གཉེན་པ་དང་ལྡན་ཞིང་རིག་པར་བྱེད་ལ། ། གང་གི་མཐུ་ཡིས་གདུག་པ་ཅན་རྣམས་ཀྱིས་རྒྱུད་ལ་ཡུན་རིང་པོ་ནས་ཀྱང་ཡོངས་སུ་འདྲིས་པའི་མུན་པ་ཞི་བར་བྱེད་ཅིང་། ། གང་གི་བསོད་ནམས་གྲངས་མེད་པས་ན་གྲངས་ཀྱི་ཚིག་གིས་བགྲང་བའི་ཚད་ཀྱི་ཡུལ་དུ་མི་འགྱུར་བ་ཅན། ། འགྲོ་བ་ཐུལ་བའི་མགོན་པོ་རབ་ཏུ་རྒྱས་པའི་མཐུ་ལྡན་དེ་ཉིད་གཅིག་པུ་གཞན་ལས་མཆོག་ཏུ་འབྱུང་བ་ཡིན། ། དེ་ཡང་མདོ་ལས་མཉན་ཡོད་དུ་སྔོན་ཁྱིམ་ན་གནས་པའི་ཁྱིམ་བདག ། དཔལ་ལྡན་ཤིན་ཏུ་བརྟན་པ་ཞེས་བྱ་བ་ཡིས། ། ཆུང་མ་མིག་བཟང་མ་དག་ལ། ། འདོད་པའི་བུ་ནི་བཙས་པར་གྱུར་ཏེ། ། ཅེས་པ་ནས། ཀུན་མཁྱེན་བདེན་པ་གཟིགས་པ་དེ་ཡིས། །
དེ་སྐད་བརྗོད་ཚེ་ཁྱིམ་བདག་ཤིན་ཏུ་བརྟན་པ་དེ་ནི། ། འགྲོ་བའི་དགེ་ལེགས་བརྟག་པ་ཡིས་གནས་སུ་གྱུར་པའི་སངས་རྒྱས། ། ཡིད་ལ་རེ་བ་བཟུང་བར་འགྱུར། ། གུས་པ་བྱས་པས་བསོད་ནམས་འཕེལ་ཞིང་ཕྱག་འཚལ་དུས་ནི་སྲིད་པ་འབིགས་བྱེད་པའི་བཅོམ་ལྡན་འདས་སྟོན་པ་ཡིས། ། ཞབས་ནི་ལེགས་བྱས་དང་ལྡན་པ་གང་གི་མགོ་ལ་གུས་པས་བདེ་ལེགས་བྱས་པར་བཟུང་བྱས་པ་གང་ཡིན། ། དེ་དག་ཕྱི་ནས་སྐྱེ་བོ་མ་ཡི་ཕང་དུ་འདུག་ནས་ཚིམ་སྦྱོར་ནུ་མའི་འོ་མ་ལ། ། གན་རྐྱལ་དུ་ཉལ་ཞིང་སོ་ཡི་སྟོང་པ་སྟེ་སོ་མེད་པའི་བཞིན་ནི་བླུན་པོའི་འཛུམ་དུ་བྱེད་པ་དེ་འདྲའི་སྐྱེ་བ་ལེན་པ་མི་འགྱུར་ཞེས་པའམ། ཞེས་པའི་བར་གྱིས་བསྟན་ལ། གཉིས་པ་དེའི་དོན་བཤད་པ་ནི། སྐྱེས་བུ་གང་ཞིག་ཀུན་ལ་ལེགས་པ་བགྱིད་པའི་ཡིད་ཅན་དག་གིས་ཡིད་ཀྱི་མཐུ་ལས་གདུག་ཅན་ངག་གི་སྒྲིབ་པ་ཡང་སེལ་ཞིང་།
དེའི་བསོད་ནམས་ཀྱི་ཚད་ཀྱང་གཟུང་དུ་མེད་པས་སྐྱེས་བུ་དེ་ནི་འགྲོ་བ་འདུལ་ནུས་པའི་མཐུ་ལྡན་ཏེ། དེ་ཡང་འདི་ལྟར། སྔོན་གྲོང་ཁྱེར་མཉན་ཡོད་ཅེས་པ་ན་ཁྱིམ་བདག་ཤིན་ཏུ་བརྟན་པའི་ཆུང་མ་མིག་བཟང་མ་ཞེས་བྱ་བ་ཞིག་ལ་བུ་ཞིག་བཙས་ཏེ། སྐྱེས་མ་ཐག་པ་ནས་ལྷའི་རང་བཞིན་སྣ་ཚོགས་ཀྱིས་བརྒྱན་ཞིང་། མཁའ་ལས་སྦྲང་རྩི་དང་རིན་པོ་ཆེ་དུ་མའི་ཆར་བབས་པར་གྱུར་ཏོ། ། དེའི་མིང་ཡང་སྦྲང་རྩི་དབྱངས་ཞེས་པར་བཏགས་སོ། ། ནམ་ཞིག་དེའི་ཁྱིམ་དུ་འཕགས་པ་ཀུན་དགའ་བོ་བྱོན་པ་ན། ཡབ་གཅིག་དྲི་མ་མེད་པའི་དགེ་བ་ཅན་འདི་སུ། བདག་གི་ཡིད་དྭངས་པར་བྱས་སོ། ། ཞེས་པ་ན།
ཕས་སྨྲས་པ། སངས་རྒྱས་བཅོམ་ལྡན་འདས་ཀྱི་ཉན་ཐོས་འཕགས་པ་ཀུན་དགའ་བོ་ཡིན་ཞེས་བརྗོད་མ་ཐག བུ་དེ་སངས་རྒྱས་ཀྱི་མཚན་ཐོས་པ་ཙམ་གྱིས་དད་པ་སྐྱེས་ཏེ། རིངས་པར་ཀུན་དགའ་བོ་དང་ལྷན་ཅིག་ཏུ་བཅོམ་ལྡན་འདས་ཀྱི་དྲུང་དུ་ཕྱིན་ཏེ། གུས་པས་གསོལ་བ་བཏབ་ནས་རང་གི་ཁྱིམ་དུ་གདུགས་ཚོད་ལ་སྤྱན་དྲངས་ཏེ། འཁོར་དང་བཅས་པ་རྣམས་ཉེ་བར་མཆོད་པ་དང་སྦྱིན་གཏོང་རྒྱ་ཆེན་པོ་བྱས་སོ། ། དེ་ནས་བཅོམ་ལྡན་འདས་རྒྱལ་བྱེད་ཚལ་དུ་གཤེགས་པའི་རྗེས་སུ་སྦྲང་རྩི་དབྱངས་རབ་ཏུ་བྱུང་བ་བྱས་ཤིང་། ཤིན་ཏུ་དུལ་བའི་བརྟུལ་ཞུགས་ཀྱིས་རྒྱལ་བྱེད་ཚལ་ཡང་བཏང་སྟེ་རི་བྲག་དབེན་པ་ཞིག་ཏུ་གཙུག་ལག་ཁང་བྱས་ཤིང་། དེ་ནས་སྐྱེ་བོ་རྣམས་ལ་བསླབ་པའི་གནས་སུ་བྱིན་ཏེ་འཁོད་པ་ན། གནས་སྐབས་དེར་ནགས་ཀྱི་མཐའ་ན་གནས་པའི་དུར་གའི་ཡས་སྟགས་ཀྱི་དོན་དུ་ཆོམ་རྐུན་པ་དག་གིས་འཚོལ་དུ་འོངས་སོ་ཞེས་གླེང་པའི་ཚེ་སྦྲང་རྩིའི་དབྱངས་ཀྱིས་གཞན་རྣམས་ཐོངས་ལ་བདག་མཆིའོ་ཞེས་པས་ཆོམ་རྐུན་པ་རྣམས་ཀྱིས་བཅིངས་ཤིང་ཁྲིད་པར་གྱུར་ཏོ། །
དེ་ནས་དུར་གའི་གནས་སུ་བཞུགས་པ་ན། མ་ཧེ་བསྲེ་བོ་དག་གི་ལྟག་པར་ཡས་སྟགས་ཀྱིས་གང་བ་དང་། མི་ཟད་པའི་ལས་སྣ་ཚོགས་སྤྱོད་པ་མཐོང་ངོ་། ། དེ་ཚེ་སྦྲང་རྩིའི་དབྱངས་སྙིང་རྗེ་དྲག་པོ་སྐྱེས་པ་ན་དགྲ་བཅོམ་པ་ཉིད་མངོན་དུ་བྱས་སོ། ། དེ་ནས་དེའི་སྤྱི་བོར་གསོད་རྟགས་ཀྱི་མེ་ཏོག་བཞག་སྟེ། དེ་ནས་ཆོམ་རྐུན་ལྔ་བརྒྱ་པོས་མཚོན་བསྣུན་པ་ན། དེར་གནས་པའི་ལྷ་མོ་དག་གིས་ཆོམ་རྐུན་པ་རྣམས་གཡོ་བ་མེད་པར་བྱས་ཤིང་། མཚོན་ལྷུང་བ་རྣམས་མེ་ཏོག་གི་ཆར་དུ་བབས་ཏེ། སྦྲང་རྩིའི་དབྱངས་རྫུ་འཕྲུལ་གྱིས་ནམ་མཁའ་ལ་འཕགས་སོ། ། དེ་ནས་ཆོམ་རྐུན་པ་རྣམས་འགྱོད་པ་དང་བཅས་ཏེ་རབ་ཏུ་བྱུང་བ་བླངས་ཤིང་།
ཐམས་ཅད་ཀྱིས་བཅོམ་ལྡན་འདས་ཀྱི་དྲུང་དུ་བྱོན་པ་ན། ཤིན་ཏུ་བརྟན་པས་ཚོར་ཏེ་གསེར་གྱི་པདྨ་ཁྱེར་ཏེ་བཅོམ་ལྡན་འདས་ལ་ཕུལ་བས། ཁྱོད་མ་འོངས་པ་དེ་བཞིན་གཤེགས་པ་པདྨ་ཅན་ཞེས་བྱ་བར་འགྱུར་རོ་ཞེས་ལུང་བསྟན་ཏོ། ། དེ་བས་ན་སྟོན་པའི་ཞབས་སྤྱི་བོར་བླངས་ཤིང་གུས་པས་ཕྱག་བྱེད་པ་དག་ལ་ནི་མའི་པང་དུ་གན་རྐྱལ་ཉལ་ཏེ་ནུ་ཞོ་འཐུང་བ། སོ་མེད་པར་འཛུམ་བྱེད་པའི་བླུན་པོའི་རྫུན་ལྟ་བུ་དེ་འདྲ་ཕྱིན་ཆད་འབྱུང་བར་མི་འགྱུར་བ་སྟེ་སྐྱེ་བ་གཞན་མི་ལེན་པའོ། ། དེ་དག་ལ་འདི་སྐད་ཅེས། མའི་མངལ་ནས་སྐྱེས་མ་ཐག་ཏུ་རིན་ཆེན་གྱི་ཁྲི་སྟན་ལྷུན་གྲུབ་ཏུ་བྱུང་བའི་འོད་ཀྱིས་བསུས། ། སྤྲིན་གྱི་དབུས་ནས་སྦྲང་རྩིའི་ཆར་བབས་པ་རོ་མངར་སྐྱེས་སུ་འབུལ། ། གཏོང་བ་ཆེན་པོའི་སྦྱིན་པའི་དཔག་བསམ་གྱི་ཤིང་ཡང་རིང་ཞིག་འདར་ཁྱིམ་བདག་དཔལ་ལྡན་གྱི་བུ། ། སྦྲང་རྩིའི་དབྱངས་དེས་རང་དགྲ་བཅོམ་པ་ཐོབ་པར་མ་ཟད་རང་ལ་འཚེ་བྱེད་ཀྱི་ཆོམ་རྐུན་ལྔ་བརྒྱ་ལ་ཆོས་བསྟན་ནས་གྲོལ་བར་བྱས་སོ། །
ཞེས་བྱ་བ་ནི་དོན་བསྡུས་ཀྱི་ཚིགས་སུ་བཅད་པའོ། ། རྒྱལ་བའི་རྟོགས་པ་བརྗོད་པ་དཔག་བསམ་གྱི་འཁྲི་ཤིང་གི་དོན་འགྲེལ་ལས་སྦྲང་རྩིའི་དབྱངས་ཀྱི་རྟོགས་པ་བརྗོད་པའི་ཡལ་འདབ་སྟེ་བརྒྱ་ཅུ་རྩ་བཞི་པའི་རྣམ་པར་བཤད་པའོ།། ༈ །།སྤྱི་དོན་གྱ་ལྔ་པ་ལ་ཡང་ཡལ་འདབ་ཀྱི་གཞུང་གིས་བསྟན་ཚུལ་དང་། དེའི་དོན་བཤད་པ་གཉིས་ལས། དང་པོ་ཡལ་འདབ་ཀྱི་གཞུང་གིས་བསྟན་ཚུལ་ནི། སྐྱེ་བོ་གང་གི་མིག་གིས་གཟུགས་མཛེས་པར་མཐོང་བ་ལས་རྗེས་འབྲེལ་དུ་འབྱུང་བ་ཡུལ་ལས་ཆགས་པའི་ནད་དང་གནོད་བྱེད་ལ་སོགས་པ། ། སྡང་བའི་ཟུག་རྔུ་སྙིང་ལ་རབ་ཏུ་ཆགས་དང་། ། ལུས་ངག་ཡིད་གསུམ་གྱི་ཡན་ལག་ཀུན་ལ་ཁྱབ་པ་ཅན་སྡིག་པའི་མཛེས་མི་དགེ་བ་ནད་དྲག་པོ་ལ་སོགས་རྒྱན་ཐམས་ཅད། ། འཕྲོག་བྱེད་སྨན་པའི་མཆོག་སངས་རྒྱས་དེ་ལ་ཕྱག་འཚལ་ལོ། ། དེ་ནས་གཏམ་སྣ་ཚོགས་མཛད་པའི་མཐར་དེ་བཞིན་གཤེགས་པ། །
དཀའ་ཐུབ་ཀྱི་ནགས་མཐར་བཞུགས་པ་ཡི། ། སངས་རྒྱས་ཉེས་པའི་དྲི་མ་མེད་པའི་ཐུགས་དང་ལྡན་པ་དེ་ལ་དགེ་སློང་རྣམས། ། སྟོན་པའི་སྐུ་ཚེ་སྔ་མའི་གཏམ་གྱི་དགེ་མཚན་དག་གི་བསྐུལ་བས་སླར་ཡང་དྲིས། ། ཞེས་པ་ནས། ཞེས་བྱ་སྨྲ་བ་ཅན་རྒྱལ་བུ་དེ་ཡི་ཚིག་ཐོས་ནས། ། མདུན་ན་འདོན་གྱི་བུ་དེ་ཡང་ནི་འགྱོད་པ་སྐྱེས་པས། ། དེ་ལ་སྨྲས་པ་བདག་ཀྱང་ནི་འདིར། ། ངན་གཡོ་བྱས་པ་ལས་བྱུང་བའི་རྒྱལ་པོ་འགྱོད་པའི་རིམས་དང་ལྡན་པ་དེས་ན་སླར་གསོས་པར་བགྱིའམ་ཞེས་ཟེར་བ་ལ་དེས་སྨྲས་པ་གསོས་པར་གྱིས་ཞེས་སོ། ། དེ་ནས། ། སླར་མདུན་ན་འདོན་ཡང་དེ་ཡི་སྨན་གྱི་རྫས་སྦྱོར་གྱིས། །
མི་བདག་རྒྱལ་པོ་ཐུ་བོ་བུ་དེ་གསོས་པར་བྱས་ཤིང་དེ་ལྟར། ། གསོས་པའི་ཕུ་བོ་དེ་ལ་རང་གི་ནི། ། རྒྱལ་སྲིད་ནུ་བོ་དེས་ཀྱང་བྱིན་པར་གྱུར་ཏོ། ། དེས་ན་དུས་ཀྱི་རྒྱལ་བུ་ཉེར་དགའ་དང་། ། མདུན་ན་འདོན་གྱི་བུ་དེས་ཀྱང་། ། རང་སངས་རྒྱས་ཤིག་ལ་མཆོད་པ་བྱས་ནས། ། བདག་ཅག་གིས་ཡོན་གནས་འདི་ལྟ་བུ་ལ་བྱ་བ་བྱས་པའི་མཐུས་ཕྱུག་པོའི་རིགས་སུ་སྐྱེ་བ་དང་ཞོ་བར་བྱས་པའི་སྡིག་པའི་རྣམ་སྨིན་མི་མྱོང་བར་གྱུར་ཅིག་ཅེས་སྨོན་ལམ་བཏབ་པའོ། ། ལུས་ཀྱི་མཐའ་ནི་རབ་ཏུ་ཐོབ་པར་གྱུར་པ། ། རྒྱལ་པོའི་བུ་དེ་ནི་དགེ་བ་བྱས་པའི་མཐུས་ས་བདག་ནི། ། ཤི་པིའི་ཞེས་པ་བུ་དེ་ཐོབ་གྱུར་ཏེ། །
སྔར་གྱི་མདུན་ན་འདོན་གྱི་བུ་དེ་ཡང་། ། དགེ་བ་དེ་ཡི་མཐུས་ཕྱིས་རང་སངས་རྒྱས་ཉིད་རབ་ཏུ་ཐོབ་པ་དེ་ཡིན་ལ། ། དེ་དག་སྦས་ཤིང་གསང་བའི་ཚུལ་གྱིས་སྔར་བྱས་པའི་སྡིག་པ་དེས། ། མཚུངས་པར་ནད་རིགས་འདྲ་བ་ཉིད་ཀྱིས་ཐེབས་གྱུར་ཅིང་། ། སླར་ཡང་དེ་གཉིས་ཕུ་བོའི་ཡན་ལག་ཉམས་པ་གསོ་བྱས་པས། ། ཕྱིས་རྒྱལ་བུ་དང་རང་སངས་རྒྱས་དེ་དག་མཉམ་དུ་གསོས་པ་ཉིད་དུ་གྱུར། ། རྒྱལ་བ་རྫོགས་པའི་སངས་རྒྱས་སྐྱེ་བོ་ཕོངས་པས་གཟིར་བ་དག་སྐྱོབ་པའི་གཉེན་དུ་གྱུར་པ་ཅན་གྱིས། ། རྟག་ཏུ་སེམས་ཅན་རྣམས་ལ་ཆགས་པའི་སྙིང་རྗེའི་སྤྱོད་པ་རླབས་པོ་ཆེ། ། འདས་པའི་སྐྱེ་བོ་སྔ་མ་རྣམས་དང་འབྲེལ་དེ་ཐོས་ནས་བྱང་ཆུབ་སེམས་དཔའི་སྤྱོད་པ་ལ། ། མགུ་བའི་དགེ་སློང་དེ་དག་བདེ་བ་ཐོབ། །
ཅེས་པའི་བར་གྱིས་བསྟན་ལ། གཉིས་པ་དེའི་དོན་བཤད་པ་ནི། སྐྱེ་བོ་དག་གི་མིག་གིས་དགྲ་གཉེན་གྱི་གཟུགས་མཐོང་བ་ལས་ཆགས་སྡང་གི་ནད་སྐྱེ་བར་འགྱུར་བ་དེ་དག་དང་། ལུས་ངག་ཡིད་གསུམ་ཀུན་ལ་ཁྱབ་པ་སྡིག་པའི་ནད་ཀུན་ཞི་བར་ནུས་པའི་སྨན་པ་ནི་སྟོན་པ་སྟེ་དེ་ལ་ཕྱག་འཚལ་བར་རིགས་པའོ། ། དེའི་ཚུལ་ཡང་། ནམ་ཞིག་ན་བཅོམ་ལྡན་འདས་ནགས་མཐར་བཞུགས་ཤིང་ནད་པ་རྣམས་ལ་ཤིན་ཏུ་བརྩེ་བར་གྱུར་པའི་ཚེ། དགེ་སློང་གི་ཚོགས་ཀྱིས་རྣམ་པར་ཐར་པ་འདི་ལྟ་བུ་ངོ་མཚར་རོ་ཞེས་བསྔགས་པ་ན། བཅོམ་ལྡན་འདས་ཀྱིས་བཀའ་སྩལ་པ། སྔོན་གྲོང་ཁྱེར་ཤེས་སའི་དབྱངས་ཞེས་པར་མི་བདག་ཤི་སའི་བུ་ཕན་པ་འཚོལ་བ་ཞེས་པ་སྨན་པ་རྣམས་ལ་ཤིན་ཏུ་བརྩེ་བ་ཞིག་བྱུང་ཞིང་། དེའི་ཚེ་གྲོང་ཁྱེར་བ་རྣམས་ལ་ནད་ཡམ་ཡུན་རིང་བ་བྱུང་བས།
ས་སྐྱོང་གིས་སྨན་པ་རྣམས་ལ་དེ་ཉིད་ཀྱི་སེལ་བྱེད་ཅི་ལྟ་བུ་ཞེས་བཀའ་སྩལ་བ་ན། སྨན་པ་རྣམས་ཀྱིས་འདི་ལྟ་བུའི་ནད་གསོ་བྱེད་ཀྱི་སྨན་རྙེད་དཀའ་སྟེ་ནམ་སྐྱེས་པ་ནས་ཇི་སྲིད་ཀྱི་བར་ཁྲོ་བ་དང་བྲལ་བའི་སྐྱེས་བུའི་ཁྲག་གི་གསོ་བར་ནུས་ཞེས་གསོལ་བས། རྒྱལ་པོས་བསམ་པ། བདག་ནི་ནམ་ཡང་ཁྲོ་མ་མྱོང་བས་བདག་གིས་བསྩལ་བར་བྱའོ་ཞེས་པ་ན། འཁོར་རྣམས་ཀྱིས་བཟློགས་ཀྱང་བརྩེ་བ་ཆེན་པོས་རང་གི་དཔྲལ་བ་ནས་ཁྲག་ཕྱུང་སྟེ། ཟླ་བ་དྲུག་གི་བར་ནད་པ་རྣམས་གསོས་པར་བྱས་ཤིང་། རྒྱལ་པོའང་ཤིན་ཏུ་རིད་པར་གྱུར་ཏོ། ། ནམ་ཞིག་ན་རྒྱལ་པོ་གཞན་ལ་ཕན་པ་འཚོལ་བ་དེ་ལ་གཞོགས་ཕྱེད་སྐམ་པའི་ནད་བྱུང་སྟེ་ཤིན་ཏུ་ཉེན་པས་དེ་གསོ་བའི་ཐབས་སྨན་པ་རྣམས་ལ་བསྙད་པ་ན། གསོལ་པ། རབ་ཏུ་བསྒྲུབས་པའི་སྨན་མར།
བྱ་ཤང་ཤང་གི་ཁྲུས་བྱས་པའི་ཆུས་ཐང་བྱས་ཏེ་བསྟེན་ན་ཕན་ཞེས་པ་ན། དེ་ལྟར་ཉེ་བར་བསྒྲུབས་ཏེ་སྨན་གསོལ་བར་བརྩམས་པའི་ཚེ། རང་སངས་རྒྱས་ནད་དེ་ལྟ་བུ་དང་ལྡན་པ་ཞིག་མངོན་དུ་ཕྱོགས་ཏེ་བསླངས་པ་ཀུན་གྱིས་ལྡོག་ཀྱང་རྒྱལ་པོ་གཞན་ལ་བརྩེ་བས་སྦྱིན་པས་རང་སངས་རྒྱས་ནད་ལས་གྲོལ་ཅིང་། རང་སངས་རྒྱས་ཀྱིས་ཀྱང་རྒྱལ་པོ་ནད་ལས་ཐར་བའི་སྨོན་ལམ་བཏབ་པས་གསོས་པར་གྱུར་ཏོ། ། དེའི་དུས་ཀྱི་ཕན་པ་འཚོལ་བ་ནི་ང་ཉིད་དུ་གྱུར་ཏེ། རང་བཞིན་གྱིས་ནད་པ་རྣམས་ཀྱི་གདུང་བ་ཞི་བར་བྱེད་པ་ལ་དགའ་བ་ཡིན་ཞེས་བཀའ་སྩལ་པ་དང་། སླར་ཡང་དེའི་རྒྱུ་མཚན་ཅི་ཞེས་གསོལ་བས། བཀའ་སྩལ་པ། སྔོན་ཝ་རཱ་ཎ་སཱིར་རྒྱལ་པོ་ཚངས་སྦྱིན་ལ་བུ་དགའ་བོ་དང་། ཉེར་དགའ་ཞེས་པ་བྱུང་ཞིང་།
དེའི་ཚེ་བྲམ་ཟེ་མདུན་ན་འདོན་ལའང་བུ་གཉིས་ཡོད་པ་ལས། ཉེར་དགས་བྲམ་ཟེའི་བུ་གཞོན་པ་ལ་སྨྲས་པ། ངེད་ཀྱི་རྒྱལ་སྲིད་ནི་ཕུ་བོ་དགའ་བོས་ཐོབ་ཅིང་། མདུན་ན་འདོན་ཁྱོད་ཀྱི་ཕུ་བོས་ཐོབ་ན་ངེད་རང་གཉིས་ཅི་བྱ་ཞེས་སྨྲེ་སྔགས་བཏོན་པ་དང་། བྲམ་ཟེའི་བུས་དེ་ལ་ཐབས་ཡོད་ཀྱི་ཕུ་བོ་གཞོགས་ཕྱེད་སྐམ་པའི་རྫས་སྦྱོར་བསྒྲུབས་ནས་དེ་ལྟར་གྱུར་ནས། ཉེར་དགས་རྒྱལ་སྲིད་ཐོབ་བོ། ། ནམ་ཞིག་ན་ཕུ་བོ་ལུས་ཀྱི་ཕྱེད་སྐམ་པའི་སྡུག་བསྔལ་མཐོང་བས་མ་བཟོད་ཅིང་འགྱོད་པ་སྐྱེས་པའི་སྨྲེ་སྔགས་བྲམ་ཟེའི་བུ་གཞོན་པ་ལ་སྨྲས་པས། དེ་ལྟར་གདུང་བ་བྱ་མི་དགོས་གསོས་པའི་ཐབས་བྱའོ་ཞེས་སླར་རྫས་སྦྱོར་བྱས་པས་ལུས་རྣལ་དུ་གྱུར་ཅིང་རྒྱལ་སར་ཡང་བསྐོས་སོ། ། ཉེར་དགའ་དང་བྲམ་ཟེའི་བུས་རང་སངས་རྒྱས་ལ་མཆོད་པ་ཡང་བགྱིས་སོ། ། དེས་ན་རྒྱལ་པོའི་བུ་ནི་ཕན་པ་འཚོལ་བ་དང་།
མདུན་ན་འདོན་གྱི་བུ་དེ་ཡང་རང་སངས་རྒྱས་དེ་ཉིད་དོ་ཞེས་བཀའ་སྩལ་ཏེ་བྱང་ཆུབ་སེམས་དཔའི་སྤྱོད་པ་ལ་དགེ་སློང་དག་མགུ་ཞིང་བདེ་བ་ཐོབ་པར་གྱུར་ཏོ། ། དེ་དག་ལ་འདི་སྐད་ཅེས། གཞན་ཕན་གྱིས་ལྷག་བསམ་དག་པའི་རང་གཞན་གྱི་བཞེད་ཀུན་མ་གྲུབ་པ་གང་ཡང་མེད། ། རང་གི་སྲོག་འཚོ་བའི་སྨན་མཆོག་རྙེད་པ་དག་གཞན་རང་སངས་རྒྱས་སྙུན་གྱིས་བཏབ་པ་ལ་སྦྱིན་ཚེ་རང་གཞན་རང་སངས་རྒྱས་གཉིས་ཀའི་ནད། ། ཅིག་ཅར་ཞི་བ་དང་ཉོན་མོངས་གཏན་ནས་བཅོམ་པའི་ཤི་པིའི་རྒྱལ་པོ། ། ཕན་པ་འཚོལ་ཞེས་བརྗོད་པ་དེའི་མིང་དོན་དང་ལྡན་ནོ། ། ཞེས་བྱ་བ་ནི་དོན་བསྡུས་ཀྱི་ཚིགས་སུ་བཅད་པའོ། ། རྒྱལ་བའི་རྟོགས་པ་བརྗོད་པ་དཔག་བསམ་གྱི་འཁྲི་ཤིང་གི་དོན་འགྲེལ་ལས་ཕན་པ་འཚོལ་བའི་རྟོགས་པ་བརྗོད་པའི་ཡལ་འདབ་སྟེ་བརྒྱད་ཅུ་རྩ་ལྔ་པའི་རྣམ་པར་བཤད་པའོ།། ༈ །།སྤྱི་དོན་གྱ་དྲུག་པ་ལ་ཡལ་འདབ་ཀྱི་གཞུང་གིས་བསྟན་ཚུལ་དང་། དེའི་དོན་བཤད་པ་གཉིས་ལས།
དང་པོ་ཡལ་འདབ་ཀྱི་གཞུང་གིས་བསྟན་ཚུལ་ནི། རྒན་པ་བཀུར་བ་ལ་སོགས་ཆོས་ཀྱི་བསླབ་པ་བཞིན་དུ་རིག་པ་གང་གི་མཆོད་བྱ་ཡོན་ཏན་དང་བསླབ་པ་དང་རིགས་ཀྱིས་རྒན་པ་རྣམས་ལ་འདུལ་བར་རྒན་རིམ་གྱིས། ། མཆོད་བྱའི་ཚོགས་དེ་དག་ལ་རབ་ཏུ་འདུ་ཞིང་འདུལ་བས་ཕྱག་བྱེད་པ་དེ་དག་ཆེས་མཐོ་བའི་གོ་འཕང་ཐོབ་པར་འགྱུར་ལ། ། དྲེགས་པས་འགྱིང་ཞིང་འཕྱར་བ་ལས་བློ་གྲོས་རྣམ་པར་མ་བསྡམས་ཏེ་བག་མེད་པ་རྨོངས་ལས་ཚུལ་མ་ཡིན་པ་སྤྱད་ན་འོག་ཏུ་ངན་སོང་རྣམས་སུ་འགྲོ་བྱེད་ཅིང་། ། རྒན་རིམ་ལ་བཀུར་བའི་བསླབ་པ་ལས་འདས་པ་རྣམས་ལ་འཇིག་རྟེན་འདི་དང་ཕ་རོལ་ཡ་རབས་ཀྱི་ཚུལ་དང་ལྡན་པའི་ཚེ་ཕྱི་མ་དེ་ཡང་རྟག་ཏུ་མྱ་ངན་བཅས་པར་གྱུར་པ། དེ་ཡང་བཅོམ་ལྡན་འདས་ཀྱིས་འདུལ་བ་ལུང་གཞི་ལས་འདི་ལྟར་གསུངས་ཏེ། ། རྒན་པོ་མཆོད་པའི་ཕན་ཡོན་ཆེན་པོ་གསུངས་པའི་ཞར་ལ་སླར། ། དགེ་སློང་རྣམས་ཀྱིས་རྒན་རིམ་ལས་བཀུར་བསྟི་བྱས་པའི་ཚུལ་དྲིས་པ་དག ། རྒན་པོ་བཀུར་བ་ཆོ་ག་ཇི་ལྟ་བ་བཞིན་སླར་ཡང་། ། བཅོམ་ལྡན་འདས་ཐམས་ཅད་མཁྱེན་པས་གསུངས་པ་རྒན་པ་བཀུར་བ་སུམ་ཅུ་རྩ་གསུམ་པའི་ལྷར་སྐྱེས་པའི་ཚུལ་ཉོན་ཅིག །
ཝ་རཱ་ཎ་སཱི་དག་ཏུ་སྔོན། ། མི་བདག་རྒྱལ་པོ་ཚངས་བྱིན་ཞེས་པ་བྱུང་། ། འགྲོ་བ་གང་གི་བསོད་ནམས་ཀྱི་མཐུས། ། ས་ཕྱོགས་དེ་ཆོས་ཀྱི་ཀུན་དགའ་ར་བར་གྱུར། ། ཅེས་པ་ནས། སྟོན་པའི་འདུལ་བ་དམ་པའི་ཆོས་ཉེར་བསྟན་དེ་ཐོས་ནས། ། རྒན་པོ་ཚུལ་བཞིན་དུ་མཆོད་པའི་དཀའ་ཐུབ་དང་བརྟུལ་ཞུགས་ཀྱི་ཁྱད་པར་ཐོས་ནས། ། ཇི་ལྟར་རྒན་པོའི་རིམ་པ་བཞིན་དུ་དགེ་སློང་དེ་དག་གིས། ། ཞེ་སར་བཅས་པའི་མཆོད་པ་དང་བཀུར་བསྟི་དག་འདུན་པར་རྒན་རིམ་རྣམས་ལ་བྱས། ། ཞེས་པའི་བར་གྱིས་བསྟན་ལ།
གཉིས་པ་དེའི་དོན་བཤད་པ་ནི། སྐྱེ་བོ་གང་གིས་ཡོན་ཏན་དང་བསླབ་པ་རིགས་ལ་སོགས་པའི་རྒན་རིམ་གྱིས་མཆོད་བྱ་དག་ལ་སོ་སོའི་རིམ་པས་འདུད་པ་བྱས་ན་གོ་འཕང་མཐོན་པོ་ཐོབ་ལ་དེ་ལས་ལྡོག་སྟེ་དྲེགས་པར་གྱུར་ན། གོ་འཕང་འོག་ཏུ་འགྲོ་ཞིང་། འཇིག་རྟེན་ཕ་རོལ་ཏུ་ཡང་མྱ་ངན་གྱིས་ནོན་པར་འགྱུར་བས་ན་མཆོད་འོས་དག་ནི་ཀུན་ཀྱིས་མཆོད་པར་བྱ་སྟེ། དེ་ཡང་འདི་ལྟར། སྔོན་བཅོམ་ལྡན་འདས་ཀྱིས་བསྙེན་བཀུར་གྱི་གནས་སུ་གྱུར་པའི་རྒན་པོ་རྣམས་ལ་རིམ་གྲོ་བྱ་བར་གསུངས་པ་ན། དེ་དག་བྱ་བའི་རྒྱུ་མཚན་དགེ་སློང་རྣམས་ཀྱིས་གསོལ་པས། བཀའ་སྩལ་པ། གྲོང་ཁྱེར་ཝ་རཱ་ཎ་སཱིར་ས་བདག་ཚངས་བྱིན་ཞེས་པ་བྱུང་ཞིང་། དེའི་དུས་ནགས་ཚལ་གྱི་དབུས་སུ་སྔོན་བསགས་ཀྱི་དགེ་ཚོགས་དང་ལྡན་པས།
མིའི་སྨྲ་བརྗོད་ཅན་གྱི་སྲོག་ཆགས་བྱ་སྲེག་པ་རི་བོང་སྤྲེའུ་གླང་པོ་དང་བཞི་བྱུང་ཞིང་། དེ་དག་གཅིག་ལ་གཅིག་བརྩེ་བས་འུ་ཅག་རྣམས་རྒན་རིམ་དང་ལྡན་པའི་བཀུར་བསྟི་དང་ཞེ་སར་བྱས་ན་དགེ་ལེགས་ལྡན་པར་འགྱུར་བས། རྒན་རིམ་ཇི་ལྟར་ཡིན་བརྟག་དགོས་ལ། དེ་དག་གི་ཐབས་ཤིང་ནྱ་གྲོ་དྷ་འདི་ལ་མཚོན་ན་ཤེས་པར་འགྱུར་རོ་ཞེས་སྨྲས་པའི་ཚེ་གླང་པོས་བརྗོད་པ། ད་ལྟ་ནྱ་གྲོ་དྷ་ཆེན་པོར་གྱུར་པ་འདི་ང་ཉིད་སྐྱེས་པའི་ཚེ་བདག་གི་ལུས་ཚད་དང་མཉམ་པར་མཐོང་ཞེས་པ་དང་། སྤྲེའུས་སྨྲས་པ། བདག་གཞོན་པའི་དུས་སུ་ཡང་བདག་གི་ལུས་ཚད་དང་མཉམ་པར་མཐོང་ཞེས་བརྗོད། རི་བོང་གིས་ནྱ་གྲོ་དྷ་འདི་སོར་ལྔ་པ་འདབ་མ་གཉིས་དང་ལྡན་པའི་ཟིལ་ཐིགས་བདག་གིས་མྱང་ཞེས་བརྗོད། བྱ་སྲེག་པས་བདག་གི་གཅི་བ་ལྷུང་བའི་ནང་གི་ས་བོན་ལ་སྐྱེས་ཞེས་བརྗོད་པས་རྒན་རིམ་ཤེས་ཏེ། དེ་དག་གཅིག་ལ་གཅིག་གུས་པས་བཀུར་བསྟི་དང་རིམ་གྲོ་གོ་རིམ་མ་འཛོལ་བ་བགྱིས་ཤིང་།
བསླབ་པའི་གནས་ལྔ་ལའང་ནན་ཏན་དུ་བགྱིས་པས། དེ་ཉིད་ཀྱི་མཐུས་ཡུལ་ཕྱོགས་དེ་དག་ཏུ་ལོངས་སྤྱད་བྱར་གྱུར་པའི་འབྲུ་བཅུད་རྣམས་ཤིན་ཏུ་རྒྱས་ཏེ་འགྲོ་བ་རྣམས་དགའ་བདེ་ཕུན་སུམ་ཚོགས་པ་དང་ལྡན་པར་གྱུར་པའི་ཚེ། ས་སྐྱོང་ཚངས་བྱིན་གྱིས་དགེ་མཚན་འདི་ལྟ་བུ་དང་ལྡན་པ་བདག་གི་བསོད་ནམས་ཀྱི་མཐུ་དཔལ་ལོ་སྙམ་དུ་ང་རྒྱལ་སྐྱེས་པ་ན། དེའི་ཚེ་ཐུབ་པ་མངོན་ཤེས་ཅན་གྱིས་སྨྲས་པ། འདི་དག་རྒྱལ་པོ་ཁྱོད་ཀྱི་མཐུ་དཔལ་མ་ཡིན་གྱི། ནགས་གསེབ་ན་བྱང་ཆུབ་སེམས་དཔའི་རྣམ་འཕྲུལ་བྱ་སྲེག་པ་ལ་སོགས་པ་བཞི་བཞུགས་པ་དེ་དག་གིས་རྒན་རིམ་ཇི་ལྟ་བ་བཞིན་བསྙེན་བཀུར་བྱས་ཤིང་། བསླབ་པའི་གནས་ལྔ་ལ་ནན་ཏན་དུ་བྱས་པའི་མཐུ་དཔལ་ལོ་ཞེས་བརྗོད་པས། རྒྱལ་པོ་དང་། བློན་པོ་དང་། འབངས་འཁོར་དང་བཅས་པ་ཐམས་ཅད་བསླབ་པའི་གནས་ལྔ་ལ་ནན་ཏན་དུ་བྱེད་པར་གྱུར་ཏོ། །
དེའི་ཚེ་དེའི་དུས་ཀྱི་བྱ་སྲེག་པ་དེ་ནི་ང་། རི་བོང་ནི་ཤཱ་རིའི་བུ། སྤྲེའུ་ནི་མཽའུ་འགལ་གྱི་བུ། གླང་པོ་ནི་ཀུན་དགའ་བོ་ཞེས་བཀའ་སྩལ་ནས་ཐམས་ཅད་ངོ་མཚར་ཞིང་རྒན་རིམ་ལ་ཞེ་ས་དང་། བསླབ་པའི་གནས་ལྔ་ལ་ཆེད་དུ་བྱ་བ་བརྩོན་པར་གྱུར་ཏོ། ། དེ་དག་ལ་འདི་སྐད་ཅེས། མཐོ་བཀུར་ལོག་པར་སྤྱོད་པ་ལས་མི་སྤྱོད་པའི་ཅིག་ཤོས་ཀྱིས། ། དམ་པ་ཡ་རབ་ཀྱི་ཚུལ་གྱིས་བཀུར་འོས་གོང་དུ་བཀུར་བ་དེ་དག་གང་དུ་འཁྲུངས་ཀྱང་རྒན་རིམ་དུ། ། བཀུར་བསྟི་དང་ཕུ་དུད་འཆོལ་པ་མེད་པར་བསྒྲུབ་པའི་ཤེས་པས་ཡུལ་འཁོར་ཀུན་ལོ་ལེགས་པ་སོགས་ཕན་བདེའི་སྣང་བས། ། རྒྱས་པར་འགེངས་བྱ་སྲེག་དང་སྤྲེའུ་དང་རི་བོང་དང་གླང་པོ་སོགས་མཛའ་མ་ཤེས་མཆེད་བཞིར་བཅས་པའོ། །
ཞེས་བྱ་ནི་དོན་བསྡུས་ཀྱི་ཚིགས་སུ་བཅད་པའོ། ། རྒྱལ་བའི་རྟོགས་པ་བརྗོད་པ་དཔག་བསམ་གྱི་འཁྲི་ཤིང་གི་དོན་འགྲེལ་ལས་བྱ་སྲེག་གི་རྟོགས་པ་བརྗོད་པའི་ཡལ་འདབ་སྟེ་བརྒྱད་ཅུ་རྩ་དྲུག་པའི་རྣམ་པར་བཤད་པའོ།། ༈ །།སྤྱི་དོན་གྱ་བདུན་པ་ལ་ཡང་ཡལ་འདབ་ཀྱི་གཞུང་གིས་བསྟན་ཚུལ་དང་། དེའི་དོན་བཤད་པ་གཉིས་ལས། དང་པོ་ཡལ་འདབ་ཀྱི་གཞུང་གིས་བསྟན་ཚུལ་ནི། གང་ཞིག་གཡོ་བའི་དུག་དང་ཡོངས་སུ་ཁྱབ་ཅིང་དྲེགས་པ་མི་ཟད་པ་ཅན་གང་ཡང་གདུག་པའི་དུག་གི་རྣམ་པ་བཅས་པ་དང་། ། གང་ཡང་ཤིན་ཏུ་རབ་དྲག་དུག་ནག་པོ་བརྩེགས་པ་ལ་སོགས་སྡུག་བསྔལ་གྱི་རྩོམ་པ་ཆེར་གནས་པར་བྱེད་ལ་བརྟན་པའི་དུག་དང་། ། གང་དག་གཞན་ཡང་བཟོད་དཀའི་དུག་རྣམས་ཐམས་ཅད་གསལ་བར་གཅིག་ཏུ་བྱས་པ་དེ་དག་གིས་ཀྱང་། ། ཚིག་རྩུབ་རྣོ་བ་ཉིད་ལ་ཆ་དང་དཔེར་ཡང་མཚུངས་པར་མི་འགྱུར་རོ། ། དེ་ཡང་འདི་ལྟར་ཁྱིམ་བདག་ཡིད་ཅེས་བྱ་བའི་བུ་ཡོན་ཏན་ལྡན་པ་དག་མཉན་ཡོད་དུ། །
པདྨའི་སྙིང་པོའི་འོད་དང་མཚུངས་པའི་གཟི་བྱིན་ཅན། ། པདྨོ་ཅན་ཞེས་བྱ་བ་བྱུང་ལ། ། ཞེས་པ་ནས། བསོད་ནམས་དེ་ཡིས་པདྨ་ཅན། ། ཞེས་པ་དེ་པདྨའི་སྙིང་པོའི་འོད་མཚུངས་པའི་ལུས་ཅན་འདི། ། ལེགས་བྱས་དགེ་བ་རྒྱ་ཆེའི་དྲི་བཟང་ཅན། ། བདག་གི་བསྟན་པ་ལ་མཆོད་འོས་འགྱུར། ། གཟུགས་མཛེས་པ་ནི་ཚུལ་ཁྲིམས་ཀྱིས་བརྒྱན་པས་གྲགས་པ་གཙང་ཞིང་ཟླ་བ་ལྟ་བུར་དཀར་བའི་རིགས། ། སེམས་ནི་དབེན་པ་ཡོངས་སྨིན་ཤིན་ཏུ་དྲི་མེད་འཁོར་བའི་གཡོན་ཕྱོགས་ཏེ་སྐྱོན་རྣམས་ཞི་གྱུར་པ། ། འདི་དག་མཁས་པ་རྣམས་ཀྱི་བསོད་ནམས་ཆེར་དར་བའི་མཚན་ཉིད་དམ་པས་ལྟ་བུར་བཟོད་པ་ཡིན་གྱི། །
ཤིན་ཏུ་སྨད་པར་འོས་རིགས་དང་ཡིད་ནི་སྡིག་པའི་དྲི་མ་ཅན་ཡང་ཡིན་པ་ནི་མི་རྣམས་ལས་ངན་པའི་རྟགས་སོ། ། ཞེས་པ་ཀུན་གྱིས་ལེགས་པར་བཤད་པ་འདི། ། རྨད་དུ་བྱུང་བའི་ལས་སྨིན་པའི་གཏམ་ཐོས་པ་དག་གིས། ། དགེ་སློང་རྣམས་ནི་ཡིད་དགའ་བ་ཡིས། ། རེག་ཅིང་ཡ་མཚན་རྒྱས་པར་གྱུར་ཏོ། ། ཅེས་པའི་བར་གྱིས་བསྟན་ལ། གཉིས་པ་དེའི་དོན་བཤད་པ་ནི། གཡོ་བའི་དུག་དང་། བརྟན་པའི་དུག་དང་། གཞན་ཡང་བཟོད་དཀའ་བའི་དུག་ཐམས་ཅད་གཅིག་ཏུ་བྱས་པ་རྣམས་ལས་ཀྱང་ཚིག་རྩུབ་ཉིད་སྡིག་པ་ལྕི་བས་ཚིག་རྩུབ་སྨྲ་བའི་རྣམ་སྨིན་ནི་འདི་ལྟ་སྟེ།
སྔོན་མཉན་ཡོད་དུ་ཁྱིམ་བདག་ཡིད་ཅེས་བྱ་བ་ལ་བུ་པདྨ་ཅན་ཞེས་པ་ལང་ཚོ་དང་ལྡན་ཞིང་། འཁོར་བའི་ཆོས་ལ་ཆགས་པ་དང་བྲལ་བས། དགེ་སློང་ཉེ་སྡེ་ཞེས་བྱ་བ་ལས་རབ་ཏུ་བྱུང་སྟེ། ནམ་ཞིག་ན་བསོད་སྙོམས་ཀྱི་ཕྱིར་ལྷུང་བཟེད་ཐོགས་ཏེ་གྲོང་ཁྱེར་བཅོམ་བརླག་ཏུ་སོང་བ་ན། གསར་བུར་གྱུར་པ་ན་ངོ་མ་ཤེས་པར་སྨད་འཚོང་མ་ཟླ་བའི་རི་མོ་ཅན་ཞེས་པའི་ཁྱིམ་དུ་སོང་པས། བུད་མེད་དེ་པདྨ་ཅན་གྱི་ལང་ཚོ་ལ་ལྷག་པར་ཆགས་པས། གཡོ་སྒྱུའི་གཏམ་སྣ་ཚོགས་ཀྱིས་ལྷན་ཅིག་ཏུ་མཛའ་བར་འོས་པའི་ཚིག་གིས་བྲིད་པར་གྱུར་ཀྱང་། པདྨ་ཅན་དེ་ཉིད་བསླབ་པའི་ནན་ཏན་ལ་གཅེས་པར་བཟུང་སྟེ་མྱུར་བར་ལྷུང་བཟེད་སྟོང་པ་ཉིད་དུ་ཕྱིར་ཕྱོགས་པར་གྱུར་ཏོ། ། དེའི་ཚེ་སྨད་འཚོང་མས་གཏུམ་མོ་ཞེས་པའི་འགུགས་བྱེད་མཁན་ཞིག་བོས་ཏེ། རང་ཉིད་ཆགས་པས་གཟིར་བའི་འདོད་པ་བསྙད་ཅིང་།
ནོར་གྱིས་ཚིམ་པར་བྱས་ནས་པདྨ་ཅན་འགུགས་པའི་སྦྱོར་བ་ལ་གདམས་སོ། ། གཏུམ་མོ་དེས་ཀྱང་དེ་དག་གི་འཕྲུལ་འཁོར་ལ་འབད་པས། དེའི་མཐུས་པདྨ་ཅན་དེ་དག་གིས་མདུན་དུ་འོངས་ནས་བདག་གི་ཅི་བྱ་ཞེས་སྨྲས་པ་ན། གཏུམ་མོས་སྔར་གྱི་སྨད་འཚོང་མ་ཁྲིད་དེ་ཁྱོད་མཛེས་མ་འདི་དང་ལྷན་ཅིག་ཏུ་མཛའ་བར་འོས་ཤིང་། དེ་ལྟར་མི་བགྱིད་ན་མེའི་ཕུང་པོ་ཆེན་པོ་འདི་ལ་འཇུག་གམ་ཞེས་སྨྲས་པས། པདྨ་ཅན་བསླབ་པས་བསྡམས་པ་གཡོ་བ་མེད་པར་གྱུར་པས། གཙང་བྱེད་ཀྱི་མེ་ལ་བདག་འཇུག་གི མི་གཙང་ཆགས་པའི་མེ་ལ་འཇུག་པར་མི་འོས་ཞེས་ཆོས་གོས་ཕུད་དེ་མེ་ལ་མཆོང་བར་བརྩམས་པ་ན་གཏུམ་མོ་རེ་བ་ཉམས་ཤིང་། དེའི་བློ་གྲོས་ཀྱི་བརྟན་པ་ལ་དད་ཅིང་ཡི་རངས་པར་གྱུར་ཏོ། ། སྨད་འཚོང་མའང་དེ་ལྟར་གྱུར་ནས།
དེ་དག་པདྨ་ཅན་གྱི་ཆོས་གོས་ཀྱིས་ཚིམས་པར་བྱས་པས་གཉིས་ཀ་དགྲ་བཅོམ་པར་གྱུར་ཏོ། ། པདྨ་ཅན་ཡང་དགྲ་བཅོམ་པའི་ངང་ནས་མཉན་ཡོད་དུ་བཅོམ་ལྡན་འདས་ལ་ཕྱག་བྱ་བའི་ཕྱིར་སོང་ཞིང་། སྔར་གྱི་སྤྱོད་ཚུལ་རྣམས་དགེ་སློང་རྣམས་ལ་བསྙད་པས་དགེ་སློང་རྣམས་ཀྱིས་དེ་དག་གི་སྔོན་བྱུང་ཇི་ལྟ་བུ་ཞེས་གསོལ་བ་ན། བཅོམ་ལྡན་འདས་ཀྱིས་སྔོན་ཁྱིམ་བདག་བཤེས་གཉེན་ཞེས་པ་སངས་རྒྱས་འོད་སྲུང་གི་བསྟན་པ་ལ་རབ་ཏུ་བྱུང་ཞིང་། དེའི་ཆུང་མ་དགའ་མོ་དང་རབ་དགའ་མོ་གཉིས་ཀྱང་རབ་ཏུ་བྱུང་ནས་གཙུག་ལག་ཁང་དུ་གནས་པ་ལ། ནམ་ཞིག་དེ་གཉིས་ཚིག་རྩུབ་ཀྱིས་རྩོད་པར་གྱུར་ཏེ། ཅིག་གིས་གཏུམ་མོ་ཞེས་པ་དང་། ཅིག་གིས་སྨད་འཚོང་མ་ཞེས་སྨད་པར་གྱུར་པས། དགེ་སློང་མའི་ཚོགས་རྣམས་ཡིད་སུན་ཕྱུང་བར་གྱུར་ཏོ། དེའི་ཚེ་དེའི་དུས་ཀྱི་ཁྱིམ་བདག་བཤེས་གཉེན་ནི་པདྨ་ཅན་འདི་ཉིད་དོ། །
དགའ་མོ་དང་། རབ་དགའ་མོ་ཡང་ཚིག་རྩུབ་ཀྱི་དབང་གིས་གཏུམ་མོ་དང་སྨད་འཚོང་མ་འདི་དག་ཡིན་ལ། སྔོན་རབ་ཏུ་བྱུང་བའི་སྟོབས་ཀྱིས་དགྲ་བཅོམ་པ་ཉིད་དོ་ཞེས་བསྩལ་པས་ཐམས་ཅད་ཡི་རངས་པར་གྱུར་ཏོ། ། དེ་བས་ལུས་ཚུལ་ཁྲིམས་དང་ལྡན་ཞིང་ཟླ་ལྟར་དཀར་བའི་རིགས་སུ་སྐྱེས་པ་ཡིད་སྐྱོན་གྱི་དྲི་མ་མེད་པ་དག་ནི་སྔོན་ལས་བཟང་པོ་བསགས་པའི་རྟགས་དང་། ལུས་སྨད་འཚོང་གི་རིགས་སུ་སྐྱེས་ཤིང་ཡིད་སྡིག་པའི་དྲི་མ་མེད་པ་དག་ནི་སྔོན་གྱི་ལས་ངན་གྱི་འབྲས་བུའོ། ། དེ་དག་ལ་འདི་སྐད་ཅེས། སྐད་ཅིག་ཙམ་ཆགས་པས་ཡིད་མེའི་རྣམ་སྨིན་གྱིས་བསྐལ་བརྒྱར་དམྱལ་བར་སྲེག་བྱེད་མེར་འཇུག་པ་ལས་དེ། ། ཞི་བྱེད་ཟད་པར་མེའི་ཏིང་འཛིན་ཉམས་སུ་བླངས་པ་དང་འདྲའི་དངོས་པོ་སྨད་འཚོང་མས་སྡིངས་པའི། ། མེ་ནང་དུ་འཇུག་པ་ལ་དགའ་ཞིང་ཆགས་པས་ཆོས་གོས་ཕུད་དེ་ཚམ་ཚོམ་མེད་པར་འཇུག་འདོད་མཐོང་བས་ལུས་འཚོང་མ། ། འཁོར་བཅས་དེ་ཡང་འགྱོད་དེ་ཆགས་བྲལ་དུ་བསིལ་བར་བྱས་པའི་དགེ་སློང་པདྨ་ཅན་ནོ། །
ཞེས་བྱ་བ་ནི་དོན་བསྡུས་ཀྱི་ཚིགས་སུ་བཅད་པའོ། ། རྒྱལ་བའི་རྟོགས་པ་བརྗོད་པ་དཔག་བསམ་གྱི་འཁྲི་ཤིང་གི་དོན་འགྲེལ་ལས་པདྨ་ཅན་གྱི་རྟོགས་པ་བརྗོད་པའི་ཡལ་འདབ་སྟེ་བརྒྱད་ཅུ་རྩ་བདུན་པའི་རྣམ་པར་བཤད་པའོ།། ༈ །།སྤྱི་དོན་གྱ་བརྒྱད་པ་ལ་ཡང་ཡལ་འདབ་ཀྱི་གཞུང་གིས་བསྟན་ཚུལ་དང་། དེའི་དོན་བཤད་པ་གཉིས་ལས། དང་པོ་ཡལ་འདབ་ཀྱི་གཞུང་གིས་བསྟན་ཚུལ་ནི། ཤིན་ཏུ་དྲག་པོའི་དབང་པོ་འདུལ་བ་མཐོང་ནས་ཡོན་ཏན་འཕྲོག་ཅིང་ཞི་བའི་ཡོན་ཏན་ངེས་པར་བློས་བཟོད་པར་མི་བྱེད། ། མྱུར་བར་ཡིད་དགའ་བ་བྱེད་ཀྱང་ཡིད་བརྟན་པ་མེད་པས་ཁ་བ་དང་མཚུངས་ཏེ་དང་པོ་སིལ་ཡང་མཇུག་ཏུ་བསྲེག་པར་བཟོད་པའི་ལས་དག་བྱེད་ཅིང་། བྱ་བ་མིན་པ་བྱེད་པ་དག་ལ་འཇིགས་ཤིང་མཛེས་པ་བཏང་ཡིད་དགེ་བ་ལ་བློ་གྲོས་རབ་འཇུག་འཁོར་བའི་གྲོགས་མོ་བུད་མེད་ཀྱིས། ། རྨི་ལམ་དག་དང་མཚུངས་པའི་རྣམ་འཕྲུལ་ཉེས་པ་སྐྱེ་བའི་ལས་མི་ཟད་པ་འདི་དག་ཐམས་ཅད་ངེས་པར་འཛིན། ། མི་བདག་རྒྱལ་པོ་གཟུགས་ཅན་སྙིང་པོ་ཡི། །
གྲོང་ཁྱེར་རྒྱལ་པོའི་ཁབ་ཏུ་སྔོན་བྱུང་། ། ནག་པ་ཞེས་པ་གླང་སྡེའི་བདག་པོ། ། གླང་ཆེན་རྟེན་གྱི་བུ་རུ་གྱུར་ཏེ། ། ཅེས་པ་ནས། དེ་ཡི་ཚེ་ན་ང་ཉིད་ནི། ། འཕྲོག་བྱེད་ཅེས་པ་བུ་ཡི་མིང་ཅན་དེ། ། ནག་པ་དག་ཀྱང་འཕྲོག་བྱེད་རྩེ་ཞེས་པའོ། ། ཆུང་མ་དེ་ནི་རྒྱལ་པོའི་བུ་མོར་གྱུར་དེའོ། ། དེ་སྐད་དེར་ནི་མི་བདེན་པ་མ་ཡིན་རབ་གྲགས་པའི། ། རང་གི་སྔོན་བྱུང་གི་གཏམ་འདི་བདེ་བར་གཤེགས་པས་བཤད་གྱུར་ཏེ། །
གང་གི་སྲིད་པ་འཁོར་བ་མཐའ་དག་སྐྱོན་གྱི་རང་བཞིན་ལས། ། དགེ་སློང་ཚོགས་ཀྱིས་མངོན་འདོད་ཀྱི་བློ་གྲོས་ཅི་ཡང་ཞུགས་པར་མ་གྱུར་ཏོ། ། ཞེས་པའི་བར་གྱིས་བསྟན་ལ། གཉིས་པ་དོན་བཤད་པ་ནི། སྐྱེ་བུ་གང་དག་ཆགས་བྲལ་བ་བརྟན་པ་མ་ཐོབ་ན་ཁ་བ་བསིལ་ཡང་མེས་ཞུ་ཞིང་སྐོལ་བ་ན་གཞན་སྲེག་པ་ལྟར་བུད་མེད་ངན་པའི་འཕྲུལ་གྱིས་ཆགས་བཅས་སུ་འགྱུར་བ་སྟེ། དེ་ཡང་འདི་ལྟར། སྔོན་རྒྱལ་པོའི་ཁབ་ཅེས་པའི་གྲོང་ཁྱེར་དུ་ས་བདག་གཟུགས་ཅན་སྙིང་པོ་ཞེས་བྱ་བ་བྱུང་སྟེ། དེའི་གླང་ཆེན་སྐྱོང་བར་བྱེད་པ་ནག་པ་ཞེས་པ་ལོངས་སྤྱོད་ཀྱི་འབྱོར་པ་དང་ལྡན་ཡང་། དེ་དག་ལ་ཆགས་པ་དང་བྲལ་བར་གྱུར་ནས་རབ་ཏུ་བྱུང་ཞིང་། དེའི་ཚེ་དེའི་ཆུང་མ་དབྱངས་ཤེས་པ་བདག་པོའི་ལོངས་སྤྱོད་དང་བྲལ་བས་རབ་ཏུ་སེམས་འཁྲུགས་ཤིང་སྐྱོ་བར་གྱུར་ཏོ། །
ནམ་ཞིག་ན་ནག་པ་ཞེས་པ་མཐའ་རྣམས་སུ་རྒྱུ་ཞིང་དེ་ནས་རང་གི་ཁྱིམ་དུ་འོངས་པ་ན། ཆུང་མས་ཟས་སྣ་ཚོགས་ཀྱིས་མགྲོན་དུ་གཉེར་ཏེ་བསམ་པ་འདི་ཉིད་ལོངས་སྤྱོད་ལ་ཆགས་པ་དང་བྲལ་བ་དངོས་ཡིན་ན་ཁྱིམ་དུ་འོངས་དོན་མེད་ཅིང་། རང་གི་ཁྱིམ་དུ་སླར་འོངས་ཚུལ་འདིས་སེམས་ལ་བརྟན་པ་མ་ཐོབ་པ་འདྲ་སྙམ་དུ་གཡོ་ཚིག་སྣ་ཚོགས་ཀྱིས་དེའི་སེམས་བྲིད་ཅིང་བདག་པོ་ཁྱོད་མེད་པའི་དབང་གིས་རང་གི་འབངས་ཕྲུག་གིས་ཀྱང་བདག་ལ་བརྙས་པར་བྱེད་དོ་ཞེས་སྨྲས་ཤིང་། འཁོར་ལ་བརྡ་བྱས་པས། བྱིས་པ་ཞིག་གིས་དེའི་སྐྲ་ནས་འབལ་ཞིང་འཚོག་པར་བརྩམས་པ་ན། ནག་པ་རབ་ཏུ་འཁྲུགས་པས་མཚོན་བླངས་ཏེ་བསྣུན་པར་བརྩམས་པ་ན། ཆུང་མས་དེ་ལ་ལྡོག་པར་བྱས་ཤིང་། སླར་ཁྱིམ་དུ་ཞུགས་པར་གྱུར་ལ། རྒྱལ་པོས་ཀྱང་སྔར་གྱི་གླང་རྫིའི་གོ་ས་ལ་བཀོད་དོ། ། དེ་ནས་དགེ་སློང་རྣམས་ཀྱིས་བསོད་སྙོམས་ལ་འོངས་པའི་ཚེ།
ནག་པ་རང་གི་ཁྱིམ་ན་ཆུང་མ་དང་ལྷན་དུ་འདུག་པ་མཐོང་བས། དེ་དག་གིས་རྒྱུ་མཚན་བཅོམ་ལྡན་འདས་ལ་གསོལ་བས། བཅོམ་ལྡན་འདས་ཀྱིས་ནག་པའི་ཁྱིམ་དང་ཉེ་བར་བྱོན་ཏེ་སྐུའི་འོད་ཟེར་གྱིས་ཁྱིམ་ཐམས་ཅད་ཁྱབ་པར་མཛད་པས་ནག་པས་ཀྱང་ཕྱག་དང་བསྙེན་བཀུར་བྱས་པ་ན། བཅོམ་ལྡན་འདས་ཀྱིས་ཐབས་མཁས་པས་རང་གི་གནས་སུ་ཁྲིད་དེ་སླར་ཡང་གུས་པ་དང་བཅས་པས་རབ་ཏུ་བྱུང་ཞིང་ཆོས་བསྟན་པར་མཛད་པས་དགྲ་བཅོམ་པ་ཐོབ་པའོ། ། དེ་དག་གི་རྒྱུ་མཚན་དགེ་སློང་རྣམས་ཀྱིས་གསོལ་བ་ན། བཅོམ་ལྡན་འདས་ཀྱིས་འདི་དག་གིས་སྔོན་རང་སངས་རྒྱས་ཤིག་ལ་རབ་ཏུ་མཆོད་ཅིང་། མཇུག་ཏུ་མཆོད་རྟེན་ཆེན་པོ་བསྒྲུབས་ཏེ་དེའི་བསོད་ནམས་ཀྱིས་བདག་གི་བསྟན་པ་ལ་རབ་ཏུ་བྱུང་ཞིང་དགྲ་བཅོམ་པའི་གནས་ཐོབ་པ་ཉིད་དོ། ། དེའི་ཡང་སྐྱེ་བ་སྔ་མའི་སྤྱོད་ཚུལ་རྣམས་བཀའ་སྩལ་པ་ན་དགེ་སློང་རྣམས་སྲིད་པ་འཁོར་བ་འདི་སྐྱོན་གྱི་རང་བཞིན་ཁོ་ནར་ཤེས་པར་གྱུར་ཏོ། ། དེ་དག་ལ་འདི་སྐད་ཅེས། ལུས་ལྷན་ཅིག་ཁྱིམ་ལས་གྲོལ་ཀྱང་སེམས་བུད་མེད་ལ་ཆགས་པའི་ནང་གི་ཞེན་ཡུལ་གྱིས། །
འཆིང་བ་མི་ལྷོད་པ་འདོད་ཆགས་དྲག་པོའི་ཞགས་པའི་སྡེ། ། བུད་མེད་ཀྱི་མཛེས་སྡུག་རོལ་པས་བཟུང་བ་བཞིན་དུ་ཁྱིམ་དུ་ཚུད་པ་ཡང་སྟོན་པས་ཁྱིམ་དུ་བྱོན་ནས་ཆོས་བསྟན་པའི་སླར། ། ནག་པ་རྒྱལ་པོའི་གླང་རྫིའི་བུ་གླང་པོ་འཁོར་བའི་དགྲ་བཅོམ་སྟེ་གཟེབ་ལས་ཐར། ། ཞེས་བྱ་བ་ནི་དོན་བསྡུས་ཀྱི་ཚིགས་སུ་བཅད་པའོ། ། རྒྱལ་བའི་རྟོགས་པ་བརྗོད་པ་དཔག་བསམ་གྱི་འཁྲི་ཤིང་གི་དོན་འགྲེལ་ལས་ནག་པ་གླང་པོ་ལྡན་གྱི་རྟོགས་པ་བརྗོད་པའི་ཡལ་འདབ་སྟེ་བརྒྱད་ཅུ་རྩ་བརྒྱད་པའི་རྣམ་པར་བཤད་པའོ།། ༈ །།སྤྱི་དོན་གྱ་དགུ་པ་ལ་ཡང་ཡལ་འདབ་ཀྱི་གཞུང་གིས་བསྟན་ཚུལ་དང་། དེའི་དོན་བཤད་པ་གཉིས་ལས། དང་པོ་ཡལ་འདབ་ཀྱི་གཞུང་གི་བསྟན་ཚུལ་ནི། འཇིགས་རུང་སྟུག་པོའི་རླུང་དྲག་པོ་དག་གིས་རབ་བསླངས་རྦ་རླབས་རྣམ་པར་འཕྲུལ་པས། ། མ་ལུས་ཕྱོགས་ཀུན་ཡོངས་འགེངས་པར་དྲག་པོའི་སྒྲ་དང་རབ་ཏུ་ལྡན། །
ཆུ་སྲིན་འབྱུང་གནས་རྒྱ་མཚོའི་རླབས་བཟློག་དཀའ་ཆུ་ཡི་རྣམ་འགྱུར་ཅན། ། རྒྱལ་མཚོའི་རླབས་དེ་ཡང་། བདེ་གཤེགས་བཅོམ་ལྡན་འདས་དྲན་པའི་མི་རྣམས་དག་ལ་གནོད་པ་ཞི་བའི་མཐའ་རུ་འགྱུར་བ་ཉིད། ། རྒྱལ་བ་སངས་རྒྱས་ཀྱིས་འགྲོ་ཀུན་བདེ་ལེགས་ལ། ། རྟག་ཏུ་སྦྱོར་ཞིང་མཉན་ཡོད་ཀྱི། ། རྒྱལ་བྱེད་ཚལ་གྱི་ཀུན་དགའ་ར་བའི། ། གཙུག་ལག་ཁང་ན་སྔོན་བཞུགས་པའི་ཚེ། ། ཡངས་པའི་རྒྱ་མཚོའི་གླིང་དུ་འགྲོ་བ་ལ། ། སྤྲོ་བ་ཡིས་ནི་ཕན་ཚུན་དུས་བྱས་པ། ། རིན་ཆེན་དོན་དུ་གཉེར་བའི་ཚོང་པ་ཡིས། །
དོན་མཐུན་མང་པོ་ཆུ་གཏེར་ཆེ་འགྲམ་ཕྱིན། ། ཅེས་པ་ནས། ཞེས་པ་བརྗོད་ནས་བཅོམ་ལྡན་འདས། ། དེ་བཞིན་གཤེགས་པ་རྣམ་པར་བཞུགས། ། རྦ་རླབས་ལྟར་བ་རང་གིས་གཡོ་མ་ཡི་རླུང་འཚུབ་དག་ལ་དོགས་པ་མེད་པར་རབ་ཏུ་འཁྱུད། ། དར་བ་ཐོབ་ནས་ཕ་ནི་གཟི་བྱིན་གྱི་གཏེར་ལྟ་བུ་དེ་བསད་ནས་སྣང་བ་མིན་པ་དག་ཏུ་བཀོད། ། དགྲ་བཅོམ་པ་གང་དག་སེམས་ཅན་གནས་ནི་རབ་ཏུ་གསལ་བའི་ཡེ་ཤེས་ཀྱི་འབྱོར་པ་མི་ཟད་པ་ཅན་ཡང་རིམ་པས་བཅོམ་ཞིང་གྲོང་། ། དུ་བ་ཤིན་ཏུ་དྲི་མ་ཅན་གྱིས་མཆོག་ཏུ་ཉེས་བྱས་བཀྲོང་པའི་སྦྱོར་བ་ཅི་དང་ཅི་མ་བྱས། ། ཞེས་པའི་བར་གྱིས་བསྟན་ལ། གཉིས་པ་དེའི་དོན་བཤད་པ་ནི།
རླུང་དྲག་པོས་སྐྱོད་པའི་རྒྱ་མཚོའི་རྦ་རླབས་ཀྱི་འཕྲུལ་ལས་བྱུང་བའི་ཟློག་པར་དཀའ་བའི་ཆུ་སྲིན་གྱི་འཇིགས་པ་ཡང་སངས་རྒྱས་ཉིད་ནི་དྲན་པ་ཙམ་གྱིས་ཞི་བར་འགྱུར་བ་སྟེ། དེ་ཡང་འདི་ལྟར། བཅོམ་ལྡན་འདས་རྒྱལ་བྱེད་ཚལ་གྱི་ཀུན་དགའ་ར་བ་ན་བཞུགས་པའི་ཚེ། ཚོང་པ་མང་པོས་གཟིངས་ལ་ཞུགས་ཏེ་རྒྱ་མཚོར་བགྲོད་པ་ན། ཆུ་སྲིན་ཉ་མིད་ཅེས་པ་མིག་གཉིས་ནས་ཉི་མ་བཅུ་གཉིས་འཆར་བ་རྩོམ་པའི་ཚེ་ཉི་མ་ཟུང་དག་ཤར་བ་བཞིན་དང་། སོའི་ཕྲེང་བ་ནི་སྤྲིན་དཀར་པོས་དཀྲིས་པའི་རིའི་རྩེ་མོ་བརྩིགས་པ་ལྟ་བུ་འཇིགས་སུ་རུང་བ་ཞིག་མཐོང་བར་གྱུར་ཏོ། ། དེ་ནས་ཐམས་ཅད་སྐྲག་པ་ན་རྣ་བ་འཛིན་པས་ཚོང་པ་རྣམས་ལ་སངས་རྒྱས་དྲན་པར་མཛོད་ཅིག་ཅེས་སྨྲས་པ་དང་། ཐམས་ཅད་ཀྱིས་སངས་རྒྱས་ལ་ཕྱག་འཚལ་ལོ་ཞེས་པའི་ཆོ་ངེ་འདོན་པ་ཆུ་སྲིན་གྱིས་ཐོས་ནས་དལ་བུས་ཁ་ཟུམ་པར་གྱུར་ཏེ།

ཚོང་པ་རྣམས་ཀྱང་རིམ་གྱིས་རང་གནས་སུ་སླེབས་ནས་རྒྱལ་བྱེད་ཚལ་དུ་བཅོམ་ལྡན་འདས་ཀྱི་དྲུང་དུ་སོང་སྟེ་རབ་ཏུ་བྱུང་ནས་དགྲ་བཅོམ་པ་ཐོབ་པར་གྱུར་ཏོ། ། དེ་ནས་ཆུ་སྲིན་སྲོག་དང་བྲལ་བ་ན། ཀླུ་རྣམས་ཀྱིས་དེའི་རོ་མི་གཙང་ཞིང་དྲི་ང་བ་རིམ་གྱིས་རྒྱ་མཚོའི་མཐར་འཕངས་སོ། ། རོ་དེ་ཉིད་རུས་པའི་གོང་བུ་གངས་རིའི་ཕུང་པོ་ལྟ་བུ་འཇིགས་སུ་རུང་བར་གྱུར་ལ། ཆུ་སྲིན་ནི་མཉན་ཡོད་དུ་བྲམ་ཟེ་སུ་མནྟུའི་བུར་སྐྱེས་ཏེ་རྒྱལ་བྱེད་ཚལ་དུ་རབ་ཏུ་བྱུང་ནས། མིང་ཆོས་སྲེད་ཅེས་པ་བཏགས་སོ། ། དེ་ནི་སྔོན་གྱི་བག་ཆགས་ཀྱིས་ཇི་ཙམ་ཟོས་ཀྱང་ཚིམ་པར་མ་གྱུར་པ་ན། སྐབས་དེར་ཁྱིམ་བདག་སྦྱིན་པའི་བརྟུལ་ཞུགས་ཞེས་པས་དགེ་འདུན་རྣམས་མགྲོན་དུ་གཉེར་བ་ན་དགེ་འདུན་རྣམས་གྲོང་གཞན་དུ་གསོལ་བ་ལ་གཤེགས་པའི་ཚེ། ཆོས་སྲེད་དེ་ཉིད་ཀྱིས་གདུགས་ཚོད་ཀྱི་ཡོ་བྱད་ཐམས་ཅད་ཟོས་ཤིང་། ཁྱིམ་གཞན་དག་གིས་ཀྱང་དེ་ལ་བྱིན་ནོ། ། ཟས་ཀྱི་ཕུང་པོ་ཐམས་ཅད་གཅིག་པུས་ཟོས་པ་ན།
ཁྱིམ་བདག་སྐྲག་ནས་འདི་ནི་གནོད་སྦྱིན་ནམ་སྲིན་པོ་ཞིག་ཡིན་པར་གོར་མ་ཆག་སྙམ་སྟེ་ཡོན་ཕུལ་ནས་ཕྱི་མིག་བལྟ་ཞིང་མཉན་ཡོད་དུ་སོང་ནས། བཅོམ་ལྡན་འདས་ལ་རྒྱུ་མཚན་རྣམས་ཞུས་སོ། ། བཅོམ་ལྡན་འདས་ཀྱིས་བཀའ་སྩལ་པ། འདི་ནི་གནོད་སྦྱིན་ཀྱང་མིན་ལ་སྲིན་པོའང་མ་ཡིན། དགེ་སློང་ཆོས་སྲེད་འདི་ཉིད་དགྲ་བཅོམ་པ་ཉིད་དུ་འགྱུར་རོ་གསུངས་ནས། སྟོན་པས་ཆོས་སྲེད་མཁའ་ལ་རྫུ་འཕྲུལ་གྱིས་ཁྲིད་དེ་རང་གི་རུས་པའི་ཕུང་པོ་བསྟན་ཏོ། ། དེ་ནས་འདི་ཅི་ལགས་ཞེས་ཆོས་སྲེད་ཀྱིས་ཞུས་པ་དང་། བཀའ་སྩལ་པ། འཇིགས་སུ་རུང་བའི་ལུས་འདི་ནི། ། སྐམ་ཞིང་རགས་པ་རུས་པའི་གཟེབ། །
རྒྱབ་ཀྱི་ཚིགས་རུས་ལྕགས་སྒྲོག་ཅན། ། རགས་པ་འདི་ནི་ཁྱོད་ཀྱི་རུས། ། དངོས་པོར་འཛིན་པ་རབ་ཐོང་ལས། ། ཆོས་སྲེད་རབ་ཏུ་ཞི་བ་སྟེན། ། གསུངས་མ་ཐག་ཆོས་སྲེད་སྐྱོ་ཞིང་འཁོར་བ་ལ་ཡིད་ཕྱུང་སྟེ་དགྲ་བཅོམ་པ་ཐོབ་པའོ། ། དེ་ནས་རྫུ་འཕྲུལ་གྱིས་ནམ་མཁའ་ལ་ཁྲིད་དེ་མཉན་ཡོད་དུ་གཤེགས་ནས་ཆོས་སྲེད་ཀྱི་སྔོན་གྱི་སྐྱེ་བ་སྟོང་ཐུབ་དང་། བྲམ་ཟེའི་བུ་བློ་གྲོས་དང་། རྟས་བྱིན་རྣམས་ཀྱི་སྔོན་བྱུང་གསུངས་སོ། ། དེ་དག་ལ་འདི་སྐད་ཅེས། རང་གི་སྲོག་ཚེ་སྔ་མ་བརྟེན་ཅིང་གནས་པའི་ཆུ་སྲིན་གྱི་ལུས་རྟེན་ལྷག །
རུས་པའི་ཕུང་པོ་ཆེན་པོ་རི་བོ་ལྟར་མཐོན་པོའི་འཛུམ་དཀར་སྟོན་པ་དེ་འཁོར་བ་ལ། ། འཕྱ་ཞིང་ཁྲེལ་བའི་རྒོད་པ་བཞིན་དུ་གྱུར་ལ་དེ་ཉིད་སྟོན་པས་ཁྱོད་ཀྱི་རུས་ཕུང་ཡིན་ནོ་ཞེས་བསྟན་མ་ཐག ། བྲམ་ཟེ་པུ་ཅན་གྱི་བུ་སྟེ་ཆོས་སྲེད་ཀུན་ནས་དཀྲིས་པའི་ཉོན་མོངས་པ་སྟེ་རྡུལ་དང་བྲལ་དགྲ་བཅོམ་མོ། ། ཞེས་བྱ་བ་ནི་དོན་བསྡུས་ཀྱི་ཚིགས་སུ་བཅད་པའོ། ། རྒྱལ་བའི་རྟོགས་པ་བརྗོད་པ་དཔག་བསམ་གྱི་འཁྲི་ཤིང་གི་དོན་འགྲེལ་ལས་ཆོས་སྲེད་ཀྱི་རྟོགས་པ་བརྗོད་པའི་ཡལ་འདབ་སྟེ་བརྒྱད་ཅུ་རྩ་དགུ་པའི་རྣམ་པར་བཤད་པའོ།། ༈ །།སྤྱི་དོན་དགུ་བཅུ་པ་ལ་ཡང་ཡལ་འདབ་ཀྱི་གཞུང་གིས་བསྟན་ཚུལ་དང་། དེའི་དོན་བཤད་པ་གཉིས་ལས། དང་པོ་ཡལ་འདབ་ཀྱི་གཞུང་གིས་བསྟན་ཚུལ་ནི། ཡིད་ནི་ཤིན་ཏུ་དག་པའི་སྒྲུབ་བྱེད་ཅན་དུ་གྱུར་པའི། ། སྦྱིན་པ་ཤིན་ཏུ་ཆུང་ངུ་ཡིས་ཀྱང་། །
སྙིང་སྟོབས་ཅན་གྱི་སྐྱེས་བུ་དག་ལ་ཕུན་ཚོགས་དུ་མ་འབྱུང་བ་ནི། ། གཞན་གྱིས་བརྟག་པས་བསྒོམ་པར་བྱ་བ་ཉིད་དུ་མི་འགྱུར། དེ་ཡང་འདུལ་བ་ལུང་ལས་འདི་ལྟར་གསུངས་ཏེ། བྲྀ་ཛིའི་ཡངས་པ་ཅན་གྱི་གྲོང་ཁྱེར་དུ་སྔོན། ། སྤྲེ་འུའི་རྫིང་བུ་ཞེས་བྱའི་འགྲམ་གྱི། ། ཁང་པ་བརྩིགས་པའི་ཁྱིམ་གྱི་གནས་ན། ། བཅོམ་ལྡན་འདས་རྒྱལ་བ་བཞུགས་པའི་ཚེ། ། འབྱོར་ཞིང་དུལ་བ་ལ་སོགས་པའི་ཡོན་ཏན་མཐའ་དག་དང་ལྡན་པ་ལས། ། སྐྱེས་བུ་མཆོག་ཉིད་དུ་གྱུར་པ། ། ཁྱིམ་བདག་འབྱོར་པའི་དཔལ་གྱིས་བསྐོར་བ་ནི། །
ནོར་ཅན་ཞེས་པ་ཡངས་པ་ཅན་དུ་བྱུང་བར་གྱུར། ། ཅེས་པ་ནས། དེ་ནས་བྲམ་ཟེ་དེ་དག་རྣམས། ། ཀུན་ཚོགས་ནས་གཙང་ཞིང་གསོ་བའི་ཟས་དག་གིས། ། བཅོམ་ལྡན་འདས་ནི་ཡང་དག་པར་མཆོད་ནས། ། དགེ་བ་རབ་ཏུ་འབར་བར་གྱུར། ། དགེ་སློང་དམན་བྱིན་པ་རིན་ཆེན་དུ་མའི་ནོར་ནི་རྩྭ་ཡི་རྩེ། ། སྦྱིན་པ་ལྟར་ཆུང་ལ་དད་པས་བྱིན་པའི་རྩྭ་རྩེ་ཡང་རིན་ཐང་མེད་ཆེན་པོར་རོ། ། ལུས་མཛེས་པ་དུ་མའི་ཉམས་མྱོང་ནོར་མིན་ཏེ་སྦྱིན་པ་ལ་སོགས། ། དགེ་བ་འབྱུང་བའི་རྒྱུ་ནི་སེམས་ཉིད་དོ། །
ཞེས་པའི་བར་གྱིས་བསྟན་ལ། གཉིས་པ་དེའི་དོན་བཤད་པ་ནི། སྙིང་སྟོབས་ཅན་གྱི་སྐྱེས་བུ་དག་ལ་ནི་སྦྱིན་པ་ཆུང་ངུ་ལ་ཡང་འབྲས་བུ་ཕུན་སུམ་ཚོགས་པ་འབྱུང་ལ་དེ་ནི་གཏོང་བ་པོ་བསམ་པ་ཤིན་ཏུ་དག་པའི་སྒྲུབ་བྱེད་དམ་རྟགས་སུ་འགྲོ་བ་སྟེ། དེ་ཡང་འདི་ལྟར། བཅོམ་ལྡན་འདས་བྲྀ་ཛིའི་ཡུལ་སྤྲེའུ་རྫིང་གི་འགྲམ་ཁང་པ་བརྩེགས་པའི་ཁྱིམ་ན་བཞུགས་སོ། ། དེའི་ཚེ་ཁྱིམ་བདག་ནོར་ཅན་ཞེས་བྱ་བ་བུ་དང་ཆུང་མར་བཅས་ཤིང་དཔལ་གྱིས་བསྐོར་བར་གྱུར་ཏོ། ། སྐབས་དེར་ཡངས་པ་ཅན་གྱི་བྲམ་ཟེ་རྣམས་ཀྱིས་བགྲོས་ཏེ། བཅོམ་ལྡན་འདས་ལ་བསྙེན་བཀུར་བདག་ཅག་བྲམ་ཟེ་རྣམས་ཀྱིས་ཇི་སྲིད་ཞུ་བ་དེ་སྲིད་ཞུ་བ་དེའི་བར་དུ་གཞན་གྱིས་རྒྱལ་བ་མགྲོན་དུ་གཉེར་ན་དེ་ནི་གནས་ནས་དབྱུང་ངོ་ཞེས་ཁྲིམས་བཅས་སོ། ། དེའི་ངེས་པ་ཁྱིམ་བདག་ནོར་ཅན་གྱིས་མ་ཤེས་ནས། བཅོམ་ལྡན་འདས་ལ་བསྙེན་བཀུར་བའི་ཞལ་ལྟ་ཞུས་པ་ན།
བྲམ་ཟེ་རྣམས་ཀྱིས་ཀྱང་ཡོ་བྱད་བསྒྲུབས་ནས་བཅོམ་ལྡན་འདས་ཀྱི་དྲུང་དུ་སོང་ནས་ཞུས་སོ། ། དེ་ལ་བཀའ་སྩལ་པ། སྔོན་དུ་དགེ་འདུན་དང་བཅས་པ་ནོར་ཅན་གྱིས་མགྲོན་དུ་གཉེར་རོ་ཞེས་པས་དེ་ནས་བྲམ་ཟེ་རྣམས་རང་གནས་སུ་སོང་ཞིང་། ནོར་ཅན་གྱི་ཁྱིམ་དུ་སྟོན་པ་ལ་བཀུར་བསྟི་གྱ་ནོམ་པས་མཆོད་དོ། ། དེ་ནས་དེའི་བུ་དང་ཆུང་མ་རྣམས་ཀྱིས་ཉིན་བཞིའི་བར་དུ་ཆོས་སྟོན་ཕུལ་བས། ཡངས་པ་ཅན་པ་རྣམས་ཀྱིས་རྒྱལ་བ་མཆོད་པའི་སྐབས་མ་ཐོབ་ནས། ནོར་ཅན་ལ་ཁྲོས་ཏེ་གནས་ནས་དབྱུང་བར་བརྩམས་པ་ན། བཅོམ་ལྡན་འདས་ཀྱི་བཀས་འདུན་པར་བྱས་སོ། ། དགེ་སློང་རྣམས་ཀྱིས་ནོར་ཅན་ལས་ཅིས་འབྱོར་པ་ཅན་དུ་གྱུར་ཞུས་པས། བཀའ་སྩལ་པ།
ཡུལ་ཝ་རཱ་ཎ་སཱིར་པདྨ་ཅན་ཞེས་པའི་ཕྲེང་བརྒྱུད་བུ་དང་ཆུང་མར་བཅས་པས་མུ་གེས་ཉེན་དུས་སུ་རང་སངས་རྒྱས་གཅིག་ལ་གོས་དང་མེ་ཏོག་རེ་མོས་ཀྱིས་ཕུལ་ཅིང་མཆོད་པའི་བསོད་ནམས་ཀྱིས་ཕྲེང་རྒྱུན་མཁན་བུ་ཆུང་མར་བཅས་པ་ནོར་ཅན་བུ་དང་ཆུང་མར་བཅས་པར་གྱུར་ཏོ། ། ཞེས་བཀའ་བསྩལ་པ་དང་དགེ་སློང་རྣམས་སེམས་དག་པའི་སྦྱིན་པ་ལ་སོགས་པ་རྩོམ་པ་ལ་དགེ་བའི་བློ་རབ་ཏུ་འབར་བར་གྱུར་ཏོ། ། དེ་དག་ལ་འདི་སྐད་ཅེས། ནོར་གྱིས་འཕོངས་པའི་གཏོང་བ་ཤིན་ཏུ་ཕྲ་ཡང་བློའི་ལྷག་བསམ་དང་ལྡན་པ། ། དད་འདུན་ཡངས་པའི་དགེ་བ་ནི་བླ་ན་མེད་པ་ཡིན་ཏེ། ། རས་དཀར་ཙམ་ཞིག་ཚེ་སྔོན་བྱིན་པའི་འབྲས་བུའི་དཔལ་དཔག་ཏུ་མེད་པ། ཅན་གྱི་སྦྱིན་བདག རྒྱས་འབྱོར་ནོར་ཅན་འཁོར་བཅས་ཀྱི་སྟོན་པ་མཆོད་ཅིང་ཆོས་བསྟན་པ་ཐོབ་པས་རྒྱུན་ཞུགས་ཐོབ། ། ཅེས་བྱ་ནི་དོན་བསྡུས་ཀྱི་ཚིགས་སུ་བཅད་པའོ། ། རྒྱལ་བའི་རྟོགས་པ་བརྗོད་པ་དཔག་བསམ་གྱི་འཁྲི་ཤིང་གི་དོན་འགྲེལ་ལས་ནོར་ཅན་གྱི་རྟོགས་པ་བརྗོད་པའི་ཡལ་འདབ་སྟེ་དགུ་བཅུ་པའི་རྣམ་པར་བཤད་པའོ།།
༈ །།སྤྱི་དོན་གོ་གཅིག་པ་ལ་ཡང་ཡལ་འདབ་ཀྱི་གཞུང་གིས་བསྟན་ཚུལ་དང་། དེའི་དོན་བཤད་པ་གཉིས་ལས། དང་པོ་ཡལ་འདབ་ཀྱི་གཞུང་གིས་བསྟན་ཚུལ་ནི། འོད་ཀྱི་སྣང་བ་མེད་པའི་གནས་རྣམས་དག་ཏུ་སྒྲོན་མ་དེ་དག་གིས་གསལ་བར་བྱེད་པ་བཞིན། ། ལེགས་པར་བཤད་པ་དག་གིས་ཀྱང་བདེན་པའི་ལམ་ནི་མཆོག་ཏུ་གསལ་བར་བྱེད་པའོ། ། དེ་ཉིད་ཕྱིར་ན་རྟག་ཏུ་ཉེ་བར་མཁོ་བའི་ཡོ་བྱད་རྣམས་ལས། ། བདག་ཉིད་ཆེ་རྣམས་ནི་འདུ་འཛི་སྤངས་པའི་དབེན་པ་སྤྱད་ལ་ཡིད་དུ་འོང་། ། དེ་ཡང་བཅོམ་ལྡན་འདས་ཀྱིས་འདུལ་བ་ལུང་ཕྲན་ལས་འདི་ལྟར་གསུངས་ཏེ། གང་ཚེ་གྱད་ཀྱི་སྐྱེ་བོའི་གནས་སུ་གྱུར་པའི་ཡུལ། ། ཀུ་ཤའི་གྲོང་དུ་བཅོམ་ལྡན་འདས། །
དགེ་བ་རྒྱ་ཆེན་པོ་འཚོལ་བས་དགེ་སློང་གི་ཚོགས་མང་པོ། ། དགྲ་བཅོམ་གནས་ལ་བཀོད་གྱུར་པ། ། དེ་ཚེ་ཕན་ཚུན་གཅིག་ལ་གཅིག་སྙན་པར་ཆོས། ། སྣ་ཚོགས་སྨྲ་བར་བྱེད་པའི་དགེ་སློང་རྣམས་དག་གིས། ། ལེགས་བཤད་བརྗོད་པ་དག་ལ་བདེ་བར་གཤེགས་པ་ནི། ། ཐུགས་དགྱེས་པ་དང་ལྡན་བཞིན་དུ་རང་གིས་གསན་པ་ན་སྟོན་པ། ། དེ་ཡི་ཐུགས་ལེགས་བཤད་ལ་བཅགས་ཤིང་མཉེས་པ། ། དེ་མཐོང་བ་དང་དགེ་སྦྱོང་རྣམས་ཀྱིས་ནི། ། བཅོམ་ལྡན་འདས་དེ་ལ་གསོལ་བ་ཀུན་མཁྱེན་ཁྱེད་ཉིད། ། ངེད་ཀྱི་ལེགས་བཤད་ཚིག་ལ་ཇི་ལྟར་དགྱེས་ཏེ་བདག་ཅག་ལྟ་བུའི་ཚིག་ལ་དགྱེས་པ་མི་རིགས་སོ། །
དགེ་སློང་ཚོགས་ཀྱིས་དེ་བརྗོད་ཚེ། ། བཅོམ་ལྡན་འདས་རྒྱལ་བས་བཀའ་སྩལ་པ། ། ཞེས་པ་ནས། རང་གི་སྐྱེ་བ་གཞན་གྱི་གཏམ་རྣམས། ། དེ་བཞིན་གཤེགས་པས་གསུངས་པ་དག ། ཐོས་ནས་ཡིད་ལ་ཡ་མཚན་དང་ལྡན་པ་ཡི། ། དགེ་སློང་ཀུན་གྱིས་རབ་ཏུ་བསྔགས། ། མཐོང་བ་དང་མ་མཐོང་བདེ་ལ་ལམ་ནི་ལེགས་བཤད་ཉིད་ཀྱིས་གསལ་སྒྲོན་མ་ལྟ་བུར་སྤྱོད་ཅིང་། ། ལེགས་བཤད་བདུད་རྩིའི་རོ་ནི་ལེགས་པར་ཉམས་མྱོང་ལྡན་པས་མཆོག་ཏུ་དགའ་བའི་ཆར་དག་འབེབས་ལ། ། ལེགས་བཤད་དོན་དུ་གཉེར་བ་དག་གི་ལེགས་བྱུང་བའི་ཡུལ་ལ་དོན་དུ་གཉེར་བྱ་ཀུན་མཁྱེན་དག་ཀྱང་ལེགས་བཤད་དོན་གཉེར་བ་ཉིད་དུ་འགྱུར། །
དེ་སླད་སྐྱེ་བོ་དམ་པ་རྣམས་ལ་ལེགས་བཤད་དང་མཚུངས་པའི་དགའ་བ་ཅི་ཡང་ཡོད་མ་ཡིན། ། ཞེས་པའི་བར་གྱིས་བསྟན་ལ། གཉིས་པ་དེའི་དོན་བཤད་པ་ནི། འོད་མེད་པའི་སྒྲོན་མེས་གསལ་བར་བྱེད་པ་ལྟར་ལེགས་པར་བཤད་པས་ཀྱང་བདེན་པའི་ལམ་གསལ་བར་བྱེད་པ་སྟེ། དེ་ཡང་འདི་ལྟར། སྔོན་གུ་ཤིའི་གྲོང་དུ་བཅོམ་ལྡན་འདས་ཉིད་ཀྱིས་དགེ་བ་འཚོལ་བའི་དགེ་སློང་གི་ཚོགས་རྣམས་དགྲ་བཅོམ་པའི་གནས་ལ་བཀོད་པ་ན། དེ་དག་ཕན་ཚུན་ཆོས་སྨྲ་བའི་ལེགས་བཤད་ལ། དེ་བཞིན་གཤེགས་པ་ཐུགས་དགྱེས་པ་དགེ་སློང་ཚོགས་ཀྱིས་མཐོང་ནས། དེའི་རྒྱུ་མཚན་ཞུས་པས་རྒྱལ་བས་བཀའ་སྩལ་བ། བདག་ནི་སྐྱེ་བ་གཞན་དུ་ཡང་ལེགས་བཤད་དག་ལ་མཆོག་ཏུ་དགའ་བ་སྟེ།
སྔོན་གྲོང་ཁྱེར་ཞི་ལྡན་ཞེས་པར་མི་བདག་ཤི་བི་ཞེས་བྱ་བ་གཏོང་ཕོད་དང་ལྡན་པ་བྱུང་སྟེ། དེའི་བསྟན་པ་བརྟག་པར་བྱ་བའི་ཕྱིར། ལྷ་དབང་སྲིན་པོའི་གཟུགས་སུ་བསྒྲུབས་ཏེ་ཕོ་བྲང་གི་རྩེ་མོར་འོངས་ནས་རྒྱལ་པོ་ཤི་བའི་ཕོ་བྲང་གི་བ་གམ་གྱི་སྟེང་ན་འཁོད་པ་ལ་འདི་སྐད་སྨྲས་སོ། ། འདུ་བྱེད་མི་རྟག་ཤིན་ཏུ་གཡོ་བའི་གློག་རབ་མཛེས་པ་དག་དང་མཚུངས། ། རབ་ཏུ་སྐྱེས་ཤིང་སྐྱེ་ཞིང་འཇིགས་པའི་ཡོངས་སུ་འགྱུར་བ་དག་ལ་ཆགས། ཞེས་པའི་ལེགས་བཤད་ཕྱེད་བརྗོད་ནས་སྲིན་པོ་མི་སྨྲ་བར་གནས་སོ། ། དེར་མི་བདག་གིས་ཐལ་མོ་སྦྱར་ཏེ་སྨྲས་པ། ལེགས་པར་བཤད་པ་ལྷག་མ་གསུང་བར་མཛོད་ཅིག སློབ་མར་གྱུར་ནས་བདག་ཉན་ནོ། ། སྲིན་པོས་སྨྲས་པ།
རྒྱལ་པོའི་སློབ་མས་བདག་ལ་དགོས་པ་མེད་ཀྱི། བཀྲེས་པ་དང་སྐོམ་པ་ལ་ཡོངས་སུ་ཉམས་ཤིང་གཟིར་ནས་ལེགས་བཤད་ཀྱི་ལྷག་མ་གནང་བར་མི་ནུས་སོ། ། གལ་ཏེ་འཕྲལ་ལ་བསད་པའི་ཤ་དང་ཁྲག་གིས་བདག་ཚིམས་ན་ཡང་དེ་ནི་ཁྱོད་ལ་རྙེད་པར་ཤིན་ཏུ་དཀའོ། ། དེ་ནས་རྒྱལ་པོས་གུས་པ་དང་བཅས་པས་སྨྲས་པ། རང་གི་ལུས་ཡོངས་སུ་བཅད་པའི་ཤ་ཁྲག་སྦྱིན་པར་བྱའོ། ། སྲིན་པོས་སྨྲས་པ། དམ་བཅས་པ་སྦྱིན་པར་མཛོད་ཅིག འདུ་བྱེད་མི་རྟག་ཤིན་ཏུ་གཡོ་བའི་གློག་རབ་མཛེས་པ་དག་དང་མཚུངས། ། རབ་ཏུ་སྐྱེས་ཤིང་སྐྱེ་ཞིང་འཇིགས་པའི་ཡོངས་སུ་འགྱུར་བ་དག་ལ་ཆགས། ། དེས་བསྐྱེད་འཁོར་ཞིང་ཡོངས་སུ་བསྒྱུར་བས་སྲོག་ཆགས་དག་ནི་དབང་བྲལ་ཞིང་། །
ངལ་དུབ་ལྡན་པ་རྣམས་ལ་ཉེར་ཞི་འགོག་པས་ངལ་གསོ་སྟེར་བར་བྱེད། ། ཅེས་སྨྲས་སོ། ། དེ་ནས་རྒྱལ་པོ་དགའ་བ་དང་མགུ་བས་རང་གིས་ལུས་བཅད་པའི་ཤ་ཁྲག་དེ་བྱིན་པ་ན། མིའི་བདག་པོ་རྣམ་འགྱུར་མེད་ཅིང་དགྱེས་པའི་ངང་ཚུལ་སྲིན་པོས་མཐོང་ནས་ཡ་མཚན་པར་གྱུར་ཅིང་། རྒྱལ་པོ་ཤི་བིས་ཀྱང་སེམས་ཅན་ཐམས་ཅད་སྒྲོལ་བའི་སྨོན་ལམ་བཏབ་པའོ། ། དེ་ནས་སྲིན་པོས་སྨྲས་པ། ཁྱོད་ཀྱི་ལུས་བསྣད་པར་བྱས་པ་ལ་ཁྲོ་བའི་རྣམས་འགྱུར་ཕོད་དམ། རྒྱལ་པོས་སྨྲས་པ། ལུས་ནི་གཞན་ལ་ཕན་པར་བྱས་པ་ལ། ཅུང་ཟད་ཀྱང་མི་དགའ་བ་མེད་ཀྱི།
གལ་ཏེ་བདག་ལ་རྣམ་འགྱུར་མེད་ན་བདག་གི་ལུས་རྨ་མེད་སྔར་བཞིན་གསོས་པར་གྱུར་ཅིག་ཅེས་བརྗོད་མ་ཐག་འཕྲལ་ལ་སྔར་བཞིན་གསོས་པར་གྱུར་ཏོ། ། དེ་ནས་ལྷ་རྣམས་ཀྱིས་མེ་ཏོག་འཐོར་ཞིང་། བརྒྱ་བྱིན་གྱིས་ཀྱང་སྲིན་པོའི་གཟུགས་བཏང་ནས་རྒྱལ་པོ་ལ་ཆེད་དུ་བསྔགས་ཏེ་རང་གི་གནས་སུ་སོང་ངོ་། ། དེའི་ཚེ་དེའི་དུས་ཀྱི་རྒྱལ་པོ་ཤི་བི་དེ་ནི་བཅོམ་ལྡན་འདས་ཉིད་ཡིན་ནོ། ། ཞེས་དེ་བཞིན་གཤེགས་པས་གསུངས་པ་འཁོར་རྣམས་ཀྱིས་ཐོས་པ་ན། དགེ་སློང་ཀུན་ངོ་མཚར་དུ་གྱུར་ཅིང་རབ་ཏུ་བསྔགས་སོ། ། དེ་དག་ལ་འདི་སྐད་ཅེས། ལེགས་པར་བཤད་པ་མཛེས་མའི་ཁའི་འགྲམ་ཆང་མངར་པོ་ཐོབ་པའི་ཆེད་དུ་དད་ཅིང་དང་བའི། ། ཀུན་དགའ་ཁོང་ནས་རྒོད་པ་དང་ལྷན་ཅིག་ཏུ་རང་ཤ་བཅད་པའི་ལུས་ཀྱི། ། དུམ་བུའི་གེ་སར་གྱི་རྡུལ་བརྒྱ་བྱིན་གྱིས་སྤྲུལ་པའི་སྲིན་པོ་ལ་ལེགས་བཤད་ཀྱི་ཡོན་དུ་འཕང་མེད་དུ་སྟེར་ཤིང་བ་ཀུ་ལའི། །
མེ་ཏོག་གི་ཕྲེང་བ་མཛེས་པ་རྒྱལ་པོ་མེ་ཏོག་བུད་མེད་ཀྱི་ཆང་གིས་ཁ་ཕྲུ་བཏབ་པས་འབྱེད་པ་དང་སྦྱར་རོ། ། ཤི་བིའི་ངོ་མཚར་སྤྱོད། ། ཅེས་བྱ་བ་ནི་དོན་བསྡུས་ཀྱི་ཚིགས་སུ་བཅད་པའོ། ། རྒྱལ་བའི་རྟོགས་པ་བརྗོད་པ་དཔག་བསམ་གྱི་འཁྲི་ཤིང་གི་དོན་འགྲེལ་ལས་ཤི་བིའི་ལེགས་བཤད་ཀྱི་རྟོགས་པ་བརྗོད་པའི་ཡལ་འདབ་སྟེ་དགུ་བཅུ་རྩ་གཅིག་པའི་རྣམ་པར་བཤད་པའོ།། ༈ །།སྤྱི་དོན་གོ་གཉིས་པ་ལ་ཡང་ཡལ་འདབ་ཀྱི་གཞུང་གིས་བསྟན་ཚུལ་དང་། དེའི་དོན་བཤད་པ་གཉིས་ལས། དང་པོ་ཡལ་འདབ་ཀྱི་གཞུང་གིས་བསྟན་ཚུལ་ནི། བཀུར་འོས་ཀྱི་བླ་མ་རྣམས་ཀྱི་མདུན་དག་ཏུ་ཡང་ཤིན་ཏུ་བླ་མའི་གནས་སུ་ཆེ་བའི་ཡོན་གནས་སུ་གྱུར་པ། ། འབྱུང་པོ་རྣམས་ནི་འཛིན་བྱེད་མཐའ་དག་རོ་ཡི་སྙིང་པོ་མངལ་གྱི་ལུས་རབ་ཏུ་བསྐྲུན་པར་བྱེད་པ། ། ལུས་ནི་སྦྱར་བའི་རྒྱན་མཛའ་གཅུགས་བཞིན་དུ་ལྷག་པར་རྒྱས་བྱེད་སྐབས་གསུམ་ལྷའི་ཆུ་བོ་གཙང་མའི་ལུས། །
དང་ལྡན་ལ་རང་རང་གི་མ་དེ་ཉིད་ནི་རྟག་ཏུ་སྐྱེ་བོ་མཁས་པས་མཆོད་བྱ་ཡིན་གྱིས་འབྱུང་པོ་རྣམས་འཛིན་པ་ལ་སོགས་པའི་དོན་དང་ལྡན་ཡང་ནོར་འཛིན་ས་གཞི་འདི་ནི་དེ་ལྟར་བྱ་བ་མིན། ། མཉན་ཡོད་དག་གི་རྒྱལ་བྱེད་ཀྱི་ཚལ་གྱི། ། ཀུན་དགའ་ར་བར་རྒྱལ་བས་རྒྱ་ཆེའི་ཆོས། ། མང་པོ་རབ་ཏུ་བསྟན་པ་མདོར་བསྡུས་པ། ། སླར་ཡང་དགེ་སློང་ཚོགས་ལ་འདི་ལྟར་གསུངས་པ་ཡིན་ལ། ། ཞེས་པ་ནས། ཡང་ཀརྴ་པ་ཎ་བཞི་ལ་སོགས་པས་མ་ལ་ནི། ། མཆོད་པའི་སྔར་གྱི་ལྷ་མོའི་གནས་སུ་བདེ་བ་དེ་དག་ཀྱང་ཐོབ། ། དེ་སྐད་ཅེས་པ་མ་ཡི་སྲིད་ཞུ་ནི། ། ཆོས་ཀྱི་མཆོག་ཏུ་བཅོམ་ལྡན་འདས་ཀྱིས་དེའི་ཚེ་གསུངས། །
མ་ནི་བཀྲ་ཤིས་ཀྱི་ཕྲེང་བ་ཡོན་ཏན་དང་ལྡན་པ་ཡིན་ལ་ཕ་ནི་མཉེས་གཤིན་རྣམས་ཀྱི་ཅོད་པན་ལྟ་བུ་ཏེ། ། དེ་དག་དགེས་པའི་སླད་གང་གི་སྤྱི་བོར་ཕ་མའི་ཞབས་ཀྱི་པདྨོ་རབ་ཏུ་འགོད་བྱེད་པ་དེ་ལ། ། ཕྱོགས་ཀུན་ཐམས་ཅད་ཡོངས་སུ་འགོངས་པར་བརྩོན་པའི་གྲགས་པ་ཕུན་ཚོགས་རབ་ཏུ་གསལ་བ་རྒྱས་པ་དང་། ། རྟག་ཏུ་དགའ་སྟོན་གྱི་བསོད་ནམས་རྒྱན་ལྡན་དེ་དག་འགྲོ་བ་དུ་མའི་མཆོད་བྱ་ཉིད་དུ་འགྱུར་བའོ། ། ཞེས་པའི་བར་གྱིས་བསྟན་ལ། གཉིས་པ་དེའི་དོན་བཤད་པ་ནི། ཀུན་གྱི་བླ་མའམ་བཀུར་འོས་རྣམས་ཀྱི་ནང་ནས་ཆེས་བླ་མར་གྱུར་པ་ནི་རང་ལུས་སྐྱེད་པའི་མ་ཉིད་ཡིན་གྱི། ས་གཞི་ནི་ཀུན་གྱི་རྟེན་ཡིན་ཡང་མཁས་པ་དག་གི་བཀུར་འོས་སུ་མི་རུང་བ་སྟེ། དེ་ཡང་འདི་ལྟར། སྔོན་ཝ་རཱ་ཎ་སཱིར་ཁྱིམ་བདག་མཛའ་བོ་ཞེས་པ་བྱུང་ལ།
དེའི་ཆུང་མ་ནོར་འཛིན་མ་ཞེས་པ་ལ་བུ་རྣམས་གསོས་པར་མ་གྱུར་ཀྱང་། ན་ཚོད་ཀྱི་མཐར་དཔལ་དང་ལྡན་པའི་བུ་ཞིག་བཙས་སོ། ། དེ་ཡང་འཆི་བའི་འཇིག་པས་མཛའ་བོའི་བུ་མོ་ཞེས་མིང་བཏགས་ཤིང་། སྔོན་ཕ་ནི་རྒྱ་མཚོར་སོང་ནས་ཤི་བ་དེའི་འཇིགས་པས་མས་བུ་དང་གཏེར་དང་འདྲ་བར་བསྲུང་ནས། དེའི་ཐབས་མཁས་ཀྱིས་རྒྱ་མཚོར་འགྲོ་བ་ལྡོག་སྟེ་རང་གི་ཡུལ་དུ་འཚོ་བའི་ཐབས་བསྟན་པ་ན། དང་པོར་ཚོང་ལས་བྱུང་བའི་ཀརྴ་པ་ན་ཡ་བཞི་དང་། ཉི་མ་གཞན་ལ་ཉིས་འགྱུར་དང་བཞི་འགྱུར་དང་བརྒྱད་འགྱུར་རྙེད་པ་ན་རིམ་གྱིས་མ་ལ་ཕུལ་ལོ། ། དེ་ནས་ཆེར་སྐྱེས་པ་དང་རྒྱ་མཚོར་འགྲོ་བ་ལ་ཆས་ཤིང་བརྩོན་པར་གྱུར་པ་མ་ཡིས་མ་བཟོད་པར་བཟུང་བ་མ་ལ་རྐང་པས་བསྣུན་ཏེ་རྒྱ་མཚོར་སོང་བ་ལས་རེ་ཞིག་ན་ཆུ་སྲིན་དང་འཕྲད་དེ་དེའི་སྡེར་མོ་སོག་ལེ་ལྟ་བུས་དྲལ་བར་བྱས་ཏེ་གཟིངས་ཞིག་པར་གྱུར་ཏོ། ། སྐབས་དེར་མཛའ་བོའི་བུ་མོས་ཤིང་གི་ཚལ་པ་ལ་འཇུས་ཏེ་དལ་བུས་ཆུ་གཏེར་གྱི་ངོགས་སུ་སོང་ནས། ནགས་ཚལ་སྟུག་པོ་ཞིག་ཏུ་ཕྱིན་པ་ན།
གྲོང་ཁྱེར་རྩེ་དགའ་ཞེས་པ་མཐོང་བས་དེར་ཞུགས་སོ། ། དེར་ལྷའི་བུ་མོ་མཛེས་མ་བཞིས་མངོན་པར་མཆོད་ཅིང་། དེ་ནས་ལྷོའི་ནགས་སུ་སོང་བ་ལས་རྟག་ཏུ་མྱོས་ཞེས་པའི་ལྷའི་གྲོང་ཁྱེར་གཞན་པ་ཐོབ་ཅིང་། དེར་ཡང་ལྷ་མོ་བརྒྱད་ཀྱིས་ཡུན་རིང་དུ་བཀུར་བསྟི་དང་རིམ་གྲོ་བྱས་སོ། ། དེ་ནས་ཡང་མཛའ་བོའི་བུ་མོ་སོང་བ་ན་གྲོང་ཁྱེར་དགའ་བྱེད་ཅེས་པར་སླེབས་ནས་ལྷ་མོ་བཅུ་དྲུག་གིས་མཆོད་ཅིང་ཡུན་རིང་དུ་བསྙེན་ཏོ། ། དེ་དག་གིས་བཀག་ཀྱང་རིམ་གྱིས་སོང་བ་ན་ཁང་བཟང་ཚངས་པའི་མཆོག་ཅེས་བྱ་བར་སླེབས་ནས་དེར་ཡང་ལྷ་མོ་སུམ་ཅུ་རྩ་གཉིས་ཀྱིས་ལེགས་པར་མཆོད་ཅིང་བཀུར་ཏོ། ། སྔར་མ་ལ་ཀརྴ་པ་ན་ཇི་སྙེད་ཕུལ་བའི་གྲངས་དང་མཉམ་པའི་ལྷ་མོ་རྣམས་ཀྱིས་མཆོད་ཅིང་བཀུར་བ་ཐོབ་ལ། དེ་ནས་ཕྱིན་པ་ན་ལྕགས་ཀྱི་གྲོང་ཁྱེར་རྩུབ་མོ་མཐོང་ནས་ནང་དུ་ཕྱིན་པས་སྒོ་རྣམས་རང་བཞིན་གྱིས་དམ་པར་གྱུར་པ་ན། ནང་ཀུན་བལྟས་པ་ན། མི་ཞིག་བཅིངས་ཤིང་གཅིག་པུར་འཁོར་ལོ་རྣོན་པོས་མགོ་ལ་ཡོངས་སུ་འཁོར་བས་རང་གི་མགོ་ལས་ཟེགས་པའི་རྣག་ཁྲག་གིས་ཟས་སྒྲུབ་པ་མཐོང་བས་སྐྲག་ནས་དེ་ལ་སྨྲས་པ།
ཁྱོད་འདི་ལྟ་བུའི་ལས་མྱོང་བ་ཅིས་ཉེས། མི་དེས་མཛའ་བོའི་བུ་མོ་ལ་སྨྲས་པ། བདག་གིས་མ་ལ་གནོད་པ་བྱས་པ་ལས་འདི་ལྟ་བུ་མྱོང་ངོ་། ། དེ་ནས་མཛའ་བོའི་བུ་མོ་དོགས་ཤིང་སྐྲག་པར་གྱུར་པ་ན། ནམ་མཁའ་ནས་སྒྲ་བྱུང་སྟེ་ཡུན་རིང་བཅིངས་པ་ཁྲོལ་བ་གསར་དུ་འོངས་པ་དམ་དུ་འཆིང་ཞེས་པའི་སྒྲ་བྱུང་པ་ན། འཁོར་ལོ་མཛའ་བོའི་བུ་མོའི་མགོ་ལ་འཕོས་ཤིང་འཁོར་རོ། ། དེ་ནས་མཛའ་བོའི་བུ་མོས་མི་དེ་ལ་སྨྲས་པ། བཞིན་བཟང་མ་ལ་གནོད་པ་བྱས་པའི་སྐྱེ་བོ་གཞན་ཡང་བདག་ལྟ་བུར་འདིར་འོང་ངམ། མི་དེས་སྨྲས་པ། ལས་དེ་ལྟ་བུ་བྱས་པ་གཞན་ཡང་འོང་བར་འགྱུར་ལ།
བདག་གིས་ནི་ལོ་བརྒྱ་ཕྲག་དྲུག་ཅུར་ཉོན་མོངས་པ་འདི་མྱོང་ཞིང་། འདི་ལྟ་བུ་གཞན་ཡང་མང་དུ་ཡོད་དོ། ། དེ་ཐོས་པ་དང་མཛའ་བོའི་བུ་མོས་སྨོན་ལམ་འདི་ལྟར་བཏབ་བོ། ། འདི་ལྟའི་གདུང་བ་དྲག་ཅིང་རིང་། ། དེ་དག་རྣམས་ལ་ཇི་ལྟར་བཟོད། ། བདག་ཉིད་གཅིག་པུ་གདུང་གྱུར་ལ། ། ཐམས་ཅད་གདུང་མེད་གནས་གྱུར་ཅིག ། དེ་སྐད་བརྗོད་མ་ཐག་དམ་པའི་ཀུན་ཏུ་རྟོག་པའི་མཐུས་འཁོར་ལོ་དེ་ཉིད་ནམ་མཁའ་ལ་སོང་ཞིང་སྡུག་བསྔལ་དང་བྲལ་ནས་ལུས་ཡོངས་སུ་བཏང་སྟེ་ལྷའི་གནས་སུ་སོང་ངོ་། ། དེ་ལྟ་བུའི་མཛའ་བོའི་བུ་མོ་ནི་བཅོམ་ལྡན་འདས་ཏེ་ཀར་ཤ་པ་ཎིས་མཆོད་པས་ལྷ་མོ་དག་གིས་མཆོད་པ་དང་མའི་མགོ་ལ་རྐང་པ་བསྣུན་པས་དེ་ལྟ་བུའི་སྡུག་བསྔལ་བྱུང་བར་གསུངས་ཤིང་། དེ་ལྟར་འབྱུང་བ་ཡང་ཕ་མ་སོགས་བཀུར་འོས་མཆོག་ཡིན་པའི་རྒྱུ་མཚན་གྱིས་སོ། །
དེ་དག་ལ་འདི་སྐད་ཅེས། སྐྱེ་ཁུར་སོགས་གཞལ་དུ་མེད་པའི་དྲིན་གྱིས་ལྕི་བའི་མ་ཡི་མགོར། ། རྒྱ་མཚོར་འགྲོ་བ་བཀག་པ་ལ་མ་ཉན་པའི་ཐུབ་སྤྱོད་རྐང་རྡུལ་བཀོད་པའི་རྣམ་སྨིན་ཉེ་ཚེའི་དམྱལ་བར་ལྕགས་ཀྱི་འཁོར་ལོ་མགོར་ལྷུང་བ་ལ། ། གཞུང་ཞིང་གཞན་ཕན་སེམས་ཀྱི་ཆུས་སྡིག་པ་བཀྲུས་ནས། ། དགའ་ལྡན་དུ་གཤེགས་པ་དེད་དཔོན་མཛའ་བོའི་བུ་མོར་གྲགས་སོ། ། ཞེས་བྱ་བ་ནི་དོན་བསྡུས་ཀྱི་ཚིགས་སུ་བཅད་པའོ། ། རྒྱལ་བའི་རྟོགས་པ་བརྗོད་པ་དཔག་བསམ་གྱི་འཁྲི་ཤིང་གི་དོན་འགྲེལ་ལས་མཛའ་བོའི་བུ་མོའི་རྟོགས་པ་བརྗོད་པའི་ཡལ་འདབ་སྟེ་དགུ་བཅུ་རྩ་གཉིས་པའི་རྣམ་པར་བཤད་པའོ།། ༈ །།སྤྱི་དོན་གོ་གསུམ་པ་ལ་ཡང་ཡལ་འདབ་ཀྱི་གཞུང་གིས་བསྟན་ཚུལ་དང་། དེའི་དོན་བཤད་པ་གཉིས་ལས། དང་པོ་ཡལ་འདབ་ཀྱི་གཞུང་གིས་བསྟན་ཚུལ་ནི།
སྐྱེ་བོ་གང་གི་མཆོད་འོས་སངས་རྒྱས་ལྟ་བུ་རྣམས་མཆོད་པར་བསྒྲུབ་པ་ལ་མེ་ཏོག་དང་བདུག་སྤོས་ལ་བརྗོད་བྱ་དང་མཐུན་པར་ཤིས་བརྗོད་སོགས་ཏེ། ། སེམས་མེད་ཀྱི་དངོས་པོ་རྣམས་ཀྱང་གནས་སྐབས་དེར་འོས་པའི་སེམས་དད་པ་དང་ལྡན་པ་ལྟ་བུ་ཉིད་དུ་འགྱུར་ལ། ། རྒྱལ་བ་སངས་རྒྱས་ལ་གུས་པའི་ཁྱད་པར་གྱི་ཡོན་ཏན་རྒྱུད་པ་བསྟན་པ་རྣམས་ལ་ཤིན་ཏུ་བསྔགས་པར་འོས་ཤིང་དེས་ན། ། དད་པ་རབ་ཏུ་རྒྱས་པ་བདུད་རྩིའི་རྒྱུན་ཐིགས་ཀྱིས་མཛེས་པ་དེ་དག་རྒྱལ་པར་གྱུར་ཅིག ། དེ་ཡང་བཅོམ་ལྡན་འདས་ཀྱི་མ་ག་དྷ་བཟང་མོའི་རྟོགས་པ་བརྗོད་པའི་མདོར་འདི་སྐད་གསུངས་ཏེ། མཉན་ཡོད་ཀྱི་རྒྱལ་བུ་རྒྱལ་བྱེད་ཀྱི་ཚལ་དུ་སྔོན། ། དབྱར་གནས་པས་དབེན་པར་བཞུགས་པའི་སངས་རྒྱས་བཅོམ་ལྡན་འདས། ། ཆོས་ཀྱི་རྒྱལ་བ་དེ་ལ་མངོན་དུ་ཕྱོགས་ཏེ་ཁྱིམ་བདག ། མགོན་མེད་ཟས་སྦྱིན་གྱིས་འདི་སྐད་ཅེས་གསོལ་བ། ། བཅོམ་ལྡན་འདས་ཁྱོད་ཀྱི་ཡོན་ཏན་ལ་གུས་པ་བཞིན། །
ཀུན་ཏུ་ཆེར་འོས་ཀྱི་ཡོན་ཏན་དུ་མ་དང་གྲགས་པ་དག་གིས་མཚན་པ་ཅན། ། བདག་གི་བུ་མོ་མ་ག་དྷ། ། བཟང་མོ་འདི་ལང་ཚོ་དར་ལ་བབས་པར་གྱུར་ཏེ། ། གྲོང་ཁྱེར་ཆེན་པོ་བུ་རམ་ཤིང་འཕེལ་གྱི། ། ཚོང་དཔོན་དཔལ་ལྡན་དོན་མཐུན་མཐོང་པའི་མགོན་པོའི་དེད་དཔོན་བུ་ཞེས་པ། ། ཁྱུ་མཆོག་བྱིན་ཞེས་བྱ་བ་ནི། ། མ་ག་དྷ་བཟང་མོ་དེ་ཡི་ལག་པ་འཛིན་ཞིང་ཁྱིམ་ཐབ་ཏུ་ལེན་པར་འདོད། ། དེ་ན་བཅོམ་ལྡན་འདས་ཞེས་བོས་ནས་གལ་ཏེ་བཟོད་ན་བདག ། བུ་མོ་དེ་ནི་ཁྱུ་མཆོག་ཕྱིན་དེ་ལ་སྟེར་བར་འདོད་མོད་འོན་ཀྱང་། ། ནོར་དང་སྲོག་ལ་སོགས་ཐམས་ཅད་ཁྱོད་ཀྱི་དབང་དུ་གྱུར་པ་བདག་ནི། །
ཁྱོད་ཀྱི་བཀས་རྗེས་སུ་འབྲངས་ཏེ་ཇི་ལྟར་གསུངས་པ་བཞིན་བསྒྲུབས་པའོ། ། དེ་སྐད་འདི་གསོལ་བའི་ཚེ་བཅོམ་ལྡན་འདས། ། སྐྱོན་གྱི་རྙོག་པའི་དྲི་མ་མེད་ཅིང་སེམས་ཅན་ཐམས་ཅད་ལ་མཉེས་གཤིན་གྱི་བསམ་པ་དང་ལྡན་པས་གསུངས་པས། ། ཅི་སྐྱོན་བུ་མོ་མ་ག་དྷ་བཟང་མོ་ཁྱུ་མཆོག་བྱིན་དེ་ལ་ནི། ། སྦྱིན་པར་མཛོད་ཅེས་བཀའ་སྩལ་ཏོ། ། ཞེས་པ་ནས། མ་ག་དྷ་ནི་བཟང་མོ་ཞེས་པར་གྱུར་པ་འདི། ། དེ་ཉིད་ལ་སོགས་པའི་བསོད་ནམས་མཐུ་ཆེན་གྱིས། ། ཡང་དག་པའི་དགེ་བའི་ཟམ་སྟེགས་ཉིད་དུ་གྱུར་པ་ནི། ། དེ་རིང་སྐྱེ་བོའི་ཚོགས་འདི་དག་ཐམས་ཅད་ཀྱིས་ཐོབ་པའོ། །
ཅེས་གསུངས་ནས་བཅོམ་ལྡན་འདས་རྒྱལ་བ་ནི། ། དགེ་སློང་རྣམས་དང་བཅས་པ་དག ། ལྷན་ཅིག་ཏུ་འོད་ཀྱིས་མཛེས་པས་ཕྱོགས་རྣམས་ཡོངས་སུ་འགེངས་བྱེད་ཤིང་། ། ནམ་མཁའ་ལས་རྫུ་འཕྲུལ་གྱིས་རྒྱལ་བྱེད་ཚལ་དུ་གཤེགས་པར་གྱུར་ཏོ། ། སྐྱེས་བུ་རྣམས་ཀྱི་ནི་རིགས་མཆོག་ཏུ་འཕེལ་བའི་སླད་དུ་སྟོབས་ལྡན་བུ་ལ་ལྷག་པར་ཆགས་པ་ནི་བརྫུན་པ་ཉིད། ། འོན་ཀྱང་གལ་ཏེ་བུ་ལ་ཡོན་ཏན་ཅི་ཡང་མེད་ན་དེ་ཚེ་ཐམས་ཅད་ཀྱི་རིགས་ཀུན་ཉམས་པ་མིན་ནམ་ཅི། ། སྟེ་རྣམ་པར་འགྱུར་ལ་མ་ག་དྷ་བཟང་མོ་གང་གི་བསོད་ནམས་མཐུ་ཡིས་འཁོར་བའི་ཆུ་ཀླུང་བདག་པོ་ཆེ་ལ་སྒྲོལ་བའི་གྲུ་བཞིན་དུ། ། བུ་དང་བུ་མོའི་རིགས་ཟུང་དེ་དག་ཐམས་ཅད་ཡང་དག་སྒྲོལ་བྱེད་ཡོན་ཏན་དུ་མ་དང་ལྡན་པའི་བུ་མོ་དེ་དག་ཀྱང་ངེས་པར་འབྱུང་བའོ། ། ཞེས་པའི་བར་གྱིས་བསྟན་ལ། གཉིས་པ་དེའི་དོན་བཤད་པ་ནི།
སྐྱེ་བོ་གང་གིས་སངས་རྒྱས་སོགས་མཆོད་འོས་ལེགས་པར་མཆོད་ན། དེའི་ཚེ་མེ་ཏོག་སོགས་སེམས་མེད་དག་ཀྱང་དད་པ་དང་ལྡན་པ་ལྟ་བུར་འགྱུར་བས་ན་རྒྱལ་བར་གུས་པ་ལ་བསྐུལ་བ་དང་། གུས་པ་བྱེད་པ་པོ་དག་ཀྱང་མཆོད་འོས་པ་སྟེ། དེ་ཡང་འདི་ལྟར། བཅོམ་ལྡན་འདས་རྒྱལ་བྱེད་ཚལ་ན་བཞུགས་པའི་ཚེ་ཁྱིམ་བདག་མགོན་མེད་ཟས་སྦྱིན་གྱིས་བཅོམ་ལྡན་འདས་ཀྱི་དྲུང་དུ་སོང་སྟེ། འདི་སྐད་ཅེས་གསོལ་ཏོ། ། བདག་གི་བུ་མོ་མ་ག་དྷ་བཟང་མོ་དར་ལ་བབས་པར་གྱུར་པས། གྲོང་ཁྱེར་བུ་རམ་ཤིང་འཕེལ་གྱི་དོན་མཐུན་མགོན་པོའི་བུ་ཁྱུ་མཆོག་བྱིན་ཞེས་པ་ལ་བྱིན་ན་ཇི་ལྟར་འགྱུར། བཅོམ་ལྡན་འདས་ཀྱིས་གནང་ན་དེ་ལ་སྟེར་བས་ཁྱེད་ཀྱི་བཀའི་རྗེས་སུ་འབྲང་ངོ་། ། དེ་སྐད་ཅེས་གསོལ་པ་དང་བཅོམ་ལྡན་འདས་ཀྱིས་བཀའ་སྩལ་པ།
བུ་མོ་དེ་ནི་དེ་ལ་བྱིན་ཅེས་གནང་ངོ་། ། མགོན་མེད་ཟས་བྱིན་སྟོན་པའི་བཀའ་རབ་ཏུ་བཟུང་ནས་རང་གི་ཁྱིམ་དུ་སོང་ངོ་། ། སྐབས་དེར་བུ་རམ་ཤིང་འཕེལ་ནས་ཁྱུ་མཆོག་བྱིན་གྱིས་སློང་བའི་ཆས་སུ་ཞུགས་ནས། མ་ག་དྷ་བཟང་མོའི་སྒོ་དྲུང་དུ་སོང་སྟེ་ཟས་བླངས་ཤིང་བརྟག་པ་བྱས་སོ། ། དེ་ན་མ་ག་དྷ་བཟང་མོ་རིན་པོ་ཆེ་དང་གོས་ལ་སོགས་པ་ཡོ་བྱད་བསྟར་ཏེ་བཅོམ་ལྡན་འདས་ཀྱི་ཞབས་དྲན་བཞིན་མཆི་མ་དང་བཅས་ཏེ་གྲོང་ཁྱེར་བུ་རམ་ཤིང་འཕེལ་དུ་ཡུན་རིང་ཞིག་ན་སླེབས་ཏེ་དགའ་སྟོན་ལ་ཚོགས་པར་གྱུར་ཏོ། ། དེ་ནས་ནམ་ཞིག་སྒྱུག་མོས་མ་ག་དྷ་བཟང་མོ་ལ་སྨྲས་པ། བཟང་མོ་ཟས་ཀྱི་སྟ་གོན་མཛོད་ཅིག འགྲོ་བས་མཆོད་པར་བྱ་བའི་ཟད་བྱེད་རྣམས་ནངས་པར་རང་གི་ཁྱིམ་དུ་འོང་ངོ་ཞེས་པས། དེ་ནས་དགེ་སློང་རྣམས་ཕེབས་པར་ཤེས་ནས་ཟས་ཀྱི་ཡོ་བྱད་རྣམས་བཤམས་སོ། ། སང་ནངས་པར་རྒྱུག་མོ་དང་ལྷན་དུ་མཆོད་གནས་ཀྱི་དྲུང་དུ་སོང་བ་ན།
ཟད་བྱེད་པ་རྣམས་སྐྲ་དང་སྨ་ར་འབལ་ཞིང་གཅེར་བུ་དཀའ་ཐུབ་ཀྱིས་ཉོན་མོངས་པ་མཐོང་བ་ན། མ་ག་དྷ་བཟང་མོ་ངོ་ཚ་ཞིང་ཡིད་སྐྱོ་བར་གྱུར་ནས་གདོང་གོས་ཀྱིས་སྒྲིབས་ཏེ་སྒྱུག་མོ་ལ་སྨྲས་པ། འདི་ལྟ་བུ་མཆོད་པར་བྱ་བ་ཡིན་ན། སྤང་བར་བྱ་བ་སུ་ཡིན། སྒྱུག་མོས་སྨྲས་པ། ཁྱོད་ཀྱི་ཡུལ་མཆོད་པར་བྱ་བ་སུ། མ་ག་དྷ་བཟང་མོས། བདག་གི་ཡུལ་ན་སྟོན་པ་རྒྱལ་བ་མཆོད་པར་བྱེད་དོ་ཞེས་སྨྲས་པ་དང་། སྒྱུག་མོས་ཡིད་རབ་ཏུ་དང་བར་གྱུར་ནས་སྨྲས་པ། བཞིན་བཟང་མ་ཁྱོད་ཀྱིས་དེ་བསྟན་པའི་ཐབས་ཡོད་དམ།
བདག་གིས་བསྟན་པར་བྱའོ་ཞེས་སྨྲས་ནས། ཡོ་བྱད་རྣམས་བསྟར་ཏེ་དེའི་ནུབ་ཁང་བཟང་གི་རྩེར་འཛེགས་ནས། རྒྱལ་བཞུགས་པའི་ཕྱོགས་སུ་ཁ་བལྟས་ཏེ་མེ་ཏོག་སྙིམ་པས་གཏོར་ཞིང་འདི་སྐད་གསོལ་ཏེ། འབངས་ཀྱི་བུ་མོ་བདག་གི་དེང་། ། བཅོམ་ལྡན་ཁྱོད་ནི་མགྲོན་དུ་གཉེར། ། ནངས་པར་བྱོན་ལ་བདག་གི་ནི། ། བསམ་པ་ཡོངས་སུ་གང་བར་མཛོད། ། དེ་སྐད་སྨྲས་མ་ཐག་མེ་ཏོག་གི་ཕྲེང་བ་མཁའ་ལ་སོང་བ་ལས་སྐད་ཅིག་གིས་རྒྱལ་བྱེད་ཚལ་དུ་སྟོན་པའི་ཞབས་པད་ལ་ལྷུང་ངོ་། ། དེ་ནས་བཅོམ་ལྡན་འདས་ཀྱིས་ཀུན་དགའ་བོ་ལ་བཀའ་སྩལ་པ། གྲོང་ཁྱེར་བུ་རམ་ཤིང་འཕེལ་དུ་མ་ག་དྷ་བཟང་མོས་དགེ་འདུན་དང་བཅས་པ་མཆོད་པའི་དོན་དུ་གཉེར་བས་སང་ནངས་པར་འགྲོ་བར་བྱ་སྟེ།
དེ་ཡང་དཔག་ཚད་དྲུག་ཅུས་ལྷག་པའི་བརྒྱ་ཕྲག་གི་ལམ་ཡོད་པས། རྫུ་འཕྲུལ་དང་ལྡན་པ་རྣམས་ཚུལ་ཤིང་ལོངས་ཤིག་ཅེས་བཀའ་སྩལ་ཏོ། ། དེ་ནས་ཚུལ་ཤིང་བྱིན་པ་ན། རྫུ་འཕྲུལ་དང་མི་ལྡན་པའི་གང་པོ་བུམ་པར་སྔས་བྱ་བས་ཀྱང་ཚུལ་ཤིང་བླངས་སོ། ། དེ་ལ་ཀུན་དགའ་བོས་སྨྲས་པ། གང་རྫུ་འཕྲུལ་དང་ལྡན་པ་རྣམས་ལ་ཡིན་གྱི། ཁྱོད་ཀྱིས་ཇི་ལྟར་འགྲོ་ཞེས་ཚུལ་ཤིང་མ་བྱིན་པ་དང་། གང་པོ་སྐྱེངས་ཤིང་བརྩོན་འགྲུས་བརྩམས། དེ་མཚན་དེ་ཉིད་ལ་རྫུ་འཕྲུལ་དང་ལྡན་པར་བྱས་སོ། ། དེ་ནས་བུ་རམ་ཤིང་འཕེལ་གྱི་ཁང་བཟང་གི་རྩེར་མ་ག་དྷ་བཟང་མོ།
སྒྱུག་མོ། གྱོས་པོ། ཁྱོ་དང་བཅས་པ་མེ་ཏོག་ཐོགས་ཏེ་འཛེགས་སོ། ། དེར་ནམ་མཁའ་ལས་རྟའི་ཤིང་རྟ་ལ་གནས་ཤིང་རྫུ་འཕྲུལ་དང་ལྡན་པའི་དགེ་སློང་མཐོང་བ་ན་གྱོས་པོ་ལ་སོགས་པ་དགའ་བས། མ་ག་དྷ་བཟང་མོ་ལ་སྨྲས་པ། བཅོམ་ལྡན་འདས་ཡིན་ནམ། བཟང་མོས་སྨྲས་པ། བཅོམ་ལྡན་འདས་འདི་མིན། འདི་ནི་དགེ་སློང་ཀོ་ཌི་ནྱ་ཞེས་པ་སྟོན་པའི་ཉན་ཐོས་ཡིན་ནོ། ། དེ་ནས་རིམ་གྱིས་ཉན་ཐོས་ཆེན་པོ་རྣམས་བྱོན་པ་ན་འདི་ཅི་ཞེས་དྲིས་པ་ན།
མ་ག་དྷ་བཟང་པོ་རིམ་པར་བཤད་པ་ན། དེ་རྗེས་རིའི་རྩེ་ལ་བཞོན་ནས་འབྱོན་པ་འདི་ནི་དགེ་སློང་འོད་སྲུང་ཡིན་ནོ། སེང་གེ་ལ་ཆིབས་པ་ནི་ཤ་རིའི་བུ་ཞེས་བྱའོ། ། གླང་པོའི་སྟེང་ན་གནས་ནས་འབྱོན་པ་འདི་ནི་དགེ་སློང་མཽའུ་འགལ་གྱི་བུ། གསེར་གྱི་པདྨ་བཻ་ཌཱུརྻའི་ཡུ་བ་ཅན་ལ་གནས་པ་ནི་དགེ་སློང་མ་འགགས་པ། མཁའ་ལྡིང་བཞོན་ཏེ་འོང་བའི་དགེ་སློང་བྱམས་པའི་བུ་གང་པོ། འོད་ཟེར་གྱིས་ཕྱོགས་ཀུན་ཚིམ་པར་བྱེད་ཅིང་བྱོན་པ་ནི་དགེ་སློང་རྟ་ཐུལ། གསེར་གྱི་རྟ་ལིའི་འཁྲི་ཤིང་ལ་བཞོན་ནས་འོང་པ་འདི་ནི་དགེ་སློང་ཉེ་བ་འཁོར་རོ། ། བཻ་ཌཱུརྻའི་ཁང་པར་གནས་ཏེ་བྱོན་པ་ནི་དགེ་སློང་རྣ་བ་བྱེ་བ་རི། འཁོར་ལོས་བསྒྱུར་བའི་ཆས་སུ་ཞུགས་ནས་བྱོན་པ་འདི་སྟོན་པའི་སྲས་སྒྲ་གཅན་འཛིན་ཡིན་ནོ། །
དེ་ནས་ཉི་མ་བརྒྱ་ལྟར་འོད་ཟེར་རབ་ཏུ་འགྱེད་ཅིང་ཚངས་པ་དང་། བརྒྱ་བྱིན་གྱིས་ཞབས་བཏེག་ཅིང་ལྷའི་བུ་མང་པོས་མེ་ཏོག་གི་ཆར་འབེབས་པ་དང་བཅས་པ་འདི་ནི་ཡང་དག་པར་རྫོགས་པའི་སངས་རྒྱས་སོ་ཞེས་བརྗོད་ཅིང་། དེ་ནས་རིམ་གྱིས་ཁང་བཟང་དུ་སྟོན་པ་ཉིད་ཕེབས་ནས་གུང་ལ་བཞུགས་པ་ཀུན་གྱིས་མཆོད་ཅིང་ཕྱག་བཙལ་ཏེ་འཁོད་པ་ལ་དགེ་སློང་དག་གིས་མ་ག་དྷ་བཟང་མོ་དེ་ལྟར་འབྱུང་བའི་རྒྱུ་ཞུས་པ་ན་བཅོམ་ལྡན་འདས་ཀྱིས། སྔོན་སངས་རྒྱས་འོད་སྲུང་གི་དུས་སུ་རྒྱལ་པོ་ཀྲི་ཀྲི་བྱ་བ་དང་། དེ་ལ་བུ་མོ་གསེར་ཕྲེང་ཅན་བྱ་བ་བྱུང་བའི་ཡབ་ལ་རྨི་ལམ་མི་འདྲ་བ་བཅོ་བརྒྱད་རྨིས་པས། ཐེ་ཚོམ་དུ་གྱུར་པ་བུ་མོས་སངས་རྒྱས་ལ་ཞུས་ཤིག་པར་བསྒོས་པ་བཞིན་ཞུས་པས་སངས་རྒྱས་འོད་སྲུང་གིས་རྒྱལ་པོའི་རྨི་ལམ་དང་མཐུན་པའི་མ་འོངས་པ་ན་འབྱུང་ཚུལ་གསུངས་པ་དག་དང་། བུ་མོ་དེ་ཉིད་གསེར་ཕྲེང་ཅན་དུ་འབྱུང་བའི་རྒྱུ་དང་། དེ་ཉིད་མ་ག་དྷ་བཟང་མོ་ཡིན་པའི་ཚུལ་སོགས་བཀའ་སྩལ་ཅིང་སྟོན་པས་ཆོས་གསུངས་པས་མ་ག་དྷ་བཟང་མོ་གྱོས་པོ་གཉེན་འཁོར་དང་བཅས་པས་བདེན་པ་མཐོང་ནས། སླར་སྟོན་པ་འཁོར་དང་བཅས་པ་རྒྱལ་བྱེད་ཚལ་དུ་གཤེགས་སོ། ། དེ་དག་ལ་འདི་སྐད་ཅེས།
རྒྱལ་བ་འཁོར་བཅས་དད་པ་བསོད་ནམས་ཀྱི་ཞིང་དུ་སྤྱན་དྲངས་པས་ཐུགས་རྗེའི་གསེར་འགྱུར་གྱི་རྩིས་བཟང་པོ། ། གཅེར་བུ་རྣམས་མཆོད་ཅིང་དེའི་རིང་ལུགས་འཛིན་པའི་ཚུལ་མིན་སྤྱོད་པའི་ལྕགས་ཀྱི་ཁམས་ངན་པ་དེ་སྦྱངས་ཏེ། ། སངས་རྒྱས་ཀྱི་རིང་ལུགས་དྲི་མ་མེད་པ་གསེར་གྱི་རང་བཞིན་དུ། ། ལེགས་པར་སྒྱུར་བྱེད་ཁྱིམ་བདག་མགོན་མེད་ཟས་བྱིན་གྱི་བུ་མོ་མ་ག་དྷ་བཟང་མོའོ། ། ཞེས་བྱ་བ་ནི་དོན་བསྡུས་ཀྱི་ཚིགས་སུ་བཅད་པའོ། ། རྒྱལ་བའི་རྟོགས་པ་བརྗོད་པ་དཔག་བསམ་གྱི་འཁྲི་ཤིང་གི་དོན་འགྲེལ་ལས་མ་ག་དྷ་བཟང་མོའི་རྟོགས་པ་བརྗོད་པའི་ཡལ་འདབ་སྟེ་དགུ་བཅུ་རྩ་གསུམ་པའི་རྣམ་པར་བཤད་པའོ།། ༈ །།སྤྱི་དོན་གོ་བཞི་པ་ལ་ཡང་ཡལ་འདབ་ཀྱི་གཞུང་གིས་བསྟན་ཚུལ་དང་། དེའི་དོན་བཤད་པ་གཉིས་ལས། དང་པོ་ཡལ་འདབ་ཀྱི་གཞུང་གིས་བསྟན་ཚུལ་ནི། སྐལ་བ་སྟེ་བསོད་ནམས་ཉམས་པ་ཁ་ཅིག་རབ་ཏུ་གཡོ་བའི་རྦ་རླབས་བསྐྱེད་པར་བྱེད་པ་ཡིས། །
གཏིང་ཟབ་མོའི་ཆུ་ལྡན་འཁོར་བའི་འགྲོ་བ་དག་ཏུ་ཉོན་མོངས་པའི་གདུང་བ་ཉིད་འཛིན་ཅིང་། ། བསོད་ནམས་རྒྱས་པའི་སྐྱེས་བུ་དམ་པ་ཁ་ཅིག་ནི་མྱ་ངན་དྲག་པོས་ཡོངས་སུ་གདུང་བའི་འཁོར་བའི་གནས་ལ། ། ལྷན་སྐྱེས་ཀྱི་ངེས་འབྱུང་ཆུ་ཡི་ཚོགས་ཀྱིས་མི་ཟད་པའི་སྲེད་པ་གཏོང་བར་བྱེད་པའོ། ། དེ་ཡང་བཅོམ་ལྡན་འདས་ཀྱིས་གང་པོ་ལ་སོགས་པའི་རྟོགས་པར་བརྗོད་པ་བརྒྱ་པའི་མདོར་འདི་སྐད་གསུངས་ཏེ། གྲོང་ཁྱེར་མཉན་ཡོད་དུ་ནི་ཁྱིམ་གྱིས་བདག་བསོད་ནམས་བཤེས་གཉེན་དག་གི་བུ་ཞེས་པ་བྱུང་བ། ། གྲགས་པའི་བཤེས་གཉེན་ཞེས་བྱ་བ། ། མཉན་ཡོད་དུ་ཐན་པ་ཆེན་པོ་བྱུང་བ་ལས་ཁྱེའུ་སྐྱེས་པ་དང་ཐན་པ་མེད་པར་གྱུར་པས་དེའི་གྲགས་པས་ཕྱོགས་ཀུན་ཏུ་ཁྱབ་པ་དེའི་ཕྱིར་ཁྱེའུ་དེ་ཡི་མིང་གྲགས་པ་བཤེས་གཉེན་ཞེས་བཏགས་པའོ། ། དེ་ལྟར། གྲགས་པ་ཅན་གྱི་ཚད་གྱུར་བྱུང་། ། ཞེས་པ་ནས།
དེ་ལྟར་གྲགས་པའི་བཤེས་གཉེན་གྱིས། ། སྐྱེ་བ་གཞན་སྔ་མ་ལ་ཆུ་ཚོགས་བྱིན་པ་ནི། ། རྒྱལ་བའི་དེ་ལྟར་གསུངས་ཐོས་ནས་དགེ་བ་བསྒྲུབ་པ་ལ་གུས་པ་ཡིས། ། དགེ་སློང་རྣམས་ནི་ཡ་མཚན་གྱུར། ། བདེ་བ་དྲི་མ་མེད་པ་ཆུས་གང་བའི་ཞི་བ་རྣམས་ནི། ། ཞི་བའི་རིགས་ལ་ཁ་བའི་རླབས་དང་ལྡན་པའི་རྒྱལ་བ་སངས་རྒྱས་བསྟེན་པ་དགེ ། ཐོས་ནས་འཁོར་བ་མྱ་ངན་གྱི་ཐང་ལ་ནི། ། ཡོངས་སུ་འཁྱམས་སྲིད་པའི་གདུང་བ་གཏོང་བར་བྱེད། ། ཅེས་པའི་བར་གྱིས་བསྟན་ལ། གཉིས་པ་དེའི་དོན་བཤད་པ་ནི།
བསོད་ནམས་ཉམས་པའི་སྐྱེས་བུ་དག་ནི་གཏིང་ཟབ་པའི་སྡུག་བསྔལ་གྱི་ཆུ་དང་ལྡན་པའི་འཁོར་བ་ལ་སྲེད། བསོད་ནམས་དང་ལྡན་པ་དག་ནི་ངེས་འབྱུང་གི་ཆུ་དང་བཅས་པས་འཁོར་བ་སྡུག་བསྔལ་གྱི་ཆུ་ལྡན་ལ་སྲེད་པ་གཏོང་བར་བྱེད་པ་སྟེ། དེ་ཡང་འདི་ལྟར། གྲོང་ཁྱེར་མཉན་ཡོད་དུ་ཁྱིམ་བདག་བསོད་ནམས་བཤེས་གཉེན་ཞེས་བྱ་བ་ལ་བུ་གྲགས་པའི་བཤེས་གཉེན་བྱ་བ་སྐྱེས་པའི་ཚེ། ཆུ་ཆར་གྱི་རྒུད་པ་ཞི་བ་ཞིག་བཙས་སོ། ། དེ་རིམ་གྱིས་ཆེར་བསྐྱེད་པ་ན་རྒྱལ་བྱེད་ཚལ་དུ་སོང་ནས་སྟོན་པ་ལ་རབ་ཏུ་བྱུང་ནས་དགྲ་བཅོམ་པ་ཐོབ་པར་གྱུར་ཏོ། ། དེ་ནི་རང་གི་མཆེ་བ་དག་ལས་ཆུ་རོ་ཞིམ་པ་དང་ལྡན་པ་རྟག་ཏུ་འཛག་པས་ཟས་ལ་སྲེད་པ་དང་བྲལ་བར་གྱུར་པ་ན། དེའི་རྒྱུ་དགེ་སློང་རྣམས་ཀྱིས་སྟོན་པ་ལ་ཞུས་སོ། ། དེར་བཀའ་སྩལ་པ། སྔོན་ཀ་ཤའི་གྲོང་ཁྱེར་དུ་མཛེས་པ་ཞེས་པ་སྟོན་པ་འོད་སྲུང་གི་དྲུང་དུ་རབ་ཏུ་བྱུང་ནས།
སྟོན་པ་འོད་སྲུང་གིས་ཆུའི་སྣོད་གཏད་ནས་དགེ་འདུན་རྣམས་ལ་ཡུན་རིང་དུ་ཆུ་བྲིམས་སོ། ། དེའི་མཐུ་ལས་ད་ལྟ་གྲགས་པའི་བཤེས་གཉེན་གྱི་མཆེ་བ་དག་ལས་ཆུ་འཛག་པར་གྱུར་ཏོ། ། ཞེས་རྒྱལ་བས་གསུངས་པ་ཐོས་པ་དང་དགེ་སློང་རྣམས་ཡ་མཚན་དུ་གྱུར་ཏོ། ། དེ་དག་ལ་འདི་སྐད་ཅེས། སྔོན་གྱི་སྐྱེ་བར་དགེ་འདུན་ལ་རིལ་བ་བསྒྲེངས་པའི་ལེགས་བྱས་ཀྱི་ཆུ་སྟེ། ། སྐྱེ་བ་འདིར་མཆེ་བའི་བུམ་པ་ལས་རང་འཁྲུངས་སུ་ཐོན་པའི་བདུད་རྩིའི་རོ། ། ཐར་པའི་ལམ་དུ་བགྲོད་པའི་ལམ་རྒྱགས་བཞིན་དུ་རྟག་པར་འབབ་པའི། ། ཁྱིམ་བདག་ཡོངས་ཤེས་ཀྱི་བུ་གྲགས་པའི་བཤེས་གཉེན་དེ་ནི་སྟོན་པའི་སྤྱན་སྔར་རབ་ཏུ་བྱུང་སྟེ་སྲིད་པའི་རྒྱ་ལས་གྲོལ་ལོ། ། ཞེས་བྱ་བ་ནི་དོན་བསྡུས་ཀྱི་ཚིགས་སུ་བཅད་པའོ། ། རྒྱལ་བའི་རྟོགས་པ་བརྗོད་པ་དཔག་བསམ་གྱི་འཁྲི་ཤིང་གི་དོན་འགྲེལ་ལས་གྲགས་པའི་བཤེས་གཉེན་གྱི་རྟོགས་པ་བརྗོད་པའི་ཡལ་འདབ་སྟེ་དགུ་བཅུ་རྩ་བཞི་པའི་རྣམ་པར་བཤད་པའོ།།
༈ །།སྤྱི་དོན་གོ་ལྔ་པ་ལ་ཡང་ཡལ་འདབ་ཀྱི་གཞུང་གིས་བསྟན་ཚུལ་དང་། དེའི་དོན་བཤད་པ་གཉིས་ལས། དང་པོ་ཡལ་འདབ་ཀྱི་གཞུང་གིས་བསྟན་ཚུལ་ནི། རྒྱ་ཆེ་བའི་སྡིག་པའི་མུན་པར་འཇུག་པ་དག་ནི་ངན་འགྲོའི་གཡང་སར་འགྲོ་བའི་རབ་ཏུ་སྤངས་ནས། ། འཕྲལ་ལ་སྙིང་རྗེའི་འོད་ཟེར་གྱི་སྣང་བ་རབ་ཏུ་རྒྱས་པ་ཡི། ། འཁོར་བའི་སྐྱོན་སེལ་བ་དང་ཉེས་པ་མང་པོས་ཅི་ཡང་ཡོངས་སུ་གདུང་བ་ལྡན་མིན་དག་ཀྱང་འཕྲོག་པར་བྱེད་པ་ཅན། ། སངས་རྒྱས་འོད་སྟོང་ལྡན་པས་ཉི་མས་སྐྱེས་བུ་དམ་པའི་ལམ་ནི་སྟོན་པར་བྱེད་པའོ། ། དེ་ཡང་མཛངས་བླུན་ཞེས་པའི་མདོ་ལས་འདི་སྐད་གསུངས་ཏེ་གྲོང་ཁྱེར་རྒྱལ་པོའི་ཁབ་ཅེས་པ་ན་སྔོན། ། བྱ་ཀ་ལནྟ་ཀའི་གནས་ཞེས་པ། ། འོད་མའི་ཚལ་ན་བཅོམ་ལྡན་འདས། །
དེ་བཞིན་གཤེགས་པ་རྣམ་པར་བཞུགས་པའི་ཚེ། ། གྲོང་ཁྱེར་དེར་དེད་དཔོན་ནོར་བྱིན་ཞེས་པ་ཉིད་གྱི། ། ཆུང་མ་རྣོན་མོ་ཞེས་པ་ལ། ། བུ་གཉིས་དག་ནི་དུས་གཅིག་ཏུ། ། མཚེ་མ་ཉིད་དུ་བྱུང་བར་གྱུར་ཞེས་པ་དང་དེ་གཉིས་ཀྱི། ། ཅེས་པ་ནས། ཞེས་གསུངས་ནས་བཅོམ་ལྡན་འདས་ཐུགས་རྗེ་ཟད་མི་ཤེས་པ་ཡིས། ། རྒྱ་མཚོ་འབྱུང་པོ་སེམས་ཅན་རྣམས་ལ་ཐུགས་རྗེ་བརྩེ་བར་དགོངས་པ། ། དེ་ཉིད་དགེ་སློང་ཚོགས་དང་བཅས་པ་དག ། རྒྱལ་བྱེད་ཚལ་དུ་རབ་ཏུ་གཤེགས་པ་དེ་ལྟར། །
བདུད་རྩི་རོ་ཡི་ཆར་བཞིན་དུ་མི་འདོད་པ་སྡུག་བསྔལ་སྤེལ། ། འདོད་པ་དམ་པའི་རྒྱན་གྱི་གཟིགས་པ་གང་ལྷུང་བས། ། སྡུག་བསྔལ་གྱི་གཡང་ལ་ལྷུང་བ་རྣམས་ཀྱང་བསོད་ནམས་ཀྱིས་མངོན་པར་མཐོ་བའི། ། བསྔགས་པར་འགྱུར་བ་ཉིད་དུ་འོས་པ་མཛད་པའི་བཅོམ་ལྡན་འདས་དེ་རྒྱལ་བར་གྱུར་ཅིག ། ཅེས་པའི་བར་གྱིས་བསྟན་ལ། གཉིས་པ་དེའི་དོན་བཤད་པ་ནི། སྐྱེ་བོ་སྡིག་པའི་མུན་ཁུང་དུ་འཇུག་པ་རྣམས་ཐུགས་རྗེའི་འོད་ཟེར་གྱིས་སྣང་བར་མཛད་དེ་སྡུག་བསྔལ་གྱི་སྐྱོན་ཀུན་སེལ་ཞིང་གདུང་བ་དག་མེད་པར་མཛད་པའི་སངས་རྒྱས་ཉི་མ་དེས་ནི་དམ་པའི་ལམ་སྟོན་པར་མཛད་པ་སྟེ། དེ་ཡང་འདི་ལྟར། སྔོན་རྒྱལ་པོའི་ཁབ་ཀྱི་ཀ་ལནྟ་ཀའི་གནས་འོད་མའི་ཚལ་ན་བཅོམ་ལྡན་འདས་བཞུགས་སོ། ། དེའི་ཚེ་དེད་དཔོན་དོན་སྦྱིན་གྱི་ཆུང་མ་རྣོན་མོ་ཞེས་པ་ལ་བུ་གཉིས་མཚེ་མར་སྐྱེས་ཤིང་།
དེའི་ཚེ་ཕ་འདས་ནས་ནོར་རྣམས་ཟད་པ་ན། བུ་རྣམས་མའི་ཚིག་གིས་ཚོམ་རྐུན་ལ་ཞུགས་པར་གྱུར་ནས་རིམ་གྱིས་དེ་དག་འཆོམ་རྐུན་དར་བབས་སུ་གྱུར་པ་ན། གྲོང་ཁྱེར་གྱི་ནོར་དང་ཕྱུགས་རྣམས་བརྐུས་ཤིང་མ་རུང་པ་ཉིད་དུ་གྱུར་པ་ཉན་རྣ་བས་རྒྱལ་པོ་མ་སྐྱེས་དགྲ་ལ་ཞུས་སོ། ། དེར་རྒྱལ་པོའི་དེ་དག་མ་དང་བཅས་པ་བཟུང་ནས་གསོད་པར་སྤྲིངས་སོ། ། དེ་དག་མགོ་ལ་མེ་ཏོག་གིས་མཚན་ཞིང་སྐྱེ་བོས་ཡོངས་སུ་བསྐོར་ནས་གསོད་པར་བརྩམས་པ་ན། སྐབས་དེར་བཅོམ་ལྡན་འདས་སྐད་ཅིག་གིས་འཁོར་དང་བཅས་པ་ནམ་མཁའ་ལ་བྱོན་ནས་བཀའ་ཡིས་དེ་དག་ཉེས་པ་ལས་གྲོལ་ནས་དགྲ་བཅོམ་པ་ཐོབ་བོ། ། དེ་དག་གིས་རྒྱུ་མཚན་ཞུས་སོ། ། བཅོམ་ལྡན་འདས་ཀྱིས་བཀའ་སྩལ་པ། སྔོན་གྱི་སྐྱེ་བ་དག་ལ་ཡང་འདི་དག་བདག་གིས་བསྲུངས་ཏེ། མ་འདི་ཉིད་སྟག་མོ་འཇིགས་སུ་རུང་བ་བཀྲེས་ཤིང་ཉོན་མོངས་པར་གྱུར་ནས་རང་གི་ཕྲུ་གུ་བཟའ་བར་རྩོམ་པའི་ཚེ།
ང་ཉིད་སྙིང་རྗེའི་རྡུལ་ཞེས་པའི་རྒྱལ་པོར་གྱུར་ནས་རང་གི་ལུས་སྟག་མོ་ལ་བྱིན་ནས་སྲོག་ལས་བསྐྱབས་སོ། ། དེའི་ལས་ཀྱི་ལྷག་མས་ད་ལྟའང་འདི་དག་ཆོམ་རྐུན་ཉིད་དུ་གྱུར་ལ། སྟག་མོ་དེ་ནི་མ་འདི་ཉིད་ཡིན་ནོ། ། ཞེས་གསུངས་ནས་བཅོམ་ལྡན་འདས་འཁོར་བཅས་རྒྱལ་བྱེད་ཚལ་དུ་གཤེགས་སོ། ། དེ་ལྟར་འདོད་པའི་ཆགས་པས་སྡུག་བསྔལ་སྤེལ་འདོད་པ་སྡུག་བསྔལ་གྱི་གཡང་སར་ལྷུང་བ་དག་ཀྱང་གཟིགས་པ་ཙམ་གྱིས་བསྔགས་འོས་སུ་མཛད་པའི་རྒྱལ་བ་དེ་ཉིད་རྒྱལ་བར་གྱུར་ཅིག ། དེ་དག་ལ་འདི་སྐད་ཅེས། གཞན་གྱི་སྲོག་བསྲུང་བ་ལ་དགའ་བའི་ལུས་ཀྱི་ཆ་སྤུ་ཡང་ལོང་གིས། ། བཀླུབས་པའི་སྤུ་ཁའི་རི་མོས་སྟག་མོ་རང་གི་ཕྲུ་གུས་ཟོལ་བཟུང་ནས། ། རང་བུ་བཟའ་འདོད་ཀྱི་སྟག་མོས་བློ་བྲིད་པར་བྱས་པ་བཞིན་དུ་རྒྱལ་སྙིང་རྗེའི་རྡུལ་དེ་ཡིས། ། སྟག་མོ་རང་བུ་བཟའ་ཉེ་བར་རང་ལུས་རབ་ཏུ་བྱིན་ནོ། །
ཞེས་བྱ་བ་ནི་དོན་བསྡུས་ཀྱི་ཚིགས་སུ་བཅད་པའོ། ། རྒྱལ་བའི་རྟོགས་པ་བརྗོད་པ་དཔག་བསམ་གྱི་འཁྲི་ཤིང་གི་དོན་འགྲེལ་ལས་སྟག་མོའི་རྟོགས་པ་བརྗོད་པའི་ཡལ་འདབ་སྟེ་དགུ་བཅུ་རྩ་ལྔ་པའི་རྣམ་པར་བཤད་པའོ།། ༈ །།སྤྱི་དོན་གོ་དྲུག་པ་ལ་ཡང་ཡལ་འདབ་ཀྱི་གཞུང་གིས་བསྟན་ཚུལ་དང་། དེའི་དོན་བཤད་པ་གཉིས་ལས། དང་པོ་ཡལ་འདབ་ཀྱི་གཞུང་གིས་བསྟན་ཚུལ་ནི། ཟླ་བའི་ཀུན་དགའ་དང་ཉི་མའི་འོད་རབ་གསལ་དང་། ། མེ་ཡི་ཚ་བ་དང་རླུང་གི་གཡོ་ཞིང་མགྱོགས་དོན་གཞན་བཀོད་པ་དང་། ། སྙིང་རྗེ་ལ་དགའ་བའི་སྐྱེ་བོ་དམ་པ་ཆེ་རྣམས་ཀྱིས། ། གཞན་ལ་ཕན་པའི་འཕྲིན་ལས་ལྡན་པར་སྐྱེས་སམ་དེ་དང་དེའི་རང་བཞིན་ཉིད་ཡིན་ནོ། ། ཤོ་ལོ་ཀ་འདི་མཚུངས་པར་སྦྱོར་བའི་རྒྱན།
དེ་ཡང་བཅོམ་ལྡན་འདས་ཀྱིས་འདུལ་བ་ལུང་གཞི་ལས་འདི་ལྟར་གསུངས་ཏེ། འཕགས་རྒྱལ་སྐྱེད་མོས་ཚལ་དུ་སྔོན། ། རྒྱལ་པོ་དཔལ་ལྡན་འཆར་བྱེད་ཅེས་པ་ནི། ། ལྷག་པར་རྩེ་དགའི་རོ་ལ་ཆགས་པ་དང་ལྡན་པ་དག ། བཙུན་མོར་བཅས་པ་རྣམ་པར་གནས། ། ཞེས་པ་ནས། ཐུབ་པའི་ཚོགས་ཀྱིས་ཀུན་ནས་མཆོད་པར་བྱེད་ཅིང་། ། རང་གི་དཀའ་ཐུབ་ཀྱི་ནགས་སུ་གཤེགས། ། སྟོན་པའི་ཐུགས་རྗེ་བདུད་རྩིའི་ཆུ་བོ་ཕུན་སུམ་ཚོགས་པ་ནི། ། འགྲོ་བ་མ་ལུས་ཀུན་གྱི་བདེ་དང་དགེ་བའི་ཕོ་ཉ་སྟེ། །
སྲིད་པའི་མྱ་ངན་གྱིས་གདུང་བ་ལས་སེལ་བར་བྱེད་པའི་གྲིབ་མ་དང་། ། ཀུན་ལ་ཕན་པའི་མ་བཞིན་སྐྱེད་པར་བྱེད་པའི་ཐུབ་པ་དེ་ཉིད་རྒྱལ་བར་རྒྱུར་ཅིག ། ཅེས་པའི་བར་གྱིས་བསྟན་ལ། གཉིས་པ་དེའི་དོན་བཤད་པ་ནི། ཟླ་བ་ཤར་བ་ན་ཀུན་དགའ་བ་དང་། ཉི་མས་ཀུན་རབ་ཏུ་གསལ་བར་བྱེད་པ་དང་། མེ་ཚ་བར་འབྱུང་བ་དང་། རླུང་གཡོ་ཞིང་མགྱོགས་པ་དང་། སྙིང་རྗེ་ཅན་གྱི་སྐྱེ་བོའི་གཞན་ལ་ཕན་པར་འགྱུར་བ་རྣམས་ནི་དེ་དག་སོ་སོའི་རང་བཞིན་སྟེ་དེ་ཡང་འདི་ལྟར། འཕགས་རྒྱལ་གྱི་སྐྱེད་མོས་ཚལ་དུ་རྒྱལ་པོ་འཆར་བྱེད་བཙུན་མོ་དང་བཅས་པ་རྩེ་དགས་རོལ་ཞིང་རྒྱུ་བའི་ཚེ།
བཙུན་མོ་རྣམས་མེ་ཏོག་འཐུ་བ་ལ་ཕྱོགས་སུ་བྱེར་བ་ན། དྲང་སྲོང་ལྔ་བརྒྱ་རང་དགར་འོངས་པ་དང་འཕྲད་པ་ན་མེ་ཏོག་བླངས་སོ། ། དེར་རྒྱལ་པོ་ཕྲག་དོག་གིས་དྲང་སྲོང་དེ་དག་ཐམས་ཅད་ཡན་ལག་བཅད་ཅིང་ཁྲག་གི་འདམ་ལ་ཉལ་བར་བྱས་སོ། ། དེ་ལྟ་བུའི་ཆོ་ངེ་བཅོམ་ལྡན་འདས་ཀྱིས་དགོངས་ནས་དེ་མ་ཐག་ཕེབས་ཏེ། དེའི་གཟིགས་པ་བདུད་རྩིའི་ཆར་ལྟ་བུས་དེ་དག་གིས་སྲོག་བཟུང་ཞིང་ཡན་ལག་འབྱར་ནས་གསོས་སོ། ། སྐབས་དེར་བཅོམ་ལྡན་འདས་ཀྱིས་ཆོས་གསུངས་ཤིང་། དེ་དག་གིས་ཀྱང་ཕྱིར་མི་འོང་བའི་འབྲས་བུ་ཐོབ་པ་ན། དེའི་ཚེ་དགེ་སློང་རྣམས་ཀྱིས་དྲིས་ཤིང་། བཅོམ་ལྡན་འདས་ཀྱིས་བཀའ་སྩལ་པ། སྔོན་ཡང་འདི་དག་བདག་གིས་ཡོངས་སུ་བཟུང་བ་ཡིན་ཏེ།
ཝ་རཱ་ཎ་སཱིར་རྒྱལ་པོ་ཚངས་བྱིན་གྱིས་སྡིག་པ་ཅན་བློན་པོ་ལྔ་བརྒྱ་བསྐྲད་དོ། ། དེ་ནས་དེ་དག་རྒྱལ་པོའི་འཇིགས་པས་མྱ་ངམ་གྱི་ཐང་ལ་སོས་ཀ་གྲིབ་མ་དང་ཆུ་མེད་པས་གདུངས་པར་གྱུར་པ་བཟང་པོ་ཞེས་པའི་གླང་པོས་མཐོང་ནས། རིང་པོ་ནས་སྣ་ཞགས་ཀྱིས་ཆུ་བླངས་ནས་དེ་རྣམས་ལ་ཆུ་བྱིན་ཞིང་སྲོག་བཟུང་ངོ་། ། མཐར་རང་གི་ལུས་གཡང་ལ་མཆོངས་ཏེ་ཤ་ཡིས་མགྲོན་རྣམས་ཚིམ་པར་བྱས་ཤིང་། དེ་དག་གིས་དེའི་ལུས་སྦྱངས་ནས་ལྷ་ལ་འོས་པའི་མཆོད་པ་བྱས་སོ། ། དེའི་ཚེ་དེའི་དུས་ཀྱི་གླང་པོ་དེ་ནི་ང་ཡིན་ཞིང་། བློན་པོ་ལྔ་བརྒྱ་པོ་དེ་རྣམས་ནི་དྲང་སྲོང་འདི་རྣམས་ཡིན་ནོ། ། དེ་བས་ན་སྟོན་པའི་ཐུགས་རྗེའི་འགྲོ་བ་མ་ལུས་པ་བདེ་དགེར་སྦྱོར་བའི་ཕོ་ཉ་ལྟ་བུ་དང་། སྡུག་བསྔལ་གྱི་ཚ་གདུང་ལས་སྐྱོབ་པའི་གྲིབ་མ་ལྟ་བུ་ཡིན་པས། ཐུགས་རྗེ་དེ་ལྟར་མངའ་བའི་སྟོན་པ་ཕན་བདེ་སྐྱེད་པའི་མ་དེ་ཉིད་རྒྱལ་བར་གྱུར་ཅིག
དེ་དག་ལ་འདི་སྐད་ཅེས། ཡོངས་རྗེས་ཀྱི་རྒྱན། མ་རོའི་སྟེ་ཆུ་མེད་པའི་མྱ་ངམ་གྱི་ཐང་ལ་བཀྲེས་སྐོམ་གྱིས་ཉམ་ཐག་ལྔ་བརྒྱའི་མགྲོན། ། དེ་ཀུན་གདུང་བ་དྲག་པོ་རང་གི་སྙིང་ལ་བྱིན་པ་སྟེ་ལོ་མང་པའི་ལན། ། རང་ལུས་གཅེས་པར་མིན་པར་རིའི་སྟེང་ནས་མཆོངས་ཏེ་ཤས་ལམ་རྒྱགས་དང་རྒྱུ་མ་ཆུ་སྣོད་དུ་སྟེར་བར་བྱེད་མཁན། ། བྱང་སེམས་གླང་པོ་བཟང་པོ་ཞེས་པ་གྲུ་གུའི་སྤྱོད་པའི་མཐའ་བསམ་གྱིས་མི་ཁྱབ་བོ། ། ཅེས་བྱ་བ་ནི་དོན་བསྡུས་ཀྱི་ཚིགས་སུ་བཅད་པའོ། ། རྒྱལ་བའི་རྟོགས་པ་བརྗོད་པ་དཔག་བསམ་གྱི་འཁྲི་ཤིང་གི་དོན་འགྲེལ་ལས་གླང་པོའི་རྟོགས་པ་བརྗོད་པའི་ཡལ་འདབ་སྟེ་དགུ་བཅུ་རྩ་དྲུག་པའི་རྣམ་པར་བཤད་པའོ།། ༈ །།སྤྱི་དོན་གོ་བདུན་པ་ལ་ཡང་ཡལ་འདབ་ཀྱི་གཞུང་གིས་བསྟན་ཚུལ་དང་། དེའི་དོན་བཤད་པ་གཉིས་ལས།
དང་པོ་ཡལ་འདབ་ཀྱི་གཞུང་གིས་བསྟན་ཚུལ་ནི། རྣམ་པར་སྡང་པའི་སྐྱོན་གྱི་དུག་གིས་གང་གི་ཡིད་ནི་སུན་ཕྱུང་བར་གྱུར་པ་རྣམས་ཀྱིས། ། སྐྱེས་བུ་དམ་པ་བདག་ལ་གནོད་པ་བསྒྲུབ་པའི་བྱ་བ་ལ་འབད་པ་དང་རྩོལ་བའི་རབ་རྣོ་གང་ཡིན་པ། ། དེ་ཉིད་གལ་ཏེ་སྐྱེ་བོ་དམ་པ་དེ་ཡི་ཡོན་ཏན་རབ་ཏུ་འབར་བའི་རྗེས་སུ་བྱེད་པར། ། གྱུར་ནས་སྲིད་པའི་འཁོར་བ་འདིར་སུ་ཞིག་རྒྱ་ཆེར་གཞན་ལ་གནོད་དང་ལྡན་པར་གྱུར་ཏེ་མི་འགྱུར་རོ། ། རྒྱལ་བ་སངས་རྒྱས་རྒྱལ་བྱེད་ཁབ་དང་ཉེ། ། འོད་མའི་ཚལ་ཀ་ལནྟ་ཀའི་གནས་ན་རྒྱུ་བ་ན། ། ལྷས་བྱིན་གྱིས་ནི་སྡང་བས་སྔོན། ། བཅོམ་ལྡན་འདས་བསད་པའི་ཆེད་དུ་རབ་ཏུ་བསྐུལ་བའི་དཀའ་ཐུབ་པ། ། ཞིག་ལྷས་བྱིན་དེ་ཡིས་བྱིན་པའི་མཚོན་ཆ་ལག་ན་ཐོགས་པ་ཅན། །
ཁྲོ་གཉེར་གྱི་སྨིན་མ་འཁྱོགས་ཤིང་འཇིགས་སུ་རུང་བའི་བཞིན་ལྷག་པར། ། ཁྲོ་བས་སེམས་ཀྱི་དུལ་བ་ཉམས་པར་གྱུར་པའི། ། རྩོམ་པ་ཆེན་པོས་མངོན་པར་གཙེས་པ་དང་ལྡན་པ། ། ཞེས་པ་ནས། དེ་བཞིན་གཤེགས་པས་དེ་ལྟར་གསུངས་པ་དེ་དག ། ཐོས་ནས་དགེ་སློང་རྣམས་ཀྱིས་ནི། ། ཐུབ་པ་དེ་ཡི་བཟོད་པ་ནི་ས་གཞི་བཞིན་དུ་གནས་པས། ། ཁུར་དག་བཟོད་པ་ཡིན་པར་རབ་ཏུ་བསྔགས། ། གང་ཞིག་ཚུལ་ཁྲིམས་དྲི་མེད་བསིལ་བའི་ཆུ་ལྡན་དེ་ཡིས་སེམས་ཅན་རྣམས་ཀྱི་བསམ་པ་དབུགས་འབྱིན་པར་བྱེད་པ། ། འཁོན་གྱི་རྡུལ་ནི་རབ་ཏུ་དག་པར་བྱེད་པ་བཟོད་པའི་ཆུ་བོ་སེམས་ལ་རྟག་ཏུ་གནས་པ། །
དེ་དག་བཟློག་པར་དཀའ་བ་ཕ་རོལ་གྱི་དགྲ་ཡི་གནོད་ལ་ཁྲོ་བའི་མེ་འབར་བའི་ཕྲེང་བས་རྣམ་པར་བསླད་པའང་། ། སྲིད་པར་བསྲེག་པར་རབ་ཏུ་བསྐྱེད་དེ་རྒྱ་ཆེར་གདུང་བས་ཡོངས་སུ་འདྲིས་ཀྱང་ཁྲོ་བའི་རྣམ་འགྱུར་དག་ཏུ་འགྱུར་མ་ཡིན། ། ཞེས་པའི་བར་གྱིས་བསྟན་ལ། གཉིས་པ་དེའི་དོན་བཤད་པ་ནི། སྐྱེ་བོ་ངན་པ་དག་གིས་སྐྱེས་བུ་དམ་པ་ལ་སྡང་སེམས་ཀྱིས་གནོད་པའི་ཕྱིར་འབད་པ་ནི་རང་ཉིད་སྡུག་བསྔལ་གྱི་རྒྱུར་འགྱུར་གྱི་དམ་པ་དག་ལ་ནི་ཡོན་ཏན་འཕེལ་བའི་གྲོགས་སུ་འགྲོ་བའི་ཕྱིར་ན། བདག་བདེ་བར་འདོད་པ་དག་གིས་གནོད་སེམས་སྤོང་རིགས་པ་སྟེ། དེ་ཡང་འདི་ལྟར། སྔོན་རྒྱལ་བ་རྒྱལ་པོའི་ཁབ་དང་ཉེ་བའི་འོད་མའི་ཚལ་ན་བཞུགས་པའི་ཚེ། ལྷས་བྱིན་གྱིས་སྡང་བས་བསྐུལ་བའི་དཀའ་ཐུབ་པ་དེ་ཡིས་བྱིན་པའི་མཚོན་ཆ་ཅན་སྨིན་མ་འཁྱོག་ཅིང་ཁྲོ་བས་དུལ་བ་ཉམས་པར་གྱུར་པ་ལྔ་བརྒྱས་བསྐོར་ཅིང་མཚོན་ཆ་འཕངས་པ་ན། མཚོན་ཆ་རྣམས་པདྨ་དང་ཨུཏྤལར་གྱུར་ནས་སྐུ་ལ་གནོད་པར་མ་གྱུར་ཏོ། །
དམ་པ་རྣམས་ལ་རྣོན་པོ་ཡི། ། མཚོན་ཡང་འཇམ་པ་སྟེན་བྱེད་དེ། ། སྡང་བའི་དུག་གིས་བྱུགས་གྱུར་པ། ། སྡིག་པ་ཅན་གྱི་སེམས་ནི་མིན། ། སྟོན་པའི་སྐུ་སྒྲིབ་པར་བྱེད་པའི་ནོར་བུའི་རང་བཞིན་གྱི་ཁང་པ་ནམ་མཁའི་འོད་ཅན་ཡང་གྲུབ་པར་གྱུར་པས། དྲང་སྲོང་རྣམས་ངོ་ཚ་ཞིང་བཅོམ་ལྡན་འདས་ཀྱི་ཞབས་ལ་གཏུགས་པས་སྟོན་པས་ཆོས་རབ་ཏུ་བསྟན་པ་མཛད་ནས་དེ་རྣམས་རབ་ཏུ་བྱུང་ཞིང་དགྲ་བཅོམ་པ་ཐོབ་བོ། ། སྐབས་དེར་དགེ་སློང་རྣམས་ཀྱིས་རྒྱུ་མཚན་ཞུས་ཤིང་། བཅོམ་ལྡན་འདས་ཀྱིས་བཀའ་སྩལ་པ། བདག་གི་སྔོན་གྱི་སྐྱེ་བ་ལ་ཡང་འདི་རྣམས་ལ་ཕན་བཏགས་པ་ཡིན་ཏེ། ཀ་ཤའི་ཡུལ་ནས་ཚོང་པ་མང་པོ་རྒྱ་མཚོ་ལ་ནོར་བུ་ལེན་པ་ལ་ཕྱིན་པའི་ཚེ་གཟིངས་ཞིག་ནས་སྲོག་ལ་ཐེ་ཚོམ་དུ་གྱུར་པ་ན་བདག་རུས་སྦལ་དུ་སྐྱེས་པས།
དེ་དག་མ་བཟོད་དེ་རྒྱབ་ཏུ་ཁུར་ནས་མ་ལུས་པ་བསྒྲལ་ཏོ། ། དེ་དག་བསྒྲལ་པས་ངལ་ཏེ་རུས་སྦལ་གཉིད་ལོག་པའི་ཚེ། དེ་དག་ལྟོགས་པས་རུས་སྦལ་བཟའ་བར་འདོད་ནས་རྡོ་འཕངས་པས་དེའི་ཁོག་པ་ཞིག་པར་མ་ནུས་སོ། ། དེ་ནས་རུས་སྦལ་རང་ཉིད་ཀྱི་ལུས་རབ་ཏུ་བཏང་ནས་དེ་དག་བཀྲེས་པ་ལས་ཐར་བར་བྱས་སོ། ཚོང་པ་དེ་དག་སྔོན་སྟོན་པ་འོད་སྲུང་གི་བསྟན་པ་ལ་རབ་ཏུ་བྱུང་ཞིང་། དེའི་འབྲས་བུས་ད་ལྟ་སྐལ་བ་དང་ལྡན་པ་དག་ཏུ་སྐྱེས་སོ། ། དེའི་ཚེ་དེའི་དུས་ཀྱི་རུས་སྦལ་དེ་ཉིད་བཅོམ་ལྡན་འདས་ང་ཉིད་ཡིན་ནོ། ། ཞེས་དགེ་སློང་རྣམས་ལ་བཀའ་སྩལ་ནས། དགེ་སློང་རྣམས་ཀྱང་ཡིད་རང་བར་གྱུར་ཏོ། ། དེ་དག་ལ་འདི་སྐད་ཅེས།
གཞན་ཕན་གྱི་སྙིང་སྟོབས་ཀྱི་འོད་ཀྱིས་ཀ་ཤི་ཀའི་ཚོང་པ་ལྔ་བརྒྱ་རྒྱ་མཚོའི་འཇིགས་མུན་ལས། ། བསྒྲལ་མཐར་དྲིན་ལོག་འཇལ་གྱིས་ཤ་བཟའ་བའི་ཕྱིར་གསོད་འདོད་པའི་མི་བསྲུན་པའི་ཕྱེ་ལེབ་དེ་རྣམས་ཀྱི་གཤོག་པའི་ཤུགས། ། བསྣུན་པས་མ་ནོངས་ཀྱི། དེ་རྣམས་ལ་རང་ལུས་སྟེར་བའི་སྙིང་རྗེའི་འཐོར་རླུང་གིས། ། རུས་སྦལ་སྲོག་གི་མར་མེ་དེ་ཚོང་པ་དེ་རྣམས་ཀྱིས་ཟས་ཀྱི་ཕྱིར་དུ་བཏང་། ། ཞེས་བྱ་བ་ནི་དོན་བསྡུས་ཀྱི་ཚིགས་སུ་བཅད་པའོ། ། རྒྱལ་བའི་རྟོགས་པ་བརྗོད་པ་དཔག་བསམ་གྱི་འཁྲི་ཤིང་གི་དོན་འགྲེལ་ལས་རུས་སྦལ་གྱི་རྟོགས་པ་བརྗོད་པའི་ཡལ་འདབ་སྟེ་དགུ་བཅུ་རྩ་བདུན་པའི་རྣམ་པར་བཤད་པའོ།། ༈ །།སྤྱི་དོན་གོ་བརྒྱད་པ་ལ་ཡང་ཡལ་འདབ་ཀྱི་གཞུང་གིས་བསྟན་ཚུལ་དང་། དེའི་དོན་བཤད་པ་གཉིས་ལས། དང་པོ་ཡལ་འདབ་ཀྱི་གཞུང་གིས་བསྟན་ཚུལ་ནི།
རིགས་བཟང་པོ་རྣམས་ཀྱི་རི་བོ་དག་གི་རྩེ་མོ་ཤིན་ཏུ་མཐོ་བ་གཟུགས་ཅན་དང་། ། རིགས་དམའ་ཞིང་མི་གཙང་ཚོགས་དང་སྨད་པའི་ཕྱག་དར་ཁྲོད་ཀྱིས་གང་བར་ཡང་། ། ཉིན་མོ་འདྲེན་པའི་ཉི་མ་སྣང་བ་མཚུངས་པར་འབར་ཞིང་ཕན་བྱེད་བདག་ཉིད་ཅན། ། འདི་ནི་བྱེ་བྲག་མེད་པར་ཁྱབ་པར་འཇུག་པར་ངེས་པར་བབས་པ་ཉིད། ། གྲོང་ཁྱེར་རྒྱལ་པོའི་ཁབ་ཏུ་སྔོན། ། འོད་མའི་ཚལ་བྱ་ཀ་ལནྟ་ཀའི་གནས་ན་བཞུགས་པའི་རྒྱལ་བ་སངས་རྒྱས་ལ། མུ་གེ་བྱུང་བའི་ཆེ་ན་བཀྲེས་པ་ཡིས། ། ཡོངས་སུ་ཉེན་པའི་གྱད་རྣམས་སྐྱབས་སུ་སོང་བ་དེའི་ཚེ། ། སྙིང་རྗེའི་དཔག་བསམ་རྐང་འཐུང་གི་གཟུགས་ཅན་རྒྱན། སངས་རྒྱས་ས། །
མངོན་པར་འདོད་པའི་ཟས་དག་དེ་རྣམས་ལ་བྱིན་ནས། ། གནས་སྐབས་ངན་པ་མུ་སྟེགས་སྡུག་བསྔལ་ཞི་བའི་སླད་དུ། ། དེ་དག་རྣམས་ལ་ཆོས་བསྟན་པར་མཛད། ། ཅེས་པ་ནས། ཞེས་པ་གྱད་རྣམས་དག་གི་ནི། ། སྐྱེ་བ་སྔར་བྱུང་བའི་ལས་རྣམས་བཅོམ་ལྡན་འདས། ། ཐམས་ཅད་གཟིགས་པས་གསུངས་པ་དག ། ཐོས་ནས་དགེ་སློང་ཐམས་ཅད་ཡ་མཚན་དུ་གྱུར། ། གཟའ་ཡི་བདག་པོས་སྣང་བས་རྗེས་བཟུང་བས། ། མུན་པའི་ཚོགས་ཀྱིས་རྣམ་པར་ཟུམ་པར་གྱུར་པའི། །
འདམ་སྐྱེས་པདྨ་ཆུ་དང་བཅས་པ་རྣམ་དག་ཀྱང་། ། མཁས་པའི་ཅོད་པན་དུ་འོས་ཉིད་དུ་གྱུར། ། ཞེས་པའི་བར་གྱིས་བསྟན་ལ། གཉིས་པ་དེའི་དོན་བཤད་པ་ནི། དཔེར་ན་རི་ཤིན་དུ་མཐོ་ཞིང་གཙང་བ་དང་། ཤིན་ཏུ་དམའ་ཞིང་མི་གཙང་བའི་ས་ཕྱོགས་དག་ཉི་མས་མཉམ་པར་གསལ་བར་བྱེད་པ་ལྟར། སངས་རྒྱས་ཀྱི་ཐུགས་རྗེ་ཡང་རིགས་མཐོ་བ་དང་། རིགས་དམའ་སླ་ཀུན་ལ་ཁྱབ་པར་འཇུག་པ་སྟེ། དེ་ཡང་འདི་ལྟར། སྔོན་གྲོང་ཁྱེར་རྒྱལ་པོའི་ཁབ་ན་རྒྱལ་བ་བཞུགས་པའི་ཚེ།
མུ་གེས་བཀྲེས་པའི་གྱད་རྣམས་བཅོམ་ལྡན་འདས་ལ་སྐྱབས་སུ་སོང་བ་ན་མངོན་པར་འདོད་པའི་ཟས་བྱིན་ནས། དེ་དག་ཞི་བའི་སླད་དུ་ཆོས་བསྟན་པས་དེ་དག་གིས་དགྲ་བཅོམ་པ་ཐོབ་པར་གྱུར་ཏེ། དེའི་ཚེ་ན་གྲོང་ཁྱེར་བ་རྣམས་ཕྲག་དོག་གིས། ཀྱེ་མ་སངས་རྒྱས་བསྟན་པ་ལ་འོས་པ་མིན་པའི་ཀླ་ཀློའི་གྱད་རྣམས་ལ་དགྲ་བཅོམ་གྱི་ལམ་བསྟན་ཏོ་ཞེས་སྨོད་པར་བྱེད་དོ། ། དེ་ནས་རྒྱལ་པོའི་བཀས་དེ་རྣམས་རྫུ་འཕྲུལ་གྱིས་སྒྲ་མི་སྙན་དུ་མཁའ་ལས་འགྲོ་འོངས་བྱས་པ་དང་། དེ་རྣམས་མི་བདག་སྐྱེ་བོ་གྲོང་པར་བཅས་པས་མཆོད་པར་བྱས་ཤིང་། དགེ་སློང་རྣམས་ཀྱིས་མཆོག་ཏུ་གྱུར་པ་དེའི་བསོད་ནམས་ཀྱི་རྒྱུ་དགེ་སློང་རྣམས་ཀྱིས་བཅོམ་ལྡན་འདས་ལ་ཞུས་སོ། ། དེར་བཅོམ་ལྡན་ཀྱིས་བཀའ་སྩལ་པ། སྔོན་ཀ་ཤའི་གྲོང་གི་མཐའི་ནགས་ཚལ་དུ་བདག་མངོན་ཤེས་ལྔ་དང་ལྡན་པའི་དཀའ་ཐུབ་ཅན་དགེ་བའི་ངང་ཚུལ་ཞེས་པར་གྱུར་ཅིང་། དེའི་ཚེ་གྱད་འདི་རྣམས་ཐུབ་པར་གྱུར་པ་ལ་བདག་གིས་ཆོས་བསྟན་པས་དེ་དག་མངོན་ཤེས་མངའ་བ་ཉིད་དུ་གྱུར་ལ་དེའི་བསོད་ནམས་བག་ཆགས་གོམས་པས།
སྐྱེ་བ་འདིར་ཡང་བདག་གིས་ཉོན་མོངས་པ་ལས་བསྒྲལ་ཏོ། ། གཞན་སྔོན་འདི་དག་སྟོན་པ་འོད་སྲུང་གི་དྲུང་དུ་རབ་ཏུ་བྱུང་སྟེ་རྒྱལ་པོའི་གནས་སུ་གནས་པར་གྱུར་པས་ད་ལྟ་གྱད་ཉིད་དུ་གྱུར་ཏོ། ། དེ་བས་ན་ཉི་མས་སྣང་བར་བྱས་པ་ན་པདྨ་ཆུ་དང་བཅས་པ་ཡང་མཁས་པའི་ཅོད་པན་དུ་འགྱུར་བ་ལྟར། སྡིག་ཅན་གྱི་ཀླ་ཀློ་དག་ཀྱང་བཅོམ་ལྡན་འདས་ཀྱི་མཐུས་ཉོན་མོངས་པ་ལས་གྲོལ་བར་གྱུར་པའོ། ། དེ་དག་ལ་འདི་སྐད་ཅེས། ཀླ་ཀློའི་གྱད་རྣམས་ཚེ་སྔོན་མ་དྲང་སྲོང་དུ་སྐྱེས་པའི་བློའམ་བག་ཆགས་བཟང་པོ། ཆོས་གསུངས་པའི་ཐིགས་པས་བྲན་ནས་ཡང་དག་པའི་ལམ་གཙང་མར། ། ལྷའི་མིག་དང་། ལྷའི་རྣ་བ། ལྷའི་སྙན།
གཞན་སེམས་ཤེས་པ། སྔོན་གནས་རྗེས་སུ་དྲན་པ་སྟེ། མངོན་ཤེས་ལྔ་ཡི་ཡོན་ཏན་ཅང་ཤེས་རྟའི་འགྲོས་མྱུར་པོ་དག་པའི་ངང་ཚུལ་ཞེས་པའི། ། དཀའ་ཐུབ་པ་དེའི་ཐུགས་རྗེའི་ལྕག་གིས་བསྐུལ་ལོ། ། ཞེས་བྱ་བ་ནི་དོན་བསྡུས་ཀྱི་ཚིགས་སུ་བཅད་པའོ། ། རྒྱལ་བའི་རྟོགས་པ་བརྗོད་པ་དཔག་བསམ་གྱི་འཁྲི་ཤིང་གི་དོན་འགྲེལ་ལས་དཀའ་ཐུབ་པའི་རྟོགས་པ་བརྗོད་པའི་ཡལ་འདབ་སྟེ་དགུ་བཅུ་རྩ་བརྒྱད་པའི་རྣམ་པར་བཤད་པའོ།། ༈ །།སྤྱི་དོན་གོ་དགུ་པ་ལ་ཡང་ཡལ་འདབ་ཀྱི་གཞུང་གིས་བསྟན་ཚུལ་དང་། དེའི་དོན་བཤད་པ་གཉིས་ལས། དང་པོ་ཡལ་འདབ་ཀྱི་གཞུང་གིས་བསྟན་ཚུལ་ནི། འཁོར་བའི་ལུས་ཅན་ལུས་ཅན་རྣམས་དང་དེ་བཞིན་དུ་ཡིད་ཀྱི་ནི། །
སྲིད་པའི་རང་བཞིན་སྡུག་བསྔལ་གྱི་ནད་ཆེན་འཕྲོག་བྱེད་པ། ། འཇིག་རྟེན་ཀུན་གྱི་འཇིག་རྟེན་ཕ་རོལ་གྱི་སྡུག་བསྔལ་སྐྱོབ་པ་གཉེན། ། སངས་རྒྱས་བཅོམ་ལྡན་འདས་བདུད་རྩིའི་གཏེར་ཉིད་དོ། ། དེ་ཡང་མཉན་ཡོད་དུ་སྔོན་བཅོམ་ལྡན་འདས། ། རྒྱལ་པོ་ཐུགས་རྗེའི་གཟིགས་པ་བདུད་རྩི་ཡིས། ། སྐྱེ་བོ་ནད་ཀྱིས་གཟིར་བ་རྣམས་དང་། ། དགེ་སློང་ནད་པའི་ཚོགས་ཀྱང་གསོས་པར་མཛད་ནས་ཐུགས་བརྩེ་བ། ། ཅེས་པ་ནས། སེམས་ཅན་རྣམས་ཀྱི་ནད་བསྐྱབས་པ་དེས་ནི། ། རྟག་ཏུ་བདག་ནི་ནད་དང་བྲལ་བའོ། །
བདེ་གཤེགས་བཅོམ་ལྡན་འདས་འཁོར་བའི་ནད་ཀྱི་ནི། ། སྨན་པས་དེ་སྐད་གསུངས་པ་དག ། དགེ་སློང་གསོས་པ་དེ་དག་གིས། ། ཐོས་ནས་དགའ་མགུ་ཞིང་ཡི་རངས་པར་ཐོབ། ། ཤིན་ཏུ་ཆུང་བའི་རྩྭ་དང་མཚུངས་པ་ཡིས་ཀྱང་། ། ལུས་དང་བྱིན་པ་གང་ལ་རྩེ་དགའ་ཅན། ། གཞན་ཕན་ཡིད་དང་བྲལ་བ་མིན་པའི་དམ་པ་རྣམས་ཀྱི། ། སྙིང་སྟོབས་དང་བཅས་ཅི་ཡང་རྣམ་པ་གསལ་ཞིང་རྒྱས་པའོ། ། ཞེས་པའི་བར་གྱིས་བསྟན་ལ། གཉིས་པ་དེའི་དོན་བཤད་པ་ནི།
ལུས་ཅན་ཀུན་གྱི་ལུས་ཀྱི་ནད་དང་། སེམས་ཀྱི་སྡུག་བསྔལ་གྱི་ནད་ཆེན་འཕྲོག་པར་བྱེད་པ་པོ་ནི་རྒྱལ་བ་ཉིད་ཡིན་ལ། དེས་ན་དེ་ནི་འཇིག་རྟེན་ཀུན་ལ་འཇིག་རྟེན་ཕ་རོལ་ཏུའང་གཉེན་དང་མཚུངས་པ་སྟེ། དེ་ཡང་འདི་ལྟར་སྔོན། བཅོམ་ལྡན་འདས་མཉན་ཡོད་ན་བཞུགས་པའི་ཚེ། རྒྱལ་བའི་གཟིགས་པ་བདུད་རྩིས་སྐྱེ་བོ་ནད་ཀྱིས་གཟིར་བ་དང་། དགེ་སློང་ནད་པ་མང་པོ་གསོས་པར་མཛད་དེ། སྐབས་དེར་རྒྱལ་བས་དགེ་སློང་རྣམས་ལ་བཀའ་སྩལ་པ། ནད་པ་འདི་རྣམས་སྐྱེ་བ་གཞན་ལ་ཡང་གསོས་པར་བྱས་ཏེ། བདག་སྔོན་ཝ་རཱ་ཎ་སཱིར་རྒྱལ་པོ་པདྨ་ཅན་ཞེས་པར་གྱུར་པ་གནམ་གྱི་སྐྱོན་གྱིས་གྲོང་ཁྱེར་བ་རྣམས་ཤིན་ཏུ་བཟོད་དཀའ་བའི་ནད་ཀྱིས་ཐེབས་པར་གྱུར་པའི་ཚེ།
སྨན་པ་རྣམས་ཀྱིས་སྨན་གྱི་སྦྱོར་བ་དང་ཞི་བ་དང་ཤིས་པའི་ཐབས་གང་གིས་ཕན་པར་མ་གྱུར་པ་དང་། དེའི་ཚེ་སྨན་པ་མཁས་པ་ཞིག་གིས་ཉ་རོ་ཧི་ཏ་ཞེས་པའི་ཤ་རྙེད་ན་ནད་པ་འཚོའོ་ཞེས་བསྟན་པ་ན། དེ་ལྟ་བུའི་ཉ་ཉ་པ་རྣམས་ཀྱིས་རྙེད་པར་མ་གྱུར་ནས་ཀུན་ནད་ཀྱིས་གཟིར་ཞིང་སྲོག་ལ་ཐེ་ཚོམ་དུ་གྱུར་པ་རྒྱལ་པོས་མ་བཟོད་ནས། ནད་པ་འདི་རྣམས་ཀྱི་དོན་དུ་བདག་ཉ་རོ་ཧི་ཏར་གྱུར་ཅིག་ཅེས་སྨོན་ལམ་བཏབ་ནས་བ་གམ་གྱི་སྟེང་ནས་ལུས་འཕངས་སོ། ། དེ་ནས་མི་རིང་བར་ཆུ་བོ་བཱ་རའི་ཆུར་ཉ་རོ་ཧི་ཏར་སྐྱེ་བ་བླངས་ནས་དེའི་ཤ་ཡིས་གྲོང་ཁྱེར་བ་རྣམས་ནད་ལས་ཐར་བར་བྱས་སོ། ། དེའི་དུས་ཀྱི་ནད་པ་དེ་རྣམས་དགེ་སློང་ཁྱེད་རྣམས་དང་། རྒྱལ་པོ་པདྨ་ཅན་དེ་ནི་བཅོམ་ལྡན་འདས་བདག་ཡིན་ནོ་ཞེས་བཀའ་སྩལ་ནས་དགེ་སློང་རྣམས་ཡིད་རང་པར་གྱུར་ཏོ། ། དེ་བས་སེམས་ཅན་ཆུང་ངུ་དག་གི་ལུས་དང་། དེའི་ཆ་ཤས་དག་ལ་ཡང་ནད་ཀྱིས་གཟིར་བ་ན་དེ་དང་བྲལ་འདོད་ཀྱི་གཞན་ཕན་གྱི་ཡིད་དང་ལྡན་པ་དག་གི་སྙིང་སྟོབས་ཀྱིས་ཀུན་གྱི་ནད་ཀྱང་སེལ་ནུས་པའོ། ། དེ་དག་ལ་འདི་སྐད་ཅེས།
གཞན་ཕན་གྱི་སྒོ་གཅིག་ལ་རང་རྒྱལ་པོ་དང་ཉ་རོ་ཧི་ཏའི་ལུས་གཉིས་བཏང་བའི་ཕངས་མེད་ཀྱི་སྒོ་ནས། ། ཕུང་པོ་དོན་དང་ལྡན་པར་བྱེད་པ་ལ་རོ་ཧི་ཏ་་་་་་སྟེ་འཕེལ་བ་ཞེས་པའི། ། ཤ་ཁྲག་འཆི་མེད་ཀྱི་བདུད་རྩིའི་རོ་བདའ་བས་ཏེ་ཞིང་ངམ་ཞིང་ནུས་པ་དང་ལྡན་པ། གྲོང་ཁྱེར་ནད་ཀུན་འཕྲོག་མཛད་རྒྱལ་པོ་པདྨ་ཅན་ནོ། ། ཞེས་བྱ་བ་ནི་དོན་བསྡུས་ཀྱི་ཚིགས་སུ་བཅད་པའོ། ། རྒྱལ་བའི་རྟོགས་བརྗོད་པ་དཔག་བསམ་གྱི་འཁྲི་ཤིང་གི་དོན་འགྲེལ་ལས་པདྨ་ཅན་གྱི་རྟོགས་པ་བརྗོད་པའི་ཡལ་འདབ་སྟེ་དགུ་བཅུ་རྩ་དགུ་པའི་རྣམ་པར་བཤད་པའོ།། ༈ །།སྤྱི་དོན་བརྒྱ་པ་ལ་ཡང་ཡལ་འདབ་ཀྱི་གཞུང་གིས་བསྟན་ཚུལ་དང་། དེའི་དོན་བཤད་པ་གཉིས་ལས། དང་པོ་ཡལ་འདབ་ཀྱི་གཞུང་གིས་བསྟན་ཚུལ་ནི། ཐུབ་པ་གང་གི་བསམ་པར་ཐོག་མ་ཉིད་དུ་བླ་མེད་བྱང་ཆུབ་མངོན་པར་འདོད་པའི་ཐུགས་རྗེ་བསྐྱེད་པ་དེ་ནི། །
བདུད་རྩིའི་ཕོ་ཉ་དང་པོ་བྱུང་བའི་ཟླ་ཚེས་བཞིན་དུ་མཛེས་ཤིང་། ། བསོད་ནམས་ཀྱི་སྟོབས་ཀྱིས་ནི་གསར་དུ་འཇུག་པར་བྱེད་པ། ། སྙིང་སྟོབས་ཀྱི་རྒྱ་མཚོ་སུ་ཞིག་ཡིན་པའི་བཅོམ་ལྡན་འདས་དེར་ཕྱག་བྱ་བར་འོས། ། དེ་ཡང་བཅོམ་ལྡན་འདས་ཀྱི་འདུལ་བ་ལུང་གཞི་ལས་འདི་ལྟར་གསུངས་ཏེ། རྒྱལ་བྱེད་ཚལ་དུ་བཞུགས་རྒྱལ་བ་བཅོམ་ལྡན་འདས་ལ། ། དཔལ་ལྡན་ཡུལ་ཀོ་ས་ལ་ཡི་དབང་ཕྱུག་རྒྱལ་པོ། ། གསལ་རྒྱལ་ཞེས་པ་དེ་ཡིད་དུ་འོང་བའི་དགེ་མཚན་ལ་ཆགས་ཤིང་། ། བཅོམ་ལྡན་འདས་ཀྱི་ཞབས་ལ་རབ་ཏུ་བཏུད་པས་སྔོན་ཞུས་པ། ། ཐུབ་པ་ཁྱོད་ཀྱི་ཡང་དག་རྫོགས་པ་ཡི། ། བྱང་ཆུབ་ཀྱི་བག་ཆགས་སུ་གྱུར་པའི་བྱང་ཆུབ་སེམས་དཔའ་དང་པོ་ནི། །
སྔོན་གྱི་སྐྱེ་བ་གང་ལས་ཚུལ་ཇི་ལྟར་སྐྱེསཔ་དག ། འོད་ཟེར་རྒྱ་ཆེ་བ་དང་ལྡན་པ་བཅོམ་ལྡན་འདས་ཀྱིས་གསུངས་ཤིག་ཅེས་ཞུས་པ་ན། ། ཞེས་པ་ནས། དེ་ལྟ་བུ་ཡི་བསོད་ནམས་དང་སྨོན་ལམ་གྱི། ། རྒྱལ་པོ་རབ་གསལ་ཉིད་ཀྱི་སྐྱེ་བ་ཐོབ་ནས་དེ་ཡི་ནི། ། སེམས་ལ་བྱང་ཆུབ་ཀྱི་མྱུ་གུ་སྨོན་པའི་སེམས་ཁྱད་པར་ཅན་བསྐྲུན་ཅིང་། ། ད་ལྟ་བདག་ལ་བླ་ན་མེད་པའི་འབྲས་འདི་གྲུབ་བོ། ། དང་པོར་བསམ་པ་དག་པའི་སྒོ་ནས་བྱང་ཆུབ་སེམས་བསྐྱེད་པའི་ཚུལ། ། དེ་བཞིན་གཤེགས་པས་ཇི་ལྟར་གསུངས་པ་དེ་ནི་དེར། ། བདུད་རྩི་འཐུང་བ་བཞིན་དུ་ཐོབ་པའི་ཁྱོར་བ་ཡིས། །
ཀོ་ས་ལ་དབང་དེས་འཐུངས་ནས་རྒྱལ་སར་སོང་། ། ཞེས་པའི་བར་གྱིས་བསྟན་ལ། གཉིས་པ་དེའི་དོན་བཤད་པ་ནི། གང་ཞིག་དང་པོར་བྱང་ཆུབ་ཀྱི་མཆོག་ཏུ་སེམས་བསྐྱེད་དེ་སེམས་ཅན་འཁོར་བ་ལས་སྒྲོལ་བའི་སྙིང་སྟོབས་རྒྱ་མཚོ་ལྟ་བུ་མངའ་བའི་བཅོམ་ལྡན་འདས་དེ་ཉིད་ཀུན་གྱི་ཕྱག་འོས་ཏེ། དེ་ཡང་འདི་ལྟར་སྔོན། རྒྱལ་བ་རྒྱལ་བྱེད་ཚལ་ན་བཞུགས་པའི་ཚེ། དཔལ་ལྡན་ཀོ་ས་ལའི་རྒྱལ་པོ་གསལ་རྒྱལ་གྱིས། བཅོམ་ལྡན་འདས་ལ་འདི་སྐད་ཅེས་གསོལ་ཏོ། ། ཁྱོད་ཀྱིས་ཡང་དག་པར་རྫོགས་པའི་བྱང་ཆུབ་ཏུ་ཐུགས་བསྐྱེད་པའི་དུས་དེ་སྐྱེ་བ་གང་ལས་ཡིན། དེར་བཅོམ་ལྡན་འདས་ཀྱིས་བཀའ་བསྩལ་པ།
སྔོན་གྲོང་ཁྱེར་འོད་ལྡན་ཞེས་པར་ས་བདག་རབ་གསལ་དུ་བདག་གྱུར་པའི་ཚེ། གླང་པོ་ལ་བཞོན་ནས་ནགས་སུ་བརྩེ་དགའ་ལ་ཕྱིར་པ་ན། གླང་མོའི་དྲི་ཚོར་ནས་གླང་པོ་ཆགས་པས་དྲངས་ཏེ་རབ་ཏུ་མྱོས་པས་ཤོར་རོ། ། ནམ་ཞིག་ནགས་སུ་འཁྱམས་ནས་རང་གནས་སུ་སླེབས་པ་དང་། ཀུན་ཏུ་བགྲོད་ཅེས་པ་སྣ་ཆེན་པོས་རྒྱལ་པོ་ལ་ཞུས་པ། རྒྱལ་པོ་བདག་གིས་བསླབས་པས་གླང་པོ་འོངས་པར་གྱུར་ལ་འདིའི་གདུང་བྱེད་ནི་ཡིད་ལ་ཆགས་པ་ཁོ་ན་སྟེ། མེ་དང་ཉི་མ་མིན་ཞིང་། ཆང་དང་མྱོས་བྱེད་མ་དང་འབྱུང་པོས་ཀྱང་མིན་ནོ། ། དེར་རྒྱལ་པོས་སྨྲས་པ། དེ་ན་ཡུལ་ལ་ཆགས་པ་མེད་པའི་ཆགས་བྲལ་འགའ་ཞིག་འཁོར་བ་ན་ཡོད་དམ།
ཀུན་ཏུ་བགྲོད་ཀྱིས་གསོལ་པ། འགྲོ་བ་འདི་ན་དེ་བཞིན་གཤེགས། ། འཁོར་བ་མེད་པ་འདོད་ཆགས་བྲལ། ། དམ་པའི་དོན་དང་ཡོན་ཏན་ཅན། ། སེམས་ཅན་ལ་ནི་ཕན་མཛད་པ། ། རྒྱལ་པོ་སངས་རྒྱས་སྒྲོན་མ་ཡི། ། འོད་ཀྱིས་ཐམས་ཅད་གསལ་བར་མཛད། ། དེ་ཐོས་ནས་སའི་བདག་པོ་རབ་གསལ་ཡང་དག་པར་རྫོགས་པའི་སངས་རྒྱས་ཐོབ་པར་འདོད་ཅིང་སྨོན་ལམ་བཏབ་བོ། ། དེའི་ཚེ་དེའི་དུས་ཀྱི་རྒྱལ་པོ་རབ་གསལ་དེ་ནི་བདག་ཡིན་ལ། དེ་ནི་སྔོན་གྱི་སྐྱེ་བ་རྫ་མཁན་ཁྱིམ་བདག་ཅེས་པར་གྱུར་པ་ན།
བུ་རམ་གྱི་ཟས་ཀྱིས་རྒྱལ་བ་ལ་མཆོད་པ་བྱས་པས་སྐྱེ་བ་འདིར་རྒྱལ་པོ་རབ་གསལ་དུ་སྐྱེ་བ་བླངས་ནས་བྱང་ཆུབ་ཏུ་སེམས་བསྐྱེད་པ་བྱས་སོ། ། ཞེས་པ་བཅོམ་ལྡན་འདས་ཀྱི་གསུང་གི་བདུད་རྩི་དེ་དག་རྒྱལ་པོ་གསལ་རྒྱས་ཀྱི་རྣ་བའི་ཁྱོར་བཏུངས་བས་འཐུང་ཏེ་རང་གནས་སུ་སོང་ངོ་། ། དེ་དག་ལ་འདི་སྐད་ཅེས། འདོད་པས་མྱོས་པའི་སེམས་ཐིག་ལེ་མཆོག་མར་འདོད་ཆགས་ཀྱི་ཕྱོགས་ལྷུང་གིས། ། གླང་པོ་སོགས་གདུལ་དཀའ་བ་རྣམས་ཀྱི་སེམས་ཀྱི་ཉོན་མོངས་ཚངས་པའི་རྩེ་དགའི་སྟེང་གདོང་དེ། ། ཀུན་མཁྱེན་སངས་རྒྱས་ཀྱི་ཐུགས་རྗེའི་བདེ་འབྱུང་སྟེ་དབང་ཕྱུག་གི་སེན་མོས་གཅོད་ནུས་པའི་གཏམ། ། གླང་རྫིའི་ངག་ལས་ཐོས་པ་ཙམ་གྱིས་རྒྱལ་པོ་བསོད་ནམས་རབ་གསལ་བཏུལ་ཚངས་པ་ལྷ་རྣམས་ཀྱི་གཟི་བྱིན་བསྡུས་པའི་ཐིག་ལེ་མཆོག་མ་ལ་ཆགས་པ་ལས་གདོང་ལྔ་བྱུང་པ་སྟེང་གདོང་དབང་ཕྱུག་གི་སེན་མོས་བཅད་པའི་གཏམ་དང་སྦྱར། ། ཞེས་བྱ་བ་ནི་དོན་བསྡུས་ཀྱི་ཚིགས་སུ་བཅད་པའོ། ། རྒྱལ་བའི་རྟོགས་བརྗོད་པ་དཔག་བསམ་གྱི་འཁྲི་ཤིང་གི་དོན་འགྲེལ་ལས་བསོད་ནམས་རབ་གསལ་གྱི་རྟོགས་པ་བརྗོད་པའི་ཡལ་འདབ་སྟེ་བརྒྱ་པའི་རྣམ་པར་བཤད་པའོ།། ༈ །།སྤྱི་དོན་བརྒྱ་རྩ་གཅིག་པ་ལ་ཡང་ཡལ་འདབ་ཀྱི་གཞུང་གིས་བསྟན་ཚུལ་དང་།
དེའི་དོན་བཤད་པ་གཉིས་ལས། དང་པོ་ཡལ་འདབ་ཀྱི་གཞུང་གིས་བསྟན་ཚུལ་ནི། འོད་ཀྱི་སྣང་བ་གང་ཞིག་སྐྱེད་བྱེད་ཚ་ཟེར་ལྡན་པ་ཉེ་བར་རྒྱུ་བའི་ཞབས་ནི་ཉེ་བར་བསྟེན་པ་འཛིན་པ་ཅན། ། གང་གི་མ་ནི་ཐོ་རངས་སྣང་བ་མཆོག་འོས་དེ་ཉིད་རྟག་པར་རྒྱུན་དུ་རབ་ཏུ་གསལ་བར་འཆར་བ་གང་གིས། ། སྐྱེ་བོ་ཐམས་ཅད་དགའ་བ་མཆོག་ཏུ་འཕེལ་བར་བྱེད་པའི་སྔ་དྲོ་དེ་ཉིད་ཉིན་མོ་དག་ལ་དང་པོ་ཉིད་དུ་བསྔགས་པར་འོས་ལ་སྔ་དྲོ། ། དེ་ཡི་རྗེས་འབྲང་སྟེ་རྗེས་སུ་འབྱུང་བའི་ཉི་མ་ནི་འཇིག་རྟེན་འདི་འམ་གཞན་དུ་འགར་ཡང་མུན་པས་རེག་མི་འགྱུར་བའོ། ། དེ་ཡང་བཅོམ་ལྡན་འདས་ཀྱིས་འདུལ་བ་ལུང་གཞི་ལས་འདི་ལྟར་གསུངས་ཏེ། ས་དབང་རྒྱལ་པོ་ཟས་གཙང་དེ་ཉིད་གྲགས་པ་ཙམ་ལྷག་མ་ཡི། ། གནས་སྐབས་སུ་གྱུར་ཏེ་གྲོངས་པའི་ཡབ་ཚེ་དེ་ཡི་ལུས་ལ་ནི། ། དེ་བཞིན་གཤེགས་པ་ཐུབ་པ་དགའ་བ་མཆོག་ཏུ་གསལ་ཞིང་རྒྱས་པར་མཛད་པས་དེ་ཡང་། །
གུས་པས་མཆོད་མཛད་མཆོད་རྟེན་དག་ཀྱང་མཛད་པ་ན། ། ཅེས་པ་ནས། དེ་ལྟ་བས་ན་བདག་ནི་དེའི་ཚེ་དེར་ཕ་མ་ལ་གུས་པའི་བརྟུལ་ཞུགས་ཅན་ཞེས་པ། ། ཐུབ་པའི་གཞོན་ནུ་སྔོ་སངས་ཅན་དེར་གྱུར་ཏེ། ། ཤཱཀྱའི་རིགས་འཁྲུངས་ཤིང་སྐྱེ་བོ་ཀུན་གྱིས་མཆོད་བྱ་བདག་གིས་ཀྱང་། ། འབད་ནས་མཆོད་པར་བྱ་བ་ནི་ཕ་མ་དེ་དག་གི ། དེ་ལྟར་རྣམ་པ་མང་པོའི་ཆོས་ཀྱི་རྩ་བ་ཕ་མ་ལ་གུས་པའི་ཚུལ་ནི། ། བདེ་གཤེགས་ཀྱིས་གསུངས་པ་དག་དགེ་སློང་གིས་ཐོས་ནས། ། བླ་མ་སྟེ་ཕ་མ་ལུས་བསྟེན་པའི་བརྟུལ་ཞུགས་དང་མཚུངས་པ་ཕ་མ་ལ་གུས་པ་ལས་གཞན་པའི། ། དམ་པའི་སྤྱོད་པ་གཞན་དག་ཅི་ཡང་མེད་པར་སེམས་པར་གྱུར་ཏོ། །
ཞེས་པའི་བར་གྱིས་བསྟན་ལ། གཉིས་པ་དེའི་དོན་བཤད་པ་ནི། ནམ་ཡང་མུན་པར་མི་འགྱུར་བའི་ཉི་མ་བསྔགས་པར་འདོད་པས་དང་པོ་ཉི་མ་འཆར་བའི་ཉེ་ལམ་མམ་རྒྱུར་འགྱུར་བའི་སྔ་དྲོའི་དུས་བསྔགས་པར་འོས་པ་ལྟར། རང་ཉིད་ཀུན་གྱི་མཆོད་འོས་ཡིན་ཡང་། ཕ་མ་ལ་སྲིད་ཞུ་བྱ་བ་ནི་དམ་པའི་སྤྱོད་པ་སྟེ། དེ་ཡང་འདི་ལྟར་སྔོན། རྒྱལ་པོ་ཟས་གཙང་ལྔ་བར་གྱུར་པའི་ཚེ། དེའི་གདུང་གིས་བཀུར་བསྟི་དང་མཆོད་རྟེན་དག་ཀྱང་མཛད་དོ། ། དེའི་ཚེ་དགེ་སློང་གི་ཚོགས་ཀྱིས་བཅོམ་ལྡན་འདས་ལ་གསོལ་པ། འཇིག་རྟེན་གྱི་བྱ་བ་ཐམས་ཅད་བཏང་ཡང་།
འཇིག་རྟེན་གྱི་སྤྱོད་པ་དང་མཐུན་པར་འཇུག་པ་ཇི་ལྟར་ཡིན་ཞེས་དྲིས་པའི་ལན་དུ། བཅོམ་ལྡན་འདས་ཀྱིས་བཀའ་བསྩལ་པ། ཕ་མ་རྣམས་ནི་མཁས་པ་རྣམས་ཀྱི་བླ་མས་ཀྱང་མཆོད་པར་འོས་པ་ཡིན་ལ། དེ་ཡང་སྔོན་ཀ་ཤིའི་གྲོང་ཁྱེར་དུ་གཽ་ཏ་མི་ཀ་ཞེས་པའི་མ་ལ་བྲམ་ཟེ་སྔོ་སངས་ཅན་ཞེས་པའི་བུ་བྱུང་ཞིང་། དེ་དར་ལ་བབས་པར་གྱུར་པ་ན་ཕ་མ་རྒས་ཤིང་ལོང་བར་གྱུར་ནས་ནགས་སུ་སོང་ནས། ཕ་མ་ལ་རྩ་བ་དང་འབྲས་བུས་རྒྱུན་དུ་མཆོད་པར་བྱེད་དོ། ། ནམ་ཞིག་མིའི་བདག་པོ་ཚངས་བྱིན་རི་དྭགས་རྔོན་པ་ལ་བསྟི་གནས་དེ་དང་ཁད་ཉེ་བའི་ཆུ་ཀླུང་གི་འགྲམ་དུ་འོངས་པ་ན། སྐབས་དེར་རི་དྭགས་ཀྱིས་པགས་པ་གྱོན་པའི་སྔོ་སངས་ཅན་ཆུ་ལེན་པ་ལ་འོངས་པ། རྒྱལ་པོས་རི་དྭགས་ཡིན་པར་གོ་ནས་རིང་པོ་ནས་མདའ་འཕངས་པ་དྲང་སྲོང་ལ་ཕོག་ནས་འགྱེལ་ལོ། ། དེར་རྒྱལ་པོས་ཕྱིན་པ་ན་སྔོ་སངས་ཅན་རྨས་པ་མཐོང་ཞིང་འགྱོད་པར་གྱུར་པའི་ཚེ། །
སྔོ་སངས་ཅན་གྱིས་སྨྲས་པ། ཀྱེ་ཧུད་རྒྱལ་པོ་མདའ་ཡིས་གཅིག་བསྣུན་གསུམ་བསད་དོ། ། དེ་ནས་རྒྱལ་པོ་སྐྲག་ནས། ཀྱེ་མ་དྲང་སྲོང་རི་དྭགས་དང་ནོར་བས་འདི་ལྟར་བས་ཀྱིས། དམོད་པ་མ་འདོར་ཅིག དྲང་སྲོང་གིས་སྨྲས་པ། བདག་ལ་ཁྲོ་བ་མེད་པས་དམོད་པ་ཅིའི་ཕྱིར་འདོར། འོན་ཀྱང་ཕ་མ་ལོང་བ་གཉིས་ལ་ཕྱི་མ་མེད་པའི་བུམ་ཆུ་འདི་སྐྱོལ་ཅིག དེར་རྒྱལ་པོས་ཞུམ་ཞིང་ངོ་ཚ་བ་དང་བཅས་པས་ཕ་མ་གཉིས་ལ་བུམ་ཆུ་བྱིན་པ་ན། ཕ་མ་གཉིས་ཀྱི་སྔོ་སངས་ཅན་སླེབ་སམ་ཞེས་སྨྲས་པ་དང་།
རྒྱལ་པོས་བཟོད་པར་གསོལ་ཏེ་ཇི་ལྟར་གྱུར་པར་བཤད་དོ། ། དེ་མ་ཐག་བརྒྱལ་ནས་འགྱེལ་བར་གྱུར་པ་རྒྱལ་པོས་ཆུས་གསོས་པར་བྱས་ནས་ཕ་མ་གཉིས་དལ་བུས་བུའི་སར་ཁྲིད་དེ། དེའི་ཚེ་ཕ་མས་བུ་ལ་འཁྱུད་ཅིང་སྨྲས་པ། ཕ་མ་རྒན་ཞིང་ལོང་བ་བཞག་ནས་ཁྱོད་ཅིའི་ཕྱིར་མཐོ་རིས་སུ་འགྲོ་ཞེས་སྨྲེ་སྔགས་དང་བཅས་ཏེ་འདི་སྐད་བརྗོད་དེ། བུ་ཁྱོད་མེ་ཡི་སྦྱིན་སྲེག་ལ་དགའ་ཞིང་། ། བླ་མའི་ལྷ་དང་ལྡན་པའི་བདག་ཅག་ནི། ། ཟོལ་མེད་གུས་པའི་མཆོད་པས་མཉེས་བྱས་པའི། ། བདེན་དེས་ཁྱོད་ཀྱི་ཟུག་རྔུ་མེད་གྱུར་ཅིག ། དེ་སྐད་བརྗོད་མ་ཐག་བརྒྱ་བྱིན་གྱིས་བདུད་རྩིས་བྲན་ཞིང་གཞོན་ནུ་རྨ་མེད་པར་གྱུར་ལ། དེའི་ཚེ་དེའི་དུས་ཀྱི་སྔོ་སངས་དེ་ནི་ང་ཡིན་ལ་ཞེས་ཆོས་ཀྱི་རྩ་བ་ཕ་མ་མཆོད་པ་ཉིད་ཡིན་པའི་ཚུལ་བཅོམ་ལྡན་འདས་ཀྱིས་བཀའ་སྩལ་པ་དང་།
དགེ་སློང་རྣམས་ཕ་མ་ལ་སྲི་ཞུ་བྱ་བ་ལས་ལྷག་པའི་དམ་པའི་སྤྱོད་པ་མེད་པར་སེམས་ཤིང་ཡི་རངས་པར་གྱུར་ཏོ། ། དེ་དག་ལ་འདི་སྐད་ཅེས། གང་གི་གནད་དུ་མདའ་བསྣུན་དེ་ཉིད་མངོན་སུམ་དུ། ། མཐོང་བའི་སྣང་ཚུལ་སྙིང་རྗེའི་གཞུ་རྒྱུད་ལས་འཕོས་པའི་འགྱོད་སེམས་ཀྱི་མདས། ། རྒྱལ་པོ་ཚངས་བྱིན་གྱི་སྙིང་ལ་ཟུག་རྔུ་མི་ཟད་པའི་བུ་ཁ་བཀོད་པའི་ཚེ། ། ཚུལ་དེ་ལ་ཁྲོ་བ་མེད་པའི་བདེན་པས་སླར་ཡང་ལུས་སྔར་བཞིན་གསོས་པའི་དྲང་སྲོང་སྔོ་སངས་ཅན། ། ཞེས་བྱ་བ་ནི་དོན་བསྡུས་ཀྱི་ཚིགས་སུ་བཅད་པའོ། ། རྒྱལ་བའི་རྟོགས་པ་བརྗོད་པ་དཔག་བསམ་གྱི་འཁྲི་ཤིང་གི་དོན་འགྲེལ་ལས་སྔོ་སངས་ཅན་གྱི་རྟོགས་པ་བརྗོད་པའི་ཡལ་འདབ་སྟེ་བརྒྱ་རྩ་གཅིག་པའི་རྣམ་པར་བཤད་པའོ།། ༈ །།སྤྱི་དོན་བརྒྱ་རྩ་གཉིས་པ་ལ་ཡང་ཡལ་འདབ་ཀྱི་གཞུང་གིས་བསྟན་ཚུལ་དང་། དེའི་དོན་བཤད་པ་གཉིས་ལས།
དང་པོ་ཡལ་འདབ་ཀྱི་གཞུང་གིས་བསྟན་ཚུལ་ནི། བརྟན་པ་སྟེ་དམ་པའི་སྦྱིན་པས་སྐྱེ་བོ་དམན་པ་རྣམས་ཀྱི་ཕོངས་པའི་གདུང་བ་སེལ། ། དམ་པའི་ཚུལ་ཁྲིམས་ཀྱིས་ནི་སྐྱེ་བོ་ཡ་རབས་དམ་པའི་ཡིད་དག་ཚིམ་པར་བྱེད། ། དེའི་ཤེས་རབ་སྟོབས་ཀྱིས་ཀྱང་ནི་སྤྲོས་པ་ལས་དབེན་པ་དང་བྲལ་བའི་གཏི་མུག་འཕྲོག ། དམ་པའི་བརྩོན་འགྲུས་ཀྱིས་ནི་འཇིགས་སུ་རུང་བའི་འཇིགས་པ་འབྱུང་འགྱུར་དག་ཟློག་པར་བྱེད། ། དེ་ཡང་འདུལ་བ་ལུང་ལས་འདི་ལྟར། ཆོས་ཀྱི་བཀའ་ཡི་བཅོམ་ལྡན་འདས་སྔོན་མཉན་ཡོད་ན། ། དགེ་བའི་ལམ་སེམས་ཅན་རྣམས་ལ་སྟོན་ཅིང་། ། རྒྱལ་བ་རྒྱལ་བྱེད་ཀྱི་ཚལ་ན་བཞུགས་པ་དེ་ལ། ། དགེ་སློང་རྣམས་ཀྱིས་མངོན་པར་འདི་སྐད་ཅེས་པ་དྲིས་པ། །
བཅོམ་ལྡན་འདས་ཁྱོད་ཀྱིས་སྔར་བརྒྱ་བྱིན་དང་། ། ས་བདག་རྒྱལ་པོ་གཟུགས་ཅན་སྙིང་པོ་དང་། ། དགེ་སློང་ཀུན་ཤེས་ཀཽ་དེ་ནྱ་ལ་སོགས་མང་པོ། ། བདེན་པ་མཐོང་བ་དག་ལ་བཀོད། ། དེ་ཡི་ཞར་ལ་ལྷ་རྣམས་ནི། ། འབུམ་ཕྲག་གཉིས་དང་དེ་མཇུག་ཏུ། ། ཁྲི་ཕྲག་བཞི་ཡིས་ཀྱང་འཕགས་པའི་བདེན་པ་ནི། ། མཐོང་བའི་སྣོད་ཉིད་རབ་ཏུ་ཐོབ་པར་བྱ། ། ཅེས་པ་ནས། ང་ཉིད་དེ་ཚེ་དོན་མཐུན་ཚོང་པ་རྣམས་ལ། །
སྲོག་སྟེར་བའི་སེང་གེ་དག་ཏུ་གྱུར་ལ། ། ལྷས་བྱིན་དག་ནི་ཚོང་པ་གསོད་པ་སྦྲུལ་ཆེན་དེ་ཉིད་ཡིན་ནོ་སྟེ། ། ཤཱ་རིའི་བུ་ནི་གླང་པོ་ཆེ་དེ་ཡིན་ནོ། ། སྙིང་སྟོབས་ཟླ་བ་དེ་ཡི་སྤྱོད་པ་ལེགས་བྱས་རབ་ཏུ་གསལ། ། ཀུན་ལ་ཕན་པར་བྱེད་པའི་མཁས་པ་སྙན་པར་གྲགས་ཤིང་ཆེན་པོ་དག་ཏུ་འོས། ། རྒྱལ་བས་གསུངས་པ་དེ་དག་ཐོས་ནས་ཡིད་དགའ་བ་ཐོབ་པར་གྱུར་པའི། ། དགེ་སློང་དེ་དག་རྣམས་ཀྱི་ཚིག་གི་བཅོམ་ལྡན་འདས་ཀྱི་ཡོན་ཏན་ལ་སོ་སོར་རབ་ཏུ་བསྔགས་པར་བྱེད་པའོ། ། ཞེས་པའི་བར་གྱིས་བསྟན་ལ། གཉིས་པ་དེའི་དོན་བཤད་པ་ནི། སྐྱེ་བོ་དམ་པའི་སྦྱིན་པས་ནི་སྐྱེ་བོ་དམན་པའི་ཕོངས་པ་སེལ་ལ།
དེའི་ཚུལ་ཁྲིམས་ཀྱིས་ནི་སྐྱེ་བོ་དམ་པའི་ཡིད་ཚིམ་པར་བྱེད་ཅིང་། དེའི་ཤེས་རབ་ཀྱིས་ནི་གཏི་མུག་གི་མུན་པ་སེལ་བ་དང་། དེའི་བརྩོན་འགྲུས་ཀྱིས་ནི་འཇིགས་པ་ཆེན་པོ་ཡང་ལྡོག་ནུས་པས་དམ་པའི་ཡོན་ཏན་ནི་དཔག་ཏུ་མེད་པ་སྟེ། དེ་ཡང་འདི་ལྟར་སྔོན། རྒྱལ་བ་རྒྱལ་བྱེད་ཚལ་ན་བཞུགས་པའི་ཚེ། དགེ་སློང་རྣམས་ཀྱིས་བཅོམ་ལྡན་འདས་ལ་འདི་སྐད་ཅེས་གསོལ་ཏོ། ། བཅོམ་ལྡན་འདས་ཁྱོད་ཀྱིས་བརྒྱ་བྱིན་དང་། ། ས་བདག་གཟུགས་ཅན་སྙིང་པོ་དང་། དགེ་སློང་ཀུན་ཤེས་ཀཽ་ཌི་ནྱ་བདེན་པ་ལ་བཀོད་ལ། དེའི་ཞར་ལ་ལྷ་ཡང་རབ་ཏུ་མང་པོ་དག་རྒྱུན་དུ་ཞུགས་པར་གྱུར་ན་ཀུན་ལ་ཕན་པར་མཛད་པ་འདི་རང་བཞིན་ཡིན་ནམ།
ཇི་ལྟར་ཡིན་ཞེས་དྲིས་པའི་ལན་དུ། བཀའ་སྩལ་པ། སེམས་ཅན་ལ་ཕན་པ་བྱས་པ་ལ་ཅི་ཞིག་ངོ་མཚར་སྐྱེ་བ་གཞན་ལ་ཡང་ཕན་པར་བྱས་པ་ཡིན་ཏེ། སྔོན་གྱི་ཚེ་དེད་དཔོན་ལྷོ་ཕྱོགས་པ་ཚོང་པ་འབུམ་ཕྲག་གཅིག་དང་བཅས་པ་ཆུ་གཏེར་ཞིག་གིས་ངོགས་སུ་ཕྱིན་པ་ན། སྦྲུལ་ཆེན་ཕམ་པ་ཞེས་པའི་འཇིགས་སུ་རུང་བས་ཚོང་པ་རྣམས་ཡོངས་སུ་བསྐོར་བས་ཚོང་པ་རྣམས་ཆོ་ངེ་དང་ལྡན་པས་རང་རང་གི་ལྷ་ལ་བསྟོད་པ་ན། རིའི་ཕུག་ནས་སེང་གེ་གྲགས་པའི་རལ་པ་ཅན་ཞེས་པ་དང་། དེའི་གྲོགས་པོ་གླང་པོ་མནྡྷ་ར་ཞེས་པས་སྒྲ་དེ་ཐོས་ནས་དེར་འོངས་ཏེ། གླང་ཆེན་ལ་སེང་གེས་བཞོན་ནས་སྦྲུལ་གྱི་མགོ་ལ་བསྣུན་ཏེ་སྦྲུལ་སྲོག་དང་བྲལ་ཞིང་ཚོང་པ་རྣམས་འཇིགས་པ་ལས་ཐར་བར་གྱུར་ནས་རང་རང་གི་གནས་སུ་འགྲོ་བའི་ཚེ། སེང་གེ་དང་གླང་པོ་ཡང་སྦྲུལ་གྱི་ཁ་རླངས་ཀྱིས་ཤི་ནས་དེ་གཉིས་ཀྱི་ལུས་ཚོང་པ་རྣམས་ཀྱིས་བཞུ་ལ་ཕུལ་ཏེ་མཆོད་རྟེན་བརྩིགས་སོ། དེའི་ཚེ་དེའི་དུས་ཀྱི་སེང་གེ་དེ་ཉིད་ང་ཡིན་ལ།
གླང་པོ་དེ་ནི་ཤཱ་རིའི་བུ་དང་། སྦྲུལ་དེ་ནི་ལྷས་སྦྱིན་ཡིན་ནོ། ། ཞེས་བཀའ་སྩལ་པ་ཐོས་ནས་དགེ་སློང་རྣམས་བཅོམ་ལྡན་འདས་ཀྱི་ཡོན་ཏན་ལ་སོ་སོར་བསྔགས་པ་བརྗོད་པར་གྱུར་ཏོ། ། དེ་དག་ལ་འདི་སྐད་ཅེས། དོན་མཐུན་ཏེ་ཚོང་པ་འབུམ་ཕྲག་གཉིས་ཀྱི་སྲོག་ལེན་པར་ལྕགས་རི་ལྟ་བུའི་ལུས་ཀྱིས་བསྐོར་ཏེ། །

མཐར་བྱེད་དེ་གཤིན་པོའི་མཆེ་བ་རབ་ཏུ་གཙིགས་པ་ལྟ་བུའི་ཁ་ཅན་སེམས་གདུག་པའི་དུག་སྦྲུལ་ཆེན་པོ་དེ་ཉིད་གྲོགས་པོ་དམ་པའོ། ། གླང་པོའི་སྟེང་དུ་བསྡད་ནས་སྟེང་ནས་སྡེར་སེན་དྲག་པོ་རང་བརྡབས་པས་དེ་ཉིད་སྲོག་བསྒྲིལ་ཏེ་འཇིགས་པ་བསལ་བས་སྐྱབས་མེད་ཀྱིས། ། ཚོང་པ་རྣམས་ཀྱི་མགོན་གཅིག་པོ་སེང་གེ་དེ་ནི་འཆི་བདག་གཤིན་རྗེ་འཇོམས་པ་གཤེད་དོ། ། ཅེས་བྱ་བ་ནི་དོན་བསྡུས་ཀྱི་ཚིགས་སུ་བཅད་པའོ། ། རྒྱལ་བའི་རྟོགས་པ་བརྗོད་པ་དཔག་བསམ་གྱི་འཁྲི་ཤིང་གི་དོན་འགྲེལ་ལས་སེང་གེའི་རྟོགས་པ་བརྗོད་པའི་ཡལ་འདབ་སྟེ་བརྒྱ་རྩ་གཉིས་པའི་རྣམ་པར་བཤད་པའོ།། ༈ །།སྤྱི་དོན་བརྒྱ་རྩ་གསུམ་པ་ལ་ཡང་ཡལ་འདབ་ཀྱི་གཞུང་གིས་བསྟན་ཚུལ་དང་། དེའི་དོན་བཤད་པ་གཉིས་ལས། དང་པོ་ཡལ་འདབ་ཀྱི་གཞུང་གིས་བསྟན་ཚུལ་ནི། དོ་ཤལ་རབ་ཏུ་གསལ་བའི་གོས་མཆོག་དང་རིན་པོ་ཆེའི་ཅོད་པན་དང་། ། གདུགས་དང་རྔ་ཡབ་དཀར་པོས་འཛུམ་པའི་དཔལ་རྒྱས་པའི། ། མཆོག་གི་ལོངས་སྤྱོད་ཀྱི་སྐལ་བཟང་དགའ་སྟོན་གྱིས། །
བདག་ཉིད་ཆེན་པོའི་ལེགས་བྱས་དགེ་བའི་སྤྱོད་པ་སྔོན་དུ་སོང་བ་ཉིད་གསལ་བར་བྱེད། ། དེ་ཡང་ཆོས་ཀྱི་འབྱོར་པ་རབ་རྒྱས་ཤིང་བསམ་གྱིས་མི་ཁྱབ་པའི། ། མཐུ་ནི་རྒྱས་པ་མཐོང་བ་ལས། ། ཡ་མཚན་སྐྱེས་པའི་དགེ་སློང་ཚོགས་ལ་ནི། ། བཅོམ་ལྡན་འདས་ཀྱིས་མངོན་པར་འདི་ལྟར་གསུངས་པ། ། ཁོ་བོས་སྐྱེ་བ་གཞན་སྔ་མ་དག་ལ་བླ་མེད་ཀྱི། ། ཡེ་ཤེས་ཀྱི་གཟི་བྱིན་ཐམས་ཅད་མཁྱེན་པ་ཉིད་མ་ཐོབ་ཀྱང་། ། བདག་ནི་ངོ་མཚར་བཅས་པའི་དཔལ། ། ལེགས་བྱས་དག་པའི་འབྲས་བུ་གསལ་བ་བྱེད་པ་བྱུང་། ། ཞེས་པ་ནས།
ང་ནི་དེའི་དགའ་བའི་གོང་བུ་དེ་ཉིད་དུ་གྱུར་པ་ཡིན་ལ་བློན་པོ། ། བློ་ངན་དེ་ཡང་ལྷས་སྦྱིན་ནོ། ། ཞེས་པ་བཅོམ་ལྡན་འདས་ཀྱིས་གསུངས་པ། ། ཐོས་ནས་དགེ་སློང་གི་ཚོགས་ཡ་མཚན་དུ་གྱུར། ། ཀྱེ་མ་གང་ཞིག་ཡ་མཚན་འཛིན་པ་དང་འབྱོར་པའི་མཐུ་དང་ནི། ། ལྷ་ཡི་ཉེ་བར་ལོངས་སྤྱོད་ཐོབ་པའི་སྐལ་བཟང་སྲིད་པའི་བདག་པོ་དང་། ། བདེ་བ་ལ་རིང་དུ་གནས་ཤིང་སྡུག་པར་གྱུར་པའི་སྡུག་བསྔལ་གྱི་གདུང་བ་ལྷུང་བ་དག ། སྐྱོབ་ཅིང་ཡོངས་སུ་འདོན་པའི་ནུས་ལྡན་དེ་དག་བསོད་ནམས་རྒྱ་ཆེན་པོ་སྔོན་དུ་སོང་བའི་རྣམ་འཕྲུལ་ཡིན། ། ཞེས་པའི་བར་གྱིས་བསྟན་ལ། གཉིས་པ་དེའི་དོན་བཤད་པ་ནི།
སྐྱེས་བུ་གང་ལ་ཚེ་འདིར་དོ་ཤལ་དང་གོས་མཆོག་དང་རིན་པོ་ཆེའི་ཅོད་པན་དང་གདུགས་ལ་སོགས་པ་གང་ཟག་མཆོག་གི་ལོངས་སྤྱད་བྱ་དག་དང་ལྡན་པར་བྱུང་བ་ནི་སྔ་མའི་ལེགས་བྱས་གསལ་བྱེད་དམ་མཚོན་བྱེད་ཡིན་ཏེ། དེ་ཡང་འདི་ལྟར་སྔོན། བཅོམ་ལྡན་འདས་ཀྱིས་དགེ་སློང་རྣམས་ལ་བཀའ་སྩལ་པ། བྱང་གི་ཕྱོགས་ཀྱི་གྲོང་ཁྱེར་རྡོ་རྗེ་ཅན་ཞེས་པར་ཁྱིམ་བདག་ཕྱག་ན་རྡོ་རྗེ་ལྟ་བུ་རྡོ་རྗེ་གཏུམ་པོ་ཞེས་པ་བྱུང་ལ། སྐབས་དེར་གྲོང་ཁྱེར་གངྒ་ཞེས་པར་ས་བདག་ལྷུན་པོ་ཞེས་པ་བཏུལ་ནས། ། དེའི་བུ་མོ་སྣར་མ་ཞེས་པ་རྡོ་རྗེ་གཏུམ་པོས་ཐོབ་ནས། དེ་ལ་བུ་ཉི་མའི་འོད་ཟེར་དང་མཚུངས་པ་བཙས་སོ། ། དེ་ཡང་ནོར་བུའི་གདུགས་དང་ལྡན་ཞིང་བསོད་ནམས་ཀྱི་མཐུ་ཉེ་བར་གནས་པ་དེའི་མིང་དགའ་བའི་གོང་བུ་ཞེས་པར་བཏགས་ཤིང་། གྲགས་པ་ཕྱོགས་བཅུར་རྒྱས་ལ། སྐྱེ་བོ་ཀུན་ཕུན་སུམ་ཚོགས་པར་གྱུར་པ་ན།
བློན་པོ་བློ་ངན་ཞེས་པ་དེ་ལ་སྡང་བའི་སེམས་སུ་གྱུར་ནས་ས་བདག་ལྷུན་པོ་དང་མཐུན་པར་བྱས་ནས། ས་བདག་ལྷུན་པོའི་སྤྲིངས་ཡིག་ཕོ་ཉ་བ་ལ་འདི་ལྟར་སྤྲིངས་ཏེ། བུ་མོ་བུ་ཁྱོད་དགྲའི་བུ་ཡིན་ལ། བདག་ཉིད་ངན་པ་ཁྱོད་ཀྱི་ཕས་ས་གཞི་ཐམས་ཅད་དང་བུ་མོ་ཡང་འཕྲོགས་པས་བདག་རང་གི་ས་གཞི་མ་ལུས་པ་ཚུར་སྩོལ་ཅིག དེ་ལྟ་མིན་ན་ཁྱེད་མཐའ་འཁོབ་གནས་སུ་བསྐྱལ་ལོ་ཞེས་སྤྲིངས་པ་དང་། རྒྱལ་པོ་དགའ་བའི་གོང་བུ་སྐྱེ་བོ་བརླག་པ་ལ་སྙིང་རྗེ་བས་རང་ཉིད་གངྒཱའི་འགྲམ་ན་གྲུ་ལ་ཞུགས་ཏེ་ཕ་རོལ་ལ་དང་ཞིང་ཟླུམ་ལ་ཆས་པར་གྱུར་པ་དང་། ས་བདག་ལྷུན་པོས་ཀྱང་། འདི་ནི་ལྷ་ཞེས་བསྔགས་ཏེ་རང་ཉིད་ཀྱང་དེའི་དྲུང་དུ་སོང་ནས་མཆི་མ་དང་བཅས་པས་མགྲིན་པར་བཟུང་ཞིང་རིན་ཆེན་ཀུན་གྱིས་མཆོད་ཅིང་བཟླུམས་སོ། ། དེ་ནས་ས་བདག་དགའ་བའི་གོང་བུ་རང་གནས་སུ་སོང་སྟེ། སྐྱེ་བོ་ཐམས་ཅད་ལ་ལྷའི་ལོངས་སྤྱོད་བསྒྲུབས་ཏེ་གནས་སོ། །
སྐབས་དེར་དགའ་བའི་གོང་བུ་ལོངས་སྤྱོད་དང་བསོད་ནམས་དག་གི་རྒྱུ་མཚན་དགེ་སློང་རྣམས་ཀྱིས་བཅོམ་ལྡན་འདས་ལ་ཞུས་སོ། ། བཅོམ་ལྡན་འདས་ཀྱིས་བཀའ་བསྩལ་པ། དགའ་བའི་གོང་བུ་དེ་ཉིད་སྐྱེ་བ་གཞན་ལ་ཡུལ་ཝ་རཱ་ཎ་སཱིར་བྲམ་ཟེ་རྩ་བ་ཅན་ཞེས་པར་གྱུར་ནས་ནད་ཀྱིས་གཟིར་བའི་རང་སངས་རྒྱས་ཤིག་ལ་གསོས་པའི་སྨན་ཕུལ་ཞིང་། གདུང་བྱེད་ལ་གདུགས་དག་ཀྱང་ཕུལ་བས་སྐྱེ་བ་འདིར་ལོངས་སྤྱོད་ཕུན་སུམ་ཚོགས་ཤིང་། རིན་པོ་ཆེ་གདུགས་དང་བཅས་པར་གྱུར་ལ། དེའི་ཚེ་དེའི་དུས་ཀྱི་དགའ་བའི་གོང་བུ་དེ་ནི་ང་ཉིད་ཡིན་ལ། བློན་པོ་བློ་ངན་དེ་ནི་ལྷས་བྱིན་ཡིན་ནོ། ། དེ་སྐད་ཅེས་བཀའ་སྩལ་པ་དང་། དགེ་སློང་རྣམས་ཡ་མཚན་དུ་གྱུར་ཏོ། ། དེས་ན་གང་ཞིག་ངོ་མཚར་བའི་འབྱོར་པ་དང་ལྡན་ཞིང་དེ་ལ་ཡུན་རིང་དུ་ལོངས་སྤྱོད་པ་དང་།
གདུང་བ་ཅན་གཞན་སྐྱོབ་པའི་ནུས་པ་དང་ལྡན་པ་དེ་ནི་སྔོན་བསོད་ནམས་རྒྱ་ཆེན་པོ་བསགས་པའི་རྣམ་འཕྲུལ་ལམ་འབྲས་བུར་ཤེས་པར་བྱའོ། ། དེ་དག་ལ་འདི་སྐད་ཅེས། བསོད་ནམས་ཀྱི་སྟོབས་ཟོལ་བསྟོད་ལྡན་ལ་ལྷ་ཡི་ལོངས་སྤྱོད་འབྱུང་བ་མཚར་ཅི་ཆེ། ། རང་ལུས་དང་ལྷན་ཅིག་ཏུ་སྐྱེས་པའི་ནོར་བུའི་གཟུགས་མཛེས་ཀྱི་གྲིབ་མ་བསིལ་ཡང་དེ་ཉིད་ཀྱིས་དགྲའི། ། ཁེངས་པ་བསྲེག་པའི་མེའི་དུད་རིས་མདང་མཚོན་པའི། ། དོ་ཀོར་ཏེ་ཐོར་ཅོག་དགའ་བའི་གོང་བུ་གཏུགས་པ་འདི་མཚར་རོ། ། ཞེས་བྱ་བ་ནི་དོན་བསྡུས་ཀྱི་ཚིགས་སུ་བཅད་པའོ། ། རྒྱལ་བའི་རྟོགས་པ་བརྗོད་པ་དཔག་བསམ་གྱི་འཁྲི་ཤིང་གི་དོན་འགྲེལ་ལས་དགའ་བའི་གོང་བུའི་རྟོགས་པ་བརྗོད་པའི་ཡལ་འདབ་སྟེ་བརྒྱ་རྩ་གསུམ་པའི་རྣམ་པར་བཤད་པའོ།། ༈ །།སྤྱི་དོན་བརྒྱ་རྩ་བཞི་པ་ལ་ཡང་ཡལ་འདབ་ཀྱི་གཞུང་གིས་བསྟན་ཚུལ་དང་། དེའི་དོན་བཤད་པ་གཉིས་ལས།
དང་པོ་ཡལ་འདབ་ཀྱི་གཞུང་གིས་བསྟན་ཚུལ་ནི། ལེགས་པའི་ལམ་ལ་ཡིད་ལ་རེ་བ་རབ་རྒྱས་གྲུབ་གྱུར་ཅིང་། ། སྐྱེ་བོ་དམ་པའི་ལེགས་བྱས་ཏེ་དགེ་བ་གང་ལ་ཉེ་བའི་དྲི་མ་མེད་ཅིང་འཇུག་ངོགས་གཙང་མ་དེ་ནི་བསྔགས་པར་འོས་ལ། ། འཇིགས་རུང་འཁོར་བའི་ཆུ་སྲིན་འབྱུང་གནས་ཏེ་འཁོར་བའི་རྒྱ་མཚོ་ལས་སྒྲོལ་བ་དག་གི་ཟམ་སྟེགས་སུ་གྱུར། ། པ་དེས་ན་སྐྱེས་བུ་དམ་པའི་གྲོགས་ཉིད་ནི་དགེ་བ་སྤྲོ་བའི་རང་བཞིན་གྱི་ལྷག་བསམ་མངོན་པར་བགྲོད་པའི་ཕོ་ཉ་ཡིན། ། དེ་ཡང་བཅོམ་ལྡན་འདས་ཀྱིས་འདུལ་བ་ལུང་གཞི་ལས་འདི་ལྟར་གསུངས་ཏེ་མཉན་དུ་ཡོད་པའི་གྲོང་ཁྱེར་དག་ཏུ་སྔོན། ། ཁྱིམ་བདག་པདྨ་ཞེས་པ་བྱུང་བར་གྱུར་བའི་བུ། ། ངང་པ་ཞེས་བྱ་བ་དེ་ཉིད་བཅོམ་ལྡན་འདས་ཀྱིས། ། འབད་དེ་དགྲ་བཅོམ་པས་དེ་ནན་གྱིས་རབ་ཏུ་བྱུང་སྟེ་དགྲ་བཅོམ་པའི་གནས་ལ་ནི་བཀོད་ཅིང་། ། ཞེས་པ་ནས།
དེ་ལྟར་གུས་ལ་མཉེས་གཤིན་པ་ཉིད་དུ་གྱུར་པའི། ། ཐམས་ཅད་གཟིགས་པ་རྒྱལ་བ་སངས་རྒྱས་དེ་ཡིས། ། རང་གི་སྔོན་བྱུང་བའི་རྣམ་པ་གསུངས་པ་དག ། ཐོས་ནས་དེ་དག་ཡ་མཚན་གྱུར་ཏེ་རྫ་བུམ་གྱི་དངོས་རྒྱུའི། ། རྫ་མཁན་བཞིན་དུ་མ་ཚང་མེད་པའི་འབྲས་བུ་རྣམས། ། སྐྱེད་བྱེད་དགེ་བའི་སྤྱོད་པ་སྟོབས་དང་ལྡན་པས་འདི་ན་གནས། ། དཔེར་ན་ཉིན་མོའི་བདག་དང་ཡོངས་སུ་འདྲིས་ཤིང་འགྲོགས་པ་བཏང་གྱུར་པ་དེའི་ཚེ། ། བསིལ་ཟེར་ཅན་གྱི་མཛེས་པའི་དཔལ་ནི་དཔེ་རྒྱན། མཚུངས་པ་མེད་པ་ཉིད་དུ་འགྱུར་བ་བཞིན། ། ཞེས་པའི་བར་གྱིས་བསྟན་ལ།
གཉིས་པ་དེའི་དོན་བཤད་པ་ནི། སྐྱེས་བུ་དམ་པ་ལེགས་པའི་ལམ་ལ་གནས་པ་ནི་རེ་བ་ཀུན་གྲུབ་ཅིང་དེའི་སྤྱོད་ཚུལ་ནི་ཀུན་གྱིས་བསྔགས་པར་འོས་ལ་གང་ཟག་དེ་ནི་འཁོར་བ་ལས་སྒྲོལ་བའི་ཟམ་སྟེགས་སུ་གྱུར་པས་ན་གྲོགས་ཀྱི་མཆོག་དགེ་བ་ལ་སེམས་སྤྲོ་བར་བྱེད་པའི་ཕོ་ཉ་ལྟ་བུ་ཡང་ཡིན་ཏེ། དེ་ཡང་འདི་ལྟར་སྔོན། མཉན་དུ་ཡོད་པའི་གྲོང་ཁྱེར་དུ་ཁྱིམ་བདག་པདྨ་ཞེས་པ་བྱུང་ལ། དེའི་བུ་ངང་པ་ཞེས་པ་བཅོམ་ལྡན་འདས་ཀྱི་དྲུང་དུ་རབ་ཏུ་བྱུང་ནས་དགྲ་བཅོམ་པ་ཐོབ་བོ། ། དེ་ལྟར་ཐོབ་ནས་བཅོམ་ལྡན་ལ་དགེ་སློང་རྣམས་ཀྱིས་གསོལ་བ། ངང་པ་འདི་ནི་དྲན་པ་ཞི་བས་རབ་ཏུ་བྱུང་ཡང་ཁྱིམ་པ་ལ་མངོན་པར་ཕྱོགས་པ་གྱུར་ཏོ་ཞེས་གསོལ་བ་དང་། བཅོམ་ལྡན་འདས་ཀྱིས་སླད་དུ་འདུལ་བ་ལ་སྦྱར་ཞིང་ཀུན་ནས་ཉོན་མོངས་པ་དག་དང་བྲལ་བར་མཛད་དོ། ། སྐབས་དེར་བཅོམ་ལྡན་འདས་ཀྱིས་དགེ་སློང་རྣམས་ལ་བཀའ་སྩལ་པ། འདི་སྔོན་ཡང་དགེ་བ་ལ་བཀོད་པ་ཡིན་ཏེ།
དཀའ་ཐུབ་ཀྱི་ནགས་ཤིག་ཏུ་ངང་པ་འདི་ཐུབ་པ་བརྟུལ་ཞུགས་བཟང་ཞེས་པར་གྱུར་པ་ནི། བདག་རི་བོང་གསལ་བར་སྨྲ་བ་བྱེད་པ་མཛའ་བ་ལྷན་ཅིག་གཏམ་གྱིས་ཡིད་བཅུག་སྐྱེད་པར་བྱེད་དོ། ། ནམ་ཞིག་ཆར་ཡུན་རིང་དུ་མ་བབས་ཏེ་རྩ་བ་དང་འབྲས་བུ་ཆུ་རྣམས་སྐམ་པའི་ཚེ། ཐུབ་པ་ཡིད་བྱུང་ནས་གྲོང་ལ་འགྲོ་བར་འདོད་པ་ལ། རི་བོང་གིས་འདི་སྐད་ཅེས་སྨྲས་སོ། ། ནགས་ལ་ཡིད་བྱུང་གྲོང་ལ་ཆགས། ། གྲོང་ལ་ཡིད་བྱུང་ནགས་ཚལ་དྲན། ། སྐྱེས་བུ་རྣམས་ནི་རབ་ཞི་ལས། ། ཕྱིར་ཕྱོགས་ཞར་ལས་འབྱུང་བ་ཡིན། ། བདག་གི་ཤ་ཡིས་ཁྱོད་ཀྱི་སྲོག་གི་ཟུངས་མཛོད་ཅིག །
ཅེས་སྨྲས་ནས་མ་ལ་མཆོངས་པ་དང་། དྲང་སྲོང་གིས་མྱུར་དུ་བླངས་ནས་ཡོངས་སུ་འཁྱུད་དེ་སྨྲས་པ། འདི་ལྟ་བུའི་གཟུ་ལུམ་དྲག་པོ་ཅིའི་སླད་དུ་བྱེད། བདག་གིས་ཁྱོད་དང་མཚུངས་པའི་མཛའ་བོ་ག་ལ་རྙེད། དེས་ན་བདག་ནགས་ལས་མི་འགྲོ་ཞེས་བརྗོད་པ་ན། རི་བོང་གི་ནམ་མཁའ་ལ་བལྟས་ཏེ་བདེན་པ་བརྗོད་པས་འཕྲལ་ལ་ཆར་བབས་ནས་ས་གཞི་འབྲས་བུ་དང་བཅས་པར་གསོལ་པར་གྱུར་ནས་སླར་ལྷན་ཅིག་ཏུ་གནས་ཤིང་། ཐུབ་པས་མངོན་ཤེས་ལྔ་ཐོབ་ནས་རི་བོང་ལ་སྨྲས་པ། སྙིང་སྟོབས་འདི་ཡི་ཁྱོད་ཅི་འདོད། ། རི་བོང་གིས་བདག་ནི་སྤྱོད་པ་འདིས་ཡང་དག་པར་རྫོགས་པའི་བྱང་ཆུབ་འདོད་དོ་ཞེས་བརྗོད་པ་ན། དེ་ཡི་རི་བོང་ལ་སྨྲས་པ།
ཁྱོད་དེ་བཞིན་གཤེགས་པར་གྱུར་པ་ན་བདག་རྗེས་སུ་གཟུང་བར་མཛོད་ཅིག ཅེས་བརྗོད་ཅིང་བདག་གིས་ཀྱང་ཁས་བླངས་སོ། ། དེའི་ཚེ་དེའི་དུས་ཀྱི་རི་བོང་དེ་ནི་ང་ཡིན་ལ། ཐུབ་པ་དེ་ནི་ངང་པ་འདི་ཡིན་ནོ། ། ཞེས་བཀའ་སྩལ་ནས། དགེ་སློང་རྣམས་ཡི་རངས་པར་གྱུར་ཏོ། ། དེ་བས་ན་རྫ་མཁན་སོགས་རྫ་བུམ་གྱི་དངོས་རྒྱུ་ཡོངས་སུ་ཚང་བ་ལས་རྫ་བུམ་འབྱུང་བ་ལྟར་ཚེ་འདིར་དགེ་བ་སྤྱོད་ན་ཕྱི་མ་བདེ་བ་འབྱུང་བ་སྟེ། དཔེར་ན་ཉི་མ་དང་ཐག་རིང་བར་གྱུར་ན་ཟླ་བའི་འོད་གསལ་བར་འབྱུང་བ་བཞིན་ནོ། ། དེ་དག་ལ་འདི་སྐད་ཅེས། ནགས་ཀྱི་དྲང་སྲོང་ཟས་སློང་བའི་ཕྱིར་གྲོང་དུ་འཇུག་པར་རྩོམ་པའི་རྐྱེན་གྱིས་དེའི། །
དཀའ་ཐུབ་ཉམས་པ་བཟློག་པའི་སླད་དུ་རང་གི་ལུས། ། བྱིན་ཟའི་སྟེ་མེ་དཀྱིལ་འཁོར་གཏུམ་པོར་དྲང་སྲོང་གི་ཟས་ཕྱིར་མཆོངས་མ་ཐག་ལྷའི་མཐུས། ། ས་གཞིར་ཆར་ཆེར་བབས་པས་ནགས་ཚལ་རྒྱས་པར་བྱེད་པའི་རི་བོང་སྤྲིན་སྔོན་བཞིན་ནོ། ། ཞེས་བྱ་བ་ནི་དོན་བསྡུས་ཀྱི་ཚིགས་སུ་བཅད་པའོ། ། རྒྱལ་བའི་རྟོགས་པ་བརྗོད་པ་དཔག་བསམ་གྱི་འཁྲི་ཤིང་གི་དོན་འགྲེལ་ལས་རི་བོང་གི་རྟོགས་པ་བརྗོད་པའི་ཡལ་འདབ་སྟེ་བརྒྱ་རྩ་བཞི་པའི་རྣམ་པར་བཤད་པའོ།། ༈ །།སྤྱི་དོན་བརྒྱ་རྩ་ལྔ་པ་ལ་ཡང་ཡལ་འདབ་ཀྱི་གཞུང་གིས་བསྟན་ཚུལ་དང་། དེའི་དོན་བཤད་པ་གཉིས་ལས། དང་པོ་ཡལ་འདབ་ཀྱི་གཞུང་གིས་བསྟན་ཚུལ་ནི། སྐྱེ་བོ་ངན་པའི་ལྕེ་གཉིས་པ་གང་ཞིག་ཁྲོས་པའི་ཀུན་སྤྱོད་གཙང་མའི་སྐྱེས་བུ་དམ་པ་རྣམས་ལ་ནི། ། དྲང་པོ་མ་ཡིན་པ་རྫུན་གྱི་སྐྱོན་བརྗོད་མི་ཟད་པའི་དུག་ནི་རབ་ཏུ་སྤྲོ་བར་བྱེད་པ། །
སྡིག་པའི་སྨོད་པ་དྲག་པོའི་ཡོངས་སུ་གདུང་བ་བརྒྱུད་མས་གཟེར་བ་ཉིད་དུ་བྱེད་པའི་སྐྱེ་བོ་ངན་པ་དེ་དག་ནི། ། མི་ཟད་ཅིང་མངོན་པར་འདོད་བྱ་མིན་པའི་རབ་རིབ་སྡུག་བསྔལ་གྱི་ཁུང་དུ་འཇུག་པར་འགྱུར་པའོ། ། དེ་ཡང་སྔོན་ཁ་ཆེར་རི་ཡི་ལྗོངས་རྣམས་དགའ་བའི་གནས་སུ་ནི། ། རེ་བ་ཏ་ཀ་ཞེས་པ་སྔོན། ། འབྱུང་པོ་ཀུན་ལ་བརྩེ་བའི་བསམ་པས་གནས་པའི། ། དགེ་སློང་བརྟུལ་ཞུགས་གཙང་བ་ཞིག་བྱུང་ལ། ། ཞེས་པ་ནས། དེ་ནས་རྐུན་མ་བདག་སྡིག་པ་ལ་འགྱོད་པས་བདག་གིས་ནི་བཟུང་བ་ནས། ། ཉི་མ་བཅུ་གཉིས་ན་སོང་སྟེ། ། བདག་གིས་སྡིག་བྱས་པ་ཡིན་གྱི་དགེ་སློང་འདིའི་ཉེས་པ་མ་ཡིན་ནོ་ཞེས་བརྗོད་ནས། །
དེ་ནི་བཙོན་ར་དག་ནས་བཏང་། ། སྡིག་པ་དེའི་འབྲས་བུ་སྨིན་ནས་བདག་གིས་ནི། ། དམྱལ་བར་སྡུག་བསྔལ་ཡུན་རིང་པོ་ཉམས་སུ་མྱོང་ནས། ། སྐྱེ་བ་འདིར་ཡང་ཉོན་མོངས་པ་ནི། ། བཙོན་ཁང་དུ་སྡུག་བསྔལ་ལོ་ནི་བཅུ་གཉིས་རབ་ཏུ་ཐོབ། ། ཅེས་བརྗོད་ཅིང་མི་བདག་རྒྱལ་པོ་ལ་བདག་འགྲོའོ་ཞེས་གསོལ་ནས། ། ལྷ་དང་ལྷ་མིན་དུ་མས་རབ་ཏུ་འདུད་པའི་བཀུར་བསྟི་ཐོབ། ། རྫུ་འཕྲུལ་བསྟན་པ་རེ་བ་ན། ། དགེ་སློང་རྣམས་དང་ལྷན་ཅིག་སོང་། ། འཕྲལ་དུ་བདེན་པ་མེད་པའི་སྐྱོན་གྱིས་བྱེ་བྲག་གི་རིགས་པ་ནི། །
མངོན་སུམ་དུ་མཚོན་ནུས་ཤིང་ལས་མ་ཟད་བར་དུ་མི་ཉམས་མཚན་ཉིད་ཀྱི། ། རང་གི་ལས་འབྲས་ཀྱི་སྡུག་བསྔལ་གླང་པོས་ཟིལ་གྱིས་མནན་པའི་སྐྱེ་བོ་དམ་པ་རྣམས་ནི། ། ཡུལ་གཞན་རྒྱུས་མེད་དག་ཏུ་བཙོངས་བཞིན་ཅི་ཞིག་བརྗོད་དེ་བརྗོད་རྒྱུ་མེད་དོ། ། ཅེས་པའི་བར་གྱིས་བསྟན་ལ། གཉིས་པ་དེའི་དོན་བཤད་པ་ནི། སྐྱེ་བོ་གང་གིས་དམ་པ་ཀུན་སྤྱོད་གཙང་མ་དག་ལ། རྫུན་གྱི་སྒོ་ནས་སྐྱོན་བརྗོད་བྱས་པས་ནི་བྱེད་པ་པོ་དེ་སྡུག་བསྔལ་གྱི་ཁུང་དུ་ལྷུང་བར་འགྱུར་བ་སྟེ། དེ་ཡང་འདི་ལྟར། སྔོན་ཁ་ཆེའི་རིའི་གནས་སུ་དགེ་སློང་བརྟུལ་ཞུགས་ཤིན་ཏུ་གཙང་བ་ཞིག་བྱུང་ལ། ནམ་ཞིག་དེས་བུམ་པའི་ནང་དུ་ཤིང་ཤུན་གྱི་ཆོས་གོས་ཁ་བསྒྱུར་བ་བྱས་པ་ན་སྐབས་དེར་བྲམ་ཟེ་ཕྲ་མ་ཅན་ཞེས་པ་བེའུ་མ་རྙེད་པ་འཚོལ་དུ་འོང་བའི་ཚེ་དུ་བ་མཐོང་ནས་དེར་ཕྱིན་ཏེ།
སྣོད་ཀྱི་ཁ་གཅོད་ཕྱེ་སྟེ་བལྟས་པས་བེའུའི་རོར་མཐོང་བ་དང་། བྲམ་ཟེས་དགེ་སློང་ལ་དབྱུག་པ་བསྣུན་ཞིང་། ཐག་པས་བསྡམས་ཏེ་རྒྱལ་པོའི་དྲུང་དུ་ཁྲིད་དོ། ། དེར་དགེ་སློང་གི་བསམ་པ་ལ། སྐྱོན་མངོན་སུམ་དུ་གྱུར་པ་འདི་ལ་བདག་གིས་ཅི་ཞིག་སྨྲ། ལྷས་བཅོམ་མོ་ཞེས་བརྗོད་ཀྱང་སུ་ཞིག་བདེན་པར་འཛིན། མངོན་སུམ་ལ་སྙོན་པ་བཞད་གད་ཀྱི་གནས་སུ་འགྱུར་གྱིས། དེ་བས་ལས་བདག་གིར་བགྱིད་ལ་བཟོད་པར་བྱའོ་སྙམ་དུ་བསམ་ནས་ཅང་མི་སྨྲའོ། ། དེར་རྒྱལ་པོས་དེ་དེ་ལྟར་གྱུར་པ་མཐོང་ནས་བཙོན་ཁང་དུ་བཅུག་གོ ། བྲམ་ཟེས་བེའུ་རྙེད་ཀྱང་ཅང་མི་སྨྲ་བར་གནས་ཤིང་།
རྒྱལ་པོས་ཀྱང་བརྗེད་ནས་ལོ་བཅུ་གཉིས་བར་བཙོན་གྱི་སྡུག་བསྔལ་མྱོང་ངོ་། ནམ་ཞིག་ན་ནམ་མཁའ་ནས་དགེ་སློང་གི་སློབ་མ་རྣམས་ལ་བསྐུལ་བའི་སྒྲ་བྱུང་སྟེ། དེའི་རྐྱེན་གྱིས་རྒྱལ་པོས་བཙོན་ཁང་བལྟར་བཏང་པས། དགེ་སློང་ཀེང་རུས་ལྟར་རིད་ཅིང་མདོག་མི་སྡུག་པ། སྐྲ་གཟིངས་པ་ཞིག་རྙེད་དེ། དེ་མ་ཐག་རྒྱལ་པོ་འགྱོད་པ་དང་བཅས་ཤིང་ཞབས་ལ་གཏུགས་ནས་ན་བཟའ་ཕུལ་ཞིང་བཟོད་པར་གསོལ་བས། དགེ་སློང་གིས་སྨྲས་པ་རྒྱལ་པོ་བདག་ལ་ཁྲོ་བ་མེད་ཀྱིས། ཁྱོད་ཀྱིས་བདག་ལ་ཅི་ཡང་གནོད་པ་མ་བྱས་སོ། ། རང་གི་ལས་ཀྱི་འབྲས་བུ་ཉེ་བར་གནས་པ་ཡིན་ནོ། ། རྒྱལ་པོས་སྨྲས་པ།
ཁྱོད་ཀྱིས་འདི་ལྟ་བུའི་ལས་མྱོང་བ་གང་ལས་ཉེས། དགེ་སློང་གིས་སྨྲས་པ། སྔོན་ཀུ་ཐཱ་ཞེས་པ་གདུག་སྤྱོད་ཅན་བ་གླང་རྐུ་ཞིང་དེའི་ཤས་འཚོ་བ་ཞིག་ཝ་རཱ་ཎ་སཱིར་བྱུང་ངོ་། ། ནམ་ཞིག་དེ་ཡིས་བ་གླང་བརྐུས་ཤིང་བསད་པའི་ཤ་མཐོང་ནས་བདག་པོ་རྣམས་ཀྱིས་དེད་པ་ན། རང་སངས་རྒྱས་ཤིག་གི་མདུན་དུ་ཤ་བཞག་ནས་རང་སངས་རྒྱས་ཀྱིས་བརྐུས་སོ་ཞེས་སྨྲས་པ་དང་། བ་གླང་འཚོལ་མཁན་གྱིས་རང་སངས་རྒྱས་ཉི་མ་བཅུ་གཉིས་སུ་བཙོན་རར་བཅུག་གོ ། དེ་ནས་ཀུ་ཐཱས་བདག་གིས་སྡིག་པ་འདི་ལྟ་བུ་བྱས་ཞེས་བརྗོད་ནས་རང་སངས་རྒྱས་བཙོན་ར་ནས་བཏང་ངོ་། ། དེའི་རྣམ་སྨིན་གྱིས་ལོ་མང་པོར་དམྱལ་བ་མྱངས་ཤིང་། དེའི་དུས་ཀྱི་ཀུ་ཐཱ་དེ་ནི་བདག་ཡིན་ལ། ཚེ་འདིར་ཡང་ལོ་བཅུ་གཉིས་སུ་འདི་ལྟ་བུ་ཉམས་སུ་མྱངས་སོ། །
ཞེས་རྒྱལ་པོ་ལ་སྨྲས་ཏེ་ལྷ་དང་ལྷ་མ་ཡིན་ཀུན་རབ་ཏུ་འདུད་པར་གྱུར་ཅིང་ལས་འབྲས་ལ་ཡིད་ཆེས་ཁྱད་པར་ཅན་རྙེད་པར་གྱུར་ཏོ། ། དེ་བས་ན་འཕྲལ་དུ་མི་བདེན་པར་སྣང་བ་སྤྱད་ཀྱང་དེའི་འབྲས་བུའི་སྡུག་བསྔལ་ནི་མྱུར་དུ་ཞི་ལ་སྔོན་གྱི་ལས་འབྲས་ནི་དམ་པ་དག་ལའང་མ་ཟད་བར་དུ་མྱོང་དགོས་པའོ། ། དེ་དག་ལ་འདི་སྐད་ཅེས། ཆོས་གོས་འཚོད་པའི་ལིངྒ་སྟེ་མཚན་མར་ཚེ་སྔོན་ལས་ཀྱིས། ། དགུག་གཞུག་བྱས་པ་ལྟ་བུའི་རྣམ་སྨིན་བེ་འུའི་རོར་སྣང་དེ་ནི། ། སྲོག་དང་ལྡན་པའི་རང་གི་སྔོན་སྤྱོད་པའི་ཉེས་སྤྱོད་སྨྲས་པ་བཞིན་དུ་གྱུར་ནས། ། དུས་རིང་པོར་རྒྱལ་པོའི་བཙོན་རར་བསྡམས་པའི་དྲང་སྲོང་རི་བ་ཏི་སྟེ་ནམ་གྲུའོ། ། ཞེས་བྱ་བ་ནི་དོན་བསྡུས་ཀྱི་ཚིགས་སུ་བཅད་པའོ། ། རྒྱལ་བའི་རྟོགས་པ་བརྗོད་པ་དཔག་བསམ་གྱི་འཁྲི་ཤིང་གི་དོན་འགྲེལ་ལས་རེ་བ་ཏེའི་རྟོགས་པ་བརྗོད་པའི་ཡལ་འདབ་སྟེ་བརྒྱ་རྩ་ལྔ་པའི་རྣམ་པར་བཤད་པའོ།། ༈ །།སྤྱི་དོན་བརྒྱ་རྩ་དྲུག་པ་ལ་ཡང་ཡལ་འདབ་ཀྱི་གཞུང་གིས་བསྟན་ཚུལ་དང་།
དེའི་དོན་བཤད་པ་གཉིས་ལས། དང་པོ་ཡལ་འདབ་ཀྱི་གཞུང་གིས་བསྟན་ཚུལ་ནི། ཕ་རོལ་ལས་རྒྱལ་བར་འདོད་རྣམས་བཞིན་དུ་གཉེན་པོའི་སྟོབས་ཀྱིས་ནི། ། བཟོད་དཀའ་འཁོར་བའི་དགྲ་ཡི་སྟོབས་ལེགས་པར་བཅོམ་ནས། ། དམ་པའི་ཆོས་ཀྱི་རྒྱལ་སྲིད་ཆེན་པོ་ནི། ། རྒྱས་པ་དག་བརྟན་པ་སྟེ་སྐྱེས་བུ་དམ་པ་རྣམས་ཀྱིས་ཐོབ་པར་གྱུར་པའོ། ། དེ་ཡང་། ། གང་ཚེ་གྲོང་ཁྱེར་ལྟ་བུའི་མདོ། ། བཅོམ་ལྡན་འདས་ཀྱིས་གསུངས་དེ་ཡི་ཚེ། ། དགེ་སློང་རྣམས་ཀྱིས་དགེ་མཚན་ཉན་འདོད་པ་ལས། །
དྲིས་པའི་ལན་སྟོན་པ་དེ་ཡིས་རབས་གསུངས་པ། ། སྔོན་གྲོང་ཁྱེར་གསེར་ཅན་བྱ་བ་ནི། ། སྐྱེ་བོ་མཐོ་རིས་ལྷའི་འོད་ལྡན་བྱུང་། ། དེར་ནི་མི་བདག་འོད་དང་ལྡན་པ། ། གསེར་ཞེས་བྱ་བ་བྱུང་བར་གྱུར་ལ། ། ཅེས་པ་ནས། ཡབ་ཀྱིས་རང་གི་ཅོད་པན་བཅིངས་གྱུར་ཅིང་། ། རྒྱལ་ཚབ་ལ་བསྐོས་ཏེ་གཟི་བརྗིད་ལྡན་གྱུར་པ། ། དབང་པོ་དབང་གྱུར་དེ་ཡི་ས་ཆེན་པོ། ། གླིང་བཞི་ལྡན་པ་དབང་དུ་བྱས། །
འཁོར་བ་བཞིན་དུ་དགྲ་ཡི་སྡེ། ། གང་གིས་ཀུན་ཏུ་བརླག་པར་བྱས་པ། ། དཔལ་ལྡན་རྒྱལ་པོའི་གཞོན་ནུ་དེར་ནི། ། ང་ཉིད་དེ་ཡི་དུས་ན་སྐྱེས་པར་གྱུར་པ་ཡིན། ། སྙིང་སྟོབས་མཛེས་ལྡན་དམ་པའི་ཆོས་ཀྱི་སེང་གེའི་ཁྲི་ལ་སྤྲོས་པ་ཡིས་ནི་ཉེར་བཞུགས་ཤིང་། ། ཚུལ་ཁྲིམས་ཀྱི་གཙུག་ཏོར་དང་ལྡན་ཞིང་འདོད་པས་དབེན་པའི་ཆུ་ཡིས་མངོན་པར་གཟུགས་ཅན། དབང་བསྐུར་བའི་དཔལ་ཐོབ་པས། ། མི་ཟད་རྒྱ་ཆེ་སྲེད་པའི་ཉོན་མོངས་པའི་ཕྲེང་བ་བརྒྱུད་མར་གྱུར་པའི་དགྲ་ཐམས་ཅད་བཅོམ་ནས། ། རབ་ཞིའི་རྒྱལ་སྲིད་ཐོབ་ཅིང་སྤང་བྱ་ཀུན་ལས་རྒྱལ་བ་དག་གིས་མྱ་ངན་འདས་དེ་ལོངས་སྤྱོད་པར་བྱེད་པའོ། ། གནོད་སྦྱིན་དང་མཚུངས་པའི་ཉོན་མོངས་པ་རྣམས་བརླགས་བྱས་ནས། །
ཤིན་ཏུ་དྲི་མ་མེད་ལ་རྣམ་པར་དགའ་བའི་གྲོང་ཁྱེར་ལྟ་བུ་ཡི། ། མྱ་ངན་ལས་འདའ་བ་འགའ་ཞིག་བདག་གིས་ཐོབ་པར་གྱུར་ཅིག ། ཅེས་པ་གསུངས་ནས་བཅོམ་ལྡན་འདས་དེ་ཉིད་དུ་རྣམ་པར་གནས། ། ཞེས་པའི་བར་གྱིས་བསྟན་ལ། གཉིས་པ་དེའི་དོན་བཤད་པ་ནི། འཇིག་རྟེན་ན་ཕ་རོལ་ལས་རྒྱལ་བར་འདོད་ན་ཕ་རོལ་འཇོམས་པའི་ཐབས་ལ་འབད་དགོས་པ་བཞིན་དུ་དམ་པ་དག་ནི་གཉེན་པོ་ལམ་གྱི་སྟོབས་ཀྱིས་འཁོར་བའི་སྟོབས་བཅོམ་ནས་དམ་པའི་ཆོས་ཀྱི་རྒྱལ་སྲིད་ཐོབ་པར་འགྱུར་བ་སྟེ། དེ་ཡང་འདི་ལྟར། སྔོན་དགེ་སློང་རྣམས་ཀྱིས་དྲིས་ཤིང་བཅོམ་ལྡན་འདས་ཀྱིས་བཀའ་སྩལ་པ། གྲོང་ཁྱེར་གསེར་ཅན་ཞེས་པར་མི་བདག་གསེར་ཞེས་པ་བྱུང་ལ། དེ་ལ་བུ་གསེར་གྱི་གོ་ཆ་དང་།
བུ་མོ་གསེར་འོད་ཅེས་པ་བྱུང་ངོ་། ། ནམ་ཞིག་བློན་པོའི་བུ་འདོད་པའི་སྙིང་པོ་ཞེས་བྱ་བས་རྒྱལ་པོའི་བུ་མོ་ལ་འདོད་པ་བསྟེན་པ་རྒྱལ་པོས་ཐོས་ནས། བློན་པོའི་བུ་རྒྱལ་པོའི་བུ་མོ་དང་བཅས་པ་གསོད་དུ་བཅུག་ནས་གསོད་སར་འཁྲིད་པ་ན། རྒྱལ་པོའི་བུ་དེ་སྐྲག་ནས་གཤེད་མ་དང་བཅས་པ་རྣམས་ལ་སྐྱབས་ཞུས་ཤིང་། དེ་དག་གིས་གྲོང་ཁྱེར་གཞན་དུ་ཁྲིད་དོ། ། དེ་ནས་ས་བདག་ཁྲོས་ནས་རྒྱལ་པོའི་བུ་ཡང་བསྐྲད་དོ། ། དེ་རིམ་གྱིས་འཁྱམས་ཤིང་སོང་བ་ལས། མི་མེད་པའི་གྲོང་ཁྱེར་དག་མཐོང་བར་གྱུར་ཅིང་། དེ་ན་སྲིང་མོ་གཅིག་པུ་གྲོང་ཁྱེར་གྱི་ལྷ་མོ་བཞིན་དུ་མཐོང་བར་གྱུར་ནས་གྲོང་ཁྱེར་འདི་སྟོང་པའི་རྒྱུ་ཅི་ཡིན་དྲིས་པ་ན། དེ་ཡི་མིང་པོ་ངོ་ཤེས་ནས་མཆི་མ་དང་བཅས་པས་སྨྲས་པ།
མིང་པོ་ནྱ་གྲོ་དྷ་བརྟེན་པའི་གནོད་སྦྱིན་སྟོབས་ཆེན་སྣུན་པར་བྱེད་པ་དྲུག་ཅུས་གྲོང་ཁྱེར་འདི་བརླགས་ཤིང་། བདག་དང་བློན་པོའི་བུ་འདི་གཉིས་ལྷག་མར་གྱུར་པ་ཁྱོད་ཀྱི་དཔུང་པས་བསྐྱབ་པར་མཛོད་ཅིག དེ་ནས་རྒྱལ་པོས་སྲིང་མོའི་ཚིག་ཐོས་ནས། མདའ་ཡིས་གནོད་སྦྱིན་རྣམས་ལ་རིམ་པར་བསྣུན་ནས་བསད་ཅིང་། གནོད་སྦྱིན་ཀོ་ཌ་ར་ཞེས་པ་རྒྱལ་པོའི་བུ་ལ་སྐྱབས་སུ་སོང་ནས་མ་བསད་དོ། ། དེ་ནས་གྲོང་ཁྱེར་མིས་ཁེངས་ཤིང་ལོངས་སྤྱོད་དང་ལྡན་པར་གྱུར་ནས། བློན་པོའི་བུ་སྲིང་མོ་དང་བཅས་པ་རྒྱལ་པོའི་སྲས་ཀྱི་གྲོང་ཁྱེར་དེའི་རྒྱལ་པོར་བསྐོས་ཤིང་། བདེ་སྐྱིད་དང་ལྡན་པ་ཡབ་རྒྱལ་པོ་གསེར་གྱིས་ཐོས་ནས། སྤྲིངས་ཡིག་གིས་སླར་སྲས་པོ་གསེར་གྱི་གོ་ཆ་བཀུག་སྟེ་རྒྱལ་ཚབ་ཏུ་དབང་བསྐུར་ཞིང་གཟི་བརྗིད་དང་ལྡན་པར་གྱུར་ནས་གླིང་བཞི་ལ་དབང་བའི་རྒྱལ་པོར་གྱུར་ཏོ། ། དེའི་ཚེ་དེའི་དུས་ཀྱི་རྒྱལ་པོ་གསེར་གྱི་གོ་ཆ་ནི་ང་ཉིད་ཡིན་ནོ་ཞེས་དགེ་སློང་རྣམས་ལ་བཀའ་སྩལ་ཏོ། །
དེ་དག་ལ་འདི་སྐད་ཅེས། ཉག་ཕྲན་ཏེ་མདའ་མིག་གསུམ་སྟེ་དབང་ཕྱུག་གི་མིག་གི་མེ་ཡི་རྒོལ་བ་བས། ། རང་གི་རྒྱལ་སྲིད་ཆེན་པོའི་ལྷའི་བྲལ་ཉམས་དགའ་བར་འཁོད་དེ། ། ཡབ་ཀྱི་ཅོད་པན་ཟླ་བ་དཀར་པོ་དེ་ཉིད་གཙུག་ཏུ་བླངས་ཏེ་རྒོལ་བས། ། འཇིགས་པ་མེད་པའི་རྒྱལ་བུ་གསེར་གྱི་གོ་ཆ་དེ་ནི་མགྲིན་སྔོན་ཅན་ཏེ་དབང་ཕྱུག་གོ ། ཞེས་བྱ་བ་ནི་དོན་བསྡུས་ཀྱིས་ཚིགས་སུ་བཅད་པའོ། ། རྒྱལ་བའི་རྟོགས་པ་བརྗོད་པ་དཔག་བསམ་གྱི་འཁྲི་ཤིང་གི་དོན་འགྲེལ་ལས་གསེར་གྱི་གོ་ཆའི་རྟོགས་པ་བརྗོད་པའི་ཡལ་འདབ་སྟེ་བརྒྱ་རྩ་དྲུག་པའི་རྣམ་པར་བཤད་པའོ།། ༈ །།སྤྱི་དོན་བརྒྱ་རྩ་བདུན་པ་ལ་ཡང་གསུམ་སྟེ་ཡལ་འདབ་ཀྱི་གཞུང་གིས་བསྟན་ཚུལ་དང་། དེའི་དོན་བཤད་པ། འཕྲོས་པའི་དོན་སྨོས་པ་དང་གསུམ་ལས།
དང་པོ་ཡལ་འདབ་ཀྱི་གཞུང་གིས་བསྟན་ཚུལ་ནི། བསོད་ནམས་རབ་ཏུ་འབར་ཞིང་བསམ་པའི་དྲི་མ་མེད་པ་རྣམས། ། ཡོན་ཏན་ལ་ཆགས་ཀྱི་ནམ་ཡང་ནོར་ལ་ཆགས་པ་མིན། ། སྤོང་བ་དང་སྒྲུབ་པའི་རྣལ་འབྱོར་ལ་སྦྱོར་གྱི་ལོངས་སྤྱོད་སྒྲུབ་པ་དག་ལ་སྦྱོར་བ་མིན། ། ཉོན་མོངས་རྡུལ་གྱི་ཆགས་བྲལ་ལ་དགའ་ཡི་འདོད་པའི་ཆགས་བྲལ་ཁོ་ན་ལ་དགའ་བ་མིན་ནོ། ། དེ་ཡང་འདི་ལྟར། ། བསོད་ནམས་རི་བོ་བཅོམ་ལྡན་འདས། ། དེ་བཞིན་གཤེགས་པའི་བསོད་ནམས་ཀྱི་མཐུས་ཆེན་པོར་བསྔགས་པའི་ཚེ། ། དེ་ཡི་བསོད་ནམས་ལ་གུས་པས། ། ཡིད་ལ་ཡ་མཚན་སྐྱེས་པའི་དགེ་སློང་དག་གིས་དྲིས་ཤིང་བཅོམ་ལྡན་འདས་ཀྱིས་ཀྱང་གསུངས། །
ཝ་རཱ་ཎ་སཱིར་རྒྱལ་པོ་ནི། ། ཚངས་བྱིན་དག་གིས་ས་སྲུང་ཚེ། ། རྒྱལ་པོ་བྱེད་པའི་ཁྱིམ་བདག་ཟས་ནི་གཙང་མ་ཞེས་པ་དག ། ནོར་སྦྱིན་རྣམ་ཐོས་ཀྱི་བུ་དང་ནི་མཚུངས་པར་གྱུར། ། ཅེས་པ་ནས། དགེ་སློང་ཤཱ་རིའི་བུ་འདི་ཡང་། ། དེའི་ཚེ་ས་བདག་རྒྱལ་པོའི་བུ་མོ་དེར་གྱུར་ཏོ། ། ཞེས་པ་དེ་བཞིན་གཤེགས་པ་ཡིས། ། འགྲོ་ཀུན་དགེ་བ་ལ་སྤྲོ་བའི་སླད་དུ་གསུངས། ། དགེ་བའི་པདྨོ་ཅན་ནི་རྩ་བ་བརྟན་པོར་བཙུགས་ནས་སླར་འཕེལ་བ་རབ་བསྐྱེད་དང་པོའི་རྒྱུ་དང་། །
སྣ་ཚོགས་ཕུན་ཚོགས་གསར་པ་གསར་པའི་འཁྲི་ཤིང་རབ་ཏུ་སྐྱེད་པའི་སྐྱེད་ཚལ་ས། ། སྲེད་པའི་གདུང་བ་རབ་ཏུ་ཞི་བྱེད་ཁ་བའི་འཛུམ་དང་ལྡན་པའི་གངྒཱའི་རྒྱུན་དང་སྐྱེ་བོ། ། དམ་པའི་ལམ་མཆོག་གསལ་བར་བྱེད་པ། ། མཁས་པའི་བློའི་སྣང་བ་དག་ནི་བསོད་ནམས་རྒྱུའི་གཟུགས་ཅན་ཉིད་ཀྱིས་འཐོབ་པའོ། ། ཅེས་པའི་བར་གྱིས་བསྟན་ལ། གཉིས་པ་དེའི་དོན་བཤད་པ་ནི། སྐྱེས་བུ་བསོད་ནམས་བསགས་ཤིང་བསམ་པ་དག་པ་རྣམས་ནི་ཡོན་ཏན་ལ་དགའ་ཡི་ནོར་ལ་མི་དགའ་ལ། རྣལ་འབྱོར་དབེན་པ་ལ་སྦྱོར་གྱི་ལོངས་སྤྱོད་པ་སྒྲུབ་པ་ལ་མི་སྦྱོར་ཞིང་། དེ་བཞིན་དུ་ཆགས་བྲལ་ལ་དགའ་ཡི་ཆགས་པ་ལ་མི་དགའ་བ་སྟེ། དེ་ཡང་འདི་ལྟར་སྔོན།
བཅོམ་ལྡན་འདས་ཀྱིས་དགེ་སློང་རྣམས་ལ་བཀའ་སྩལ་པ། སྔོན་ཝ་རཱ་ཎ་སཱིར་རྒྱལ་པོ་ཚངས་བྱིན་ཞེས་བྱ་བ་བྱུང་ལ། དེའི་དུས་ཁྱིམ་བདག་ཟས་གཙང་མ་ཞེས་བྱ་བ་འབྱོར་པ་དང་ལྡན་པ་བྱུང་ཞིང་། དེ་ནི་སློང་བ་པོ་རྣམས་ཀྱི་དཔག་བསམ་གྱི་ཤིང་དུ་གྱུར་ནས་ཁྱིམ་ཐམས་ཅད་འབྱོར་པས་གང་བར་གྱུར་ཏོ། ། ནམ་ཞིག་ཟས་གཙང་གིས་རིན་པོ་ཆེའི་གླིང་གཞན་དུ་སོང་བ་ལས་སླར་ལོག་སྟེ་མུ་ཏིག་གི་དོ་ཤལ་ཐོགས་ཏེ་ས་བདག་བལྟ་བའི་ཕྱིར་ཕུལ་བ་སོགས་བྱས་ཤིང་། ནམ་ཞིག་རིན་ཆེན་གླིང་གཞན་ནས་འོངས་པའི་སྐྱེས་བུ་ཞིག་མུ་ཏིག་གི་དོ་ཤལ་ཁྱེར་ནས་ས་བདག་བལྟ་བར་སོང་ཞིང་། ས་བདག་གིས་ཀྱང་གུས་པས་མཆོད་ཅིང་། དེས་ཀྱང་དོ་ཤལ་རྒྱལ་པོ་ལ་ཕུལ་ལོ། ། སྐབས་དེར་གཞོན་ནུ་བུ་མོ་དབྱངས་ཅན་མ་བ་གམ་གྱི་སྟེང་དུ་སོང་ནས་ལེགས་བཤད་གླུར་བླངས་པ་ཁྱིམ་བདག་གིས་ཐོས་ནས་སྤུ་ལོང་གཡོས་ཤིང་རང་གི་ཁྱིམ་དུ་སོང་ནས་ལེགས་བཤད་ཀྱིས་བསམ་པ་འཕྲོགས་པ། ཟས་དང་རྩེ་དགའ་བཏང་ཞིང་གཉིད་མེད་པར་གྱུར་ནས་སྨྲས་པ།
ཀྱེ་མ་རྒྱལ་པོའི་བུ་མོ་དེས། ། ལེགས་པའི་ལེགས་བཤད་གླུར་བླངས་པ། ། གང་དེས་ཡོངས་སུ་མ་སྤྱད་ཀྱང་། ། བདུད་རྩི་དག་ནི་བྱིན་པ་བཞིན། ། བདག་གི་ལོ་ནི་བཅུ་གཉིས་ཀྱིས། ། རིན་ཆེན་ཚོགས་ནི་ཡང་དག་པ། ། ཐོབ་སྟེ་ལེགས་བཤད་རིན་ཆེན་ནི། ། འགའ་ཞིག་ལས་ཀྱང་ཉེར་མ་བསྒྲུབ། ། འབད་པ་བརྒྱ་ཡིས་བསགས་པ་ཡི། ། རྡོ་ལྕི་རིན་ཆེན་རྣམས་ཀྱིས་ཅི། །
དམ་པའི་ལམ་ནི་སེལ་བྱེད་པའི། ། ལེགས་བཤད་དེ་ནི་རིན་ཆེན་ཡིན། ། སྐབས་དེར་རྒྱལ་པོའི་བུ་མོས་ཁྱིམ་བདག་ལ་ལེགས་བཤད་ནི་རིན་གྱིས་ཐོབ་པས་རིན་བྱིན་ཅིག་ཅེས་སྤྲིངས་སོ། ། དེ་ཐོས་པ་དང་ཁྱིམ་བདག་ཟས་གཙང་གིས་ལོ་བཅུ་གཉིས་སུ་བསྒྲུབས་པའི་དངོས་པོ་རྣམས་ཁྱེར་ནས་རྒྱལ་པོའི་ཕོ་བྲང་དུ་སོང་སྟེ་རྒྱལ་པོའི་བུ་མོ་ལ་ཕུལ་ལོ། ། དེ་རྒྱལ་པོས་ཐོས་ནས་ཁྱིམ་བདག་ལ་སྨྲས་པ། ནོར་ཚེགས་ཆེན་པོས་ཐོབ་པ་ཡིན་ལ། ལེགས་བཤད་ཀྱི་ཆེད་དུ་འདི་ཙམ་གྱི་ནོར་ཅིའི་ཕྱིར་སྦྱིན། ཁྱིམ་བདག་གིས་གསོལ་པ། ཆགས་སྡང་གི་དུག་བསྐྱེད་པའི་རིན་པོ་ཆེས་ཅི་ཞིག་བྱ། དེ་བས་ལེགས་བཤད་བདག་ལ་མཆོག་ཏུ་འགྱུར་རོ་ཞེས་སྨྲས་སོ། །
དེའི་ཚེ་དེའི་དུས་ཀྱི་ཟས་གཙང་མ་དེ་ནི་བདག་ཡིན་ལ། རྒྱལ་པོའི་བུ་མོ་དེ་ཤཱ་རིའི་བུ་འདི་ཡིན་ནོ། ། དེ་སྐད་ཅེས་བཀའ་སྩལ་པ་དང་དགེ་སློང་རྣམས་ཡི་རངས་པར་གྱུར་ཏོ། ། དེ་དག་ལ་འདི་སྐད་ཅེས། ལེགས་བཤད་རིན་ཆེན་གྱི་ཟེགས་མ་ཙམ་ལ་ཡང་། ། རང་ཁྱིམ་ནོར་བུའི་བང་མཛོད་འབུམ་ཕྲག་འཁྱིལ་དེ་རིན་དུ་བྱིན། ། དབྱངས་ཅན་བག་མར་བླངས་པའི་རྩེ་དགའི་རོལ་པ་ལྟ་བུའི་བཀྲ་ཤིས་གླུ། ། འགྲོ་མང་དགའ་བ་བསྐྱེད་པའི་རྒྱལ་པོ་ཟས་གཙང་དེ་ཡིས་མང་དུ་སྤྲོས་པ་སྟེ་བླངས་སོ། ། ཞེས་བྱ་བ་ནི་དོན་བསྡུས་ཀྱི་ཚིགས་སུ་བཅད་པའོ། ། རྒྱལ་བའི་རྟོགས་པ་བརྗོད་པ་དཔག་བསམ་གྱི་འཁྲི་ཤིང་གི་དོན་འགྲེལ་ལས་ཟས་གཙང་གི་རྟོགས་པ་བརྗོད་པའི་ཡལ་འདབ་སྟེ་བརྒྱ་རྩ་བདུན་པའི་རྣམ་པར་བཤད་པའོ། །
གསུམ་པ་འཕྲོས་པའི་དོན་སྨོས་པ་ལ། རྒྱལ་བའི་རྟོགས་བརྗོད་དཔག་བསམ་འཁྲི་ཤིང་འདི་ཉིད་ཀྱི་ཡལ་འདབ་བརྒྱ་རྩ་བདུན་པ་ཡན་ཆད་ཡབ་རྒྱལ་པོ་ས་བདག་དགེ་བའི་དབང་པོ་ཉིད་ཀྱི་མཛད་པ་ཡིན་པས་དེའི་ཚུལ་གྱིས་སྦྱར་བྱང་བསྟན་པ་དང་། ཡལ་འདབ་ཁ་སྐོང་སྲས་ཟླ་བའི་དབང་པོས་མཛད་པ་ལས་མཚམས་སྦྱར་གྱི་ཚིག་དང་ཡབ་ཀྱི་སྙན་ངག་ལ་བསྔགས་ཤིང་སྨོན་ལམ་བཏབ་པ་གཉིས་ལས། དང་པོ་ནི་གཞུང་ལས། རྒྱལ་བའི་དབང་པོས་བསྒྲུབས་པ་གཙུག་ལག་ཁང་འདིར་རྒྱལ་བའི་མཛད་པ་རྣམས་གཙུག་ལག་ཁང་གི་གཟུགས་སུ་བཀོད་ཅིང་། དེའི་མཆོད་རྟེན་གྱི་ཁྱམས་གསེར་གྱི་རི་མོའི་ཕུག་གི་ཁང་པར་དཔག་བསམ་འཁྲི་ཤིང་འདི་ཡི་གེའི་རྣམ་པར་འཁྲུངས་ཞེས་སྦྱར་བས་ན་གཟུགས་ཅན་ཡིན་པར་ཁོ་བོ་སེམས་ཏེ། ཁ་ཅིག་གཙུག་ལག་ཁང་ཉིད་བཞེངས་པར་འདོད་པ་འཁྲུལ་ལོ། ། ཆེན་དག་གི་ཚོགས། ། མཆོད་རྟེན་གྱི་ཁྱམས་སུ་གསེར་གྱི་རི་མོའི་ཕུག་གི་ཁང་པར་ནི། ། སངས་རྒྱས་ཀྱི་རྟོགས་པ་བརྗོད་པ་རྣམ་མང་རྨད་བྱུང་དཔག་བསམ་འཁྲི་ཤིང་འདི། །
མིག་གི་བདུད་རྩིར་རབ་བསྐྱེད་དེ་ཡང་རྣམ་པ་ཡི་གེའི་རང་བཞིན་དག་ཏུ་འཁྲུངས། ། ལེགས་བྱས་བསོད་ནམས་ཀྱིས་གང་ཞིང་བཀྲ་བའི་གཙུག་ལག་ཁང་དུ་དམ་པ་རྣམས་ནི་རྒྱུད་ལ་དགེ་བ་སྤེལ་བའི་སླད། ། ཡོན་ཏན་དུ་མའི་རྒྱན་གྱི་ཁྱད་པར་གྱིས་ནི་བཀྲ་བར་བཀོད་ཅིང་དགའ་བའི་རྟོགས་བརྗོད་ཀྱི་ཕྲེང་བའི་གཟུགས་བརྙན་དག ། སྟོང་ཕྲག་རྣམས་གསལ་བསོད་ནམས་རབ་སྦྱར་འབར་བ་དེ་ཉིད་བདག་གི་ཕ་དགེ་བའི་དབང་པོ་ཡིས། ། བསྐལ་པའི་བར་དུ་འགྲོ་བ་དེ་དང་བྲལ་བས་འཁྲུགས་པར་མ་གྱུར་ཅིག་ཅེས་གསལ་བར་བཀོད། ། དགེ་བའི་དབང་པོ་དེ་ཡིས་བྱང་ཆུབ་སེམས་དཔའི་སྤྱོད་པའི་རྟོགས་བརྗོད། བརྒྱ་རྩ་བདུན་པོ་འདི་དག་བྱས་པ་ལ། ། ཞེས་པས་བསྟན། གཉིས་པ་ནི། བཀྲ་ཤིས་གྲངས་ནི་ཚང་ཞིང་།
རྫོགས་པ་སྟེ་ཆེད་དུ་རྟོགས་བརྗོད་ཐ་མ་སྤྲིན་ལ། ། གཞོན་པའི་རྟགས་པ་བརྗོད་ཅིག་ནི་རབ་ཏུ་འབད་པས་བདག་གིས་བྱ། ། དེ་ནས་ཟླ་བ་དབང་ཞེས་པ་དགེ་བའི་དབང་པོ་དེ་ཡི་བུ། ། མིང་གཞན་ན་ག་ཞེས་བརྗོད་ཅིང་གྲགས་པའི་སྙན་ངག་མཁན། ། རྒྱལ་བའི་གཏམ་རྒྱུད་རྒྱ་ཆེར་སྦྱར་བ་འདིར་ཡབ་ཀྱི་སྙན་ངག་ལ་བསྔགས་པ་བརྗོད་པ། ། རྟོགས་པ་བརྗོད་པ་ལྷག་མ་དག་གིས་སྐོངས་བྱེད་འགྱུར། ། མཚམས་སྦྱོར་དེའི་ཚེ་རྒྱ་མཚོ་ལ་ཡོད་པའི་རི་བོ་ཀེ་ར་ལ་ཡི་བུ་མོའི་སྐྲ་ཚོགས་རྣམ་པ་ལྟ་བུ་མཆོག་ཏུ་ཡང་དག་འབྲེལ་བ་དང་། ། ཅི་ཡང་སེམས་རབ་ཏུ་དྭངས་པ་རྒྱས་པ་འཕེལ་བྱེད་ཀེ་རིའི་མཛེས་མའི་འགྲམ་པ་ཤིན་ཏུ་གཉེན་བརྗིད་པ་ལ་སོགས་པའི་ཉམས་དུ་མས། ། སྙན་ངག་སོགས་རོ་ཡི་མ་ཉམས་གཏེར་གྱུར་གང་གིས་འཁྱོག་ཚིག་གཡོ་ལྡན་སྒྲ་ཆེན་པོ་བཏགས་པས་རྒྱ་ཆེན་པོར་འགྱུར་བ་ཀརྣ་ཊ་མའི་མིག་གི་ཟེར། ། ཡོངས་སུ་འདྲིས་པ་ཅན་རྣ་བའི་བར་དུ་འགྲོགས་ལྡན་ལེགས་བཤད་ཆུ་གཏེར་ཡབ་ཀྱི་སྙན་ངག་དེ་ནི་ཕྱག་བྱར་འོས། །
ཕྱི་རོལ་པའི་སྙན་ངག་ལ་སྨོད་པའི་ཕྱི་རོལ་པ་གང་གི་རིག་བྱེད་ཀྱི་ཨོཾ་ཡིག་དག་ལས་གྱ་གྱུའི་རྣམ་པར་ཁོ་ན་མཆོག་ཏུ་བསླབས་ཀྱི་ཡོན་ཏན་གྱི་གནས་བསླབས་པ་མ་ཡིན་པ་དང་། ། གང་གི་ཁ་ནས་སྭ་སྟིའི་ཚིག་ནི་གསལ་བ་ནམ་ཡང་ངེས་པར་མི་འབྱུང་ཞིང་། ། ཁྲོ་བ་འབར་བས་བཞིན་ནི་མདོག་སྣུམ་པ་དང་བྲལ་མི་བསྲུན་པའི་བདག་ཉིད་ཅན་རིག་བྱེད་གཏེར་གྱུར་བྲམ་ཟེ་ཐུབ་བདེ་དག་གིས། ། དབང་ཕྱུག་མ་རུང་པ་དྲག་པོའི་གནོད་པ་མི་ཟད་པ་བཞིན་དུ་རྒྱ་ཆེ་གཏམ་གྱི་སྙན་ངག་དག་ནི་ཇི་ལྟར་བཟོད། ། དགེ་དབང་ཞེས་པའི་སྙན་ངག་མཁན་གྱིས་རྟོགས་བརྗོད་དཔག་བསམ་འཁྲི་ཤིང་འདི་བྱས་ནས། ། ད་ནི་དམ་པའི་ཆོས་ཀྱི་སྨོན་ལམ་ཁྱད་པར་ཅན་འདི་དག་བློ་གྲོས་ཀྱི་ནོར་དང་ལྡན་པའི་བློ་ཡི་འཛིན་པ། ། རྒྱལ་བའི་ཡོན་ཏན་སྒྲོག་པར་བྱེད་པའི་སྙན་ངག་བསྡེབས་ལས་བདག་གིས་བསོད་ནམས་གང་ཞིག་ཉེར་བསྒྲུབས་པ། ། དེ་ཡིས་སྐྱེ་བོ་འདི་ནི་སེམས་ཅན་མཐའ་དག་དགེ་ལ་རྟག་ཏུ་བརྩོན་གྱུར་ཅིག ། ཅེས་པས་བསྟན།། ༈ །།སྤྱི་དོན་བརྒྱ་རྩ་བརྒྱད་པ་ལ་ཡང་ཡལ་འདབ་ཀྱི་གཞུང་གིས་བསྟན་ཚུལ་དང་།
དེའི་དོན་བཤད་པ་གཉིས་ལས། དང་པོ་ལ་ཡང་ཡལ་འདབ་ཀྱི་ཁ་སྐོང་དུ་རྩོམ་པའི་སྔོན་དུ་མཆོད་པར་བརྗོད་ཅིང་རྩོམ་པར་དམ་བཅའ་བ་དང་། ཡལ་འདབ་ཀྱི་རྟོགས་བརྗོད་དངོས་བཤད་པ་ལ་གཉིས། དང་པོ་མཆོད་པར་བརྗོད་པ་ལ་སྟོན་པ་ཐམས་ཅད་མཁྱེན་པ་ལ་མཆོད་པར་བརྗོད་པ་དང་། ཡབ་དགེ་བའི་དབང་པོ་ལ་མཆོད་པར་བརྗོད་པ་གཉིས་ལས། དང་པོ་ནི་གཞུང་ལས། མཆོད་པར་བརྗོད་པ་སེམས་ཅན་གང་དག་འཁོར་བས་ཆེ་བར་ཡོངས་སུ་ངལ་ཞིང་སྡུག་བསྔལ་ལ་འདོད་པའི་ཆང་གིས་མྱོས་པའི་གནས་སྐབས་ཉིད་འཛིན་ལ། ། གཏི་མུག་རྒྱས་པའི་མུན་པ་དག་གིས་བློ་གྲོས་ཀྱི་མིག་ཟུམ་ནས་ཉལ་ཞིང་བྱ་བ་དང་མི་བྱ་བའི་དྲན་པ་ཉམས་པ་ཡིས། ། འགྲོ་བ་རྣམས་རབ་ཏུ་རྟོགས་པར་བསྒྲུབ་ལ་རྟག་པར་ཆས་ཤིང་སེམས་ཅན་གྱི་སྐྱོན་ཉོན་མོངས་རྣམས་མ་ལུས་འཇོམས་བྱེད་པ་གཞན་ཡང་འཕྲིན་ལས་ཀྱི། ། འོད་དང་ལྡན་པའི་ཉི་མ་བཅོམ་ལྡན་འདས་སངས་རྒྱས་རབ་ཏུ་སད་པའི་མཆོག་ཉིད་ལ་རྟག་ཏུ་བསྟོད། །
ཅེས་པས་བསྟན། གཉིས་པ་ནི་གཞུང་ལས། ཀུན་དགའི་གཉེན་གྱུར་ལན་གཅིག་མིན་པར་ཡང་ཡང་སྟོན་པ་དེསརྒྱ་ཆེར་ཡིད་ཅན་དག་ལ། ། ལེགས་བཤད་འོད་ཀྱིས་བདེ་བ་ཀུན་གྱིས་ཉེ་བར་བསྟེན་པ་སྒྲུབ་པར་བྱེད་ཅིང་། ། དྲི་མེད་རང་གི་རིགས་ཆུ་རྒྱ་མཚོ་གཏེར་དག་གིས་ཟླ་བ་དགེ་བའི་དབང་པོ་ཞེས་བྱ་བ། ། གྲགས་པ་གསལ་བ་སྐྱེད་བྱེད་རང་གི་ཡབ་དེ་ལ་བདག་ནི་ཕྱག་འཚལ་ལོ། ། ཞེས་པས་བསྟན། དེ་ལྟར་མཆོད་པར་བརྗོད་ནས་སླར་ཡང་ཡབ་ཀྱི་སྙན་ངག་ལ་ཆེ་བ་བརྗོད་ཅིང་རྩོམ་པར་དམ་བཅའ་བ་དེ་ཉིད་སྟོན་པ་ལ། གཞུང་ལས། རྒྱལ་བའི་རྟོགས་པ་བརྗོད་པ་དག་བྱེད་ཚིག་ནི་སྨིན་ཞིང་ཉམས་དང་ལྡན་པའི་གཏེར། །
ཁྱད་པར་དུ་སྤྲུལ་བྱེད་བསོད་ནམས་རྟག་པ་དགེ་བའི་མངོན་པར་སྦྱོར་བའི་རྟོགས་བརྗོད་ཐ་མ་འདི། ། བླ་མ་ལེགས་བྱས་ལྡན་པའི་བཀའ་ནི་རབ་ཏུ་སྦྱིན་པར་མཛད་པ་དེས། ། བསྟན་བཅོས་ཡོངས་སུ་རྫོགས་པའི་སླད་དུ་བདག་ལ་སྐལ་བའི་ཆ་ཤས་ལ་བཞག་པར་མཛད་པའོ། ། རྒྱལ་བའི་དབང་པོས་བསྒྲུབས་པའི་གཙུག་ལག་ཁང་གང་ཞིག་ཕུག་ཏུ་རྒྱལ་བའི་རྟོགས་བརྗོད་དང་། ། གསེར་གྱི་གཟུགས་བརྙན་རབ་ཏུ་རྒྱས་པར་གྱུར། ། མིག་གི་བདུད་རྩི་བཀྲ་བའི་རི་མོ་ཆགས། ། དེ་ནས་གཙུག་ལག་ཁང་ནི་དུས་ཀྱིས་འདའ། ། དབྱངས་ཅན་སྙན་ངག་རིག་བྱེད་དག་གི་པིར་གྱིས་རྣམ་པར་བཀྲ་བ་ཡིས། ། རྟོགས་པ་བརྗོད་པ་འདི་དག་ཡི་གེའི་རིམ་པས་བྲིས། ། གང་འདི་བསོད་ནམས་ལྷག་པར་འཕེལ་བའི་རང་བཞིན་གཙུག་ལག་ཁང་། །
ཡིན་ལ་དེ་ཡང་དོན་ཆེན་དམ་པ་དགའ་བྱེད་ཡབ་ཀྱིས་བསྒྲུབས་པའོ། ། དེ་ལྟར་ཕྱོགས་སུ་པོ་ཏིའི་འཕྲེང་བ་རབ་བཀོད་པའི། ། རྟོགས་པ་བརྗོད་པའི་གཟུགས་བརྙན་ཚོགས་ནི་བརྟན་པ་རབ་ཆགས་པའི་སྙན་ངག་དང་གྲགས་པ། ། དེ་ནི་ཆུ་དང་མེས་བསྐྱེད་ཉེར་འཚེ་དུ་མ་ཡིས། ། རྫོགས་ལྡན། གཉིས་ལྡན། གསུམ་ལྡན། རྩོད་ལྡན་གྱི་དུས་བཞི་འཇིག་ཀྱང་ཉམས་པ་ཡོད་མ་ཡིན། ། སྔོན་གྱི་རྒྱལ་པོ་གྲགས་པའི་གཟུགས། ། ངག་གི་རང་བཞིན་མེ་ལོང་ཐོབ། །
དེ་དག་ཉེ་བར་མི་གནས་ཀྱང་། དེ་ཉིད་ཉམས་པ་མེད་ལ་ལྟོས། ། ཞེས་པ་ལྟར་མངོན་ནོ། ། དེ་ལ་སྤྲིན་གྱི་བཞོན་པའི་རྟོགས་བརྗོད་ཅིག་གི་གཟུགས་བརྙན་འདི། ། མི་ཟད་བསོད་ནམས་ལ་ཆགས་པའི་དབང་གིས་ཟླ་བའི་དབང་པོ་བདག་ཀྱང་འགོད། ། བདག་ཉིད་ཆེན་པོ་དེར་གནས་བདག་གི་ལུགས་ཀྱི་རྗེས་སུ་འབྲང་བ་བྱས་ན། ། ཤིན་ཏུ་ཆུང་ཡང་འབད་མེད་ཆེན་པོར་འགྱུར་བ་ཞིག ། ཐོས་པའི་སྐྱོགས་ཀྱིས་འཐུང་བྱའི་བདུད་རྩི་སྙན་པ་དག་གི་རྒྱུན། ། དྲི་བཟང་ཁང་པ་བཞིན་གྱི་པདྨོའི་གནས་སུ་སྒྲོག་པར་བྱེད་པ་ཅན། ། བུང་བའི་ན་ཆུང་དང་མཚུངས་པ་ཡབ་ཀྱི་སྐད་ལ་བཏུད་ནས་ནི། །
སྙན་ངག་རྒྱ་ཆེའི་ཁྱད་པར་ལྷག་མ་དང་རྟོགས་པ་བརྗོད་པ་ཐ་མ་འདི་ནི་བདག་གིས་རྫོགས་པར་བྱ། ། ཞེས་པས་བསྟན། གཉིས་པ་ཡལ་འདབ་ཀྱི་རྟོགས་བརྗོད་དངོས་བཤད་པ་ལ་ཡང་། ཡལ་འདབ་ཀྱི་གཞུང་གིས་བསྟན་ཚུལ་དང་། དེའི་དོན་བཤད་པ་གཉིས་ལས། དང་པོ་ཡལ་འདབ་ཀྱི་གཞུང་གིས་བསྟན་ཚུལ་ནི། སླར་ཡང་བྱང་ཆུབ་སེམས་དཔའ་རྣམས་ལ་མཆོད་མཛེས་པ་གསར་དུ་སྒྲོག་པའི་དགའ་སྟོན་ཅན་རང་གི་བཙུན་མོའི་འཁོར་རྣམས་དང་ལྷ་ཡི་མཐུ་ལྡན་པའི་དཔལ་འབྱོར་མཆོག་དང་ནི། ། ལང་ཚོ་དར་བབས་རིན་ཆེན་རྒྱན་གྱིས་ཉེ་བར་ལོངས་སྤྱོད་རྦ་རླབས་དང་ལྡན་པར་རྩ་ཡི་རྩེ་དགའ་རྣམས་ཀྱང་བླ་ན་མེད་པའི་བྱང་ཆུབ་ཆེད་དུ་བཏང་བྱས་ནས། ། གུས་བྱས་བྱང་ཆུབ་སེམས་དཔའ་གང་དག་བརྩེ་བས་གཞན་གྱི་སྲོག་ནི་བསྐྱབས་པར་བསྒྲུབ་པ་དག་ལ་རང་གི་ལུས་ལ་སོགས་པ་ཡང་། ། ཟོལ་མེད་སྦྱིན་པར་བྱེད་ལ་གཡོ་བ་མེད་པ་དེ་དག་རྣམས་ལ་བདག་ཕྱག་འཚལ། །
དེ་ཡང་འདི་སྐད་ཐོས་ཏེ་སྔོན་གྱི་དུས་ན་དཔལ་ལྡན་རིག་པ་འཛིན་པའི་དབང་རྒྱལ་པོ། ། སྤྲིན་གྱི་ཏོག་ཅེས་བྱ་བ་ནི་གདུང་བ་འཕྲོག་པས་སྤྲིན་བཞིན་དུ། ། སློང་བའི་གདུང་བས་འཕྲོག་པ་དག ། གྲོང་ཁྱེར་གསེར་དུ་བྱུང་བར་གྱུར། ། ཅེས་པ་ནས། དེ་ནས་ལྷ་ཡི་བདག་པོ་བརྒྱ་བྱིན་གྱིས་ཀྱང་གུས་པ་དང་ལྡན་པ། ། དགའ་བས་མངོན་དུ་ཕྱོགས་པར་བྱས་ཏེ་རང་གི་བསྟན་ལ་འཁོར་ལོ་བསྒྱུར་བར་མངོན་དབང་བསྐུར། ། སྐབས་གསུམ་ལྷའི་ཚོགས་ཀྱི་ཕྱག་བྱར་འོས་པའི་གྲགས་པ་ཅན། ། འཁོར་ལོ་བསྒྱུར་བ་དེ་ཡི་ཡུན་རིང་དཔལ་དག་བསྟེན། ། ཅེས་པའི་བར་གྱིས་བསྟན་ལ།
གཉིས་པ་དེའི་དོན་བཤད་པ་ནི། སྐྱེས་བུ་གང་དག་རང་གི་བཙུན་མོའི་འཁོར་དང་། ལྷའི་དཔལ་འབྱོར་དང་མཚུངས་པའི་ལོངས་སྤྱོད་དང་། ལང་ཚོ་དར་ལ་བབ་པའི་གནས་སྐབས་ཀྱི་རྩེ་དགའི་ཚོགས་རྣམས་ཀྱང་བྱང་ཆུབ་ཀྱི་ཆེད་དུ་བཏང་ནས་སླར་ཡང་གཞན་གྱི་སྲོག་བསྐྱབ་པའི་ཕྱིར་རང་གི་ལུས་ཟོལ་མེད་གཏོང་བ་ལ་ཡང་ཡིད་གཡོ་བ་མེད་པ་དེ་དག་ཕྱག་འོས་ཏེ། དེ་ཡང་འདི་ལྟར། སྔོན་གྲོང་ཁྱེར་སེར་སྐྱ་ཞེས་བྱ་བར་ས་སྐྱོང་སྤྲིན་གྱི་ཏོག་ཅེས་པ་དེའི་བསོད་ནམས་ལས་གསེར་གྱི་ལྗོན་པ་དགོས་འདོད་འབྱུང་བ་དང་བཅས་པ་ཞིག་བྱུང་ལ། དེའི་སྲས་སྤྲིན་གྱི་བཞོན་པ་ཞེས་པ་ལ་རྒྱལ་སྲིད་གསེར་གྱི་ལྗོན་པ་དང་བཅས་པ་གཏད་དོ། ། སྤྲིན་གྱི་ཏོག་ཡུམ་དང་བཅས་པ་དཀའ་ཐུབ་ཀྱི་ནགས་སུ་བྱོན་ནོ། ། དེ་ནས་ནམ་ཞིག་གི་ཚེ་སྤྲིན་གྱི་བཞོན་པས་བསམས་པ། ཀྱེ་མ་ཡབ་རྗེ་བླ་མ་དང་བྲལ་བའི་རྒྱལ་སྲིད་ཀྱི་འབྱོར་པས་ཅི་ཞིག་བྱ།
ཡབ་རྗེའི་ཞབས་པད་སྤྱི་བོར་བསྟེན་པའི་བདེ་བ་ནི་འཁོར་ལོས་བསྒྱུར་བའི་རྒྱལ་པོ་རྣམས་ལའང་མེད་པ་དེ་དག་བསྟེན་པའི་ཕྱིར་འགྲོ་སྙམ། གསེར་གྱི་དཔག་བསམ་གྱི་ཤིང་གསེར་གྱི་ཆར་པ་འབེབས་བཞིན་པར་དཀའ་ཐུབ་ཀྱི་ནགས་སུ་ཡབ་ཀྱི་ཞབས་ལ་ཕྱག་བྱས་སོ། ། རེ་ཞིག་ན་ནགས་ཚལ་རྣམས་སུ་རྒྱུ་བ་ལས། མཚམས་ཤིག་ན་རིན་པོ་ཆེའི་ཁང་བཟང་གི་དབུས་ན་ལྷ་མོ་གཽ་རཱིའི་གཟུགས་བཅས་ཤིང་། དེའི་མདུན་ན་ལྷ་མོ་མ་ལ་ཡ་ཅན་རྒྱུད་མངས་ཐོགས་ཤིང་གླུ་དང་བཅས་པས་གཽ་རཱི་མཆོད་པ་དག་མཐོང་བས། སྤྲིན་གྱི་བཞོན་པ་ཤིན་ཏུ་ངོ་མཚར་ཞིང་། སྔོན་གྱི་བག་ཆགས་ཀྱིས་དེ་ལ་ཡིད་ཤིན་ཏུ་ཆགས་པར་གྱུར་ཏོ། ། མ་ལ་ཡ་ཅན་མ་ཡང་དེའི་གཟུགས་མཛེས་མཐོང་བས་མྱོས་ཤིང་། ངོ་ཚས་རྒྱུད་མངས་ཕང་པ་ནས་དལ་གྱིས་ཕབས་ཏེ། ཕན་ཚུན་མིག་བལྟ་རེས་ཀྱི་ཕོ་ཉས་ཡིད་མཛའ་བའི་མཚམས་སྦྱོར་བྱས་པར་གྱུར་ཅིང་།
སྤྲིན་གྱི་བཞོན་པས་ཅི་མཛེས་མ་དག ངེད་ལ་ཕེབས་པར་སྨྲ་བ་ཡང་མི་བྱེད་ན། ཉིད་ཀྱི་བྱུང་ཚུལ་ཇི་ལྟ་བུ་ཞེས་བརྗོད་པས། མ་ལ་ཡ་ཅན་མ་ངོ་ཚས་ཞུམ་པར་གྱུར་པའི་ཚེ། འབངས་མོས་འདི་དག་ནི་གྲུབ་རིགས་སྣ་ཚོགས་ནོར་ཞེས་པའི་སྲས་མ་ལ་ཡ་ཅན་མ་ཡིན་ནོ། ། ཞེས་གཅིག་ལ་གཅིག་མཛའ་བའི་གཏམ་གླེང་བཞིན་པའི་ངང་དུ་ཡོད་པ་ལ། ཉུག་རུམ་རྒན་པོ་འོངས་ཏེ། ཁྱོད་ཀྱི་ཡབ་དང་མིང་པོ་ནོར་གྱི་བཤེས་གཉེན་གཉིས་བག་མའི་ཆས་ལ་བརྩོན་པར་མཆིས་ཤིང་། ཡབ་ཁྱེད་གཉིས་བལྟ་བར་འདོད་པས་མྱུར་དུ་ཤོག་ཅེས་ཁྲིད་པ་ན། ལེ་ལོའི་གོམ་པས་ཡིད་སྤྲིན་བཞོན་ལ་ཆགས་ཏེ།
འཁོར་ལ་བལྟ་ཞིང་ཟོལ་གྱི་མིག་ཕྱིར་ལ་ཕྱོགས་པས་ཤུགས་རིང་དང་བཅས་ཤིང་སོང་བ་ན། སྤྲིན་བཞོན་ཡང་མཛེས་མ་ཡིད་ལ་བཅགས་པས་ཀུན་རྟོག་པིར་གྱིས་མཛེས་མའི་གཟུགས་བརྙན་རྣམ་པར་བཀོད་ཞིང་། ངལ་བའི་ཚུལ་དུ་གནས་པ་ན། དེར་གྲོགས་པོ་གཉེན་བཟང་འོངས་ཏེ་འདི་ལྟ་བུའི་སྤྱོད་ཚུལ་གྱི་རྒྱུ་ཇི་ལྟ་བུ་ཞེས་དྲིས་པས་སྔར་གྱི་སྤྱོད་ཚུལ་རྣམས་རྒྱས་པར་བཤད་ཅིང་། སླར་ཡང་དེ་དག་དྲན་པས་ཤུགས་རིང་ཕྱུང་བར་གྱུར་པ་ན། གྲོགས་པོས་སྨྲས་པ། དམ་པ་རྣམས་ཀྱི་འདོད་པའི་དོན་ནི་རིང་བར་གྱུར་པ་མ་ཡིན་ཏེ། ཁྱོད་ཀྱི་ཡབ་ཀྱིས་མ་ལ་ཡ་ཅན་མ་བག་མར་ལེན་པའི་དགའ་སྟོན་གྱི་སྟ་གོན་ལ་གནས་པས་དབུགས་ཕྱུང་ཞིག་ཅེས་བརྗོད་པས། རྙེད་པའི་མེ་ཏོག་ཆར་གྱིས་བྲན་པ་བཞིན་དུ་གྱུར་ཏེ། དགའ་སྟོན་ལ་ཤིན་ཏུ་རིང་པས་ཉིན་མོའི་ཐ་མ་ལ་ཡང་ཐུན་དུ་མའི་སྣང་བ་ཤར་བ་ལས་མི་རིང་བར་བག་མའི་དགའ་སྟོན་རྒྱ་ཆེན་པོ་བསྒྲུབས་པ་ལས་རྩེ་ཞིང་དགའ་བའི་གནས་སུ་གྱུར་ཅིང་།
དེ་ནས་སྤྲིན་གྱི་བཞོན་པ་ནགས་ཀྱི་སྐྱེད་ཚལ་དུ་སོང་བ་ལས་ནགས་མཐའ་ཞིག་ན་ཀླུ་གཞོན་ནུ་པང་དུ་བླངས་པའི་ཀླུ་མོ་དེ་སྨྲེ་སྔགས་སྣ་ཚོགས་འདོན་ཞིང་། བུའི་གདོང་ལ་བལྟས་ནས་མཆི་མའི་རྒྱུན་འབབ་པ་མཐོང་བས། རྒྱལ་པོས་འདི་ལྟ་བུའི་སྤྱོད་ཚུལ་ཇི་ལྟ་བུ་ཞེས་དྲིས་པས། མ་དེས་ཀྱེ་རྒྱལ་པོ་འདི་ན་མཁའ་ལྡིང་གིས་རྒྱ་མཚོའི་ཀླུ་ཐམས་ཅད་ལ་འཚེ་བ་མི་བྱེད་ཅིང་། ཀླུ་རེ་རེ་གོས་དམར་པོ་གོན་ཏེ་ཉིན་རེ་བཞིན་རྡོ་འདིའི་སྟེང་དུ་བཀོད་དེ་མཁའ་ལྡིང་ལ་སྟེར་བ་ཆད་བྱས་པ་ལས། དེ་དག་གི་རུས་པ་བསགས་པའི་ཕུང་པོ་ཡང་ཁད་ཉེ་བར་གནས་ཏེ་ས་འཛིན་ལྟ་བུ་འདི་ཡིན་ཞིང་། དེ་རིང་ངེད་ཀྱི་བུ་འདི་ལ་བཟའ་རེས་བབས་པས་འབྲལ་བའི་ཟུག་རྔུ་སྐྱེས་པ་ལགས་ཞེས་ལྡབ་ལྡིབ་ཆོ་ངེ་འདོན་པ་ཐོས་པས། དེ་དག་གི་སྡུག་བསྔལ་གྱི་ཟུག་རྔུ་རྒྱལ་པོའི་ཐུགས་ལ་འཕོས་པ་ལྟར་གྱུར་ནས། རྒན་མོ་དེ་ལྟ་བུའི་སྡུག་བསྔལ་མ་བྱེད་ཅིག ཐབས་ཡོད་དོ་ཞེས་རང་གི་ལུས་གཏོང་བར་བཞེད་པ་ན།
རྒན་མོས་སྨྲས་པ། བདག་ལ་བུ་གཅིག་གཅེས་པར་འཛིན་ན་ཡང་རྩྭ་དང་མཚུངས་མོད། ཁྱོད་ལྟ་བུ་འགྲོ་བ་ཐམས་ཅད་ཀྱི་རེ་བའི་གནས་ཏེ་གཏོང་བར་མི་རིགས་ཞེས་གསོལ། བུ་དུང་གཙུག་གིས་ཀྱང་བདག་ཅག་གི་ལས་འདི་ལྟ་བུ་ཐོག་མ་ཉིད་ནས་སྤྲོས་པས་བདག་ཉིད་རང་འཆིའོ། ། ཞེས་ཀླུའི་ལྷ་གོ་ཀརྞ་ལ་ཕྱི་མ་མེད་པའི་ཕྱག་འཚལ་དུ་སོང་པ་ན། རྒྱལ་པོས་བསམས་པ། དེང་ཕན་ཆད་ལུས་ཇི་ལྟར་བླངས་ཀྱང་དོན་མེད་ལྟ་བུར་སོང་། ད་ལྟ་འདིའི་སྲོག་བསྐྱབས་ན་ལུས་ཀྱི་རྙེད་པའི་མཆོག་ཏུ་འགྱུར་ཞིང་། མ་བུ་དང་བྲལ་བའི་སྡུག་བསྔལ་མི་འབྱུང་བར་འདུག་སྙམ་པའི་དུས། ཉུག་རུམ་རྒན་པོས་གསང་བའི་བརྡར་གོས་དམར་ཐོགས་ཏེ་འོངས་པ་མཐོང་སྟེ།
གོས་བླངས་ནས་རྡོ་ལེབ་ལ་འཁོད་དོ། ། འཁོད་པའི་ཚེ་མཁའ་ལྡིང་བབས་ཏེ་སྡེར་མོས་བསྣུན་ཞིང་བཟའ་བར་བརྩམས་པ་ན། སྤྲིན་བཞོན་གཡོ་བ་མེད་ཅིང་གནས་པས། མཁའ་ལྡིང་ངོ་མཚར་ཞིང་ཐེ་ཚོམ་དུ་གྱུར་ནས་རེ་ཞིག་གནས་ལ། དེ་ནས་ཅུང་ཞིག་མཁའ་ལ་བཏེག་ཅིང་གཙུག་རྒྱན་ནོར་བུ་ཤ་ཡི་ཆ་ཤས་དང་བཅས་པ་བཅད་དེ་འཕངས་པ། དེའི་ཚེ་སྤྲིན་གྱི་ཏོག་ཡབ་ཡུམ་མནའ་མ་དང་བཅས་པས་རྒྱལ་བུ་འཚོལ་དུ་འོངས་པའི་མདུན་དུ་བབས་པས་ཐམས་ཅད་མྱ་ངན་གྱིས་རེ་ཞིག་བརྒྱལ་བར་གྱུར། དེ་ནས་སངས་པ་དང་བས་མཐར་ཕྱིན་དུས་མཁའ་ལྡིང་གིས་སྤྲིན་གྱི་བཞོན་པ་ས་ལ་བཞག་སྟེ་གནས་པ་ན་ཀླུ་དུང་གཙུག་གིས་ཀྱང་མཐོང་བས་རིང་པར་འོངས་ཤིང་། ཀྱེ་ཧུད་མཁའ་ལྡིང་བཟའ་བར་འོས་པ་བདག་ཉིད་ཡིན་པ་ལ། དེ་ལྟ་བུའི་ཐུབ་སྤྱོད་མ་ལེགས་སོ་ཞེས་ཆོ་ངེ་འདོན་ཞིང་ལྷགས་སོ། ། དེར་ཡབ་ཡུམ་རྣམས་ཀྱང་བྱོན་ཏེ་སྤྱོད་ཚུལ་དེ་ལྟ་བུ་མཐོང་བས་བཟོད་པའི་སྐབས་དང་བྲལ་ཞིང་།
ཕན་ཚུན་གཅིག་ལས་གཅིག་གཏམ་གྱི་མཐའ་ཉུང་ཟད་གླེང་བཞིན་པའི་ངང་། སྤྲིན་གྱི་བཞོན་པ་ལུས་ཀྱི་མཐའ་མངོན་དུ་བྱས་ནས་སྲེག་ཁང་དུ་བཅུག་པའི་ཚེ། སྔོན་མ་ལ་ཡ་ཅན་མས་གཽ་རཱི་མཆོད་པའི་དུས་ལྷ་མོས་ཁྱོད་ལ་འཁོར་ལོ་བསྒྱུར་བའི་རྒྱལ་པོས་ལག་པ་འཛིན་པར་འགྱུར་རོ། ། ཞེས་ལུང་བསྟན་བྱུང་བ་ལ། མ་ལ་ཡ་ཅན་མས་ལྷ་མོ་ལ་ཡིད་ཆད་དང་བཅས་ཏེ་དམོད་བཙུགས་ནས་མེ་ཏོག་བསྲེག་ཁང་དུ་དོར་བས། དེའི་ཚེ་ལྷ་མོ་གཽ་རཱི་མངོན་དུ་གྱུར་ཏེ་བདུད་རྩིའི་ཆུ་རྒྱུན་བླུགས་པས་སྤྲིན་གྱི་བཞོན་པ་ལུས་རྣལ་དུ་གྱུར་པས་ཐམས་ཅད་དགའ་མགུ་ཡི་རང་ཞིང་དགའ་སྟོན་ལ་སྤྱོད་དོ། ། མཁའ་ལྡིང་ཡང་སྔར་གྱི་སྤྱོད་ཚུལ་ལ་ཡིད་སྐྱོ་བས་བདུད་རྩིའི་ཆུ་རྒྱུན་བླངས་ཏེ་རུས་པའི་ཕུང་པོ་ལ་བྲན་པས་གསོས་པར་བྱས། སླར་མི་བགྱིད་པའི་དམ་བཅའ་ཡང་བླངས་སོ། ། དེའི་ཚེ་ལྷའི་དབང་པོ་བརྒྱ་བྱིན་འཁོར་དང་བཅས་པ་འོངས་ཏེ་ངོ་མཚར་བས་མེ་ཏོག་དོར་ཞིང་། འཁོར་ལོས་བསྒྱུར་བའི་རྒྱལ་པོར་དབང་བསྐུར་ནས་རྟགས་ཀྱི་མཚན་མ་ཡང་ཐོབ་ནས་རྒྱལ་སྲིད་ཡུན་རིང་དུ་བསྐྱངས་སོ། །
དེ་དག་ལ་འདི་སྐད་ཅེས། གྲུབ་པའི་བུ་མོ་མ་ལ་ཡ་ཅན་མ་དེའི་འདོད་པའི་རྩེ་དགའི་སྙིང་པོའི་གཟུགས་ཡིད་འཕྲོག་པ། ། ཀླུ་རྣམས་སྲུང་བར་བྱེད་ཕྱིར་ལྟོས་མེད་དུ་སྙིང་སྟོབས་འཛུམ་དཀར་གྱིས། ། ནམ་མཁའ་ལྡིང་གི་རྒྱལ་པོ་མགྲོན་དུ་གཉེར་ནས་ཤ་ཁྲག་སྲོག་གི་མཆོད་སྦྱིན་མཐར། ། སྤྲིན་བཞོན་ལུས་གཽ་རཱིའི་བདུད་རྩིས་གསོས་ནས་འཁོར་ལོ་བསྒྱུར་བའི་རྒྱལ་སྲིད་ཐོབ། ། ཅེས་བྱ་བ་ནི་དོན་བསྡུས་ཀྱི་ཚིགས་སུ་བཅད་པའོ། ། རྒྱལ་བའི་རྟོགས་པ་བརྗོད་པ་དཔག་བསམ་གྱི་འཁྲི་ཤིང་གི་དོན་འགྲེལ་ལས་སྤྲིན་གྱི་བཞོན་པའི་རྟོགས་པ་བརྗོད་པའི་ཡལ་འདབ་སྟེ་བརྒྱ་རྩ་བརྒྱད་པའི་རྣམ་པར་བཤད་པའོ།། ༈ །།དེ་དག་གིས་ནི་གཞུང་གི་དོན་རྣམས་བསྟན་ཟིན་ནས། གསུམ་པ་རྩོམ་པ་མཐར་ཕྱིན་པ་མཇུག་གི་དོན་ལ་བཞི་སྟེ། མི་དབང་ཡབ་སྲས་ཀྱི་རྒྱལ་རབས་ཟུར་ཙམ་སྨོས་པའི་རྗེས་སུ་ས་བདག་དགེ་དབང་ལ་དེའི་གྲོགས་པོ་གྲགས་ལྡན་ན་ག་ཞེས་པས་བསྟན་བཅོས་འདི་མཛད་པར་བསྐུལ་ནས་རྟོགས་བརྗོད་གསུམ་པ་ཡན་བྱས་ཏེ་ལེ་ལོའི་དབང་གིས་འགྱངས་པ་ལ།
སྟོན་པ་ཉིད་ཀྱིས་རྨི་ལམ་དུ་བསྐུལ་ནས་རྟོགས་བརྗོད་བརྒྱ་རྩ་བདུན་པ་ཡན་ཡབ་ཀྱིས་མཛད་ཅིང་། དེའི་ཁ་སྐོང་དུ་སྲས་ཟླ་བའི་དབང་པོས་རང་ལོ་ཉི་ཤུ་རྩ་བདུན་ལོན་པའི་ས་གའི་དཀར་ཕྱོགས་ཤར་བ་ན་ཡལ་འདབ་བརྒྱ་རྩ་བརྒྱད་པའང་བསྣན་ཏེ་བསྟན་བཅོས་ཆེན་པོ་དཔག་བསམ་འཁྲི་ཤིང་ཡོངས་སུ་རྫོགས་པར་མཛད་པའི་སྦྱར་བྱང་བསྟན་པའི་ཞར་བྱུང་དུ་སྨོན་ལམ་མདོ་ཙམ་བཏབ་པ་དང་། ཡལ་འདབ་བརྒྱ་རྩ་བརྒྱད་ཀྱི་རྟོགས་བརྗོད་རྣམས་ཀྱི་བཞུགས་ཚུལ་གྱི་གོ་རིམ་ཉུང་ངུའི་ངག་གིས་བསྟན་པ། ཇི་སྲིད་རྒྱལ་བའི་བསྟན་པ་གནས་ཤིང་སྣོད་བཅུད་ཀྱི་འཛིན་མ་ཞིག་པ་དེ་སྲིད་དུ་བསྟན་བཅོས་ཆེན་པོ་རྒྱལ་བའི་རྟོགས་བརྗོད་དཔག་བསམ་འཁྲི་ཤིང་འདི་ཉིད་ཀྱི་འཕྲིན་ལས་ཀྱང་མི་ནུབ་ཅིང་དར་ཞིང་རྒྱས་པའི་སྨོན་ལམ་རྒྱས་པར་བཏབ་སྟེ་བསྟན་བཅོས་རྫོགས་ཚུལ་སྨོས་པ་བསྟན་བཅོས་འདི་ཉིད་བོད་ཡུལ་འདིར་བསྒྱུར་བའི་བསྐུལ་བ་པོ་དང་འགྱུར་བྱེད་ཀྱི་ལོ་པཎ་གྱིས་ཇི་ལྟར་བསྒྱུར་བའི་ཚུལ་རྣམས་བསྟན་པ་དང་བཞི་ལས། དང་པོ་ནི་གཞུང་ལས། དེ་ལྟར་དགེ་བའི་དཔག་བསམ་ལས་བསྐྲུན་རྒྱ་ཆེའི་སྙན་ངག་ཚོགས་ཀྱིས་བཀྲ ། དམ་པའི་རྟོགས་བརྗོད་གང་ཞིག་ཕུན་ཚོགས་ཤིན་ཏུ་བརླིང་པའི་མེ་ཏོག་ཕྲེང་། ། མཆན་བུའི་གེ་སར་དྲི་བཟང་ཚོགས་ཀྱིས་ལྷག་པར་གསལ་བྱས་གང་ཡིན་འདི། ། འདྲེན་པའི་གསུང་བཞིན་དཔལ་ལྡན་འཇིགས་མེད་མཁས་པའི་དཔལ་དེས་བཀོད། ། དེ་བསྐྲུན་དགེ་བའི་བསིལ་ཟེར་གང་། །
ཕུན་ཚོགས་བདུད་རྩིའི་འོད་དཀར་དེ། ། བློ་གསལ་བློ་ཡི་ཀུ་མུཏྟ། ། རྣམ་པར་རྒྱལ་བ་ཉིད་གྱུར་ཅིག ། དགེ་འོ། ། དཔལ་ལྡན་རྒྱལ་བའི་ཅོན་པན་བློན། ། བློ་བཟང་མི་དབང་ཞེས་རིགས་ལ། ། གདེངས་ཅན་དབང་བཞིན་ལོངས་སྤྱོད་ཅན། ། ལོངས་སྤྱོད་ལྡན་པའི་དབང་པོ་བྱུང་། ། སྙིང་སྟོབས་གཏེར་གྱུར་དེ་ཡི་བུ། ། ཡོན་ཏན་རིན་ཆེན་ཚོགས་ཀྱི་གནས། །
དཔལ་ལྡན་ཚིག་ནི་བདུད་རྩིའི་བསྐྱེད། ། རྒྱ་མཚོ་དང་མཚུངས་རྒྱ་མཚོ་བྱུང་། ། དེ་ཡི་བུ་ནི་རབ་གསལ་དབང་། ། སྦྱིན་པའི་བསོད་ནམས་དག་གིས་ནི། ། བྱང་ཆུབ་སེམས་དཔའི་ཡོན་ཏན་འོས། ། ས་ལ་རབ་གསལ་དབང་མཚུངས་བྱུང་། ། དེ་ཡི་བུ་ནི་དགེ་བའི་དབང་། ། སྙན་ངག་མཁན་དབང་ཟླ་ཤར་བཞིན། ། གང་གི་གྲགས་པ་ཟླ་བའི་འོད། ། དམ་པའི་ཡིད་ནི་རང་ལ་བྱེད། །
གཉིས་སྐྱེས་དམ་པའི་སྐྱེ་བོ་དགའ། ། རྩོམ་པ་ཐམས་ཅད་སྐུལ་བྱེད་པ། ། དགའ་བའི་གྲགས་པ་གང་གི་ནི། ། བསོད་ནམས་དང་པོའི་ཕོ་ཉར་གྱུར། ། ནམ་ཞིག་བདེ་བར་འཁོད་དེ་ལ། ། གྲོགས་པོ་ཡོན་ཏན་ལྡན་པའི་མཆོག ། ལེགས་བྱས་གྲགས་ལྡན་བདེར་གཤེགས་པ། ། ན་ཀ་ཞེས་པས་རབ་སྨྲས་པ། ། སློབ་དཔོན་ས་འཚོས་བྱིན་སོགས་ཀྱིས། ། རྟོགས་བརྗོད་རིམ་པ་རབ་སྤངས་ཏེ། །
བཏུས་ཤིང་བཏུས་ནས་རབ་བསྡེབས་པ། ། ཚིགས་བཅད་རྐྱང་པར་བསྡམས་པ་དག ། ལན་ཅིག་ཉིད་ཀྱིས་རྗེས་འབྲངས་པ། ། མཆོག་ཏུ་ཟབ་ཅིང་རབ་ཏུ་དཀའ། ། རྒྱ་ཆེར་བསྔགས་པ་རྒྱལ་བ་ཡི། ། སྐྱེས་རབས་དག་གི་ཕྲེང་བ་ཡོད། ། ཁྱོད་ཀྱི་རྟོགས་པ་བརྗོད་པ་ཡིས། ། རིམ་པས་མདོར་བསྡུས་རབ་རྒྱས་པ། ། དགའ་བས་དེ་བཞིན་གཤེགས་པའི་གཏམ། ། མཉེན་པ་དག་ནི་བྱ་བར་འོས། །
དེ་ཡིས་དུལ་བས་འདི་བརྗོད་ཚེ། ། གཏམ་དེ་བྱ་བར་རབ་ཏུ་བརྩམས། ། རྟོགས་པ་བརྗོད་པ་གསུམ་བྱས་ནས། ། ཤིན་ཏུ་རིང་བས་དོར་བར་གྱུར། ། དེ་ནས་རྒྱལ་བ་བཅོམ་ལྡན་འདས། ། རང་གི་རྨི་ལམ་དུ་བསྐུལ་ཏེ། ། རྟོགས་པ་བརྗོད་པའི་དོན་བསྡུ་བའི། ། རྩོམ་པ་དེ་ཡིས་སླར་ཡང་བླངས། ། དེ་ནས་ཤེས་རབ་སྣང་བ་ཅན། ། སློབ་དཔོན་བརྩོན་འགྲུས་བཟང་ཞེས་པ། །
ལེགས་བྱས་རབ་ཏུ་འབར་བར་གྲགས། ། རྒྱལ་བའི་བཀའ་ཡི་བསྟན་བཅོས་ལ། ། ཡིད་ནི་ཡོངས་སུ་རབ་གནས་པ། ། རང་ཉིད་དེ་ཁྱིམ་མངོན་ཕྱོགས་ཏེ། ། ཟབ་མོའི་ལུང་གི་ལམ་འདིར་ནི། ། རིན་ཆེན་སྒྲོན་མེ་ཉིད་དུ་གྱུར། ། བདག་གི་ཡབ་ཀྱིས་རྟོགས་པ་བརྗོད། ། བརྒྱ་རྩ་བདུན་ནི་བྱས་པ་ལ། ། ཟླ་བའི་དབང་པོ་བདག་གིས་གཅིག ། བཀྲ་ཤིས་རྫོགས་པའི་སླད་དུ་བྱས། །
གང་གི་ལག་སོན་བསྟན་བཅོས་ནི། ། ཐམས་ཅད་དག་པ་ཉིད་འགྱུར་བ། ། བློན་པོ་ཉི་མའི་དཔལ་དེ་དེར། ། ཡི་གེ་འགོད་པའི་དོན་དུ་ཞུས། ། ལོ་ནི་ཉི་ཤུ་རྩ་བདུན་གྱི། ། ས་གའི་དཀར་ཕྱོགས་ཤར་བ་ན། ། རྒྱལ་བའི་སྐྱེས་པའི་དགའ་སྟོན་ཆེ། ། དཔག་བསམ་འཁྲི་ཤིང་འདི་བྱས་སོ། ། འཇིག་རྟེན་མགོན་པོ་གང་གིས་སྡིག་པའི་དགྲ་བཅོམ་ཆེ་ན་གྲགས་པ་ནི། ། སྒྲོལ་མ་ཁྲོ་གཉེར་ཅན་འཁྲུངས་ཕྱོགས་སུ་སྤྲོ་བ་ཅི་ཡང་ལེགས་པར་སོང་། །
ས་ཡི་བདག་པོ་ཡོངས་སུ་བརྟན་པ་མཐའ་ཡས་དེ་ནི་ས་སྐྱོང་ཆེ། ། རབ་ཞི་བདེ་བ་ཅན་རྣམས་ཚིམ་པའི་སླད་དུ་གཞུང་འདི་རྣམ་སྤྲུལ་ལོ། ། ཁྱེད་ཀྱིས་འཁོར་བ་མཐའ་མེད་བཟློག་དཀའ་བློ་ཉམས་རྣམས་ཀྱི་རབ་ཞི་འཕྲོག ། རྨོངས་པ་ཆེན་པོའི་ཁང་པ་རྒྱ་ཆེ་ལམ་དུ་གདུང་བའི་ཚོགས་ཀྱིས་ཁུར། ། རྒྱང་དང་ལྡང་པའི་གཞི་མ་ཡུལ་གྱི་དུག་གི་སྙིང་པོ་རྣམ་འགྱུར་ཅན། ། རབ་རིབ་དག་གིས་ཡོངས་སུ་བསྒྲིབས་པ་རྒྱལ་བའི་འོད་ཀྱིས་འཕྲོག་གྱུར་ཅིག ། བསམ་པའི་དྲི་མ་མེད་པ་རྣམས་ནི་མཆོག་ཏུ་ཚིམ་བྱེད་ཅིང་། ། མཛེས་ཤིང་རབ་དང་སྐལ་བཟང་ལེགས་བྱས་དག་དང་རབ་ཏུ་ལྡན། ། དེ་བཞིན་གཤེགས་པ་བཅོམ་ལྡན་འདས་ཀྱི་སྐུ་དང་སྙན་ངག་དག ། རྣམ་པར་རྒྱས་པ་འདི་ནི་འགྲོ་རྣམས་དགའ་བའི་སླད་གྱུར་ཅིག །
ཅེས་པས་བསྟན། གཉིས་པ་ཡལ་འདབ་བརྒྱ་རྩ་བརྒྱད་ཀྱི་རྟོགས་བརྗོད་རྣམས་ཀྱི་བཞུགས་ཚུལ་གྱི་གོ་རིམས་ཉུང་ངུའི་ངག་གིས་བསྟན་པ་ནི། ། གཞུང་ལས། བྱང་ཆུབ་སེམས་དཔའི་གནས་སྐབས་སུ། ། གང་ཞིག་ས་བདག་རབ་གསལ་གྱིས། ། གླང་ཆེན་མཐོང་ནས་ཞི་བ་ཐོབ། ། དེ་བཞིན་གཤེགས་དེས་ཁྱོད་ལ་སྲུངས། ༡ ། གང་ཞིག་དཔལ་སྡེས་ལུས་སྦྱིན་དང་། ༢ །
དེ་བཞིན་ནོར་བུ་གཙུག་ནོར་གྱི། ༣ ། ང་ལ་ནུ་ཡང་འཇིག་རྟེན་རྒྱལ། ༤ ། ཟླ་བའི་འོད་ཀྱིས་མགོ་བོ་བྱིན། ༥ ། ཤིན་ཏུ་དགའ་ཡི་སྐྱེ་བར་གང་། ། བ་ད་ར་ཡི་གླིང་བགྲོད་བྱས། ༦ ། གང་ཞིག་རི་མོའི་གཟུགས་བརྙན་གྱིས། །
མུ་ཏིག་ཅན་ནི་རྗེས་བཟུང་མཛད། ༧ ། གང་ཞིག་དཔལ་སྦས་ལ་བསྟན་དང་། ༨ ། མེ་སྐྱེས་སྐལ་ལྡན་དུ་གསུངས་དང་། ༩ ། མངལ་ནས་འབྱུང་བ་བསྟན་པ་དང་། ༡༠ ། གང་ཞིག་དགའ་བོ་མཛེས་མ་ལ། ། ཆགས་པ་དག་ནི་འབད་པས་བསལ།
༡༡ ། གང་ཞིག་ཤཱཀྱ་བརླགས་བྱས་པས། ། ཕལ་སྐྱེས་པོ་ནི་དམྱལ་བར་གསུངས། ༡༢ ། གང་ཞིག་གནོད་སྦྱིན་བུད་མེད་ནི། ། འཕྲོག་མ་དུལ་བར་མཛད་པ་དང་། ༡༣ ། ཆོ་འཕྲུལ་རབ་ཏུ་བསྟན་པ་དང་། ༡༤ ། གང་ཞིག་ལྷ་ལས་བབས་པ་དང་།
༡༥ ། གང་ཞིག་མཁའ་ལ་རྡོ་བ་འཕངས། ༡༦ ། བྱམས་པ་དག་གིས་ལུང་བསྟན་དང་། ༡༧ ། གང་ཞིག་མེ་ལོང་བཞིན་དང་ནི། ༡༨ ། ཤཱ་རིའི་བུ་ཡི་གཏམ་མཆོག་གསུངས། ༡༩ ། བསོད་ནམས་མཚན་ཉིད་རྣ་རྒྱན་ཅན། །
གྲོ་བཞིན་བྱེ་རྣར་གང་གྱུར་དང་། ༢༠ ། གང་ཞིག་ཨ་མ་སྐྱོང་མའི་སྤྱོད། ། ལེགས་བྱས་ལེགས་འོངས་གསུངས་པ་དང་། ༢༡ ། གང་ཞིག་རྒྱལ་བྱེད་ཚལ་བཟུང་དང་། ༢༢ ། ཡབ་དང་མཇལ་བ་མཛད་པ་དང་། ༢༣ ། ཐམས་ཅད་སྒྲོལ་གྱི་སྐྱེ་བར་གང་། །
བུ་དང་ཆུང་མ་ལ་སོགས་བྱིན། ༢༤ ། ཤཱཀྱའི་རིགས་སུ་འཁྲུངས་པ་དང་། ། གང་གིས་མངོན་པར་འབྱུང་བ་མཛད། ༢༥ ། བདུད་ནི་རྣམ་པར་བཏུལ་མཛད་ནས། ༢༦ ། ཤཱཀྱ་འབྱུང་བར་གང་གསུངས་དང་། ༢༧ ། སྐྱེ་བ་གཞན་ལ་དཔལ་ལྡན་གང་། །
གྲོ་བཞིན་བྱེ་བ་ཉི་ཤུར་གྱུར། ༢༨ ། གང་ཞིག་ནོར་སྐྱོང་ཞེས་པ་ཡིས། ། གླང་ཆེན་དག་ནི་མྱོས་པ་བཏུལ། ༢༩ ། གང་ཞིག་ཀ་ཤའི་མཛེས་པ་ཡིས། ། ཞི་སླད་བཟོད་པ་རྣམ་པར་བསླབ། ༣༠ ། སེམས་ཅན་ཕན་བྱེད་རི་དྭགས་གང་། ། གསེར་གྱི་ལོགས་ཞེས་བྱ་བར་གྱུར།
༣༡ ། གནོད་བྱེད་ལ་ཡང་རྣམ་འགྱུར་མེད། ། དགེ་བྱེད་དག་ཏུ་གང་གྱུར་དང་། ༣༢ ། རང་གི་ཆུང་མའི་སྡིག་སྤྱོད་ལས། ། ཁྱད་པར་ལོ་མ་གང་ཆགས་བྲལ། ༣༣ ། དགའ་བོ་ཉེར་དགའི་ཀླུ་དག་ལ། ། གང་ཞིག་ཞི་བ་བསྟན་པ་དང་། ༣༤ །
བརྩེ་བའི་གཏེར་ནི་གང་ཞིག་གིས། ། ཁྱིམ་ལེགས་སྦྱིན་ལ་རབ་དང་མཛད། ༣༥ ། གང་ཞིག་དཔལ་ལྡན་གདེངས་ཅན་གྱུར། ༣༦ ། དེ་བཞིན་གང་པོ་ཡོན་ཏན་གང་། ༣༧ ། ཆགས་བྲལ་དཔལ་ལས་ཕྱིར་ཕྱོགས་པ། ། གང་གི་སྐུགས་ཕྱེ་ཉིད་མཛད་དང་། ༣༨ །
གང་ཞིག་བཟོད་ཚུལ་ལུས་བཅད་ཀྱང་། ། ཞི་བས་རྣམ་འགྱུར་མེད་ལྡན་གྱུར། ༣༩ ། སེར་སྐྱ་འཇིགས་རུང་ཆུ་སྲིན་དབྱིབས། ། གང་གི་ཉོན་མོངས་དག་ལས་དཀྲིལ། ༤༠ ། མི་བདག་ཨུ་ཏྲ་ཡ་ན་ལ། ། གང་གི་སྡིག་ལས་གྲོལ་བ་བསྟན། ༤༡ ། མཁས་པའི་འབྱོར་པ་གང་ཞིག་གི །
བསོད་ནམས་དག་ལ་འཁྲུངས་པར་གསུངས། ༤༢ ། མི་བདག་སྐྱེ་དགུའི་དཔག་བསམ་ཤིང་། ། གསེར་མདོག་ཅེས་པར་གང་གྱུར་དང་། ༤༣ ། གསེར་གྱི་ལག་པའི་སྤྱོད་ཚུལ་གྱི། ། ལེགས་བྱས་གང་གིས་རབ་ཏུ་བསྔགས། ༤༤ ། གང་གིས་མ་སྐྱེས་དགྲ་ཡི་ཕ། ། དེ་ཡིས་བཅིངས་ལ་རབ་དགོངས་དང་།
༤༥ ། བྱ་ཤེས་ཀྲ་ཀིར་གང་གྱུར་དང་། ༤༦ ། གང་གིས་ས་ཀཱ་བར་གསུངས་དང་། ༤༧ ། ཡིད་བཞིན་ནོར་བུ་ནོར་སྦྱིན་གང་། ། དོན་ཀུན་གྲུབ་པར་གྱུར་པ་དང་། ༤༨ ། དཔལ་ལྡན་གསེར་གྱི་གླང་པོ་ཅན། ། གླང་པོ་ཅན་ཞེས་གང་གྱུར་དང་། །
གང་ཞིག་གཉིས་འཐུང་སོ་དྲུག་གྱུར། ༤༩ ། གང་ཞིག་ལས་བཅུ་སྤྱད་པ་དང་། ༥༠ ། གང་གིས་གསེར་ལྡན་རྟོགས་བརྗོད་ལ། ། སྟག་མོ་ལ་ནི་རང་ལུས་བྱིན། ༥༡ ། མི་བདག་བསོད་ནམས་མི་དམན་གང་། ། སློང་བ་ཀུན་གྱི་གཉེན་གྱུར་དང་། ༥༢ །
མི་བདག་ལེགས་བཤད་ཉོ་བ་དང་། ༥༣ ། ནད་ཀྱིས་གཟིར་བ་ཀུན་འཕྲོག་གང་། ། སེམས་ཅན་སྨོན་ཞེས་བརྗོད་གྱུར་དང་། ༥༤ ། འདབ་ཆགས་སྐྱབས་ལ་རང་ལུས་བྱིན། ། ཐམས་ཅད་སྟེར་བར་གང་གྱུར་དང་། ༥༥ ། གང་གི་ཀླུ་ནི་བ་ལང་སྐྱོང་། ། གཟིགས་པ་ཉིད་ཀྱིས་ཞི་བར་མཛད།
༥༦ ། གང་གི་མཐུ་ཡིས་ནོར་འཛིན་ནི། ། རིན་ཆེན་མཆོད་རྟེན་གྱིས་མཚན་གྱུར། ༥༧ ། ནད་ཀྱིས་གཟིར་བ་སྐྱོབས་པའི་གཉེན། ། བསོད་ནམས་སྟོབས་སུ་གང་གྱུར་དང་། ༥༨ ། ཚུལ་ལྡན་ཀུན་ལཱ་ལར་གང་གྱུར། ༥༩ ། གང་གིས་ཀླུ་ནི་ཞི་བར་མཛད།
༦༠ ། གང་ཞིག་ཞིང་པ་བཀྲ་ཤིས་གྱུར། ༦༡ ། ཞིང་ལྡན་གྲགས་སྦྱིན་ཞེས་པ་དང་། ༦༢ ། གང་གིས་འོད་སྲུང་རྗེས་བཟུང་མཛད། ༦༣ ། གང་གིས་མིའམ་ཅི་མི་ཐོབ། ༦༤ ། རྭ་གཅིག་ཐུབ་པར་གང་གྱུར་དང་།
༦༥ ། ས་སྐྱོང་བུ་ནི་སྙན་ངག་མཁན། ༦༦ ། གང་གིས་དགེ་སློང་དགེ་འདུན་བསྲུང་། ། དགྲ་བཅོམ་གནས་སུ་བསྐྱེད་མཛད་དང་། ༦༧ ། པདྨ་ཅན་གྱི་ཚུལ་རབས་གསུངས། ༦༨ ། གང་ཞིག་ཆོས་རྒྱལ་རབ་ཏུ་གནས། ༦༩ །
གང་ཕྱིར་ཉི་མ་གུང་པ་ཡིས། ། ཁ་ཆེར་གཙུག་ལག་ཁང་མཆོད་བསྒྲུབས། ༧༠ ། ཤཱ་ནའི་གོས་ཀྱིས་བཅོམ་བརླག་ཏུ། ། གང་ཞིག་གཙུག་ལག་ཁང་སྤྲུལ་དང་། ༧༡ ། གང་གིས་མཇུག་ཏུ་ཉེར་སྦས་ནི། ། བདུད་ལས་རྒྱལ་བར་གྱུར་པ་དང་། ༧༢ ། མི་བདག་མྱ་ངན་མེད་པ་ཡིས། །
གང་དྲན་ཀླུ་ལ་བཀའ་བགོས་དང་། ༧༣ ། གང་གིས་ས་གཞིའི་སྦྱིན་པ་གསུངས། ༧༤ ། དེ་ནས་རྟེན་ཅིང་འབྲེལ་འབྱུང་ཡང་། ༧༥ ། བི་དུ་ར་ཡི་ཉོན་མོངས་བཀྲོལ། ༧༦ ། གང་གིས་ཀེ་ནེ་ཡ་ལ་བསྟན། ༧༧ །
གང་གིས་བརྒྱ་བྱིན་ལྷུང་བ་ལ། ། ཉེ་བར་སླར་ཡང་བརྟན་པ་མཛད། ༧༨ ། གང་ཞིག་ཀཽ་ཤི་ཀ་ལ་ནི། ། དབང་ཆེན་སྡེ་ཡིས་འདོད་པ་བྱིན། ༧༩ ། གང་གིས་མཐར་ཐུག་གྱུར་པ་ན། ། རབ་བཟང་གིས་ནི་རྗེས་བཟུང་མཛད། ༨༠ ། སྔོན་གྱི་བཅོམ་ལྡན་དེ་བཞིན་གཤེགས། །
རྒྱུ་ཡི་མཆོག་ཏུ་གང་གྱུར་དང་། ༨༡ ། དམྱལ་བར་སྲིད་པའི་གོ་ཆ་ཡི། ། ཉོན་མོངས་གང་གིས་ཞི་བར་མཛད། ༨༢ ། གང་ཞིག་སྲས་ནི་སྒྲ་གཅན་འཛིན། ། སྔོན་གྱི་ལས་དག་སྤྱོད་གསུངས་དང་། ༨༣ ། གང་གིས་འཇིགས་རུང་འཁོར་བ་ལས། ། སྦྲང་རྩིའི་གནས་ནི་ཡང་དག་བསྒྲལ།
༨༤ ། ཕན་འཚོལ་གང་གིས་ཕན་པ་བྱིན། ༨༥ ། གང་ཞིག་བ་མེན་རྒན་པོར་གྱུར། ༨༦ ། པད་ཅན་ཁྲིམས་ལྡན་གང་གྱུར་དང་། ༨༧ ། ནག་པ་གང་གིས་རྗེས་སུ་བསྐྱངས། ༨༨ ། ཉ་ཡི་བུ་ནི་ཆོས་སྲེད་ལ། །
གང་གིས་རྗེས་སུ་བཟུང་བ་མཛད། ༨༩ ། གང་གིས་བདེན་པ་མཐོང་བ་ཡིས། ། ནོར་ལྡན་དག་ནི་སྐལ་བཟང་བསྒྲུབ། ༩༠ ། གང་ཞིག་ཤི་བི་རང་ཉིད་ཀྱིས། ། ཤ་ཁྲག་བྱིན་ནས་ལེགས་བཤད་བླངས། ༩༡ ། གང་ཞིག་མཛའ་བོའི་བུ་མོ་ནི། ། མ་ཡི་གནོད་ལས་གཟིར་ཐོབ་གྱུར།
༩༢ ། གང་ཞིག་རང་ཉིད་བྱོན་པ་ཡིས། ། མ་ག་དྷ་བཟང་བསྔགས་འོས་མཛད། ༩༣ ། གང་ཞིག་རབ་ཞིའི་ཆུ་སྦྱིན་གྱིས། ། གྲགས་པའི་བཤེས་གཉེན་སྐོམ་པ་བསལ། ༩༤ ། སྐྱེ་བ་གཞན་ལ་སྟག་ཕྲུག་དང་། ། རྐུན་པོ་དག་ནི་གང་གིས་བསྲུངས། ༩༥ །
གླང་དབང་དག་གི་བློན་པོའི་སྡེ། ༩༦ ། ཚོང་པའི་སྐྱེ་བོ་རུས་སྦལ་གྱིས། ༩༧ ། གང་གིས་སྔོན་གྱི་དཀའ་ཐུབ་ཅན། ། གྱད་རྣམས་དགེ་བ་ལྡན་པར་མཛད། ༩༨ ། གྲོང་པ་གསོ་སླད་པདྨ་ཅན། ། རོ་ཧི་ཏ་ཡི་ཉར་གྱུར་གང་། ༩༩ །
གང་ཞིག་རབ་གསལ་བདེ་བ་བསྟེན། ༡༠༠ ། སྔོ་སངས་བླ་མ་དག་ལ་གུས། ༡༠༡ ། གང་ཞིག་དོན་མཐུན་སེང་གེས་བསྲུངས། ༡༠༢ ། གང་ཞིག་དགའ་བའི་གོང་བུར་གྱུར། ༡༠༣ ། རི་བོང་ཅན་གྱི་ལུས་བྱིན་གང་། ༡༠༤ །
གང་གི་རེ་བ་ཏ་དག་སྟོན། ༡༠༥ ། གསེར་གྱི་གོ་ཆ་དག་གི་གཏམ། ། གྲོང་ཁྱེར་ལྟ་བུ་གང་གསུངས་དང་། ༡༠༦ ཟས་གཙང་གང་གིས་རིན་ཆེན་གྱིས། ། མི་བདག་བུ་མོའི་ལེགས་བཤད་བླངས། ༡༠༧ ། གདེངས་ཅན་སྐྱབས་ལ་ལུས་བྱིན་པ། ། སྤྲིན་གྱི་བཞོན་པར་གང་གྱུར་པའོ། ༡༠༨ །
ཞེས་པས་བསྟན། གསུམ་པ་ཇི་སྲིད་རྒྱལ་བའི་བསྟན་པ་གནས་ཤིང་སྣོད་བཅུད་ཀྱི་འཇིག་རྟེན་མ་ཞིག་པ་དེ་སྲིད་དུ་བསྟན་བཅོས་ཆེན་པོ་རྒྱལ་བའི་རྟོགས་བརྗོད་དཔག་བསམ་འཁྲི་ཤིང་འདི་ཉིད་ཀྱི་འཕྲིན་ལས་ཀྱང་མི་ནུབ་ཅིང་དར་ཞིང་རྒྱས་པའི་སྨོན་ལམ་རྒྱས་པར་བཏབ་སྟེ་བསྟན་བཅོས་རྫོགས་ཚུལ་སྨོས་པ་ནི། གཞུང་ལས། ཀུན་ལས་མཐོ་ཞིང་བདེ་གཤེགས་ཡོན་ཏན་དག་དང་ལྡན། ། བཟང་ཞིང་རབ་མང་བརྩོན་འགྲུས་སྟོབས་དང་བཟོད་པ་ཅན། ། མི་དགེའི་རྩ་བ་སྲིད་པའི་ལྗོན་པ་རབ་འཇོམས་པ། ། རྒྱལ་པོ་བཟློག་མཛད་བཅོམ་ལྡན་དེ་ལ་ཕྱག་འཚལ་ལོ། ། འཇིག་རྟེན་དུ་ནི་ཇི་སྲིད་སྒྲོལ་མ་སྙིང་རྗེ་དར་བབས་ཀྱིས་གཟིགས་ཤིང་། ། གྲུབ་སླད་གུས་ལྡན་དགེ་བ་རྣམས་ལ་མ་ཚང་མེད་པའི་འབྲས་བུ་བསྒྲུབ། ། ཇི་སྲིད་འཇིག་རྟེན་མགོན་པོ་དྲི་མེད་དགེ་བའི་བསམ་གཏན་བློ་ལྡན་པ། །
དེ་སྲིད་མཁས་པའི་ཞལ་གྱི་དགའ་བསྐྱེད་སངས་རྒྱས་གཏམ་འདི་གནས་གྱུར་ཅིག ། ཇི་སྲིད་སངས་རྒྱས་སྲིད་པ་མཐའ་དག་བསྒྲལ་སླད་རབ་ཏུ་རྒྱས་གྱུར་ཅིང་། ། ཇི་སྲིད་ཆོས་ནི་ལེགས་བྱས་ལམ་དག་རབ་གསལ་རིན་ཆེན་སྒྲོན་མར་གྱུར། ། ཇི་སྲིད་དགེ་འདུན་ཆགས་ལྡན་ཡིད་ལ་དགེ་བའི་ཚོགས་སྦྱིན་དེ་སྲིད་དུ། ། དཔག་བསམ་འཁྲི་ཤིང་གསར་པ་རྒྱལ་བའི་ཡོན་ཏན་གཏམ་འདི་གནས་གྱུར་ཅིག ། ཇི་སྲིད་ས་གཞི་རབ་མང་ས་འཛིན་ལས་འབབ་གཡོ་བའི་ཆུ་ཡི་ཕྲེང་ལྡན་ལྷག་མ་ཡིས། ། མགོ་ལ་གདེངས་ཀ་རིན་ཆེན་འོད་ཟེར་རྒྱས་པས་རྨ་བྱའི་གདུགས་ཀྱིས་མཛེས་པའི་རྗེས་སུ་སྤྱོད། ། ཇི་སྲིད་ས་གཞི་པདྨོ་དག་ལ་ལྷུན་པོའི་ཟེ་འབྲུའི་རྣམ་པའི་མཛེས་པ་འཛིན་བྱེད་པ། ། དེ་སྲིད་སྟོན་པའི་གཏམ་འདི་འགྲོ་བའི་རྣ་རྒྱན་དག་ཏུ་རབ་ཏུ་གནས་པ་བསྟེན་གྱུར་ཅིག ། བྱང་ཆུབ་སེམས་དཔའི་རྟོགས་པ་བརྗོད་པ་དཔག་བསམ་གྱི་འཁྲི་ཤིང་སྙན་ངག་མཁན་ཆེན་པོ་དགེ་བའི་དབང་པོས་མཛད་པ་རྫོགས་སོ། །
ཞེས་པས་བསྟན། བཞི་པ་བསྟན་བཅོས་འདི་ཉིད་བོད་ཡུལ་འདིར་བསྒྱུར་བར་བསྐུལ་བ་པོ་དང་འགྱུར་བྱེད་ཀྱི་ལོ་པཎ་གྱིས་ཇི་ལྟར་བསྒྱུར་བའི་ཚུལ་རྣམས་བསྟན་པ་ནི། གཞུང་ལས། ཡོན་ཏན་ཡུལ་དུ་བྱུང་བ་དཔག་ཏུ་མེད་པས་སྤྲས་པའི་བླ་མ་དམ་པ་ཆོས་ཀྱི་རྒྱལ་པོ་དང་། ། མི་ཡི་དབང་པོ་དཔོན་ཆེན་ཤཱཀྱ་བཟང་པོའི་བཀའ་ལུང་གིས། རྒྱ་གར་གྱི་མཁན་པོ་སྙན་ངག་མཁན་པོ་ལཀྵྨཱི་ར་དང་། བོད་ཀྱི་ལོ་ཙཱ་བ་དགེ་སློང་ཤོང་སྟོན་གྱིས་མང་ཡུལ་འཕགས་པའི་དྲུང་དགེ་འདུན་བཞི་སྡེའི་གཙུག་ལག་ཁང་དུ་བསྒྱུར་ཅིང་ཞུས་ཏེ་གཏན་ལ་ཕབ་པའོ། ། ཞེས་པས་བསྟན། དེ་ལྟར་དེ་དག་གིས་ནི་རྒྱལ་བའི་རྟོགས་བརྗོད་དཔག་བསམ་འཁྲི་ཤིང་གི་དོན་འགྲེལ་ལེགས་པར་བཤད་པ་ཚོགས་གཉིས་བསམ་འཕེལ་ནོར་བུའི་ཕྲེང་མཛེས་ཞེས་བྱ་བ་མ་ཚང་བ་མེད་པ་བསྟན་ཟིན་ཏོ།། །། འདིར་སྨྲས་པ།
ཉི་མའི་གཉེན་ཏེ་ཤཱཀྱ་ཐུབ་པའི་མཚན་གྱི་མངོན་བརྗོད་གྱི་མཛད་པ་ཨུ་ད་དྷིཿ་་་་་ཆུ་གཏེར་ཏེ་རྒྱ་མཚོའི་མིང་། ། ལྟ་བུར་སྣང་མོད་རཱ་ཛ་་་་་་སྟེ་རྒྱལ་པོ་དགེ་དབང་། ཡབ་སྲས་ཀྱིས། ། མཚུངས་མེད་ཡིད་འཚོལ་་་་་་ཏེ་མཁྱེན་རབ་སམ་ཤེས་རབ་ཀྱི་མིང་། མཆོག་གི་ལེགས་བླངས་པའི། ། སྐལ་བཟང་པུ་ཎ་་་་་་སྟེ་བསོད་ནམས་སྐྱེད་བྱེད་ངོ་མཚར་གཏམ། ། དཔག་བསམ་འཁྲི་ཤིང་སིདྡྷཱརྠའི་་་་་་དོན་གྲུབ་སྟེ་ཤཱཀྱ་ཐུབ་པའི་མཚན་གྱི་མངོན་བརྗོད། རྟོགས་བརྗོད། ། གསལ་བྱེད་འདི་ནི་ཨུཏྤལ་སྔོ་ལྡན་་་་་་ཏེ་འཇམ་དབྱངས་ཀྱི་མཚན། གྱི། །
རིགས་ལས་སྐྱེས་པའི་ཉལ་སློང་་་་་་སྟེ་ཤེས་རབ་ཀྱི་མིང་། ཆེ་ལྡན་གང་། ། ཨུ་པཱ་ས་ཀ་དགེ་བསྙེན་པཎྜི་ཏ་་་་་་མཁས་པ་དེས་སྦྱར། ། དེ་ལྟར་ཏྲི་ཀཱ་ལ་ཛྙཱཿདུས་གསུམ་མཁྱེན་པའི་འི་རྣམ་ཐར་ཆ། ། ཨཏྨ་་་་་་སྟེ་བདག་གུས་པའི་ཡིད་ཀྱིས་ལེགས་བསྡེབས་པའི། ། དགེ་བས་བདག་གཞན་ནང་གི་བྱེད་པ་སྟེ་སེམས་ཀྱི་མངོན་བརྗོད་ཡི། ། རྙོག་པ་་་་་་སྟེ་སྡིག་པའི་མིང་། དག་ནས་སོ་སྟི་ཛ་ཡནྟུ་་་་་་བཀྲ་ཤིས་རྒྱལ་བར་གྱུར་ཅིག ། ལེགས་བྱས་འདིའི་མཐུས་མ་ནུའི་བུ་་་་་་སྟེ་མིའི་མིང་གི་མངོན་བརྗོད། བདག་ཅག །
སློབ་མར་བཅས་རྣམས་དིཥྚ་བགྲང་བྱ་སྟེ་དུས་ཀྱི་མངོན་བརྗོད་ཕྱི་མའི་ཚེ། ། ལོ་ཀཱ་ཤྭ་ར་་་་་་སྟེ་འཇིག་རྟེན་དབང་ཕྱུག སྤྲུལ་གཞིའི་སྐུ་སྟེ་འོད་དཔག་མེད། བཞུགས་པའི། ། ཞིང་བདེ་བ་ཅན། དེར་སྐྱེས་ནས་མུཀྟིཿགྲོལ་བ་སྟེ་ཐར་པ་མཆོག་གི་འབྲས་བུ་མཐར་ཕྱིན་ཤོག ། དེ་ནས་གང་ལ་གང་འདུལ་གྱི་སྤྲུལ་པས་ནིརྦ་སྟེ་མྱ་ངན་འདས་པ་ནི། ། ནམ་མཁའ་དང་མཉམ་པའི་འགྲོ་བས་ཐོབ་པར་བྱ་བའི་ཕྱིར་ཙིཏྟ་བྷོ་ག་་་་་་སྟེ་སེམས་ཀྱི་རྩོལ་བ། ཡིས། ། གདུལ་བྱ་སོ་སོ་ཅི་འདོད་ཀྱི་ཆོས་ཀྱི་ཨ་མྲྀ་ཏ་་་་་་སྟེ་བདུད་རྩི།
ཡི་ཆར་ཆེན་པོ། ། ཕབ་སྟེ་ཕ་མར་གྱུར་པའི་སེམས་ཅན་ཀུན་ཀྱང་ཤ་ཡ་་་་་་སྟེ་ཞི་བ་ཐར་པ་ཐོབ་པར་གྱུར་ཅིག ། སྨོན་གནས་དེར་ཡང་མ་ཟད་གཞན་ཡང་ཡིད་སྐྱེས་་་་་་ཏེ་མིའི་མིང་གི་མངོན་བརྗོད། བདག་གིས་རྒྱལ་བའི་རྟོགས་བརྗོད་འདི་སྤེལ་བའི། ། ཁྱུ་མཆོག་་་་་་སྟེ་བསོད་ནམས་ཀྱི་མིང་གི་མངོན་བརྗོད། གིས་མཚོན་དུས་གསུམ་ལེགས་བྱས་་་་་་སྟེ་བསོད་ནམས་ཀྱི་མིང་། རྣམས། ། སྔགས་ཆང་བདག་ལ་རིགས་བརྒྱུད་ལྔ་སྐྱེས་་་་་་ཏེ་སྐྱེས་པའི་རིགས་གཅིག་གཉིས་གསུམ་ཙམ་མ་ཡིན་པ་དཔལ་ས་སྐྱར་གདུང་བརྒྱུད་རྒྱུན་མ་ཆད་པར་བྱོན་པ་འཕེལ་བའི་དགེ་མཚན་གྱིས། ། ཛི་ཏཿ་་་་་སྟེ་རྒྱལ་བའི་བསྟན་པ་ཕྱོགས་དུས་གནས་སྐབས་ཐམས་ཅད་དུ་དར་ཞིང་རྒྱས་པའི་རྒྱུར་བསྔོའོ། ། མཁྱེན་བརྩེ་ནུས་པ་ཀུན་དང་ལྡན་པའི་སྟོན་པ་ཐམས་ཅད་མཁྱེན་པ་མུ་ནཱིནྡྲཿསྟེ་ཐུབ་དབང་ཁྱོད་ཀྱིས། །
རབ་ཏུ་བརྩེ་བའི་ཐུགས་རྗེས་ཤེས་བུ་་་་་་སྟེ་མིའི་མིང་གི་མངོན་བརྗོད། བདག་ཅག་དཔོན་སློབ་རྣམས། ། ཚེ་རབས་འདི་དང་ཕྱི་མའི་ལ་་་་་་སྟེ་དུས་ཀྱི་མིང་གི་མངོན་བརྗོད་ཐམས་ཅད་དུ། ། པྲ་ཎི་ཧི་ཧཱ་སྟེ་སྨོན་པའམ་ཡིད་ལ་རེ་བ་བཞིན། འགྲུབ་པའི་དགེ་ལེགས་དབང་དང་སྟོབས་བཅུ་མངའ་བ་ཁྱོད་ཀྱིས་སྩོལ་ཅིག ། ཅེས་རྒྱལ་བའི་རྟོགས་པ་བརྗོད་པ་དཔག་བསམ་འཁྲི་ཤིང་གི་དོན་འགྲེལ་ལེགས་པར་བཤད་པ་ཚོགས་གཉིས་བསམ་འཕེལ་ནོར་བུའི་ཕྲེང་མཛེས་ཞེས་བྱ་བ་འདི་ཡང་སྙིགས་དུས་ཀྱི་བསྟན་པའི་ཉི་མ་ཆེན་པོ་སྔགས་འཆང་ཆོས་ཀྱི་རྒྱལ་པོ་ངག་དབང་ཀུན་དགའ་རིན་ཆེན་གྱི་ཐུགས་སྲས་རྒྱལ་ཚབ་དམ་པ་གཅེན་འཇམ་པའི་དབྱངས་གྲུབ་མཆོག་བསོད་ནམས་དབང་པོའི་ཞལ་སྔ་ནས་དང་། དེའི་གཅུང་ཡབ་རྗེ་སྦས་པའི་སངས་རྒྱས་སྔགས་འཆང་གྲགས་པ་བློ་གྲོས་ཏེ་སྤྲུལ་པའི་སྐྱེས་མཆོག་སྐུ་མཆེད་ཞལ་རྣམ་པ་གཉིས་ཀྱིས་ལུགས་གཉིས་ཀྱི་བཀའ་དྲིན་གཞལ་དུ་མ་མཆིས་པས་རྗེས་སུ་བཟུང་ཞིང་། སྟོན་པ་ཟས་གཙང་གི་སྲས་པོ་ཉིད་དུས་མཐར་གསུམ་ལྡན་དགེ་སློང་རྡོ་རྗེ་འཛིན་པའི་ཟོལ་གྱིས་ལྷར་བཅས་འགྲོ་བའི་སྐྱབས་མགོན་དམ་པར་བསམ་བཞིན་དུ་བྱོན་པ་དུས་གསུམ་སྒྲིབ་མེད་དུ་གཟིགས་པའི་རྒྱལ་བ་མུས་པ་ཆེན་པོ་རྡོ་རྗེ་འཆང་སངས་རྒྱས་རྒྱལ་མཚན་གྱི་ཐུགས་རྗེའི་སྤྱན་རས་ཀྱིས་བུ་གཅིག་པ་ལྟར་འཚོ་ལ། གཞན་ཡང་སྐྱེས་ཆེན་དམ་པ་ཆོས་ཀྱི་སྤྱན་ལྡན་ལོ་ནས་སྤྱན་སྔ་རིན་པོ་ཆེ་ཀུན་དགའ་དོན་གྲུབ། མཁན་ཆེན་ཐམས་ཅད་མཁྱེན་པ་ངག་དབང་ཆོས་ཀྱི་གྲགས་པ་ལ་སོགས་ཏེ་ཡོངས་འཛིན་ཆོས་བཞིན་དུ་སྤྱོད་པ་དུ་མའི་ཐུགས་སྲས་ཀྱི་གྲངས་སུ་གཏོགས་པའི་སྐལ་བ་བཟང་པོ་ཅན་དཔལ་ས་སྐྱ་པ་ཤཱཀྱའི་དགེ་བསྙེན་པཎྜི་ཏ་སྔགས་འཆང་ངག་དབང་ཀུན་དགའ་བསོད་ནམས་གྲགས་པ་རྒྱལ་མཚན་དཔལ་བཟང་པོས།
རྒྱལ་བའི་རྟོགས་བརྗོད་དཔག་བསམ་འཁྲི་ཤིང་གི་གཞུང་ལ། བློ་བརྟན་དང་། སོ་སྟོན་དམར་ནག་གིས་མཆན་བུ་བཏབ་པ་ལ་གཞི་བྱས། གོང་དཀར་རྡོ་རྗེ་གདན་གྱི་འདུ་ཁང་གི་ལོགས་བྲིས་ལ་དཔག་བསམ་འཁྲི་ཤིང་གི་ཞིང་བཀོད་ཡོད་པའི་ཞལ་བྱང་། འཇམ་དབྱངས་བྱུང་ཆུབ་དབང་རྒྱལ་གྱིས་མཛད་པ་ཉིད་ཡལ་འདབ་སོ་སོའི་གསལ་བྱེད་དུ་སྦྱར་ཞིང་། ལུགས་འདིའི་ཕྱོགས་ལ་དགེ་དབང་གཉིས་པར་གྲགས་པའི་རིན་སྤུངས་པ་ངག་དབང་ཆེན་པོའི་དོན་བསྡུས་ཀྱི་ལེགས་བཤད་རྣམས་མཛེས་པའི་ཕྲ་ཚོམས་སུ་བཀོད་དེ་དཔྱོད་ལྡན་མཁས་པ་ཀུན་གྱི་ཡིད་འཕྲོག་པར་ནུས་པའི་བསྟན་བཅོས་ངོ་མཚར་ཅན་འདི་ནི། སྟོན་མཆོག་ཐུབ་པའི་དབང་པོ་ཉིད་དགོངས་པ་ཡོངས་སུ་མྱ་ངན་ལས་འདས་པའི་ཚུལ་བསྟན་ནས་མི་ལོ་སུམ་སྟོང་བདུན་བརྒྱ་དང་དོན་གཉིས་འདས་པ། འཕགས་པའི་ཡུལ་ན་པྲ་མཱ་དཱི་སྟེ་མྱོས་ལྡན་ཞེས་གྲགས་ཤིང་། རྒྱ་ནག་ལུགས་ལ་ས་མོ་ཡོས་ཀྱི་བཀྲ་ཤིས་ཀྱི་ལོ་གསར་པ་གསར་དུ་ཤར་བའི་དཀར་ཕྱོགས་དགའ་བ་དང་པོའི་ཚེས་ལ། བོད་ཀྱི་རྡོ་རྗེ་གདན་དཔལ་ས་སྐྱའི་ཆོས་གྲྭ་ཆེན་པོའི་བཞི་ཐོག་བྲང་གི་ཤར་ཕྱོགས་བཀྲ་ཤིས་བརྩེགས་ཀྱི་ཉི་འོད་འཁྱིལ་པར་སྦྱར་བའི་ཡི་གེ་པ་ནི།
རང་གི་གཅེན་རྒྱལ་སྲས་སེམས་དཔའ་ཆེན་པོ་འཇམ་པའི་དབྱངས་སྔགས་འཆང་ངག་དབང་ཀུན་དགའ་དབང་རྒྱལ་གྱི་གོ་རེ་ལེན་གྱི་ཞབས་འབྲིང་པ་བསམ་འགྲུབ་ལྷས་སྦྱིན་ཞེས་བྱ་བ་ས་སྐྱར་སྐྱེས་ཤིང་ཡི་གེའི་འདུ་བྱེད་ལ་མཁས་པའི་ཕུལ་དུ་ཕྱིན་པ་དེ་ཉིད་ཀྱིས་སོར་མོའི་འདུ་བྱེད་ལས་བསྐྲུན་པའོ། ། འདི་བགྱིས་དགེ་བས་བདག་ཅག་དཔོན་སློབ་རྣམས་ཀྱི་སྔོན་བསགས་ཀྱི་སྡིག་སྒྲིབ་ཐམས་ཅད་བྱང་ཞིང་དག་སྟེ། དུས་འདིར་ཚེ་རིང་ནད་མེད་བསམ་དོན་ཡིད་བཞིན་དུ་འགྲུབ་ཅིང་། ཕྱི་མ་ལྷན་ཅིག་བདེ་བ་ཅན་དུ་པདྨོ་ལས་བརྫུས་ཏེ་སྐྱེས་ནས་རྒྱལ་བ་འོད་དཔག་མེད་ལས་ཐེག་ཆེན་ཆོས་ཀྱི་བདུད་རྩིའི་བཀའ་དྲིན་མནོས་པས་ས་ལམ་རྣམས་སྐད་ཅིག་གིས་བགྲོད་དེ་རང་ཉིད་གྲོལ་བ་མཐར་ཕྱིན་ནས། ཕྱིན་ཆད་ལས་ཉོན་གྱི་སྐྱེ་སྒོ་སྤངས་པའི་གང་འདུལ་གྱི་སྤྲུལ་པའི་ཟློས་གར་དུ་མས་མཁའ་མཉམ་གྱི་འགྲོ་བ་རྣམས་སྨིན་གྲོལ་གྱི་ལམ་ལ་འགོད་ཅིང་། སྤྱི་དང་བྱེ་བྲག་གི་བསྟན་པ་རབ་ཏུ་གསལ་ཞིང་ཡུན་རིང་དུ་གནས་པར་བྱ་ནུས་པའི་མཐུ་སྟོབས་དང་ལྡན་པའི་སྨོན་གནས་ཡིད་བཞིན་དུ་འགྲུབ་པའི་རྒྱུར་གྱུར་ཅིག དེ་དེ་བཞིན་དུ་གྱུར་ཅིག དེ་ལས་གཞན་དུ་ནམ་ཡང་མ་གྱུར་ཅིག ན་མོ་བྷ་ག་ཝ་ཏི་ཨ་ར་ཧ་ཏི་སམྨ་སཾ་བུདྡྷ་སྶཱ་མ་མ་པ་ཏི་ས་པ་རི་ཝ་ར་སྱ་ཨ་ཡུ་པུ་ཎྱ་རྒྱ་དྷན་ཤྩ་ཝཏྟཱ་ནི་བིསྟ་ར་བྷ་ཝནྟུ། བཅོམ་ལྡན་འདས་དགྲ་བཅོམ་པ་ཡང་དག་པ་རྫོགས་པའི་སངས་རྒྱས་ལ་ཕྱག་འཚལ་ལོ། །
བདག་འཁོར་དང་བཅས་པའི་ཚེ་བསོད་ནམས་ནོར་ལོངས་སྤྱོད་འཕེལ་ཞིང་རྣམ་པར་རྒྱལ་བར་མཛད་དུ་གསོལ། བཱ་ཧྱ་མ་དྷྱ་ཡོཿསརྦྦ་ཨ་པཀྵ་ཨུ་པ་ཤིནྟཾ་ཀུརྦནྟུ་ཕྱི་དང་ནང་གི་མི་མཐུན་ཕྱོགས་ཐམས་ཅད་ཉེ་བར་ཞི་བར་མཛད་དུ་གསོལ། སརྦ་སིདྡྷེ་མྨེ་པྲ་ཡཙྪནྟུ་དངོས་གྲུབ་ཐམས་ཅད་བདག་ལ་རབ་ཏུ་སྩལ་དུ་གསོལ། སརྦ་མངྒལཾ་ཐམས་ཅད་བཀྲ་ཤིས། དྷརྨཱ་ཨུད་ཡ་མ་སྟུ་ཆོས་འདི་དར་བར་གྱུར་ཅིག། །། ༈ མཁན་ཆེན་ཨ་པད་རིན་པོ་ཆེའི་དགོངས་བཞེད་ལྟར་གུ་རུས་ཞབས་ཞུ་བགྱིས་པའོ།། PAGE * MERGEFORMAT 2 ཨ་མྱེས་ཞབས། རྒྱལ་བའི་རྟོགས་བརྗོད་དཔག་བསམ་འཁྲི་ཤིང་གི་དོན་འགྲེལ། PAGE * MERGEFORMAT 1
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
