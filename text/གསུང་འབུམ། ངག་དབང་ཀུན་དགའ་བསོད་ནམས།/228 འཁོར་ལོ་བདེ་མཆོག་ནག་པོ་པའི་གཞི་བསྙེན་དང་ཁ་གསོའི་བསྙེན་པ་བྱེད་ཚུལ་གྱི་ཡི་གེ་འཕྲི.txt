གསུང་འབུམ། ངག་དབང་ཀུན་དགའ་བསོད་ནམས།
པོད ༢༢༨
འཁོར་ལོ་བདེ་མཆོག་ནག་པོ་པའི་གཞི་བསྙེན་དང་ཁ་གསོའི་བསྙེན་པ་བྱེད་ཚུལ་གྱི་ཡི་གེ་འཕྲིན་ལས་བསམ་འཕེལ།
༄༅། །འཁོར་ལོ་བདེ་མཆོག་ནག་པོ་པའི་གཞི་བསྙེན་དང་ཁ་གསོའི་བསྙེན་པ་བྱེད་ཚུལ་གྱི་ཡི་གེ་འཕྲིན་ལས་བསམ་འཕེལ་བཞུགས།། ན་མོ་གུ་རུ་བུདྡྷ་དྷྭ་ཛ་ཡེ། འདིར་འཁོར་ལོ་བདེ་མཆོག་སློབ་དཔོན་ནག་པོ་པ་ལུགས་ཀྱི་བསྙེན་པ་ལ། གཞི་བསྙེན་དང་། དབང་བསྐུར་སྒྲུབ་མཆོད་ཀྱི་རྡོ་རྗེ་སློབ་དཔོན་སོགས་བྱེད་པའི་ཁ་གསོའི་བསྙེན་པ་གཉིས་ལས། དང་པོ་ལ་རྒྱས་འབྲིང་བསྡུས་གསུམ་ལས། རྒྱས་པ་ནི། རྩ་རྒྱུད་དུ། ས་སྟེང་འདི་ན་རིན་ཆེན་བཞི། ། ཕྲེང་བའི་སྔགས་ནི་དམ་པ་ཡིན། །
ཞེས་གསུངས་པ་ལྟར། ཡབ་ཡུམ་གྱི་རྩ་སྔགས་གཉིས་མེད། སྙིང་པོ་གཉིས་མེད། ཉེ་སྙིང་གཉིས་མེད། གོ་ཆ་གཉིས་མེད་རྣམས་ལ་འབུམ་ཕྲག་བཞི་ཁ་སྐོང་དང་བཅས་པ་བཟླ་བ་ཡིན་ལ། གཉིས་པ་གཞི་བསྙེན་འབྲིང་པོའི་ལུགས་ནི། རྩ་སྔགས་གཉིས་མེད་བཞག་པའི་གཞན་གསུམ་ལ་གྲངས་གོང་དུ་བཤད་པ་ལྟར་དང་། འཁོར་རྣམས་ལ་ཁྲི་ཕྲག་བཞི་རེ་བཟླས་པས་ཟླ་བ་དྲུག་ཙམ་གྱི་བར་དུ་འགྲོ་བ་འདི་ཡིན་ཞིང་། གསུམ་པ་གཞི་བསྙེན་བསྡུས་པའི་ལུགས་ཀྱི་སྔགས་ཀྱི་གྲངས་ཚད་ནི། ཆོས་རྗེ་གློ་བོ་མཁན་ཆེན་པས་བདག་ཆེན་ངག་གི་དབང་ཕྱུག་ལ་གནང་བའི་འཁོར་ལོ་བདེ་མཆོག་གི་བསྙེན་པ་བྱ་ཚུལ་གྱི་ཡི་གེ་ལས་འདི་ལྟར་འབྱུང་སྟེ།
བཟླས་པའི་གྲངས་ནི་གཞི་བསྙེན་དང་། ཁ་གསོ་གཉིས་སུ་ཡོད་ལ། དེ་ཡང་མངོན་བརྗོད་ལེའུ་བཞི་པར། རྣལ་འབྱོར་པ་ཡིས་མ་ནོར་བར། ། བཟླས་པ་ཁྲིའམ་འབུམ་དུ་བྱ། ། ཞེས་བཤད་པས་ཁྲི་ཞེས་པའི་ཁ་གསོ་དང་། འབུམ་ཞེས་པས་གཞི་བསྙེན་བསྟན་ཏེ། ནག་པོ་དཀྱིལ་ཆོག་ཏུ། དཔའ་བོའི་སྙིང་པོའི་གསང་སྔགས་ནི། ། ཁྲི་ཕྲག་གསུམ་དུ་བཟླས་བརྗོད་བྱ། །
དཔའ་བོ་རྣལ་འབྱོར་མ་འཁོར་ལོའི། ། ཁྲི་ཕྲག་གཉིས་ནི་བསྙེན་པ་བྱ། ། ཞེས་དང་། རྩ་རྒྱུད་ལེའུ་བཅུ་གཉིས་པར། ཉེ་སྙིང་ལ་དགོངས་ནས། གསང་སྔགས་འདི་དག་འབུམ་བཟླས་ན། ། འཇིག་རྟེན་གསུམ་ཡང་གཡོ་བར་བྱེད། ། ཅེས་གསུངས་པས་སོ། ། དེས་ན་གཞི་བསྙེན་གྱི་སྐབས་སུ། སྡོམ་བྱུང་ལས་བཤད་པ་ལྟར་གཙོ་བོ་དང་གཙོ་མོ་ལ་རྩ་སྔགས་སྙིང་པོ་ཉེ་སྙིང་གསུམ་པོ་གང་རུང་ལ་འབུམ་ཕྲག་བཞི་བཞི།
འཁོར་རྣམས་ལ་རྩ་སྔགས་སོགས་སོ་སོར་ཕྱེ་བ་མེད་ཀྱང་། རང་རང་གི་སྔགས་རྣམས་ཁྲི་ཕྲག་བཞི་བཞི་བཟླ་དགོས་པ་དོན་ཡིན་ཞིང་། ཕྱག་ལེན་ལ་ལཱུ་ནག་གཉིས་ཀྱི་སྐབས་སུ་ཡབ་ཀྱི་སྙིང་པོ་དང་། ཡུམ་གྱི་སྙིང་པོ་གཉིས་ལ་འབུམ་ཕྲག་བཞི་བཞི། ཡབ་ཀྱི་ཉེ་སྙིང་དང་ཡུམ་གྱི་ཉེ་སྙིང་གཉིས་ལ་འབུམ་ཕྲག་རེ་རེ་མཛད་པའི་ལུགས་གཅིག་ཀྱང་མཆིས། འབུམ་ཕྲག་བཞི་བཞི་བྱུང་ན་ཤིན་ཏུ་ཡང་ལེགས། ཡུམ་གྱི་སྙིང་པོ་དང་ཉེ་སྙིང་ལ། སྙིང་པོ་ནི། ཨོཾ་བཛྲ་བཻ་རོ་ཙ་ནི་སོགས་དང་། ཉེ་སྙིང་།
ཨོཾ་སརྦ་བུདྡྷ་སོགས་ལ་རྩ་རྒྱུད་དང་། མངོན་སྤྱོད་དུ་བཤད་ཅིང་། ནཱ་རོ་པའི་མན་ངག་གི་སྔ་མ་ཉེ་སྙིང་དང་། ཕྱི་མ་སྙིང་པོར་མཛད་ཀྱང་གསུངས་ཞེས་མཁན་ཆེན་འཇམ་པའི་དབྱངས་བསོད་ནམས་ལྷུན་གྲུབ་ཀྱི་གསུང་ལས་ཇི་ལྟར་འབྱུང་བ་དེ་བཞིན་དུ་ཉམས་སུ་ལེན་དགོས་པ་ཡིན་པས་ཐུན་རེའི་མགོ་ལ། ཡབ་ཡུམ་གྱི་རྩ་སྔགས་གཉིས་མེད་ཇི་ཙམ་ནུས་པ་དང་། ཨོཾ་ཤྲཱི་བཛྲ་ཧེ་ཧེ་རུ་རུ་དང་། བཻ་རོ་ཙཱ་ནི་སྟེ་ཡབ་ཡུམ་གྱི་སྙིང་པོ་གཉིས་ལ་འབུམ་ཕྲག་བཞི་རེ་དང་། ཨོཾ་ཧྲི་ཧ་ཧ་དང་། སརྦ་བུདྡྷ་སྟེ་ཉེ་སྙིང་གཉིས་ལ་འབུམ་ཕྲག་རེ་རེ་སོགས་དང་ཡང་ཉེ་སྙིང་གཉིས་ལ་བཞི་ཁྲི་རེའམ། ཅི་ནུས་རེ་བཟླ་བ་མ་གཏོགས་གྲངས་མི་འཛིན་པའི་ཕྱག་ལེན་ཡང་སྣང་བས་གང་བདེ་བྱ་ཞིང་།
ཨོཾ་ཌཱ་ཀི་ནི་སོགས་སྙིང་པོའི་རྣལ་འབྱོར་མ་བཞི། ཞལ་བཞི་པའི་སྔགས་སུམྦྷ་ནི་དང་སྤེལ་བ་དང་། གཞན་ཐུགས་གསུང་སྐུའི་ལྷ་ཚོགས་ཀྱི་སྔགས། ཨོཾ་ཀ་ར་ཀ་ར་པྲ་ཙཎྜེ་སོགས་དང་། སྒོ་མཚམས་མ་བརྒྱད་ཀྱི་སྔགས། ཨོཾ་ཀཱ་ཀཱ་སྱེ་སོགས་ཡབ་ཀྱི་རྐང་བརྒྱད་དང་སྤེལ་བ་སྟེ། འཁོར་གྱི་སྔགས་དེ་ཐམས་ཅད་ཁྲི་ཕྲག་བཞི་བཞི་བཟླ་ཞིང་། དེ་ཐམས་ཅད་ཁ་སྐོང་དང་བཅས་པ་དག་གསལ་ལྷག་ཆད་མེད་པ་གལ་ཆེ་བས་དེ་བཞིན་དུ་དགོངས་འཚལ་ཞིང་། ཡང་གཞི་བསྙེན་གྱི་སྐབས་འདིར་ཡང་། ལཱུ་ནག་གི་ལུགས་ཀྱི་དབྱེ་བའི།
རྒྱས་བསྡུས་ཀྱི་དབང་གིས་མ་མོ་བཅུ་གཉིས་ཀྱི་སྔགས་དང་། ཞལ་བཞི་པ་དང་། རྐང་བརྒྱད་སྤེལ་མེད་དུ་བཟླ་བའི་ཕྱག་ལེན་ཡང་སྣང་བས། རང་གི་བློ་ལ་གང་འཐད་བྱས་པས་ཆོག་པ་ལགས། གཉིས་པ་སློབ་མ་དབང་བསྐུར་བ་དང་། སྒྲུབ་མཆོད་ཀྱི་རྡོ་རྗེ་སློབ་དཔོན་སོགས་ཀྱི་སྒོ་ནས་བདག་འཇུག་ལེན་པའི་དཀྱིལ་འཁོར་རེ་རྣམས་བྲི་རེ་བཞིན་བྱ་དགོས་པའི་ཁ་གསོའི་བསྙེན་པའི་སྔགས་ཀྱི་གྲངས་ཚད་ནི། ནག་པོ་སྤྱོད་པའི་དཀྱིལ་ཆོག་གི་གཞུང་ལས། དཔའ་བོའི་སྙིང་པོའི་གསང་སྔགས་ནི། ། ཁྲི་ཕྲག་གསུམ་དུ་བཟླས་བརྗོད་བྱ། ། དཔའ་བོ་རྣལ་འབྱོར་མ་འཁོར་ལོ། །
ཁྲི་ཕྲག་གཉིས་ནི་བསྙེན་པ་བྱ། ། ཀ་ཁའི་གདོང་སོགས་བརྒྱད་པོ་དང་། ། སྟོང་ཕྲག་ལྔ་དང་ལྔ་བརྒྱ་ནི། ། སྔོན་དུ་བསྙེན་པར་འགྲུབ་པར་འགྱུར། ། ཞེས་གསུངས་པའི་དོན། རྗེ་བཙུན་གྱི་ནག་པོ་དཀྱིལ་ཆོག་ལས། གཙོ་བོ་ཡབ་ཡུམ་གྱི་སྙིང་པོའི་སྔགས་ནི་ཁྲི་ཕྲག་གསུམ་བཟླས་ཏེ། ཨོཾ་ཤྲཱི་བཛྲ་ཧེ་ཧེ་རུ་རུ་ཀྃ་ཧཱུྃ་ཧཱུྃ་ཕཊ྄། ཌཱ་ཀི་ནཱི་ཛཱ་ལ་སམྦ་རྃ་སྭཱཧཱ། ཨོཾ་བཻཛྲ་བཻ་རོ་ཙཱ་ནཱི་ཡེ་ཧཱུྃ་ཧཱུྃ་ཕཊ྄་སྭཱཧཱ།
ཞེས་བྱ་བའོ། ། འཁོར་ལོ་གསུམ་གྱི་སྔགས་ནི་ཁྲི་ཕྲག་གཉིས་གཉིས་བཟླས་ཏེ། དེ་ཡང་ཡབ་ཡུམ་གྱི་སྔགས་རྫོགས་པར་བཟླས་ཀྱང་བཏུབ། ཡབ་ཀྱི་ཧཱུྃ་ཕཊ྄་དང་། ཡུམ་གྱི་ཨོཾ་བཅད་ནས་བཟླས་ཀྱང་བཏུབ་སྟེ། དེའང་རྒྱས་པར་བྱེད་ན་འདི་སྐད་དུ། ཨོཾ་ཀ་ར་ཀ་ར་ཧཱུྃ་ཧཱུྃ་ཕཊ྄། ཨོཾ་པྲ་ཙཎྜེ་ཧཱུྃ་ཧཱུྃ་ཕཊ྄། ཞེས་བྱ་བ་ལ་སོགས་པ་ལྟ་བུའོ། ། བསྡུས་ན།
ཨོཾ་ཀ་ར་ཀ་ར་པྲ་ཙཎྜེ་ཧཱུྃ་ཧཱུྃ་ཕཊ྄། ཞེས་བྱ་བ་ལ་སོགས་པ་ལྟ་བུའོ། ། སྙིང་པོའི་རྣལ་འབྱོར་མ་བཞི་དང་། སྒོ་མཚམས་མ་བརྒྱད་ལ་ལྷ་རེ་རེ་ལ་རང་རང་གི་སྔགས་སྟོང་ཕྲག་ལྔ་དང་ལྔ་བརྒྱ་པ་རེ་བཟླས་ཏེ། དེ་ཡང་ཨོཾ་ཌཱ་ཀི་ནི་ཡེ་ཧཱུྃ་ཧཱུྃ་ཕཊ྄། ཞེས་བྱ་བ་ལ་སོགས་པ་དང་། ཨོཾ་ཀ་ཀ་སྱེ་ཧཱུྃ་ཧཱུྃ་ཕཊ྄། ཞེས་བྱ་བ་ལ་སོགས་པ་སྟེ། ཞལ་བཞི་པ་དང་། རྐང་པ་བརྒྱད་པ་ནི་སྤེལ་མི་དགོས་སོ། །
ཞེས་གསུངས་པ་ལྟར་གྱི་སྔགས་ཀྱི་གྲངས་རྣམས་དེ་བཞིན་དུ་བཟླ་དགོས་པ་ཡིན་ལ། ཡང་བདག་གི་བླ་མ་མཁན་ཆེན་ཐམས་ཅད་མཁྱེན་པ་ངག་དབང་ཆོས་ཀྱི་གྲགས་པའི་དྲུང་དུ་བདག་གིས་དྲི་བ་ཞུས་པའི་གསུང་ལན་ལས། བསྙེན་པ་ཁ་གསོ་ཤིན་ཏུ་བསྡུས་པའི་ཕྱོགས་ལྟར་ན། ཡི་གེ་བདུན་མ་རྐྱང་པ་ལ་བཞི་ཁྲིའམ། ཡང་ན་ཡབ་ཡུམ་གྱི་སྙིང་པོ་གཉིས་གང་རུང་གི་རྣམ་རྒྱལ་བུམ་པའི་བཟླ་བྱའི་སྔགས་སརྦ་བུདྡྷ་ཙམ་ལ་བཞི་ཁྲི་བཟླས་པས་ཀྱང་ཆོག་པ་འདྲ་སྟེ། སྦྱིན་སྲེག་གི་སྐབས་སུ་བསྡུས་པའི་ལྷ་སྔགས་ཡི་གེ་བདུན་པ་དང་། འབྲིང་གི་ལྷ་སྔགས་ཡབ་ཡུམ་གྱི་སྙིང་པོ་གཉིས་དང་། ཡུམ་གྱི་ཉེ་སྙིང་གསུམ་གང་རུང་གིས་བྱ་བ་དང་། རྒྱས་པའི་ལྷ་སྔགས་ལྷ་ཐམས་ཅད་ཀྱི་རང་རང་གི་སྔགས་ཀྱིས་བྱ་བར་རྗེ་ས་སྐྱ་པ་ཆེན་པོས་གསུངས་པ་ཡིན་ཞེས་རྒྱུད་སྡེའི་མངའ་བདག་རྗེ་སངས་རྒྱས་དཔལ་བཟང་པས་ནག་པོ་ལུགས་ཀྱི་སྦྱིན་སྲེག་ལས་བཤད་པ་འདིའི་འགྲོས་སྦྱར་བས་བསྙེན་པའི་ཕྱོགས་ཀྱང་རྟོགས་ནུས་པ་འདྲ་སྙམ་དུ་སེམས་པ་ལགས། ཞེས་གསུངས་པས་འདི་ཡང་སྐལ་བཟང་གི་དཔྱོད་ལྡན་དག་གིས་སྙིང་གི་དཀྱིལ་དུ་བཅང་བར་བྱ་ཞིང་།
དེ་ལྟར་གཞི་བསྙེན་དང་ཁ་གསོའི་སྔགས་ཀྱི་གྲངས་ཚད་རྣམས་ངེས་པར་བྱས་ཏེ། ཇི་ལྟར་ཉམས་སུ་བླང་བའི་ཚུལ་ནི། གནས་ཁང་ཡིད་དུ་འོང་བར་རྟེན་དང་མཆོད་གཏོར་སོགས་མཐོང་བ་བརྒྱུད་པའི་ཕྱག་ལེན་བཞིན་བཤམས་ལ། རང་ཉིད་རྟེན་ལ་ཁ་ཕྱོགས་པར་སྟན་ནང་ཚངས་ཅན་ལ་འདུག་སྟེ། ཐུན་གསུམ་ལ་སོགས་བའི་བྱ་བས། ས་ལོ་ཐམས་ཅད་མཁྱེན་པས་མཛད་པའི་སྒྲུབ་ཐབས་བཞིན་ཉམས་སུ་བླངས་ལ། བཟླས་པ་བྱེད་དུས་གཞི་བསྙེན་གྱི་སྐབས་ཀྱི་དམིགས་པ་ནི་སྒྲུབ་ཐབས་དེ་ཉིད་དུ་གསལ་ཞིང་། ཁ་གསོའི་དུས་ཀྱི་བཟླས་པའི་དམིགས་པ་ནི་མདུན་གྱི་ནམ་མཁར་བླ་མ་དང་གཉིས་སུ་མེད་པའི་འཁོར་ལོ་བདེ་མཆོག་ལྷ་དྲུག་ཅུ་རྩ་གཉིས་ཀྱི་དཀྱིལ་འཁོར་མངོན་སུམ་ལྟ་བུར་མོས་ལ། སྔགས་ཕྲེང་ཕྱིར་འགྲོ་བའི་ཚེ་འོད་ཟེར་དེ་དག་ལ་ཕོག་པས་དམར་ལམ་ལམ་སོང་བས་བདག་གི་དབང་དུ་འདུས་ཤིང་། སེར་ལམ་ལམ་སོང་བས་ཚེ་དང་བསོད་ནམས།
རྟོགས་པའི་ཡོན་ཏན་ཐམས་ཅད་རྒྱས་པར་བསམ། ནང་དུ་འཇུག་དུས་དེ་དག་གི་བྱིན་རླབས་ནུས་མཐུ་ཐམས་ཅད་འོད་ཟེར་གྱི་རྣམ་པས་རང་ལ་ཐིམ་པས་སྡིག་སྒྲིབ་དག་ཅིང་། རྒྱུད་བྱིན་གྱིས་བརླབ་པར་བསམ་ལ་བཟླ། ཐུན་འཇོག་པ་དང་། ནམ་མཁར་དམིགས་པའི་དཀྱིལ་འཁོར་གྱི་ལྷ་ཚོགས་རང་ལ་ཐིམ་པས་དངོས་གྲུབ་ཐམས་ཅད་སྩོལ་བར་བསམ་པ་ཙམ་ཁྱད་པར་ཡིན་པས་ངེས་པར་བྱའོ། ། ཁ་གསོའི་སྐབས་འདིར་གོང་དུ་བཀོད་པ་ལྟར། མ་མོ་བཅུ་གཉིས་ལ་སྤེལ་མེད་དུ་བཟླ་བ་བསྡུས་པའི་ལུགས་དེ་བཞིན་བྱས་ཆོག་པ་སྔགས་འཆང་ཆེན་པོས་བདེ་མཆོག་ནག་པོ་པའི་དབང་ཆོག་གི་དབུ་ན་གསུངས་པ་དེ་བཞིན་དུ་བྱའོ། ། ཞེས་འཁོར་ལོ་བདེ་མཆོག་གི་བསྙེན་པ་བྱ་ཚུལ་གྱི་ཡི་གེ་འདི་ཡང་རྗེ་བཙུན་བླ་མ་རྣམས་ཀྱི་བྲན་དུ་གྱུར་པ་ས་སྐྱ་པ་ཆོས་མེད་སྙོམ་ལས་མཁན་སྔགས་འཆང་ངག་དབང་ཀུན་དགའ་བསོད་ནམས་ཀྱིས་བྱ་ལོ་ས་ག་ཟླ་བའི་དམར་ཆ་ཚེས་ལ་བཞི་ཐོག་བླ་བྲང་གི་ཚོམས་དམར་དུ་མགྱོགས་པར་སྦྱར་བའི་ཡི་གེ་པ་ནི་གདོང་དགའ་བ་བསམ་པ་དོན་ཆེན་ནོ། ། འདིས་འཁོར་ལོ་བདེ་མཆོག་གི་བསྙེན་སྒྲུབ་དར་རྒྱས་སུ་གྱུར་ནས། དཔོན་སློབ་ཐམས་ཅད་མཁའ་སྤྱོད་ཐོབ་པའི་རྒྱུར་གྱུར་ཅིག། །།
༈ མཁན་ཆེན་ཨ་པད་རིན་པོ་ཆེའི་དགོངས་བཞེད་ལྟར་གུ་རུས་ཞབས་ཞུ་བགྱིས་པའོ།། PAGE * MERGEFORMAT 4 ཨ་མྱེས་ཞབས། འཁོར་ལོ་བདེ་མཆོག་ནག་པོ་པའི་གཞི་བསྙེན་དང་ཁ་གསོའི་བསྙེན་པ་བྱེད་ཚུལ་གྱི་ཡི་གེ། PAGE * MERGEFORMAT 3
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
