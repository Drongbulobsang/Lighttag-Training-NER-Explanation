གསུང་འབུམ། ངག་དབང་ཀུན་དགའ་བསོད་ནམས།
པོད ༣༥
དགེ་བསྙེན་དང་དགེ་ཚུལ་དུ་སྒྲུབ་པའི་ཆོ་ག་ཉེར་མཁོ་ཀུན་གསལ།
༄༅། །དགེ་བསྙེན་དང་དགེ་ཚུལ་དུ་སྒྲུབ་པའི་ཆོ་ག་ཉེར་མཁོ་ཀུན་གསལ་བཞུགས།། ༄༅། །ན་མོ་གུ་རུ་བུདྡྷ་དྷ་ཛ་ཡེ། བླ་མ་དང་ཐམས་ཅད་མཁྱེན་པ་ལ་ཕྱག་འཚལ་ལོ། ། འདིར་ཚིགས་སྔ་མ་དགེ་ཚུལ་དུ་བསྒྲུབ་པའི་ཆོ་ག་ལ། སྦྱོར་བ་དང་། དངོས་གཞི་དང་། མཇུག་གསུམ་གྱི། དང་པོ་ལ་རབ་ཏུ་བྱུང་བར་རུང་མི་རུང་བརྟག་པའི་ཕྱིར་བར་ཆད་དྲི་བ་དང་། བསྟན་པ་ལ་རིམ་གྱིས་སློབ་ཏུ་གཞུག་པའི་ཕྱིར་དགེ་བསྙེན་དུ་བ་བསྒྲུབ་པ་དང་། དགེ་ཚུལ་གྱི་བརྟུལ་ཞུགས་བླང་བའི་ཕྱིར་རབ་བྱུང་དུ་བསྒྲུབ་པ་དང་གསུམ་ལས།
དང་པོ་ནི། བསྒྲུབ་བྱ་མདུན་དུ་ཙོག་ཙོག་པུར་འདུག་ཏུ་བཅུག་ལ། ཁྱེད་རབ་ཏུ་བྱུང་བར་བྱེད་པ་ལ། རྒྱུད་བར་ཆད་ཀྱི་ཆོས་དང་མི་ལྡན་པ་ཞིག་དགོས། བར་ཆད་ཅན་རབ་ཏུ་བྱུང་ན་རྒྱུད་ལ་སྡོམ་པ་མི་སྐྱེ་བའམ། སྐྱེས་ཀྱང་མི་གནས་པ་ལ་སོགས་པའི་སྒོ་ནས། རྒྱུད་དེ་ལ་ཕན་མི་ཐོགས་ཤིང་། ངེད་ལའང་ཉེས་པ་འོང་བས་བར་ཆད་དྲི་དགོས་ཏེ། མདོ་རྩ་བར། དང་པོའི་མཁན་པོ་ཉིད་ཀྱིས་བར་ཆད་དྲིས་ནས་ཡོངས་སུ་དག་པ་ལ་སྐབས་དབྱེའོ། །
ཞེས་གསུངས་པས། ངེད་ཀྱི་དྲི་བ་འདི་རྣམས་ལ་མ་ཡེངས་པར་ལན་ཐོབ་ཅིག ཁྱེད་མུ་སྟེགས་ཅན་མ་ཡིན་ནམ། བསྒྲུབ་བྱས་མ་ཡིན་ལགས་ཞེས་བརྗོད། ལོ་བཅོ་ལྔ་མ་ལོན་པ་མ་ཡིན་ནམ། བཅོ་ལྔ་ལོན་པ་བྱ་རོག་བསྐྲོད་མི་ནུས་པ་མ་ཡིན་ནམ། བྱ་རོག་བསྐྲོད་ནུས་པ་ལོ་བདུན་མ་ལོན་པ་མ་ཡིན་ནམ། བྲན་ལ་སོགས་པ་མ་ཡིན་ནམ། བུ་ལོན་ཆགས་པ་མིན་ནམ། ཕ་མས་མ་གནང་བ་མ་ཡིན་ནམ།
ཕ་མས་མ་གནང་བ་ཡུལ་ཐག་མི་རིང་བ་མ་ཡིན་ནམ། ནད་པ་མ་ཡིན་ནམ། དགེ་སློང་མ་སུན་བྱུང་བ་མ་ཡིན་ནམ། བརྐུ་ཐབས་སུ་གནས་པ་མ་ཡིན་ནམ། ད་དད་དུ་གནས་པ་ཡ་མ་ཡིན་ནམ། གནས་པར་མི་བྱ་བ་མ་ཡིན་ནམ། ཟ་མ་མ་ཡིན་ནམ། མ་ནིང་མ་ཡིན་ནམ། སྤྲུལ་པ་མ་ཡིན་ནམ། དུད་འགྲོ་མ་ཡིན་ནམ།
མུ་སྟེགས་ཅན་ཞུགས་པ་མ་ཡིན་ནམ། མ་བསད་པ་མ་ཡིན་ནམ། ཕ་བསད་པ་མ་ཡིན་ནམ། དགྲ་བཅོམ་པ་བསད་པ་མ་ཡིན་ནམ། དགེ་འདུན་གྱི་དབྱེན་བྱས་པ་མ་ཡིན་ནམ། དེ་བཞིན་གཤེགས་པ་ལ་ངན་སེམས་ཀྱིས་ཁྲག་ཕྱུང་བ་མ་ཡིན་ནམ། ཕམ་པར་འགྱུར་བའི་ལྟུང་བ་བཞི་པོ་དག་ལས་ལྟུང་བ་གང་ཡང་རུང་བ་བྱུང་བ་མ་ཡིན་ནམ། རྒྱུད་ལས་བཟློག་པའི་ཆད་པ་ཁས་མི་ལེན་པ་གནས་ནས་ཕྱུང་བ་མ་ཡིན་ནམ། ལག་སྡུམ་ལ་སོགས་པ་མ་ཡིན་ནམ། སྐྲ་སེར་ལ་སོགས་མ་ཡིན་ནམ།
སེན་མོ་གཅིག་པ་ལ་སོགས་པ་མ་ཡིན་ནམ། རྒྱལ་པོས་བཀྲབ་པ་མ་ཡིན་ནམ། རྒྱལ་པོས་མ་གནང་བ་མ་ཡིན་ནམ། རྒྱལ་པོས་མ་གནང་བ་ཡུལ་ཐག་མི་རིང་བ་མ་ཡིན་ནམ། ཆོམ་རྐུན་པར་གྲགས་པ་མ་ཡིན་ནམ། ཕུང་ཁྲོལ་བ་མ་ཡིན་ནམ། ལྷམ་མཁན་པ་མ་ཡིན་ནམ། གདོལ་པ་མ་ཡིན་ནམ། གཡུང་པོ་མ་ཡིན་ནམ། མི་མ་ཡིན་པའི་འགྲོ་བ་པ་མ་ཡིན་ནམ།
བྱང་གི་སྒྲ་མི་སྙན་པ་མ་ཡིན་ནམ། མཚན་ལན་གསུམ་དུ་གྱུར་པ་མ་ཡིན་ནམ། སྐྱེས་པ་འདྲ་བའི་བུད་མེད་མ་ཡིན་ནམ། སྡིག་སྡིག་ལྟ་བུའི་མཚན་ཉིད་ཅན་མ་ཡིན་ནམ། གླིང་གཞན་ནས་སྐྱེས་པ་ཚུལ་བྱད་མི་འདྲ་བ་མ་ཡིན་ནམ། མ་ཡིན་ནོ་ཞེས་ཟེར་ན། འོ་ན་ཁོ་བོས་ཁྱོད་རབ་ཏུ་བྱུང་བར་བགྱིའོ། ། གཉིས་པ་བསྟན་པ་ལ་རིམ་གྱིས་སློབ་པའི་ཕྱིར་དགེ་བསྙེན་དུ་སྒྲུབ་པ་ནི། བསྒྲུབ་བྱ་དེ་དང་པོར་སྟོན་པ་ལ་གནས་ལྔ་ས་ལ་གཏུགས་པའི་ཕྱག་གསུམ་འཚལ་དུ་བཅུག དེ་ནས་རང་ལ་ཕྱག་གསུམ་འཚལ་དུ་བཅུག་ནས།
བསྒྲུབ་བྱ་མདུན་དུ་ཙོག་ཙོག་པུར་འདུག་ཏུ་བཅུག་ཅིང་། ཐལ་མོ་སྙིང་ཁར་སྦྱོར་དུ་བཅུག་ནས། ཁྱེད་རབ་ཏུ་འབྱུང་བར་བྱེད་པ་ལ་བསྟན་པ་ལ་རིམ་གྱིས་བསླབ་དགོས་ཏེ། མདོ་རྩ་བར། དགེ་བསྙེན་ཉིད་དང་། དགེ་ཚུལ་ཉིད་དང་། དགེ་སློང་ཉིད་དག་གིས་སྔ་མ་བསྙེན་པར་མ་རྫོགས་པ་ལ་ཕྱི་མ་མི་བྱའོ། ། ཞེས་གསུངས་པས། དང་པོར་དགེ་བསྙེན་གྱི་སྡོམ་པ་བླང་དགོས། དགེ་བསྙེན་གྱི་སྡོམ་པ་ལ་རིགས་མང་དུ་ཡོད་ཀྱང་།
ད་རེས་ཡོངས་རྫོགས་དགེ་བསྙེན་དུ་སྒྲུབ་པར་བྱེད་པ་ལ་བསམ་པ་འདི་བཞིན་དུ་མཛོད། ཁམས་གསུམ་འཁོར་བ་འདི་གང་དུ་གནས་ཀྱང་སྡུག་བསྔལ་གྱི་གནས། སུ་དང་འགྲོགས་ཀྱང་སྡུག་བསྔལ་གྱི་གྲོགས། ཅི་ལ་ལོངས་སྤྱད་ཀྱང་སྡུག་བསྔལ་གྱི་ལོངས་སྤྱོད་ལས་མི་འདུག་པས་སྡུག་བསྔལ་གྱི་རང་བཞིན་ཅན་གྱི་འཁོར་བ་ལས་སྐྱོབ་པའི་སྐྱབས་གནས་དཀོན་མཆོག་གསུམ་ཡིན་ཞིང་། དེ་ཡང་སངས་རྒྱས་ལ་སྐྱབས་སུ་མཆི་བས་ཐར་པའི་ལམ་སྟོན་པ་པོ་ཞུ། ཆོས་ལ་སྐྱབས་སུ་མཆི་བས་མྱ་ངན་ལས་འདས་པའི་ལམ་དངོས་ཞུ། དགེ་འདུན་ལ་སྐྱབས་སུ་མཆི་བས་ལམ་སྒྲུབ་པའི་ཟླ་གྲོགས་ཞུས་ནས། མི་གནས་པའི་མྱང་འདས་རྫོགས་པའི་སངས་རྒྱས་ཀྱི་གོ་འཕང་ཐོབ་པར་བྱ། ། དེའི་ཆེད་དུ་དུས་འདི་ནས་མ་ཤི་བར་དུ་ཡོངས་རྫོགས་དགེ་བསྙེན་གྱི་སྡོམ་པ་བླང་ལ་བསྲུང་། བདག་བསླབ་པའི་གཞི་ལྔ་འཛིན་པའི་དགེ་འདུན་དུ་གཟུང་དུ་གསོལ་སྙམ་པ་གྱིས་ལ་འདི་ཡི་རྗེས་ཟློས་མཛོད།
བཙུན་པ་དགོངས་སུ་གསོལ། ཞེས་སོགས་ནས། ཡིད་ཀྱིས་བསྡམས་ནས་ལེགས་པར་སྲུངས་ཤིག ཅེས་པའི་བར་ཁོ་བོས་བྱས་པའི་དགེ་བསྙེན་གྱི་སྡོམ་པ་འབོག་པའི་ཆོ་གའི་ནང་བཞིན་ལ། བཤད་པ་བསྡུ་བ་དེ་ཙམ་མཛད་ཀྱང་རུང་། གསུམ་པ་དགེ་ཚུལ་གྱི་བརྟུལ་ཞུགས་བླང་བའི་ཕྱིར་རབ་བྱུང་དུ་སྒྲུབ་པར་བྱེད་པ་ལ། མཁན་པོ་ཞིག་དགོས། དེ་ཡང་ཆོས་བདུན་ལྡན་གྱི་དགེ་སློང་ཞིག་ལ་མཁན་པོར་གསོལ་བ་མ་བཏབ་ན་མཁན་པོར་མི་འགྱུར་བས། གསོལ་བ་བཏབ་པས། ཁས་བླངས་པ་དང་ལྡན་པ་ཅིག་དགོས་པས་གསོལ་བ་འདེབས།
མཁན་པོའི་དོན་ཡང་དགག་སྒྲུབ་གནང་གསུམ་གྱི་བསླབ་པ་སྟོན་པར་བྱེད་ཅིང་། དམན་པའི་གནས་སུ་ལྷུང་བ་ལས་ཉེ་བར་འཛིན་པས་ན་མཁན་པོ་ཞེས་བྱ། ཡང་ན་དངོས་སུ་བསླབ་པ་རིན་པོ་ཆེ་ལ་སྦྱོར་ཞིང་རྒྱུད་ནས་མྱ་ངན་ལས་འདས་པ་ལ་སྦྱོར་བར་བྱེད་པས་ན་མཁན་པོ་སྟེ། མདོར་ན་ཟག་བཅས་ཀྱི་འཁོར་བ་ཐམས་ཅད་ལས་ངེས་པར་འབྱུང་བའི་རབ་བྱུང་དུ་སྒྲུབ་མཁན་མཛད་དུ་གསོལ་སྙམ་པས་འདིའི་རྗེས་ཟློས་མཛོད། སློབ་དཔོན་དགོངས་སུ་གསོལ། བདག་མིང་་་་་་བསྒྲུབ་བྱ་རང་གི་མིང་ནས་བརྗོད་འདི་ཞེས་བགྱི་བ། སློབ་དཔོན་ལ་མཁན་པོར་གསོལ་གྱིས། སློབ་དཔོན་བདག་གི་མཁན་པོ་མཛད་དུ་གསོལ། སློབ་དཔོན་མཁན་པོས་བདག་རབ་ཏུ་བྱུང་བར་བགྱིའོ། ། ལན་གསུམ་བཟླས་དགོས་པས།
གཉིས་པའི་རྗེས་ཟློས་མཛོད། སློབ་དཔོན་དགོངས་སུ་གསོལ། ཞེས་པ་ནས། རབ་ཏུ་བྱུང་བར་བགྱིའོ་བར་བརྗོད། རྗེས་ཟློས་གསུམ་པའི་སྐབས་སུ་མཁན་པོར་འགྱུར་བ་ཡིན། དེ་ཡང་བརྗོད་པ་གསུམ་པ་ལ་ཆ་གསུམ་ཡོད་པའི་མཁན་པོར་གསོལ་གྱིས་ཡན་ཆད་ཆ་དང་པོ། མཁན་པོ་མཛད་དུ་གསོལ་ཡན་ཆད་ཆ་གཉིས་པ། ཚིག་དེའི་མཇུག་ཏུ་ངེད་ཁྱེད་ཀྱི་མཁན་པོར་གྱུར་ཅིང་། དེ་ནས་སློབ་དཔོན་མཁན་པོས་ཞེས་མི་བརྗོད་པར། མཁན་པོ་མཁན་པོས་ཞེས་བརྗོད་དགོས་པས།
དེ་ཐུགས་ལ་ཞོག་ལ་གསུམ་པའི་རྗེས་ཟློས་མཛོད། སློབ་དཔོན་དགོངས་སུ་གསོལ། ཞེས་པ་ནས། མཁན་པོ་མཁན་པོས་བདག་རབ་ཏུ་དབྱུང་བར་བགྱིའོ་ཞེས་པའི་བར་བརྗོད། དེ་ནི་མཁན་པོར་གསོལ་བ་གདབ་པའི་ཐབས་ཡིན་ནོ། ། བསྒྲུབ་བྱས་ལེགས་སོ་ཞེས་བརྗོད་དོ། ། མཁན་པོར་གསོལ་བ་བཏབ་པའི་བསླབ་བྱར་མཁན་པོ་ལ་སྟོན་པའི་འདུ་ཤེས་བསྐྱེད་ནས་གུས་པར་བྱ་བ། ཡོན་དབུལ་བ། བསྙེན་བཀུར་བྱ་བ་དང་། བྱ་བ་ཐམས་ཅད་མཁན་པོ་ལ་ཞུས་ནས་དེའི་བཀའ་བཞིན་དུ་བསྒྲུབ་པར་བྱ་སྟེ།
དེ་ལས་འདས་ན་མཁན་པོར་གསོལ་བ་བཏབ་པ་ཉམས་པའི་ཉེས་པར་གྱུར་རོ། ། དེ་ནས་མཁན་པོའི་བྱ་བ་ཡིན་པས་དགེ་སློང་མིང་འདི་ཞེས་བགྱི་བས་བསྒྲུབ་བྱ་འདི་ཞེས་བྱ་བའི་གཙུག་ཕུད་བྲེགས་པའི་གྲོགས་དན་གྱིས་ཞེས་གསུངས་ནས། དགེ་སློང་དེས་ཀྱང་བསྒྲུབ་བྱའི་མདུན་དུ་འོང་སྟེ། བསྒྲུབ་བྱ་ལ་མིང་ངམ་མཚན་འདི་ཞེས་བགྱི་བ་གཙུག་ཕུད་འབྲེག་པར་སྤྲོའམ། ཞེས་འདྲི། བསྒྲུབ་བྱས་སྤྲོ་ཞེས་བརྗོད། དེ་ནས་དགེ་སློང་དེ་བསྒྲུབ་བྱའི་རྒྱབ་ནས་བྲེགས་པའི་གཙུག་ཕུད་མཁན་པོའི་ཕྱག་ཏུ་ཕུལ། མཁན་པོས། གཙུག་ཕུད་སྟོན་པའི་མདུན་དུ་བཞག་ཅིང་། བསྟན་པ་ལ་དགའ་བའི་ལྷ་རྣམས་དགེས་པ་ཁྱད་པར་ཅན་བསྐྱེད་དུ་གསོལ།
ཞེས་གསུང་བར་བྱའོ། ། དེ་ནས་མཁན་པོས་བསྒྲུབ་བྱ་ལ། དགེ་སློང་འདིས་རྗེས་སུ་འབྲངས་ཏེ་ཡན་ལག་ལྔའི་ཁྲུས་ཤིག་མཛོད། ཁྲུས་ཟིན་པ་དང་། བསྒྲུབ་བྱ་མཁན་པོའི་མདུན་དུ་སླེབ་པ་དང་། མཁན་པོས་རྐང་པ་གཉིས་ལ་གཏུགས་ཏེ་བླང་བར་བྱའོ། ། ཞེས་གསུངས་པས། བསྒྲུབ་བྱའི་མགོ་བོ་མཁན་པོའི་ཞབས་གཉིས་ལ་རེག་པའི་གནས་ལྔ་ས་ལ་གཏུགས་པའི་ཕྱག་གསུམ་འཚལ་དུ་བཅུག དེ་ནས་བསྒྲུབ་བྱ་མདུན་དུ་ཙོག་ཙོག་པུར་འདུག་པ་ལ་བླ་གོས་ཕྲག་པ་གཡོན་པར་བཀལ་བ་མཁན་པོ་དང་། བསྒྲུབ་བྱ་གཉིས་ཀས་ཆོས་གོས་ཀྱི་སྣེ་མོ་ཕྱག་གཡོན་པའི་སྟེང་དུ་བཞག་པ་ལ།
ཕྱག་གཡས་པས་སྟེང་ནས་བཀབ་པས་བཟུང་ལ། མཁན་པོས་འདི་སྟོད་དུ་རྒྱུན་དུ་གོན་པར་བྱེད་པའི་ཆོས་གོས་བླ་གོས་ཞེས་བྱ་བ། ཁྱིམ་པ་དང་། མུ་སྟེགས་ཅན་ལས་གོས་ཀྱི་རྟགས་ཁྱད་པར་དུ་གྱུར་པ། དགེ་སྦྱོང་གི་དྲན་པ་གསོ། སྦྲང་བུ་དང་། ཤ་སྦྲང་དང་། ཉི་མ་དང་། རླུང་ལ་སོགས་པའི་ཚ་གྲང་གི་གནོད་པ་ལས་སྐྱོབ་པའི་གོས་སུ་གནང་བ་ཡིན་པས། ཆོས་གོས་འདི་ལྟ་བུ་རྒྱུན་དུ་འཆང་དགོས་པ་ཡིན།
ཞེས་གསུངས་ནས། ཆོས་གོས་བསྒྲུབ་བྱའི་ཕྲག་པ་གཡས་པར་སྤོས། ཐང་གོས་གཏད་ནས་དཔོན་སློབ་གཉིས་ཀས་སྔར་བཞིན་གཟུང་ལ། འདི་སྨད་ཀྱི་གང་དུ་གྱོན་པར་བྱེད་པའི་ཐང་གོས་ཞེས་བྱ་བ་སྨད་གཅེར་བ་དང་། ངོ་ཚ་བའི་གནས་ལས་སྐྱོབ། སྦྲང་བུ་ལ་སོགས་པའི་གནོད་པ་བསྲུང་། ཁྱིམ་པ་དང་། མུ་སྟེགས་ཅན་ལས་རྟགས་ཁྱད་པར་དུ་གྱུར། དགེ་སྦྱོང་གི་དྲན་པ་གསོ་བའི་གོས་སུ་གནང་བ་ཡིན་པས་དུས་རྒྱུན་དུ་འདི་འདྲ་བ་རེ་བཅང་དགོས་པ་ཡིན་ནོ། ། ལྷུང་བཟེད་བྱིན་ལ།
དཔོན་སློབ་གཉིས་ཀའི་ཕྱག་གཡོན་པའི་མཐིལ་དུ་ལྷུང་བཟེད་བཞག ཕྱག་གཡས་པས་ལྷུང་བཟེད་ཀྱི་ཁ་ནས་བཟུང་སྟེ། མཁན་པོས་འདི་ལྷུང་བཟེད་ཅེས་བྱ་བ། ཁྱིམ་པའི་ཁ་ཕོར། མུ་སྟེགས་ཀྱི་སློང་ཕོར། རབ་བྱུང་དམན་པ་གཞན་ལས་སྣོད་སྤྱོད་ཀྱི་རྟགས་ཁྱད་པར་དུ་གྱུར་པ་ཡིན། འདི་ཟས་ཀྱིས་འགེངས་པ་བཞིན་དུ། རང་གི་ཤེས་རྒྱུད་ཡོད་ཏན་གྱིས་འགེངས། འདི་ཡི་ནང་ནས་ཟས་ལ་ལོངས་སྤྱོད་པ་བཞིན་དུ། དམ་པའི་ཆོས་ལ་ལོངས་སྤྱོད།
མཐའ་གཉིས་སྤངས་པའི་བསོད་ནམས་སྤྱོད་པའི་སྣོད་དུ་སྟོན་པས་གནང་བ་ཡིན་པས། སྣོད་སྤྱད་འདི་ལྟ་བུ་འཆང་དགོས་པ་ཡིན་ནོ། ། གདིང་པ་སྦྱིན་པ་མཁན་སློབ་གཉིས་ཀའི་ཕྱག་གི་བཟུང་ནས། འདི་གདིང་བ་ཞེས་བྱ་བ། ཁྱིམ་པའི་དཀར་པོ། གང་ཟག་གི་ཁྲ་བོ་ཕལ་ཆེར་མ་ཉམས་པ་དང་། དགེ་འདུན་གྱི་རྩ་དང་། ལོ་མའི་གདན་མ་གཏོགས་པ་གནས་མལ་ལ་ལོངས་སྤྱོད་པའི་དུས་སུ་འདིའི་སྐྱབས་ནས་ལོངས་སྤྱོད་དགོས་པ་ཡིན་ནོ། ། དེ་ན་ཆུ་ཚགས་བྱིན་པ་དཔོན་སློབ་གཉིས་ཀའི་ཕྱག་གིས་བཟུང་ནས། འདི་ཆུ་ཚགས་ཞེས་བྱ་བ་སངས་རྒྱས་ཀྱི་བསྟན་པ་སྙིང་རྗེས་རབ་ཕྱེ་བ་ཡིན་ཞིང་།
སོ་སོར་ཐར་པའི་སྡོམ་པ་གཞན་ལ་གནོད་པ་གཞི་དང་བཅས་པ་ལས་ལྡོག་པ་ཡིན་པས། སེམས་ཅན་ཐམས་ཅད་ལ་གནོད་པ་སྤང་དགོས། ཁྱད་པར་དུ་ཆུ་འདི་འབྲེལ་ཆེ་འབྱུང་ཉེ་བས། ཆུ་ལ་སྲོག་ཆགས་ཡོད་མེད་ལེགས་པར་བརྟགས་ནས། སྲོག་ཆགས་མེད་པའི་ཆུ་མ་རྙེད་ན། འདིས་བཙགས་ནས་ལོངས་སྤྱོད་པའི་དོན་དུ་གནང་བ་ཡིན་པས། ཆུ་ཚགས་འདི་འདྲ་རེ་འཆང་དགོས་པ་ཡིན། དེས་མཚོན་ནས་ཡོ་བྱད་གང་ལའང་སྲོག་ཆགས་ལ་མི་གནོད་པ་བྱ་དགོས་སོ། ། ཞེས་གསུངས་ནས། དེ་ནས་མཁན་པོས་བསྒྲུབ་བྱའི་སྤྱི་བོར་འབྲས་ལ་སོགས་པའི་མེ་ཏོག་ཅུང་ཟད་བཞག
བསྒྲུབ་བྱའི་ཡོ་བྱད་དེ་རྣམས་བཟུང་སྟེ་ལང་ནས་མདུན་དུ་གནས་པ་ལ། མཁན་པོས་མེ་ཏོག་གཏོར་ཞིང་། སྨོན་ལམ་འདི་ལྟར་བརྗོད་པར་བྱ་སྟེ། ཐར་པའི་རྒྱན་མཚན་བརྟན་པར་གྱུར་ཅིག ཚངས་པར་སྤྱོད་པ་ཚེའི་མཐར་ཕྱིན་པ་གྱུར་ཅིག ཚུལ་ཁྲིམས་ཀྱི་ཕུང་པོ་ཡོངས་སུ་རྫོགས་པར་གྱུར་ཅིག ཚེ་རབས་ཐམས་ཅད་ཏུ་རབ་ཏུ་འབྱུང་བ་ཐོབ་པར་གྱུར་ཅིག ཅེས་བརྗོད། དེ་ནས་མཁན་པོས་གྲོགས་བྱེད་པ་ལ། དགེ་སློང་མིང་འདི་ཞེས་བགྱི་བས་བསྒྲུབ་བྱའི་གོས་ཚགས་ལེགས་པར་སློབ་པ་དང་།
བདག་གི་བྱ་བ་ཡང་སྒྲུབས་ཤིག ཅེས་བསྒོ། དེ་ནས་བར་མ་རབ་བྱུང་དུ་སྒྲུབ་པ་ནི། བསྒྲུབ་བྱ་ཆོས་གོས་སོགས་ལེགས་པར་གྱོན་པ་དེས། གདིང་བའི་སྟེང་ནས་མཁན་པོ་ལ་ཡན་ལག་ལྔ་ས་ལ་གཏུགས་པའི་ཕྱག་གསུམ་འཚལ་དུ་བཅུག་ལ། གདིང་བའི་སྟེང་དུ་ཙོག་ཙོག་པུར་འདུག་ཅིང་ཐལ་མོ་སྙིང་ཁར་སྦྱོར་དུ་བཅུག་ལ། མཁན་པོས་འདི་སྐད་ཅེས། ཁྱེད་རབ་ཏུ་འབྱུང་བའི་བསམ་པ་སྐྱེས་པ་དེ་ཤིན་ཏུ་ལེགས། ལེགས་པའི་རྒྱུ་མཚན་དགའ་བོ་རབ་ཏུ་འབྱུང་བའི་མདོ་ལས། ཁྱིམ་པ་རྣམས་ནི་མེ་འོབ་ན་གནས་པ་ལྟ་བུ།
རབ་ཏུ་བྱུང་བ་རྣམས་བསིལ་ཁང་ན་གནས་པ་ལྟ་བུ། ཞེས་པ་དང་། ཆོ་འཕྲུལ་ཆེན་པོ་བསྟན་པའི་མདོ་ལས་ཀྱང་། གང་དག་ཁྱིམ་ན་གནས་པ་བྱེད་བཞིན་དུ། ། བྱང་ཆུབ་དམ་པ་མཆོག་འདི་ཐོབ་པ་ཡིས། ། སངས་རྒྱས་གང་ཡང་སྔོན་ཆད་མ་བྱུང་སྟེ། ། མ་འོངས་པ་ནའང་མི་འབྱུང་གནས་པ་མེད། ། ཞེས་སོགས་གསུངས་པས་ན་དུས་གསུམ་གྱི་སངས་རྒྱས་ཐམས་ཅད་རབ་ཏུ་བྱུང་བའི་རྟེན་ལ་སངས་རྒྱས་པ་ཡིན་ལ། སྟོང་གསུམ་གྱི་སེམས་ཅན་ཐམས་ཅད་ཀྱི་བསྐལ་པའི་བར་དུ་བུ་དང་ཆུང་མ་སྦྱིན་པར་གཏོང་བ་དང་། མེ་ཏོག་ལ་སོགས་པས་སངས་རྒྱས་ལ་མཆོད་པ་བས།
རབ་ཏུ་བྱུང་བའི་སེམས་ཀྱིས་དགོན་པར་གོམ་པ་བདུན་བོར་བ་བསོད་ནམས་ཆེ་བར་གསུངས། དེ་ཡང་རབ་བྱུང་དམན་པ་མུ་སྟེགས་སོགས་ཀྱི་རབ་བྱུང་མ་ཡིན་པ། ཆོ་གའི་ཚིག་ཟུར་ལས་ཤཱཀྱའི་རྒྱལ་པོ་གཙོ་བོ་དེ་རབ་ཏུ་བྱུང་བའི་རྗེས་སུ་བདག་ཀྱང་རབ་ཏུ་འབྱུང་སྟེ། ཞེས་འབྱུང་བས་ཤེས་པ་ལགས། རབ་བྱུང་དུ་བསྒྲུབ་པ་ལ་བརྗེ་བ་གསུམ་དགོས་ཏེ། རྟགས་ཆ་ལུགས་བརྗེ་བ་ནི། ཁྱིམ་པའི་རྟགས་ཆག་ལུགས་སྤངས། རབ་ཏུ་བྱུང་བའི་རྟགས་ཆ་ལུགས་སུ་བསྒྲུབས་པས་ཚང་པ་ཡིན། བསམ་པ་བརྗེ་བ་ནི། འཇིག་རྟེན་པ་རྣམས་ཀྱི་འདོད་པའི་བསམ་པ་ལ་ཉེས་པ་དཔག་ཏུ་མེད་པ་ཡོད་པ་ཡིན།
སྤྱིར་འཁོར་བ་སྡུག་བསྔལ་གྱི་རང་བཞིན་ཅན་འདི་སྤངས་པའི་མྱ་ངན་ལས་འདས་པ་ཐོབ་པའི་ཕྱིར་དུ་རབ་ཏུ་འབྱུང་སྙམ་པ་མཛོད། དེ་ཙམ་ཉན་ཐོས་དང་རང་སངས་རྒྱས་ལ་ཡང་ཡོད་མོད། འདིར་སེམས་ཅན་ཐམས་ཅད་ཀྱི་དོན་དུ་རྫོགས་པའི་སངས་རྒྱས་ཀྱི་གོ་འཕང་ཐོབ་པར་བྱ། དེའི་ཆེད་དུ་རབ་ཏུ་འབྱུང་བར་བགྱིའོ་སྙམ་པའི་སེམས་དུང་པ་བསྐྱེད་མཛོད། དེ་རྣམས་སྤོས་པའི་བརྗེད་ཐོར་རུས་མིང་བརྗེ་བ་ནི། དཔལ་དང་བཟང་པོ་ལ་སོགས་པའི་མཐའ་ཅན་ནམ། མཁན་པོའི་མཚན་གྱི་མཐའ་ཅན་དུ་སྤོས་ལ། འདི་ཡི་རྗེས་ཟློས་མཛད་པར་ཞུ། མཁན་པོ་དགོངས་སུ་གསོལ། བདག་མིང་འདི་་་་་་བསྒྲུབ་བྱའི་ཆོས་མིང་གང་ཡིན་པ་ནས་བརྗོད།
ཞེས་བགྱི་བས། དུས་འདི་ནས་བཟུང་སྟེ་ཇི་སྲིད་འཚོའི་བར་དུ། རྐང་གཉིས་རྣམས་ཀྱི་མཆོག་སངས་རྒྱས་ལ་སྐྱབས་སུ་མཆིའོ། འདོད་ཆགས་དང་བྲལ་བ་རྣམས་ཀྱི་མཆོག་ཆོས་ལ་སྐྱབས་སུ་མཆིའོ། ཚོགས་རྣམས་ཀྱི་མཆོག་དགེ་འདུན་ལ་སྐྱབས་སུ་མཆིའོ། བཅོམ་ལྡན་འདས་དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་ཤཱཀྱ་ཐུབ་པ། ཤཱཀྱ་སེངྒེ། ཤཱཀྱའི་རྒྱལ་པོ། གཙོ་བོ་དེས་རབ་ཏུ་བྱུང་བའི་རྗེས་སུ་བདག་རབ་ཏུ་འབྱུང་སྟེ་ཁྱིམ་པའི་རྟགས་སྤོང་ངོ་། ། རབ་ཏུ་བྱུང་བའི་རྟགས་ཡང་དག་པར་ལེན་ནོ། །
ཞེས་ལན་གསུམ་བཟླས། དེ་ནི་བར་མ་རབ་བྱུང་དུ་བསྒྲུབ་པའི་ཐབས་ཡིན་ནོ། ། ཞེས་བརྗོད། བསྒྲུབ་བྱས་ལེགས་སོ་ཞེས་བྱའོ། ། དེ་ལྟར་རབ་ཏུ་བྱུང་ནས། ཁྱིམ་པའི་རྟགས་སྤོང་བར་སྨྲས་པས་དེ་ཉམས་པའི་ཕྱོགས་མཐུན་གོས་དཀར་པོ་དང་། ཁ་ཚར་ཅན་ལ་སོགས་པ་རྣམས་སྤངས་ཤིང་། སྐྲ་དང་ཁ་སྤུ་རིང་པོར་འཇོག་པ་དང་། དྲན་པའི་ཕྱོགས་མ་ཡིན་པའི་སྤུ་བྲེགས་པ་དང་། ཚོང་ལ་སོགས་པ་ཁྱིམ་པའི་སྤྱོད་ལམ་རྣམས་སྤོང་བ་དང་།
རབ་ཏུ་བྱུང་བའི་རྟགས་ལེན་པར་ཁས་བླངས་པ་དེ་ཉམས་པའི་ཕྱོགས་མཐུན་མུ་སྟེགས་ཀྱི་རྟགས་སྤྱོད་ལམ་བརྟུལ་ཞུགས་རྣམས་སྤངས་ནས་རབ་ཏུ་བྱུང་བའི་གཙང་སྤྲ་དང་། བརྟུལ་ཞུགས་རྣམས་ལ་གནས་པར་བྱ་དགོས་པ་ཡིན་ནོ། ། དེས་བར་མ་རབ་བྱུང་དུ་བསྒྲུབས་ཟིན་ནས། དངོས་གཞི་དགེ་ཚུལ་དུ་སྒྲུབ་པར་བྱེད་པ་ལ། བསྒྲུབ་བྱ་དེ་གདིང་བའི་སྟེང་ནས་སྟོན་པའི་སྐུ་ལ་ཕྱག་གསུམ་དང་། མཁན་པོ་རང་ལ་ཕྱག་གསུམ་འཚལ་དུ་བཅུག གདིང་བའི་སྟེང་དུ་ཙོག་ཙོག་པུར་འདུག་ཏུ་བཅུག་ཅིང་། ཐལ་མོ་སྙིང་ཁར་སྦྱོར་དུ་བཅུག་ནས། འོ་ཁྱོད་དགེ་ཚུལ་གྱི་སྡོམ་པ་ལེན་པ་ལ་འགལ་རྐྱེན་བར་ཆད་བཞི་སྤངས་པ། མཐུན་རྐྱེན་ཆོས་ལྔ་ཚང་དགོས་པ་ལ།
འགལ་རྐྱེན་སྡོམ་པ་སྐྱེ་བ་དང་། སྡོམ་པ་གནས་པ་དང་། ཁྱད་པར་དུ་འགྱུར་བ་དང་། རྟེན་མཛེས་པ་ལ་བར་དུ་གཅོད་པ་སྟེ་བཞི་མེད་པ་ཅིག་དགོས་ཏེ། ཁོ་བོས་བར་ཆད་དྲིས། བསྒྲུབ་བྱ་རང་གི་ལན་དྲང་པོར་བཏབ་པས་བར་ཆད་དང་མི་ལྡན་པར་རྟོགས་པས་དོན་གྲུབ་པ་ཡིན་ནོ། ། མཐུན་རྐྱེན་ལ། ཡུལ་དང་། རྒྱུད་དང་། བསམ་པ་དང་།
ཆོ་ག་མཐུན་པའི་རྐྱེན་དང་ལྔ་ལས། ཡུལ་སངས་རྒྱས་སྟོན་པའི་སྐུ་གཟུགས་དང་། ཆོས་བསླབ་པ་ལ་ནན་ཏན་བྱེད་པ་དང་། ལས་ཀྱི་ཆོ་ག་ཡོད་པ་དང་། དམ་པའི་ཆོས་མ་ནུབ་པ་དགོས་པ་དེ་ཡང་ཚང་། དགེ་ཚུལ་གྱི་སྡོམ་པ་གང་ཟག་ལས་སྐྱེ་བས་དགེ་འདུན་གྲངས་ཚང་བ་མེད་ནའང་རུང་། མཁན་པོ་ཡོན་ཏན་ཕུན་སུམ་ཚོགས་པ་དང་ལྡན་པས་དགེ་སློང་ལ་མཁན་པོར་གསོལ་བ་བཏབ་པས། ཁས་བླངས་པ་ཅིག་དགོས་ན། དེ་ཡང་ངེད་ལ་བསྒྲུབ་བྱས་མཁན་པོར་གསོལ་བ་བཏབ་པས། ཞལ་གྱི་བཞེས་པ་དེས་གྲུབ་པ་ཡིན།
སློབ་དཔོན་ཡང་བསྒྲུབ་བྱའི་རྒྱུད་ལ་དགེ་ཚུལ་གྱི་སྡོམ་པ་འབོག་པའི་ཆོ་གའི་བརྡ་སྤྲོད་པ་བདག་གི་འགྲུབ་རུང་དུ་ཡོད་པས་ཡུལ་གྱི་རྐྱེན་གང་དགོས་ཚང་། རྒྱུད་མཐུན་པའི་རྐྱེན་དགེ་བསྙེན་དང་བར་མ་རབ་བྱུང་ཡན་ཆད་ཐོབ་ལ་མ་ཉམས་པ་སོགས་དགོས་པ་རྣམས་ཀྱང་ཚང་། རྟགས་མཐུན་པའི་རྐྱེན་ཁྱིམ་པའི་རྟགས་ཆ་ལུགས་རྣམས་སྤངས་ཤིང་། རབ་ཏུ་བྱུང་བའི་རྟགས་ཆ་ལུགས་དང་ལྡན་པར་དགོས་པ་རྣམས་ཀྱང་ལེགས་པར་ཚང་བ་ཡིན། བསམ་པ་མཐུན་པའི་རྐྱེན་ལ། རྒྱུའི་ཀུན་སློང་སྡོམ་པ་ཐོབ་འདོད་དང་། དུས་ཀྱི་ཀུན་སློང་སྡོམ་པ་ཐོབ་ཤེས་དང་། འགལ་རྐྱེན་ངེས་པ་ལྔ་དང་བྲལ་བ་དང་། དེ་ཐམས་ཅད་ངེས་འབྱུང་གི་བསམ་པས་ཟིན་པ་རྣམས་སུ་ཡོད་པ་ལས། དང་པོ་ནི་སྐོམ་པ་ཆུ་འདོད་པ་ལྟར་དགེ་ཚུལ་གྱི་སྡོམ་པ་ཞེ་ཐག་པ་ནས་ལེན་འདོད་དགོས་པ་ཡང་ལེགས་པར་ཚང་།
དུས་ཀྱི་ཀུན་སློང་སྡོམ་པ་ཐོབ་ཤེས་ཀྱང་དངོས་གཞིའི་སྐབས་སུ་འབྱུང་རུང་དུ་ཡོད་པས་ཚང་བ་ཡིན། གཉིས་པ་འགལ་རྐྱེན་ངེས་པ་ལྔ་དང་བྲལ་བ་ནི། དུས་འདི་ནས་བཟུང་ལྟེ་ཇི་སྲིད་འཚོའི་བར་དུ། ཡུལ་དུས་གནས་སྐབས་སེམས་ཅན་ཐམས་ཅད་ལ་དགེ་ཚུལ་གྱི་སྡོམ་པ་བསྲུང་བའི་བསམ་པ་དང་ལྡན་པ་ཅིག་ངེས་པར་དགོས་པ་ཡིན། དེ་ཐམས་ཅད་ངེས་འབྱུང་གི་བསམ་པས་ཟིན་པ་ནི། ཆོས་ཀྱིས་བྱེད་ཀྱང་ངེས་འབྱུང་གི་བསམ་པ་མེད་ན་འཇིགས་སྐྱོབ་དང་ལེགས་སྨོན་གང་རུང་དུ་འགྱུར་བ་ཡིན་གྱི། ཐར་པའི་ལམ་དུ་མི་འགྱུར། ཐར་པ་དང་ཐམས་ཅད་མཁྱེན་པའི་རྒྱུར་འགྱུར་བ་ལ། ངེས་འབྱུང་གི་བསམ་པས་ཟིན་པ་དགོས་ཏེ། མདོ་རྩ་བ་ལས།
ངེས་པར་འབྱུང་བའི་ཚུལ་ཁྲིམས་ཀྱི་དབང་དུ་བྱས་ཏེ། ཞེས་དང་། འདུལ་བ་སུམ་བརྒྱ་པ་ལས། ངེས་པར་འབྱུང་བའི་ཚུལ་ཁྲིམས་སྡུག་བསྔལ་སྤོང་། ། ཞེས་གསུངས་པས་སོ། ། ངེས་འབྱུང་གི་བསམ་པ་ཡང་། མདོ་དྲན་པ་ཉེར་བཞག་ལས། སེམས་ཅན་དམྱལ་བ་དམྱལ་མེས་ཉམས། ། ཡི་དྭགས་བཀྲེས་ཤིང་སྐོམ་པས་ཉམས། ། དུད་འགྲོ་གཅིག་ལ་གཅིག་ཟས་ཉམས། །
མི་དག་འཚོ་བ་ཐུང་བས་ཉམས། ། ཞེས་ལྷ་དག་བག་མེད་པ་ཡིས་ཉམས། ། འཁོར་བ་ཁབ་ཀྱི་རྩེ་ཙམ་ན། ། བདེ་བ་ནམ་ཡང་ཡོད་མ་ཡིན། ། ཞེས་དང་། མགོན་པོ་བྱམས་པས་ཀྱང་། མི་གཙང་བ་ལ་དྲི་ཞིམ་མེད་བཞིན་འགྲོ་ལྔ་དག་ན་བདེ་བའང་མེད། ། ཅེས་དང་། རྗེ་བཙུན་རིན་པོ་ཆེས་ཀྱང་། མྱ་ངན་འདས་པ་བསྒྲུབ་པ་ལ། །
ཁམས་གསུམ་ལ་ཞེན་པ་སྤང་ཡང་འཚལ། ། ཁམས་གསུམ་ལ་ཞེན་པ་སྤོང་བ་ལ། ། འཁོར་བའི་ཉེས་དམིགས་དྲན་ཡང་འཚལ། ། ཞེས་པ་ལྟར་ཡིན། དེ་དག་གི་དོན་ནི། སེམས་ཅན་གྱི་ཁམས་ལ་རྟགས་ན་སྡུག་བསྔལ་གྱི་རང་བཞིན་ལས་མ་འདས་ཏེ། དམྱལ་བ་པ་རྣམས་ལ་ཚ་གྲང་གི་སྡུག་བསྔལ་བཟོད་གླགས་མེད་པ་དང་། ཡི་དྭགས་རྣམས་ལ་བཀྲེས་སྐོམ་གྱི་སྡུག་བསྔལ། དུད་འགྲོ་རྣམས་ལ་གཅིག་ལ་གཅིག་བཟའ་བ་དང་། གླེན་ཅིང་གཏི་མུག་པའི་སྡུག་བསྔལ།
ལྷ་མ་ཡིན་ལ་འཐབ་རྩོད་ཀྱི་སྡུག་བསྔལ། ལྷ་རྣམས་ཀྱང་ཤི་འཕོས་ནས་ངན་སོང་དུ་སྐྱེ་བར་འགྱུར་བ་ལ་སོགས་པའི་སྡུག་བསྔལ། མི་རྣམས་ལའང་ཆེན་པོ་རྣམས་ལ་སེམས་ཀྱི་སྡུག་བསྔལ། དམན་པ་རྣམས་ལ་ལུས་ཀྱི་སྡུག་བསྔལ། འདོད་པ་ཐོག་ཏུ་མི་འབབ་ཅིང་། མི་འདོད་པ་ཐོག་ཏུ་བབས་པའི་སྡུག་བསྔལ། མདོར་ན་སྐྱེ་བ་དང་ན་བ་དང་རྒ་བ་དང་འཆི་བའི་སྡུག་བསྔལ་ལས་མ་འདས་པས་སྡུག་བསྔལ་ཅན་གྱི་འཁོར་བ་འདི་སྤངས་པའི་མྱ་ངན་ལས་འདས་པ་ཐོབ་པར་བྱ། དེའི་ཆེད་དུ་དགེ་ཚུལ་གྱི་སྡོམ་པ་ལེན་སྙམ་པའི་སེམས་དུང་པ་བསྐྱེད་མཛོད། ། ངེས་འབྱུང་གི་བསམ་པ་དེ་ཙམ་ཐེག་པ་དམན་པ་རྣམས་ལའང་ཡོད་མོད། ད་རེས་ཐེག་པ་ཆེན་པོའི་སྡོམ་པ་ལེན་པར་བྱེད་པ་ལ།
སྡོམ་གསུམ་རབ་དབྱེ་ལས། བསམ་པ་སེམས་བསྐྱེད་ཀྱིས་ཟིན་པའི། ། ཆོ་ག་ཉན་ཐོས་ལུགས་བཞིན་གྱིས། ། སོ་སོ་ཐར་པ་རིགས་བརྒྱད་པོ། ། བྱང་སེམས་སོ་སོར་ཐར་པར་འགྱུར། ། ཞེས་གསུངས་པས་ན། ནམ་མཁའ་ལ་མཐའ་མེད་པས་སེམས་ཅན་ལ་མཐའ་མེད། མཐའ་མེད་པའི་སེམས་ཅན་ཐམས་ཅད་ཀྱིས་རང་རེའི་ཕ་མ་མ་བྱས་པ་གཅིག་ཀྱང་མེད། ཕ་མ་བྱས་རེས་ཀྱིས་ཕན་ཚད་མེད་པ་བཏགས་པའི་མ་རྒན་འདི་རྣམས་སྙིང་རེ་རྗེ། སྙིང་རྗེ་ཞེས་བཞག་པས་མི་ཕན།
འདི་རྣམས་སྡུག་བསྔལ་ལས་བསྒྲལ་ཏེ་བདེ་བ་ལ་འགོད་པར་བྱེད་པ་ད་ལྟ་བདག་ལ་ནུས་པ་མེད་ཅིང་། བདག་ལས་ཆེ་བ་ཚངས་པ་དང་། བརྒྱ་བྱིན། འཕགས་པ་ཉན་ཐོས་དང་། རང་སངས་རྒྱས་རྣམས་ལའང་མེད། སུ་ལ་ཡོད་ན་རྫོགས་པའི་སངས་རྒྱས་ཉིད་ལ་ཡོད་པ་ཡིན། དེས་ན་བདག་གི་སེམས་ཅན་ཐམས་ཅད་ཀྱི་དོན་དུ་རྫོགས་པའི་སངས་རྒྱས་ཀྱི་གོ་འཕང་ཐོབ་པར་བྱ། དེའི་ཆེད་དུ་དུས་འདི་ནས་བཟུང་སྟེ་ཇི་སྲིད་འཚོའི་བར་དུ་དཀོན་མཆོག་གསུམ་ལ་སྐྱབས་སུ་སོང་ཏེ། དགེ་ཚུལ་གྱི་སྡོམ་པ་བླངས་ལ་བསྲུང་སྙམ་པའི་སེམས་དུང་པ་བསྐྱེད་མཛོད། ཆོ་ག་མཐུན་པའི་སྐྱེན་ལ།
སྦྱོར་བ་དང་། དངོས་གཞི། མཇུག་གི་ཆོ་ག་གསུམ་ཡོད་པ་ལས། སྦྱོར་བའི་ཆོ་ག་སོང་ནས། དངོས་གཞིའི་ཆོ་ག་འདིའི་རྗེས་ཟློས་མཛོད། བཙུན་པ་དགོངས་སུ་གསོལ། བདག་མིང་འདི་་་་་་བསྒྲུབ་བྱ་རང་གི་ཆོས་མིང་ནས་བརྗོད། ཞེས་བགྱི་བ། དུས་འདི་ནས་བཟུང་སྟེ། ཇི་སྲིད་འཚོའི་བར་དུ།
རྐང་གཉིས་རྣམས་ཀྱི་མཆོག་སངས་རྒྱས་ལ་སྐྱབས་སུ་མཆིའོ། ། འདོད་ཆགས་དང་བྲལ་བ་རྣམས་ཀྱི་མཆོག་ཆོས་ལ་སྐྱབས་སུ་མཆིའོ། ། ཚོགས་རྣམས་ཀྱི་མཆོག་དགེ་འདུན་ལ་སྐྱབས་སུ་མཆིའོ། ། བདག་ཇི་སྲིད་འཚོའི་བར་དུ་དགེ་ཚུལ་དུ་བཙུན་པས་བཟུང་དུ་གསོལ། ། འདི་རང་དོན་དུ་བརྗོད་པའི་སྔགས་ཡིན་པས། གཉིས་པའི་ཡང་མཛོད། བཙུན་པ་དགོངས་སུ་གསོལ། ཞེས་པ་ནས། བཙུན་པས་བཟུང་དུ་གསོལ། ཞེས་པའི་བར་རྗེས་ཟློས་དང་།
ཆོ་ག་བརྗོད་པ་གསུམ་པའི་སྐབས་སུ་དགེ་ཚུལ་གྱི་སྡོམ་པ་ཐོབ་པ་ཡིན། དེ་ཡང་ཆོ་ག་གསུམ་པ་འདི་ལ་སྐྱབས་བརྗོད་པ། བདག་བརྗོད་པ། གཞན་བརྗོད་པ་དང་གསུམ་ཡོད་པའི། དགེ་འདུན་ལ་སྐྱབས་སུ་མཆིའོ་ཞེས་པ་ཡན་སྐྱབས་བརྗོད་པ། དགེ་ཚུལ་དུ་ཞེས་པ་ཡན་ཆད་བདག་བརྗོད་པ། བཙུན་པས་བཟུང་དུ་གསོལ་ཞེས་པ་གཞན་བརྗོད་པ་ཡིན། བདག་བརྗོད་པ་དགེ་ཚུལ་དུ་ཞེས་པའི་ཚིག་་་་་་དགེ་ཚུལ་དུ་ཞེས་པ་ལ་གསུང་དཔང་མཐོ་བ་མཛད། རྫོགས་པའི་རྗེས་སུ་དགེ་ཚུལ་གྱི་སྡོམ་པ་ཐོབ་པ་ཡིན་སྙམ་དུ་བསྒྲུབ་བྱས་ངེས་པ་དང་། བསྒྲུབ་བྱའི་རྒྱུད་ལ་དགེ་ཚུལ་གྱི་སྡོམ་པ་ཐོབ་ནས་ངེད་བསྒྲུབ་བྱའི་དགེ་ཚུལ་གྱི་སློབ་དཔོན་དུ་གྱུར་པ་ཡིན་པས།
སློབ་དཔོན་དུ་གྱུར་ནས་བཙུན་པས་བཟུང་དུ་གསོལ་ཞེས་མི་བརྗོད་པར། སློབ་དཔོན་གྱིས་བཟུང་དུ་གསོལ་ཞེས་བརྗོད་དགོས་པ་ཡིན་པས། དེ་ཐུགས་ལ་བཞག་ལ། གསུམ་པའི་ཡང་རྗེས་ཟློས་མཛོད། བཙུན་པ་དགོས་སུ་གསོལ། ཞེས་པ་ནས། སློབ་དཔོན་གྱིས་བཟུང་དུ་གསོལ་ཞེས་བརྗོད་པར་མཛད་དོ། ། དེ་ནས་སློབ་དཔོན་གྱིས་ཐབས་ཡིན་ནོ་ཞེས་དང་། བསྒྲུབ་བྱས་ལེགས་སོ་ཞེས་བརྗོད། དེས་དངོས་གཞིའི་ཆོ་ག་གྲུབ།
མཇུག་གི་ཆོ་ག་ལ་གཉིས་ཡོད་པའི། དང་པོ་སྡོམ་པ་ཐོབ་རྒྱུའི་གོ་བ་ཡང་མདོར་བསྡུས་བརྗོད་ན། བསྙེན་བཀུར་གྱི་གནས་ནི་དགེ་སློང་ཕ་ཐམས་ཅད་དང་། རང་ལས་བསླབ་པ་རྒན་པའི་དགེ་ཚུལ་ཕ་ཐམས་ཅད་ཡིན། བསྙེན་བཀུར་གྱི་གནས་མ་ཡིན་པ་ནི། དགེ་བསྙེན་དང་རང་ལས་བསླབ་པ་གཞོན་པའི་དགེ་ཚུལ་དང་། ཁྱིམ་པ་ཐམས་ཅད་གནས་མ་ཡིན། བསྙེན་བཀུར་རང་གི་ངོ་བོ་ནི། ཕྱག་འཚལ་བ་དང་། གྲལ་གོང་དུ་འཇོག་པ་ལ་སོགས་པ་རྣམས་ཡིན།
དེ་དག་གོ་བའི་ཆེད་དུ་ལོ་དང་དུས་ལ་སོགས་པ་བརྗོད་པར་བྱེད་པ་ལ། ཁྱེད་ཀྱི་དགེ་ཚུལ་གྱི་སྡོམ་པ་ཐོབ་པའི་ལོ་འདི་ཆུ་ཕོ་རྟའི་ལོ་ཡིན། དེ་ལ་དུས་ཚོད་ལྔ་ཡོད་པའི་དཔྱིད་དུས་ཀྱི་ཟླ་བ་བཞི་པ་ཆུ་སྟོད་ཡིན། དེ་ཡར་ངོ་མར་ངོ་གཉིས་ཡོད་པའི་ཡར་ངོ་། དེ་ལ་ཚེས་གྲངས་བཅོ་ལྔ་ཡོད་པ་ལས། ཡར་ངོའི་ཚེས་བཞི་ཆོས་འཁོར་བསྐོར་བའི་དུས་ཡིན། དེ་ལ་ཉིན་མོ་དང་མཚན་མོའི་ཆ་གཉིས་ཡོད་པ་ལས། ཉིན་མོའི་ཆ་ཡིན། དེ་ལ་ཆ་དུ་མ་ཡོད་པ་ལས། དགེ་ཚུལ་གྱི་སྡོམ་པ་ཐོབ་པའི་དུས་སྔ་ཕྱི་ལ་དཔགས་ཏེ་བརྗོད་པར་མཛད་དགོས།
དེ་ལྟར་བསྙེན་བཀུར་གྱི་གནས་རྣམས་ལ་བསྙེན་བཀུར་འབུལ་བ་དང་། བསྙེན་བཀུར་གྱི་གནས་མ་ཡིན་པ་རྣམས་ཀྱི་བསྙེན་བཀུར་དང་དུ་བླང་བས་རང་གཞན་གྱི་བསླབ་པ་ལ་གུས་པ་དང་། སངས་རྒྱས་ཀྱི་བཅས་པ་དང་མཐུན་པ་ལ་སོགས་པའི་ཕན་ཡོན་བསམ་གྱིས་མི་ཁྱབ་པ་ཡོད་པས་དེ་རྣམས་ཕྱག་ལེན་ལ་ཐེབ་པར་མཛོད། ད་མཇུག་ཆོག་གཉིས་པ། སྡོམ་པ་ཐོབ་པ་མི་ཉམས་ཤིང་འཕེལ་བར་བྱ་བའི་ཕྱིར་བསླབ་བྱ་བརྗོད་པ་ནི། དགེ་ཚུལ་གྱི་སྡོམ་པ་ཐོབ་པ་ཙམ་གྱིས་མི་ཆོག་བསྲུང་དགོས། མ་བསྲུང་ན་ཉེས་པ་ཆེན་པོ་འབྱུང་སྟེ། དགེ་སློང་ལ་རབ་ཏུ་གཅེས་པའི་མདོ་ལས། ལ་ལའི་ཚུལ་ཁྲིམས་བདེ་བ་སྟེ། ། ལ་ལའི་ཚུལ་ཁྲིམས་སྡུག་བསྔལ་ཡིན། །
ཚུལ་ཁྲིམས་ལྡན་པ་བདེ་བ་སྟེ། ། ཚུལ་ཁྲིམས་འཆལ་པ་སྡུག་བསྔལ་ཡིན། ། ཞེས་གསུངས་པས་ལེགས་པར་བསྲུང་དགོས། སྲུང་ལུགས་དགྲ་བཅོམ་པ་རྣམས་ཀྱི་དགེ་ཚུལ་གྱི་སྤང་བྱ་བཅུ་པོ་ཡིད་ཀྱིས་སྤངས་ནས་ལུས་ངག་གིས་སླར་ལོག་པ་བཞིན་དུ། བདག་གིས་ཀྱང་དུས་འདི་ནས་མ་ཤི་བར་དུ་སྤང་བྱ་བཅུ་པོ་འཁོར་དང་བཅས་པ་ཡིད་ཀྱིས་སྤངས་ནས་ལུས་ངག་གིས་སླར་ལོག་པར་བྱའོ་སྙམ་པ་གྱིས་ལ་འདིའི་རྗེས་ཟློས་མཛོད། སློབ་དཔོན་དགོངས་སུ་གསོལ། ཇི་ལྟར་འཕགས་པ་དགྲ་བཅོམ་པ་དེ་དག་གིས། ཇི་སྲིད་འཚོའི་བར་དུ་སྲོག་གཅོད་པ་སྤངས་ཏེ། སྲོག་གཅོད་པ་ལས་སླར་ལོག་པ་དེ་བཞིན་དུ། བདག་ཆོས་མིང་འདི་ཞེས་བགྱི་བས་ཀྱང་།
དུས་འདི་ནས་བཟུང་སྟེ། ཇི་སྲིད་འཚོའི་བར་དུ་སྲོག་གཅོད་པ་སྤངས་ཏེ་སྲོག་གཅོད་པ་ལས་སླར་ལོག་པར་བགྱིའོ། ། ཡན་ལག་དང་པོ་འདིའི་བདག་འཕགས་པ་དགྲ་བཅོམ་པ་དེ་དག་གི་བསླབ་པ་ལ་རྗེས་སུ་སློབ་བོ། ། རྗེས་སུ་བསྒྲུབ་བོ། ། རྗེས་སུ་བགྱིད་དོ། ། གཞན་ཡང་ཇི་ལྟར་འཕགས་པ་དགྲ་བཅོམ་པ་དེ་དག་གིས་ཇི་སྲིད་འཚོའི་བར་དུ་མ་བྱིན་པར་ལེན་པ་དང་། མི་ཚངས་པར་སྤྱོད་པ་དང་། བརྫུན་དུ་སྨྲ་བ་དང་། འབྲུའི་ཆང་དང་། བཅོས་པའི་ཆང་དང་།
མྱོས་པར་འགྱུར་བ་བག་མེད་པའི་གནས་དང་། གླུ་གར་དང་། རོལ་མོའི་སྒྲ་དང་། ཕྲེང་བ་དང་། སྤོས་ཉུག་པ་དང་། རྒྱན་དང་། ཁ་དོག་འཆང་བ་དང་། ཁྲི་གདན་མཐོན་པོ་དང་། ཁྲི་གདན་ཆེན་པོ་དང་། དུས་མ་ཡིན་པའི་ཟས་དང་།
གསེར་དངུལ་ལེན་པ་སྤངས་ཏེ། གསེར་དངུལ་ལེན་པ་ལས་སླར་ལོག་པ་དེ་བཞིན་དུ། བདག་མིང་འདི་ཞེས་བགྱི་བས་ཀྱང་། དུས་འདི་ནས་བཟུང་སྟེ་ཇི་སྲིད་འཚོའི་བར་དུ་མ་བྱིན་པར་ལེན་པ་དང་། མི་ཚངས་པར་སྤྱོད་པ་དང་། བརྫུན་དུ་སྨྲ་བ་དང་། འབྲུའི་ཆང་དང་། བཅོས་པའི་ཆང་དང་། མྱོས་པར་འགྱུར་བ། བག་མེད་པའི་གནས་དང་།
གླུ་གར་དང་། རོལ་མོའི་སྒྲ་དང་། ཕྲེང་བ་དང་། སྤོས་ཉུག་པ་དང་། རྒྱན་དང་། ཁ་དོག་འཆང་བ་དང་། ཁྲི་གདན་མཐོན་པོ་དང་། ཁྲི་གདན་ཆེན་པོ་དང་། དུས་མ་ཡིན་པའི་ཟས་དང་། གསེར་དངུལ་ལེན་པ་སྤངས་ཏེ།
གསེར་དངུལ་ལེན་པ་ལས་སླར་ལྡོག་པར་བགྱིའོ། ། ཡན་ལག་བཅུ་པ་འདིས་བདག་འཕགས་པ་དགྲ་བཅོམ་པ་དེ་དག་གི་བསླབ་པ་ལ་རྗེས་སུ་སློབ་བོ། ། རྗེས་སུ་བསྒྲུབ་བོ། ། རྗེས་སུ་བགྱིད་དོ། ། དེ་ནས་སློབ་དཔོན་གྱིས་ཐབས་ཡིན་ནོ། ། ཞེས་དང་། བསྒྲུབ་བྱས་ལེགས་སོ་བྱའོ། ། དེ་ལྟར་དངོས་སུ་བླངས་པའི་བསླབ་པ་བཅུ་ལས་རྩ་བ་བཞི་ལས་འདས་ན། ཕམ་པ་དང་འདྲ་བའི་ཉེས་བྱས། ཡན་ལག་དྲུག་ལས་འདས་ནས།
བཤགས་བྱའི་ཉེས་བྱས། ཕྱོགས་མཐུན་ལས་འདས་ན་གདམས་བྱའི་ཉེས་བྱས། ཉེས་པར་མེད་པར་སྣང་བ་རྣམས་ལ་ཉེས་པ་མེད་པར་ཤེས་པར་བྱས་ནས་ལེགས་པར་བསྲུང་དགོས་པ་ཡིན་ནོ། ། དེ་ལྟར་དགེ་ཚུལ་གྱི་སྡོམ་པ་ཐོབ་མ་ཐག་པ་དེ་ལ། ལ་ལས་སོགས་པ་ཐམས་ཅད་ཀྱི་ཕྱག་བྱ་བའི་གནས་སུ་གྱུར་པ་ཡིན་པས་དགའ་སྤྲོ་རྒྱ་ཆེན་པོ་མཛད་པ་ཞུ། བཀའ་དྲིན་གཏང་རག་ཏུ་ངེད་ལ་ཕྱག་གསུམ་མཛད་པར་ཞུ། བསྒྲུབ་བྱ་དེ་གདིང་བའི་སྟེང་དུ་བཞེངས་ནས་ཐུགས་ཁར་ཐལ་མོ་སྦྱར་ཏེ་སྐུ་དྲིན་ཆེ་ལགས་ཞེས་བརྗོད། དེ་ནས་མཁན་པོ་དང་། གྲོགས་དག་སྨོན་ལམ་ཤེས་པ་རྣམས་ཀྱི་བསྒྲུབ་བྱ་ལ་མི་ཏོག་གཏོར། ཐར་པའི་རྒྱལ་མཚན་བརྟན་པར་གྱུར་ཅིག
ཞེས་སོགས་གོང་གི་ཚིག་བཅད་དང་། དགེ་བ་འདི་ཡི་སྐྱེ་བོ་ཀུན། ལ་སོགས་པའི་སྨོན་ལམ་མཛད། འདི་དག་ནི་ཚིག་སྔ་མ་དགེ་ཚུལ་དུ་སྒྲུབ་པའི་ཆོ་ག་བསྟན་ཟིན་ནས། ཚིག་ཕྱི་མ་བསྙེན་རྫོགས་སུ་སྒྲུབ་པའི་ཚུལ་ལོགས་སུ་འཆད་པར་བདག་སྤྲོའོ། ། ཞེས་དགེ་བསྙེན་དང་དགེ་ཚུལ་དུ་བསྒྲུབ་པའི་ཆོ་ག་ཉེར་མཁོ་ཀུན་གསལ་ཞེས་བྱ་བ་འདི་ཡང་། ཤྲཱི་ས་སྐྱ་པ་ཤཱཀྱའི་དགེ་སློང་བྱམས་པ་ངག་དབང་ཀུན་དགའ་བསོད་ནམས་གྲགས་པ་རྒྱལ་མཚན་དཔལ་བཟང་པོས། གླིང་ཁ་བདེ་བ་ཅན་གྱི་ཡང་དབེན་བསམ་གཏན་ཕུག་གི་རྗེ་སེམས་དཔའ་ཆེན་པོ་དང་། ས་ལོ་ཐམས་ཅད་མཁྱེན་པ་སོགས་ནས་བདག་གི་བླ་མའི་བར་གྱི་སྐྱེས་ཆེན་དམ་པ་རྣམས་ཀྱི་སྒྲུབ་ཕུག་ཆོས་ཀྱི་ཕོ་བྲང་ག་ལ་བ་དེར་མཁན་པོ་དོན་གྱི་སླད་དུ་མཚན་ནས་སྨོས་ཏེ། ཐུབ་དབང་གཉིས་པ་སངས་རྒྱས་རྒྱལ་མཚན་གྱི་དྲུང་དུ་བསྙེན་པར་རྫོགས་པའི་སྡོམ་པ་ལེགས་པར་ཐོབ་པའི་དུས་སུ།
འདི་ལྟ་བུའི་ཡིག་ཆ་ཞིག་བགྱིད་འདོད་བྱུང་བ་བཞིན། དེ་ནས་ཡུན་རིང་མ་ལོན་པར་ཆོས་གྲྭ་ཆེན་པོ་དཔལ་ལྡན་ས་སྐྱར་ལེགས་པར་སྦྱར་བའི་ཡི་གེ་པ་ཡང་རང་ཉིད་དོ། ། འདིའི་ཐུབ་དབང་ཟས་གཙང་སྲས་ཀྱི་བསྟན་པ་དང་། ནམ་མཁའ་དང་མཉམ་པའི་སེམས་ཅན་རྣམས་ལ་ཕན་པ་རྒྱུན་མི་འཆད་པར་གྱུར་ཅིག། །། སརྦ་བངྒལཾ།། །། ༈ མཁན་ཆེན་ཨ་པད་རིན་པོ་ཆེའི་དགོངས་བཞེད་ལྟར་གུ་རུས་ཞབས་ཞུ་བགྱིས་པའོ།། PAGE * MERGEFORMAT 6 ཨ་མྱེས་ཞབས། དགེ་བསྙེན་དང་དགེ་ཚུལ་དུ་སྒྲུབ་པའི་ཆོ་ག་ཉེར་མཁོ་ཀུན་གསལ། PAGE * MERGEFORMAT 5
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
