གསུང་འབུམ། ངག་དབང་ཀུན་དགའ་བསོད་ནམས།
པོད ༡༥༨
སྣང་གསུམ་རྒྱུད་གསུམ་མཛེས་རྒྱན་གྱི།ས་བཅད་ལོགས་སུ་ལེགས་བསྒྲིགས་པ།
༄༅། །ལམ་མཆོག་གསུང་ངག་རིན་པོ་ཆེའི། ། སྣང་གསུམ་རྒྱུད་གསུམ་མཛེས་རྒྱན་གྱི། ། ས་བཅད་ལོགས་སུ་ལེགས་བསྒྲིགས་པ། ། རིན་ཆེན་ཕྲེང་བ་ཞེས་བྱ་བཞུགས།། ན་མོ་གུ་རུ་བུདྡྷ་དྷྭ་ཛ་ཡེ། ཕྱོགས་ལས་རྣམ་རྒྱལ་རྗེ་བཙུན་ས་སྐྱ་པའི། ། བསྟན་པ་དྲི་མེད་རབ་ཏུ་གསལ་བ་ལ། ། གཞན་དང་མཚུངས་པ་མེད་པའི་མཛད་པ་ཅན། ། ཐམས་ཅད་མཁྱེན་པ་དཀོན་མཆོག་ལྷུན་གྲུབ་རྒྱལ། ། ཞེས་མཆོད་པར་བརྗོད་ནས།
འདིར་སྟོབས་བཅུའི་དབང་ཕྱུག་དཔལ་མགོན་བི་རུ་པའི་བཞེད་གཞུང་གསུང་ངག་རིན་པོ་ཆེ་ལམ་འབྲས་བུ་དང་བཅས་པའི་གདམ་ངག་ཅེས་ཡོངས་སུ་གྲགས་པ་དེ་ཉིད་ལ་ཉམས་མྱོང་སྐྱེད་བྱེད་ཁྲིད་ཀྱི་གཞུང་ཤིང་ལ་བཞི་ལས། གཞུང་ཇི་ལྟ་བ་བཞིན་དཀྲི་བའི་གཞུང་ཤིང་ཉིད་ཀྱི་ལམ་གྱི་སྔོན་འགྲོ་དང་། དངོས་གཞི་ཁྲིད་ཡིག་ཆེན་མོ་སྣང་བ་གསུམ་དང་། རྒྱུད་གསུམ་མཛེས་པར་བྱེད་པའི་རྒྱན་ཞེས་བྱ་བའི་ས་བཅད་རྣམས་ལོགས་སུ་བསྒྲིགས་པ་རིན་པོ་ཆེའི་ཕྲེང་བ་ཞེས་བྱ་བ་འཆད་པ་ལ་འདི་ལྟ་སྟེ། སྦྱོར་བ་སྐྱབས་སུ་འགྲོ་ཞིང་གསོལ་བ་གདབ། ། དངོས་གཞི་རང་རང་དམིགས་པ་ཉམས་སུ་བླངས། ། རྗེས་ན་དགེ་བ་བསྔོ་ཞིང་དྲན་ཤེས་བསྟེན། ། ཞེས་སོགས། དང་པོ་ལ། རྒྱུ་ཡུལ་ཚུལ་དང་ཕན་ཡོན་དང་། །
བསླབ་བྱ་རྣམ་པ་ལྔ་ཡིས་བསྡུས། ། ཞེས་སོ། ། གཉིས་པ་ལ། ངེས་འབྱུང་བསྐྱེད་པ་མ་དག་སྣང་བའི་ཁྲིད། ། ལྷག་བསམ་བསྐྱེད་པ་ཉམས་ཀྱི་སྣང་བའི་ཁྲིད། ། སྤྲོ་བ་བསྐྱེད་པ་དག་པའི་སྣང་བའི་ཁྲིད། ། ཅེས་སོགས། དེའི་དང་པོ་ལ། ཡིད་འབྱུང་བསྐྱེད་པ་འཁོར་བའི་ཉེས་དམིགས་ཁྲིད། ། བརྩོན་འགྲུས་རྩོམ་པ་དལ་འབྱོར་རྙེད་དཀའི་ཁྲིད། །
བླང་དོར་སྟོན་པ་དཀར་ནག་ལས་འབྲས་ཁྲིད། ། ཅེས་སོ། ། དང་པོ་ལ། སྡུག་བསྔལ་སྡུག་བསྔལ་བསམ་ལ་སྐྱོ་ཤེས་བསྐྱེད། ། འགྱུར་བའི་སྡུག་བསྔལ་བསམ་ལ་ཞེན་པ་སྤངས། ། འདུ་བྱེད་སྡུག་བསྔལ་བསམ་ལ་ཐར་འདོད་བསྒོམ། ། ཞེས་སོགས། དེའི་དང་པོ་ལ། དམྱལ་བའི་སྡུག་བསྔལ་བསམ་པ་དང་། ཡི་དྭགས་ཀྱི་སྡུག་བསྔལ་བསམ་པ་དང་།
དུད་འགྲོའི་སྡུག་བསྔལ་བསམ་པའོ། ། དང་པོ་ལ། གྲང་བའི་དམྱལ་བའི་སྡུག་བསྔལ་བསམ། ཚ་བའི་དམྱལ་བའི་སྡུག་བསྔལ་བསམ། ཉེ་འཁོར་ཉེ་ཚེ་བའི་དམྱལ་བའི་སྡུག་བསྔལ་བསམ་པའོ། ། དང་པོ་ལ། ཆུ་བུར་ཆུ་བུར་རྡོལ་པ་ཅན། ། ཨ་ཆུ་ཀྱི་ཧུད་སོ་ཐམ་ཐམ། ། ཨུཏྤལ་པདྨ་པད་ཆེར་གས། ། ཅེས་སོ། །
གཉིས་པ་ལ། ཡང་སོས་ཐིག་ནག་བསྡུས་འཇོམས་དང་། ། ངུ་འབོད་ངུ་འབོད་ཆེན་པོ་དང་། ། ཚ་བ་རབ་ཚ་མནར་མེད་བརྒྱད། ། ཅེས་སོ། ། གསུམ་པ་ལ་གཉིས་ལས། དང་པོ་ནི། མེ་མུར་རོ་མྱག་སྤུ་གྲིའི་ལམ། ། རལ་གྲི་ཤལ་མ་ལི་དང་ཆུ། ། ཞེས་སོ། །
གཉིས་པ་ནི། ཟངས་མོ་ཆེར་འཚོད་ཐོ་ལུམ་ཟ། ། ཁྲོ་ཆུ་འཐུང་དང་ལྕེ་རྨོས་རྨོད། ། ལྷེབ་མོར་འདྲིལ་དང་ཁྱུད་མོས་བསྡེམས། ། ལྕགས་བསྲེགས་བྱེ་མར་རྔོད་སོགས་སོ། ། ཞེས་སོ། ། སྤྱི་དོན་གཉིས་པ་ཡི་དྭགས་ལ། ཕྱི་སྒྲིབ་ཅན་དང་ནང་སྒྲིབ་ཅན། ། སྒྲིབ་པ་ཅན་གྱི་སྒྲིབ་ཅན་ནོ། ། ཞེས་སོ། །
སྤྱི་དོན་གསུམ་པ་དུད་འགྲོ་ལ། རྒྱ་མཚོར་གནས་དང་གླིང་བར་གནས། ། ཁ་འཐོར་མཐོ་རིས་ཡུལ་གནས་པའོ། ། ཞེས་སོ། སྤྱི་དོན་གཉིས་པ་འགྱུར་བའི་སྡུག་བསྔལ་བསམ་ལ་ཞེན་པ་སྤངས་པ་ལ། སྤྱི་དང་འགྱུར་བའི་སྡུག་བསྔལ་བསམ་པ་དང་། ། བྱེ་བྲག་མི་ཡི་འགྱུར་བའི་སྡུག་བསྔལ་བསམ། ། ལྷ་དང་ལྷ་མིན་འགྱུར་བའི་སྡུག་བསྔལ་བསམ། ། ཞེས་སོ། ། དེའི་གཉིས་པ་ལ།
སྐྱེ་བ་མངལ་དོག་རྒས་པ་ལང་ཚོ་འཇོམས། ། ན་དང་འཆི་བ་སྲོག་འཇོམས་སྡུག་བསྔལ་ལོ། ། ཞེས་སོ། ། སྤྱི་དོན་གསུམ་པ་འདུ་བྱེད་སྡུག་བསྔལ་བསམ་པ་ལ་ཐར་འདོད་བསྒོམ་པ་ལ། ལས་ལ་ཟིན་པ་མེད་པའི་སྡུག་བསྔལ་བསམ། ། འདོད་པས་ཚིམ་པ་མེད་པའི་སྡུག་བསྔལ་བསམ། ། སྐྱེ་ཤིས་སུན་པ་མེད་པའི་སྡུག་བསྔལ་བསམ། ། ཞེས་སོ། ། རྩ་བའི་ས་བཅད་གཉིས་པ་བརྩོན་འགྲུས་རྩོམ་པ་དལ་འབྱོར་རྙེད་དཀའི་ཁྲིད་ལ། དལ་འབྱོར་མི་ལུས་རྙེད་པར་དཀའ་བ་བསམ། །
རྙེད་པའི་ལུས་རྟེན་ཕན་ཐོགས་ཆེ་བ་བསམ། ། ཐོབ་པའི་དལ་འབྱོར་ཡུན་དུ་གནས་མིན་བསམ། ། ཞེས་སོ། ། དེའི་དང་པོ་ལ། རྒྱུ་ཡི་སྒོ་ནས་རྙེད་པར་དཀའ་བ་བསམ། ། གྲངས་ཀྱི་སྒོ་ནས་རྙེད་པར་དཀའ་བ་བསམ། ། ཞེས་སོ། ། དེའི་གསུམ་པ་ལ་དལ་བརྒྱད་དང་འབྱོར་པ་རྣམ་བཅུའོ། ། ཞེས་སོ། ། གསུམ་པ་ལ།
ངེས་པར་འཆི་བ་བསམ་ལ་རྟག་འཛིན་སྤངས། ། ནམ་འཆི་ངེས་མེད་བསམ་ལ་བློ་སྣ་ཐུང་། ། ཆོས་མིན་ཕན་མེད་བསམ་ལ་དམ་ཆོས་བསྒྲུབ། ། ཅེས་སོ། ། དེའི་དང་པོ་ལ། སྐྱེས་ནས་བསྡད་དབང་མེད་པའི་འཆི་བ་བསམ། ། ལུས་ལ་སྙིང་པོ་མེད་པས་འཆི་བ་བསམ། ། ཚེ་ལ་རྟག་པ་མེད་པའི་འཆི་བ་བསམ། ། ཞེས་སོ། ། དེའི་གསུམ་པ་ལ།
དཔེར་ན་རི་གཟར་འབབ་ཆུ་འདྲ། ། གསོད་པར་ངེས་པའི་བཙོན་དང་འདྲ། ། དོལ་དུ་ཚུད་པའི་ཉ་དང་འདྲ། ། བཤས་རར་ཆུད་པའི་ཕྱུགས་དང་འདྲའོ། ། ཞེས་སོ། ། གཉིས་པ་ལ། ཚེ་ཚད་མེད་པས་ནམ་འཆི་ངེས་མེད་བསམ། ། འཆི་རྐྱེན་མང་བས་ནམ་འཆི་ངེས་མེད་བསམ། ། གསོན་རྐྱེན་ཉུང་བས་ནམ་འཆི་ངེས་མེད་བསམ། ། ཞེས་སོ། །
དེའི་གཉིས་པ་ལ། ལུས་སྲོག་འབྲལ་སླ་འཆི་བདག་བརྩེ་བ་མེད། ། འགལ་རྐྱེན་ནད་གདོན་མང་བས་ནམ་འཆི་མེད། ། ཅེས་སོ། ། དེའི་གསུམ་པ་ལ། ཕྱི་དང་ནང་གི་འབྱུང་བ་འཁྲུགས་པས་འཆི། ། ལོག་པར་འདྲེན་པའི་བགེགས་ཀྱི་གནོད་པས་འཆི། ། ཕོ་ལྷ་ལ་སོགས་གདོན་གཞན་འཁྲུགས་པས་འཆི། ། ཞེས་སོ། ། དེ་ལ་གསུམ་སྟེ།
ད་ལྟ་ན་ཚོད་གཞོན་དང་ནད་མེད་དང་། ། མཐུན་རྐྱེན་འཛོམས་དང་དགྲ་འདྲེས་གནོད་མེད་ཕྱིར། ། རེ་ཞིག་མི་འཆི་སྙམ་ནའང་ངེས་མེད་སོམས། ། ཞེས་སོ། ། སྤྱི་དོན་གསུམ་པ་ལ། ཟས་དང་ནོར་གྱིས་ཕན་མེད་དམ་ཆོས་བསྒྲུབ། ། གཉེན་དང་འཁོར་གྱིས་ཕན་མེད་དམ་ཆོས་བསྒྲུབ། ། ཁ་དྲག་སྟོབས་ཀྱིས་ཕན་མེད་དམ་ཆོས་བསྒྲུབ། ། ཅེས་སོ། ། རྩ་བའི་ས་བཅད་གསུམ་པ་བླང་དོར་སྟོན་པ་དཀར་ནག་ལས་འབྲས་ཁྲིད་ལ།
མི་དགེའི་ལས་འབྲས་བསམ་ལ་སྤོང་འདོད་བསྐྱེད། ། དགེ་བའི་ལས་འབྲས་བསམ་ལ་བསྒྲུབ་འདོད་བསྐྱེད། ། ལུང་དུ་བསྟན་མིན་བསམ་ལ་དགེ་བར་བསྒྱུར། ། ཞེས་སོ། ། དང་པོ་ལ། མི་དགེའི་ལས་བསམ་དེ་ཡི་འབྲས་བུ་བསམ། ། རྒྱུ་མཚན་དེས་ན་དེ་ཉིད་སྤོང་འདོད་བསམ། ། ཞེས་སོ། ། གཉིས་པ་ལ། དགེ་བའི་ལས་བསམ་དེ་ཡི་འབྲས་བུ་བསམ། །
རྒྱུ་མཚན་དེས་ན་དེ་ཉིད་བསྒྲུབ་འདོད་བསམ། ། ཞེས་སོ། ། གསུམ་པ་ལ། ལུང་མ་བསྟན་གྱི་ལས་ཉིད་བསམ་པ་དང་། དེ་ལ་འབྲས་བུ་མེད་པ་བསམ་པ་དང་། དེས་ན་དགེ་བར་ཁ་ལོ་བསྒྱུར་བ་འོ། ། ཞེས་སོ། ། དེ་ཡན་ཆད་ཀྱིས་ཉན་ཐོས་པ་དང་ཐུན་མོང་བའི་ལམ་དཀྲི་བ་བསྟན་ཟིན་ནས་ལྷག་བསམ་བསྐྱེད་པ་ཉམས་ཀྱི་སྣང་བའི་ཁྲིད་ལ། ཐུན་མོང་ཉམས་སྣང་རྒྱུད་ལ་སྐྱེས་སྐྱེས་བསྒོམ། ། ཐུན་མོང་མིན་པའི་ཉམས་རྣམས་སྔགས་ལམ་དུ། །
སྐྱེ་བར་འགྱུར་ཞེས་ད་ལྟ་དགའ་བ་བསྒོམ། ཞེས་སོ། ། དང་པོ་ལ། གཞན་ལ་ཕན་པར་འདོད་པའི་བྱམས་པ་བསྒོམ། ། གཞན་གྱི་སྡུག་བསྔལ་བསལ་འདོད་སྙིང་རྗེ་བསྒོམ། ། གཞན་ཕྱིར་སངས་རྒྱས་འདོད་པའི་བྱང་སེམས་བསྒོམ། ། ཞེས་སོ། ། དང་པོ་ལ། དང་པོར་སྐྱེ་བར་སླ་བ་གཉེན་ལ་བསྒོམ། ། བར་དུ་སྐྱེ་བར་དཀའ་བ་དགྲ་ལ་བསྒོམ། །
ཐ་མར་སེམས་ཅན་ཀུན་ལ་བྱམས་པ་བསྒོམ། ། ཞེས་སོ། ། དང་པོ་ལ། མ་བསམ་དྲིན་བསམ་དྲིན་ལན་འཇལ་འདོད་བསམ། ། ཞེས་སོ། ། དེའི་གཉིས་པ་ལ། ལུས་སྲོག་བྱིན་དྲིན་བླང་དོར་བསྟན་པའི་དྲིན། ། དཀའ་བ་སྤྱད་པའི་དྲིན་རྣམས་བསམ་པ་འོ། ། ཞེས་སོ། ། སྤྱི་དོན་གཉིས་པ་གཞན་གྱི་སྡུག་བསྔལ་བསལ་འདོད་སྙིང་རྗེ་བསྒོམ་པ་ལ།
སེམས་ཅན་ལ་དམིགས་ཆོས་ལ་དམིགས་པ་དང་། ། དམིགས་པ་མེད་ལ་དམིགས་པའི་སྙིང་རྗེ་འོ། ། ཞེས་སོགས། སྤྱི་དོན་གསུམ་པ་གཞན་ཕྱིར་སངས་རྒྱས་འདོད་པ་བྱང་སེམས་བསྒོམ་པ་ལ། གཞན་ཕྱིར་འབྲས་བུ་འདོད་པ་སྨོན་པའི་སེམས། ། འབྲས་ཕྱིར་ལམ་ལ་སློབ་པ་འཇུག་པའི་སེམས། ། ཞི་ལྷག་ཟུང་དུ་འབྲེལ་བ་དོན་དམ་སེམས། ། ཞེས་སོ། ། དེའི་གཉིས་པ་ལ། བདག་གཞན་མཉམ་པ་བསྒོམ་དང་བརྗེ་བ་བསྒོམ། །
དེ་དག་སྤྱད་པ་རྣམས་ལ་བསླབ་པ་འོ། ཞེས་སོ། ། དེའི་གསུམ་པ་ལ། རྒྱལ་སྲས་སྤྱོད་པ་སྤྱི་ལ་བསླབ་པ་དང་། ། རང་ཉིད་སྨིན་བྱེད་ཕར་ཕྱིན་དྲུག་ལ་བསླབ། ། གཞན་དག་སྨིན་བྱེད་བསྡུ་དངོས་བཞི་ལ་བསླབ། ། ཅེས་སོ། ། སྤྱི་དོན་གསུམ་པ་ཞི་ལྷག་ཟུང་དུ་འབྲེལ་བ་དོན་དམ་བྱང་ཆུབ་ཀྱི་སེམས་བསྒོམ་པ་ལ། དོན་དམ་བྱང་ཆུབ་སེམས་ཀྱི་ངོ་བོ་བཤད། ། དེ་ཉིད་རྒྱུད་ལ་སྐྱེ་བའི་ཐབས་དངོས་བསྟན། །
ཐབས་དེ་ཇི་ལྟར་ཉམས་སུ་བླང་བའི་ཚུལ། ། ཞེས་སོ། ། དེའི་གསུམ་པ་ལ། ཞི་གནས་བསྒོམ་དང་ལྷག་མཐོང་བསྒོམ། ། དེ་གཉིས་ཟུང་འབྲེལ་བསྒོམ་པ་འོ། ། ཞེས་སོ། ། དང་པོ་ལ། སྤངས་བྱ་ཉེས་པ་ལྔ་སྤང་ཕྱིར། ། གཉེན་པོ་འདུ་བྱེད་བརྒྱད་བསྟེན་ནས། ། སེམས་ཉིད་གནས་བྱེད་ཐབས་དགུ་བསྟེན། །
ཞེས་སོ། ། དེའི་གསུམ་པ་ལ། འཇོག་དང་རྒྱུན་འཇོག་བརླན་ཏེ་འཇོག ། ཉེར་འཇོག་དུལ་དང་ཞི་བ་དང་། ། ཉེར་ཞི་རྩེ་གཅིག་མཉམ་འཇོག་པ། ། འཇོག་པའི་རིམ་པ་རྣམ་དགུ་ཡིན། ། ཞེས་སོ། ། གཉིས་པ་ལྷག་མཐོང་སྒོམ་པར་བྱེད་པ་ལ། གསལ་བ་ངོས་བཟུང་མཐའ་བྲལ་བློ་བཞག་དང་། ། བརྗོད་བྲལ་ཉིད་ལ་ངེས་ཤེས་བསྐྱེད་པ་འོ། །
ཞེས་སོ། ། དེའི་དང་པོ་ཡན་ཆད་ཀྱིས་རྣལ་འབྱོར་སྤྱོད་པ་བ་རྣམས་དང་ཐུན་མོང་བའི་དེ་ཁོ་ན་ཉིད་བསྒོམ་ཚུལ་གྱི་རིམ་པ་བསྟན་ནས། གསུམ་པ་ཡན་ཆད་ཀྱིས་བྱང་ཆུབ་སེམས་དཔའ་དང་ཐུན་མོང་བའི་ལམ་གྱི་དཀྲི་བ་བསྟན་ཟིན་ཏོ། ། རྩ་བའི་ས་བཅད་གཉིས་པ་ཐུན་མོང་མ་ཡིན་པའི་ཉམས་རྣམས་སྔགས་ལམ་དུ་སྐྱེ་འགྱུར་ལ་དགའ་བ་བསྒོམ་པ་ལ། ལམ་གསུམ་ཉམས་གསུམ་དྲོད་གསུམ་རྟེན་འབྲེལ་གསུམ། ། ཏིང་འཛིན་གསུམ་སྟེ་ལྔ་གསུམ་བཅོ་ལྔ་པོ། ། དེ་དག་འཆར་ལ་དག་པ་བསྒོམ་པ་དང་། ། གང་ཤར་བྱུང་རྒྱལ་བསྐྱང་བར་བསམ་པ་འོ། ། ཞེས་སོ། ། དེ་ཡན་གྱིས་མ་དག་སྣང་བའི་ཁྲིད་དང་།
ཉམས་ཀྱི་སྣང་བའི་ཁྲིད་བསྟན་ཟིན་ནས། སྤྲོ་བ་བསྐྱེད་པ་དག་པའི་སྣང་བའི་ཁྲིད་ལ། བདེ་བར་གཤེགས་པའི་སྐུ་གསུང་ཐུགས་མི་ཟད། ། རྒྱན་གྱི་འཁོར་ལོ་དག་པའི་སྣང་བ་འོ། ། ཞེས་སོ། ། དེ་ལ་མི་ཟད་རྒྱན་གྱི་འཁོར་ལོ་དེ། ། སྐུ་གསུང་ཐུགས་ལ་སྦྱར་ཞིང་རེ་རེ་ཡང་། ། གསང་བ་བསམ་མི་ཁྱབ་དང་ཐམས་ཅད་པ། ། ཇི་ལྟ་ཇི་སྙེད་གཉིས་སུ་ཕྱེ་བ་འོ། ། ཞེས་སོ།
༈ །འདིར་སྨྲས་པ། འཁྲུལ་ཞིག་རྣལ་འབྱོར་དབང་ཕྱུག་ཡབ་སྲས་ཀྱི། ། འཁྲུལ་མེད་བཞེད་གཞུང་སྔོན་འགྲོའི་ཁྲིད་ཡིག་གི ། འཁྲུལ་པས་མ་གོས་ས་བཅད་བཀོད་པ་འདིས། འཁྲུལ་པ་དང་བྲལ་སྲོག་འདི་རྒྱས་གྱུར་ཅིག ༈ །ལམ་གྱི་དངོས་གཞི་རྒྱུད་གསུམ་གྱི་སྒོ་ནས་དཀྲི་བ་ལ། རྒྱུ་ཆོས་ཅན་འཁོར་བའི་གནས་ཚུལ་ལམ་ཇི་ལྟར་བསྒོམ་པའི་ཚུལ། འབྲས་བུ་མཐར་ཐུག་སངས་རྒྱས་ཀྱི་ས་བཤད་པའོ། ། དེའི་གཉིས་པ་ལ། གཞི་དམ་ཚིག་ལ་གནས་པར་བྱ་བ།
གང་ཟག་དཀྲི་བའི་ཚུལ་གང་ཡིན་པ། ངེས་ཤེས་ཁྱད་པར་ཅན་བསྐྱེད་ལ་ཏིང་ངེ་འཛིན་ངོ་ཤེས་པར་བྱ་ཞིང་ལམ་གྱི་ས་མཚམས་རྣམ་པར་གཞག་པའོ། ། དང་པོ་ལ་དམ་ཚིག་མ་ཐོབ་པ་ཐོབ་པ་ཐོབ་པར་བྱེད་པ་མངོན་པར་དབང་བསྐུར་བ་དང་། ཐོབ་པ་མི་ཉམས་པ་བསྲུང་བ་དམ་ཚིག་གི་ཚོགས་བསྐྱངས་པ་གཉིས། དེའི་དང་པོ་ལ་དབང་གི་སྔོན་དུ་འགྲོ་བ་སེམས་བསྐྱེད་པ་དང་། དངོས་གཞི་དབང་བསྐུར་བ་གཉིས། གཉིས་པ་ལ། གང་ལ་བསྐུར་བའི་སློབ་མ། གང་གི་བསྐུར་བའི་སློབ་དཔོན། ཇི་ལྟར་བསྐུར་བའི་ཚུལ་ལོ། །
སྤྱི་དོན་གཉིས་པ་ཐོབ་པ་མི་ཉམས་པ་བསྲུང་བ་ལ། དབང་བཞིའི་དམ་ཚིག་སྤྱིར་བསྟན་པ་དང་། བུམ་དབང་གི་དམ་ཚིག་ཕྱི་མ་གསུམ་བྱེ་བྲག་བཤད་པ་གཉིས། དང་པོ་ལ་དམ་ཚིག་ཉི་ཤུ་ངོས་བཟུང་བ། མི་ཉམས་པ་བསྲུང་བའི་ཚུལ། ཉམས་པའི་རབ་ཏུ་དབྱེ་བ། ཉམས་ན་ཉམས་ཆག་བསྐང་བ་སྟེ་བཞི། དེའི་དང་པོ་ལ། མཉམ་གཞག་གི་དམ་ཚིག རྗེས་སྤྱོད་ཀྱི་དམ་ཚིག
བཟའ་བའི་དམ་ཚིག བསྲུང་བའི་དམ་ཚིག མི་འབྲལ་བའི་དམ་ཚིག་དང་ལྔའོ། ། གཉིས་པ་ལ་ཚུལ་བཞིན་རྒྱུད་ལ་སྐྱེས་པའི་སྒོ་ནས་བསྲུང་བ། རྣམ་གྲངས་རྗེས་སུ་དྲན་པའི་སྒོ་ནས་བསྲུང་བ། ཉམས་མྱོང་སྣ་གཅིག་རྒྱུད་ལ་སྐྱེས་པའི་སྒོ་ནས་བསྲུང་བ། བླ་མ་ལ་མོས་གུས་ཁྱད་པར་ཅན་གྱི་བསྲུང་བ་སྟེ་བཞིའོ། ། གསུམ་པ་ལ་སྲིད་པའི་སྡུག་བསྔལ་བསྐྱེད་པའི་དམ་ཚིག་ཉམས་པ་དང་། ལམ་བགྲོད་པ་ལ་རིང་དུ་འགོར་བའི་དམ་ཚིག་ཉམས་པ་གཉིས། སྤྱི་དོན་གཉིས་པ་བུམ་དབང་གི་དམ་ཚིག་བཤད་པ་ལ།
བཟའ་བའི་དམ་ཚིག བསྲུང་བའི་དམ་ཚིག མི་འབྲལ་བའི་དམ་ཚིག་གསུམ། དང་པོ་ལ་དུས་རྒྱུན་གྱི་དང་། ཁྱད་པར་གྱི་དམ་ཚིག་གོ ། གཉིས་པ་ལ་རྩ་བའི་ལྟུང་བ་དང་ཡན་ལག་གིའོ། ། གསུམ་པ་ལ་སྐུ་མི་འབྲལ་བའི་དང་། གསུང་མི་འབྲལ་བའི་དང་། ཐུགས་མི་འབྲལ་བའི་དམ་ཚིག་གོ ། རྩ་བའི་ས་བཅད་གཉིས་པ་གང་ཟག་དཀྲི་བའི་ཚུལ་གང་ཡིན་པ་ལ།
ལྟ་བས་སྤྲོས་པ་བཅད་པའི་ཕྱིར་དུ་ཀུན་གཞི་རྒྱུ་རྒྱུད་ལ་འཁོར་འདས་དབྱེར་མེད་ཀྱི་ལྟ་བ་བསྒོམ་པ། ལམ་གྱི་ཉམས་བསྐྱེད་པར་བྱ་བའི་ཕྱིར་དུ་ལུས་ཐབས་རྒྱུད་ལ་དབང་བཞི་དང་རྗེས་སུ་འབྲེལ་བའི་ལམ་བསྒོམ་པ། འབྲས་བུ་སྐུ་ལྔ་མངོན་དུ་འགྱུར་བའི་ཚུལ་དང་གསུམ། དང་པོ་ལ་སྔོན་འགྲོ་དང་། དངོས་གཞི་གཉིས། དང་པོ་ལ་ཚོགས་བསོག་པར་བྱེད་པ་མཎྜལ་གྱི་རྣལ་འབྱོར། སྡིག་པ་སྦྱོང་བར་བྱེད་པ་རྡོ་རྗེ་སེམས་དཔའི་བསྒོམ་བཟླས། བྱིན་རླབས་འཇུག་པར་བྱེད་པ་བླ་མའི་རྣལ་འབྱོར་དང་གསུམ། གཉིས་པ་ལམ་གྱི་དངོས་གཞི་ལ། ལྟ་བ་དབང་གི་རྗེས་སུ་བསྒོམ་དགོས་པའི་རྒྱུ་མཚན།
རིམ་གཉིས་ཀྱི་ཐོག་མར་བསྒོམ་པའི་དགོས་པ། གཞི་གང་གི་སྟེང་དུ་བསྒོམ་པ། བསྒོམ་བྱ་ལྟ་བའི་ངོ་བོ། ཚུལ་ཇི་ལྟར་བསྒོམ་པ་དང་ལྔའོ། ། དེའི་ལྔ་པ་ལ་ལྷན་ཅིག་སྐྱེས་པའི་ཆོས་གསུམ་གྱི་སྒོ་ནས་མདོར་བསྟན། ཉམས་སུ་བླང་བའི་གནད་གསུམ་གྱི་སྒོ་ནས་རྒྱས་པར་བཤད། རྒྱུད་གསུམ་གྱི་སྒོ་ནས་ཤིན་ཏུ་རྒྱས་པར་བཤད་པའོ། ། དེའི་དང་པོ་ལ་རྒྱུ་ལྷན་ཅིག་སྐྱེས་པའི་ཆོས་གསུམ། ལམ་ལྷན་ཅིག་སྐྱེས་པའི་ཆོས་གསུམ། འབྲས་བུ་ལྷན་ཅིག་སྐྱེས་པའི་ཆོས་གསུམ་མོ། །
དང་པོ་ལ་རང་བཞིན་གསུམ་མ་འཁྲུལ་བའི་གནས་སྐབས་ཀྱི་སྣང་ཚུལ་དང་། འཁྲུལ་པའི་གནས་སྐབས་ཀྱི་སྣང་ཚུལ་ལོ། ། ལྷན་སྐྱེས་ཀྱི་ཆོས་དེ་རྣམས་ཉམས་སུ་བླང་བའི་ཚུལ་ལ། སྦྱོར་བའི་ཆོས་གསུམ། དངོས་གཞིའི་ཆོས་གསུམ། རྗེས་ཀྱི་ཆོས་གསུམ་མོ། ། དང་པོ་ལ་བྱང་ཆུབ་ཀྱི་སེམས་བསྒོམ་པ། བླ་མ་སྤྱི་བོར་བསྒོམ་པ། རང་ཡི་དམ་དུ་བསྒོམ་པའོ། ། གཉིས་པ་ལ་གསལ་བར་ཐག་བཅད།
སྟོང་པས་རྒྱས་བཏབ། ཟུང་འཇུག་ཏུ་ལ་བཟླ་བའོ། ། གསུམ་ལ་དགེ་བ་བསྔོ་ཞིང་སྨོན་ལམ་གདབ་པ། དེ་ལྟར་མ་རྟོགས་པའི་སེམས་ཅན་ལ་སྙིང་རྗེ་བསྒོམ་པ། ཉམས་ལེན་གྱི་རྒྱུན་རྟག་ཏུ་དྲན་པའོ། ། སྤྱི་དོན་གཉིས་པ་ཉམས་ལེན་གྱི་གནད་གསུམ་གྱི་སྒོ་ནས་རྒྱས་པར་བཤད་ལ། ཡུལ་སྣང་སེམས་སུ་བསྒྲུབ་པ། སེམས་སྣང་སྒྱུ་མར་བསྒྲུབ་པ། སྒྱུ་མ་རང་བཞིན་མེད་པར་བསྒྲུབ་པའོ། ། དེའི་གསུམ་པ་ལ་རྟེན་འབྲེལ་དུ་བསྒྲུབ་པ་དང་།
བརྗོད་བྲལ་དུ་བསྒྲུབ་པ་གཉིས་སོ། ། དེ་དག་ཉམས་སུ་བླང་པ་ལ། དཔེ་དྲན་པ། དཔེ་དོན་བསྲེ་བ། དེའི་ངང་ལ་བཞག་པའོ། ། སྤྱི་དོན་གསུམ་པ་རྒྱུད་གསུམ་གྱི་སྒོ་ནས་ཤིན་ཏུ་རྒྱས་པར་བཤད་པ་ལ། ཀུན་གཞི་རྒྱུ་རྒྱུད། ལུས་ཐབས་རྒྱུད། ཕྱག་རྒྱ་ཆེན་པོ་འབྲས་བུའི་རྒྱུད་དོ། ། དེའི་གཉིས་པ་ལ་སྨིན་པར་བྱེད་པ་དབང་འཁོར་འདས་དབྱེར་མེད།
གྲོལ་བར་བྱེད་པ་ལམ་འཁོར་འདས་དབྱེར་མེད། སྨིན་གྲོལ་གཉིས་ལ་བརྟེན་ནས་བྱུང་བའི་ཉམས་མྱོང་འཁོར་འདས་དབྱེར་མེད་དོ། ། སྤྱི་དོན་གཉིས་པ་ལམ་གྱི་ཉམས་བསྐྱེད་པའི་ཕྱིར་ལུས་ཐབས་རྒྱུད་ལ་དབང་བཞིའི་ལམ་བསྒོམ་པ་ལ། རིམ་གཉིས་ཀྱི་རྣམ་གཞག་སྤྱིར་བསྟན་པ་དང་། ཉམས་ལེན་གྱི་རིམ་པ་བྱེ་བྲག་ཏུ་བཤད་པའོ། ། དང་པོ་ལ། རིམ་གཉིས་ངོ་བོ་དབྱེ་བ་མིང་དོན་དང་། ། གྲངས་ངེས་གྲོལ་བའི་རྒྱུ་མཚན་གོ་རིམས་མོ། ། དེའི་བཞི་པ་གྲངས་ངེས་ལ། སྤང་བྱ་ཐ་མལ་རྣམ་རྟོག་དང་གྱ་ནོམ་ལྷར་ཞེན་གཉིས་ཡིན་པ་དང་།
ཐོབ་བྱ་གཟུགས་སྐུ་ཆོས་སྐུ་གཉིས་ཡིན་པ་དང་། རང་གི་ངོ་བོ་རྟེན་བརྟེན་པ་གཉིས་ཡིན་པས་གཉིས་སུ་གྲངས་ངེས་སོ། ། སྤང་བྱ་རྣམ་རྟོག་ལ། རྒྱུ་ལས་ཉན་དང་། འབྲས་བུ་བདག་དང་བདག་གི་བ་གཉིས་སོ། ། དང་པོ་སྦྱོང་བྱེད་ཚོགས་གཉིས་བསགས་པའོ། ། གཉིས་པ་སྦྱོང་བྱེད་རྟེན་དང་བརྟེན་པ་གཉིས་སོ། ། བརྟེན་པ་ལྷའི་སྦྱོང་ཚུལ་ལ། བསྐྱེད་ཆོག་གི་སྐྱེ་གནས་བཞི་སྦྱོང་ཚུལ་དང་། ལྷའི་རྣམ་པས་དུག་གསུམ་སྦྱོང་ཚུལ་ལོ། །
ལྔ་པ་གྲོལ་བའི་རྒྱུ་མཚན་ལ། རིགས་སམ་རིགས་ཀྱི་བདག་པོ་ཡིན་པའི་ཕྱིར་གྲོལ། ཐབས་ཁྱད་པར་ཅན་གྱིས་ཟིན་པའི་ཕྱིར་གྲོལ། དག་པ་གསུམ་གྱི་བདག་ཉིད་ཡིན་པའི་ཕྱིར་གྲོལ། དེའི་གསུམ་པ་ལ། རྒྱུ་རྒྱུད་རང་བཞིན་གྱི་དག་པའི་ཕྱིར་གྲོལ། ཐབས་རྒྱུད་ལ་གློ་བུར་གྱི་དྲི་མ་སྦྱོང་བའི་ནུས་པ་ཡོད་པས་གྲོལ། འབྲས་རྒྱུད་རྒྱུ་ལས་གཞན་དུ་བཙལ་མི་དགོས་པའི་ཕྱིར་གྲོལ། སྤྱི་དོན་གཉིས་པ་ཉམས་ལེན་རིམ་པ་བྱེ་བྲག་ཏུ་བཤད་པ་ལ། ལམ་གང་ཡིན་པ།
ལྟ་བ་གང་ཡིན་པ། གྲུབ་མཐའ་གང་ཡིན་པ། འདའ་ཀ་མ་གང་ཡིན་པ། ཞར་བྱུང་བར་དོ་གང་ཡིན་པ། འབྲས་བུ་གང་ཡིན་པའོ། ། དེའི་དང་པོ་བུམ་དབང་གི་ལམ་བསྐྱེད་རིམ། ལྟ་བ་ངོ་བོ་ཉིད་གསུམ། གྲུབ་མཐའ་འཁོར་འདས་དབྱེར་མེད། འདའ་ཀ་མ་གོང་དུ་འཕོ་བ། བར་དོ་ཡི་དམ་དང་བདག་སེམས་རོ་གཅིག་པ།
འབྲས་བུ་སྤྲུལ་པའི་སྐུ་རང་བཞིན་གྱི་ལྷུན་གྲུབ་བོ། ། དང་པོ་ལ་བསྐྱེད་རིམ་གྱི་བྱ་བ་དང་། བསྐྱེད་རིམ་གྱི་སེམས་འཛིན་ནོ། ། དེའི་གཉིས་པ་ལ་ཕྱི་བསྐྱེད་རིམ་དང་། ནང་བསྐྱེད་རིམ་གཉིས་སོ། ། དང་པོ་ལ་འཇུག་པའི་རིམ་པ། གནས་པའི་རིམ་པ། ལྡང་བའི་རིམ་པའོ། ། དེའི་གཉིས་པ་ལ། ང་རྒྱལ་ལ་བསླབ་པ་དང་།
རྣམ་པ་ལ་བསླབ་པའོ། ། སྤྱི་དོན་གཉིས་པ་ནང་བསྐྱེད་རིམ་ལ། ཕྱི་དཀྱིལ་ལས་ནང་དཀྱིལ་ཟབ་པའི་ཚུལ། དེ་རྒྱུད་གཞུང་ལས་གསུངས་པའི་ཚུལ། དེ་ཉམས་སུ་བླང་བའི་ཚུལ་ལོ། ། དེའི་དང་པོ་ལ་དཀྱིལ་འཁོར་གྱི་ཟབ་ཁྱད་དང་། དབང་གི་ཟབ་ཁྱད་དོ། ། དང་པོ་ལ་དཀྱིལ་འཁོར་བསྒྲུབ་གཞིའི་ཟབ་ཁྱད་དང་། སྤྲོས་པ་གཅོད་ཚུལ་གྱི་ཟབ་ཁྱད་དང་། ལྷའི་རྣམ་པའི་ཟབ་ཁྱད་དོ། །
གཉིས་པ་དབང་གི་ཟབ་ཁྱད་ལ། འཇུག་པའི་ཟབ་ཁྱད། དངོས་གཞིའི་ཟབ་ཁྱད། ཉམས་ལེན་གྱི་ཟབ་ཁྱད་དོ། ། སྤྱི་དོན་གསུམ་པ་དེ་ཉམས་སུ་བླང་པའི་ཚུལ་ལ། ཐབས་རྒྱུད་ཀྱི་གཙོ་བོ་ལམ་དུས་ཀྱིས་དབང་བླང་བ་དང་། ལུས་དཀྱིལ་ལ་སེམས་འཛིན་པའི་ཚུལ་ལོ། ། དང་པོ་ལ། ཐོག་མར་བླ་མ་ལས་བླང་བ་དང་། ཕྱིས་བདག་ཉིད་ཀྱིས་བླང་བ་གཉིས་སོ། །
གཉིས་པ་ལུས་དཀྱིལ་གྱི་སེམས་འཛིན་ལ། འཇུག་རིམ་དང་། གནས་རིམ་དང་། ལྡང་རིམ་གསུམ་མོ། ། སྤྱི་དོན་གཉིས་པ་ལྟ་བ་ངོ་བོ་ཉིད་གསུམ་ལ། སྣང་ཕྱོགས་ཀྱི་ངོ་བོ་ཉིད། སྟོང་ཕྱོགས་ཀྱི་ངོ་བོ་ཉིད། ཟུང་འཇུག་གི་ངོ་བོ་ཉིད་དང་གསུམ་མོ། ། དེ་གསུམ་ཉམས་སུ་བླང་བའི་ཚུལ་ལ། མཉམ་གཞག་གི་ངོ་བོ་ཉིད་བསྐྱང་ཚུལ།
རྗེས་ཐོབ་ཀྱི་ངོ་བོ་ཉིད་བསྐྱང་ཚུལ། དེ་ཉིད་མ་སྐྱེས་ན་བསྐྱེད་པའི་ཚུལ་ལོ། ། སྤྱི་དོན་བཞི་པ་འདའ་ཀ་མ་གོང་དུ་འཕོ་བ་ལ། འཆི་ལྟས་བརྟག་པ། དེ་བསླུ་བའི་ཐབས། མ་བསླུས་ན་འཕོ་བའོ། ། དེའི་དང་པོ་ལ་ཕྱིའི་འཆི་ལྟས། ནང་གི་འཆི་ལྟས། སྣང་ཚུལ་གྱི་ཕྱི་ལྟས་སོ། ། གཉིས་པ་འཆི་བསླུ་ལ།
ཕྱིའི་འཆི་བསླུ་དང་། ནང་གི་འཆི་བསླུ་ཐུན་མོང་མ་ཡིན་པ་གཉིས་སོ། ། གསུམ་པ་མ་བསླུས་ན་འཕོ་བའི་ཚུལ་ལ། སྣང་བ་བསྒྱུར་བའི་འདའ་ཀ་མ། འོད་ཀྱི་གོང་བུའི་འདའ་ཀ་མ། སྒྲས་འཕོ་བའི་འདའ་ཀ་མའོ། ། སྤྱི་དོན་ལྔ་པ་བར་དོ་ཡི་དམ་གྱི་ལྷ་དང་བདག་སེམས་རོ་གཅིག་པ་ལ། སྔོན་འགྲོ་དང་། དངོས་གཞི་གཉིས་སོ། ། དང་པོ་ལ་བླ་མ་དྲན་པ།
དེས་བསྟན་པའི་དཀྱིལ་འཁོར་དྲན་པ། ལྷ་ལས་གྲས་པའི་རྡོ་རྗེའི་མིང་དྲན་པའོ། ༈ །སྤྱི་དོན་གཉིས་པ་གསང་དབང་དང་རྗེས་སུ་འབྲེལ་བ་ལ། ལམ་བདག་བྱིན་བརླབས་པའི་རིམ་པ། ལྟ་བ་རང་བྱུང་གི་ཡེ་ཤེས་བཞི། གྲུབ་མཐའ་མ་འདྲེས་ལ་ཡོངས་སུ་རྫོགས་པ། འདའ་ཀ་མ་འོད་གསལ་བ། ཞར་འབྱུང་བར་དོར་རང་འབྱུང་གི་ཡེ་ཤེས་གསལ་ལ་རྟོག་མེད། འབྲས་བུ་ལོངས་སྤྱོད་རྫོགས་སྐུ་རང་བཞིན་གྱི་ལྷུན་གྲུབ་བོ། ། དང་པོ་ལ་སྔོན་འགྲོ་བསག་སྦྱང་གི་རྣལ་འབྱོར་དང་།
དངོས་གཞི་ཁྲིད་ཀྱི་རིམ་པ་གཉིས་སོ། ། དེའི་གཉིས་པ་ལ། ཁྲིད་ཀྱི་སྔོན་འགྲོ་བསག་སྦྱང་གི་རྣལ་འབྱོར་དང་། ཐུན་གྱི་སྔོན་འགྲོ་བསམ་གཏན་གྱི་ཡན་ལག་གཉིས་སོ། ། དེའི་གཉིས་པ་ལ་སྦྱང་བ་གསུམ། གནད་ལ་དབབ་པ་གསུམ། བསྒོམ་པ་གསུམ་མོ། ། དང་པོ་ལ་ལུས་སྦྱང་བ། ངག་སྦྱང་བ། ཡིད་སྦྱང་བའོ། །
གཉིས་པ་གནད་དབབ་གསུམ་ནི། ལུས་གནད་ལ་དབབ་པ། ངག་གནད་ལ་དབབ་པ། སེམས་གནད་ལ་དབབ་པའོ། ། གསུམ་པ་བསྒོམ་པ་གསུམ་ལ་རྒྱས་བསྡུས་གཉིས་སོ། ༈ །སྤྱི་དོན་གཉིས་པ་དངོས་གཞི་ཁྲིད་ཀྱི་རིམ་པ་ལ། ཁྱབ་བྱེད་མན་ངག་གི་གནད་རླུང་གི་རྣལ་འབྱོར། ཁྱབ་བྱ་མན་ངག་གི་གནད་གཏུམ་མོའི་དམིགས་པ། དེ་དག་གི་སྐབས་སུ་དགོས་པའི་མན་ངག་གི་གནད་དང་གསུམ་མོ། ། དེའི་དང་པོ་ལ་འཇུག་གནས་ལྡང་སྡོམ་བཞི་ཀ་ལམ་དུ་བྱེད་པ་སྲོག་རྩོལ་རྡོ་རྗེའི་བཟླས་པ།
ཕྱིར་འགྲོ་བ་ལམ་དུ་བྱེད་པ། ཕྱིར་བཏང་གི་མན་ངག་གསུམ། ནང་དུ་འཇུག་པ་ལམ་དུ་བྱེད་པ་ནང་དུ་དགང་བའི་མན་ངག་གཉིས། གནས་པ་ལམ་དུ་བྱེད་པ་རླུང་སྦྱོར་གྱི་རྒྱལ་པོ་ཁ་སྦྱོར་དང་བདུན་ནོ། ། དེའི་གཉིས་པའི་གསུམ་ནི། རྩོལ་བ་བཀག་སྟེ་སྲོག་ནས་བཏང་བ། ཤུགས་བསྐྱེད་དེ་གཉིས་ཀ་ནས་བཏང་བ། ཁ་ནས་སྒྲ་བཅས་སུ་བཏང་བའོ། ། ནང་དུ་དགང་པའི་མན་ངག་གཉིས་ནི། རྩོལ་བ་བཀག་སྟེ་སྲོག་ནས་དགང་བ་དང་།
ཁ་ནས་སྒྲ་མེད་དུ་དགང་བ་གཉིས་སོ། ། རླུང་སྦྱོར་བདུན་པོ་དེ་དག་རེ་རེ་ལ་མན་ངག་གི་གནད་བཞི་བཞི་སྟེ་ཉམས་སུ་བླང་བའི་ཐབས། མཐར་ཕྱིན་པའི་ཚད། སྐྱོན་གང་སེལ་བ། ཡོན་ཏན་གང་སྐྱེ་བའོ། ། སྤྱི་དོན་གཉིས་པ་ཁྱབ་བྱ་མན་ངག་གི་གནད་གཏུམ་མོའི་རྣལ་འབྱོར་ལ། འཁོར་ལོ་ལ་མ་བརྟེན་པ་ལྔ། བརྟེན་པ་གསུམ། མན་ངག་གི་གནད་ལ་བརྟེན་པའི་མྱུར་བ་སྟེ་དགུའོ། ། དེའི་དང་པོ་ལྔ་ནི།
མར་མེ་གསོ་བ། ཚངས་པའི་ཐོག རྩའི་རྣལ་འབྱོར། སྲུབ་ཤིང་གི་འཁོར་ལོ། ཐིག་ལེའི་རྣལ་འབྱོར་རོ། ། དེའི་ལྔ་པ་ལ་བཞི་སྟེ། སྙིང་ཁའི་ཉི་ཟླ་ཁ་སྦྱོར། ལྟེ་བའི་དཔའ་བོ་འབའ་ཞིག གསང་གནས་བདེ་བའི་ཐིག་ལེ། མཛོད་སྤུ་སྐྲ་དཀར་གྱི་ས་བོན་དང་བཞིའོ། །
གཉིས་པ་འཁོར་ལོ་ལ་བརྟེན་པ་གསུམ་ནི། འཁོར་ལོ་གཅིག་ལ་བརྟེན་པ་རྣོ། གཉིས་ལ་བརྟེན་པ་མྱུར། བཞི་ལ་བརྟེན་པ་བརྟན་ཞེས་པ་དང་གསུམ་མོ། ། གསུམ་པ་མན་ངག་གི་གནད་ལ་བརྟེན་པའི་མྱུར་བ་ལ་མེ་དམར་སྐྱ། མེ་འབར་བ། ཐིག་ལེའི་འཐབ་མོ། མེའི་འཁོར་ལོ། མེ་དྲག་ཏུ་འབར་བ། མེ་ཆེར་འབར་བ།
ཐམས་ཅད་མེར་འབར་བའི་དམིགས་པ་དང་བདུན་ནོ། ། སྤྱི་དོན་གསུམ་པ་དེ་དག་གི་སྐབས་སུ་དགོས་པའི་མན་ངག་གི་གནད་ལ། བོགས་འདོན་དང་། གེགས་སེལ་གཉིས་ལས། དང་པོ་ནི། བོགས་འབྱིན་བརྒྱད་དང་གདམ་ངག་དྲུག་གོ ། གཉིས་པ་ནི་བསྲུང་བ་སུམ་ཅུ་སོགས་སོ། ། སྤྱི་དོན་གཉིས་པ་ལྟ་བ་རང་བྱུང་གི་ཡེ་ཤེས་བཞི་ནི། ཉོན་མོངས་པ་རང་བྱུང་། རྣམ་རྟོག་རང་བྱུང་།
སྣྲེལ་ཞི་རང་བྱུང་། གསལ་ཞིང་ཡངས་ལ་མི་རྟོག་པའི་རང་བྱུང་གི་ཏིང་ངེ་འཛིན་དང་བཞིའོ། ། སྤྱི་དོན་ལྔ་པ་བར་དོ་རང་བྱུང་གི་ཡེ་ཤེས་གསལ་ལ་རྟོག་མེད་ལ། སྔོན་འགྲོ་དང་དངོས་གཞི་གཉིས་ལས། དང་པོ་ལ་བླ་མ་དྲན་པ། དེས་བསྟན་པའི་ལམ་ཙཎྜ་ལི་དྲན་པ། དེ་ལས་བྱུང་བའི་ལྟ་བ་རང་གི་ཡེ་ཤེས་དྲན་པའོ། ། སྤྱི་དོན་གསུམ་པ་ཤེས་རབ་ཡེ་ཤེས་ཀྱི་དབང་དུ་རྗེས་སུ་འབྲེལ་བ་ལ། ལམ་དཀྱིལ་འཁོར་ཐབས་ཀྱི་ལམ། ལྟ་བ་ལྷན་ཅིག་སྐྱེས་པ་ཡས་བབས་ཀྱི་དགའ་བ་བཞི།
གྲུབ་མཐའ་བདེ་སྟོང་རྒྱ་ཆུང་བ། འདའ་ཀ་མ་འཆི་བའི་ཚེ་རྡོ་རྗེ་སེམས་དཔའ་འབྱོན་པར་འགྱུར་བ། ཞར་བྱུང་བར་དོ་ལྷན་ཅིག་པའི་བདེ་བ། འབྲས་བུ་ཆོས་ཀྱི་སྐུ་རང་བཞིན་གྱི་ལྷུན་གྲུབ་བོ། ། དང་པོ་ལ་སྔོན་འགྲོ་དང་དངོས་གཞི་གཉིས། དེའི་དང་པོ་ལ་ཁྲིད་ཀྱི་སྔོན་འགྲོ་དང་། ཐུན་གྱི་སྔོན་འགྲོའོ། ། དང་པོ་ཁྲིད་ཀྱི་སྔོན་འགྲོ་ནི་བསག་སྦྱང་ངོ་། ། གཉིས་པ་ཐུན་གྱི་སྔོན་འགྲོ་ནི་བསམ་གཏན་གྱི་ཡན་ལག་དགུའོ། ། སྤྱི་དོན་གཉིས་པ་དངོས་གཞི་ལ་ལམ་རྒྱས་པ་དང་།
བསྡུས་པའོ། ། དང་པོ་ལ་ལྔ་སྟེ། རིག་མ་དག་པ། ལུས་ངག་མཉམ་པ། བྱིན་རླབས་མཉམ་པ། འདོད་པ་མཉམ་པ། མན་ངག་གི་གནད་ཀྱིས་ཟིན་པའོ། ། དང་པོ་ལ་དངོས་ཀྱི་ཕྱག་རྒྱ་དང་། ཡེ་ཤེས་ཀྱི་ཕྱག་རྒྱ་གཉིས་སོ། ། ལྔ་པ་མན་ངག་གི་གནད་ཀྱིས་ཟིན་པ་ལ་ལྔ་སྟེ།
བྱང་སེམས་དབབ། བཟུང་། བཟློག ཁྱབ། ། མི་ཉམས་པར་བསྲུང་བ་སྟེ་ལྔའོ། ། སྤྱི་དོན་གཉིས་པ་ལམ་བསྡུས་པ་ལ། སྦྱོར་བ་ཐུར་སེལ་གྱི་རླུང་དབང་དུ་བྱ་བ། དངོས་གཞི་ཐིག་ལེ་དབབ་བཟུང་དུས་གཅིག་ཏུ་བྱ་བ། རྗེས་བཅད་དེ་ཐིག་ལེ་མི་འཆོར་བར་བྱ་བའོ། ། ལམ་དེ་དག་ཉམས་སུ་ལེན་པ་ལ།
སྤང་བྱ་མི་མཁས་པ་བཞི་དང་། གཉེན་པོ་མཁས་པ་བཞིའོ། ། སྤྱི་དོན་གཉིས་པ་ལྟ་བ་ལྷན་ཅིག་སྐྱེས་པའི་ཡེ་ཤེས་ཡས་བབས་ཀྱི་དགའ་བ་བཞི་ནི། དེ་ལ་བཞི་སྟེ། ཕྱི་གོ་རིམ་ལ་ལྟོས་པའི་དགའ་བ་བཞི། ནང་གནས་ལ་ལྟོས་པའི་དགའ་བ་བཞི། སྤང་བྱ་ལ་ལྟོས་པའི་དགའ་བ་བཞི། རང་གི་ངོ་བོ་ལ་ལྟོས་པའི་དགའ་བ་བཞིའོ། ། དེའི་གཉིས་པ་ལ། ཕྱི་གནས་ལ་ལྟོས་པ་དང་།
ནང་གནས་ལ་ལྟོས་པ་གཉིས་སོ། ། སྤྱི་དོན་ལྔ་པ་བར་དོ་ལྷན་ཅིག་སྐྱེས་པའི་བདེ་བ་ལ། སྔོན་འགྲོ་དང་དངོས་གཞི་གཉིས་ལས། དང་པོ་ལ་བླ་མ་དྲན་པ། དེས་བསྟན་པའི་ལམ་དཀྱིལ་འཁོར་འཁོར་ལོ་དྲན་པ། དེ་ལས་བྱུང་བའི་ལྟ་བ་ལྷན་ཅིག་སྐྱེས་པའི་ཡེ་ཤེས་ཡས་བབས་ཀྱི་དགའ་བ་དྲན་པའོ། ། སྤྱི་དོན་བཞི་པ་དབང་བཞི་པ་དང་རྗེས་སུ་འབྲེལ་བ་ལ། ལམ་རྡོ་རྗེའི་རྦ་རླབས། ལྟ་བ་ཆོས་ཐམས་ཅད་ཤིན་ཏུ་རྣམ་པར་དག་པའི་དེ་ཁོ་ན་ཉིད་མས་བརྟན་པའི་དགའ་བ་བཞི། གྲུབ་མཐའ་བདེ་སྟོང་རྒྱ་ཆེ།
འདའ་ཀ་མ་ལམ་ཕྱག་རྒྱ་ཆེན་པོ་ནས་འཕོ་བ། ཞར་བྱུང་བར་དོ་བདེ་སྟོང་མཆོག་གི་ཡེ་ཤེས། འབྲས་བུ་ངོ་བོ་ཉིད་སྐུ་རང་བཞིན་གྱི་ལྷུན་གྲུབ་བོ། ། དེའི་དང་པོ་ལ་སྔོན་འགྲོ་དང་དངོས་གཞི་གཉིས་ལས། དང་པོ་ནི་བསམ་གཏན་གྱི་ཡན་ལག་དགུའོ། ། གཉིས་པ་དངོས་གཞི་ལ་འོག་རླུང་བསྐྱོད་པ་ལུས་ཀྱི་རྦ་རླབས། ངག་འདྲེན་པ་ཞི་དྲག་གི་རྦ་རླབས། ཏིང་ངེ་འཛིན་སེམས་ཀྱི་རྦ་རླབས་སོ། ། དེའི་གསུམ་པ་ལ། ཐབས་ཀྱི་རྒྱུད་དག་པར་བྱ་བ།
ཤེས་རབ་ཀྱི་རྒྱུད་དག་པར་བྱ་བ། གཉིས་ཀའི་རྒྱུད་སོ་སོར་དག་པར་བྱ་བ་དང་གསུམ་མོ། ། སྤྱི་དོན་གཉིས་པ་ལྟ་བ་ཤིན་ཏུ་རྣམ་པར་དག་པའི་དེ་ཁོ་ན་ཉིད་མས་བརྟན་པའི་དགའ་བ་བཞི་ནི། དེ་ལ་གསུམ་སྟེ། ལུས་ལ་ཕན་འདོགས་པའི་ཕན་ཡོན། སེམས་ལ་ཕན་འདོགས་པའི་ཕན་ཡོན། ལུས་སེམས་གཉིས་ཀ་ལ་ཕན་འདོགས་པའི་ཕན་ཡོན་ནོ། ། སྤྱི་དོན་བཞི་པ་འདའ་ཀ་མ་ལམ་ཕྱག་རྒྱ་ཆེན་པོ་ནས་འཕོ་བ་ལ་སྦྱང་བ། གོམས་པ། ལས་ལ་སྦྱར་བའོ། །
དེའི་གཉིས་པ་ལ་སྒྲ་ལ་གོམས་པར་བྱ་བ་དང་། ཡི་གེ་ལ་གོམས་པར་བྱ་བའོ། ། དེའི་གཉིས་པ་ལ་གཉིས་ཏེ། ཕྱིའི་ཡི་གེ་ལ་གོམས་པར་བྱ་བ་དང་། ནང་གི་ཡི་གེ་ལ་གོམས་པར་བྱ་བའོ། ། གསུམ་པ་ལས་ལ་སྦྱར་བ་ལ། བདེ་འགྲོ་ལ་སྦྱར་བ་དང་། གྲོང་གཞན་ལ་སྦྱར་བ། གླིང་དང་སྐྱེས་གནས་གཞན་ལ་སྦྱར་བ། ལམ་ཕྱག་རྒྱ་ཆེན་པོ་ལ་སྦྱར་བ་དང་བཞིའོ། །
སྤྱི་དོན་ལྔ་པ་བར་དོ་བདེ་སྟོང་མཆོག་གི་ཡེ་ཤེས་ལ། སྔོན་འགྲོ་དང་། དངོས་གཞི་གཉིས་ལས། དང་པོ་ནི། བླ་མ་དྲན་པ། དེས་བསྟན་པའི་ལམ་རྡོ་རྗེའི་རྦ་རླབས་དྲན་པ། དེ་ལས་བྱུང་བའི་ལྟ་བ་ཤིན་ཏུ་རྣམ་པར་དག་པའི་དེ་ཁོ་ན་ཉིད་ལས་བརྟན་པའི་དགའ་བ་དྲན་པའོ། ། སྤྱི་དོན་གསུམ་པ་འབྲས་བུ་སྐུ་ལྔ་མངོན་དུ་འགྱུར་བའི་ཚུལ་ནི། བུམ་དབང་རྩའི་འགྲོས་ཐིམ་སྟེ་རྩ་གནས་གྱུར་སྤྲུལ་སྐུ། གསང་དབང་ཡི་གེའི་འགྲོས་ཐིམ་སྟེ་ཡི་གེ་གནས་གྱུར་ལོངས་སྐུ།
ཤེས་རབ་ཡེ་ཤེས་བདུད་རྩིའི་འགྲོས་ཐིམ་སྟེ་ཁམས་གནས་འགྱུར་ཆོས་སྐུ། དབང་བཞི་པ་རླུང་གི་འགྲོས་ཐིམ་སྟེ་རླུང་གནས་གྱུར་ངོ་བོ་ཉིད་ཀྱི་སྐུ་རྣམས་ཐོབ་པར་འགྱུར་ལ། དེ་ལྟར་རྟེན་དཀྱིལ་འཁོར་བཞི་གནས་གྱུར་པའི་དུས་ཉིད་ན་བརྟེན་པ་ཀུན་གཞི་ཉིད་ཀྱང་གནས་གྱུར་ཏེ་ཤིན་ཏུ་རྣམ་པར་དག་པ་ངོ་བོ་ཉིད་ཀྱི་སྐུ་ཡང་ཐོབ་པར་འགྱུར་བའོ། ། རྩ་བའི་ས་བཅད་གསུམ་པ་ངེས་ཤེས་ཁྱད་པར་ཅན་བསྐྱེད་ལ་ཏིང་ངེ་འཛིན་ངོ་ཤེས་པར་བྱ་ཞིང་ལམ་གྱི་ས་མཚམས་རྣམ་པར་གཞག་པ་ལ། ཚད་མ་བཞི་དང་སྙན་བརྒྱུད་བཞིའི་སྒོ་ནས་ངེས་ཤེས་བསྐྱེད་པ་དང་། ཏིང་ངེ་འཛིན་ངོ་ཤེས་ཤིང་ས་མཚམས་རྣམ་པར་གཞག་པ་དང་འཁོར་ལོ་བསྐོར་བ་གྲུབ་པའི་རྟགས་དང་བཅས་པའོ། ། དེའི་གཉིས་པ་ལམ་གྱི་ས་མཚམས་རྣམ་པར་གཞག་པ་ལ། ལམ་སྤྱིའི་ས་མཚམས་གཞག་པ་དང་། ཁྱད་པར་འཇིག་རྟེན་པའི་ལམ་གྱི་ས་མཚམས་གཞག་པ་གཉིས་སོ། ། གསུམ་པ་འཁོར་ལོ་བསྐོར་བ་གྲུབ་པའི་རྟགས་དང་བཅས་པ་ལ།
རྟགས་ནི། ཕྱི་རྟགས་ཐིག་ལེ་ལ་འཆར། ནང་རྟགས་རླུང་ལ་འཆར། དེ་ཁོ་ན་ཉིད་ཀྱི་རྟགས་ཡོན་ཏན་སེམས་ལ་འཆར་བའོ། ། སྤྱི་དོན་གསུམ་པ་འབྲས་བུའི་ངོ་བོ་རྟོགས་པའི་ཕྱིར་དུ་འབྲས་བུ་མཐར་ཐུག་སངས་རྒྱས་ཀྱི་ས་བཤད་པ་ལ། བདག་དོན་གྱི་ཆེ་བ། གཞན་དོན་གྱི་ཆེ་བ། བདག་གཞན་གཉིས་ཀའི་ཆེ་བ་དང་གསུམ་མོ། ། དེ་ཡན་ཆད་ཀྱིས་སྣང་བ་གསུམ་དང་རྒྱུད་གསུམ་མཛེས་པར་བྱེད་པའི་རྒྱན་གྱི་ས་བཅད་རྣམས་མ་ཚང་བ་མེད་པར་བསྟན་ཟིན་ཏོ། ། འདིར་སྨྲས་པ།
གང་འདི་བྱེ་མདོ་སེམས་ཙམ་དབུ་མ་པ། ། བྱ་སྤྱོད་རྣལ་འབྱོར་རྒྱུད་དང་བླ་མེད་ཀྱི། ། ཟབ་དོན་གཅིག་ཏུ་བསྡུས་པའི་ཁྲིད་རིམ་སྟེ། ། ཡོངས་རྫོགས་བསྟན་པ་རིན་ཆེན་གླེགས་བམ་ཡིན། ། ཚུལ་འདི་དང་པོར་སྟོན་མཛད་བིརྺ་པ། ། མགོན་དེས་བྱིན་བརླབས་དཔལ་ལྡན་ས་སྐྱ་པ། ། དེས་གསུང་རྒྱས་མཛད་ཨེ་ཝྃ་རྗེ་བཙུན་རྣམས། ། གང་འདི་བཀོད་པས་བདག་ལ་དགེས་གྱུར་ཅིག ། ཕྱོགས་མེད་ཤེས་བྱའི་གནས་ལ་སྦྱོང་འདོད་རྣམས། ། ཕྱོགས་ཞེན་ཚིག་འགའི་རྗེས་སུ་མ་འབྲང་པར། །
ཕྱོགས་འདི་སློབས་དང་གྲངས་ངེས་རྒྱ་མཚོ་ལ། ། ཕྱོགས་ལྷུང་མེད་པའི་ངེས་པ་རྙེད་པར་འགྱུར། ། སྔོན་ཚེ་བསྟན་པ་རིན་ཆེན་རྒྱས་མཛད་པའི། ། དམ་པའི་སྐྱེས་བུ་མང་ཞིག་བྱོན་མོད་ཀྱང་། ། དེ་ཀུན་ཞིང་གཞན་གཤེགས་པའི་རྗེས་འདི་ལ། ། བསྟན་འཛིན་ཉིན་སྐར་བས་ཀྱང་དཀོན་པར་མཐོང་། ། ཀྱེ་མ་དིང་སང་སྐབས་ཀྱི་འདྲེན་མཛད་རྣམས། ། ཕར་ཆེར་ཟང་ཟིང་ཁོ་ན་དོན་དུ་གཉེར། ། འགའ་ཞིག་ཚིག་རྐྱང་ཤེས་ལ་དྲེགས་པ་ཁྱེར། ། ལ་ལ་གང་ཡང་མི་ཤེས་གྲོལ་པར་རློམ། །
ཀུན་ཀྱང་དོན་གཉེར་ཚེ་འདིའི་བྱ་བ་ལ། ། འབད་པས་བགྱིད་ཕྱིར་འདི་ཕྱིར་བདེ་བ་ཡི། ། ལམ་བཟང་སྟོན་པར་མཛད་པའི་འདྲེན་མཆོག་ནི། ། ཀྱེ་ཧུད་དེང་སང་མཚན་གྱི་ལྷག་མ་ཙམ། ། དེ་ཕྱིར་ཆོས་བཞིན་སྤྱོད་པའི་སྐབས་བྲལ་བའི། ། དུས་ངན་འདི་ལ་སྐྱེས་པའི་སྐལ་ངན་བདག ། བྱང་ཆུབ་བར་དུ་རྒྱལ་བ་མུས་པ་ཆེ། ། བུདྡྷའི་མཚན་ཅན་ཁྱོད་ཀྱིས་བསྐྱབ་ཏུ་གསོལ། ། དེང་དུས་སྐྱེ་བོ་ཉོན་མོངས་ཆེས་རགས་པས། ། སྣ་ཚོགས་ཐབས་ཀྱིས་འདུལ་བར་དཀའ་བས་ན། །
འདི་དག་བསླུ་མེད་དཀོན་མཆོག་རྒྱ་མཚོ་ཡི། ། དམ་ཆོས་བསྒྲུབ་ལ་བརྩོན་པར་བྱིན་གྱིས་རློབས། ། བདག་དང་བདག་གི་གདུལ་བྱར་གྱུར་པ་རྣམས། ། སྐྱེ་བ་ཀུན་ཏུ་གསུང་ངག་རིན་པོ་ཆེ། ། ཞེས་གྲགས་ལམ་མཆོག་འདི་དང་མི་འབྲལ་ཞིང་། ། འདི་དང་ཕྱི་མའི་གནས་སྐབས་ཐམས་ཅད་དུ། ། རང་གཞན་དོན་གཉིས་འབད་མེད་མཐར་ཕྱིན་ཤོག ། ཅེས་ལམ་འབྲས་བུ་དང་བཅས་པའི་གདམ་ངག་གི་གཞུང་ཇི་ལྟ་བ་བཞིན་དཀྲི་བའི་ལམ་གྱི་སྔོན་འགྲོ་དང་དངོས་གཞིའི་ཁྲིད་ཡིག་སྣང་བ་གསུམ་དང་རྒྱུད་གསུམ་མཛེས་པར་བྱེད་པའི་རྒྱན་གྱི་ས་བཅད་རྣམས་ལོགས་སུ་བསྒྲིགས་པ་རིན་པོ་ཆེའི་ཕྲེང་བ་ཞེས་བྱ་བ་འདི་ནི། ཁམས་གསུམ་འགྲོ་བའི་བླ་མ། དུས་གསུམ་མཁྱེན་པའི་བཤེས་གཉེན།
མཚན་བརྗོད་པར་དཀའ་བ་རྡོ་རྗེ་འཆང་ཆེན་པོ་སངས་རྒྱས་རྒྱལ་མཚན་གྱི་ཞབས་རྡུལ་སྤྱི་བོའི་གཙུག་ཏུ་བཀོད་པ་ས་སྐྱ་པ་ཤཱཀྱའི་བཙུན་པ་ངག་དབང་ཀུན་དགའ་བསོད་ནམས་གྲགས་པ་རྒྱལ་མཚན་དཔལ་བཟང་པོས། ཨ་ན་ལ། ཞེས་པ་མེ་ཕོ་འཕྲུག་གི་ལོ། ཛ་ལཱརྞ་བ་ཞེས་པ་ཆུ་བབས་ཀྱི་ཟླ་བ་གཉིས་པའི་རྒྱལ་བ་གསུམ་པའི་ཚེས་ལ། དཔལ་ས་སྐྱའི་བླ་བྲང་ཕུན་ཚོགས་གླིང་གི་ཐོས་བསམ་འབྲུག་སྒྲ་ཚལ་གྱི་རང་བྱུང་བསམ་གཏན་ཁང་བུར་སྦྱར་བའོ།། །། བཀྲིས།། །། ཀ་ལྱ་ན་ཝརྡྷནྟུ།། ༈ མཁན་ཆེན་ཨ་པད་རིན་པོ་ཆེའི་དགོངས་བཞེད་ལྟར་གུ་རུས་ཞབས་ཞུ་བགྱིས་པའོ།། PAGE * MERGEFORMAT 2 ཨ་མྱེས་ཞབས། གསུང་ངག་སྣང་གསུམ་དང་རྒྱུད་གསུམ་མཛེས་རྒྱན་གྱི་ས་བཅད་ལོགས་སུ་བསྒྲིགས་པ།
PAGE * MERGEFORMAT 1
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
