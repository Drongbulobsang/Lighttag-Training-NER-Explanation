གསུང་འབུམ། ངག་དབང་ཀུན་དགའ་བསོད་ནམས།
པོད ༢༢༦
སྒྲ་རྒྱན་གྱི་བསྟན་བཅོས་མཁས་པའི་ཡིད་འཕྲོག་བློ་གསལ་མགུལ་རྒྱན།
༄༅། །སྒྲ་རྒྱན་གྱི་བསྟན་བཅོས་མཁས་པའི་ཡིད་འཕྲོག་བློ་གསལ་མགུལ་རྒྱན་ཞེས་བྱ་བ་བཞུགས་སོ།། ཤྲཱི་རཱ་དཱི་བུདྡྷ་ཡ་ན་མཿ་་་་་དཔལ་དང་པོའི་སངས་རྒྱས་ལ་ཕྱག་འཚལ་ལོ། ། ལྷ་མིའི་སྟོན་མཆོག་སྟོན་མཆོག་གང་གི་བསྟན་པ་འཕགས་ཡུལ་རྒྱས་མཛད་མཛད་པོ་པཎ་གྲུབ་ཚོགས། ། བོད་ཡུལ་གངས་ལྗོངས་གངས་ལྗོངས་བསྟན་པའི་མངའ་བདག་ས་སྐྱའི་བླ་ཆེན་ཆེན་པོ་ཡབ་སྲས་དང་། ། གནས་ལྔ་ཀུན་མཁྱེན་ཀུན་མཁྱེན་མཆོག་གྱུར་ས་སྐྱ་པཎ་ཆེན་ཁུ་དབོན་དབོན་དང་སྲས་སུ་བཅས། ། ས་སྐྱ་ལོ་ཙཱ་ལོ་ཙཱ་བཻ་རོའི་རྣམ་འཕྲུལ་སྔགས་འཆང་ཡབ་སྲས་སྲས་མཆོག་མཆེད་གཉིས་རྒྱལ། ། གང་གི་བསོད་ནམས་འཁྲི་ཤིང་གསར་པ་གསར་པའི་མེ་ཏོག་སྙིང་རྗེ་ཆེན་པོ་གཡོ་བའི་གར། ། ངོ་བོ་ཉིད་ཀྱི་རང་བཞིན་བཟང་པོ་བཟང་པོའི་གནས་ཚུལ་ནམ་ཡང་སྟོང་པ་མིན་པ་ཉིད། ། ལེགས་བྱས་འབྲས་བུ་དོན་གཉེར་དེ་ཉིད་དེ་ཉིད་དོན་ལ་བརྩེ་བས་ཡང་ཡང་སྦྱོར་མཛད་པའི། ། མཚུངས་མེད་བླ་མ་སངས་རྒྱས་རྒྱལ་མཚན་རྒྱལ་མཚན་བཞིན་དུ་ཀུན་གྱི་གཙུག་དེར་མཐོ་གྱུར་ཅིག །
བཙོ་མའི་གསེར་སྦྱངས་རིན་ཆེན་ཕྲ་བཀོད་ལམ་ལམ་འཕྱོང་ཟུར་བ་གམ་བཀོད་པའི་ཁྲི་སྟེང་རྩེར། ། སྣ་ཚོགས་པདྨ་ཟླ་བའི་གདན་ལ་སྒེག་སྒེག་འགྱིངས་པའི་བཅོམ་ལྡན་ཐུབ་པ་རབ་མཛེས་སྐུ། ། ཞལ་གཅིག་ཕྱག་གཉིས་རྡོ་རྗེ་སྐྱིལ་ཀྲུང་མེར་མེར་བདུད་རྩིས་ཁེངས་པའི་ལྷུང་བཟེད་ཕྱག་ན་བསྣམས། ། གསེར་འོད་འཁྱུག་པའི་དཔལ་རབ་དང་ལྡན་མཛེས་མཛེས་ལྷ་མཆོག་ཁོ་བོའི་གཙུག་ཏུ་ཞབས་བརྟན་མཛོད། ། ཧྲཱིཿཡིག་ལས་འཁྲུངས་ཚེར་ཚེར་འོད་འཕྲོ་ལྷག་ལྷག་རྒྱན་ལྡན་ཚེ་དཔག་མེད་མགོན་མཆོག ། མཆོག་ཏུ་ཚེ་བུམ་མེར་མེར་ཚེ་ཆུས་ལྷུད་ལྷུད་ཁེངས་པའི་ཟག་མེད་ཡེ་ཤེས་བདུད་རྩིའི་རྒྱུན། ། རྒྱུན་དུ་སྤྱི་བོར་ཆིལ་ཆིལ་ཕབ་ནས་སིམ་སིམ་ཐིམ་མཛད་འཆི་མེད་དངོས་གྲུབ་སྟེར་བའི་ལྷ། ། ལྷ་མཆོག་ཁྱེད་ཀྱིས་ཡང་ཡང་ཉིད་དུ་ཕྱུར་ཕྱུར་ཁེངས་པའི་ཚེ་དབང་དེ་རིང་བདག་ལ་སྐུར། ། རབ་དཀར་འོ་མའི་ཆུ་མཚོ་ལས་འོང་ལྦུ་བ་དཀར་པོའི་མེ་ཏོག་ཆིལ་ཆིལ་གཡོ་བའི་འགྲམ། ། ཐལ་དཀར་གླང་ཆེན་མཆེ་བ་དྲུག་ལྡན་དངུལ་དཀར་བྱ་མའི་ཐང་ལ་རབ་རྒྱུའི་ཆུ་གཏེར་དབུས། །
པད་དཀར་བཞད་ལྡན་སྡོང་པོའི་སྟེང་ན་རབ་མཛེས་དཀར་གསལ་ཟླ་བར་འགྱིང་བའི་བཅོམ་ལྡན་འདས། ། ཤེས་དཀར་ལ་སོགས་རྒྱན་གྱིས་རབ་མཛེས་འོད་དཀར་འཁྲུག་ལྡན་འཇམ་དབྱངས་ལྷ་དེས་བདག་ཅག་སྐྱོངས། ། རིན་ཆེན་མརྒད་རི་བོ་ལྟར་མཛེས་མཛེས་ལྡན་ལྷ་མོ་སྒྲོལ་མ་མཆོག ། མཆོག་ཏུ་མཛེས་པའི་རྒྱན་གྱིས་རབ་བཀྲ་བཀྲ་བའི་འོད་ཟེར་དུ་མས་མཛེས། ། མཛེས་ལྡན་མ་ཁྱོད་སྙིང་ལ་དགོད་དོ་དོ་ཤལ་ནོར་བུའི་ཕྲེང་བ་མཆོག ། མཆོག་ཏུ་མཛེས་པས་ནུ་འབུར་རབ་རྒྱན་རྒྱན་ལྡན་མ་ཁྱོད་གཙུག་གིས་བསྟེན། ། ཀུན་མཁྱེན་མཁྱེན་པའི་ཆོས་ལ་རབ་མཁས་མཁས་པར་རབ་གྲགས་གྲགས་པ་དོན་ལྡན་མང་དུ་ཡོད་མོད་དེ་ལྟར་ནའང་། ། རིག་གནས་གནས་ཚུལ་ཆོས་རྣམས་རབ་རྟོགས་རྟོགས་པ་སུ་ཡོད་ཡོད་ན་རང་ལུས་བསྟན་དེ་ང་དང་སྨྲ་བར་གྱིས། ། དེས་ན་ན་ཚོད་རྒན་པའི་ཚུལ་བཟུང་བཟུང་པས་མི་ཕན་ཕན་པ་གང་དེ་གནས་ལྔའི་ཆོས་ཚུལ་འདི་ཡིན་ཞེས། ། ལན་མང་མང་དུ་ཡང་དང་ཡང་དུ་དུ་མར་བསྒྲགས་ཟིན་ཟིན་པར་གནས་ལྔའི་ཆོས་ཚུལ་ཟབ་མོ་འདི་ལ་སྦྱོངས། །
ཚུལ་འདི་འདི་དང་གཞན་དུ་བདེ་བའི་གནས། ། གནས་ཚུལ་ཚུལ་བཞིན་རྟོགས་ནས་སྨྲས་པ་ཡིན། ། ཡིན་ལུགས་ལུགས་བཞིན་གོ་ན་སྨན་གྱི་མཆོག ། མཆོག་དེ་དེ་རིང་ངས་བཤད་ལོངས་ཤིག་བུ། ། ལེགས་སྦྱར་སྐད་ལ་གསུངས་པའི་སྒྲ་རྒྱན་ནི། ། ཡོངས་སུ་རྫོགས་པའི་དཔེ་བརྗོད་གསལ་བ་རུ། ། ཚང་ལ་མ་ནོར་བོད་ལ་སྔོན་ཆད་དཀོན། ། དེ་ཕྱིར་ཁོ་བོས་དཔེར་བརྗོད་རྫོགས་པར་བྱ། ། ཡི་གེ་ཚོགས་པ་གཉིས་ཕན་ཆད། ། བསྐོར་བའམ་བཟླས་པ་ཟུང་ལྡན་ནོ། །
དེ་ཡང་ཡི་གེ་གཞན་གྱིས་ནི། ། བར་མ་ཆོད་དང་བར་ཆོད་གཉིས། ། དེ་ཡང་རྐང་པ་རེ་རེ་བའི། ། དང་པོ་བར་དང་མཐའ་མའི་གནས། ། རྐང་གཅིག་གཉིས་གསུམ་བཞི་ལའོ། ། གཅིག་ལའང་ཡོད་པ་དང་པོ་དང་། ། གཉིས་པ་གསུམ་པ་བཞི་པ་ལའོ། ། དེ་ཡང་ཐོག་མ་བར་དང་མཐའ། ། དེ་བཞིན་བར་མཐའ་བར་དང་ཐོག ། ཐོག་མཐའ་དང་ནི་ཀུན་ལའོ། །
གཞན་ཡང་ཀུན་ཏུ་ཟུང་ལྡན་སོགས། ། དེ་དག་དབྱེ་བ་ཤིན་ཏུ་མང་། ། འོན་ཀྱང་བྱ་བླ་བྱ་དཀའ་རུ། ། བསྡུས་ཏེ་འགའ་ཞིག་བསྟན་པར་བྱ། ། དེ་ཡང་བར་མ་ཆོད་པ་ཡི། ། དཔེར་བརྗོད་འགའ་ཞིག་འདིར་མཚོན་ཏེ། ། དེ་ཡང་དང་པོའི་ཐོག་མ་ཡི། ། ཟུང་ལྡན་བར་མ་ཆོད་པ་དཔེར། ། མེར་མེར་མརྒད་ཞུ་བ་འཁྱིལ་འདྲའི་རླབས་ཕྲེང་གཡོ་བ་ཟླ་རིས་བཀྲ་བ་ཆུ་མཚོའི་འགྲམ། ། པད་རྩ་རྐང་འཁྱོག་ལོ་མའི་གུར་ལྡིང་འདབ་མ་སྟོང་ལྡན་པད་དཀར་གཡོ་བའི་གེ་སར་རྩེར། །
ཟླ་དཀར་གདན་ལ་དབྱངས་ཅན་བུ་མོ་སྒེག་པའི་ཉམས་ལྡན་ཙོག་པུའི་ཚུལ་གྱིས་འགྱིང་མ་ཁྱོད། ། འབྲུག་མགོའི་གཟེངས་མཐོ་རྒྱུད་མང་ལ་བསྣུན་ཨུཏྤལ་སྤྱན་ཟུར་གཡོན་དུ་གཡོ་བའི་གར་གྱིས་རོལ། ། རྐང་པ་གཉིས་པའི་ཐོག་མ་ཡི། ། ཟུང་ལྡན་བར་མ་ཆོད་པ་དཔེར། ། མེ་ཏོག་དཀར་པོའི་ཕྲེང་བས་ཐོད་མཛེས་ཤིང་། ། ཁྲོལ་ཁྲོལ་གསེར་གྱི་རྣ་ཆ་འགྲམ་པར་འཕྱང་། ། མཁུར་ཚོས་དམར་པོའི་མེ་ཏོག་འཛུམ་གྱིས་བསྡུ། ། དབྱངས་ཅན་བུ་མོ་ཁྱོད་ཀྱིས་བདག་ཡིད་སྐྱོངས། ། རྐང་པ་གསུམ་པའི་ཐོག་མ་ཡི། ། ཟུང་ལྡན་བར་མ་ཆོད་པ་དཔེར། །
མཐོན་མཐིང་དབུ་སྐྲའི་ཟར་བུ་གཡོན་དུ་གཡོ། ། ཚེམས་དཀར་བཞི་བཅུའི་འོད་རིས་གཡོ་བ་ཅན། ། སིལ་སིལ་ཕྱག་ཞབས་གདུ་བུའི་སྒྲ་ཁྲོལ་བའི། ། དྲི་ཟའི་བུ་མོས་བདག་ཡིད་རིང་དུ་སྐྱོངས། ། རྐང་པ་བཞི་པའི་ཐོག་མ་ཡི། ། ཟུང་ལྡན་བར་མ་ཆོད་པ་དཔེར། ། སྤྱན་ཟུར་མཛེས་པའི་འཛུམ་གྱི་གཞན་ཡིད་འཕྲོག ། ནུ་འབུར་རྒྱས་པའི་ནུ་མ་ངོམ་བྱེད་ཅིང་། ། ལག་སོར་བྲེལ་བའི་འདུ་བྱེད་བསྒྱུར་བྱས་ནས། ། སིང་སིང་རྒྱུད་མང་སྒྲ་ཡིས་རོལ་དེར་འདུད །
དེས་ནི་གཅིག་གི་ཐོག་མ་ཡི། ། ཟུང་ལྡན་བར་མ་ཆོད་པ་བསྟན། ། དང་པོ་གཉིས་ཀྱི་ཐོག་མ་ཡི། ། ཟུང་ལྡན་བར་མ་ཆོད་པ་དཔེར། ། ལེགས་ལེགས་ཐམས་ཅད་གཅིག་ཏུ་བསྡུས་པ་ཡིས། ། མཛེས་མཛེས་དགའ་མའི་ཚོགས་དང་ལྷན་ཅིག་ཏུ། ། དྲི་ཟའི་རྒྱུད་མང་བསྣུན་ལ་མངོན་དགའ་མ། ། ཚངས་པའི་བུ་མོ་ཁྱོད་ཀྱིས་བདག་ཡིད་སྐྱོངས། ། དང་པོ་གསུམ་པའི་ཐོག་མ་ཡི། ། ཟུང་ལྡན་བར་མ་ཆོད་པ་དཔེར། །
ལྷག་ལྷག་འོད་ཟེར་འབར་བའི་རྒྱན་གྱི་ཚོགས། ། སྐུ་ཡི་ཆ་ཤས་མ་ལུས་མཛེས་པར་སྤྲས། ། ཚེར་ཚེར་ཟླ་བའི་གཙུག་རྒྱན་འོད་འཕྲོ་མ། ། ཐོར་ཅོག་སྔོན་པོའི་མཛེས་པར་བྱས་ལ་འདུད། ། དང་པོ་བཞི་པའི་ཐོག་མ་ཡི། ། ཟུང་ལྡན་བར་མ་ཆོད་པ་དཔེར། ། ལིང་ལིང་གསེར་གྱི་ཅོད་པན་སྒྱུར་བྱེད་ཅིང་། ། ལ་བ་དཀར་པོའི་ན་བཟའ་རླུང་གིས་གཡོབ། ། སྒེག་ཅིང་འགྱིངས་པའི་བུ་མོ་དབྱངས་ཅན་མ། ། ཁྱིལ་ཁྱིལ་འཁྱིལ་བའི་ཟླ་དཀར་གདན་ལ་བཞུགས། །
གཉིས་པ་གསུམ་པའི་ཐོག་མ་ཡི། ། ཟུང་ལྡན་བར་མ་ཆོད་པ་དཔེར། ། འཇིགས་རུང་འཁོར་བའི་གཡང་ས་ཉམ་ངའི་གནས། ། ཐིབ་ཐིབ་འཐིབ་པ་མུན་པའི་གཅོང་རོང་དུ། ། ཡང་ཡང་ལྷུང་བར་གྱུར་པ་འདི་གཟིགས་ལ། ། དབྱངས་ཅན་ཁྱེད་ཀྱིས་བརྩེ་བས་བདག་སྐྱོངས་ཤིག ། གཉིས་པ་བཞི་པའི་ཐོག་མ་ཡི། ། ཟུང་ལྡན་བར་མ་ཆོད་པ་དཔེར། ། བདག་ནི་སྔོན་གྱི་ལས་ངན་དྲག་པོའི་མཐུས། ། འུར་འུར་སྒྲ་སྒྲོག་དམྱལ་བའི་མེ་ནང་དུ། །
ལྷུང་ནས་ཉམ་ཐག་ང་རོ་འབྱིན་གྱུར་ན། ། ཡང་ཡང་དབྱངས་ཅན་ཁྱེད་ཀྱི་ཐུགས་རྗེས་སྐྱོབས། ། གསུམ་པ་བཞི་པའི་ཐོག་མ་ཡི། ། ཟུང་ལྡན་བར་མ་ཆོད་པ་དཔེར། ། བདག་ནི་མ་རིག་འཁྲུལ་པའི་དབང་གྱུར་ཏེ། ། དངོས་འཛིན་བག་ཆགས་རིང་དུ་གོམས་པའི་མཐུས། ། ལས་ལས་བྱུང་བའི་སྡིག་སྒྲིབ་ཚན་པོ་ཆེས། ། ཡང་ཡང་འཁོར་བར་ལྷུང་པ་བཟློག་ཏུ་གསོལ། ། དེས་ནི་གཉིས་ཀྱི་ཐོག་མ་ཡི། ། ཟུང་ལྡན་བར་མ་ཆོད་པ་བསྟན། །
དང་པོ་གསུམ་གྱི་ཐོག་མ་ཡི། ། ཟུང་ལྡན་བར་མ་ཆོད་པ་དཔེར། ། འཇིགས་འཇིགས་གཤིན་རྗེའི་སྐྱེས་བུས་ཟིན་པའི་ཚེ། ། ལྷང་ལྷང་ཚིག་གིས་དབྱངས་ཅན་ཁྱེད་བོས་ནས། ། དུང་དུང་གདུང་བས་གསོལ་བ་བཏབ་གྱུར་ན། ། གློ་བུར་འཆི་བའི་འཇིགས་པ་འདི་ལས་སྐྱོབས། ། དང་པོ་གཉིས་པ་བཞི་པའི་ཐོག ། ཟུང་ལྡན་བར་མ་ཆོད་པ་དཔེར། ། འཛུམ་འཛུམ་ཞལ་གྱི་དཀྱིལ་འཁོར་རབ་བཞད་ཅིང་། ། ཁྱུག་ཁྱུག་སྤྱན་ཟུར་ཕྲ་མོའི་ཟུར་གྱིས་འཚོ། །
སྐལ་ལྡན་གདུལ་བྱའི་སྙིང་མུན་སེལ་མཛད་མ། ། ཧྲྀཾ་ཧྲྀཾ་སྔགས་ཀྱི་སྒྲ་ལྡན་མ་དེས་སྐྱོངས། ། དང་པོ་གསུམ་པ་བཞི་པའི་ཐོག ། ཟུང་ལྡན་བར་མ་ཆོད་པའི་དཔེར། ། གཞོན་ནུ་གཞོན་ནུ་མ་ལ་དགའ་བ་ལྟར། ། དབྱངས་ཅན་མཛེས་མ་ཁྱོད་ལ་བདག་ཡིད་དད། ། སྦྲང་རྩི་སྦྲང་རྩི་སྤྱོད་པས་མྱངས་པ་བཞིན། ། སྐྱེ་བ་སྐྱེ་བར་ཁྱོད་གསུང་བདུད་རྩི་བསྟེན། ། གཉིས་པ་གསུམ་པ་བཞི་པའི་ཐོག ། ཟུང་ལྡན་བར་མ་ཆོད་པ་དཔེར། །
བདག་ནི་ཐོག་མེད་དུས་ནས་ད་ལྟའི་བར། ། དངོས་པོ་དངོས་པོ་མེད་པའི་ཆོས་རྣམས་ཀྱིས། ། རང་བཞིན་རང་བཞིན་མེད་པར་མ་མཐོང་པས། ། སྐྱེ་བ་སྐྱེ་བར་འཆིང་བ་འདི་ལས་སྐྱོབས། ། དེས་ནི་གསུམ་གྱི་ཐོག་མ་ཡི། ། ཟུང་ལྡན་བར་མ་ཆོད་པ་བསྟན། ། རྐང་པ་བཞི་ཀའི་ཐོག་མ་ཡི། ། ཟུང་ལྡན་བར་མ་ཆོད་པ་དཔེར། ། རིག་རིག་སྤྱན་ཟུར་ཕྲ་མོའི་ཟུར་མིག་མདའ། ། ལོང་ལོང་སྐྱེ་བོའི་ཚོགས་ལ་རབ་འཕངས་པས། །
ལས་ལས་བྱུང་བའི་སྡིག་སྒྲིབ་ཐམས་ཅད་ནི། ། སངས་སངས་དག་ནས་ཐར་པའི་ཞིང་ལ་འགོད། ། དེ་རྣམས་ཀྱིས་ནི་ཐོག་མ་རུ། ། ཟུང་ལྡན་བར་མ་ཆོད་པ་ཡི། ། དབྱེ་བ་བཅོ་ལྔ་བསྟན་ཟིན་ཏོ། ། ད་ནི་བར་དུ་ཆོད་པ་ཡི། ། ཟུང་ལྡན་འགའ་ཡང་བསྟན་པར་བྱ། ། དང་པོ་གཉིས་པའི་ཐོག་མ་ཡི། ། ཟུང་ལྡན་གཟུགས་ཤིག་བར་ཆོད་དཔེར། ། ཀུན་བཟང་ཐུགས་རྗེ་བསམ་འཕེལ་ནོར་བུའི་གཏེར། །
ཀུན་བཟང་གསུང་གི་རླབས་ཕྲེང་མེ་ཏོག་གཡོ། ། ཡིད་འཕྲོག་ལྷ་མོ་འོ་མའི་རྒྱ་མཚོ་ཆེ། ། བདག་ཡིད་ཆུ་བྱའི་དགའ་བ་སྤེལ་དུ་གསོལ། ། དང་པོ་གསུམ་པའི་ཐོག་མ་ཡི། ། ཟུང་ལྡན་གཟུགས་གཅིག་བར་ཆོད་དཔེར། ། རབ་མཛེས་པད་དཀར་ཟླ་བའི་གདན་སྟེང་དུ། ། ཙོག་པུའི་ཚུལ་བཞུགས་རྒྱུད་མང་སྒྲ་ཡིས་རོལ། ། རབ་མཛེས་ཀེ་ལ་ཤ་ཡི་མདངས་འཛིན་པའི། ། དབྱངས་ཅན་བུ་མོ་སྒེག་མོའི་ཞབས་དེར་འདུད། ། དང་པོ་བཞི་པའི་ཐོག་མ་ཡི། །
ཟུང་ལྡན་གཟུགས་གཅིག་བར་ཆོད་དཔེར། ། དབྱངས་ཅན་ཁྱེད་ཉིད་ཐུགས་རྗེའི་གཞན་དབང་དུ། ། གྱུར་ཀྱང་ཁྱོད་ཞལ་དྲི་མེད་པདྨོའི་རྡུལ། ། ལྷར་བཅས་གཙུག་གི་ཅོད་པན་ལྟར་བྱས་པའི། ། དབྱངས་ཅན་ཁྱོད་ལས་གཞན་པའི་སྐྱབས་མ་མཆིས། ། གཉིས་པ་གསུམ་པའི་ཐོག་མ་ཡི། ། ཟུང་ལྡན་གཟུགས་གཅིག་བར་ཆོད་དཔེར། ། ད་དུང་ལན་མང་འཁོར་བའི་གཅོང་རོང་དུ། ། སྲིད་པའི་ཁོལ་བོ་རྣམས་དང་བདག་ལྷན་ཅིག ། སྲིད་པར་སྐྱེ་བ་བླངས་ནས་སྡུག་བསྔལ་ན། །
དབྱངས་ཅན་ཁྱོད་ཀྱིས་འཁོར་བར་བདག་གཏོང་ངམ། ། གཉིས་པ་བཞི་པའི་ཐོག་མ་ཡི། ། ཟུང་ལྡན་གཟུགས་གཅིག་བར་ཆོད་དཔེར། ། གལ་ཏེ་དབྱངས་ཅན་ཁྱེད་ཉིད་བཏང་སྙོམས་བཞུགས། ། ཁྱེད་ཀྱི་ཐུགས་རྗེས་སུ་ལ་ཅི་ཞིག་བགྱིད། ། མི་ཟད་ལས་ཀྱི་བྲན་གྱུར་བདག་ལྟ་བུ། ། ཁྱེད་ཀྱི་ཐུགས་རྗེས་ཡལ་བར་འདོར་རམ་ཅི། ། གསུམ་པ་བཞི་པའི་ཐོག་མ་ཡི། ། ཟུང་ལྡན་གཟུགས་གཅིག་བར་ཆོད་དཔེར། ། ལས་ཀྱི་ནུས་པས་འགྲོ་བ་གར་ལྷུང་ཡང་། །
ཁྱེད་ཀྱི་ཐུགས་རྗེའི་ཡལ་བར་མི་འདོར་བར། ། འཁོར་བ་མི་ཟད་འབྲོག་དགོན་སྤངས་གྱུར་ཏེ། ། འཁོར་བའི་ཆུ་ཆེན་འདི་ལས་ཁྱེད་ཀྱིས་སྒྲོལ། ། དེས་ནི་གཉིས་ཀྱི་ཐོག་མ་ཡི། ། ཟུང་ལྡན་གཟུགས་གཅིག་བར་ཆོད་བསྟན། ། དང་པོ་གསུམ་གྱི་ཐོག་མ་ཡི། ། ཟུང་ལྡན་གཟུགས་གཅིག་བར་ཆོད་དཔེར། ། རབ་དཀར་པདྨ་གཞོན་ནུ་གཡོ་བའི་རྩེར། ། རབ་དཀར་རི་བོང་འཛིན་པའི་གདན་སྟེང་དུ། ། རབ་དཀར་ཀེ་ལ་ཤ་ཡི་མདངས་འཛིན་པའི། །
དབྱངས་ཅན་བུ་མོའི་ཞབས་དེར་བདག་ཡིད་དད། ། དང་པོ་གསུམ་པ་བཞི་པ་ཡི། ། ཟུང་ལྡན་གཟུགས་གཅིག་བར་ཆོད་དཔེར། ། རབ་གསལ་དྲི་མེད་ཤེལ་གྱི་གཞལ་ཡས་ཁང་། ། མུ་ཏིག་མཛེས་པའི་ཡལ་འདབ་བཀོད་པ་ལྟར། ། རབ་གསལ་དྲི་མེད་ཁྱེད་སྐུ་ཐོར་ཅོག་རྩེར། ། རབ་གསལ་ཟླ་བ་དཀར་པོས་མཛེས་པར་བྱས། ། འོག་མ་གསུམ་གྱི་ཐོག་མ་ཡི། ། ཟུང་ལྡན་གཟུགས་གཅིག་བར་ཆོད་དཔེར། ། གང་ཞིག་མཐོ་རིས་བུ་མོའི་ལག་པ་ཡིས། །
རབ་མཛེས་ལྷ་ཡི་རྔ་ཡབ་གཡོབ་པ་དང་། ། རབ་མཛེས་མུ་ཏིག་གདུགས་དཀར་འཛིན་པ་གཉིས། ། རབ་མཛེས་དབྱངས་ཅན་ལྷ་ལ་མཆོད་པར་འབུལ། ། དེས་ནི་གསུམ་གྱི་ཐོག་མ་ཡི། ། ཟུང་ལྡན་གཟུགས་གཅིག་བར་ཆོད་བསྟན། ། རྐང་པ་བཞི་ཀའི་ཐོག་མ་ཡི། ། ཟུང་ལྡན་གཟུགས་གཅིག་བར་ཆོད་དཔེར། ། འོད་དཀར་ཅན་གྱི་མདངས་ལྡན་ཟུར་མིག་གཡོ་བའི་གཞན་ཡིད་འཕྲོག་མ་ཁྱོད། ། འོད་དཀར་འགྱུ་བའི་རོལ་རྩེད་དང་འགྲོགས་ཆུ་སྐྱེས་དཀར་པོའི་སྟེང་ན་རོལ། ། འོད་དཀར་ཅན་རྒྱས་དབུ་ལ་སྤུད་ཅིང་རིན་ཆེན་རྒྱན་མང་སྤྲས་པ་ཡི། །
འོད་དཀར་ལྡན་མས་བདག་བློའི་མུན་སེལ་ངག་གི་དབང་ཕྱུག་མྱུར་དུ་སྩོལ། ། དང་པོ་གཉིས་ཀྱི་ཐོག་མ་ཡི། ། ཟུང་ལྡན་གཟུགས་གཅིག་བར་ཆོད་དང་། ། འོག་མ་གཉིས་ཀྱི་ཐོག་མ་ཡི། ། ཟུང་ལྡན་གཟུགས་གཅིག་བར་ཆོད་དཔེར། ། ཤེལ་དཀར་རི་བོའི་མདངས་འཕྲོག་ཡིད་འོང་སྐུ། ། ཤེལ་དཀར་ལ་སོགས་རྒྱན་གྱི་རྣམ་འགྱུར་འཆང་། ། འོད་དཀར་བསིལ་ཟེར་ཅན་རྒྱས་སྟེང་ན་འཁོད། ། འོད་དཀར་ལྡན་མས་སྙིང་མུན་སེལ་བར་མཛོད། ། དང་པོ་གསུམ་པའི་ཐོག་མ་ཡི། །
ཟུང་ལྡན་གཟུགས་གཅིག་བར་ཆོད་དང་། ། གཉིས་པ་བཞི་པའི་ཐོག་མ་ཡི། ། ཟུང་ལྡན་གཟུགས་གཅིག་བར་ཆོད་དཔེར། ། ཆོས་ཀུན་བདེ་ཆེན་རོ་མཉམ་ཐུགས་ཆུད་པའི། ། བསྒྲུབ་མཆོག་དངོས་གྲུབ་དེ་རིང་བདག་ལ་སྩོལ། ། ཆོས་ཀུན་རྨི་ལམ་སྒྱུ་མ་ལྟར་རྟོགས་པའི། ། བསྒྲུབ་མཆོག་མེ་ཏོག་དད་པའི་སྙིམ་པས་འབུལ། ། དང་པོ་དང་ནི་བཞི་པ་ཡི། ། ཟུང་ལྡན་གཟུགས་གཅིག་བར་ཆོད་དང་། ། དེ་བཞིན་གཉིས་པ་གསུམ་པ་ཡི། །
ཟུང་ལྡན་གཟུགས་གཅིག་བར་ཆོད་དཔེར། ། འཁྲུལ་ངོར་སྣང་བའི་དངོས་འཛིན་བག་ཆགས་རི་བོ་ཉི་ཤུ་མཐོ་བ་ཡང་། ། གྱ་གྱུའི་ཚུལ་འཛིན་སྨིག་སྒྱུའི་རི་མོ་མྱ་ངམ་ཐང་ལ་འཁྱམས་པ་འདི། ། གྱ་གྱུའི་ཆུ་ཀླུང་འབབ་པར་སྣང་ཡང་ཆུ་ཡི་དངོས་པོས་སྟོང་པ་བཞིན། ། འཁྲུལ་ངོར་སྣང་མོད་ཡང་དག་དོན་ལ་གྲུབ་པ་མེད་འདི་ཁྱོད་ཀྱིས་བསྟན། ། དེ་རྣམས་ཀྱིས་ནི་བར་ཆོད་པའི། ། ཟུང་ལྡན་བཅུ་གསུམ་བསྟན་ཟིན་ཏོ། ། ད་ནི་ཆོད་ཅིང་མ་ཆོད་པའི། ། དབྱེ་བ་དག་ཀྱང་བསྟན་པར་བྱ། ། དེ་ལ་སྔོན་གཉིས་ཆོད་མ་ཆོད། །
འོག་གཉིས་ཆོད་ཅིང་མ་ཆོད་དཔེར། ། ཁྲོལ་ཁྲོལ་མུ་ཏིག་གདུབ་སྐོར་མཛེས་པ་དང་། ། ཁྲོལ་ཁྲོལ་ཕྱག་ཞབས་གདུ་བུའི་རྒྱན་གྱིས་མཛེས། ། སིལ་སིལ་སོར་གདུབ་སྒྲ་སྐད་རབ་ཁྲོལ་ཞིང་། ། སིལ་སིལ་མུ་ཏིག་ག་ཤལ་མཛེས་པས་སྤྲས། ། དང་པོ་བཞི་པ་ཆོད་མ་ཆོད། ། བར་གཉིས་ཆོད་ཅིང་མ་ཆོད་དཔེར། ། གསལ་གསལ་བློ་གྲོས་མངའ་བའི་སྤྱན་ཡངས་མ། ། དུང་དུང་ལྷང་ལྷང་ཚིག་གིས་ཁྱེད་བོས་ནས། ། དུང་དུང་གདུང་བས་གསོལ་བ་བཏབ་གྱུར་ན། །
གསལ་གསལ་མ་རིག་མུན་པ་སེལ་བར་འགྱུར། ། རྐང་པ་བཞི་ཀའི་ཐོག་མ་ལ། ། ཆོད་ཅིང་མ་ཆོད་གཟུགས་གཅིག་དཔེར། ། མཛེས་མཛེས་དགའ་མའི་ཚོགས་དང་ལྷན་ཅིག་ཏུ། ། མཛེས་མཛེས་རྒྱན་གྱི་ཆ་རྣམས་མ་ལུས་བཀྲ། ། མཛེས་མཛེས་ཐམས་ཅད་གཅིག་ཏུ་བསྡུས་གྱུར་པས། ། མཛེས་མཛེས་ཚོགས་པའི་ནང་ན་ཁྱེད་མཛེས་སོ། ། དེ་ལ་ཆོད་ཅིང་མ་ཆོད་པའི། ། དབྱེ་བ་གསུམ་ནི་བསྟན་ཟིན་ཏོ ། དེས་ན་ཐོག་མའི་ཟུང་ལྡན་ནི། །
མ་ཆོད་པ་དང་ཆོད་པ་དང་། ། ཆོད་དང་མ་ཆོད་དབྱེ་བ་ནི། ། སུམ་ཅུ་གཅིག་ཡོད་ངས་བསྟན་ཏོ། ། དབུས་དང་མཐའ་ཡི་དབྱེ་བ་ཡང་། ། རྒྱས་པར་མང་དོགས་འདིར་མ་བཀོད། ། དེ་ལ་བྱ་དཀར་མངོན་འདོད་གང་། ། འགའ་ཞིག་དག་ནི་བསྟན་པར་བྱ། ། དེ་ཡང་བཞི་ཀའི་དབུས་ཀྱི་ནི། ། ཆོད་ཅིང་མ་ཆོད་བཤད་དེ་དཔེར། ། གང་ཞིག་མཁྱེན་པ་མཁྱེན་པ་བླ་ན་མེད། །
དེ་ཉིད་མཁྱེན་པ་མཁྱེན་པ་ཀུན་གྱི་མཆོག ། ཇི་སྙེད་མཁྱེན་པ་མཁྱེན་པ་རྒྱ་ཆེ་བས། ། མ་ལུས་མཁྱེན་པ་མཁྱེན་པ་མཆོག་དེར་འདུད། ། བཞི་ཀའི་དབུས་ཀྱི་ཆོད་པ་ཡི། ། དཔེར་བརྗོད་དག་ཀྱང་བསྟན་པར་བྱ། ། འདམ་ལས་པདྨ་སྐྱེས་ཀྱང་འདམ་གྱིས་པདྨ་མ་གོས་ལྟར། ། ཁྱེད་ཞལ་པདྨ་རྒྱས་ཀྱང་རྡུལ་གྱིས་པདྨ་མ་གོས་ཤིང་། ། ཇི་ལྟར་པདྨ་ཉི་འོད་ཀྱིས་བསྐྱེད་པདྨ་མཛེས་པ་ལྟར། ། ཁྱེད་ཞབས་པདྨ་དམར་བའི་མདངས་ལྡན་པདྨ་དེར་ཕྱག་འཚལ། ། བཞི་ཀའི་མཐའ་ལ་གཟུགས་གཅིག་པས། །
ཆོད་པའི་ཟུང་ལྡན་བཤད་དེ་དཔེར། ། ཁྱེད་སྐུ་ཤེལ་གྱི་ལྷུན་པོ་ལྟ་བུར་མཛེས། ། གང་གསུང་ཀ་ལ་པིངྐ་ལྟ་བུར་མཛེས། ། ཉིད་ཐུགས་ཉི་ཟླ་དྲི་བྲལ་ལྟ་བུར་མཛེས། ། འཕྲིན་ལས་ཀུན་ཁྱབ་ནམ་མཁའ་ལྟ་བུར་མཛེས། ། མཐའ་ཡི་ཟུང་ལྡན་གཟུགས་གཅིག་པས། ། ཆོད་ཅིང་མ་ཆོད་ཟུང་ལྡན་དཔེར། ། ཁྱོད་ཀྱི་འགྲོ་ཀུན་བྱམས་པས་སྐྱོང་ཡང་བདུད་སྡེ་དཔུང་བཅས་འདར་བར་བྱེད་འདི་ཀྭའི་ཀྭའི། ། སྐལ་ལྡན་གདུལ་བྱའི་བཞིན་པད་འབྱེད་ཀྱང་བདུད་མོའི་བཞིན་པད་ཟུམ་པར་བྱེད་འདི་ཀྭའི་ཀྭའི། ། སྐྱེ་འཆིའི་ཚུལ་ལས་འདས་པར་གྱུར་ཀྱང་གདུལ་བྱའི་དོན་དུ་སྐྱེ་བའི་ཚུལ་འདི་ཀྭའི་ཀྭའི། །
ཁྱེད་ཀྱི་འཕྲིན་ལས་དཔག་ནུས་མིན་ཡང་གདུལ་བྱའི་ཁམས་དང་མཚུངས་པར་འཇུག་འདི་ཀྭའི་ཀྭའི། ། བར་དང་མཐའ་ཡི་གཟུགས་གཅིག་པའི། ། ཆོད་པའི་ཟུང་ལྡན་ཡིན་ཏེ་དཔེར། ། ཟས་གཙང་སྲས་བཞིན་ཕྱག་འཚལ་གནས་གྱུར་ཁྱེད་ལ་འགྲོ་རྣམས་གུས་ཕྱག་འཚལ། ། ཤིན་ཏུ་ཚོགས་བསགས་ཕྱག་འཚལ་གནས་ཁྱེད་ལྷ་བརྒྱའི་གཙུག་གིས་གུས་ཕྱག་འཚལ། ། ས་སྟེང་འདི་ན་ཕྱག་འཚལ་འོས་ལ་ཁྱེད་ལས་གཞན་མེད་དེར་ཕྱག་འཚལ། ། དེ་ཕྱིར་ཀུན་གྱིས་ཕྱག་འཚལ་འདུད་དོ་སླར་ཡང་ཁྱེད་ལ་བདག་ཕྱག་འཚལ། ། བར་དང་མཐའ་ཡི་གཟུགས་གཅིག་པས། ། ཆོད་ཅིང་མ་ཆོད་ཟུང་ལྡན་དཔེར། ། དྲི་མེད་ཤེལ་དཀར་རི་བོ་ལྟར་མཛེས་མཛེས་ལྟ་སྡུག་པའི་ཁྱེད་སྐུ་འདི་ཡང་རབ་མཛེས་མཛེས། །
པི་ཝཾ་གླིང་བུའི་གདངས་ལྟར་རབ་མཛེས་མཛེས་པའི་གསུང་དབྱངས་ཁྱེད་གསུང་འདི་ཡང་རབ་མཛེས་མཛེས། ། གསལ་འགྲིབ་མེད་པའི་ཉི་མ་ལྟར་མཛེས་མཛེས་པའི་བྱམས་ལྡན་ཁྱེད་ཐུགས་འདི་ཡང་རབ་མཛེས་མཛེས། ། ཀུན་ལ་ཁྱབ་པའི་ནམ་མཁའ་ལྟར་མཛེས་མཛེས་ལྡན་ཀུན་ཁྱབ་འཕྲིན་ལས་རྣམ་བཞི་རབ་མཛེས་མཛེས། ། ཐོག་མ་དང་ནི་བར་གྱི་ནི། ། ཟུང་ལྡན་གཟུགས་གཅིག་ཆོད་པ་དཔེར། ། རབ་མཛེས་དངུལ་དཀར་པདྨ་བཞིན་དུ་རབ་མཛེས་ཁྱེད་ཞལ་དྲི་མ་མེད། ། རབ་མཛེས་ཉི་འོད་འཆར་ཀའི་མདངས་བཞིན་རབ་མཛེས་མཁུར་ཚོས་ཤིན་ཏུ་དམར། ། རབ་མཛེས་ཨུཏྤལ་སྔོན་པོའི་འཁྱོག་བཞིན་རབ་མཛེས་སྤྱན་ཟུར་ཕྲ་མོ་གཡོ། ། རབ་མཛེས་ཞབས་ཟུང་དམར་བའི་སོར་མོ་རབ་མཛེས་ཐོར་ཅོག་སྔོན་པོས་ལེན། ། དང་པོ་གསུམ་པའི་ཐོག་མཐའ་ནི། །
ཆོད་ཅིང་མ་ཆོད་ཟུང་ལྡན་དང་། ། གཉིས་པ་བཞི་པའི་ཐོག་བར་ནི། ། ཆོད་ཅིང་མ་ཆོད་ཟུང་ལྡན་དཔེར། ། མཛེས་མཛེས་གཅིག་ཏུ་བསྡུས་པའི་དབྱངས་ཅན་མ་ཁྱོད་འགྲོ་ཀུན་གཙུག་གི་རྒྱན་དུ་རབ་མཛེས་མཛེས། ། མཛེས་མཛེས་ནོར་བུའི་ཕྲ་ཚོམ་བཀོད་པའི་ཕྱག་ཞབས་གདུབ་བུས་རབ་མཛེས་མཛེས་འདི་མིག་གི་དཔལ། ། མཛེས་མཛེས་ལྷ་ཡི་ན་བཟའ་སྟོད་གཡོགས་འཇའ་རིས་བཀྲ་བ་དབང་པོའི་གཞུ་ལྟར་རབ་མཛེས་མཛེས། ། མཛེས་མཛེས་ཟླ་བ་དཀར་པོའི་སྟེང་ན་དབྱངས་ཅན་མ་ཁྱོད་རབ་མཛེས་མཛེས་འདི་ཨེ་མ་མཚར། ། རྐང་པ་བཞི་ཀའི་ཐོག་མཐའ་ཡི། ། ཟུང་ལྡན་གཟུགས་གཅིག་བར་ཆོད་དཔེར། ། རབ་དཀར་དྲི་མེད་ཁྱེད་ཞལ་ཟླ་བ་མཆོག་རབ་དཀར། །
རབ་དཀར་དད་པའི་ཀུ་མུད་ཁ་འབྱེད་འདིར་རབ་དཀར། ། རབ་དཀར་དབྱངས་ཅན་ཁྱེད་ཞལ་འདི་ཡང་དཔལ་རབ་དཀར། ། རབ་དཀར་ཁྱེད་ལ་སྙིང་ནས་ཁོ་བོ་སྙིང་རབ་དཀར། ། རྐང་པ་བཞི་པའི་ཐོག་མཐའ་ནི། ། ཆོད་ཅིང་མ་ཆོད་ཟུང་ལྡན་དཔེར། ། ཨེ་མ་ཨེ་མ་ལྷ་མཆོག་ཁྱེད་དང་མཇལ་བ་འདི་ནི་སྐལ་བར་བཟང་ངོ་ཨེ་མ་ཨེ་མ། ། ཨེ་མ་ཨེ་མ་ཁྱེད་ཀྱི་ཡོན་ཏན་སྲིད་གསུམ་འདིར་ཤོང་ངོ་མཚར་ཆེ་ཡོ་ཨེ་མ་ཨེ་མ། ། ཨེ་མ་ཨེ་མ་སྲིད་པ་ལས་ཀྱི་འཁོར་ལོ་འདི་ནི་ཡ་མཚན་ཆེ་ཡོ་ཨེ་མ་ཨེ་མ། ། ཨེ་མ་ཨེ་མ་སྲིད་ལས་གྲོལ་བའི་ལམ་ཟབ་འདི་ནི་ཁྱེད་ཀྱིས་བསྟན་ནོ་ཨེ་མ་ཨེ་མ། ། བཞི་ཀའི་ཐོག་མཐའ་བར་གསུམ་ལ། །
ཆོད་པའི་ཟུང་ལྡན་གཟུགས་གཅིག་དཔེར། ། ཡིད་དུ་འོང་བའི་པད་དཀར་དག་དང་ཟླ་དཀར་གདན་ལ་ཡིད་དུ་འོང་བའི་བུ་མོ་གཟུགས་མཛེས་རབ་སྒེག་འགྱིང་བའི་དབྱངས་ཅན་མ་ཁྱོད་ཡིད་དུ་འོངས། ། ཡིད་དུ་འོངས་པའི་རྒྱན་མང་སིལ་སིལ་ཁྲོལ་བས་བརྒྱན་པའི་ཡིད་དུ་འོང་ཁྱོད་སྐལ་བཟང་གདུལ་བྱའི་སྙིང་མུན་སེལ་བའི་མཆོག་འདི་དེ་རིང་ཡིད་དུ་འོང་། ། ཡིད་དུ་འོང་བའི་ཞལ་རས་དཀར་པོ་མཁུར་ཚོས་དམར་བ་ཡིད་དུ་འོང་བའི་མེ་ཏོག་གིས་བཀྲ་གར་དུ་རོལ་པའི་སྨིན་མ་གཡོ་འདིའང་ཡིད་དུ་འོང་། ། ཡིད་དུ་འོང་ཁྱེད་སྐེད་སྐབས་ཕྲ་ཞིང་ནུ་འབུར་མཛེས་པ་ཡིད་དུ་འོང་འདི་མེ་ཏོག་དཀར་པོའི་ག་ཤ་གྱིས་མཛེས་སྦྲང་མ་ལྡིང་འདིའང་ཡིད་དུ་འོང་། ། བཞི་ཀའི་ཐོག་མཐའ་བར་གསུམ་གྱི། ། གཟུགས་གཅིག་ཆོད་དང་མ་ཆོད་དཔེར། ། མཛེས་མཛེས་འཚོགས་པའི་ནང་ན་མཆོག་གྱུར་མཛེས་མཛེས་རིན་ཆེན་རྒྱན་གྱིས་རབ་མཛེས་མཛེས། ། མཛེས་མཛེས་མེ་ཏོག་དཀར་པོས་ཐོད་བཅིངས་མཛེས་མཛེས་གསེར་གྱི་སྣང་བ་རབ་མཛེས་མཛེས། ། མཛེས་མཛེས་ནུ་འབུར་རྒྱས་པའི་ངོས་ལ་མཛེས་མཛེས་པདྨའི་ག་ཤ་རབ་མཛེས་མཛེས། །
མཛེས་མཛེས་དྲི་ཟའི་ཚོགས་དང་ལྷན་ཅིག་མཛེས་མཛེས་རྒྱུད་མང་བསྒྱུར་འདི་རབ་མཛེས་མཛེས། ། དེས་ནི་དབུས་དང་མཐའ་སོགས་ཀྱི། ། ཟུང་ལྡན་བཅུ་གཉིས་བསྟན་ཟིན་ཏོ། ། རྐང་པ་གཉིས་པའི་མཐའ་ཐོག་དག ། རབ་ཏུ་སྦྱར་བའི་ཟུང་ལྡན་འདི། ། བརྗོད་པའི་ཁོངས་སུ་འདུས་མོད་ཀྱང་། ། རང་དབང་དག་ཏུའང་འདིར་བཤད་དཔེར། ། གང་ཞིག་ཤེལ་དཀར་མཆོད་སྡོང་ལྟར་མཛེས་པ། ། མཛེས་པ་རྨད་བྱུང་ངོ་མཚར་རབ་མཛེས་སྐུ། ། མཛེས་སྐུ་གཞན་ལས་ཆེས་ལྷག་བྱེད་ཞབས་ཀྱི། །
ཞབས་ཀྱི་པདྨར་སྤྱི་བོས་ཕྱག་བགྱིད་དོ། ། ཀུན་ཏུ་ཟུང་ལྡན་བཤད་པར་བྱ། ། རྐང་པ་བཟླས་དང་ཚིག་བཅད་བཟླས། ། ཟུང་ལྡན་ཆེན་མོ་རྣམས་དང་གསུམ། ། རྐང་པ་བཟླས་ལ་ཕྱེད་བཟླས་དང་། ། རྐང་རེར་བཟླས་པ་གཉིས་སུ་ཡོད། ། ཕྱེད་བཟླས་ལ་ཡང་རྣམ་གསུམ་སྟེ། ། དེ་ལ་དང་པོ་གསུམ་པར་བཟླས། ། གཉིས་པ་བཞི་པར་བཟླས་ཏེ་དཔེར། ། རབ་གསལ་དྲི་མེད་རྡུལ་གྱིས་མ་གོས་འོད་རིས་རིང་དུ་འཕྲོ་བ་ཅན། །
འགྲོ་བའི་ཀུན་དགའ་བསྐྱེད་པའི་མཆོག་ཏུ་དེ་རིང་མིག་གི་བདུད་རྩིར་གྱུར། ། རབ་གསལ་དྲི་མེད་རྡུལ་གྱིས་མ་གོས་འོད་རིས་རིང་དུ་འཕྲོ་བ་ཅན། ། འགྲོ་བའི་ཀུན་དགའ་བསྐྱེད་པའི་མཆོག་ཏུ་དེ་རིང་མིག་གི་བདུད་རྩིར་གྱུར། ། ཅེས་འདིའི་ཚིག་རྐང་དང་པོ་གཉིས། ། ཟླ་བ་ལ་སྦྱར་འོག་མ་གཉིས། ། དབྱངས་ཅན་མཆོག་ལ་སྦྱར་བར་བྱ། ། དང་པོ་གཉིས་པར་བཟླས་པ་དང་། ། གསུམ་པ་བཞི་པར་བཟླས་པ་དཔེར། ། མ་ལ་ཡ་ཡི་རི་ངོས་ལས་འོངས་ག་པུར་བསིལ་བའི་དཔལ་ལྡན་པ། ། མ་ལ་ཡ་ཡི་རི་ངོས་ལས་འོངས་ག་པུར་བསིལ་བའི་དཔལ་ལྡན་པ། །
གང་གི་ལུས་ལ་རེག་པས་བདེ་ཞིང་སྙིང་ལ་སིམ་པ་སྟེར་བར་བྱེད། ། མ་ལ་ཡ་ཡི་ཆུ་རྒྱུན་དང་། ། མ་ལ་ཡ་ཡི་རླུང་གིས་ནི། ། དབྱངས་ཅན་ཉིད་དང་བུ་མོ་ཡིས། ། སྙིང་ལ་སིམ་པ་སྟེར་བ་སྟོན། ། དང་པོ་བཞི་པར་བཟླས་པ་དང་། ། གཉིས་པ་གསུམ་པར་བཟླས་པ་དཔེར། ། དལ་གྱིས་འགྲོ་བའི་བུ་མོ་ཡིད་འོང་མ། ། མེ་ཏོག་དཀར་པོའི་ཐོད་བཅིངས་ཕྲེང་བས་མཛེས། ། མེ་ཏོག་དཀར་པོའི་ཐོད་བཅིངས་ཕྲེང་བས་མཛེས། །
དལ་གྱིས་འགྲོ་བའི་བུ་མོ་ཡིད་འོང་མ། ། དབྱངས་ཅན་མ་དང་ནོར་རྒྱུན་མ། ། མེ་ཏོག་ཕྲེང་བས་མཛེས་པ་སྟོན། ། དེ་རྣམས་ཀྱིས་ནི་ཕྱེད་བཟླས་པའི། ། དབྱེ་བ་གསུམ་ནི་བསྟན་ཟིན་ཏོ། ། རྐང་པ་རེ་རེ་བཟླས་པ་ཡང་། ། བཅུ་རུ་ཡོད་པའི་ནང་ནས་ནི། ། དང་པོ་གཉིས་པར་བཟླས་པ་དཔེར ། གང་་་་་་ཟླ་བ། གི་འོད་ཟེར་ལྷུང་བའི་ཆ་ཤས་ཀྱིས། །
གང་་་་་་དབྱངས་ཅན། གི་འོད་ཟེར་ལྷུང་བའི་ཆ་ཤས་ཀྱིས། ། རབ་མཛེས་པདྨོའི་ཚལ་ནི་ཟུམ་བྱེད་ཅིང་། ། བདུད་མོའི་བཞིན་པད་དག་ཀྱང་ཟུམ་པར་བྱེད། ། ཟླ་བའི་འོད་ཀྱིས་པདྨོ་དང་། ། དབྱངས་ཅན་འོད་ཀྱིས་བདུད་མོ་ཡི། ། བཞིན་པད་ཟུམ་པར་བྱེད་པར་སྟོན། ། དང་པོ་གསུམ་པར་བཟླས་པ་དཔེར། ། ཁྱེད་ཞལ་ཟླ་བ་དྲི་མེད་དཀར་པོ་འདི། ། མཐོང་བས་འགྲོ་ཀུན་སྙིང་ལ་དགའ་བསྐྱེད་ཀྱང་། །
ཁྱོད་ཞལ་ཟླ་བ་དྲི་མེད་དཀར་པོ་འདི། ། མཐོང་བས་འདོད་པའི་སྙིང་ལ་མྱ་ངན་སྦྱིན། ། དང་པོ་བཞི་པར་བཟླས་པ་དཔེར། ། ཁྱེད་ཀྱི་ཐུགས་རྗེའི་ཕྱག་གིས་དྲང་དུ་གསོལ། ། སྐལ་དམན་གདུལ་བྱར་གྱུར་པའི་སྐྱེ་བོ་དང་། ། ཉ་ཡི་ཏོག་ཅན་འཁོར་བར་མི་བཏང་པར། ། ཁྱེད་ཀྱི་ཐུགས་རྗེའི་ཕྱག་གི་དྲང་དུ་གསོལ། ། གཉིས་པ་གསུམ་པར་བཟླས་པ་དཔེར། ། ཁྱེད་ཀྱི་གསུང་དབྱངས་ཐོས་པ་དེ་ཕན་ཆད། ། འཆི་བ་མེད་པའི་གོ་འཕང་ཐོབ་པར་འགྱུར། །
འཆི་བ་མེད་པའི་གོ་འཕང་ཐོབ་པར་འགྱུར། ། འོན་ཀྱང་སྔགས་ཀྱི་ནུས་པ་འདིས་ཀྱང་ངོ་། ། དབྱངས་ཅན་གསུང་དང་སྔགས་ནུས་ཀྱིས། ། འཆི་མེད་གོ་འཕང་ཐོབ་པར་བྱས། ། གཉིས་པ་བཞི་པར་བཟླས་པ་དཔེར། ། བདག་སོགས་འཁོར་བར་འཁྱམས་རྣམས་སྔོན་ཆད་དུའང་། ། དབྱངས་ཅན་ཁྱེད་ཀྱི་ཐུགས་རྗེའི་སྤྱན་གྱིས་གཟིགས། ། ད་དུང་འཁོར་བ་ཇི་སྲིད་མ་སྟོང་བར། ། དབྱངས་ཅན་ཁྱེད་ཀྱི་ཐུགས་རྗེའི་སྤྱན་གྱིས་གཟིགས། ། གསུམ་པ་བཞི་པར་བཟླས་པ་དཔེར། །
གང་གི་ཞབས་ཟུང་བཀྲ་ཤིས་འཁོར་ལོའི་རི་མོས་མཚན། ། བསོད་ནམས་དཔལ་འབྱོར་འོད་བརྒྱ་པ་འདི་གང་དང་གང་། ། རལ་པའི་སྤྱི་གཙུག་ཅོད་པན་རྒྱན་དུ་གུས་པས་ལེན། ། རལ་པའི་སྤྱི་གཙུག་ཅོན་པན་རྒྱན་དུ་གུས་པས་ལེན། ། དབྱངས་ཅན་ཞབས་ཟུང་འཁོར་ལོ་ནི། ། ལྷ་དང་མི་གཉིས་གང་གང་གི ། རལ་བའི་ཅོད་པན་དག་ཏུ་བསྟན། ། རྐང་པ་དང་པོ་གཉིས་པ་དང་། ། གསུམ་པར་བཟླས་པ་སྟོན་ཏེ་དཔེར། ། དྲི་མེད་རབ་གསལ་དཀར་པོ་འོད་ཕྲེང་ཅན། །
དྲི་མེད་རབ་གསལ་དཀར་པོ་འོད་ཕྲེང་ཅན། ། དྲི་མེད་རབ་གསལ་དཀར་པོ་འོད་ཕྲེང་ཅན། ། རིམ་བཞིན་པད་ཟླའི་སྟེང་ན་དབྱངས་ཅན་རོལ། ། རྐང་པ་དང་པོ་གསུམ་པ་དང་། ། བཞི་པར་བཟླས་པ་བཤད་དེ་དཔེར། ། རྣམ་དཀར་དྲི་མེད་རབ་གསལ་ཡིད་འཕྲོག་མིག་གི་བདུད་རྩིར་གྱུར། ། དབྱངས་ཅན་ཉིད་ཡིན་གཞན་ཡང་པད་དཀར་ཟླ་གཉིས་རིམ་པ་བཞིན། ། རྣམ་དཀར་དྲི་མེད་རབ་གསལ་ཡིད་འཕྲོག་མིག་གི་བདུད་རྩིར་གྱུར། ། རྣམ་དཀར་དྲི་མེད་རབ་གསལ་ཡིད་འཕྲོག་མིག་གི་བདུད་རྩིར་གྱུར། ། རྐང་པ་གཉིས་པ་གསུམ་པ་དང་། །
བཞི་པར་བཟླས་པ་སྟོན་ཏེ་དཔེར། ། འདི་དང་ཕྱི་མ་བར་དོ་གསུམ་དུ་ནི། ། དབྱངས་ཅན་སྤྱན་ཟུར་རོལ་པས་བདག་ལ་གཟིགས། ། དབྱངས་ཅན་སྤྱན་ཟུར་རོལ་པས་བདག་ལ་གཟིགས། ། དབྱངས་ཅན་སྤྱན་ཟུར་རོལ་པས་བདག་ལ་གཟིགས། ། རྐང་པ་དང་པོ་གཉིས་པ་དང་། ། གསུམ་པ་བཞི་པར་བཟློས་ཏེ་དཔེར། ། ན་ཚ་མེད་་་་་་སོ་སོ་སྐྱེ་བོ། རྣམས་ཁ་བས་ཚ་་་་་་ནམ་མཁའི། བ་་་་་་ཚད་པ།
འཇོམས་སུ་དོགས་ཞེས་དབྱངས་ཅན་མཛེས་མ་ཅི་ཕྱིར་སྨྲ། ། ན་ཚ་མེད་་་་་་པའི་སྐྱེ་བོ། རྣམས་ཁ་་་་་་སྨན་རོ། བས་ཚ་་་་་་ནད། བ་འཇོམས་སུ་དོགས་ཞེས་དབྱངས་ཅན་མཛེས་མ་ཅི་ཕྱིར་སྨྲ། ། ན་ཚ་་་་་་ཞིང་། མེད་་་་་་པའི་སྐྱེ་བོ། རྣམས་ཁ་བས་་་་་་ནམ་མཁའི། ཚ་་་་་་ཚད་པ། བ་འཇོམས་སུ་དོགས་ཞེས་དབྱངས་ཅན་མཛེས་མ་ཅི་ཕྱིར་སྨྲ། །
ན་་་་་་ཞིང་། ཚ་མེད་་་་་་པའི་སྐྱེ་བོ། རྣམས་ཁ་བས་་་་་་སྨན་རོ། ཚ་་་་་་ནད། བ་འཇོམས་སུ་དོགས་ཞེས་དབྱངས་ཅན་མཛེས་མ་ཅི་ཕྱིར་སྨྲ ། དེ་རྣམས་ཀྱིས་ནི་རྐང་པ་ནི། ། ལན་གཅིག་བཟླས་དང་ལན་གཉིས་བཟླས། ། ལན་གསུམ་ལན་བཞི་བཟླས་པ་ཡི། ། དབྱེ་བ་བཅུ་གསུམ་བསྟན་ཟིན་ཏོ། ། ཚིགས་བཅད་ལན་གཉིས་བཟླས་པ་ལས། །
ཐ་དད་དོན་ནི་སྟོན་པ་གང་། ། ཚིགས་བཅད་བཟླས་པ་ཡིན་ཏེ་དཔེར། ། ཚ་་་་་་ཚད་པ། བས་གདུང་པས་སྐྱེ་བོ་ངལ་ངལ་པོ། ། ཁ་བ་་་་་་ནམ་མཁའི། འདི་ཡིས་ཁྱེད་ལུས་བརྟས་པར་བྱེད། ། ཁ་བའི་ཆུ་འདིས་སྐོམས་པའི་གདུང་བ་དང་། ། ཚ་བའི་ནད་སེལ་དབྱངས་ཅན་ཁྱེད་ཀྱི་གསུངས། ། ཚ་་་་་་ནད། བས་གདུང་པའི་སྐྱེ་བོ་ངལ་ངལ་པོ། །
ཁ་་་་་་སྨན་རོ། བ་འདི་ཡིས་ཁྱེད་ལུས་བརྟས་པར་བྱེད། ། ཁ་་་་་་སྨན་རོ། ། བའི་ཆུ་འདིས་སྐོམས་པས་གདུང་པ་དང་། ། ཚ་བའི་ནད་སེལ་དབྱངས་ཅན་ཁྱེད་ཀྱི་གསུང་། ། ཚིག་བཅད་སྔ་མ་ཕྱི་མར་བཟློས། ། ཚིག་གཅིག་དོན་གཉིས་ཐ་དད་སྟོན། ། ཚིགས་བཅད་བཟློས་པ་ཞེས་བྱའོ། ། རྐང་པ་བཞི་ཀ་གཟུགས་གཅིག་ཀྱང་། ། ཐ་དད་དོན་ནི་སྟོན་པ་གང་། །
ཟུང་ལྡན་ཆེན་པོར་བརྗོད་པ་ཡིན། ། རྐང་བཞི་བཟླས་དང་ཁྱད་ཡོད་དེ། ། རེ་རེའང་ཕྱེད་ཕྱེད་འདི་ལ་འཁོར། ། འདི་ཡི་དཔེར་བརྗོད་ལེགས་སྦྱར་ལ། ། གསལ་གྱི་བོད་ཀྱི་སྡེབ་སྦྱོར་ལ། ། མཁས་པ་དགའ་བ་བསྐྱེད་མི་ནུས། ། འོན་ཀྱང་ཅུང་ཟད་དཔེར་མཚོན་ན། ། ཀྭ་ཡེ་ཀྭ་ཡེ་རྨད་་་་་་སྐུའི། བྱུང་དཔལ་འདི་ཁྱེད་ལ་མངའོ། ། ཀྭ་ཡེ་ཀྭ་ཡེ་རྨད་་་་་་གསུང་གི
བྱུང་དཔལ་འདི་ཁྱེད་ལ་མངའོ། ། ཀྭ་ཡེ་ཀྭ་ཡེ་རྨད་་་་་་ཐུགས་ཀྱི། བྱུང་དཔལ་འདི་ཁྱེད་ལ་མངའ་འོ། ། ཀྭ་ཡེ་ཀྭ་ཡེ་རྨད་་་་་་འཕྲིན་ལས་ཀྱི། བྱུང་དཔལ་འདི་ཁྱེད་ལ་མངའོ། ། ཀྭ་ཡེ་ཀྭ་ཡེ་རྨད་་་་་་མཁྱེན་པའི། བྱུང་དཔལ་འདི་ཁྱེད་ལ་མངའོ། ། ཀྭ་ཡེ་ཀྭ་ཡེ་རྨད་་་་་་བརྩེ་བའི། བྱུང་དཔལ་འདི་ཁྱེད་ལ་མངའོ། ། ཀྭ་ཡེ་ཀྭ་ཡེ་རྨད་་་་་་ནུས་པའི།
བྱུང་དཔལ་འདི་ཁྱེད་ལ་མངའོ། ། ཀྭ་ཡེ་ཀྭ་ཡེ་རྨད་་་་་་མཚན་དཔེའི། བྱུང་དཔལ་འདི་ཁྱེད་ལ་མངའོ། ། ཞེས་པ་དབྱངས་ཅན་ལྷ་མོ་ཡི། ། སྐུ་གསུང་ཐུགས་དང་འཕྲིན་ལས་དང་། ། མཁྱེན་བརྩེ་ནུས་པ་མཚན་དཔེ་སོགས། ། རྨད་བྱུང་དཔལ་འདི་མངའ་བར་བསྟན། ། འདྲེས་པའི་ཟུང་ལྡན་བསྟན་པར་བྱ། ། དེ་ལ་ཆོད་ཅིང་མ་ཆོད་དང་། ། མཐའ་ཐོག་སྦྱར་བའི་ཟུང་ལྡན་དང་། །
ཆོད་པའི་ཟུང་ལྡན་རྣམས་ཡོད་དཔེར། ། ཁྲོལ་ཁྲོལ་འཁྲོལ་བའི་གདུ་བུ་དང་ནི་ཁྲོལ་ཁྲོལ་རྒྱན་གྱིས་རབ་མཛེས་པ། ། མཛེས་པ་ཀུན་བསྡུས་དཔལ་མོ་མཆོག་ཁྱེད་དཔལ་མོ་བཟང་ལྡན་དེ་རབ་མཆོག ། རབ་མཆོག་བུ་མོ་མཛེས་ལྡན་མ་དེ་མཛེས་ལྡན་གཙུག་ན་རབ་མཐོ་བ། ། མཐོ་བ་རྣམས་ཀྱིས་མཆོག་ཏུ་བཀུར་བའི་མཆོག་ཏུ་མཛེས་ཁྱོད་དེ་རིང་མཐོ། ། ཟློག་པའི་ཟུང་ལྡན་བཤད་པར་བྱ། ། རྐང་གཅིག་ཕྱེད་དང་རང་ས་གང་། ། ལུགས་ལས་ཟློས་ནས་བཟླས་པ་ནི། ། ཟུང་ལྡན་ལུགས་ཟློག་དག་ཏུ་འདོད། ། དེ་ལ་དང་པོ་གཉིས་པ་ཟློས། །
གསུམ་པ་བཞི་པ་ཟློག་པས་ན། ། རྐང་པ་ཟློག་པ་ཞེས་བྱ་སྟེ། ། འདྲེས་པའི་ཟུང་ལྡན་རྒྱན་ཡོད་དཔེར། ། མཛེས་མཛེས་དབྱངས་ཅན་དཔལ་མོ་དཔལ་རབ་མཆོག ། མཆོག་རབ་དཔལ་མོ་དཔལ་ཅན་དབྱངས་མཛེས་མཛེས། ། དགེ་ལེགས་དཔལ་མོ་དཔལ་ལྡན་དབྱངས་ཅན་མཆོག ། མཆོག་ཅན་དབྱངས་ལྡན་དཔལ་མོ་དཔལ་ལེགས་དགེ ། རྐང་པ་དང་པོ་གཉིས་དང་ནི། ། ཕྱི་མ་གཉིས་ནི་ཕྱེད་ཟློག་སྦྱར། ། ཟུང་ལྡན་ཆོད་དང་མ་ཆོད་ཡོད། །
དེ་ནི་ཕྱེད་ཟློག་ཡིན་ཏེ་དཔེར། ། ལེགས་ལེགས་ཀུན་བསྡུས་དབྱངས་ཅན་སྙན་རབ་ཀུན་ལེགས་ལེགས། ། ལེགས་ལེགས་དཔལ་ལྡན་དཔལ་མོ་དཔལ་ཁྱེད་དཔལ་ལེགས་ལེགས། ། ལེགས་ལེགས་དཔལ་ཁྱེད་དཔལ་མོ་དཔལ་ལྡན་དཔལ་ལེགས་ལེགས། ། ལེགས་ལེགས་རབ་སྙན་དབྱངས་ཅན་དབྱངས་བསྡུས་ཀུན་ལེགས་ལེགས། ། འདྲེས་པའི་ཟུང་ལྡན་རབ་སྦྱར་བའི། ། ཚིག་བཅད་གོང་མ་ཉིད་དང་ནི། ། འོག་མ་དག་ནི་ལུགས་ཟློག་སྦྱར། ། ཚིག་བཅད་ལྡོག་པ་ཡིན་ཏེ་དཔེར། ། ལྷ་ཡི་ལྷ་མོ་ལྷ་མཆོག་དཔལ་ཁྱེད་མཁས། །
འཚེར་འཚེར་རབ་མཛེས་རྒྱན་གྱིས་བརྒྱན་འདིས་མཛེས། ། ཁྲོལ་ཁྲོལ་རབ་སྙན་རྒྱུད་མང་བསྒྱུར་ལ་མཛེས། ། འཛུམ་འཛུམ་རབ་བཞད་རབ་མཛེས་མཛེས་མཆོག་མཛེས། ། མཛེས་མཆོག་མཛེས་མཛེས་རབ་བཞད་རབ་འཛུམ་འཛུམ། ། མཛེས་ལ་རྒྱུད་མང་རྒྱུད་སྙན་རབ་ཁྲོལ་ཁྲོལ། ། མཛེས་འདིས་རྒྱན་གྱིས་བརྒྱན་མཛེས་རབ་འཚེར་འཚེར། ། མཁས་ཁྱེད་དཔལ་མཆོག་ལྷ་མོ་ལྷ་ཡི་ལྷ། ། ལུགས་ལྡོག་རྒྱན་གསུམ་བསྟན་ཟིན་ཏོ། ། བྱ་དཀའི་ཁྱད་པར་གཞན་བརྗོད་པ། ། གླང་པོའི་འགྲོས་དང་ཕྱེད་འཁོར་དང་། །
ཀུན་འཁོར་ཞེས་བྱ་རྣམ་གསུམ་ཡོད། ། དེ་ལ་དཀྱུས་ཀྱི་ཡི་གེ་དང་། ། སྟེང་འོག་འཁྱོག་འགྲོས་གཟུགས་གཅིག་ཉིད། ། དེ་ནི་བྱ་དཀའི་དེ་ཉིད་རིག ། གླང་པོའི་འགྲོས་ཞེས་བྱ་སྟེ་དཔེར། ། ཁྱེད་ཀྱིས་བདག་ལ་ཐོས་པའི་མེ་ཏོག་དང་། ། བསྒྲུབ་པའི་མེ་ཏོག་རབ་ཏུ་སྩོལ་བར་མཛོད། ། ངེད་ཀྱིས་ཁྱེད་ལ་དད་པའི་མེ་ཏོག་དང་། ། གུས་པའི་མེ་ཏོག་རབ་ཏུ་འབུལ་བར་བགྱི། ། ཞེས་པ་ཕྲེང་འཕྲེད་གཉིས་བཀོད་ནས། །
སྟེང་མ་འོག་ཏུ་བསྣོལ་བ་དང་། ། སྟེང་མ་ཅིག་གི་འོག་མ་ནི། ། སྟེང་དུ་བསྣོལ་བ་འོག་དང་གཅིག ། དེ་ནི་གླང་པོའི་འགྲོས་ཞེས་བྱ། ། གལ་ཏེ་ཚིག་བཅད་གཅིག་འཁོར་ན། ། ཕྱེད་དུ་འཁོར་བའི་བྱ་དཀར་བརྗོད། ། རེ་མིག་སུམ་ཅུ་རྩ་གཉིས་ཀྱི། ། འཁོར་ལོ་བཀོད་ལ་ལྟ་བར་བྱ། ། དེ་ཡང་ཕྱེད་དུ་བགོས་པ་ཡིས། ། དང་པོ་དང་པོ་དག་ཏུ་འཁོར། །
དེ་བཞིན་ཕྱི་མ་ཕྱི་མར་འཁོར། ། དེ་ཡང་དང་པོའི་དང་པོར་འཁོར། ། དེ་བཞིན་གཉིས་པ་གཉིས་པ་དང་། ། གསུམ་པ་དང་ནི་གསུམ་པ་དང་། ། བཞི་པ་བཞི་པ་དག་ཏུ་འཁོར། ། དེ་བཞིན་ཕྱི་མ་དག་ལ་ཡང་། ། ལུགས་ལྡོག་ཚུལ་དུ་རིམ་བཞིན་འཁོར། ། འཁོར་བའི་གཟུགས་རྣམས་གཅིག་ཏུ་འབྱུང་། ། གོང་འོག་གཉིས་པོ་ཐ་དད་དོ། ། དེ་ནི་ཕྱེད་དུ་འཁོར་བའོ། །
གཉིས་ཀ་གཟུགས་ཅིག་ཀུན་ཏུ་འཁོར། ། ཀུན་ཏུ་འཁོར་བའི་བྱ་དཀར་བརྗོད། ། དེ་ལའང་རེ་མིག་སུམ་ཅུ་གཉིས། ། འཁོར་ལོ་བཀོད་ལ་ལྟ་བར་བྱེད། ། དེ་ཡང་ཕྱེད་དུ་བགོས་ནས་ནི། ། དང་པོ་དང་ནི་ཕྱི་མ་གཉིས། ། ལུགས་འབྱུང་ལུགས་ལྡོག་ཚུལ་དུ་ནི། ། དང་པོ་དང་པོ་དག་ཏུ་འཁོར། ། དེ་བཞིན་གཉིས་པ་སོགས་ལའང་འགྲེ ། གོང་འོག་གཉིས་པོ་གཟུགས་གཅིག་འཁོར། །
དེ་ནི་ཀུན་ཏུ་འཁོར་བའོ། ། དབྱངས་དང་གནས་དང་གསལ་བྱེད་རྣམས། ། གཅིག་གཉིས་གསུམ་བཞི་ཚུན་ཆོད་ཀྱི། ། ངེས་པ་གང་འདི་བྱ་དཀའ་ལ། ། གཞན་ནི་བྱ་སླ་དག་ཏུ་འདོད། ། དེ་ལ་ཨ་ཡིག་གཅིག་པུ་རུ། ། ངེས་པའི་དབྱངས་ངེས་བསྟན་དེ་དཔེར། ། དབྱངས་ཅན་དགའ་མ་གཞན་ལས་ཁྱད་འཕགས་ན། ། སྤང་བྱ་བག་ཆགས་བཅས་པ་གཏན་སྤངས་ནས། ། མཐའ་ཡས་གཞལ་བྱ་འཇལ་ལ་སྤྱན་ཡངས་མ། །
གང་ན་གནས་ཀྱང་བདག་ཅག་དང་པས་དད། ། ཨི་ཡི་ཡི་གེ་གཅིག་པུ་རུ། ། ངེས་པའི་དབྱངས་ངེས་བསྟན་དེ་དཔེར། ། བཞིན་གྱི་མིག་གི་མཐིང་རིས་ནི། ། ཡིད་ཀྱི་བྲིས་ཀྱི་པིར་གྱི་མིན། ། ཏིང་འཛིན་དེ་ཉིད་གཟིགས་འདི་ཡི། ། ཉིད་ཀྱི་སྒྲིབ་གཉིས་རི་འདི་བཤིག ། ཨུ་ཡི་ཡི་གེ་གཅིག་པུ་རུ། ། ངེས་པའི་དབྱངས་ངེས་བསྟན་ཏེ་དཔེར། ། ལྷུན་གྲུབ་ཕུལ་བྱུང་དུས་ཀུན་ཏུ། །
ཐུགས་སུ་ཆུད་གྱུར་སྐུ་གསུམ་འགྲུབ། ། བདུད་དཔུང་ནུས་མཐུ་ཀུན་ཏུ་བཏུལ། ། དུང་དུང་གདུང་གྱུར་མྱུར་དུ་འདུད། ། ཨེ་ཡི་ཡི་གེ་གཅིག་པུ་རུ། ། ངེས་པའི་དབྱངས་ངེས་བསྟན་ཏེ་དཔེར། ། མཁྱེན་བརྩེ་དབྱེར་མེད་བརྩེ་ཆེན་ཁྱེད། ། དགེ་ལེགས་བདེ་ཆེན་དཔེ་མེད་མཉེས། ། ཐེག་ཆེན་སྐྱེ་མེད་ཡེ་ཤེས་དེ། ། སྟེར་བྱེད་དེ་ཚེ་ངེས་ཤེས་སྐྱེ། ། ཨོ་ཡི་ཡི་གེ་གཅིག་པུ་རུ། །
ངེས་པའི་དབྱངས་ངེས་བསྟན་ཏེ་དཔེར། ། མཆོག་ཚོགས་གཙོ་བོ་མགོན་པོ་ཁྱོད། ། ཆོས་འཁོར་འཁོར་ལོ་གཙོ་བོ་བསྐོར། ། ཉོན་མོངས་ཁོང་ཁྲོ་གཙོ་བོར་བཅོམ། ། དགོས་འདོད་སྩོལ་ཁྱོད་མགོ་བོས་མཆོད། ། ཨི་ཡིག་ཨུ་ཡིག་གཉིས་སུ་ནི། ། ངེས་པའི་དབྱངས་ངེས་བསྟན་ཏེ་དཔེར། ། སྐྱེ་མེད་བདེ་ཆེན་དབྱེར་མེད་གཉིས། ། མྱུར་དུ་བདུད་དཔུང་ཀུན་ཏུ་བཏུལ། ། ཡེ་ཤེས་མེ་ཆེན་མེ་ལྕེ་དེས། །
དུག་གསུམ་མྱུར་དུ་རྡུལ་དུ་ཐུལ། ། ཨི་དང་ཨུ་དང་ཨེ་གསུམ་དང་། ། ངེས་པའི་དབྱངས་ངེས་བསྟན་ཏེ་དཔེར། ། སིལ་སིལ་བསིལ་ཞིང་དི་རིང་འདིར། ། སྡུག་ཀུན་མྱུར་དུ་སུན་དབྱུང་གྱུར། ། མཛེས་མཛེས་ལེགས་ལེགས་དཔེ་མེད་དེ། ། རིག་རིག་མིག་གིས་དེ་རིང་གཟིགས། ། ཨེ་དང་ཨུ་དང་ཨོ་དང་ནི། ། ཨི་ཡིག་བཞི་ཡི་དབྱངས་ངེས་དཔེར། ། མཁྱེན་བརྩེ་དཔེ་མེད་ཡེ་ཤེས་སྐྱེ། །
སུ་འདུག་ཀུ་སུ་ལུ་རུ་འདུག ། ཆོས་འཁོར་སྐོར་མཛོད་ཉོན་མོངས་འཇོམས། ། ཉིད་ཀྱིས་ཏིང་འཛིན་འདི་ནི་བགྱི། ། དབྱངས་ངེས་བཞི་ནི་བསྟན་ཟིན་ལ། ། གཞན་ཡང་མང་དུ་སྤྲོས་པས་ཆོག ། འདིར་ནི་མང་དོགས་མ་བྲིས་སོ། ། ད་ནི་གནས་ངེས་བསྟན་པར་བྱ། ། སོ་ཡི་གནས་ནི་གཅིག་པུ་ལས། ། ངེས་པའི་གནས་ངེས་བསྟན་ཏེ་དཔེར། ། ལ་ལ་ད་ནི་ནད་སོས་ནས། །
ལ་ལ་ལེ་ལོས་བསྟོད་ལ་དད། ། ལ་ལ་དོན་ལྡན་ལས་ལ་དེར། ། ལ་ལ་ལེ་ལོས་ལས་ལས་ཐར། ། སོ་དང་མཆུ་ཡི་གནས་གཉིས་ལས། ། བྱུང་བའི་གནས་ངེས་བསྟན་ཏེ་དཔེར། ། དཔལ་ལྡན་དཔལ་མོ་དོན་ལྡན་མ། ། ལ་ལས་དཔལ་མོ་དཔལ་ཐོབ་སྟེ། ། ལ་ལ་དད་པས་ནུས་པ་ཐོབ། ། ནད་མེད་དཔལ་ནི་དོན་དུ་ལྡན། ། མགྲིན་པ་སོ་དང་མཆུ་གསུམ་ལས། །
བྱུང་བའི་གནས་ངེས་བསྟན་ཏེ་དཔེར། ། དཔལ་ལྡན་དཔལ་མོ་དགེ་མ་དེ། ། བདེ་སྟོང་སྟོང་གསལ་ངང་ལ་གནས། ། བདག་ནི་དང་བས་དད་པ་ལགས། ། དེང་ནས་བདག་ལ་དགེ་ལེགས་སྩོལ། ། མགྲིན་པ་རྐན་དང་སོ་དང་ནི། ། མཆུ་ལས་བྱུང་བའི་གནས་ངེས་དཔེར། ། ཀྭ་ཡི་དབྱངས་ཅན་མཛེས་ལྡན་མ། ། ཁྱེད་ལ་སྙིང་ནས་དད་ལགས་ཀྱི། ། བདག་གི་སྙིང་གི་མུན་པ་ནི། །
སེལ་ལ་བློ་མཆོག་སྦྱིན་དུ་གསོལ། ། དེས་ནི་གནས་ངེས་བཞི་བསྟན་ཟིན། ། རྒྱས་པར་མང་དུ་སྤྲོས་པས་ཆོག ། འདིར་ནི་མང་དོགས་མ་བྲིས་སོ། ། གསལ་བྱེད་ངེས་པ་བསྟན་པར་བྱ། ། དེ་ཡང་ར་ཡིག་གཅིག་པུ་ཡི། ། གསལ་བྱེད་གཅིག་ཏུ་ངེས་པ་དཔེར། ། རི་་་་་་རི་དྭགས། རུ་རུ་རུ་རེ་རེ་་་་་་སྡོད་ལ། རུ། །
རུ་རུ་རེ་རེ་ར་རེ་་་་་་པའི་རིགས། རེ། ། རི་རུ་ར་་་་་་སྡོད་ལ། རེ་རེ་རེ་རུ།་་་་་ སྡོད་ལ། ། ར་རེ་རུ་རུ་་་་་་སྡོད་པའི་རང་བཞིན། རེ་རེ་རི། ། ད་ཡིག་དང་ནི་ར་ཡིག་གི ། གསལ་བྱེད་གཉིས་སུ་ངེས་པ་དཔེར། ། དད་དོ་རུ་རུ་རེ་རེ་རུ། །
དད་དོ་དད་དོ་ད་དད་དོ། ། དེད་དོ་རུ་རུ་རེ་རེ་རུ། ། དེད་དོ་དེད་དོ་ད་དེད་དོ། ། ར་དང་ལ་དང་ད་གསུམ་གྱིས། ། གསལ་བྱེད་གསུམ་དུ་ངེས་པ་དཔེར། ། དེད་་་་་་སྤྱང་བུས། དོ་ར་རེ་རེ་རེ་རུ། ། དེད་དོ་དེད་དོ་རི་ལ་དེད། ། ལ་་་་་་སྤྱང་བུ། ལ་ར་རོ་རེ་ལ་རོལ། །
ལ་ལ་རེ་རོ་རེ་ལ་རོལ། ། ར་ལ་ཤ་ད་བཞིར་ངེས་པའི། ། གསལ་བྱེད་བཞི་རུ་ངེས་པ་དཔེར། ། དེད་་་་་་རྔོན་པས་རི་དྭགས་རྣམས། དོ་རི་ལ་རེ་རེ་རུ། ། དེད་དོ་དེད་དོ་ལོ་རེར་དེད། ། ལ་་་་་་རི་དྭགས། ལ་ཤི་ལ་ལ་ལ་ཤོར། ། ལ་ལ་་་་་་གློ། ལུར་ལུར་དེད་དོ་ལོ། །
དེས་ན་གསལ་བྱེད་གཅིག་སོགས་སུ། ། ངེས་པ་བཞི་ནི་བསྟན་ཟིན་ལ། ། རྒྱས་པར་མང་དོགས་འདིར་མ་བཀོད། ། གཞན་དུ་རྒྱ་ཆེར་སྤྲོས་ལ་རྩོམས། ། འདིར་བརྗོད་སྒྲ་རྒྱན་རྣམ་གྲངས་ནི། ། ཐོག་མའི་ཟུང་ལྡན་སུམ་ཅུ་གཅིག ། དབུས་མཐའི་ཟུང་ལྡན་བཅུ་གཉིས་དང་། ། མཐའ་ཐོག་སྦྱར་བའི་ཟུང་ལྡན་གཅིག ། རྐང་བཟླས་བཅུ་བཞི་ཚིག་བཅད་བཟླས། ། ཟུང་ལྡན་ཆེན་མོ་འདྲེས་པ་ཡི། །
ཟུང་ལྡན་རེ་རེ་རྣམས་སུ་ཡོད། ། ལྡོག་པའི་རྒྱན་གསུམ་བྱ་དཀའ་གསུམ། ། དབྱངས་ངེས་རྒྱན་དང་གནས་ངེས་བཞི། ། གསལ་བྱེད་ངེས་པ་བཞི་ཡོད་པས། ། ཀུན་དྲིལ་་་་་་གླང་པོའི་འགྲོས་དང་། ཕྱེད་འཁོར། ཀུན་འཁོར་ཏེ་བྱ་དཀའ་གསུམ་པོ་རེ་མིག་ན་བཀོད་པས་གསུམ་པོ་མི་ཐེ་བའི། བདུན་ཅུ་དགུ་རུ་ཡོད། ། རྒྱས་པར་འདོད་ན་མང་དུ་སྤྲོས། ། གང་ཞིག་་་་་་མཐའ་ཐོག་སྦྱར་བའི་རྗེས་ཁྲིད།
འདི་དང་གཞན་དུ་བདེ་བའི་ལམ། ། ལམ་མཆོག་བསྒྲུབ་ལ་སྙན་དངགས་གཙོ་བོར་བསྟན། ། བསྟན་བཅོས་རྣམས་ཀྱི་ནང་ན་འདི་མཆོག་རིགས། ། རིགས་ཚུལ་ཕྲ་མོའི་གནས་ཚུལ་འདི་ན་ཡོད། ། སྐྱེ་་་་་་རྗེས་ཁྲིད། བ་སྐྱེ་བར་གོམས་པའི་ཆོས་ཚུལ་ལ། ། ཡང་དང་ཡང་དུ་འདྲེས་པའི་ངེས་ཤེས་ཐོབ། ། མཁས་པ་མཁས་པའི་ཚོགས་ལ་རབ་ཉན་ནས། ། སློབ་བུ་སློབ་མའི་ཚོགས་ལ་ད་ལྟ་སྦྱིན། ། ཆོས་ཀུན་ཀུན་་་་་་བར་གྱི་ཟུང་ལྡན་ཆོད་ལ་མ་ཆོད་པ་དང་མཐའི་རྗེས་ཁྲིད།
ཤེས་བདུད་དཔུང་དཔུང་ཚོགས་ཐུབ། ། ཐུབ་དབང་དབང་གི་ཤེས་རྒྱུན་རྒྱུན་དུ་དལ། ། དལ་འབྱོར་འབྱོར་ཚེ་སྒྲ་ཚད་ཚད་མེད་བསླབ། ། བསླབ་ཤེས་ཤེས་ཀྱང་ང་རྒྱལ་རྒྱལ་མཚན་བསྙལ། ། བསྙལ་ལས་ལས་ནི་བཟོ་རིག་རིག་བྱེད་ཤེས། ། ཤེས་རབ་རབ་ལྡན་གསོ་རིག་རིག་བྱེད་སྦྱངས། ། སྦྱངས་འབྲས་འབྲས་བུ་ནང་རིག་རིག་བྱེད་མཁས། ། མཁས་མཆོག་མཆོག་ཏུ་ལེགས་གྲུབ་གྲུབ་པའི་དུས། ། དགེ་ལེགས་དཔེ་མེད་བདེ་ཆེན་མཉེས་ཏེ་མཚེང་། ། མདུན་དུ་གཞུང་ལུགས་ཕུལ་བྱུང་ཞུ་རུ་བྱུང་། །
དཔལ་ལྡན་ས་ལས་རབ་རྒྱལ་ཨཱ་ནནྡ།་་་་་ ཀུན་དགའ། ། མཆོད་དོ་དཀོན་མཆོག་མཆོད་དོ་བརྩོན་ནོ་ལོ། ། ཞེས་་་་་་འདི་ནས་ཤླཽ་ཀ་གསུམ་རང་བཞིན་བརྗོད་པའི་རྒྱན། གང་སྨྲ་བོ་གང་དེ་ཕྱོགས་ཀུན་ལས། ། རྣམ་པར་རྒྱལ་བའི་ས་སྐྱ་པ་ང་ཡིན། ། དེ་སྐད་སྨྲ་ལ་རྒོལ་བ་སུ་ཡང་མེད། ། དེ་ཚེ་ཀུན་གྱི་རྣ་བར་ཁོ་བོ་སྙན། ། སྔོན་ཆད་གངས་རིའི་ཁྲོད་ཀྱི་མཁས་པ་རྣམས། ། སྙན་དངགས་ཆོས་ཚུལ་འདི་ལ་འདྲིས་ཞེན་པས། །
བལྟས་པ་ཙམ་གྱིས་སློབ་དཔོན་དུ་འགྱུར་བའི། ། ཡིག་འཇོག་ཚང་ལ་མ་ནོར་བཀོད་པ་མེད། ། དེ་ཕྱིར་ཁོ་བོས་བརྩེ་བས་ཀུན་བསླངས་ནས། ། ཀུན་ལ་ཕན་པར་འགྱུར་བའི་སྨོན་ལམ་བཏབ། ། མ་འོངས་ཀུན་གྱིས་ཤེས་འགྱུར་སློབ་དཔོན་དུ། ། སེར་སྣ་སྤངས་ཏེ་ཁོ་བོས་གསལ་བར་བཀོད། ། དེ་ལས་་་་་་མཐའ་ཐོག་སྦྱར་བའི་རྗེས་ཁྲིད། བྱུང་བའི་དགེ་བས་འགྲོ་བ་ཀུན། ། ཀུན་མཁྱེན་ཐར་པ་ཆེན་པོའི་གཞལ་ཡས་ཁང་། ། ཁང་བཟང་མཆོག་ཏུ་བདེ་ཆེན་རྣམ་རོལ་སྐུ། །
སྐུ་གཉིས་ཟུང་འཇུག་ད་ལྟ་ཐོབ་པར་ཤོག ། ཅེས་སྒྲ་རྒྱན་གྱི་བསྟན་བཅོས་མཁས་པའི་ཡིད་འཕྲོག་བློ་གསལ་མགུལ་རྒྱན་ཞེས་བྱ་བ་འདི་ནི། སྒྲ་དང་སྙན་དངགས་དང་མིང་གི་མངོན་བརྗོད་དང་ཟློས་གར་ལ་སོགས་ཏེ་ཐ་སྙད་ཀྱི་གཙུག་ལག་རྣམས་ལ་མཁྱེན་རབ་ཀྱི་སྣང་བ་ཕྱོགས་མེད་དུ་རྒྱས་ཤིང་། གཞན་ཡང་ལུང་སྡེ་སྣོད་མན་ངག་དང་བཅས་པ་རྣམས་ལ་མཚུངས་པ་མེད་པའི་མཁས་པ་ཆེན་པོ་དཔལ་སྣར་ཐང་གི་པཎྜི་ཏ་ཆེན་པོ་སཾ་གྷ་ཤྲཱིས་མཛད་པའི་སྒྲ་རྒྱན་གསལ་བའི་མེ་ལོང་མཁས་པ་དགའ་བྱེད་འོད་ཟེར་རྒྱས་པ་ནས་ཇི་ལྟར་འབྱུང་བ་བཞིན་ཉུང་གསལ་གོ་བདེའི་ངག་གིས་བཀོད་པ་འདི་ནི། སྲིད་པ་གསུམ་གྱི་བླ་མ་དཔལ་ས་སྐྱ་པ་ཆེན་པོ་འཇམ་པའི་དབྱངས་བསོད་ནམས་དབང་པོའི་ཞལ་སྔ་ནས་དང་། ཡབ་རྗེ་སྦས་པའི་སངས་རྒྱས་སྔགས་འཆང་གྲགས་པ་བློ་གྲོས། དུས་གསུམ་རྒྱལ་བའི་སྤྱི་གཟུགས་མུས་ཆེན་འཁོར་ལོ་སྡོམ་པ་སངས་རྒྱས་རྒྱལ་མཚན་རྣམས་གཙོ་བོར་སྨོས་པའི་ཡོངས་འཛིན་བསླུ་མེད་དམ་པ་རྣམས་ཀྱི་ཞབས་སེན་དབང་གི་རྒྱལ་པོ་སྤྱི་བོའི་རྒྱན་དུ་བཀོད་པའི་ཤྲཱི་ས་སྐྱ་པ་ཤཱཀྱའི་དགེ་བསྙེན་པཎྜི་ཏ་་་་་་མཁས་པ། སྔགས་འཆང་ངག་དབང་ཀུན་དགའ་བསོད་ནམས་གྲགས་པ་རྒྱལ་མཚན་དཔལ་བཟང་པོས་ལྷག་བསམ་དག་པས་ཀུན་ནས་བསླངས་ཏེ། དེང་སང་དུས་ངན་སྙིགས་མ་མཐར་ཐུག་པའི་སྐབས་འདིར་སྐྱེ་བོ་རྣམས་གལ་ཆུང་ཆོས་ཀྱི་བྱ་བ་ལ་བབས་ནས་མཁས་པའི་ཡན་ལག་ཏུ་འགྱུར་བའི་བསྟན་བཅོས་འདི་ལྟ་བུ་ལ་ཇི་སྙམ་དུ་ཡང་མི་སེམས་པར་བཞི་མདོའི་རྩྭ་བཞིན་འདོར་བ་བློས་མ་བཟོད་དེ། ད་དུང་བློ་གསལ་དཔྱོད་ལྡན་ཤེས་འདོད་ཅན་རེ་རེ་ཙམ་ལ་ཕན་པར་གྱུར་ན་སྙམ་ནས།
ཤིང་ཕོ་ཁྱིའི་ལོ་ཟླ་བ་དང་པོའི་དཀར་ཕྱོགས་དགའ་བ་གཉིས་པའི་ཚེས་ལ་དཔལ་ལྡན་ས་སྐྱའི་ཆོས་གྲྭ་ཆེན་པོའི་བཞི་ཐོག་བླ་བྲང་གི་འོད་གསལ་སྣང་བར་སྦྱར་བའི་ཡི་གེ་པ་ནི་རང་དང་ཉེ་བར་གནས་པའི་དགེ་སློང་རྡོ་རྗེ་འཛིན་པ་གསུང་རབ་མང་པོའི་མགྲིན་པ་ཅན་མདོ་སྔགས་རབ་འབྱམས་སྨྲ་བ་བསམ་གཏན་རྒྱ་མཚོས་བགྱིས་སོ། ། འདི་སྦྱར་དགེ་བས་བདག་ཅག་དཔོན་སློབ་རྣམས། ། ཚེ་མཐར་ཕྱིན་ཅིང་དོན་ཀུན་འགྲུབ་པ་དང་། ། ཕྱི་མ་ལྷན་ཅིག་བདེ་བ་ཅན་སྐྱེས་ནས། ། སྲིད་མཐར་ས་སྐྱའི་བསྟན་པ་རྒྱས་པར་ཤོག ། ཀཱ་ལྱཱ་ན་ཝརྡྷནྟུ།། །། མཛེས་ མཆོག་ ལེགས་ ཁྱེད་ དགེ་ ལེགས་ མཆོག་ གྲུབ་ མཆོག་ མཛེས་ ཁྱེད་ ལེགས་ ལེགས དགེ་ གྲུབ་ མཆོག་ ལེགས་ ཁྱེད་ མཛེས་ མཆོག་ མཆོག་ གྲུབ་ དགེ་ ལེགས ཁྱེད་ ལེགས། མཆོག་ མཛེས གྲུབ་ མཆོག་ ལེགས དགེ་ གལ་ཏེ་ཚིག་བཅད་ཕྱེད་འཁོར་ན། ། ཕྱེད་དུ་འཁོར་བའི་བྱ་དཀར་བརྗོད། ། ཅེས་པའི་དཔེའོ། །
དགེ་ ལེགས་ མཆོག་ ཁྱེད་ ཁྱེད་ མཆོག་ ལེགས་ དགེ་ ལེགས་ དགེ་ ཁྱེད་ མཆོག་ མཆོག་ ཁྱེད་ དགེ་ ལེགས་ མཆོག་ ཁྱེད་ དགེ་ ལེགས་ ལེགས་ དགེ་ ཁྱེད་ མཆོག་ ཁྱེད་ མཆོག་ ལེགས་ དགེ་ དགེ་ ལེགས་ མཆོག་ ཁྱེད་ གཉིས་ཀ་གཟུགས་གཅིག་ཀུན་ཏུ་འཁོར། ། ཞེས་པའི་དཔེའོ། ། ཁྱེད་ཀྱིས་བདག་ལ་ཐོས་པའི་མེ་ཏོག་དང་། ངེད་ཀྱིས་ཁྱེད་ལ་དད་པའི་མེ་ཏོག་དང་། བསྒྲུབ་པའི་མེ་ཏོག་རབ་ཏུ་སྩོལ་བར་མཛོད། གུས་པའི་མེ་ཏོག་རབ་ཏུ་འབུལ་བར་བགྱིད། གླང་པོའི་འགྲོས་ཀྱི་དཔེའོ། ། ༈ མཁན་ཆེན་ཨ་པད་རིན་པོ་ཆེའི་དགོངས་བཞེད་ལྟར་གུ་རུས་ཞབས་ཞུ་བགྱིས་པའོ།། PAGE * MERGEFORMAT 16 ཨ་མྱེས་ཞབས། སྒྲ་རྒྱན་གྱི་བསྟན་བཅོས་མཁས་པའི་ཡིད་འཕྲོག་བློ་གསལ་མགུལ་རྒྱན།
PAGE * MERGEFORMAT 17
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
