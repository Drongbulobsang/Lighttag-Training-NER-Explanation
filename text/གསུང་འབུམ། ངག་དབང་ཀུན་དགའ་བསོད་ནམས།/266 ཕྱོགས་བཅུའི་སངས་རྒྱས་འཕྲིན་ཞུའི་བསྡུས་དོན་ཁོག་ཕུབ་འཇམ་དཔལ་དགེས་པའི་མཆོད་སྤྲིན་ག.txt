གསུང་འབུམ། ངག་དབང་ཀུན་དགའ་བསོད་ནམས།
པོད ༢༦༦
ཕྱོགས་བཅུའི་སངས་རྒྱས་འཕྲིན་ཞུའི་བསྡུས་དོན་ཁོག་ཕུབ་འཇམ་དཔལ་དགེས་པའི་མཆོད་སྤྲིན་གསར་པའི་མེ་ཏོག
༄༅། །ཕྱོགས་བཅུའི་སངས་རྒྱས་འཕྲིན་ཞུའི་བསྡུས་དོན་ཁོག་ཕུབ་འཇམ་དཔལ་དགེས་པའི་མཆོད་སྤྲིན་གསར་པའི་མེ་ཏོག་བཞུགས།། རྒྱ་གར་སྐད་དུ། ཤྲཱི་ཝན་སདྒུ་རུ་བཛྲ་ཨཱ་ཙརྻ་ཏྲི་ཎི་ཡེ་ན་མཿ བོད་སྐད་དུ། དཔལ་ལྡན་བླ་མ་དམ་པ་རྡོ་རྗེ་སློབ་དཔོན་གསུམ་ལ་ཕྱག་འཚལ་ལོ། ། ཚངས་དང་བདེ་འབྱུང་མིག་སྟོང་པ་ལ་སོགས། ། འཇིག་རྟེན་ཆེ་དགུའི་གཙུག་གི་ཉེར་བརྟེན་པའི། ། སྟོན་མཆོག་ཐུབ་དབང་ཞབས་ཀྱི་པདྨོ་ལ། ། མི་ཕྱེད་དད་པས་ལན་བརྒྱར་ཕྱག་བགྱི་འོ། ། རྒྱལ་ཀུན་མཁྱེན་བརྩེའི་བདག་ཉིད་འོད་ཞགས་རིངས། །
བསྐལ་བཟང་ཡིད་མཚོར་སྤྲུལ་པའི་ཟློས་གར་ནི། ། འཇིགས་བྲལ་མཁྱེན་པའི་སྟོབས་བཅུ་ཡོངས་རྫོགས་གཏེར། ། ས་སྐྱའི་འཇམ་མགོན་ཀུན་དགའ་རྒྱལ་མཚན་རྒྱལ། ། དེ་གསུང་ཕྱོགས་བཅུའི་རྒྱལ་དང་རྒྱལ་སྲས་མོ། ། ཞུ་འཕྲིན་དད་པའི་ཕོ་ཉ་འདོད་གསལ་གྱི། ། ཡི་གེ་དམ་པའི་ཆོས་ཀུན་གཟུགས་ཅན་བཞིན། ། བཀོད་འདིའི་བསྡུས་དོན་བརྗོད་ལ་བདག་བློ་སྤྲོ། ། ཞེས་མཆོད་བརྗོད་དང་དམ་བཅའ་སྔོན་དུ་བཏང་ནས། བདག་ཉིད་ཆེན་པོ་ས་སྐྱ་པཎྜི་ཏས་མཛད་པའི་ཕྱོགས་བཅུའི་སངས་རྒྱས་དང་བྱང་ཆུབ་སེམས་དཔའ་ཐམས་ཅད་ལ་ཞུ་བའི་འཕྲིན་ཡིག་ཅེས་བྱ་བའི་བསྡུས་དོན་འདི་འཆད་པ་ལ་དོན་གསུམ་སྟེ། བསྟན་བཅོས་ལ་འཇུག་པའི་ཡན་ལག་འཇུག་བྱ་བསྟན་བཅོས་ཀྱི་དོན་དངོས།
དོན་དེ་ལྡན་གྱི་བསྟན་བཅོས་ཀྱི་མཇུག་དོན་དང་གསུམ། དང་པོ་བསྟན་བཅོས་ལ་འཇུག་པའི་ཡན་ལག་ལ། མཆོད་པར་བརྗོད་ཅིང་ཞུ་བ་དམ་བཅའ་བ་དང་། སྟོན་པ་སངས་རྒྱས་ལ་བྱེ་བྲག་ཏུ་མཆོད་པར་བརྗོད་པ། ཞུ་བའི་མཚམས་སྦྱར་བ་དང་གསུམ་གྱི། དང་པོ་མཆོད་པར་བརྗོད་ཅིང་ཞུ་བ་དམ་བཅའ་བ་ནི། ཕྱོགས་བཅུའི་སངས་རྒྱས་དང་བྱང་ཆུབ་སེམས་དཔའ་རྣམས་ལ་ཞུ་བའི་འཕྲིན་ཡིག བླ་མ་དང་འཇམ་པའི་དབྱངས་ལ་ཕྱག་འཚལ་ལོ། ། བརྩེ་བ་དང་ལྡན་གཞན་ལ་ཕན་དགོངས་ཤེས་བྱ་ཀུན་ལ་བསྒྲིབས་པ་དང་བྲལ་ཡེ་ཤེས་མངའ། ། མཁའ་ལྟར་རྣམ་དག་ཉེ་བར་ཞི་ལ་ལྷུན་གྱིས་གྲུབ་པར་དགོས་འདོད་འབྱུང་བའི་འཕྲིན་ལས་ཅན། །
གང་ཞིག་རྟག་ཏུ་ཕོངས་པ་ཀུན་སྐྱོབས་འཇིག་རྟེན་སྤྱོད་པ་དག་ལས་རྣམས་གྲོལ་བ། ། གསོལ་བ་བཏབ་ན་བསླུ་མེད་དང་ལྡན་རྒྱལ་དང་དེ་སྲས་རྣམས་ལ་འཕྲིན་འདི་ཞུ། ཞེས་པས་བསྟན། ༈ །གཉིས་པ་སྟོན་པ་སངས་རྒྱས་ལ་བྱེ་བྲག་ཏུ་མཆོད་པར་བརྗོད་པ་ནི། བདེ་བྱེད་ཚངས་དབང་ལྟར་བཅས་འཇིག་རྟེན་གྱིས། ། གང་གི་སྙན་པ་ས་གསུམ་རབ་བསྒྲགས་པ། ། འགྲོ་བའི་བླ་མ་ཐམས་ཅད་མཁྱེན་པ་ཡི། ། ཞབས་པད་དྲི་མ་མེད་ལ་ཕྱག་འཚལ་ལོ། ། ཞེས་པས་བསྟན།། ༈ །།གསུམ་པ་ཞུ་བའི་མཚམས་སྦྱར་བ་ནི།
སྭསྟི་ཐུགས་རྗེའི་སྤྱན་ལྡན་པ། ། ཐམས་ཅད་གཟིགས་པའི་ཡེ་ཤེས་སྤྱན། ། འཇིག་རྟེན་མངོན་སུམ་གཟིགས་པ་ལ། ། མགོན་པོ་བདག་ནི་ཞུ་བར་འཚལ། ། ཞེས་པས་བསྟན།། ༈ །།གཉིས་པ་འཇུག་བྱ་བསྟན་བཅོས་ཀྱི་དོན་དངོས་ལ། སྔོན་འགྲོའི་ཞུ་བ། དངོས་གཞིའི་ཞུ་བ། རྗེས་ཀྱི་ཞུ་བ་དང་གསུམ། དང་པོ་སྔོན་འགྲོའི་ཞུ་བ་ལ་ཡང་།
སྔོན་འབྱུང་སྟོན་པའི་མཛད་པ་སྨོས་པ། རྗེས་འཇུག་གང་ཟག་གི་ཇི་ལྟར་དཔྱད་པའི་ཚུལ། ས་པཎ་རང་ཉིད་ཀྱི་བསྟན་པ་ལ་བྱ་བ་ཇི་ལྟར་མཛད་པའི་ཚུལ་དང་གསུམ། དང་པོ་སྔོན་བྱུང་སྟོན་པའི་མཛད་པ་སྨོས་པ་ལ་ཡང་། དང་པོར་བྱང་ཆུབ་མཆོག་ཏུ་ཐུགས་བསྐྱེད་ཅིང་ཚོགས་བསགས་པའི་ཚུལ། སངས་རྒྱས་ཏེ་ཆོས་ཀྱི་འཁོར་ལོ་བསྐོར་བའི་ཚུལ། ཆོས་ལ་བརྟེན་ནས་དགེ་འདུན་འདུས་ཚུལ། བསྟན་ལ་གཏད་དེ་མྱ་ངན་ལས་འདའ་ཚུལ་བསྟན་པ་དང་བཞིའི། དང་པོ་བྱང་ཆུབ་མཆོག་ཏུ་ཐུགས་བསྐྱེད་ཅིང་ཚོགས་བསགས་ཚུལ་ནི། ཁྱེད་ཀྱིས་དང་པོར་བྱང་ཆུབ་ཐུགས། །
གཞན་གྱི་དོན་སླད་ཁོ་ནར་བསྐྱེད། ། དེར་རྗེས་བརྩོན་པས་གྲངས་མེད་གསུམ། ། ལུས་དང་སྲོག་ལ་ལྟོས་མེད་བསྒྲུབས། ། ཞེས་པས་བསྟན།། ༈ །།གཉིས་པ་སངས་རྒྱས་ཏེ་ཆོས་ཀྱི་འཁོར་ལོ་བསྐོར་ཚུལ་ནི། དེ་ནས་བྱང་ཆུབ་སྙིང་པོར་ཁྱོད། ། བྱང་ཆུབ་དམ་པ་བརྙེས་མཛད་དེ། ། རྣམ་གྲོལ་ཆོས་ཀྱི་འཁོར་ལོ་ནི། ། རྨད་བྱུང་དམ་པར་རབ་བསྐོར་ནས། ། ཞེས་པས་བསྟན།།
༈ །།གསུམ་པ་ཆོས་ལ་བརྟེན་ནས་འཕགས་པའི་དགེ་འདུན་འདུས་ཚུལ་ནི། དེ་ནི་ཁྱོད་ཀྱི་དམ་པའི་ཆོས། ། འཕགས་པའི་དགེ་འདུན་ཀུན་བསྡུས་ཏེ། ། ཞེས་པས་བསྟན།། ༈ །།བཞི་པ་བསྟན་པ་གཏད་དེ་སྐུ་མྱ་ངན་ལས་འདའ་ཚུལ་བསྟན་པ་ནི། ང་ནི་མྱ་ངན་འདས་གྱུར་ན། ། ཆོས་འདི་ཁྱོད་ཀྱི་སྟོན་པ་ཡིན། ། དེ་ནས་ཚིག་དོན་མ་ཉམས་པར། ། ང་ཡི་བསྟན་པ་ཟུངས་ཤིག་ཅེས། ། སྲས་ཀྱི་མཆོག་ལ་གཏད་མཛད་དེ། །
ལྔ་བརྒྱ་ཐ་མའི་བསྟན་པ་ཡང་། ། སྡེ་སྣོད་འཛིན་པ་རྣམས་ལ་གཏད། ། དེ་ཡི་སྒྲུབས་པའི་བྱ་བ་ཀུན། ། ལྷར་བཅས་འཇིག་རྟེན་གཙོ་བོ་དང་། ། སྦྱིན་བདག་སྟོབས་ཅན་ཐམས་ཅད་ལ། ། ནན་ཏན་གྱིས་ནི་ལེགས་གཏད་ནས། ། མགོན་པོ་མྱ་ངན་འདའ་ཚུལ་བསྟན། ། ཞེས་པས་བསྟན།། ༈ །།གཉིས་པ་རྗེས་འཇུག་གང་ཟག་གི་ཇི་ལྟར་སྤྱད་པའི་ཚུལ་ལ། ལེགས་པར་སྤྱད་པའི་ཚུལ་དང་།
ལོག་པར་སྤྱད་པའི་ཚུལ་གཉིས་ཀྱི། ། དང་པོ་ལེགས་པར་སྤྱད་པའི་ཚུལ་ནི། དེ་རྗེས་འཕགས་པའི་གང་ཟག་དང་། ། སོ་སོ་སྐྱེ་བོ་མཁས་པ་དང་། ། ཆོས་རྒྱལ་རྣམས་དང་སྦྱིན་བདག་ནི། ། སྟོབས་ལྡན་དད་པ་ཅན་རྣམས་ཀྱིས། ། བསྟན་པ་ཡུན་རིང་གུས་པས་བསྐྱངས། ། ཞེས་པས་བསྟན།། ༈ །།གཉིས་པ་ལོག་པར་སྤྱད་པའི་ཚུལ་ལ་ཡང་། ། འཕགས་ཡུལ་དུ་ཇི་ལྟར་བྱུང་ཚུལ་དང་།
བོད་ཡུལ་དུ་ཇི་ལྟར་བྱུང་ཚུལ་གཉིས། དང་པོ་འཕགས་ཡུལ་དུ་ཇི་ལྟར་བྱུང་ཚུལ་ནི། དེང་སང་སྙིགས་མའི་དུས་འདི་ན། ། ཐུབ་པའི་བསྟན་པ་ཕལ་ཆེར་ནུབ། ། ཆོས་མངོན་མཛོད་ལས་གསུངས་པ་ལྟར། ། ངན་རྟོག་རྣམས་ཀྱིས་བསྟན་པ་དཀྲུགས། ། ཞེས་པས་བསྟན།། ༈ །།གཉིས་པ་བོད་ཡུལ་དུ་ཇི་ལྟར་བྱུང་ཚུལ་ལ་ཡང་། སྒྲུབ་པའི་བསྟན་པ་ལ་ཇི་ལྟར་བྱུང་ཚུལ་དང་། ལུང་གི་བསྟན་པ་ལ་ཇི་ལྟར་བྱུང་ཚུལ་གཉིས་ཀྱི།
དང་པོ་སྒྲུབ་པའི་བསྟན་པ་ལ་ཇི་ལྟར་བྱུང་ཚུལ་ནི། ཁྱད་པར་དུ་ཡང་བྱང་ཕྱོགས་ཀྱི། ། ཁ་བ་ཅན་གྱི་བསྟན་པ་འདི། ། ངན་རྟོག་མུན་པས་རྣམ་པར་ཁྱབ། ། དགེ་སྦྱོང་ཕལ་ཆེར་ཐོས་པ་ཉུང་། ། སྡོམ་བརྩོན་ཕལ་ཆེར་བཀུར་བ་ཉུང་། ། བཀུར་བ་དེ་དག་སྡོམ་བརྩོན་ཉུང་། ། སྦྱིན་བདག་ཆོས་ལ་དད་པ་ཉུང་། ། དད་པ་ཅན་གྱི་མཆོད་ཆ་དམན། ། མཆོད་པ་དེ་དག་ལོག་འཚོའི་རྒྱུ། །
གལ་ལྟེ་ལོག་འཚོ་མི་ཟ་བའི། ། ཆོས་བྱེད་དེ་དག་དམན་དམན་འདྲ། ། ཞེས་པས་བསྟན།། ༈ །།གཉིས་པ་ལུང་གི་བསྟན་པ་ལ་ཇི་ལྟར་བྱུང་ཚུལ་ལ་ཡང་། བཀའ་ལ་བྱུང་ཚུལ་དང་། བསྟན་བཅོས་ལ་བྱུང་ཚུལ་གཉིས་ཀྱི། དང་པོ་བཀའ་ལ་བྱུང་ཚུལ་ནི། སངས་རྒྱས་བསྟན་ལ་དད་ན་ཡང་། ། སྡེ་སྣོད་གསུམ་དང་རྒྱུད་སྡེ་བཞི། ། སངས་རྒྱས་གསུང་རབ་ངོ་མཚར་ཅན། །
དེ་དག་གཞི་མདོའི་རྩྭ་བཞིན་འདོར། ། བླུན་པོ་རྣམས་ཀྱི་རྫུན་ཚིག་ལ། ། ཐུབ་པའི་བཀའ་བས་གུས་པར་འཛིན། ། ཞེས་པས་བསྟན།། ༈ །།གཉིས་པ་བསྟན་བཅོས་ལ་བྱུང་ཚུལ་ནི། བདག་ཉིད་ཆེན་པོ་ཀླུ་སྒྲུབ་དང་། ། ཐོགས་མེད་དང་ནི་དབྱིག་གི་གཉེན། ། ཕྱོགས་ཀྱི་གླང་པོ་ཆོས་གྲགས་སོགས། ། མཁས་པ་རྣམས་ཀྱི་གསུང་རབ་དང་། ། རྣལ་འབྱོར་དབང་ཕྱུག་བིརྺ་པ། །
འཕགས་པ་ལྷ་སོགས་གྲུབ་ཐོབ་ཀྱི། ། གསུང་རབ་ཡིན་པར་ངེས་པ་རྣམས། ། དུག་བཞིན་འབད་པས་སྤངས་ནས་ནི། ། སྐྱེས་བུ་རྫུན་མས་སྦྱར་བ་ཡི། ། ལོག་རྟོག་རྣམས་ལ་ཆེར་འབད་ནས། ། གྲུབ་ཐོབ་རྣམས་ཀྱི་གསུང་ཡིན་ཞེས། ། བླུན་པོ་རྣམས་ལ་རྒྱས་པར་བྱེད། ། འཇིག་རྟེན་ཤེས་རབ་ལྡན་པ་དཀོན། ། བསོད་ནམས་ལྡན་པ་ཤིན་ཏུ་ཉུང་། ། དེས་ན་དམ་ཆོས་རིན་པོ་ཆེ། །
ཁྱེད་ཀྱི་གསུང་རབ་འཛིན་པ་དཀོན། ། ཞེས་པས་བསྟན།། ༈ །།གསུམ་པ་ས་པཎ་རང་ཉིད་ཀྱི་བསྟན་པ་ལ་བྱ་བ་ཇི་ལྟར་མཛད་ཚུལ་ལ། སྔོན་དུ་སྦྱང་པ་མཛད་ཚུལ་དང་། ། ཆོས་དག་མ་དག་གི་རྣམ་དབྱེ་མཛད་ཚུལ་གཉིས་ཀྱི། དང་པོ་སྔོན་དུ་སྦྱང་པ་མཛད་པའི་ཚུལ་ནི། དེ་ལྟར་ཤེས་ན་ཤཱཀྱ་ཡི། ། བསྟན་པ་ནུབ་པར་དགོངས་པ་དང་། ། གཞན་ལ་ཕན་པར་བསམ་ནས་ནི། ། ལུང་དང་རིག་པ་ཕལ་ཆེར་སྦྱངས། །
ཞེས་པས་བསྟན།། ༈ །།གཉིས་པ་ཆོས་དག་མ་དག་གི་རྣམ་དབྱེ་མཛད་ཚུལ་ནི། དེ་ཡི་སྟོབས་ཀྱིས་ཆོས་ཀྱི་གནད། ། འཁྲུལ་པ་དང་ནི་མ་འཁྲུལ་བའི། ། རྣམ་གཞག་ཅུང་ཟད་བདག་གིས་གོ ། ཞེས་པས་བསྟན། ༈ །གཉིས་པ་དངོས་གཞིའི་ཞུ་བ་ལ། ། སྤྱིར་ཞུ་བ་དང་། སོ་སོར་ཞུ་བ་གཉིས་ཀྱི། དང་པོ་སྤྱིར་ཞུ་བ་ནི།
འདི་ལ་རྒྱལ་དང་རྒྱལ་བའི་སྲས། ། མཁས་པ་སྡེ་སྣོད་འཛིན་པ་དང་། ། གྲུབ་པ་བསྙེམས་པའི་སྐྱེས་བུ་མཆོག ། མངོན་སུམ་གཟིགས་པའི་སྤྱན་ལྡན་པ། ། དེ་དག་ཀུན་ནི་དཔང་པོ་ལགས། ། དེས་ན་བདག་གི་འཐད་མི་འཐད། ། རེ་ཞིག་གསན་པར་མཛད་དུ་གསོལ། ། ཁྱེད་ཀྱི་གསུང་ལས་འདི་སྐད་འབྱུང་། ། དགེ་སློང་དག་གམ་མཁས་རྣམས་ཀྱིས། ། བསྲེག་བཅད་བརྡར་བའི་གསེར་བཞིན་དུ། །
ཡོངས་སུ་བརྟགས་ལ་ང་ཡི་བཀའ། ། བླང་བར་བྱ་ཡི་གུས་ཕྱིར་མིན། ། ཞེས་གསུང་གཞན་ཡང་མདོ་སྡེ་ལས། ། བསྟོད་འོས་དམད་པར་མི་བྱ་ཞིང་། ། དམད་འོས་བསྟོད་པར་མི་བྱ་ཞེས། ། གསུང་པ་དེ་ཡི་ཡིད་ལ་བཞག ། སློབ་དཔོན་རིན་ཆེན་འབྱུང་གནས་ཀྱིས། ། དད་པ་མེད་པ་གཙོ་བོའི་དགྲ། ། ལྷག་དད་ཤིན་ཏུ་གོལ་བའི་གནས། ། གང་ཕྱིར་ཀུན་མཁྱེན་ཚད་མས་གྲུབ། །
གྲུབ་པས་ཀུན་མཁྱེན་འགྱུར་མ་ཡིན། ། ཞེས་གསུང་དེ་ཡང་བདེན་པར་རྟོགས། ། དེ་བཞིན་སྡེ་སྣོད་ཐམས་ཅད་དང་། ། བསྟན་བཅོས་ཆེན་པོ་ཐམས་ཅད་ལས། ། འཁྲུལ་པ་ཐམས་ཅད་འབད་པས་བཀག ། མ་འཁྲུལ་བ་རྣམས་བསྒྲུབས་པར་མངོན། ། དམ་པའི་རྣམ་ཐར་བསྐྱངས་འདོད་ནས། ། བདག་ཀྱང་དེ་ཡི་རྗེས་འབྲངས་ཏེ། ། ཆོས་ཀྱི་རྣམ་དབྱེ་ཅུང་ཟད་བྱས། ། དེ་ལ་བློ་གྲོས་ལྡན་པ་ཡི། །
སྡེ་སྣོད་འཛིན་པ་ཕལ་ཆེར་དགའ། ། ཐོག་མེད་བློ་གྲོས་བྲལ་བ་ཡི། ། ཆགས་སྡང་ཅན་རྣམས་ཕལ་ཆེར་དམོད། ། བདག་གི་ལྷག་པའི་བསམ་པ་ལ། ། སངས་རྒྱས་ཐམས་ཅད་གཟིགས་སུ་གསོལ། ། གལ་ཏེ་ལོག་པར་སྨྲ་ན་ནི། ། ཁྱེད་རྣམས་ཀྱིས་ཀྱང་བདག་ལ་ཁྲེལ། ། འོན་ཏེ་བདེན་པར་སྨྲ་ན་ནི། ། ཁྱེད་ཀྱིས་བདག་ལ་དགེས་པར་མཛོད། ། སྒྲ་ཚད་སྡེབས་སྦྱོར་སྙན་དངགས་དང་། །
ཚིག་རྒྱན་མིང་གི་ངེས་བརྗོད་སོགས། ། ཤིན་ཏུ་མཁས་པ་རྣམས་ལ་གྲགས། ། སྡེ་སྣོད་གསུམ་པོ་དེ་སྦྱངས་པའི། ། སྡེ་སྣོད་འཛིན་པ་རྣམས་ཀྱིས་མཁྱེན། ། རྒྱུད་སྡེ་བཞི་པོ་དག་ཤེས་པའི། ། རྒྱུད་སྡེ་འཛིན་རྣམས་མཁྱེན་པར་གསལ། ། རང་རང་གཞུང་དང་མཐུན་ན་ཡིན། ། མི་མཐུན་པ་དེ་ཟབ་ན་ཡང་། ། སངས་རྒྱས་གསུང་དང་མ་འབྲེལ་ཕྱིར། ། མུ་སྟེགས་བྱེད་ཀྱི་ཟབ་པར་འགྱུར། །
རྣམ་དབྱེ་འདི་ལྟར་འཐད་མི་འཐད། ། སངས་རྒྱས་རྣམས་ཀྱི་ལེགས་པར་དགོངས། ། ཞེས་པས་བསྟན།། ༈ །།གཉིས་པ་སོ་སོར་ཞུ་བ་ལ་ཡང་། རིག་གནས་ཐུན་མོང་བ་ལ་ཞུ་བ་དང་། ནང་དོན་རིག་པ་ལ་ཞུ་བ་གཉིས་ཀྱི། དང་པོ་རིག་གནས་ཐུན་མོང་བ་ལ་ཞུ་བ་ལ་ཡང་། སྒྲ་ལ་ཞུ་བ། སྡེབ་སྦྱོར་ལ་ཞུ་བ། རྒྱན་དང་མངོན་བརྗོད་ལ་ཞུ་བ།
ཚད་མ་རིག་པ་ལ་ཞུ་བ་དང་བཞི་ཡི། དང་པོ་སྒྲ་ལ་ཞུ་བ་ནི། སྒྲ་ལ་ཡི་གེ་མིང་དང་ཚིག ། ངག་དང་རབ་ཏུ་བྱེད་པ་སོགས། ། ཆོས་ཀྱི་ཕུང་པོའི་བར་དུ་ཡང་། ། ཚིག་བཟང་བ་དང་དོན་གླིང་བ། ། བདེན་པ་དང་ནི་སྙན་པ་སོགས། ། ཡོན་ཏན་ཀུན་ལྡན་ཐུབ་པས་གསུང་། ། ཡི་གེ་ལ་ནི་རིང་ཐུང་དང་། ། ཤིན་ཏུ་རིང་དང་ཐུག་རྐྱང་དང་། །
དྲག་ཞན་དང་ནི་ལྕི་ཡང་དང་། ། ཨུ་ཏད་ཨ་ནུ་ར་ཏ་སོགས། ། བོད་ལ་གྲགས་པ་མེད་མོད་ཀྱི། ། ཕལ་ཆེར་དག་པ་ཤིན་ཏུ་ཉུང་། ། དེ་ལ་བདག་གིས་རིང་ཐུང་སོགས། ། རྣམ་དབྱེ་སྒྲ་དང་མཐུན་པར་བགྱི། ། དེ་ལ་སྒྲ་སྦྱོར་མི་ཤེས་པ། ། ཕལ་ཆེར་བདག་ལ་དགའ་བར་འཛིན། ། ཞེས་པས་བསྟན།། ༈ །།གཉིས་པ་སྡེབ་སྦྱོར་ལ་ཞུ་བ་ནི།
སྡེབ་སྦྱོར་ལ་ནི་ལྕི་ཡང་དང་། ། ངལ་གསོའི་གནས་སོགས་གཞུང་ལུགས་དང་། ། ལེགས་པར་བསྟུན་ནས་བཀོད་པ་ལ། ། སྡེབ་སྦྱོར་མེད་རྣམས་ཐེ་ཚོམ་ཟ། ། ཞེས་པས་བསྟན།། ༈ །།གསུམ་པ་རྒྱན་དང་མངོན་བརྗོད་ལ་ཞུ་བ་ནི། ཚིག་གི་རྒྱན་དང་མངོན་བརྗོད་སོགས། ། མཁས་པའི་གཞུང་དང་མཐུན་པར་བྱས། ། དེ་ལ་བླུན་པོ་རྒྱབ་ཀྱིས་ཕྱོགས། ། ཞེས་པས་བསྟན།།
༈ །།བཞི་པ་ཚད་མ་ལ་ཞུ་བ་ནི། ཚད་མའི་མཚན་ཉིད་དབྱེ་བསྡུ་དང་། ། མངོན་སུམ་རྗེས་སུ་དཔག་པ་ལ། ། སྣང་བ་དང་ནི་སེལ་བ་དང་། ། འབྲེལ་པ་དང་ནི་འབྲེལ་མེད་སོགས། ། སྒྲ་དང་རྟོག་པའི་འཇུག་ཚུལ་ལ། ། ལུང་དང་རིག་པ་མི་འགལ་ཞིང་། ། ཆོས་ཀྱི་གྲགས་པའི་སྡེ་བདུན་ལྟར། ། བདག་གིས་ལེགས་པར་བརྗོད་པ་ལ། ། ཚད་མ་ལྟར་སྣང་སྨྲ་རྣམས་རྒོལ། །
ཞེས་པས་བསྟན།། ༈ །།གཉིས་པ་ནང་དོན་རིག་པ་ལ་ཞུ་བ་ལ། བསྟན་པའི་རྩ་བ་འདུལ་བ་ལ་ཞུ་བ་དང་། བསྟན་པའི་ཡང་སྙིང་ཕར་ཕྱིན་ཐེག་པ་ལ་ཞུ་བ། བསྟན་པའི་ཉིང་ཁུ་རྡོ་རྗེ་ཐེག་པ་ལ་ཞུ་བ་དང་གསུམ་གྱི། དང་པོ་བསྟན་པའི་རྩ་བ་འདུལ་བ་ལ་ཞུ་བ་ནི། ཁྱོད་ཀྱི་འདུལ་བའི་སྡེ་སྣོད་ལ། ། བསྡུད་མཛད་ཕྱི་མས་སྡེ་པ་བཞི། ། སྐད་རིགས་རྣམ་པ་བཞི་དག་གིས། ། འདུལ་བ་ལུང་རྣམས་སྡེ་བཞིར་བསྡུས། །
དེ་ལ་སྡེ་པ་བཅོ་བརྒྱད་ཀྱིས། ། གནང་བཀག་མི་འདྲ་སྣ་ཚོགས་གསུང་། ། དང་པོ་ལེན་པའི་ཆོ་ག་དང་། ། བར་དུ་བསྲུང་བའི་གནང་བཀག་དང་། ། ཐ་མར་སྡོམ་པ་གཏོང་ཚུལ་དང་། ། བྱིན་རླབས་དང་ནི་ཕྱིར་བཅོས་པའི། ། ཆོ་གའི་བྱེ་བྲག་ཐམས་ཅད་ལ། ། སྡེ་པ་བཞི་པོ་མི་འདྲ་བའི། ། རྣམ་པར་དབྱེ་བ་དུ་མ་མཐོང་། ། ཕ་རོལ་ཕྱིན་དང་གསང་སྔགས་ཀྱི། །
ཐེག་པའི་རིམ་པའི་དབྱེ་བ་ཡི། ། སེམས་ཅན་རྗེས་སུ་བཟུང་བའི་ཕྱིར། ། གནང་བཀག་དབྱེ་བ་དུ་མ་གནང་། ། དེ་དག་བདག་གིས་ལུང་བཞིན་བཤད། ། དེ་དག་ལུང་དང་འགལ་བ་ཡི། ། ཡེ་བཀག་ཡེ་གནང་ཞེས་བྱ་བ། ། འདོད་པ་དེ་དག་བདག་ལ་གཤེ། ། ཞེས་པས་བསྟན།། ༈ །།གཉིས་པ་བསྟན་པའི་སྙིང་པོ་ཕར་ཕྱིན་ཐེག་པ་ལ་ཞུ་བ་ལ་ཡང་། སེམས་བསྐྱེད་པ་དང་།
བསླབ་བྱ་ལ་ཞུ་བ་གཉིས་ཀྱི། དང་པོ་སེམས་བསྐྱེད་ལ་ཞུ་བ་ནི། དོན་དམ་ཞེས་བྱའི་བྱང་ཆུབ་སེམས། ། ཆོས་ཉིད་ཀྱི་ནི་ཐོབ་ཅེས་གསུང་། ། ཆོ་ག་གཞུང་ལས་བཤད་པ་མེད། ། དེ་སྐད་བདག་གིས་བཤད་པ་ལ། ། ཆགས་སྡང་ཡིན་ཞེས་འགའ་ཞིག་སྨྲ། ། ཀུན་རྫོབ་སེམས་བསྐྱེད་ཆོ་ག་ལས། ། སྐྱེད་ཕྱིར་བརྡ་ལས་བྱུང་བར་གསུང་། ། དེ་ལ་ཉན་ཐོས་ཐེག་ཆེན་གཉིས། །
ཉན་ཐོས་རྩ་བའི་སྡེ་བཞི་ལ། ། སེམས་བསྐྱེད་ཆོ་ག་ཐ་དད་ཡོད། ། ཐེག་ཆེན་པ་ལ་སེམས་ཙམ་དང་། ། དབུ་མའི་སེམས་བསྐྱེད་རྣམ་གཉིས་སྣང་། ། བདག་གི་དེ་དག་ཕྱེ་སྟེ་བཤད། ། དེ་ལ་སྡེ་སྣོད་མི་ཤེས་པའི། ། སྐྱེ་བོ་ཕལ་ཆེར་བདག་ལ་རྒོལ། ། ཞེས་པས་བསྟན།། ༈ །།གཉིས་པ་བསླབ་བྱ་ལ་ཞུ་བ་ནི། དེ་ཡི་བསླབ་པར་བྱ་བའི་ཆོས། །
བདག་གཞན་བརྗེ་བའི་བྱང་ཆུབ་སེམས། ། ལུང་དང་རིགས་པས་བསྒྲུབས་པ་ལ། ། འཇིག་རྟེན་པ་རྣམས་བཞད་གད་བྱེད། ། དེ་ཡི་བསླབ་བྱའི་ཆོས་གཞན་ཡང་། ། སངས་རྒྱས་གསུང་བཞིན་བདག་གིས་སྒྲུབས། ། འདི་ལའང་བདེན་པར་འཛིན་པ་དཀའ། ། ཞེས་པས་བསྟན།། ༈ །།གསུམ་པ་རྡོ་རྗེ་ཐེག་པ་ལ་ཞུ་བ་ལ། དངོས་དང་། ཞར་བྱུང་ཚིག་ལ་ཞུ་བ་གཉིས།
དང་པོ་དངོས་ལ་ཡང་། སྤྱིར་ཞུ་བ་དང་། སོ་སོར་ཞུ་བ་གཉིས་ཀྱི། དང་པོ་སྤྱིར་ཞུ་བ་ནི། དེང་སང་སྔགས་ལ་མོས་པ་མང་། ། གསང་སྔགས་སློབ་པ་ཤིན་ཏུ་ཉུང་། ། བློ་གསལ་རྣམས་ཀྱིས་འབད་ན་ཡང་། ། རྒྱུད་སྡེའི་དགོངས་པ་ཤེས་དཀའ་ན། ། བླུན་པོ་མ་བསླབ་པ་རྣམས་ཀྱིས། ། རྒྱུད་སྡེའི་དགོངས་པ་ག་ལ་ཤེས། །
དང་པོ་མཁས་པ་མི་བསྟེན་པར། ། ཕྱིས་ནས་སློབ་མ་བསྡུད་པ་མཐོང་། ། དེ་ཡི་སྟོབས་ཀྱིས་གསང་སྔགས་ལ། ། ནོར་པའི་རྣམ་གཞག་དུ་མ་མཐོང་། ། བདག་གིས་བཤད་པ་བདེན་མི་བདེན། ། རྒྱལ་བ་སྲས་བཅས་གསན་དུ་གསོལ། ། ཞེས་པས་བསྟན།། ༈ །།གཉིས་པ་སོ་སོར་ཞུ་བ་ལ་ཡང་། སྨིན་བྱེད་དབང་ལ་ཞུ་བ། འཕྲལ་གྱི་ལག་ལེན་དང་བསླབ་བྱ་ལ་ཞུ་བ།
གྲོལ་བྱེད་རིམ་པ་གཉིས་ལ་ཞུ་བ། ཡེ་ཤེས་ཕྱག་ཆེན་པོ་ལ་ཞུ་བ། ས་ལམ་གྱི་རྣམ་གཞག་ལ་ཞུ་བ་དང་ལྔ། དང་པོ་སྨིན་བྱེད་དབང་ལ་ཞུ་བ་ལ། གསང་སྔགས་བསྒོམ་པ་ལ་དབང་བསྐུར་ངེས་པར་དགོས་ཚུལ། དབང་བསྐུར་བ་ལ་ཆོ་ག་རྣམ་པར་དག་པ་དགོས་ཚུལ། བྱིན་རླབས་ཕྲ་མོ་ཙམ་སྨིན་བྱེད་ཀྱི་དབང་བསྐུར་མ་ཡིན་པར་བསྟན་པ། རང་བཟོའི་ཕག་མོའི་སྨིན་བྱེད་མི་འཐད་པར་བསྟན་པ་དང་བཞིའི། དང་པོ་གསང་སྔགས་བསྒོམ་པ་ལ་དབང་བསྐུར་ངེས་པར་དགོས་ཚུལ་ནི། གལ་ཏེ་གསང་སྔགས་མི་སྒོམ་ན།
དབང་བསྐུར་མེད་ཀྱང་འགལ་བ་མེད། ། གསང་སྔགས་སྒོམ་ལ་མོས་གྱུར་ན། ། ཅི་ནས་དབང་བསྐུར་དགོས་པར་གསུང་། ། ཕྱག་རྒྱ་ཆེན་པོ་ཐིག་ལེ་ལས། ། དབང་མེད་ན་ནི་དངོས་གྲུབ་མེད། ། བྱེ་མ་བཙིར་ཡང་མར་མེད་བཞིན། ། གང་ཞིག་རྒྱུད་ལུང་ང་རྒྱལ་གྱིས། ། དབང་བསྐུར་མེད་པ་འཆད་བྱེད་པ། ། སློབ་དཔོན་སློབ་མ་ཤི་མ་ཐག ། དངོས་གྲུབ་ཐོབ་ཀྱང་དམྱལ་བར་སྐྱེ། །
དེ་བས་འབད་པ་ཐམས་ཅད་ཀྱི། ། བླ་མ་ལ་ནི་དབང་ནོད་ཞུ། ། ཞེས་གསུང་རྡོ་རྗེ་འཕྲེང་བ་ལས། ། དབང་བསྐུར་མེད་པར་རྒྱུད་འཆད་པ། ། དེ་དོན་ལེགས་པར་ཤེས་ན་ཡང་། ། སློབ་དཔོན་སློབ་མ་མཚུངས་པ་ནི། ། ཤི་ནས་ངུ་འབོད་ཆེན་པོར་ལྷུང་། ། ཞེས་གསུངས་དམ་པ་དང་པོ་ལས། དབང་བསྐུར་མེད་པར་རྒྱུད་འཆད་དང་། ། སྔགས་ཀྱི་དེ་ཉིད་བསྒོམ་བྱེད་པ། །
དེ་དོན་ལེགས་པར་ཤེས་ན་ཡང་། ། དམྱལ་བར་འགྱུར་གྱི་གྲོལ་བ་མིན། ། ཞེས་གསུངས་དེ་བཞིན་རྒྱུད་གཞན་དང་། ། བསྟན་བཅོས་ཆེན་པོ་ཐམས་ཅད་ལས། ། དབང་བསྐུར་ཐོབ་ཅིང་དམ་ཚིག་ལྡན། ། དེ་ཡིས་གསང་སྔགས་སྒོམ་པར་གསུངས། ། དེ་སྐད་ཁྱོད་ཀྱིས་གསུངས་པ་ཡི། ། དགོངས་པ་བདག་གིས་བཤད་པ་ལ། ། རྒྱུད་སྡེ་མི་ཤེས་པ་རྣམས་རྒོལ། ། ཅུང་ཟད་ཤེས་ཀྱང་མ་གོ་བའི། །
བླུན་པོ་རྣམས་ཀྱང་བདག་ལ་གཤེ ། ཞེས་པས་བསྟན།། ༈ །།གཉིས་པ་དབང་བསྐུར་བ་ལ་ཆོ་ག་རྣམ་པར་དག་པ་དགོས་ཚུལ་ལ། འཕྲལ་གྱི་ལག་ལེན་ལ་ཞུ་བ་དང་། བསླབ་བྱ་དམ་ཚིག་ལ་ཞུ་བ་གཉིས་ཀྱི། དང་པོ་འཕྲལ་གྱི་ལག་ལེན་ལ་ཞུ་བ་ནི། དེ་ཡང་བློ་ལྡན་ལེགས་བསླབ་པ། ། མཚན་ཉིད་ལྡན་པའི་སློབ་དཔོན་ནི། ། དབང་བསྐུར་མཛད་པ་ཉུང་བར་སྣང་། ། བླུན་པོ་ཆོ་ག་མི་ཤེས་པ། །
དེ་དག་རྨོངས་པའི་ཚོགས་བསྡུས་ནས། ། སློབ་མ་བརྒྱ་སྟོང་དུ་མ་ལ། ། སྦྱོར་དངོས་རྗེས་ཀྱི་ཆོ་ག་ཀུན། ། ཉམས་པའི་དབང་བསྐུར་བྱེད་པ་ཐོས། ། ཞེས་པས་བསྟན།། ༈ །།གཉིས་པ་བསླབ་བྱ་དམ་ཚིག་ལ་ཞུ་བ་ནི། དེ་ཡི་སྔགས་དང་ཏིང་འཛིན་དང་། ། ཆོ་གའི་ཁྱད་པར་ཐམས་ཅད་ལ། ། ཁྱོད་ཀྱི་གསུང་དང་མཐུན་པ་མེད། ། དེ་ལ་དངོས་གྲུབ་ཅི་ལྟར་མཆི། །
ཁྱོད་ཀྱི་གསང་བ་སྤྱི་རྒྱུད་ལས། ། ཁྱད་པར་ཅན་གྱི་ལས་རྣམས་ལ། ། ལྷ་དུས་བྱ་བ་དུས་བཞིན་སྤྱད། ། གཞན་དུ་ཆོ་ག་ཉམས་པའི་ཕྱིར། ། གྲུབ་པ་ནམ་ཡང་ཡོད་མ་ཡིན། ། དེ་ལ་སོགས་པའི་གསུང་གི་ནི། ། ཆོ་ག་ཅུང་ཟད་འཁྲུལ་པ་ལའང་། ། དངོས་གྲུབ་འབྱུང་བར་མ་གསུང་ན། ། དེང་སང་ཐམས་ཅད་འཁྲུལ་པ་ལ། ། དངོས་གྲུབ་འདོད་པ་བདུད་ཀྱིས་བསླུས། །
དེ་སླད་བདག་གིས་ཆོ་ག་ཀུན། ། དག་པར་བཤད་ལ་ཁྲོ་བ་མང་། ། ཞེས་པས་བསྟན།། ༈ །།གསུམ་པ་བྱིན་རླབས་ཕྲ་མོ་ཙམ་སྨིན་བྱེད་ཀྱི་དབང་བསྐུར་མ་ཡིན་པར་བསྟན་པ་ནི། ཁ་ཅིག་ཕག་མོའི་བྱིན་རླབས་དང་། ། ཏིང་ངེ་འཛིན་གྱི་དབང་བསྐུར་དང་། ། གཏོར་མའི་དབང་བསྐུར་ལ་སོགས་པ། ། བརྫུན་མས་སྦྱར་བའི་ཆོ་ག་ལ། ། བླུན་པོ་འཇུག་པ་སྨོས་ཅི་དགོས། ། སྡེ་སྣོད་འཛིན་པར་རློམ་པ་ཡི། །
སྙིང་མེད་རྣམས་ཀྱང་འདི་ལ་དད། ། འདི་འདྲ་གལ་ཏེ་ཆོས་ཡིན་ན། ། དེ་ལས་ཆོས་མིན་གང་ཞིག་ལགས། ། མདོ་རྒྱུད་ཀུན་ལས་འདི་མ་གསུང་། ། ཞེས་པས་བསྟན།། ༈ །།བཞི་པ་རང་བཟོའི་ཕག་མོའི་སྨིན་བྱེད་མི་འཐད་པར་བསྟན་པ་ནི། ཁ་ཅིག་གང་ཟག་དབང་པོ་རབ། ། ཕག་མོའི་དབང་གིས་སྨིན་ཅེས་ཟེར། ། གང་ཟག་རབ་འབྲིང་ཐམས་ཅད་ལ། ། ཕག་མོའི་སྨིན་བྱེད་བཤད་པ་མེད། །
གལ་ཏེ་ཡོད་ན་ཁྱེད་ཉིད་དཔང་། ། ལས་ཆོག་མགོ་ལ་བཞག་པ་ཡིས། ། དགེ་སློང་འགྱུར་ཞེས་ཟེར་བ་དང་། ། ཁྱིམ་པས་མཁན་སློབ་བྱས་པ་ལ། ། བསྙེན་རྫོགས་འབྱུང་ཞེས་ཟེར་བ་ཐོས། ། འདི་ལ་མཁས་རྣམས་བཞད་གད་བྱེད། ། ཕག་མོའི་དབང་བསྐུར་ལ་སོགས་ལ། ། དེང་སང་བཞད་གད་བྱེད་པ་མེད། ། གསུང་རབ་ཚད་མར་བྱེད་ན་ནི། ། དེ་འདྲའི་རབ་བྱུང་ཆོ་ག་དང་། །
དེ་འདྲའི་དབང་བསྐུར་བཤད་པ་མེད། ། དེ་དག་གཉིས་ཀ་འཁྲུལ་པས་ན། ། དམ་པ་རྣམས་ཀྱིས་འདི་མ་བྱེད། ། དེ་འདྲའི་ལོག་རྟོག་བཀག་པ་ལ། ། ཆགས་སྡང་ཅན་རྣམས་བདག་ལ་རྒོལ། ། བདག་གིས་སྨྲས་པ་བདེན་མི་བདེན། ། སངས་རྒྱས་སྲས་བཅས་གཟིགས་སུ་གསོལ། ། ཞེས་པས་བསྟན།། ༈ །།གཉིས་པ་འཕྲལ་གྱི་ལག་ལེན་དང་བསླབ་བྱ་ལ་ཞུ་བ་ལ་ཡང་། རབ་གནས་སྦྱིན་སྲེག་སོགས་ལ་ཞུ་བ་དང་། །
རྒྱུད་སྡེའི་ལག་ལེན་ཕན་ཚུན་འཆོལ་བར་སྤྱོད་པ་ལ་ཞུ་བ། དཀྱིལ་འཁོར་གྱི་མཚན་མ་འབྲི་ཚུལ་ལ་ཞུ་བ། ཆོ་ག་ཐམས་ཅད་མ་འཁྲུལ་བར་བྱེད་དགོས་པར་གདམས་པ་དང་བཞིའི། དང་པོ་རབ་གནས་སྦྱིན་སྲེག་སོགས་ལ་ཞུ་བ་ནི། གཞན་ཡང་གངས་རིའི་ཁྲོད་འདི་ན། ། རབ་གནས་སྦྱིན་སྲེག་གཏོར་མ་དང་། ། རོ་སྲེག་དང་ནི་བདུན་ཚིགས་དང་། ། བར་དོ་དང་ནི་འཕོ་བ་དང་། ། དམིགས་པའི་བྱེ་བྲག་མང་པོ་ལ། ། ད་ལྟའི་ཆོ་ག་བྱེད་པ་རྣམས། །
ཕལ་ཆེར་ཁྱེད་ཀྱི་གསུང་དང་འགལ། ། ལྷག་ཆད་ནོར་པ་མང་པོ་མཐོང་། ། དེ་དག་སངས་རྒྱས་བསྟན་པ་ལ། ། གནོད་པར་བསམ་ནས་བདག་གིས་བཀག ། དེ་ལའང་མདོ་རྒྱུད་ལ་སྡང་ཞིང་། ། བླ་མ་ངན་ལ་གུས་པ་ཡི། ། བླུན་པོ་ཕལ་ཆེར་བདག་ལ་དམོད། ། འདི་ལའང་བདག་ཚིག་བདེན་མི་བདེན། ། མགོན་པོ་སྲས་དང་བཅས་རྣམས་དགོངས། ། ཞེས་པས་བསྟན།།
༈ །།གཉིས་པ་རྒྱུད་སྡེའི་ལག་ལེན་ཕན་ཚུན་འཆོལ་བར་སྤྱོད་པ་ལ་ཞུ་བ་ནི། རྒྱུད་སྡེ་བཞི་པོའི་ལག་ལེན་ཡང་། ། དེང་སང་འཆོལ་པར་སྤྱོད་པ་མང་། ། དོན་ཡོད་ཞགས་པ་ལ་སོགས་པའི། ། ཆོ་ག་བྱ་བའི་རྒྱུད་ཀྱི་ཡིན། ། དེ་ལ་རྣལ་འབྱོར་ཆེན་པོ་ཡི། ། རིམ་གཉིས་ལ་སོགས་སྦྱོར་བ་མཐོང་། ། དེ་བཞིན་རྒྱུད་སྡེ་གཞན་ལ་ཡང་། ། ཆོ་ག་འཆོལ་པར་བྱེད་པ་མང་། ། ཞེས་པས་བསྟན།།
༈ །།གསུམ་པ་དཀྱིལ་འཁོར་གྱི་མཚན་མ་འབྲི་ལ་ཞུ་བ་ནི། དགེས་རྡོར་བདེ་མཆོག་ལ་སོགས་ལ། ། དབུས་ཀྱི་གཙོ་བོ་ཡུལ་ཕྱུང་ནས། ། མི་ཡི་གཟུགས་བརྙན་འཇོག་པ་མཐོང་། ། སངས་རྒྱས་སྐུ་ལ་སྦྱང་གཞི་དང་། ། སྦྱོང་བྱེད་འཕྲོད་པའི་རྟེན་འབྲེལ་ཡོད། ། མི་ཡི་ལུས་ལ་རྟེན་འབྲེལ་མེད། ། གལ་ཏེ་བླ་མ་སངས་རྒྱས་ཉིད། ། ཡིན་ན་སངས་རྒྱས་སྐུ་ཡི་མཆོག ། མིན་ན་སངས་རྒྱས་རྣམས་ཀྱི་ཡུལ། །
ཕྱུང་ནས་མི་ཡི་གཟུགས་འཇོག་པ། ། སྡིག་པའི་ས་བོན་མི་ལྕི་འམ། ། འདི་འདྲའི་ལག་ལེན་ཕྱིན་ཅི་ལོག ། མ་བཀག་ན་ནི་བསྟན་ལ་གནོད། ། བཀག་ན་གཞན་གྱི་སེམས་ལ་གཟན། ། ཞེས་པས་བསྟན།། ༈ །།བཞི་པ་ཆོ་ག་ཐམས་ཅད་མ་འཁྲུལ་བར་བྱེད་དགོས་པར་གདམས་པ་ནི། གསུང་རབ་ཚད་མར་མི་བྱེད་ན། ། དགེ་སློང་དང་ནི་དབང་བསྐུར་ལ། ། སོགས་པའི་ཆོ་ག་ཅི་ཞིག་དགོས། །
གསུང་རབ་ཚད་མར་བྱེད་ན་ནི། ། དབང་བསྐུར་ལ་སོགས་ཆོ་ག་རྣམས། ། མདོ་རྒྱུད་བཞིན་དུ་ཅིས་མི་བྱེད། ། འགའ་ཞིག་འཁྲུལ་པར་ཤེས་བཞིན་དུ། ། བསྙེན་བསྐུར་འདོད་པའི་བསམས་པ་ཡི། ། ཆོ་ག་ཐམས་ཅད་འཁྲུལ་པ་ཉིད། ། བྱེད་པ་བདུད་ཀྱིས་བསླུས་པ་ཡིན། ། དམ་ཚིག་དང་ནི་སྡོམ་པ་ལ། ། ནོར་པའི་རྣམ་གཞག་མང་པོ་མཐོང་། ། དེ་དག་བཀག་པའང་ཁྲོ་བ་མང་། །
འོན་ཀྱང་ཁྱེད་ཉིད་དཔང་པོ་ལགས། ། ཞེས་པས་བསྟན།། ༈ །།གཉིས་པ་གྲོལ་བྱེད་རིམ་གཉིས་ལ་ཞུ་བ་ལ་ཡང་། ཐུན་མོང་དུ་ཞུ་བ་དང་། སོ་སོར་ཞུ་བ་གཉིས་ཀྱི། དང་པོ་ཐུན་མོང་དུ་ཞུ་བ་ནི། བཅོམ་ལྡན་ཁྱོད་ཀྱིས་གསང་སྔགས་ལམ། ། རིམ་པ་གཉིས་སུ་བསྡུས་ཏེ་གསུངས། ། དེ་ལ་རིམ་གཉིས་མི་དགོས་ཞེས། ། གསང་སྔགས་བསྒོམ་པ་ཕལ་ཆེར་སྒྲོགས། །
དེ་དག་ཁྱོད་ཀྱི་གསུང་གིས་བཀག ། དེ་ལའང་དེ་ཡི་རིགས་ཅན་ཁྲོ། ། ཞེས་པས་བསྟན།། ༈ །།གཉིས་པ་སོ་སོར་ཞུ་བ་ལ། བསྐྱེད་རིམ་ལ་ཞུ་བ་དང་། རྫོགས་རིམ་ལ་ཞུ་བ་གཉིས་ཀྱི། དང་པོ་བསྐྱེད་རིམ་ལ་ཞུ་བ་ནི། བསྐྱེད་རིམ་སྒོམ་པ་ཕལ་ཆེར་ཡང་། ། སྦྱང་གཞི་སྦྱོང་བྱེད་ལེགས་འཕྲོད་པའི། ། ཆོ་གའི་རྣམ་གཞག་མི་ཤེས་པའི། །
རང་བཟོའི་དཀྲོངས་བསྐྱེད་སྒོམ་པ་མཐོང་། ། བསྐྱེད་རིམ་གསལ་བ་རབ་ཀྱི་མཐར། ། གསོན་པོའི་གང་ཟག་ཡང་རབ་ཀྱིས། ། རྫོགས་རིམ་གཙོ་བོར་སྦྱོང་བའི་ཚེ། ། དཀྲོངས་བསྐྱེད་གསུང་ཀྱི་ད་ལྟ་མིན། ། དཔེར་ན་ཁ་ཟས་དཀྲོངས་བསྐྱེད་ལ། ། སྔོན་དུ་འཚོག་ཆས་མི་དགོས་སམ། ། སྔོན་དུ་ཚོགས་སྦྱོར་མི་བསྒོམ་པའི། ། བར་ཆད་མེད་ལམ་དཀྲོངས་བསྐྱེད་དང་། ། ས་བཅུ་རིམ་གྱིས་མ་བགྲོད་པར། །
རྡོ་རྗེ་ལྟ་བུའི་ཏིང་འཛིན་ལ། ། སྙོམས་པར་འཇུག་པ་མི་སྲིད་བཞིན། ། བསྐྱེད་པའི་རིམ་པ་མ་སྦྱངས་པའི། ། ལྷ་བསྒོམ་དཀྲོངས་བསྐྱེད་དེ་དང་འདྲ། ། ཆོ་ག་བཞིན་དུ་སྔགས་བཟླས་ན། ། གསང་སྔགས་རྒྱལ་པོ་ཚེ་འདིར་འགྲུབ། ། ཆོ་ག་མེད་ན་སྔགས་བཟང་ཡང་། ། བཟློས་པ་དགོས་པ་ཆུང་བར་གསུངས། ། ཞེས་པས་བསྟན།། ༈ །།གཉིས་པ་རྫོགས་རིམ་ལ་ཞུ་བ་ནི།
རྣམ་དག་ཚུལ་བཞིན་ཤེས་པ་ཡིས། ། གཏུམ་མོ་ཡེ་ཤེས་སྐྱེ་བའི་ཐབས། ། རྣམ་དག་མེད་པའི་གཏུམ་མོ་ནི། ། དྲོད་ཙམ་སྐྱེ་ཡི་ཡེ་ཤེས་མིན། ། དྲོད་སྐྱེ་བ་ཡི་གཏུམ་མོ་ནི། ། མུ་སྟེགས་ལུགས་ཡིན་ངེད་ཀྱི་མིན། ། དེ་བཞིན་རླུང་དང་འཁྲུལ་འཁོར་སོགས། ། མུ་སྟེགས་བྱེད་དང་སངས་རྒྱས་པའི། ། རྣམ་གཞག་མཚུངས་པ་འདྲ་བ་ཡོད། ། གསེར་དང་ར་གན་འབྱེད་པ་ལ། །
འདྲིས་པ་མེད་ན་ཕྱེ་བ་དཀའ། ། ཞེས་པས་བསྟན།། ༈ །།བཞི་པ་ཡེ་ཤེས་ཕྱག་ཆེན་ལ་ཞུ་བ་ལ། རྟོགས་བྱེད་ཕྱག་རྒྱ་ཆེན་པོའི་ཡེ་ཤེས་ལ་ཞུ་བ་དང་། རྟོགས་བྱ་སྤྲོས་བྲལ་གྱི་ལྟ་བ་ལ་ཞུ་བ་གཉིས་ཀྱི། དང་པོ་རྟོགས་བྱེད་ཕྱག་རྒྱ་ཆེན་པོའི་ཡེ་ཤེས་ལ་ཞུ་བ་ལ་ཡང་། རང་ལུགས་ཀྱི་ཕྱག་ཆེན་ངོས་གཟུང་བ་དང་། གཞན་ལུགས་ཀྱི་ཕྱག་ཆེན་དགག་པ་གཉིས་ཀྱི། དང་པོ་རང་ལུགས་ཀྱི་ཕྱག་ཆེན་ངོས་གཟུང་བ་ནི། ཕྱག་རྒྱ་ཆེན་པོ་སྒོམ་པ་ཡང་། །
དབང་ལས་བྱུང་བའི་ཡེ་ཤེས་དང་། ། རིམ་གཉིས་ཏིང་འཛིན་ཁྱད་པར་ཅན། ། ཡིན་ཞེས་ཁྱོད་ཀྱི་གསུང་ལས་འབྱུང་། ། ཞེས་པས་བསྟན།། ༈ །།གཉིས་པ་གཞན་ལུགས་ཀྱི་ཕྱག་ཆེན་དགག་པ་ལ། ཕྱོགས་སྔ་བཀོད་པ་དང་། དེ་དགག་པ་གཉིས། དང་པོ་ཕྱོགས་སྔ་བཀོད་པ་ནི། ། ཁ་ཅིག་དཀར་པོ་ཆིག་ཐུབ་ལ། ། ཕྱག་རྒྱ་ཆེན་པོ་ངོ་སྤྲོས་བྱེད། །
ཤོར་ས་བཞི་དང་གོལ་ས་གསུམ། ། སྤངས་ལ་སྙུག་མ་བསྒོམ་པར་བྱ། ། བྲམ་ཟེ་སྐུད་པ་འཁལ་བ་ལྟར། ། སོ་མ་མ་བཅོས་ལྷུག་པར་བཞག ། འདི་ལ་ཕྱག་རྒྱ་ཆེན་པོ་ཟེར། ། ཞེས་པས་བསྟན། གཉིས་པ་དེ་དགག་པ་ནི། འདི་དོན་བརྟགས་ན་འདི་ལྟར་མཐོང་། ། སོ་མར་བཞག་ན་བལ་ཉིད་ཡིན། ། སྐུད་པར་བྱས་ན་བཅོས་པར་འགྱུར། །
དེ་ཕྱིར་འདི་ལ་དཔེ་སྐྱོན་ཡོད། ། དོན་གྱི་སྐྱོན་ཡང་འདི་ལྟར་མཐོང་། ། གོལ་ས་གསུམ་པོ་བཅད་ཙམ་གྱིས། ། ཕྱག་རྒྱ་ཆེན་པོར་འགྱུར་ན་ནི། ། ཉན་ཐོས་འགོག་པའང་དེར་འགྱུར་རོ། ། ཤོར་ས་བཞི་པོ་སྤངས་སྙམ་པའི། ། རྣམ་རྟོག་ཕྱག་རྒྱ་ཆེན་པོ་མིན། ། རྟོག་པ་མེད་ན་སྤོང་མི་ནུས། ། རྟོག་པ་མེད་ཀྱང་སྤོང་ནུས་ན། ། སེམས་ཅན་ཀུན་ལ་འབད་མེད་པར། །
ཕྱག་རྒྱ་ཆེན་པོ་ཅིས་མི་སྐྱེ། ། དེས་ན་ཕྱག་རྒྱ་ཆེན་པོ་ཉིད། ། ཡིན་ན་ཤོར་ས་གོལ་ས་མེད། ། ཡོད་ན་ཕྱག་རྒྱ་ཆེན་པོ་མིན། ། དེ་སྐད་བདག་གིས་བསྒྲགས་པ་ལ། ། རྒྱུད་སྡེ་མི་ཤེས་པ་རྣམས་འཁྲོ། ། ཁྲོ་བ་དེ་དང་བདག་གང་བདེན། ། རྒྱལ་བ་སྲས་བཅས་དགོངས་སུ་གསོལ། ། ཞེས་པས་བསྟན།། ༈ །།གཉིས་པ་རྟོགས་བྱ་སྤྲོས་བྲལ་གྱི་ལྟ་བ་ལ་ཞུ་བ་ལ།
ཐེག་པ་རིམ་དགུར་འདོད་པ་ལ་ཞུ་བ། གསུང་རབ་ཐམས་ཅད་ངེས་དོན་ཁོ་ནར་འདོད་པ་ལ་ཞུ་བ། མཚན་དཔེས་བརྒྱན་པའི་སྙིང་པོ་ངེས་དོན་དུ་འདོད་པ་ལ་ཞུ་བ། བཤད་བསྒོམ་བསྔོ་བ་སོགས་ལ་ཡོད་མེད་སོགས་ཀྱི་མཐར་འཛིན་འདོད་པ་ལ་ཞུ་བ་དང་བཞིའི། དང་པོ་ཐེག་པ་རིམ་དགུར་འདོད་པ་ལ་ཞུ་བ་ནི། ཐེག་པ་རིམ་དགུའི་རྣམ་གཞག་གི ། འཁྲུལ་དང་མ་འཁྲུལ་དཔྱད་པ་ལ། ། རྒྱུད་སྡེའི་རྣམ་དབྱེ་མི་ཤེས་པའི། ། སྐྱེ་བོ་ཕལ་ཆེར་བདག་སུན་འབྱིན། ། འདི་ཡང་གང་བདེན་གང་རྫུན་པ། །
འཕགས་པ་རྣམས་ཀྱིས་དགོངས་སུ་གསོལ། ། ཞེས་པས་བསྟན།། ༈ །།གཉིས་པ་གསུང་རབ་ཐམས་ཅད་ངེས་དོན་ཁོ་ནར་འདོད་པ་ལ་ཞུ་བ་ནི། ཁ་ཅིག་སངས་རྒྱས་གསུང་རབ་ནི། ། རྟོག་པ་མེད་ཀྱང་སྤོང་ནུས་ན། ། ངེས་དོན་ཅིག་པུ་ཁོ་ན་ཡིན། ། དགོངས་པ་དང་ནི་ལྡེམ་དགོངས་མེད། ། ཇི་བཞིན་ཇི་བཞིན་མ་ཡིན་པའི། ། སྒྲ་ཡང་གཉིས་སུ་གསུང་པ་མེད། ། གལ་ཏེ་གསུང་ན་སངས་རྒྱས་ཀྱང་། །
རྫུན་གསུང་བར་ནི་ཐལ་འགྱུར་ཞེས། ། བདག་གིས་དྲངས་དོན་ངེས་དོན་ལ། ། སོགས་པའི་རྣམ་གཞག་ལེགས་པར་བཤད། ། དེ་ལའང་སྡེ་སྣོད་མི་ཤེས་པའི། ། སྐྱེ་བོ་འགའ་ཞིག་བདག་ལ་རྒོལ། ། གང་བདེན་ཁྱེད་ཀྱིས་གཟིགས་སུ་གསོལ། ། ཞེས་པས་བསྟན།། ༈ །།གསུམ་པ་མཚན་དཔེས་བརྒྱན་པའི་སྙིང་པོ་ངེས་དོན་དུ་འདོད་པ་ལ་ཞུ་བ་ནི། ཁྱེད་ཀྱི་བདེ་གཤེགས་སྙིང་པོའི་སྒྲ། ། ཁ་ཅིག་ངེས་པའི་དོན་དུ་བཤད། །
བདག་གིས་དྲངས་པའི་དོན་དུ་ནི། ། ལུང་དང་རིག་པས་བསྒྲུབས་ཏེ་བཤད། ། ཞེས་པས་བསྟན།། ༈ །།བཞི་པ་བཤད་བསྒོམ་བསྔོ་བ་སོགས་ལ་ཡོད་མེད་སོགས་ཀྱི་མཐར་འཛིན་འདོད་པ་ལ་ཞུ་བ་ནི། ཁྱེད་ཀྱིས་ཆོས་རྣམས་དབུ་མར་གསུངས། ། ཡོད་དང་མེད་དང་མཐར་འཛིན་བཀག ། ཁྱེད་ཀྱིས་གསུང་བཞིན་བདག་གིས་ཀྱང་། ། འཆད་པའི་ཚེ་འང་ཡོད་མེད་བཀག ། གནས་ལུགས་བསྒོམ་ན་ཡོད་མེད་གྲོལ། ། བསྔོ་བའི་ཚེ་ནའང་ཡོད་མེད་འདས། །
ཡོད་འཛིན་ལ་ནི་མཚན་མ་ཡི། ། དུག་ཅན་ཡིན་ཞེས་ཁྱོད་ཀྱིས་གསུངས། ། དེས་ན་བདག་གི་བཤད་པ་དང་། ། སྒོམ་པ་དང་ནི་བསྔོ་བ་ཡང་། ། ཡོད་མེད་ལ་སོགས་དམིགས་པའི་དུག ། སྤངས་པའི་ཆོ་ག་དུག་མེད་བགྱིས། ། དེ་ལ་མུ་སྟེགས་གྲངས་ཅན་དང་། ། ཉན་ཐོས་ཐམས་ཅད་ཡོད་སྨྲའི་ལུགས། ། འདོད་པ་དེ་དག་བདག་ལ་རྒོལ། ། འདི་དག་ཀྱང་ནི་བདེན་མི་བདེན། །
ཁྱེད་ཀྱིས་རྣམ་པར་ཕྱེས་ཏེ་གསུངས། ། ཞེས་པས་བསྟན། ༈ །ལྔ་པ་ས་ལམ་ལ་ཞུ་བ་ལ། གནས་སྐབས་ཀྱི་ས་ལམ་ལ་ཞུ་བ་དང་། མཐར་ཐུག་གི་ས་ལམ་ལ་ཞུ་བ་གཉིས་ཀྱི། དང་པོ་གནས་སྐབས་ཀྱི་ས་ལམ་ལ་ཞུ་བ་ནི། ས་དང་ལམ་གྱི་རྣམ་གཞག་ལ། ། འགའ་ཞིག་ས་ལམ་མི་དགོས་ཟེར། ། ལ་ལ་གསང་སྔགས་ཕར་ཕྱིན་གཉིས། ། མཐུན་པ་དང་ནི་མི་མཐུན་པའི། །
རྣམ་དབྱེ་ཕལ་ཆེར་འཁྲུལ་པར་མཐོང་། ། མ་འཁྲུལ་བ་ཡི་རྣམ་གཞག་ལ། ། མདོ་རྒྱུད་རྣམས་ནས་འབྱུང་བ་བཞིན། ། ཆ་མཐུན་ཁྱད་པར་འཕགས་པ་ཡི། ། ཕྱི་ནང་ས་ལམ་བདག་གིས་བཤད། ། ཨུ་རྒྱན་ཛཱ་ལན་དྷ་ར་དང་། ། གསང་ཅན་ཙ་རི་ཏྲ་ལ་སོགས། ། ཕྱི་དང་ནང་གི་གནས་ཆེན་རྣམས། ། ས་བཅུ་ལ་སོགས་ཡིན་པ་ལ། ། རྒྱུད་སྡེ་ལེགས་པར་མ་བསླབ་པའི། །
བླུན་པོ་རྣམས་ཀྱིས་དེར་མ་གོ ། དེས་ན་ས་ལམ་མི་བགྲོད་པར། ། ཡུལ་ཆེན་ཚོལ་བའི་གང་ཟག་མང་། ། དེ་དག་ཁྱོན་ཀྱི་གསུང་རབ་དང་། ། འགལ་བར་མཐོང་ནས་བདག་གིས་བཀག ། དེ་ལའང་དེ་འདྲའི་རིགས་ཅན་རྣམས། ། བདག་ལ་རྒྱབ་ཀྱིས་ཕྱོགས་པར་སྣང་། ། ཞེས་པས་བསྟན།། ༈ །།གཉིས་པ་མཐར་ཐུག་གི་ས་ལམ་ལ་ཞུ་བ་ནི། དེ་བཞིན་སངས་རྒྱས་ས་ལམ་ཡང་། །
ཉན་ཐོས་ཕར་ཕྱིན་གསང་སྔགས་ལ། ། འགའ་ཞིག་མཐུན་ཞིང་འགའ་ཞིག་ལ། ། མི་འདྲའི་རྣམ་གཞག་ཟབ་མོ་ཡོད། ། བླུན་པོ་རྣམས་ཀྱིས་འདི་མི་ཤེས། ། བདག་གིས་ཁྱེད་ཀྱི་གསུང་བཞིན་བཤད། ། དེ་ལ་ཆགས་སྡང་ཅན་རྣམས་ཁྲོ། ། འདི་དག་སུ་དང་སུ་བདེན་པ། ། སངས་རྒྱས་སྤྱན་གྱིས་གཟིགས་སུ་གསོལ། ། ཞེས་པས་བསྟན།། ༈ །།གཉིས་པ་ཚིག་ལ་ཞུ་བ་ལ། །
ཚིག་གི་སྦྱོར་བ་ལ་ཞུ་བ། ། སྒྲ་བསྒྱུར་ཚུལ་ལ་ཞུ་བ། ངན་པའི་སྤྱོད་ཚུལ་ལ་ཡིད་འབྱུང་བསྟན་པ་དང་གསུམ་གྱི། དང་པོ་ཚིག་གི་སྦྱོར་བ་ལ་ཞུ་བ་ནི། ཚིག་གི་སྦྱོར་བ་འབད་པ་ལ། ། འབྲུ་མང་པོ་དང་དེའི་སྐྱེས་བུ། ། བ་གཉིས་པ་དང་བཟླས་དབྱེ་བ། ། གཞི་མཐུན་ལ་སོགས་ཚིག་སྦྱོར་ནི། ། བདག་གི་སྒྲ་དང་མཐུན་པར་བཤད། ། ཞེས་པས་བསྟན།།
༈ །།གཉིས་པ་སྒྲ་བསྒྱུར་ཚུལ་ལ་ཞུ་བ་ནི། ལེགས་པར་སྦྱར་ལ་བོད་སྐད་དུ། ། མཁས་པས་བསྒྱུར་བ་ཐམས་ཅད་དག ། སྒྲ་མི་ཤེས་པས་བསྒྱུར་བ་ལ། ། ཚིག་དོན་ནོར་པ་ཅི་རིགས་མཐོང་། ། དེ་འདྲ་བདག་གིས་བཅོས་ནས་བཤད། ། ཀ་ཅོག་སོགས་ཀྱི་བསྒྱུར་བ་ལའང་། ། འགའ་ཞིག་སྒྲ་དང་ཅུང་མི་མཐུན། ། འགའ་ཞིག་དོན་འགྱུར་དག་ཏུ་བྱས། ། འགའ་ཞིག་བརྡ་རྙིང་གོ་བ་དཀའ། །
འགའ་ཞིག་སྔ་མ་བཙན་པར་བྱས། ། ལ་ལ་གསར་བཅད་དག་གིས་བཅོས། ། ལ་ལ་རྒྱ་སྐད་སོར་བཞག་སྣང་། ། ལ་ལ་ཁམས་ཀྱི་བྱེ་བྲག་གིས། ། རྒྱ་སྐད་གཅིག་ལའང་བཤད་ཚུལ་གྱི། ། བོད་ཀྱི་སྒྲ་བསྒྱུར་ཐ་དད་སྣང་། ། འདི་འདྲ་ཚིག་དོན་འདྲ་མི་འདྲ། ། དེ་དག་ལེགས་པར་དཔྱིས་ཕྱིན་པ། ། བླུན་པོ་རྣམས་ཀྱིས་ལྟ་ཅི་སྨོས། ། མཁས་པ་ཡིས་ཀྱང་ཤེས་པར་དཀའ། །
དེ་དག་བདག་གིས་ཐ་སྙད་ལ། ། སྦྱངས་པའི་སྟོབས་ཀྱིས་ལེགས་པར་ཤེས། ། ཞེས་པས་བསྟན།། ༈ །།གསུམ་པ་ངན་པའི་སྤྱོད་ཚུལ་ལ་ཡིད་འབྱུང་བསྟན་པ་ནི། འོན་ཀྱང་སྐྱེ་བོ་ཆགས་སྡང་དང་། ། བླུན་ཕྱིར་བདག་ནི་ཁྱད་དུ་གསོད། ། འདི་འདྲ་བདག་གིས་ཤེས་མི་ཤེས། ། མགོན་པོ་སྲས་དང་བཅས་པས་མཁྱེན། ། འགྲོ་བ་དམ་ཆོས་སུན་འབྱིན་པ། ། དེ་ལ་འཇིག་རྟེན་ཕལ་ཆེར་བསྟོད། །
བདག་གིས་ཆོས་མིན་སུན་ཕྱུང་བས། ། འཇིག་རྟེན་ཕལ་ཆེར་བདག་ལ་དམོད། ། སངས་རྒྱས་འཇིག་རྟེན་ཐུགས་བརྩེ་ལ། ། འཇིག་རྟེན་ཕལ་ཆེར་རྗེས་མི་འཇུག ། སླུ་བྱེད་མེ་ཏོག་མདའ་ཅན་གྱི། ། རྗེས་སུ་འཇིག་རྟེན་འདི་དག་འབྲངས། ། ཀྱེ་མ་བསོད་ནམས་དམན་པའི་མི། ། ལྷ་སྐལ་ཆད་པས་འབྱུང་པོ་སྒྲུབས། ། ཞེས་པས་བསྟན།། ༈ །།གསུམ་པ་རྗེས་ཀྱི་ཞུ་བ་ལ།
བདེན་རྫུན་སངས་རྒྱས་ལ་དཔང་དུ་གསོལ་བ་དང་། སངས་རྒྱས་ཉིད་ལ་གསོལ་བ་རྟག་ཏུ་བཏབ་ཚུལ། ཞུ་བའི་སྤོབས་པ་ཇི་ལྟར་སྐྱེས་པའི་ཚུལ་དང་གསུམ་གྱི། དང་པོ་བདེན་རྫུན་སངས་རྒྱས་ལ་དཔང་དུ་གསོལ་བ་ལ་ཡང་། དོན་དངོས་དང་། སྔོན་འབྱུང་གཞན་བཤད་པ་གཉིས་ཀྱི། དང་པོ་དོན་དངོས་ནི། དེ་ལྟར་དོན་དང་ཚིག་དག་གི ། འཁྲུལ་དང་མ་འཁྲུལ་དཔྱད་པ་ལ། ། ལུང་དང་རིག་པ་མི་འགལ་བར། །
བདག་གིས་དགག་སྒྲུབས་བགྱིས་པ་ལ། ། འཇིག་རྟེན་ཕལ་ཆེར་ཆགས་སྡང་གི ། བསམ་པས་བདག་ལ་དམོད་མོད་ཀྱི། ། ཐམས་ཅད་གཟིགས་པའི་སྤྱན་མངའ་བ། ། ཁྱེད་ནི་བདག་ལ་དགེས་པར་བསམ། ། འཕགས་པ་ཀླུ་སྒྲུབ་འདི་སྐད་དུ། ། ཆོས་འདི་དེ་བཞིན་གཤེགས་རྣམས་ཀྱིས། ། རྩོད་པའི་དོན་དུ་མ་གསུངས་མོད། ། འོན་ཀྱང་འདིས་ནི་གཞན་ལྟ་རྣམས། ། མེ་ཡིས་བུད་ཤིང་བཞིན་དུ་བསྲེག །
ཅེས་གསུངས་པ་དེ་ཐོག་ཏུ་བབས། ། བདག་ཀྱང་གཞན་ལ་ཁྱད་སོད་པའི། ། བསམ་པས་བཤད་པ་མ་ལགས་མོད། ། འོན་ཀྱང་ཁྱེད་ཀྱི་སྡེ་སྣོད་བཞིན། ། བཤད་པས་གཞན་གྱི་ཆོས་ལུགས་བསྲེགས། ། ཐིག་སྐུད་དྲང་པོར་བཞག་པ་ན། ། ཡ་ཡོ་ཅན་རྣམས་སེམས་ལ་ཟན། ། དེ་བཞིན་ཁྱེད་ཀྱི་གསུང་བསྒྲུབ་པས། ། ཆོས་ལྟར་བཅོས་རྣམས་མཉེས་མ་གྱུར། ། བདག་ལ་ཆགས་སྡང་མ་མཆིས་མོད། །
འོན་ཀྱང་བསྟན་པ་བསྲུང་འདོད་པས། ། བདེན་པར་སྨྲ་ན་ཕ་རོལ་ཁྲོ། ། རྫུན་པར་སྨྲ་ན་སྡིག་པ་ལྕི། ། ད་ནི་ཕྱོགས་བཅུའི་སངས་རྒྱས་ལ། ། ཐལ་སྦྱར་ནས་ནི་དོན་འདི་ཞུ། ། བདག་གི་བདེན་པར་སྨྲས་ལགས་སམ། ། འོན་ཏེ་རྫུན་པར་སྨྲ་བར་བགྱི། ། གལ་ཏེ་བདེན་པར་སྨྲས་ན་ནི། ། བརྫུན་པར་སྨྲ་བ་ཐམས་ཅད་ཁྲོ། ། དེ་སྟེ་རྫུན་པར་སྨྲས་ན་ནི། །
ཁྱོད་ཀྱི་གསུང་དང་འགལ་དུ་དོགས། ། གཞན་ཡང་བསྟན་པ་བསྲུང་ན་ནི། ། ཆོས་ལོག་ཐམས་ཅད་སུན་དབྱུང་འཚལ། ། འོན་ཏེ་འཇིག་རྟེན་སེམས་བསྲུང་ན། ། ཆོས་ལོག་ལ་ཡང་བསྟོད་འཚལ་ལོ། ། བདེན་པར་སྨྲས་ན་གཞན་སེམས་བསྲེག ། བརྫུན་པར་སྨྲས་ན་བསྟན་པ་འཇིག ། སྨྲ་བ་སྤངས་ན་དོན་མི་རྟོགས། ། དེས་ན་དམ་པའི་སྤྱོད་པ་དཀའ། ། ཞེས་པས་བསྟན།།
༈ །།གཉིས་པ་སྔོན་བྱུང་གཞན་བཤད་པ་ནི། ཨེ་ཏ་ཞེས་བྱའི་དྲང་སྲོང་མཆོག ། དེ་ཡིས་གསོད་པའི་མཆོད་སྦྱིན་བཀག ། དེ་ཚེ་ཤ་ལ་དགའ་བ་ཡི། ། གནོད་སྦྱིན་རྣམས་ཀྱིས་བསད་ཅེས་གྲག ། དེང་སང་ན་ཡང་ཡུལ་དེ་ན། ། ཨེ་ཏ་སྡབ་པའི་ཤ་ཞེས་ཟེར། ། དམ་ཆོས་སྨྲ་བའི་དགེ་སློང་མཆོག ། མེ་ཏོག་ཟླ་མཛེས་ཐུགས་རྗེ་ཅན། ། དམ་ཆོས་བཤད་པའི་ལེ་ལན་གྱིས། །
རྒྱལ་པོའི་ཆད་པ་བཅད་ཅེས་ཐོས། ། གཞན་ཡང་བདེན་པར་སྨྲས་པའི་རྒྱུས། ། སྨྲ་བ་པོ་ལ་འཇིག་རྟེན་ཀུན། ། ལོག་པར་འཇུག་པ་མང་ལགས་པས། ། ཐུགས་རྗེ་མངའ་བས་བསྐྱངས་དུ་གསོལ། ། ཞེས་པས་བསྟན།། ༈ །།གཉིས་པ་སངས་རྒྱས་ཉིད་ལ་གསོལ་བ་རྟག་ཏུ་བཏབ་ཚུལ་ལ། སངས་རྒྱས་ལ་གསོལ་བ་བཏབ་ཚུལ། སངས་རྒྱས་ཀྱི་ངོ་བོ་བླ་མ་ལ་གསོལ་བ་བཏབ་ཚུལ། འདོད་དོན་སྨོས་པའི་སྒོ་ནས་སླར་ཡང་གསོལ་བ་བཏབ་ཚུལ་དང་གསུམ་གྱི།
དང་པོ་སངས་རྒྱས་ལ་གསོལ་བ་བཏབ་ཚུལ་ནི། ད་ནི་ཕྱོགས་བཅུའི་སངས་རྒྱས་དང་། ། སངས་རྒྱས་སྲས་བཅས་དགོངས་པར་ཞུ། ། ཐལ་མོ་སྦྱར་ནས་གསོལ་བ་འདེབས། ། སེམས་ཅན་རྒུད་པ་རྣམས་ལ་གཟིགས། ། བདུད་ཀྱི་ལས་རྣམས་བཟློག་ཏུ་གསོལ། ། རྣམ་པ་ཀུན་ཏུ་བྱིན་གྱིས་བརློབ། ། ཐུན་མོང་བ་དང་ཕུལ་བྱུང་ཆོས། ། རང་གཞན་དོན་ཀུན་བརྙེས་ནས་ནི། ། སེམས་ཅན་ཐམས་ཅད་སྐྱོབས་མཛད་པ། །
སྟོན་མཆོག་ཁྱོད་ལ་སྐྱབས་སུ་མཆི། ། ཞེས་པས་བསྟན།། ༈ །།གཉིས་པ་སངས་རྒྱས་ཀྱི་ངོ་བོ་བླ་མ་ལ་གསོལ་བ་བཏབ་ཚུལ་ནི། སངས་རྒྱས་ཀུན་གྱི་ཡེ་ཤེས་སྐུ། ། གཅིག་ཏུ་བསྡུས་པ་འཇམ་པའི་དཔལ། ། དགེ་བསྙེན་མཆོག་གི་སྐུར་བསྟན་ནས། ། བདག་གི་འཁྲུལ་པའི་དྲ་བ་བཅད། ། ཡུན་རིང་དུས་ནས་འདི་ཉིད་ནི། ། ཁྱོད་ཀྱི་དགེ་བའི་བཤེས་གཉེན་ཞེས། ། མཁའ་ལ་དེ་ལྟའི་གསུང་བསྒྲགས་པ། །
ལེགས་འདོམས་ཁྱོད་ལ་ཕྱག་འཚལ་ལོ། ། ལ་ལ་སངས་རྒྱས་གསུང་རབ་བོར། ། ལོག་ལྟའི་མུན་པས་ཁེབས་པར་ཡང་། ། ཡང་དག་དགེ་བའི་བཤེས་གཉེན་ཞེས། ། རྨོངས་པ་ཕལ་ཆེར་གུས་པས་བསྟེན། ། སྐྱོན་མེད་ཡོན་ཏན་དང་ལྡན་པ། ། སངས་རྒྱས་གསུང་བཞིན་སྒྲུབ་པ་ཡི། ། བླ་མ་དམ་པ་བརྙེད་ན་ཡང་། ། འཇིག་རྟེན་འདི་དག་དད་པ་ཉུང་། ། སངས་རྒྱས་ཀུན་གྱི་སྤྲུལ་པའི་སྐུ། །
འཇམ་པའི་དབྱངས་ཀྱི་ངོ་བོ་ཉིད། ། སོ་སོའི་སྐྱེ་བོའི་སྐུར་བསྟན་པ། ། བདག་གི་ལེགས་པར་ཤེས་བཞིན་དུ། ། དེ་ལྟ་ན་ཡང་བདག་རྨོངས་པས། ། མཐོང་ཡང་རྣམ་པ་ཐམས་ཅད་དུ། ། མ་མཐོང་བ་དང་འདྲ་བར་གྱུར། ། ལས་ཀྱི་བག་ཆགས་ཤིན་ཏུ་སྲ། ། ཁྱོད་ཀྱི་བདག་ལ་དབང་བསྐུར་བ། ། དེ་ཚེ་སོམ་ཉི་མེད་པར་གྱུར། ། གསུང་རབ་མཆོག་ལ་སྤྱིས་ཕྱག་འཚལ། །
སྐུ་ཚེའི་འདུ་བྱེད་གཏོང་བ་ན། ། མགོན་པོ་ཁྱོད་ཀྱི་གསུང་རབ་མཆོག ། ནན་ཏན་གྱིས་ནི་བཀའ་བསྩལ་པ། ། འབད་པས་ཅི་ནུས་བསྒྲུབ་པའི་ཚེ། ། བར་དུ་གཅོད་པའི་ཆོས་དེ་གྲོལ། ། དེ་ནས་ཇི་སྐད་གསུང་པ་ཡི། ། བཀའ་སྩལ་དེ་དག་ཅི་གསུང་བཞིན། ། རྣམ་པ་ཀུན་དུ་ཐོག་ཏུ་བབས། ། བདེན་གསུང་ཁྱེད་ལ་སྐྱབས་སུ་མཆི། ། ཞེས་པས་བསྟན།།
༈ །།གསུམ་པ་འདོད་དོན་སྨོས་པའི་སྒོ་ནས་སླར་ཡང་གསོལ་བ་བཏབ་ཚུལ་ལ་ཡང་། སྡུག་བསྔལ་གྱི་རྒྱུ་སྡིག་པ་གཤེགས་པར་གསོལ་བ། འབྲས་བུ་སྡུག་བསྔལ་ཅན་ལ་གཟིགས་པར་གསོལ་བ། ཡོན་ཏན་རྗེས་སུ་དྲན་པའི་སྒོ་ནས་རྗེས་སུ་བཟུང་བར་གསོལ་བ། མ་བཅོལ་ཕན་པ་བྱེད་པའི་དཔེ་གཞན་གྱི་སྒོ་ནས་གསོལ་པ་དང་བཞིའི། དང་པོ་སྡུག་བསྔལ་གྱི་རྒྱུ་སྡིག་པ་གཤེགས་པར་གསོལ་བ་ནི། ལས་ཀྱི་ཆུ་བོས་གདམས་པ་ན། ། སེམས་ལ་རང་དབང་ཐོབ་པ་དཀའ། ། དེས་ན་སྡིག་པའི་དབང་གྱུར་པའོ། ། ཉེས་པ་བཀྲུ་བའི་འཇུག་ངོགས་མཆོག །
འཇིག་རྟེན་མགོན་པོས་གཟིགས་སུ་གསོལ། ། ཁྱོད་ལ་ཐལ་སྦྱར་གུས་བཏུད་དེ། ། རྐང་གི་ཁོང་ནས་འཇིགས་སེམས་ཀྱིས། ། སྡིག་པ་དེ་དག་ཐམས་ཅད་ནི། ། ཡང་ནས་ཡང་དུ་བཤགས་པར་འཚལ། ། མགོན་པོ་སྲས་དང་བཅས་རྣམས་ཀྱིས། ། འགྲོ་བ་ཀུན་གྱི་སྡིག་པ་ཡི། ། ས་བོན་དྲུང་ནས་དབྱུང་དུ་གསོལ། ། ཞེས་པས་བསྟན།། ༈ །།གཉིས་པ་འབྲས་བུ་སྡུག་བསྔལ་ཅན་ལ་གཟིགས་པར་གསོལ་བ་ལ་ཡང་།
འགྲོ་བ་སྤྱི་ལ་གཟིགས་པར་གསོལ་བ་དང་། ། བྱེ་བྲག་སོ་སོ་ལ་གཟིགས་པར་གསོལ་བ་གཉིས་ཀྱི། དང་པོ་འགྲོ་བ་སྤྱི་ལ་གཟིགས་པར་གསོལ་བ་ནི། ཐུགས་རྗེ་མངའ་བའི་ཐུགས་ལྡན་པ། ། མགོན་པོ་ཡུད་ཙམ་དགོངས་སུ་གསོལ། ། འགྲོ་བ་ཤེས་རབ་མིག་དང་བྲལ། ། ཡིད་གཏད་བྱམས་པའི་གྲོགས་ཀྱིས་བསླུས། ། ཉམས་ངའི་ལམ་དུ་རྣམ་པར་འཁྱམས། ། སྡུག་བསྔལ་ཁུར་གྱི་ཤིན་ཏུ་ནོན། ། ཕྱོགས་ཀུན་དགྲ་བོས་ཁེབས་པས་ན། །
ཁ་སྐམ་མིག་རྩ་ཞན་གྱུར་པ། ། སྡུག་པའི་སྨྲེ་སྔགས་སྣ་ཚོགས་འདོན། ། མགོན་མེད་སྐྱབས་ཀྱང་མ་མཆིས་པ། ། འཇིག་རྟེན་འདི་ལ་གཟིགས་སུ་གསོལ། ། ཁྱོད་ཀྱི་དང་པོ་འདི་སྐད་དུ། ། ང་ནི་མགོན་མེད་ཁྱེད་ཅག་གི ། མགོན་དུ་གྱུར་ཞེས་གསུངས་པ་གང་། ། ཐུགས་དམ་བརྟན་པའི་ཐུགས་རྗེ་ཅན། ། དེ་ལ་མགོན་མེད་བདག་ཅག་སྐྱབས། ། ལས་ཀྱི་ཤུགས་ཀྱིས་བཟློག་དཀའ་བའི། །
སྡུག་བསྔལ་ཆུ་བོ་ཤིན་ཏུ་འཇིགས། ། མགོན་པོ་བདག་ཅག་བསྒྲལ་བར་ཞུ། ། ཞེས་པས་བསྟན།། ༈ །།གཉིས་པ་བྱེ་བྲག་སོ་སོ་ལ་གཟིགས་པར་གསོལ་བ་ལ་ཡང་། མིའི་འགྲོ་བ་ལ་གཟིགས་པར་གསོལ་བ། ངན་སོང་གི་འགྲོ་བ་ལ་གཟིགས་པར་གསོལ་བ། ལྷ་དང་ལྷ་མིན་ལ་གཟིགས་པར་གསོལ་བ་དང་གསུམ་གྱི། དང་པོ་མིའི་འགྲོ་བ་ལ་གཟིགས་པར་གསོལ་བ་ནི། ད་དུང་བདག་ལ་ཞུ་བ་མཆིས། ། བརྩོན་འགྲུས་བརྟན་པས་གཟིགས་སུ་གསོལ། །
མ་ག་དྷ་དང་ཀོ་ས་ལ། ། བདེ་པ་ལ་དང་ཡངས་པ་ཅན། ། ཕལ་རྒྱལ་དང་ནི་འཁོར་མོ་འཇིག ། སེར་སྐྱའི་གྲོང་ཁྱེར་ལ་སོགས་པ། ། ཡུལ་འདིའི་གཙུག་ལག་ཁང་དང་ནི། ། སྡོམ་བརྩོན་སྡེ་སྣོད་འཛིན་རྣམས་དང་། ། ཁྱེད་ཀྱི་སངས་རྒྱས་བསྟན་པ་དང་། ། སེམས་ཅན་རྣམས་ཀྱི་བདེ་སྡུག་ལ། ། རེ་ཞིག་གཟིགས་པ་མཛད་དུ་གསོལ། ། ཨུ་རྒྱན་ཛཱ་ལན་དྷ་ར་དང་། །
ཀོང་ཀ་ན་དང་སིན་དྷུའི་ཡུལ། ། ཁ་ཆེ་དང་ནི་ཁ་ཤ་སོགས། ། མ་ག་དང་ནི་ལི་ཡི་ཡུལ། ། དེ་བཞིན་ཧོར་དང་ཧོར་ཆེན་པོ། ། ཧྭ་ལ་ཤན་དང་ཉེ་བའི་ལྗོངས། ། རྒྱ་ནག་རྒྱ་ནག་ཆེན་པོ་དང་། ། གན་དྷ་ར་དང་འདོད་པའི་གཟུགས། ། ཟང་གླིང་དང་ནི་གསེར་གྱི་གླིང་། ། ཟླ་བའི་གླིང་དང་སེངྒེའི་གླིང་། ། བྷཾ་ག་བྷ་རནྟྲ་ལ་སོགས། །
ལྷོ་དང་ནུབ་ན་གནས་པའི་ལྗོངས། ། སྔོན་ནི་ཁྱོད་ཀྱི་བསྟན་པའི་གཞི། ། ཁ་བ་ཅན་གྱི་བྱང་ཕྱོགས་ཡུལ། ། ཐུབ་པས་བོད་དང་བོད་ཆེན་ཅེས། ། ཡོངས་སུ་བསྒྲགས་པའི་ས་ཕྱོགས་འདིར། ། ང་ནི་མྱ་ངན་འདས་གྱུར་ནས། ། ལོ་ནི་ཉིས་སྟོང་ལྔ་བརྒྱ་ན། ། དམ་ཆོས་རྒྱས་པར་འགྱུར་ཞེས་གསུང་། ། དེར་ནི་དམ་ཆོས་འཛིན་པ་ལ། ། ཀློག་དང་ཁ་ཏོན་བྱེད་པ་དང་། །
ཉན་དང་བཤད་དང་བསྒྲུབ་པ་ཡང་། ། ང་ཡི་སྤྱན་གྱིས་གཟིགས་སོ་ཞེས། ། འགྲོ་མགོན་ཁྱོད་ཀྱིས་ལུང་བསྟན་བསྟན། ། དེ་ལྟ་མོད་ཀྱི་ད་ལྟ་ཡི། ། སྐྱེ་བོ་འདི་དག་བསོད་ནམས་ཞན། ། དུས་ཀྱང་ཤིན་དུ་སྙིགས་པར་གྱུར། ། སངས་རྒྱས་བསྟན་པའི་གཟུགས་བརྙན་གྱིས། ། ཁྱེད་ཀྱི་བསྟན་པ་ཆུད་ཀྱང་གསན། ། དེ་ཡི་སྟོབས་ཀྱིས་སེམས་ཅན་རྣམས། ། ཤིན་ཏུ་གནག་དཀའི་སྡུག་བསྔལ་མྱོང་། །
རྔོན་པས་གང་པའི་རི་དྭགས་ལྟར། ། སྐྲག་པས་མིག་རྩ་རིག་རིག་པོ། ། འཇིགས་པའི་དབང་གིས་གོམས་པ་འཁྱོར། ། བཀྲེས་པས་ལྟོ་བ་རབ་ཏུ་རྙོང་། ། རླུང་དང་གྲང་བས་གདུང་བའི་ལུས། ། འགའ་ཞིག་ནད་ཀྱིས་རྣམ་པར་བཅོམ། ། ལ་ལའི་ཉེ་དུ་འགྲེལ་པ་བརླག ། འགའ་ཡི་ལམ་ཡང་རྣམ་པར་བཀག ། འགའ་ཞིག་ཤེས་པ་ཐོམ་ནས་སྣང་། ། བསོད་ཟད་རྣམས་ལ་གདོན་ཡང་སྡང་། །
སྔོན་ཆད་ཉེས་པར་སྤྱད་པ་ཡིས། ། ལས་ངན་སྨིན་པ་བདག་ཅག་ལ། ། སངས་རྒྱས་སྲས་བཅས་གཟིགས་སུ་གསོལ། ། མི་ཡི་འཇིག་རྟེན་ཐོ་རིས་ཞེས། ། ཁྱོད་ཀྱིས་བདེ་འགྲོའི་བསྔགས་པ་མཛད། ། འོན་ཀྱང་མཐོ་རིས་སྡུག་བསྔལ་འདི། ། མགོན་པོས་མྱུར་དུ་སྐྱབས་འཚལ་ལོ། ། གང་ལ་སྐྱབས་སུ་མཆིས་ཀྱང་ནི། ། སྐྱབས་དེ་དག་གིས་སླུ་བར་མཐོང་། ། སླུ་བ་མེད་པ་སྐྱབས་ཀྱི་མཆོག །
སྐྱབས་མཆོག་ཁྱོད་ལ་སྐྱབས་སུ་མཆི། ། ཞེས་པས་བསྟན།། ༈ །།གཉིས་པ་ངན་སོང་གི་འགྲོ་བ་ལ་གཟིགས་པར་གསོལ་བ་ནི། སེམས་ཅན་དམྱལ་བའི་གནས་ལ་ཡང་། ། ཐུགས་རྗེ་ལྡན་པས་ཡུད་ཙམ་གཟིགས། ། ཡང་གསོས་དང་ནི་ཐིག་ནག་དང་། ། བསྡུས་འཇོམས་དང་ནི་ངུ་འབོད་སོགས། ། མནར་མེད་སྲིད་པ་བཟོད་དཀའི་བར། ། མེས་བསྲེག་མཚོན་ཆའི་ཆར་ཕབ་པས། ། ཉམས་ཆུང་འཁུན་སྒྲ་འབྱིན་པ་ཙམ། །
སྡུག་སྐད་འབྱིན་པར་མི་ནུས་པ། ། ཚ་བའི་སེམས་དམྱལ་རྣམས་ལ་གཟིགས། ། ཆུ་བུར་ཅན་སོགས་འཁྱགས་པ་ཡི། ། ལུས་གས་འགུལ་ཉམས་མ་མཆིས་པ། ། འདི་འདྲའི་སེམས་དམྱལ་ཇི་ལྟར་གོས། ། མགོན་པོ་ཡི་དྭགས་བཀྲེས་སྐོམ་གྱིས། ། གདུང་པས་ཡུན་རིང་ཉམས་ཐག་པ། ། བཟའ་བཏུང་འདོད་པའི་ཆོ་ངེས་ཅན། ། འདི་ལ་ཇི་ལྟར་བགྱི་བ་གསུངས། ། རྩེ་ལྡན་ཐུགས་རྗེའི་བདག་ཉིད་ཅན། །
དུད་འགྲོའི་གནས་ཀྱང་གཟིགས་སུ་གསོལ། ། ཕན་ཚུན་བཟའ་བས་རྣམ་པར་འཇིགས། ། འགའ་ཞིག་བསྲེགས་ཏེ་གསོད་པ་མཐོང་། ། འགའ་ཞིག་བཟུང་ནས་རྒྱུ་ལྟོ་འབྱིན། ། འདི་ལ་མགོན་པོ་ཐུགས་རྗེ་མཛོད། ། ཞེས་པས་བསྟན།། ༈ །།གསུམ་པ་ལྷ་དང་ལྷ་མིན་ལ་གཟིགས་པར་གསོལ་བ་ནི། ལྷ་མིན་ལྷ་ཡི་གནས་ན་ཡང་། ། མཐོ་རིས་སྡུག་བསྔལ་བསམ་ལས་འདས། ། ཐོག་མར་བསྐྱིད་སར་བསྐྱེད་བསྐྱེད་ནས། །
ཐ་མར་སྡུག་བསྔལ་གྱིས་བཅོམ་སྟེ། ། སྨྲེ་སྔགས་འདོན་ཞིང་ངན་འགྲོར་མཆི། ། བརྩེ་ལྡན་ཀུན་ནས་གཟིགས་སུ་གསོལ། ། སེམས་ཅན་ལས་ལ་སྤྱོད་པ་ལ། ། ཁྱེད་ཀྱི་ཐུགས་རྗེ་མི་འཇུག་ན། ། འགྲོ་བ་བདེ་བར་གནས་པ་ལ། ། ཁྱེད་ཀྱི་ཐུགས་རྗེ་འཇུག་ལགས་སམ། ། ཞེས་པས་བསྟན།། ༈ །།གསུམ་པ་ཡོན་ཏན་རྗེས་སུ་དྲན་པའི་སྒོ་ནས་རྗེས་སུ་གཟུང་བར་གསོལ་བ་ནི། སྨན་པས་ནད་པ་གསོ་བ་དང་། །
མགྲོན་པོ་དག་ལ་སྐྱེལ་མ་དང་། ། ལོང་བ་དག་ལ་དམིགས་བུ་དང་། ། ཕོངས་པ་དག་ལ་སྦྱིན་བདག་དང་། ། གསོད་པར་ངེས་ལའང་སྐྱོབ་པ་མཐོང་། ། བླུན་ཞིང་སྙིང་རྗེ་ཤས་ཆུང་བ། ། ནུས་པ་མེད་པའི་སྐྱེ་བོ་ཡང་། ། འགྲོ་ལ་ཕན་ཕྱིར་དེ་འདྲ་ཡིས། ། ཕན་པར་བརྩོན་པར་བགྱིད་ལགས་ན། ། ཁྱོད་ནི་ཞི་བ་ཐམས་ཅད་མཁྱེན། ། བརྩེ་བས་སེམས་ཅན་ཀུན་ཕན་བཞེད། །
ནུས་པ་དཔག་ཏུ་མེད་མཆིས་པ། ། དེས་ན་ཕན་དགོངས་མཛད་པར་རིགས། ། འགྲོ་བ་ལས་ཀྱི་རྣམ་སྨིན་ལ། ། སྤྱོད་ཕྱིར་ཕན་པར་མི་ནུས་ན། ། དང་པོ་ལས་ལ་འཇུག་པ་ཉིད། ། མགོན་པོ་ཁྱོད་ཀྱིས་ཅིས་མི་འགེགས། ། དེ་ཡང་དགག་པར་མི་སྤྱོད་ན། ། ང་ནི་ཐམས་ཅད་མཁྱེན་པ་ཞེས། ། འཁོར་གྱི་ནང་དུ་སེངྒེའི་སྒྲ། ། བསྒྲགས་པའི་དགོངས་པ་ཇི་ལྟར་ལགས། །
འདི་འདྲའི་སྐབས་སུ་མུ་སྟེགས་དང་། ། བདུད་ཀྱི་ཕྱོགས་རྣམས་རྒོལ་ན་ནི། ། དེ་ལ་ཆོས་དང་མཐུན་པའི་ལན། ། བདག་གིས་ཇི་ལྟར་གདབ་པར་བགྱི། ། ཁྱོད་ནི་བྱམས་དང་སྙིང་རྗེ་སོགས། ། ཚད་མེད་བཞི་ཡི་ཐུགས་དང་ལྡན། ། ལྷ་ཡི་མིག་དང་རྫུ་འཕྲུལ་སོགས། ། མངོན་ཤེས་དྲུག་པོ་ཐོགས་མི་མངའ། ། དེ་སླད་བྱམས་སོགས་ཀྱིས་བསྐྱངས་ཏེ། ། རྫུ་འཕྲུལ་གྱིས་ནི་ཅེས་མི་འདུལ། །
གདུག་པ་ཅན་ལ་རྒྱལ་སྲས་ཀྱི། ། རྫུ་འཕྲུལ་གྱིས་ནི་མ་བསྡིགས་ན། ། ཉེས་པ་ཡིན་ཞེས་ཁྱོད་ཀྱིས་གསུངས། ། ཆོ་འཕྲུལ་གསུམ་ལ་མངའ་འབྱོར་པ། ། ཁྱེད་ལ་ཉེས་འདི་མི་མངའ་ན། ། རྒྱལ་སྲས་རྣམས་ལའང་མི་མཚུངས་སམ། ། གལ་ཏེ་འགའ་ཞིག་ཇི་སྐད་གླེང་། ། སྟོབས་བཅུའི་སྟོབས་དང་ལྡན་པ་ཁྱོད། ། བདུད་ཀྱི་སྟོབས་ཀྱང་འཇོམས་མཛད་ན། ། སྟོབས་ཆུང་རྣམས་ལ་གཞན་འཚེ་བའི། །
སྟོབས་འདི་ཁྱེད་ཀྱིས་ཅིས་མི་འཇོམས། ། དབང་བཅུ་དག་ལ་དབང་མཛད་པའི། ། མགོན་པོས་འགྲོ་ཀུན་སྐྱོབས་མཛད་ན། ། འགྲོ་བ་དབང་མེད་འདི་དག་ལ། ། ཁྱོད་ཀྱི་དབང་འབྱོར་ཇི་ལྟར་ལགས། ། མེད་པ་ཡོངས་སུ་སྤྲུལ་པ་དང་། ། ཡོད་པ་གཞན་དུ་བསྒྱུར་བ་སོགས། ། ཡོངས་སུ་དག་པ་བཞི་ལྡན་པ། ། ཁྱེད་ཀྱི་འཕྲིན་ལས་དུས་ལ་བབས། ། ནམ་མཁའ་མཛོད་ཀྱི་ཏིང་འཛིན་གྱིས། །
འགྲོ་བའི་ཕོངས་པ་སེལ་མཛད་པ། ། འདི་ལྟར་ཕོངས་པ་གཟིགས་ནས་ནི། ། ཏིང་འཛིན་དེ་ལ་འཇུག་ཏུ་གསོལ། ། ཁྱོད་ཀྱི་ཐུགས་རྗེ་ཆེན་པོ་ཡིས། ། འཇིག་རྟེན་ཀུན་ལ་ལན་དྲུག་གཟིགས། ། བསྙེལ་བ་མི་མངའི་ཆོས་ཉིད་ཀྱང་། ། འགྲོ་བའི་དོན་ལ་རྟག་ཏུ་དགོངས། ། ཁྱོད་ནི་ཉོན་མོངས་མི་མངའ་བ། ། རང་དང་གཞན་གྱི་ཉོན་མོངས་འཇོམས། ། ད་ལྟའི་འགྲོ་བ་ཉོན་མོངས་པ། །
འཇོམས་ཕྱིར་ཁྱེད་ལ་གསོལ་བ་འདེབས། ། དཔའ་བར་འགྲོ་བའི་ཏིང་འཛིན་སོགས། ། རྣམ་པ་ཀུན་ཏུ་བརྙེས་ཁྱོད་ཀྱི། ། འཕྲིན་ལས་འབད་པ་ཅི་ཞིག་འཚལ། ། དེ་སླད་བདག་ཅག་རྗེས་སུ་ཟུངས། ། འཇིགས་པ་མེད་པའི་ཆོས་བཞི་བརྙེས། ། མུ་སྟེགས་གཞན་གྱིས་མི་རྫི་བས། ། འཁོར་དུ་སེངྒེའི་སྒྲ་སྒྲོགས་པ། ། འཇིག་རྟེན་ཀུན་ལ་གསལ་བར་མཛོད། ། སངས་རྒྱས་ཁོ་ནའི་མ་འདྲེས་ཆོས། །
དྲུག་ཕྲག་གཉིས་དང་གསུམ་གཉིས་ལྡན། ། འཇིག་རྟེན་འཇིག་རྟེན་འདས་པ་ཡི། ། བླ་མ་ཁྱོད་ལ་བདག་གསོལ་འདེབས། ། ཇི་ལྟར་ལེགས་པར་བཟུང་དུ་གསོལ། ཞེས་པས་བསྟན།། ༈ །།བཞི་པ་མ་བཅོལ་ཕན་པར་བྱེད་པའི་དཔེ་གཞན་གྱི་སྒོ་ནས་གསོལ་བ་ལ་ཡང་། མ་བཅོལ་ཕན་བྱེད་ཀྱི་དཔེ་གཞན་སྨོས་པ་དང་། སངས་རྒྱས་ཉིད་ལ་རྗེས་སུ་གཟུང་བར་གསོལ་བ་དངོས་དང་གཉིས་ཀྱི། དང་པོ་མ་བཅོལ་ཕན་བྱེད་ཀྱི་དཔེ་གཞན་སྨོས་པ་ནི། ཁྱབ་འཇུག་འཇིག་རྟེན་ཕན་འདོད་པས། །
དགའ་བྱེད་དགའ་བྱེད་དགྲ་སྟ་ཅན། ། མི་ཡི་སེངྒེ་མི་ཐུང་སོགས། ། རྣམ་པར་འཕྲུལ་པ་དུ་མ་ཡིས། ། ཆོས་མིན་བྱེད་པའི་གདུག་པ་ཅན། ། འབད་པ་ཆེན་པོས་བཏུལ་ཞེས་གྲག ། དེས་ནི་འཕགས་པའི་ཆོས་མ་ཐོབ། ། བྱང་ཆུབ་སེམས་ཀྱང་མ་བསྐྱེད་མོད། ། འོན་ཀྱང་ཕན་པའི་སྤྱོད་པ་འདི། ། མགོན་པོ་ཆེན་པོས་གཟིགས་སུ་གསོལ། ། བརྒྱ་བྱིན་གཙུག་ན་ཟླ་བ་དང་། །
ཕྱག་གི་སྙིང་པོ་བྱིན་ཟའི་བདག ། ནོར་ལྷ་ཀླུ་རྒྱལ་མ་དྲོས་པ། ། ནོར་རྒྱས་རྒྱ་མཚོའི་རྒྱལ་པོ་སོགས། ། དེ་དག་འཕགས་པའི་ཆོས་མ་ཐོབ། ། དམིགས་པ་མེད་པའི་སྙིང་རྗེ་མེད། ། དེ་ལྟ་མོད་ཀྱི་རང་རང་གི ། ནུས་པ་བཞིན་དུ་གཞན་ལ་ཕན། ། ཉི་ཟླ་གཟའ་སྐར་མ་བཅོལ་ཡང་། ། བདུད་ཀྱི་དཀྱིལ་འཁོར་གདུལ་བའི་ཕྱིར། ། རྡོ་རྗེ་ལྷ་མོའི་ཚོགས་ཀྱི་བསྐོར། །
ཞེས་པས་བསྟན།། ༈ །།གཉིས་པ་སངས་རྒྱས་ཉིད་ལ་རྗེས་སུ་བཟུང་བར་གསོལ་བ་དངོས་ནི། མི་ཡི་འགྲོ་བ་འདུལ་བའི་ཕྱིར། ། གཞོན་ནུའི་རོལ་མཛད་སྣ་ཚོགས་མཛད། ། དཀའ་ཐུབ་དཀའ་བ་སུན་དབྱུང་ཕྱིར། ། ཁྱོད་ཀྱི་ལོ་དྲུག་དཀའ་བ་སྤྱད། ། རྒྱལ་པོ་ཟས་གཙང་སྔོན་རབ་ཀྱིས། ། མགུ་མཛད་ཁམས་དྲུག་བཤིག་ནས་བཏུལ། ། རྒྱལ་པོ་ཆེན་པོ་པི་ལིན་ཡང་། ། འཁོར་ལོས་བསྒྱུར་བའི་གཟུགས་ཀྱིས་བཏུལ། །
རྒྱལ་པོ་ཨུ་ཏྲ་ཡ་ན་ནི། ། ཁྱོད་སྐུ་རི་མོར་བྲིས་པས་བཏུལ། ། འཇམ་པའི་དབྱངས་ཀྱི་ཆོ་འཕྲུལ་གྱིས། ། ལྷ་དང་བཅས་པའི་བདུད་ཀྱི་སྡེ། ། བཏུལ་ནས་ཆོས་ཀྱིས་གྲོལ་བར་མཛད། ། རྒྱལ་པོ་མ་སྐྱེས་དགྲ་ཡི་སྡིག ། རས་ཡུག་ཆེན་པོའི་གདམས་པས་སྦྱངས། ། དགེ་སྦྱོང་དགྲ་བཅོམ་འགྲོ་བ་དག ། དམྱལ་བར་བསྐུར་ནས་ཕྱིས་ནས་གསོ། ། ཕྱག་ན་རྡོ་རྗེ་སྟོབས་ཆེན་གྱིས། །
དབང་ཕྱུག་ཆེན་པོ་བསད་ནས་བཏུལ། ། བདུད་ཀྱི་དཔུང་རྣམས་བསྡིགས་ནས་བཏུལ། ། ལྷ་མོ་ནམ་གྲུ་བསྟོད་པས་བཏུལ། ། སྤྱན་རས་གཟིགས་ཀྱི་ཐུགས་རྗེ་དང་། ། རིགས་སྔགས་སྦྱོར་བའི་ཆོ་ག་དང་། ། རིལ་བུ་སྨན་གྱི་སྦྱོར་བ་ཡིས། ། སྡུག་བསྔལ་ཅན་རྣམས་ལེགས་པར་གསོས། ། དེ་བཞིན་རྒྱལ་སྲས་ཐུགས་རྗེ་ཅན། ། ཆོ་འཕྲུལ་གསུམ་གྱིས་འདུལ་མཛད་པ། ། དེ་དག་ཀུན་གྱི་འཇིག་རྟེན་འདི། །
བུ་གཅིག་བཞིན་དུ་བསྐྱངས་ཞེས་གྲགས། ། མཉན་ཡོད་ལ་སོགས་གདུལ་དཀའ་བ། ། འདུལ་ཕྱིར་ཤཱ་རིའི་བུ་ལ་སོགས། ། ཉན་ཐོས་ཆེན་པོ་བསྔགས་པ་མཛད། ། རིགས་དང་བྱ་ཕྱིར་འཆར་ཀ་དང་། ། ཡུལ་གཞན་རྒྱལ་པོ་འདུལ་བའི་ཕྱིར། ། འཕགས་པ་ཀ་ཏ་ཡ་ན་སོགས། ། གང་ལ་གང་གིས་འདུལ་གྱུར་པ། ། དེ་འདྲའི་ཚུལ་གྱིས་ཐམས་ཅད་བཏུལ། ། དེ་ལྟའི་འཕྲིན་ལས་བསམ་ཡས་པ། །
མཐོང་ངམ་ཐོས་པར་གྱུར་ན་ཡང་། ། སུ་ཞིག་ངོ་མཚར་མི་སྐྱེ་འགྱུར། ། སྔོན་གྱི་འཕྲིན་ལས་དེ་འདྲའི་ཆ། ། ད་ལྟའི་འགྲོ་བ་ཉམས་ཐག་ཅིང་། ། མགོན་མེད་འདྲེན་པ་མ་མཆིས་པ། ། གླེན་ཅིང་ཕྱོགས་ཀྱང་མི་འཚལ་བ། ། རི་དྭགས་རྒྱ་རུ་ཚུད་འདྲ་བའི། ། སེམས་ཅན་རྣམས་ལ་མི་གཟིགས་ན། ། ཐུགས་རྗེ་མངའ་བའི་ཐུགས་རྗེ་དེ། ། ཇི་ལྟར་ལགས་པ་གསུང་དུ་གསོལ། །
སྡུག་བསྔལ་ཅན་ལ་མི་གཟིགས་པ། ། ཁྱེད་ཀྱི་ཐུགས་རྗེ་ཆེན་པོ་གང་། ། ཉམས་ཐག་འཇིགས་པས་གདམས་པ་ན། ། ཁྱེད་ལ་སྐྱབས་སུ་མཆི་ཞིང་འབྲོས། ། འབྲོས་པ་དེ་བར་ཐུགས་རྗེ་ཡི། ། སྤྱན་རས་གཟིགས་ཀྱང་ཅི་ཞིག་སྐྱོན། ། སེམས་ཅན་ལས་ལ་སྤྱོད་པ་ལ། ། ཁྱེད་ཀྱི་ཕན་པར་མི་སྤྱོད་ན། ། འོན་ཀྱང་སྡུག་བསྔལ་ཅན་དེ་ལ། ། བཀའ་ཙམ་བསྩལ་ན་ཅིར་འགྱུར་ལགས། །
འཇིག་རྟེན་པ་དག་མ་ཕན་ཡང་། ། སྡུག་བསྔལ་ལྡན་པའི་སྡུག་གྲོགས་བགྱིད། ། ཁྱོད་ཀྱི་དེ་ཡི་ཆ་ཙམ་ཞིག ། མཛད་ནའང་དབུགས་འབྱིན་བགྱིད་པ་གསུམ། ། དེ་ལྟ་ན་ཡང་ཀུན་མཁྱེན་ཁྱེད། ། བདག་ཅག་འགྲོ་ལ་མི་གཟིགས་ན། ། ད་ནི་སྐྱོབས་པར་བྱེད་པ་ཡི། ། ཀྱེ་མ་སྐྱབས་གཞན་གང་ལ་བགྱི། ། ཇི་ལྟར་སྤྲུལ་པའི་རྒྱལ་པོ་དགའ། ། ཐར་པ་བྱ་ཕྱིར་སྤྲུལ་པ་བརྩོན། །
སྒྱུ་མའི་མཁན་པོ་སྒྱུ་མ་ཡི། ། དཔུང་གིས་འཇིགས་པ་ཀུན་ལས་སྒྲོལ། ། མགོན་པོ་ཁྱོད་ཀྱི་རྫུ་འཕྲུལ་གྱིས། ། འཇིགས་པ་ཀུན་ལས་བསྒྲལ་དུ་གསོལ། ཞེས་པས་བསྟན།། ༈ །།གསུམ་པ་ཞུ་བའི་སྤོབས་པ་ཇི་ལྟར་སྐྱེས་པའི་ཚུལ་ནི། མགོན་ཁྱོད་ཀུན་ལ་ཕན་མཛད་ཀྱང་། ། བདུད་དང་མུ་སྟེགས་དགྲ་བཞིན་བལྟ། ། ལྷ་སྦྱིན་ལེགས་པའི་སྐར་མ་སོགས། ། སློབ་མར་གྱུར་ཀྱང་རྒྱབ་ཀྱིས་ཕྱོགས། །
སེམས་ཅན་མོས་པ་སྣ་ཚོགས་པ། ། ཀུན་མཁྱེན་གྱིས་ཀྱང་མི་འགུ་ན། ། བདག་འདྲ་ངན་པས་སེམས་ཅན་དོན། ། སྒྲུབས་པར་འདོད་པ་བཞད་གད་གནས། ། ན་བའི་བུ་ལ་ཁྱད་པར་དུ། ། མ་ནི་གདུང་པ་སྐྱེ་བ་ལྟར། ། དེ་བཞིན་རྒྱལ་བ་སྲས་བཅས་ཀྱང་། ། དམ་པ་མིན་ལ་ཁྱད་པར་བརྩེ། ། དེ་སྐད་གསུངས་པའི་ཚིག་འཁུམ་པས། ། བླུན་པོ་བདག་ནི་སྤོབས་པ་སྐྱེས། །
བཞད་གད་མཁན་གྱི་རྒྱལ་པོ་ལ། ། ཇི་ལྟར་གླེང་ཀྱང་མི་ཁྲོ་བའི། ། ཁྲིམས་འདི་ཆོས་ལྡན་སྔ་མ་ཡི། ། འཇིག་རྟེན་བདེ་བའི་དོན་དུ་བཅས། ། སངས་རྒྱས་རྣམས་ཀྱི་ཟློས་གར་ལ། ། ཁྲོ་རྒྱལ་ཐུགས་རྗེ་ལྡན་པ་ཡིས། ། གནད་དུ་བསྐུལ་ནས་སངས་རྒྱས་ཀུན། ། ཉེ་བར་བྱིན་གྱིས་བརླབ་ཅེས་གསུངས། ། དེ་ལྟར་ཁུམ་ནས་ཐུགས་རྗེ་ཅན། ། མགོན་པོ་ཁྱོད་ལ་ཡང་དང་ཡང་། །
མི་ཤེས་བཞིན་དུ་ཞུ་བའི་འཕྲིན། ། བདག་ནི་དཔྱི་རྡོལ་སྐྱེད་པར་གྱུར། ། དེ་ལྟར་ཞུ་བའི་འཁྲིད་ཡིག་འདི། ། གསན་ནས་འདི་ཡི་འཕྲིན་ལན་ཞིག ། འགྲོ་ལ་དངོས་སུ་མི་གསུང་ཡང་། ། འཕྲིན་གྱིས་གདམས་པར་མཛད་དུ་གསོལ། ། ཞེས་པས་བསྟན།། ༈ །།གསུམ་པ་དོན་དེ་ལྡན་གྱི་བསྟན་བཅོས་ཀྱི་མཇུག་གི་དོན་ལ། ཡན་ལག་བདུན་པ་འབུལ་ཚུལ། བསྔོ་བའི་ཁྱད་པར་གཞན་བཤད་ཚུལ། །
བདེན་རྫུན་འགྲོ་ལ་གསལ་བར་ཞུ་བ། དགེ་བ་བསྔོ་ཞིང་མཛད་བྱང་སྨོས་པ་དང་བཞིའི། དང་པོ་ཡན་ལག་བདུན་པ་འབུལ་ཚུལ་ནི། མགོན་པོ་ཁྱོད་ཀྱི་ཡོན་ཏན་འཚལ། ། བཀའ་དྲིན་ཡང་ནི་དྲན་ཞིང་མཆིས། ། དེ་སླད་ཞིང་གི་རྡུལ་རྙེད་ཀྱི། ། ལུས་བཏུད་ནས་ནི་སྤྱིས་ཕྱག་འཚལ། ། ཕྱི་ནང་གསང་བ་ཉིད་དོན་བཅས། ། ལུས་དང་བླ་ན་མེད་པ་ཡི། ། མཆོད་པའི་སྤྲིན་ནི་མཐའ་ཡས་པས། །
ཡོན་ཏན་རྒྱ་མཚོ་མཆོད་པར་བགྱི། ། ལས་ཀྱི་རླུང་གིས་བདས་པས་ན། ། སྡིག་པའི་རྒྱ་མཚོར་བདག་ཅག་ལྷུང་། ། དེ་སླད་ཉེས་པ་སྤྱད་པ་རྣམས། ། རྣམ་པ་ཀུན་དུ་བཤགས་པར་འཚལ། ། འཇིག་རྟེན་རྒྱལ་བའི་སློབ་མ་དང་། ། རང་རྒྱལ་དང་ནི་རྒྱལ་བའི་སྲས། ། རྒྱལ་བ་རྣམས་ཀྱིས་མཛད་པ་ཡི། ། བསོད་ནམས་ཀུན་ལ་ཡི་རང་ངོ་། ། འཇིག་རྟེན་བླུན་པར་གཟིགས་ནས་ནི། །
ཆོས་ཀྱི་འཁོར་ལོ་བསྐོར་མི་མཛད། ། བདག་ཅག་ལྷར་བཅས་འཇིག་རྟེན་རྣམས། ། ཆོས་གསུང་ཕྱིར་ན་བསྐུལ་བར་གསོལ། ། སངས་རྒྱས་འབྱུང་བ་རྙེད་དཀའ་བར། ། བསྟན་ཕྱིར་མྱ་ངན་འདའ་བཞེད་པ། ། དེ་ལ་འཇིག་རྟེན་གནས་ཀྱི་བར། ། འགྲོ་བའི་དོན་དུ་བཞུགས་སུ་གསོལ། ། བསླུ་བ་མི་མངའ་སྐྱབས་ཀྱི་མཆོག ། སྲིད་པའི་འཇིགས་པ་སྐྱོབས་པ་གསུམ། ། དེ་ལ་བྱང་ཆུབ་སྙིང་པོའི་བར། །
རྣམ་པ་ཀུན་དུ་བདག་སྐྱབས་མཆི། ། འགྲོ་ཀུན་བདེ་ལ་དགོད་སླད་དུ། ། སངས་རྒྱས་སྤྱན་སྔར་བདག་མཆིས་ཏེ། ། བྱང་ཆུབ་མཆོག་ཏུ་སེམས་བསྐྱེད་ནས། ། སྤྱོད་པ་རྒྱ་མཚོ་སྤྱད་པར་བགྱི། ། དགེ་བ་འདི་དང་དགེ་བ་གཞན། ། ཡོད་མེད་འཛིན་པའི་དུག་སྤང་སྟེ། ། འཇམ་དཔལ་ཇི་ལྟར་དགེས་བསྔོ་བ། ། དེ་བཞིན་དུ་ནི་བདག་བསྔོ་འོ། ། ཞེས་པས་བསྟན།།
༈ །།གཉིས་པ་བསྔོ་བའི་ཁྱད་པར་གཞན་བཤད་ཚུལ་ལ། གདུལ་བྱ་མིན་པ་སོགས་ལའང་ཕན་པར་སྨོན་པ། སྡིག་པའི་མུན་ཁུང་ཅན་ལ་གཟིགས་པར་གསོལ་བ། བདག་ཉིད་ཀྱིས་འགྲོ་ཀུན་བསྒྲལ་བར་སྨོན་པ་དང་གསུམ་གྱི། དང་པོ་གདུལ་བྱ་མིན་པ་སོགས་ལའང་ཕན་པར་སྨོན་པ་ནི། ད་དུང་བདག་ལ་བསྔོ་བའི་ཚུལ། ། སྔོན་ཆད་གཞན་གྱི་མ་བསམ་པའི། ། འགྲོ་བའི་ཕོངས་པ་སྐྱབས་པའི་ཕྱིར། ། སྐྱོབས་པ་མཆོག་ལ་བདག་འདི་ཞུ། ། གདུལ་བར་བྱ་བའི་སྲས་རྣམས་ལ། །
སངས་རྒྱས་དུས་ལས་མི་འདའ་ཞེས། ། ཁྱེད་ཀྱི་ཞལ་གྱིས་བཞེས་པ་མཚར། ། དེ་ལ་རྗེས་སུ་ཡི་རང་ངོ་། ། གང་དག་ཁྱོད་ཀྱི་གདུལ་བྱ་མིན། ། དེ་ཡི་དྲུང་དུ་བདག་སོང་སྟེ། ། རྣམ་འཕྲུལ་བྱེ་བས་ཡིད་བསྒྱུར་ནས། ། ཁྱོད་ཀྱི་བསྟན་ལ་འཇུག་པར་ཤོག ། གང་ཞིག་སོ་སོར་མ་བརྟགས་པའི། ། བཏང་སྙོམས་ཁྱོད་ལ་མི་མངའ་མོད། ། སོ་སོར་བརྟགས་ནས་བཏང་སྙོམས་སུ། །
འཇོག་པ་ཁྱོད་ཀྱི་གསུང་ལས་འབྱུང་། ། ཁྱོད་ཀྱིས་བཏང་སྙོམས་བཞག་པ་ཡི། ། འགྲོ་བ་དེ་དང་དེ་དག་ལ། ། བདག་གི་འབད་པ་ཆེན་པོ་ཡིས། ། ཁྱོད་ཀྱི་གདུལ་བྱར་འགྱུར་བར་བགྱི། ། གནས་དང་གནས་མིན་མཁྱེན་ཁྱོད་ཀྱིས། ། གནས་མ་ཡིན་ལ་འཕྲིན་ལས་བཟློག ། དེ་ཡི་མདུན་དུ་བདག་སོང་སྟེ། ། ཆོས་ཀྱི་སྣོད་དུ་འགྱུར་བར་བགྱི། ། ལས་ནི་བདག་གིར་བྱ་འོ་ཞེས། །
སྡུག་བསྔལ་ཚོར་བ་མི་ཟད་པ། ། དེ་ལ་ཐབས་མཁས་ཐུགས་རྗེ་དང་། ། ལྡན་ཡང་གསོ་བྱ་མིན་ཅེས་གསུངས། ། ཁྱོད་ཀྱིས་གསོ་བྱ་མ་ཡིན་པ། ། དེ་དག་དྲུང་དུ་བདག་སོང་སྟེ། ། སྡུག་བསྔལ་སྐྱབས་པར་མི་ནུས་ཀྱང་། ། དེ་ཡི་སྡུག་གྲོགས་བྱེད་པར་ཤོག ། སེམས་ཅན་རྣམས་ལ་ཕན་དཀའ་ཞིང་། ། ཕན་པར་བྱས་ཀྱང་མགུ་དཀའ་མོད། ། གལ་ཏེ་ཕན་པར་མ་གྱུར་ཀྱང་། །
དེ་ལ་བརྩེ་བས་སྟོན་པར་ཤོག ། ཅེས་པས་བསྟན།། ༈ །།གཉིས་པ་སྡིག་པའི་མུན་ཁུང་ཅན་ལ་གཟིགས་པར་གསོལ་བ་ནི། ཉི་མ་ཤིན་ཏུ་འོད་གསལ་ཡང་། ། མིག་དང་བྲལ་ལ་གསལ་མི་འགྱུར། ། རིན་ཆེན་འབྱུང་ཁུང་བཟང་པོ་ཡང་། ། འབད་རྩོལ་མེད་པར་ཐོབ་པ་དཀའ། ། ཕན་པར་བྱེད་པའི་སྨན་པ་ལ། ། འབྱུང་པོས་ཟིན་པ་ཤིན་ཏུ་ཁྲོ། ། ཐུགས་རྗེ་མངའ་བ་ཁྱོད་བཞུགས་ཀྱང་། །
སྡིག་ཅན་རྣམས་ཀྱིས་མཐོང་བ་དཀའ། ། རང་ཉིད་མུན་ཁུང་བཞུགས་ནས་ནི། ། ཉི་མའི་འོད་ལ་འཁང་པ་ལྟར། ། དེ་བཞིན་སྡིག་པའི་ཁུང་བཞུགས་ནས། ། ཕན་མཛད་ཁྱེད་ལ་འཁང་པར་ཟད། ། དེ་འདྲའི་བླུན་པོ་གཟིགས་ནས་ནི། ། མགོན་པོ་རྣམ་འཕྲུལ་བྱེ་བ་བརྒྱས། ། རེ་རེའི་མདུན་དུ་བསྐོར་ནས་ནི། ། དེ་དགའ་བ་ཡི་ཆོས་བསྟན་ནས། ། སྡུག་བསྔལ་ཐམས་ཅད་བསལ་དུ་གསོལ། །
ཞེས་པས་བསྟན།། ༈ །།གསུམ་པ་བདག་ཉིད་ཀྱི་འགྲོ་ཀུན་བསྒྲལ་བར་སྨོན་པ་ནི། བདག་ཀྱང་ཁྱོད་ཀྱི་མ་བསྒྲལ་བའི། ། འགྲོ་བ་གང་དག་མཆིས་པ་དེ། ། སངས་རྒྱས་ཀུན་གྱི་འཕྲིན་ལས་པས། ། ལྷག་པར་གྱུར་ནས་དོན་བྱེད་ཤོག ། ཅེས་པས་བསྟན།། ༈ །།གསུམ་པ་བདེན་རྫུན་འགྲོ་ལ་གསལ་བར་ཞུ་བ་ནི། བདག་གིས་ཞུ་བའི་འཕྲིན་ཡིག་འདི། ། མ་བརྗོད་ཀྱང་ནི་ཐུགས་ལ་གསལ། །
འོན་ཀྱང་སེམས་ཀྱི་ཟུག་རྔུའི་ཚོགས། ། གསལ་ཕྱིར་ཁྱེད་ལ་འཕྲིན་འདི་ཞུས། ། བདག་དང་འདྲ་བའི་ཆོས་སྨྲ་བ། ། བདེན་པར་སྨྲས་ན་ཕལ་ཆེར་ཁྲོ། ། རྫུན་པས་སྡིག་ཏུ་འགྱུར་དོགས་པ། ། དེ་དག་གི་ཡང་འཕྲིན་ཡིག་ལགས། ། བདག་ཀྱང་སྔོན་སྦྱངས་ལས་ཀྱི་འཕེན་པ་ཡིས། ། སྙིགས་མའི་དུས་འདིར་གངས་རིའི་ཁྲོད་འདིར་སྐྱེས། ། འོན་ཀྱང་ཁྱེད་ཀྱི་ཐུགས་ཀྱིས་རྗེས་བཟུང་བས། ། སངས་རྒྱས་བསྟན་ལ་དད་པའི་བློ་གྲོས་སྐྱེས། །
དེ་ལྟ་མོད་ཀྱི་ཁྱེད་ཀྱི་གསུང་བསྒྲུབས་པས། ། སྐྱེ་བོ་ཕལ་ཆེར་མཉེས་པར་མ་གྱུར་བ། ། འདི་ལ་དགོངས་ལ་ཁྱེད་ཀྱིས་གང་བདེན་པ། ། རྣམ་པར་ཕྱེ་ལ་འགྲོ་ལ་གསལ་བར་མཛོད། ། ཞེས་པས་བསྟན།། ༈ །།བཞི་པ་དགེ་བ་བསྔོ་ཞིང་མཛད་བྱང་སྨོས་པ་ལ། དགེ་བ་བསྔོ་བ་དང་། མཛད་བྱང་སྨོས་པ་གཉིས། དང་པོ་དགེ་བ་བསྔོ་བ་ལ་ཡང་། རང་དོན་དུ་བསྔོ་བ་དང་།
གཞན་དོན་དུ་བསྔོ་བ་གཉིས་ཀྱི། དང་པོ་རང་དོན་དུ་བསྔོ་བ་ནི། བདག་ཀྱང་སྐྱེ་ཞིང་སྐྱེ་བ་ཐམས་ཅད་དུ། ། བདེ་བར་གཤེགས་པའི་བསྟན་པ་འཛིན་པ་དང་། ། ཡང་དག་བླ་མ་དམ་པ་མཉེས་བྱེད་ཅིང་། ། འགྲོ་བ་ཀུན་གྱི་སྐྱབས་སུ་འགྱུར་བར་མཛོད། ། ཞེས་པས་བསྟན།། ༈ །།གཉིས་པ་གཞན་དོན་དུ་བསྔོ་བ་ནི། དགེ་བ་འདི་དང་དགེ་བའི་རྩ་བ་གཞན། ། བདག་དང་གཞན་གྱིས་ལེགས་པར་གང་བསྒྲུབས་པ། །
ཡོད་མེད་ལ་སོགས་དམིགས་པའི་དུག་སྤངས་ཏེ། ། ཀུན་མཁྱེན་འགྲོ་བའི་རྩ་ལག་ཐོབ་པར་ཤོག ། ཞེས་པས་བསྟན།། ༈ །།གཉིས་པ་མཛད་བྱང་སྨོས་པ་ནི། ཕྱོགས་བཅུའི་སངས་རྒྱས་དང་བྱང་ཆུབ་སེམས་དཔའ་རྣམས་ལ་འཕྲིན་དུ་ཞུ་བ། སྡེ་སྣོད་འཛིན་པ་དཔལ་ལྡན་ས་སྐྱ་པཎྜི་ཏས་སྦྱར་བ་རྫོགས་སོ། ། ཤུ་བྷཾ། ཞེས་པས་བསྟན།། ༈ །།ཨེ་མ་ཕྱོགས་བཅུའི་རྒྱལ་དང་དེ་སྲས་ལ། ། ཞུ་འཕྲིན་ཕོ་ཉར་ལྔ་རིག་དམ་པའི་ཆོས། །
ཀུན་གྱི་ངང་ཚུལ་འཛིན་པའི་གཏམ་གྱིས་སྐྱེས། ། སྨྲ་འདི་འཇམ་དབྱངས་མགྲིན་བརྒྱའི་ང་རོ་བཞིན། ། འདི་ནི་དག་བྱེད་ཆོས་ཀྱི་གནད་མ་ལུས། ། གསལ་བར་རྫོགས་པའི་རྣམ་དཔྱོད་རི་དྭགས་མིག ། དོན་ལྡན་ཚིག་གི་སྣ་རྒྱན་འགྲམ་པར་འཆང་། ། ལེགས་བཤད་རྫོགས་ལྡན་དཔལ་གྱིས་ས་གསུམ་དགེ ། ཕྱོགས་བཅུའི་སངས་རྒྱས་དང་བྱང་ཆུབ་སེམས་དཔའ་ཐམས་ཅད་ལ་ཞུ་འཕྲིན་གྱི་བསྡུས་དོན་ཁོག་ཕུབ་འཇམ་དཔལ་དགྱེས་པའི་མཆོད་སྤྲིན་གསར་བ་འདི་ཡང་། སྙིགས་དུས་ཀྱིས་བསྟན་པའི་ཉི་མ་སྔགས་འཆང་ཆོས་ཀྱི་རྒྱལ་པོ་ངག་དབང་ཀུན་དགའ་རིན་ཆེན་གྱི་ཐུགས་སྲས་དམ་པ་རིགས་ལྡན་འཇམ་པའི་དབྱངས་སྐུ་མཆེད་ཞལ་རྣམ་པ་གཉིས་དང་། དུས་གསུམ་རྒྱལ་བའི་སྤྱི་གཟུགས་རྗེ་བཙུན་མུས་པ་ཆེན་པོ་སངས་རྒྱས་རྒྱལ་མཚན། སྙིགས་དུས་གྱི་ཐམས་ཅད་མཁྱེན་པ་མཁན་ཆེན་ངག་དབང་ཆོས་གྲགས་སོགས།
ཡོངས་འཛིན་བསླུ་མེད་དུ་མའི་ཞབས་རྡུལ་སྤྱི་བོས་ལེན་པ་ལྔ་རིག་དམ་པའི་ཆོས་ལ་བློ་གྲོས་ཀྱི་པདྨ་ཁ་ཅུང་ཟད་ཕྱེ་བ། དཔལ་ས་སྐྱ་པ་སྔགས་འཆང་ངག་དབང་ཀུན་དགའ་བསོད་ནམས་གྲགས་པ་རྒྱལ་མཚན་དཔལ་བཟང་པོས། རང་གི་ཡོངས་འཛིན་དམ་པ་མཁན་ཆེན་ཐམས་ཅད་མཁྱེན་པས་སངས་རྒྱས་འཕྲིན་ཞུའི་བསྡུས་དོན་ཞིག་རྩོམ་པར་བཞེད་པའི་གསུང་རབ་ཉུང་ངུ་ཞིག་མཛད་འདུག་པར་གཞི་བྱས། གཞུང་གི་དབུ་ཞབས་ཡོངས་སུ་རྫོགས་པར། ས་སྤྱད་ཀྱི་འཕྲེང་བ་རྣམས་སྤེལ་ཏེ། དོན་འགྲེལ་ཁོག་ཕུབ་ཞིབ་ཏུ་བསྟན་པ་འདི་ནི། རང་གི་བགྲངས་གཞི་བཅུ་ཕྲག་དྲུག་དང་ཉག་མ་གསུམ་དུ་སླེབས་པ་ས་མོ་ཕག་ལོ་ཟླ་བ་གསུམ་པའི་དམར་ཆ་རཀྟ་བཞད་པའི་ཚེས་ལ། དཔལ་ས་སྐྱའི་བཞི་ཐོག་ཚོམ་དམར་དུ་ལེགས་པར་སྦྱར་བའི་ཡི་གེ་པ་ནི། རང་དང་ཉེ་བར་གནས་པ་བྱམས་པ་དཔལ་འབྱོར་གྱིས་གུས་སྤྲོ་དང་བཅས་བགྱིས་སོ།། ༈ །།འདི་སྦྱར་དགེ་དང་དུས་གསུམ་ལེགས་བྱས་ཀྱིས། །
བདག་ཅག་དཔོན་སློབས་གདུལ་བྱར་བཅས་པ་རྣམས། ། དུས་འདིར་བསམ་པ་མ་མུས་མཐར་ཕྱིན་ནས། ། ནམ་ཞིག་ཚེ་འདིའི་སྣང་བ་ནུབ་མ་ཐག ། དཔོན་སློབས་ལྷན་ཅིག་ས་པཎ་བཞུགས་པའི་གནས། ། མངོན་དགའི་ཞིང་དུ་ཐོགས་མེད་ལེགས་བགྲོད་དེ། ། སྐུ་མཐོང་གསུང་ཐོས་སྤངས་རྟོགས་མྱུར་རྫོགས་ནས། ། གང་ལ་གང་འདུལ་སྤྲུལ་པ་དུ་མ་ཡིས། ། བསྟན་པ་སྤེལ་ཞིང་མཐོང་ཐོས་དྲན་རེག་ཀུན། ། དག་པའི་ཞིང་དེར་འདྲེན་པའི་མཐུ་ལྡན་ཤོག ། དེ་ཉིད་དེ་བཞིན་ཉིད་དུ་ངེས་གྱུར་ནས། །
དེ་ལས་གཞན་དུ་ནམ་ཡང་མ་གྱུར་ཅིག ། ཕྱོགས་དུས་ཀུན་དུ་བཀྲ་ཤིས་པར་གྱུར་ཅིག སརྦ་མངྒ་ལཾ། ཐམས་ཅད་བཀྲ་ཤིས། མསྟུ་སརྦ་ཛ་ག་ཏཾ། དགེ་བ་ཐམས་ཅད་རྒྱས་པར་གྱུར་ཅིག ཡི་གེ་པ་ནོར་བུ་བཀྲ་ཤིས་ཡང་རྗེས་སུ་འཛིན་པར་ཤོག། །། ༈ མཁན་ཆེན་ཨ་པད་རིན་པོ་ཆེའི་དགོངས་བཞེད་ལྟར་གུ་རུས་ཞབས་ཞུ་བགྱིས་པའོ།། PAGE * MERGEFORMAT 2 ཨ་མྱེས་ཞབས། ཕྱོགས་བཅུའི་སངས་རྒྱས་འཕྲིན་ཞུའི་བསྡུས་དོན་ཁོག་ཕུབ།
PAGE * MERGEFORMAT 27
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
