གསུང་འབུམ། ངག་དབང་ཀུན་དགའ་བསོད་ནམས།
པོད ༢༣༤
ཀླུ་གཏོར་གཏོང་ཚུལ་གྱི་ཡི་གེ་དགོས་འདོད་ཆར་འབེབས།
༄༅། །ཀླུ་གཏོར་གཏོང་ཚུལ་གྱི་ཡི་གེ་དགོས་འདོད་ཆར་འབེབས་ཞེས་བྱ་བ་བཞུགས་སོ།། ན་མོ་གུ་རུ་བུདྡྷ་དྷྭ་ཛ་ཡེ། འདིར་ཀླུ་གཏོར་གཏོང་བའི་ཚུལ་ཉམས་སུ་བླང་བ་ལ། སྦྱོར་དངོས་རྗེས་གསུམ་ལས། དང་པོ་སྦྱོར་བ་ནི། འཁར་བ་དང་། བསེ་དང་། ལྕགས་མ་ཡིན་པའི་སྣོད་དྲི་མ་མེད་པ་ཆུ་གཙང་གིས་བཀང་བ་ལ། བ་དམར་མོའི་འོ་མ་དང་། ཀླུ་སྨན་གྱི་རིགས་མང་པོ་གོང་མའི་གསུང་རབ་དང་།
ཀླུའི་དཔའ་སྐོང་སོགས་ནས་བཤད་པ་ལྟར་སྣ་གང་འཛོམས་ཞིབ་བར་བཏགས་པ་དང་། དར་སྣ་ཚོགས་ཀྱི་དུམ་བུ་གཙང་མ་གང་འབྱོར་རྣམས་བཏབ་པ་བཤམ་སྟེ། འདི་ནི་ཀླུ་རྣམས་ཀྱི་ནད་སྣ་ཚོགས་ཞི་བར་བྱེད་པའི་བདུད་རྩི་ཁྲུས་ཀྱི་རྫིང་བུ་ཡིན་ནོ། ། གཞན་ཡང་སྣོད་ཇི་ལྟར་རིགས་པར་ཕུད་ཕྱེ་གཙང་མ་བརྫིས་པའི་བླ་མ་དཀོན་མཆོག་སྤྱི་ལ་འབུལ་པའི་ལྷ་བཤོས་གཅིག ཀླུ་རྣམས་ལ་འབུལ་རྒྱུའི་ས་ལོ་འཇམ་པའི་རྡོ་རྗེ་དང་། སྔགས་འཆང་ཆེན་པོ་ཡབ་སྲས་ཀྱི་ཕྱག་ལེན་བཞིན་ཟན་རིལ་དྲུག་ཅུ་རྩ་བཞི་བཅོས་པ་བཞག རང་ངམ་གྲོགས་གཞན་ཡོད་ན་དེའི་མདུན་དུ་གཏོར་སྟེགས་ཀྱི་འགོར་ལྷ་བཤོས་བཞག དེ་ནས་གཏོར་ཐེབ་ལྔ་ཚར་རིན་པོ་ཆེའམ། རྫ་ལ་སོགས་པས་བྱས་པའི་ནང་དུ་གོང་དུ་བཟོས་པའི་ཟན་རིལ་ནས་གཏོར་ཐེབ་རེ་རེར་རིལ་བུ་བཞི་བཞི་བཅུག་པ་འོ་མ་དང་། ཆུ་གཙང་ཀླུ་སྨན་གསུམ་བསྲེས་པས་སྦྱངས་པ་བཤམ་མོ། །
གཉིས་པ་དངོས་གཞི་ལ། སྐྱབས་འགྲོ་སྤྱི་དང་མཐུན་པ་ལན་ཉི་ཤུ་རྩ་གཅིག་ལ་སོགས་པ་བྱ་ཞིང་། བླ་མ་དང་དཀོན་མཆོག་རིན་པོ་ཆེ། སོགས་དང་། སྤྱན་རས་གཟིགས་ཀྱི་བསྒོམ་བཟླས་ཉམས་སུ་བླང་བར་བགྱིའོ། ། ལན་གསུམ་ཚད་མེད་བཞི་བསྒོམ། ཨོཾ་སྭ་བྷཱ་ཝ་ཤུདྡྷ་སོགས་བརྗོད་པས་སྟོང་པར་གྱུར། སྟོང་པའི་ངང་ལས་པྃ་ལས་པདྨ་དང་། ཨ་ལས་ཟླ་བའི་དཀྱིལ་འཁོར་གྱི་སྟེང་དུ་རང་གི་སེམས་ཉིད་ཧྲཱིཿཡིག་དཀར་པོ། དེ་ལས་འོད་ཟེར་འཕྲོས་དོན་གཉིས་བྱས་ཚུར་འདུས་ཡོངས་སུ་གྱུར་པ་ལས།
རང་ཉིད་་་་་་འདིར་ནི་བདག་བསྐྱེད་བསྡུས་པ་ལ་དགའ་བའི་དབང་དུ་བྱས་པ་ཡིན་ཞིང་། ཅུང་ཟད་རྒྱས་པ་ལ་སྤྲོ་ན་སྔགས་འཆང་ཆེན་པོས་མཛད་པའི་ཀླུ་གཏོར་གཏོང་ཚུལ་གྱི་ཡི་གེ་གསལ་བྱེད་སྒྲོན་མེ་ནས་འབྱུང་བ་ལྟར་གྱི་སྤྱན་རས་གཟིགས་སེང་གེ་སྒྲའི་བསྒོམ་བཟླས་དེ་བཞིན་ཉམས་སུ་བླང་བ་གྱིས་ཤིག འཕགས་པ་སྤྱན་རས་གཟིགས་དབང་ཕྱུག་སྐུ་མདོག་དཀར་པོ་ཞལ་གཅིག་ཕྱག་གཉིས་པ། གཡས་པས་མཆོག་སྦྱིན་དང་། གཡོན་པས་པདྨའི་སྡོང་བུ་ཐུགས་ཁར་འཛིན་པ། ཞབས་སྐྱིལ་ཀྲུང་ཕྱེད་པས་བཞུགས་པ། དར་དང་རིན་པོ་ཆེའི་རྒྱན་སྣ་ཚོགས་ཀྱིས་བརྒྱན་པ། འོད་ཟེར་དུ་མ་འཕྲོ་བ། ཞི་ཞིང་འཛུམ་པ་སྒེག་པའི་ཉམས་དང་ལྡན་པ། ཟླ་བའི་རྒྱབ་ཡོལ་ཅན།
དེའི་ཐུགས་ཀར་ཟླ་བའི་དཀྱིལ་འཁོར་སྟེང་དུ་ཧྲིཿཡིག་སྔགས་འཕྲེང་གིས་བསྐོར་བ་ལས་འོད་ཟེར་འཕྲོས་པས་འཕགས་པ་མཆོད། སེམས་ཅན་ཐམས་ཅད་ཀྱི་སྡུག་བསྔལ་ཞི་བར་བྱས། ཁྱད་པར་དུ་ཡང་ས་བདག་ཀླུ་གཉན་ལ་སོགས་པའི་སྡིག་སྒྲིབ་ཐམས་ཅད་སྦྱངས། སངས་རྒྱས་བྱང་སེམས་ལ་སོགས་པ་ཐམས་ཅད་སྤྱན་དྲངས་ཏེ་ཐུགས་ཀའི་སྔགས་འཕྲེང་ལ་ཐིམ། ཞེས་བརྗོད་ཅིང་བསམ་ལ། ཨོཾ་མ་ཎི་པདྨེ་ཧཱུྃ། ཞེས་པ་བརྒྱ་སྟོང་ལ་སོགས་པ་བཟླས་ལ། དེ་ནས། ཨོཾ་ཨརྻ་ལོ་ཀི་ཤྭ་ར་ཨོཾ་བཛྲ་ཨརྒྷྃ་པྲ་ཏིཙྪ་སྭཱཧཱ། ཨོཾ་བཛྲ་པ་དྱྃ་སོགས་ཀྱིས་མཆོད།
སྐྱོན་གྱིས་མ་གོས་སོགས་ཀྱིས་བསྟོད། བདག་དང་སེམས་ཅན་ཐམས་ཅད་ཀྱི་ཚེ་འཁོར་བ་ཐོག་མ་མེད་པ་ནས་བསགས་པའི་སྡིག་པ་དང་སྒྲིབ་པ་ས་བདག་ཀླུ་གཉན་ལ་སོགས་པའི་ཉེར་འཚེ་ཐམས་ཅད་བྱང་ཞིང་དག་པ་དང་། མྱུར་དུ་འཕགས་པ་སྤྱན་རས་གཟིགས་ཀྱི་གོ་འཕང་ཐོབ་པར་བྱིན་གྱིས་བརླབ་ཏུ་གསོལ། ། ཞེས་་་་་་དཀར་ཆ་བཞི་ཆག་མེད་བྱེད་བཞིན་པ་ཡིན་ན། སྐབས་འདིར་བྱ་ཞིང་གཞན་རྣམས་དཀྱུས་བཞིན་ལས་སངས་རྒྱས་ཆོས་ཚོགས་མ་མི་མཛད། གསོལ་བ་བཏབ་ནས་མདུན་གྱི་མཆོད་རྫས་བསང་སྦྱངས། སྟོང་པའི་ངང་ལས་རིན་པོ་ཆེའི་སྣོད་ཡངས་ཤིང་རྒྱ་ཆེ་བའི་ནང་དུ་རྫས་རྣམས་དང་། དེའི་སྟེང་དུ་ཨོཾ་ཨཱཿཧཱུྃ། དེ་རྣམས་ལས་བདུད་རྩིའི་རྒྱུན་བབས། སླར་ཡང་ཡིག་འབྲུ་རྣམས་འོད་དུ་ཞུ་བ་སྔར་གྱི་རྫས་རྣམས་དང་འདྲེས་པས་ཁ་དོག་དྲི་རོ་ནུས་པ་ཕུན་སུམ་ཚོགས་པ་བདུད་རྩིའི་རྒྱ་མཚོ་ཆེན་པོར་གྱུར།
ཅེས་དང་། ཨོཾ་ཨཱཿཧཱུྃ། ཉེར་གཅིག་བརྗོད། གནས་ཡིད་དུ་འོང་བ་རིན་པོ་ཆེའི་བྲག་རི་དང་། མཚོ་དང་། རྫིང་བུ་དང་། ནེའུ་སིང་དང་། ཕོ་བྲང་དང་། སྐྱེ་མོས་ཚལ་ལ་སོགས་པ་རྣམས་སུ་གང་འདོད་པའི་ལོངས་སྤྱོད་ཕུན་སུམ་ཚོགས་པ་དང་། ཀླུ་ནད་ཐམས་ཅད་ཞི་བར་བྱེད་པའི་ཡེ་ཤེས་ཀྱི་བདུད་རྩིའི་རྒྱ་མཚོ་ཆེན་པོས་ཡོངས་སུ་གང་བར་གྱུར།
ཅེས་བརྗོད། དེ་ནས་མགྲོན་བསྐྱེད་པ་ནི། གཏོར་མ་ལས་ཅུང་ཟད་འཕགས་པའི་སྟེང་དུ་པྃ་ལས་པདྨ་འདབ་མ་བརྒྱད་པའི་ལྟེ་བ་དང་། འདབ་མ་རྣམས་དང་ཕྱིའི་འཁོར་ཡུག་རྣམས་སུ་ཟླ་བའི་དཀྱིལ་འཁོར་རེ་རེ། དེར་ནམ་བཅུ་ལས་དབུས་སུ་ཆུ་བདག་ཝ་རུ་ཎ་དཀར་པོ། ཤར་དུ་མཐའ་ཡས་དཀར་པོ། ལྷོར་འཇོག་པོ་དམར་པོ། ནུབ་ཏུ་སྟོབས་ཀྱི་རྒྱུ་ནག་པོ། བྱང་དུ་རིགས་ལྡན་དཀར་པོ། མེར་ནོར་རྒྱས་སེར་པོ།
བདེན་བྲལ་དུ་དུང་སྐྱོང་སེར་པོ། རླུང་དུ་པདྨ་དམར་པོ། དབང་ལྡན་དུ་ཆུ་ལྷ་དཀར་པོ། དེ་རྣམས་ཀྱི་མདུན་དུ་གཙུག་ན་རིན་ཆེན་ལྗང་ཁུ་སྟེ་ཐམས་ཅད་ཀྱང་ཞལ་གཅིག་ཕྱག་གཉིས་པ། སྟོད་ལྷའི་ལུས་ཅན་ཐལ་མོ་སྦྱར་བ། ཁ་དོག་དག་པའི་ཤེལ་ལྟར་དྭངས་ཤིང་ཡུལ་གྱི་དབང་པོ་སྣ་ཚོགས་སུ་སྣང་བ། སྤྱི་གཙུག་ཡིད་བཞིན་གྱི་ནོར་བུ་རིན་པོ་ཆེ་དང་བཅས་པའི་སྦྲུལ་མགོའི་གདེངས་ཀ་བདུན་བདུན་དང་ལྡན་ཞིང་། སྨད་སྦྲུལ་མཇུག་འཁྱིལ་བ། རིན་པོ་ཆེའི་རྒྱན་སྣ་ཚོགས་ཀྱིས་བརྒྱན་པ། གཡོན་ཕྱོགས་ནས་རང་དང་འདྲ་བའི་ཆུང་མས་བསྟེན་པ་དང་བཅས་པ་གསལ་བརགྱུར།
རང་གི་ཐུགས་ཁའི་ཧྲཱིཿལས་འོད་བསམ་གྱིས་མི་ཁྱབ་པ་འཕྲོས་པས་འདོད་པའི་ཁམས་ན་གནས་པའི་ཀླུའི་རྒྱལ་པོ་རྣམས་ཀྱིས་གཙོ་བྱས་པའི་ས་བདག་ཀླུ་གཉན་ཐམས་ཅད་དང་། ཁྱད་པར་དུ་ཡན་ལག ཉིང་ལག་ཉམས་ཤིང་ནད་པའི་རིགས་སུ་གྱུར་པ་ཐམས་ཅད་ཨོཾ་ཨེ་ཧྱཻ་ནཱ་ག་ས་པ་རི་ཝ་ར་ས་མཱ་ཛཿ དམིགས་ཡུལ་གྱི་ཀླུ་གཉན་ཡོད་ན་ཁྱད་པར་དུ་ཡང་ས་བདག་ཀླུ་གཉན་འདི་ཞེས་པ་སོགས་འཇུག་གོ ། གང་ལྟར་གོང་གི་ས་མཱ་ཛཿའི་རྗེས་སུ་འདོད་རྒྱལ་གྱི་ཕྱག་རྒྱ་བཅས་ལ། ཨོཾ་བཏྟ་ལི་བཏྟ་ལི་མཧཱ་བཏྟ་ལི་ཧཱུྃ་ཧཱུྃ་ཛ་ཛ་སྭཱཧཱ། ཏིང་ཤགས་དཀྲོལ་ཏེ། ཨོཾ་ཀླུ་རྒྱལ་མཐའ་ཡས་ནོར་རྒྱས་བུ། ། འཇོག་པོ་དང་ནི་སྟོབས་ཀྱི་རྒྱུ། ། པདྨ་པདྨ་ཆེན་པོ་དང་། །
དུང་སྐྱོང་དང་ནི་རིགས་ལྡན་དང་། ། ལྷ་མོ་ལྷ་མོ་ཆེན་མོ་དང་། ། ཟླ་བའི་སྤྱི་གཙུག་སྤྱི་གཙུག་ཆེ། ། དབྱུག་འཛིན་དབྱུག་འཛིན་ཆེན་པོ་དང་། ། སོག་མ་མེད་དང་ཧུ་ལུནྟ། ། དགའ་བོ་དང་ནི་ཉེ་དགའ་བོ། ། རྒྱ་མཚོ་རྒྱ་མཚོ་ཆེན་པོ་དང་། ། ཚ་བ་ཚ་བ་ཆེན་པོ་དང་། ། དཔལ་གྱི་འོད་དང་འོད་ཆེན་པོ། ། རིན་ཆེན་འོད་དང་གཟུགས་མཛེས་དང་། །
ལྟོ་འཕྱེ་ཆེན་པོ་ཚི་ལི་དང་། ། ཚི་ལི་ཆེན་པོ་རྣམས་དང་ནི། ། མཆོད་པའི་གནས་འདིར་གཤེགས་སུ་གསོལ། ། ཨོཾ་ཨཱ་གཙྪ་ཡ། ཨཱ་གཙྪ་ཡ་མཧཱ་ནཱ་ག་ཨ་དྷི་པ་ཏ་ཡེ་སརྦ་བྷུ་བྷུརྦྷུ་བ་ཕྲུྃ་ཕྲུྃ་ཕུ་ཧཱུྃ་སྭཱཧཱ། ཞེས་བརྗོད་པས་མདུན་དུ་བྱོན་པར་བསམ། ཛཿཧཱུྃ་བཾ་ཧོཿགཉིས་སུ་མེད་པར་ཐིམ། ཀླུ་རྣམས་ཀྱི་མཐའ་མར་འོད་ཀྱི་ལྕགས་རིས་བསྐོར་ནས་གཏོར་མ་བསྔོས་མ་ཟིན་གྱི་བར་ལ་ཕྱིར་འགྲོ་ས་མེད་པར་གྱུར། ཅེས་བརྗོད་ཅིང་བསམ་པ་ནི་ཀླུའི་འཁུ་ལྡོག་མི་ཡོང་བའི་གདམས་པ་ཡིན་ནོ། ། དེ་ནས་པདྨ་ཀ་མ་ལ་ཡ་སཏྭྃ་གྱིས་གདན་ཕུལ།
ཨོཾ་མཧཱ་ནཱ་ག་རཱ་ཛ་ས་པ་རི་ཝ་ར་ཨརྒྷྃ་ནས་དཻ་ཝི་དྱྃ་པྲ་ཏིཙྪ་སྭཱཧཱ། ཞེས་པའི་བར་གྱིས་མཆོད། གདེངས་ཀ་ནོར་བུ་འབར་བའི་འོད་ཀྱིས་ནི། ། ས་འོག་མུན་པ་མཐའ་དག་སེལ་མཛད་ཅིང་། ། བསྟན་ལ་རབ་དགའ་སྤྲུལ་པ་བསམ་མི་ཁྱབ། ། ཀླུ་རྒྱལ་འཁོར་དང་བཅས་ལ་ཕྱག་འཚལ་ལོ། ། ཞེས་པས་བསྟོད། དེ་ནས་ས་ཙ་ར་ཛའི་སྤོས་ཞེས་པ། མར་གསར་དང་སྤོས་དཀར་སྤང་སྤོས་གསུམ་བསྲེས་པའི་སྦྱར་སྤོས་བསྲེག་ཅིང་ལག་གཡས་མཆོག་སྦྱིན་གྱི་ཕྱག་རྒྱ་བྱས་ལ། རང་ཉིད་འཕགས་པ་སྤྱན་རས་གཟིགས་སུ་གསལ་བའི་ཐུགས་ཀའི་སྔགས་འཕྲེང་ལས་ཡེ་ཤེས་ཀྱི་བདུད་རྩིའི་ཆུ་རྒྱུན་འོ་མ་ལྟ་བུ་ཕྱག་གཡས་པའི་མཐིལ་དང་།
སོར་མོ་ལྔ་ནས་བབས་པས་སྔར་གྱི་རྒྱ་མཚོ་དང་འདྲེས་ཤིང་དབྱེར་མེད་དུ་གྱུར་ཏེ། ས་བདག་ཀླུ་གཉན་ཐམས་ཅད་རྒྱ་མཚོ་ལ་བབ་ཅིང་འཐུང་ཞིང་ཁྲུས་བྱས་པས། ནད་དང་དུ་ཁཿསྡིག་སྒྲིབ་ཐམས་ཅད་དག ཡན་ལག་དང་ཉིང་ལག་ལ་སོགས་པའི་དབང་པོ་ཐམས་ཅད་ཚང་། བཀྲག་དང་གཟི་མདངས་ཕུན་སུམ་ཚོགས་པར་བསྐྱེད། གང་ལ་གང་འདོད་ཀྱི་ཚུལ་དུ་འདོད་པའི་ཡོན་ཏན་ལྔ་ལ་སོགས་པ་ལོངས་སྤྱོད་པའི་དབང་ཐོབ་ནས་ལྷའི་ལུས་ལྟ་བུར་གྱུར་པས་མཉེས་ཤིང་ཚིམ་པར་གྱུར། ཅེས་དང་། ཨོཾ་བཱ་སུ་ཀེ་མྃ་སྭཱཧཱ། ཞེས་པའི་སྔགས་འདི་བརྒྱ་སྟོང་སོགས་བཟླས་ལ། ཏིང་ཤགས་དཀྲོལ་ཞིང་།
ཨོཾ་མཐའ་ཡས་དང་ནི་འཇོག་པོ་དང་། ། སྟོབས་ཀྱི་རྒྱུ་དང་རིགས་ལྡན་དང་། ། ནོར་རྒྱས་དང་ནི་དུང་སྐྱོང་དང་། ། པདྨ་དང་ནི་ཆུ་ལྷ་དང་། ། རྒྱ་མཚོ་རྒྱ་མཚོ་ཆེན་པོ་དང་། ། དཔལ་གྱི་འོད་དང་འོད་ཆེན་པོ། ། ཀླུ་རྒྱལ་གཙུག་ན་རིན་ཆེན་སོགས། ། ཀླུ་ཆེན་འཁོར་བཅས་གཏོར་མ་བཞེས། ། མཛེས་པའི་དཀར་གསུམ་གཏོར་མ་འདི། ། མངར་གསུམ་འོ་མའི་རྒྱ་མཚོ་ཆེ། །
རིན་ཆེན་ཕྲེང་བའི་ཐེམ་སྐས་ཅན། ། ཀླུ་ཡི་གནོད་པ་སྐྱོབ་བྱེད་པ། ། མཐུན་པའི་རྫས་སུ་འདི་གྱུར་ཅིག ། བདག་ཅག་འཁོར་དང་བཅས་རྣམས་ལ། ། ཀླུ་ལས་གྱུར་པའི་གནོད་པ་ནི། ། མཐོང་བའི་དུག་དང་རེག་པའི་དུག ། བསམ་ངན་དུག་དང་ཁ་རླངས་དུག ། དེ་ལ་སོགས་པའི་དུག་རྣམས་ཀུན། ། ཡུད་ཙམ་གྱིས་ནི་ཞི་གྱུར་ཅིག ། བདག་པས་གཅེས་པའི་རྫས་ཁྱེར་ལ། །
བདག་ལ་གནོད་པ་མ་བྱེད་ཅིག ། ཅེས་དང་། ཁྱད་པར་དུ་ཡང་བདག་ཅག་དཔོན་སློབ་རྣམས་དང་། སྦྱིན་བདག་ཡོད་ན་འདི་ཞེས་བྱ་བས་ཚེ་འདིར་བྲག་གཉན་བཤིག་པ། ཤིང་གཉན་བཅད་པ། ས་གཉན་བརྐོས་པ། ཆུ་གཉན་དཀྲུགས་པ་སོགས་ལ་བརྟེན་པའི་ཀླུ་གཉན་ས་བདག་ཞ་ལོང་འཐེང་གསུམ་དུ་གྱུར་པ་དང་། གཞན་ཡང་ཉ་དང་། རུས་སྦལ། སྦལ་པ།
སྦྲུལ་དང་། ལྕོང་མོ་དང་། སྡིག་པ་ར་ཙ། སྡོམ་ཁ་བརྒྱད། གྲོག་མོ་སོགས་ལ་གནོད་བསྐྱལ་བས། ཀླུ་གཉན་ས་བདག་ཁྱེད་རྣམས་ཀྱི་ཐུགས་དང་འགལ་བར་གྱུར་པ་ཐམས་ཅད་བཤགས་ཤིང་། བདུད་རྩི་ཁྲུས་ཀྱི་རྫིང་བུར། གཏོར་མ་བདུད་རྩིའི་རྒྱ་མཚོ་ཆེན་པོ་དང་། ཀླུ་ནད་ཐམས་ཅད་ཞི་བར་བྱེད་པའི་བདུད་རྩི་འོ་མའི་རྒྱུན་ལྟ་བུ་ཆར་བཞིན་བབས་པས། དེ་ལ་ས་བདག་ཀླུ་གཉན་ཞ་ལོང་འཐེང་གསུམ་དུ་གྱུར་པ་རྣམས་ཀྱིས་གཙོ་བྱས་པའི་ས་བདག་ཀླུ་གཉན་ཐམས་ཅད་ཀྱིས་འཐུང་ཞིང་ཁྲུས་བྱས་པས།
ལུས་ཀྱི་ཟུག་རྔུ་དང་། སེམས་ཀྱི་སྡུག་བསྔལ་གནོད་བྱེད་ཀྱི་བསམ་པའི་གདུག་རྩུབ་ཞི་ནས། ལས་དང་ཉོན་མོངས་པའི་སྡིག་སྒྲིབ་དག་སྟེ། ལུས་དང་ཡན་ལག་དང་། ཉིང་ལག་དང་དབང་པོ་རྣམས་ཉམས་པ་ཐམས་ཅད་ཚང་ཞིང་སོས་ནས་སྔར་བས་ཀྱང་ལྷག་པ། ལྷའི་ལུས་ལྟ་བུར་གྱུར་ཏེ་མཉེས་ཤིང་ཚིམ་ནས་བདེ་བ་ཕུན་སུམ་ཚོགས་པ་ལ་ལོངས་སྤྱོད་པར་གྱུར་ཅིག གཞན་ཡང་བདག་ཅག་དཔོན་སློབ། སྦྱིན་བདག་ཡོད་ན་དེ་འཁོར་དང་བཅས་པ་རྣམས་ལ་ཚེ་རབས་ཐོག་མ་མེད་པ་ནས་ལན་ཆགས་ཤིང་ཤ་འཁོན་དུ་གཉེར་བ་རྣམས་ལ་ཡིད་དུ་འོང་བའི་གནས་དང་། ཟས་དང་། ལོངས་སྤྱོད་དང་ལྡན་པར་གྱུར་ཅིག
མཛེ་དང་། ཤུ་བ་དང་། ཡན་ལག་དང་། ཉིང་ལག་ཉམས་པ་ལ་སོགས་པའི་ནད་ཐམས་ཅད་དང་བྲལ་བར་གྱུར་ཅིག ཁྱེད་རྣམས་མཁའ་ལྡིང་གི་གནོད་པ་ཐམས་ཅད་དང་བྲལ་ནས་བྱང་ཆུབ་ཀྱི་ལམ་ཐོབ་པར་གྱུར་ཅིག གནོད་སེམས་ཞི་ནས་བྱང་ཆུབ་ཀྱི་སེམས་དང་མི་འབྲལ་བར་གྱུར་ཅིག གཞན་ཡང་སྤྱན་རས་གཟིགས་སུ་གསལ་བའི་ཐུགས་ཀའི་ཧྲིཿཡིག་གི་འོད་ཀྱིས་རིན་པོ་ཆེའི་བྲག་རི་དང་། གསེར་གྱི་བྱ་སྐྱིབས་ལ་སོགས་པའི་གནས་དང་། བདུད་རྩི་འོ་མ་ལྟ་བུའི་མཚོ་དང་། ཁྲུས་ཀྱི་རྫིང་བུ་ནེའུ་གསིང་།
ཀླུའི་ཕོ་བྲང་། སྐྱེད་མོས་ཚལ་ལ་སོགས་པ་ས་བདག་ཀླུ་གཉན་ཐམས་ཅད་དགའ་བར་བྱེད་པའི་མཆོད་པའི་བྱེ་བྲག་བསམ་གྱིས་མི་ཁྱབ་པས་ཆུ་བདག་ཝ་རུ་ཎ་དང་། ཀླུ་ཆེན་པོ་བརྒྱད་ཀྱིས་གཙོ་བྱས་པའི་ཀླུ་གཉན་ས་བདག་གི་རིགས་ཐམས་ཅད་ཚིམ་ཞིང་མཉེས་ནས་བདེ་བ་ཕུན་སུམ་ཚོགས་པ་ལ་ལོངས་སྤྱོད་པར་གྱུར་ཅིག ཅེས་བརྗོད། དེ་ནས་གོང་བཤམས་པའི་གཏོར་ཐེབ་གཉིས་ཀྱི་ནང་གི་རིལ་བུ་བརྒྱད་ཚན་དང་པོ། ཨོཾ་བཛྲ་ཡཀྵ་ཧཱུྃ་གིས་བསང་། ཨོཾ་བཛྲ་ཛྭ་ལ་ཨ་ན་ལ་ཧ་ན་ད་ཧ་པ་ཙ་མ་ཐ་བྷཉྫ་ར་ཎ་ཧཱུྃ་ཕཊ྄་ཀྱིས་བདུད་རྩིར་གྱུར་པར་བསམ། ཨོཾ་ཨ་ཀཱ་རོ་མུ་ཁྃ་སརྦ་དྷརྨཱ་ཎ་ཨཱ་དྱ་ནུཏྤནྣ་ཏྭད་ཨོཾ་ཨཱཿཧཱུྃ་ཕཊ྄་སྭཱཧཱ། ཞེས་ལན་གསུམ་བརྗོད་པས་འདོད་དགུ་འབྱུང་བའི་རྒྱ་མཚོ་ཆེན་པོར་གྱུར་པར་བསམ། ་་་་་ དཔེ་འགའ་ཞིག་ཏུ་སྐབས་འདིར་གཏོར་མགྲོན་སྤྱན་འདྲེན་བཤད་ཀྱང་།
འདིར་མ་བཤད་པ་ནི་གོང་དུ་བྱས་པ་དེས་དོན་ཚང་བས་ལོག་རྟོག་ཅན་རྣམས་ཀྱིས་མ་གོ་བའི་གཏམ་མ་སྨྲ་ཞིག དེ་ནས་ཀླུ་དགའ་བའི་ཕྱག་རྒྱ་ནི་ལག་པ་གཡོན་ཁུ་ཚུར་བྱས་པའི་མཐེ་བོང་དང་། མཐེ་ཆུང་བསྒྲེངས། གཡས་ཀྱི་སོར་མོ་རྣམས་སྦྲུལ་མགོའི་གདེངས་ཀ་ལྟར་བརྐྱངས་པ་གཡོན་གྱི་མཐེ་བོང་གི་སྟེང་དུ་གདུགས་ཕུབ་པ་ལྟར་སྦྱར་ལ། ངག་ཏུ། ཨོཾ་ཧི་ལི་ཧི་ལི་མཧཱ་ཧི་ལི་ཕྲུྃ་ཕྲུྃ་སྭཱཧཱ། ཨོཾ་བྷཀྵ་ཡ་བྷཀྵ་ཡ་ས་མ་ཡ་ཏིཥྛ་ཛུྃ་ཕྲུྃ་ཕུ་ཧཱུྃ་སྭཱཧཱ། ཞེས་པའི་སྔགས་ཚན་གཉིས་པོ་གཏོར་སྣོད་རེ་རེ་ལ་ལན་གསུམ་གསུམ་བརྗོད་པས་ཕུལ། དེའང་གཏོར་ཐེབ་གཉིས་སུ་དུས་རེ་ལ་བསྔོས་ཚར་བ་དང་།་་་་་ སྐབས་འདིར་རང་ངམ་གྲོགས་ཀྱིས་གཏོར་ཐེབ་གཉིས་ཀྱི་ཟན་རིལ་བརྒྱད་འོ་མ་ཆུ་དང་བཅས་པ་བདུད་རྩི་ཁྲུས་ཀྱི་རྫིང་བུའམ་ཀླུ་གནས་པའི་ཆུ་མིག་སོགས་སུ་དོར་ལ་རིལ་བུ་བརྒྱད་ཚན་བརྒྱད་མ་རྫོགས་བར་རིལ་བུ་གསར་བ་བཤམ་ཞིང་གོང་བཞིན་སྦྱོང་བ་ཡིན།
ཏིང་ཤགས་དཀྲོལ་ཏེ། ཀླུའི་རྒྱལ་པོ་བརྒྱད་ཀྱིས་གཙོ་བྱས་པའི་ཀླུ་གཉན་ས་བདག་གི་རིགས་ཐམས་ཅད་དང་། ཁྱད་པར་དུ་བདག་ཅག་དཔོན་སློབ་འཁོར་དང་བཅས་པ་ཐམས་ཅད་ལ་གནོད་ཅིང་ལན་ཆགས་པའི་འཁོན་དུ་གཉེར་བའི་ཀླུ་གཉན་ས་བདག་གི་རིགས་ཐམས་ཅད་ལ་སྦྱིན་ནོ། ། གཏོར་མ་འདོད་དགུ་འབྱུང་བའི་རྒྱ་མཚོ་ཆེན་པོ་འདིས་ཚིམ་ཞིང་མཉེས་ནས་གནོད་པ་གདུག་པའི་བསམ་པ་ཞི་ནས། ཕན་པ་དང་ཞི་བ་བྱང་ཆུབ་ཀྱི་སེམས་དང་ལྡན་པར་གྱུར་ཅིག ཅེས་བརྗོད། གོང་གི་སྔགས་ཚན་གཉིས་པོ་ལན་རེ་བརྗོད་པ་དང་། སེ་གོལ་རེ་གདབ་བོ། ། ཡང་རང་ངམ་སྦྱིན་བདག་ལ་གནོད་པའི་མིང་གསལ་ཅན་གྱི་ཀླུ་གཉན་ཡོད་ན་གཞན་གོང་བཞིན་ལས་དེའི་མིང་ནས་བརྗོད་པ་སོགས་སྐབས་ཐོབ་དང་སྦྱར། དེ་ནས་རིལ་བུ་བརྒྱད་ཚན་གཉིས་པ་མན་གྱི་བྱིན་རླབས་ཨོཾ་ཨཱཿཧཱུྃ་ལན་གསུམ་བརྗོད་པས་བྱིན་གྱིས་བརླབས་ལ།
འབུལ་ཚུལ་ཀླུ་དགའ་བའི་ཕྱག་རྒྱ་བཅའ་བ་ནས་བཟུང་འཕྲིན་ལས་འཆོལ་བའི་བར་ཡན་སྔར་བཞིན་བརྗོད། དེ་ལྟ་བུའི་ཚུལ་གྱིས་ཟན་རིལ་བརྒྱད་ཚན་བརྒྱད་དུ་བཅད་དེ་གཏོར་ཐེབ་གཉིས་གཉིས་དུས་རེ་ལ་འབུལ་ཞིང་། ཡོངས་དྲིལ་འབུལ་ཐེངས་བརྒྱད་བྱ་སྟེ། དེ་ཡང་ཚན་པ་རེ་རེ་ལ་གཏོར་ཐེབ་གཉིས་གཉིས་སུ་གཅོད་པ་ནི་ཀླུ་བརྒྱད་གཙོ་བོར་གྱུར་པའི་རིལ་བུ་བརྒྱད་འབྱུང་བ་ལ་དགོངས་ཤིང་། ཚན་པ་བརྒྱད་འབུལ་བ་ནི་ཀླུ་བརྒྱད་པོ་རེ་རེ་ལའང་རིལ་བུ་བརྒྱད་བརྒྱད་ཕུལ་ཏེ་ཡོངས་དྲིལ་ཟན་རིལ་དྲུག་བཅུ་རྩ་བཞི་རྫོགས་པར་འབུལ་བ་ལ་དགོངས་པ་ཡིན་ནོ། ། ཡང་གཏོར་ཆུང་དྲུག་ཅུ་རྩ་བཞི་བྱས་ཀྱང་རུང་བར་གསུངས་ཤིང་། གོང་དུ་གཏོར་སྣོད་རེ་ལ་སྔགས་ལན་གསུམ་གསུམ་བརྗོད་པར་བཤད་པ་ནི་ཆོས་རྒྱལ་འཕགས་པའི་དགོངས་པ་ཡིན་ལ། སྤྱིར་རིལ་བུ་བརྒྱ་སྔགས་གཅིག་གིས་བསྔོ་རུ་ཡང་རུང་ཞིང་། དེ་བཞིན་རིལ་བུ་གཅིག་སྔགས་བརྒྱས་བསྔོ་རུ་ཡང་རུང་བར་གསུངས་སོ། ། དེ་ལྟར་ཚན་པ་བརྒྱད་ཕུལ་ཚར་བ་དང་།
གཏོར་ཐེབ་རྣམས་ཆུ་དང་འོ་མ་བསྲེས་པས་བཀང་ལ། ཆུ་སྦྱིན་བསྡུས་པ་འདི་བྱ་སྟེ། ཨོཾ་ཛྙཱ་ན་ཨ་བ་ལོ་ཀེ་ཏེ་ན་མ་ས་མནྟ་སྥ་ར་ཎ་རསྨི་བྷ་ཝ་མཧཱ་མ་ཎི་དུ་རུ་དུ་རུ་ཧྲི་ད་ཛྭ་ལ་སྭཱཧཱ། ཆུའི་སྦྱིན་པ་རྒྱ་ཆེན་པོ་འདི་ལ་བརྟེན་ནས་ཀླུའི་རྒྱལ་པོ་དགའ་བོ་དང་། འཇོག་པོ་ཉེར་དགའ་བོ་ལ་སོགས་པ་སྲིད་པ་ཆུ་ཀླུང་གི་བདག་པོ་རྣམས་ཀྱི་རྒྱུད་ལ་སྦྱིན་པ་དམ་པ་སེམས་ཀྱི་རྒྱན། སེམས་ཀྱི་ཡོ་བྱད་རྣལ་འབྱོར་གྱི་ཚོགས། དོན་གྱི་མཆོག་རྣམ་པ་ཐམས་ཅད་མཁྱེན་པ་རྫོགས་པའི་སངས་རྒྱས་ཀྱི་གོ་འཕང་ཐོབ་པའི་སྐབས་དང་ལྡན་པར་གྱུར་ཅིག དེ་ནས། ཀླུ་རྒྱལ་འཁོར་དང་བཅས་པ་ཐམས་ཅད་དགྱེས་ཤིང་ཕྱག་གཉིས་ཐུགས་ཁར་ཐལ་མོ་སྦྱར་ཏེ་བདག་རྣམས་ཀྱིས་ལས་ཅི་བགྱི། ཞེས་སྒྲུབ་པ་པོ་ལ་ཀླུ་རྣམས་ཉན་པའི་ཚུལ་དུ་གནས་པར་གྱུར།
ཅེས་བརྗོད་ཅིང་བསམ་ལ། ཐེག་པ་ཐུན་མོང་གི་ཆོས་བཤད་པ་ནི། ཏིང་ཤགས་དཀྲོལ་བ་དང་། ཆོས་རྣམས་ཐམས་ཅད་རྒྱུ་ལས་བྱུང་། ། ཞེས་པ་ནས། འོན་ཀྱང་སྐྱོབས་པའི་སྲས་སུ་སྐྱེས། ། ཞེས་པའི་བར་བརྗོད་པས་ཆོས་ཀྱི་སྦྱིན་པ་བྱིན་ནས། དེ་ལྟར་ན་ཆོས་དང་ཟིང་ཟིང་གི་སྦྱིན་པ་འདིའི་མཐུ་ལ་བརྟེན་ནས་ཀླུའི་རྒྱལ་པོ་ཆུ་བདག་ཝ་རུ་ཎ་ལ་སོགས་པའི་ཀླུ་རྒྱལ་རིགས་རྗེ་རིགས། དམངས་རིགས། ཁྱིམ་བདག་གི་རིགས།
གདོལ་པ་ཅན་གྱི་རིགས་སུ་གྱུར་པ་ཐམས་ཅད་ཀྱི་ལུས་དང་ལོངས་སྤྱོད་ཉམས་པ་ཐམས་ཅད་སོས་པར་གྱུར་ཅིག ཚེ་དང་དབང་ཐང་ཐམས་ཅདྎ དཔལ་དང་གྲགས་པ་ཐམས་ཅདྎ མཐུ་དང་སྟོབས་ཐམས་ཅདྎ བཀྲག་དང་གཟི་མདངས་ཐམས་ཅདྎ ཁྲག་དང་ཆུ་སེར་ཐམས་ཅདྎ སྐྱི་དང་པགས་པ་ཐམས་ཅདྎ དབང་པོ་དང་དོན་སྙིང་ཐམས་ཅདྎ ཡན་ལག་དང་ཉིང་ལག་ཐམས་ཅདྎ གནས་དང་འཁོར་ཉམས་པ་ཐམས་ཅད་སོས་པར་གྱུར་ཅིག ཀླུ་རྣམས་ལ་ནམ་མཁའ་ལྡིང་དང་བྱེ་ཚན་གྱི་གནོད་པ་ཐམས་ཅད་ཞི་བར་གྱུར་ཅིག བདག་ཅག་དཔོན་སློབ་རྣམས་དང་། སྦྱིན་བདག་ཡོད་ན་དེ་འཁོར་བཅས་པ་དང་། སེམས་ཅན་ཐམས་ཅད་ལ་ས་བདག་ཀླུ་གཉན་གྱི་གནོད་པ་ཐམས་ཅད་ཞི་བར་གྱུར་ཅིག མི་འབྱུང་བར་གྱུར་ཅིག འཇིག་རྟེན་གྱི་ཁམས་ཐམས་ཅད་དུ་ལོ་ཕྱུགས་རྟག་ཏུ་ལེགས་པ། ཆར་ཆུ་དུས་སུ་ཕེབས་པ། མི་ནད་དང་ཕྱུགས་ནད་རྒྱུན་ཆད་པར་གྱུར་ཅིག
ཅེས་དང་། རང་གི་སྙིང་ཁའི་སྔགས་འཕྲེང་ལས་འོད་ཟེར་བསམ་གྱིས་མི་ཁྱབ་པ་འཕྲོས་པས། ཀླུ་རྒྱལ་འཁོར་དང་བཅས་པ་ཐམས་ཅད་ལ་ཕོག་པས་རྐྱེན་བྱས། དེ་དག་གི་ཚེ་ཐོག་མ་མེད་པ་ནས་བསགས་པའི་ས་བདག་ཀླུ་གཉན་ལ་སོགས་པའི་ཉེར་འཚེ་སྡིག་སྒྲིབ་ཐམས་ཅད་བྱང་ཞིང་དག་པར་གྱུར། ཅེས་བརྗོད་ཅིང་། ན་མོ་རཏྣ་དྲ་ཡཱ་ཡ། ཨོཾ་ཀྃ་ཀ་ནི་སོགས་བདུན་ནམ་ཉེར་གཅིག་སོགས་བཟླས་ལ། དེ་ནས་སྨོན་ལམ་གདབ་པ་ནི། ཀླུ་ཡི་རིགས་ནི་ཁྱེད་རྣམས་ཀུན། ། སེམས་དང་ཤེས་པ་གསལ་གྱུར་ཅིག །
དྲིན་ལན་དམ་ཚིག་དྲན་གྱིས་ལ། ། བཀའ་དང་དམ་ལས་མ་འདའ་བར། ། ཤིན་ཏུ་ཁྲོས་པ་ཞི་གྱུར་ཅིག ། དབང་པོ་རྣམས་ཀྱི་སྤྱོད་ཡུལ་དུ། ། མཁོ་དགུའི་ལོངས་སྤྱོད་ཐམས་ཅད་ལྡན། ། ཉམས་པའི་ལུས་འདི་སོས་གྱུར་ཅིག ། ཡན་ལག་ཐམས་ཅད་བདེ་གྱུར་ཅིག ། ངན་སོང་གསུམ་ལས་ཐར་ནས་ཀྱང་། ། ཚངས་པའི་བདེ་དང་ལྡན་གྱུར་ཅིག ། ཆོས་སྤྱོད་དབང་པོ་དུལ་ནས་ཀྱང་། །
ཕྱག་ན་རྡོ་རྗེའི་ཞལ་མཐོང་ཤོག ། འཇིག་པ་ཀུན་ལས་སྐྱབས་གྱུར་ཅིག ། ལོངས་སྤྱོད་ཆེན་པོ་ཐོབ་གྱུར་ཅིག ། ཅེས་བརྗོད། དེ་ནས་ཡི་གེ་བརྒྱ་པ་ཚར་གསུམ་དང་། མ་འབྱོར་པ་དང་ཉམས་པ་དང་། ། སོགས་ཀྱིས་ལྷག་ཆད་ཁ་བསྐངས། སྔར་གྱི་འོད་ཀྱི་ལྕགས་རི་དེ་མི་དམིགས་པར་བསམ་ནས། སྨན་དང་སྔགས་སོགས་བྱིན་རླབས་ཀྱིས། ། ནད་དང་ཉེར་འཚེ་ཀུན་སྤངས་ནས། །
དྲིན་ལན་དམ་ཚིག་དྲན་གྱིས་ལ། ། རང་རང་གནས་སུ་འགྲོ་བར་གྱིས། ། ཨོཾ་མཧཱ་ནཱ་ག་རཱ་ཛ་ས་པ་རི་ཝ་ར་གཙྪཿཞེས་པས་ཡེ་ཤེས་པ་གཤེགས་ཤིང་དམ་ཚིག་པ་རྣམས་མི་དམིགས་པར་གྱུར་པར་བསམ་ལ། སེ་གོལ་ལག་པ་གཉིས་ཀ་ཕྱིར་བསྟན་དུ་བརྡབ་བོ། ། དེ་ནས་རང་གི་ལག་པ་གཉིས་རྒྱབ་སྦྱར་མཐེའུ་ཆུང་སྦྲེལ་མཐེ་བོང་གཉིས་ལག་མཐིལ་དུ་བཀུག སོར་མོ་ལྷག་མ་རྣམས་གཤིབས་ཏེ་ཅུང་ཟད་ཐུར་དུ་བརྐྱངས་པ་བྱ་ཁྱུང་གི་ཕྱག་རྒྱ་བཅས་ལ། ག་རུ་ཌ་ཧྃ་ས་ཧེ་ཙ་ལེ་ཙ་ལེ་སྭཱཧཱ། ཞེས་བརྗོད་པས་བདག་བསྲུང་ཞིང་ཀླུ་ནག་པོ་ཐམས་ཅད་བསྐྲད་པར་བསམ། དེ་ནས། བསོད་ནམས་འདི་ཡིས་སོགས་དང་།
དགེ་བ་འདི་ཡིས་སྐྱེ་བོ་ཀུན། ། སོགས་ཀྱིས་བསྔོ་བ་དང་སྨོན་ལམ་བཀྲ་ཤིས་རྒྱས་པར་བྱའོ། ། གསུམ་པ་རྗེས་ཀྱི་བྱ་བ་ནི། གཏོར་མ་རྣམས་དང་འོ་མ་སོགས་གོང་གི་མཆོད་རྫས་དེ་རྣམས་ཀླུ་གནས་པའི་ཆུ་མིག་གམ་ས་གཙང་སར་དོར་ལ། དེ་ནས་རང་ཉིད་གྲོགས་དང་བཅས་པས་མདོ་གནམ་ས་སྣང་བརྒྱད་དང་། ཀླུའི་དཔང་སྐོང་སོགས་ཚར་མང་དུ་ཀློག་ཅིང་གཏོར་མ་བརྒྱ་རྩ་ཆག་མེད་བྱེད་བཞིན་པ་ཡིན་ན་སྐབས་འདིར་བྱས་ན་ཤིན་ཏུ་ལེགས་པར་མངོན་ནོ། ། བདག་གི་བླ་མ་སེམས་དཔའ་ཆེན་པོ་གྲགས་པའི་མཚན་ཅན་དེ་ཉིད་ཆབ་གཏོར་ཀླུ་གཏོར་འདི་རྣམས་གནང་སྐབས་སྔ་བར་བཞེངས་ཏེ། ཐུགས་དམ་གཏོར་མའི་ཉམས་བཞེས་ལ་འཇུག་པར་མཛད་ཅིང་། དེ་མ་གྲུབ་བར་ལ་དམར་སྐྱུར་གྱི་རིགས་ཞལ་ལ་མི་རེག་པས་འདི་ཤིན་ཏུ་གལ་ཆེ་བས་རྗེས་འཇུག་ཀུན་གྱིས་ལས་སླ་བླ་བཅོས་སུ་མ་སོང་བ་ཞིག་ཅིས་ཀྱང་མཛད་འཚལ། ཞེས་ཀླུ་གཏོར་གཏོང་ཚུལ་གྱི་ཡི་གེ་དགོས་འདོད་ཆར་འབེབས་ཞེས་བྱ་བ་འདི་ནི་རྡོ་རྗེ་གདན་བཞིའི་རྒྱུད་ནས་གསུངས་པའི་དོན་བཞིན་ཆོས་རྒྱལ་འཕགས་པས་མཛད་པའི་གསུང་རབ་ཀྱི་དགོངས་པ་ལྟར།
སྔགས་འཆང་ཆེན་པོས་མཛད་པའི་གསལ་བྱེད་སྒྲོན་མེ་དང་། རྗེ་ཐར་རྩེ་ནས་ནམ་མཁའ་དཔལ་བཟང་གིས་མཛད་པའི་ཡིག་ཆ་གཞིར་བཞག ཅུང་ཟད་མི་གསལ་བ་རྣམས་སེམས་དཔའ་ཆེན་པོ་སྔགས་འཆང་གྲགས་པའི་མཚན་ཅན་གྱིས་ཀླུ་གཏོར་གནང་བའི་ཕྱག་ལེན་མང་དུ་མཐོང་བས་བརྒྱན་ཏེ། ལུག་ལོ་ཟླ་བ་ལྔ་པའི་དཀར་པོའི་ཕྱོགས་ཀྱི་ཚེས་ལ། དཔལ་ས་སྐྱའི་གནས་མཆོག་ཆུ་མིག་རྫིང་ཁའི་བླ་བྲང་བདེ་མཆོག་ཕོ་བྲང་གི་ཡང་རྩེ་ཨེ་ཝྃ་བྱང་ཆུབ་འབྱུང་བའི་གནས་སམ། ཀུན་གསལ་བདེ་ཆེན་ཕོ་བྲང་ཞེས་ཀྱང་བྱ་བའི་སྐྱེད་མོས་ཚལ་གྱི་ཁུར་རྒྱན་དབེན་གནས་དམ་པ་དེ་ཉིད་དུ་ཤྲཱི་ས་སྐྱ་པ་ཤཱཀྱའི་དགེ་སློང་རིགས་སྔགས་འཆང་བ་བྱམས་པ་ངག་དབང་ཀུན་དགའ་བསོད་ནམས་གྲགས་པ་རྒྱལ་མཚན་དཔལ་བཟང་པོ་ཞེས་བྱ་བས་ལེགས་པར་བྲིས་པའི་ཡི་གེ་པ་ཡང་རང་ཉིད་ཀྱིས་བགྱིས་སོ། ། འདིས་ཀྱང་སེམས་ཅན་དཔག་ཏུ་མེད་པ་ལ་ཕན་པ་རྒྱ་ཆེན་པོ་འབྱུང་བར་གྱུར་ཅིག ཐམས་ཅད་བཀྲ་ཤིས་པར་གྱུར་ཅིག། །། སརྦ་མངྒ་ལཾ། དགེའོ།། །།
༈ མཁན་ཆེན་ཨ་པད་རིན་པོ་ཆེའི་དགོངས་བཞེད་ལྟར་གུ་རུས་ཞབས་ཞུ་བགྱིས་པའོ།། PAGE * MERGEFORMAT 10 ཨ་མྱེས་ཞབས། ཀླུ་གཏོར་གཏོང་ཚུལ་གྱི་ཡི་གེ་དགོས་འདོད་ཆར་འབེབས། PAGE * MERGEFORMAT 9
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
