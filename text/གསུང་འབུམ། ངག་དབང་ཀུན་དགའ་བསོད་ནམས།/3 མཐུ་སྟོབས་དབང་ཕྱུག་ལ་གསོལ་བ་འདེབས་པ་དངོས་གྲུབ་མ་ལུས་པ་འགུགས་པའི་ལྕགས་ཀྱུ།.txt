གསུང་འབུམ། ངག་དབང་ཀུན་དགའ་བསོད་ནམས།
པོད ༣
མཐུ་སྟོབས་དབང་ཕྱུག་ལ་གསོལ་བ་འདེབས་པ་དངོས་གྲུབ་མ་ལུས་པ་འགུགས་པའི་ལྕགས་ཀྱུ།
༄༅། །གྲུབ་ཐོབ་ཀྱི་འཁོར་ལོས་སྒྱུར་བ་དཔལ་ས་སྐྱ་པ་ཆེན་པོ་མཐུ་སྟོབས་དབང་ཕྱུག་ལ་གསོལ་བ་འདེབས་པ་དངོས་གྲུབ་མ་ལུས་པ་འགུགས་པའི་ལྕགས་ཀྱུ་བཞུགས།། ༣༥ རྒྱ་གར་སྐད་དུ། ཤྲཱི་དྷརྨ་པྲ་མི་སིདྡྷ་ཤྲ་ར་མ་ཧཱ་གུ་རུ་བཛྲ་ཨཱ་ཙརྻ་ན་མཿ བོད་སྐད་དུ། དཔལ་ཆོས་ཀྱི་རྗེ་གྲུབ་པའི་དབང་ཕྱུག་ཆེན་པོ་བླ་མ་རྡོ་རྗེ་སློབ་དཔོན་ལ་ཕྱག་འཚལ་ལོ། ། གངས་ཅན་བསྟན་པའི་བདག་པོ་ས་སྐྱ་པའི། ། དྲི་མེད་རིགས་སུ་བསམ་བཞིན་སྤྲུལ་པའི་སྐུ། ། གྲུབ་པ་མཆོག་གི་ས་ལ་ངེས་བཞུགས་པའི། ། མཐུ་སྟོབས་དབང་ཕྱུག་ཞབས་ལ་གསོལ་བ་འདེབས། ། གང་སྐུ་ངོ་མཚར་ཆ་ལུགས་སྣ་ཚོགས་པ། །
སྟོན་པར་མཛད་པ་ཀུན་གྱིས་མཐོང་མ་ཐག ། དབང་མེད་དད་པའི་སྤུ་ལོང་གཡོ་མཛད་པའི། ། མཐུ་སྟོབས་དབང་ཕྱུག་སྐུ་ལ་གསོལ་བ་འདེབས། ། གང་གསུང་ཆོས་བརྒྱད་གྲོལ་བའི་ཡ་མཚན་ཚིག ། དཔལ་གྱི་མགུལ་ནས་སྒྲིབ་མེད་ཐོལ་ལེ་བ། ། ཐོས་པས་ཨ་འཐས་ཅན་རྣམས་སྤ་བཀོང་བའི། ། མཐུ་སྟོབས་དབང་ཕྱུག་གསུང་ལ་གསོལ་བ་འདེབས། ། གང་ཐུགས་རྣམ་ཀུན་མཆོག་ལྡན་སྟོང་ཉིད་དང་། ། མཆོག་ཏུ་མི་འགྱུར་བདེ་ཆེན་རོ་མཉམ་པས། ། ནམ་ཡང་བདེ་སྟོང་རོལ་པས་དུས་འདའ་བའི། །
མཐུ་སྟོབས་དབང་ཕྱུག་ཐུགས་ལ་གསོལ་བ་འདེབས། ། གང་གི་ཡོན་ཏན་སྐམ་སར་ཆུ་འདོན་ཞིང་། ། སྲ་བའི་བྲག་ལ་ཕྱག་ཞབས་རྗེས་འཇོག་སོགས། ། ཡུལ་སྣང་དབང་དུ་ལུས་པའི་རྫུ་འཕྲུལ་ཅན། ། མཐུ་སྟོབས་དབང་ཕྱུག་ཡོན་ཏན་བསམས་བཞིན་དད། ། གང་གི་ཕྲིན་ལས་ཆོས་ཀྱི་དྲིན་ནོས་དང་། ། ཞལ་མཇལ་གསུང་ཐོས་དཀར་པོའི་འབྲེལ་ཅན་གྱིས། ། དབུས་གཙང་མངའ་རིས་མདོ་ཁམས་ཡོངས་ཁྱབ་པའི། ། ཕྲིན་ལས་རྒྱ་མཚོའི་མངའ་བདག་ཁྱོད་གཅིག་བསྔགས། ། དེ་ལྟར་བླ་མའི་སྐུ་གསུང་ཐུགས་ཡོན་ཏན། །
ཕྲིན་ལས་རྣམས་ཀྱི་རྣམ་ཐར་སྒྲོ་སྐུར་དང་། ། བྲལ་བ་རང་བཞིན་བརྗོད་པའི་ངག་ཚིག་གིས། ། གསོལ་འདེབས་འདི་ལ་འདུན་རྣམས་སྐལ་བ་བཟང་། ། བདག་འདྲའི་ལུང་རྟོགས་ཡོན་ཏན་མ་ལུས་པ། ། གཅིག་ཏུ་སྤུངས་ཀྱང་མགོན་ཁྱོད་རྣམ་ཐར་གྱི། ། ངོ་མཚར་གཅིག་གི་ཆར་ཡང་མི་ཕོད་པ། ། འདི་འདྲ་བསམས་ཤིང་སྙིང་ནས་གསོལ་བ་འདེབས། ། དེ་སྐད་ལྕམ་བུའི་ངོ་བསྟོད་མ་ཡིན་ཞིང་། ། ཆོས་དང་ཟང་ཟིང་དྲིན་ལའང་བསམས་མིན་ཏེ། ། དེས་ན་གཉེན་གྱིས་འབྲེལ་པས་ག་ལ་ཞིག །
ངེས་པར་གྲུབ་པའི་ངེས་ཤེས་རྙེད་ལས་སོ། ། ལེགས་བྱས་འདིས་མཚོན་རྣམ་དཀར་བ་ཡི་མཐུས། ། བདག་དང་མཁའ་མཉམ་འགྲོ་བ་མ་ལུས་པའི། ། དུས་གསུམ་བསགས་པའི་སྡིག་སྒྲིབ་ཀུན་བྱང་ནས ། ཡིད་ལ་རེ་བ་འདི་དག་འགྲུབ་གྱུར་ཅིག ། བསྟན་འགྲོའི་རྩ་ལག་གྲུབ་པའི་དབང་ཕྱུག་ཁྱེད། ། ཞབས་པད་བརྟན་ཅིང་བདག་ཀྱང་ཚེ་མཐར་ཕྱིན། ། བསྟན་པ་འཛིན་པའི་གདུང་རིགས་མྱུར་འབྱོན་ཞིང་། ། དེ་རྒྱུན་སྐལ་བར་རྒྱུན་མི་ཆད་པར་ཤོག ། དེ་ལྟར་ཅི་བསམ་འགྲུབ་པའི་དགེ་མཚན་གྱིས། །
སྤྱི་དང་བྱེ་བྲག་བསྟན་པ་ཆེར་རྒྱས་ནས། ། ཆོས་དང་སྲིད་ཀྱི་དཔལ་འབྱོར་བསམ་ཡས་ཀྱིས། ། དཔལ་ལྡན་ས་སྐྱ་མཛེས་པའི་རྒྱན་དུ་ཤོག ། བསྟན་པའི་ཉི་མ་སྔགས་འཆང་ཆོས་རྗེ་དང་། ། པདྨའི་རྣམ་འཕྲུལ་བསོད་ནམས་དབང་པོའི་ཞབས། ། སྦས་པའི་སངས་རྒྱས་གྲགས་པ་བློ་གྲོས་ཀྱི། ། བསྟན་པ་སྲིད་མཐར་གནས་པའི་བཀྲ་ཤིས་ཤོག ། ཅེས་པ་འདི་ཡང་ས་སྐྱ་པ་ཤཱཀྱའི་དགེ་བསྙེན་པཎྜི་ཏ་སྔགས་འཆང་ངག་དབང་ཀུན་དགའ་བསོད་ནམས་ཀྱིས། གྲུབ་ཐོབ་ཀྱི་འཁོར་ལོས་བསྒྱུར་བ་དཔལ་ས་སྐྱ་པ་ཆེན་པོ་མཐུ་སྟོབས་དབང་ཕྱུག་གི་ངོ་མཚར་བའི་རྣམ་ཐར་རྣམས་མཐོང་བའི་མོད་ལ་སྐྱེས་མཆོག་གང་དེ་གྲུབ་པ་མཆོག་གི་ས་ལ་བཞུགས་པའི་ངེས་ཤེས་ཁྱད་པར་ཅན་རྙེད་ནས། དཔལ་ས་སྐྱའི་བཞི་ཐོག་བླ་བྲང་དུ་མགྱོགས་པར་སྦྱར་བའི་ཡི་གེ་པ་ནི་ཤབ་སྟོད་པ་བཀྲ་ཤིས་དོན་གྲུབ་པོ། །
འདིས་བསམ་པ་ཇི་ལྟ་བ་བཞིན་དུ་འགྲུབ་པའི་རྒྱུར་གྱུར་ཅིག ། སརྦ་མངྒལཾ།། ༈ །།ཤྲཱི་དྷརྨཱ་སྭཱ་མི་ཨ་ནནྡ་དཱ་མི་ཀ་སྱ་སྟོཏྟ་ཨ་ཧོ་པུཥྤ་མཱ་ལ་ན་མ༔ བི་ཧ་ར་ཏིསྨ། དཔལ་ཆོས་ཀྱི་རྗེ་ཀུན་དགའི་མཚན་ཅན་ལ་བསྟོད་པ་ངོ་མཚར་མེ་ཏོག་གི་ཕྲེང་བ་ཞེས་བྱ་བ་བཞུགས། ༣༦ རྒྱ་གར་སྐད་དུ། ཤྲཱི་དྷརྨཱ་སྭཱ་མི་ཨ་ནནྡ་དཱ་མི་ཀ་སྱ་སྟོཏྟྲ་ཡ་ཧོ་པུཥྤ་མཱ་ལ་ན་མཿ བོད་སྐད་དུ། དཔལ་ཆོས་ཀྱི་རྗེ་ཀུན་དགའི་མཚན་ཅན་ལ་བསྟོད་པ་ངོ་མཚར་མེ་ཏོག་གི་ཕྲེང་བ་ཞེས་བྱ་བ། རྗེ་བཙུན་ངག་གི་དབང་ཕྱུག་ལ་ཕྱག་འཚལ་ལོ། །
སྔོན་ཚེ་ཆོས་ཀྱི་རྒྱལ་པོ་ཚུལ་ཁྲིམས་འབར། ། ཕྱི་རབ་ངག་དབང་ཆོས་ཀྱི་གྲགས་པ་ཞེས། ། དུས་འདིར་སྤྱན་སྔ་བྱམས་པ་ཀུན་དགའི་མཚན། ། གསོལ་བ་འདེབས་སོ་བསྐལ་བརྒྱར་ཞབས་བརྟན་མཛོད། ། གང་སྐུ་ངོ་མཚར་ཚུལ་ཁྲིམས་དྲི་བསུང་གཡོ། ། གང་གསུང་ཟབ་རྒྱས་ཆོས་ཀྱི་སྒོ་བརྒྱ་འབྱེད། ། གང་ཐུགས་བདེ་གསལ་མི་རྟོག་ངང་གནས་པའི། ། གང་ཡང་ཡོན་ཏན་དཔག་མེད་གཏེར་ལ་འདུད། ། གཞོན་ནུ་ཉིད་ནས་དམ་པའི་རིགས་སད་དེ། ། ཡི་གེ་ལ་སོགས་ཤེས་བྱའི་གནས་ཕལ་ཆེར། །
མ་བསླབ་པར་ཡང་ཕུལ་ཕྱིན་ཁོངས་སུ་ཆུད། ། ཀུན་གྱི་ཡིད་རབ་འཕྲོག་པར་མཛད་ལ་འདུད། ། མགོན་ཁྱོད་སྐུ་གསུམ་མངོན་དུ་མཛད་ཟིན་ཡང་། ། འཇིག་རྟེན་དྲང་ཕྱིར་བརྒྱུད་ལྡན་བླ་མ་ལས། ། སྐྱོན་མེད་བསྟན་པའི་རྩ་བ་ལེགས་ནོས་ཏེ། ། དཀར་ཕྱོགས་ལྷ་ཡིས་དགའ་སྟོན་སྤེལ་ལ་འདུད། ། མཁས་དང་གྲུབ་པའི་སྐྱེས་ཆེན་བགྲངས་ཡས་ལས། ། མདོ་སྔགས་ཟབ་རྒྱས་ཆོས་ཀྱི་བདུད་རྩིའི་རྒྱུན། ། ངོམས་པ་མེད་པར་གསོལ་བའི་དགེ་མཚན་གྱིས། ། དེང་དུས་བསྟན་པའི་ཉི་མར་གྱུར་ལ་འདུད། །
སོ་སོར་ཐར་པའི་རྩ་བ་རབ་བརྟན་ཞིང་། ། བྱང་ཆུབ་སེམས་གཉིས་ལོ་འདབ་བྱེ་བས་མཛེས། ། གསང་ཆེན་མེ་ཏོག་འབྲས་བུ་གཡུར་ཟ་བའི། ། སྡོམ་གསུམ་དཔག་བསམ་ལྗོན་པ་ཁྱོད་ལ་འདུད། ། ཐོས་བསམ་བསྒོམ་པས་མངོན་རྟོགས་ཡོན་ཏན་བརྙེས། ། འཆད་རྩོད་རྩོམ་པས་སྐལ་བཟང་གདུལ་བྱ་སྐྱོང་། ། འཛིན་སྐྱོང་སྤེལ་བས་ཐུབ་པའི་རྒྱལ་ས་འཛིན། ། འགྲོ་ཀུན་དགའ་མཛད་དོན་གཉིས་གྲུབ་ལ་འདུད། ། ཡི་དམ་ལྷ་དང་བསྟན་སྲུང་དབང་པོའི་ཚོགས། ། གཞན་ཡང་ལྷ་མཆོག་ཞི་ཁྲོ་རབ་འབྱམས་ཀྱི། །
མཚན་དུས་གྲངས་ཀྱི་བསྙེན་པ་མཐར་ཕྱིན་པས། ། གསང་སྔགས་འཛིན་པའི་རྒྱན་དུ་གྱུར་ལ་འདུད། ། གངས་ཅན་མ་རུང་འདུལ་མཛད་སྤྲུལ་པའི་སྐུ། ། པདྨས་བྱིན་རླབས་གནས་སུ་ཁྱོད་གཤེགས་ཚེ། ། སྐལ་བཟང་འགའ་ལ་ཨུ་རྒྱན་དངོས་སུ་བསྟན། ། ལྷ་ཡི་མེ་ཏོག་སིལ་མས་མཆོད་ལ་འདུད། ། རྒྱལ་བའི་སྲས་པོ་དཔལ་ལྡན་ཨ་ཏི་ཤཱའི། ། ཐུགས་ཀྱི་སྙིང་པོ་བཞུགས་པའི་མཆོད་རྟེན་ལ། ། གསོལ་བ་བཏབ་པས་ཇོ་བོས་ཞལ་བསྟན་ནས། ། རྡོ་རྗེ་གཅོད་པའི་ཟབ་དོན་ནོས་ལ་འདུད། །
བོད་ཡུལ་རྡོ་རྗེ་གདན་གྱི་ཆོས་གྲྭ་ཆེར། ། དམ་ཅན་ཆོས་སྐྱོང་ལས་ལ་བསྐུལ་བའི་ཚེ། ། ཁྱོད་ནི་སྔོན་ཚེ་རྒྱལ་སྲས་ཐོགས་མེད་ཅེས། ། འཕྲིན་ལས་མགོན་པོས་ལུང་བསྟན་བརྙེས་ལ་འདུད། ། རྡོ་རྗེ་འཆང་དངོས་རྗེ་བཙུན་ས་སྐྱ་པའི། ། བསྟན་སྲུང་ཀུན་གྱི་གཙོ་བོ་ནག་པོ་ཆེའི། ། ཕྱི་ཡི་ལས་མཁན་རྗེས་གནང་སྩལ་བའི་ཚེ། ། བྱིན་རླབས་ཆུ་རྒྱུན་དངོས་སུ་ཕབ་ལ་འདུད། ། མདོར་ན་ཁྱོད་ཀྱིས་མཁྱེན་རབ་འཇམ་པའི་དབྱངས། ། བརྩེ་བས་འཇིག་རྟེན་དབང་ཕྱུག་ཟིལ་གྱིས་གནོན། །
ནུས་པས་ཉོན་མོངས་ཡེ་ཤེས་བསྒྱུར་མཛད་པའི། ། མཁྱེན་བརྩེ་ནུས་ལྡན་ཡོངས་འཛིན་དམ་པར་འདུད། ། མགོན་ཁྱོད་ཡོངས་རྫོགས་བསྟན་པའི་ཁུར་ཆེན་པོ། ། ཕྱོགས་དུས་ཀུན་དུ་ཁྱེར་ལ་མི་ངལ་བའི། ། རྗེས་སུ་སློབ་པའི་བསྟན་འཛིན་སྐྱེས་བུ་ཡིས། ། འཛིན་མའི་ཁྱོན་འདི་ཁྱབ་པར་མཛད་ལ་འདུད། ། ཁྱོད་ཀྱི་ཡོན་ཏན་སྲད་བུ་མཐའ་མེད་ཅིང་། ། རྣམ་ཐར་ནོར་བུ་བརྗོད་པའི་བུ་ག་བྲལ། ། དེས་ན་བདག་འདྲའི་ཕྲེང་བ་མཁན་པོ་ཡི། ། ཆ་ཤས་འགའ་ཡང་རྒྱུ་བར་ནུས་མིན་ཡང་། །
རང་བཞིན་དག་པའི་སྟོན་གྱི་ནམ་མཁའ་ལ། ། མ་བཀོད་ཕྲེང་དུ་བསྒྲིགས་པའི་རྒྱུ་སྐར་བཞིན། ། བདག་བློ་དངས་བའི་ཡིད་ཀྱི་ཆུ་གཙང་ལས། ། མ་བཏབ་བསྟོད་ཚིག་མེ་ཏོག་ཕྲེང་འདི་འབུལ། ། དེ་ལྟར་དམ་པའི་རྣམ་ཐར་བརྗོད་པ་ལས། ། ལས་དཀར་བསགས་པ་གང་དེས་སྐྱེ་བོ་ཀུན། ། ཀུན་མཁྱེན་ཟས་གཙང་སྲས་ཀྱི་རྗེས་འགྲོ་ཞིང་། ། ཞིང་འདིར་ཕན་བདེའི་དཔལ་འབྱོར་རྒྱས་པར་ཤོག ། བདག་ཀྱང་གང་གི་དྲིན་ལས་ཉེར་ཐོབ་པའི། ། ཟབ་དང་རྒྱ་ཆེའི་ཆོས་ཚུལ་རྒྱ་མཚོ་ཡིས། །
སྐལ་བཟང་འགྲོ་ལ་ཆོས་ཀྱི་ཆར་ཕབ་སྟེ། ། བརྒྱུད་འཛིན་སློབ་མས་ལྗོངས་འདི་ཁྱབ་གྱུར་ཅིག ། ཅེས་སྙིགས་དུས་ཀྱི་འདྲེན་པ་དམ་པ་སྤྲུལ་པའི་སྐུ་སྤྱན་སྔ་རིན་པོ་ཆེ་བྱམས་པ་ངག་དབང་ཀུན་དགའ་དོན་གྲུབ་ཅེས་མཚན་ཉི་ཟླ་ལྟར་གྲགས་པ་དེ་ཉིད་ལ་བསྟོད་ཅིང་གསོལ་བ་འདེབས་པ་ངོ་མཚར་མེ་ཏོག་བདེ་བྱེད་ཅེས་བྱ་བ་འདི་ནི། ཡོངས་སུ་འཛིན་པ་ཆེན་པོ་དེ་ཉིད་ལས་ཟབ་པ་དང་རྒྱ་ཆེ་བའི་ཆོས་ཚུལ་རྒྱ་མཚོ་ལྟ་བུའི་བཀའ་དྲིན་ནོས་པའི་སྐལ་བ་བཟང་པོ་ཅན་ཤྲཱི་ས་སྐྱ་པ་ཤཱཀྱའི་དགེ་བསྙེན་ཐེག་པ་མཆོག་གི་རྣལ་འབྱོར་པ་ངག་དབང་ཀུན་དགའ་བསོད་ནམས་གྲགས་པ་རྒྱལ་མཚན་དཔལ་བཟང་པོས། ཆུ་མོ་ཕག་གི་ལོ་ཆོ་འཕྲུལ་ཟླ་བའི་དཀར་པོའི་ཕྱོགས་ཀྱི་ཚེས་ལ། བོད་ཀྱི་རྡོ་རྗེ་གདན་དཔལ་ས་སྐྱའི་ཆོས་གྲྭ་ཆེན་པོར་སྦྱར་བའོ། ། འདིའི་ཡི་གེ་པ་ནི་གདོང་དགའ་བ་གསོ་བ་རིག་པ་ལ་མཁས་པར་སྦྱངས་པ་བསམ་པ་དོན་གྲུབ་ཀྱིས་བགྱིས་སོ། ། སརྦ་མངྒལཾ།། ༈ །།ལོ་ནས་སྤྱན་ལྔ་རིན་པོ་ཆེའི་མཛད་པའི་ལམ་འབྲས་སློབ་བཤད་རྩོད་སྤོངས་ལ་བསྔགས་པ་བརྗོད་པའི་རབ་བྱེད་བཞུགས། ༣༧ ཨོཾ་སྭསྟི།
ཕྱི་ལྟར་གསུམ་ལྡན་དགེ་སློང་རྡོ་རྗེ་འཛིན། ། ནང་ལྟར་གསང་བདག་ཕྱག་ན་རྡོ་རྗེ་དངོས། ། གསང་བ་རང་སེམས་ལྷན་སྐྱེས་ཡེ་ཤེས་ཆེར། ། དབྱེར་མེད་གདོད་མའི་མགོན་པོ་གང་དེ་དང་། ། འགྲན་གྱི་དོ་མེད་རིགས་ལྡན་འཇམ་དབྱངས་མཆེད། ། གཅིག་ཆོག་རྒྱལ་པོ་རྒྱལ་བ་མུས་པ་རྣམས། ། གནས་ལུགས་རོ་གཅིག་ངང་དུ་གསོལ་བཏབ་ནས། ། བླ་མའི་གསུང་རབ་བསྔགས་བརྗོད་ཕྲེང་བ་སྤེལ། ། གང་གསུང་སྔོན་མེད་ལེགས་བཤད་དབྱར་སྐྱེས་རྔ། ། འདི་ནི་ཕྱོགས་དང་དུས་དང་གྲུབ་མཐའ་ཡིས། །
མ་བསྐལ་བློ་ལྡན་གཟུར་གནས་སུ་ཞིག་གིས། ། མཐོང་ཀྱང་བློ་ཡི་དབང་པོ་ཚིམ་པར་ངེས། ། སྙན་བརྒྱུད་ཟབ་མོ་མཐོང་བའི་སྐབས་བྲལ་བའི། ། ས་སྐྱ་པར་གྲགས་གཞན་དང་གཞན་དག་གིས། ། ལེགས་བཤད་འདི་འདྲ་མཐོང་ཚེ་ལུགས་འདི་ལ། ། ཕྱིས་ནས་འཇུག་པའི་རྒྱུ་རུ་འགྱུར་སྙམ་ལེགས། ། ཞེས་པ་འདི་ཡང་དཔལ་ལྡན་ས་སྐྱ་པ། ། སྔགས་འཆང་ངག་དབང་ཀུན་དགའ་བསོད་ནམས་ཞེས། ། བླ་མའི་དྲིན་ལས་སྔགས་གཞུང་རྒྱ་མཚོ་ལ། བློ་ཡི་སྣང་བ་རྒྱས་པ་གང་དེས་སྦྱར། །
ཅེས་པ་འདི་ཡང་རིགས་ལྡན་འཇམ་པའི་དབྱངས་སྐུ་མཆེད་དང་། རྗེ་བཙུན་མུས་པ་ཆེན་པོའི་གསུང་ལས་སྐྱེས་པ་རྣལ་འབྱོར་པ་གདོད་ནས་རང་གྲོལ་ཨ་ནནྡའི་མིང་ཅན་གྱིས་རིགས་འཛིན་ཕོ་བྲང་དུ་སྦྱར་ནས། ། ལོ་ནས་སྤྱན་སྔ་རིན་པོ་ཆེའི་དྲུང་དུ་ཕུལ་བའི་ཡི་གེ་པ་ནི་བཀྲ་ཤིས་དོན་གྲུབ་ཀྱིས་བགྱིས་སོ། ། སརྦ་མངྒལཾ།། ༈ །།མཚུངས་མེད་ནགས་དགོན་པ་ཆེན་པོ་སྦྱིན་པ་གྲགས་པ་ལ་བསྟོད་པ་རིན་པོ་ཆེའི་མགུལ་རྒྱན་ཞེས་བྱ་བ་བཞུགས། ༣༨ རྒྱ་གར་སྐད་དུ། དྷརྨཱ་བྷཱ་ཥ་པཎྜི་ཏ་དཱ་ན་ཀིརྟི་སྭཏྟྲ་རཏྣ་ཀཎྜ་བྷུ་ཥ་ན་མཿ བོད་སྐད་དུ། ཆོས་སྨྲ་བའི་མཁས་པ་སྦྱིན་པ་གྲགས་པ་ལ་བསྟོད་པ་རིན་པོ་ཆེའི་མགུལ་རྒྱན་ཞེས་བྱ་བ། འཇམ་པའི་དབྱངས་ལ་ཕྱག་འཚལ་ལོ། །
དུས་གསུམ་རྒྱལ་བའི་མཁྱེན་བརྩེ་གཅིག་བསྡུས་ནས། ། འགྲོ་རྣམས་སྦྱིན་པ་རྣམ་བཞིའི་ལེགས་བསྐྱངས་ཏེ། ། སྙན་པའི་གྲགས་པ་ཀུན་གྱི་ཁ་ན་རྒྱུ། ། མཚུངས་མེད་ཆོས་ཀྱི་རྗེ་ལ་གསོལ་བ་འདེབས། ། ལེགས་གསུང་དམ་ཆོས་འདུལ་བའི་སྒོར་ཞུགས་ནས། ། ཤ་ཆང་ལ་སོགས་དུག་ཅན་ཟས་བཞིན་སྤངས། ། རྒྱལ་བས་བཅས་པ་མིག་འབྲས་ལྟར་སྲུང་བའི། ། བཙུན་པ་གནས་བརྟན་མཆོག་ལ་གསོལ་བ་འདེབས། ། ཐེག་ཆེན་རྩ་བ་སེམས་བསྐྱེད་ལེགས་ནོས་ནས། ། བདག་བས་གཞན་གཅེས་བྱང་སེམས་རིན་ཆེན་གྱི། །
ཀུན་ལ་ཕན་བདེ་སྒྲུབ་པའི་མཛད་པ་ཅན། ། རྒྱལ་སྲས་སེམས་དཔའ་ཆེན་པོར་གསོལ་བ་འདེབས། ། ཆོས་ཀུན་ལྷ་དང་སྔགས་དང་ཡེ་ཤེས་སུ། ། ཉེ་བར་སྡོམ་པས་ཐུགས་རྒྱུད་གཏམས་གྱུར་ནས། ། སྣང་སྲིད་དག་པ་ལྷ་ཡི་འཁོར་ལོར་ཤར། ། རྡོ་རྗེ་འཛིན་པ་ཆེན་པོར་གསོལ་བ་འདེབས། ། ཁྱད་པར་མུས་ཆེན་འཁོར་ལོ་སྡོམ་པ་ཡི། ། གསང་མཐའི་བསྟན་པའི་བདག་པོར་མངའ་གསོལ་ནས། ། ལྷ་མཆོག་བསྒྲུབ་པས་བྲག་ལས་ཆུ་་་་་་ནགས་དགོན་དུ་བདེ་མཆོག་གསུང་བསྙེན་མཛད་དུས། རྒྱུན་བབས། །
གྲུབ་པའི་དབང་ཕྱུག་ཆེན་པོར་གསོལ་བ་འདེབས། ། ས་སྐྱའི་བླ་ཆེན་་་་་་ས་སྐྱའི་བཞི་ཐོག་བླ་བྲང་གི་དཔེ་ཁང་དུ་གཟིམ་ཆུང་མཛད་དུས། རྗེ་བཙུན་སྐུ་མཆེད་ཀྱིས། ། འོད་གསལ་ཆེན་པོའི་ངང་ནས་ཞལ་བསྟན་ཅིང་། ། བདག་ཉིད་ཆེན་པོ་ས་སྐྱ་་་་་་ཆོས་འཆད་མཛད་པའི་ཕྱག་གཡོན་པའི་སྟེང་ན་མར་ན་བཟའ་ལྷུག་གེ་བ་དང་བཅས་པའི། པཎ་ཆེན་ཞལ། ། ཡང་ཡང་གཟིགས་པ་ཁྱེད་ལ་གསོལ་བ་འདེབས། ། མདོར་ན་མཁྱེན་བརྩེ་ནུས་ལྡན་ཡོངས་འཛིན་རྗེ། ། འབྲེལ་ཚད་དོན་ལྡན་གང་གི་རྣམ་ཐར་ཆ། ། གང་ལ་བསམ་ཀྱང་ཡིད་རབ་འཕྲོག་བྱེད་པའི། །
ཡོན་ཏན་རྒྱ་མཚོའི་གཏེར་ལ་གསོལ་བ་འདེབས། ། དེ་ལྟར་བསྟོད་པས་ཡོངས་འཛིན་ཞབས་བརྟན་ཞིང་། ། ཐུབ་པའི་བསྟན་དང་འགྲོ་ལ་བདེ་སྐྱིད་ཚོགས། ། ཕན་ཚུན་འདྲེན་པ་བཞིན་དུ་འཕེལ་བ་དང་། དེ་ཉིད་རྒྱུན་མི་ཆད་པར་འབྱུང་བར་ཤོག ། བདག་འདྲ་བྱ་དང་བྱ་མིན་ལུགས་གཉིས་ཀྱི། ། གནས་གཞན་ཕྱོགས་སུ་མ་ཕྱིན་བར་མར་ནི། ། སྙོམས་ལས་སྲིན་བུའི་ཁ་ཆུས་རང་གི་ལུས། ། དམ་དུ་བཅིངས་གང་བྱམས་བརྩེའི་ཐུགས་ཀྱིས་སྐྱོང་། ། སྔོན་བྱོན་གོང་མའི་མཛད་བཟང་གླང་ཆེན་གྱི། །
ཁུར་ཆེན་བེའུའི་ཕྲག་པར་ལྷུང་བ་ལྟར། ། ཉམས་ཆུང་བདག་ལ་དཔལ་ལྡན་ས་སྐྱ་ཡི། ། འཁུར་འདིས་རྟག་དུ་ལུས་སེམས་ངལ་བར་གྱུར། ། འོན་ཀྱང་དམ་པའི་ཐུགས་དགོངས་རྫོགས་པ་དང་། ། བསྟན་དང་འགྲོ་ལ་ཕན་བདེ་བསྒྲུབ་པའི་ཕྱིར། ། བདག་གི་བསམ་པ་མ་ལུས་མཐར་ཕྱིན་ནས། ། ས་སྐྱ་པ་ཡི་ཆོས་སྲིད་རྒྱས་གྱུར་ཅིག ། ཅེས་མཚུངས་མེད་ནགས་དགོན་པ་ཆེན་པོ་སྦྱིན་པ་གྲགས་པ་ལ་བསྟོད་པ་རིན་པོ་ཆེའི་མགུལ་རྒྱན་ཞེས་བྱ་བ་འདི་ཡང་། ཤྲཱི་ས་སྐྱ་པ་ཐེག་པ་མཆོག་གི་རྣལ་འབྱོར་པ་སྔགས་འཆང་ངག་དབང་ཀུན་དགའ་བསོད་ནམས་གྲགས་པ་རྒྱལ་མཚན་དཔལ་བཟང་པོས་དད་འདུན་ཆེན་པོས་ཀུན་ནས་བླངས་ཏེ། བྱི་ལོ་ཟླ་བ་བཅུ་གཉིས་པའི་དཀར་པོའི་ཕྱོགས་ཀྱི་ཚེས་ལ་བོད་ཀྱི་རྡོ་རྗེ་གདན་དཔལ་ས་སྐྱའི་ཆོས་གྲྭ་ཆེན་པོ་བཞི་ཐོག་བླ་བྲང་དུ་སྦྱར་བའི་ཡི་གེ་པ་ནི་བཀྲ་ཤིས་དོན་གྲུབ་ཀྱིས་བགྱིས་སོ། །
སརྦ་མངྒལཾ།། ༈ །།ཐུབ་བསྟན་ལྷ་ཆེན་གྱི་མཁན་ཆེན་ལ་བསྟོད་པ་རབ་སྙན་ལྷའི་རྔ་སྒྲ་ཞེས་བྱ་བ་བཞུགས་སོ། ༣༨འོག ། བཀྲ་ཤིས་རྒྱལ་བར་གྱུར་ཅིག ཡོངས་འཛིན་དམ་པ་དགེས་པའི་ཐུགས་ཀྱི་སྲས། ། རིམ་གཉིས་བསམ་གཏན་ཏིང་འཛིན་ནོར་གྱིས་ཕྱུག ། གཞུང་ལུགས་མི་འདྲ་བྱེ་བའི་རྒྱ་མཚོ་ཆེ། ། བསྟན་པའི་གསལ་བྱེད་མཆོག་ལ་གསོལ་བ་འདེབས། ། མདོ་སྔགས་རིག་གནས་ཐོས་བསམ་མཐའ་རུ་ཕྱིན། ། བསམ་གཏན་ཟས་ཀྱི་རྟོགས་པའི་ལང་ཚོ་རྒྱས། །
ཡོངས་རྫོགས་བསྟན་པའི་རྒྱ་མཚོ་བཤེས་གཉེན་ཆེ། ། མཁས་པའི་གཙུག་རྒྱན་མཆོག་ལ་གསོལ་བ་འདེབས། ། གང་གི་རྣམ་དཔྱོད་བློ་གྲོས་འོད་སྟོང་གིས། ། ཐུབ་བསྟན་ལྷ་ཡི་ཁང་བཟང་ངོ་མཚར་ཆེ། ། གསལ་བར་མཛད་པའི་ཡོངས་འཛིན་ཀུན་གྱི་རྒྱན། ། བཤེས་གཉེན་རྒྱ་མཚོའི་མཚན་ལ་གསོལ་བ་འདེབས། ། དེ་ལྟར་ཐམས་ཅད་མཁྱེན་པ་དགེ་བའི་བཤེས། ། གང་ལ་གསོལ་བ་བཏབ་པས་ཡོངས་འཛིན་མཆོག ། ལོ་བརྒྱར་ཞབས་བརྟན་དེ་ཡི་དགེ་མཚན་གྱིས། ། ཐུབ་བསྟན་ལྷ་ཡི་ཁང་ཆེན་མཛེས་གྱུར་ཅིག །
དེ་སྐད་འདི་ཡང་ས་སྐྱ་པ། ། སྔགས་འཆང་ངག་དབང་ཀུན་བསོད་ཀྱིས། ། བྲིས་པས་ཡིད་ལ་རེ་བའི་དོན། ། ཇི་བཞིན་སྲུང་མས་བསྒྲུབ་གྱུར་ཅིག ། ཀ་ལྱ་ན་བརྡྷནྟུ། ཤུ་བྷཾ་མསྟུ་སརྦ་ཛ་གཏྟཾ། སརྦ་མངྒ་ལཾ། དགེ་ཞིང་བཀྲ་ཤིས།། །། རྗེ་ནགས་དགོན་པ་ཆེན་པོ་སྦྱིན་པ་གྲགས་པའི་ཞབས་ལ་གསོལ་བ་འདེབས་པ་དོན་གཉིས་ལྷུན་གྲུབ་བཞུགས། ༣༩ ན་མོ་གུ་རུ་བཛྲ་དྷ་ར་དཱ་ན་ཀིརྟི་ཡེ།
མུས་ཆེན་འཁོར་ལོ་སྡོམ་པའི་ཐུགས་ཀྱི་སྲས། ། བཙུན་པའི་མཆོག་གྱུར་ངེས་དོན་མཁས་པའི་ཕུལ། ། གྲུབ་པའི་དབང་ཕྱུག་སྦྱིན་པ་གྲགས་པ་ལ། ། གསོལ་བ་འདེབས་སོ་དོན་གཉིས་མཐར་ཕྱིན་སྩོལ། ། ཞེས་རྗེ་ནགས་དགོན་པ་ཆེན་པོ་སྦྱིན་པ་གྲགས་པ་ལ་གསོལ་བ་འདེབས་པ་དོན་གཉིས་ལྷུན་གྲུབ་ཅེས་བྱ་བ་འདི་ཡང་སྐྱེས་ཆེན་དམ་པ་དེ་ཉིད་ཀྱི་ཞལ་གྱི་བདུད་རྩི་མྱོང་བའི་སྐལ་བ་བཟང་པོ་ཅན་ས་སྐྱ་པ་ཆོས་མེད་སྔགས་འཆང་ངག་དབང་ཀུན་དགའ་བསོད་ནམས་ཀྱིས་རང་གི་ཁ་འདོན་དུ་སུག་བྲིས་བགྱིས་པ་འདིས་བླ་མའི་བྱིན་རླབས་འཇུག་པའི་རྒྱུར་གྱུར་ཅིག ། སརྦ་མངྒལཾ།། ༈ །།རྗེ་དབང་ཕྱུག་རབ་བརྟན་ལ་གསོལ་བ་འདེབས་པ་བྱིན་རླབས་མྱུར་དུ་འབྱུང་བའི་ཕོ་ཉ་བཞུགས་སོ། ༤༠ ན་མོ་གུ་རུ་བྷ་ཏྲ་ཡེ། ས་སྐྱའི་རྗེ་བཙུན་སྙན་བརྒྱུད་ཆུ་གཏེར་ཆེ། ། ཉམས་རྟོགས་དབང་ཕྱུག་རིམ་གཉིས་ཏིང་འཛིན་རྒྱུན། །
རབ་ཏུ་བརྟན་པའི་ཐུགས་མངའ་བླ་མ་ལ། ། གསོལ་བ་འདེབས་སོ་བྱིན་གྱིས་བརླབ་ཏུ་གསོལ། ། ཞེས་སྙན་བརྒྱུད་གདམས་པའི་མངའ་བདག་ཆེན་པོ་ཆོས་ཀྱི་རྗེ་དབང་ཕྱུག་རབ་བརྟན་ལ་གསོལ་བ་འདེབས་པ་བྱིན་རླབས་མྱུར་དུ་འབྱུང་བའི་ཕོ་ཉ་ཞེས་བྱ་བ་འདི་ཡང་རྗེ་དེ་ཉིད་ལས་ས་སྐྱ་པའི་སྙན་བརྒྱུད་ཀྱི་གདམས་པ་མང་དུ་ཐོས་པ་སྔགས་འཆང་ངག་དབང་ཀུན་དགའ་བསོད་ནམས་ཀྱིས་རང་གི་ཁ་འདོན་དུ་མྱུར་བར་བྲིས་པ་འདིས་བླ་མའི་བྱིན་རླབས་འཇུག་པར་གྱུར་ཅིག ། སརྦ་མངྒལཾ།། ༈ །།གྲུབ་པ་མཆོག་གི་དེད་དཔོན་ཆོས་ཀྱི་རྗེ་དབང་ཕྱུག་རབ་བརྟན་ལ་བསྟོད་པ་ལྷ་རྫས་མེ་ཏོག་གི་ཆུན་པོ་ཞེས་བྱ་བ་བཞུགས། ༤༡ རྒྱ་གར་སྐད་དུ། ཤྲཱི་ཙཀྲ་ཤྭ་ར་ན་ཡ་ཀ་ཝ་ར་དྷརྨཱ་སྭཱ་མི་མཧཱ་བཛྲ་དྷ་ར་ཡེ་ན་མཿ བོད་སྐད་དུ། དཔལ་འཁོར་ལོའི་དབང་ཕྱུག་འདྲེན་མཆོག་ཆོས་ཀྱི་རྗེ་རྡོ་རྗེ་འཆང་ཆེན་པོ་ལ་ཕྱག་འཚལ་ལོ། ། སྐུ་གསུམ་དབང་་་་་་གནས་ལུགས་མཚན་སྤེལ་བ་དང་སྦྱར་ཏེ་བསྟོད་པ།
ཕྱུག་ཁྱབ་བདག་རྡོ་རྗེ་འཆང་། ། གཞན་ངོར་ངུར་སྨྲིག་འཛིན་པའི་ཚུལ་བཟུང་ནས། ། སྐལ་བཟང་འགྲོ་ལ་སྐུ་བཞིའི་ས་བོན་མཆོག ། རབ་ཏུ་བརྟན་པར་མཛད་ལ་གསོལ་བ་འདེབས། ། སྲིད་ཞིའི་་་་་་སོ་ཐར་གྱི་བསླབ་པའི་སྒོ་ནས་བསྟོད་པ། ཕུན་ཚོགས་མ་ལུས་འབྱུང་བའི་གཞི། ། བུ་རམ་ཤིང་པའི་ངེས་འབྱུང་ཁྲིམས་ཀྱི་སྒོར། ། ལེགས་ཞུགས་གནས་བརྟན་འདུལ་བ་འཛིན་པའི་རྒྱན། ། ཡོངས་འཛིན་དམ་པའི་ཞབས་ལ་གསོལ་བ་འདེབས། ། ལྷར་་་་་་བྱང་སེམས་ཀྱི་བསླབ་པའི་སྒོ་ནས་བསྟོད་པ།
བཅས་སྐྱེ་དགུ་སྲིད་ལས་བསྒྲལ་བའི་ཕྱིར། ། རིན་ཆེན་བྱང་ཆུབ་མཆོག་ཏུ་ཐུགས་བསྐྱེད་ནས། ། གཞན་ཕན་སྤྱོད་པ་ནམ་ཡང་མི་ངལ་བའི། ། སེམས་དཔའ་ཆེན་པོའི་ཞབས་ལ་གསོལ་བ་འདེབས། ། ཆོས་ཀུན་་་་་་གསང་སྔགས་ཀྱི་བསླབ་པའི་སྒོ་ནས་བསྟོད་པ་སྤེལ་བ་དང་སྦྱར་བ། ལྷ་དང་སྔགས་དང་ཡེ་ཤེས་ཀྱིས། ། རྣམ་རོལ་ཆེན་པོའི་ངང་དུ་དབང་ཕྱུག་ནས། ། གང་ཐུགས་དག་པའི་འཁོར་ལོར་རབ་བརྟན་པས། ། རྡོ་རྗེ་འཛིན་པའི་རྒྱལ་ལ་གསོལ་བ་འདེབས། མཁས་བཙུན་བཟང་པོའི་་་་་་རྗེ་ཚར་ཆེན་ཡབ་སྲས་སོགས་ལ་ཐོས་པ་དང་བསྒོམ་པ་མཐར་ཕྱིན་པར་མཛད་པའི་སྒོ་ནས་བསྟོད་པ།
ཡོངས་འཛིན་དུ་མ་ལས། ། གྲངས་མེད་གསན་པ་རྒྱ་མཚོའི་མཐར་སོན་ཞིང་། ། རྩེ་གཅིག་བསྒྲུབ་ལ་བརྩོན་པའི་མཛད་པ་ཅན། ། སྐྱེས་ཆེན་དམ་པའི་ཞབས་ལ་གསོལ་བ་འདེབས། ། ལྷག་པར་ལྷ་མཆོག་་་་་་ལྷག་པའི་ལྷ་རྣམས་ཀྱི་རྗེས་སུ་བཟུང་བའི་སྐབས་ཀྱི་རྟགས་མཚན་མངོན་དུ་གྱུར་གྱི་སྒོ་ནས་བསྟོད་པ། ཞི་ཁྲོ་རབ་འབྱམས་ཀྱི། ། གྲངས་དང་མཚན་མའི་བསྙེན་པ་མཐར་ཕྱིན་པས། ། དབང་དང་རྗེས་གནང་བཀའ་གཏད་གང་སྩལ་ཡང་། ། བྱིན་རླབས་ཟིལ་ཆེན་ལྡན་པར་གསོལ་བ་འདེབས། ། གངས་ཅན་བསྟན་་་་་་ངེད་རང་ས་སྐྱ་པའི་གདུང་བརྒྱུད་ལ་ཆིག་བརྒྱུད་ཁོ་ནར་བཞུགས་པའི་ཟབ་ཆོས་རྣམས་ཀྱི་བདག་པོར་བཞུགས་པའི་སྒོ་ནས་བསྟོད་པ།
པའི་མངའ་བདག་ས་སྐྱ་པའི། ། སྙན་བརྒྱུད་ཟབ་ལས་ཆེས་ཟབ་གདམས་པ་རྣམས། ། ཡོངས་རྫོགས་འཛིན་པ་དེང་སང་ཁྱེད་གཅིག་པུ། བསམ་བཞིན་བཀའ་དྲིན་དྲན་ལ་གསོལ་བ་འདེབས། ། མདོར་ན་ཁྱོད་ཀྱི་་་་་་རྣམ་པར་ཐར་པ་མདོར་བསྡུས་པའི་སྒོ་ནས་བསྟོད་པ། མཛད་འཕྲིན་ངོ་མཚར་ཆེ། ། གང་ལ་བསམ་ཀྱང་སྔོན་བྱོན་གོང་མ་ཡི། ། རྣམ་པར་ཐར་པ་རྣམས་དང་དབྱེར་མེད་པར། ། བདག་གིས་ཤེས་ནས་དད་པས་གསོལ་བ་འདེབས། ། དེ་ལྟར་མཆོག་གསུམ་ངོ་བོ་བླ་མ་ལ།
ལུས་ངག་ཡིད་གསུམ་་་་་་ཡན་ལག་བདུན་པ། གུས་པས་ཕྱག་འཚལ་ཞིང་། ། ལས་ཉོན་དུག་གསུམ་དང་བྲལ་མཆོད་པ་འབུལ། ། ཟག་མེད་སྐུ་གསུམ་མངའ་བས་བཞེས་སུ་གསོལ། ། རབ་ནོངས་སྒོ་གསུམ་སྡིག་རྣམས་སོ་སོར་བཤགས། ། རབ་དཀར་རིགས་གསུམ་དགེ་ལ་རྗེས་་་་་་འཁོར་འདས་བར་མའི་བསགས་པའི། ཡི་རང་། ། རབ་མཆོག་ཐེག་གསུམ་ཆོས་འཁོར་བསྐོར་བར་བསྐུལ། ། རབ་མང་ཁམས་གསུམ་མགོན་དུ་རྟག་བཞུགས་གསོལ། ། རྣམ་མང་དགེ་ཚོགས་ཀུནྡ་བརྩེགས་པ་ལྟར། །
རྣམ་དཀར་གང་དེའི་བདུད་སྡེ་ཀུན་བཅོམ་སྟེ། ། རྣམ་གྲོལ་ཐར་པའི་རྒྱལ་སྲིད་དེར་ཕྱིན་ནས། ། རྣམ་མཁྱེན་སྐུ་བཞིའི་ཁྲི་ལ་དབང་བསྒྱུར་ཤོག ། རྡོ་རྗེ་འཆང་དངོས་སྐུ་བཞིའི་དབང་ཕྱུག་ཉིད། ། རྡོ་རྗེ་ལྟ་བུར་བསྐལ་བརྒྱར་ཞབས་བརྟན་ཞིང་། ། རྡོ་རྗེ་ཐེག་པའི་སྙན་བརྒྱུད་ཟབ་མོ་རྣམས། ། རྡོ་རྗེའི་སློབ་མར་མི་ནུབ་རབ་བརྟན་ཤོག ། ས་སྐྱའི་་་་་་ས་སྐྱའི་གདུང་བརྒྱུད་ཁོ་ན་ལས་འོངས་པའི་ཟབ་ཆོས་རྣམས་འཕེལ་བའི་སྨོན་ལམ། རྗེ་བཙུན་རྣམས་ཀྱི་ཐུགས་ཀྱི་བཅུད། ། ས་སྐྱའི་གསེར་ཆོས་ཟབ་མོའི་རྒྱུན་འདི་རྣམས། །
ས་སྐྱའི་བསྟན་འཛིན་རྣམས་ལ་ཆེར་འཕེལ་ནས། ། ས་སྐྱ་པ་ཡི་བསྟན་པ་རྒྱས་གྱུར་ཅིག ། ཅེས་བོད་ཡུལ་བསྟན་པའི་མངའ་བདག་རྗེ་བཙུན་ས་སྐྱ་པ་ཡབ་སྲས་རྣམས་ཀྱི་སྙན་བརྒྱུད་ཀྱི་བསྟན་པའི་སྲོག་ཤིང་ཆེན་པོ་གྲུབ་པ་མཆོག་གི་དེད་དཔོན་ཆོས་ཀྱི་རྗེ་དབང་ཕྱུག་རབ་བརྟན་ལ་བསྟོད་པ་ལྷ་རྫས་མེ་ཏོག་གི་ཆུན་པོ་ཞེས་བྱ་བ་འདི་ཡང་། ཡོངས་འཛིན་དམ་པ་དེ་ཉིད་ལས་ས་སྐྱ་པའི་སྙན་བརྒྱུད་ཀྱི་གདམས་པ་ཟབ་མོ་དུ་མའི་བཀའ་དྲིན་ནོས་པ། ས་སྐྱ་པ་ཤཱཀྱའི་དགེ་བསྙེན་ཐེག་པ་མཆོག་གི་རྣལ་འབྱོར་པ་སྔགས་འཆང་ངག་དབང་ཀུན་དགའ་བསོད་ནམས་གྲགས་པ་རྒྱལ་མཚན་དཔལ་བཟང་པོས། གླང་ལོ་ཟླ་བ་དགུ་བའི་དམར་ཆའི་ཚེས་ལ་བོད་ཀྱི་རྡོ་རྗེ་གདན་དཔལ་ས་སྐྱའི་ལྷ་ཆེན་རིགས་འཛིན་ཕོ་བྲང་དུ་ཡུད་ཙམ་ཞིག་ལ་སྦྱར་བའོ། ། འདི་བགྱིས་དགེ་བས་བསམ་པ་ཐམས་ཅད་ཡིད་བཞིན་དུ་འགྲུབ་པར་གྱུར་ཅིག ། སརྦ་མངྒལཾ།། ༈ །།དྷརྨཱ་སྭཱ་མི་ཤྲཱི་ཝན་སངྒུ་རུ་སརྦ་ཛྙཱ་ཝཀ་གིནྟྲ་དྷརྨཱ་ཀིརྟི་དྷྭ་ཛ་ཤྲཱི་བྷ་དྲ་ཡེ་སཏྭོ་ཏྲྃ་ཤྲརྡྷ་བྷཀྟི་ཀྲི་ས་ཝརྵ་ཉྲ་བེ་ཤ་ནཱ་ལ་ཤྲཱི་བྷུ་མི་པཎྜུ་པཎྜི་ཏེ་ན་ཀྲྀ་ཏེ་བི་ཛ་ཧ་ར། ཆོས་ཀྱི་རྗེ་དཔལ་ལྡན་བླ་མ་དམ་པ་ཐམས་ཅད་མཁྱེན་པ་ངག་དབང་ཆོས་གྲགས་རྒྱལ་མཚན་དཔལ་བཟང་པོ་ལ་བསྟོད་པ་དད་གུས་ཐུགས་རྗེའི་ཆར་འབེབས་ཞེས་བྱ་བ་དཔལ་ས་སྐྱའི་མཁས་པས་སྦྱར་བ་བཞུགས།
༤༢ རྒྱ་གར་སྐད་དུ། དྷརྨཱ་སྭཱ་མི་ཤྲཱི་ཝན་སངྒུ་རུ་སརྦ་ཛྙཱ་ཝཀ་གིནྡྲ་དྷརྨཱ་ཀིརྟི་དྷྭ་ཛ་ཤྲཱི་བྷ་དྲ་ཡེ་སཏྭོ་ཏྲྃ་ཤྲརྡྷཱ་བྷཀྟི་ཀྲྀ་པ་ཝརྵོ་ཉྲ་བེ་ཤ་ན་མཿ བོད་སྐད་དུ། ཆོས་ཀྱི་རྗེ་དཔལ་ལྡན་བླ་མ་དམ་པ་ཐམས་ཅད་མཁྱེན་པ་ངག་དབང་ཆོས་གྲགས་རྒྱལ་མཚན་དཔལ་བཟང་པོ་ལ་བསྟོད་པ་དད་གུས་ཐུགས་རྗེའི་ཆར་འབེབས་ཞེས་བྱ་བ། རྗེ་བཙུན་མཁྱེན་པའི་དབང་ཕྱུག་ལ་ཕྱག་འཚལ་ལོ། ། ཨུཏྤལ་སྔོ་ལྡན་རིགས་ཀྱི་མཚན་འཆང་བ། ། གང་སྐུ་འདྲེན་བྱེད་དབང་པོས་་་་་་སྟེ་མིག་གི་མངོན་བརྗོད། མཐོང་ཙམ་གྱིས། ཡིད་ལྡན་་་་་་སྟེ་མིའི་མངོན་བརྗོད། སྙིང་པོའི་་་་་་སྟེ་སེམས་ཀྱི་མངོན་བརྗོད།
ནག་ནོག་་་་་་སྟེ་སྡིག་པའི་མངོན་བརྗོད། སེལ་མཛད་པའི། ། ལྗོངས་འདིས་དབྱིག་འཛིན་་་་་་སྟེ་ས་གཞིའི་མངོན་བརྗོད། མཛེས་པའི་རྒྱན་དེར་འདུད། ། གང་གི་རྣམ་ཐར་བུ་རམ་ཤིང་་་་་་སྟེ་སངས་རྒྱས་ཀྱི་མཚན་གྱི་མངོན་བརྗོད། པ་ལྟར། ། ངོ་མཚར་ཡོན་ཏན་ས་ལ་འགྲོ་་་་་་སྟེ་རྒྱ་མཚོའི་མངོན་བརྗོད། ལྟ་བུ། ། མཐོང་བའི་མོད་ལ་སྐལ་བཟང་མ་ནུའི་བུ།་་་་་ སྟེ་མིའི་མངོན་བརྗོད། །
བདག་ཡིད་གཅིག་མིན་་་་་་སྟེ་ཐེ་ཚོམ་གྱི་མངོན་བརྗོད། དང་བྲལ་དད་པས་འདུད། ། ཁྱོད་ཀྱི་ཡིད་ཚོལ་་་་་་སྟེ་མཁྱེན་རབ་ཀྱི་མངོན་བརྗོད། ཟུར་ཕུད་ལྔ་པ་སྟེ། ། དམིགས་མེད་སྙིང་རྗེ་རྡོ་རྗེ་ཉི་མར་་་་་་སྟེ་སྤྱན་རས་གཟིགས་ཀྱི་མཚན་གྱི་མངོན་བརྗོད། མཚུངས། ། ནུས་པ་ཟླ་བའི་ཐོད་ཅན་་་་་་སྟེ་འཁོར་ལོ་བདེ་མཆོག་གི་མཚན་གྱི་མངོན་བརྗོད། ལ་འགྲན་པའི། ། ཀུན་གྱི་ཞུམ་བྱེད་་་་་་སྟེ་མ་དད་པའི་མངོན་བརྗོད། འཇོམས་པའི་དབང་པོར་འདུད། །
ལྷ་ལམ་་་་་་སྟེ་ནམ་མཁའི་མངོན་བརྗོད། འོད་ལྡན་མི་ལྟུང་་་་་་སྟེ་སྐར་མའི་མངོན་བརྗོད། བགྲངས་ཡས་ཀྱང་། ། པདྨོའི་བདག་དང་་་་་་སྟེ་ཉི་མའི་མངོན་བརྗོད། གྲིབ་མའི་ལུས་་་་་་སྟེ་ཟླ་བའི་མངོན་བརྗོད། ལྟ་བུ། ། གཞན་མེད་དེ་བཞིན་རི་དྭགས་འཕྲོག་བྱེད་ལྟར།་་་་་ སྟེ་སེང་གེའི་མངོན་བརྗོད། ། འགྲན་བྲལ་སྙིགས་མའི་མུན་པ་འཇོམས་དེར་འདུད།་་་་་ སངས་རྒྱས་ཀྱི་མཚན་གྱི་མངོན་བརྗོད།
དིང་སང་ཡོངས་འཛིན་གཞལ་མེད་ཅན་་་་་་སྟེ་ལྷ་སྤྱིའི་མིང་གི་མངོན་བརྗོད། གྱི་ཚོགས། ། མཐའ་ཡས་དབུས་ན་སྟོབས་འཇིགས་་་་་་སྟེ་ལྷའི་དབང་པོ་བརྒྱ་བྱིན་གྱི་མིང་གི་མངོན་བརྗོད། ཇི་བཞིན་དུ། ། གྲགས་ཁྱོད་ཉིད་བརྟན་་་་་་སྟེ་ཕྱོགས་ཀྱི་མངོན་བརྗོད། ཀུན་ལས་རྣམ་རྒྱལ་བར། ། ཉལ་སློང་་་་་་སྟེ་ཤེས་རབ་ཀྱི་མངོན་བརྗོད། ཆེ་ལྡན་བདག་གིས་ཤེས་ནས་འདུད། ། བདག་བློ་སྐྱེས་སྟོབས་སྤྲིན་གྱི་སོ་ཅན་ལས།་་་་་ རི་བོའི་མངོན་བརྗོད། །
ལེགས་འོངས་སྦྱངས་པའི་བློ་གྲོས་སའི་གདུབ་བུ།་་་་་ སྟེ་ཨུཏྤལ་གྱི་མངོན་བརྗོད། ཁྱེད་གསུང་སྒྲོགས་ལྡན་་་་་་སྟེ་འབབ་ཆུའི་མངོན་བརྗོད། གྱིས་བསྐྱེད་ལེགས་བཤད་ཀྱི། ། དྲི་བསུང་རྐང་དྲུག་་་་་་སྟེ་བུང་བའི་མངོན་བརྗོད། ཚིམ་པ་སྩོལ་དེར་འདུད། ། རྣམ་དཔྱོད་རྒྱ་མཚོའི་སྐེ་རགས་་་་་་སྟེ་ས་གཞིའི་མངོན་བརྗོད། ལ་འགྲན་པའི། ། སྐལ་བཟང་སློབ་བུའི་འདབ་ཆགས་་་་་་ཅེས་པ་བྱའི་མིང་སྟེ་འདིར་ངང་པ་དང་སྦྱར་རོ། ། གྲངས་མེད་རྣམས། །
རིང་ན་གནས་ཀྱང་རབ་་་་་་སྟེ་དད་པའི་མངོན་བརྗོད། བྱེད་ཀྱིས་བསྡུད་པའི། ། ཆོས་ཀྱི་རིན་ཆེན་འབྱུང་གནས་གང་དེར་འདུད། ། ཡེ་ཤེས་ལྔ་ལྡན་ཁ་དོག་ཤཱཀྱ་དང་།་་་་་ དཀར་པོ། ། ཀྲྀཥྞ་་་་་་ནག་པོ། དང་ནི་གོ་བོ་ར་་་་་་སེར་བ། ཡི་མདོག ། ཧ་རི་་་་་་ལྗང་ཁུ། རོ་ཧི་་་་་་དམར་པོ།
ཏ་ཡི་མདངས་འཛིན་པ། ། བྷི་ཤྭ་བོ་དྷ་རིགས་ལྔའི་གཙོ་དེར་འདུད།་་་་་ ཐམས་ཅད་རྟོགས་ཏེ་སངས་རྒྱས་ཀྱི་མཚན་གྱི་མངོན་བརྗོད། ། གནས་སྐབས་དབྱིག་ལྡན་་་་་་སྟེ་བརྒྱ་བྱིན་གྱི་མངོན་བརྗོད། ། བདེ་ལའང་མ་ཆགས་ཤིང་། ། གཅིག་ཏུ་དཔལ་སྡུག་་་་་་སྟེ་སངས་རྒྱས་ཀྱི་མཚན་གྱི་མངོན་བརྗོད། བསྒྲུབ་ལ་གཞོལ་བ་ཅན། ། གདུལ་བྱ་དྲངས་ཕྱིར་མངོན་ཤེས་དྲུག་ལྡན་་་་་་སྟེ་སངས་རྒྱས་ཀྱི་མཚན་གྱི་མངོན་བརྗོད། ཉིད། ། ཤེས་བུའི་་་་་་སྟེ་མིའི་མིང་གི་མངོན་བརྗོད།
ཟོལ་གྱི་བསྟན་པ་སྤེལ་དེར་འདུད ། སྔོན་སྦྱངས་བློ་ཡི་གཙུག་ཕུད་ཅན་གསལ་བ།་་་་་ ཏེ་མེ་ལྕེའི་མངོན་བརྗོད། ། ལས་འོངས་རྣམ་དཔྱོད་་་་་་སྟེ་དུ་བའི་མངོན་བརྗོད། མེ་ཡི་རྒྱལ་མཚན་ཅན། ། ཀུན་གྱི་བསྐྱེད་བྱེད་་་་་་སྟེ་ཕའི་མིང་གི་མངོན་བརྗོད། དང་ནི་མངལ་འཛིན་མ།་་་་་ སྟེ་མའི་མིང་གི་མངོན་བརྗོད། ལྟ་བུར་གྱུར་པའི་ཉི་མའི་གཉེན་་་་་་སྟེ་ཤཱཀྱ་ཐུབ་པའི་མཚན་ཀྱི་མངོན་བརྗོད། དེར་འདུད། །
དེ་ལྟར་གུ་རུ་་་་་་བླ་མ་རྡོ་རྗེ་འཆང་། བཛྲ་དྷ་ར་ཡི། ། ཡོན་ཏན་སུ་་་་་་ཤིན་ཏུ་རྣམ་དག བི་མུཀྟ་བཀོད་པའི་གཏམ། ། ངོ་མཚར་ཨ་བྷི་དྷཱ་ན་ཨ་བ་ལི།་་་་་ མངོན་བརྗོད་ཕྲེང་བ། འདིར་སྦྱར་དགེ་བས་སིདྷཱརྠ༔་་་་་ དོན་གྲུབ་སྟེ་ཤཱཀྱ་ཐུབ་པའི་མཚན་གྱི་མངོན་བརྗོད། འགྲུབ་ཤོག ། ཅེས་ཆོས་ཀྱི་རྗེ་དཔལ་ལྡན་བླ་མ་དམ་པ་ཐམས་ཅད་མཁྱེན་པ་ངག་དབང་ཆོས་གྲགས་རྒྱལ་མཚན་དཔལ་བཟང་པོ་ལ་བསྟོད་པ་དད་གུས་ཐུགས་རྗེའི་ཆར་འབེབས་ཞེས་བྱ་བ་འདི་ཡང་ཡོངས་སུ་འཛིན་པ་ཆེན་པོ་དེ་ཉིད་ལས་ཆོས་ཚུལ་རྒྱ་མཚོའི་བཀའ་དྲིན་ནོས་པ་དཔལ་ས་སྐྱ་པ་ཤཱཀྱའི་དགེ་བསྙེན་ཐེག་པ་མཆོག་གི་རྣལ་འབྱོར་པ་ངག་དབང་ཀུན་དགའ་བསོད་ནམས་གྲགས་པ་རྒྱལ་མཚན་དཔལ་བཟང་པོས།
མེ་མོ་ཡོས་ཀྱི་ལོ་ས་ག་ཟླ་བའི་ལོ་དཱརྫ་ཕུལླ་སི་ཏ་དྷརྨཱ་ཀོ་ཎ་ཏ་མཧཱ་གུ་ཎ་རཏྣ་ཀ་ར༔་་་་་ ཡོན་ཏན་རིན་པོ་ཆེའི་འབྱུང་གནས་དཔལ་ལྡན་ས་སྐྱའི། ཤྲཱི་ཝན་བྷུ་མིའི་གནས་མཆོག་བཞི་ཐོག་བླ་བྲང་དུ་ལེགས་པར་སྦྱར་བའི་ཡི་གེ་པ་ནི་ཤབ་སྟོད་པ་མངྒལའི་་་་་་བཀྲ་ཤིས། མིང་ཅན་གྱིས་བགྱིས་སོ། ། འདི་སྦྱར་དགེ་བས་བདག་ཅག་དཔོན་སློབ་ཀྱི་བསམ་པ་ཐམས་ཅད་ཡིད་བཞིན་དུ་འགྲུབ་ནས་ཆོས་སྲིད་ཀྱི་ཀརྨ་་་་་་འཕྲིན་ལས་རྒྱས་པར་གྱུར་ཅིག བིསྟཱ་ར་བྷ་ཝ་ཏུ། ཤུ་བྷྃ་ཀ་ལྱཱ་ཎ་་་་་་དགེ་ལེགས་འཕེལ་བར་གྱུར་ཅིག ཝརྡྷནྟུ། སུ་ཁཤྩ་་་་་་ཕན་བདེར་གྱུར་ཅིག ཧི་ཏཱ་སྟུ།
འདིར་སྨྲས་པ། ། མངོན་བརྗོད་སྣ་ཚོགས་གསལ་བ་དང་། ། ཚིག་གཏེར་མུ་ཏིག་ཕྲེང་བ་སོགས། ། ངོ་མཚར་མངོན་བརྗོད་གླེགས་བམ་ལ། ། བག་ཆགས་སད་པ་གང་དེས་སྦྱར། ། སྒྲ་རིག་རྒྱ་མཚོ་མ་འཐུང་ཡང་། ། སྒྲ་ཡི་སྦྱོར་ཚུལ་ཕྲ་མོ་རྣམས། ། མཐོང་བས་ཤེས་དེའི་ཡང་སྲིད་མངོན། ། སྒྲ་བསྒྱུར་ལོ་ཙཱ་མ་ཡིན་ནམ། ། ཞེས་ཉམས་ལྡན་གྱི་ཚིག་སྨྲས་པ་ལ་ས་དེ་་་་་་ལྷ་དང་བཅས་པའི་འགྲོ་བའི་བླ་མ་ཆོས་ཀྱི་རྗེ།
ཝ་ཛ་སངྒུ་རུ་དྷརྨཱ་སྭཱ་མི་ཁྱེད་ཀྱིས་བཟོད་པར་མཛད་ནས། སྔོན་ཆད་ཀྱང་ཐུགས་རྗེ་ཆེན་པོས་ཨ་དྷིཥྠ་་་་་་བྱིན་གྱིས་རླབས་ཀྱི། ནཱ། ། ད་དུང་བྱང་ཆུབ་བར་དུ་ཨ་དྷིཥྛ་ཏེ་སྭཱཧཱ། སྨྲས་པ། དཔྱོད་ལྡན་མཁས་པས་སྦྱར་བའི་བསྟན་བཅོས་གང་། ། མིང་རྣམས་མངོན་བརྗོད་གྱིས་སྤྲས་བྱིང་ཆེ་ཞིང་། ། ཚིག་དག་སྙན་ངག་གིས་བརྒྱན་རྣ་བར་སྙན། ། དོན་རྣམས་བརྗོད་བྱ་དང་འབྲེལ་རྟོགས་སླ་ཞིང་། ། གཅོད་མཚམས་སྡེབས་སྦྱོར་དང་མཐུན་བརྗོད་བདེ་བ། །
དེ་འདྲ་འབྱུང་ཞེས་སྔོན་གྱི་མཁས་རྣམས་ལ། ། ཡོངས་སུ་གྲགས་མོད་དིང་སང་ཕྱོགས་འདིར་ནི། ། བློ་མིག་གསལ་བ་ལྗོངས་འདིར་རེ་རེ་ཙམ། ། སརྦ་མངྒལཾ།། ༈ །།ཆོས་ཀྱི་རྗེ་མཁན་ཆེན་ཐམས་ཅད་མཁྱེན་པ་ལ་གསོལ་འདེབས་དད་པའི་མེ་ཏོག་ཅེས་བྱ་བ་བཞུགས། ༤༣ ཤྲཱི་ཝན་གུ་རུ་མཧཱ་བཛྲ་དྷ་ར་ཡེ་ན་མཿ བླ་མ་དང་འཇམ་པའི་དབྱངས་ལ་ཕྱག་འཚལ་ཞིང་སྐྱབས་སུ་མཆིའོ། ། རྗེས་སུ་བཟུང་དུ་གསོལ། ། མདོ་རྒྱུད་མན་ངག་ཐུན་མོང་རིགས་གནས་སོགས། ། རྒྱ་བོད་མཁས་གྲུབ་བྱེ་བའི་ཤིང་རྟའི་སྲོལ། །
ཐམས་ཅད་མཁྱེན་པ་ངག་དབང་ཆོས་གྲགས་ཞབས། ། བསྐལ་བརྒྱར་བརྟན་པར་གསོལ་འདེབས་བྱིན་གྱིས་རློབས། ། ཞེས་པ་འདི་ཡང་མཁན་ཆེན་འཇམ་པའི་དབྱངས་ངག་དབང་ཆོས་གྲགས་རྒྱལ་མཚན་དཔལ་བཟང་པོ་ལས། རྣལ་འབྱོར་བླ་མེད་གཙོ་བོར་གྱུར་པའི་དབང་ལུང་མན་ངག་རྒྱུད་ཀྱི་བཤད་པ་སོགས་ཟབ་རྒྱས་ཆོས་ཀྱི་བཀའ་དྲིན་ནོས་པ་ས་སྐྱ་པ་ཤཱཀྱའི་དགེ་བསྙེན་ཐེག་པ་མཆོག་གི་རྣལ་འབྱོར་པ་ངག་དབང་ཀུན་དགའ་བསོད་ནམས་ཀྱིས་དཔལ་ས་སྐྱའི་བཞི་ཐོག་བླ་བྲང་དུ་ཡུད་ཙམ་ཞིག་ལ་སྦྱར་བ་འདིས་འཕྲལ་དང་ཡུན་དུ་དགེ་ལེགས་སུ་གྱུར་ཅིག ། སརྦ་མངྒ་ལཾ།། ༈ །།བདག་བསྟོད་བསྐུལ་བྱེད་དགའ་བསྐྱེད་ཉིད། ། རྒྱས་པར་ཕྱེ་བའི་ཡི་གེ་བཞུགས། ༤༤ ། ཨོཾ་སྭསྟི་སིདྡྷྃ། བླ་མ་དང་གཉིས་སུ་མེད་པའི་ལྷག་པའི་ལྷ་མཆོག་རྗེ་བཙུན་ངག་གི་དབང་ཕྱུག་ལ་ཕྱག་འཚལ་ལོ། །
འཇམ་དབྱངས་རིགས་ཀྱི་ཐིག་ལེ་ལས་འཁྲུངས་ཤིང་། ། སྐྱེས་སྟོབས་བློ་གྲོས་རབ་གསལ་དང་ལྡན་པས། ། ཤེས་བྱའི་གནས་ཀུན་གཟིགས་པ་ཙམ་གྱིས་དགོངས། ། བློ་ལྡན་སྐྱེ་བོའི་གཙུག་རྒྱན་ཁྱོད་ལ་འདུད། ། གང་སྐུ་མཛེས་ཤིང་བརྗིད་ཆགས་མཐོང་ན་དགའ། ། གང་གསུང་ཆོས་སྒྲ་སྒྲོག་ལ་མཚུངས་པ་མེད། ། གང་ཐུགས་བདེ་སྟོང་ཁོ་ནས་དུས་ཀུན་འདའ། ། གང་གི་འགྲན་ཟླ་དང་བྲལ་ཁྱོད་ལ་འདུད། ། གཞུང་བརྒྱ་འཆད་པའི་ལྕེ་བདེ་བློ་གསལ་ཞིང་། ། ལུང་རིགས་འགལ་འབྲེལ་རྩོད་པའི་འདྲེན་བྱེད་ཀྱང་། །
སྡེབས་ལེགས་རྩོམ་པའི་རོ་འཛིན་བསྒྱུར་མཁས་པའི། ། ཡོངས་རྫོགས་བསྟན་པའི་ཉི་མ་ཁྱོད་ལ་འདུད། ། རྡོ་རྗེ་འཆང་དངོས་བླ་མས་རྗེས་བཟུང་ཞིང་། ། རྡོ་རྗེ་ཐེག་པའི་ཉམས་ལེན་ཟབ་མོ་ཡིས། ། རྡོ་རྗེ་གསུམ་གྱི་ངོ་བོར་ཆོས་ཀུན་གཟིགས། ། རྡོ་རྗེ་འཛིན་པའི་གཙུག་རྒྱན་ཁྱོད་ལ་འདུད། ། གངས་ཅན་བསྟན་པའི་མངའ་བདག་ས་སྐྱ་པའི། ། ཆོས་དང་སྲིད་ཀྱི་དཔལ་འབྱོར་ཟླ་མེད་པས། ། འཛིན་མའི་ཁྱོན་འདི་ཡོངས་སུ་ཁྱབ་མཛད་པའི། ། བསྟན་པའི་གསལ་བྱེད་མཆོག་གྱུར་ཁྱེད་ལ་འདུད། །
དེ་ལྟར་གུས་པའི་ཡིད་ཀྱིས་གསོལ་བཏབ་པས། ། ཡོངས་འཛིན་འབྲེལ་ཚད་དོན་ལྡན་ཁྱོད་ཞབས་པད། ། བསྐལ་བརྒྱར་བརྟན་ཞིང་བདག་སོགས་གདུལ་བྱ་རྣམས། ། དགེས་པའི་ཐུགས་ཀྱིས་རྟག་ཏུ་སྐྱོང་བར་ཤོག ། སྐྱེ་བ་ཀུན་དུ་མགོན་པོ་ཁྱོད་དྲུང་དུ། ། སྐྱེས་ནས་གསུང་གི་བདུད་རྩི་ལེགས་འཐུང་སྟེ། ། སྐྱེ་ངན་འཁོར་བའི་བཙོན་ར་ཀུན་སྤངས་ནས། ། སྐྱེས་མཆོག་ཁྱེད་དང་མཚུངས་པར་བྱིན་གྱིས་རློབས། ། ཞེས་པ་འདི་དཔལ་ལྡན་ས་སྐྱ་པ། ། ཤཱཀྱའི་དགེ་སློང་རིགས་སྔགས་འཆང་། །
ངག་དབང་ཀུན་དགའི་མིང་ཅན་གྱིས། ། རང་གི་རང་བཞིན་བརྗོད་པ་དང་། འབྱུང་རུང་ཡོན་ཏན་འགའ་ཞིག་ལ། ། སྨོན་པའི་ཚུལ་གྱིས་སྨྲས་པའོ། ། འདི་ལྟར་བགྱིས་པའི་བསོད་ནམས་ཀྱིས། དད་ལྡན་སློབ་མའི་ཚོགས་རྣམས་ལ། ། ཀུན་མཁྱེན་ཡེ་ཤེས་འཇུག་གྱུར་ཅིག བདག་གི་དུས་གསུམ་དགེ་བ་འདི་ཡི་མཐུས། ། བདག་ཅག་དཔོན་སློབ་དུས་འདིར་ཚེ་རིང་ཞིང་། ། བསམ་དོན་ཀུན་འགྲུབ་བསྟན་པ་རྒྱས་པ་དང་། །
ཕྱི་མ་བདེ་བ་ཅན་དུ་སྐྱེ་བར་ཤོག ། སྐྱེས་ནས་བསམ་བཞིན་སྲིད་པ་ལེན་པ་དང་། ། སྲིད་མཐའི་བར་དུ་བསྟན་པ་འཛིན་པར་ཤོག ། ཕ་མར་གྱུར་པའི་སེམས་ཅན་ཐམས་ཅད་ཀྱང་། ། བདག་གི་རྗེས་བཟུང་ཐར་པའི་བདེ་ཐོབ་ཤོག ། བསམ་པ་རྣམ་པར་དག་པའི་སྨོན་ལམ་འདི། ། དཀོན་མཆོག་རྣམས་ཀྱི་བདེན་པའི་བྱིན་རླབས་ཀྱི། ། ལོག་པར་འདྲེན་པའི་ཕྱོགས་ལས་རྣམ་རྒྱལ་ནས། ། ཇི་བཞིན་མ་ལུས་ལེགས་པར་འགྲུབ་གྱུར་ཅིག ། ཀ་ལྱཱ་ན་ཝརྡྷནྟུ།།
༈ །།བརྟན་བཞུགས་གསོལ་འདེབས་དོན་གཉིས་མཐར་ཕྱིན་ཞེས་བྱ་བ་བཞུགས། ༤༥ རྒྱ་གར་སྐད་དུ། ཤྲཱི་བྷུ་མི་པཎྜུ་མནྟྲ་དྷ་ར་ཝ་གིནྟྲ་ནནྡ་པུཎྱ་ཀིརྟི་དྷྭ་ཛ་ཤྲཱི་བྷ་དྲ་ཡེ་ན་མ༔ བོད་སྐད་དུ། དཔལ་ས་སྐྱ་པ་སྔགས་འཆང་ངག་གི་དབང་པོ་ཀུན་དགའ་བསོད་ནམས་གྲགས་པ་རྒྱལ་མཚན་དཔལ་བཟང་པོ་ལ་ཕྱག་འཚལ་ལོ། ། ངག་དབང་་་་་་འཇམ་པའི་དབྱངས་ཀྱི་མཚན་གྱི་མངོན་བརྗོད། ལྷ་ཡི་རྗེས་བཟུང་་་་་་ཤིང་འགྲོ་བ། ཀུན་དགའ་བའི།་་་་་ དཔལ་ལ་འགོད་པར་ནུས་པའི། ། བསོད་ནམས་་་་་་ཀྱི།
གཏེར་ཆེན་་་་་་པོ་དང་ལྡན་པས་ས་གསུམ་སྙན་པས། གྲགས་པའི་རྒྱལ་་་་་་ཁྱབ་པའི། མཚན་འཛིན།་་་་་ ཞིང་། ། དཔལ་འབྱོར་་་་་་ལུང་རྟོགས་ཀྱི་ཡོན་ཏན་དུ་མས། བཟང་པོ་་་་་་མཐའ་དག་གི་མངའ་བདག་ཏུ་གྱུར་པའི། བསྟན་པའི་སྲོག་ཤིང་་་་་་ཆེན་པོ། ཁྱེད།་་་་་ ཉིད། བསྐལ་་་་་་འགྲོ་བ་སེམས་ཅན་གྱི་དོན་དུ།
བརྒྱར་ཞབས་་་་་་པད། བརྟན་་་་་་ནས། ཆོས་་་་་་དང་། སྲིད་་་་་་ཀྱི་དཔལ་འབྱོར་ཡར་ངོའི་ཟླ་བ་ལྟར། རྒྱས་་་་་་ནས་རྗེ་བཙུན་ས་སྐྱ་པའི་བསྟན་པ་ནམ་ལངས་པ་ལ་ཉི་མ་ཤར་བ་བཞིན་ཆེ་ཆེར་གསལ་བར། གྱུར་ཅིག ། ཅེས་པ་འདི་ཡང་ཆོ་རིགས་བཙུན་པའི་རིགས་སུ་འཁྲུངས་ཤིང་། མདོ་སྔགས་ཀྱི་ཟབ་དོན་ལ་ཐུགས་ཀྱི་སྣང་བ་རྒྱས་པས། རྗེ་བཙུན་ས་སྐྱ་པ་ལ་མི་ཕྱེད་པའི་དད་པ་དང་ལྡན་པའི་ཆོས་ཀྱི་རྗེ་ངག་དབང་བསོད་ནམས་རྒྱལ་མཚན་གྱིས་འདི་ལྟ་བུའི་བརྟན་བཞུགས་ཀྱི་ཚིགས་བཅད་མིང་དང་སྤེལ་བའི་ཁྱེར་བདེ་ཉུང་ངུ་ཞིག་དགོས་ཞེས་བསྐུལ་བའི་ཞལ་ངོ་མ་གཅོག་པར། ས་སྐྱ་པ་ཤཱཀྱའི་དགེ་བསྙེན་ཐེག་པ་མཆོག་གི་རྣལ་འབྱོར་པ་ངག་དབང་ཀུན་དགའ་བསོད་ནམས་ཀྱིས་བྲིས་པ་འདིས་འཕྲལ་དང་ཡུན་དུ་དགེ་ལེགས་སུ་གྱུར་ཅིག །
སརྦ་མངྒལཾ།། ༈ །།བརྟན་བཞུགས་གསོལ་འདེབས་ཀྱི་ཁ་སྐོངས་ཡར་ངོའི་ཟླ་དབང་ཞེས་བྱ་བ་བཞུགས་སོ། ༤༦ ། བཀྲ་ཤིས་པར་གྱུར་ཅིག བསྐུལ་བ་པོའི་དོན་དུ་འདིར་ཅུང་ཟད་སྨྲས་པ། འཇམ་དབྱངས་རིགས་ཐིག་མའི། བསྟན་པའི་གསལ་བྱེད་མཆོག་གྱུར་ཁྱེད་ལ་འདུད། ། ཅེས་པའི་རྗེས་སུ། དཔལ་ལྡན་འཕགས་པ་མྱ་ངན་འདས་རྗེས་སུ། ། དཔལ་ལྡན་ས་སྐྱའི་ལུགས་གཉིས་ཕུན་ཚོགས་རྣམས། །
དཔལ་ལྡན་ཁྱེད་དང་མཚུངས་པ་གཞན་མ་མཆིས། ། དཔལ་ལྡན་སྤྲུལ་པའི་སྐྱེས་ཆེན་ཁྱེད་ལ་འདུད། ། སྔགས་འཆང་བླ་མ་ཐམས་ཅད་མཁྱེན་ཁྱོད་ཀྱི། རིགས་དང་ཆོས་ལས་འཁྲུངས་པའི་བུ་སློབ་ཚོགས། ། རྒྱ་མཚོའི་གོས་ཅན་ཁྱབ་པའི་དགེ་མཚན་གྱིས། ། ཐུབ་བསྟན་སྲིད་མཐར་གསལ་མཛད་ཁྱེད་ལ་འདུད། ། ཅེས་སྦྱར། དེ་ལྟར་གུས་པའི་ཡིད་ཀྱིས་གསོལ་བཏབ་པས། ཞེས་སོགས་མན་སྔར་བཞིན་བྱའོ། ། ཞེས་པ་འདིའང་རང་དང་ཉེ་བར་གནས་པའི་རབ་འབྱམས་སྨྲ་བ་དགེ་སློང་རྡོ་རྗེ་འཛིན་པ་བསོད་ནམས་ཀྱི་མིང་ཅན་གྱིས་ནན་ཆེན་པོས་བསྐུལ་བ་ལ་བརྟེན།
བྱི་བ་ལ་གླང་ཆེན་དང་། ཕྱུག་པོ་ལ་རྣམ་ཐོས་དང་། རྒྱལ་ཕྲན་ལ་བརྒྱ་བྱིན་དང་། ། བཤེས་གཉེན་ཕལ་པ་ལ་ཡང་སངས་རྒྱས་དང་མཚུངས་པར་བསྔགས་པ་བརྗོད་པ་ལ་སྙན་ངག་གི་བསྟོད་པའི་སྐབས་འདིར་འགལ་བ་མེད་པར། ཆོས་རྗེ་ས་སྐྱ་པཎ་ཆེན་གྱིས་གསུངས་པ་བཞིན། སྔར་གྱི་རྩོམ་པ་པོ་རང་ཉིད་ཀྱི་ཅི་བརྟོལ་བསྐྱེད་དེ་སྨྲས་པ་འདིའི་འཕྲལ་དང་ཡུན་དུ་དགེ་ལེགས་སུ་གྱུར་ཅིག ། ཀལྱཱ་ན་ཝརྡྷནྟུ།། ༈ །།བརྟན་བཞུགས་བསམ་པ་ལྷུན་གྲུབ་བཞུགས། ༤༧ ན་མོ་གུ་རུ་བཛྲ་ཨཱ་ཙརྻ།་་་་་ བླ་མ་རྡོ་རྗེ་སློབ་དཔོན་ལ་ཕྱག་འཚལ་ལོ།
གངས་རིའི་ལྗོངས་འདིར་ཡོངས་རྫོགས་བསྟན་པའི་བདག ། ས་སྐྱའི་བླ་ཆེན་ཡབ་སྲས་ཁུ་དབོན་སོགས། ། བསྟན་འཛིན་བརྒྱུད་པར་བཅས་ལ་གསོལ་འདེབས་ཀྱི། ། བསམ་དོན་འདི་དག་འགྲུབ་པར་བྱིན་གྱིས་རློབས། མདོ་རྒྱུད་མན་ངག་ཐུན་མོང་རིགས་གནས་སོགས། ། ཤེས་བྱ་མ་ལུས་གཟིགས་པའི་ཐམས་ཅད་མཁྱེན། ། བསྟན་པའི་སྲོག་ཤིང་སྔགས་འཆང་ཀུན་དགའི་མཚན། ། སྐུ་ཁམས་བཟང་ཞིང་སྐུ་ཚེ་མཐར་ཕྱིན་ཤོག ། གང་གི་བསྟན་པ་འཛིན་པའི་གདུང་གི་སྲས། ། མྱུར་དུ་འབྱོན་ཞིང་དེ་རྒྱུན་བསྐལ་པའི་བར། །
རྒྱུན་མི་ཆད་སོགས་བཞེད་དོན་མ་ལུས་པ། ། བཀའ་སྲུང་རྣམས་ཀྱིས་ཐོགས་མེད་སྒྲུབ་གྱུར་ཅིག ། ཅེས་པ་འདིའང་མདོ་སྔགས་ཀྱི་གཞུང་ལུགས་རབ་འབྱམས་ལ་མི་འཇིགས་པའི་སྤོབས་པ་ཐོབ་ཅིང་། ཟབ་མོའི་ལམ་ལ་གཅིག་ཏུ་གཞོལ་བའི་དགེ་སློང་རྡོ་རྗེ་འཛིན་པ་བཤེས་གཉེན་དམ་པ་བཀྲ་ཤིས་ཆོས་འཕེལ་གྱིས་ལྷག་བསམ་དག་པས་བསྐུལ་བའི་ངོར། ས་སྐྱ་པ་ཤཱཀྱའི་དགེ་བསྙེན་པཎྜི་ཏ་་་་་་མཁས་པ། སྔགས་འཆང་ངག་དབང་ཀུན་དགའ་བསོད་ནམས་ཀྱིས་དཔལ་ས་སྐྱའི་ལྷ་ཁང་ཆེན་མོའི་ཤར་ལྷོ་རིག་འཛིན་ཕོ་བྲང་དུ་ཡུད་ཙམ་ཞིག་ལ་བྲིས་པ་འདིས་བསམ་པ་ཇི་ལྟ་བ་བཞིན་འགྲུབ་པར་གྱུར་ཅིག ། དྷརྨེ་ཨུ་ད་ཡ་མསྟུ།། ༈ །།གྲུབ་པའི་དབང་ཕྱུག་ཐང་སྟོང་རྒྱལ་པོ་ལ་གསོལ་བ་འདེབས་པ་དགོས་འདོད་ཀུན་འབྱུང་ཞེས་བྱ་བ་བཞུགས་སོ། ༤༨ ། རྒྱ་གར་སྐད་དུ།
ཤྲཱི་ཝན་སངྒུ་རུ་སིདྡྷ་ཤྭ་ར་ཡ་ན་མ༔ བོད་སྐད་དུ། དཔལ་ལྡན་བླ་མ་དམ་པ་གྲུབ་པའི་དབང་ཕྱུག་ལ་ཕྱག་འཚལ་ལོ། ། གང་གི་གྲུབ་པའི་སྙན་གྲགས་འཛམ་གླིང་གིས། ། སྐྱེ་དགུ་ཀུན་གྱིས་གཙུག་ན་ལེགས་མཆོད་པའི། ། ཐང་སྟོང་རྒྱལ་པོར་གྲགས་པའི་གྲུབ་དབང་རྗེ། ། དགོས་འདོད་ཀུན་འབྱུང་ཁྱེད་ལ་གསོལ་བ་འདེབས། ། བདག་ལུས་ཞིང་རྡུལ་མཉམ་པར་རབ་སྤྲུལ་ནས། ། སྒོ་གསུམ་གུས་པ་ཆེན་པོས་ཕྱག་འཚལ་ཞིང་། ། དངོས་འབྱོར་ཡིད་སྤྲུལ་མཆོད་པས་རྟག་ཏུ་མཆོད། །
སྡིག་པ་ཀུན་བཤགས་ཀུན་ཀྱང་བྱང་གྱུར་ཅིག ། འཁོར་འདས་དགེ་བ་ཀུན་ལ་རྗེས་ཡི་རང་། ། གང་ལ་གང་འདུལ་ཆོས་འཁོར་བསྐོར་དུ་གསོལ། ། རྒྱལ་དང་རྒྱལ་སྲས་རྣམས་འཕྲུལ་བགྲང་ཡས་རྣམས། ། རྟག་ཏུ་མྱ་ངན་མི་འདའ་བཞུགས་གསོལ་འདེབས། ། བསོད་ནམས་འདིས་མཚོན་དུས་གསུམ་དགེ་བའི་མཐུས། བདག་ཅག་དཔོན་སློབ་དུས་འདིར་ཚེ་རིང་ཞིང་། བསམ་དོན་ཀུན་འགྲུབ་ཕྱི་མ་ལྷན་ཅིག་པར། ། བདེ་བ་ཅན་དུ་སྐྱེ་བའི་རྒྱུར་བསྔོའོ། ། ཞེས་གྲུབ་པའི་དབང་ཕྱུག་ཐང་སྟོང་རྒྱལ་པོ་ལ་གསོལ་བ་འདེབས་པ་དགོས་འདོད་ཀུན་འབྱུང་ཞེས་བྱ་བ་འདི་ཡང་།
ས་སྐྱ་པ་ཤཱཀྱའི་དགེ་བསྙེན་པཎྜི་ཏ་སྔགས་འཆང་ངག་དབང་ཀུན་དགའ་བསོད་ནམས་ཀྱིས་ཡོས་ལོ་ལྷོ་མཚམས་ཀྱི་ཕག་རི་རྫོང་གི་བྱ་འདབས་བསམ་འགྲུབ་ལྷ་ཁང་ན་བཞུགས་པའི་གྲུབ་ཐོབ་ཆེན་པོའི་བྱིན་རླབས་རྟེན་ངོར་མཚར་ཅན་རྣམས་ཀྱི་དྲུང་དུ་སླེབས་སྐབས་དད་པ་ཆེན་པོ་རབ་ཏུ་གཡོས་ཏེ་སྦྱར་བ་འདིས་བསམ་པ་ཇི་ལྟ་བ་བཞིན་འགྲུབ་པའི་རྒྱུར་གྱུར་ཅིག ། སརྦ་མངྒལཾ།། ༈ །།གྲུབ་པའི་དབང་ཕྱུག་ཆེན་པོ་ཐང་སྟོང་རྒྱལ་པོ་ལ་གསོལ་བ་འདེབས་པ་མི་མཐུན་པའི་ཕྱོགས་ལས་རྣམ་པར་རྒྱལ་བའི་རྒྱལ་མཚན་མཆོག་གི་དགོས་འདོད་འབྱུང་བའི་རིན་པོ་ཆེའི་ཏོག་ཅེས་བྱ་བ་བཞུགས་སོ། ༤༩ ། རྒྱ་གར་སྐད་དུ། ཤྲཱི་ཝན་སངྒུ་རུ་དྷརྨཱ་སྭཱ་མི་སིདྡྷི་ཤྭ་ར་མཧཱ་གུ་རུ་ཡེ་ན་མཿ བོད་སྐད་དུ། དཔལ་ལྡན་བླ་མ་དམ་པ་ཆོས་ཀྱི་རྗེ་གྲུབ་པའི་དབང་ཕྱུག་ཆེན་པོ་བླ་མ་ལ་ཕྱག་འཚལ་ལོ། ། ཀ་བ་བཞིན་དུ་གཞན་དོན་ཁུར་ཆེན་པོ། ། ཁ་བ་ཅན་འདིར་ཡིག་དྲུག་འཕྲིན་ལས་རྒྱུན། །
ག་བུར་དྲི་བཞིན་ཕྱོགས་ཀུན་ཁྱབ་མཛད་པའི། ། ང་ཡིས་སྐྱབས་མགོན་ཐང་སྟོང་རྒྱལ་པོར་འདུད། ། ཅ་རེ་སྤྱི་བོར་སྒོམ་ཞིང་གསོལ་བཏབ་ན། ། ཆ་ཤས་ཕྲ་མོའི་བར་ཆད་ཀུན་ཀྱང་སེལ། ། ཇ་སོགས་འདོད་ཡོན་སྲེད་པས་མ་བཅིངས་པའི། ། ཉ་གང་ཟླ་འདྲའི་ཡོན་ཏན་རྒྱས་དེར་འདུད། ། ཏ་ལའི་ལྗོན་པ་རྒྱས་འདྲའི་དབུ་སྐྱེས་དང་། ། ཐ་མལ་རྣམ་རྟོག་གྲོལ་བའི་སྐུའི་སྣང་བརྙན། ། ད་ལྟ་མཐོང་བ་ཙམ་གྱིས་དངོས་འཛིན་བཟློག ། ན་རྒས་སྐྱེ་འཆི་སྤངས་པ་ཁྱེད་ལ་འདུད། །
པ་ཏྲ་རིས་ལྟར་ངོར་མཚར་གྲུབ་རྟགས་ཀྱིས། ། ཕ་མཐའ་ཡས་པའི་འཛམ་གླིང་ཀུན་བཀང་ནས། ། བ་གླང་ལྟ་བུའང་བློ་སྣ་ཆོས་ལ་བསྒྱུར། ། མ་ལུས་འགྲོ་བ་ཀུན་གྱི་གཉེན་དེར་འདུད། ། ཙ་ར་ལ་སོགས་ཕྱི་ཡི་འགལ་རྐྱེན་དང་། ། ཚ་གྲངས་འདུས་པའི་ནང་གི་གེགས་ལས་གྲོལ། ། ཛ་རེ་ཁྲག་འཛག་ཤ་ཟན་སྲིན་པོ་ཡང་། ། ཝ་སྐྱེས་ལྟ་བུར་ཞུམ་མཛད་གང་དེར་འདུད། ། ཞ་ལོང་ལྟ་བུའི་བླང་དོར་མ་རྨོངས་ཤིང་། ། ཟ་བཏུང་ཁོ་ན་དོན་གཉེར་མཐའ་མི་ལའང་། །
འ་འུར་ཆོས་ཀྱི་བག་ཆགས་འཇོག་མཛད་པའི། ། ཡ་རབ་ཀུན་གྱི་བསྔགས་པའི་ཡུལ་དེར་འདུད། ། ར་ཧུ་ལ་འདྲའི་གཟུགས་མེད་སྟོབས་ལྡན་རྣམས། ། ལ་ཆུ་འཕྲང་གསུམ་ཀུན་ཏུ་དམ་ལ་བཏགས། ། ཤ་ཁྲག་དགའ་བའི་འབྱུང་པོ་གྲངས་མེད་བཏུལ། ། ས་གསུམ་འགྲོ་བའི་སྐྱབས་མགོན་མཆོག་དེར་འདུད། ། ཧ་རེ་སྡང་མིག་གཟིགས་པའི་ལྟ་སྟངས་ཀྱིས། ། ཨ་ཡིག་ཆོས་ཀྱི་དོན་ལས་མ་གཡོས་བཞིན། ། ཟས་གཙང་སྲས་ཀྱི་བསྟན་པས་གང་ཁྱབ་པ། ། ཁྱོད་ཀྱི་འཕྲིན་ལས་འཇུག་པ་མངའ་དེར་འདུད། །
སྒོ་གསུམ་གུས་པ་ཆེན་པོས་ཕྱག་འཚལ་ཞིང་། ། དངོས་འབྱོར་ཡིད་སྤྲུལ་མཆོད་པས་རྟག་ཏུ་མཆོད། ། བདག་གཞན་དུས་གསུམ་བསགས་པའི་སྡིག་ཀུན་བཤགས། ། སྐྱེ་འཕགས་དགེ་བ་ཀུན་ལ་རྗེས་ཡི་རང་། ། གང་ལ་གང་འདུལ་ཆོས་འཁོར་བསྐོར་དུ་གསོལ། ། ཀུན་ཀྱང་མྱ་ངན་མི་འདའ་བཞུགས་གསོལ་འདེབས། ། དགེ་བ་འདི་ཡིས་བདག་ཅག་དཔོན་སློབ་ཀྱི། ། ཤེས་རྒྱུད་སྒྲིབ་གཉིས་མ་ལུས་བྱང་གྱུར་ནས། ། དུས་འདིར་ཚེ་མཐར་ཕྱིན་ཞིང་དབང་པོ་གསལ། ། བསྟན་འཛིན་རིགས་བརྒྱུད་མང་དུ་འཕེལ་བ་སོགས། །
ཡིད་ལ་རེ་བའི་དོན་ཀུན་ལྷུན་གྲུབ་སྟེ། ། ས་སྐྱའི་རྗེ་བཙུན་བསྟན་པ་རིན་ཆེན་འདི། ། རབ་ཏུ་འཕེལ་ཞིང་ཡུན་དུ་གནས་པ་དང་། ། བདག་དང་བདག་ལ་ཡིད་གཏད་སློབ་བུ་རྣམས། ། ཕྱི་མ་ལྷན་ཅིག་བདེ་བ་ཅན་སྐྱེས་ནས། ། ཕན་ཚུན་ངོ་ཤེས་ལུས་ངག་སྤྱོད་པ་ཀུན། ། དམ་ཆོས་སྒྲུབ་དང་ས་ལམ་བསྒྲོད་པ་ཡིས། ། གྲོགས་སུ་གྱུར་ནས་ཡུན་རིང་མ་ཐོགས་པར། ། རྣམ་གྲོལ་ཐོབ་སྟེ་སླར་ཡང་གང་འདུལ་གྱི། ། སྤྲུལ་པས་འགྲོ་ཀུན་འདྲེན་པའི་རྒྱུར་བསྔོའོ། །
ཞེས་གྲུབ་པའི་དབང་ཕྱུག་ཆེན་པོ་ཐང་སྟོང་རྒྱལ་པོ་ལ་གསོལ་བ་འདེབས་པ་མི་མཐུན་པའི་ཕྱོགས་ལས་རྣམ་པར་རྒྱལ་བའི་རྒྱལ་མཚན་མཆོག་གི་དགོས་འདོད་འབྱུང་བའི་རིན་པོ་ཆེའི་ཏོག་ཅེས་བྱ་བ་འདི་ཡང་ས་སྐྱ་པ་ཤཱཀྱའི་དགེ་བསྙེན་པཎྜི་ཏ་སྔགས་འཆང་ངག་དབང་ཀུན་དགའ་བསོད་ནམས་ཀྱིས་ས་མོ་ཡོས་ཀྱི་ལོ་གཙང་འབྲུག་དུས་གཟིང་གི་སེམས་ཅན་མང་པོ་སྡུག་བསྔལ་གྱིས་ཉམས་ཐག་པའི་ཚེ། ལྷག་བསམ་དག་པའི་སྒོ་ནས་ཕན་ཚུན་ལེགས་སྤེལ་གྱི་སླད་དུ། ལྷོ་བོད་མཚམས་ཀྱི་ཕག་རི་རྣམ་རྒྱལ་རྫོང་གི་བྱ་འདབས་སྔོན་གྲུབ་པའི་དབང་ཕྱུག་དེ་ཉིད་ཀྱིས་བྱིན་གྱིས་བརླབས་པའི་གནས་ཆེན་བསམ་འགྲུབ་ལྷ་ཁང་དུ་སླེབས་པའི་སྐབས། གྲུབ་ཐོབ་ཆེན་པོའི་བྱིན་རླབས་རྟེན་ངོ་མཚར་ཅན་རྣམས་མཇལ་བའི་མོད་ལ། དད་པ་ལྷག་པར་འཕེལ་བའི་རྐྱེན་བྱས་ཏེ། གོང་གི་བྱིན་རླབས་རྟེན་རྣམས་ལ་བསྐོར་བ་ཁྲི་ར་ཅན་གཅིག་བགྱིད་པ་དང་བསྟུན་དབོ་ཟླ་བའི་དམར་ཆའི་ཚེས་ལ་ལེགས་པར་སྦྱར་བི་ཡི་གེ་པ་ནི་རང་དང་ཉེ་བར་གནས་པའི་ཤབ་སྟོད་པ་བཀྲ་ཤིས་དོན་འགྲུབ་བོ། ། འདིས་ཀྱང་བདག་ཅག་དཔོན་སློབ་ཀྱིས་འདི་ཕྱིའི་དོན་ཐམས་ཅད་ཡིད་བཞིན་དུ་འགྲུབ་པའི་རྒྱུར་གྱུར་ཅིག ། ཤུ་བྷཾ་མསྟུ་སརྦ་ཛ་ག་ཏཾ།། ༈ །།གསོལ་འདེབས་ཀྱི་ཡི་གེ་ཡིད་བཞིན་ནོར་བུའི་ཕྲེང་མཛེས་ཞེས་བྱ་བ་བཞུགས། ༥༠ ན་མོ་གུ་རུ་བུདྡྷ་དྷྭ་ཛ་ཡེ།
སྤངས་རྟོགས་མཐར་ཕྱིན་སྟོན་པ་སངས་རྒྱས་ལ། ། མཆོད་སྤྲིན་རྒྱ་མཚོས་མཆོད་ཅིང་གསོལ་བ་འདེབས། ། བདག་སོགས་དུས་འདིར་བསམ་དོན་ཀུན་འགྲུབ་ཅིང་། ། ཕྱི་མ་བདེ་བ་ཅན་དུ་སྐྱེ་བར་ཤོག ། ཅེས་པ་འདི་དགའ་ལྡན་ནས་བྱོན་པའི་སངས་རྒྱས་ཀྱི་འཕེལ་གདུང་ཡིད་བཞིན་གྱི་ནོར་བུ་རིན་པོ་ཆེའི་གཙོས་པའི་རྒྱ་བོད་ཀྱི་སྟོན་པའི་སྐུ་བྱིན་རླབས་ཀྱི་གཟི་འོད་གཞན་ལས་རྨད་དུ་བྱུང་བ་ཆོས་རྗེ་ས་པཎ་གྱི་དབུའི་གཙུག་ཕུད་ཕུལ་བའི་ཐུབ་དབང་རྡོ་རྗེ་གདན་ཆུང་མ་སོགས་ངོ་མཚར་ཅན་རྣམས་ལ་གསོལ་བ་བཏབ་པའོ། ། རྒྱལ་བའི་རྒྱལ་ཚབ་བྱམས་པ་མགོན་པོ་ལ། ། མཆོད་སྤྲིན་རྒྱལ་མཚོས་མཆོད་ཅིང་གསོལ་བ་འདེབས། ། བདག་སོགས་དུས་འདིར་བསམ་དོན་ཀུན་འགྲུབ་ཅིང་། ། ཕྱི་མ་བདེ་བ་ཅན་དུ་སྐྱེ་བར་ཤོག ། ཅེས་པ་འདི་རྒྱལ་བ་བྱམས་མགོན་གྱི་སྐུ་རྫི་གྱིམ་ལས་རང་བྱོན་དུ་བྱོན་པའི་གང་གསོལ་བ་བཏབ་པ་ཡིད་བཞིན་དུ་སྩོལ་བར་ངེས་པའི་གཏམ་རྒྱུད་ངོ་མཚར་ཅན་དོན་ལ་གནས་པ་དེར་གསོལ་བ་བཏབ་པའོ། །
རྩོད་པ་ཀུན་ལས་རྒྱལ་བའི་འཇམ་དཔལ་ལ། མཆོད་སྤྲིན་རྒྱ་མཚོས་མཆོད་ཅིང་གསོལ་བ་འདེབས། ། བདག་སོགས་དུས་འདིར་བསམ་དོན་ཀུན་འགྲུབ་ཅིང་། ། ཕྱི་མ་བདེ་བ་ཅན་དུ་སྐྱེ་བར་ཤོག ། ཅེས་པ་འདི་ས་སྐྱ་པཎ་ཆེན་དང་འཕྲོག་བྱེད་དགའ་བོ་གཉིས་རྩོད་པ་མཛད་དུས་རྩོད་རྒྱབ་དང་དཔང་མཛད་པར་གྲགས་པའི་འཇམ་དབྱངས་རྩོད་རྒྱལ་མ་ཞེས་མཚན་དོན་དང་ལྡན་པ་དེར་ཡིད་ཆེས་མོས་གུས་ཀྱི་སྒོ་ནས་གསོལ་བ་བཏབ་པའོ། ། དགོས་འདོད་ཀུན་འབྱུང་པདྨ་འབྱུང་གནས་ལ། ། མཆོད་སྤྲིན་རྒྱ་མཚོས་མཆོད་ཅིང་གསོལ་བ་འདེབས། ། བདག་སོགས་དུས་འདིར་བསམ་དོན་ཀུན་འགྲུབ་ཅིང་། ། ཕྱི་མ་བདེ་བ་ཅན་དུ་སྐྱེ་བར་ཤོག ། ཅེས་པ་འདི་སློབ་དཔོན་པདྨ་འབྱུང་གནས་ཀྱི་སྐུ་འདྲ་བྱིན་རླབས་རང་དང་མཉམ་པའི་སྐུ་ཚབ་གཉེར་ལྔའི་ནང་ཚན་བྱེ་མ་ཨ་ཀྲོང་ལས་གྲུབ་པ་གསོལ་བ་བཏབ་ན་རིང་བསྲེལ་རྒྱུན་མི་ཆད་པར་འབྱོན་བཞིན་པ་དེ་ཉིད་ལ་གསོལ་བ་བཏབ་པའོ། །
ས་སྐྱའི་བླ་ཆེན་དཔལ་ལྡན་རྩེ་མོ་ལ། ། མཆོད་སྤྲིན་རྒྱ་མཚོས་མཆོད་ཅིང་གསོལ་བ་འདེབས། ། བདག་སོགས་དུས་འདིར་བསམ་དོན་ཀུན་འགྲུབ་ཅིང་། ། ཕྱི་མ་བདེ་བ་ཅན་དུ་སྐྱེ་བར་ཤོག ། ཅེས་པ་འདི་ནི་དགེ་བའི་བཤེས་གཉེན་ཕུལ་ཆུང་པས་བཞེངས་པའི་ས་འཇམ་ཞལ་སྤྲོད་ཀྱི་སྐུ་ལ་བརྒྱུད་པའི་བླ་མ་སོགས་དུ་མས་བསྐོར་བའི་བྲིས་སྐུ་ས་སྐྱ་པ་ཆེན་པོའི་ཕྱག་ནས་མ་རྗེ་བཙུན་སྐུ་མཆེད་ཀྱི་ཐུགས་དམ་གྱི་རྟེན་འཁྲུལ་མེད་དེ་ཉིད་ལ་གསོལ་བ་བཏབ་པའོ། ། རྡོ་རྗེ་འཆང་དངོས་གྲགས་པ་རྒྱལ་མཚན་ལ། ། མཆོད་སྤྲིན་རྒྱ་མཚོས་མཆོད་ཅིང་གསོལ་བ་འདེབས། ། བདག་སོགས་དུས་འདིར་བསམ་དོན་ཀུན་འགྲུབ་ཅིང་། ། ཕྱི་མ་བདེ་བ་ཅན་དུ་སྐྱེ་བར་ཤོག ། ཅེས་པ་འདི་ནི་གྲགས་པའི་མཐའ་ཅན་གྱིས་བཞེངས་པའི་རྗེ་བཙུན་རིན་པོ་ཆེའི་སྐུ་རྩོད་བྲལ་རྣམས་ལ་གསོལ་བ་བཏབ་པའོ། །
ཐུབ་དབང་གཉིས་པ་ས་སྐྱ་པཎ་ཆེན་ལ། ། མཆོད་སྤྲིན་རྒྱ་མཚོས་མཆོད་ཅིང་གསོལ་བ་འདེབས ། བདག་སོག་དུས་འདིར་བསམ་དོན་འགྲུབ་ཅིང་། ། ཕྱི་མ་བདེ་བ་ཅན་དུ་སྐྱེ་བར་ཤོག ། ཅེས་པ་འདི་ནི་རྗེ་བཙུན་ས་པཎ་གྱི་སྐུ་ཆོས་རྗེ་པ་ཉིད་ཀྱི་ཕྱག་ནས་མ་འཁྲུལ་མེད་གསུམ་ལ་གསོལ་བ་བཏབ་པའོ། ། འགྲོ་བའི་བླ་མ་ཆོས་ཀྱི་རྒྱལ་པོ་ལ། ། མཆོད་སྤྲིན་རྒྱ་མཚོས་མཆོད་ཅིང་གསོལ་བ་འདེབས། ། བདག་སོགས་དུས་འདིར་བསམ་དོན་ཀུན་འགྲུབ་ཅིང་། ། ཕྱི་མ་བདེ་བ་ཅན་དུ་སྐྱེ་བར་ཤོག ། ཅེས་པ་འདི་ནི་ཆོས་རྒྱལ་འཕགས་པའི་ཧོར་སྐུ་དངུལ་ལས་གྲུབ་པ་འཕགས་པ་ཉིད་ཀྱི་ཕྱག་ནས་མ་འཁྲུལ་མེད་དང་།
བྲིས་སྐུ་གོས་ཐང་ཧོར་དུས་ཀྱི་ཆོས་ཀྱི་རྒྱལ་པོ་རང་ཉིད་ཀྱི་ཕྱག་ནས་མ་དེ་ཉིད་ལ་གསོལ་བ་བཏབ་པའོ། ། འགྲོ་མགོན་ཆོས་རྗེ་ཐེག་ཆེན་ཆོས་རྒྱལ་ལ། ། མཆོད་སྤྲིན་རྒྱ་མཚོས་མཆོད་ཅིང་གསོལ་བ་འདེབས། ། བདག་སོགས་དུས་འདིར་བསམ་དོན་ཀུན་འགྲུབ་ཅིང་། ། ཕྱི་མ་བདེ་བ་ཅན་དུ་སྐྱེ་བར་ཤོག ། ཅེས་པ་འདི་ནི་བླ་མ་དམ་པ་བསོད་ནམས་རྒྱལ་མཚན་གྱི་སྐུ་ཡར་ལུང་པ་སེང་གེ་རྒྱལ་མཚན་གྱི་བཞེངས་པ་འགྲོ་མགོན་ཆོས་རྗེ་རང་གི་ཕྱག་ནས་མ་རྩོད་བྲལ་དང་། ཐེག་ཆེན་རིན་པོ་ཆེའི་སྐུ་ཐེག་ཆེན་ཆོས་རྗེ་རང་གི་ཕྱག་ནས་མ་སྤྱན་ཟུར་ན་རིང་བསྲེལ་གསར་དུ་བྱོན་པའི་བྱིན་རླབས་ཡིད་ཆེས་ཅན་གཉིས་ལ་གསོལ་བ་བཏབ་པའོ། ། ཐམས་ཅད་མཁྱེན་པ་ལེགས་པའི་འབྱུང་གནས་ལ། མཆོད་སྤྲིན་རྒྱ་མཚོས་མཆོད་ཅིང་གསོལ་བ་འདེབས། ། བདག་སོགས་དུས་འདིར་བསམ་དོན་ཀུན་འགྲུབ་ཅིང་། །
ཕྱི་མ་བདེ་བ་ཅན་དུ་སྐྱེ་བར་ཤོག ། ཅེས་པ་འདི་མཁན་ཆེན་ཐམས་ཅད་མཁྱེན་པ་བསོད་ནམས་ལྷུན་གྲུབ་ལེགས་པའི་འབྱུང་གནས་ཀྱི་སྐུ་འདྲ་རྗེ་དེ་ཉིད་ཀྱི་ཕྱག་ནས་མར་གྱུར་པ་ཟུང་ལ་གསོལ་བ་བཏབ་པའོ། ། ས་སྐྱ་ལོ་ཙཱ་ཡོངས་འཛིན་ཨེ་ཝཾ་པར། ། མཆོད་སྤྲིན་རྒྱ་མཚོས་མཆོད་ཅིང་གསོལ་བ་འདེབས། ། བདག་སོགས་དུས་འདིར་བསམ་དོན་ཀུན་འགྲུབ་ཅིང་། ། ཕྱི་མ་བདེ་བ་ཅན་དུ་སྐྱེ་བར་ཤོག ། ཅེས་པ་འདི་ནི་ས་ལོ་འཇམ་པའི་རྡོ་རྗེ་དང་། ། ངོར་ཆེན་དཀོན་མཆོག་ལྷུན་གྲུབ་ཀྱི་སྐུ་འདྲ་རྗེ་ཡབ་སྲས་དེ་གཉིས་ཀྱི་ཕྱག་ནས་མར་གསོལ་བ་བཏབ་པའོ། ། རྩོད་བྲལ་སྔགས་འཆང་ཡབ་སྲས་རྣམ་གསུམ་ལ། ། མཆོད་སྤྲིན་རྒྱ་མཚོས་མཆོད་ཅིང་གསོལ་བ་འདེབས། །
བདག་སོགས་དུས་འདིར་བསམ་དོན་ཀུན་འགྲུབ་ཅིང་། ། ཕྱི་མ་བདེ་བ་ཅན་དུ་སྐྱེ་བར་ཤོག ། ཅེས་པ་འདི་ནི་སྙིགས་དུས་བསྟན་པའི་ཉི་མ་སྔགས་འཆང་ཆོས་ཀྱི་རྒྱལ་པོ་ཀུན་དགའ་རིན་ཆེན་ཡབ་སྲས་མཚུངས་མེད་གསུམ་གྱི་སྐུ་འདྲ་ཕྱག་ནས་མ་བྱིན་རླབས་ཡིད་ཆེས་ཅན་རྣམས་ལ་གསོལ་བ་བཏབ་པའོ། ། རིགས་ཀུན་ཁྱབ་བདག་མུས་པ་ཆེན་པོ་ལ། ། མཆོད་སྤྲིན་རྒྱ་མཚོས་མཆོད་ཅིང་གསོལ་བ་འདེབས། ། བདག་སོགས་དུས་འདིར་བསམ་དོན་ཀུན་འགྲུབ་ཅིང་། ། ཕྱི་མ་བདེ་བ་ཅན་དུ་སྐྱེ་བར་ཤོག ། ཅེས་པ་འདི་ནི་རྩོད་དུས་ཀྱི་རྡོ་རྗེ་འཆང་ཆེན་པོ་ཁོ་བོ་ཅག་གི་ཚེ་རབ་དུ་མའི་དགེ་བའི་བཤེས་གཉེན་དུ་གྱུར་པའི་རྒྱལ་བ་མུས་པ་ཆེན་པོ་སངས་རྒྱས་རྒྱལ་མཚན་པའི་བྲིས་འབུར་གྱི་སྐུ་འདྲ་རྗེ་དེ་ཉིད་ཀྱི་ཕྱག་ནས་མ་བྱིན་རླབས་གཞན་ལས་ཆེས་རྨད་དུ་བྱུང་བ་རྣམས་དང་། རྗེ་བཙུན་འབྲེལ་ཚད་དོན་ལྡན་དེ་ཉིད་ཀྱི་སྐུ་གདུང་རིན་པོ་ཆེ་དགོས་འདོད་མ་ལུས་པ་འབྱུང་བའི་གནས་སུ་གྱུར་པ་དེ་ཉིད་ལ་གསོལ་བ་བཏབ་པའོ། ། ཡི་དམ་ཞི་ཁྲོ་རབ་འབྱམས་ལྷ་ཚོགས་ལ། །
མཆོད་སྤྲིན་རྒྱ་མཚོས་མཆོད་ཅིང་གསོལ་བ་འདེབས། ། བདག་སོགས་དུས་འདིར་བསམ་དོན་ཀུན་འགྲུབ་ཅིང་། ། ཕྱི་མ་བདེ་བ་ཅན་དུ་སྐྱེ་བར་ཤོག ། ཅེས་པ་འདི་ནི་ཆོས་རྒྱལ་འཕགས་པའི་ཐུགས་དམ་རྡོ་རྗེ་འཇིགས་བྱེད་ཀྱི་སྐུ་ཁྱད་འཕགས་དང་། བ་རི་ལོ་ཙཱ་བའི་ཐུགས་དམ་མ་འཁྲུལ་མེད་སེང་གདོང་མའི་སྐུ། ས་ལོ་ཙཱ་བའི་ཐུགས་དམ་དམར་པོ་བསྐོར་གསུམ་བྱིན་རླབས་ཡིད་ཆེས་ཀྱི་རྟགས་ཅན་དང་། འཁོར་ལོ་བདེ་མཆོག ཀྱཻ་རྡོ་རྗེ་སོགས་ཀྱི་སྐུ་གློ་བོ་མ་འཁྲུལ་མེད་ཁྱད་པར་ཅན་རྣམས་དང་། ཆོས་རྒྱལ་འཕགས་པ། བླ་མ་དམ་པ།
རྗེ་ཀུན་དགའ་གྲོལ་མཆོག ས་ལོ། སྔགས་འཆང་ཡབ་སྲས། མུས་ཆེན་འཁོར་ལོ་སྡོམ་པ་སོགས་བླ་མ་གོང་མ་རྩོད་བྲལ་དུ་མའི་ཐུགས་དམ་རྣལ་འབྱོར་མ་སོགས་ཀྱི་བྲིས་སྐུ་དུ་མ་དང་། ལྷག་པར་རྡོ་རྗེ་ཕུར་བུ་ལྕགས་ལས་གྲུབ་པའི་གཏེར་མ་འཁྲུལ་མེད་བྱིན་རླབས་ཀྱི་གཟི་འོད་འབར་བ་གྲངས་ཀྱང་བཅུ་ཕྲག་དུ་མ་དང་། ཡང་ཐེག་ཆེན་རིན་པོ་ཆེའི་ཐུགས་དམ་མ་རྒྱ་བཟོ་ངོ་མཚར་ཅན་གྱི་ཕུར་ཆ་དང་། གཞན་ཡང་རྒྱ་གར་འཕགས་ཡུལ་ནས་བྱོན་པའི་ལི་སྐུ་ངོ་མཚར་ཅན་གྲངས་ཀྱང་བཅུ་ཕྲག་དུ་མ་དང་། རྒྱ་ནག་མ་ཁྱད་པར་ཅན་བཅུ་ཕྲག་གསུམ་ལྷག་པ། གཞན་ཡང་ཡེ་ཤེས་སེམས་དཔའ་ཞུགས་ངེས་པའི་བླ་མ་བརྒྱུད་པ་དང་། དེ་མ་ཡིན་པའི་བྲིས་འབུར་གྱི་སྐུ་བགྲངས་བ་ལས་འདས་ཤིང་།
ངོ་མཚར་རྨད་དུ་བྱུང་བ་རྣམས་ལ་གསོལ་བ་བཏབ་པའོ། ། མཧཱ་ཀཱ་ལ་ཙ་ཏུརྨུ་ཁར་བཅས། མཆོད་སྤྲིན་རྒྱལ་མཚོས་མཆོད་ཅིང་གསོལ་བ་འདེབས། ། བདག་སོགས་དུས་འདིར་བསམ་དོན་ཀུན་འགྲུབ་ཅིང་། ། ཕྱི་མ་བདེ་བ་ཅན་དུ་སྐྱེ་བར་ཤོག ། ཅེས་པ་འདི་ནི་ཤིང་མགོན། རྡོ་མགོན། བྲིས་མགོན། བསེ་འབག་ནག་པོ་འཕུར་ཤེས་ཏེ་ངེད་རང་ས་སྐྱ་པ་ལ་བཀའ་བབས་པའི་ཆོས་སྐྱོང་གི་སྐུ་ཡིད་བཞིན་ནོར་བུ་ལྟ་བུ་རྣམས་དང་། གཉན་ལོ་ཙཱ་བའི་ཐུགས་དམ་འཁྲུལ་མེད་ཞལ་བཞི་པའི་སྐུ་རང་བྱོན་དུ་ཡོད་པའི་རྟེན་རྡོ་ངོ་མཚར་ཅན་དང་།
ཡང་བྲམ་གཟུགས་ཀྱི་སྐུ་བྲིས་པ་ལས་གསལ་བའི་རང་བྱོན་ཡོད་པའི་རྟེན་རྡོ་སོགས་ཆོས་སྐྱོང་ཆེ་ཆུང་གི་བྲིས་འབུར་གྱི་སྐུ་རྨད་དུ་བྱུང་བ་དུ་མ་དང་། རྟེན་རྫས་ངོ་མཚར་ཅན་ཆོས་སྐྱོང་འཁོར་ངེས་པ་རྣམས་ལ་ཡིད་ཆེས་ཁྱད་པར་ཅན་བརྙེད་པའི་སྒོ་ནས་གསོལ་བ་བཏབ་པའོ། ། དེ་ལྟར་སྐལ་བཟང་ཀུན་དགའི་མིང་ཅན་ལ། ། འཁྲུལ་ཟད་རྗེ་བཙུན་རྣམས་ཀྱི་ལུང་བསྟན་ཞིང་། ། ཆོས་སྲིད་དཔལ་འབྱོར་རྒྱ་མཚོའི་བཀའ་བབས་པའི། ། ཡིད་བཞིན་ནོར་འདྲའི་བསོད་ནམས་ཞིང་རྣམས་ལ། ། གསོལ་འདེབས་བསམ་འཕེལ་ནོར་བུའི་ཕྲེང་བ་འདི། ། སྐལ་བ་བཟང་པོ་ཅན་དེས་སྦྱར་བ་ཡིན། ། བསོད་ནམས་འདི་ཡི་བདག་དང་གདུལ་བྱ་ཡི། ། འདི་ཕྱིའི་དོན་རྣམས་ཡིད་བཞིན་འགྲུབ་གྱུར་ཅིག །
ཅེས་པ་འདི་ནི་ས་སྐྱ་པ་ཤཱཀྱའི་དགེ་བསྙེན་ཐེག་པ་མཆོག་གི་རྣལ་འབྱོར་པ་ངག་དབང་ཀུན་དགའ་བསོད་ནམས་གྲགས་པ་རྒྱལ་མཚན་དཔལ་བཟང་པོས་རྟེན་མཆོད་ཁྱད་པར་ཅན་དེ་དག་གི་དྲུང་དུ་ཡིད་དག་པའི་སྒོ་ནས་གསོལ་བ་བཏབ་པ་ཐམས་ཅད་འབད་མེད་དུ་འགྲུབ་ངེས་པའི་ངེས་ཤེས་ཡང་དག་པ་ཐོབ་སྟེ། རང་གཞན་ལ་ཕན་བདེ་རྒྱ་ཆེན་པོ་འབྱུང་ཕྱིར་བྲིས་པ་འདིས་བསམ་པ་ཐམས་ཅད་ཡིད་བཞིན་དུ་འབད་མེད་ལྷུན་གྲུབ་ཏུ་འབྱུང་བར་གྱུར་ཅིག ། སརྦ་མངྒལཾ།། ༈ །།རྒྱ་གར་འཕགས་པའི་ཡུལ་གྱི་སྐྱེས་ཆེན་དམ་པ་རྒྱན་དྲུག་མཆོག་གཉིས་ལ་བསྟོད་ཅིང་གསོལ་བ་འདེབས་པའི་རབ་ཏུ་བྱེད་པ་སརྒ་བཞི་པ་ཞེས་བྱ་བ་བཞུགས། ༥༡ ན་མོ་གུ་རུ་བུདྡྷ་དྷྭ་ཛ་ཡེ། རྒྱ་གར་འཕགས་པའི་ཡུལ་གྱི་སྐྱེས་ཆེན་དམ་པ་རྒྱན་དྲུག་མཆོག་གཉིས་ལ་བསྟོད་ཅིང་གསོལ་བ་འདེབས་པའི་རབ་ཏུ་བྱེད་པ་སརྒ་བཞི་པ་ཞེས་བྱ་བ། བླ་མ་དང་མགོན་པོ་འཇམ་པའི་དབྱངས་ལ་ཕྱག་འཚལ་ལོ། ། ཟབ་ཞི་སྤྲོས་བྲལ་འོད་གསལ་འདུས་མ་བྱས། ། དབུ་མ་ཆེན་པོ་འགྲོ་ལ་གསལ་མཛད་པ། ། དབང་ཕྱུག་བརྒྱད་ལྡན་ཀླུ་སྒྲུབ་སྙིང་པོ་ཞེས། །
སྙན་གྲགས་འཇིག་རྟེན་གསུམ་ན་གསལ་དེར་འདུད། ། དེས་གསུངས་གཞི་ལམ་འབྲས་བུའི་དབུ་མའི་དོན། ། སྣོད་ལྡན་མཁས་པའི་སྐྱེ་བོ་དུ་མ་ལ། ། རྒྱ་ཆེར་སྤེལ་མཛད་ཨརྻ་དེ་ཝིའི་ཞབས། ། རྗེས་འབྲངས་་་་་་སངས་རྒྱས་བསྐྱངས། ལེགས་ལྡན་འབྱེད། ཟླ་བ་གྲགས་པ། ཞི་བ་ལྷ། དཔལ་སྦས་པ། ཡེ་ཤེས་སྙིང་པོ།
ཡེ་ཤེས་གྲགས་པ། ཞི་འཚོ། ཀ་མ་ལ་ཤཱི་ལ། འཕགས་སེང་གཉིས། ལྭ་ཝ་པ་སོགས་སོ། ། བཅས་ལ་གུས་པས་ཕྱག་འཚལ་ལོ། ། དེ་ལྟར་ཀླུ་སྒྲུབ་དབང་པོ་ཡབ་སྲས་སོགས། ། གུས་པས་བསྟོད་ཅིང་གསོལ་བ་བཏབ་པའི་མཐུས། ། ཚེ་འདིར་དབུ་མའི་གཞུང་ལུགས་ཀུན་རིག་ཅིང་། ། ཕྱི་མ་བདེ་བ་ཅན་དུ་སྐྱེ་བར་ཤོག །
རྒྱ་གར་འཕགས་པའི་ཡུལ་གྱི་སྐྱེས་ཆེན་དམ་པ་རྒྱན་དྲུག་མཆོག་གཉིས་ལ་བསྟོད་ཅིང་གསོལ་བ་འདེབས་པའི་རབ་དུ་བྱེད་པ་སརྒ་བཞི་པ་ཞེས་བྱ་བ་ལས། དཔལ་ལྡན་འཕགས་པ་ཀླུ་སྒྲུབ་ཡབ་སྲས་ལ་བསྟོད་པའི་རིམ་པ་སྟེ་དང་པོའོ། ། ཟབ་ཡངས་ཆོས་མཛོད་མངོན་པའི་སྡེ་སྣོད་དང་། ། སྦས་དོན་མངོན་རྟོགས་འགྲོ་ལ་གསལ་མཛད་པ། ། ས་གསུམ་མངའ་བདག་འཕགས་པ་ཐོགས་མེད་ཀྱི། ། ཞབས་པད་དྲི་མ་མེད་ལ་ཕྱག་འཚལ་ལོ། ། གང་གིས་ཕྱེ་བའི་གནས་བརྒྱད་མངོན་རྟོགས་རིམ། ། བློ་བཟང་སྣོད་དང་ལྡན་པའི་གདུལ་བྱ་ལ། ། མཆོག་ཏུ་སྤེལ་མཛད་ཀུན་མཁྱེན་དབྱིག་གཉེན་ཞབས། ། རྗེས་འབྲངས་་་་་་བློ་བརྟན།
རྒྱལ་སྲས། དོན་གསང་། མཁན་པོ། ཆོས་སྐྱོང་། ངོ་བོ་ཉིད་མེད་པ། གསེར་གླིང་པ། ཤནྟི་པ་སོགས་སོ། ། བཅས་ལ་བདག་ཡིད་དྭངས་བས་འདུད། ། དེ་ལྟར་འཕགས་པ་ཐོགས་མེད་སྐུ་མཆེད་སོགས། ། བསྟོད་ཅིང་གསོལ་བ་བཏབ་པའི་ལེགས་བྱས་མཐུས། །
ཚེ་འདིར་ཆོས་མངོན་བྱམས་ཆོས་ཀུན་རིག་ཅིང་། ། ཕྱི་མ་བདེ་བ་ཅན་དུ་སྐྱེ་བར་ཤོག ། རྒྱ་གར་འཕགས་པའི་ཡུལ་གྱི་སྐྱེས་ཆེན་དམ་པ་རྒྱན་དྲུག་མཆོག་གཉིས་ལ་བསྟོད་ཅིང་གསོལ་བ་འདེབས་པའི་རབ་ཏུ་བྱེད་པ་སརྒ་བཞི་པ་ཞེས་བྱ་བ་ལས་རྗེ་བཙུན་ཐོགས་མེད་སྐུ་མཆེད་ལ་བསྟོད་པའི་རིམ་པ་སྟེ་གཉིས་པའོ། ། ཆོས་ཀུན་གཏན་ལ་འབེབས་བྱེད་ཚད་མའི་གཞུང་། ། གཏན་ཚིགས་རིག་པ་འགྲོ་ལ་གསལ་མཛད་པ། ། འཕགས་པས་རྗེ་བཟུང་ཕྱོགས་ཀྱི་གླང་པོ་ཞེས། ། རྣམ་དག་རིག་པའི་དབང་ཕྱུག་ཆེ་དེ་རྒྱལ། ། དེ་ཡི་ལམ་སྲོལ་ཚད་མ་རིགས་པའི་གཞུང་། ། རྣམ་དཔྱོད་གསལ་ལྡན་སྐྱེས་བུ་བགྲངས་ཡས་ལ། ། ཡོངས་སུ་སྤེལ་མཛད་ཆོས་ཀྱི་གྲགས་པའི་ཞབས། །
རྗེས་་་་་་ལྷ་ཤཀ རྒྱ་ནག་མཁན་པོ། ཆོས་མཆོག ཤཾ་ཀརྣནྟ། ཨ་ཙ་ཌ། ཉི་སྦས། ཡ་མ་རི། རྒྱལ་བ་ཅན་སོགས་སོ། ། འབྲངས་བཅས་ལ་རྟག་པར་ཕྱག་བགྱིའོ། ། དེ་ལྟར་ཕྱོགས་གླང་ཆོས་གྲགས་ཡབ་སྲས་སོགས། །
དད་པའི་དབང་གིས་གསོལ་བ་འདི་བཏབ་པས། ། ཚེ་འདིར་ཚད་མའི་གཞུང་ལུགས་ཀུན་རིག་ཅིང་། ། ཕྱི་མ་བདེ་བ་ཅན་དུ་སྐྱེ་བར་ཤོག ། རྒྱ་གར་འཕགས་པའི་ཡུལ་གྱི་སྐྱེས་ཆེན་དམ་པ་རྒྱན་དྲུག་མཆོག་གཉིས་ལ་བསྟོད་ཅིང་གསོལ་བ་འདེབས་པའི་རབ་ཏུ་བྱེད་པ་སརྒ་བཞི་པ་ཞེས་བྱ་བ་ལས་རིགས་པའི་དབང་ཕྱུག་ཕྱོགས་གླང་ཡབ་སྲས་ལ་བསྟོད་པའི་རིམ་པ་སྟེ་གསུམ་པའོ། ། བུ་རམ་ཤིང་པའི་བསྟན་པའི་རྩ་བ་མཆོག ། སོ་སོ་ཐར་པ་འགྲོ་ལ་གསལ་མཛད་པ། ། འདུལ་འཛིན་ཀུན་གྱི་གཙུག་རྒྱན་ཡོན་ཏན་འོད། ། ཅེས་གྲགས་འགྲོ་བའི་གཉེན་དེ་ཕྱག་བྱར་འོས། ། གང་གི་ལམ་སྲོལ་འདུལ་བ་རྒྱ་མཚོའི་གཞུང་། ། སྐལ་བཟང་མཚུངས་པར་སྤྱོད་པའི་འགྲོ་བ་ལ། །
རབ་ཏུ་སྤེལ་མཛད་ཤཱཀྱ་འོད་ཀྱི་ཞབས། ། རྗེས་འབྲངས་་་་་་ཆོས་ཤེས། དུལ་ལྷ། དགེ་ལེགས་བཤེས་གཉེན། ཚུལ་ཁྲིམས་བསྐྱངས། ས་གའི་ལྷ། ཛི་ན་མི་ཏྲ། དཱ་ན་ཤཱི་ལ་སོགས་སོ། ། བཅས་ལ་བཀའ་དྲིན་དྲན་པས་དད། དེ་ལྟར་ཡོན་ཏན་འོད་དང་ཤཱཀྱ་འོད། །
བརྒྱུད་འཛིན་བཅས་པ་བསྟོད་པའི་བསོད་ནམས་མཐུས། ། ཚེ་འདིར་འདུལ་བའི་གཞུང་ལུགས་ཀུན་རིག་ཅིང་། ། ཕྱི་མ་བདེ་བ་ཅན་དུ་སྐྱེ་བར་ཤོག ། རྒྱ་གར་འཕགས་པའི་ཡུལ་གྱི་སྐྱེས་ཆེན་དམ་པ་རྒྱན་དྲུག་མཆོག་གཉིས་ལ་བསྟོད་ཅིང་གསོལ་བ་འདེབས་པའི་རབ་ཏུ་བྱེད་པ་སརྒ་བཞི་པ་ཞེས་བྱ་བ་ལས་སློབ་དཔོན་འོད་ཀྱི་ཞབས་ཅན་ཟུང་ལ་བསྟོད་པའི་རིམ་པ་སྟེ་བཞིའོ། ། འདིར་སྨྲས་པ། དེ་ལྟར་རྒྱ་གར་འཕགས་པའི་ཡུལ་བྱོན་པའི། ། འཛམ་གླིང་མཛེས་པའི་རྒྱན་དྲུག་མཆོག་གཉིས་ལ། ། བསྟོད་པའི་རབ་བྱེད་སརྒ་བཞི་པ་ཞེས། ། གཞུང་ལུགས་མང་པོའི་བྱུང་ཚུལ་རྟོགས་བརྗོད་འདི། ། ས་སྐྱར་གནས་པའི་དགེ་བསྙེན་པཎྜི་ཏ། །
ངག་དབང་ཀུན་དགའ་བསོད་ནམས་ཞེས་བྱ་བའི། ། སྐྱེས་སྦྱངས་བློ་མིག་གསལ་བ་དེ་ཡིས་སྦྱར། ། དེང་སང་ཕར་ཚད་འདུལ་མཛོད་དབུ་མའི་གཞུང་། ། ཐོས་བསམ་མཛད་པའི་བློ་གསལ་ཚོགས་རྣམས་དང་། ། སྔོན་བྱོན་གཞུང་ལུགས་རྒྱ་མཚོའི་མཐར་སོན་པའི། ། སྐྱེས་མཆོག་རྣམས་ལ་བདག་ཅག་སྙིང་ནས་དད། ། ཁོ་བོ་སྐྱེས་སྟོབས་བློ་གྲོས་མཐུ་ཆེ་བས། ། ཤེས་བྱ་ཕལ་ཆེར་འབད་པ་ཆུང་ངུ་ཡི། ། རྟོགས་པར་སྣང་ཡང་ལེ་ལོའི་དབང་གྱུར་ཏེ། གཞུང་ལུགས་མཐའ་དག་སྦྱོངས་འདོད་ཡུལ་དུ་ལུས། །
ཆེན་པོར་སྐྱེས་པའི་སྐལ་དམན་བདག་འདྲ་ལ། ། འདི་ཕྱི་བར་དོའི་གནས་སྐབས་ཐམས་ཅད་དུ། ། སྐྱབས་གནས་བསླུ་མེད་ཐམས་ཅད་འདུས་པའི་དངོས། ། རྗེ་བཙུན་རྩ་བའི་བླ་མ་མཆོག་རྣམས་ལས། ། གཞན་པའི་སྐྱབས་མགོན་བདག་ལ་མ་མཆིས་པས། ། ཁ་ཞེ་མེད་པར་སྙིང་ནས་གསོལ་འདེབས་ཀྱི། ། ཡེ་ཤེས་སྤྱན་གྱི་འབྲལ་མེད་སྐྱོབ་དུ་གསོལ། ། འདི་སྦྱར་དགེ་བས་བདག་ཅག་དཔོན་སློབ་རྣམས། ། དུས་འདིར་ཚེ་རིང་ནད་མེད་བསྟན་པ་རྒྱས། ། ཕྱི་མ་ལྷན་ཅིག་བདེ་བ་ཅན་སྐྱེས་ནས། །
ཡིད་ལ་རེ་བའི་དོན་ཀུན་འགྲུབ་གྱུར་ཅིག ། དེ་དེ་བཞིན་དུ་གྱུར་ཅིག དེ་ལས་གཞན་དུ་ནམ་ཡང་མ་གྱུར་ཅིག ཅེས་པའི་ཡི་གེ་པ་ནི་ཤབ་སྟོད་སྐྱེས་པའི་ཚེ་དབང་དཔལ་བཟང་གིས་བགྱིས་སོ། ། འདིའི་འཕྲལ་དང་ཡུན་དུ་བཀྲ་ཤིས་དང་དགེ་ལེགས་ཀྱི་དཔལ་འབར་བར་གྱུར་ཅིག ། སརྦ་མངྒལཾ།། ༈ །།རྗེ་བཙུན་རྡོ་རྗེ་འཆང་ཆེན་པོ་ཀུན་དགའ་བཟང་པོ་ལ་བསྟོད་པ་དད་པའི་སྙེ་མ་ཞེས་བྱ་བ་བཞུགས། ༥༢ ན་མོ་གུ་རུ་དྷརྨཱ་སྭཱ་མི་བཛྲ་དྷ་ར་ཨཱ་ནནྡ་བྷ་དྲ་ཡེ། རྗེ་བཙུན་རྡོ་རྗེ་འཆང་ཆེན་པོ་ཀུན་དགའ་བཟང་པོ་ལ་བསྟོད་པ་དད་པའི་སྙེ་མ་ཞེས་བྱ་བ། བླ་མ་དང་རྗེ་བཙུན་ངག་གི་དབང་ཕྱུག་ལ་ཕྱག་འཚལ་ལོ། །
ཟབ་ཡངས་མདོ་རྒྱུད་ཆུ་གཏེར་ལས་འོང་པའི། ། གསང་ཆེན་ཡིད་བཞིན་ནོར་བུའི་རིན་ཆེན་ཕྲེང་། ། འཆད་རྩོད་རྩོམ་པའི་རྒྱལ་མཚན་རྩེར་བཀོད་ནས། ། འགྲོ་བའི་གདུང་སེལ་ཆོས་རྗེའི་ཞབས་ལ་འདུད། ། ཀ་བ་བཞིན་དུ་བསྟན་པའི་ཁུར་འདེགས་ཤིང་། ། ཁ་བཤད་མིན་པར་རྟོགས་པའི་ཡོན་ཏན་སྟེར། ། གང་ཡང་བསྟན་པའི་བྱ་བས་དུས་འདའ་ཡང་། ། ང་རྒྱལ་དྲེགས་པས་མ་གོས་གང་དེར་འདུད། ། ཅ་ཅོ་མི་སྙན་གླེང་གཞི་ཤ་ཆང་སོགས། ། ཆ་ཤས་ཙམ་གྱིའང་གོས་པར་མ་གྱུར་ཅིང་། །
ཇ་སོགས་ཏིང་འཛིན་འཕེལ་བའི་ཟས་བསྟེན་ནས། ། ཉམས་དང་རྟོགས་པའི་ཡོན་ཏན་རྒྱས་དེར་འདུད། ། ཏབ་ཏོབ་བློ་ཡི་ལོག་རྟོག་གཞན་གཞུང་གི ། ཐེ་ཚོམ་ལུང་དང་རིག་པས་སུན་ཕྱུང་ནས། ། ད་གཟོད་ཡོངས་རྫོགས་བསྟན་པའི་སྲོལ་ཆེན་པོ། ། ནམ་ཡང་ཉམས་མེད་སྤེལ་བར་མཛད་དེར་འདུད། ། པ་ཊ་རི་ལྟར་མཁྱེན་པའི་བློ་གྲོས་ཀྱི། ། ཕ་བཟང་བུ་ལྟར་ཤེས་ལྡན་སློབ་མ་སྐྱོང་། ། བ་གླང་ལྟ་བུའང་ཆོས་ཀྱིས་ཁྲིད་མཁས་པའི། ། མ་ལུས་འགྲོ་བ་ཀུན་གྱི་སྐྱབས་དེར་འདུད། །
ཙ་ར་ཧོར་ཁྲིམས་ལ་སོགས་ངན་སྤྱོད་ཀྱི། ། ཚ་གྲང་སྤྱོད་པས་གཞན་གནོད་ཀུན་སྤངས་ཏེ། ། ཛར་བའི་གོས་སོགས་ཆོག་ཤེས་བློ་ལྡན་ཞིང་། ། ཝ་ཡི་ཤ་ལྟར་ཆོས་སྲེད་དགེས་དེར་འདུད། ། ཞྭ་ལྟར་མཁས་གྲུབ་བླ་མས་གཙུག་ན་མཛེས། ། ཟས་ནོར་ལ་སོགས་བསྙེན་བཀུར་ཆགས་པ་སྤངས། ། འ་འུར་དམ་ཆོས་འབྲུག་སྒྲ་སྟོང་སྒྲོགས་པའི། ། ཡ་རབ་ཀུན་གྱིས་བསྔགས་འོས་གང་དེར་འདུད། ། རང་རྒྱུད་གྲོལ་ནས་རྩོད་བྲལ་དྲི་མེད་ཀྱི། ། ལམ་བཟང་མཆོག་ལ་འགྲོ་ཀུན་འགོད་པའི་ཕྱིར། །
ཤ་སོགས་རང་གི་ལུས་སྲོག་གཏོང་ཕོད་པའི། ། ས་གསུམ་སྐྱེ་དགུའི་གཙུག་རྒྱན་མཆོག་དེར་འདུད། ། ཧ་ལ་ལྟ་བུའི་མི་མཐུན་ཕྱོགས་བཅོམ་ནས། ། ཨ་ལ་ལ་ཡི་མཛད་འཕྲིན་ངོ་མཚར་ཅན། ། གང་ལ་བསམ་ཀྱང་ཡིད་འཕྲོག་རྡོ་རྗེ་འཆང་། ། ཀུན་དགའ་བཟང་པོར་གྲགས་དེར་སྙིང་ནས་འདུད། ། གང་གི་ཐུགས་སྲས་མུས་ཆེན་སེམས་དཔའ་ཆེ། ། དཀོན་མཆོག་རྒྱལ་མཚན་ལ་སོགས་རིམ་བྱོན་པའི། ། ཨེ་ཝཾ་ཆོས་ཀྱི་མཐོ་བའི་སེང་གེའི་ཁྲིར། ། ཞབས་འཁོད་བསྟན་འཛིན་ཀུན་ལ་དྭངས་བས་འདུད། །
དེ་ལྟར་སྟོན་མཆོག་ཟས་གཙང་སྲས་པོ་ཡི། ། ལུང་བསྟན་བདུད་རྩི་བརྙེས་པ་བཟང་པོའི་ཞབས། ། བརྒྱུད་པར་བཅས་ལ་གསོལ་བ་བཏབ་པ་ཡིས། ། དགེ་འདིའི་བསམ་དོན་འདི་དག་འགྲུབ་གྱུར་ཅིག ། བསྟན་དང་འགྲོ་ལ་ཕན་བདེ་བསྒྲུབ་པའི་ཕྱིར། ། བསྟན་པ་རིན་ཆེན་ཁུར་གྱི་མི་ངལ་ཞིང་། རླབས་ཆེན་སྤྱོད་པས་དོན་གཉིས་ལྷུན་གྲུབ་སྟེ། ། ཡིད་ཀྱི་རེ་བ་མ་ལུས་མཐར་ཕྱིན་ཤོག ། བདག་ཅག་དཔོན་སློབ་གདུལ་བྱར་བཅས་པ་རྣམས། ། ཚེ་མཐར་ཕྱིན་ཞིང་བསམ་དོན་ཀུན་འགྲུབ་སྟེ། །
བསྟན་པ་མཆོག་ཏུ་འཕེལ་བའི་མཐུ་ལྡན་ཞིང་། ། ཕྱི་མ་ལྷན་ཅིག་བདེ་བ་ཅན་བགྲོད་ཤོག ། རྩ་བརྒྱུད་བླ་མ་མཁྱེན་བརྩེ་ནུས་པར་ལྡན། ། བདག་ཅག་མི་ཕྱེད་དད་པས་སྟོབས་ལྡན་ཞིང་། ། ཆོས་ཉིད་མི་འགྱུར་བདེན་པའི་བྱིན་རླབས་ཀྱི། ། འདི་ཕྱིའི་དོན་ཀུན་འབད་མེད་ལྷུན་གྲུབ་ཤོག ། ཅེས་རྗེ་བཙུན་རྡོ་རྗེ་འཆང་ཆེན་པོ་ཀུན་དགའ་བཟང་པོ་ལ་བསྟོད་པ་དད་པའི་སྙེ་མ་ཞེས་བྱ་བ་འདི་ཡང་ཁམས་གསུམ་ཆོས་ཀྱི་རྒྱལ་པོ་རིགས་ལྡན་འཇམ་པའི་དབྱངས་དབང་པོའི་མཚན་ཅན་སྐུ་མཆེད་དང་། མུས་ཆེན་འཁོར་ལོ་སྡོམ་པ་བུདྡྷའི་མཚན་ཅན་གྱི་གསུང་ལས་སྐྱེས་པའི་ཤཱཀྱའི་དགེ་བསྙེན་ཐེག་པ་མཆོག་གི་རྣལ་འབྱོར་པ་དཔལ་ས་སྐྱ་པ་སྔགས་འཆང་ངག་དབང་ཀུན་དགའ་བསོད་ནམས་གྲགས་པ་རྒྱལ་མཚན་དཔལ་བཟང་པོས་ཡོན་ཏན་རིན་པོ་ཆེ་དུ་མའི་འབྱུང་གནས་དཔལ་ཨེ་ཝཾ་ཆོས་ལྡན་གྱི་གཙུག་ལག་ཁང་ཆེན་པོར་ལེགས་པར་སྦྱར་བའི་ཡི་གེ་པ་ནི་རབ་འབྱམས་སྨྲ་བ་རྒྱ་མཚོའི་མཐའ་ཅན་དང་། ཤབ་སྟོད་པ་བཀྲ་ཤིས་ཀྱི་མིང་ཅན་གྱིས་བགྱིས་སོ། ། འདིས་བདག་ཅག་དཔོན་སློབ་རྣམས་འཕྲལ་དང་ཡུན་དུ་བཀྲ་ཤིས་དང་དགེ་ལེགས་ཀྱི་དཔལ་དང་ལྡན་པར་གྱུར་ཅིག །
མསྟུ་སརྦ་ཛ་ག་ཏཾ།། ༈ །།ཀུན་མཁྱེན་བསོད་ནམས་སེང་གེ་ལ་བསྟོད་པ་དད་པ་རྒྱ་མཚོའི་རླབས་ཕྲེང་ཞེས་བྱ་བ་བཞུགས། ༥༣ ན་མོ་གུ་རུ་པུཎྱ་སིངྷ་ཡ། ཀུན་མཁྱེན་པའི་དབང་པོ་བསོད་ནམས་སེང་གེ་ལ་བསྟོད་པ་དད་པ་རྒྱ་མཚོའི་རླབས་ཕྲེང་ཞེས་བྱ་བ། རྗེ་བཙུན་ངག་གི་དབང་ཕྱུག་ལ་ཕྱག་འཚལ་ལོ། ། བསོད་ནམས་ཡེ་ཤེས་ཚོགས་གཉིས་མཐར་ཕྱིན་པའི། ། བཅོམ་ལྡན་ཤཱཀྱ་སེང་གེའི་བསྟན་པ་ཉིད། ། འཕེལ་ཞིང་རྒྱས་པར་མཛད་པའི་ཕྲིན་ལས་ཅན། ། ཀུན་མཁྱེན་ཆོས་ཀྱི་རྒྱལ་པོའི་ཞབས་ལ་འདུད། ། ས་མོ་བྱ་ལ་མདོ་ཁམས་ཕྱོགས་སུ་བལྟམས། །
གཞོན་ནུ་ཉིད་ནས་དམ་པའི་མགོན་གྱིས་བཟུང་། ། ཤེས་བྱའི་གནས་ཀུན་འབད་པ་ཆུང་ངུའི་མཁྱེན ། ཀུན་མཁྱེན་ཆོས་ཀྱི་རྒྱལ་པོའི་ཞབས་ལ་འདུད། ། འགྲོ་ཀུན་དགའ་མཛད་འདྲེན་པ་བཟང་པོ་དང་། ། དཀོན་མཆོག་བསྟན་པའི་རྒྱལ་མཚན་འཛིན་མཛད་པའི། ། རྗེས་བཟུང་ཡོངས་རྫོགས་བསྟན་པའི་བདག་པོར་གྱུར། ། ཀུན་མཁྱེན་ཆོས་ཀྱི་རྒྱལ་པོའི་ཞབས་ལ་འདུད། ། བོད་ཡུལ་བསྟན་པའི་མངའ་བདག་ས་སྐྱ་པའི། ། བཞེད་གཞུང་སྐྱོང་མཛད་མཁས་གྲུབ་མང་བྱོན་ཡང་། ། ཐུན་མོང་མིན་པའི་དགོངས་པ་འགྲེལ་མཁས་པའི། །
ཀུན་མཁྱེན་ཆོས་ཀྱི་རྒྱལ་པོའི་ཞབས་ལ་འདུད། ། བསྟན་པའི་བྱ་བ་རྣམ་གསུམ་མཐར་ཕྱིན་ནས། ། མཁས་པའི་བྱ་བ་གསུམ་ལ་རབ་བརྩོན་ཞིང་། ། བསླབ་གསུམ་ལྡན་པའི་ཆོས་གྲྭ་སྤེལ་མཛད་པའི། ། ཀུན་མཁྱེན་ཆོས་ཀྱི་རྒྱལ་པོའི་ཞབས་ལ་འདུད། ། མདོ་རྒྱུད་གཞུང་དོན་འཆད་ལ་ང་མཁས་ཞེས། ། ཆེར་རློམ་མང་ཡང་ཀུན་གྱི་འགྲན་བྲལ་བའི། ། བསོད་ནམས་གཏེར་ཆེན་སྨྲ་བའི་སེང་གེ་མཆོག ། ཀུན་མཁྱེན་ཆོས་ཀྱི་རྒྱལ་པོའི་ཞབས་ལ་འདུད། ། གཟུགས་སྐུ་བསྡུ་ཚེ་བརྩེ་ཆེན་བླ་མ་བཞིན། །
སྐལ་ལྡན་འགའ་ལ་སྐུ་ཡི་བཀོད་པའི་ཚོགས། ། དུ་མ་བསྟན་ནས་བདེ་བ་ཅན་དུ་གཤེགས། ། ཀུན་མཁྱེན་ཆོས་ཀྱི་རྒྱལ་པོའི་ཞབས་ལ་འདུད། ། དེ་ལྟར་རྣམ་པ་ཀུན་མཁྱེན་ཆོས་ཀྱ་ི་རྗེར། ། རབ་དང་གུས་པའི་ཡིད་ཀྱི་གསོལ་བཏབ་པས། ། ས་སྐྱའི་རྗེ་བཙུན་དགོངས་དོན་ཟབ་མོ་ལ། ། ཁྱེད་ལྟར་འཇིགས་མེད་སྨྲ་བའི་སེང་གེར་ཤོག ། དུས་ངན་སྐྱེ་བོའི་སྤྱོད་པའི་ཡིད་དུབ་བདག ། བདེ་གཤེགས་བསྟན་པའི་ཁུར་ཆེན་ཁྱེར་བ་ལ། ། དམ་ཅན་མཁའ་འགྲོའི་ཚོགས་ཀྱི་ཉེར་བསྐྱངས་ཏེ། །
སྔར་བཞིན་ཡིད་ལ་རེ་བ་ཀུན་འགྲུབ་ཤོག ། མདོར་ན་བདག་དང་གདུལ་བྱར་བཅས་པ་རྣམས། ། དུས་འདིར་ཚེ་རིང་ནད་མེད་བསྟན་པ་རྒྱས། ། ནམ་ཞིག་ཚེ་འདིའི་སྣང་བ་ནུབ་མ་ཐག ། ཞིང་མཆོག་བདེ་བ་ཅན་དུ་སྐྱེ་བར་ཤོག ། ཅེས་ཀུན་མཁྱེན་ཆོས་ཀྱི་རྒྱལ་པོ་ལ་གསོལ་བ་འདེབས་པ་དད་པ་རྒྱལ་མཚོའི་རླབས་ཕྲེང་ཞེས་བྱ་བ་འདི་ནི་དཔལ་ས་སྐྱ་པ་སྔགས་འཆང་ངག་དབང་ཀུན་དགའ་བསོད་ནམས་ཀྱི་ཀུན་མཁྱེན་ཆེན་པོའི་གསུང་རབ་རྣམས་མཐོང་བའི་རྐྱེན་བྱས་མི་ཕྱེད་པའི་དད་པ་བརྟན་པོ་ཐོབ་པ་དང་། ལྷག་པར་ཀུན་མཁྱེན་རིན་པོ་ཆེའི་འཕེལ་གདུང་བྱ་བཏང་རྗེའི་གདུང་སྐལ་གླིང་དགའ་ན་བཞུགས་པ་ལ་རིང་བསྲེལ་འཕེལ་བཞིན་པ། བར་སྐབས་སུ་རྐྱེན་འགའ་ཞིག་འགྲིབ་པ་ལ་ངེད་རང་གི་གསོལ་བ་བཏབ་པས་རིང་བསྲེལ་བཅུ་གཅིག་ཙམ་འཕེལ་བ་དང་། ། ཡང་དུས་ཕྱིས་ཐུབ་བསྟན་གོང་འོག་སོགས་ཀུན་མཁྱེན་ཆེན་པོའི་རྗེས་འཇུག་རྣམས་དང་བསྟན་པ་ལ་ཕན་སླེབ་ཆེ་བར་བྱུང་བར་བརྟེན། ཁོ་བོ་ཅག་ཀུན་མཁྱེན་ཆེན་པོ་དེ་ཉིད་ཀྱི་རྗེས་སུ་བཟུང་བའི་གང་ཟག་ཏུ་སྨོན་པའི་བློས་དད་པ་རྩེ་གཅིག་པའི་ཡིད་ཀྱིས་དཔལ་ས་སྐྱར་སྦྱར་བ་འདིས་བསམ་པ་ཐམས་ཅད་ཡིད་བཞིན་དུ་འགྲུབ་པར་གྱུར་ཅིག །
སརྦ་མངྒལཾ། ཀ་ལྱཱ་ན་ཝརྡྷནྟུ།། ༈ །།རྗེ་བཙུན་མུས་ཆེན་དཀོན་མཆོག་རྒྱ་མཚོ་ལ་གསོལ་བ་འདེབས་པ་དོན་གཉིས་ལྷུན་གྲུབ་ཅེས་བྱ་བ་བཞུགས། ༥༤ ཤྲཱི་ཝན་གུ་རུ་རཏྣ་ས་མུ་ཏྲ་ཡ་ན་མཿ རྗེ་བཙུན་སེམས་དཔའ་ཆེན་པོ་ཡབ་སྲས་བརྒྱུད་པ་དང་བཅས་པ་ལ་ཕྱག་འཚལ་ལོ། ། དཀོན་མཆོག་དགེས་པའི་ཐུགས་ལྡན་བཤེས་གཉེན་ཆེ། ། འཕྲིན་ལས་རྒྱ་མཚོས་འཛིན་མའི་ཁྱོན་ཀུན་ཁྱབ། ། རྒྱལ་བའི་རྒྱལ་ཚབ་དཔལ་ལྡན་བླ་མ་ལ། ། གསོལ་བ་འདེབས་སོ་བདག་རྒྱུད་བྱིན་གྱིས་རློབས། ། ཞེས་ཁམས་གསུམ་གྱི་བླ་མ་སྤྱན་སྔ་རིན་པོ་ཆེའི་འཇམ་པའི་དབྱངས་མུས་ཆེན་དཀོན་མཆོག་རྒྱ་མཚོ་ལ་གསོལ་བ་འདེབས་པ་དོན་གཉིས་ལྷུན་གྲུབ་ཅེས་བྱ་བ་འདི་ཡང་རྒྱལ་བ་གཉིས་པ་རྡོ་རྗེ་འཆང་ཀུན་དགའ་བཟང་པོས་མཛད་པའི་ལམ་འབྲས་བླ་མ་བརྒྱུད་པའི་གསོལ་འདེབས་ཀྱི་ཁ་སྐོངས་སུ་རྗེ་བཙུན་མུས་པ་ཆེན་པོའི་གསུང་ལས་སྐྱེས་པའི་ས་སྐྱ་པ་ཤཱཀྱའི་དགེ་བསྙེན་ཐེག་པ་མཆོག་གི་རྣལ་འབྱོར་པ་སྔགས་འཆང་ངག་དབང་ཀུན་དགའ་བསོད་ནམས་ཀྱིས་བསམ་པ་དག་ཅིང་སྦྱོར་བ་གུས་པའི་སྒོ་ནས་དཔལ་ས་སྐྱའི་ལྷ་ཁང་ཆེན་མོའི་ཤར་ལྷོ་རིགས་འཛིན་ཕོ་བྲང་དུ་སྦྱར་བ་འདིས་བཀྲ་ཤིས་དང་བདེ་ལེགས་དཔལ་འབར་བར་གྱུར་ཅིག །
སརྦ་མངྒལཾ།། ༈ །།རྒྱལ་སྲས་སེམས་དཔའ་ཆེན་པོའི་གསོལ་འདེབས་དོན་གཉིས་ལྷུན་གྲུབ་བཞུགས། ༥༥ ན་མོ་གུ་རུ། ངོ་མཚར་རྣམ་ཐར་མཛད་པའི་ཚུལ། ། གང་ལ་བསམ་ཀྱང་ཡིད་འཕྲོག་པའི། ། ཐོགས་མེད་བཟང་པོ་དཔལ་བ་ལ། ། སྡིག་བཤགས་གསོལ་འདེབས་བྱིན་གྱིས་རློབས། ། ཞེས་པ་འདི་ཡང་ས་སྐྱ་པ་སྔགས་འཆང་ངག་དབང་ཀུན་དགའ་བསོད་ནམས་ཀྱིས་རྒྱལ་སྲས་སེམས་དཔའ་ཆེན་པོའི་རྣམ་ཐར་དང་གསུང་འབུམ་ཡང་ཡང་བལྟས་པའི་རྐྱེན་བྱས་ཤིན་ཏུ་དད་ཅིང་གུས་པས་ཡིད་ཀྱིས་སྦྱར་བ་འདིས་བདག་ཅག་དཔོན་སློབ་ཀྱི་བསམ་དོན་ཐམས་ཅད་ཡིད་བཞིན་དུ་འགྲུབ་པར་གྱུར་ཅིག །

མངྒ་ལཾ།། ༈ །།རྗེ་དཀོན་མཆོག་རྒྱ་མཚོ་ལ་གསོལ་བ་འདེབས་པ་བྱིན་རླབས་ཆར་འབེབས་བཞུགས། ༥༦ ན་མོ་གུ་རུ་རཏྣ་ས་མུ་ཏྲ་ཡ། བླ་མ་དང་རྗེ་བཙུན་བསྟན་པའི་འཁོར་ལོ་ལ་གུས་པས་ཕྱག་འཚལ་ལོ། ། དཀོན་མཆོག་བསྟན་པའི་རྒྱ་མཚོ་དང་། ། སངས་རྒྱས་གསུང་རབ་རིན་ཆེན་གྱིས། ། འཕྲིན་ལས་རྒྱ་མཚོ་ཀུན་གྱི་བདག ། དཔལ་ལྡན་བླ་མ་ལ་ཕྱག་འཚལ། ། ཅེས་པ་འདི་ཡང་སྔགས་འཆང་ས་སྐྱ་པ། ། ངག་དབང་ཀུན་དགའ་བསོད་ནམས་ཞེས་བྱ་བས། ། རང་ཉིད་གསོལ་བ་འདེབས་ཕྱིར་དཔལ་ས་སྐྱའི། །
དཔེ་ཁང་གསར་པ་ཆོས་མཛོད་ཆེན་མོར་སྦྱར། ། མསྟུ་སརྦ་ཛ་ག་ཏཾ།། ༈ །།སྐྱིད་གྲོང་ཇོ་བོ་རིན་པོ་ཆེ་ལ་གསོལ་བ་འདེབས་པའི་ཚིགས་བཅད་དོན་གཉིས་ལྷུན་གྲུབ་བཞུགས། ༥༧ ན་མོ་གུ་རུ་ལོ་ཀི་ཤྭ་ར་ཡ། རང་བྱོན་ཇོ་བོ་ཝ་ཏི་བཟང་པོ་ལ། ། དངོས་འབྱོར་ཡིད་སྤྲུལ་མཆོད་པས་རྟག་མཆོད་ཅིང་། ། སྡིག་པ་ཀུན་བཤགས་ཀུན་ཀྱང་བྱང་གྱུར་ནས། ། བདག་ཅག་དཔོན་སློབ་ལོ་བརྒྱ་འཚོ་བར་ཤོག ། མཁྱེན་བརྩེ་ནུས་ལྡན་ཇོ་བོའི་ཐུགས་རྗེ་ཡི། ། བདག་ཅག་རྣམས་ཀྱི་ཚེ་ཐུང་གྱུར་པ་ཡི། །
སྔོན་གྱི་ལས་དང་འཕྲལ་རྐྱེན་ཀུན་ཞི་ནས། ། རྟག་ཏུ་གཟུགས་བཟང་ལོ་བརྒྱ་འཚོ་བར་ཤོག ། ཇོ་བོ་མཆོད་སོགས་དུས་གསུམ་བསོད་ནམས་མཐུས། ། བསྟན་དང་འགྲོ་བའི་དོན་མང་བསྒྲུབ་པའི་ཕྱིར། ། ཕྱི་ནང་གསང་བའི་འགལ་རྐྱེན་ཀུན་ཞི་ནས། ། བདག་ཅག་དཔོན་སློབ་ཚེ་མཐར་ཕྱིན་པར་ཤོག ། མདོར་ན་བསམ་པའི་དོན་ཀུན་ལེགས་འགྲུབ་པར། ། གསོལ་བ་འདེབས་སོ་ཇོ་བོ་རིན་པོ་ཆེ། ། གསོལ་བ་འདེབས་སོ་འགྲོ་ཀུན་རྗེས་སུ་བཟུང་། ། གསོལ་བ་འདེབས་སོ་དོན་གཉིས་ལྷུན་གྲུབ་ཤོག །
ཅེས་པ་འདི་ཡང་ས་སྐྱ་པ་སྔགས་འཆང་ངག་དབང་ཀུན་དགའ་བསོད་ནམས་ཀྱིས་རང་གཞན་གྱི་རེ་སྨོན་འགྲུབ་པའི་ཕྱིར་སྐྱིད་གྲོང་གི་འཕགས་པ་རང་བྱོན་ཝ་ཏི་བཟང་པོ་ལ་མཆོད་པའི་བྱེ་བྲག་འགའ་ཞིག་འབུལ་བའི་ཕོ་ཉ་མངགས་པའི་ཚེ་གསོལ་འདེབས་སྦྱར་བ་འདིས་འཕྲལ་དང་ཡུན་དུ་དགེ་ལེགས་སུ་གྱུར་ཅིག ། མངྒལཾ།། ༈ །།རྗེ་བཙུན་སྒྲོལ་དཀར་ཡིད་བཞིན་འཁོར་ལོའི་ཚེ་ཁྲིད་ཀྱི་བརྒྱུད་འདེབས་ཁ་སྐོངས་དང་བཅས་པ་བཞུགས། ༥༨ སྐྱབས་མཆོག་ཐུབ་དབང་སྒྲོལ་དཀར་ངག་དབང་གྲགས། ། ཆོས་ཀྱི་གྲགས་པ་དཔལ་ལྡན་ཨ་ཏི་ཤ ། རྒྱལ་སྲས་འབྲོམ་སྟོན་སྤྱན་སྔ་ཚུལ་ཁྲིམས་འབར། ། སྤྲུལ་སྐུ་གཞོན་འོད་རྣམས་ལ་གསོལ་བ་འདེབས། ། སྒམ་པོ་པ་དང་བསྒོམ་ཚུལ་སྟོན་པའི་ཞབས། ། ཤེས་རབ་བྱང་ཆུབ་དཔལ་ལྡན་འདུལ་འཛིན་པ། ། འབྲི་ཁུང་གླིང་པ་དམ་ཆོས་གླིང་པའི་མཚན། །
བླ་མ་ཆོས་ཚུལ་རྣམས་ལྎ མཉམ་མེད་ལྷ་ལུང་གྲུབ་ཆེན་ཡོན་གནས་པ། ། ཆོས་ཀྱི་དབང་ཕྱུག་བྱང་ཆུབ་བཟང་པོའི་ཞབས། ། བཀྲ་ཤིས་རྣམ་རྒྱལ་བསོད་ནམས་ལྷ་དབང་རྗེ། ། བསོད་ནམས་ལེགས་མཆོག་རྣམས་ལྎ མཁས་པའི་དབང་པོ་པཎ་ཆེན་ངག་དབང་གྲགས། ། སྙིགས་དུས་འགྲོ་བའི་འདྲེན་མཆོག་ཆོས་ཀྱི་རྗེ། ། རྒྱལ་བའི་སྲས་པོ་སྤྱན་སྔ་རིན་པོ་ཆེ། ། ངག་དབང་ཆོས་གྲགས་ཞབས་ལ་གསོལ་བ་འདེབས། ། ཡི་དམ་ལྷ་ཚོགས་ཆོས་སྲུང་ནོར་ལྷ་ལ། ། བདག་གཞན་མཆེད་གྲོགས་སྙིང་ནས་གསོལ་འདེབས་ཀྱི། ། མཆོག་དང་ཐུན་མོང་ཚེ་ཡི་དངོས་གྲུབ་སྩོལ། །
བསོད་ནམས་དཔལ་འབྱོར་ཡེ་ཤེས་རྒྱལ་པར་མཛོད། ། ཅེས་པ་འདི་ཡང་སྔགས་འཆང་ཆེན་པོས་མཛད་པའོ། ། སྭསྟི་སིདྡྷྃ། གོང་གི་བརྒྱུད་འདེབས་ཀྱི་སྤྱན་སྔ་རིན་པོ་ཆེའི་རྗེས་སུ་འདི་ལྟར་སྦྱར་ཏེ། དཔལ་ལྡན་ཆོས་ཀྱི་འབྱོར་པའི་ཡོངས་འཛིན་རྗེ། ། མཁས་བཙུན་བཟང་པོའི་མངའ་བདག་ཀུན་དགའི་མཚན། ། མགོན་དེས་རྗེས་བཟུང་རིགས་འཛིན་ཝ་གིནྟྲ། ། སྐྱབས་གནས་ཀུན་འདུས་ཞབས་ལ་གསོལ་བ་འདེབས། ། གོང་གི་སྨོན་ལམ་ཚིགས་བཅད་གཅིག་གི་རྗེས་སུ་ཡང་འདི་ལྟར་སྦྱར་བར་བྱ་སྟེ། ལྷག་པར་ལས་དང་ཚེ་དང་བསོད་ནམས་ཚོགས། །
དཔལ་ལྡན་ཚེ་སྦྱིན་ལྷ་མོའི་གཟི་བྱིན་གྱིས། ། དཀར་ཕྱོགས་བསིལ་ཟེར་ཅན་ལྟར་རབ་རྒྱས་ནས། ། བསྟན་དང་འགྲོ་བའི་དོན་རྣམས་མཐར་ཕྱིན་མཛོད། ། སྣང་སྲིད་གཟུགས་བརྙན་ཡིད་བཞིན་དཔལ་མོའི་སྐུ། ། གྲག་སྟོང་སྒྲ་རྣམས་གསང་སྔགས་རང་སྒྲའི་ངང་། ། གང་བསམ་རིག་སྟོང་བརྗོད་མེད་དཔལ་མོའི་ཐུགས། ། གནད་འདིའི་མ་མས་མངོན་སུམ་ཞལ་སྟོན་མཛོད། ། དེ་ལ་བརྟེན་ནས་དུག་གསུམ་གྱིས་བསྐྱེད་པའི། ། སྒྲིབ་གཉིས་བག་ཆགས་བཅས་པ་སྐད་ཅིག་གི ། དྲུང་ནས་ཕྱུང་སྟེ་དད་ལྡན་སྐལ་བཟང་བདག །
ཚེ་ཡི་རིགས་འཛིན་མཆོག་དེ་ཐོབ་པར་མཛོད། ། གཞན་ཡང་སྡུག་བསྔལ་རྩ་བ་བདག་འཛིན་གྱི། ། ཐོག་མེད་དུས་ནས་གདམས་པའི་རང་སེམས་ཀྱི། ། རང་མཚང་རིག་པའི་མོད་ལ་རྩ་བྲལ་དངོས། ། རྗེན་པར་རྟོགས་ཏེ་དོན་གཉིས་ལྷུན་གྲུབ་མཛོད། ། ཅེས་པ་འདི་ཡང་ཡོངས་འཛིན་དམ་པ་དགེ་བའི་བཤེས་གཉེན་འགྲན་ཟླ་དང་བྲལ་བ་སྤྱན་སྔ་རིན་པོ་ཆེ་ཨཱ་ནནྡའི་མཚན་ཅན་དེ་ཉིད་ལས། རྗེ་བཙུན་སྒྲོལ་མ་འདི་ཉིད་ཀྱི་ཁྲིད་ནོས་དུས་འདྲེན་མཆོག་དམ་པ་དེ་ཉིད་ཀྱི་བཀས་བསྐུལ་བ་སྤྱི་བོས་ཅོད་པཎ་དུ་བླངས་ཏེ་ས་སྐྱ་པ་ཤཱཀྱའི་དགེ་བསྙེན་ངག་དབང་ཀུན་དགས་བྲིས་པའོ། ། ཀ་ལྱཱ་ན་ཝརྡྷནྟུ།། ༈ །།འབའ་ར་ལུགས་ཀྱི་ཚེ་ཁྲིད་ཀྱི་བརྒྱུད་འདེབས་འཆི་བདག་འཇོམས་པའི་རྡོ་རྗེ་ཞེས་བྱ་བ་བཞུགས། ༥༩ །
ན་མོ་གུ་རུ་ཨ་མྲྀ་ཏ་བྷ་ཝ་ཡེ། འཆི་མེད་དབང་པོ་རྒྱལ་བ་འོད་དཔག་མེད། ། རིགས་འཛིན་བརྙེས་པ་གྲུབ་པའི་རྒྱལ་མོའི་ཞབས། ། སྐྱེས་བུའི་གཙུག་རྒྱན་རྡོ་རྗེ་གྲགས་པ་ལ། ། གསོལ་བ་འདེབས་སོ་འཆི་མེད་དངོས་གྲུབ་སྩོལ། ། གངས་ཅན་གྲུབ་པའི་གཙུག་རྒྱན་མི་ལའི་ཞབས། ། གང་དེའི་ཐུགས་སྲས་ཆོས་རྗེ་སྒམ་པོ་པ། ། མཁས་གྲུབ་ཆེན་པོ་རྡོ་རྗེ་རྒྱལ་མཚན་ལ། ། གསོལ་བྎ རྟེན་འབྲེལ་ཟབ་མོའི་དོན་གཟིགས་འཇིག་རྟེན་མགོན། ། ཉམས་རྟོགས་ཕུལ་དུ་ཕྱིན་པའི་སྤྱན་སྔ་བ། །
རྒྱལ་བའི་རྣམ་སྤྲུལ་ཡང་དགོན་ཆོས་རྗེ་ལ། ། གསོལ་བྎ དམ་པས་རྗེས་བཟུང་སྤྱན་སྔ་རིན་ཆེན་ལྡན། ། ལྷ་མིའི་འདྲེན་པ་ཟུར་ཕུག་རིན་ཆེན་དཔལ། ། ཕྱོགས་ལས་རྣམ་རྒྱལ་ཆོས་རྗེ་འབའ་ར་བ། ། གསོལ་བྎ འཇམ་པའི་དབྱངས་དངོས་ཆོས་ཀྱི་རྒྱལ་པོ་དང་། ། ཟབ་ལམ་མངོན་གྱུར་སངས་རྒྱས་སེང་གེའི་ཞབས། ། ཡོངས་འཛིན་དམ་པ་རིན་ཆེན་རྒྱལ་མཚན་ལ། ། གསོལ་བྎ མཁྱེན་པའི་སྤྱན་ཡངས་ཡེ་ཤེས་རིན་ཆེན་དང་། ། ཡོན་ཏན་དཔལ་འབྱོར་འབྱུང་བའི་ཆོས་ཀྱི་རྗེ། ། སེམས་གཉིས་མངའ་བདག་བསོད་ནམས་ཤེས་རབ་ལ། །
གསོལ་བྎ གཟུང་འཛིན་མདུད་པ་གྲོལ་བའི་ཀུན་མཁྱེན་པ། ། གདོད་མའི་རང་མཚང་རིག་པའི་ཀུན་དགའ་བཟང་། ། དམ་པའི་སྐྱེས་བུ་བྱ་རྒོད་སྤྲུལ་སྐུ་ལ། ། གསོལ་བྎ ཤེས་བྱ་ཀུན་མཁྱེན་སྙིང་རྗེ་བཟང་པོ་དང་། ། མཁས་བཙུན་བཟང་པོའི་ཡོན་ཏན་ཀུན་རྫོགས་པའི། ། བཀའ་དྲིན་མཉམ་མེད་སྤྱན་སྔ་རིན་ཆེན་ལ། ། གསོལ་བ་འདེབས་སོ་འཆི་མེད་དངོས་གྲུབ་སྩོལ། ། དེ་ལྟར་རྩེ་གཅིག་གསོལ་བ་བཏབ་པའི་མཐུས། ། བདག་དང་ཕ་མར་གྱུར་པའི་སེམས་ཅན་རྣམས། ། དུས་འདིར་ཚེ་རིང་ནད་མེད་བསམ་དོན་འགྲུབ། །
ཕྱི་མ་བདེ་བ་ཅན་དུ་སྐྱེ་བར་ཤོག །་་་་་ ཅེས་འབའ་ར་ལུགས་ཀྱི་ཚེ་ཁྲིད་ཟབ་མོའི་བླ་མ་བརྒྱུད་པའི་གསོལ་འདེབས་འཆི་བདག་འཇོམས་པའི་རྡོ་རྗེ་ཞེས་བྱ་བ་འདི་ནི། འཕགས་ཡུལ་གྱི་མཁན་པོ་ཞི་བ་འཚོ་དང་། གངས་ཅན་གྱི་སྤྱན་སྔ་ཚུལ་ཁྲིམས་འབར་སོགས་ཀྱི་སྐུའི་སྤྲུལ་པ། སྙིགས་དུས་ཀྱི་རྒྱལ་བ་གཉིས་པ་སྤྱན་སྔ་རིན་པོ་ཆེ་ངག་དབང་ཆོས་ཀྱི་གྲགས་པ་དེ་ཉིད་སླར་ཡང་བསམ་བཞིན་དུ་སྐུ་སྐྱེ་བ་བཞེས་པ། ལོ་ནས་སྤྱན་སྔ་རིན་པོ་ཆེ་བྱམས་པ་ངག་དབང་ཀུན་དགའ་དོན་གྲུབ་ཀྱི་དྲུང་དུ། ས་སྐྱ་པ་ཤཱཀྱའི་དགེ་བསྙེན་རྡོ་རྗེ་འཛིན་པ་ངག་དབང་ཀུན་དགའ་བསོད་ནམས་ཀྱི་ཚེ་ཁྲིད་འདི་སོགས་ཟབ་རྒྱས་ཆོས་ཚུལ་རྒྱ་མཚོའི་བཀའ་དྲིན་ནོས་དུས། འདི་ལྟ་བུའི་བརྒྱུད་འདེབས་ཅིག་གྱིས་ཅེས་བཀའ་སྩལ་སྤྱི་བོས་བླངས་ཏེ་དཔལ་ས་སྐྱའི་ཆོས་གྲྭ་ཆེན་པོར་སྦྱར་བ་འདིས་དགེ་ལེགས་སུ་གྱུར་ཅིག ཡི་གེ་པ་ནི་གདོང་དགའ་བ་བསམ་པ་དོན་གྲུབ་ཀྱིས་བགྱིས་སོ། ། སརྦ་མངྒལཾ། །
གོང་གི་སྙིང་རྗེ་བཟང་པོའི་རྗེས་སུ། རིམས་གཉིས་མཐར་ཕྱིན་སྤྱན་སྔ་རིན་པོ་ཆེ། ། རྡོ་རྗེ་འཆང་དངོས་ངག་དབང་ཀུན་དགའ་ལ། ། གསོལ་བ་འདེབས་སོ་འཆི་མེད་དངོས་གྲུབ་སྩོལ།། ༈ །།སློབ་དཔོན་རིན་པོ་ཆེ་པདྨ་འབྱུང་གནས་ལ་གུ་རུའི་མཚན་གྱི་རྣམ་གྲངས་འགའ་ཞིག་རྣམ་ཐར་མདོར་བསྡུས་དང་སྦྱར་ནས་བསྟོད་པ་བར་ཆད་ཀུན་སེལ་ཞེས་བྱ་བ་བཞུགས། ༦༠ ། ན་མོ་གུ་རུ་པུཎྱ་ཨིནྡྲ་ཀིརྟི་མ་ཏི་བུདྡྷ་དྷྭ་ཛ་ཏྲི་ཎི་ཡེ། རྒྱ་མཚོར་སྐུ་འཁྲུངས་ཨུ་རྒྱན་ཡུལ་དུ་བྱོན། ། རྒྱལ་པོའི་སྲས་མཛད་རྫུ་འཕྲུལ་སྣ་ཚོགས་སྟོན། ། འཁོར་བར་མ་ཆགས་རོལ་རྩེད་སྣ་ཚོགས་མཛད། །
པདྨ་རྒྱལ་པོའི་སྐུ་ལ་ཕྱག་འཚལ་བསྟོད། ། རྒྱ་གར་ཡུལ་བྱོན་རྡོ་རྗེ་གདན་དུ་བཞུགས། ། བདུད་བཞི་བཅོམ་པས་སངས་རྒྱས་ཀུན་དང་མཉམ། ། འདུལ་ཁྲིམས་ལྡན་པས་དགེ་སློང་ཆ་ལུགས་འཛིན། ། ཤཱཀྱ་སེང་གེའི་སྐུ་ལ་ཕྱག་འཚལ་བསྟོད། ། ཟ་ཧོར་ཡུལ་བྱོན་མ་ག་དྷ་རུ་བཞུགས ། བསིལ་བའི་ཚལ་དུ་བམ་རོའི་བསྒྲུབ་པ་མཛད། ། སྡེ་སྣོད་བཅུ་གཉིས་ཐུགས་ཀྱི་ཀློང་ན་གསལ། ། པདྨ་སམྦྷའི་སྐུ་ལ་ཕྱག་འཚལ་བསྟོད། ། མུ་སྟེགས་ཡུལ་བྱོན་དགའ་བའི་ཚལ་དུ་བཞུགས། །
སྙན་པའི་སྒྲ་ཡི་ཕྱོགས་མཚམས་ཀུན་དུ་ཁྱབ། ། གསང་སྔགས་ཕྱི་ནང་ཐུགས་ཀྱི་ཀློང་ན་གསལ། ། རྡོ་རྗེ་གྲོ་ལོད་སྐུ་ལ་ཕྱག་འཚལ་བསྟོད། ། ཡངས་པ་ཅན་བྱོན་སོ་ས་གླིང་དུ་བཞུགས། ། ལྟ་བ་མི་འཚོལ་ཞི་གནས་བསྒོམ་མི་བྱེད། ། ཐ་སྙད་ཕྱོགས་འཛིན་མ་གོས་ནམ་མཁའ་ལྟར། ། པདྨ་ཐོད་ཕྲེང་སྩལ་ལ་ཕྱག་འཚལ་བསྟོད། ། ཁ་ཆེའི་ཡུལ་བྱོན་སིངྒ་ལ་རུ་བཞུགས། ། ཐོས་བསམ་ལྡན་པས་འགྲོ་བ་མ་ལུས་འདུལ། ། བྱམས་པ་ཆེན་པོས་ཕ་མ་ལྟ་བུར་མཛད། །
བློ་ལྡན་མཆོག་སྲེད་སྐུ་ལ་ཕྱག་འཚལ་བསྟོད། ། ལི་ཡི་ཡུལ་བྱོན་ལྕང་ར་སྨུག་པོར་བཞུགས། ། ཤེལ་གོང་བྲག་ལ་མངོན་ཤེས་མཁའ་ལྟར་ཁྱབ། ། གཞན་དོན་འཕྲིན་ལས་འབྲས་བུ་ལོ་འདབ་རྒྱས། ། ཉི་མ་འོད་ཟེར་སྐུ་ལ་ཕྱག་འཚལ་བསྟོད། ། བལ་པོའི་ཡུལ་བྱོན་ཡང་ལེ་ཤོད་དུ་བཞུགས། ། གནོད་སྦྱིན་རྫོང་དུ་དམ་སྲི་སྡེ་བརྒྱད་བཏུལ། ། ཁམས་གསུམ་དབང་བསྡུས་སྲིད་གསུམ་ཟིལ་གྱི་གནོན། ། སེང་གེ་སྒྲ་སྒྲོགས་སྐུ་ལ་ཕྱག་འཚལ་བསྟོད། ། བོད་ཡུལ་དབུས་བྱོན་སྟག་ཚངས་སེང་ཕུག་བཞུགས། །
སྣང་བ་མཐའ་ཡས་སྤྲུལ་པ་འགྲོ་བའི་མགོན། ། མཁའ་འགྲོ་སྡེ་བཞི་མ་ཚོགས་རོལ་དུ་ཁྲིད། ། བདེ་བའི་དངོས་གྲུབ་སྐུ་ལ་ཕྱག་འཚལ་བསྟོད། ། སྲིན་པོའི་ཡུལ་བྱོན་རྔ་ཡབ་གླིང་དུ་བཞུགས། ། ཟངས་མདོག་དཔལ་རིར་གདོང་དམར་སྲིན་པོ་བཏུལ། ། སྐྱེ་འགྲོ་སེམས་ཅན་ཐམས་ཅད་བདེ་ལ་བཀོད། ། པདྨ་འབྱུང་གནས་སྐུ་ལ་ཕྱག་འཚལ་བསྟོད། ། དེ་ལྟར་སློབ་དཔོན་པདྨ་འབྱུང་གནས་ལ། ། སྙིང་ནས་དད་པས་གསོལ་བ་བཏབ་པའི་མཐུས། ། བདག་གི་ཡིད་ལ་རེ་བའི་དོན་འདི་རྣམས། །
འབད་མེད་ལྷུན་གྱི་གྲུབ་པར་མཛད་དུ་གསོལ། ། བསྟན་དང་འགྲོ་བའི་དོན་མང་བསྒྲུབ་པའི་ཕྱིར། ། བདག་ཅག་དཔོན་སློབ་གདུལ་བྱར་བཅས་པ་རྣམས། ། དུས་འདིར་ཚེ་རིང་ནད་མེད་བསམ་དོན་འགྲུབ། ། དེ་ལ་བརྟེན་ནས་བསྟན་པ་རབ་རྒྱས་ཤོག ། ནམ་ཞིག་ཚེ་འདིའི་སྣང་བ་ནུབ་མ་ཐག ། དཔོན་སློབ་ལྷན་ཅིག་བདེ་བ་ཅན་སྐྱེས་ནས། ། སྤངས་རྟོགས་ཡོན་ཏན་སྐད་ཅིག་གིས་རྫོགས་ཏེ། ། གཞན་ཕྱིར་བསམ་བཞིན་སྲིད་པ་ལེན་པར་ཤོག ། དེ་ཡང་བསྟན་པ་འཛིན་པའི་སྐྱེས་བུ་དང་། །
བསྟན་པ་སྐྱོང་བའི་སྟོབས་ལྡན་ས་སྐྱོང་སོགས། ། ཐབས་མཁས་སྤྲུལ་པའི་ཁྱད་པར་བགྲངས་ཡས་ཀྱི། ། མཁའ་མཉམ་འགྲོ་བའི་དོན་མང་བསྒྲུབ་པར་ཤོག ། ཁྱད་པར་བསྟན་པའི་བདག་པོ་ས་སྐྱ་པའི། ། དྲི་མ་མེད་པའི་རིང་ལུགས་ངོ་མཚར་གྱིས། ། འཛམ་གླིང་བྱང་ཕྱོགས་ལྗོངས་འདི་ཁྱབ་གྱུར་སྟེ། ། དཔལ་ལྡན་འཕགས་པའི་འཕྲིན་ལས་དེ་འདྲར་ཤོག ། ཅེས་སློབ་དཔོན་རིན་པོ་ཆེ་པདྨ་འབྱུང་གནས་ལ་གུ་རུའི་མཚན་གྱི་རྣམ་གྲངས་འགའ་ཞིག་རྣམ་ཐར་མདོར་བསྡུས་དང་སྦྱར་ནས་བསྟོད་པ་བར་ཆད་ཀུན་སེལ་ཞེས་བྱ་བ་འདི་ཡང་། སའི་ལྷ་མོ་བརྟན་མ་འཁོར་དང་བཅས་པས་སློབ་དཔོན་རིན་པོ་ཆེའི་རྣམ་ཐར་དང་མཐུན་པར་བསྟོད་པའི་དཔེ་རྙིང་ལས་ས་སྐྱ་པ་ངག་དབང་ཀུན་དགའ་བསོད་ནམས་ཀྱིས་ཁ་སྐོངས་ཅུང་ཟད་དང་བཅས་དག་པར་བྲིས་པ་འདིས་བདག་ཅག་དཔོན་སློབ་ཀྱི་འདི་ཕྱིའི་དོན་ཐམས་ཅད་ཡིད་བཞིན་དུ་འགྲུབ་པར་གྱུར་ཅིག ། མངྒ་ལཾ།།
༈ །སློབ་དཔོན་རིན་པོ་ཆེ་པདྨ་འབྱུང་གནས་ལ་ཐུགས་རྗེ་མྱུར་བསྐུལ་གྱི་གསོལ་འདེབས་བསམ་པ་མྱུར་འགྲུབ་བོད་ཁམས་ཀུན་དུ་བདེ་བའི་དཔལ་སྟེར་ཞེས་བྱ་བ་བཞུགས་སོ། ༦༡ ། ན་མཿསརྦ་བུདྡྷ་བོདྷི་སཏྭ་ཡ། དུས་གསུམ་རྒྱལ་བ་ཀུན་གྱི་སྤྲུལ་པའི་སྐུ། ། མཁྱེན་བརྩེ་ནུས་ལྡན་གུ་རུ་རིན་པོ་ཆེ། ། ལྷོ་ནུབ་རྔ་ཡབ་གླིང་ཕྲན་དཔལ་གྱི་རིའི། ། པདྨ་འོད་ནས་ད་ལྟ་གནས་འདིར་བྱོན། ། སྟེང་གི་ཆ་ལ་རྩ་བརྒྱུད་བླ་མ་དང་། ། བར་གྱི་ཆ་ལ་ཡི་དམ་ཞི་ཁྲོའི་ཚོགས། ། འོག་གི་ཆ་ལ་བཀའ་སྲུང་མཁའ་འགྲོ་རྣམས། །
བུ་ཡུག་འཚུབ་ལྟར་མངོན་སུམ་གསལ་བར་བཞུགས། ། བདག་གཞན་ལུས་སྲོག་ལོངས་སྤྱོད་དུས་གསུམ་གྱི། ། དགེ་ཚོགས་མཆོད་སྤྲིན་ནམ་མཁའི་མཐའ་ཀླས་པ། ། ཡིད་ཀྱིས་སྤྲུལ་ནས་མཆོད་ཡུལ་རྣམས་ལ་འབུལ། ། རྒྱུན་ཆད་མེད་པར་སྤྱན་ལམ་འབྱུང་གྱུར་ཅིག ། དིང་སང་གངས་ཅན་ལྗོངས་འདིས་འགྲོ་འདི་རྣམས། ། ལས་ངན་བསགས་པའི་འབྲས་བུ་དུ་མ་སྨིན། ། སྨྲ་ཤེས་དོན་གོ་མི་ཡི་ལུས་ཐོབ་ཀྱང་། ། ངན་སོང་སྡུག་བསྔལ་ལྟ་བུའི་གཟིར་ལ་གཟིགས། ། ཚ་གྲང་སྲོག་བྲལ་དམྱལ་བའི་ཡུལ་ལྗོངས་བཞིན། །
བཀྲེས་སྐོམ་སྡུག་བསྔལ་ཡི་དྭགས་ལུས་དང་མཚུངས། ། བསད་སྤྱད་བཀོལ་སྤྱུགས་དུད་འགྲོ་ལྟར་མྱོང་བའི། ། འགྲོ་བ་འདི་རྣམས་ཐུགས་རྗེས་མྱུར་དུ་སྐྱོབས། ། གཞན་དམའ་འབེབས་ཕྱིར་གཡོ་སྒྱུ་ཁྲམ་གསུམ་གྱི། ། འཁྲུག་ལོངས་མ་ལུས་ཞི་བར་བྱིན་གྱིས་རློབས། ། ཆགས་སྡང་དབང་གི་དུས་འཁྲུགས་འདི་ཞི་ནས། ། སོ་སོ་རང་དབང་ཐོབ་པར་བྱིན་གྱིས་རློབས། ། རྒྱལ་པོ་རྣམས་ཀྱི་ཆོས་བཞིན་ས་སྐྱོངས་ཞིང་། ། འབངས་རྣམས་བཀའ་བཞིན་སྒྲུབ་པར་བྱིན་གྱིས་རློབས། ། བསྟན་འཛིན་ཐམས་ཅད་སྐུ་ཚེ་ལེགས་བརྟན་ཞིང་། །
བཞེད་དོན་ལྷུན་གྱི་འགྲུབ་པར་བྱིན་གྱིས་རློབས། ། དགེ་འདུན་སྡེ་རྣམས་འཆད་ཉན་འཕེལ་བ་དང་། ། བསྟན་པ་རིས་མེད་དར་བར་བྱིན་གྱིས་རློབས། ། བསྒྲུབ་པ་པོ་རྣམས་གཡེང་བས་མ་གོས་པའི། ། ཏིང་འཛིན་ལས་སུ་རུང་བར་བྱིན་གྱིས་རློབས། ། ཡུལ་ཕྱོགས་ཀུན་དུ་ཆར་ཆུ་དུས་སུ་འབབ། ། ལོ་ཕྱུགས་རྟག་ཏུ་ལེགས་པར་བྱིན་གྱིས་རློབས། ། མི་ནད་ཕྱུགས་ནད་དུས་འཁྲུགས་རྒྱུན་ཆད་ནས། ། རྒྱལ་ཁམས་བདེ་བས་འཚོ་བར་བྱིན་གྱིས་རློབས། ། སྟོབས་ལྡན་རྣམས་ཀྱི་རྒྱུད་ལ་བསམ་ངན་གྱི། །
འཇིག་རྟེན་ཕུང་སེམས་ཞི་བར་བྱིན་གྱིས་རློབས། ། ཅི་སྟེ་ལས་ངན་དབང་གིས་ཕུང་གཡོས་ཀྱང་། ། ནུས་མེད་རང་ཞིར་འགྱུར་བར་བྱིན་གྱིས་རློབས། ། བཀའ་སྲུང་རྣམས་ཀྱིའང་གཞན་གྱིས་མ་བསྐུལ་ཡང་། ། གདུག་ཅན་དངོས་སུ་སྒྲོལ་བར་བྱིན་གྱིས་རློབས། ། སྐྱེ་བོ་འདི་ཀུན་ངོ་ཚ་ཁྲེལ་ཡོད་ཀྱི། ། གཅིག་སེམས་གཅིག་གིས་འཛིན་པར་བྱིན་གྱིས་རློབས། ། ཕན་ཚུན་བྱམས་སེམས་གཡོ་མེད་རབ་བརྟན་པས། ། ཀུན་གྱི་བདེ་ཐབས་སྒྲུབ་པར་བྱིན་གྱི་རློབས། ། དེ་ལ་བརྟེན་ནས་ལྗོངས་འདིའི་འགྲོ་བ་རྣམས། །
བདེ་སྐྱིད་དཔལ་ལ་སྤྱོད་པར་བྱིན་གྱིས་རློབས། ། ཀུན་ཀྱང་ཆོག་ཤེས་རྩོད་མེད་མངའ་རིས་ཀྱི། ། བསྟན་དང་བསྟན་འཛིན་མཆོད་པར་བྱིན་གྱིས་རློབས། ། འབྱུང་པོ་རྣམས་ཀྱང་གདུག་རྩུབ་ཀུན་ཞི་ནས། ། འགྲོ་ལ་བརྩེ་སེམས་སྐྱེ་བར་བྱིན་གྱིས་རློབས། ། མདོར་ན་གཟུགས་ཅན་གཟུགས་མེད་འགྲོ་བ་ཀུན། ། ཤེས་རྒྱུད་ཆོས་དང་མཐུན་པར་བྱིན་གྱིས་རློབས། ། དེ་ལ་བརྟེན་ནས་ཕྱི་མ་ལྷན་ཅིག་པར། ། བདེ་བ་ཅན་དུ་སྐྱེ་བར་བྱིན་གྱིས་རློབས། ། ནམ་མཁར་བཞུགས་པའི་གུ་རུ་རིན་པོ་ཆེ། །
འཁོར་བཅས་རང་ལ་ཐིམ་པའི་བྱིན་བརླབས་ཀྱིས། ། སློབ་དཔོན་ཆེན་པོའི་ལུང་རྟོགས་ཡོན་ཏན་དང་། ། རང་ཉིད་ནུས་པ་མཉམ་པར་བྱིན་གྱིས་རློབས། ། བདག་གིས་འགྲོ་བའི་སྡུག་བསྔལ་མ་བཟོད་པས། ། བདག་ཅག་བྱས་མེད་ཡུས་ཀྱི་གདུང་ཤུགས་ཀྱིས། ། བདག་ཉིད་ཆེན་པོ་ཁྱེད་ལ་གསོལ་བཏབ་པས། ། བདག་གཞན་དོན་ཀུན་ཡིད་བཞིན་འགྲུབ་གྱུར་ཅིག ། ཅེས་སློབ་དཔོན་རིན་པོ་ཆེ་པདྨ་འབྱུང་གནས་ལ་ཐུགས་རྗེ་མྱུར་བསྐུལ་གྱི་གསོལ་འདེབས་བསམ་པ་མྱུར་འགྲུབ་བོད་ཁམས་ཀུན་ཏུ་བདེ་བའི་དཔལ་སྟེར་ཞེས་བྱ་བ་འདི་ཡང་། ས་སྐྱ་པ་ཤཱཀྱའི་དགེ་བསྙེན་པཎྜི་ཏ་སྔགས་འཆང་ངག་དབང་ཀུན་དགའ་བསོད་ནམས་ཀྱིས་ལྕགས་མོ་སྦྲུལ་ལོ་དབུས་གཙང་གི་ལྗོངས་འདིར་དུས་ངན་གྱི་འཁྲུག་ལོང་སྣ་ཚོགས་བྱུང་དུས། སྐྱེ་འགྲོ་རྣམས་མྱུར་དུ་བདེ་བ་ལ་འགོད་པ་ཞིག་བྱུང་ན་སྙམ་པའི་ལྷག་བསམ་རྣམ་པར་དག་པས་ཀུན་ནས་བླང་སྟེ།
ཧོར་ཟླ་བཅུ་པའི་དཀར་ཕྱོགས་རྫོགས་པ་གཉིས་པའི་ཚེས་ལ་དགེ་སྡིངས་ཆོས་ཀྱི་ཕོ་བྲང་ཆེན་པོར་ལེགས་པར་སྦྱར་བ་འདིས་ཀྱང་། བསམ་པ་ཐམས་ཅད་ཡིད་བཞིན་དུ་འགྲུབ་པའི་རྒྱུར་གྱུར་ཅིག ། ཀ་ལྱཱ་ན་ཝརྡྷནྟུ།། ༈ །།འཕགས་པའི་གནས་བརྟན་ཆེན་པོ་བཅུ་དྲུག་ལ་མཆོད་ཅིང་བསྟོད་པའི་རབ་ཏུ་བྱེད་པ་བྱིན་རླབས་ཆར་འབེབས་ཞེས་བྱ་བ་བཞུགས། ༦༢ ན་མོ་གུ་རུ་བུདྡྷ་དྷྭ་ཛ་ཤཱཀྱ་མུ་ནེ་ཡེ། འཕགས་པའི་གནས་བརྟན་ཆེན་པོ་བཅུ་དྲུག་ལ་མཆོད་ཅིང་བསྟོད་པའི་རབ་དུ་བྱེད་པ་བྱིན་རླབས་ཆར་འབེབས་ཞེས་བྱ་བ་བླ་མ་དང་གཉིས་སུ་མེད་པའི་སྟོན་པ་ཐམས་ཅད་མཁྱེན་པ་ལ་གུས་པས་ཕྱག་འཚལ་ལོ ། བསྟན་དང་འགྲོ་བའི་དོན་ལ་གཅིག་གཞོལ་བའི། ། མངོན་པར་མཁྱེན་དང་རྫུ་འཕྲུལ་ཞབས་ལྡན་པ། ། འཕགས་པའི་གནས་བརྟན་ཆེན་པོ་བཅུ་དྲུག་པོ། ། ཐུགས་རྗེའི་དབང་གིས་གནས་འདིར་གཤེགས་སུ་གསོལ། །
བདག་གིས་དངོས་འབྱོར་མཆོད་པ་ཇི་སྙེད་དང་། ། ལུས་དང་ལོངས་སྤྱོད་དུས་གསུམ་དགེ་བའི་ཚོགས། ། མཆོད་སྤྲིན་སྟོང་གསུམ་ཁྱབ་པར་རབ་སྤྲུལ་ནས། ། གུས་པས་འབུལ་ལོ་བརྩེ་བས་བཞེས་སུ་གསོལ། ། སྤངས་རྟོགས་མཐར་ཕྱིན་ཐུབ་དབང་ཟས་གཙང་སྲས། ། དེས་གསུང་ལུང་རྟོགས་བདག་ཉིད་དམ་པའི་ཆོས། ། རྒྱལ་སྲས་བསྟན་འཛིན་འཕགས་པའི་དགེ་འདུན་རྣམས། ། དབྱེར་མེད་བླ་མའི་ཞབས་ལ་ཕྱག་འཚལ་ལོ། ། ཐུབ་པས་བཀའ་བསྒོས་བསྟན་པ་རིན་ཆེན་སྐྱོང་། ། མྱ་ངན་མི་འདའ་འགྲོ་བའི་དོན་མཛད་པ། །
ལྷ་དང་མི་ཡི་བསོད་ནམས་དཔལ་གྱི་ཞིང་། ། གནས་བརྟན་འཁོར་དང་བཅས་ལ་ཕྱག་འཚལ་ལོ། ། ཏི་སེའི་གངས་ན་སྟོང་དང་སུམ་་་་་་འཁོར་དགྲ་བཅོམ་པ། བརྒྱས་བསྐོར། ། མཐོང་རེག་ཚུལ་ཁྲིམས་དྲི་ཡི་རྣམ་དག་ཅིང་། ། ཉོན་མོངས་ཀུན་སེལ་སྤོས་སྣོད་རྔ་ཡབ་བསྣམས། ། གནས་བརྟན་ཡན་ལག་འབྱུང་ལྎ དྲང་སྲོང་རི་ངོགས་དགྲ་བཅོམ་བརྒྱ་ཡི་བསྐོར། ། མཐོང་ཐོས་དྲན་པས་ཚུལ་ཁྲིམས་ལ་སོགས་པའི། ། ཡོན་ཏན་འཕེལ་བའི་མཉམ་གཞག་ཕྱག་རྒྱ་ཅན། ། གནས་བརྟན་མ་ཕམ་པ་ལྎ ལོ་མ་བདུན་རིར་སྟོང་དང་བཞི་བརྒྱས་བསྐོར།་་་་་
འཁོར་དགྲ་བཅོམ་པ། ། གང་བསྟད་གནོད་པ་ཀུན་ཞིའི་སྡིག་མཛུབ་དང་། ། སེར་བུས་ལོག་རྟོག་གདུང་སེལ་རྔ་ཡབ་བསྣམས། ། གནས་བརྟན་ནགས་ན་གནས་ལྎ ཟངས་གླིང་གནས་ན་སྟོང་དང་་་་་་འཁོར་དགྲ་བཅོམ་པ། ཆིག་བརྒྱས་བསྐོར། ། མཐོང་དང་རེག་པས་སྤངས་རྟོགས་ཀུན་ཐོབ་ཅིང་། ། འཁོར་མང་འདུ་བའི་གསེར་གྱི་རྣ་སྐོར་བསྣམས། ། གནས་བརྟན་དུས་ལྡན་ཞབས་ལྎ སིང་གའི་གླིང་ན་དགྲ་བཅོམ་སྟོང་གི་བསྐོར། ། གདུག་པ་ཞི་ནས་འདུན་འགྱུར་སྡིགས་མཛུབ་དང་། ། མཐོང་དང་རེག་པས་དོན་གྲུབ་རྔ་གཡབ་བསྣམས། །
རྡོ་རྗེ་མོ་ཡི་བུ་ལྎ ཡ་མུན་ན་གླིང་སྟོང་དང་བཞི་་་་་་འཁོར་དགྲ་བཅོམ་པ། བརྒྱས་བསྐོར། ། ཆོས་ཀུན་དོན་རྟོགས་ཆོས་འཆད་ཕྱག་རྒྱ་དང་། ། ཏིང་འཛིན་འབྲས་ཅན་གྲུབ་པའི་མཉམ་གཞག་མཛད། ། གནས་བརྟན་བཟང་པོའི་ཞབས་ལྎ ཁ་ཆེའི་ཡུལ་ན་དགྲ་བཅོམ་ལྔ་བརྒྱས་བསྐོར། ། གང་ཞིག་མཐོང་ཐོས་རེག་པས་གཟུང་སྤོབས་སོགས། ། ཡོན་ཏན་ཀུན་སྩོལ་གསེར་གྱི་ཞགས་པ་བསྣམས། ། གནས་བརྟན་གསེར་བེའུ་ལྎ བ་གླང་སྤྱོད་ན་དགྲ་བཅོམ་བདུན་བརྒྱས་བསྐོར། ། གང་གི་འདུན་བྱས་ངན་འགྲོ་ལས་གྲོལ་ཞིང་། ། དགའ་བདེ་ཡེ་ཤེས་རྒྱས་མཛད་མཉམ་གཞག་ཅན། །
བྷ་ར་དྷྭ་ཛ་གསེར་ཅན་ལྎ སྒྲ་མི་སྙན་ན་དགྲ་བཅོམ་དགུ་བརྒྱས་བསྐོར། ། མཐོང་ཞིང་རེག་ནས་དཔལ་འབྱོར་ཀུན་སྩོལ་ཅིང་། ། ཕར་ཕྱིན་དྲུག་སོགས་ཆོས་འཕེལ་ནེའུ་ལེ་བསྣམས། ། གནས་བརྟན་བ་གུ་ལ་ལྎ པྲི་ཡང་ཀུ་ལིར་སྟོང་་་་་་འཁོར་དགྲ་བཅོམ་པ། དང་ཉིས་བརྒྱར་བཅས། ། མཐོང་ཞིང་རེག་ན་ཉེས་པ་ཀུན་སེལ་ཞིང་། ། ཆོས་ཀྱི་ཚིག་དོན་རྟོགས་པའི་པྲོག་ཞུ་བསྣམས། ། གནས་བརྟན་སྒྲ་གཅན་འཛིན་ལྎ བྱ་རྒོད་ཕུང་པོར་་་་་་འཁོར་དགྲ་བཅོམ་པ། སྟོང་དང་དྲུག་བརྒྱས་བསྐོར། ། འགྲོ་བའི་ཉོན་མོངས་མེ་དཔུང་ཞི་མཛད་ནས། །
ཕན་བདེ་རྒྱས་མཛད་མཉམ་གཞག་ཕྱག་རྒྱ་ཅན། ། གནས་བརྟན་ལམ་ཕྲན་བསྟནྎ ལུས་འཕགས་གླིང་ན་དགྲ་བཅོམ་སྟོང་གིས་བསྐོར། ། མཐོང་དང་རེག་པ་སྡུག་བསྔལ་ཀུན་སེལ་བའི། ། ཕྱག་གཡས་གླེགས་བམ་གཡོན་པས་མཉམ་གཞག་མཛད། ། བྷ་ར་དྷྭ་ཛ་བསོད་སྙོམས་ལེན་ལ་འདུད། ། སུམ་ཅུ་རྩ་གསུམ་ཡུལ་ན་དགུ་བརྒྱས་བསྐོར།་་་་་ འཁོར་དགྲ་བཅོམ་པ། སྤོབས་པ་རྒྱ་ཆེ་བསྐྱེད་མཛད་གླེགས་བམ་དང་། ། བློ་གྲོས་སྣང་བ་འཕེལ་བའི་ཆོས་འཆད་ཅན། ། གནས་བརྟན་ལམ་བསྟན་ཞབས་ལྎ ངོས་ཡངས་རི་ན་སྟོང་དང་བཞི་བརྒྱས་བསྐོར།་་་་་
འཁོར་དགྲ་བཅོམ་པ། ཕྱག་གཡས་དགོས་འདོད་ཀུན་འབྱུང་བུམ་བཟང་དང་། སྒྲ་ཐོས་ནད་རིམས་ཀུན་སེལ་འཁར་སིལ་བསྣམས། ། གནས་བརྟན་ཀླུའི་སྡེ་ལྎ བྷི་ཧུ་ལ་རིར་སྟོང་དང་ཉིས་བརྒྱས་བསྐོར། ། མཐོང་ཞིང་རེག་ན་གནས་ལྔ་ལ་མཁས་ཤིང་། ། ཉོན་མོངས་ནད་ཀུན་སེལ་བའི་གླེགས་བམ་བསྣམས། ། གནས་བརྟན་སྦེད་བྱེད་ཞབས་ལྎ གངས་རིའི་རྒྱལ་པོར་དགྲ་བཅོམ་སྟོང་གིས་བསྐོར། ། མཐོང་ཐོས་རེག་ན་སྡིག་པ་ཀུན་ཞི་ནས། ། འདོད་དོན་མ་ལུས་འགྲུབ་པའི་མཆོད་རྟེན་བསྣམས། ། གནས་བརྟན་མི་ཕྱེད་པ་ལྎ ཐུབ་པའི་བསྟན་སྲུང་གནས་བརྟན་བཀའ་བཞིན་བསྒྲུབ། །
ཕྱག་གཡས་རྔ་ཡབ་གཡོན་པས་བུམ་པ་བསྣམས། ། དགེ་བསྙེན་དུ་མའི་འཁོར་གྱིས་ལེགས་བསྐོར་བའི། ། དགེ་བསྙེན་དྷརྨ་པ་ལ་ཕྱག་འཚལ་ལོ། ། དེ་ལྟར་དགྲ་བཅོམ་བཅུ་དྲུག་འཁོར་བཅས་ལ། ། མཆོད་ཅིང་གུས་པའི་ཡིད་ཀྱིས་གསོལ་བཏབ་པས། ། བདག་གི་ཡིད་ལ་རེ་བའི་དོན་འདི་རྣམས། ། འབད་མེད་ལྷུན་གྱིས་གྲུབ་པར་མཛད་དུ་གསོལ། ། བསྟན་དང་འགྲོ་བའི་དོན་མང་བསྒྲུབ་པའི་ཕྱིར། ། བདག་ཅག་དཔོན་སློབ་གདུལ་བྱར་བཅས་པ་རྣམས། ། དུས་འདིར་ཚེ་རིང་ནད་མེད་བསམ་དོན་འགྲུབ། །
དེ་ལ་བརྟེན་ནས་བསྟན་པ་རབ་རྒྱས་ཤོག ། ནམ་ཞིག་ཚེ་འདིའི་སྣང་བ་ནུབ་མ་ཐག ། དཔོན་སློབ་ལྷན་ཅིག་བདེ་བ་ཅན་སྐྱེས་ནས། ། སྤངས་རྟོགས་ཡོན་ཏན་སྐད་ཅིག་གིས་རྫོགས་ཏེ། ། གཞན་ཕྱིར་བསམ་བཞིན་སྲིད་པ་ལེན་པར་ཤོག ། དེ་ཡང་བསྟན་པ་འཛིན་པའི་སྐྱེས་བུ་དང་། ། བསྟན་པ་སྐྱོང་བའི་སྟོབས་ལྡན་ས་སྐྱོང་སོགས། ། ཐབས་མཁས་སྤྲུལ་པའི་ཁྱད་པར་བགྲངས་ཡས་ཀྱིས། ། མཁའ་མཉམ་འགྲོ་བའི་དོན་མང་སྒྲུབ་པར་ཤོག ། ཁྱད་པར་བསྟན་པའི་བདག་པོ་ས་སྐྱ་པའི། །
དྲི་མ་མེད་པའི་རིང་ལུགས་ངོ་མཚར་གྱིས། ། འཛམ་གླིང་བྱང་ཕྱོགས་ལྗོངས་འདི་ཁྱབ་གྱུར་ཏེ། ། དཔལ་ལྡན་འཕགས་པའི་འཕྲིན་ལས་དེ་འདྲར་ཤོག ། ཅེས་འཕགས་པའི་གནས་བརྟན་ཆེན་པོ་བཅུ་དྲུག་ལ་མཆོད་ཅིང་བསྟོད་པའི་རབ་ཏུ་བྱེད་པ་འདི་ཡང་། ། གནས་བརྟན་གྱི་མདོ་དང་། བྱམས་པ་ལུང་བསྟན་དུ་གསུངས་པའི་ཕྱག་མཚན་གྱི་ཕན་ཡོན་དང་མཐུན་པར་ས་སྐྱ་པ་ཤཱཀྱའི་དགེ་བསྙེན་སྔགས་འཆང་ངག་དབང་ཀུན་དགའ་བསོད་ནམས་གྲགས་པ་རྒྱལ་མཚན་དཔལ་བཟང་པོས་གནས་བརྟན་ཆེན་པོ་དེ་དག་ལ་དྭངས་འདོད་ཡིད་ཆེས་ཀྱི་དད་པ་རབ་ཏུ་གཡོ་བཞིན་པའི་ངང་ནས། ས་སྦྲུལ་ཟླ་བ་ལྔ་པའི་དཀར་ཕྱོགས་དགའ་བ་གཉིས་པའི་ཚེས་ལ། དཔལ་ས་སྐྱའི་བཞི་ཐོག་བླ་བྲང་གི་ཡངས་རྩེ་ངོ་མཚར་འཆི་མེད་རྡོ་རྗེའི་ཕོ་བྲང་ཨེ་ཝཾ་བྱང་ཆུབ་འབྱུང་བའི་གནས་སུ་ལེགས་པར་སྦྱར་བའི་ཡི་གེ་པ་ནི་ཤབ་སྟོད་པ་བཀྲ་ཤིས་དོན་གྲུབ་ཀྱིས་བགྱིས་སོ། ། འདིས་བདག་ཅག་དཔོན་སློབ་ཀྱི་འདི་ཕྱིའི་དོན་ཐམས་ཅད་ཡིད་བཞིན་དུ་འགྲུབ་པར་གྱུར་ཅིག གནས་བརྟན་བཅུ་དྲུག་འཁོར་དང་བཅས་པས་སརྦ་སིདྡྷི་མེ་པྲ་ཡཙྪ་ཧཱུྃ།་་་་་
དངོས་གྲུབ་ཐམས་ཅད་རབ་ཏུ་སྩལ་དུ་གསོལ། མ་མཱ་སྱ་སངྒྷ་ས་པ་རི་ཝ་ར་སྱ་ད་ཤ་དྷརྨ་ཙརྻ་སཱ་དྷ་ན་ཝརྡྷ་ནཾ་ཀུརྦནྟུ།་་་་་ བདག་དང་དགེ་འདུན་འཁོར་དང་བཅས་པའི་ཆོས་སྐྱོད་བཅུའི་བསྒྲུབ་པ་འཕེལ་བར་མཛད་དུ་གསོལ། བུདྡྷ་དེ་ཤ་བིསྟཱ་ར་བྷ་ཝ།་་་་་ སངས་རྒྱས་ཀྱི་བསྟན་པ་རྣམ་པར་རྒྱས་པར་མཛོད། སརྦ་ཨ་པཀྵ་ཨུ་པ་ཤིནྟཾ་ཀུརྦནྟུ།་་་་་ མི་མཐུན་པའི་ཕྱོགས་ཐམས་ཅད་ཉེ་བར་ཞི་བར་མཛད་དུ་གསོལ། སརྦ་མངྒལཾ།་་་་་ ཐམས་ཅད་བཀྲ་ཤིས།། ༈ །།ལམ་ཟབ་བརྒྱུད་འདེབས་བསམ་པ་ལྷུན་གྲུབ་བཞུགས།
༦༣ རྡོ་རྗེ་འཆང་ཆེན་བདག་མེད་བི་རུ་པ། ། ས་སྐྱའི་བླ་ཆེན་ཡབ་སྲས་རྣམས་པ་ལྔ། ། ཚོགས་བསྒོམ་བྲག་ཕུག་པ་དང་འགྲོ་མགོན་རྗེ། ། བུདྡྷ་ཤྲཱི་ངོར་ཆེན་མུས་པ་རྗེ། ། ཀུན་མཁྱེན་ཡོངས་འཛིན་ས་སྐྱ་ལོ་ཙཱ་བ། ། དཀོན་མཆོག་ལྷུན་གྲུབ་སྔགས་འཆང་ཡབ་སྲས་དང་། ། དཀོན་མཆོག་རྒྱལ་མཚོ་མུས་ཆེན་བུདྡྷའི་མཚན། ། ངག་དབང་ཀུན་བསོད་ནམས་ལ་གསོལ་བ་འདེབས། ། རྡོ་རྗེ་འཆང་དངོས་རྗེ་བཙུན་ས་སྐྱ་པ། ། ཡབ་སྲས་བརྒྱུད་པར་བཅས་པའི་རྗེས་བཟུང་ནས། །
ཟབ་མོའི་ཡངས་རྩེ་ལམ་ཟབ་བླ་མ་ཡི། ། རང་གཞན་དོན་གཉིས་འབད་མེད་ལྷུན་གྲུབ་ཤོག ། ཅེས་པ་འདི་ཡང་ཨ་ནནྡས། ། ཉུང་ལ་དགའ་བའི་བུ་སློབ་ཀྱིས། ། བསྐུལ་ནས་དེ་མ་ཐག་ཏུ་བྲིས། ། དཔོན་སློབ་བསམ་པ་མཐར་ཕྱིན་ཤོག ། ཀ་ལྱཱ་ན་ཝརྡནྟུ།། ༈ །།རིགས་འཛིན་བསྐུལ་གྱི་ཁ་སྐོང་བཞུགས། ༦༤ རིགས་འཛིན་བསྐུལ་གྱི་སྔགས་འཆང་ངག་གི་དབང་པོའི་རྗེས་སུ་འདི་ལྟར་སྦྱར་ཏེ། སྔགས་འཆང་གྲགས་པ་བློ་གྲོས་ཀྱིས། །
གྲང་བའི་ངད་ལྡན་རི་བོ་ལ། ། ཇི་ལྟར་རྟག་བརྟན་སྙེལ་ལམ་ཅི། ། ཕུར་བུ་བསྒྲུབ་པའི་གྲོགས་མཛོད་ཅིག ། ཚུལ་འདི་ངག་དབང་ཀུན་བསོད་ཀྱིས། ། དད་པས་སྦྱར་བའི་བསོད་ནམས་ཀྱིས། ། སྐྱེ་ཞིང་སྐྱེ་བ་ཐམས་ཅད་དུ། ། སྲས་ཀྱི་ཐུ་བོ་བྱེད་པར་ཤོག ། ཕུར་པའི་བརྒྱུད་འདེབས་ཁ་སྐོང་བཞུགས། ༦༥ ངེད་རང་ས་སྐྱ་པའི་ཕ་ཆོས་ལྷད་མེད་རྡོ་རྗེ་ཕུར་པའི་སྟོད་ལས་བྱང་ཆུབ་བསྒྲུབ་པའི་སྨིན་བྱེད་དབང་གི་ཆུ་བོས་བླ་མ་བརྒྱུད་པའི་གསོལ་འདེབས་ཀྱི་སྔགས་འཆང་ངག་གི་དབང་པོའི་རྗེས་སུ་འདི་ལྟར་སྦྱར་བར་བྱ་སྟེ། སྨིན་བྱེད་དབང་གི་ཆུ་བོའི་རྒྱུད་སྦྱངས་ནས།
གདམས་པ་ཉམས་ལེན་ཆུ་བོ་མཐར་ཕྱིན་ཏེ། སྐལ་བཟང་འགྲོ་ལ་རྣམ་གྲོལ་ལམ་སྟོན་པའི། ། འཇམ་དབྱངས་བསོད་ནམས་དབང་པོ་ལ་གསོལ་བ་འདེབས། ། སྔོན་ཚེ་བྱང་ཆུབ་སེམས་དཔའ་ཞི་བ་འཚོ། ། ཕྱི་རབ་འགྲོ་མགོན་བསོད་ནམས་རྒྱལ་མཚན་ཞེས། ། དུས་འདིར་སྔགས་འཆང་བླ་མ་སེམས་དཔའ་ཆེ། ། གྲགས་པ་བློ་གྲོས་རྒྱལ་མཚན་ལ་གསོལ་བ་འདེབས། ། གང་གི་རིགས་སྲས་བསོད་ནམས་བྱེ་བའི་གཏེར། ། གྲུབ་པའི་མཚན་མས་འཛམ་གླིང་དབང་དུ་བསྡུས། ། གཞན་སྡེ་ལོག་བསྒྲུབ་སྟོང་གིས་མ་ཕམ་པའི། །
འཇམ་དབྱངས་མཐུ་སྟོབས་དབང་ཕྱུག་ལ་གསོལ་བ་འདེབས། ། དྲི་མེད་གཞུང་བརྒྱ་འཆད་ལ་ཐོགས་མེད་ཅིང་། ། ཁྲིམས་ལྡན་འདུལ་བ་འཛིན་པ་ཀུན་གྱི་བརྒྱན། ། རིམས་གཉིས་ཏིང་འཛིན་མཆོག་ལྡན་ས་སྐྱ་པ། ། ངག་དབང་ཀུན་དགའ་བསོད་ནམས་ལ་གསོལ་བ་འདེབས། ། ཞེས་པ་འདི་རྡོ་རྗེ་ཕུར་པའི་སྟོད་ལས་བྱང་ཆུབ་བསྒྲུབ་པའི་དབང་གི་བླ་མ་བརྒྱུད་པའི་གསོལ་འདེབས་ཀྱི་ཁ་སྐོངས་དུ་ས་སྐྱ་པ་ཤཱཀྱའི་དགེ་སློང་བྱམས་པ་ངག་དབང་ཀུན་དགའི་མིང་ཅན་གྱིས་ཡུད་ཙམ་ཞིག་ལ་བྲིས་པའོ། ། དོན་གཉེར་ཅན་རྣམས་དགེས་པར་མཛོད། ། སརྦ་མངྒལཾ།། ༈ །།གཤེད་དམར་སྤྲོས་མེད་ཀྱི་ཟབ་མོའི་ཁྲིད་ཀྱི་བླ་མ་བརྒྱུད་པ་ལ་གསོལ་བ་འདེབས་པ་བྱིན་རླབས་ཆར་འབེབས་བཞུགས། ༦༥འོག
དགེ་ལེགས་འཕེལ། ། ན་མོ་གུ་རུ་མཉྫུ་བཛྲ་ཡ། དཔལ་ལྡན་གཤིན་རྗེ་གཤེད་དང་བིརྺ་པ། ། ཌོཾ་བྷི་བ་དང་གྲུབ་ཆེན་དཔལ་འཛིན་ཞབས། ། བློ་ཟབ་སྙིང་པོ་དར་པཎ་ཨ་ཙརྻ། ། ཤེས་རབ་རིན་ཆེན་རྣམས་ལ་གསོལ་བ་འདེབས། ། འགྲོ་མགོན་པ་པ་མཆོག་ལྡན་ལེགས་པའི་བློ། ། དཔལ་ལྡན་སེངྒེ་བུ་སྟོན་རིན་ཆེན་གྲུབ། ། བསོད་ནམས་རྒྱལ་མཚན་ཐེག་ཆེན་རིན་པོ་ཆེ། ། འཇམ་དབྱངས་རྣམ་རྒྱལ་རྣམས་ལ་གསོལ་བ་འདེབས། །
ཕྱོགས་ལས་རྣམ་རྒྱལ་ཤར་ཆེན་ཡེ་ཤེས་མཚན། ། ངོར་ཆེན་ཀུན་བཟང་མུས་ཆེན་སེམས་དཔའ་ཆེ། ། བདག་ཆེན་བློ་གྲོས་རྒྱལ་མཚན་ཀུན་སྤངས་རྗེ། ། བློ་གསལ་རྒྱ་མཚོ་རྣམས་ལ་གསོལ་བ་འདེབས། ། མཁས་པའི་དབང་པོ་ཀླུ་སྒྲུབ་རྒྱ་མཚོ་དང་། ། མཁན་ཆེན་ཐམས་ཅད་མཁྱེན་པ་འཇམ་པའི་དབྱངས། ། ངག་གི་དབང་ཕྱུག་ཆོས་ཀུན་གཟིགས་པ་ཡི། ། གྲགས་པ་སྲིད་གསུམ་གསལ་ལ་གསོལ་བ་འདེབས། ། མུས་ཆེན་སེམས་དཔའ་ཆེན་པོའི་ཐུགས་ཀྱི་སྲས། ། ཀུན་མཁྱེན་ཆེན་པོ་བསོད་ནམས་སེངྒེ་དང་། །
དཀོན་མཆོག་འཕེལ་བ་ལྷ་མཆོག་སེངྒེའི་མཚན། ། དཀོན་མཆོག་ལྷུན་གྲུབ་རྣམས་ལ་གསོལ་བ་འདེབས། ། དཀོན་མཆོག་དཔལ་ལྡན་ཤར་ཆེན་ཀུན་བཀྲས་དང་། ། ཟབ་ཡངས་ཆོས་ཀྱི་མཛོད་འཛིན་སྤྱན་མངའ་བ། ། བཀའ་དྲིན་མཉམ་མེད་ཀུན་དགའ་དོན་གྲུབ་སྟེ། ། རྩ་བརྒྱུད་བླ་མ་རྣམས་ལ་གསོལ་བ་འདེབས། ། གཟུང་འཛིན་སྤྲོས་པའི་སྣང་བ་སྣ་ཚོགས་ཀྱིས། ། འཁོར་བའི་རྒྱ་མཚོ་ཆེན་པོར་ལྟུང་བྱེད་པའི། ། གཡོ་བའི་སེམས་འདི་སྤྲོས་མེད་རྣལ་འབྱོར་གྱིས། ། འོད་གསལ་དབྱིངས་སུ་ཐིམ་པར་བྱིན་གྱིས་རློབས། །
ཐུན་མཚམས་ཀུན་དུ་མ་གྱུར་འགྲོ་བ་རྣམས། ། དམིགས་མེད་སྙིང་རྗེའི་ཤུགས་ཀྱིས་ལས་དྲངས་ནས། ། འཁོར་གསུམ་མངོན་ཞེན་དྲི་མས་མ་གོས་པའི། ། རྒྱ་ཆེན་བསོད་ནམས་ཚོགས་ལ་འབད་པར་ཤོག ། བླ་མ་འཇམ་དབྱངས་མཁྱེན་པའི་འོད་ཟེར་གྱིས། ། འགྲོ་ཀུན་བློ་གྲོས་མུན་པ་རབ་བསལ་ནས། ། ཤེས་བྱའི་གནས་ཀུན་ཇི་སྙེད་ཐམས་ཅད་ལ། ། ཐོག་པ་མེད་པའི་བློ་གྲོས་སྩལ་དུ་གསོལ། ། ཅེས་གཤེད་དམར་སྤྲོས་མེད་ཀྱི་ཟབ་མོའི་ཁྲིད་ཀྱི་བླ་མ་བརྒྱུད་པ་ལ་གསོལ་བ་འདེབས་པ་བྱིན་རླབས་ཆར་འབེབས་ཞེས་བྱ་བ་འདི་ཡང་ས་སྐྱ་པ་སྔགས་འཆང་ངག་དབང་ཀུན་དགའ་བསོད་ནམས་ཀྱིས། དཔལ་ས་སྐྱར་གཤེད་དམར་སྤྲོས་མེད་ཀྱི་ཁྲིད་ལན་གསུམ་སྤེལ་བའི་ཚེ།
ཆོས་ཉན་སློབ་མ་རྣམས་ཀྱི་དོན་དུ་འགྱོགས་པར་སྦྱར་བའི་ཡི་གེ་པ་ནི་ཤེས་རབ་རྒྱ་མཚོས་བགྱིས་པ་འདིས་འཕྲལ་ཡུན་དུ་དགེ་ལེགས་སུ་གྱུར་ཅིག དྷརྨཱ་ཨུ་ད་ཡ་མསྟུ། སརྦ་མངྒ་ལཾ། །་་་་་ འདིའི་ཡི་གེ་པ་ནི་ངག་དབང་ཀུན་དགའ་བསོད་ནམས་རྒྱ་མཚོས་གོང་མ་ཐམས་ཅད་མཁྱེན་པའི་ཕྱག་དཔེ་ལས་བཏུས་པ་ལགས་སོ།། །། བདེ་ཀྱེ་གསང་གསུམ་གྱི་བླ་མ་བརྒྱུད་པ་ལ་ནང་མཆོད་འབུལ་བའི་སྐབས་དང་བརྒྱུད་འདེབས་སྐབས་སུ་ཉེ་བར་མཁོ་བའི་ཁ་སྐོངས་བཞུགས། ༦༦ དཔལ་ལྡན་ས་སྐྱ་པའི་ཡབ་ཆོས་བདེ་ཀྱེ་གསང་གསུམ་གྱི་བླ་མ་བརྒྱུད་པ་རྣམས་ལ་ནང་མཆོད་འབུལ་བའི་སྐབས་དང་། བརྒྱུད་འདེབས་ཀྱི་སྐབས་སུ་ཉེ་བར་མཁོ་བའི་ཁ་སྐོངས་ཅུང་ཟད་བརྗོད་ན། བདེ་མཆོག་བླ་མ་བརྒྱུད་པ་ལ་ནང་མཆོད་འབུལ་བའི་སྐབས་སུ། འཇམ་དབྱངས་ས་ལོའི་རྗེས་སུ། སྔགས་འཆང་ངག་གི་དབང་པོའི་ཞབས།
སེམས་དཔའ་ཆེན་པོ་གྲགས་པའི་མཚན། ། དྲིན་ཅན་རྩ་བའི་བླ་མ་མཆོག ། མུས་ཆེན་སངས་རྒྱས་རྒྱལ་མཚན་སོགས། ། རབ་མཆོད་དངོས་གྲུབ་ཐམས་ཅད་སྩོལ། ཅེས་སྦྱར་རོ། ། བརྒྱུད་འདེབས་གང་དྲིན་མའི་སྐབས་སུ། སྔགས་འཆང་ངག་གི་དབང་པོའི་རྗེས་སུ། བྱང་ཆུབ་སེམས་དཔའ་ཞི་བ་འཚོ། ། སྙིགས་དུས་སླར་ཡང་མིའི་ཟོལ། ། སྔགས་འཆང་གྲགས་པ་བློ་གྲོས་ལ། །
རྟག་ཏུ་ཕྱག་འཚལ་གསོལ་བ་འདེབས། ། སྦྱིན་བྱ་བཞི་དང་བླང་བྱ་གཉིས། ། དྲོད་དང་སྤྱོད་པ་མཐར་ཕྱིན་པའི། ། ཁྱབ་བདག་སངས་རྒྱས་རྒྱལ་མཚན་ལ། ། རྟག་ཏུ་ཕྱག་འཚལ་གསོལ་བ་འདེབས། ། འདི་དག་ནི་དབང་བསྐུར་རྐྱང་པའི་བརྒྱུད་པ་སྟེ། ཁྲིད་ཀྱི་བརྒྱུད་པ་ནི་འདིར་ཡི་གེས་འཇིགས་ནས་མ་སྤྲོས་སོ། ། ཤེས་པར་འདོད་ན་ཁོ་བོའི་ཐོབ་ཡིག་སྐལ་ལྡན་ཡིད་འཇུག་ཏུ་གསལ་ལོ། ། ཀྱཻ་རྡོར་མན་ངག་ལུགས་ཀྱི་བླ་མ་བརྒྱུད་པ་ལ་ནང་མཆོད་འབུལ་བའི་སྐབས་སུ། རྗེ་སངས་རྒྱས་རིན་ཆེན་གྱི་རྗེས་སུ།
འཇམ་དབྱངས་ཀུན་དགའ་བསོད་ནམས། ཡོངས་འཛིན་དཀོན་མཆོག་ལྷུན་གྲུབ། སྔགས་འཆང་ངག་གི་དབང་པོ་ཀུན་དགའ་རིན་ཆེན། འདྲེན་མཆོག་དཀོན་མཆོག་རྒྱ་མཚོ། ། དྲིན་ཅན་རྩ་བའི་བླ་མ་དམ་པ་འཇམ་པའི་དབྱངས་བྱམས་པ་དཔལ་ངག་དབང་བསོད་ནམས་དབང་པོ་གྲགས་པ་རྒྱལ་མཚན་དཔལ་བཟང་པོ། རྡོ་རྗེ་འཆང་སངས་རྒྱས་རྒྱལ་མཚན་རྣམས་ཀྱི་ཞལ་དུ་ཨོ་ཨཱཿཧཱུྃ། ཞེས་སྦྱར། བརྒྱུད་འདེབས་དཔལ་མཆོག་མའི་འཇམ་དབྱངས་ས་ལོའི་རྗེས་སུ། སྙིགས་དུས་བསྟན་པའི་ཉི་མ་སྔགས་འཆང་རྗེ། ། འཇམ་པའི་དབྱངས་དངོས་བསོད་ནམས་དབང་པོ་དང་། །
མཁས་པ་ཆེན་པོ་དཀོན་མཆོག་ལྷུན་གྲུབ་ཞབས། ། དེ་སྲས་མཐུ་བོ་རཏྣ་ས་མུ་ཏྲ། ། བཀའ་དྲིན་མཉམ་མེད་སངས་རྒྱས་རྒྱལ་མཚན་སྟེ། ། རྩ་བརྒྱུད་བླ་མ་རྣམས་ལ་་་་་་སོགས། དེ་བཞིན་དུ་རྣམ་དག་དཀྱིལ་འཁོར་མའི་རྗེས་སུ་བྱམས་པའི་དཔལ་མངའ་སོགས། དཀོན་མཆོག་གསུམ་དངོས་ཡོངས་འཛིན་མགོན་གྱི་བཟུང་། སོགས། དཀོན་མཆོག་དགྱེས་པའི་ཐུགས་ལྡན་བཤེས་གཉེན་ཆེ། ། འཕྲིན་ལས་རྒྱ་མཚོས་འཛིན་མའི་ཁྱོན་ཀུན་ཁྱབ། ། རྒྱལ་བའི་རྒྱལ་ཚབ་དཔལ་ལྡན་བླ་མ་ལ། །
གསོལ་བ་འདེབས་སོ་བདག་རྒྱུད་བྱིན་གྱིས་རློབས། ། ཞེས་དང་། སངས་རྒྱས་ཀུན་འདུས་སོགས་དང་། དེར་རྗེས་བསྐྱེད་པ་ཕྱི་ཡི་རྡུལ་ཚོན་དཀྱིལ་འཁོར་དུ་སོགས་སྦྱར། གསང་འདུས་མི་བསྐྱོད་པའི་བླ་མ་བརྒྱུད་པ་ལ་ནང་མཆོད་འབུལ་བའི་སྐབས། སེམས་དཔའ་ཆེན་པོ་དཀོན་མཆོག་རྒྱལ་མཚན་གྱི་རྗེས། སུ་ཀུན་མཁྱེན་བསོད་ནམས་སེང་གེ ཡོངས་འཛིན་དཀོན་མཆོག་འཕེལ་བ། འཇམ་དབྱངས་སངས་རྒྱས་རིན་ཆེན། འཇམ་པའི་དབྱངས་ཀུན་དགའ་བསོད་ནམས།
འཇམ་དབྱངས་ངག་གི་དབང་ཕྱུག ཡོངས་འཛིན་དཀོན་མཆོག་ལྷུན་གྲུབ། སྔགས་འཆང་ངག་གི་དབང་པོ་ཀུན་དགའ་རིན་ཆེན། འདྲེན་མཆོག་དཀོན་མཆོག་རྒྱ་མཚོ། དྲིན་ཅན་རྩ་བའི་བླ་མ་དམ་པ་སྔགས་འཆང་གྲགས་པ་བློ་གྲོས་རྒྱལ་མཚན་དཔལ་བཟང་པོ། རྡོ་རྗེ་འཆང་སངས་རྒྱས་རྒྱལ་མཚན་ཀྱི་ཞལ་དུ་ཨོཾ་ཨཱཿཧཱུྃ། ཞེས་སྦྱར། འདི་ནི་དབང་ཁྲིད་གཉིས་ཀའི་བརྒྱུད་པ་ཡིན་ཅིང་། དབང་བསྐུར་རྐྱང་པའི་བརྒྱུད་པ་ནི། སྔགས་འཆང་ཆེན་པོས་མཛད་པའི་དཀྱིལ་ཆོག་ཏུ་གསུངས་པ་ལྟར།
མུས་ཆེན་སེམས་དཔའ་ཆེན་པོའི་རྗེས་སུ། རྗེ་སངས་རིན་པ། འཇམ་དབྱངས་ས་ལོ། རྗེ་དཀོན་མཆོག་ལྷུན་གྲུབ། སྔགས་འཆང་ངག་གི་དབང་པོ་ཡབ་སྲས་རྣམས་ཡིན་པས་དེ་ལྟར་ཤེས་པར་བྱའོ། ། ཞེས་དཔལ་ས་སྐྱ་པའི་ཡབ་ཆོས་བདེ་ཀྱེ་གསང་གསུམ་གྱི་བླ་མ་བརྒྱུད་པ་རྣམས་ལ་ནང་མཆོད་འབུལ་བའི་སྐབས་དང་བརྒྱུད་འདེབས་ཀྱི་སྐབས་སུ་ཉེ་བར་མཁོ་བའི་ཁ་སྐོངས་འདི་རྣམས་ཁམས་གསུམ་ཆོས་ཀྱི་རྒྱལ་པོ་འཇམ་པའི་དབྱངས་བསོད་ནམས་དབང་པོ་དང་། རྒྱལ་སྲས་སྦས་པའི་རྣལ་འབྱོར་པ་སེམས་དཔའ་ཆེན་པོ་གྲགས་པའི་མཚན་ཅན་སྐུ་མཆེད་ཀྱི་དྲུང་དུ་ཟབ་པ་དང་རྒྱ་ཆེ་བའི་དབང་ཁྲིད་ལུང་མན་ངག་རྗེས་གནང་བཀའ་གཏད་རབ་ཏུ་མང་པོའི་བཀའ་དྲིན་ནོས་ཤིང་། ཁྱབ་བདག་འཁོར་ལོའི་མགོན་པོ་རྗེ་བཙུན་མུས་པ་ཆེན་པོ་སངས་རྒྱས་རྒྱལ་མཚན་གྱི་དྲུང་དུ་དབང་རྗེས་གནང་ལུང་མན་ངག་སོགས་ཟབ་རྒྱས་ཆོས་བགྲངས་བ་ལས་འདས་པ་ཞིག་དང་། ལྷག་པར་བདེ་ཀྱེ་གསང་གསུམ་གཙོ་བོར་གྱུར་པའི་ཟབ་ཁྲིད་ཀྱི་རིགས་མི་འདྲ་བ་བཅུ་དྲུག་ཙམ་གྱི་བཀའ་དྲིན་ཐོབ་པའི་སྐལ་བ་བཟང་པོ་ཅན། དཔལ་ས་སྐྱ་པ་ཤཱཀྱའི་དགེ་སློང་རྡོ་རྗེ་འཛིན་པ་ངག་དབང་ཀུན་དགའ་བསོད་ནམས་གྲགས་པ་རྒྱལ་མཚན་དཔལ་བཟང་པོས་ལྷ་ཁང་ཆེན་མོའི་ཤར་ལྷོ་ཀུན་བཟང་ཕོ་བྲང་ངམ།
རིགས་འཛིན་ཕོ་བྲང་ཞེས་ཀྱང་བྱ་བའི་གནས་མཆོག་དེ་ཉིད་དུ་སྦྱར་བ་འདིས་བདག་སོགས་སེམས་ཅན་ཐམས་ཅད་ཀྱི་རྒྱུད་ལ་བླ་མ་རྣམས་ཀྱི་བྱིན་རླབས་འཇུག་པར་གྱུར་ཅིག ། སརྦ་མངྒལཾ།། ༈ །།ཕར་ཚད་བརྒྱུད་འདེབས་ཀྱི་ཀུན་མཁྱེན་ཆེན་པོའི་རྗེས་སུ་སྦྱར་རྒྱུའི་གསོལ་འདེབས་ཀྱི་ཚིག་བཅད་ཡིད་ཀྱི་འདོད་འཇོ་ཞེས་བྱ་བ་བཞུགས། ༦༧ ཨོཾ་སྭསྟི་སིདྡྷཾ། འདིར་སྨྲས་པ། ཀུན་མཁྱེན་ཆེན་པོ་བསོད་ནམས་སེང་གེས་མཛད་པའི་ཕར་ཚད་ཀྱི་བླ་མ་བརྒྱུད་པའི་གསོལ་འདེབས་འདི་ནི། བླ་མ་སྔ་མ་སྔ་མ་ལ། ཕྱི་མ་ཕྱི་མའི་ཕར་ཚད་གཉིས་ཀྱི་བཤད་པའི་རྒྱུན་གསན་པའི་བླ་མ་བརྒྱུད་པ་ལ་གསོལ་བ་འདེབས་པའི་བརྒྱུད་འདེབས་སུ་སྣང་ཞིང་། དེང་སང་ཆོས་གྲྭ་ཆེན་པོ་འདི་ན་ཕར་ཚད་བརྒྱུད་འདེབས་མཛད་པའི་ཚེ། ཀུན་མཁྱེན་ཆེན་པོའི་རྗེས་སུ།
ས་སྐྱ་ལོ་ཙཱ་བ་དང་། ཆོས་སྡེ་འདི་ཉིད་ཀྱི་མཁན་རབ་ཀྱི་གསོལ་འདེབས་མཛད་པ་ཞིག་འདུག་པ་འདི་ནི། ཕར་ཚད་བརྒྱུད་འདེབས་ཀྱི་ཁ་སྐོངས་རང་དུ་འགྲོ་བར་མ་ངེས་ཀྱང་། ས་ལོ་དང་མཁན་རབ་སོགས་བསྟན་པ་ལ་བཀའ་དྲིན་ཆེ་བ་རྣམས་ལ་གསོལ་བ་འདེབས་པར་སྣང་བས་ཤིན་ཏུ་ལེགས་པར་མཐོང་ཞིང་། རྒྱུ་མཚན་དེས་ན་ས་ལོ་སོགས་མཁན་རབ་སོ་སོའི་སྐུ་བསྟོད་ཤླཽ་ཀ་རེ་རེ་འདོན་པའི་ཆོས་སྤྱོད་ཀྱི་ཚེགས་སྐྱུངས་བའི་ཕྱིར། དེང་ཕྱིན་ཆད་ཕར་ཚད་ཀྱི་བརྒྱུད་འདེབས་གཉིས་ཀའི་ཀུན་མཁྱེན་ཆེན་པོའི་རྗེས་སུ་འདི་ལྟར་སྦྱར་སྟེ། ཐམས་ཅད་མཁྱེན་པ་ས་སྐྱ་ལོ་ཙཱའི་ཞབས། ། བསྟན་པའི་ཉི་མ་སྔགས་འཆང་ཆོས་ཀྱི་རྗེ། ། གང་གི་རྒྱལ་ཚབ་འཛམ་གླིང་མཛེས་པའི་རྒྱན། ། ཡབ་སྲས་བརྒྱུད་པར་བཅས་ལ་གསོལ་བ་འདེབས། །
ལེགས་བཤད་སྒོ་བརྒྱ་འབྱེད་པའི་བློ་གྲོས་ཅན། ། ལྷ་དབང་གཙུག་གི་མཆོད་པ་བཟང་པོའི་ཞབས། ། འགྲོ་ཀུན་དགའ་མཛད་བཀྲ་ཤིས་འབྱུང་བའི་གནས། ། དཔལ་འབྱོར་རྣམ་རྒྱལ་རྣམས་ལ་གསོལ་བ་འདེབས། ། འགྲོ་བའི་འདྲེན་པ་དཔལ་མགོན་རིན་ཆེན་ཞབས། ། གཞུང་ལུགས་ཀུན་རིག་ཀུན་དགའ་རིན་ཆེན་དང་། ། ངག་དབང་ལྷ་ཡི་བྱིན་རླབས་གྲགས་པའི་མཚན། ། རིན་ཆེན་བློ་གྲོས་རྣམས་ལ་གསོལ་བ་འདེབས། ། ཕུན་ཚོགས་བསྟན་པའི་སྒོར་ཞུགས་རིན་ཆེན་མཚན། ། མདོ་སྔགས་རྒྱ་མཚོའི་དོན་ལ་དབང་འབྱོར་བའི། །
བསྟན་པའི་གསལ་བྱེད་རིན་ཆེན་རྒྱལ་མཚན་སོགས། མཁན་བརྒྱུད་རིམ་པར་བྱོན་ལ་གསོལ་བ་འདེབས། ། ཞེས་སྦྱར་རོ། ། འདི་ལྟ་བུའི་ཕར་ཚད་བརྒྱུད་འདེབས་ཀྱི་ཀུན་མཁྱེན་ཆེན་པོའི་རྗེས་སུ་སྦྱར་རྒྱུའི་གསོལ་འདེབས་ཀྱི་ཚིག་བཅད་འདི་རྣམས་ནི་ཕར་ཚད་བརྒྱུད་འདེབས་རང་གི་ཁ་སྐོངས་ཐུན་མོང་མ་ཡིན་པར་འགྲོ་བར་མི་འདུག་ཀྱང་། ས་ལོ་དང་སྔགས་འཆང་ཡབ་སྲས་སོགས་སྤྱི་དགོས་ཀྱི་བསྟན་པ་ལ་བཀའ་དྲིན་ཆེ་བ་རྣམས་ལ་གསོལ་ལ་འདེབས་པའི་ཚིག་ངག་འདོན་བདེ་བའི་ཕྱིར་ཚིགས་བཅད་ཉུང་ངུ་འདི་རྣམས་ས་སྐྱ་པ་ཤཱཀྱའི་དགེ་བསྙེན་སྔགས་འཆང་ངག་དབང་ཀུན་དགའ་བསོད་ནམས་ཀྱིས་བསམ་པ་རྣམ་པར་དག་པའི་ཀུན་ནས་བླངས་སྟེ་འཕྲལ་དང་ཡུན་གྱི་རྟེན་འབྲེལ་གྱི་གནད་ཟབ་མོ་འགྲིག་པའི་ཕྱིར་སྦྱར་བ་འདིས་ཕྱོགས་དུས་ཀུན་དུ་བདེ་ལེགས་སུ་གྱུར་ཅིག ། མངྒལཾ།། ༈ །།འཇམ་དབྱངས་ལ་བསྟོད་པ་བྱིན་རླབས་བསྐུལ་བྱེད་ཅེས་བྱ་བ་བཞུགས། ༧༢ དྷི་ཡམྤ་ཏིཿབུདྡྷ་དྷྭ་ཛ་ཡེ་ན་མཿ རྒྱལ་བ་ཀུན་གྱི་མཁྱེན་རབ་གཞོན་ནུའི་སྐུ། ། ཞལ་གཅིག་ཕྱག་གཉིས་ཆོས་འཆད་ཕྱག་རྒྱ་ལས། །
རབ་མཛེས་ཆུ་སྐྱེས་པོད་རལ་གྱིས་མཚན་པ། ། ཡིད་འཕྲོག་འཇམ་པའི་དཔལ་ལ་ཕྱག་འཚལ་ལོ། ། དོན་མེད་དོན་ལོག་འགལ་དང་མ་འབྲེལ་སོགས། ། ཉེས་པ་ཀུན་བྲལ་རྒྱལ་བ་དགེས་པའི་ལམ། ། ཚུལ་བཞིན་སྟོན་ལ་གཞན་གྱི་མཚུངས་མེད་པའི། ། རྩོད་བྲལ་འཇམ་པའི་དབྱངས་ལ་གསོལ་བ་འདེབས། ། ཆོས་ཀུན་རིག་སྟོང་བརྗོད་མེད་ནམ་མཁའི་ངང་། ། ངེས་པར་གཟིགས་པས་ཇི་ལྟ་ཇི་སྙེད་ཀུན། ། ཇི་བཞིན་མངའ་བས་བདེ་སྟོང་རོལ་པ་ཆེ། ། ཟག་མེད་འཇམ་པའི་རྡོ་རྗེར་གུས་པས་འདུད། །
ཁྱོད་ཀྱི་གཟུགས་སྐུ་དུ་མས་གངས་ཅན་འདིར། ། མཐའ་ཡས་འགྲོ་བའི་དོན་མང་མཛད་པའི་རིགས། ། བདག་ལ་མཁས་པའི་བྱ་བ་རྣམས་གསུམ་ལ། ། ཐོགས་པ་མེད་པའི་བློ་གྲོས་སྩལ་དུ་གསོལ། ། མ་རིག་མུན་པས་ཁྱབ་པའི་མ་འདི་དག ། བདག་ལྟས་ཤེས་བཞིན་སྐྱོབས་པར་མ་ནུས་པས། ། མཁྱེན་ཞིང་བརྩེ་ལ་ནུས་པའི་སྟོབས་ལྡན་པ། ། ཁྱོད་ཀྱི་ཁྱོད་འདྲར་ཀུན་ཀྱང་འགྱུར་བར་མཛོད། ། ཅེས་པ་རྗེ་བཙུན་འཇམ་དབྱངས་ལ། ། བསྟོད་ཚིག་བྱིན་རླབས་བསྐུལ་བྱེད་འདི། །
འཇམ་དབྱངས་ཐིག་ལེ་ལས་སྐྱེས་པ། ། ངག་དབང་ཀུན་དགའ་བསོད་ནམས་ཞེས། ། ངུར་སྨྲིག་རྒྱལ་མཚན་འཛིན་པ་དེས། ། འཇམ་དཔལ་སྐུ་འདྲ་རྩོད་རྒྱལ་མར། ། དད་པས་ཆེད་དུ་གཏད་ནས་བྲིས། ། དགེས་པས་བྱིན་རླབས་འཇུག་གྱུར་ཅིག ། སརྦ་མངྒལཾ། ཀལྱཱ་ན་ཝརྡྷནྟུ།། ༈ །།བྲ་ཧྨ་ཎཱི་ས་ར་སྭ་སྟི་སྟོད་ཏྲ་ཨཱ་ལ་ཀ་ར་མཱ་ལ་ནཱཿབི་ཧ་ར་ཏིསྨ། ཚངས་པའི་བུ་མོ་དབྱངས་ཅན་མ་ལ་བསྟོད་པ་རྒྱན་གྱི་ཕྲེང་བ་ཞེས་བྱ་བ་བཞུགས།
༧༣ རྒྱ་གར་སྐད་དུ། བྲ་ཧྨ་ཎཱི་ས་ར་པྲ་སྭསྟི་སྟོད་ཏྲཾ་ཨཱ་ལི་ཀ་ར་མཱ་ལ་ན་མཿ བོད་སྐད་དུ། ཚངས་པའི་བུ་མོ་དབྱངས་ཅན་མ་ལ་བསྟོད་པ་རྒྱན་གྱི་ཕྲེང་བ་ཞེས་བྱ་བ། ལྷ་མོ་དབྱངས་ཅན་མ་ལ་ཕྱག་འཚལ་ལོ། ། ལྷ་དབང་དབང་ཕྱུག་དགའ་མའི་བདག་པོ་དང་། ། ཉེ་དབང་དབང་པོའི་སྒྲ་དང་རྒན་ལས་ཐོས། ། གླང་གདོང་གདོང་དྲུག་མཁའ་ལྡིང་ཚོགས་ཀུན་གྱིས། ། མཆོད་བྱེད་བྱེད་པའི་བུ་མོ་དེ་ལ་འདུད། ། ཆུ་སྐྱེས་་་་་་རིགས་ཀྱི་རང་བཞིན་བརྗོད་པ།
དཀར་པོ་གེ་སར་གཡོ་བའི་རྩེ་མོར་རི་བོང་འཛིན་པའི་གནས་ལ་ཙོག་པུར་བཞུགས། ། ཞལ་་་་་་བྱ་བ། གཅིག་ཞབས་གཉིས་དྲི་ཟའི་རྒྱུད་མང་རིན་ཆེན་གདུ་བུའི་སྒྲ་ལྡན་ཕྱག་གིས་འགྱིང་ཞིང་བསྒྱུར། ། དྲི་ཞིམ་་་་་་ཡོན་ཏན། ལི་བའི་དབུ་སྐྲ་སིལ་བུར་མཛེས་ཤིང་མཁུར་ཚོས་རྣ་བརྒྱན་དག་གིས་རྣམ་མཛེས་མ། ། ཚངས་་་་་་རྫས། པའི་བུ་མོ་རབ་མཛེས་ཡིད་འཕྲོག་མ་ཁྱོད་བདག་གི་སྙིང་ལ་འཇུག་པར་མཛོད། ། ཀ་་་་་་དཔེ་རྒྱན། ལ་པིང་ཀའི་གདངས་ལས་ཕུལ་བྱུང་འཇིག་རྟེན་དབང་པོའི་ཞལ་ལས་ལེགས་འཁྲུངས་བྱེད་པོའི་གསུང་འཕྲོག་སྒྲ་ལྡན་མ། ། ཁ་་་་་་གཟུགས་ཅན།
དོག་རབ་མཛེས་འོད་ཟེར་ཕྲེང་ལྡན་མིག་སྟོང་ལྡན་པས་བལྟས་པས་ཚིམ་མེད་ཟླ་བ་དུང་ལས་དཀར་བའི་སྐུ། ། ག་་་་་་གསལ་བྱེད། བུར་ཙནྡན་དྲི་ལྡན་མ་ཁྱོད་མཚན་དང་དཔེ་བྱད་དྲ་བ་འབར་བའི་ནོར་བུའི་ཕྲེང་བརྒྱན་མཛེས་མ་ཀྱེ། ། ང་་་་་་བསྐོར་བ། ནི་ཡང་ཡང་དད་པའི་ཟླ་རྒྱས་ལག་གཉིས་མཚོ་སྐྱེས་སྤྱི་བོར་ཟུམ་བྱས་མིག་གཉིས་མཆི་མའི་ཆུ་རླབས་གཡོ། ། ཅ་་་་་་འགོག་པ། ཅོ་སྨྲ་བས་ཅི་བྱ་གཏོལ་མེད་སྙིང་ནས་ཡུས་པའི་ངུ་བའི་བུ་འདི་མི་གཟིགས་མ་ཡི་དགོས་པ་ཅི། ། ཆ་་་་་་དོན་གཞན་བཀོད་པ། ཤས་ཀུན་ནས་རབ་མཛེས་མཚོ་སྐྱེས་འདབ་བརྒྱད་ཟེའུ་འབྲུའི་ཕྲེང་ལྡན་དབྱངས་གསལ་ཧྲིང་གི་ངག་གི་སྒྲིབ་པ་སྤོངས། ། ཇ་་་་་་ཟློག་པ་ཅན།
སོགས་འདོད་དགུ་དཔལ་བསྒྱུར་མེས་པོ་དང་མཚུངས་ལྷ་མོ་ཚེམ་ལ་འཁྲུངས་ཤིང་གདོང་བཞི་པ་ནི་ཕྲག་པ་ལས། ། ཉ་་་་་་སྲིད་པ་ཅན། དང་ཟླ་བའི་ཞལ་ཅན་ཡིད་འཕྲོག་མ་ཉིད་ཀུ་མུད་མི་འཛུམ་བློ་གྲོས་པད་ཚལ་གེ་སར་རྒོད་པར་མཛོད། ། ཏ་་་་་་བསྡུས་པ། ལའི་རྐང་འཐུང་ལོ་འདབ་གསར་བའི་གྲིབ་བསིལ་ཅན་ཀྱང་ཉ་བསྟེན་གདུང་བྱེད་འོད་ལས་སྐྱོབས་པ་ལྟར། ། ཐ་་་་་་ཕུལ་བྱུང་། དད་དུ་མའི་རྨོངས་པ་སྐྱོབ་ནུས་དབྱངས་ཅན་ཡིད་ཀྱི་བློ་གྲོས་ཤོང་བ་ཤེས་བྱའི་ཡངས་པ་ཨེ་མ་མཚར། ། ད་་་་་་རབ་རྟགས། དུང་ཉིད་དང་མཚུངས་པ་དཔེ་ཞིག་བྱེད་པོས་མ་རྙེད་ཉིན་མཚན་ཆས་མཚོན་ཉི་ཟླའི་གླིང་བཞིར་འཚོལ་བར་ངེས། ན་་་་་་རྒྱུའི་རྒྱན།
ཚོད་དར་བབས་བརྒྱད་གཉིས་ལོན་ཁྱོད་མཛེས་མ་ཉིད་ཕྱིར་པད་དཀར་མིག་སོགས་ལྷ་དབང་དུ་མའི་ཡིད་འཕྲོག་མ། ། པ་་་་་་ཕྲ་མོ། ལ་ཤ་ཡི་གྲིབ་ཤིང་སྔོན་པོའི་གདུང་བྱེད་འོད་ལས་སྐྱོབས་པ་ཇི་བཞིན་ལྷ་མོས་བདག་ལ་དགོངས་པར་མཛོད། ། ཕ་་་་་་ཆའི་རྒྱན། རོལ་ཕྱིན་དོན་ཟབ་པའི་གནས་ལུགས་ཡུལ་ཉིད་དྲན་དུས་མ་ལ་ཡ་རླུང་རེག་པས་བདག་མིག་མཆི་མར་བྱེད། ། བ་་་་་་རིམ་པ། མོས་མ་རེག་ཀུ་མུད་ཏ་དང་པད་དཀར་ཟླ་བ་དག་གི་དོ་ཤལ་ཐོད་བཅིངས་སྤྱི་གཙུག་མཛེས་པར་བརྒྱན། མ་་་་་་དགའ་བ། ལི་གསར་པའི་དྲི་ལྡན་ནུ་མ་རབ་རྒྱས་འཛུམ་པའི་བཞིན་ཅན་མིག་ཟུར་གཡོ་བས་ལྷག་པར་དགའ། ། ཙ་་་་་་ཉམས་ལྡན།
ར་ཀ་སོགས་རིག་བྱེད་བཞི་འཛིན་དག་གི་ཁྱོད་ལ་སྐྱབས་ཚོལ་འཛུམ་དང་གདངས་སྙན་སྒེག་པའི་ཚུལ་ཅན་མ། ཚ་་་་་་གཟི་བརྗིད། དམྱལ་ཐུགས་རྗེའི་ཆར་གྱིས་སྐྱབས་ཀྱང་འབྲོས་པའི་དམྱལ་སྲུང་ཉེ་བར་མི་གསོད་བྱམས་པའི་མཚོན་གྱིས་ཀུན་ལས་རྒྱལ། ། ཛ་་་་་་རྣམ་གྲངས། ལན་དྷ་ར་སྤྱི་བོའི་གནས་ཀྱི་ཁྱོད་ཞབས་པདྨོའི་ཟེའུ་འབྲུ་ཉེར་མཆོག་འབར་འཛག་བདེ་སྐྱེད་ཤེས་བྱ་ཀུན། ། ཝ་་་་་་ཀུན་ཕན། ལེ་མཁྱེན་ཁྱོད་བསོད་ནམས་ལས་འོང་འབད་པ་མེད་པར་ཕུན་ཚོགས་བཞེད་དོན་མ་ལུས་གྲུབ་པ་ཨེ་མ་མཚར། ། ཞ་་་་་་རྒྱ་ཆེན། ལྟར་བསྟེན་འོས་རབ་མཛེས་ལྷ་མོའི་དགྲ་བོ་བུ་བཞིན་ཉེ་བར་བསྐྱངས་ཤིང་འབྱོར་བ་ཕུན་ཚོགས་མ་ལུས་བརྙེས། ཟ་་་་་་སྨྱོན་དོར།
འོག་ལྟར་བཀྲ་རྣམ་ཀུན་མཆོག་ལྡན་སྟོང་པ་འདི་ནི་སྟོང་པ་མ་ལགས་ལྷ་མོའི་ཐུགས་རྒྱུད་གང་བ་ལགས། ། འ་་་་་་སྦྱར་བ། འུར་དར་དིར་སྙན་པའི་གྲགས་པ་གདོང་བཞི་ལྡན་པའི་གདོང་པས་བརྗོད་དཀའ་མངའ་བའི་འོད་ཟེར་འཕྲོས་ལྡན་ནི། ། ཡ་་་་་་ཁྱད་པར་བརྗོད། མཚན་ཆེ་བའི་རྣམ་པར་འཕྲུལ་པ་བྱམས་དང་སྙིང་རྗེའི་མཚོན་ཆའི་ཕྲེང་བས་མི་མཐུན་ཕྱོགས་ལས་རྒྱལ་བ་མཚར། ། ར་་་་་་མཚུངས་སྦྱོར། གན་ལྕགས་སོགས་གསེར་འགྱུར་རྩི་དང་རབ་མཛེས་ཡིད་འོང་ལྷ་མོ་གཉིས་པོས་འགྲོ་བ་འདོད་བཞིན་བསྒྱུར་བ་ནི། ། ལ་་་་་་འགལ་བ། ལར་དཀར་གསལ་འོད་ཆགས་འབར་དང་ལ་ལར་ནམ་མཁའི་མདོག་དང་མཚུངས་པའི་ལུས་ཕྲ་ཡིད་འོང་མཛེས་ལྡན་མ། ། ཤ་་་་་་སྐབས་མིན།
ཡི་སྤྱན་སོགས་མངོན་ཤེས་དྲུག་པོའི་ཡོན་ཏན་ཡར་ལྡན་སྡུག་བསྔལ་མཚོ་ལས་འབད་མེད་བརྒལ་བ་ཉིད་བདེ་སྟེ། ། ས་་་་་་ཟོལ་བསྟོད། སྟེང་འདི་ན་ཉེ་དབང་མྱོས་བྱེད་བདེ་འབྱུང་སོགས་ཀྱང་བདེ་བར་གནས་ན་སྒྲིབ་པ་ཟད་ཁྱོད་མཚར་ཅི་མཆིས། ། ཧ་་་་་་ངེས་རྟེན། ལའི་རྐང་འཐུང་འབྲས་བུ་དང་ལྡན་སྦྱར་བས་སྲོག་འཕྲོག་ཉེ་བར་ཞི་བའི་རིག་པ་ཆེ་འཛིན་ཁྱོད་དང་ནི། ། ཨ་་་་་་ལྷན་ཅིག ཉིད་གདོད་ནས་སྐྱེ་བ་མེད་སྟོན་ཡང་དག་རྫོགས་པའི་སངས་རྒྱས་མཐའ་དག་འགྲོ་བའི་དོན་ལ་མཉམ་དུ་བྱུང་། ། འགྲོ་བའི་་་་་་ཡོངས་རྗེས། གདུང་བས་ཐུགས་རྗེས་བསྐུལ་སྟེ་རབ་མཛེས་ལྷ་མོའི་མཛད་པ་འདིས་ཀྱང་འགྲོ་བའི་དད་པ་བསྐུལ་ལགས་པས། ། བདག་་་་་་ཤིས་བརྗོད།
སོགས་འགྲོ་ཀུན་མ་ལུས་ཡིད་ལ་སངས་རྒྱས་ཀུན་གྱི་མཁྱེན་པས་བཀྲ་བའི་དཔལ་མོ་དབྱངས་ཅན་འཇུག་གྱུར་ཅིག ། རྣམ་དཀར་་་་་་ཐོག་མཐའ་སྦྱར་བའི་ཟུང་རྒྱན། ཉིད་ཀྱི་ཡོན་ཏན་བརྗོད་ལས་འདས། ། འདས་པའི་བདེ་གཤེགས་རྣམས་ཀྱང་བསྐྱེད་པའི་ཡུམ། ། ཡུམ་མཆོག་ལྷ་མོ་ཉིད་ལ་བསྟོད་བྱེད་གང་། ། གང་ཡིན་དེ་ཡི་ངག་ལ་གནས་བྱེད་ཤོག ། ཅེས་དབྱངས་ཅན་ལྷ་མོ་ལ་བསྟོད་པ་རྒྱན་གྱི་ཕྲེང་བ་ཞེས་བྱ་བ་འདི་ནི་ཤྲཱི་ས་སྐྱ་པ་ཤཱཀྱའི་དགེ་བསྙེན་པཎྜི་ཏ་ཐེག་པ་མཆོག་གི་རྣལ་འབྱོར་པ་སྔགས་འཆང་ངག་དབང་ཀུན་དགའ་བསོད་ནམས་གྲགས་པ་རྒྱལ་མཚན་དཔལ་བཟང་པོའི་བོད་ཀྱི་རྡོ་རྗེ་གདན་དཔལ་ས་སྐྱའི་བཞི་ཐོག་བླ་བྲང་གི་ཚོམ་དམར་ཆེན་པོའི་ཆོས་ཀྱི་རྒྱལ་པོ་འཕགས་པ་རིན་པོ་ཆེའི་བཞུགས་ཁྲི་པདྨ་ཅན་གྱི་དྲུང་དུ་སྔོན་བྱོན་པའི་མཁས་པ་ཆེན་པོ་དག་གི་གསུང་རབ་ལ་བརྟེན་ནས་བྲིས་པའི་ཡི་གེ་པ་ནི་རང་དང་ཉེ་བར་གནས་པའི་དགེ་སྡིངས་པ་རབ་འབྱམས་སྨྲ་བ་བསམ་གཏན་རྒྱ་མཚོས་བགྱིས་སོ། ། འདིས་བདག་ཅག་དཔོན་སློབ་ཀྱི་འདི་ཕྱིའི་དོན་ཐམས་ཅད་ཡིད་བཞིན་དུ་འགྲུབ་པར་གྱུར་ཅིག ། སརྦ་མངྒལཾ།། ༈ །།གུར་དྲག་བླ་མ་བརྒྱུད་པའི་གསོལ་འདེབས་ཁ་སྐོང་བཞུགས།
༧༤ ཨོཾ་སྭསྟི་སིདྡྷྃ། གུ་རུ་དྲག་པོའི་བླ་མ་བརྒྱུད་པའི་གསོལ་འདེབས་ཀྱི་སྔགས་འཆང་ངག་གི་དབང་པོའི་རྗེས་སུ། ཐེག་ཆེན་ཆོས་ཀྱི་མཐོ་བའི་སེང་གེའི་ཁྲིར། ། ངག་དབང་ཆོས་གྲགས་རྒྱལ་མཚན་ལ་གསོལ་བ་འདེབས། ། གཉིས་འཛིནྎ རང་གྲོལྎ རབ་འབྱམས་མདོ་རྒྱུད་རྒྱ་མཚོའི་ཀློང་ཡངས་སུ། ། འཇམ་དབྱངས་བཀྲ་ཤིས་རིན་ཆེན་ལ་གསོལ་བ་འདེབས། ། གཉིས་འཛིནྎ རང་གྲོལྎ སྐལ་ལྡན་འགའ་་་་་་ཨཥྚ་ལ་ལོ་བདུན་བསྙེན་པ་སོང་ཞིང་། སྦྱོར་དྲུག་གི་ཉམས་མྱོང་བཟང་པོ་འཁྲུངས་པའི་གྲུབ་ཐོབ་འཇམ་དབྱངས་རིན་ཆེན་ཟེར་བ་གཅིག་སོགས་སྐལ་ལྡན་འགའ་སློབ་དཔོན་རིན་པོ་ཆེར་དངོས་སུ་མཐོང་བའི་ལོ་རྒྱུས་སོགས་རྣམ་ཐར་ངོ་མཚར་ཅན་དུ་མ་མངའ་བ། ལ་པདྨའི་སྐུར་བསྟན་པའི། ། སྤྱན་སྔ་ཀུན་དགའི་མཚན་ཅན་ལ་གསོལ་བ་འདེབས། །
གཉིསྎ རང་གྲོལྎ མི་མཐུན་ཕྱོགས་ལས་རྒྱལ་བའི་ཕོ་བྲང་དུ། ། ངག་དབང་ཀུན་དགའ་བསོད་ནམས་ལྎ གཉིས་འཛིནྎ རང་གྲོལྎ ཞེས་པ་འདི་ཡང་སྙིགས་དུས་ཀྱི་འདྲེན་པ་དམ་པ་སྤྱན་སྔ་རིན་པོ་ཆེ་བྱམས་པ་ཀུན་དགའི་མཚན་ཅན་གྱིས་བཀའ་སྩལ་ལྷུར་བླངས་ཏེ། ས་སྐྱ་པ་གདོད་ནས་རང་གྲོལ་གྱི་རྣལ་འབྱོར་པ་ངག་དབང་ཀུན་དགའ་བསོད་ནམས་ཀྱིས་ཡུད་ཙམ་ཞིག་ལ་བྲིས་པའོ། ། སརྦ་མངྒལཾ།། ༈ །།བདེ་མཆོག་བརྒྱུད་འདེབས་ཀྱི་ཁ་སྐོང་བཞུགས། ༧༥ བདེ་མཆོག་བརྒྱུད་འདེབས་གང་དྲིན་མའི་སྔགས་འཆང་ངག་གི་དབང་པོའི་རྗེས་སུ་འདི་ལྟར་སྦྱར་བར་བྱ་སྟེ། བྱང་ཆུབ་སེམས་དཔའ་ཞི་བ་འཚོ། སྙིགས་དུས་སླར་ཡང་མི་ཡི་ཟོལ། ། སྔགས་འཆང་གྲགས་པ་བློ་གྲོས་ལ། ། རྟག་ཏུ་ཕྱག་འཚལ་གསོལ་བ་འདེབས། །
སྦྱིན་བྱ་བཞི་དང་བླང་བྱ་གཉིས། ། དྲོད་དང་སྤྱོད་པ་མཐར་ཕྱིན་པའི། ། ཁྱབ་བདག་སངས་རྒྱས་རྒྱལ་མཚན་ལ། ། རྟག་ཏུ་ཕྱག་འཚལ་གསོལ་བ་འདེབས། ། ཞེས་པའི་ཚིགས་བཅད་གཉིས་པོ་འདི་ནི་བདེ་མཆོག་ནག་པོ་ལུགས་ཀྱི་དབང་རྒྱུན་ཙམ་གྱི་བླ་མ་བརྒྱུད་པའི་གསོལ་འདེབས་ཁ་སྐོང་དུ་རྣལ་འབྱོར་གསང་མཐའི་དབང་དང་ཟབ་ཁྲིད་རྒྱ་མཚོ་ལྟ་བུའི་ཤེས་རྒྱུད་བལྟམས་པའི་སྐལ་བ་བཟང་པོ་ཅན་ས་སྐྱ་པ་དགེ་སློང་ཨ་ནནྡའི་མིང་ཅན་གྱིས་ཡུད་ཙམ་ཞིག་ལ་བྲིས་པ་འདིས་སྐལ་བཟང་དོན་གཉེར་ཅན་རྣམས་ལ་ཕན་པར་གྱུར་ཅིག ། མངྒལཾ།། ༈ །།རིག་བྱེད་ལྷ་མོ་གཙོ་བོར་གྱུར་པའི་དམར་པོ་སྐོར་གསུམ་ལ་བསྟོད་ཅིང་འཕྲིན་ལས་འཆོལ་བའི་ཚིགས་སུ་བཅད་པ་དངོས་གྲུབ་ཆར་འབེབས་དོན་གཉིས་ལྷུན་གྲུབ་ཅེས་བྱ་བ་བཞུགས། ༨༠ ན་མོ་གུ་རུ་བུདྡྷ་དྷྭ་ཛ་ཡེ། ཕུན་ཚོགས་འབྱུང་གནས་བོད་ཡུལ་གངས་ཁྲོད་ཀྱི། ། ཆོས་དང་སྲིད་ཀྱི་བདག་པོ་ས་སྐྱ་པའི། །
ཐུན་མོང་དངོས་གྲུབ་མ་ལུས་བསྒྲུབ་མཛད་གང་། ། ལྷ་མཆོག་རྣམ་གསུམ་གུས་པས་བསྟོད་པར་བགྱི། ། གང་སྐུ་བྱུ་རུའི་སྡོང་པོ་ཕྱིས་པ་ལ། ། འོད་དང་འོད་ཟེར་དུ་མའི་འདུ་འཕྲོ་ཅན། ། མཐོང་བ་ཙམ་གྱིས་སྲིད་གསུམ་མ་ལུས་པའི། ། ཡིད་རབ་འགུགས་པའི་ལྕགས་ཀྱུ་གསུམ་དེར་འདུད། ། ཁྱད་པར་རྗེ་བཙུན་རིག་བྱེད་དབང་མོ་ནི། ། ཆུ་སྐྱེས་ཉིན་བྱེད་བཞད་པའི་གདན་སྟེང་དུ། ། ཞལ་གཅིག་ཕྱག་བཞི་ཞབས་གཉིས་གར་སྟབས་ཅན། ། ཡིད་འོང་མིག་གི་བདུད་རྩི་དེ་ལ་འདུད། །
མ་མ་གང་དེའི་ཟུང་གཉིས་ཕྱག་རྣམས་ཀྱི། ། ཁམས་གསུམ་སྙིང་འབིགས་མདའ་གཞུ་ཡིད་འཕྲོག་དང་། ། ལྕགས་ཀྱུ་ཞགས་པའི་སྣང་བརྙན་མེ་ཏོག་ཕྲེང་། ། དབང་པོའི་གཞུ་ལྟར་མདངས་བཀྲ་མཛེས་དེར་འདུད། ། འོད་ལྡན་ཐོད་སྐམ་ནོར་བུའི་ཕྲེང་བ་དང་། ། རཀྟར་བཅས་པའི་མགོ་ཕྲེང་སྟག་ཤམ་ཅན། ། མ་ནུའི་བུ་ཡི་རུས་རྒྱན་སྒེག་མོ་ལ། ། ཉི་མ་གཞོན་ནུའི་ཁྱིམ་འབར་བཞུགས་དེར་འདུད། ། གང་གསུང་སྣ་ཚོགས་སྐད་གྱི་གདུལ་བྱ་ཡི། ། རྣ་བའི་དབང་པོ་ཚིམ་པའི་བདུད་རྩི་མཆོག །
ཁྱོད་ཐུགས་པདྨོ་བདག་དད་ཚ་ཟེར་གྱི། ། རྗེས་ཆགས་བརྩེ་བས་འདབ་མ་རྒྱས་དེར་འདུད། ། ཟབ་དང་རྒྱ་ཆེའི་བསམ་བརྗོད་ཡུལ་འདས་པའི། ། ཡོན་ཏན་རིན་ཆེན་ཀུན་གྱི་གཏེར་གྱུར་ཞིང་། ། འཕྲིན་ལས་རྒྱ་མཚོའི་མངའ་བདག་ཁྱོད་བསྒྲུབ་པ། ། ཀུན་ཀྱང་དེ་འདྲར་འགྱུར་བ་མཛད་དེར་འདུད། ། དེ་ལྟར་བླ་མ་རང་སེམས་ལྷག་པའི་ལྷ། ། དབྱེར་མེད་དབང་བསྡུད་དཔལ་མོ་ཁྱོད་བསྟོད་པས། ། བདག་ཅག་དཔོན་སློབ་འཆི་བདག་ལས་རྒྱལ་ནས། ། ཚེ་ལ་དབང་བའི་རིག་འཛིན་ཉིད་དུ་མཛོད། །
ནམ་ཡང་འབྱུང་བཞིའི་ནད་ཀྱིས་མི་བརྫི་ཞིང་། ། གངས་ཅན་ལྗོངས་འདིའི་རྒྱལ་པོ་བློན་པོ་དང་། ། གྲོང་ཁྱེར་བ་སོགས་གཟུགས་དང་གཟུགས་མེད་ཀྱི། ། སྟོབས་ལྡན་དྲེགས་བྱེད་ཐམས་ཅད་དབང་འདུས་མཛོད། ། དེ་ལ་བརྟེན་ནས་སྤྱི་དང་བྱེ་བྲག་གི ། བསྟན་པ་རིན་ཆེན་འཕེལ་བའི་མཐུ་ལྡན་ཞིང་། ། སྔགས་འཆང་བདག་གི་རིགས་བརྒྱུད་དྲི་མེད་རྒྱུན། ། ཇི་སྲིད་བསྐལ་པའི་བར་དུ་མི་ཆད་མཛོད། ། མདོར་ན་བདག་ཅག་དཔོན་སློབ་གདུལ་བྱར་བཅས། ། ཚེ་མཐར་ཕྱིན་ཞིང་བསམ་དོན་ཀུན་འགྲུབ་སྟེ། །
ས་སྐྱའི་ཆོས་སྲིད་དཔལ་འབྱོར་རབ་རྒྱས་ཤིང་། ། ཕྱི་མ་བདེ་བ་ཅན་དུ་སྐྱེ་བར་མཛོད། ། ཅེས་རིག་བྱེད་ལྷ་མོ་གཙོ་བོར་གྱུར་པའི་དམར་པོ་སྐོར་གསུམ་ལ་བསྟོད་ཅིང་འཕྲིན་ལས་བཅོལ་བའི་ཚིགས་སུ་བཅད་པ་དངོས་གྲུབ་ཆར་འབེབས་དོན་གཉིས་ལྷུན་གྲུབ་ཅེས་བྱ་བ་འདི་ཡང་འཇམ་མགོན་གྲུབ་པའི་དཔའ་བོ་བསོད་ནམས་དབང་པོ་དང་། རྒྱལ་སྲས་སེམས་དཔའ་ཆེན་པོ་སྦས་པའི་སངས་རྒྱས་མི་གཟུགས་ཅན་སྔགས་འཆང་གྲགས་པ་བློ་གྲོས། དུས་གསུམ་རྒྱལ་བའི་སྤྲོ་བསྡུའི་བྱེད་པོ་དཀྱིལ་འཁོར་རྒྱ་མཚོའི་ཁྱབ་བདག་རྒྱལ་བ་མུས་པ་ཆེན་པོ་རྡོ་རྗེ་འཆང་སངས་རྒྱས་རྒྱལ་མཚན་རྣམས་གཙོ་བོར་སྨོས་པའི་ཡོངས་འཛིན་ཆོས་བཞིན་དུ་སྤྱོད་པ་དུ་མའི་ཞབས་རྡུལ་སྤྱི་བོས་ལེན་པའི་ས་སྐྱ་པ་ཤཱཀྱའི་དགེ་བསྙེན་པ་ཐེག་པ་མཆོག་གི་རྣལ་འབྱོར་པ་སྔགས་འཆང་ངག་དབང་ཀུན་དགའ་བསོད་ནམས་གྲགས་པ་རྒྱལ་མཚན་དཔལ་བཟང་པོས། ས་སྐྱ་པའི་དབང་གི་ལྷ་འདི་གསུམ་གྱི་རྗེས་གནང་མན་ངག་སོགས་ཆོས་སྐོར་ཡོངས་སུ་རྫོགས་པ་ནོས་ཤིང་། ལྷ་འདི་གསུམ་ལ་མཆོག་ཏུ་དད་པ་སྐྱེད་པའི་རྨིས་ལྟས་ཡ་མཚན་ཅན་གདན་ས་ཆེན་པོར་ལན་གཉིས་དང་། དགེ་སྡིངས་ཆོས་ཀྱི་ཕོ་བྲང་དུ་ལན་གཅིག་སྟེ་ཐེངས་གསུམ་བྱུང་བའི་རྐྱེན་བྱས་ཏེ་ཡོས་ལོ་ཟླ་བ་དགུ་པའི་དཀར་པོའི་ཕྱོགས་ཀྱི་ཚེས་ལ་གདན་ས་བར་པ་དགེ་སྡིངས་བཀྲ་ཤིས་བསམ་འགྲུབ་ཀྱི་བླ་བྲང་ཆེན་པོའི་གཟིམ་ཆུང་དུ་ལེགས་པར་སྦྱར་བའི་ཡི་གེ་པ་ནི་དགེ་སྡིངས་པ་རབ་འབྱམས་སྨྲ་བ་རྒྱ་མཚོའི་མིང་ཅན་གྱིས་བགྱིས་པ་འདིས་བདག་ཅག་དཔོན་སློབ་ཐམས་ཅད་འཕྲལ་དང་ཡུན་དུ་དགེ་ལེགས་ཀྱི་དཔལ་འབར་བར་གྱུར་ཅིག ། སརྦ་མངྒལཾ།། ༈ །།ཐུབ་བསྟན་ལྷ་ཆེན་གྱི་མཆོད་རོལ་ལ་བསྔགས་པའི་ཚིག་བཅད་བཞུགས།
༨༡ ཨོཾ་བདེ་ལེགས་སུ་གྱུར་ཅིག རབ་ཏུ་འཕགས་པའི་གཙུག་ལག་ཁང་ཆེན་འདིར། ། འགྲོ་བའི་བསོད་ནམས་ཞིང་དུ་བརྟན་བཞུགས་པའི། ། ངོ་མཚར་སྐུ་གསུང་ཐུགས་ཀྱི་རྟེན་རྣམས་དང་། ། གཞན་ཡང་ཕྱོགས་བཅུའི་རྒྱལ་བ་སྲས་བཅས་དྲུང་། ། མཆོད་རྫས་ཚངས་པའི་དབྱངས་ལྡན་རྔ་བོ་ཆེ། ། ངོ་མཚར་སྣ་ཚོགས་མདང་བཀྲ་ཡིད་འོང་དང་། ། བདེ་ཆེན་སྐལ་བཟང་དག་གིས་ཉེར་བསྒྲུབ་པའི། ། འབྲུག་སྟོང་ཟིལ་གནོན་རྨད་བྱུང་འཁར་བའི་རྔ། དབང་པོའི་གཞུ་ཡི་མདང་འཕྲོག་ཕྱེ་འཕུར་ཚོགས། །
དེ་ལྟའི་ལྷ་རྫས་མཆོད་སྤྲིན་དཔག་མེད་འདི། ། འཆི་མེད་འོད་གསལ་ལྷ་རིགས་འཁོན་གྱི་བརྒྱུད། ། རིགས་སྔགས་འཆང་བ་དཔལ་ལྡན་ས་སྐྱ་པ། ། བྱམས་པ་ངག་དབང་ཀུན་དགའ་བསོད་ནམས་ཞེས། ། གྲགས་པའི་རྒྱལ་མཚན་འཛིན་པའི་དཔལ་ཡོན་ཅན། ། བཟང་པོའི་མིང་ཅན་གང་དེས་དད་པས་ཕུལ། ། ལེགས་བྱས་བསོད་ནམས་དཔག་མེད་འདི་ཡི་མཐུས། ། བདག་དང་བདག་གི་གདུལ་བྱར་གྱུར་པ་ཡིས། ། གཙོ་བྱས་ནམ་མཁའི་མཐར་གཏུགས་སེམས་ཅན་རྣམས། ། ཚེ་རིང་ནད་མེད་དཔལ་འབྱོར་རབ་རྒྱས་ཤིང་། །
བསམ་དོན་ཐམས་ཅད་ཡིད་བཞིན་འགྲུབ་པ་དང་། ། ཕྱི་མ་དག་པའི་ཞིང་དུ་པདྨོ་ལས། ། བརྫུས་ཏེ་སྐྱེས་ནས་ས་ལམ་མཐར་ཕྱིན་ཏེ། ། སྤངས་རྟོགས་མཐར་ཕྱིན་སྟོན་པ་ཉིད་གྱུར་ཅིག ། ཅེས་ས་སྐྱ་པ་རིགས་སྔགས་འཆང་བ་ངག་དབང་ཀུན་དགའ་བསོད་ནམས་གྲགས་པ་རྒྱལ་མཚན་དཔལ་བཟང་པོས་བསམ་པ་རྣམ་པར་དག་པའི་སྨོན་ལམ་བཏབ་པ་འདི་དག་ཡིད་བཞིན་དུ་འགྲུབ་པར་གྱུར་ཅིག དེ་དེ་བཞིན་དུ་གྱུར་ཅིག དེ་ལས་གཞན་དུ་མ་གྱུར་ཅིག ཡང་སྨྲས་པ། སྐྱབས་གནས་བསླུ་མེད་རིན་ཆེན་དཀོན་མཆོག་གསུམ། ། མཆོག་དང་ཐུན་མོང་སྩོལ་མཛད་ཡི་དམ་ལྷ། །
བར་ཆད་ཀུན་སེལ་ཆོས་སྐྱོང་ནོར་ལྷར་བཅས། ། དབྱེར་མེད་བླ་མའི་ཞབས་ལ་གསོལ་བ་འདེབས། ། རྩེ་གཅིག་གུས་པའི་ཡིད་ཀྱིས་ཕྱག་འཚལ་ཞིང་། ། ཡིད་གཉིས་སྤངས་ཏེ་མཆོད་པ་ཀུན་གྱིས་མཆོད། ། སྒོ་གསུམ་ཉེས་པའི་ཚོགས་ཀུན་སོ་སོར་བཤགས། ། འཕགས་བཞི་སོ་སྐྱེའི་དགེ་ལ་རྗེ་ཡི་རང་། ། གནས་ལྔའི་ཆོས་འཁོར་རྟག་ཏུ་བསྐོར་བར་བསྐུལ། ། རིགས་དྲུག་འགྲོ་བའི་དོན་དུ་རྟག་བཞུགས་ཞེས། ། ནོར་བདུན་ལྡན་པའི་རྗེས་བཙུན་བླ་མ་ལ། ། ཆོས་བརྒྱད་གཡོ་ཟོལ་མིན་པ་གསོལ་བ་འདེབས། །
ས་དགུའི་བསྡུས་པའི་མཐའ་ཡས་འགྲོ་བ་རྣམས། ། སྟོབས་བཅུ་མངའ་བའི་གོ་འཕང་མ་ཐོབ་བར། ། རྣམ་འདྲེན་ཁྱོད་ཀྱི་བྱམས་པའི་ཕྱག་ཟུང་གིས། ། སྲིད་ཞིའི་རྒུད་པ་ཀུན་ལས་སྐྱབས་སུ་གསོལ། ། གུས་པས་བསྟོད་ཅིང་སྨོན་ལམ་བཏབ་པ་ལས། ། ལས་དཀར་བསགས་པ་གང་དེའི་འགྲོ་དྲུག་ཀུན། ། ཀུན་མཁྱེན་ས་སྐྱའི་བཞེད་གཞུང་རྗེས་འགྲོ་ཞིང་། ། ཞིང་འདིར་ཕན་བདེའི་འབྱོར་པ་རྒྱས་གྱུར་ཅིག ། མངྒལཾ།། ༈ །།ཐུབ་བསྟན་ལྷ་ཆེན་དུ་བླ་བྲེ་ཕུལ་བའི་ཡི་གེ་བཞུགས།
༨༢ ཨོཾ་སྭསྟི་སིདྡྷྃ། སྤྲུལ་པའི་ལྷ་ཁང་ཆེན་མོའི་ལྷ་ཚོགས་དྲུང་། ། མཆོད་རྫས་དབང་པོ་གཞུ་ལྟར་རབ་བཀྲ་བའི། ། བླ་བྲེ་འཛམ་གླིང་ནམ་མཁའ་ཀུན་ཁྱབ་འདི། ། དུས་མཐར་སྐྱེས་པའི་སྔགས་འཆང་ས་སྐྱ་པ། ། ངག་དབང་ཀུན་དགའ་བསོད་ནམས་ཞེས་བྱ་བའི། ། ས་སྐྱའི་རྗེ་བཙུན་གསུང་རབ་རྒྱ་མཚོ་ལ། ། ཤེས་ནས་དད་པ་ཐོབ་པའི་བློ་གྲོས་ཅན། ། སྐལ་བཟང་གང་དེས་ཤིན་ཏུ་དད་པས་འབུལ། ། བསོད་ནམས་འདི་ཡི་བདག་ཅག་དཔོན་སློབ་རྣམས། །
དུས་འདིར་ཚེ་རིང་ནད་མེད་བསམ་དོན་འགྲུབ། ། དོན་གཉིས་མཐར་ཕྱིན་བསྟན་པ་ཆེར་རྒྱས་ནས། ། ཕྱི་མ་བདེ་བ་ཅན་དུ་སྐྱེ་བར་ཤོག ། དེ་དེ་བཞིན་དུ་གྱུར་ཅིག དེ་ལས་གཞན་དུ་ནམ་ཡང་མ་གྱུར་ཅིག ཀ་ལྱཱ་ན་ཝརྡྷནྟུ། ཐུབ་བསྟན་ལྷ་ཆེན་དུ་རྔ་བོ་ཆེ་ཕུལ་པའི་ཡི་གེ་བཞུགས། ༨༣ ཨོཾ་སྭསྟི་སིདྡྷྃ། སྤྲུལ་པའི་ལྷ་ཁང་ཆེན་མོའི་ལྷ་ཚོགས་དྲུང་། ། མཆོད་རྫས་ངོ་མཚར་ལྷ་ཡི་རྔ་བོ་ཆེ། །
འདི་ལ་སྔགས་འཆང་ཀུན་དགའ་བསོད་ནམས་ཀྱིས། ། ཉམས་གསོ་བགྱིས་ཏེ་དད་པས་ཕུལ་པ་ཡིས། ། བསོད་ནམས་འདི་ཡི་འགལ་རྐྱེན་ཀུན་ཞི་ནས། ། ཁམས་གསུམ་དབང་འདུས་སྙན་གྲགས་མཁའ་ཁྱབ་ཅིང་། ། བསྟན་པ་རབ་རྒྱས་དོན་གཉིས་མཐར་ཕྱིན་ཏེ། ཕྱི་མ་བདེ་བ་ཅན་དུ་སྐྱེ་བར་ཤོག ། དཀོན་མཆོག་རིན་པོ་ཆེ་རྣམས་ཀྱི་བདེན་པའི་མཐུ་ལ་བརྟེན་ནས་བསམ་པ་ཐམས་ཅད་ཡིད་བཞིན་དུ་འགྲུབ་པར་གྱུར་ཅིག ། དེ་དེ་བཞིན་དུ་གྱུར་ཅིག དེ་ལས་གཞན་དུ་ནམ་ཡང་མ་གྱུར་ཅིག ། སརྦ་མངྒལཾ།
ཀ་ལྱཱ་ན་ཝརྡྷནྟུ།། ༈ །།ལྷ་སའི་ཇོ་བོ་རིན་པོ་ཆེ་ལ་སྙན་ཞལ་མཛེས་བྱེད་ཕུལ་པའི་ཁ་ཡིག་བཞུགས། ༨༤ ཨོཾ་བདེ་ལེགས་སུ་གྱུར་ཅིག ལྷར་བཅས་འགྲོ་བ་ཀུན་གྱི་སྐྱབས་ཀྱི་མཆོག ། ཤཱཀྱ་སེང་གེའི་ཐུགས་ཀྱི་ཡེ་ཤེས་ཉིད། ། ལྷ་མིའི་བསོད་ནམས་མགྲོན་དུ་འཕོས་པ་ལས། ། གཞན་ངོས་བརྒྱ་བྱིན་དབང་པོས་ལེགས་བཞེངས་པ། ། ཀུན་ལ་གྲགས་པའི་ཟས་གཙང་སྲས་ཀྱི་སྐུ། ། རྨད་བྱུང་བྱིན་རླབས་གཟི་འོད་དཔལ་འབར་བ། ། གང་དེས་གཙོ་མཛད་གཙུག་ལག་ཁང་ཆེན་འདིའི། །
ཡིད་བཞིན་ནོར་འདྲའི་རྟེན་གསུམ་ལྷ་ཚོགས་དྲུང་། ། ཞལ་དཀྱིལ་མཛེས་་་་་་སྤྱིར་ཆོས་འཁོར་ལྷ་སའི་སྐུ་རྟེན་ཆེ་ཕྲ་ཀུན་ལ་ཞལ་གསེར་འབུལ་ཚེ་ཞོ་བཞི་རེ་དགོས་ཀྱི་ཡོད་འདུག་ནའང་། དེ་དུས་གསེར་ཞོ་གང་ལྷག་ཙམ་གྱི་ཇོ་བོ་རིན་པོ་ཆེ་སོགས་གལ་ཆེ་བ་རྣམས་ལ་ཞལ་གསེར་འབུལ་ཐེངས་གཉིས་རེ་དང་། གཞན་སྐུ་ཆེ་ཕྲ་ཀུན་ལ་འབུལ་ཐེངས་རེ་ཚེགས་མེད་དུ་ཁེབ་སོང་བས་དེ་ལ་ཀུན་གྱིས་ངོ་མཚར་དུ་འཛིན་པ་བྱུང་། བྱེད་ཡིད་འོང་གསེར་ཆབ་དང་། ། ཀུན་ལ་ཐུན་མོང་སྲབ་འཇམ་ཡང་བ་ཡི། ཡིད་འཕྲོག་རབ་ཏུ་མཛེས་པའི་ལྷ་རྫས་ཡུག ། དྲི་ཞིམ་ཡིད་འོང་ལྡན་པའི་སྤོས་ཀྱི་ཚོགས། ། རོ་བརྒྱ་ལྡན་པའི་ཞལ་ཟས་གྲངས་མེད་དང་། ། མར་མེའི་ཕྲེང་བ་ཚར་དུ་དངར་བ་སོགས། །
རབ་འབྱམས་མཆོད་པའི་བྱེ་བྲག་ཇི་སྙེད་འདི། ། ཡོངས་རྫོགས་བསྟན་པའི་མངའ་བདག་ས་སྐྱ་པའི། ། དྲི་མེད་རིགས་སུ་སྐྱེས་པའི་བློ་གྲོས་ཅན། ། ཤཱཀྱའི་དགེ་སློང་རིགས་སྔགས་འཆང་བ་གང་། ། བྱམས་པ་ངག་དབང་ཀུན་དགའ་བསོད་ནམས་ཞེས། ། གྲགས་པའི་རྒྱལ་མཚན་འཛིན་པའི་དཔལ་ཡོན་ཅན། ། བཟང་པོའི་མིང་ཅན་གང་དེས་དད་པས་འབུལ། ། དཔག་ཏུ་མེད་པའི་བསོད་ནམས་འདི་ཡི་མཐུས། ། བདག་དང་བདག་གི་གདུལ་བྱར་གྱུར་པ་ཡིས། ། གཙོ་བྱས་མཁའ་མཉམ་སེམས་ཐམས་ཅད་ཀྱི། །
སྒྲིབ་གཉིས་བག་ཆགས་བཅས་པ་ཀུན་བྱང་ནས། ། ཐམས་ཅད་མཁྱེན་པའི་གོ་འཕང་མྱུར་ཐོབ་ཤོག ། དེ་མ་ཐོབ་ཀྱི་ཚེ་རབ་ཀུན་དུ་ཡང་། ། འཕགས་ནོར་བདུན་ལྡན་དལ་འབྱོར་ལུས་ཐོབ་ཅིང་། ། ཚེ་རིང་ནད་མེད་དཔལ་འབྱོར་རྒྱས་པ་སོགས། ། ལེགས་པའི་ཡོན་ཏན་མ་ལུས་ལྷུན་གྲུབ་སྟེ། ། བདེ་གཤེགས་བསྟན་པའི་འཁུར་ཆེན་ཁྱེར་བ་དང་། ། བསམ་དོན་ཐམས་ཅད་ཡིད་བཞིན་འགྲུབ་གྱུར་ཅིག ། བདེ་བར་གཤེགས་པའི་ཐུགས་རྗེའི་ཀློང་ཡངས་མི་ཟད་རྒྱ་མཚོ་ཆེན་པོ་ནས། ། ལེགས་པར་འོང་བའི་སྤྲུལ་པའི་སྐུ་མཆོག་བསམ་འཕེལ་ཡིད་བཞིན་རིན་པོ་ཆེ། །
འགྲན་ཟླ་བྲལ་ཁྱོད་ད་དུང་མི་མཇེད་ཞིང་གི་མཆོག་འདིར་བསྐལ་པའི་བར། ། བརྟན་པར་བཞུགས་ནས་འགྲོ་བ་ཀུན་གྱི་ཚོགས་གཉིས་ཡོངས་སུ་རྫོགས་པར་མཛོད། ། མགོན་པོ་ཁྱེད་ཀྱི་ཡོངས་རྫོགས་བསྟན་པའི་དྲི་མེད་སྲོལ་འཛིན་ས་སྐྱ་པའི། ། བཞེད་གཞུང་ཟབ་དང་རྒྱ་ཆེའི་དམ་ཆོས་བསམ་བརྗོད་ཡུལ་ལས་འདས་པ་རྣམས། ། བདག་དང་བདག་གི་གདུལ་བྱ་ལ་བརྟེན་ཕྱོགས་དུས་ཀུན་དུ་རབ་འཕེལ་ཏེ། ། དེང་དུས་འགྲོ་བ་ཡོངས་ཀྱི་སྐྱབས་དང་བསྟན་པའི་ཉི་མར་བདག་གྱུར་ཅིག ། བསམ་པ་རྣམ་པར་དག་པའི་མཐུ་དང་བསླུ་མེད་དཀོན་མཆོག་ཐུགས་རྗེ་ཡིས། ། བདག་ཅག་འཁོར་བཅས་དུས་འདིར་ཚེ་རིང་རང་གཞན་དོན་གཉིས་མཐར་ཕྱིན་ཏེ། ། ཕྱི་མ་རྗེ་བཙུན་བླ་མ་དམ་པ་གང་ན་བཞུགས་པའི་ཞིང་མཆོག་དེར། ། ཐོགས་པ་མེད་པར་བརྫུས་ཏེ་སྐྱེ་ཞིང་རྡོ་རྗེ་འཛིན་པའི་ས་ཐོབ་ཤོག །
འདི་ལྟར་དུ་བསྒྲུབ་པའི་དགེ་བའི་རྩ་བ་འདི་ཡི་མཐུས་བསམ་པ་ཐམས་ཅད་ཡིད་བཞིན་དུ་འགྲུབ་པར་གྱུར་ཅིག དེ་དེ་བཞིན་དུ་གྱུར་ཅིག དེ་ལས་གཞན་དུ་མ་གྱུར་ཅིག ། ཅེས་པ་འདི་ནི་ཁ་བ་ཅན་གྱི་ལྗོངས་འདིར་ཇོ་བོ་ཤཱཀྱ་མུ་ནེ་བྱོན་ནས་མི་ལོ་བརྒྱ་ཕྲག་བཅུ་དང་བཅུ་ཕྲག་བཞིར་གཉིས་ཀྱི་མ་ལོན་པའི་དོན་གྲུབ་ཀྱི་ལོ་དཔལ་ས་སྐྱ་པ་ཤཱཀྱའི་དགེ་སློང་ཨཱ་ནནྡའི་མིང་ཅན་གྱི་རང་ལོ་ཉེར་གསུམ་ལོན་ཚེ་ཆོས་འཁོར་ལྷ་ས་མཇལ་བར་ལྷགས་སྐབས་མཆོད་སྤྲིན་རྒྱ་ཆེ་ཕུལ་པའི་དུས་ཉིད་དུ་བྲིས་པའོ། ། སརྦ་མངྒལཾ།། ༈ །།ཡིན་ཐང་ལ་ན་བཟའ་ཕུལ་བའི་ཁ་ཡིག༨༥ ཨོཾ་བདེ་ལེགས་སུ་གྱུར་ཅིག བླ་མ་ས་སྐྱ་པ་ཆེན་པོའི་བྲིས་སྐུ་རྗེ་བཙུན་གྱིས་བཞེངས་པའི་ཡེ་ཤེས་སེམས་དཔའ་མངོན་སུམ་དུ་བཞུགས་ངེས་པའི་གསོལ་བ་བཏབ་ན་གང་འདོད་པའི་དངོས་གྲུབ་བདེ་ལག་ཏུ་སྩོལ་བར་མཛད་པའི་ཡིན་ཐང་དུ་གྲགས་པའི་ལྷ་མིའི་བསོད་ནམས་ཀྱི་ཞིང་དམ་པ་འདི་ཉིད་ཀྱི་དྲུང་དུ། བོད་ཆེན་པོའི་ཡུལ་ནས་འོང་བའི་ལྷ་རྫས་གོས་བཟང་ཡོན་ཏན་གྱི་གྲངས་དང་དང་ལྡན་པའི་ན་བཟའ་འདི་ནི། དཔལ་ས་སྐྱ་པ་རིགས་སྔགས་འཆང་བ་ངག་དབང་ཀུན་དགའ་བསོད་ནམས་གྲགས་པ་རྒྱལ་མཚན་དཔལ་བཟང་པོས་ཤེས་ནས་དད་པས་འབུལ་ལོ། ། ལེགས་བྱས་བསོད་ནམས་འདི་ཡི་མཐུས། །
བདག་ཅག་དཔོན་སློབ་ཚེ་རིང་ཞིང་། ། བསམ་དོན་ཐམས་ཅད་འགྲུབ་པ་དང་། ། ཕྱི་མ་དག་པའི་ཞིང་གི་མཆོག ། བདེ་བ་ཅན་དུ་སྐྱེ་བར་ཤོག ། བསམ་དོན་འདི་ཀུན་ཡིད་བཞིན་དུ་འགྲུབ་པར་གྱུར་ཅིག ། དེ་དེ་བཞིན་དུ་གྱུར་ཅིག དེ་ལས་གཞན་དུ་མ་གྱུར་ཅིག ། མངྒལཾ། ཀ་ལྱ་ན་ཝརྡྷནྟུ།། ༈ །།རྗེ་བཙུན་རིན་པོ་ཆེའི་སྐུ་འདྲ་མཛེ་ཐོད་མའི་དྲུང་དུ་ཕུལ་པའི་མཆོད་རྫས་ཀྱི་ཁ་ཡིག༨༦ ན་མོ་གུ་རུ་ཀིརྟི་དྷྭ་ཛ་ཡེ།
དུས་གསུམ་གྱི་སངས་རྒྱས་ཐམས་ཅད་ཀྱིས་མཁྱེན་ཞིང་བརྩེ་བའི་ངང་ལས་ནུས་མཐུ་ཐམས་ཅད་གཅིག་ཏུ་བསྡུས་ནས་སྐལ་ལྡན་གྱི་འགྲོ་བ་རྣམས་ཐར་པའི་ལམ་ལ་འགོད་པའི་ཕྱིར་བསམ་བཞིན་སྐྱེ་བ་བཞེས་པའི་གང་ཟག་སྣང་ཀུན་སྒྱུ་མར་རྟོགས་པའི་རྣལ་འབྱོར་པ་ཆེན་པོ་སྔགས་འཆང་མཚུངས་མེད་རྗེ་བཙུན་རིན་པོ་ཆེའི་གྲགས་པ་རྒྱལ་མཚན་གྱི་སྐུ་འདྲ་གང་དེའི་ཕྱག་ནས་མ་ཐུགས་ཀར་དྲོད་རྒྱུན་མི་ཆད་པ་དང་བཅས་པ་སྐུ་དངོས་དང་ཁྱད་པར་མེད་པའི་བྱིན་རླབས་ཀྱི་གཟི་འོད་འབར་བའི་དྲུང་དུ། མཛེས་བྱེད་གོས་བཟང་བཙོ་མ་གསེར་གྱི་མདོག་ལྡན་འདི་དཔལ་ས་སྐྱ་པ་ཤཱཀྱའི་བཙུན་པ་ངག་དབང་ཀུན་དགའ་བསོད་ནམས་གྲགས་པ་རྒྱལ་མཚན་དཔལ་བཟང་པོས་དད་པས་འབུལ་ལོ། ། བདག་སོགས་སེམས་ཅན་ཐམས་ཅད་ཀྱི་རྒྱུད་ལ་ངེས་འབྱུང་དྲག་པོ་མྱུར་དུ་སྐྱེས་ནས་ལམ་བསྒྲུབ་པའི་གེགས་སུ་གྱུར་པའི་ཚེ་འདིའི་བྱ་བ་ཐམས་ཅད་བློས་ཐོང་ཞིང་བླ་མ་དམ་པ་ཉིད་ཀྱི་རྗེས་སུ་བཟུང་ནས་གདམས་པ་ཟབ་མོ་དང་མཇལ་ཞིང་དམ་ཚིག་དང་ལྡན་པས་སྙིང་རུས་ཆེན་པོས་བསྒོམ་སྲན་བསྐྱེད་དེ་བསྒོམ་པ་ལ་ཕྱི་ནང་གསང་གསུམ་གྱི་བར་ཆད་ཞི་ཞིང་། ས་ལམ་རྣམས་མྱུར་དུ་བགྲོད་དེ། ནམ་མཁའ་ལ་བྱ་བཞིན་འཕུར་ཏེ་གང་དེའི་དྲུང་དུ་འགྲོ་བ་དང་། སྤྲུལ་པ་དཔག་ཏུ་མེད་པས་སེམས་ཅན་ཐམས་ཅད་སངས་རྒྱས་ཀྱི་ས་ལ་འགོད་ནུས་པའི་བྱ་བ་མཐའ་ཡས་པ་བདག་གིས་བྱེད་ནུས་པར་བྱིན་གྱིས་བརླབས་དུ་གསོལ། ། མི་ཟད་འཁོར་བའི་བཙོན་ར་ཆེན་པོ་འདིར། ། གདོས་བཅས་ལུས་འདི་ཡང་ཡང་བླང་དོགས་ནས། ། རྒྱུན་དུ་རྗེ་བཙུན་ཉིད་ལ་གསོལ་བཏབ་པས། ། ཞལ་གྱི་དཀྱིལ་འཁོར་མྱུར་དུ་མཐོང་བར་ཤོག །
མཐོང་མ་ཐག་ཏུ་རབ་དགའི་ས་ཐོབ་ཅིང་། ། བསམ་པ་རྣམ་པར་དག་པའི་སྨོན་ལམ་འདི། ། དཀོན་མཆོག་རྣམས་ཀྱི་བདེན་པའི་བྱིན་རླབས་ཀྱི། ། ཇི་བཞིན་མ་ལུས་ལེགས་པར་འགྲུབ་གྱུར་ཅིག ། སརྦ་མངྒལཾ།། ༈ །།གསོལ་འདེབས་དགོས་འདོད་ཀུན་འབྱུང་བཞུགས། ༨༧ ན་མོ་གུ་རུ་བུདྡྷ་དྷྭ་ཛ་ཡེ། ། བླ་མ་རྗེ་དང་ངོ་མཚར་རྟེན་མཆོད་རྣམས། ། མཆོད་སྤྲིན་རྒྱ་མཚོས་མཆོད་ཅིང་གསོལ་བ་འདེབས། ། བསོད་ནམས་འདི་ཡིས་བདག་ཅག་དཔོན་སློབ་ཀྱི། །
འདི་ཕྱིའི་དོན་ཀུན་ཡིད་བཞིན་འགྲུབ་གྱུར་ཅིག ། ཅེས་པའམ། ཡང་ན་གོང་གི་ཚིག་གཉིས་ཀྱི་རྗེས་སུ། བདག་སོགས་དུས་འདིར་བསམ་དོན་ཀུན་འགྲུབ་ཅིང་། ། ཕྱི་མ་བདེ་བ་ཅན་དུ་སྐྱེ་བར་ཤོག ། ཅེས་སྦྱར་བར་བྱའོ། ། ཞེས་པ་འདི་ཡང་འགྲན་ཟླ་དང་བྲལ་བའི་རྟེན་མཆོག་བགྲངས་བ་ལས་འདས་པ་རྣམས་ལ་སོ་སོར་གསོལ་འདེབས་རྒྱས་པ་ཞིག་སྔར་བྱས་མོད་ཀྱང་། ཐུན་མོང་དུ་གསོལ་བ་འདེབས་ཕྱིར་ས་སྐྱ་པ་ཐེག་པ་མཆོག་གི་རྣལ་འབྱོར་པ་ངག་དབང་ཀུན་དགའ་བསོད་ནམས་ཀྱིས་ལྷ་ཆེན་རིགས་འཛིན་ཕོ་བྲང་དུ་སྦྱར་བ་འདིའི་བསམ་པ་ཐམས་ཅད་ཡིད་བཞིན་དུ་འབྱུང་བར་གྱུར་ཅིག ཡང་སྨྲས་པ། ངོ་མཚར་རྨད་བྱུང་རྟེན་མཆོག་རྣམས །
མཆོད་སྤྲིན་རྒྱས་མཆོད་གསོལ་བ་འདེབས། ། བདག་ཅག་དཔོན་སློབ་འཁོར་བཅས་ཀྱི། ། བསམ་དོན་ཐམས་ཅད་འགྲུབ་གྱུར་ཅིག ། མངྒལཾ།། ༈ །།དགྱེས་བཞིན་གནང་བའི་ཞལ་གདམས་དགོས་འདོད་ཀུན་འགྲུབ་ལས་ཟུར་དུ་བཀོལ་བ་བཞུགས། ༨༨ ན་མོ་གུ་རུ་བྷ་དྲ་ཡ། དམ་ཚིག་ལྡན་པ་ཀུན་གྱི་གཙུག་གི་རྒྱན། ། རབ་དགའི་སར་གནས་བྱང་ཆུབ་སེམས་དཔའ་ཆེ། ། བསོད་ནམས་བྱེ་བའི་དབུས་སུ་ཆེར་གྲགས་པ། ། བསྟན་པའི་རྒྱལ་མཚན་གཡོ་མེད་འཛིན་མཁས་པའི། །
དཔལ་ལྡན་སྐལ་བ་བཟང་པོ་གང་དེར་འདུད། །་་་་་ ཅེས་འདི་པུཎྱ་ཨིནྡྲ་ཡི། ། མཁོན་གྱི་རིགས་སྐྱེས་རྒྱལ་བསྟན་གྱི། ། སྒོར་ཞུགས་ངག་དབང་ཀུན་བསོད་ལ། ། དགེས་བཞིན་གནང་བའི་ཞལ་གདམས་མཆོག ། དགོས་འདོད་ཀུན་འགྲུབ་ཞེས་བྱ་ལས། ། ལོགས་སུ་བཀོལ་ཞེས་སློབ་མའི་ཚོགས། ། མང་པོས་ཡང་ཡང་བསྐུལ་བ་ལ། ། བརྟེན་ནས་ས་སྐྱ་པ་དེ་ཡི། ། བླ་མའི་གསུང་གི་འཕྲིན་ལས་དག །
བསྒྲུབ་ཕྱིར་ཤིན་ཏུ་མྱུར་བར་བྲིས། ཀ་ལྱཱ་ན་ཝརྡྷནྟུ།། ༈ །།གསོལ་འདེབས་བསམ་པ་ལྷུན་གྲུབ་བཞུགས། ༨༩ ན་མོ་གུ་རུ་བུདྡྷ་དྷྭ་ཛ་ཡེ། རྩ་བརྒྱུད་བླ་མའི་ཐུགས་རྗེ་དང་། ། བཀའ་སྲུང་རྣམས་ཀྱི་མཐུ་རྩལ་གྱི། ། བསྟན་འཛིན་རིགས་བརྒྱུད་འགའ་མྱུར་དུ། ། འབྱུང་བར་གསོལ་འདེབས་བྱིན་གྱིས་རློབས། ། ཞེས་པ་འདི་ཡང་ས་སྐྱ་པ་སྔགས་འཆང་ངག་དབང་ཀུན་དགའ་བསོད་ནམས་ཀྱིས་བསྟན་པ་དང་སེམས་ཅན་གྱི་དོན་རྒྱ་ཆེན་པོ་བསྒྲུབ་པའི་ཕྱིར། སྐྱབས་གནས་བསླུ་མེད་རྣམས་ལ་ཡིད་ཆེས་གདེང་ཁེལ་གྱི་བློ་བཅོས་མ་མ་ཡིན་པའི་ངང་ནས་རྩེ་གཅིག་ཏུ་གསོལ་བ་འདེབས་ཕྱིར་བྲིས་པའོ། །
འདིས་བསམ་པ་ཡིད་བཞིན་དུ་འགྲུབ་པར་གྱུར་ཅིག བཤགས་པ་དང་སྨོན་ལམ་གྱི་ཚིགས་སུ་བཅད་པ་རེ་བ་ཀུན་འགྲུབ་བཞུགས། ༩༠ ན་མོ་གུ་རུ་བུདྡྷ་དྷྭ་ཛ་ཡེ། བདག་གི་དུས་གསུམ་སེམས་ཅན་གྱི། ། སྲོག་གཅོད་སྡིག་པ་ཅི་བགྱིས་བཤགས། ། དེ་དག་བདེ་བ་ཅན་སྐྱེས་ཞིང་། ། བདག་སོགས་འགྲོ་ཀུན་དེར་འགྲོ་ཤོག ། ཅེས་པའི་བཤགས་པ་སྨོན་ལམ་རེ་བ་ཀུན་འགྲུབ་ཅེས་བྱ་བ་འདི་ཡང་ས་སྐྱ་པ་ཨཱ་ནནྡས་སྲོག་གཅོད་ཀྱི་སྡིག་པ་དྲན་པའི་མོད་ལ་ཤིན་ཏུ་མྱུར་བར་བྲིས་པའི་དགེ་བས་བདག་ཅག་དཔོན་སློབ་རྣམས་ལ་སྲོག་གཅོད་ཀྱི་རྣམ་སྨིན་གྱི་སྡིག་པས་གོས་པར་མ་གྱུར་ཅིག ། མངྒལཾ།། ༈ །།སྨོན་ལམ་ཐར་པའི་སྒོ་འབྱེད་བཞུགས།
༩༡ ན་མོ་གུ་རུ་བུདྡྷ་དྷྭ་ཛ་ཡེ། དམིགས་རྟེན་བྱུང་བའི་གཤིན་པོ་ཐམས་ཅད་ཀྱི། ། སྡིག་པ་ཀུན་བཤགས་དེ་ཀུན་བྱང་གྱུར་ཅིག ། བླ་མའི་ཐུགས་རྗེས་གཤིན་པོ་ལྟོས་བཅས་རྣམས། ། ད་ལྟ་བདེ་བ་ཅན་དུ་སྐྱེ་བར་ཤོག ། ཅེས་པ་འདི་ཡང་ཆོས་མེད་ས་སྐྱ་པ་སྔགས་འཆང་ངག་དབང་ཀུན་དགའ་བསོད་ནམས་ཀྱིས་རང་དོན་དུ་བྲིས་པའོ།། ༈ །།གསོལ་འདེབས་རེ་བ་ཀུན་འགྲུབ་བཞུགས། ༩༢ ཨོཾ་ན་མོ་གུ་རུ་བུདྡྷ་དྷྭ་ཛ་ཡེ། སྐྱབས་གནས་བསླུ་མེད་ཀུན་འདུས་པའི། ། བདག་གི་བླ་མ་མུས་པ་རྗེ། །
བདེ་བ་ཅན་སོགས་གར་བཞུགས་ཀྱི། ། རྨི་ལམ་གསལ་པོ་བསྟན་དུ་གསོལ། ། ཞེས་པ་འདི་སྟག་ལོ་ས་ག་ཟླ་བའི་ཚེས་བཅོ་བརྒྱད་ཀྱི་ཐོ་རང་རྨི་ལམ་དུ་རྗེ་བླ་མ་མུས་པ་ཆེན་པོ་ཉིད་བྱོན་ནས། གཤེད་དམར་གྱི་དབང་གི་ཡེ་ཤེས་དབབ་པ་ཡན་གནང་བ་ཤིན་ཏུ་གསལ་བར་བྱུང་ཞིང་གཞན་ཡང་གསུང་གླེང་མང་དུ་མཛད་པ་དང་། རང་གི་རྒྱབ་ཏུ་རྗེ་བླ་མ་དེ་ཉིད་གདན་དྲངས་ནས་ཕྱག་གཞན་ལ་བརྟེན་པ་སོགས། ཡ་མཚན་ཅན་གྱི་རྨི་ལམ་མང་དུ་བྱུང་བའི་རྐྱེན་བྱས། བླ་མ་སྙིང་ནས་དྲན་ཏེ་རྗེ་བླ་མ་དེ་ཉིད་ཀྱི་ཐུགས་རྗེའི་སྤྱན་རས་ཀྱི་བུ་གཅིག་པ་ལྟར་བསྐྱངས་པའི་ཆོས་མེད་རྣལ་འབྱོར་པ་ངག་དབང་ཀུན་དགའ་བསོད་ནམས་ཀྱིས་གསོལ་བ་ཕུར་ཚུགས་སུ་འདེབས་པའི་ཕྱིར་བྲིས་པ་འདིས་འཕྲལ་དང་ཡུན་དུ་དགེ་ལེགས་སུ་གྱུར་ཅིག ། སརྦ་མངྒལཾ།། ༈ །།གསོལ་འདེབས་བྱིན་རླབས་ཡིད་ཆེས་ལྡན་པ་ཞེས་བྱ་བ་བཞུགས། ༩༣ ན་མོ་གུ་རུ་བུདྡྷ་དྷྭ་ཛ་ཡེ།
གང་ཐུགས་དུས་གསུམ་རྒྱལ་བ་ཡི། ། ཡེ་ཤེས་ངང་དུ་རོ་གཅིག་པའི། ། བདག་གི་བླ་མ་མུས་པ་རྗེས། ། ནད་འདི་ཞི་བར་མཛད་དུ་གསོལ། ། ཞེས་པ་འདི་ཡང་རྒྱལ་བ་མུས་པ་ཆེན་པོ་རྡོ་རྗེ་འཆང་སངས་རྒྱས་རྒྱལ་མཚན་ལ་ཤེས་ནས་དད་པ་ཐོབ་པའི་སྐལ་བ་བཟང་པོ་ཅན་ས་སྐྱ་པ་སྔགས་འཆང་ངག་དབང་ཀུན་དགའ་བསོད་ནམས་ཀྱིས་ཕུར་ཚུགས་སུ་གསོལ་བ་འདེབས་པའི་ཕྱིར་བྲིས་པ་བྱིན་རླབས་ཡིད་ཆེས་ལྡན་པ་ཞེས་བྱ་བ་འདི་ཕྱོགས་དུས་ཀུན་དུ་དགེ་ལེགས་སུ་གྱུར་ཅིག ། མངྒལཾ།། ༈ །།བྱམས་པའི་སྐུ་འདྲ་གསུང་འབྱོན་མའི་བསྟོད་པ་བཞུགས། ༩༤ ན་མོ་གུ་རུ་མཻ་ཏྲི་ན་ཐ་ཡ། སྟོན་པ་བླ་མེད་ཟས་གཙང་སྲས། ། གང་གི་རྒྱལ་ཚབ་འགྲོ་བའི་མགོན། །
མི་ཕམ་བྱམས་པ་མགོན་པོ་ལ། ། གསོལ་བ་འདེབས་སོ་བྱིན་གྱིས་རློབས། ། ཞེས་པ་འདི་ས་སྐྱ་པ་ཤཱཀྱའི་དགེ་སློང་བྱམས་པ་ངག་དབང་ཀུན་དགའི་མིང་ཅན་གྱིས། ། རྒྱལ་བ་བྱམས་པའི་སྐུ་རང་བྱོན་ལ་ཤེས་ནས་དད་པ་ཐོབ་སྟེ་བསྟོད་པ་འདིས་བསམ་པ་ཐམས་ཅད་འགྲུབ་པར་གྱུར་ཅིག

བླ་མ་དམ་པའི་སྐུ་འདྲ་ཕྱག་ནས་མ་ལ་སྙན་དར་ཕུལ་བའི་ཁ་ཡིག་བཞུགས། ༩༥ ན་མོ་གུ་རུ། བླ་མེད་བླ་མ་རྣམས་ཀྱི་བླ་མའི་མཆོག ། དམ་པའི་དམ་པ་རྣམས་ཀྱི་དམ་པར་འཛིན། ། བསོད་ནམས་ཡེ་ཤེས་མཐར་ཕྱིན་བསྟན་པ་ཡི། ། རྒྱལ་མཚན་འཛིན་མཁས་འདྲེན་མཆོག་དེ་ཡི་སྐུ། ། མགོན་དེའི་ཕྱག་ནས་འཁྲུལ་མེད་མཛེས་བྱེད་འདི། ། འཁོན་རིགས་བཙུན་པ་ངག་གི་དབང་པོ་ཡི། ། བྱིན་རླབས་ཀུན་དགའི་བསོད་ནམས་མཛོད་འཛིན་ཞིང་། ། གྲགས་པས་ཡོངས་ཁྱབ་བསྟན་པའི་རྒྱལ་མཚན་འཛིན། ། དཔལ་ལྡན་བླ་མའི་བྱིན་རླབས་བཟང་པོའི་ཚོགས། །
རྒྱུད་ལ་ཞུགས་པ་དེ་ཡི་དད་པས་འབུལ། ། མཁས་མཆོག་ཁྱེད་དང་མཚུངས་པར་བྱིན་གྱིས་རློབས། ། བཀྲ་ཤིས་གསོལ་འདེབས་ཡིད་ཀྱི་འདོད་འཇོ་བཞུགས། ༩༦ ན་མ་ཤྲཱི་ཝན་གུ་རུ་ཡེ། བསླུ་མེད་དཀོན་མཆོག་རྒྱ་མཚོ་དང་། ། དབྱེར་མེད་རྗེ་བཙུན་ས་སྐྱ་པ། ། ངག་དབང་ཀུན་དགའ་བསོད་ནམས་ལ། ། གསོལ་བ་འདེབས་སོ་བྱིན་གྱིས་རློབས། ། ཞེས་པ་འདི་ཡང་རྣལ་འབྱོར་པ་གདོད་ནས་རང་གྲོལ་གྱིས་རང་གི་རིག་མ་བསོད་ནམས་ཆོས་ཀྱི་སྒྲོལ་མའི་ཁ་ཏོན་དུ་མྱུར་བར་བྲིས་ཞེས་བསྐུལ་བའི་རྐྱེན་བྱས་ནས་ཡུད་ཙམ་ཞིག་ལ་བྲིས་པ་འདིས་བསྐུལ་བ་པོའི་རྒྱུད་ལ་བླ་མ་གོང་མའི་བྱིན་རླབས་འཇུག་པར་གྱུར་ཅིག ། སརྦ་མངྒལཾ།།
༈ །།བཤགས་པའི་ཚིགས་བཅད་སྒྲིབ་པ་ཀུན་སེལ་བཞུགས། ༩༧ ཨོཾ་སྭསྟི་སིདྡྷྃ། རྟེན་སྟོབས་བླ་མ་དཀོན་མཆོག་དྲུང་། ། སྡིག་ཀུན་འགྱོད་སུན་དྲག་པོས་བཤགས། ། ཕྱིན་ཆད་གཉེན་པོ་ཀུན་སྤྱོད་སྟོབས། ། བགྱིས་པས་སོར་ཚུད་སྟོབས་ལྡན་ཤོག ། སྐྱབས་གནས་བསླུ་མེད་མཆོག་རྣམས་དང་། ། དབྱེར་མེད་དགྲ་གཉེན་བར་མའི་འགྲོ། ། ཀུན་ཀྱང་ལྷར་གསལ་མཆོད་པས་མཆོད། ། བདག་གཞན་ལན་ཆགས་ཀུན་བྱང་ཤོག །
བདག་ལ་སྔོན་ལས་འཕྲལ་རྐྱེན་གྱི། ། ནད་སོགས་མི་འདོད་གང་བྱུང་བ། ། དེ་ཡི་མཁའ་མཉམ་འགྲོ་བའི་སྡིག ། དག་ནས་རང་གཞན་བདེ་ཐོབ་ཤོག ། བདག་གི་འབྲུམ་བུའི་མིག་སྐྱོན་འདིའི། ། འགྲོ་ཀུན་མིག་ནད་འབྱུང་བའི་རྒྱུ། ། ཀུན་ཀྱང་རྣམ་སྨིན་འཇུག་མེད་ཤོག ། བདག་མིག་སྔར་ལྟར་གསལ་གྱུར་ཅིག ། བདག་གཞན་དུས་གསུམ་སྡིག་ཀུན་བཤགས། ། རྣམ་སྨིན་འབྱུང་བར་མ་གྱུར་ཅིག །
དགེ་ཚོགས་མཆོད་སྤྲིན་རྒྱ་མཚོར་འབུལ། ། ཚོགས་རྫོགས་འདི་ཕྱིའི་དོན་འགྲུབ་ཤོག ། ཅེས་པའི་ཚིག་བཅད་ལྔ་པོ་འདིའི་ཤླཽ་ཀ་ཕྱི་མ་འདི་ལ་བླ་མའི་རྣལ་འབྱོར་ལ་བརྟེན་ནས་མཎྜལ་འབུམ་ཐེར་དང་སྟབས་གཅིག་པར་ཚིགས་བཅད་འདི་ལ་ཡང་འབུམ་ཐེར་ཞིག་ངེད་རང་གིས་སོང་ཡང་། ། གཞན་རྣམས་ལ་སྔོན་ཆད་མ་གྲུབ་པས། ། སྐལ་བཟང་ལས་འཕྲོ་ཅན་དག་གིས་བདག་གི་སྒྲིབ་པ་སྦྱངས་བའི་སླད་དུ། ། ཚིགས་བཅད་གཞན་རྣམས་ལ་ཡང་འབུམ་ཐེར་རེ་ཅིས་ཀྱང་མཛད་པ་ཞུ་ཞིང་། ཡོན་གྱི་སྙེད་པ་སླད་ནས་འབུལ་བ་ཡང་དགོངས་འཚལ། ཞེས་དགེ་བསྐུལ་དང་བཅས་པའི་བཤགས་པའི་ཡི་གེ་ཉུང་ངུ་འདི་ཡང་། ཆོས་མེད་སྙོམས་ལས་མཁན་ས་སྐྱ་པ་སྔགས་འཆང་ངག་དབང་ཀུན་དགའ་བསོད་ནམས་ཀྱིས། བྱ་ལོ་ས་ཀ་ཟླ་བའི་དམར་ཆ་དགའ་བ་དང་པོའི་ཚེས་ལ་མགྱོགས་པར་སྦྱར་བ་འདིས་བསམ་པ་ཇི་ལྟ་བ་བཞིན་འགྲུབ་པར་གྱུར་ཅིག །
སརྦ་མངྒལཾ།། ༈ །།སྨོན་ལམ་བསམ་པ་ཀུན་འགྲུབ་བཞུགས། ༩༨ ན་མོ་གུ་རུ་བུདྡྷ་དྷྭ་ཛ་ཡ། བདག་གི་འབྲུམ་བུའི་མིག་སྐྱོན་འདིས། ། འགྲོ་ཀུན་མིག་སྐྱོན་འབྱུང་བའི་རྒྱུ། ། སྒྲིབ་ཀུན་དག་ནས་འབྱུང་མེད་ཤོག ། བདག་མིག་སྔར་ལྟར་གསལ་གྱུར་ཅིག ། ཅེས་པ་འདིའང་ས་སྐྱ་པ་སྔགས་འཆང་ངག་དབང་ཀུན་དགའ་བསོད་ནམས་ཀྱིས་བྱང་ཆུབ་སེམས་དཔའི་སྤྱོད་པ་རླབས་པོ་ཆེ་རྣམས་ལ་རྗེས་སུ་སློབ་པའི་ཕྱིར་དཔལ་ས་སྐྱའི་བཞི་ཐོག་བླ་བྲང་དུ་ཡུད་ཙམ་ཞིག་ལ་བྲིས་པ་འདིས་བསམ་པ་ཇི་ལྟ་བ་བཞིན་འགྲུབ་པར་གྱུར་ཅིག ། སརྦ་མངྒལཾ།། ༈ །།གསོལ་འདེབས་སྨོན་ལམ་དང་བཅས་པ་དོན་གཉིས་ལྷུན་གྲུབ་བཞུགས།
༩༩ ན་མོ་གུ་རུ་བུདྡྷ་དྷྭ་ཛ་ཡ། ས་སྐྱའི་རྗེ་བཙུན་གོང་མ་ལྔ། ། བསྟན་འཛིན་རྩ་་་་་་བའི་བླ་མ་འཇམ་དབྱངས་སྐུ་མཆེད་དང་། རྒྱལ་བ་མུས་པ་ཆེན་པོ་རྣམས་གཙོར་བོར་སྨོས་པའི། རང་ལ་ཆོས་དང་ཟང་ཟིང་གི་བསྐྱངས་པའི་བཀའ་དྲིན་ཅན་རྣམས་དང་། བརྒྱུད་་་་་་པའི་བླ་མ་སྔགས་ཕྱོགས་གཙོ་བོ་ལ་ངོར་རྫོང་རྣམ་གཉིས་སོགས་དང་། མདོ་ཕྱོགས་གཙོ་བོ་ལ་གཡག་རོང་། བྱམས་ཆེན་རབ་འབྱམས། གོ་ཤཱཀ་འབུམ་གསུམ་སོགས། བླ་མ་ལ།
གསོལ་འདེབས་སྡིག་པ་མ་ལུས་བཤགས། ། དོན་ཀུན་འགྲུབ་པར་བྱིན་གྱིས་རློབས། ། བདག་ལ་དམིགས་རྟེན་གྲངས་མེད་པ། ། བྱུང་བའི་ཚེ་འདས་ཐམས་ཅད་ཀྱི། ། སྡིག་པ་ཀུན་བཤགས་ཀུན་བྱང་ནས། ། ཀུན་ཀྱང་བདེ་བ་ཅན་འགྲོ་ཤོག ། བདག་གིས་དུས་གསུམ་སེམས་ཅན་གྱི། ། སྲོག་གཅོད་སྡིག་པ་ཅི་བགྱིས་བཤགས། ། དེ་དག་བདེ་བ་ཅན་སྐྱེ་ཞིང་། ། བདག་སོགས་འགྲོ་ཀུན་དེར་འགྲོ་ཤོག །
བདག་གིས་བསྟན་འགྲོའི་དོན་བསྒྲུབ་ཕྱིར། ། དུས་གསུམ་སྡིག་པ་ཐམས་ཅད་བཤགས། ། དཔོན་སློབ་དུས་འདིར་ཚེ་རིང་ཞིང་། ། ལྷན་ཅིག་བདེ་བ་ཅན་བགྲོད་ཤོག ། བདག་གི་ལྷག་བསམ་ནུས་མཐུ་དང་། ། མཁྱེན་བརྩེ་ནུས་ལྡན་སྐྱབས་གནས་ཀུན། ། གཅིག་བསྡུས་བླ་མའི་ཐུགས་རྗེ་ཡི། ། འདི་ཕྱིའི་དོན་ཀུན་འགྲུབ་གྱུར་ཅིག ། འདི་དག་སྔོན་ཆད་་་་་་རང་གི་ཁ་འདོན་དུ། ཐོར་བུར་བྲིས་མོད་ཀྱང་། །
ལྷན་ཅིག་བསྡེབས་འདི་ཆོས་གྲྭ་ཆེན་པོར་འགར། ། འཛུགས་པའི་སླད་དུ་སྔགས་འཆང་་་་་་ངག་དབང་ཀུན་དགའ་བསོད་ནམས་ཀྱིས། ཨཱ་ནནྡས། ། དགེ་འཕེལ་རི་བོའི་སྤོ་་་་་་མང་མཁར་ཚ་ཆུ་ལ་ཕྱིན་པའི་སྐབས་ཞིག ལ་གནས་ཚེ་སྦྱར། ། འདི་བགྱིས་དགེ་བས་བདག་གི་བསམ་པ་མ་ལུས་པ་ཡིད་བཞིན་དུ་འགྲུབ་ནས་མཐོང་ཐོས་དྲན་རེག་གི་འགྲོ་བ་མ་ལུས་པ་ཞིང་མཆོག་བདེ་བ་ཅན་དུ་འདྲེན་ནུས་པར་གྱུར་ཅིག ། སརྦ་མངྒལཾ།། །། གསོལ་འདེབས་འདོད་པའི་འབྲས་སྩོལ་བཞུགས། ༡༠༠ ། ན་མོ་གུ་རུ་བུདྡྷ་དྷྭ་ཛ་ཡེ།
བདག་གི་རྩ་བའི་བླ་མ་དང་། ། དབྱེར་མེད་ཀུན་དགའ་སྙིང་པོ་ལ། ། བདག་ཅག་དཔོན་སློབ་སྡིག་ཀུན་བཤགས། ། དོན་ཀུན་འགྲུབ་པར་བྱིན་གྱིས་རློབས། ། ཞེས་གསོལ་བ་བཏབ་པར་བྱའོ། ། དེ་བཞིན་དུ་ཀུན་དགའ་སྙིང་པོའི་གནས་སུ། བསོད་ནམས་རྩེ་མོ་ལྎ གྲགས་པ་རྒྱལ་མཚན་ལྎ ས་སྐྱ་པཎ་ཆེན་ལྎ ཆོས་རྒྱལ་འཕགས་པ་ལྎ ཞེས་རང་གང་མོས་ཀྱི་བརྒྱུད་པའི་བླ་མ་སུ་ཡིན་གྱི་མཚན་བཅུག་ནས་གསོལ་བ་བཏབ་ན་རུང་བ་ཉིད་དོ། ། ཞེས་པའི་གསོལ་འདེབས་འདོད་པའི་འབྲས་སྩོལ་ཞེས་བྱ་བ་འདི་ཡང་རྩ་བརྒྱུད་ཀྱི་བླ་མ་མཁྱེན་བརྩེ་ནུས་ལྡན་རྣམས་ཀྱི་རྣམ་ཐར་དྲན་པའི་མོད་ལ་དད་པའི་སྤུ་ལོང་རབ་ཏུ་གཡོས་ཏེ་རང་ཉིད་ཁ་འདོན་དུ་བྱ་བའི་སླད་དུ་བཞི་ཐོག་བླ་བྲང་གི་ཁང་བཟང་བཀྲ་ཤིས་བརྩེགས་པར་བགྱིས་པའི་ཡི་གེ་པ་ཡང་རང་ཉིད་ལགས་སོ། ། འདིའི་བདག་ཅག་དཔོན་སློབ་ཀྱི་འདི་ཕྱིའི་དོན་ཐམས་ཅད་ཡིད་བཞིན་དུ་འགྲུབ་པར་གྱུར་ཅིག ། མངྒལཾ།།
༈ །།གསོལ་འདེབས་སྨོན་ལམ་བསམ་པ་ལྷུན་གྲུབ་བཞུགས། ༡༠༡ ན་མོ་གུ་རུ་བུདྡྷ་དྷྭ་ཛ་ཡེ། དཔལ་ལྡན་ས་སྐྱའི་རྗེ་བཙུན་གོང་མ་ལྔ། ། བསྟན་འཛིན་རྩ་བརྒྱུད་བླ་མའི་ཚོགས་རྣམས་ལ། ། གསོལ་བ་འདེབས་སོ་བདག་གཞན་དུས་གསུམ་གྱིས། ། སྡིག་པ་ཀུན་བཤགས་ཀུན་ཀྱང་བྱང་གྱུར་ཅིག ། བདག་གིས་དུས་གསུམ་དགེ་བ་འདི་ཡི་མཐུས། ། བདག་ཅག་དཔོན་སློབ་དུས་འདིར་ཚེ་རིང་ཞིང་། ། བསམ་དོན་ཀུན་འགྲུབ་བསྟན་པ་རྒྱས་པ་དང་། ། ཕྱི་མ་བདེ་བ་ཅན་དུ་སྐྱེ་བར་ཤོག །
སྐྱེས་ནས་བསམ་བཞིན་སྲིད་པ་ལེན་པ་དང་། ། སྲིད་མཐའི་བར་དུ་བསྟན་པ་འཛིན་པར་ཤོག ། ཕ་མར་གྱུར་པའི་སེམས་ཅན་ཐམས་ཅད་ཀྱང་། ། བདག་གིས་རྗེས་བཟུང་ཐར་པའི་བདེ་ཐོབ་ཤོག ། བསམ་པ་རྣམ་པར་དག་པའི་སྨོན་ལམ་འདི། ། དཀོན་མཆོག་རྣམས་ཀྱི་བདེན་པའི་བྱིན་རླབས་ཀྱིས། ། ལོག་པར་འདྲེན་པའི་ཕྱོགས་ལས་རྣམ་རྒྱལ་ནས། ། ཇི་བཞིན་མ་ལུས་ལེགས་པར་འགྲུབ་གྱུར་ཅིག ། ཅེས་པའི་གསོལ་འདེབས་སྨོན་ལམ་བསམ་པ་ལྷུན་གྲུབ་ཅེས་བྱ་བ་འདི་ཡང་། ས་སྐྱ་པ་ཤཱཀྱའི་དགེ་བསྙེན་ཐེག་པ་མཆོག་གི་རྣལ་འབྱོར་པ་སྔགས་འཆང་ངག་དབང་ཀུན་དགའ་བསོད་ནམས་གྲགས་པ་རྒྱལ་མཚན་དཔལ་བཟང་པོས།
ཆོས་སྡེ་ཆེན་པོ་འགའ་ཞིག་ཏུ་འཛུགས་པའི་སླད་དུ། སྔར་རང་གི་བརྩམས་པའི་གསོལ་འདེབས་སྨོན་ལམ་རྣམས་ནས་ཡི་གེ་ཉུང་ངུར་བསྡུས་ནས་སྦྱར་བ་འདིས་བདག་ཅག་དཔོན་སློབ་རྣམས་ཀྱི་འདི་ཕྱིའི་བསམ་དོན་ཐམས་ཅད་ཡིད་བཞིན་དུ་འགྲུབ་པར་གྱུར་ཅིག ། སརྦ་མངྒལཾ།། ༈ །།གསོལ་འདེབས་སྨོན་ལམ་དང་བཅས་པའི་རབ་ཏུ་བྱེད་པ་དགོས་འདོད་ཀུན་འགྲུབ་ཅེས་བྱ་བ་བཞུགས། ༡༠༢ ན་མོ་བུདྡྷ་དྷྭ་ཛ་ཡེ། སྐྱབས་གནས་བསླུ་མེད་རིན་ཆེན་དཀོན་མཆོག་གསུམ། ། མཆོག་དང་ཐུན་མོང་སྩོལ་མཛད་ཡི་དམ་ལྷ། ། བར་ཆད་ཀུན་སེལ་ཆོས་སྐྱོང་ནོར་ལྷར་བཅས། ། དབྱེར་མེད་བླ་མའི་ཞབས་ལ་གསོལ་བ་འདེབས། ། བདག་ནི་དེང་ནས་བཟུང་སྟེ་བྱང་ཆུབ་བར། །
སྐྱོན་མེད་བླ་མ་མཆོག་གིས་རྗེས་བཟུང་ཞིང་། ། ཆོས་ལྡན་བློ་མཐུན་གྲོགས་དང་སྐད་ཅིག་ཀྱང་། ། འབྲལ་བ་མེད་པར་བསམ་དོན་ཀུན་འགྲུབ་ཤོག ། བདག་ཅག་དཔོན་སློབ་དུས་འདིར་ཚེ་རིང་ཞིང་། ། བསམ་དོན་ཐམས་ཅད་འབད་མེད་ལྷུན་གྲུབ་ནས། ། ཕྱི་མ་དག་པའི་ཞིང་དུ་པདྨོ་ལས། ། བརྫུས་ཏེ་སྐྱེས་ནས་ས་ལམ་མཐར་ཕྱིན་ཏེ། ། བཅུ་གསུམ་རྡོ་རྗེ་འཛིན་པའི་ས་ཐོབ་ཤོག ། ཅེས་པ་ས་སྐྱ་པ་རིགས་སྔགས་འཆང་བ་ངག་དབང་ཀུན་དགའ་བསོད་ནམས་གྲགས་པ་རྒྱལ་མཚན་དཔལ་བཟང་པོས་བསམ་དོན་ཡིད་བཞིན་དུ་འགྲུབ་པའི་སྨོན་ལམ་བཏབ་པ་འདི་དག་ཡིད་བཞིན་དུ་འགྲུབ་པར་གྱུར་ཅིག དེ་དེ་བཞིན་དུ་གྱུར་ཅིག
དེ་ལས་གཞན་དུ་མ་གྱུར་ཅིག ཐམས་ཅད་བཀྲ་ཤིས་པ་དང་བདེ་ལེགས་ཀྱིས་ཁྱབ་པར་གྱུར་ཅིག ། སརྦ་མངྒལཾ། ཀ་ལྱ་ན་ཝརྡྷནྟུ།། ༈ །།བཤགས་པ་དང་སྨོན་ལམ་གྱི་ཚིགས་སུ་བཅད་པ་རེ་བ་ཀུན་འགྲུབ་ཅེས་བྱ་བ་བཞུགས། ༡༠༣ ན་མོ་གུ་རུ་བུདྡྷ་དྷྭ་ཛ་ཡེ། བླ་མ་དང་གཉིས་སུ་མེད་པའི་མཁྱེན་རབ་ཀྱི་དབང་ཕྱུག་འཕགས་པ་འཇམ་དཔལ་ལ་ཕྱག་འཚལ་ལོ། ། ས་སྐྱའི་རྗེ་བཙུན་རིམ་པར་བྱོན་རྣམས་དང་། ། ཡི་དམ་ཞི་ཁྲོ་ཆོས་སྐྱོང་ནོར་ལྷར་བཅས། ། ཀུན་འདུས་འཇམ་དབྱངས་མཆེད་དང་མུས་པ་རྗེ། །
ཕྱོགས་བཅུའི་རྒྱལ་བ་སྲས་བཅས་དགོངས་སུ་གསོལ། ། བདག་ཅག་དཔོན་སློབ་མཁའ་མཉམ་སེམས་ཅན་གྱི། ། འཕྲལ་དང་ཡུན་གྱི་སྡུག་བསྔལ་འབྱུང་བའི་རྒྱུ། ། ཐོགས་མེད་དུས་ནས་བསགས་པའི་སྡིག་སྒྲིབ་ཀུན། ། སྙིང་ནས་འགྱོད་པ་ཆེན་པོས་མཐོལ་ལོ་བཤགས། ། བདག་གི་ལུས་སྲོག་ལོངས་སྤྱོད་དགེ་བ་རྣམས། ། མཆོད་སྤྲིན་རྒྱ་མཚོར་སྤྲུལ་ནས་ཁྱེད་ལ་འབུལ། བསོད་ནམས་འདི་ཡིས་དོན་ཀུན་ལྷུན་གྲུབ་སྟེ། ། བསྟན་པ་རིན་ཆེན་མཆོག་ཏུ་འཕེལ་བར་ཤོག ། བདག་གིས་མཐོང་ཐོས་དྲན་རེག་འགྲོ་བ་རྣམས། །
བདག་གི་ལྷག་བསམ་དག་པའི་ནུས་མཐུ་ཡི། ། བདག་དང་ལྷན་ཅིག་བདེ་བ་ཅན་སྐྱེས་ནས། ། བདག་གི་བསམ་པ་མ་ལུས་མཐར་ཕྱིན་ཤོག ། དོན་དམ་ཆོས་ཀུན་གནས་ལུགས་སྤྲོས་བྲལ་ཡང་། ། ཀུན་རྫོབ་ལས་འབྲས་བསླུ་བ་མེད་རྟོགས་ནས། ། སྔར་བྱས་སྡིག་རྣམས་བཤགས་པས་བྱང་གྱུར་ཏེ། ། ཕྱིན་ཆད་སྨོན་ལམ་བཏབ་ཚད་འགྲུབ་གྱུར་ཅིག ། ཅེས་པ་འདི་ཡང་ས་སྐྱ་པ་སྔགས་འཆང་ངག་དབང་ཀུན་དགའ་བསོད་ནམས་ཀྱིས་འདིར་སྣང་ལུགས་གཉིས་ཀྱི་ཕུན་སུམ་ཚོགས་པ་མཐོང་བའི་ཚེ། གང་ན་འབྱོར་པ་དེ་ན་རྒུད་པ་ཡོད། ཅེས་པའི་ཚུལ་གྱི་འབྱོར་བ་ལ་རྒུད་པ་འབྱུང་གིས།
མ་འབྱོར་ན་དེ་གཉིས་ཀ་རྒུད་པ་ཡིན་པས་མ་འབྱོར་བ་ལ་རྒུད་པ་ཞེས་བྱ་བ་མི་འབྱུང་ཞིང་། རྒྱུ་མཚན་དེས་ན་སྔོན་བཅོམ་ལྡན་འདས་ཞལ་བཞུགས་པའི་དུས་སུ་ཡང་། རྒྱལ་པོ་གསལ་རྒྱལ་གྱིས། བཅོམ་ལྡན་འདས་རྒྱལ་པོའི་ཁབ་ཏུ་ཆོས་ཉན་དུ་ཕྱིན་པ་ན། བཅོམ་ལྡན་འདས་ཀྱིས་རྒྱལ་པོ་ལ་ཆོམ་རྐུན་ཡོང་བ་མཁྱེན་བཞིན་དུ། གསལ་རྒྱལ་ལ་བཅོམ་ལྡན་འདས་ཀྱིས་ལས་འབྲས་ཀྱི་ཆོས་ཚུལ་རྒྱ་ཆེན་པོ་བསྟན་ནས། ཧ་ཅང་ཡུན་རིང་ཏེ་ནམ་སྲོས་ནས། བཅོམ་ལྡན་འདས་ཀྱི་དྲུང་རྒྱལ་པོའི་ཁབ་ནས་གསལ་རྒྱལ་གྱི་ཕྱིར་ཕྱུང་བ་དང་། གསལ་རྒྱལ་ལ་ཆོམ་རྐུན་གྱིས་གནོད་པ་བྱུང་བར་བཤད་པ་དེ་ལྟ་བུ་ནི་བཅོམ་ལྡན་འདས་ཀྱིས་ཆོམ་རྐུན་གྱི་གནོད་པ་བྱུང་བ་ལ་མཁྱེན་པ་དང་། དེའི་གནོད་པ་ཞི་བའི་ནུས་པ་མེད་པ་མ་ཡིན་ཡང་།
རྒྱལ་པོ་གསལ་རྒྱལ་རང་གི་མྱོང་བར་ངེས་པའི་ལས་མྱོང་བས་མཛད་པ་ལ་དགོངས་པར་གསུངས་འདུག་པ་མཐོང་བའི་ཚེ། ལས་འབྲས་ལ་ཡིད་ཆེས་ཁྱད་པར་ཅན་རྙེད་ནས། མདོ་སྡེ་ལས་བརྒྱ་པ་ལས་ཀྱང་། ལུས་ངན་རྣམས་ཀྱི་བདེ་སྡུག་ནི། ། ལས་རྣམས་ཡིན་པར་ཐུབ་པས་གསུངས། ། ལས་རྣམས་ཀྱང་ནི་སྣ་ཚོགས་ལས། ། དེ་ཡི་འགྲོ་འདི་སྣ་ཚོགས་བྱས། ། སྣ་ཚོགས་རྣམ་པར་འཁྱམས་ཞིང་འཇུག ། ལས་ཀྱི་དྲ་བ་འདི་ཆེའོ། ། ཞེས་གསུངས་པ་ཡང་།
ཡང་ནས་ཡང་དུ་དྲན་པའི་རྐྱེན་བྱས་ནས། ། སྔར་བྱས་ཀྱི་ལས་ངན་རྣམས་ཅི་ནས་ཀྱང་བཤགས་དགོས་པར་གོ་ཞིང་། བཤགས་པ་བྱས་པས་སྡིག་པ་ངེས་པར་འདག་པ་ཡང་། བཤེས་སྤྲིང་ལས། གང་ཞིག་སྔོན་ཆད་བག་མེད་གྱུར་པ་ཡང་། ། ཕྱི་ནས་བག་དང་ལྡན་པར་གྱུར་དེ་ནི། ། ཟླ་བ་སྤྲིན་བྲལ་བཞིན་དུ་རྣམ་མཛེས་ཏེ། ། དགའ་བོ་སོར་ཕྲེང་མཐོང་ལྡན་བདེ་བྱེད་བཞིན། ། ཞེས་གསུངས་པ་ལྟར་ཡིན་ལ། དེ་ལྟར་ན་སྔར་བྱས་ཀྱི་སྡིག་པ་རྣམས་བཤགས་ནས།
དེང་ཕྱིན་ཆད་རང་གཞན་ཀུན་འཕྲལ་དང་ཡུན་གྱི་བདེ་བ་ལ་འགོད་པའི་ཕྱིར་བསམ་པ་རྣམ་པར་དག་པའི་སྒོ་ནས་འདུན་པ་རྩེ་གཅིག་པའི་སྨོན་ལམ་གང་བཏབ་ཀྱང་ངེས་པར་འགྲུབ་པ་ཡིན་ཏེ། འཇམ་དཔལ་ཞིང་བཀོད་ལས། ཆོས་རྣམས་ཐམས་ཅད་རྐྱེན་བཞིན་ཏེ། ། འདུན་པའི་རྩེ་ལ་རབ་ཏུ་གནས། ། གང་གིས་སྨོན་ལམ་ཅི་བཏབ་པ། ། དེ་འདྲའི་འབྲས་བུ་ཐོབ་པར་འགྱུར། ། ཞེས་གསུངས་པ་ལྟར་རོ། ། དེས་ན་སྔར་བྱས་ཀྱི་སྡིག་པ་བཤགས་ཤིང་། ཡང་དག་པའི་སྨོན་ལམ་འདེབས་པ་ནི་ཤིན་ཏུ་སྐལ་བ་བཟང་བར་ཤེས་ནས། བཤགས་པ་དང་སྨོན་ལམ་གྱི་ཚིགས་སུ་བཅད་པ་རེ་བ་ཀུན་འགྲུབ་ཅེས་བྱ་བ་འདི་ནི།
བྱི་ལོ་ཟླ་བ་བཅུ་པའི་ཡར་ངོའི་ཚེས་ལ་དཔལ་ས་སྐྱའི་ལྷ་ཆེན་རིགས་འཛིན་ཕོ་བྲང་དུ་སྦྱར་བ་འདིས་བདག་ཅག་དཔོན་སློབ་ཀྱི་འདི་ཕྱིའི་དོན་ཐམས་ཅད་ཡིད་བཞིན་དུ་འགྲུབ་པར་གྱུར་ཅིག ། མངྒལཾ།། ༈ །།འཁོན་རིགས་ཤཱཀྱའི་བཙུན་པ་ངག་དབང་ཀུན་དགའི་མིང་ཅན་གྱིས་རང་ལ་བཀའ་དྲིན་ཅན་ཨ་མ་ལགས་གཤེགས་རྗེས་ཆེར་གཏད་བརྩམས་པའི་སྨོན་ལམ་འགྲོ་བའི་བསོད་ནམས་མ་ཞེས་བྱ་བ་བཞུགས། ༡༠༤ ན་མོ་གུ་རུ་ས་མ་ཡེ། འགྲོ་བའི་བསོད་ནམས་མཐུ་ལས་གྲུབ་པའི་ཞིང་། ། ཡོངས་འཛིན་དམ་པ་རིམ་གྱིས་འཁྲུངས་པའི་གནས། ། སར་གནས་བྱང་ཆུབ་སེམས་དཔའ་འདུ་བའི་ཁང་། ། བདེ་བ་ཆེན་པོའི་གླིང་ལ་ཕྱག་འཚལ་ལོ། ། གང་དེར་མི་འཇིགས་སེང་གེའི་ཁྲི་ཡི་སྟེང་། ། ལྗོན་ཤིང་དཔག་བསམ་རྒྱས་པའི་རྩ་བ་ན། །
སངས་རྒྱས་སྣང་བ་མཐའ་ཡས་འོད་འབར་བ། ། གྲངས་མེད་འཕགས་པའི་ཚོགས་ལ་ཕྱག་འཚལ་ལོ། ། བདག་པོས་ཟིན་དང་མ་ཟིན་མཆོད་པའི་ཚོགས། ། དངོས་འབྱོར་ཡིད་སྤྲུལ་ནམ་མཁའི་ཁྱོན་བཀང་སྟེ། ། དཀོན་མཆོག་རྒྱ་མཚོའི་ཚོགས་ལ་དད་པས་འབུལ། ། དངོས་གྲུབ་རྣམ་གཉིས་འབད་མེད་སྩལ་དུ་གསོལ། ། བདག་གི་བྱང་ཆུབ་བསྒྲུབ་པའི་ལུས་རྟེན་འདི། ། བྱིན་ཞིང་ལུས་སྟོབས་བསྐྱེད་པའི་སྙིང་རྗེ་ཅན། ། དྲིན་ལན་འཁོར་ཐབས་མེད་པའི་བཀའ་དྲིན་ཅན། ། དུས་ལས་འདས་པའི་བསོད་ནམས་རྒྱལ་མོ་དེའི། །
ཚེ་གྲངས་དཔག་མེད་བསགས་པའི་སྡིག་སྒྲིབ་དང་། ། མདོར་ན་བྱང་ཆུབ་བསྒྲུབ་པའི་གེགས་གྱུར་རྣམས། ། ད་ལྟ་ཉིད་དུ་ཐམས་ཅད་བཤགས་པར་བགྱི། ། དྲི་མེད་རི་བོང་ཅན་ལྟར་མཛད་དུ་གསོལ། ། དེ་ལྟར་དྲི་མ་མེད་པའི་ཐུགས་ཡིད་དེ། ། བདེ་བ་ཅན་ཞེས་གྲགས་པའི་གནས་མཆོག་དེར། ། པདྨོ་དག་ལས་བརྫུས་ཏེ་འཁྲུངས་གྱུར་ཅིག ། སངས་རྒྱས་ཞལ་མཐོང་ཆོས་འཁོར་བསྐོར་བ་དང་། ། ཡོན་ཏན་གོང་ནས་གོང་དུ་རབ་རྒྱས་ཏེ། ། བརྒྱ་ཕྲག་དུ་མ་འགྲོ་དོན་མཛད་གྱུར་ཅིག །
གལ་ཏེ་ཞིང་དེར་རེ་ཞིག་མི་འཁྲུངས་ན། ། མི་ལུས་རིན་ཆེན་ཐོབ་ཅིང་ཆོས་དང་མཇལ། ། དམ་པས་རྗེས་བཟུང་མན་ངག་མཛོད་ལྡན་ཞིང་། ། འཆི་བ་མི་རྟག་རྒྱུད་ལ་རབ་སྐྱེས་ཏེ། ། རྩེ་གཅིག་བསྒྲུབ་ལ་བརྩོན་པའི་ཡོན་ཏན་གྱིས། ། ཚེ་གཅིག་ལུས་གཅིག་སངས་རྒྱས་ཐོབ་གྱུར་ཅིག ། འཆི་ཁའམ་བར་དོར་སྨོན་པ་མེད་པར་ཤོག ། དེ་ལྟའི་ཡོན་ཏན་རྒྱུད་ལ་བར་ལྡན་ནས། ། འཁོར་བར་འཆིང་བའི་གདུལ་བྱའི་ཚོགས་རྣམས་ལ། ། གང་ལ་གང་འདུལ་དེ་ལ་དེ་བསྟན་ནས། །
ཐམས་ཅད་སྨིན་གྲོལ་ལམ་ལ་འགོད་གྱུར་ཅིག ། བདག་ཀྱང་དགེ་བའི་ཕྱོགས་ལ་ལེགས་གནས་ཤིང་། ། རྗེ་བཙུན་བསླུ་མེད་རྣམས་ཀྱི་ཐུགས་རྗེ་ལས། ། ཚེ་ཡི་བར་ཆད་ཐམས་ཅད་ཉེར་ཞི་ནས། ། ལོ་བརྒྱ་འཚོ་བར་བྱིན་གྱིས་རླབས་དུ་གསོལ། ། བདག་ཀྱང་འཆི་བ་མི་རྟག་དྲན་པ་དང་། ། དལ་འབྱོར་བརྙེད་དཀའ་འཁོར་བའི་ཉེས་དམིགས་སོགས། ། དྲན་ཞིང་བརྩོན་འགྲུས་ལྕག་གིས་རབ་བསྐུལ་ཏེ། ། ཚེ་འདིའི་བྱ་བ་བློ་ཡི་ཐོང་བ་དང་། ། དབེན་གནས་རི་ཁྲོད་ཟིན་ཞིང་བརྟེན་པར་ཤོག །
ཟང་ཟིང་ལོངས་སྤྱོད་ནོར་ལ་ཆགས་མེད་ཅིང་། ། རང་ཉིད་གཅིག་པུར་རྡོ་རྗེ་ཐེག་པ་ཡི། ། ཟབ་པ་ལས་ཀྱང་ཆེས་ཟབ་གདམས་པ་རྣམས། ། གཡེངས་བ་མེད་པ་རྩེ་གཅིག་བསྒོམ་པའི་མཐུས། ། ནང་དུ་རྩ་མདུད་རིམ་གྱིས་གྲོལ་བ་དང་། ། རབ་དགའ་ལ་སོགས་རིམ་གྱིས་མྱུར་བགྲོད་ནས། ། ནམ་མཁའ་དག་ལ་བྱ་བཞིན་འཕུར་བར་ཤོག ། མདོར་ན་བདག་གིས་དལ་འབྱོར་རྙེད་དཀའ་བའི། ། ལུས་འདི་མ་སྤངས་བྱང་ཆུབ་འགྲུབ་པ་དང་། ། ཕ་མར་གྱུར་པའི་སེམས་ཐམས་ཅད་ཀྱང་། །
བདག་གིས་རྗེས་བཟུང་ཐར་པའི་བདེ་ཐོབ་ཤོག ། བསམ་པ་རྣམ་པར་དག་པའི་སྨོན་ལམ་འདི། ། དཀོན་མཆོག་རྣམས་ཀྱི་བདེན་པའི་བྱིན་རླབས་ཀྱི། ། ལོག་པར་འདྲེན་པའི་ཕྱོགས་ལས་རྣམ་རྒྱལ་ནས། ། ཇི་བཞིན་མ་ལུས་ལེགས་པར་འགྲུབ་གྱུར་ཅིག ། ཅེས་པ་འདི་ནི་འཁོན་རིགས་ཤཱཀྱའི་བཙུན་པ་ངག་དབང་ཀུན་དགའི་མིང་ཅན་གྱིས་རང་ལ་བཀའ་དྲིན་ཆེ་བའི་ཨ་མ་ལྷ་སྲས་བསོད་ནམས་རྒྱལ་མོ་ཞེས་བགྱི་བ་གླང་ལོ་ཆོ་འཕྲུལ་ཟླ་བའི་ཚེས་བཅུ་བཞིའི་ནུབ་མོ་གློ་བུར་དུ་གཤེགས་ནས་བཅོ་ལྔ་ལ་སྤུར་རྟགས་བྱུང་བ་ནས་བཟུང་སྟེ་ཞག་ཉེར་གཅིག་པ་ནས་བདུན་ཚིགས་གསུམ་པའི་ཐོག་ཏུ་བཞི་ཐོག་བླང་བྲང་གི་མཁའ་སྤྱོད་དུ་དྲིན་ཅན་ཨ་མ་སྙིང་ནས་དྲན་ཞིང་མྱུར་བར་བྲིས་པ་འདིས་དྲིན་ཅན་ཨ་མས་གཙོ་བྱས་སེམས་ཅན་ཐམས་ཅད་ལ་ཕན་པ་རྒྱ་ཆེན་པོ་འབྱུང་བར་གྱུར་ཅིག ། མངྒལཾ། ཚེ་ལས་འདས་པའི་དྲིན་ཅན་ཨ་མ་དེ་ཉིད། བར་དོའི་འཇིགས་སྐྲག་ཀུན་ལས་ལེགས་གྲོལ་ནས། ། བདེ་བ་ཅན་ཞེས་གྲགས་པའི་གནས་དེ་རུ། །
ད་ལྟ་སྐད་ཅིག་ཉིད་ལ་འཁྲུངས་གྱུར་ཅིག ། ཅེས་པ་འདི་ཡང་གོང་གི་རྩོམ་པ་པོས་སྨྲས་པའོ།། ༈ །།གསོལ་འདེབས་བསམ་པ་མྱུར་འགྲུབ་བཞུགས། ༡༠༥ ན་མོ་གུ་རུ་བུདྡྷ་དྷྭ་ཛ་ཡེ། རྩ་བརྒྱུད་བླ་མའི་ཐུགས་རྗེ་དང་། ། བཀའ་སྲུང་རྣམས་ཀྱི་མཐུ་སྩལ་གྱིས། ། བསྟན་འཛིན་རིགས་བརྒྱུད་འགའ་མྱུར་དུ། ། འབྱུང་བར་གསོལ་འདེབས་བྱིན་གྱིས་རློབས། ། ཞེས་པ་འདི་ཡང་ས་སྐྱ་པ་སྔགས་འཆང་ངག་དབང་ཀུན་དགའ་བསོད་ནམས་ཀྱིས་སེམས་ཅན་གྱི་དོན་རྒྱ་ཆེན་པོ་བསྒྲུབ་པའི་ཕྱིར། སྐྱབས་གནས་བསླུ་མེད་རྣམས་ལ་ཡིད་ཆེས་གདེང་ཁེལ་གྱི་བློ་བཅོས་མ་མ་ཡིན་པའི་ངང་ནས་རྩེ་གཅིག་ཏུ་གསོལ་བ་འདེབས་པའི་ཕྱིར་བྲིས་པའོ། །
འདིས་བསམ་པ་ཡིད་བཞིན་དུ་འགྲུབ་པར་གྱུར་ཅིག ། ཐམས་ཅད་བཀྲ་ཤིས།། ༈ །།བཤགས་པ་དང་སྨོན་ལམ་གྱི་ཚིགས་སུ་བཅད་པ་རེ་བ་ཀུན་འགྲུབ་བཞུགས། ༡༠༦ ན་མོ་གུ་རུ་བུདྡྷ་དྷྭ་ཛ་ཡེ། བདག་གིས་དུས་གསུམ་སེམས་ཅན་གྱི། ། སྲོག་གཅོད་སྡིག་པ་ཅི་བགྱིས་བཤགས། ། དེ་དག་བདེ་བ་ཅན་སྐྱེ་ཞིང་། ། བདག་སོགས་འགྲོ་ཀུན་དེར་བགྲོད་ཤོག ། ཅེས་པའི་བཤགས་པ་དང་སྨོན་ལམ་རེ་བ་ཀུན་འགྲུབ་ཅེས་བྱ་བ་འདི་ཡང་ས་སྐྱ་པ་ཨཱ་ནནྡས་སྲོག་གཅོད་ཀྱི་སྡིག་པ་དྲན་པའི་མོད་ལ་ཤིན་ཏུ་མྱུར་བར་བྲིས་པའི་དགེ་བས་བདག་ཅག་དཔོན་སློབ་རྣམས་ལ་སྲོག་གཅོད་ཀྱི་རྣམ་སྨིན་གྱི་སྡིག་པས་གོས་པར་མ་གྱུར་ཅིག ། སརྦ་མངྒལཾ།།
༈ །།གསོལ་འདེབས་ཀྱི་ཡི་གེ་ཅི་བསམ་ལྷུན་གྲུབ་ཅེས་བྱ་བ་བཞུགས་སོ། ༡༠༧ ། ན་མོ་གུ་རུ་བུདྡྷ་དྷྭ་ཛ་ཡེ། བླ་མ་རྗེ་དང་རྟེན་མཆོག་རྣམས། ། དངོས་འབྱོར་ཡིད་སྤྲུལ་མཆོད་པས་མཆོད། ། དཔོན་སློབ་སྡིག་ཀུན་བྱང་གྱུར་ཅིག ། འདི་ཕྱིའི་བསམ་དོན་ཀུན་འགྲུབ་ཤོག ། ཅེས་པ་འདི་ནི་སྦྲུལ་ལོ་དཔལ་ས་སྐྱའི་བཞི་ཐོག་བླ་བྲང་ཆེན་མོའི་ཡངས་རྩེར་སྔར་མེད་པའི་གཙུག་ལག་ཁང་ཁྱད་པར་ཅན། ལི་མ་ལྷ་ཁང་རྡོ་རྗེ་གདན་དུ་མཚན་གསོལ་བ་དང་། རྒྱ་ནག་ལྷ་ཁང་རི་བོ་རྩེ་ལྔར་མཚན་བཏགས་པ་གཉིས་གེགས་མེད་དུ་ལེགས་པར་གྲུབ་པའི་ཚེ།
བླ་མ་གོང་མ་རྣམས་ཀྱི་ཐུགས་དགོངས་ལ་གདན་ས་ཁྱད་པར་ཅན་འདིར་རྒྱ་དཀར་ནག་གི་ལྷ་ཁང་ཞིག་བྱུང་ན་དགོངས་པའི་ཐུགས་ཀྱི་ལྷག་མ་རིམ་པར་ལུས་པ་རྩ་བརྒྱུད་ཀྱི་བླ་མ་རྣམས་ཀྱི་ཐུགས་རྗེས་རང་གི་ལག་ཏུ་ལོང་པ་འདི་ངེད་རང་དཔོན་སློབ་རྣམས་སྐལ་བ་བཟང་པོར་ཤེས་པའི་དགའ་སྤྲོ་དང་། རྗེ་བླ་མའི་བཀའ་དྲིན་དྲན་པའི་མོད་ལ་ས་སྐྱ་པ་ཤཱཀྱའི་དགེ་བསྙེན་པཎྜི་ཏ་ངག་དབང་ཀུན་དགའ་བསོད་ནམས་ཀྱིས་རང་གི་ཁ་འདོན་གྱི་སླད་དུ་སྦྱར་བ་འདིས་བདག་གཞན་ཀུན་ལ་ཕན་བདེ་བསམ་མི་ཁྱབ་པར་འབྱུང་བར་གྱུར་ཅིག ། ཀ་ལྱཱ་ན་ཝརྡྷནྟུ།། ༈ །།སྨོན་ལམ་རེ་བ་ཀུན་འགྲུབ་བཞུགས། ༡༠༨ ཨོཾ་སྭསྟི་སིདྡྷྃ། དེ་བཞིན་གཤེགས་པ་མི་འཁྲུགས་རྒྱལ་པོའི་ཞིང་། ། ས་སྐྱ་པཎ་ཆེན་བྱང་ཆུབ་བརྙེས་པའི་གནས། ། མངོན་དགའི་ཞིང་དུ་བདག་ཅག་དཔོན་སློབ་རྣམས། ། ཚེ་འདི་འཕོས་མ་ཐག་ཏུ་སྐྱེ་བར་ཤོག ། དེ་ནས་བདེ་བ་ཅན་སོགས་ས་སྐྱ་པའི། །
རྗེ་བཙུན་གོང་མ་བཞུགས་པའི་དག་པའི་ཞིང་། ། མང་དུ་བགྲོད་ནས་སྤངས་རྟོགས་མྱུར་རྫོགས་ཏེ། ། སྤྲུལ་པས་ས་སྐྱའི་བསྟན་པ་རྒྱས་བྱེད་ཤོག ། ཅེས་པའི་ཚིགས་བཅད་འདི་ཆོས་རྒྱལ་མ་འདོན་རེ་བཞིན་ལན་རེ་མ་ཆག་པ་སྨོན་ལམ་བཏབ་ན་རང་གཞན་ཀུན་ལ་ཕན་ངེས་པའི་ལྟས་ཅུང་ཟད་ཞིག་བྱུང་ནས། ས་སྐྱ་པ་ངག་དབང་ཀུན་དགའ་བསོད་ནམས་ཀྱིས་མང་མཁར་ཆུ་ཚན་དུ་མགྱོགས་པར་སྦྱར་བ། ས་སྐྱ་པའི་དགོན་ཆེ་ཆུང་རྣམས་ཀྱི་བླ་མ་གྲྭ་བུ་སློབ་དང་བཅས་པའི་ཐུགས་ལ་འཇོག་པ་ཞུ། ། སརྦ་མངྒ་ལཾ།། །། རྗེ་ཚར་ཆེན་ཡབ་སྲས་ཀྱི་སྐུ་གདུང་ལ་གདུང་ཚ་བཏབ་པའི་གྲངས་དང་དངུལ་གདུང་དང་སྐུ་འདྲ་རིན་པོ་ཆེ་བཞེངས་པའི་སྨོན་ལམ་ཚིགས་བཅད་བཞུགས། ༡༠༩ ། ཨོཾ་སྭསྟི་སིདྡྷཾ།
རྗེ་ཚར་ཆེན་གྱི་གདུང་ཚ་བཏབ་པ་ལ། མཆོད་དགུ་མ་ཉིས་བརྒྱ་དང་གསུམ། མི་འཁྲུགས་པ་སྐྱེ་ཚང་གཅིག་ཏུ་བཞུགས་པ་བཅུ། གཞན་མ་ཆིག་རྐྱང་གསུམ། ཚེ་དཔག་མེད་ཆུང་གྲས་སྟོང་ར་ཅན་གཅིག་དང་བཅུ་བདུན། ཆེ་གྲས་བཅོ་ལྔ། བཞུགས་ཁང་གཅིག་ཏུ་བཞུགས་པའི་གོང་མ་ལྔ་ཚར་བཅོ་ལྔ། སློབ་དཔོན་པདྨའི་སྐུ་བཅོ་ལྔ། སྔགས་འཆང་ཡབ་སྲས། རྗེ་མུས་ཆེན།
མཁན་ཆེན་ངག་དབང་ཆོས་གྲགས་རྣམས་སྐྱེ་ཚང་གཅིག་ཏུ་བཞུགས་པ་བཅུ་གཅིག འོད་དཔག་མེད་བཞུགས་ཁང་གཅིག་ཏུ་བཅུ་ཚར་རེ་བཞུགས་པ་བཅོ་ལྔ་སྟེ་འོད་དཔག་མེད་ཀྱི་སྐུ་བརྒྱ་དང་ལྔ་བཅུ། འཇམ་དབྱངས་སྐུ་བཅུ་གཅིག མཆོད་རྟེན་བརྒྱ་རྩ་མ་བདུན་རྣམས་བྱུང་བ་ཕྱོགས་དུས་ཀུན་ཏུ་བཀྲ་ཤིས་དང་དགེ་ལེགས་ཀྱི་དཔལ་འབར་བར་གྱུར་ཅིག། ༈ །།ཨོཾ་སྭསྟི། རྡོ་རྗེ་འཆང་དབང་ཚར་པ་ཆོས་རྗེ་སོགས། ། རྩ་བརྒྱུད་བླ་མའི་ཐུགས་དགོངས་རྫོགས་པའི་ཕྱིར། ། འཁོན་རིགས་སྔགས་འཆང་ཀུན་དགའ་མིང་ཅན་གྱིས། ། རིན་ཆེན་དངུལ་གྱི་མཆོད་་་་་་འདིའི་སྐུ་རྒྱུ་ལ་གསེར་ཞོ་ལྔ་བཅུ་ང་བརྒྱད། དངུལ་ཁལ་གཅིག་ལྷག་ཙམ་དངུལ་ཆུ་ཞོ་ཉིས་བརྒྱ་དང་ཉི་ཤུ་རྩ་བརྒྱད།
ཟངས་ཁལ་བཅུ་གཉིས་དང་ཉག་ལྔ་སོང་། རྟེན་ངོ་མཚར་འདི། ། བཞེངས་པས་མཚོན་པའི་དུས་གསུམ་དགེ་བའི་མཐུས། ། བདག་ཅག་འཁོར་བཅས་དུས་འདིར་ཚེ་རིང་བའི། ། མཐར་ཐུག་གྱུར་ནས་བསྟན་པ་ཆེར་རྒྱས་ཤིང་། ། ཕྱི་མ་དད་ལྡན་འོད་ཟེར་མཐའ་ཡས་སོགས། ། དཔོན་སློབ་ཀུན་ཀྱང་དག་པའི་ཞིང་འཛོམས་ནས། ། ཕན་ཚུན་ངོ་ཤེས་ཐུགས་ཡིད་གཅིག་འདྲེས་ཏེ། ། སྐད་ཅིག་ཉིད་ལ་སྤངས་རྟོགས་མཐར་ཕྱིན་ནས། ། སྤྲུལ་པས་ས་སྐྱའི་བསྟན་པ་རྒྱས་བྱེད་ཤོག །
སརྦ་མངྒ་ལཾ།། ༈ །།ཨོཾ་སྭསྟི་སིདྡྷཾ། གྲུབ་མཆོག་སྔགས་འཆང་རྗེ་ཏ་ར་བ་བསོད་ནམས་ཆོས་འཕེལ་གྱི་གདུང་ཚ་བཏབ་པ་ལ། ཚེ་དཔག་མེད་ལྔ་བརྒྱ་དང་བཅུ་གཅིག འཇམ་དབྱངས་སྐུ་བཅོ་ལྔ། སློབ་དཔོན་པདྨའི་སྐུ་བཅོ་ལྔ། བཞུགས་ཁྱིམ་གཅིག་གི་ནང་ན་བཞུགས་པའི་འོད་དཔག་མེད་བཅོ་ལྔ་སྟེ་ཡོངས་བསྡོམས་སྐུ་བརྒྱ་དང་ལྔ་བཅུ། སྐྱེ་ཚང་གཅིག་ཏུ་བཞུགས་པའི་གོང་མ་ལྔ་ཚར་གསུམ། སྔགས་འཆང་ཡབ་སྲས། རྗེ་མུས་ཆེན།
མཁན་ཆེན་ངག་དབང་ཆོས་གྲགས་རྣམས་བཞུགས་ཁྱིམ་གཅིག་ཏུ་བཞུགས་པ་ཚར་གཅིག མཆོད་རྟེན་བརྒྱ་རྩ་མ་བཅུ་གཅིག ཡང་ཚེ་དཔག་མེད་ཀྱི་སྐུ་ཆེ་བ་ལྔ་བཅུ་ང་ལྔ་རྣམས་བྱུང་བ་ཕྱོགས་དུས་ཀུན་ཏུ་བཀྲ་ཤིས་ཀྱི་དཔལ་འབར་བར་གྱུར་ཅིག སརྦ་མངྒ་ལཾ།། ༈ །།ཨོཾ་སྭསྟི། ནུས་མཐུའི་མངའ་བདག་སྔགས་འཆང་ཏ་ར་བ། ། བསོད་ནམས་ཆོས་འཕེལ་ཞབས་དང་མཁས་པའི་རྗེ། ། ཐམས་ཅད་མཁྱེན་པ་ངག་དབང་ཆོས་གྲགས་ཀྱི། ། དགོངས་པ་ཆོས་ཀྱི་དབྱིངས་སུ་རྫོགས་པའི་ཕྱིར། ། རིགས་ཀུན་ཁྱབ་བདག་མཁན་ཆེན་ཆོས་ཀྱི་རྗེའི། །
སྐུ་བརྙན་མཐོང་བ་དོན་ལྡན་ངོ་མཚར་འདི། ། འཁོན་རིགས་སྔགས་འཆང་ཀུན་དགའི་མིང་ཅན་གྱིས། ། མི་ཕྱེད་དད་པ་ཆེན་པོས་ཉེར་བསྐུལ་ནས། ། བཞེངས་པ་འདིས་མཚོན་དུས་གསུམ་དགེ་བའི་མཐུས། ། བདག་ཅག་འཁོར་བཅས་དུས་འདིར་ཚེ་རིང་བའི། ། མཐར་ཐུག་གྱུར་ནས་བསྟན་པ་ཆེར་རྒྱས་ཤིང་། ། ཕྱི་མ་དད་ལྡན་འོད་ཟེར་མཐའ་ཅན་སོགས། ། དཔོན་སློབ་ཀུན་ཀྱང་དག་པའི་ཞིང་འཛོམས་ནས། ། ཕན་ཚུན་ངོ་ཤེས་ཐུགས་ཡིད་གཅིག་འདྲེས་ཏེ། ། སྐད་ཅིག་ཉིད་ལ་སྤངས་རྟོགས་མཐར་ཕྱིན་ནས། །
སྤྲུལ་པས་ས་སྐྱའི་བསྟན་པ་རྒྱས་བྱེད་ཤོག ། སརྦ་མངྒ་ལཾ། ། དགེ་ལེགས་འཕེལ། ཀ་ལྱ་ན་ཝརྡྷནྟུ།། །། ཤར་ཆེན་ནོར་བུའི་ཕྱི་སྐོར་བཟང་སྤྱོད་དུ་སོང་གི་གྲངས་སྨོན་ལམ་དང་བཅས་པ་བཞུགས། ༡༡༠ ། བྱ་ལོ་ནས་བཟུང་གྲོ་བཞིན་གྱི་ཡར་ཚེས་ལྷག་པ་ལྷ་མཚམས་ཀྱི་འགྲུབ་སྦྱོར་ཡན་ལ། ཕྱི་སྐོར་སྟོང་ཕྲག་བདུན་དང་། དྲུག་བརྒྱ་དང་། བདུན་ཅུ་དོན་གཅིག་སོང་ལགས།
བཟང་སྤྱོད་ཁྲི་ཚོ་བཞི་དང་སྟོང་ཕྲག་གཉིས། བརྒྱ་དང་བདུན་ཅུ་དོན་བདུན་རྣམས་སོང་ལགས། ༈ །དད་ལྡན་ནོར་བུས་དཔལ་ལྡན་ས་སྐྱ་ལ། ། ཕྱི་སྐོར་སྟོང་བདུན་དྲུག་བརྒྱ་དོན་གཅིག་དང་། ། བཟང་སྤྱོད་ཁྲི་བཞི་སྟོང་གཉིས་བརྒྱ་དོན་བདུན། ། སྔོན་ཆད་སོང་དང་ཕྱིས་ཀྱང་ཅི་སོང་མཐུས། ། ངག་དབང་ཀུན་བསོད་དཔོན་སློབ་གདུལ་བྱར་བཅས། ། ཕྱི་མ་དག་པའི་ཞིང་འཛོམས་ས་ལམ་ཀུན། ། མྱུར་དུ་བསྒྲོད་ནས་སྤྲུལ་པ་སྣ་ཚོགས་ཀྱིས། ། ས་སྐྱའི་བསྟན་པ་སྲིད་མཐར་རྒྱས་བྱེད་ཤོག །
ཅེས་ཀྱང་ཨཱ་ནནྡཱས་སྨྲས་སོ། ། སརྦ་མངྒ་ལཾ།། །། གསོལ་འདེབས་སྨོན་ལམ་བསམ་པ་ལྷུན་གྲུབ་བཞུགས། ༡༡༡ ། ན་མོ་གུ་རུ་བུདྡྷ་དྷྭ་ཛ་ཡ། ས་སྐྱའི་རྗེ་བཙུན་གོང་མ་སོགས། ། རྒྱ་བོད་མཁས་གྲུབ་ཇི་སྙེད་དང་། ། མཆོག་གསུམ་རྟེན་གསུམ་བགྲང་ཡས་སོགས། ། བསོད་ནམས་ཞིང་གྱུར་ཅི་མཆིས་ལ། ། བདག་གཞན་ཞིང་རྡུལ་ལུས་གྱུར་ནས། །
ཕྱག་མཆོད་སྡིག་བཤགས་སྐོར་བ་བསྐོར། ། སྒྲིབ་བྱང་དག་པའི་ཞིང་འཛོམས་ནས། ། སྤྲུལ་པས་བསྟན་པ་རྒྱས་བྱེད་ཤོག ། བདག་གཞན་དུས་གསུམ་སྡིག་ཀུན་བཤགས། ། ཀུན་བྱང་རྣམ་སྨིན་འབྱུང་མེད་ཤོག ། དགེ་ཚོགས་མཆོད་སྤྲིན་རྒྱ་མཚོར་འབུལ། ། ཚོགས་རྫོགས་འདི་ཕྱིའི་དོན་འགྲུབ་ཤོག ། ཅེས་གསོལ་འདེབས་སྨོན་ལམ་བསམ་པ་ལྷུན་གྲུབ་ཅེས་པ་འདི་ཡང་ས་སྐྱ་པ་སྔགས་འཆང་ངག་དབང་ཀུན་དགའ་བསོད་ནམས་ཀྱིས་རང་གཞན་གྱི་འདི་ཕྱིའི་དོན་ཆེན་པོ་སྒྲུབ་པའི་ཕྱིར་ཡུད་ཙམ་ཞིག་ལ་སྦྱར་བའོ། ། སརྦ་མངྒ་ལཾ།། །། གསོལ་འདེབས་བསམ་པ་མྱུར་འགྲུབ་བཞུགས།
༡༡༢ ཨོཾ་སྭསྟི་སིདྡྷྃ། བདག་གི་ལུས་ཀྱི་ནད་རྣམས་ཀྱིས། ། འགྲོ་ཀུན་ནད་ཀུན་འབྱུང་བའི་རྒྱུ། ། ཀུན་བྱང་རྣམ་སྨིན་འབྱུང་མེད་ཤོག ། བདག་ལུས་ནད་མེད་བདེ་གྱུར་ཅིག ། ཅེས་པ་འདི་རང་ལོ་ང་བདུན་ལོན་པའི་དུས་སྒྱུ་ལུས་ནད་ཀྱིས་ཡུན་རིང་མནར་བའི་ཚེ། བླ་མ་དཀོན་མཆོག་ལ་ཁྱེད་ཤེས་ཁྱེད་མཁྱེན་གྱི་ཚུལ་དུ། ས་སྐྱ་པ་སྔགས་འཆང་ངག་དབང་ཀུན་དགའ་བསོད་ནམས་ཀྱིས་གསོལ་འདེབས་བགྱིད་པའི་སླད་དུ་སྦྱར་བ་འདིས་བསམ་པ་ཐམས་ཅད་ཡིད་བཞིན་དུ་འགྲུབ་པར་གྱུར་ཅིག ། སརྦ་མངྒ་ལཾ།། །། ཕར་ཚད་བརྒྱུད་འདེབས་ཁ་སྐོང་ཡོད།
༡༡༣ ། ཨོཾ་སྭསྟི་སིདྡྷཾ། ཕར་ཚད་བརྒྱུད་འདེབས་ཀྱི་ཁ་སྐོང་ངེད་རང་གིས་སྔར་བྱས་པ་དེའི་རྗེས་སུ་འདི་ལྟར་སྦྱར་བར་བྱ་སྟེ། སྔགས་འཆང་བླ་མས་ཡང་སྲིད་དུ་མ་རུ། ། རྗེས་སུ་བཟུང་བས་དུས་འདིར་སྐྱེས་ཆེན་དེས། ། གསར་དུ་སྤེལ་བའི་བསྟན་པ་རིན་ཆེན་གྱི། ། རྒྱལ་མཚན་མཆོག་ཏུ་འཛིན་ལ་གསོལ་བ་འདེབས། ། གང་གི་རྣམ་དཔྱོད་བློ་གྲོས་འོད་སྟོང་གིས། ། ཐུབ་བསྟན་ལྷ་ཡི་ཁང་བཟང་ངོ་མཚར་ཆེ། ། གསལ་མཛད་རིམ་གཉིས་བསམ་གཏན་ནོར་གྱིས་ཕྱུག །
བསྟན་པའི་རྒྱ་མཚོ་ཆེ་ལ་གསོལ་བ་འདེབས། ། ཞེས་སྦྱར་བར་བྱ་བའི་ཚིགས་བཅད་གཉིས་པོ་འདི་ཡང་ཆོས་མེད་ཨ་ནནྡས་ཡུད་ཙམ་ཞིག་ལ་བྲིས་པ་འདིས་འཕྲལ་དང་ཡུན་དུ་དགེ་ལེགས་སུ་གྱུར་ཅིག ། སརྦ་མངྒ་ལཾ།། ༈ །གསུང་ངག་རིན་པོ་ཆེ་བླ་མ་བརྒྱུད་པ་རྣམས་ཀྱི་རྣམ་ཐར་མདོར་བསྡུས་དང་སྦྱར་ཏེ་གསོལ་བ་འདེབས་པའི་ཚིགས་སུ་བཅད་པ་མཁས་པ་དགའ་བྱེད་ཅེས་བྱ་བ་བཞུགས། ༡༡༤ ན་མཿ ཤྲཱི་དྷརྨཱ་ར་ཛ་པུཎྱ་ཨིནྟྲ་ཀིརྟི་མ་ཏི་བུདྡྷ་དྷྭ་ཛ་ས་མ་ཡེ། རབ་འབྱམས་ཆོས་ཀུན་ནམ་མཁའི་མཚན་ཉིད་ལས། ། རྣམ་པ་ཀུན་དུ་གཡོ་བར་མི་འགྱུར་ཀྱང་། ། ཐོག་མེད་བག་ཆགས་དབང་གི་སྐལ་སྣང་ལ། ། ཐབས་མཁས་ཐུགས་རྗེ་ཡན་ལག་བདུན་ལྡན་སྐུར། །
ལེགས་བཞེངས་ཀུན་ཁྱབ་འབྱུང་གནས་ལ་གསོལ་བ་འདེབས། ། འཕགས་པའི་ཡུལ་གྱི་སོ་མ་པཱུ་རི་རུ། ། དམར་སེར་ཞེས་པ་མེ་མོ་སྦྲུལ་ལ་བལྟམས། ། རྣམ་བྱུང་ས་འབྲུག་ལོ་ལ་དངོས་གྲུབ་བརྙེས། ། སོ་ཝ་ན་ཐར་འགྱུར་མེད་རྟག་བཞུགས་པའི། ། འཁྲུལ་ཞིག་དཔལ་ལྡན་ཆོས་སྐྱོང་ལ་གསོལ་བ་འདེབས། ། གནས་མཆོག་རྡོ་རྗེ་གདན་གྱི་ཤར་ཕྱོགས་སུ། ། སྙན་བརྒྱུད་གདམས་པ་ཟབ་མོའི་མཛོད་འཛིན་ཕྱིར། ། བསམ་བཞིན་མི་ཡི་གཟུགས་སུ་སྤྲུལ་མཛད་ནས། ། ཨུ་ཙ་ཡ་ནར་ཀུན་ལྡན་མཆོག་བརྙེས་པའི། །
གྲུབ་ཆེན་ཀརྞའི་མཚན་ལྎ འབྱོར་ལྔའི་ས་རྩིགས་དབང་གི་ཡུལ་གྱི་དབུས། ། གང་དེར་བསྟན་དང་འགྲོ་བའི་དོན་མཛད་ལ། ། དགོངས་ནས་ལེགས་བསྐྲུན་དོན་གཉིས་མཐར་ཕྱིན་ཞིང་། ། ཀན་པ་གླིང་དུ་གསལ་སྟོང་ངང་ལ་བཞུགས། ། གྲོལ་མཛད་ཌཱ་མ་རུ་པ་ལྎ རྒྱ་གར་ཝ་ར་ཎ་སི་ཞེས་གྲགས་པར། ། ལེགས་འཁྲུངས་དམ་པས་རྗེས་བཟུང་ཟབ་དོན་ལ། ། རྩེ་གཅིག་གཞོལ་བས་གནས་ལྔའི་མཆོག་གྱུར་རིག ། མཁའ་འགྲོ་རྫོང་དུ་ཆོས་གཉིས་ཟུང་འཇུག་ཏུ། ། འདྲེས་མཛད་གཉིས་སྤངས་ཆེན་པོ་ལྎ འགྱུར་བ་མེད་པའི་གནས་མཆོག་ཤར་གྱི་ཕྱོགས། ། དེར་འཁྲུངས་གནས་ལྔ་ཀུན་ལ་ཐོགས་པ་མེད། །
དད་ལྡན་སྤྲོ་བ་བསྐྱེད་ཕྱིར་འོད་ཀྱི་ཚུལ། ། ཁ་རག་ཐོད་བུར་ཀུན་གྱི་མངོན་གྱུར་མཛད། ། མཁས་གྲུབ་རཏྣ་ཤྲཱི་ལྎ བོད་ཡུལ་ཁ་བ་ཅན་གྱི་མང་མཁར་དུ། ། རྒྱལ་བའི་མཁྱེན་བརྩེ་བསྡུས་ནས་མགོན་ཁྱོད་བསྐྲུན། ། སྐད་གཉིས་སྨྲ་བ་ཀུན་གྱི་རྒྱན་གྱུར་ཞིང་། ། མུ་གུ་ལུང་དུ་གཟུགས་སྐུ་ཆོས་དབྱིངས་ཐིམ། ། ལོ་ཆེན་ཤཱཀྱ་ཡེ་ཤེས་ལྎམདོ་སྨད་ཕྱི་འབྲུམ་གནས་སུ་སྐུ་འཁྲུངས་ཤིང་། ། ཟབ་ལམ་གཡེལ་མེད་ངང་ནས་སྐལ་ལྡན་ལ། ། རྒྱུད་དང་མན་ངག་ཕྱོགས་ཀུན་རབ་རྒྱས་མཛད། ། མཁར་ཆུང་གནས་སུ་ཞིང་གཞན་གཤེགས་ཚུལ་བསྟན། །
རྡོ་རྗེ་འཛིན་པ་ཀུན་རིག་ལྎ གཙང་གི་སག་ཐང་ཞེས་གྲགས་གང་དེ་རུ། ། གྲངས་མེད་འགྲོ་བའི་བསོད་ནམས་མཐའ་བྲལ་ལས། ། མགོན་ཁྱོད་བལྟམས་ནས་གདུལ་བྱའི་བསམ་པ་ཀུན། ། ཚིམ་མཛད་སག་ཐང་དིང་དུ་བདེ་བར་གཤེགས། ། སྦས་པའི་རྣལ་འབྱོར་ཞང་སྟོནྎ དཀར་སྣུམ་སེང་གེའི་གདོང་འདྲའི་གནས་ཀྱི་ཕུར། ། ཨཾ་གིར་ཞེས་པ་ཆུ་ཕོ་སྤྲེལ་ལོར་བལྟམས། ། ས་སྟག་རེ་བདུན་བར་དུ་གཞན་དོན་མཛད། ཁ་གདངས་གནས་སུ་བཀོད་པ་རྣམ་བཞིར་བསྟན། མཚུངས་མེད་ཀུན་དགའ་སྙིང་པོ་ལྎ དཔལ་ལྡན་ས་སྐྱའི་གཟིམ་སྤྱིལ་དཀར་པོ་རུ། ། རྔ་ཆེན་ཞེས་པ་ཆུ་ཕོ་ཁྱི་ལོ་འཁྲུངས། །
ཆུ་སྟག་ཞེ་གཅིག་བར་དུ་ཞིང་འདིར་བཞུགས། ། ཆུ་མིག་གནས་ནས་མཁའ་སྤྱོད་ཡུལ་དུ་གཤེགས། ། འཇམ་དབྱངས་བསོད་ནམས་རྩེ་མོ་ལྎ ཡོན་ཏན་འབྱུང་གནས་དེ་ཡི་མགོན་ཁང་མདོར། ། རབ་བྱུང་ཞེས་པ་མེ་མོ་ཡོས་ལོ་བསྐྲུན། ། མེ་བྱི་བདུན་ཅུའི་བར་དུ་གཟུགས་སྐུ་བཞུགས། ། མགོན་ཁྱོད་བསྐྲུན་པའི་གནས་དེར་གཟུགས་སྐུ་ཐིམ། ། སྔགས་འཆང་གྲགས་པ་རྒྱལ་མཚན་ལྎ གནས་མཆོག་གང་དེའི་སྤྱོད་ཡུལ་ཕུག་ཞེས་པར། ། དགེ་བྱེད་ཅེས་པ་ཆུ་ཕོ་སྟག་ལོ་བྱོན། ། ལྕགས་ཕག་བདུན་ཅུའི་བར་དུ་རེ་བ་བསྐངས། ། སྤྲུལ་སྡེར་གཤེགས་ཤིང་རྒྱ་བོད་མཁས་ཀུན་གྱི། །
གཙུག་རྒྱན་ས་སྐྱ་པཎ་ཆེན་ལྎ བྱང་ཕྱོགས་སྟག་སྡེ་རླུང་ཁུང་ཞེས་གྲགས་པ། ། མྱོས་བྱེད་ཅེས་པ་ཤིང་མོ་ལུག་ལོ་ལ། ། སྐུ་བལྟམས་ལྕགས་འབྲུག་ཞེ་དྲུག་བར་བཞུགས་ཤིང་། ། ལྷ་ཁང་ལྷོ་རུ་གྲུབ་མཐའ་བརྙེས་ཚུལ་བསྟན། ། འཕགས་མཆོག་བློ་གྲོས་རྒྱལ་མཚན་ལྎ ར་ས་མཚལ་ཁུང་ཞེས་པའི་གནས་མཆོག་དེར། ། ཀུན་ལྡན་ཞེས་པ་ལྕགས་ཕོ་བྱི་ལོ་འཁྲུངས། མེ་ལུག་རེ་བརྒྱད་བར་དུ་ལམ་བཟང་སྤེལ། ། བོད་ཡུལ་དབུས་ཀྱི་སྐྱེད་འཕྲང་ཞེས་སུ་གཤེགས། ། ཡོངས་འཛིན་རཏྣ་ཤྲཱི་ལྎ དམ་པ་དེ་ཉིད་འཁྲུངས་པའི་གནས་གང་དེར། ། དབང་ཕྱུག་ཅེས་པ་མེ་མོ་གླང་ལོ་ལ། །
ལེགས་བསྐྲུན་ལྕགས་སྟག་དོན་བཞིའི་བར་དུ་བཞུགས། ། ན་བཟའ་བྲག་ཕུག་དགོན་པར་ཆོས་དབྱིངས་ཐིམ། ། གྲུབ་བརྙེས་བསོད་ནམས་དཔལ་བ་ལྎ ཞ་ལུ་ཁང་གསར་ཞེས་སུ་ཡོངས་གྲགས་དེར། ། ཡོངས་འཛིན་ཞེས་པ་ཆུ་ཕོ་བྱི་ལོ་བལྟམས། ། ཤིང་ཡོས་རེ་བཞིའི་བར་བཞུགས་དོན་གཉིས་ཕྱིན། ། བསམ་ཡས་དཀར་པོར་གཤེགས་པའི་པུཎྱ་མཚན། ། བསྟན་པའི་སྒྲོན་མེ་ཆེན་པོ་ལྎ འབྲས་ཁུང་སྒང་སྐྱ་ཞེས་པའི་ཡུལ་ཉིད་དུ། ། དཔལ་གདོང་ཞེས་པ་ཆུ་མོ་བྱ་ལོའི་སྟེང་། ། སྐུ་འཁྲུངས་ས་ཡོས་རེ་བདུན་བར་བཞུགས་ནས། ། ཤར་སྟོད་གནས་སུ་གཞན་དོན་ལ་གཤེགས་པའི། །
མཚུངས་མེད་དཔལ་ལྡན་ཚུལ་ཁྲིམས་ལྎ མདོག་གི་སྒོ་ཕུར་མྱོས་ལྡན་ཞེས་བྱ་བ། ། ས་མོ་ཡོས་ལོ་ལ་བལྟམས་ཞིང་འདི་རུ། ། ལྕགས་བྱི་གྱ་གཉིས་བར་དུ་ཞབས་པད་བརྟན། ། གཞི་དགོན་གནས་སུ་རྟགས་འཛིན་སྣང་ངོ་རུ། ། བདེ་གཤེགས་བུདྡྷ་ཤྲཱི་ལྎ བོད་ཡུལ་རྡོ་རྗེ་གདན་གྱི་ཆོས་གྲྭ་དེར། ། རྔ་ཆེན་ཞེས་པ་ཆུ་ཕོ་ཁྱི་ལོ་ལ། ། ལེགས་འཁྲུངས་སྙིགས་དུས་བསྟན་པའི་ཉི་མར་གྱུར། ། མེ་བྱི་དོན་ལྔའི་ལོ་ལ་ཨེ་ཝཾ་དུ། ། དབྱིངས་ཐིམ་རྒྱལ་བའི་ལུང་བརྙེསྎ བྱང་ཕྱོགས་ཐུབ་བསྟན་གསལ་བྱེད་ཀུན་གྱི་བརྒྱན། ། བདེ་བ་ཅན་གྱི་དགོན་པ་འདེབས་བཞེད་དེ། །
རྣམ་བྱུང་ཞེས་པ་ས་ཕོ་འབྲུག་ལོའི་དུས། ། གླིང་སྐྱར་བལྟམས་ཤིང་ལྕགས་སྟག་གྱ་གསུམ་ལ། ། བསམ་གཏན་ཕུར་གཤེགས་མུས་ཆེན་ལྎ ས་ཡི་ཁ་དོག་དཀར་མདངས་བཀྲ་བའི་ཆར། ། ཁྲོ་མོ་ཞེས་པ་ཤིང་འབྲུག་ལོ་འཁྲུངས་ནས། ། ས་བྱི་ང་ལྔའི་བར་བཞུགས་བྱམས་གླིང་དུ། ། ཞིང་འདིའི་གདུལ་བྱ་རྫོགས་ནས་ཁམས་གཞན་གྱི། ། དོན་དགོངས་ཀུན་དགའ་དབང་ཕྱུག་ལྎ སྨད་ཕྱོགས་མདོ་ཁམས་འབོམ་གྱི་ལ་སྟེང་སུ། ། ཞི་བ་ཞེས་པ་ས་མོ་བྱ་ལོ་ལ། ། ངོ་མཚར་ལྟས་བཅས་བསྐྲུན་ནས་ས་སྐྱ་པའི། ། བསྟན་པ་རྒྱས་མཛད་ས་བྱ་རེ་གཅིག་སྟེང་། །
སྔོན་མོ་རྫོང་གཤེགས་ཀུན་མཁྱེན་ལྎ གུ་ར་ཞེས་བྱ་གདན་སའི་ཤར་ཕྱོགས་སུ། ། ཁྲོ་མོ་ཞེས་པ་ཤིང་མོ་གླང་ལོར་བལྟམས། ། ཤིང་ཁྱི་བདུན་ཅུའི་བར་བཞུགས་ཨེ་ཝཾ་རྩེར། ། ཐུན་མོང་སྣང་བའི་སྐུ་ཡི་བཀོད་པ་བསྡུས། ། བླ་ཆེན་དཀོན་མཆོག་འཕེལ་བ་ལྎ ། རྒྱལ་བ་མུས་པ་ཆེན་པོ་འཁྲུངས། ། པའི་ཡུལ། ། གླིང་སྐྱར་དཔལ་གདོང་ཞེས་པ་ཆུ་མོ་བྱའི། ། ལོ་ལ་སྐུ་འཁྲུངས་ཤིང་སྤྲེལ་དོན་གཉིས་ལ། ། བདེ་བ་ཅན་ནས་བདེ་བ་ཅན་གྱི་ཞིང་། །
དེར་གཤེགས་བུདྡྷ་རཏྣ་ལྎ ཡོན་ཏན་ཚོགས་འབྱུང་ཤྲཱི་རྩེ་གདོང་གི ། ཕུན་ཚོགས་གླིང་དུ་སྣ་ཚོགས་དབྱིག་ཅེས་པ། ། ཤིང་མོ་སྦྲུལ་གྱི་ལོ་ལ་སྐུ་བཙས་ནས། ། ཆུ་སྦྲུལ་ཞེ་དགུའི་བར་དུ་བསྟན་པ་སྤེལ། ། རིན་ཆེན་སྒང་གཤེགས་སྒྲ་བསྒྱུར་ལྎ ས་སྐྱ་ལོ་ཙཱ་འཁྲུངས་པའི་ས་ཕྱོགས་དེར། ། དབང་ཕྱུག་ཅེས་པ་མེ་མོ་གླང་གི་ལོ། ། བལྟམས་ནས་སྙིགས་དུས་བསྟན་པའི་སྲོག་ཤིང་མཆོག ། ཤིང་སྤྲེལ་རེ་བརྒྱད་བཞེས་ཚེ་ས་སྐྱར་གཤེགས། ། སྔགས་འཆང་དྷརྨཱ་ར་ཛ་ལྎ སྤྲུལ་པའི་ལྷ་ཁང་ཆེན་མོའི་ཡངས་སྟེང་སུ། ། དོན་འགྲུབ་ཅེས་པ་ས་མོ་ལུག་ལོ་བསྐྲུན། །
དེང་སང་འདྲེན་པ་ཀུན་གྱི་རྒྱན་གཅིག་པུ། ། འཁྲུལ་པའི་དྲི་མས་མ་གོས་ས་སྐྱ་པ། ། དྲིན་ཅན་པུཎྱ་ཨིནྡྲ་ལ་གསོལ་བ་འདེབས། ། དེ་ལྟར་རྩ་བརྒྱུད་བླ་མའི་ཚོགས་རྣམས་ཀྱི། ། རྣམ་ཐར་བརྗོད་དང་གསོལ་བ་བཏབ་པའི་མཐུས། ། སྐྱེ་བ་ཀུན་དུ་མཚན་ལྡན་བླ་མ་ཡི། ། བརྩེ་བས་རྗེས་སུ་འཛིན་པར་བྱིན་གྱིས་རློབས། ། རྙེད་དཀའི་ལུས་དང་འཆི་བ་མི་རྟག་པ། ། རྒྱུ་འབྲས་ཆོས་སོགས་སྣང་གསུམ་ཁྲིད་ཀྱི་དོན། ། ལེགས་པར་ཤེས་ནས་ཚེ་འདིའི་བྱ་བ་ལ། །
རྟག་ཏུ་ཞེན་ཆགས་མེད་པར་བྱིནྎ རྣམ་དག་དབང་གི་ཆོ་ག་ལས་ཐོབ་པའི། ། མཉམ་རྗེས་བཟའ་བསྲུང་མི་འབྲལ་དམ་ཚིག་རྣམས། ། འབད་རྩོད་དྲག་པོས་སྲུང་སྡོམ་ནུས་པ་དང་། ། ཉེས་ལྟུང་དྲི་མ་མེད་པརྎ གསལ་སྟོང་ཟུང་འཇུག་རྒྱུ་ཡི་ལྷན་སྐྱེས་དང་། ། བསྐྱེད་རྫོགས་ཡེ་ཤེས་ལམ་གྱི་ཡེ་ཤེས་ཆེ། ། སྤྲུལ་ཆོས་ལོངས་སྐུ་འབྲས་བུའི་ལྷན་སྐྱེས་རྣམས། ། དབྱེར་མེད་སེམས་ཉིད་རྟོགས་པརྎ རྨི་ལམ་ཡུལ་གྱི་སྣང་བ་ཇི་སྙེད་པ། ། སྣང་མཁན་སེམས་ལས་ལོགས་ན་མེད་པ་ལྟར། ། ལས་ཉོན་བག་ཆགས་བརྟས་པའི་ཕྱི་རོལ་གྱི། ། སྣང་བ་སེམས་སུ་རྟོགས་པརྎ སྒྱུ་མ་མཁན་གྱིས་སྤྲུལ་པའི་རྟ་གླང་རྣམས། །
སྣང་ཙམ་ཉིད་ནས་ངོ་བོས་སྟོང་པ་ལྟར། ། རང་སེམས་འཁྲུལ་པའི་སྣང་བ་སྣ་ཚོགས་པ། ། སྣང་སྟོང་སྒྱུ་མར་རྟོགས་པརྎ ས་བོན་མི་རྟག་མྱུ་གུར་འཕོ་མིན་ཡང་། ། མྱུ་གུ་མི་ཆད་སྐྱེ་བར་སྣང་བ་ལྟར། ། ཆོས་ཀུན་སྐྱེ་མེད་དབྱིངས་ལས་སྐྱེ་བར་སྣང་། ། རྟེན་འབྲེལ་ཟབ་མོ་རྟོགས་པརྎ ལོངས་སྤྱོད་རླབས་ཀྱི་བདེ་བ་མྱོང་བ་ལྟར། ། སེམས་དང་སྒྱུ་མ་རྟེན་འབྲེལ་འགལ་མེད་དུ། ། ཉམས་སུ་མྱོང་ཡང་ཡོད་མེད་ལས་འདས་པའི། ། བརྗོད་བྲལ་གནས་ལུགས་རྟོགས་པརྎ དངོས་ཀུན་བྱེད་པོ་གཞན་མེད་སེམས་ཉིད་སྣང་། ། སྣང་ཙམ་རང་སྟོང་སྣ་ཚོགས་རྐྱེན་གྱིས་སྐྱེ། །
སྐྱེ་མེད་ལས་སྐྱེས་འགག་མེད་ཉམས་སུ་མྱོང་། ། མྱོང་སྟོང་བརྗོད་མེད་རྟོགས་པརྎ འཁོར་འདས་ཚངས་བ་ཀུན་གཞི་རྒྱུ་ཡི་རྒྱུ། ། སྨིན་གྲོལ་ཉམས་མྱོང་ཟུང་འཇུག་ཐབས་ཀྱི་རྒྱུད། ། ལྷུན་གྲུབ་གནས་འགྱུར་འགལ་མེད་འབྲས་བུའི་རྒྱུད། ། དབྱེར་མེད་ལྟ་བ་རྟོགས་པརྎ སྐུ་ཡི་རྡོ་རྗེ་སྤྲུལ་སྐུའི་ངོ་བོ་ཉིད། ། སྒྲོ་འདོགས་ཡོངས་གཅོད་ཕྱི་ཡི་བླ་མ་ལ། ། གསོལ་བ་འདེབས་ཤིང་བུམ་དབང་སྩོལ་བ་དང་། ། བསྐྱེད་རིམ་ལམ་བཟང་གོམྎ ངོ་བོ་ཉིད་གསུམ་ལྟ་བ་རྟོགས་པ་དང་། ། འཁོར་འདས་དབྱེར་མེད་གྲུབ་མཐའ་བསྙོགས་པར་ཤོག ། ཚེ་འདིར་གྲུབ་མཐའ་བསྙོག་པར་མ་ནུས་ན། །
གོང་ནས་གོང་དུ་འཕོ་བ་ཐེབ་པར་ཤོག ། གལ་ཏེ་འཕོ་བའི་རྣལ་འབྱོར་མ་ཐེབ་ན། ། ལྷ་སེམས་དབྱེར་མེད་བར་དོའི་གདམ་ངག་ལ། ། བརྟེན་ནས་རིགས་འཛིན་མཁའ་སྤྱོད་སོགས་གྲུབ་ཏེ། ། སྤྲུལ་སྐུ་མངོན་དུ་འགྱུར་བརྎ གསུང་གི་རྡོ་རྗེ་ལོངས་སྐུའི་ངོ་བོ་ཉིད། ། རང་བྱུང་སྟོན་མཛད་ནང་གི་བླ་མ་ལ། ། གསོལ་བ་འདེབས་ཤིང་གསང་དབང་སྩོལ་བ་དང་། ། གཏུམ་མོའི་ལམ་བཟང་གོམས་པརྎ རང་བྱུང་རྣམ་བཞིའི་ལྟ་བ་རྟོགས་པ་དང་། ། མ་འདྲེས་ཡོངས་རྫོགས་གྲུབ་མཐའ་བསྙོགས་པར་ཤོག ། ཚེ་འདིར་གྲུབ་མཐའ་བསྙོགས་པར་མ་ནུས་ན། །
འོད་གསལ་དབྱིངས་སུ་འཕོ་བ་ཐེབ་པར་ཤོག ། གལ་ཏེ་འཕོ་བའི་རྣལ་འབྱོར་མ་ཐེབ་ན། ། གསལ་ལ་རྟོག་མེད་བར་དོའི་གདམས་ངག་ལ། ། བརྟེན་ནས་རིགས་འཛིན་མཁའ་སྤྱོད་སོགས་གྲུབ་ཏེ། ། ལོངས་སྐུ་མངོན་དུ་འགྱུར་བརྎ ཐུགས་ཀྱི་རྡོ་རྗེ་ཆོས་སྐུའི་ངོ་བོ་ཉིད། ། ལྷན་སྐྱེས་སྟོན་མཛད་གསང་བའི་བླ་མ་ལ། ། གསོལ་བ་འདེབས་ཤིང་ཤེར་དབང་སྩོལ་བ་དང་། ། ཕོ་ཉའི་ལམ་བཟང་གོམས་པརྎ ལྷན་སྐྱེས་དགའ་བཞིའི་ལྟ་བ་རྟོགས་པ་དང་། ། བདེ་སྟོང་ཆུང་ངུའི་གྲུབ་མཐའ་སྙོགས་པར་ཤོག ། ཚེ་འདིར་གྲུབ་མཐའ་སྙོགས་པར་མ་ནུས་ན། །
རྡོར་སེམས་བྱོན་པའི་འཕོ་བ་ཐེབ་པར་ཤོག ། གལ་ཏེ་འཕོ་བའི་རྣལ་འབྱོར་མ་ཐེབ་ན། ། ལྷན་སྐྱེས་བདེ་བ་བར་དོའི་གདམས་ངག་ལ། ། བརྟེན་ནས་རིགས་འཛིན་མཁའ་སྤྱོད་སོགས་འགྲུབ་ཏེ། ། ཆོས་སྐུ་མངོན་དུ་འགྱུར་བརྎ སྙིང་པོ་རྡོ་རྗེ་ངོ་བོ་ཉིད་སྐུའི་དངོས། ། དེ་ཉིད་སྟོན་མཛད་མཐར་ཐུག་བླ་མ་ལ། ། གསོལ་བ་འདེབས་ཤིང་བཞི་པ་སྩོལ་བ་དང་། ། རྦ་རླབས་ལམ་བཟང་གོམས་པརྎ ཤིན་ཏུ་རྣམ་དག་ལྟ་བ་རྟོགས་པ་དང་། ། བདེ་སྟོང་ཆེན་པོའི་གྲུབ་མཐའ་སྙོགས་པར་ཤོག ། ཚེ་འདིར་གྲུབ་མཐའ་སྙོགས་པར་མ་ནུས་ན། །
ཕྱག་ཆེན་ལམ་ནས་འཕོ་བ་ཐེབ་པར་ཤོག ། གལ་ཏེ་འཕོ་བའི་རྣལ་འབྱོར་མ་ཐེབ་ན། ། བདེ་སྟོང་མཆོག་ཡེ་བར་དོའི་གདམས་ངག་ལ། ། བརྟེན་ནས་རིགས་འཛིན་མཁའ་སྤྱོད་སོགས་གྲུབ་ཏེ། ། བདེ་སྐུ་མངོན་དུ་འགྱུར་བར་བྱིན་གྱིས་རློབས། ། མདོར་ན་རྟེན་དང་བརྟེན་པ་གནས་གྱུར་གྱི། ། སྐུ་ལྔ་ལྷུན་གྲུབ་ཟུང་འཇུག་རྡོ་རྗེ་འཆང་། ། ཆེ་བ་གསུམ་ལྡན་བདག་གི་ལེགས་ཐོབ་ནས། ། མཁའ་མཉམ་འགྲོ་ལ་ཆོས་འཁོར་བསྐོར་བར་ཤོག ། འགྲོ་ཀུན་ངེས་འབྱུང་ཚུལ་ཁྲིམས་རྣམ་དག་ཅིང་། །
བརྩེ་དང་བྱང་སེམས་གཉིས་སུ་མེད་བློ་ལྡན། ། གསང་ཆེན་ལམ་གྱི་རིམ་པ་མཐར་ཕྱིན་ཏེ། ། སྐུ་དང་ཡེ་ཤེས་འཕྲིན་ལས་རྒྱས་པར་ཤོག ། མདོར་ན་ལམ་གྱི་རྩ་བ་དབང་དང་འབྲེལ། ། ལམ་གྱི་དངོས་གཞི་བསྐྱེད་རྫོགས་ཉམས་ལེན་རྒྱས། ། ལམ་གྱི་སྙིང་པོ་བརྗོད་བྲལ་ལྟ་བ་མཐོ། ། ལམ་མཆོག་འདི་འབྲས་མྱུར་དུ་སྨིན་པར་ཤོག ། ཅེས་གསུང་ངག་རིན་པོ་ཆེའི་བླ་མ་བརྒྱུད་པ་རྣམས་ཀྱི་རྣམ་ཐར་མདོར་བསྡུས་དང་སྦྱར་ཏེ་གསོལ་བ་འདེབས་པའི་ཚིགས་སུ་བཅད་པ་མཁས་པ་དགའ་བྱེད་ཅེས་བྱ་བ་འདི་ནི་སྙིགས་དུས་ཀྱི་རྒྱལ་བ་གཉིས་པ་དཔལ་ས་སྐྱ་པ་ཆེན་པོ་པུཎྱ་ཨིནྡྲ་དང་། སེམས་དཔའ་ཆེན་པོ་སྔགས་འཆང་གྲགས་པ་བློ་གྲོས་དང་། རྗེ་བཙུན་མུས་པ་ཆེན་པོ་སངས་རྒྱས་རྒྱལ་མཚན་སྟེ་འབྲེལ་ཚད་དོན་ལྡན་གསུམ་གྱི་རྗེས་སུ་བཟུང་ཞིང་སྙིང་ནས་དད་པ་ཐོབ་པ་ས་སྐྱ་པ་ཤཱཀྱའི་བཙུན་པ་ངག་དབང་ཀུན་དགའ་བསོད་ནམས་གྲགས་པ་རྒྱལ་མཚན་དཔལ་བཟང་པོས་བླ་མ་གོང་མ་རྣམས་ཀྱི་རྣམ་ཐར་སོ་སོ་ལ་ཤིན་ཏུ་འདྲིས་པར་བྱས་ནས་རང་ལོ་བཅོ་བརྒྱད་ལོན་ཚེ་དཔལ་ས་སྐྱའི་ཆོས་གྲྭ་ཆེན་པོར་བྲིས་པ་འདི་རེ་ཞིག་རྫོགས་སོ། །
རྣམ་དག་དབང་གི་ཆོ་ག་ལས་ཐོབ་པའི། ། ཞེས་པ་ནས། ལམ་མཆོག་འདི་འབྲས་མྱུར་དུ་སྨིན་པར་ཤོག ། ཅེས་པའི་བར་འདི་སར་གནས་བྱང་སེམས་ཀྱི་གསུང་དུ་འདུག་པས་འདོན་པ་རྣམས་ལ་བྱིན་རླབས་ཆེ་བར་འདུག་སྙམ་ཚིག་རིགས་ཅུང་ཟད་བསྒྱུར་བ་མ་གཏོགས་སྙིགས་དུས་ས་སྐྱ་པའི་བསྟན་པའི་སྒྲོན་མེར་གྱུར་པ་ཤྲཱི་ཨེ་ཝཾ་པ་ཆེན་པོ་དཀོན་མཆོག་ལྷུན་གྲུབ་ཀྱིས་གསུང་བཞིན་བྲིས་པ་ཡིན་ནོ། ། ཡང་སྨྲས་པ། ལྷར་བཅས་འགྲོ་བའི་སྐྱབས་གཅིག་གདན་ས་ཆེར། ། དམར་སེར་ཞེས་པ་མེ་མོ་སྦྲུལ་ལོའི་དུས། ། ལེགས་འཁྲུངས་ཡོངས་རྫོགས་བསྟན་པ་ཆེར་རྒྱས་མཛད། ། མེ་སྦྲུལ་རེ་གཅིག་བཞེས་ཚེ་ཨེ་ཝཾ་གཤེགས། ། ཀུན་མཁྱེན་དཀོན་མཆོག་ལྷུན་གྲུབ་ལ་གསོལ་བ་འདེབས། །
བསྟན་འཛིན་དུ་མ་བྱོན་པའི་གནས་གླིང་སྐྱར། ། རབ་མྱོས་ཞེས་པ་ལྕགས་ཕོ་རྟ་ལོ་འཁྲུངས། ། མེ་ཁྱི་དོན་བདུན་ལོ་ལ་ཆོས་གྲྭ་ཆེ། ། བདེ་བ་ཅན་ནས་གཞན་དོན་གཤེགས་པར་མཛད། ། འདྲེན་མཆོག་རཏྣའི་མཚན་ཅན་ལྎ ཕུན་ཚོགས་འབྱུང་གནས་བྱང་ཕྱོགས་ས་ཡི་ཆར། ། དགེ་བྱེད་ཅེས་པ་ཆུ་ཕོ་སྟག་ལོ་ལ། ། སྐུ་བལྟམས་མཁས་བཙུན་བཟང་པོའི་མཆོག་གྱུར་ཅིང་། ། མཁྱེན་བརྩེ་ནུས་པའི་མངའ་བདག་བཀའ་དྲིན་ཅན། ། མུས་ཆེན་སངས་རྒྱས་རྒྱལ་མཚན་ལ་གསོལ་བ་འདེབས། ། ཞེས་པ་འདི་ཡང་གོང་གི་བརྒྱུད་འདེབས་ཀྱི་ཁ་སྐོང་དུ་རྩ་བའི་རྩོམ་པ་པོ་དེ་ཉིད་ཀྱིས་སྦྱར་བའོ། །
གོང་གི་བརྒྱུད་འདེབས་ཀྱི། ། སྔགས་འཆང་ངག་གི་དབང་པོ་མན་ཆད་དོར་ནས་འདི་དག་ཀྱང་རུང་མོད། འོན་ཀྱང་གཉིས་ཀ་བྱས་ན་ལེགས་པས་དེ་ལྟར་བྱེད་ན་ཁ་སྐོངས་འདི་རྣམས་འཇམ་དབྱངས་བསོད་ནམས་དབང་པོའི་གསོལ་འདེབས་ཀྱི་རྗེས་སུ་བྱའོ།། ༈ །།དཔལ་དུས་ཀྱི་འཁོར་ལོའི་སྦྱོར་བ་ཡན་ལག་དྲུག་པའི་བླ་མ་བརྒྱུད་པ་རྣམས་ལ་གསོལ་བ་འདེབས་པ་ལམ་རིམ་ཉམས་སུ་ལེན་ཚུལ་སྨོན་ལམ་དང་བཅས་པའི་ཚིགས་སུ་བཅད་པ་འཕྲིན་ལས་མཁའ་ཁྱབ་ཅེས་བྱ་བ་བཞུགས། ༡༡༥ ན་མོ་གུ་རུ་ཤྲཱི་ཀཱ་ལ་ཙཀྲ་ཡ། བླ་མ་དང་གཉིས་སུ་མེད་པའི་དཔལ་དུས་ཀྱི་འཁོར་ལོ་ལ་གུས་པས་ཕྱག་འཚལ་ལོ། ། དཔལ་མཆོག་ཁྱབ་བདག་ཆོས་སྐུ་རྡོ་རྗེ་འཆང་། ། ལོངས་སྤྱོད་རྫོགས་པ་དཔལ་ལྡན་དུས་འཁོར་ལོ། ། སྤྲུལ་སྐུ་མཉམ་མེད་ཤཱཀྱའི་རྒྱལ་པོ་ལ། ། གསོལ་བ་འདེབས་སོ་བདག་རྒྱུད་བྱིན་གྱིས་རློབས། །
ཤམྦྷ་ལ་ཡི་ཆོས་རྒྱལ་རིགས་ལྡན་ཚོགས། ། དམ་པའི་སྐྱེ་བུ་དུས་ཞབས་རྣམ་པ་གཉིས། ། ཁ་ཆེའི་པཎ་ཆེན་ཟླ་བ་མགོན་པོ་ལ། ། གསོལ་བྎ མཁས་པ་ཆེན་པོ་འབྲོམ་སྟོན་ལོ་ཙཱ་དང་། ། ལུང་རྟོགས་མངའ་བདག་ལྷ་རྗེ་སྒོམ་པ་བ། ། འགྲོ་བའི་མུན་སེལ་རྣམས་བརྩེགས་ཆེན་པོ་ལ། ། གསོལ་བྎ ཟབ་མོའི་དོན་གཟིགས་གྲུབ་ཆེན་ཡུ་མོ་བ། ། གང་དེའི་ཐུགས་སྲས་དྷརྨེ་ཤྭ་ར་དང་། ། མཁས་གྲུབ་ཆེན་པོ་ནམ་མཁའ་འོད་ཟེར་ལ། ། གསོལ་བྎ མཁས་པའི་ཕུལ་ཕྱིན་འཇམ་གསར་ཤེར་འོད་དང་། །
ཀུན་མཁྱེན་ཆེན་པོ་ཆོས་སྐུ་འོད་ཟེར་ཞབས། ། ཞང་སྟོན་ཀུན་སྤངས་ཐུགས་རྗེ་བརྩོན་འགྲུས་ལ། ། གསོལ་བྎ བྱང་ཆུབ་སེམས་དཔའ་རྒྱལ་བ་ཡེ་ཤེས་དང་། ། མཁས་བཙུན་ཆེན་པོ་ཡོན་ཏན་རྒྱ་མཚོ་བ། ། དུས་གསུམ་ཀུན་མཁྱེན་དོལ་པོ་སངས་རྒྱས་ལ། ། གསོལ་བྎ ཆོས་ཀྱི་རྒྱལ་པོ་ཕྱོགས་ལས་རྣམ་རྒྱལ་དང་། ། མཚུངས་མེད་ཉང་དབོན་ཆེན་པོ་ཀུན་དགའི་མཚན། ། གྲུབ་པའི་སར་བཞུགས་ཀུན་དགའ་བློ་གྲོས་ལ། ། གསོལ་བྎ འཇམ་དཔའི་དབྱངས་དངོས་དཀོན་མཆོག་བཟང་པོ་དང་། ། སྙིགས་དུས་དུས་འཁོར་བསྟན་པའི་གསལ་བྱེད་མཆོག །
རྒྱལ་སྲས་ལོ་ཆེན་རཏྣ་བྷ་དྲ་ལ། ། གསོལ་བྎ གྲུབ་ཆེན་སྤྱོད་པའི་རྡོ་རྗེ་གངས་ཅན་འདིར། ། དགེ་སློང་ཚུལ་འཆང་ཀུན་དགའ་གྲོལ་མཆོག་ཞབས། ། རྟོགས་པའི་མངའ་བདག་ཤེས་རབ་རིན་ཆེན་ལ། ། གསོལ་བྎ ཕྱི་ལྟར་གསུམ་ལྡན་དགེ་སློང་རྡོ་རྗེ་འཛིན། ། ནང་ལྟར་དཔལ་ལྡན་དུས་ཀྱི་འཁོར་ལོ་དང་། ། དབྱེར་མེད་ངོ་བོ་སྤྱན་སྔ་རིན་ཆེན་ལ། ། གསོལ་བ་འདེབས་སོ་བདག་རྒྱུད་བྱིན་གྱིས་རློབས། ། དོན་གཉིས་མཐར་ཕྱིན་རྫོགས་པའི་སངས་རྒྱས་དང་། ། དེ་གསུང་སྡུག་བསྔལ་ཞི་བྱེད་དམ་པའི་ཆོས། །
ཚུལ་བཞིན་བསྒྲུབ་མཛད་འཕགས་པའི་དགེ་འདུན་རྣམས། ། དབྱེར་མེད་བླ་མ་མཆོག་ལ་སྐྱབས་སུ་མཆི། ། གང་དུ་སྐྱེས་ཀྱང་སྡུག་བསྔལ་རང་བཞིན་ཅན། ། ཇི་ལྟར་བྱས་ཀྱང་བདེ་བའི་སྐལ་མེད་པའི། ། འཁོར་བ་ཆུ་ཤིང་སྙིང་པོ་མེད་འདྲ་ལ། ། ཞེན་ལོག་གཏིང་ནས་སྐྱེ་བར་བྱིན་གྱིས་རློབས། ། ཤིན་ཏུ་རྙེད་དཀའི་དལ་འབྱོར་ལུས་འདི་ཉིད། ། ཐོབ་པའི་དུས་ན་ཕན་བདེ་ཀུན་གྲུབ་ཅིང་། ། མྱུར་དུ་འཇིག་ཕྱིར་བརྩོན་འགྲུས་དྲག་པོ་ཡིས། ། ཡེངས་མེད་དམ་ཆོས་བསྒྲུབ་པར་བྱིན་གྱིས་རློབས། །
སྡུག་བསྔལ་ཐམས་ཅད་མི་དགེའི་རྒྱུན་ལས་བྱུང་། ། དགེ་བས་འདི་ཕྱིའི་བདེ་སྐྱིད་མ་ལུས་འགྲུབ། ། འདྲེས་མའི་ལས་ཀྱི་འབྲས་བུ་མི་འབྱིན་པས། ། སྡིག་སྤོངས་དགེ་ལ་བརྩོན་པར་བྱིན་གྱིས་རློབས། ། ཚེ་འདིའི་ཕ་མས་དྲིན་གྱིས་བསྐྱངས་པ་བཞིན། ། འགྲོ་དྲུག་སེམས་ཅན་འདི་རྣམས་བདག་གི་མ། ། ཡིན་པར་ངེས་ནས་དྲིན་ལན་བདེ་བ་དང་། ། བདེ་བའི་རྒྱུ་ལ་འགོད་པར་བྱིན་གྱིས་རློབས། ། བདེ་བ་འདོད་ཅིང་སྡུག་བསྔལ་རྒྱུ་ལ་འབད། ། སྙིང་ནས་བསྐུལ་ཀྱང་ཆོས་ལ་མི་འབད་པར། །
གཞན་ལ་འཁང་པའི་མ་རྣམས་སྙིང་རེ་རྗེ། ། སྡུག་བསྔལ་དེ་ཡི་རྒྱུ་དང་བྲལ་གྱུར་ཅིག ། གྲངས་མེད་འཁོར་བར་འཁྱམས་པའི་ཕ་མ་རྣམས། ། ཐར་མེད་སྲིད་པའི་བཙོན་ར་ལས་བསྒྲལ་ཏེ། ། བླ་མེད་བྱང་ཆུབ་གནས་སུ་འགོད་པའི་ཕྱིར། ། རྡོ་རྗེའི་རྣལ་འབྱོར་ཉམས་སུ་བླངས་བར་བགྱི། ། སྤྱི་བོར་ཧེ་རུ་ཀ་ལས་བདུད་རྩིའི་རྒྱུན། ། ཉེ་བར་བབས་ཏེ་ལུས་ཀྱི་ནང་གང་བས། ། དམ་ཚིག་ཉམས་ཆགས་དྲི་མའི་ཚོགས་རྣམས་ཀུན། ། མྱུར་དུ་བྱང་ཞིང་དག་པར་མཛད་དུ་གསོལ། །
མདུན་གྱི་ནམ་མཁར་རིན་ཆེན་ཁྲི་སྟེང་དུ། ། པདྨ་ཟླ་ཉི་སྒྲ་གཅན་དཀྱིལ་འཁོར་དབུས། ། སངས་རྒྱས་ཀུན་འདུས་བླ་མ་རྡོ་རྗེ་འཆང་། ། སྣ་ཚོགས་འོད་འཕྲོས་བདག་ལ་དགེས་བཞིན་བཞུགས། ། ལུས་དང་ལོངས་སྤྱོད་དུས་གསུམ་དགེ་ཚོགས་འབུལ། ། ཡི་གེ་བཞི་ལས་འོད་འཕྲོས་དབང་བཞི་བསྐུར། ། སྒྲིབ་པ་བཞི་བཅོམ་རྡོ་རྗེ་བཞི་ལྡན་པའི། ། སྐུ་བཞི་མངོན་དུ་འགྱུར་བར་བྱིན་གྱིས་རློབས། ། རང་ལུས་ཐ་མལ་མི་དམིགས་འོད་གསལ་ངང་། ། དང་པོའི་སངས་རྒྱས་ལྷན་ཅིག་སྐྱེས་པའི་སྐུ། །
འཁོར་འདས་ཆོས་ཀུན་དེ་བཞིན་ཉིད་དུ་ཐིམ། ། བསྐྱེད་རིམ་རྟོགས་པ་རབ་ཀྱི་མཐར་ཕྱིན་ཤོག ། ལུས་ཀྱི་བྱེད་བཅིངས་མི་གཡོ་གསུམ་ལྡན་པའི། ། སེམས་ཀྱི་བཞག་ཐབས་བཞི་ལ་མཉམ་པར་གཞག ། ཉིན་མཚན་རྣལ་འབྱོར་གཉིས་ཀྱི་ཐ་མལ་པའི། ། ཡུལ་དང་ཡུལ་ཅན་སོ་སོར་བསྡུད་པར་ཤོག ། འཁོར་ལོ་བསྒྱུར་བའི་ལྟ་སྟངས་ལ་གནས་ནས། ། སྟོང་པའི་གཟུགས་བརྙན་བརྟན་ཕྱིར་བསམ་གཏན་གྱི། ། ཡན་ལག་ལྔ་ལྡན་རྩེ་གཅིག་ལེགས་བསྒོམ་པས། ། སྐུ་ཡི་རྡོ་རྗེའི་རྣལ་འབྱོར་མཐར་ཕྱིན་ཤོག །
རྡོ་རྗེའི་བཟླས་པས་རྩ་རླུང་ལམ་སྦྱངས་ཏེ། ། འཇམ་རྩུབ་རླུང་གི་དབུ་མར་གཞུག་ཅིང་བཅིངས། ། བཙན་ཐབས་སྦྱོར་བས་ཉི་ཟླའི་ལམ་བཀག་ནས། ། དུས་མེའི་གནས་སུ་རླུང་སེམས་ཆུད་གྱུར་ཅིག ། དེ་ཉིད་རིམ་བཞིན་བརྟན་པས་ཐུར་སེལ་དང་། ། སྲོག་རླུང་འདྲེས་པ་འཁོར་ལོ་ལྔ་ཡི་དབུས། ། སྟེང་འོག་འདྲེན་པས་ཐིག་ལེ་མི་འགྱུར་འཛིན། ། གསུང་གི་རྡོ་རྗེའི་རྣལ་འབྱོར་མཐར་ཕྱིན་ཤོག ། དམན་པ་འབྲིང་དང་མཆོག་གི་གནས་སྐབས་སུ། ། ཕྱག་རྒྱ་གསུམ་ལ་ཀུནྡ་དབབ་ཅིང་བཟུང་། །
རང་ལུས་འོད་འཕྲོས་སྟོང་གཟུགས་རྗེས་དྲན་པས། ། ཐུགས་ཀྱི་རྡོ་རྗེའི་རྣལ་འབྱོར་མཐར་ཕྱིན་ཤོག ། བྱང་སེམས་མ་ཉམས་གྱེན་དུ་དྲངས་བྱས་ནས། ། དགའ་བཞིའི་ཡེ་ཤེས་མངོན་གྱུར་གཙུག་ཏོར་གྱི། ། གནས་སུ་འགྱུར་མེད་བདེ་བའི་ཏིང་འཛིན་རྫོགས། ། ཡེ་ཤེས་རྡོ་རྗེའི་རྣལ་འབྱོར་མཐར་ཕྱིན་ཤོག ། ཡན་ལག་དྲུག་པོ་རེ་རེའང་སྒྲ་དོན་དང་། ། བསྒོམ་པའི་དུས་མཚམས་བསྒོམ་ཚུལ་ལེགས་ཤེས་ནས། ། རྟགས་ཚད་མཐར་ཕྱིན་དག་བྱ་དག་བྱེད་དང་། ། འབྲས་བུ་མངོན་དུ་འགྱུར་བར་གྱིས་རློབས། །
དེ་ལྟའི་ལམ་མཆོག་སྟོན་པའི་བླ་མ་རྣམས། ། ཕྱི་ནང་གསང་བས་མཆོད་པས་མཆོད་བགྱིད་ཅིང་། ། ལུས་ངག་ཡིད་ཀྱི་སྡིག་པ་སོ་སོར་བཤགས། ། རྣམ་དཀར་དགེ་ལ་ཡི་རང་ཕྱོགས་ཀུན་དུ། ། ཆོས་ཀྱི་འཁོར་ལོ་བསྐོར་ཞིང་འགྲོ་བའི་དོན། ། རྟག་ཏུ་མྱ་ངན་མི་འདའ་བརྟན་བཞུགས་ནས། ། ནམ་མཁའི་མཐའ་ཀླས་སེམས་ཅན་ཐམས་ཅད་ལ། ། ཐུགས་རྗེའི་སྤྱན་གྱི་ཀུན་དུ་གཟིགས་སུ་གསོལ། ། བདག་ཀྱང་སྐྱེ་དང་སྐྱེ་བར་ཟབ་མོའི་ལམ། ། མཆོག་གི་རྣལ་འབྱོར་འདི་དང་མི་འབྲལ་ཞིང་། །
ཉམས་དང་རྟོགས་པ་བརྟན་ཕྱིར་སྤྱོད་པ་དང་། ། ཉེ་རྒྱུའི་མཚམས་སྦྱར་ས་རྣམས་བགྲོད་པར་ཤོག ། འཆི་མེད་ཚེ་དང་དཔལ་འབྱོར་ཕུན་ཚོགས་ནས། ། ཕྱོགས་བཅུར་ཆོས་ཀྱི་རྒྱལ་མཚན་རབ་བསྒྲེངས་ཏེ། ། ཕན་བདེ་ཀུན་འབྱུང་རྡོ་རྗེ་འཛིན་པའི་ས། ། མྱུར་དུ་བདག་གཞན་འགྲོ་བས་ཐོབ་པར་ཤོག ། ཅེས་དཔལ་དུས་ཀྱི་འཁོར་ལོའི་སྦྱོར་བ་ཡན་ལག་དྲུག་པའི་བླ་མ་བརྒྱུད་པ་རྣམས་ལ་གསོལ་བ་འདེབས་པ་ལམ་རིམ་ཉམས་སུ་ལེན་ཚུལ་སྨོན་ལམ་དང་བཅས་པའི་ཚིགས་སུ་བཅད་པ་འཕྲིན་ལས་མཁའ་ཁྱབ་ཅེས་བྱ་བ་འདི་ཡང་དཔལ་ས་སྐྱ་པ་ཤཱཀྱའི་དགེ་བསྙེན་པ་ཐེག་པ་མཆོག་གི་རྣལ་འབྱོར་པ་སྔགས་འཆང་ངག་དབང་ཀུན་དགའ་བསོད་ནམས་གྲགས་པ་རྒྱལ་མཚན་དཔལ་བཟང་པོས། སྙིགས་དུས་ཀྱི་འདྲེན་པ་དམ་པ་སྤྱན་སྔ་ཆོས་ཀྱི་སྤྱན་ལྡན་ཀུན་དགའ་དོན་གྲུབ་ཀྱིས་ཞལ་སྔ་ནས་དཔལ་དུས་ཀྱི་འཁོར་ལོའི་སྨིན་གྲོལ་གྱི་ལམ་ཡོངས་སུ་རྫོགས་པ་ནོས་པའི་ཚེ། ཡུད་ཙམ་ཞིག་ལ་དཔལ་ས་སྐྱའི་བཞི་ཐོག་བླ་བྲང་གི་ཆོས་ཀྱི་རྒྱལ་པོ་འཕགས་པ་རིན་པོ་ཆེའི་བཞུགས་ཁྲི་པདྨ་ཅན་གྱི་དྲུང་དུ་སྦྱར་བའོ། ། ལམ་རིམ་ཀྱི་ཚིག་བཅད་འདི་རྣམས་ངག་འདོན་པ་རྣམས་ལ་བྱིན་རླབས་ཆེ་བར་བསམ་ནས་ས་ལོ་འཇམ་པའི་རྡོ་རྗེའི་གསུང་རབ་ལས་ཇི་ལྟར་འབྱུང་བ་བཞིན་བཀོད་པ་ཡིན་ནོ། །
སརྦ་མངྒལཾ།། ༈ །།གསུང་ངག་རིན་པོ་ཆེ་ལམ་འབྲས་བུ་དང་བཅས་པའི་གདམས་ངག་ཐོབ་པའི་གང་ཟག་རྣམས་ཀྱི་རང་རང་གི་རྩ་བའི་བླ་མ་ལ་གསོལ་བ་འདེབས་པ་སྨོན་ལམ་དང་བཅས་པའི་ཚིགས་སུ་བཅད་པ་དགོས་འདོད་ཀུན་འབྱུང་ཞེས་བྱ་བ་བཞུགས། ༡༡༦ རྒྱ་གར་སྐད་དུ། བཛྲ་ཡ་ན་མོ་ག་ནུཏྟ་ར་སྱ་མརྒད་མུ་ལ་གུ་ཎ་རཏྣ་ཀ་ར༔ ཤྲཱི་ཧེ་རུ་ཀ་བཛྲ་བུདྡྷ་དྷྭ་ཛ་ཡེ་ན་མཿ བོད་སྐད་དུ། རྡོ་རྗེ་ཐེག་པ་རྣལ་འབྱོར་བླ་ན་མེད་པའི་ལམ་གྱི་རྩ་བ་ཡོན་ཏན་རིན་ཆེན་འབྱུང་གནས་དཔལ་ལྡན་ཁྲག་འཐུང་ཀྱཻ་རྡོ་རྗེ་སངས་རྒྱས་རྒྱལ་མཚན་ལ་ཕྱག་འཚལ་ལོ། ། འདིར་དུས་གསུམ་གྱི་རྒྱལ་བ་སྲས་དང་སློབ་མར་བཅས་པ་ཐམས་ཅད་ཀྱི་བགྲོད་པ་གཅིག་པའི་ལམ་རྣལ་འབྱོར་གྱི་དབང་ཕྱུག་དཔལ་ལྡན་བིརྺ་པའི་ཐུགས་ཀྱི་ཉིང་ཁུ། རྗེ་བཙུན་ས་སྐྱ་པ་ཡབ་སྲས་རིམ་པར་བྱོན་པ་རྣམས་ཀྱི་ཐུགས་དམ་ཉམས་བཞེས་ཀྱི་གཙོ་བོ་གསུང་ངག་རིན་པོ་ཆེའི་ལམ་འབྲས་དང་བཅས་པའི་གདམས་ངག་ཅེས་ཡོངས་སུ་གྲགས་པ་འདི་ཉིད་ཐོབ་པའི་གང་ཟག་རྣམས་ཀྱི་རང་རང་གི་རྩ་བའི་བླ་མ་ལ་གསོལ་བ་གདབ་ཅིང་སྨོན་ལམ་བྱ་བར་འདོད་པས་འདི་ལྟར་བརྗོད་དེ། ཡང་དག་རྫོགས་པའི་སངས་རྒྱས་མི་ཡི་སྐུར། །
མ་དག་གདུལ་བྱའི་དོན་དུ་ལེགས་སྤྲུལ་ནས། ། རྣམ་དག་ཆོས་ཀྱི་འཁོར་ལོ་བསྐོར་མཛད་པའི། ། ཡང་དག་དགེ་བའི་བཤེས་ལ་གསོལ་བ་འདེབས། ། ཡོན་ཏན་རྒྱ་མཚོའི་མངའ་བདག་ཆོས་ཀྱི་རྗེ། ། བཤེས་གཉེན་རྒྱ་མཚོའི་ཚོགས་ཀུན་ཉེར་བསྟེན་ནས། ། དམ་ཆོས་རྒྱ་མཚོ་ལེགས་པར་འཆད་མཁས་པའི། ། ཐོས་པ་རྒྱ་མཚོའི་འབྱུང་གནས་ཁྱེད་ལ་འདུད། ། མཁྱེན་རབ་རྟ་བདུན་དཀྱིལ་འཁོར་རབ་རྒྱས་པས། ། བདག་བློ་རྨོངས་པའི་མུན་པ་རབ་བཅོམ་ནས། ། དམ་ཆོས་སྣང་བའི་ཆོག་རབ་སྤེལ་མཛད་པའི། །
དཔལ་ལྡན་བླ་མར་རབ་ཏུ་ཕྱག་འཚལ་ལོ། ། སངས་རྒྱ་རྒྱ་མཚོའི་ཚོགས་ཀྱི་ལེགས་གསུངས་ཤིང་། ། ཕན་བདེ་རྒྱ་མཚོའི་གཞི་དང་རྟེན་གྱུར་པའི། ། གསུང་རབ་རྒྱ་མཚོ་རྒྱས་ཕྱིར་མགོན་པོ་ཁྱོད། ། བསྐལ་པ་རྒྱ་མཚོར་བཞུགས་པ་གསོལ་བ་འདེབས། ། རྣམ་དཀར་དཀར་བའི་ལས་བཟང་ལས་གྲུབ་པའི། ། དལ་འབྱོར་འབྱོར་བ་བཅུ་ལྡན་ཐོབ་དུས་འདིར། ། ཡོངས་འཛིན་འཛིན་མར་བྱོན་པ་དཀོན་ཁྱོད་ལ། ། དམ་ཆོས་ཆོས་བཞིན་བསྒྲུབ་པའི་མཆོད་པ་འབུལ། ། དེ་ལས་དགེ་བ་རྒྱ་མཚོ་གང་ཐོབ་དེས། །
སྲིད་པ་རྒྱ་མཚོར་འཁྱམས་པའི་འགྲོ་ཀུན་གྱི། ། སྡུག་བསྔལ་རྒྱ་མཚོ་མཐའ་དག་ཞི་བའི་ཕྱིར། ། བདེ་བ་རྒྱ་མཚོའི་དོན་འདི་འགྲུབ་པར་མཛོད། ། བདག་སོགས་འགྲོ་ཀུན་ཚེ་རབས་ཐམས་ཅད་དུ། ། ཁྱེད་ཀྱི་ཐུགས་རྗེས་མི་ཁོམ་གནས་སྤངས་ནས། ། མཐོ་རིས་བདུན་ལྡན་དལ་འབྱོར་ལུས་ཐོབ་སྟེ། ། དྲི་མེད་བདེ་གཤེགས་བསྟན་ལ་འཇུག་པར་ཤོག ། ཡོངས་འཛིན་ཐུགས་རྗེས་ཆུ་གཏེར་ལས་འོངས་པའི། ། བསླབ་གསུམ་ནོར་བུའི་ཕྲེང་བས་ལུས་མཛེས་ཤིང་། ། རྣམ་དག་ཐོས་དང་བསམ་པས་རྒྱུད་སྦྱངས་ནས། །
མཁས་མང་དབུས་སུ་ཆོས་སྒྲ་སྒྲོག་པར་ཤོག ། སྡིག་པའི་གྲོགས་དང་ལོག་འཚོ་རབ་སྤངས་ནས། ། གངས་རིའི་མགུལ་དང་རི་སུལ་ནགས་འདབ་སོགས། ། རྒྱལ་བས་བསྔགས་པའི་དབེན་གནས་དམ་པ་རུ། ། འགྲོ་ལ་ཕན་ཕྱིར་བསྒྲུབ་ལ་བརྩོན་པར་ཤོག ། མདོ་རྒྱུད་རྒྱ་མཚོ་བསྲུབ་པའི་སྙིང་པོའི་དོན། ། རྣལ་འབྱོར་དབང་ཕྱུག་མན་ངག་བདུད་རྩིའི་རྒྱུན། ། ས་སྐྱའི་རྗེ་བཙུན་བཀའ་སྲོལ་དྲི་མ་མེད། ། སྙན་བརྒྱུད་བཞི་ལྡན་བདུད་རྩིས་འཚོ་བར་ཤོག ། བསླུ་མེད་དཀོན་མཆོག་གསུམ་ལ་སྐྱབས་སོང་ནས། །
ཐུན་མོང་ཐེག་པའི་ཉམས་ལེན་སྣང་བ་གསུམ། ། ཐེག་ཆེན་བྱང་ཆུབ་སེམས་ཀྱི་རྩིས་ཟིན་པས། ། དབང་གི་སྣོད་གྱུར་བླ་མས་རྗེས་འཛིན་ཤོག ། མ་བཅོས་ལྷུན་གྲུབ་དཀྱིལ་འཁོར་རྣམ་བཞི་ལ། ། མཚན་ལྡན་བླ་མས་དབང་བཞི་རབ་བསྐུར་བས། ། སྐུ་བཞིའི་ས་བོན་ནུས་ལྡན་ལེགས་ཐོབ་ནས། ། རྨད་བྱུང་ལམ་བཞིའི་སྣོད་དུ་འགྱུར་བར་ཤོག ། ཟབ་རྒྱས་དབང་གི་རྒྱ་མཚོ་ལས་འོངས་པའི། ། དམ་ཚིག་སྡོམ་པ་ནོར་བུའི་ཕྲེང་བ་མཆོག ། ཉམས་ཆགས་ཉེས་པའི་གཡའ་ཡི་མ་གོས་པའི། །
བྱང་ཆུབ་བར་དུ་བདག་ལུས་མཛེས་པར་ཤོག ། སུམ་ཅུ་རྩ་བདུན་དཔེ་ཡི་ལེགས་མཚོན་ནས། ། ཡུལ་སྣང་སེམས་དང་སེམས་སྣང་སྒྱུ་མར་གྲུབ། ། སྒྱུ་མ་རྟེན་འབྲེལ་བརྗོད་བྲལ་ལེགས་གོམས་པས། ། ཟུང་འཇུག་ལྟ་བ་རྟོགས་པར་བྱིན་གྱིས་རློབས། ། བག་ཆགས་འཁྲུལ་པས་བསླད་པའི་ཐ་མལ་གཟུགས། ། སྣོད་བཅུད་འཁོར་བའི་སྣང་བ་ཇི་སྙེད་ཀུན། ། གསང་ཆེན་ཐེག་པས་ཐབས་མཁས་ཀྱིས་སྦྱངས་པས། ། ལྷ་དང་དཀྱིལ་འཁོར་འཁོར་ལོ་འཆར་བར་ཤོག ། མ་བཅོས་སྐྱོན་མེད་རྡོ་རྗེ་ལུས་ཀྱི་རྩ། །
ལྷ་རུ་བསྒོམ་པས་བདག་རྒྱུད་བྱིན་བརླབས་ཏེ། ། སྣང་སྟོང་གཉིས་འཛིན་སྒྲོ་འདོགས་གསུམ་ཆོད་ནས། ། ངོ་བོ་ཉིད་གསུམ་ལྟ་བ་རྟོགས་པར་ཤོག ། ཟབ་རྒྱས་རླུང་སྦྱོར་བདུན་གྱི་རྟེན་འབྲེལ་གྱི། ། རླུང་རྣམས་ནང་ལོག་གཏུམ་མོའི་མེ་སྦར་བས། ། ཕྱི་རོལ་ཕྱག་རྒྱའི་ལུས་ལ་མ་ལྟོས་པའི། ། རང་བྱུང་རྣམ་བཞིའི་ལྟ་བ་རྟོགས་པར་ཤོག ། ཐ་མལ་ཆགས་སོགས་ཞེན་པས་མ་གོས་པའི། ། འདུ་ཤེས་གསུམ་ལྡན་ཐབས་མཁས་ལ་བརྟེན་པ། ། མཚན་ལྡན་ཕྱག་རྒྱ་བསྟེན་པའི་ཡས་བབས་ཀྱི། །
དགའ་བཞི་ལྷན་སྐྱེས་ལྟ་བ་རྟོགས་པར་ཤོག ། ལུས་ངག་སེམས་ཀྱི་རྦ་རླབས་གསུམ་བསྒོམ་པས། ། ཐབས་ཤེས་གཉིས་ཀའི་རྒྱུད་གསུམ་དག་པའི་མཐུས། ། རོ་རྐྱང་གཟུང་འཛིན་རྦ་རླབས་གཉིས་རང་པའི། ། ཤིན་ཏུ་རྣམ་དག་ལྟ་བ་རྟོགས་པར་ཤོག ། མདོར་ན་ཐ་མལ་རྣམ་རྟོག་ལྷ་རུ་བསྒོམ། ། དེ་ཉིད་རྫོགས་པའི་རིམ་པས་ཐབས་མཁས་ཀྱིས། ། བདེ་ཆེན་ཡེ་ཤེས་ཉིད་དུ་བསྒོམ་པའི་མཐུས། ། འདུས་པ་གསུམ་གྱི་ལམ་རྣམས་མཐར་ཕྱིན་ཤོག ། སླར་ཡང་སྤྲུལ་པའི་སྐུ་ལས་དབང་བླང་པས། །
བྱང་ཆུབ་ཡན་ལག་བདུན་དངོས་འཁོར་ལོ་བཞི། ། རོ་རྐྱང་དབུ་མ་དང་བཅས་བདུན་མཐོང་ནས། ། བརྒྱ་ཕྲག་བདུན་སོགས་ཡོན་ཏན་རྒྱན་གྱིས་མཛེས། ། ནང་རྟགས་རླུང་གི་རྒྱུ་བ་སོར་དྲུག་འགག ། ཕྱི་རྟགས་གསང་གནས་ལྟེ་སྙིང་ཐིག་ལེས་བསྟན། ། འཁོར་འདས་དབྱེར་མེད་གྲུབ་མཐའ་མཚོན་པ་ཡིས། ། རབ་དགའ་ལ་སོགས་ས་དྲུག་མངོན་གྱུར་ཤོག མཚན་དཔེ་དཔལ་འབར་ལོངས་སྐུར་དབང་བླང་པས། ། དབང་པོ་ལྔ་ཡི་རང་བཞིན་དྭངས་མ་ལྔ། ། ཡི་གེའི་དཀྱིལ་འཁོར་དང་བཅས་ལེགས་མཐོང་ནས། །
སྣ་ཚོགས་འགྲོ་བའི་སྐད་བཞིན་དམ་ཆོས་སྟོན། ། ནང་རྟགས་རླུང་གི་རྒྱུ་བ་སོར་བཅུ་འགག ། ཕྱི་རྟགས་ལུང་སྤྱོད་འཁོར་ལོ་ཐིག་ལེ་བསྟན། ། མ་འདྲེས་ཡོངས་རྫོགས་གྲུབ་མཐའ་མཚོན་པའི་ས། ། བདུན་པ་ལ་སོགས་རྣམ་བཞི་མངོན་གྱུར་ཤོག ། ཟག་མེད་སྒྲིབ་བྲལ་ཆོས་སྐུར་དབང་བླངས་པས། སྟོབས་ལྔའི་རང་བཞིན་རླུང་ལྔས་བསྐྱེད་པ་ཡི། ། བྱང་སེམས་བདུད་རྩིའི་དཀྱིལ་འཁོར་མངོན་གྱུར་ནས། ། མངོན་པར་ཤེས་དང་རྫུ་འཁྲུལ་ཐོགས་མེད་ལྡན། ། ནང་རྟགས་རླུང་སོར་བཅུ་གཉིས་ཚད་དུ་འགག །
ཕྱི་རྟགས་སྤྱི་གཙུག་ཧྲིལ་གྱིས་ཐིག་ལེས་བསྟན། བདེ་སྟོང་ཆུང་ངུའི་གྲུབ་མཐས་མཚོན་པ་ཡི། ། དཔེ་མེད་ཡེ་ཤེས་ཆེན་པོ་མངོན་གྱུར་ཤོག ། ཀུན་ཁྱབ་ངོ་བོ་ཉིད་སྐུར་དབང་བླང་པས། ། འཕགས་ལམ་བརྒྱད་དངོས་ཚོགས་བརྒྱད་མངོན་གྱུར་ནས། ། ས་ཆེན་རྣམ་དྲུག་གཡོ་ཞིང་བདུད་གནས་འཇིག ། དབང་ཕྱུག་བརྒྱད་སོགས་ཡོན་ཏན་རྒྱན་གྱིས་མཛེས། ། ནང་རྟགས་སྲོག་རྩོལ་ཨ་ཝ་དྷུ་ཏིར་འཇུག ། ཕྱི་རྟགས་གཙུག་ཏོར་ཕྱེད་དུ་ཐིག་ལེས་བསྟན། ། བདེ་སྟོང་ཆེན་པོའི་གྲུབ་མཐས་མཚོན་པའི་ས། །
བཅུ་གསུམ་ཕྱེད་ཀྱི་རྟོགས་པ་མངོན་གྱུར་ཤོག ། བདག་དང་སྤངས་རྟོགས་འདོད་པ་མཉམ་པ་ཡིས། ། ཕྱག་རྒྱའི་བྷ་གར་རྩ་རླུང་བྱང་ཆུབ་སེམས། ། མཆོག་ཏུ་དང་པོའི་རྡོ་རྗེ་སློབ་དཔོན་ལ། ། དབང་བཞི་བླངས་པས་འགྲོས་བཞི་ཐིམ་པར་ཤོག ། དུས་གསུམ་རྒྱལ་བའི་བགྲོད་པ་གཅིག་པའི་ལམ། ། ལེགས་པར་གོམས་པའི་སྐུ་ལྔའི་བདག་ཉིད་ཅན། ། གསུང་གསུམ་དབྱེར་མེད་འཁོར་ལོ་གསུམ་ལྡན་པའི། ། ཟུང་འཇུག་རྡོ་རྗེ་འཆང་དབང་ཐོབ་པར་ཤོག ། འབད་རྩོལ་མེད་པར་སྨོན་ལམ་བཟང་པོའི་མཐུས། །
ཞི་རྒྱས་དབང་དྲག་རྣམས་བཞིའི་ཐབས་མཁས་ཀྱི། ། འགྲོ་ཀུན་འཁོར་བའི་མཚོ་ལས་སྒྲོལ་བ་ཡིས། ། གྲུ་ཆེན་འཛིན་པའི་དེད་དཔོན་རྒྱལ་པོར་ཤོག ། མདོར་ན་སྡུག་བསྔལ་མ་ལུས་འབྱུང་བའི་གཞི། ། དོན་མེད་འཇིག་རྟེན་བྱ་བས་མ་བཅིངས་པར། ། དམ་ཆོས་ཚོལ་ལ་གཅིག་ཏུ་བརྩོན་པ་དང་། ། བདེ་གཤེགས་བསྟན་པའི་ཁུར་ཆེན་ཁྱེར་བར་ཤོག ། ཅེས་པའི་ཚིགས་སུ་བཅད་པ་སུམ་ཅུ་རྩ་གཅིག་པོ་འདི་ནི། རྒྱལ་བ་མུས་པ་ཆེན་པོ་སངས་རྒྱས་རྒྱལ་མཚན་གྱི་ཞབས་ཀྱི་ཟེའུ་འབྲུ་རྙོག་པ་མེད་པ་ཡན་ལག་མཆོག་གིས་གུས་པས་བླངས་པས་ཐུགས་རྗེའི་སྤྱན་རས་ཀྱིས་བུ་གཅིག་པ་ལྟར་འཚོ་བ་ཤྲཱི་ས་སྐྱ་པ་ཤཱཀྱའི་བཙུན་པ་ངག་དབང་ཀུན་དགའ་བསོད་ནམས་གྲགས་པ་རྒྱལ་མཚན་དཔལ་བཟང་པོས་སྔོན་གྱི་མཁས་པ་ཆེན་པོ་དག་གི་གསུང་རབ་རྣམས་ནས་ལེགས་བཤད་ཀྱི་ཆ་བླངས་ཏེ། འགལ་བ་དང་མ་འབྲེལ་བའི་སྐྱོན་སྤངས་ཤིང་ཁ་སྐོངས་ཅུང་ཟད་དང་བཅས་ཏེ་བསྡེབས་པའོ། །
འདིར་སྨྲས་པ། ཕྱོགས་ཀུན་མཐོང་བའི་དཔྱོད་ལྡན་སྐྱེ་བོ་དག ། ཕྱོགས་འདི་སློབ་དང་རྣམ་འགྲེལ་བཅུ་གཅིག་སོགས། ། ཕྱོགས་མེད་རྟོགས་ལ་ཐེ་ཚོམ་ཡོད་མ་ཡིན། ། རང་གི་གཞུང་ལུགས་སྣ་རེ་མི་ཤེས་པས། ། ངན་དུས་བྱོན་པས་གོང་མས་གསུངས་སོ་ཞེས། ། གསང་སྔགས་ཟབ་མོའི་དོན་རྣམས་དཀྲུགས་པ་འདི། ། ལོང་བས་ལོང་བ་ཁྲིད་དང་མི་མཚུངས་སམ། ། གཞུང་ལུགས་རྒྱ་མཚོའི་དོན་ལ་བློ་རྒྱས་པའི། ། མཁས་པས་བསྟན་པ་སྤེལ་བ་ཐབས་ཀྱི་དགག །
དཔྱོད་ལྡན་བཤེས་གཉེན་རྒྱུན་དུ་དམོད་ཅིང་སྤོངས། ། བླུན་པོ་བཀུར་བསྟིས་བསྟན་པ་འཛིན་ནུས་སམ། ། ཡོངས་འཛིན་མཁས་པར་བཟུང་བར་མ་གྱུར་ཞིང་། ། གསུང་རབ་རྒྱ་མཚོ་བལྟ་བའི་སྐལ་མེད་འགའ། ། ཚིག་གཅིག་ཤེས་ལ་འདིས་ཆོག་རྒྱ་ཆེ་ཡང་། ། དགོས་འདུས་བསླུ་ཞེས་མཁས་མཆོག་གཞན་དག་ལ། ། ཐབས་ཀྱི་དམོད་ན་ཤེས་པར་ཁས་ལེན་པའི། ། དོན་དེའང་ཇི་ལྟར་ཡིན་ཞེས་དྲིས་པས་གསལ། ། ཐོས་མེད་བསྒོམ་དེ་ཁེ་ཉེན་གང་ཆེ་སོམས། ། སྔོན་ཚེ་གོང་མས་དྲག་པོའི་ལས་སྦྱོར་རྣམས། །
འབད་མེད་འགྲུབ་དེ་དབང་ཐོབ་དམ་ཚིག་ལྡན། ། ཆོས་སྐྱོང་རྣམས་ཀྱི་རྗེས་གནང་དབང་ཁྲིད་ལུང་། ། ལེགས་ཐོབ་ལས་ཚོགས་རབ་འབྱམས་ལག་ལེན་བཅས། ། མཁྱེན་ཞིང་བསྙེན་སྒྲུབ་མཐར་ཕྱིན་མཛད་པ་ལས། ། བྱུང་བ་ཡིན་གྱིས་སྐྱེ་བོ་མང་པོ་དག ། ལྷན་ཅིག་འདུས་པའི་མགྲིན་པའི་སྒྲ་སྐད་དང་། ། རོལ་མོའི་དྲག་བརྡུངས་ཙམ་གྱི་འགྲུབ་པ་མིན། ། དིང་སང་རྨོངས་པ་འགའ་ཞིག་རོལ་མོ་དང་། ། སྒྲ་སྐད་བཟང་བས་ཆོས་སྐྱོང་འཁུ་བ་ལ། ། ཐེ་ཚོམ་མེད་སྙམ་སེམས་འདི་གད་མོའི་གནས། །
དེས་ན་རྗེས་གནང་ཙམ་ཡང་མ་ཐོབ་དང་། ། དམ་ཚིག་ཡོད་མེད་སྣ་ཚོགས་ལྷན་ཅིག་ཏུ། ། ལས་སྦྱོར་བསྒྲུབ་འདི་ཁེ་ཉེན་གང་ཆེ་སོམ། ། འདི་དག་བླ་མས་མཛད་ན་དྲངས་དོན་ཏེ། ། ཕལ་པས་བྱེད་ན་བསྟན་ལ་གནོད་པར་གོ ། བླང་དོར་ཚུལ་བཞིན་མཛོད་དང་དཔྱོད་ལྡན་རྣམས། ། ཡང་སྨྲས་པ། རྐྱེན་ངན་མེད་ཚེ་ཐོས་བསམ་བསྒོམ་པ་ཀུན། ། ཇི་བཞིན་རྒྱུད་ལ་འབྱོར་པར་གྱུར་ལགས་ཀྱང་། ། རྐྱེན་ངན་བྱུང་ཚེ་གང་ཡང་མི་དྲན་པའི། །
ཉོན་མོངས་ཅན་ལ་བླ་མས་ཐུགས་རྗེས་གཟིགས། སྔོན་དུས་དཔོན་དང་མཛའ་བཤེས་ཉེ་འབྲེལ་ཀུན། ། ཆོས་མཐུན་ཟང་ཟིང་མེད་ཀྱང་བུ་ལྟར་སྐྱོང་། ། དེང་སང་ནོར་མེད་མཐོ་དམན་ཀུན་གྱིས་སྤོངས། ། མགོན་སྐྱབས་མེད་ལ་བླ་མས་ཐུགས་རྗེས་གཟིགས། ། རང་སེམས་སྡུག་བསྔལ་དྲག་པོས་བརྡུངས་པའི་ཚེ། ། བློ་ལྡན་གྲོགས་ཀྱིས་དེ་དག་བསལ་ནུས་ཀྱང་། ། རྟག་ཏུ་བླུན་པོའི་གྲོས་ཀྱི་ཆེར་བསྐྱེད་པའི། ། གྲོགས་མེད་སྡུག་བསྔལ་ལས་སྐྱོབས་ཆོས་ཀྱི་རྗེ། ། ཆོས་མཐུན་བགྱིས་ན་མཐུན་རྐྱེན་གསེར་བས་དཀོན། །
ཆོས་མིན་བྱས་ན་དགོས་འདོད་ཆར་ལྟར་འབབ། ། འོན་ཀྱང་བདག་ནི་ཆོས་མིན་བགྱིད་མི་འཚལ། ། བསམ་དོན་འགྲུབ་པར་མཛོད་ཅིག་རིན་པོ་ཆེ། ། ཆོས་ཀུན་སེམས་ཡིན་སེམས་ཀྱང་སྐྱེ་བ་མེད། ། ཀུན་ཀྱང་རྟེན་འབྲེལ་གཤིས་ལུགས་བརྗོད་དང་བྲལ། ། དེ་ཕྱིར་མཉམ་རྗེས་ཀུན་དུ་བདེ་སྟོང་གི ། རོལ་པ་ཆེན་པོའི་ངང་ལ་ལྷན་གནས་པར། ། བྱང་སེམས་རྡོ་རྗེ་བུདྡྷས་བྱིན་གྱིས་རློབས། ། བག་ཆགས་འཐུག་པོས་རྟོག་པ་ཆེར་འཕེལ་ཚེ། ། བུམ་ཅན་རླུང་གི་སྦྱོར་བ་ལ་འབད་ཅིང་། །
ལྟ་བ་བསྐྱངས་པས་རྟོག་མེད་ལ་གོམས་ནས། ། ད་ལྟ་ངན་རྟོག་རྒྱུད་ཆད་མེད་པ་འདི། ། ངང་གི་བྱེ་ཉུང་འགྲོ་བར་འགྱུར་སྙམ་སེམས། ། སྐལ་ལྡན་ལས་ཅན་ཡོད་ན་བསྒོམ་མཛོད་དང་། ། ཁོ་བོས་ངག་ཚིག་བདེན་རྫུན་རྗེས་སུ་ཤེས། ། སརྦ་མངྒ་ལཾ།། ༈ །།གུར་གྱི་མགོན་པོའི་ཆོས་སྐོར་གྱི་བླ་མ་བརྒྱུད་པའི་གསོལ་འདེབས་བསམ་དོན་ཀུན་འགྲུབ་ཅེས་བྱ་བ་བཞུགས། ༡༡༧ ། ན་མོ་གུ་རུ་ཤྲཱི་མཧཱ་ཀཱ་ལ་ཡེ། རྡོ་རྗེ་འཆང་དང་མཁའ་འགྲོ་རྡོ་རྗེ་གུར། །
བྲམ་ཟེ་མཆོག་སྲེད་བདེ་བའི་རྡོ་རྗེ་དང་། ། ཤརྡྷ་ཀ་ར་ཝརྨ་རིན་ཆེན་བཟང་། ། ཡོན་ཏན་ཚུལ་ཁྲིམས་རྣམས་ལ་གསོལ་བ་འདེབས། ། སྐད་གཉིས་སྨྲ་བའི་མལ་ལོ་བློ་གྲོས་གྲགས། ། མཚུངས་མེད་ས་སྐྱའི་རྗེ་བཙུན་གོང་མ་ལྔ། ། དམ་པ་ཀུན་གྲགས་བདག་ཉིད་ཆེན་པོ་དང་། ། ནམ་མཁའ་ལེགས་པ་རྣམས་ལྎ དཀོན་མཆོག་དཔལ་དང་ཆོས་རྗེ་བསོད་ནམས་པ། ། བསོད་ནམས་རྒྱལ་མཚན་དཔལ་ལྡན་ཚུལ་ཁྲིམས་ཞབས། ། ཤར་ཆེན་ངོར་ཆེན་མུས་ཆེན་རྒྱལ་ཚབ་རྗེ། ། ཀུན་མཁྱེན་ཡོངས་འཛིན་རྣམས་ལྎ འགྲོ་མགོན་བླ་མས་རྗེས་བཟུང་ཀུན་རྒྱལ་བ། །
འཇམ་དབྱངས་རྣམ་རྒྱལ་རྒྱ་གར་ཤེས་བཟང་མཚན། ། ས་སྐྱ་ལོ་ཙཱ་སྔགས་འཆང་ཆོས་རྗེ་དང་། ། འཇམ་དབྱངས་སྐུ་མཆེད་རྣམས་ལྎ དཔལ་ལྡན་རྒྱལ་པོ་སྤྱན་ཚབ་ཚུལ་ཁྲིམས་བཟང་། ། སངས་རྒྱས་རིན་ཆེན་དཔལ་ལྡན་བཀྲ་ཤིས་མཚན། ། ལྷ་མཆོག་སེང་གེ་དཀོན་མཆོག་ལྷུན་གྲུབ་དང་། ། སྤྱན་སྔ་འཇམ་དབྱངས་རྣམས་ལྎ སངས་རྒྱས་སེང་གེ་ནམ་མཁའ་དཔལ་བཟང་དང་། ། པཎ་ཆེན་དེ་ཉིད་སྲས་དང་སློབ་མར་བཅས། ། འཇིགས་རུང་གཎྜེ་འཛིན་པའི་མུས་པ་རྗེ། ། སངས་རྒྱས་རྒྱལ་མཚན་རྣམས་ལྎ ཡར་ལུང་པ་དང་མཁན་ཆེན་རྒྱལ་མཆོག་པ། ། འཇམ་དབྱངས་ཆེན་པོ་བདག་ཆེན་རྡོ་རྗེ་འཆང་། །
རྡོ་རིང་པ་དང་ཚར་ཆེན་མཁྱེན་བརྩེ་བ། ། དབང་ཕྱུག་རབ་བརྟན་རྣམས་ལྎ དོན་གྲུབ་རྒྱལ་མཚན་ཆོས་ཀྱི་རྒྱ་མཚོ་དང་། བྱམས་པ་རབ་བརྟན་སྙིང་རྗེ་བཟང་པོའི་ཞབས། ། བསོད་ནམས་ཆོས་འཕེལ་ངག་དབང་ཆོས་གྲགས་དང་། ། སྤྱན་སྔ་ཆོས་རྗེ་རྣམས་ལྎ འཇམ་པའི་དབྱངས་དངོས་ས་སྐྱ་པཎྜི་ཏ། ། གངས་ཅན་འགྲོ་བའི་དཔལ་དུ་སླར་བྱོན་པའི། ། སྔགས་འཆང་ཐམས་ཅད་མཁྱེན་པ་ཀུན་དགའི་མཚན། ། རྒྱལ་བའི་ཡབ་གཅིག་བསྐལ་བརྒྱར་ཞབས་བརྟན་གསོལ། ། རྣམ་སྣང་ཕོ་བྲང་རྡོ་རྗེ་གདན་ལ་སོགས། ། རྒྱ་བོད་མཁའ་འགྲོ་འདུ་བའི་གནས་རྣམས་སུ། །
བཞུགས་ནས་བསྟན་དགྲའི་སྲོག་དབུགས་ལ་དགྱེས་པའི། ། ཕྱི་ཡི་ཆོས་སྐྱོང་རྣམས་ཀྱིས་བདག་སྲུངས་ཤིག ། རྩ་གསུམ་འཁོར་ལོ་བྱང་སེམས་རླུང་གི་དངོས། ། གཟུང་འཛིན་དགྲ་བོའི་གཤེད་མ་ལྷན་སྐྱེས་ཀྱི། ། ཡེ་ཤེས་བདེ་ཆེན་མགོན་པོའི་སར་འཁྲིད་པའི། ། ནང་གི་སྲུང་མས་རྟག་ཏུ་དགེ་ལེགས་མཛོད། ། ཕྱི་ནང་སྒྱུ་འཕྲུལ་དྲེགས་པའི་ཟློས་གར་ཀུན། ། རང་སེམས་གསལ་སྟོང་བརྗོད་བྲལ་བློ་འདས་ཀྱི། ། རོལ་པར་ཤེས་པས་སྣང་སྲིད་རྒྱུད་གསུམ་གྱི། ། རང་ཞལ་མཐོང་བའི་གསང་བའི་མགོན་པོས་སྐྱོང་། །
དེ་ལྟར་ཕྱི་ཡི་དྲེགས་པ་རྒྱུད་གསུམ་ལ། ། རྣམ་དྲུག་རྟེན་དང་གཏོར་མ་གསུམ་ལ་སོགས། ། བཤམ་ནས་བཟླས་བརྗོད་བསྐངས་བཤགས་བསྟོད་བསྐུལ་གྱིས། ། མཉེས་པར་བྱས་པས་འཕྲིན་ལས་ཀུན་འགྲུབ་ཤོག ། ལུས་ལ་གྲུབ་པའི་ནང་གི་རྒྱུད་གསུམ་པོ། ། དམིགས་རིམ་ཟབ་མོའི་བྱང་སེམས་དབབ་བཟློག་དང་། རླུང་སྦྱོར་བཟླས་པའི་སྔགས་ཀྱིས་རྒྱུད་བསྐུལ་བས། བདེ་ཆེན་མགོན་པོའི་འཛུམ་ཞལ་མཐོང་བར་ཤོག ། གསལ་སྟོང་ཟུང་འཇུག་གསལ་བའི་རྒྱུད་གསུམ་དེ། ། བརྗོད་བྲལ་བློ་འདས་མཆོད་པས་དགེས་བྱས་ནས། །
ཚེ་འདིར་སེམས་ཉིད་རྟོག་མེད་ཆོས་སྐུ་དང་། ། ལུས་ཉིད་འཇའ་ལུས་རྡོ་རྗེའི་སྐུ་འགྲུབ་ཤོག ། དེ་འདྲའི་འབྲས་བུ་ཚེ་འདིར་མ་ཐོབ་ན། ། འཆི་བ་འོད་གསལ་ཞེས་བྱའི་སྒྲ་བོ་ཆེ། ། ཡང་ཡང་འཕྲད་པའི་མཛའ་བོ་དེ་མཐོང་བས། ། ངོ་ཤེས་ནང་གི་འཕོ་བས་གྲོལ་བར་ཤོག ། དེར་ཡང་འཁྲུལ་ནས་བར་དོར་འཁྱམས་གྱུར་ན། ། བླ་མ་བསྟན་སྲུང་རྣམ་འཕྲུལ་བགྲངས་ཡས་ཀྱི། ། གདུགས་དང་རྒྱལ་མཚན་ལ་སོགས་མཆོད་སྤྲིན་བཅས། ། མིང་ནས་ལུང་སྟོན་མཁའ་སྤྱོད་འཁྲིད་པར་ཤོག །
ཅི་སྟེ་ལས་ཀྱིས་མངལ་སྒོ་འགྲིམས་སྲིད་ཀྱང་། ། ལུས་རྟེན་བླ་མ་ཆོས་སོགས་མཐུན་རྐྱེན་ཀུན། ། བཀའ་སྲུང་རྣམས་ཀྱིས་འབད་མེད་ལེགས་བསྒྲུབ་ནས། ། རིང་པོར་མ་ཐོགས་རྣམ་གྲོལ་མཆོག་ཐོབ་ཤོག ། ཅེས་གུར་གྱི་མགོན་པོའི་ཆོས་སྐོར་གྱི་བླ་མ་བརྒྱུད་པའི་གསོལ་འདེབས་བསམ་དོན་ཀུན་འགྲུབ་ཅེས་བྱ་བ་འདི་ཡང་། ས་སྐྱ་པ་ཤཱཀྱའི་དགེ་བསྙེན་སྔགས་འཆང་ངག་དབང་ཀུན་དགའ་བསོད་ནམས་ཀྱིས། རྟ་ལོ་ཟླ་བ་དགུ་པའི་དམར་ཆའི་ཚེས་ལ་དཔལ་ས་སྐྱའི་བཞི་ཐོག་བླ་བྲང་གི་མཁའ་སྤྱོད་ཕོ་བྲང་དུ་ལེགས་པར་སྦྱར་བའི་ཡི་གེ་པ་ནི་ཤབ་སྟོད་པ་བཀྲ་ཤིས་དོན་གྲུབ་བོ། འདི་བགྱིས་དགེ་བས་བསྟན་སྲུང་དབང་པོ་རྣམས་ཀྱི་ཆོས་སྐོར་ཡོངས་རྫོགས་སོགས་རང་གི་ཐོབ་པའི་དབང་ལུང་མན་ངག་རྣམས་རིགས་དང་ཆོས་ལས་སྐྱེས་པའི་བུ་རྣམས་ལ་ལེགས་པར་འཕྲོད་ཅིང་། སྲིད་མཐའི་བར་དུ་ཆོས་རྒྱུན་རྣམས་མི་ནུབ་ཅིང་དར་བའི་རྒྱུར་གྱུར་ཅིག ། སརྦ་མངྒལཾ།།
༈ །།དཔལ་རྡོ་རྗེ་ནག་པོ་ཆེན་པོ་གུར་གྱི་མགོན་པོའི་ཆོས་སྐོར་ཡོངས་རྫོགས་ཀྱི་བླ་མ་བརྒྱུད་པའི་གསོལ་འདེབས་བར་ཆད་ཀུན་སེལ་ཞེས་བྱ་བ་བཞུགས་སོ། ༡༡༨ ། ན་མོ་གུ་རུ་བུདྡྷ་དྷྭ་ཛ་ཡེ། བླ་མ་དང་རྡོ་རྗེ་ནག་པོ་ཆེན་པོ་དབྱེར་མ་མཆིས་པ་ལ་ཕྱག་འཚལ་ལོ། ། རྡོ་རྗེ་འཆང་དང་མཁའ་འགྲོ་རྡོ་རྗེ་གུར། ། བྲམ་ཟེ་མཆོག་སྲེད་བདེ་བའི་རྡོ་རྗེ་དང་། ། ཤརྡྷ་ཀ་ར་ཝརྨ་རིན་ཆེན་བཟང་། ། ཡོན་ཏན་ཚུལ་ཁྲིམས་རྣམས་ལ་གསོལ་བ་འདེབས། ། སྐད་གཉིས་སྨྲ་བའི་མལ་ལོ་བློ་གྲོས་གྲགས། ། འགྲན་བྲལ་ས་སྐྱའི་བླ་ཆེན་གོང་མ་ལྔ། །
དམ་པ་ཀུན་གྲགས་བདག་ཉིད་ཆེན་པོ་དང་། ། ནམ་མཁའ་ལེགས་པ་རྣམས་ལ་གསོལ་བ་འདེབས། ། བླ་མ་དམ་པ་བླ་ཆེན་ཀུན་དགའ་རྒྱལ། ། འཇམ་དབྱངས་རྣམ་རྒྱལ་རྒྱ་གར་ཤེས་བཟང་མཚན། ། ས་སྐྱ་ལོ་ཙཱ་སྔགས་འཆང་ཆེན་པོ་དང་། ། འཇམ་དབྱངས་མཆེད་སྐུ་རྣམས་ལ་གསོལ་བ་འདེབས། ། ཡར་ལུང་པ་དང་མཁན་ཆེན་བསོད་རྒྱལ་བ། ། འཇམ་དབྱངས་ཆེན་པོ་བདག་ཆེན་རྡོ་རྗེ་འཆང་། ། རྡོ་རིང་ཀུན་སྤངས་ཚར་ཆེན་ཆོས་ཀྱི་རྗེ། ། མཁྱེན་བརྩེའི་དབང་ཕྱུག་རྣམས་ལ་གསོལ་བ་འདེབས། །
དཔལ་ལྡན་རྒྱལ་པོ་སྤྱན་ཚབ་ཚུལ་ཁྲིམས་བཟང་། ། སངས་རྒྱས་རིན་ཆེན་དཔལ་ལྡན་བཀྲ་ཤིས་དང་། ། དཀོན་མཆོག་རྒྱལ་མཚན་རྒྱལ་བ་མུས་པ་རྗེ། ། སངས་རྒྱལ་མཚན་རྣམས་ལ་གསོལ་བ་འདེབས། ། དོན་གྲུབ་རྒྱལ་མཚན་ཆོས་ཀྱི་རྒྱ་མཚོ་དང་། ། བྱམས་པ་རབ་བརྟན་སྙིང་རྗེ་བཟང་པོ་པ། ། བསོད་ནམས་ཆོས་འཕེལ་ངག་དབང་ཆོས་གྲགས་ཞབས། ། སྤྱན་སྔ་ཆོས་རྗེ་རྣམས་ལ་གསོལ་བ་འདེབས། ། དེང་ནས་དུས་ཀུན་རྒྱུད་རྒྱལ་ཀེ་ལ་ཤ ། ཞེས་སོགས་གུར་གྱི་མགོན་པོའི་ལམ་རིམ་གྱི་སྨོན་ལམ་ཚར་ཆེན་ཆོས་ཀྱི་རྒྱལ་པོས་མཛད་པ་བཞིན་བྱའོ། །
ཞེས་དཔལ་རྡོ་རྗེ་ནག་པོ་ཆེན་པོ་གུར་གྱི་མགོན་པོའི་ཆོས་སྐོར་ཡོངས་རྫོགས་ཀྱི་བླ་མ་བརྒྱུད་པའི་གསོལ་འདེབས་བར་ཆད་ཀུན་སེལ་ཅེས་བྱ་བ་འདི་ཡང་།

ས་སྐྱ་པ་སྔགས་འཆང་ངག་དབང་ཀུན་དགའ་བསོད་ནམས་ཀྱིས་མགྱོགས་པར་སྦྱར་བའི་ཡི་གེ་པ་ནི། གོང་དཀར་རྡོ་རྗེ་གདན་གྱི་ཟུར་འཆད་ཆོས་རྗེ་གསེར་གླིང་པ་བྱམས་པ་ཀུན་དགའ་ཤཱཀྱ་རྡོ་རྗེས་བགྱིས་སོ། ། འདིས་བདག་ཅག་དཔོན་སློབ་ཀྱི་འདི་ཕྱིའི་དོན་ཐམས་ཅད་ཡིད་བཞིན་དུ་འགྲུབ་པར་གྱུར་ཅིག ། སརྦ་མངྒལཾ།། ༈ །།དཔལ་རྡོ་རྗེ་ནག་པོ་ཆེན་པོ་གུར་གྱི་མགོན་པོའི་ཆོས་སྐོར་ཡོངས་རྫོགས་ཀྱི་བླ་མ་བརྒྱུད་པའི་གསོལ་འདེབས་བར་ཆད་ཀུན་སེལ་ཞེས་བྱ་བ་བཞུགས་སོ། ༡༡༩ ། ན་མོ་གུ་རུ་བུདྡྷ་དྷྭ་ཛ་ཡ། བླ་མ་དང་རྡོ་རྗེ་ནག་པོ་ཆེན་པོ་དབྱེར་མ་མཆིས་པ་ལ་ཕྱག་འཚལ་ལོ། ། རྡོ་རྗེ་འཆང་དང་མཁའ་འགྲོ་རྡོ་རྗེ་མར། ། བྲམ་ཟེ་མཆོག་སྲེད་བདེ་བའི་རྡོ་རྗེ་དང་། ། ཤརྡྷ་ཀ་ར་ཝརྨ་རིན་ཆེན་བཟང་། །
ཡོན་ཏན་ཚུལ་ཁྲིམས་རྣམས་ལ་གསོལ་བ་འདེབས། ། སྐད་གཉིས་སྨྲ་བའི་མལ་ལོ་བློ་གྲོས་གྲགས། ། མཚུངས་མེད་ས་སྐྱའི་རྗེ་བཙུན་གོང་མ་ལ།་་་་་ སྙིང་པོ་རྩེ་མོ། རྒྱལ་མཚན་གྱི་མཐའ་ཅན་གསུམ་སྟེ། ། དམ་པ་ཀུན་གྲགས་བདག་ཉིད་ཆེན་པོ་དང་། ། ནམ་མཁའ་ལེགས་པ་་་་་་མཁས་བཙུན་ཆེན་པོ། རྣམས་ལ་གསོལ་བ་འདེབས། ། བླ་མ་དམ་པ་བླ་ཆེན་ཀུན་དགའ་རྒྱལ། འཇམ་དབྱངས་རྣམ་རྒྱལ་རྒྱ་དཀར་ཤེས་བཟང་མཚན། །
ས་སྐྱ་ལོ་ཙཱ་སྔགས་འཆང་ཆེན་པོ་དང་། ། འཇམ་དབྱངས་སྐུ་མཆེད་རྣམསྎ བཀྲས་ལུང་དགེ་སྡིངས་པ་དང་སངས་རྒྱལ་དཔལ། ། རིན་ཆེན་གླིང་པ་དཀར་གཤོང་རིན་རྡོར་བ། ། ཐེག་ཆེན་ཆོས་རྗེ་འཇམ་དབྱངས་གྲགས་པའི་དཔལ། ། མཁན་ཆེན་ཁྲོམ་ཡོན་རྣམས་ལྎ བྲག་ཐོག་དཔལ་འཛིན་རྡོ་རྗེ་གདན་པ་ཆེ། ། ཀུན་དགའ་རྣམ་རྒྱལ་ཆག་ལོ་ཆོས་རྒྱལ་དང་། ། ངག་གི་་་་་་བདག་ཆེན། དབང་ཕྱུག་ཐུགས་སྲས་ཀུན་དགའ་རྒྱལ། ། ཚེ་དབང་བཀྲ་ཤིས་རྣམས་ལྎ ཡར་ཀླུང་པ་་་་་་སེང་རྒྱལ། པ་དང་མཁན་ཆེན་རྒྱལ་མཆོག་པ། །
འཇམ་་་་་་བདག་ཆེན། དབྱངས་ཆེན་པོ་བདག་ཆེན་རྡོ་རྗེ་འཆང་། ། རྡོ་རིང་པ་དང་ཚར་ཆེན་མཁྱེན་བརྩེ་བ། ། དབང་ཕྱུག་རབ་བརྟན་རྣམས་ལྎ དཔལ་ལྡན་ཚུལ་ཁྲིམས་བུདྡྷ་ཤྲཱི་དང་། ། རྡོ་རྗེ་འཆང་དང་མུས་ཆེན་སེམས་དཔའ་ཆེ། ། རྒྱལ་ཚབ་ཀུན་དཔང་གྲུབ་ཆེན་ཀུན་བློ་དང་། ། རཏྣ་ཝརྡྷ་རྣམས་ལྎ སྔགས་འཆང་གཟུངས་དཔལ་དགེ་ལེགས་དཔལ་བཟང་དང་། ། ཟུར་བན་ཤཱཀྱ་དཔལ་དང་ཨ་ནནྡ། ། མུས་སྲད་རྡོ་རྗེ་རྒྱལ་མཚན་སྒྱི་ཆུ་བ། ། ཤེས་རབ་རིན་ཆེན་རྣམས་ལྎ དཔལ་ལྡན་རྒྱལ་པོ་་་་་་མངའ་རིས་པ།
སྤྱན་ཚབ་ཚུལ་ཁྲིམས་བཟང་།་་་་་ མུས་ཆེན་སེམས་དཔའ་ཆེན་པོ། ། སངས་རྒྱས་རིན་ཆེན་དཔལ་ལྡན་བཀྲ་ཤིས་མཚན། ། ལྷ་མཆོག་སེང་གེ་དཀོན་མཆོག་ལྷུན་གྲུབ་དང་། ། སྤྱན་སྔ་འཇམ་དབྱངས་་་་་་དཀོན་མཆོག་རྒྱ་མཚོ། རྣམས་ལྎ བུདྡྷ་སིངྷ་ནམ་མཁའ་དཔལ་བཟང་དང་། ། པཎ་ཆེན་དེ་ཉིད་སྲས་དང་སློབ་མར་བཅས། ། འཇིགས་རུང་གཎྜེ་འཛིན་པའི་མུས་པ་རྗེ ། སངས་རྒྱས་རྒྱལ་མཚན་རྣམས་ལྎ དོན་་་་་་བོད། གྲུབ་རྒྱལ་མཚན་་་་་་སྤྱན་སྔ།
ཆོས་ཀྱི་རྒྱ་མཚོ་དང་། ། བྱམས་་་་་་ཐུབ་བསྟན་མཁན་ཆེན། པ་རབ་བརྟན་སྙིང་་་་་་རྩེ་གདོང་མཁན་པོ། རྗེ་བཟང་པོའི་མཚན། ། བསོད་་་་་་རྟ་ར་བ། ནམས་ཆོས་འཕེལ་ངག་དབང་ཆོས་གྲགས་དང་། ། སྤྱན་སྔ་་་་་་ཀུན་དགའ་དོན་གྲུབ། ཆོས་རྗེ་རྣམས་ལྎ ཕྱི་ལྟར་སྔགས་འཆང་བླ་མ་ཐམས་ཅད་མཁྱེན། ། ནང་ལྟར་ཆོས་འཁོར་སྲོག་ཤིང་ནག་པོ་ཆེ། ། གསང་བ་གདོད་མའི་མགོན་པོ་ས་སྐྱ་པ། །
ཀུན་་་་་་ངག་དབང་། དགའི་་་་་་བསོད་ནམས། མཚན་ཅན་རྣམས་ལ་གསོལ་བ་འདེབས། ། ཞེས་སོགས་ལམ་རིམ་ཀྱི་སྨོན་ལམ་ཚར་ཆེན་ཆོས་ཀྱི་རྒྱལ་པོས་མཛད་པ་བཞིན་བྱའོ། ། དེང་ནས་དུས་ཀུན་རྒྱུད་རྒྱལ་ཀེ་ལ་ཤ ། སྙན་བརྒྱུད་ཚ་ཟེར་གྱིས་བྲལ་གདམས་པའི་རྒྱུན། ། མ་དྲོས་ཆུ་ཀླུང་ལས་འོངས་བཀའ་བབས་བཞིན། ། ཟབ་དོན་བདུད་རྩིས་བདག་རྒྱུད་ཚིམ་པར་ཤོག ། དབེན་པའི་དུར་ཁྲོད་ནགས་ཚལ་ཡིད་འོང་བར། ། དྲུག་ལྡན་རྟེན་གྱི་ཚོགས་རྣམས་ལེགས་བཤམས་ཤིང་། །
རྣམ་གསུམ་དམར་ཆེན་གཏོར་མས་ཕྱུར་བུར་གཏམས། ། ཕྱི་ནང་མཆོད་པས་བསྟན་སྲུང་མཉེས་བྱེད་ཤོག ། རྟེན་གྱི་དཀྱིལ་འཁོར་གསང་བའི་དམ་རྫས་དང་། ། རབ་ཟབ་བསྐྱེད་དང་བསད་པའི་འཁྲུལ་འཁོར་བཅས། ། ཟབ་གསལ་ཏིང་འཛིན་མ་ནོར་གསང་བའི་སྔགས། ། རྩེ་གཅིག་འབད་པས་བསྙེན་སྒྲུབ་མཐར་ཕྱིན་ཤོག ། ཐུབ་བསྟན་མཆོག་དང་བསྟན་འཛིན་འཇོམས་པའི་དུག ། མ་རིག་ནག་པོའི་རྩ་ལག་སྡེར་བཅས་པ། ། བདག་གི་མངོན་སྤྱོད་དྲུག་པོའི་འཕྲིན་ལས་ཀྱིས། ། བསྐྲད་གཟིར་བསྒྲལ་ཏེ་ཆོས་དབྱིངས་སྦྱོར་བར་ཤོག །
དེང་ནས་བསྒྲུབ་ཀྱང་དོན་རུང་ཚེ་འདིའི་ཆེད། ། བོར་ནས་རྒྱང་རིང་དབེན་པའི་རི་སུལ་དུ། ། བསེ་རུའི་རྣམ་ཐར་རྗེས་སུ་དྲན་བྱས་ནས། ། རྫོགས་རིམ་ཟབ་མོའི་ལམ་མཆོག་བསྒོམ་པར་ཤོག ། ནང་གི་སྲེག་བྱེད་རྩ་གསུམ་འཁོར་ལོ་ལྔ། ། དབབ་བཟློག་བདུད་རྩིའི་མཆོད་པས་མཉེས་བྱས་ནས། ། རླུང་སྦྱོར་རྡོ་རྗེའི་སྔགས་ཀྱི་རྗེས་བཟུང་ནས། ། ཟག་མེད་བདེ་ཆེན་མགོན་པོ་འགྲུབ་པར་ཤོག ། གསལ་སྟོང་ཟུང་འཇུག་གདོད་མའི་རྒྱུད་གསུམ་པོ། ། སྤྲོས་བྲལ་བློ་འདས་ངང་དུ་བསྒྲུབ་པ་ཡིས། །
སྒྲིབ་གཉིས་འཁྲུལ་པའི་དྲ་ཚོགས་དྲུང་ཕྱུང་ནས། ། ཟུང་འཇུག་རྡོ་རྗེ་འཛིན་པ་མངོན་འགྱུར་ཤོག ། གོ་འཕང་མཆོག་དེ་ཚེ་འདིར་མ་ཐོབ་ཀྱང་། ། འཆི་བ་འོད་གསལ་དོན་གྱི་ནག་པོ་ཆེ། ། རིང་ནས་འགྲོགས་པའི་མཛའ་བོ་ཉམས་དགའ་དེ། ། མཐོང་བའི་མོད་ལ་དབྱེར་མེད་འགྱུར་བར་ཤོག ། དེར་ཀྱང་འཁྲུལ་ནས་བར་དོ་ཤར་གྱུར་ནས། ། བླ་མ་མཆོག་དང་དམ་ཅན་རྒྱ་མཚོར་བཅས། ། ཡིད་འོང་མཆོད་སྤྲིན་གདུགས་དང་རྒྱལ་མཚན་ཐོགས། ། མིང་ནས་ལུང་སྟོན་མཁའ་སྤྱོད་ཁྲིད་པར་ཤོག །
མདོར་ན་དེང་ནས་ཚེ་རབས་ཐམས་ཅད་དུ། རྗེ་བཙུན་བླ་མ་གཙུག་གི་ནོར་བུར་བཞུགས། བཀའ་སྲུང་ཆོས་སྐྱོང་ལུས་དང་གྲིབ་བཞིན་འགྲོགས། ། རིམ་གཉིས་ཏིང་འཛིན་དཔལ་ལ་སྤྱོད་པར་ཤོག ། ཁྱད་པར་གྲུབ་མཆོག་རྗེ་བཙུན་ས་སྐྱ་པ། ། གདུང་བརྒྱུད་རིམ་པར་ཆིག་བརྒྱུད་ཞལ་གདམས་སུ། ། བྱོན་པའི་བསྟན་སྲུང་ནག་པོའི་སྙན་བརྒྱུད་རྣམས། ། གངས་ཅན་ལྗོངས་འདིར་ཆེས་ཆེར་རྒྱས་གྱུར་ཅིག ། མཐུ་ཆེན་ནག་པོའི་སྟོབས་དང་གཟི་བརྗིད་དང་། ། འདོད་ཁམས་ལྷ་མོའི་བརྩེ་གདུང་དྲག་ཤུལ་དང་། །
བཀའ་ཉན་ཕོ་ཉའི་མཐུ་སྟོབས་རྫུ་འཕྲུལ་གྱིས ། བཀྲ་ཤིས་དཔལ་གྱིས་བདག་ཅག་རིང་དུ་སྐྱོང་། ། ཞེས་སོགས་ལམ་རིམ་གྱི་སྨོན་ལམ་ཚར་ཆེན་ཆོས་ཀྱི་རྒྱལ་པོས་མཛད་པ་བཞིན་བྱའོ། ། ཞེས་དཔལ་རྡོ་རྗེ་ནག་པོ་ཆེན་པོ་གུར་གྱི་མགོན་པོའི་ཆོས་སྐོར་ཡོངས་རྫོགས་ཀྱི་བླ་མ་བརྒྱུད་པའི་གསོལ་འདེབས་བར་ཆད་ཀུན་སེལ་ཞེས་བྱ་བ་འདི་ཡང་། ས་སྐྱ་པ་སྔགས་འཆང་ངག་དབང་ཀུན་དགའ་བསོད་ནམས་ཀྱིས་མགྱོགས་པར་སྦྱར་བའི་ཡི་གེ་པ་ནི་གོང་དཀར་རྡོ་རྗེ་གདན་གྱི་ཟུར་འཆད་ཆོས་རྗེ་གསེར་གླིང་པ་བྱམས་པ་ཀུན་དགའ་ཤཱཀྱ་རྡོ་རྗེས་བགྱིས་སོ། ། འདིས་བདག་ཅག་དཔོན་སློབ་ཀྱི་འདི་ཕྱིའི་དོན་ཐམས་ཅད་ཡིད་བཞིན་དུ་འགྲུབ་པར་གྱུར་ཅིག ། སརྦ་མངྒལཾ།། ༈ །།དཔལ་རྡོ་རྗེ་ནག་པོ་ཆེན་པོའི་བརྒྱུད་པའི་གསོལ་འདེབས་ཕྱི་ནང་གསང་བའི་ལམ་གྱི་རིམ་པའི་སྨོན་ལམ་དང་བཅས་པ་བཞུགས། ༡༢༠ ཨོཾ་སྭསྟི། རྣམ་ཀུན་མཆོག་ལྡན་ཟུང་འཇུག་རྡོ་རྗེ་འཛིན།
ཟག་མེད་བདེ་བའི་གར་བསྒྱུར་རྡོ་རྗེ་གུར། གྲུབ་པ་མཆོག་གི་དེད་དཔོན་བྲམ་ཟེ་ཆེ། ། སྙིང་ནས་གསོལ་བ་འདེབས་སོ་བྱིན་གྱིས་རློབས། ། ཡུལ་དབུས་རྣལ་འབྱོར་མཁས་པ་བདེ་བའི་མཚན། ། པཎ་གྲུབ་དབང་པོ་དད་བྱེད་གོ་ཆའི་ཞབས། ། གངས་ཅན་བསྟན་པའི་སྒྲོན་མེ་ལོ་ཙཱ་བ། ། སྙིང་ནསྎ སྔགས་འཆང་ནུས་པ་མཐར་ཕྱིན་བྲག་སྟེང་པ། ། སྐད་གཉིས་སྨྲ་བའི་མཁས་གྲུབ་བློ་གྲོས་གྲགས། ། རྣལ་འབྱོར་དབང་ཕྱུག་བརྩེ་ཆེན་ས་སྐྱ་པ། ། སྙིང་ནསྎ འཇའ་ལུས་མཁའ་སྤྱོད་རོལ་མཛད་བསོད་ནམས་རྩེ། །
གྲུབ་རིགས་རྒྱ་མཚོའི་རྗེ་བཙུན་བླ་མ་རྗེ། ། གངས་ཁྲོད་མཁས་པའི་དབང་པོ་པཎྜི་ཏ། ། སྙིང་ནསྎ དྲེགས་ལྡན་གཙུག་གི་ལེགས་མཆོད་འཕགས་པའི་མཚན། ། འཇིགས་རུང་གཎྜེ་འཛིན་པ་ཀུན་དགའ་གྲགས། ། མཁས་གྲུབ་རྒྱ་མཚོའི་འབྱུང་གནས་བཟང་པོ་དཔལ། ། སྙིང་ནསྎ མཐུ་སྟོབས་བདུད་རྩིས་མྱོས་པའི་ནམ་མཁའ་ལེགས། ། སྲིད་གསུམ་འགྲན་ཟླ་བྲལ་བའི་ཆོས་ཀྱི་རྗེ། ། སྙན་བརྒྱུད་མངའ་བདག་བླ་ཆེན་ཀུན་རྒྱལ་བ། ། སྙིང་ནསྎ རྣལ་འབྱོར་དབང་ཕྱུག་ཆེན་པོ་ཡར་ལུང་པ། ། དེ་སྲས་ཐུ་བོ་བསོད་ནམས་རྒྱལ་མཚན་ཞབས། །
པདྨའི་རྣམ་སྤྲུལ་འཇམ་དབྱངས་ནམ་མཁའི་མཚན། ། སྙིང་ནསྎ རྡོ་རྗེ་འཆང་དབང་བློ་གྲོས་རྒྱལ་མཚན་དཔལ། ། མཐུ་སྟོབས་དབང་ཕྱུག་རྗེ་བཙུན་རྡོ་རྗེ་རིང་པ། ། དངོས་གྲུབ་མཆོག་སྩོལ་རྩ་བའི་བླ་མ་ལ། ། སྙིང་ནས་གསོལ་བ་འདེབས་སོ་བྱིན་གྱིས་རློབས། ། ཡང་ན་བླ་ཆེན་ཀུན་དགའ་རྒྱལ་བའི་རྗེས་སུ། ། རབ་ཡངས་བློ་གྲོས་ནམ་མཁའི་ངོས་ལ་རོལ། ། སྙན་བརྒྱུད་བཞི་ལྡན་རིན་ཆེན་ཁང་བཟང་དུ། ། ཉམས་རྟོགས་བདུད་རྩིའི་དཔལ་ལ་འདོད་དགུར་སྤྱོད། ། མཐུ་སྟོབས་རྒྱས་མཛད་སྲིད་མཐར་གྲགས་ལ་འདུད། །
རྒྱུད་རྒྱལ་དམར་པོ་དཔའ་བོ་གར་དགུ་ལྡན། ། ཁ་བ་ཅན་ལྗོངས་ས་ཆེན་ཀུན་སྙིང་ཞེས། ། སླར་ཡང་ཞིང་འདིར་སྙན་བརྒྱུད་སྨྲ་བའི་མཆོག ། བདག་ཆེན་རྡོ་རྗེ་འཆང་ལ་གསོལ་བ་འདེབས། ། རྒྱལ་བའི་ཡེ་ཤེས་གཅིག་བསྡུས་ཧེ་རུ་ཀ ། སྐལ་བཟང་ཐུབ་བསྟན་སྐྱོང་ཕྱིར་སྲིན་པོའི་གཟུགས། འཛམ་གླིང་ཆོས་ཀྱི་ཉི་མ་ཀུན་སྤངས་རྗེ། ། དཔལ་ལྡན་བཀའ་དྲིན་མཚུངས་མེད་ཞབས་ལ་འདུད། ། རྒྱལ་བ་གཉིས་པ་རྗེ་བཙུན་རྡོ་རིང་པའི། ། སྙན་བརྒྱུད་འཛིན་པའི་རྣལ་འབྱོར་བྱ་བྲལ་བ། །
ཤེས་ལྡན་གཟུ་བོར་གནས་པའི་རྡོ་རྗེ་འཛིན། ། མང་ཐོས་ངུར་སྨྲིག་གོས་ཅན་དེ་ལ་འདུད། ། རྡོ་རྗེ་འཆང་དངོས་བློ་གསལ་རྒྱ་མཚོ་ཡི། ། ཐུགས་ཀྱི་བྱིན་རླབས་སྙན་བརྒྱུད་ནོར་གྱི་ཕྱུག ། སྐལ་བཟང་འགྲོ་ལ་ཕན་བདེ་ཀུན་སྩོལ་བའི། ། རྗེ་བཙུན་མཻ་ཏྲི་པ་ལ་གསོལ་བ་འདེབས། ། བསྟན་ལ་རབ་དད་གཞོན་ནུ་རབ་ཏུ་བྱུང་། ། དམ་པའི་ཐུགས་ཟིན་སྙན་བརྒྱུད་གདམས་པ་ཐོབ། ། རིམ་གཉིས་ལྷུར་ལེན་སྐལ་ལྡན་སྨིན་གྲོལ་མཛད། ། ཆོས་ཀྱི་རྒྱལ་པོའི་ཞབས་ལ་གསོལ་བ་འདེབས། །
དེང་ནས་དུས་ཀུན་རྒྱུད་རྒྱལ་ཀེ་ལ་ཤ ། སྙན་བརྒྱུད་ཚ་ཟེར་གྱིས་བྲན་གདམས་པའི་རྒྱུན། ། མ་དྲོས་ཆུ་ཀླུང་ལས་འོང་བཀའ་བབས་བཞིན། ། ཟབ་དོན་བདུད་རྩིའི་བདག་རྒྱུད་ཚིམ་པར་ཤོག ། དབེན་པའི་དུར་ཁྲོད་ནགས་ཚལ་ཡིད་འོང་པར། ། དྲུག་ལྡན་བསྟན་གྱི་ཚོགས་རྣམས་ལེགས་བཤམ་ཞིང་། ། རྣམ་གསུམ་དམར་ཆེན་གཏོར་མས་ཕྱུར་བུར་གཏམ། ། ཕྱི་ནང་མཆོད་པས་བསྟན་སྲུང་མཉེས་བྱེད་ཤོག ། རྟེན་གྱི་དཀྱིལ་འཁོར་གསང་བའི་དམ་རྫས་དང་། ། རབ་ཟབ་བསྐྱེད་དང་བསད་པའི་འཁྲུལ་འཁོར་བཅས། །
ཟབ་གསལ་ཏིང་འཛིན་མ་ནོར་གསང་བའི་སྔགས། ། རྩེ་གཅིག་འབད་པས་བསྙེན་སྒྲུབ་མཐར་ཕྱིན་ཤོག ། ཐུབ་བསྟན་མཆོག་དང་བསྟན་འཛིན་འཇོམས་པའི་དུག ། མ་རིག་ནག་པོའི་རྩ་ལག་སྡེར་བཅས་པ། ། བདག་གི་མངོན་སྤྱོད་དྲག་པོའི་འཕྲིན་ལས་ཀྱིས། ། བསྐྲད་གཟིར་བསྒྲལ་ཏེ་ཆོས་དབྱིངས་སྦྱོར་བར་ཤོག ། དེང་ནས་བསྒྲུབ་ཀྱང་དོན་ཆུང་ཚེ་འདིའི་ཆེད། ། བོར་ནས་རྒྱང་རིང་དབེན་པའི་རི་སུལ་དུ། ། བསེ་རུའི་རྣམ་ཐར་རྗེས་སུ་དྲན་བྱས་ནས། ། རྫོགས་རིམ་ཟབ་མོའི་ལམ་མཆོག་བསྒོམ་པར་ཤོག །
ནང་གི་དྲེགས་བྱེད་རྩ་གསུམ་འཁོར་ལོ་ལྔ། ། དབབ་བཟློག་བདུད་རྩིའི་མཆོད་པས་མཉེས་བྱས་ནས། ། རླུང་སྦྱོར་རྡོ་རྗེའི་སྔགས་ཀྱིས་རྗེས་བསྐུལ་ནས། ། ཟག་མེད་བདེ་ཆེན་མགོན་པོ་འགྲུབ་པར་ཤོག ། གསལ་སྟོང་ཟུང་འཇུག་གདོད་མའི་རྒྱུད་གསུམ་པོ། ། སྤྲོས་བྲལ་བློ་འདས་ངང་དུ་བསྒྲུབ་པ་ཡིས། ། སྒྲིབ་གཉིས་འཁྲུལ་པའི་དྲ་ཚོགས་དྲུང་ཕྱུང་ནས། ། ཟུང་འཇུག་རྡོ་རྗེ་འཛིན་པ་མངོན་གྱུར་ཤོག ། གོ་འཕངས་མཆོག་དེ་ཚེ་འདིར་མ་ཐོབ་ཀྱང་། ། འཆི་བ་འོད་གསལ་དོན་གྱི་ནག་པོ་ཆེ། །
རིང་ནས་འགྲོགས་པའི་མཛའ་བོ་ཉམས་དགའ་བོ། ། མཐོང་བའི་མོད་ལ་དབྱེར་མེད་འགྱུར་བར་ཤོག ། དེས་ཀྱང་འཁྲུལ་ནས་བར་དོར་ཤར་གྱུར་ནས། ། བླ་མ་མཆོག་དང་དམ་ཅན་རྒྱ་མཚོར་བཅས། ། ཡིད་འོང་མཆོད་སྤྲིན་གདུགས་དང་རྒྱལ་མཚན་ཐོགས། ། མིང་ནས་ལུང་སྟོན་མཁའ་སྤྱོད་འཁྲིད་པར་ཤོག ། མདོར་ན་དེང་ནས་ཚེ་རབས་ཐམས་ཅད་དུ། ། རྗེ་བཙུན་བླ་མ་གཙུག་གི་ནོར་བུར་བཞུགས། ། བཀའ་སྲུང་ཆོས་སྐྱོང་ལུས་དང་གྲིབ་བཞིན་འགྲོགས། ། རིམ་གཉིས་ཏིང་འཛིན་དཔལ་ལ་སྤྱོད་པར་ཤོག །
ཁྱད་པར་གྲུབ་མཆོག་རྗེ་བཙུན་ས་སྐྱ་པ། ། གདུང་བརྒྱུད་རིམ་པར་ཆིག་བརྒྱུད་ཞལ་གདམས་སུ། ། བྱོན་པའི་བསྟན་སྲུང་ནག་པོའི་སྙན་བརྒྱུད་རྣམས། ། གངས་ཅན་ལྗོངས་འདིར་ཆེས་ཆེར་རྒྱས་གྱུར་ཅིག ། མཐུ་ཆེན་ནག་པོའི་སྟོབས་དང་གཟི་བརྗིད་དང་། ། འདོད་ཁམས་ལྷ་མོའི་བརྩེ་གདུང་དྲག་ཤུགས་དང་། ། བཀའ་ཉན་ཕོ་ཉའི་མཐུ་སྟོབས་རྫུ་འཕྲུལ་གྱིས། ། བཀྲ་ཤིས་དཔལ་གྱི་བདག་ཅག་རིང་དུ་སྐྱོང་། ། ཞེས་དཔལ་རྡོ་རྗེ་ནག་པོ་ཆེན་པོའི་བརྒྱུད་པའི་རིམ་པའི་གསོལ་འདེབས་ཕྱི་ནང་གསང་བའི་ལམ་གྱི་རིམ་པའི་སྨོན་ལམ་དང་བཅས་པ་འདི་ནི། ཐོག་མར་རང་ཉིད་ལ་རྩོམ་པའི་བློ་ཡོད་པ་དང་།
ཁྱད་པར་མདོ་ཁམས་སྟོད་པ་བླ་མ་གྲགས་པ་རྒྱལ་མཚན་གྱི་བསྐུལ་བའི་ངོར། རྗེ་བཙུན་རྡོ་རིང་པ་ཆེན་པོའི་ཞབས་རྡུལ་སྤྱི་བོས་བསྟེན་པའི་བྱ་བྲལ་བ་དཔལ་ས་སྐྱའི་བླ་བྲང་ཤར་གྱི་ཡངས་རྩེར་སྦྱར་བ་འདིས་ཀྱང་བསྟན་པ་དང་སེམས་ཅན་ལ་ཕན་པ་རྒྱ་ཆེན་པོ་འབྱུང་བར་གྱུར་ཅིག ། མངྒལཾ།། ༈ །།གོང་གི་ཆོས་རྗེ་རྡོ་རིང་པའི་རྗེས་སུ། གང་དེའི་ཐུགས་སྲས་བློ་གསལ་རྒྱ་མཚོ་ལས། ། སྙིང་ནསྎ བླ་མ་མགོན་པོས་རྗེ་བཟུང་མཻ་ཏྲིའི་མཚན། ། ཡོངས་འཛིན་དམ་པ་ཆོས་ཀྱི་རྒྱ་མཚོའི་ཞབས། ། བཀའ་དྲིན་མཉམ་མེད་སྤྱན་སྔ་རིན་ཆེན་ལ། ། སྙིང་ནས་སོགས་འགྲེ། ཞེས་པ་འདི་ཆོས་རྗེ་ཚར་པས་མཛད་པའི་མགོན་པོའི་བླ་མ་བརྒྱུད་པའི་གསོལ་འདེབས་ཀྱི་ཁ་སྐོང་དུ་ས་སྐྱ་པ་ཤཱཀྱའི་དགེ་བསྙེན་ཐེག་པ་མཆོག་གི་རྣལ་འབྱོར་པ་ངག་དབང་ཀུན་དགའ་བསོད་ནམས་གྲགས་པ་རྒྱལ་མཚན་དཔལ་བཟང་པོས།
སྤྱན་སྔ་ངག་དབང་ཆོས་གྲགས་ཀྱི་སྐུའི་རྣམ་སྤྲུལ་གདོན་མི་ཟ་བ་སྤྱན་སྔ་རིན་པོ་ཆེ་བྱམས་པ་ངག་དབང་ཀུན་དགའ་དོན་གྲུབ་ཀྱི་དྲུང་དུ་ས་སྐྱ་པའི་ཆོས་སྐྱོང་ཆེ་ཆུང་གི་ཆོས་སྐོར་རྣམས་རྫོགས་པར་ནོས་དུས་མྱུར་བ་ཉིད་དུ་བྲིས་པའོ། ། ལྷ་བརྒྱད་གསང་ཁྲིད་ཀྱི་བརྒྱུད་པ་ལ་ཚར་ཆེན་གྱི་རྗེས་སུ། རིགས་གནས་ཀུན་མཁྱེན་མཁྱེན་དབང་པོ་ཡི་ཞབས། ། མཁས་པའི་དབང་པོ་བྱམས་པ་རབ་བརྟན་པ། ། མགོན་དེའི་རྗེས་བཟུང་སྙིང་རྗེ་བཟང་པོ་ལ། ། སྙིང་ནསྎ སྔོན་ཚེ་ཆོས་ཀྱི་རྒྱལ་པོ་ཚུལ་ཁྲིམས་འབར། ། ཕྱི་རབ་ངག་དབང་ཆོས་ཀྱི་གྲགས་པ་ཞེས། ། དུས་འདིར་སྤྱན་སྔ་བྱམས་པ་ཀུན་དགའི་མཚན། ། སྙིང་ནས་གསོལ་བ་འདེབས་སོ་བྱིན་གྱིས་རློབས། ། ཞེས་པ་འདི་ཡང་གོང་གི་ཁ་སྐོངས་སྩོམ་པ་པོས་བགྱིས་སོ། །
བཀྲ་ཤིས།། ༈ །།དཔལ་མགོན་གདོང་བཞི་པའི་གསང་སྒྲུབ་ཀྱི་བརྒྱུད་པའི་གསོལ་འདེབས་བཞུགས། ༡༢༡ སྭསྟི་པྲ་ཛ་བྷྱཿ རྒྱལ་བ་ཀུན་འདུས་ཁྱབ་བདག་རྡོ་རྗེ་འཛིན། ། རྒྱལ་བས་ལུང་བསྟན་འཕགས་མཆོག་ཀླུ་སྒྲུབ་ཞབས། ། རྒྱལ་བའི་བསྟན་འཛིན་གྲུབ་ཆེན་བ་ལིཾ་ཏ། ། གསོལ་བ་འདེབས་སོ་བདག་རྒྱུད་བྱིན་གྱིས་རློབས། ། འཇམ་དཔལ་རྗེས་བཟུང་སངས་རྒྱས་ཡེ་ཤེས་ཞབས། ། པཎ་གྲུབ་དམ་པ་མར་མེ་མཛད་བཟང་པོ། ། གྲུབ་པའི་དབང་པོ་རྗེ་བཙུན་ཤྲཱི་སུ་ཁ། །
གསོལ་བྎ མཁས་པའི་གཙུག་རྒྱན་བི་མ་ལ་གུཔྟ། ། བྲམ་ཟེའི་བཙུན་པ་རིན་ཆེན་རྣམ་པ་གཉིས། ། ཡེ་ཤེས་མཁའ་འགྲོ་རི་སུལ་རྣལ་འབྱོར་མ། ། གསོལ་བྎ ལོ་ཆེན་དམ་པ་དཔལ་ལྡན་དར་མ་གྲགས། ། གྲུབ་པའི་དབང་ཕྱུག་སྔགས་འཆང་ཁའུ་པ། ། བསྟན་པའི་མངའ་བདག་དཔལ་ལྡན་ས་སྐྱ་པ། ། གསོལ་བྎ བདག་ཉིད་ཆེན་པོ་བསོད་ནམས་རྩེ་མོའི་ཞབས། ། རྡོ་རྗེ་འཛིན་དབང་རྗེ་བཙུན་གྲགས་པའི་མཚན། ། མཁས་པའི་དབང་པོ་ས་སྐྱ་པཎྜི་ཏ། ། གསོལ་བྎ འགྲོ་བའི་མགོན་པོ་འཕགས་པ་རིན་པོ་ཆེ། །
མགོན་པོའི་རྣམ་འཕྲུལ་དམ་པ་ཀུན་དགའ་གྲགས། ། བདག་ཉིད་ཆེན་པོ་བྷ་དྲ་ཤྲཱིའི་ཞབས། ། གསོལ་བྎ ཐམས་ཅད་མཁྱེན་པ་བསོད་ནམས་རྒྱལ་མཚན་ཞབས། ། མཐུ་སྟོབས་དབང་ཕྱུག་སྔགས་འཆང་གཟུངས་ཀྱི་དཔལ། ཐུགས་སྲས་དམ་པ་བཟང་པོ་རྒྱལ་མཚན་པ། ། གསོལ་བྎ རྭ་ལོ་གཉིས་པ་མཁས་གྲུབ་དགེ་རྒྱལ་བ། ། སྔགས་འཆང་ཆེན་པོ་རྗེ་བཙུན་སངས་རྒྱལ་མཆོག ། མཚུངས་མེད་དམ་པ་སྐྱེས་མཆོག་རྒྱལ་མཚན་དཔལ། ། གསོལ་བྎ སྐྱེས་མཆོག་ཆོས་རྗེའི་སྲས་ཀྱི་ཐུ་བོ་པ། ། ཞིང་སྐྱོང་བྲན་དུ་སྐོལ་བའི་རྡོ་རྗེ་འཛིན། །
རྩ་བའི་བླ་མ་དྲིན་ཅན་མདོ་ཁམས་པ། ། གསོལ་བ་འདེབས་སོ་བདག་རྒྱུད་བྱིན་གྱིས་རློབས། རྣམ་གསུམ་སྔོན་འགྲོའི་རིམ་པ་བསྒོམ་པ་ཡིས། ། སྡིག་ལྟུང་དྲི་མའི་ཚོགས་ཀུན་སྦྱོངས་བ་དང་། ། རླབས་ཆེན་བསོད་ནམས་གོང་དུ་འཕེལ་བྱས་ནས། ། ལམ་མཆོག་བསྒོམ་པའི་སྣོད་དུ་རུང་བར་ཤོག ། འཁོར་ལོ་རྣམ་ལྔའི་ཡིག་འབྲུའི་སྤྲོ་བསྡུ་ཡི། ། ནང་གི་དམ་ཅན་རྒྱ་མཚོ་ཡབ་ཡུམ་རྣམས། ། ཟག་མེད་བདེ་བའི་མཆོད་པས་མཉེས་བྱས་ནས། ། བདག་ལ་ཉེ་བའི་བསྙེན་པ་མཐར་ཕྱིན་ཤོག །
རྩ་གསུམ་ལྷ་ལྔའི་རྣམ་པར་གསལ་བྱས་ཤིང་། ། གཉེན་པོ་རྣམ་ལྔའི་གནད་ལ་མཁས་གྱུར་པས། ། ཟག་མེད་བདེ་བའི་མཆོད་པས་མཉེས་བྱས་ནས། ། བདག་ལ་ཉེ་བའི་བསྙེན་པ་མཐར་ཕྱིན་ཤོག ། རྩ་གསུམ་ལྷ་ལྔའི་རྣམ་པར་གསལ་བྱས་ཤིང་། ། གཉེན་པོ་རྣམ་ལྔའི་གནད་ལ་མཁས་གྱུར་པས། ། སྲིད་གསུམ་མཐུ་སྟོབས་བསྡུས་བའི་སྦྱོར་བ་ཡིས། ། ལས་སུ་རུང་བའི་སྒྲུབ་པ་མཐར་ཕྱིན་ཤོག ། ཨེ་དབྱིངས་སྡེ་བརྒྱད་དབུས་སུ་བསྒྲུབ་བྱའི་གཟུགས། ། ལུས་ལ་ཞིང་སྐྱོང་བཀོད་པའི་འཁྲུལ་འཁོར་གྱིས།
རྩ་དྲལ་ཁམས་གསོལ་རྣམ་ཤེས་འཕྲོགས་པ་ཡིས། ། མ་ལུས་བསྟན་དགྲའི་ཚོགས་རྣམས་འཇོམས་པར་ཤོག ། སྟོང་ཉིད་བུ་མོའི་སྙིང་དབུས་ཉི་ཟླའི་ནང་། ། གསལ་དྭངས་ལྷ་ལྔཚ་བསིལ་གྱིས་གདུང་པས། ། མ་བཟོད་བདེ་ཆེན་སྒྱུ་མའི་གར་གཡོ་ཞིང་། རབ་འབྱམས་ལས་ཀུན་ཐོགས་མེད་འགྲུབ་པར་ཤོག ། གནས་མཆོག་རང་བྱུང་རྡོ་རྗེ་ལུས་ཀྱི་ནང་། ། རང་བཞིན་ལྷུན་གྲུབ་མཁའ་འགྲོའི་གསང་གནས་སུ། ། དམ་ཅན་རྒྱ་མཚོའི་ཚོགས་རྣམས་འདུས་པ་ཡི། ། སྐད་ཅིག་ཡང་ལ་འབྲལ་བ་མེད་པར་ཤོག །
སེམས་ཉིད་རང་བཞིན་མགོན་པོར་ཤེས་པ་དང་། ། དེ་ཉིད་རྡོ་རྗེའི་ལུས་ལ་ཚངས་བ་དང་། ། ཕྱི་རོལ་དྲེགས་པའི་གཟུགས་སུ་ཤར་བ་ཡི། ། གནས་ལུགས་རྟོགས་པས་འབད་མེད་འགྲུབ་པར་ཤོག ། མདོར་ན་དེང་ནས་རང་སེམས་བླ་མ་དང་། ། ཆོས་སྐྱོང་དབྱེར་མེད་དག་པའི་ངང་ཞིག་ནས། ། སྙན་བརྒྱུད་རྡོ་རྗེའི་སྒྲ་དབྱངས་བྱེ་བ་བརྒྱས། ། བསྟན་དང་སྐལ་ལྡན་སྐྱོང་བར་བདག་གྱུར་ཅིག ། ཅེས་ཤྲཱི་ཙ་ཏུརྨུ་ཁའི་གསང་སྒྲུབ་ཀྱི་བརྒྱུད་པའི་གསོལ་འདེབས་ཁྲིད་ཀྱི་རིམ་པའི་སྨོན་ལམ་དང་བཅས་པ་འདི་ནི། ཞིང་སྐྱོང་དགེས་པའི་རྣལ་འབྱོར་པ་བློ་གསལ་རྒྱ་མཚོ་གྲགས་པ་རྒྱལ་མཚན་དཔལ་བཟང་པོས་ཁའུའི་བྲག་རྫོང་ནག་པོའི་རུ་འདྲེན་གྱི་ཕོ་བྲང་སུམ་ཅུ་རྩ་གསུམ་གྱི་བསམ་གཏན་ཁང་བུར་སྦྱར་བ་དགེ་ལེགས་འཕེལ།
དཔལ་མགོན་གདོང་བཞི་པའི་གསང་སྒྲུབ་ཀྱི་བརྒྱུད་པའི་གསོལ་འདེབས་ཀྱི་ཁ་སྐོངས་ལྕགས་བསྒོམ་པའི་རྗེས་སུ། སྭསྟི། དཔལ་ལྡན་ནག་པོ་གཉིས་པ་ཚར་པ་རྗེ། ། མགོན་དེས་རྗེས་བཟུང་མཁན་ཆེན་ཆོས་རྗེའི་ཞབས། ། ཡོངས་འཛིན་དམ་པ་ནམ་མཁའ་ཆོས་དར་ལ། གསོལ་བྎ སྔོན་ཚེ་ཆོས་ཀྱི་རྒྱལ་པོ་ཚུལ་ཁྲིམས་འབར། ། ཕྱི་རབ་ངག་དབང་ཆོས་ཀྱི་གྲགས་པ་ཞེས། ། དུས་འདིར་སྤྱན་སྔ་བྱམས་པ་ཀུན་དགའི་མཚན། ། གསོལ་བ་འདེབས་སོ་བདག་རྒྱུད་གྱིས་རློབས། ། ཞེས་པ་འདི་ས་སྐྱ་པ་ངག་དབང་ཀུན་དགའ་བསོད་ནམས་གྲགས་པ་རྒྱལ་མཚན་དཔལ་བཟང་པོས།
ལོ་ནས་སྤྱན་སྔ་རིན་པོ་ཆེའི་དྲུང་དུ་ཙ་ཏུརྨུ་ཁའི་ཆོས་སྐོར་ཟབ་ལ་རྒྱ་ཆེ་བ་ནོས་དུས་སྦྱར་བའོ། ། སརྦ་མངྒལཾ། ཀ་ལྱཱ་ན་ཝརྡྷནྟུ།། ༈ །།འཁོར་ལོ་བདེ་མཆོག་གི་བླ་མ་བརྒྱུད་པ་ལ་གསོལ་བ་འདེབས་པ་བྱིན་རླབས་དངོས་གྲུབ་ཆར་འབེབས་ཞེས་བྱ་བ་བཞུགས། ༡༢༢ ། ན་མོ་གུ་རུ་བུདྡྷ་དྷྭ་ཛ་ཡེ། དཔལ་འཁོར་ལོ་བདེ་མཆོག་གི་བླ་མ་བརྒྱུད་པ་ལ་གསོལ་བ་འདེབས་པ་བྱིན་རླབས་དངོས་གྲུབ་ཆར་འབེབས་ཞེས་བྱ་བ། བླ་མ་དམ་པ་རྗེ་བཙུན་མུས་པ་ཆེན་པོའི་ཞབས་ལ་ཕྱག་འཚལ་ལོ། ། རྗེ་བཙུན་རྡོ་རྗེ་ཆོས་དང་གསང་བའི་བདག ། ས་ར་ཧ་དང་ཀླུ་སྒྲུབ་ཤ་ཝ་རི། །
ལཱུ་ཧི་པ་དང་དྷ་རི་ཀ་པའི་ཞབས། ། རྡོ་རྗེ་དྲིལ་བུ་རུས་སྦལ་འབར་བ་འཛིན། ། ནག་པོ་སྤྱོད་པ་གུ་རུ་རྣམ་རྒྱལ་ཞབས། ། ཏི་ལོ་ནཱ་རོ་ཕམ་ཐིང་སྐུ་མཆེད་དང་། ། ཀློག་སྐྱ་མལ་ལོ་བརྩེ་ཆེན་ས་སྐྱ་པ། ། རྗེ་བཙུན་སྐུ་མཆེད་ས་སྐྱ་པཎ་ཆེན་དང་། ཆོས་རྒྱལ་འཕགས་པ་ཞང་སྟོན་དཀོན་མཆོག་དཔལ། ། བྲག་ཕུག་པ་དང་འགྲོ་མགོན་ཆོས་རྗེའི་ཞབས། ། དཔལ་ལྡན་ཚུལ་ཁྲིམས་ཡེ་ཤེས་རྒྱལ་མཚན་དང་། ། རྡོ་རྗེ་འཆང་དང་མུས་ཆེན་སེམས་དཔའ་ཆེ། །
མངའ་རིས་པཎ་ཆེན་ལེགས་པའི་འབྱུང་གནས་ཞབས། ། གྲུབ་ཆེན་དཀོན་བློ་བུདྡྷ་རཏྣ་དང་། ། ས་ལོ་སྔགས་འཆང་ཆོས་རྗེ་གྲགས་པའི་མཚན། ། སངས་རྒྱས་དཔལ་བཟང་དཔལ་ལྡན་རྒྱལ་པོའི་ཞབས། ། བཟང་པོ་དཔལ་དང་པཎ་ཆེན་ནམ་དབང་མཚན། ། རྗེ་བཙུན་ཆོས་དབང་རྩ་བའི་བླ་མ་མཆོག ། འཁོར་ལོ་སྡོམ་པ་སངས་རྒྱས་རྒྱལ་མཚན་ལ། ། གསོལ་བ་འདེབས་སོ་མཁའ་སྤྱོད་འོག་མིན་ནས། ། ཡེ་ཤེས་སྤྱན་གྱིས་འབྲལ་མེད་སྐྱབ་དུ་གསོལ། ། བདག་དང་བདག་གི་གདུལ་བྱར་གྱུར་པ་རྣམས། །
ཚེ་རིང་ནད་མེད་བསམ་དོན་ཀུན་འགྲུབ་སྟེ། ། རྣལ་འབྱོར་གསང་མཐའི་བསྟན་པ་སྤེལ་བར་ཤོག ། སྦྱིན་བྱ་དབང་བཞིའི་ཡོངས་སུ་སྨིན་བྱས་ཏེ། ། ཉམས་སུ་བླངས་བྱ་རིམ་གཉིས་བསྒོམ་པའི་མཐུས། ། ཚེ་འདིར་དྲོད་ཐོབ་སྤྱོད་པས་མཚམས་སྦྱར་ནས། ། ཟུང་འཇུག་རྡོ་རྗེ་འཛིན་པའི་ས་ཐོབ་ཤོག ། ཅེས་དཔལ་འཁོར་ལོ་བདེ་མཆོག་གི་བླ་མ་བརྒྱུད་པ་ལ་གསོལ་བ་འདེབས་པ་བྱིན་རླབས་དངོས་གྲུབ་ཆར་འབེབས་ཞེས་བྱ་བ་འདི་ནི་ཁྱབ་བདག་འཁོར་ལོའི་མགོན་པོ་རྒྱལ་བ་རྡོ་རྗེ་འཆང་ངུར་སྨྲིག་གི་བླ་གོས་འཆང་བ་རྗེ་བཙུན་མོས་པ་ཆེན་པོ་སངས་རྒྱས་རྒྱལ་མཚན་ལས། དཔལ་ས་སྐྱ་པའི་ཡབ་ཆོས་ཀྱི་ཉིང་ཁུ་འཁོར་ལོ་བདེ་མཆོག་ལཱུ་ནག་དྲིལ་གསུམ་ནཱ་རོ་མཁའ་སྤྱོད་དང་བཅས་པའི་དབང་བྱིན་རླབས་བསྐྱེད་རྫོགས་ཀྱི་ཟབ་ཁྲིད་རྒྱུད་དང་རྒྱ་བོད་ཀྱི་གཞུང་མང་པོའི་བཤད་ལུགས་སོགས། མདོར་ན་རྣལ་འབྱོར་གསང་མཐའི་གདམས་པ་རྒྱ་མཚོ་ལྟ་བུའི་བཀའ་དྲིན་ནོས་པ་ས་སྐྱ་པ་སྔགས་འཆང་ངག་དབང་ཀུན་དགའ་བསོད་ནམས་ཀྱིས་རང་གི་ཁ་འདོན་དུ་དཔལ་ས་སྐྱའི་བཞི་ཐོག་བླ་བྲང་གི་མཁའ་སྤྱོད་དཔལ་གྱི་ཕོ་བྲང་དུ་སུག་བྲིས་བགྱིས་པ་འདིས་རང་གཞན་གྱི་དོན་གཉིས་འགྲུབ་པར་གྱུར་ཅིག ། སརྦ་མངྒལཾ།།
༈ །།བདེ་མཆོག་མཁའ་འགྲོ་རྒྱ་མཚོའི་ཆོས་སྐོར་གྱི་དབང་གི་བླ་མ་བརྒྱུད་པ་ལ་གསོལ་བ་འདེབས་པ་བྱིན་རླབས་ཀྱི་རྒྱ་མཚོ་ཞེས་བྱ་བ་བཞུགས་སོ། ༡༢༣ ། རྒྱ་གར་སྐད་དུ། ཤྲཱི་ཝན་གུ་རུ་བཛྲ་ཨཱ་ཙརྻ་མཧཱ་ཙ་སམ་ཝ་ར་ཌཱ་ཀི་ས་མུ་དྲ་ཡེ་ན་མཿ བོད་སྐད་དུ། དཔལ་ལྡན་བླ་མ་རྡོ་རྗེ་སློབ་དཔོན་ཆེན་པོ་དང་བདེ་མཆོག་མཁའ་འགྲོ་རྒྱ་མཚོ་ལ་ཕྱག་འཚལ་ལོ། ། སྐུ་གསུམ་དབྱེར་མེད་ཟུང་འཇུག་བདེ་བ་ཆེ། ། གནས་གསུམ་དཔའ་བོ་མཁའ་འགྲོ་ཡོངས་ཀྱི་གཙོ། ། དུས་གསུམ་ཀུན་མཁྱེན་ཁྱབ་བདག་རྡོ་རྗེ་འཆང་། ། གསང་གསུམ་འཁོར་ལོའི་མགོན་པོ་ལ་གསོལ་བ་འདེབས། །
རྒྱལ་དབང་དགེས་མཛད་རྡོ་རྗེ་རྣལ་འབྱོར་མ། ། རྒྱལ་སྲས་ཀུན་གྱི་གཙུག་རྒྱན་སྤྱན་རས་གཟིགས། ། རྒྱལ་བའི་རྣམ་འཕྲུལ་བློ་གྲོས་རིན་ཆེན་ཏེ། ། རྒྱལ་དང་དབྱེར་མེད་གསུམ་ལྎ བདེ་མཆོག་གྲུབ་དབང་ཚུལ་འཛིན་ཤ་ཝ་རི། ། བདེ་ཆེན་དོན་གཟིགས་མཻ་ཏྲི་གུ་པ་ཏ། ། བདེ་གཤེགས་གཉིས་པ་རྒྱ་གར་ཕྱག་ན་སྟེ། ། བདེ་སྟོང་མཆོག་བརྙེས་གསུམ་ལྎ ཟབ་མོའི་དོན་རྟོགས་ཀ་མ་ལ་བཛྲ། ། ཟབ་ཆོས་མངའ་བདག་གྲུབ་ཆེན་ཛ་་་་་་སེ་ན། ཡའི་མཚན། ། ཟབ་ཡང་བློ་ལྡན་ལོ་ཙཱ་དར་མ་གྲགས། །
ཟབ་དོན་མཐར་ཕྱིན་གསུམ་ལྎ རྡོ་རྗེ་འཆང་དངོས་ས་སྐྱའི་རྗེ་བཙུན་དང་། ། རྡོ་རྗེ་རྣོན་པོ་ས་སྐྱ་པཎ་ཆེན་ཞབས། ། རྡོ་རྗེའི་ཐུགས་མངའ་སྐྱོ་བ་དཔལ་བཟང་སྟེ། ། རྡོ་རྗེ་གསུམ་དངོས་གསུམ་ལྎ རིགས་གྲོལ་བརྒྱད་ལྡན་ཆོས་ཀྱི་དབང་ཕྱུག་དང་། ། རིགས་གནས་མཐར་ཕྱིན་ལོ་ཙཱ་མཆོག་ལྡན་ཞབས། ། རིགས་པ་སྨྲ་བ་གཞོན་ནུ་ཚུལ་ཁྲིམས་ཏེ། ། རིགས་ཀྱི་ནུས་ལྡན་གསུམ་ལྎ འཇམ་པའི་དབྱངས་མཚུངས་ཚུལ་ཁྲིམས་རྒྱལ་མཚན་དང་། འཇམ་དཔལ་མི་ཡི་གཟུགས་འཛིན་ངག་དབང་རྗེ། ། འཇམ་པའི་རྡོ་རྗེ་བྱང་ཆུབ་སེང་གེ་སྟེ། འཇམ་མགོན་བླ་མ་གསུམ་ལྎ ཆོས་ཀྱི་སྤྱན་ལྡན་ས་བཟང་འཕགས་པ་དང་། །
ཆོས་ཀུན་མངའ་བདག་ངོར་ཆེན་རྡོ་རྗེ་འཆང་། ། ཆོས་ཟབ་གཏེར་གྱུར་རྗེ་བཙུན་སེམས་དཔའ་ཆེ། ། ཆོས་ཀྱི་དབང་ཕྱུག་གསུམ་ལྎ མཁས་པར་རབ་གྲགས་གུང་རུ་ཤེས་བཟང་དང་། ། མཁས་པའི་གཙུག་རྒྱན་ཀུན་མཁྱེན་གོ་རམ་རྗེ། ། མཁས་མཆོག་བྱས་འགྱུར་བསོད་ནམས་སེང་གེ་སྟེ། ། མཁས་བཙུན་བླ་མ་གསུམ་ལྎ ཤེས་བྱ་ཀུན་མཁྱེན་པཎ་ཆེན་ནམ་དབང་ཞབས། ། ཤེས་བྱའི་དོན་གཟིགས་ཀུན་དགའ་ལེགས་གྲུབ་དང་། ། ཤེས་བྱར་བློ་རྒྱས་ཀུན་དགའ་ཆོས་གྲགས་ཏེ། ། ཤེས་བྱ་མཐར་ཕྱིན་གསུམ་ལྎ འཁོར་ལོའི་འདྲེན་པ་ནམ་མཁའ་ཆོས་དར་དང་། ། འཁོར་ལོ་སྡོམ་པ་སྤྱན་སྔ་ཀུན་དགའི་་་་་་དོན་འགྲུབ།
མཚན། ། འཁོར་ལོའི་ཁྱབ་བདག་སྔགས་་་་་་ངག་དབང་ཀུན་དགའ་བསོད་ནམས། ཐམས་ཅད་མཁྱེན། འཁོར་ལོའི་དབང་ཕྱུག་གསུམ་ལྎ དེ་ལྟར་སྐྱབས་གནས་ཀུན་འདུས་བླ་མ་དང་། ། དབྱེར་མེད་འཁོར་ལོ་སྡོམ་པའི་ལྷ་ཚོགས་ལ། ། སྙིང་ནས་གུས་པ་ཆེན་པོས་གསོལ་འདེབས་ཀྱི། ། འདི་ཕྱི་བར་དོ་ཀུན་ཏུ་ཐུགས་རྗེས་གཟིགས། ། དེང་ནས་བཟུང་སྟེ་ཚེ་རབས་ཐམས་ཅད་དུ། ། མཚན་ལྡན་བླ་མ་མཆོག་གིས་རྗེས་བཟུང་སྟེ། ། ཆེས་ཟབ་མཁའ་འགྲོ་རྒྱ་མཚོའི་དཀྱིལ་འཁོར་དུ། །
སྨིན་བྱེད་དབང་གི་བདུད་རྩི་ཐོབ་པར་ཤོག ། འཁྲུལ་ངོར་སྣང་བའི་མ་དག་སྣང་བ་ཀུན། ། ལྷ་སྔགས་ཡེ་ཤེས་རོལ་པར་ལེགས་བསྒོམ་པས། ། དངོས་ཀུན་འཁོར་ལོ་སྡོམ་པའི་དཀྱིལ་འཁོར་དུ། གསལ་བར་ཤར་ནས་བསྐྱེད་རིམ་མཐར་ཕྱིན་ཤོག ། སྦྱོར་བ་ཡན་ལག་དྲུག་པའི་མན་ངག་ལ། ། བརྟེན་ནས་རྫོགས་རིམ་རྟོགས་པ་མངོན་གྱུར་ཏེ། ། འཁོར་འདས་བསྲེ་བའི་སྤྱོད་པ་ལ་བརྟེན་ནས། ། ཕྱི་དང་ནང་གི་ས་ལམ་ཀུན་བགྲོད་ཤོག ། གངས་ཁྲོད་རྡོ་རྗེ་འཛིན་པའི་གཙུག་རྒྱན་མཆོག །
དཔལ་ལྡན་གྲགས་པའི་ཞབས་ལ་བཀའ་བབས་པའི། ། མཁའ་འགྲོ་རྒྱ་མཚོའི་སྨིན་གྲོལ་ལམ་བཟང་འདི། ། སྲིད་མཐའི་བར་དུ་རྒྱུན་མི་ཆད་པར་ཤོག ། བདག་གིས་དུས་གསུམ་བསགས་པའི་དགེ་བའི་མཐུས། ། བདག་ཅག་དཔོན་སློབ་གདུལ་བྱར་བཅས་པ་ཡིས། ། བདག་གཞན་འདི་ཕྱིའི་བསམ་དོན་མ་ལུས་པ། ། བདག་ཡིད་རེ་བ་ཇི་བཞིན་འགྲུབ་གྱུར་ཅིག ། ཅེས་བདག་མཁའ་འགྲོ་རྒྱ་མཚོའི་ཆོས་སྐོར་གྱི་དབང་གི་བླ་མ་བརྒྱུད་པ་ལ་གསོལ་བ་འདེབས་པ་བྱིན་རླབས་ཀྱི་རྒྱ་མཚོ་ཞེས་བྱ་བ་འདི་ཡང་། སྤྱན་སྔ་ཚུལ་ཁྲིམས་འབར་གྱི་སྐུའི་རྣམ་པར་སྤྲུལ་པ་ལོ་ནས་སྤྱན་སྔ་རིན་པོ་ཆེ་ཀུན་དགའ་དོན་འགྲུབ་ཀྱི་དྲུང་དུ། ལུགས་འདིའི་སྨིན་བྱེད་ཀྱི་དབང་གི་བཀའ་དྲིན་ནོས་པའི་ཚེ།
གདུབ་བུའི་ཟླ་བའི་དཀར་ཕྱོགས་ཀྱི་ཚེས་བཅུ། ས་ལོ་འཇམ་པའི་རྡོ་རྗེ་དགོངས་པ་ཆོས་དབྱིངས་སུ་མཉམ་པར་བཞག་པའི་ཚུལ་བསྟན་པའི་དུས་དྲན་གྱི་མཆོད་པ་འབུལ་བའི་ཉིན་ཤྲཱི་ས་སྐྱ་པ་ཤཱཀྱའི་དགེ་བསྙེན་པཎྜི་ཏ་སྔགས་འཆང་ངག་དབང་ཀུན་དགའ་བསོད་ནམས་གྲགས་པ་རྒྱལ་མཚན་དཔལ་བཟང་པོས་བཞི་ཐོག་བླ་བྲང་དུ་ལེགས་པར་སྦྱར་བའི་ཡི་གེ་པ་ནི་ཤབ་སྟོད་པ་བཀྲ་ཤིས་དོན་གྲུབ་ཀྱིས་བགྱིས་སོ། ། སརྦ་མངྒལཾ།། ༈ །།དཀར་བདུད་གྱི་བསྟོད་པ་དགེ་ལེགས་ཕུན་ཚོགས་ཞེས་བྱ་བ་བཞུགས་སོ། ༡༢༤ བྷྱོ༔ དཔལ་གྱི་བསྟན་སྐྱོང་མ་མོ་ནི། ། ཞལ་གཅིག་ཕྱག་གཉིས་སྤྱན་གསུམ་མ། ། སྐུ་མདོག་དཀར་ལ་འོད་ལྡན་ཞིང་། ། ཕྱག་གཉིས་རི་རབ་གླིང་བཞིའི་བྲེལ། ། གསེར་དང་རིན་ཆེན་སྣ་ཚོགས་པས། །
རྣམ་པར་བརྒྱན་ཞིང་ཉི་ཟླ་ཡིས། ། དབུ་བརྒྱན་སྐུ་ཡི་དོ་ཤལ་བྱས། ། སྣ་ཚོགས་དར་དང་ཁྱད་པར་དུ། ། གངས་དཀར་མདོག་ཅན་ཤམ་ཐབས་གསོལ། ། ཞབས་གཉིས་མཉམ་པའི་སྟབས་ཀྱིས་བཞེངས། ། མེ་རླུང་དབུས་ན་རབ་ཏུ་བརྗིད། ། དཔལ་ལྡན་དཀར་མོ་ཁྱོད་ལ་བསྟོད། ། ཧཱུྃ་བདུད་རྣམས་ཀུན་གྱི་རྒྱལ་པོ་ནི། སྲིན་པོའི་གཟུགས་ཅན་མ་རུང་པ། ། བདུད་རྟ་ལ་ཞོན་གློག་ལྟར་འཁྱུག །
ལྕགས་མདུང་ཐོད་ཕྲེང་ལག་ན་བཟུང་། དར་ནག་མི་ལྤགས་ན་བཟའ་གསོལ། ། རྔམ་ཞིང་འཇིགས་པའི་རྒྱན་གྱིས་སྤྲས། ། རང་འདྲ་བརྒྱད་སོགས་འཁོར་གྱིས་བསྐོར། ། བསྟན་པའི་དགྲ་བོའི་གཤེད་མ་སྟེ། ། བདུད་རྒྱལ་ནག་པོ་འཁོར་བཅས་བསྟོད། ། དོན་ལ་ཆོས་ཀུན་སྤྲོས་བྲལ་ཡང་། ། རྣམ་པ་རང་སེམས་འཁྲུལ་སྣང་གི ། དམ་ཅན་སྲུང་མའི་ཐུགས་འགལ་བར། ། སེམས་ཀྱིས་བདག་འཛིན་མཐོལ་ལོ་བཤགས། །
ཉམས་ཆགས་ཐམས་ཅད་དག་གྱུར་ཅིག ། ཐུན་མོང་དངོས་གྲུབ་འབད་མེད་དུ། ། ཆར་ལྟར་ཕོབ་ཅིག་སྲུང་མའི་ཚོགས། ། མཆོག་གི་དངོས་གྲུབ་བདག་ཅག་གིས ། ཚེ་འདིར་ཐོབ་པར་མཛད་དུ་གསོལ། ། ཅེས་པ་འདི་ནི་ས་སྐྱ་པ་ཤཱཀྱའི་བཙུན་པ་ངག་དབང་ཀུན་དགའི་མིང་ཅན་གྱིས་བྲིས་ནས་བཞི་ཐོག་བླ་བྲང་གི་དཀར་མོ་ཉི་ཟླའི་མགོན་ཁང་དངོས་གྲུབ་གླིང་ཞེས་བྱ་བར་དར་དཀར་ལ་བྲིས་ནས་ཕུལ་བ་ཡིན། ། ཀ་ལྱཱ་ན་ཝརྡྷནྟུ།། ༈ །།རང་གཞན་གྱི་དོན་དུ་བྲིས་པའི་མཆོད་བརྗོད་ཀྱི་ཡི་གེ་བློ་གསལ་ཚིམ་བྱེད་ཅེས་བྱ་བ་བཞུགས། ༡༢༥ རང་ལ་སྨྲས་པ། ལུས་གདོས་བཅས་འདི་སེམས་འདིའི་སྐྱུར་ངེས་ཤིང་། །
འདི་ནམ་སྐྱུར་གྱི་ངེས་པ་ཅུང་ཟད་མེད། ། དེ་མེད་བཞིན་དུ་ཡུན་རིང་སྡོད་སྙམ་པའི། ། སེམས་རློམ་སེམས་ཅན་ཁྱེད་ཀྱི་འཁྲུལ་ཚབ་ལ། ། རང་ནམ་འཆི་དང་གར་སྐྱེ་ཆ་མེད་ཀྱང་། ། ཁོང་གཞན་དག་གི་ཡར་འདྲེན་བྱེད་ཟེར་བའི། ། མི་ཁྱོད་རང་ལ་འཆི་བ་ཁོ་བྱུང་ན། ། ལས་ཅི་འདྲ་རང་བྱེད་པ་སྙིང་རུལ་པོ། ། དུས་འདི་ཕྱི་དང་བར་དོ་ཐམས་ཅད་དུ། ། རྗེ་བླ་མ་ལས་རེ་ས་གཞན་ན་མེད། ། རྒྱུ་དེ་བས་ན་མཆོད་བརྗོད་འདི་ལྟར་བྱེད། །
གང་གི་སྐུ་ནི་ལི་ཁྲིའི་མདངས་ལྡན་མཐོང་བས་ཡིད་འཕྲོག་བཤེས་གཉེན་སྐུ། ། གང་གི་གསུང་ནི་ཆོས་ཀྱི་ཆར་འབེབས་ཐོས་པས་གདུང་སེལ་དབྱངས་ཅན་གསུང་། ། གང་གི་ཐུགས་ནི་བདེ་སྟོང་རང་བཞིན་དྲན་པས་བདེ་སྟེར་ཟག་མེད་ཐུགས། ། གང་ཡང་ཡོན་ཏན་རྒྱན་གྱི་མཛེས་པའི་ཆོས་རྗེ་ས་སྐྱ་པཎ་ཆེན་རྒྱལ། ། སྐྱེ་བ་དུ་མར་སྦྱངས་པའི་སྟོབས་ཀྱི་འཆད་རྩོད་རྩོམ་ལ་ཐོགས་པ་མེད། མུ་སྟེགས་ངན་པའི་རྒོལ་བ་བཟློག་པས་ས་སྟེང་སྙན་པའི་གྲགས་པས་ཁྱབ། ། དེང་དུས་ས་སྐྱ་པཎ་ཆེན་ཞེས་པའི་མཚན་ཙམ་གྱིས་ཀྱང་བློ་གསལ་རྣམས། ། དགའ་ཞིང་མགུ་ལ་སྤྲོ་བ་བསྐྱེད་པའི་སྐད་གཉིས་སྨྲ་བའི་གཙུག་རྒྱན་རྒྱལ། ། རྣམ་མང་མདོ་རྒྱུད་རྒྱ་མཚོའི་གླིང་ནས་ལེགས་བཤད་ཡིད་བཞིན་ནོར་བུའི་ཕྲེང་། ། གང་བློ་དེད་དཔོན་ཆེན་པོས་བླངས་པ་དེ་ཉིད་དེང་དུས་འགྲོ་ཀུན་གྱི། །
དགོས་འདོད་མ་ལུས་འབྱུང་བའི་གཞིར་གྱུར་དེ་སླད་བཀའ་དྲིན་མཚུངས་མེད་པའི། ། ཐུབ་དབང་གཉིས་པ་ས་སྐྱ་པཎ་ཆེན་ཀུན་ནས་ཀུན་དུ་རྒྱལ་གྱུར་ཅིག འདི་ཡན་རང་དོན་དུ་བྲིས། ཡང་སྨྲས་པ། འཛམ་གླིང་ཕྱོགས་ཁ་གསུམ་པོ་དབང་དུ་སྡུད་པའི་སྲིད་གསུམ་འགྲོ་བའི་བླ་མ་མཐུ་སྟོབས་དབང་ཕྱུག རྗེ་བཙུན་ངག་གི་དབང་པོའི་རིགས་བརྒྱུད་འཛིན་པའི། ཚད་མེད་ཐུགས་རྗེའི་མངའ་བདག་ངག་དབང་དབང་རྒྱལ། ། འཆད་རྩོད་རྩོམ་པའི་ལས་ལ་འགྲན་ཟླ་བྲལ་བའི། ། བདེ་གཤེགས་བསྟན་པའི་གསལ་བྱེད་ངག་དབང་ཀུན་བསོད། ། སེམས་གཉིས་རྒྱ་མཚོ་ལྟ་བུའི་ཐུགས་རྒྱུད་གཏམས་པའི། །
འདུས་པའི་ཡོངས་འཛིན་དམ་པ་རིན་ཆེན་བློ་གྲོས། ། འདྲེན་མཆོག་སྣ་ཚོགས་ཐབས་ཀྱིས་དགྱེས་པར་མཛད་པའི། ། རྡོ་རྗེ་འཛིན་པའི་དེད་དཔོན་བློ་གྲོས་རྒྱ་མཚོ། ། དྲི་མེད་གཞུང་བརྒྱ་འཆད་ལ་ཐོགས་མེད་བློ་རྒྱས། ། ལུང་རིགས་འགལ་འབྲེལ་དཔྱོད་པའི་འདྲེན་བྱེད་རབ་ཡངས། ། སྡེབས་ལེགས་རྩོམ་པའི་རོ་འཛིན་བསྒྱུར་ལ་མཁས་པའི། ། ཡོངས་རྫོགས་བསྟན་པའི་མངའ་བདག་ལས་ཆེན་རྣམ་གཉིས། རྟ་ཐུལ་བཞིན་དུ་སྤྱོད་ལམ་ཀུན་ནས་དུལ་ཞིང་། ། ཀ་ཏ་ཡ་ནའི་བུ་ལྟར་བསླབ་བྱར་རབ་གུས། ། འོད་སྲུང་བཞིན་དུ་སྦྱངས་བའི་ཡོན་ཏན་ལྡན་པའི། །
གྲངས་མེད་འདུས་པ་རྒྱ་མཚོའི་ཚོགས་འདི་རྒྱལ་གྱུར། ། མཁས་པའི་མདུན་སར་འགལ་འབྲེལ་རྩོད་པའི་དུས་སུ། ། ལུང་རིགས་རྗེས་སུ་གདམས་པའི་མཆེ་སྡེར་རྣོན་པོས། ། མ་རྟོགས་ལོག་རྟོག་ཐེ་ཚོམ་གླང་པོའི་ལུས་ཉིད། ། འཇོམས་མཛད་སྨྲ་བའི་སེང་གེ་འདུས་པའི་ཚོགས་རྒྱལ། ། ཚུལ་འདི་སྐྱེས་སྟོབས་བློ་གྲོས་ཀྱི། ། ཆུ་སྐྱེས་གསུང་རབ་རྟ་བདུན་གྱིས། ། ཕྱེ་བའི་ལེགས་བཤད་སྦྲང་རྩི་སྟེ། ། དོན་གཉེར་རྐང་དྲུག་དགྱེས་པར་རོལ།། ༈ །།ཤྲཱི་དྷརྨྨ་རཱ་ཛ་མ་ཧཱ་ཀརྨྨ་ཤ་ས་ན་པཱ་ལ་ཨིནྡྲ་སྱ་པྲ་ན་བ་མཱ་མྲི་ཏ་པུརྞཎ་མ་ཧཱ་དུནྡུ་བྷི་ན་མ་ཤྲཱི་བྷུ་མི་པཎྜུ་པཎྜ་ཏེ་ན་ཀྲྀ་ཏེ་བི་ཧ་ར་ཏིསྨ།
དཔལ་ཆོས་ཀྱི་རྒྱལ་པོ་ཆེན་པོ་ཕྲིན་ལས་བསྟན་སྐྱོང་དབང་པོ་ལ་རབ་ཏུ་བསྔགས་པ་འཆི་མེད་གསེར་གྱི་རྔ་ཆེན་ཞེས་བྱ་བ་དཔལ་ས་སྐྱའི་མཁས་པས་སྦྱར་བ་བཞུགས། ༡༢༦ ། རྒྱ་གར་སྐད་དུ། ཤྲཱི་དྷརྨྨ་རཱ་ཛ་མ་ཧཱ་ཀརྨྨ་ཤཱ་ས་ན་པཱ་ལ་ཨིནྡྲ་སྱ་པྲ་ཎ་བ་མཱ་མྲྀ་ཏ་པུརྞཎ་མཧཱ་དུནྡུ་བྷི་མ། བོད་སྐད་དུ། དཔལ་ཆོས་ཀྱི་རྒྱལ་པོ་ཆེན་པོ་འཕྲིན་་་་་་ཀརྨྨ། ལས་བསྟན་སྐྱོང་དབང་པོ་ལ་རབ་ཏུ་བསྔགས་པ་འཆི་མེད་གསེར་གྱི་རྔ་ཆེན་ཞེས་བྱ་བ་རྗེ་བཙུན་ངག་གི་དབང་ཕྱུག་ལ་ཕྱག་འཚལ་ལོ། ། ཕན་བདེའི་འབྱུང་གནས་ཉི་མའི་གཉེན་གྱི་བསྟན། ། འཛིན་སྐྱོང་སྤེལ་བའི་མཛད་ཕྲིན་ངོ་མཚར་ཆེ། ། སྔོན་གྱི་ཆོས་རྒྱལ་མེས་དབོན་དེ་དག་དང་། །
རྣམ་དབྱེར་མེད་པའི་མི་དབང་རྟག་ཏུ་དགེ ། ངོ་མཚར་འཕྲིན་་་་་་ཀརྨྨ། ལས་རྣམ་བཞིའི་ཐབས་མཁས་ཀྱིས། ། རྒྱལ་བའི་བསྟན་པ་སྤྱན་གྱི་འབྲས་བུ་ལྟར། ། སྐྱོང་མཛད་སྐྱེ་དགུའི་དབང་ཕྱུག་ཆེན་པོ་ཁྱེད། ། འགྲོ་འདིའི་གཉེན་དུ་བསྐལ་བརྒྱར་ཞབས་བརྟན་གསོལ། ། གང་སྐུ་ལེགས་བྱས་བྱེ་བའི་མཐུ་གྲུབ་པས། ། མཛེས་ཤིང་བརྗིད་ཆགས་རི་དབང་ལྷུན་པོ་ལྟར། ། དཔའ་མཛངས་བློན་པོའི་གསེར་རིས་ཡོངས་བསྐོར་བ། ། ནམ་ཡང་གཡོ་མེད་བསྐལ་བརྒྱར་ཞབས་བརྟན་གསོལ། །
གང་གསུང་ལུགས་གཉིས་བླང་དོར་སྤྱི་བྱེ་བྲག ། མ་འདྲེས་གསལ་བར་སྟོན་པ་ཚངས་པའི་དབྱངས། ། སྙན་དངགས་དགེ་བའི་དབང་པོ་དང་མཚུངས་པ། ། ནམ་ཡང་འགལ་མེད་བསྐལ་བརྒྱར་ཞབས་བརྟན་གསོལ། ། གང་ཐུགས་སྐྱེ་དགུ་མ་ལུས་བདེ་བའི་ཐབས། ། གཅིག་ཏུ་དགོངས་པའི་རྒྱལ་སྲས་སེམས་དཔའ་ཆེ། ། བསྟན་དང་བསྟན་འཛིན་ཡོངས་ལ་རབ་བརྩེ་བ། ། ནམ་ཡང་འགྱུར་མེད་བསྐལ་བརྒྱར་ཞབས་བརྟན་གསོལ། ། གང་གི་ཆབ་སྲིད་དཔལ་འབྱོར་ཡོན་ཏན་ཚོགས། ། འཁོར་ལོས་བསྒྱུར་རྒྱལ་རྣམས་དང་གཉིས་མེད་པའི། །
རྨད་བྱུང་ངོ་མཚར་རྣམ་ཐར་བྱེ་བའི་གཏེར། ། ས་སྤྱོད་དབང་པོ་བསྐལ་བརྒྱར་ཞབས་བརྟན་གསོལ། ། དེ་ལྟར་བདག་གི་ལྷག་བསམ་དག་པ་དང་། ། སྐྱབས་གནས་ཀུན་འདུས་བླ་མའི་ཐུགས་རྗེ་ཡིས། ། སྤྲུལ་པའི་ཆོས་རྒྱལ་བསྐལ་བརྒྱར་ཞབས་བརྟན་ཞིང་། ། བཞེད་དོན་ལྷུན་གྱིས་གྲུབ་པའི་བཀྲ་ཤིས་ཤོག ། ཅེས་ས་སྐྱོང་ཆེན་པོ་ལ་བརྟན་བཞུགས་དགེ་ལེགས་ཤིས་བརྗོད་ཀྱི་ཚིགས་སུ་བཅད་པ་ལྔ་ཕྲག་གཅིག་དང་གཉིས་ཀྱི་ལྷག་པ་དེ་དག་ནི་མི་དབང་ཆེན་པོ་ཉིད་ཀྱིས་རྗེ་བཙུན་ས་སྐྱའི་བསྟན་པ་རིན་པོ་ཆེ་འཕེལ་རྒྱས་ལ་དགོངས་ཏེ་གསར་དུ་འཛུགས་པར་མཛད་པའི་ཕུར་པ་གྲྭ་ཚངས་ཀུན་བཟང་ཆོས་ཀྱི་འབྱུང་གནས་ཆེན་པོའི་དགེ་འདུན་འདུས་པ་རྒྱ་མཚོའི་རྒྱུན་གྱི་ཆོས་སྤྱོད་སྐུ་རིམ་དུ་འཛུགས་པའི་སླད་དུ་ས་སྐྱ་པ་ཨཱ་ནནྡའི་་་་་་ཀུན་དགའི། མིང་ཅན་གྱིས་བྷ་དྲ་ཏི་ཐི་་་་་་བཟང་པོའི་ཚེས་ལ་བྲིས་པའོ། ལི་ཁ་སྟཾ། སླར་ཡང་མི་བདག་ས་དབང་ཆེན་པོའི་ངོ་མཚར་བའི་ཡོན་ཏན་རྣམས་དྲན་པའི་མོད་ལ་འདི་སྐད་ཅེས་སྨྲས་པ།
སྒྱུ་འཕྲུལ་སྲས་་་་་་ཤཱཀྱའི་རྒྱལ་པོའི་མཚན་གྱི་མངོན་བརྗོད། ཀྱི་བསྟན་པའི་ཡོན་གནས་ཆེ། ། ཁྱོད་ཀྱི་ཡིད་་་་་་མཁྱེན་རབ་ཀྱི་མངོན་བརྗོད། ཚོལ་ཟུར་ཕུད་ལྔ་་་་་་འཇམ་དབྱངས་ཀྱི་མཚན། པ་སྟེ། དམིགས་མེད་སྙིང་རྗེ་རྡོ་རྗེ་་་་་་སྤྱན་རས་གཟིགས་ཀྱི་མཚན། ཉི་མར་མཚུངས། ། ནུས་པ་ལྕང་ལོ་ཅན་་་་་་ཕྱག་རྡོར་གྱི་མཚན། པ་ཇི་བཞིན་ལྡན། ། དཀར་་་་་་མཐའ་ཐོག་སྦྱར་བའི་རྗེས་ཁྲིད།
ལ་དྭངས་པ་ཉ་གང་ཞལ་རས་གསལ།་་་་་ སྐུ་ཡི་ཡོན་ཏན། ། གསལ་ལ་མ་འགགས་་་་་་གསུང་གི་ཡོན་ཏན། མ་བརྟབས་གདངས་སྙན་གང་། ། གང་ལ་མངའ་་་་་་ཐུགས་ཀྱི་ཡོན་ཏན། བ་ཟག་པ་བག་ཆགས་སྤངས། ། སྤངས་པ་གང་ལ་བདག་ཅག་དྭངས་བས་དད། ། ལྷ་ལམ་་་་་་ནམ་མཁའི་མངོན་བརྗོད། འོད་ལྡན་མ་ལྟུང་་་་་་སྐར་མའི་མངོན་བརྗོད། བགྲང་ཡས་ཀྱང་། །
འཇིག་རྟེན་སྣང་བྱེད་གྲིབ་མའི་ལུས་ཁོ་ན།་་་་་ ཟླ་བའི་མངོན་བརྗོད། ། དེ་བཞིན་ལྗོངས་འདིར་རྒྱལ་ཕྲན་གཞལ་མེད་་་་་་ལྷ་སྤྱིའི་མིང་། ཅན། ། ཀུན་གྱི་ཁྲོད་ན་ཁྱེད་ནི་སྟོབས་འཇིགས་བཞིན།་་་་་ བརྒྱ་བྱིན་གྱི་མངོན་བརྗོད། ཤེས་བྱ་ཀུན་མཁྱེན་་་་་་བར་གྱི་ཟུང་ལྡན། མཁྱེན་པའི་སྤྱན་མངའ་བས། ། མཁས་རྣམས་ཡིད་འཕྲོག་འཕྲོག་བྱེད་ས་དབང་ཁྱེད། ། རྗེ་བཙུན་འཇམ་དབྱངས་དབྱངས་ཅན་ཟློས་གར་ལས། །
ཐ་མལ་ཉིད་མིན་མིན་ཞེས་འདི་ན་གླེང་། ། དེས་ན་ཉི་བརྟེན་་་་་་ཕྱོགས་ཀྱི་མངོན་བརྗོད། ཀུན་ལས་རྣམ་རྒྱལ་བ། ། ཁྱོད་ཞབས་ལྷས་བསྟན་་་་་་བསྐལ་པའི་མངོན་བརྗོད། བར་དུ་ལེགས་བརྟན་ནས། ། ལྗོངས་འདིའི་ཡིད་འདྲེན་་་་་་མིའི་མངོན་བརྗོད། མ་ལུས་རྫོགས་ལྡན་ལྟར། ། བསྐྱངས་ནས་སྙིང་པོའི་་་་་་སེམས་ཀྱི་མངོན་བརྗོད། རྙོག་པ་་་་་་སྡིག་པའི་མངོན་བརྗོད། པ་ཞི་བར་མཛོད། །
སྟོབས་་་་་་བཞི་ཀའི་ཐོག་མའི་ཚིག ལྡན་ལེགས་བྱས་བྱེ་བའི་དཔལ་ཡོན་ཅན། ། སྟོབས་ལྡན་མི་དབང་ཁྱེད་ཀྱི་བཀའི་སྤྲིངས་ཡིག ། སྟོབས་ལྡན་གངས་ལྗོངས་སྐྱེ་དགུས་གུས་བླངས་པས། ། སྟོབས་ལྡན་ཀླ་ཀློ་་་་་་ཐ་མི་ངན་པ་རྣམས། མིང་གི་ལྷག་མར་མཛད། ། མུན་པ་འཇོམས་མཛད་་་་་་སངས་རྒྱས་ཀྱི་མཚན་གྱི་མངོན་བརྗོད། བསྟན་པའི་སྲོལ་མང་ཡང་། ། ཡིད་བཟང་་་་་་ལྷའི་མིང་གི་མངོན་བརྗོད། བཅས་པའི་འགྲོ་བའི་འདྲེན་པ་མཆོག །
བུ་རམ་ཤིང་པའི་རྒྱལ་ཚབ་ས་སྐྱ་པའི།་་་་་ ཤཱཀྱ་ཐུབ་པའི་མཚན་གྱི་མངོན་བརྗོད། ། བསྟན་འདི་དུང་དཀར་ནང་ནས་ལྔ་སྐྱེས་་་་་་གཡས་འཁྱིལ། ལགས། ། རང་་་་་་བཞི་ཀའི་ཐོག་མའི་ཟུང་ལྡན་བར་མ་ཆོད་པ། ། རང་སྔོན་བསགས་ལས་ཀྱི་འཕངས་པའི་མཐུས།་་་་་ སྐྱེ་བོ་མི་བསྲུན་པ་འགའ། འཇིགས་འཇིགས་དམྱལ་་་་་་སྐྱེ་བ་ཕྱི་མར། བའི་མེ་འོབས་འདོད་རྣམས་ལ། ། བསིལ་བསིལ་མི་དབང་ཐུགས་་་་་་བརྩེ་བ་ཆེན་པོའི་སྙིང་།
རྗེའི་ཆུ་རྒྱུན་གྱིས།་་་་་ བརླན་པའི། ། ཡང་ཡང་ཁྲིམས་ཀྱིས་བསྒྲལ་ནས་་་་་་གནས་སྐབས་དྲག་པོ་ལྟར་བཅོས་ནས། ཕྱི་མ་མྱོང་འགྱུར་དམྱལ་བའི་སྡུག་བསྔལ་ཙམ་དུ་ཟད་པར་མཛད་ནས། བདེ་ལ་བཀོད། ། ས་སྐྱའི་རྗེ་བཙུན་བཞེད་གཞུང་ས་ལ་འགྲོ།་་་་་ རྒྱ་མཚོའི་མངོན་བརྗོད། གང་ལས་འོངས་པའི་ཆོས་སྒྲ་གྲག་་་་་་འབབ་ཆུའི་མངོན་བརྗོད། ལྡན་རྒྱུན། ། ཡིད་སྐྱེས་་་་་་མའི་མངོན་བརྗོད།
ཉལ་སློང་་་་་་ཤེས་རབ་ཀྱི་མངོན་བརྗོད། ཆེ་ལྡན་མཐའ་དག་ལ། ། སྤེལ་ནས་རྒྱ་མཚོའི་་་་་་ས་གཞིའི་མངོན་བརྗོད། གོས་ཅན་ཁྱབ་པར་མཛོད། ། སློབ་དཔོན་འཁོར་ལོ་མགོན་་་་་་དབང་ཐོབ་པའི་བླ་མ་ལྷག་པའི་ལྷར་གཟིགས་པས། པོའི་ངོ་བོར་རྟོགས། ། ཉིད་ཀྱི་སྙིང་གི་སིདྡྷི་་་་་་སྙིང་པོའི་ཐུགས་ལ་བྱིན་རླབས་དངོས་གྲུབ་མྱུར་དུ་ཞུགས། དང་རིང་བསིལ། ། བདེ་གཤེགས་ཉེར་ལེན་བཤེས་་་་་་སངས་རྒྱས་ཐོབ་པའི་རྒྱུའི་གཙོ་བོ་བླ་མ་དགེ་བའི། གཉེན་དགེ་ལེགས་བསྟེན།་་་་་
པར་མཛད། དུས་ཡུན་ཀུན་དུ་ལུགས་ཟུང་་་་་་ཆོས་དང་སྲིད་ཀྱི་ཕུན་སུམ་ཚོགས་པ་ཐམས་ཅད། ལྷུན་དུ་གྲུབ། ཨེ་མ་སྐལ་བཟང་དཔྱོད་ལྡན་མ་ནུའི་བུ།་་་་་ མིའི་མངོན་བརྗོད། ཤིན་ཏུ་ངེས་པའི་གོ་འཕངས་་་་་་སངས་རྒྱས་ཀྱི་མཚན་གྱི་མངོན་བརྗོད། དོན་གཉེར་རྣམས། ། རྒྱ་མཚོའི་སྐ་རགས་་་་་་ས་གཞིའི་མངོན་བརྗོད། ཅན་འདིའི་་་་་་ལམ་སྤྱོད་པའི། ། བསྟན་འཛིན་གྱི། །
གཙུག་་་་་་ས་སྐྱ་པའི། རྒྱན་ཆོས་ཚུལ་སྤྲིན་གྱི་མྱུ་་་་་་ཆུའི་མངོན་བརྗོད། གུ་ཡིས། ། ནང་གི་བྱེད་པའི་་་་་་སེམས་ཀྱི་མངོན་བརྗོད། ནག་ནོག་་་་་་སྡིག་པའི་མངོན་བརྗོད། རིམས་སྦྱངས་ཏེ། རབ་་་་་་རྣམ་དཔྱོད་དམ་བློ་གྲོས་ཀྱི་མངོན་བརྗོད། མཐོང་ལྡན་པས་ཉམས་སུ་ལེན་ཤེས་ན། དཔལ་སྟུག་་་་་་སངས་རྒྱས་ཀྱི་མཚན་གྱི་མངོན་བརྗོད། ཚེ་འདི་ཉིད་ལ་འགྲུབ་པའོ། །
དེ་ལྟར་འགྲོ་འདིའི་བདེ་སྐྱིད་བྱེད་པོ་མཆོག ། མི་དབང་གང་གི་ཡོན་ཏན་བསྔགས་པའི་གཏམ། ། ངོ་མཚར་ལྷ་ཡི་རྔ་ཆེན་འདི་བགྱིས་པས། ། སྙན་གྲགས་འཛམ་གླིང་ཀུན་ཏུ་ཁྱབ་གྱུར་ཅིག ཅེས་གངས་རིའི་ལྗོངས་ཀྱི་འགྲོ་བ་མཐའ་དག་ལ་བདེ་སྐྱིད་མ་ལུས་པ་འབྱུང་བའི་བྱེད་པོ་དམ་པ། རིས་མེད་པའི་སེམས་ཅན་མཐའ་ཡས་པ་དག་གི་མ་འདྲིས་པའི་མཛའ་བོ་ཆེན་པོ། སྔོན་གྱི་ཆོས་རྒྱལ་མེས་དབོན་དེ་དག་གཟུགས་གཞན་ཟློས་པའི་གར་གྱིས་སྙིགས་དུས་ཀྱི་འགྲོ་བ་རྣམས་ལ་ཐུགས་བརྩེ་བ་ཆེན་པོས་བསམ་བཞིན་དུ་བྱོན་པའི་མཛད་འཕྲིན་རྨད་དུ་བྱུང་བ་ཅན་དཔལ་ཆོས་ཀྱི་རྒྱལ་པོ་ཆེན་པོ་འཕྲིན་་་་་་ཀརྨ། ལས་བསྟན་སྐྱོང་དབང་པོ་ལ་བསྔགས་པ་འཆི་མེད་གསེར་གྱི་རྔ་ཆེན་ཞེས་བྱ་བ་འདི་ཡང་། ས་ལ་སྤྱོད་པའི་བརྒྱ་བྱིན་དབང་པོ་དེ་ཉིད་ཀྱི་ཐུགས་དགོངས་རྣམ་པར་དཀར་བའི་བཀའ་དྲིན་གྱིས་འཚོ་བ། ཤྲཱི་ས་སྐྱ་པ་ཤཱཀྱའི་དགེ་བསྙེན་པཎྜི་ཏ་་་་་་མཁས་པ།
སྔགས་འཆང་ངག་དབང་ཀུན་དགའ་བསོད་ནམས་གྲགས་པ་རྒྱལ་མཚན་དཔལ་བཟང་པོས་བསམ་པ་དག་ཅིང་སྦྱོར་བ་གུས་པའི་སྒོ་ནས་འཕགས་པའི་ཡུལ་ན་བྷ་ཝ་་་་་་དངོས་པོ། ར་ཞེས་གྲགས་པ། ཤིང་ཕོ་ཁྱིའི་་་་་་རྒྱ་ནག་པ། ལོ་ཧེ་མེནྟའི་་་་་་ཁ་བའི་དུས། དུས་ཀྱི་ཚིམ་བྱེད་་་་་་རྒྱལ་གྱི་ཟླ་བ། ཀྱི་ཟླ་བའི་དམར་ཆ་རྒྱལ་བ་གསུམ་པའི་་་་་་ཚེས་ཉེར་བརྒྱད། ཚེས་ལ། གུ་ཎ་རཏྣ་ཀ་རཿཤྲཱི་ཝན་་་་་་ཡོན་ཏན་རིན་ཆེན་འབྱུང་གནས། བྷཱུ་མི་པཎྜུ་གནས་མཆོག་བཞི་ཐོག་བླ་བྲང་ཆེན་པོའི་ཡང་སྟེང་སྔོན་མེད་གསར་དུ་བསྐྲུན་པའི་འགྲོ་བ་མཐའ་དག་གི་བསོད་ནམས་ཀྱི་ཞིང་ས་དམ་པར་གྱུར་པ་མི་ལ་ལྷ་ཁང་རྡོ་རྗེ་གདན་ཞེས་བྱ་བ་དང་། རྒྱ་ནག་ལྷ་ཁང་རི་བོ་རྩེ་ལྔའི་བྱ་འདབ་དཔེ་ཁང་གསར་པ་ཆོས་མཛོད་ཆེན་མོ་དང་ཉེ་བའི་ངོ་མཚར་འཆི་མེད་རྡོ་རྗེའི་ཕོ་བྲང་ཨེ་ཝཾ་བྱང་ཆུབ་འབྱུང་བའི་གནས་མཆོག་གི་རང་བྱུང་དྷྱ་ན་གྲྀ་་་་་་བསམ་གཏན་ཁང་བུར།
ཧར་ལེགས་པར་སྦྱར་བའི་ཡི་གེ་པ་ནི་ཨཱཀྵ་རཱའི་འདུ་བྱེད་ལ་མཁས་པ་བཀྲ་ཤིས་དོན་འགྲུབ་ཀྱིས་བགྱིས་པ་འདིས་འཕྲལ་དང་ཡུན་དུ་དགེ་ལེགས་སུ་གྱུར་ཅིག ། སྭསྟི་ཛ་ཡནྟུ།་་་་་ བཀྲ་ཤིས་རྒྱལ་བར་གྱུར་ཅིག སརྦ་མངྒལཾ།་་་་་ ཐམས་ཅད་བཀྲ་ཤིས། ཀ་ལྱཱ་ཎ་ཝརྡྷནྟུ།་་་་་ དགེ་ལེགས་འཕེལ་བར་གྱུར་ཅིག། །། ༈ མཁན་ཆེན་ཨ་པད་རིན་པོ་ཆེའི་དགོངས་བཞེད་ལྟར་གུ་རུས་ཞབས་ཞུ་བགྱིས་པའོ།། PAGE * MERGEFORMAT 110 ཨ་མྱེས་ཞབས། མཐུ་སྟོབས་དབང་ཕྱུག་ལ་གསོལ་འདེབས་སྡེ་ཚན་༣༥ ནས་༡༢༦བར།
PAGE * MERGEFORMAT 109
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
