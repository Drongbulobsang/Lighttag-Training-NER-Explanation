གསུང་འབུམ། ངག་དབང་ཀུན་དགའ་བསོད་ནམས།
པོད ༢༡༨
རྣལ་འབྱོར་བླ་མེད་ཀྱི་ཕྱི་དང་ནང་གི་ཡུལ་ཆེན་རྣམས་ཀྱི་རྣམ་གཞག་མདོར་བསྡུས་བཤད་པའི་ཡི་གེ།
༄༅། །རྣལ་འབྱོར་བླ་མེད་ཀྱི་ཕྱི་དང་ནང་གི་ཡུལ་ཆེན་རྣམས་ཀྱི་རྣམ་གཞག་མདོར་བསྡུས་བཤད་པའི་ཡི་གེ་བཞུགས།། ན་མོ་བུདྡྷ་དྷྭ་ཛ་ཡེ། འདིར་རྣལ་འབྱོར་བླ་མེད་ཀྱི་ཕྱི་ནང་གི་ཡུལ་ཆེན་རྣམས་ཀྱི་རྣམ་གཞག་མདོར་བསྡུས་བཤད་པར་བྱའོ། ། དེ་ལ་ཡུལ་ཉི་ཤུ་རྩ་བཞིའི་རྣམ་གཞག་འཁོར་ལོ་བདེ་མཆོག་གི་རྩ་རྒྱུད་ལས་བཤད། ཡུལ་ཆེན་ཉེར་བརྒྱད་ཀྱི་རྣམ་གཞག་ཕྱག་ཆེན་ཐིག་ལེ་ལས་བཤད། སུམ་ཅུ་རྩ་གཉིས་ཀྱི་རྣམ་གཞག་ཀྱཻ་རྡོར་རྩ་རྒྱུད་ལས། བཞི་བཅུ་རྩ་བརྒྱད་ཀྱི་རྣམ་གཞག་འཁོར་ལོ་སྡོམ་ཆེན་ལས་བཤད་དོ། ། དེ་ལྟར་མི་འདྲ་བ་སྣ་ཚོགས་གསུངས་པ་དེ་དག་ནི་གང་ཟག་གི་བློའི་རིམ་པའི་དབྱེ་བསྡུ་ཙམ་ཡིན་ཏེ། སློབ་དཔོན་རིན་པོ་ཆེ་རྩེ་མོའི་ཞལ་སྔ་ནས། དེ་ལྟ་བུའི་ཡུལ་སྟོང་ཕྲག་བདུན་ཅུ་རྩ་གཉིས་སུ་བསྡུ་བ་དེ་ཡང་ཡུལ་སུམ་ཅུ་རྩ་གཉིས་སུ་བསྡུ་ཞིང་།
དེ་ཡང་ཡུལ་ཉི་ཤུ་རྩ་བཞིར་བསྡུ་ཞིང་། དེ་བཅུ་གཉིས་སུ། དེ་ཡང་བརྒྱད་དུ་བསྡུ་བ་ཡིན་པས་གང་ཟག་གི་ཁམས་དང་བསྟུན་ཏེ། ཞེས་གསུངས་པས་སོ། ། ཀྱཻ་རྡོར་ལས་ཡུལ་སོ་གཉིས་སུ་གསུངས་པ་དེ་ལ། སྒྲ་ཇི་བཞིན་པ་སུམ་ཅུ་རྩ་གཉིས་སུ་འདོད་པ་དང་། འཁྲུགས་བསྡེབས་ཏེ་ས་གཉིས་སུ་འདོད་པ་གཉིས་ཡོད་པ་ལས། ཕྱི་མ་ཉིད་ས་སྐྱ་པ་ཡབ་སྲས་རྣམས་བཞེད་དེ། སམྦུ་ཊི་ལས། གནས་ནི་རབ་ཏུ་དགའ་བའི་ས། །
དེ་བཞིན་ཉེར་གནས་དྲི་མ་མེད། ། ཞིང་ནི་འོད་བྱེད་ཤེས་པར་བྱ། ། ཉེ་བའི་ཞིང་ནི་འོད་འཕྲོ་བ། ། ཚནྡྷོ་མངོན་དུ་གྱུར་པ་སྟེ། ། ཉེ་བའི་ཚནྡྷོ་སྦྱང་དཀའ་བ། ། འདུ་བ་རིང་དུ་སོང་བ་སྟེ། ། ཉེ་བའི་འདུ་བ་མི་གཡོ་བ། ། དུར་ཁྲོད་ལེགས་པའི་བློ་གྲོས་ཉིད། ། ཉེ་བའི་དུར་ཁྲོད་ཆོས་ཀྱི་སྤྲིན། ། ཕ་རོལ་ཕྱིན་བཅུའི་ས་རྣམས་ལ། །
རྣལ་འབྱོར་མ་ཡིས་ཀླ་ཀློའི་སྐད། ། སུ་ལ་སོགས་ལ་ཅི་གསུངས་པ། ། ཕྱི་ནང་ནང་དུ་བསམ་པར་བྱ། ། ཞེས་ཐུན་མོང་དང་ཐུན་མོང་མ་ཡིན་པའི་མིང་དོན་སྦྱར་ནས་བསྟན་པའི། ས་དང་པོ་དང་གཉིས་པ་ལ་ཡུལ་ཆེན་བཞི་བཞིའི་རྩ་མདུད་གྲོལ་དགོས་པར་བཞེད་ཅིང་། གསུམ་པ་ནས་བཅུ་པའི་བར་ལ་ཡུལ་གཉིས་ཀྱི་རྩ་མདུད་གྲོལ་དགོས་པར་བཞེད་ལ། དེ་ནས་བཅུ་གཅིག་པ་དང་བཅུ་གཉིས་པ་ནི། རྩ་རྒྱུད་བརྟག་གཉིས་ཀྱི་འགྲེལ་པ་ཀུ་མུ་ཏིར་རྒྱུད་འབུམ་པའི་ལུང་དྲངས་པ་ལས།་་་་་ ཨ་བྷི་དྷ་ན་ལས་ཞེས་པའང་མཐོང་། འཐུང་སྤྱོད་དཔེ་མེད་ཡེ་ཤེས་ཏེ། །
ཉེ་བའི་འཐུང་སྤྱོད་ཡེ་ཤེས་ཆེ། ། ཞེས་གསུངས་པའི་ས་ལྷག་མ་གཉིས་པོ་དེ་ལ་ཡུལ་བཞི་བཞིའི་རྩ་མདུད་གྲོལ་དགོས་པར་བཞེད་པ་ཡིན་ནོ། ། སྒྲ་ཇི་བཞིན་པ་སུམ་ཅུ་རྩ་གཉིས་སུ་འདོད་པའི་ལུགས་ནི། མངའ་རིས་པའི་ཚིག་འགྲེལ། བླ་མ་རྔོག་པ་རྣམས་དང་། རྩ་རྒྱུད་ཀྱི་འགྲེལ་པ་ཁ་སྦྱོར་དྲི་མེད་རྣམས་སོ། ། རྗེ་བཙུན་ས་སྐྱ་པའི་ལུགས་ཀྱི་ཡུལ་ཆེན་པོ་སོ་གཉིས་ས་རྣམས་ལ་སྦྱོར་ཚུལ་ནི། ཨུ་རྒྱན་དང་། ཛ་ལནྡྷ་ར་དང་། ཀོ་ལ་ཀི་རི་དང་།
ཀ་མ་རུ་སྟེ་བཞི་ས་དང་པོ་ལ་སྦྱོར། དེ་བཞིན་དུ་མ་ལ་ཝ་དང་། སིནྡྷུ་དང་། ན་ག་ར་དང་། ལྕགས་པའི་གྲངས་ཏེ་བཞི་ས་གཉིས་པ་ལ། མུ་མྨུ་ནི་དང་། དེ་ཝི་ཀོ་ཊ་སྟེ་གཉིས་ས་གསུམ་པ་ལ། ཀུ་ལུ་ཏ་དང་། ཨར་བུ་ཏ་གཉིས་ས་བཞི་པ་ལ། ཧ་རི་ཀེ་ལ་དང་།
གོ་ཏ་ཝ་རི་གཉིས་ས་ལྔ་པ་ལ། ལམྦ་ཀ་དང་། ཀཉྩི་གཉིས་ས་དྲུག་པ་ལ། བྱེད་པའི་གྲངས་དང་། གསེར་གླིང་གཉིས་ས་བདུན་པ་ལ། ཀོངྐ་ན་དང་། བིནྡྷ་གཉིས་ས་བརྒྱད་པ་ལས། རབ་སོང་དགེ་འདུན་དང་། རྒྱ་མཚོའི་འགྲམ་གཉིས་ས་དགུ་པ་ལ། ཙ་རི་ཏྲ་དང་།
གཞོན་ནུའི་གྲོང་ཁྱེར་གཉིས་ས་བཅུ་པ་ལ། གྲོང་ཁྱེར་ཏེ་ཁ་ཆེ་དང་། གྲོང་མཐའ་སྟེ་མོན་ཡུལ་དང་། ལཉྪ་མཚོ་སྐྱེས་དང་། སོ་སོ་རཥྚ་དང་བཞི་ས་བཅུ་གཅིག་པ་ལ། ཧི་མ་ལ་ཡ་དང་། ཀོ་ཤ་ལ་དང་། ཀ་ལིངྐ་དང་། སྐྱེད་ཚལ་ར་བ་དང་བཞི་ས་བཅུ་གཉིས་པ་ལ་སྦྱོར་བར་བཞེད་དོ། ། དེ་ལྟར་ཕྱིའི་ཡུལ་ཆེན་སོ་གཉིས་པོ་དེ་དག་ནང་རྡོ་རྗེ་ལུས་ཀྱི་ཡུལ་སོ་གཉིས་དང་སྦྱར་ན་ས་དང་པོས་བསྡུས་པའི་ཡུལ་བཞི་ནི།
སྤྱི་བོ་དང་། སྤྱི་གཙུག་དང་། འཚོགས་མ་དང་། སྨིན་ཕྲག་གོ ། ས་གཉིས་པས་བསྡུས་པ་བཞི་ནི། སྣ་རྩེ་དང་། མིག་དང་། རྣ་བ་དང་། ཁའོ། ། ས་གསུམ་པས་བསྡུས་པ་གཉིས་ནི།
ལྐོས་ཀ་དང་། མགྲིན་པའོ། ། ས་བཞི་པས་བསྡུས་པ་གཉིས་ནི། རྒལ་ཚིགས་དང་ནུ་མའོ། ། ས་ལྔ་པས་བསྡུས་པ་གཉིས་ནི། སྙིང་ཁ་དང་ལྟེ་བའོ། ། ས་དྲུག་པས་བསྡུས་པ་གཉིས་ནི། གསང་གནས་ཀྱི་ནང་དང་། རྟགས་ཀྱི་དབུས་སོ། ། ས་བདུན་པས་བསྡུས་པ་གཉིས་ནི།
རྟགས་ཀྱི་རྩེ་དང་གཞང་ཁའོ། ། ས་བརྒྱད་པས་བསྡུས་པ་གཉིས་ནི། བརླ་དང་། པུས་མོའོ། ། ས་དགུ་པས་བསྡུས་པ་གཉིས་ནི། བྱིན་པ་དང་། བོལ་གོང་ངོ་། ། ས་བཅུ་པས་བསྡུས་པ་གཉིས་ནི། སོར་མོ་དང་། མཐེ་བོང་ངོ་། །
ས་བཅུ་གཅིག་པས་བསྡུས་པ་བཞི་ནི། ཕྲག་པ་དང་། རྐང་མཐིལ་དང་། སྙིང་ཁའི་ཕྱོགས་ཀྱི་རྩ་གཉིས་སོ། ། ས་བཅུ་གཉིས་པ་བསྡུས་པ་བཞི་ནི། ལྟག་པ་དང་། སྐེད་པ་དང་། ཡང་སྙིང་ཁའི་ཕྱོགས་ཀྱི་རྩ་གཉིས་རྣམས་ཡིན་པར་བཞེད་དོ། ། འདིར་སྨྲས་པ། བསྐྱེད་རྫོགས་ཟབ་མོའི་རྣལ་འབྱོར་ལ་འབད་པས། །
ཕྱི་ནང་ཡུལ་ཆེན་སོ་གཉིས་མྱུར་བགྲོད་ཏེ། ། མི་འཕྲོགས་འབྲས་བུའི་དབང་ལ་སྦྱོར་བྱེད་པའི། ། རྡོ་རྗེ་ཐེག་པའི་ཉེ་ལམ་འདི་ངོ་མཚར། ། དེང་དུས་ཆོས་གྲྭ་དཔལ་ལྡན་ས་སྐྱ་ན། ། མཚན་ཉིད་ཐེག་པའི་གྲུབ་མཐའི་སྲོལ་འཛིན་རྒྱུན། ། ཅུང་ཟད་སྣང་མོད་རྒྱུད་སྡེ་རིན་པོ་ཆེའི། ། བཀའ་སྲོལ་དྲི་མེད་མཚན་གྱི་ལྷག་མ་ཙམ། ། སྒྲ་དང་སྙན་ངག་ལ་སོགས་རིག་གནས་གཞན། ། ཆུ་འཛིན་དྭངས་པའི་མཁའ་བཞིན་དྲི་མས་དབེན། ། བསྟན་པ་གསལ་བར་ནུས་པའི་བཤེས་གཉེན་ལས། །
བཟའ་བཏུང་ཁོ་ན་དོན་གཉེར་བླུན་པོ་རྣམས། ། མཆོག་ཏུ་འཛིན་པ་ལ་སོགས་གནས་འདི་ཡི། ། སྣང་ཚུལ་གང་ནས་བསམས་ཀྱང་སྔོན་དུས་ཀྱི། ། རྒྱལ་པོ་ཀྲི་ཀྲི་ཞེས་བྱའི་རྨི་ལམ་དུ། ། རྒན་པོ་སྤྱི་ཐེར་བྱུང་བའི་ལུང་བསྟན་བཞིན། ། ཀྱེ་མ་ད་ནི་དུས་ལ་བབས་པར་སྣང་། ། ཀྱེ་ཧུད་དུས་ངན་འདི་ལ་རྣམ་དཔྱོད་ཀྱི། ། བློ་གྲོས་རབ་ཏུ་གསལ་ལྡན་ཁོ་བོ་ཡིས། ། ཡོངས་རྫོགས་བསྟན་པ་རིན་ཆེན་སྒྲོན་མེ་ཆེ། ། འཇིག་རྟེན་ཁམས་འདིར་གསལ་བར་བྱེད་གྱུར་ཅིག །
ཅེས་པ་འདི་ཡང་རྒྱལ་བ་མུས་པ་ཆེན་པོ་སངས་རྒྱས་རྒྱལ་མཚན་གྱི་ཞབས་ལ་ཡན་ལག་མཆོག་གིས་རེག་པ་ས་སྐྱ་པ་ཤཱཀྱའི་བཙུན་པ་ངག་དབང་ཀུན་དགའི་མིང་ཅན་གྱིས་བྲིས་པའོ།། །། མངྒ་ལཾ།། །། ༈ མཁན་ཆེན་ཨ་པད་རིན་པོ་ཆེའི་དགོངས་བཞེད་ལྟར་གུ་རུས་ཞབས་ཞུ་བགྱིས་པའོ།། PAGE * MERGEFORMAT 2 ཨ་མྱེས་ཞབས། རྣལ་འབྱོར་བླ་མེད་ཀྱི་ཕྱི་དང་ནང་གི་ཡུལ་ཆེན་རྣམས་ཀྱི་རྣམ་གཞག་མདོར་བསྡུས་བཤད་པ། PAGE * MERGEFORMAT 1
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
