གསུང་འབུམ། ངག་དབང་ཀུན་དགའ་བསོད་ནམས།
པོད ༢༡༧
རྡོ་རྗེ་ཐེག་པའི་བཟའ་བའི་དམ་ཚིག་གི་རྣམ་པར་བཤད་པ་བདུད་རྩིའི་རོལ་མཚོ།
༄༅། །རྡོ་རྗེ་ཐེག་པའི་བཟའ་བའི་དམ་ཚིག་གི་རྣམ་པར་བཤད་པ་བདུད་རྩིའི་རོལ་མཚོ་བཞུགས།། ན་མོ་གུ་རུ་བུདྡྷ་དྷྭ་ཛ་ཡེ། འདིར་རྡོ་རྗེ་འཛིན་པ་རྣམས་ལ་ཉེ་བར་མཁོ་བའི་བཟའ་བའི་དམ་ཚིག་གི་རྣམ་གཞག་ཅུང་ཟད་བཤད་པར་བྱ་བ་ལ་དོན་གཉིས་ཏེ། རྒྱུན་གྱི་དང་། ཁྱད་པར་གྱིའོ། ། དང་པོ་ལ་བདུད་རྩི་རིལ་བུ་བསྒྲུབ་པའི་ཚུལ། ཇི་ལྟར་བསྟེན་པའི་ཚུལ། བསྟེན་པ་ལས་བྱུང་བའི་ཕན་ཡོན་ནོ། ། དང་པོ་ནི། རྒྱུད་ལས།
ན་དང་ག་ཧ་དང་པོ་དང་། ། མཐའ་ཡི་ཤྭ་དང་དང་པོའི་ཤྭ། ། ཀྱཻ་རྡོ་རྗེའི་དངོས་གྲུབ་ཕྱིར། ། བདུད་རྩི་ལྔ་ཡང་དེ་བཞིན་བཟའ། ། ཞེས་སོགས་དང་། སམ་ཊི་ལས། ཡེ་ཤེས་ལྕགས་ཀྱུ་རབ་དབྱེ་བས། ། ཡིད་ཀྱིས་ཐམས་ཅད་དགུག་པའོ། ། ཞེས་དང་། ཕྱག་ཐིག་ལས།
མི་བསྐྱོད་པ་ནི་དྲི་ཡི་ཆུ། ། རིན་ཆེན་དབང་པོའི་ཁྲག་ཅེས་བཤད། ། སྣང་བ་མཐའ་ཡས་ཁུ་བར་བརྗོད། ། དོན་ཡོད་གྲུབ་པ་ཤ་ཆེན་ཏེ། ། རྣམ་པར་སྣང་མཛད་སྟུག་པར་བཤད། ། འདི་རྣམས་བདུད་རྩི་ལྔ་མཆོག་གོ ། ཞེས་སོགས་ཀྱི་རྫས་དང་། རྩ་རྒྱུད་ལས། དང་པོར་རྣམ་སྣང་དེ་རྗེས་སུ། ། རྡོ་རྗེ་མ་ཡི་མཐའ་རུ་ཧཱུྃ། །
བཟའ་བ་དང་བཏུང་བ་བྱིན་གྱིས་བརླབས་པའི་སྔགས་སོ། ། ཞེས་དང་། སྃ་ཊི་ལས། ཧ་ཡིས་ཁ་དོག་འཕྲོག་པར་བྱེད། ། ཧོས་ནི་དྲི་ནི་འཇིག་པར་བྱེད། ། ཧྲཱིཿནི་བརྩོན་འགྲུས་འཇིག་པར་བྱེད། ། རིམ་པ་འདི་ན་བརྗོད་པར་བྱ། ། རྣམ་གསུམ་ལན་གསུམ་བརྗོད་པས་ནི། ། གསུམ་གྱི་ལྷ་རྣམས་ཚིག་པར་བྱ། ། ཞེས་སོགས་ཀྱིས་གཏོར་མ་ཐུན་མོང་དུ་བྱིན་རླབས་བསྟན་ལ།
དེ་ཡི་དབུས་ན་བླངས་ནས་ནི། ། དེ་ནས་བདུད་རྩི་མྱང་བར་བྱ། ། ཞེས་སོགས་ཀྱིས་མྱང་བའི་ཚུལ་བསྟན་ཏེ། རྒྱས་པར་ཕྱག་ཐིག་ལེའུ་བཅུ་གཉིས་པར་འབྱུང་ཞིང་། ལག་ཏུ་བླང་བ་ནི་མན་ངག་གི་སྐབས་སུ་ཤེས་པར་བྱའོ། ། གཉིས་པ་བསྟེན་ཚུལ་ནི། ཐུན་གྱི་ཐོག་མཐའ་འམ། ཐུན་རེའམ། ཞག་རེའམ། ཟླ་བ་རེ་ལ་རེ་རེ་བསྟེན་ལ།
དེ་མ་གྲུབ་ན་ཟླ་བ་དྲུག་ནས་སམ། ཐ་ནའང་ལོ་རེའི་དཔྱིད་ཟླ་འབྲིང་པོའི་ཚེས་གཅིག་གམ་བཅོ་ལྔ་ལ་རེ་རེ་བསྟེན་ནོ། ། དེ་ལྟར་ཡང་དུས་འཁོར་འགྲེལ་ཆེན་ལས། རྣམ་པར་སྣང་མཛད་ལ་སོགས་པའི་རིལ་བུ་ཡུངས་ཀར་གྱི་ཚད་ཙམ་ཉི་མ་སོར་སོར་དམ་ཚིག་བསྟེན་པའི་དོན་དུའོ། ། ཞེས་སོ། ། གསུམ་པ་ཕན་ཡོན་ནི། རྡོ་རྗེ་རྣལ་འབྱོར་མ་རྣམས་ཀྱིས་བྱིན་གྱིས་རློབས་པ་དང་། ཚེ་དང་ལུས་ཀྱི་བཅུད་ལེན་དུ་འགྱུར་བ་སྟེ། རྒྱུད་ལས། རྒ་ཤིས་ཟིལ་གྱིས་མི་གནོན་ཞིང་། །
རྟག་ཏུ་སྲུང་བར་འགྱུར་བ་ཡིན། ། སོགས་དང་། གུར་ལས་མི་བསྐྱོད་བསྟེན་པའི་རྣལ་འབྱོར་པས། ། ནད་རྣམས་ཐམས་ཅད་རྣམ་པར་སྤངས། ། ཞེས་སོ། ། མཐར་ཐུག་ཕན་ཡོན་ནི། གསང་འདུས་ལས། ཤ་ཆེན་དམ་ཚིག་མཆོག་གིས་ནི། ། རྡོ་རྗེ་གསུམ་མཆོག་འགྲུབ་པར་འགྱུར། ། ཞེས་སོ། །
འདི་དག་ཀྱང་དེ་ཁོ་ན་ཉིད་ཤེས་པས་ཡིན་གྱིས་གང་ཟག་གཞན་གྱིས་ནི་དེ་ལྟ་མ་ཡིན་ཏེ། དགོངས་པ་ལུང་སྟོན་ལས། གསང་བ་འདུས་པ་མི་ཤེས་པར། ། སྦས་པའི་བརྟུལ་ཞུགས་སྤྱོད་བྱེད་པ། ། ཁྱི་དང་ཕག་དང་ཝ་རྣམས་ནི། ། སྤྱོད་པ་དག་ནི་སྟོན་པར་བྱེད། ། ཅེས་སོ། ། དེ་ཁོ་ན་ཉིད་གང་ཡིན་ཞེ་ན། སྦྱང་གཞི་མཚོན་བྱེད་ཤ་ལྔ་དང་བདུད་རྩི་ལྔ། སྦྱོང་བྱེད་རིགས་ལྔས་སྦྱངས་པས།
སྦྱངས་འབྲས་ཡེ་ཤེས་ལྔ་འབྱུང་བར་ཤེས་ནས་ཉོན་མོངས་པ་ལྔ་ཡེ་ཤེས་ལྔར་བསྒྱུར་བའི་ཕྱིར་དག་མ་དག་གི་རྣམ་རྟོག་མེད་པར་བསྟེན་པ་སྟེ། གདན་བཞི་ལས། ལྕགས་ཀྱུ་ཆེ་ལ་བཀོད་པ་ནི། ། ཡེ་ཤེས་ལྷར་ནི་དགོད་པ་སྟེ། ། རྡོ་རྗེ་ལྕགས་ཀྱུ་མི་བསྐྱོད་པ། ། གནས་ཀྱི་ལྕགས་ཀྱུ་རིན་ཆེན་དབང་། ། རྒྱལ་པོའི་ལྕགས་ཀྱུ་དོན་ཡོད་གྲུབ། ། གཡོ་བའི་ལྕགས་ཀྱུ་འོད་དཔག་མེད། ། ལྕགས་ཀྱུ་ལྔ་ལ་སོགས་པ་ལ། ། དེ་ཉིད་ཐམས་ཅད་སྦྱར་བར་བྱ། །
ཞེས་སོ། ། ཤ་ལྔ་ལ་ཅིའི་ཕྱིར་ལྕགས་ཀྱུ་ཞེས་བྱ་ཞེ་ན། དཔལ་ལྡན་རྩེ་མོ་ཞབས་ཀྱིས། དངོས་གྲུབ་ཐམས་ཅད་འགུགས་པར་བྱེད་པས་ལྕགས་ཀྱུའོ། ། ཞེས་སོ། ། གཉིས་པ་ཁྱད་པར་གྱི་དམ་ཚིག་ཚོགས་འཁོར་མིང་དོན་དང་། ཇི་ལྟར་བྱ་བའི་ཚུལ་ལོ། ། དང་པོ་ལ་གང་ཟག་གི་སྒོ་ནས་དཔའ་བོ་དང་དཔའ་མོ་གཉིས་ཀ་འཚོགས་ན་ཚོགས་ཀྱི་འཁོར་ལོ། དཔའ་མོ་འབའ་ཞིག་འཚོགས་ན་དཔའ་བོའི་སྟོན་མོ། དཔའ་བོ་འབའ་ཞིག་འཚོགས་ན་དཔའ་མོའི་སྟོན་མོ་སྟེ།
ཌོམྦྷི་བས། དཔའ་བོ་དང་བྲལ་བའི་དཔའ་མོ་དང་། དཔའ་མོ་དང་བྲལ་བའི་དཔའ་བོ་དག་གིས་ཚོགས་ཀྱི་འཁོར་ལོ་བསྐོར་བར་མི་བྱའོ། ། ཞེས་སོ། ། དུས་ཀྱིས་དབྱེ་ན། དབང་བསྐུར་དང་རབ་གནས་ཀྱི་དུས་དང་འབྲེལ་བ་ལ་ཙ་རུའི་བཟའ་བའམ། དགའ་སྟོན་ཞེས་བྱའོ། ། རྣལ་འབྱོར་གྱི་སྒོ་ནས་ལྷའི་རྣལ་འབྱོར་རིགས་མི་འདྲ་བ་བསྒོམ་པ་དུ་མ་འཚོགས་ན། མཛའ་བ་འདུས་པ་ཞེས་བྱ་སྟེ། མཉམ་སྦྱོར་ལས།
ལྷ་རྣམས་ཐམས་ཅད་འཚོགས་པ་ན། ། སྐྱེ་བོ་དམ་པ་ཀུན་འཚོགས་པ། ། ཚོགས་ཀྱི་འཁོར་ལོ་དམ་པ་ནི། ། མཛའ་བ་ཐམས་ཅད་འདུས་པ་སྟེ། ། སངས་རྒྱས་ཀུན་གྱིས་བརྡ་དག་གིས། ། དེ་བཞིན་མཛའ་བ་འདུས་པར་བཏགས། ། ཞེས་སོ། ། དགོས་པའི་སྒོ་ནས་རིམས་དང་མུག་གེ་ལ་སོགས་པ་བཟློག་པའི་དོན་དུ་ལྷ་གྲངས་དང་མཉམ་པའི་གང་ཟག་འདུས་ནས་དཀྱིལ་འཁོར་གྱི་ལྷའི་བཀོད་པ་ལྟར་འཁོད་དེ། ཐམས་ཅད་ཀྱིས་དཀྱིལ་འཁོར་གཅིག་གི་ལྷའི་རྣལ་འབྱོར་བསྒོམས་ནས་ཚོགས་ཀྱི་ཡོ་བྱད་ཀྱིས་མཆོད་དེ། སོ་སོའི་དམ་ཚིག་ལ་བསྐུལ་བ་ལ་སངས་རྒྱས་ཀྱི་གར་ཞེས་བྱའོ། །
མཆོད་བྱའི་སྒོ་ནས་འཇིག་རྟེན་དང་འཇིག་རྟེན་ལས་འདས་པའི་མཁའ་འགྲོ་མ་མཆོད་པ་ལ་རིགས་ལྡན་མ་མཆོད་པ་ཞེས་བྱ། གྲོང་གི་ཆོས་ཀྱིས་མ་གོས་པའི་བུ་མོ་ལྷར་དམིགས་ཏེ་མཆོད་པ་ལ་གཞོན་ནུ་མའི་སྟོན་མོ་ཞེས་བྱའོ། ། གཉིས་པ་ལ། གནས་དང་དུས་དང་ཡོ་བྱད་དང་། ། གང་ཟག་ཆོ་ག་དགོས་པའོ། ། དང་པོ་ལ། ལས་དང་པོ་པའི་གནས་ནི། དུར་ཁྲོད་རི་ཡི་བྱ་སྐྱིབས་དང་། ། དེ་བཞིན་མི་མེད་གྲོང་ཁྱེར་དང་། ། ཡང་ན་དབེན་པའམ་རྒྱ་མཚོའི་མཐར། །
བཟའ་བ་འདི་ནི་རབ་ཏུ་བཟའ། ། ཞེས་སོགས་དང་། ཌོམྦྷི་བས། དུར་ཁྲོད་དང་ནི་ཤིང་གཅིག་གམ། ། སྐྱེད་མོས་ཚལ་དང་ཀུན་དགའ་དང་། ། དེ་བཞིན་རང་གི་ཁྱིམ་དང་ནི། ། གཞན་ཡང་དབེན་པའི་ཁྱིམ་རྣམས་དང་། ། ཞེས་སོ། ། སེམས་བརྟན་པའི་གནས་ནི། གནས་དང་ཉེ་བའི་གནས་དང་ནི། །
ཞིང་དང་ཉེ་བའི་ཞིང་དང་ནི། ། ཚནྡྷོ་ཉེ་བའི་ཚནྡྷོ་དང་། ། དེ་བཞིན་འདུ་བ་ཉེ་འདུ་བ། ། འཐུང་སྤྱོད་ཉེ་བའི་འཐུང་སྤྱོད་ཉིད། ། དུར་ཁྲོད་ཉེ་བའི་དུར་ཁྲོད་ཉིད། ། ཅེས་སོགས་དང་། གནས་ནི་ཛ་ལེནྡྷ་རར་བཤད། ། དེ་བཞིན་དུ་ནི་ཨོ་ཌི་ཡ་ན་ཉིད། ། ཅེས་བྱ་བ་ལ་སོགས་པའི་གནས་སོ། ། གཉིས་པ་དུས་ལ་རྒྱུན་གྱི་དུས་ནི།
རྒྱུད་ལས། ཡིད་བཏགས་ཟླ་ཕྱེད་བཅུ་བཞི་དང་། ། དེ་བཞིན་དུ་ཡང་བརྒྱད་པ་ཉིད། ། སོགས་དང་། སམྦུ་ཊི་ལས། ཟླ་བ་མར་ངོའི་བཅུ་བཞི་དང་། ། ཁྱད་པར་དུ་ནི་བརྒྱད་པ་དང་། ། ཡར་གྱི་ངོ་ཡི་བཅུ་པ་ལ། ། མཆོད་པས་མཆོད་པ་ཉིད་དུ་འགྱུར། ། ཞེས་སོགས་དང་།
ཌོམྦྷི་བས། ཡར་ངོའི་བརྒྱད་དང་བཅུ་བཞི་དང་། ། བཅོ་ལྔ་དག་ནི་རབ་ཏུ་བསྔགས། ། དེ་བཞིན་མར་ངོའི་བརྒྱད་དང་ནི། ། བཅུ་བཞི་དང་ནི་བཅོ་ལྔ་ལ། ། ཞེས་སོ། ། ཁྱད་པར་གྱི་དུས་ནི། དབང་རྒྱུད་རབ་གནས་དང་འབྲེལ་བ་དང་། ཉེར་འཚེ་བཟློག་པའི་དུས་ཏེ། གུར་ལས།
འཆི་བའི་ཚེའམ་མུ་སྟེགས་སམ། ། ཕས་ཀྱི་འཁོར་ལོ་གནོད་པའམ། ། རབ་གནས་དཀྱིལ་འཁོར་སྦྱིན་སྲེག་དང་། ། ཆར་མེད་པ་དང་ཞི་བ་ལ། ། སྔགས་དང་བསྒོམ་པར་ལྡན་པ་ཡིས། ། གང་ཞིག་བདག་ནི་རྟག་རོལ་བ། ། དེ་ཡི་མདུན་དུ་བདག་འདུག་སྟེ། ། དེ་ནི་རྫུན་དུ་མི་འགྱུར་རོ། ། ཞེས་སོགས་སོ། ། གསུམ་པ་ནི།
དཀྱིལ་འཁོར་དང་གང་ཟག་མཆོད་པའི་ཡོ་བྱད་ཅི་འབྱོར་པ་དང་། མེད་དུ་མི་རུང་བ་ཁ་ན་མ་ཐོ་བ་མེད་པའི་ཤ་དང་། ཆོ་ག་བཞིན་དུ་བཙོས་པའི་ཆང་སྟེ། རྒྱུད་ལས། རྒྱལ་མཚན་དང་ནི་མཚོན་བསྣུན་དང་། ། ལན་བདུན་པ་ཡང་བཟའ་བར་བྱ། ། ཞེས་སོགས་དང་། སྐྱེས་པའི་ཐོད་ཆེན་ཆ་གཅིག་པ། ། ཆང་ནི་བཟང་པོས་ཡོངས་བཀང་སྟེ། ། ཞེས་སོགས་དང་།
ཌོམྦྷི་བས། ཉ་དང་ཤ་ལ་སོགས་པར་ལྡན། ། མི་འཚེ་བ་དང་སྐྱོན་ཀུན་བྲལ། ། སྡིག་པ་མེད་དང་མ་བླང་པའོ། ། ཞེས་སོ། ། བཞི་པ་གང་ཟག་ནི་དབང་ཐོབ་ཅིང་དམ་ཚིག་དང་ལྡན་པ་ཉོན་མོངས་པ་དང་རྣམ་རྟོག་ཤས་ཆུང་བའི་ལས་དང་པོའམ། སེམས་ཅུང་ཟད་བརྟན་པ་ཡན་ཆད་དེ། ཕྱག་ཐིག་ལས། ཐམས་ཅད་དམ་ཚིག་གཅིག་པ་དང་། ། ཐམས་ཅད་རྟོག་པ་མེད་པ་དང་། །
སེར་སྣ་ང་རྒྱལ་སྤངས་པ་དང་། ། འདོད་ཆགས་ཞེ་སྡང་བྲལ་བ་དང་། ། བླ་མ་ལ་གུས་བསམ་གཏན་ལྡན། ། ཕྲག་དོག་མེད་ཅིང་རྩེ་གཅིག་པ། ། དེ་ལྟར་དགྱེས་པ་ཚོགས་འཁོར་ལོ། ། མཁས་པས་འབད་དེ་གཞུག་པར་བྱ། ། ཞེས་སོ། ། གྲོགས་ཀྱང་ལས་དང་པོ་མཚན་ཉིད་དེ་དག་དང་ལྡན་པའམ། རིགས་ལྡན་མའམ། རྒྱས་བཏབ་པའི་གཞོན་ནུ་མའམ།
རོ་རས་ལ་ཐོད་པ་ལ་སོགས་པའི་མཚན་མ་བྲིས་ནས་མཆོད་པ་སྟེ། ཐོད་པ་དགྲ་སྟ་མཆེ་བ་དང་། ། ཆུ་སྲིན་རྒྱལ་མཚན་རལ་གྲི་དང་། ། འཕང་མདུང་དུང་དང་བདུན་དུ་གསུངས། ། ཡང་དག་སྦྱོར་བའི་ཆོ་ག་འདི། ། རྣལ་འབྱོར་རིག་པས་རྟག་ཏུ་མཆོད། ། ཅེས་སོགས་གསུངས་སོ། ། དྲོད་ཆུང་འབྲིང་ཆེ་སོགས་ཐོབ་པས་ནི། རྟོག་པ་མཉམ་པའི་དཔའ་བོ་དང་རྣལ་འབྱོར་མ་དང་བརྡ་དང་བརྡའི་ལན་བྱས་ནས་ཚོགས་ལ་འདུ་བ་སྟེ། ཕྱག་རྒྱ་ཕྱག་རྒྱའི་ལན་གྱིས་ནི། །
དམ་ཚིག་གི་ནི་རྣམ་པར་དབྱེ། ། དེ་ལ་རྣལ་འབྱོར་མས་སྨྲས་པ། ། ཨེ་མ་བུ་ནི་སྙིང་རྗེ་ཆེ། ། གལ་ཏེ་ཕྲེང་བ་ལག་སྟོན་ན། ། འདུ་བར་བྱ་ཞེས་སྨྲ་བ་ཡིན། ། འཕྲེང་བ་མངོན་པར་བཏང་བྱས་ནས། ། དམ་ཚིག་ལ་མནོས་བརྟུལ་ཞུགས་བཟང་། ། དེ་ལ་ཕྱི་རོལ་ཞེས་འདུ་བ། ། བཟང་པོའི་སྤྱོད་ཡུལ་གནས་པ་ནི། ། དེ་ལ་འདུ་བར་རྣལ་འབྱོར་མས། །
གང་སྨྲས་དེ་ལྟར་ཐམས་ཅད་བྱ། ། སོགས་སོ། ། ལྔ་པ་ཆོ་ག་ལ་སྦྱོར་དངོས་རྗེས་གསུམ་གྱི། དང་པོ་ལ། གནས་ཁང་བརྒྱན་ཏེ་ཚོགས་གཏོར་བཤམས། སློབ་དཔོན་ནང་དུ་བྱོན་ནས་སྔོན་ལ་བཞུགས་པ། སྒོ་བས་བརྡ་དང་བརྡའི་ལན་བྱས་ཏེ་ཤེས་ན་ནང་དུ་འཇུག་པ། དབང་ལ་སོགས་པས་རྒན་རིམ་བཞིན་གྲལ་བྱ་བ། ལྷའི་རྣལ་འབྱོར་ལ་གནས་པར་གསོལ་བ་གདབ་པ། ཡིག་བརྒྱས་རྒྱུད་སྦྱང་ཞིང་སྲུང་འཁོར་བསྒོམ་པའོ། །
དང་པོ་ནི། ཌོམྦྷི་བས། ས་གཞི་བ་ཡི་ལྔས་བྱུགས་ལ། ། མེ་ཏོག་དྲི་ཞིམ་སྣ་ཚོགས་དགྲམ། ། ཞེས་དང་། ཕྱག་ཐིག་ལས། དང་པོ་ཡིད་འཕྲོག་དགྱེས་པ་ཡིས། ། མེ་ཏོག་དཀྱིལ་འཁོར་བྲི་བར་བྱ། ། དེ་རུ་སྣ་ཚོགས་མཆོད་པ་ནི། ། རྩེ་གཅིག་གིས་ནི་ལེགས་པར་བྱ། །
ཞེས་སོ། ། གཉིས་པ་ནི། དེ་ཉིད་བཅུ་ནི་ཡོངས་ཤེས་ཤིང་། ། གསུམ་པོ་དག་ལས་དགེ་སློང་མཆོག ། འབྲིང་པོ་དགེ་ཚུལ་ཞེས་བྱ་སྟེ། ། དེ་དག་མ་ཐ་ཁྱིམ་པའོ། ། ཞེས་སོ། ། གལ་ཏེ་དགེ་སློང་ཡིན་ཡང་རྨོངས་ལ། དགེ་ཚུལ་ལམ། དགེ་བསྙེན་མཁས་ཤིང་རྒྱུད་སྟོན་ནུས་ན།
ཅིག་ཤོས་དེ་ཁྱིམ་གཞན་དུ་ཡོ་བྱད་བཟང་པོས་མཉེས་པར་བྱས་ལ། དགེ་ཚུལ་ལམ། དགེ་བསྙེན་གྱིས་གཙོ་བོ་བྱའོ། ། དེ་བཞིན་དུ་གཞན་གཉིས་ལའང་ཤེས་པར་བྱའོ། ། གསུམ་པ་ནི། ཕྱི་ནས་འོང་བ་རྣམས་ཀྱིས། ཁྱོད་ཀྱི་དམ་ཚིག་ལ་ནི་ཁྲོ་བོ་དབྱུག་པ་སྔོན་པོ་མཛེས། ། དངོས་གྲུབ་ཕྱག་ན་དབྱུག་ཏོ་དང་ནི་རིན་ཆེན་བཅིངས་པ་འཛིན། ། དཔལ་ལྡན་དཔའ་བོ་དཔའ་མོ་འདུ་བར་འཁོར་སྒྲོལ་ཁུམ། ། མཁའ་མཛེས་རྣལ་འབྱོར་མ་ཡིན་ནང་དུ་བདག་ཐོང་ཞིག །
ཞེས་སོགས་ཀྱིས་གསོལ་བ་གདབ། དང་པོའི་བདུན་པ་ནས་འབྱུང་བའི་བརྡ་དང་བརྡའི་ལན་བྱ། ཤེས་པ་རྣམས་ནང་དུ་འཇུག་གོ ། བཞི་པ་ནི། དབང་དང་བརྟུལ་ཞུགས་དང་། ཡེ་ཤེས་སྐྱེ་བ་དང་། རིམ་པས་རྒན་པའི་གོ་རིམ་བཞིན་གྲལ་བྱ་སྟེ། ཌོམྦྷི་བས། དེ་ནས་སློབ་དཔོན་སྟན་བཟང་ལ། ། དབུས་ཀྱི་ཕྱོགས་སུ་ཡང་དག་བཞུགས། །
དེ་བཞིན་སྟན་ནི་བཟང་པོ་ལ། ། རྣལ་འབྱོར་པ་ཡི་འཁོར་ལོ་གཡས། ། རྣལ་འབྱོར་མ་ཡི་གཡོན་དུ་བཤད། ། ཅེས་སོ། ། ལྔ་པ་དང་དྲུག་པ་ནི་རྟོགས་པར་སླའོ། ། གཉིས་པ་དངོས་གཞི་ལ་ཏིང་ངེ་འཛིན་གྱི་དཀྱིལ་འཁོར་མཆོད་པས་ཚིམ་པ། སྙིང་ཁའི་དཀྱིལ་འཁོར་བདུད་རྩི་མྱང་བས་ཚིམ་པ། ཆོས་སྐྱོང་དང་འབྱུང་པོ་གཏོར་མས་ཚིམ་པ། དམ་ཚིག་དང་ལྡན་པའི་སྐྱེ་བོ་ཁ་ཟས་ཀྱིས་ཚིམ་པ། སྐྱེ་མཆེད་ཀྱི་ལྷ་གླུ་གར་དང་རོལ་མོས་ཚིམ་པ།
བདེ་ཆེན་ལྷན་སྐྱེས་ཀྱི་ཡེ་ཤེས་ཀྱིས་ཚིམ་པའོ། ། དང་པོ་ནི། རྩ་རྒྱུད་དང་གུར་གྱི་དགོངས་པས་དངོས་གཞི་བདག་གི་རྣལ་འབྱོར་རྫོགས་པ་ཞིག་ལ་ཚིམ་པ་དྲུག་བྱ་བ་དང་། སྃ་ཊིའི་དགོངས་པས་བདག་དང་མདུན་བསྐྱེད་གཉིས་ཀ་བྱས་ནས་ཚིམ་པ་དྲུག་བྱ་བ་སྟེ། གང་ལྟར་ཡང་ཚིམ་པ་དྲུག་ཏུ་ཐམས་ཅད་འདུས་སོ། ། གཉིས་པ་ཕྱག་ཐིག་ལས། དུམ་བུ་གཅིག་པའི་མཚན་ལྡན་སྣོད། ། བླ་མའི་མདུན་དུ་བཞག་པར་བྱ། ། ཡང་ན་དུམ་བུ་གསུམ་པ་ནི། ། ལྷ་ཡི་ཆང་གིས་བཀང་བར་བྱ། །
ཞེས་སོ། ། གསུམ་པ་ནི། དེ་ཉིད་ལས། བཟའ་བ་སྣ་ཚོགས་དང་ལྡན་པའི། ། དང་པོར་གཏོར་མ་ཆེན་པོ་སྦྱིན། ། ཞེས་དང་། བཞི་པའང་། དམ་ཚིག་མཆོག་གི་ཡེ་ཤེས་ཏེ། ། དད་པ་ཡི་ནི་རྟག་ཏུ་བཟའ། ། ཞེས་སོ། །
ལྔ་པའང་། ཤིན་ཏུ་དབྱངས་ནི་སྙན་པ་ཡིས། ། ཡི་འཕྲོག་པ་ཡི་གླུ་བླང་བྱ། ། ཞེས་སོགས་དང་། དྲུག་པའང་། དགྱེས་པའི་དམ་ཚིག་ཟིན་ནས་སུ། ། འཁོར་ལོ་དང་བཅས་རིག་རབ་ཚིམ། ། ཞེས་སོ། ། དེར་དམ་ཚིག་སྦྱིན་པ་ནི། འདིར་ནི་ཆོས་རྣམས་བཟང་པོར་ལྟོས། །
འདུས་པ་རྣམས་ལ་ཐེ་ཚོམ་མེད། ། བྲམ་ཟེ་ཁྱི་དང་གདོལ་པ་དང་། ། རང་བཞིན་གཅིག་པ་ཉིད་དུ་ཟོ། ། ཞེས་སོགས་དང་། བདེ་གཤེགས་ཆོས་ལ་རིན་ཐང་མེད། ། འདོད་ཆགས་དྲི་མ་རྣམ་པར་སྤངས། ། གཟུང་དང་འཛིན་པ་དང་བྲལ་བ། ། དེ་བཞིན་ཉིད་ལ་གུས་ཕྱག་འཚལ། ། ཞེས་སོགས་སོ། ། གསུམ་པ་རྗེས་ལ་རྡོ་རྗེའི་གླུས་བྱིན་གྱིས་རློབ་པ།
བཀྲ་ཤིས་ཀྱི་ཚིག་གིས་ཤིས་པར་བརྗོད་པ། ལྷག་གཏོར་བཏང་ཞིང་ལྷག་ཆད་བསྐང་བ། སྨོན་ལམ་གདབ་ཅིང་འདོད་དོན་གསོལ་བ། བཟོད་པར་གསོལ་ནས་གཤེགས་སུ་གསོལ་བ། བསྲུང་བ་བྱས་ནས་ལས་རྗེས་བསྡུ་བའོ། ། དེ་དག་ཀྱང་ཕྱག་ཐིག་ལས། དེ་རྣམས་མཆོད་པས་དངོས་གྲུབ་ནི། ། གང་ཞིག་སེམས་ལ་བསམ་པ་ཡོད། ། ལྷག་མའི་གཏོར་མ་བཟུང་ནས་ནི། ། དགོན་པ་ཆེན་པོར་བཏང་བར་བྱ། །
ཞེས་བྱ་བ་ལ་སོགས་པ་གསུངས་སོ། ། ཚུལ་འདི་དག་རྒྱས་པར་གྲུབ་ཆེན་ཌོམྦྷི་བའི་གཞུང་ན་བཞུགས་ཤིང་། ལག་ཏུ་བླང་བ་ནི་མན་ངག་གི་རིམ་པ་ལས་ཤེས་པར་བྱའོ། ། དྲུག་པ་དགོས་པ་ལ་གཙོ་བོར་གྱུར་པ་མཐར་ཐུག་གི་དགོས་པ་སྟེ། ཚོགས་རྫོགས་ནས་འཚང་རྒྱ་བ་ནི། གུར་ལས། བདེ་དང་རང་བཞིན་གར་དང་ནི། ། གླུ་དང་རོལ་མོའི་སྒྲ་བྱེད་དང་། ། དྲི་དང་འཕྲེང་བ་བྱུགས་པ་ཡི། ། ཞེས་སོགས་ནས།
རིག་པའི་རྒྱལ་པོ་རབ་ཏུ་འགྲུབ། ། ཅེས་དང་། ཕྱག་ཐིག་ལས། དམ་ཚིག་བསྲུང་ན་གྲུབ་པ་ནི། ། ལྷ་ཡི་དབང་ཕྱུག་རྙེད་པའོ། ། ཞེས་སོ། ། གནས་སྐབས་ཀྱི་དགོས་པ་ནི། ཐུན་མོང་དངོས་གྲུབ་ཅི་འདོད་པ་འགྲུབ་སྟེ། རྒྱུད་ལས། གང་དུ་ཟོས་པས་འདོད་དོན་ཀུན། །
འགྲུབ་པ་ཅན་གྱི་དངོས་གྲུབ་འགྱུར། ། ཞེས་སོ། ། ཞེས་བཟའ་བའི་དམ་ཚིག་གི་རྣམ་པར་བཤད་པ་བདུད་རྩིའི་རོལ་མཚོ་ཞེས་བྱ་བ་འདི་ནི། ཁམས་གསུམ་ཆོས་ཀྱི་རྒྱལ་པོ་འཇམ་པའི་དབྱངས་དབང་པོའི་མཚན་ཅན་དང་། རྒྱལ་སྲས་སྦས་པའི་རྣལ་འབྱོར་སེམས་དཔའ་ཆེན་པོ་གྲགས་པའི་མཚན་ཅན་དང་། དཀྱིལ་འཁོར་རྒྱ་མཚོའི་ཁྱབ་བདག་རྒྱལ་བ་མུས་པ་ཆེན་པོ་སྟེ་ཡོངས་འཛིན་སྤྲུལ་པའི་སྐུ་དུ་མས་རྗེས་སུ་བཟུང་བའི་རྣལ་འབྱོར་པ་ས་སྐྱ་པ་ཤཱཀྱའི་དགེ་བསྙེན་ངག་དབང་ཀུན་དགའ་བསོད་ནམས་ཀྱིས་རྗེ་བཙུན་གོང་མའི་གསུང་རབ་དགོངས་འགྲེལ་དང་བཅས་པ་རྣམས་ལ་བརྟེན་ནས་རང་གཞན་ལ་ཕན་པའི་ཕྱིར་ལེགས་པར་སྦྱར་བ་འདིས་བསྟན་པ་དང་སེམས་ཅན་ལ་ཕན་ཐོགས་པར་ཅིག ། སརྦ་མངྒ་ལཾ།། །། ༈ མཁན་ཆེན་ཨ་པད་རིན་པོ་ཆེའི་དགོངས་བཞེད་ལྟར་གུ་རུས་ཞབས་ཞུ་བགྱིས་པའོ།། PAGE * MERGEFORMAT 6 ཨ་མྱེས་ཞབས། རྡོ་རྗེ་ཐེག་པའི་བཟའ་བའི་དམ་ཚིག་གི་རྣམ་པར་བཤད་པ་བདུད་རྩིའི་རོལ་མཚོ།
PAGE * MERGEFORMAT 7
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
