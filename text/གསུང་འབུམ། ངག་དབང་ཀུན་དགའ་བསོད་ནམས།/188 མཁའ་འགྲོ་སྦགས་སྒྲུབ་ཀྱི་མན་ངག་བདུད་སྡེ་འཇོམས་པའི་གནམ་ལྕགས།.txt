གསུང་འབུམ། ངག་དབང་ཀུན་དགའ་བསོད་ནམས།
པོད ༡༨༨
མཁའ་འགྲོ་སྦགས་སྒྲུབ་ཀྱི་མན་ངག་བདུད་སྡེ་འཇོམས་པའི་གནམ་ལྕགས།
༄། །མཁའ་འགྲོ་སྦགས་སྒྲུབ་ཀྱི་མན་ངག་བདུད་སྡེ་འཇོམས་པའི་གནམ་ལྕགས་བཞུགས་སོ།། ན་མོ་བུདྡྷ་དྷྭ་ཛ་ཡེ། ཆོས་ཀུན་བདེ་སྟོང་རོལ་པའི་ངང་ལས་ཐབས་མཁས་ཞེ་སྡང་དྲག་པོའི་སྐུ། ། བསྟན་དང་བསྟན་འཛིན་བུ་ལྟར་སྐྱོང་མཛད་ནག་པོ་ལྕམ་དྲལ་ལྷ་བརྒྱད་དང་། ། དབྱེར་མེད་བླ་མའི་ཞབས་ལ་བཏུད་དེ་མཁའ་འགྲོ་སྦགས་སྒྲུབ་ཉམས་ལེན་འདི། ། བསྟན་ལ་ཕན་ཕྱིར་འཆད་པར་འགྱུར་གྱི་མཁའ་འགྲོ་རྣམས་ཀྱིས་སྐབས་ཕྱེ་ཤིག ། འདིར་རྗེ་བཙུན་ས་སྐྱ་པ་ཡབ་སྲས་རྣམས་ཀྱིས་ཐུགས་ཉམས་སུ་བཞེས་པའི་མན་ངག་ཟབ་མོ་མཁའ་འགྲོ་སྦགས་སྒྲུབ་འདི་ལ། འཇམ་པར་བསྒྲུབ་པ་དང་། རྩུབ་པར་བསྒྲུབ་པ་གཉིས་ལས། འདི་ཉིད་ཕྱི་མ་ཡིན་ཞིང་།
དེ་ལ་ཡང་བསྙེན་སྒྲུབ་ལས་གསུམ་ལས། དང་པོ་ཉམས་སུ་ལེན་པར་འདོད་པས་འདི་ལྟར་བྱ་སྟེ། ཐོག་མར་སྐྱབས་འགྲོ་སེམས་བསྐྱེད། དེ་ནས་ཚོགས་བསགས་གཉིས། དེ་ནས་སྟོང་པའི་ངང་ལས་དྲེགས་པ་ཕོ་རྒྱུད་ཀྱི་ངོ་བོ་རྡོ་རྗེའི་བྲག་རྫོང་། དེའི་སྟེང་དུ་དྲེགས་པ་མོ་རྒྱུད་ཀྱི་ངོ་བོ་ཆོས་འབྱུང་གི་ནང་དུ་རྡོ་རྗེའི་ས་གཞི། གུར། མེ་འོད་དང་བཅས་པའི་ནང་དུ་གནམ་ལྕགས་ཀྱི་འཁོར་ལོ་རྩིབས་བཅུ་པ། དེའི་ནང་དུ་ཁྲོ་བོ་བཅུ་གཅིག་བསྒོམས་ལ། ཐུན་མོང་དང་ཐུན་མོང་མ་ཡིན་པའི་སྲུང་འཁོར་གྱི་བར་དུ་དུར་ཁྲོད་བསྐྱེད་དེ།
ཤིན་ཏུ་འཇིགས་ཤིང་སྐྱི་གཡའ་བ་དང་བཅས་པར་གྱུར། ཅེས་པའི་བར་སྔགས་འཆང་ཆོས་ཀྱི་རྗེ་ངག་གི་དབང་པོ་ཀུན་དགའ་རིན་ཆེན་བཀྲ་ཤིས་གྲགས་པ་རྒྱལ་མཚན་དཔལ་བཟང་པོས་མཛད་པའི་སྲུང་འཁོར་བར་ཆད་ཀུན་སེལ་ཇི་ལྟ་བ་བཞིན་བརྗོད་ཅིང་བསྒོམས་ལ། དེ་ནས། ནང་གི་དབུས་ཀྱི་མགོན་པོའི་ལྟོ་བ་ཡངས་ཤིང་རྒྱ་ཆེ་བའི་ནང་དུ་པདྨ་ཉི་མ་བདུད་བཞིའི་གདན་ལ་རང་གི་སེམས་ཀྱི་ངོ་བོ་ཧཱུྃ་མཐིང་ནག དེ་ལས་འོད་འཕྲོས་དོན་བྱས། ཚུར་འདུས་ཡོངས་སུ་གྱུར་པ་ལས་རང་ཉིད་སྙིང་པོ་ཀྱཻ་རྡོ་རྗེ་སྐུ་མདོག་སྔོན་པོ། ཞེས་པ་ནས། གཉིས་ཀའང་ཡེ་ཤེས་ཀྱི་མེ་འབར་བའི་དབུས་ན་བཞུགས་པ། ཞེས་པའི་བར་མངོན་རྟོགས་ཡན་ལག་དྲུག་པ་ལྟར་བརྗོད་ཅིང་བསྒོམས་ལ། དེའི་མིག་ཏུ་གཏི་མུག་རྡོ་རྗེ་མ།
ཞེས་སོགས་སྐྱེ་མཆེད་སྐུ་གསུང་ཐུགས་བྱིན་གྱིས་བརླབས་ཏེ། ཐུགས་ཀའི་ཧཱུྃ་ལས་འོད་ཟེར་འཕྲོས་པས་བླ་མ་དང་ཀྱཻ་རྡོ་རྗེ། རྡོ་རྗེ་ནག་པོ་ཆེན་པོ་འཁོར་དང་བཅས་པ་ཨོཾ་བཛྲ་ས་མཱ་ཛཿ ཞེས་བརྗོད་པས་སྤྱན་དྲངས། ཆུ་བཞི་སྔོན་འགྲོའི་ཉེར་སྤྱོད་ལྔས་མཆོད་དེ། ཛཿཧཱུྃ་བཾ་ཧོཿ རང་ལ་གཉིས་སུ་མེད་པར་ཐིམ། དེའི་རྐྱེན་གྱིས་རང་གི་ལུས་རྟེན་དང་བརྟེན་པའི་དཀྱིལ་འཁོར་དུ་གྱུར་པ་ནི་སྤྱི་བོ་ནས་གསང་གནས་ཀྱི་བར་དུ་དབུས་སུ་རྩ་དབུ་མ། གཡས་སུ་རོ་མ། གཡོན་དུ་རྐྱང་མ་སྟེ་རྩ་གསུམ་གསལ་ལམ་སྟེ་གནས་པ།
རྩ་གསུམ་ལ་བརྟེན་པའི་སྙིང་ཁ་ཆོས་ཀྱི་འཁོར་ལོ། མགྲིན་པ་ལོངས་སྤྱོད་ཀྱི་འཁོར་ལོ། སྤྱི་བོ་བདེ་ཆེན་གྱི་འཁོར་ལོ། ལྟེ་བ་སྤྲུལ་པའི་འཁོར་ལོ། གསང་གནས་སུ་རང་བཞིན་གྱིས་གྲུབ་པའི་ཆོས་འབྱུང་སྨུག་ནག་གྲུ་གསུམ་པ་ཟུར་གཅིག་མདུན་དུ་བསྟན་པ། སྙིང་ཁ་ཆོས་ཀྱི་འཁོར་ལོའི་དབུས་ཀྱི་དབུ་མའི་ནང་གི་ཧཱུྃ་ཉིད་ཡུམ་ཆེན་ཨེ་ཀ་ཛ་ཏི་སྐུ་མདོག་སྔོན་མོ། ཞེས་པ་ནས། ཁྲོ་མོའི་རྣམ་པ་ཅན། ཞེས་པའི་བར་གཏོར་ཆོག་བཞིན་བསྐྱེད། དེའི་ལྟོ་བ་ཡངས་པའི་དབུས་སུ་དཔལ་རྡོ་རྗེ་ནག་པོ་གུར་གྱི་མགོན་པོ་སྐུ་མདོག་མཐིང་ནག །
ཅེས་སོགས་གཏོར་ཆོག་བཞིན་བསྐྱེད་ལ། དེའི་གཡོན་དུ་དཔལ་ལྡན་ལྷ་མོ་འདོད་པ་ཁམས་ཀྱི་དབང་ཕྱུག་མ། ཞེས་སོགས་ཀྱང་གཏོར་ཆོག་བཞིན་བསྐྱེད་ལ། དེ་ནས། མགོན་པོའི་ཐུགས་ཀ་ནས་ཡྃ་ཏྲི་ཏྲི། ལྷ་མོའི་ཐུགས་ཀ་ནས་མྃ་བྷྱོཿརྣམས་སྤྲོས་ཏེ་ལྕམ་དྲལ་གཉིས་ཀྱི་མདུན་དུ་འཁོད་དེ་ལས་མཁན་ལྔར་གྱུར་པ་ནི། ཡྃ་ལས་ནག་པོ་གནོད་སྦྱིན་ཞེས་པ་ནས། ལྔ་ཀའང་སྐུ་མདོག་མཐིང་ནག་རབ་ཏུ་ཁྲོས་པ། མི་མགོ་སྐམ་པོ་ལྔའི་དབུ་རྒྱན་དང་། དགྲ་བགེགས་ཀྱི་རྒྱུ་མ་ལ་བརྒྱུས་པའི་རློན་པ་ཁྲག་འཛག་པ་ལྔ་བཅུའི་དོ་ཤལ་ཅན།
ཞེས་པའི་བར་གཏོར་ཆོག་བཞིན་བསྐྱེད་ལ། ཨེ་ཀ་ཛ་ཏིའི་སྟེང་དབུ་མའི་ནང་དུ་བླ་མ་དང་གཉིས་སུ་མེད་པའི་ཀྱཻ་རྡོ་རྗེ། ཞེས་སོགས་གོང་ལྟར་ཡབ་ཡུམ་རྫོགས་པར་བསྐྱེད། གཉིས་ཀའང་ཡེ་ཤེས་ཀྱི་མེ་འབར་བའི་དབུས་ན་བཞུགས་པ། དེའི་ཡབ་ཀྱི་ཐུགས་ཀར་པདྨ་དང་ཉི་མའི་སྟེང་དུ་ཧཱུྃ་གི་མཐར་རྩ་སྔགས། སྙིང་པོ། ཉེ་སྙིང་། ཡུམ་གྱི་ཐུགས་ཀར་ཉི་མའི་སྟེང་དུ་ཕྲེང་སྔགས་དང་། སྙིང་པོ། མགོན་པོ་འཁོར་བཅས་ཀྱི་ཐུགས་ཀར་ཡང་ཉི་མའི་སྟེང་དུ་ཧཱུྃ་བྷྱོཿཏྲི་ཡྃ་མྃ་ཏྲི་ཏྲི་བྷྱོཿརྣམས་ཀྱི་མཐར་རང་རང་གི་སྔགས་ཀྱིས་གཡས་སུ་བསྐོར་བ་དང་བཅས་པར་གྱུར།
ལྷ་ཐམས་ཅད་ཀྱི་མིག་ཏུ་གཏི་མུག་རྡོ་རྗེ་མ། ཞེས་སོགས་སྐྱེ་མཆེད་སྐུ་གསུང་ཐུགས་བྱིན་གྱིས་བརླབས་ཏེ། ཐུགས་ཀའི་ས་བོན་ལས་འོད་ཟེར་འཕྲོས་པས་ཡེ་ཤེས་པའི་ལྷ་ཚོགས་ཨོཾ་བཛྲ་ས་མཱ་ཛཿ གོང་ལྟར་མཆོད། ཛཿཧཱུྃ་བཾ་ཧོཿགཉིས་སུ་མེད་པར་ཐིམ། སླར་ཡང་སྙིང་གའི་ཧཱུྃ་ལས་འོད་འཕྲོས་པས་དབང་གི་ལྷ་རིགས་ལྔ་འཁོར་དང་བཅས་པ་ཨོཾ་བཛྲ་ས་མཱ་ཛཿ ཨརྒྷྃ་སོགས་ཉེར་སྤྱོད་ལྔས་མཆོད། དེ་བཞིན་གཤེགས་པ་ཐམས་ཅད་ཀྱིས། ཞེས་སོགས་ཀྱིས་གསོལ་བ་བཏབ། དབང་གི་ལྷ་རྣམས་ཀྱིས་ཨོཾ་བཛྲི་བྷཱ་ཝ་ཞེས་སོགས་བརྗོད།
ཞེས་གསུངས་ཤིང་དབང་བསྐུར། སྐུ་གང་། དྲི་མ་དག ཆུ་ལྷག་མ་ཡར་ལུད་པ་ལས་ཕྱི་ནང་གི་ཧེ་རུ་ཀ་གཉིས་ལ་མི་བསྐྱོད་པ། གཞན་ཐམས་ཅད་ཀྱི་སྤྱི་བོར་རྡོ་རྗེ་རྩེ་ལྔ་པ་རེ་རེས་དབུ་བརྒྱན། ཅེས་བརྗོད། དེ་ནས་ལྕམ་དྲལ་གྱི་དམ་རྒྱ་བཅས་ལ། ཨོཾ་ཤྲཱི་མཧཱ་ཀཱ་ལ་ཡ་ནས། ས་མ་ཡ་རཀྵནྟུ་ཞེས་པའི་བར་དང་། དཔལ་རྡོ་རྗེ་ནག་པོ་ཆེན་པོ་ལྕམ་དྲལ།
ཞེས་པ་ནས། འཇིག་རྟེན་པ་ཀུན་དར་ཞིང་རྒྱས་པར་མཛད་དུ་གསོལ། ཞེས་པའི་བར་གཏོར་ཆོག་བཞིན་ལ། མཆོད་སྦྱིན་གྱི་གཏོར་མ་རྒྱ་ཆེན་པོ་འདི་བཞེས་ལ་ཞེས་པ་དོར་བའི་དམ་བཞག་དམོད་བཅོལ་བྱས་ལ། དེ་ནས། རང་ཀྱཻ་རྡོ་རྗེར་གསལ་བའི་ཐུགས་ཀ་ནས་འོད་ཟེར་འཕྲོས་པས་ཕྱི་ནང་གི་དགྲ་བགེགས་གདུག་པ་ཅན་ཐམས་ཅད་ཚར་བཅད། ཤ་ཁྲག་གི་ཕུང་པོ་ཆེན་པོར་གྱུར། དེའི་འོག་ཏུ་ཡྃ་རྃ་ཨ་ལས་མེ་རླུང་ཐོད་པའི་ནང་དུ་ཤ་ཁྲག་གི་ཕུང་པོ་དེ་ཉིད་ཤ་ལྔ་བདུད་རྩི་ལྔ་ཡོངས་སུ་གྱུར་པ་ལས། གཏོར་མ་ཟག་མེད་ཀྱི་བདུད་རྩིའི་རྒྱ་མཚོར་གྱུར། ཨོཾ་ཨཱཿཧཱུྃ་ཧ་ཧོཿཧྲཱིཿ
དེ་ནས་རྡོ་རྗེ་ཐལ་མོ་ཁ་ཕྱེ་སྟེ། ཨོཾ་ཧེ་བཛྲ་ཤྲཱི་མཧཱ་ཀཱ་ལ། མཧཱ་ཀ་ལི་དེ་ཝི་ས་པ་རི་ཝཱ་ར་ན་མཿསརྦ་ཏ་ཐཱ་ག་ཏ་སོགས་ལན་གསུམ་གྱིས་ཕུལ། དེ་ནས་ཕྱི་མཆོད་གཏོར་ཆོག་བཞིན་དང་། འབྲུ་གསུམ་གྱིས་ནང་མཆོད་ཕུལ་ལ། སྔོན་ཚེ་རྡོ་རྗེ་འཆང་གི་སོགས་ཀྱི་མཇུག་འདོན་པ་བསྒྱུར་བའི་བསྟོད་པ་བྱ། དེ་ནས་ཡིད་ཀྱི་དམིགས་པ་བླ་མ་དང་གཉིས་སུ་མེད་པའི་ཀྱཻ་རྡོ་རྗེའི་ཐུགས་ཀ་ནས་འོད་ཟེར་འཕྲོས། མགོན་པོ་འཁོར་བཅས་ལ་ཕོག་པས་དེ་རྣམས་སྐྲག་སྟེ་འདར་ཁྲི་ལི་ལི་བྱས་ནས་བསྒོ་བའི་འཕྲིན་ལས་བསྒྲུབ་པར་བསམས་ལ། ངག་ཏུ་བཅོམ་ལྡན་འདས་ཀྱཻ་རྡོ་རྗེའི་ཨཥྚ་དང་། སྙིང་པོ།
ཉེ་སྙིང་། ཡུམ་གྱི་ཕྲེང་སྔགས་སྙིང་པོ་རྣམས་ཅི་ནུས་བཟླ། དེ་ནས་ཤཱ་ས་ན་ནས་བརྩམས་ཏེ་འཁོར་གྱི་སྔགས་བོད་རྦད་བསད་གསུམ་གྱི་བར་སྦྲེལ་བ་ཚར་གསུམ་བརྗོད། དེ་ནས་དེ་ཝ་པི་ཙུ་བརྒྱ་རྩ་ཙམ་བཟླས་གྲུབ་རྗེས། མགོན་པོའི་ཡི་གེ་བདུན་མ། ཨེ་ཀ་ཛ་ཏིའི་སྔགས། ལྷ་མོའི་སྔགས་ཐུང་། ལས་མགོན་གྱི་བོད་རྦད་རྣམས་གཙོ་བོར་བཟླ་ལ། དེ་རྣམས་ཀྱི་ནང་ནས་བསྙེན་པ་གང་ལ་བྱེད་པའི་སྔགས་དེ་ཆིག་བསྒྲིལ་དུ་བྱ་ཞིང་། བསྙེན་ཚད་ལྕམ་དྲལ་གཉིས་ལ་བཞི་འབུམ་སོགས་དང་།
ལས་མཁན་རྣམས་ལ་མཚན་མ་ནམ་བྱུང་གི་བར་བཟླ་གསུངས། བཟླས་པ་བསྡུད་པ་དང་། བཅོམ་ལྡན་འདས་ནག་པོ་ཆེན་པོ་འཁོར་དང་བཅས་པ་རྣམས་ཀྱིས་བདག་གི་ཆོས་སྒྲུབ་པའི་འགལ་རྐྱེན་ཕྱི་ནང་གི་བར་ཆད་མི་མཐུན་པའི་ཕྱོགས་ཐམས་ཅད་ཉེ་བར་ཞི་བ་དང་། ཕྱི་ནང་གི་དགྲ་བགེགས་ཐམས་ཅད་ཚར་གཅོད་པའི་ནུས་པ་དང་ལྡན་པར་བྱིན་གྱིས་བརླབ་ཏུ་གསོལ། བཅོམ་ལྡན་འདས་ཀྱི་ཐུགས་ཁ་ནས་འོད་ཟེར་འཕྲོས་མགོན་པོ་འཁོར་བཅས་ལ་ཕོག་པས་ཐུགས་རྒྱུད་བསྐུལ་ཏེ་དེ་དག་གི་ཐུགས་ཀ་ནས་སྤྲུལ་པ་ཡང་སྤྲུལ་ཉིང་སྤྲུལ་གྱི་ཚོགས་དཔག་ཏུ་མེད་པ་སྤྲོས་ཏེ། འཇིག་རྟེན་གྱི་ཁམས་ཀྱི་དགྲ་བགེགས་གདུག་པ་ཅན་ཐམས་ཅད་ཚར་བཅད་འོད་ཟེར་སྔོན་པོའི་རང་བཞིན་དུ་བྱས། ཚུར་འདུས་མགོན་པོ་འཁོར་བཅས་ལ་ཐིམ་པས་མགོན་པོ་འཁོར་བཅས་བཀྲག་མདངས་གཟི་བརྗིད་ཕུན་སུམ་ཚོགས་པར་གྱུར། ཅེས་པ་ལན་གསུམ་བརྗོད། སླར་ཡང་བཅོམ་ལྡན་འདས་ཀྱི་ཐུགས་ཀ་ནས་འོད་ཟེར་འཕྲོས་ཕྱོགས་བཅུའི་སངས་རྒྱས་བྱང་སེམས་ཐམས་ཅད་དང་སྣོད་བཅུད་ཐམས་ཅད་འོད་དུ་ཞུ་ནས་ཕྱི་རིགས་སྐྱོང་བ་རྣམས་ལ་ཐིམ། དེ་རྣམས་འོད་དུ་ཞུ་ནས་ཁྲོ་བོ་བཅུ་གཅིག་ལ་ཐིམ།
གནོད་སྦྱིན་ཡབ། པུ་ཏྲ། བྷ་ཊ་རྣམས་མགོན་པོ་ལ་ཐིམ། གནོད་སྦྱིན་ཡུམ་དང་སྲིང་མོ་ལྷ་མོ་བཞི་ལ་ཐིམ། བླ་མ་ཀྱཻ་རྡོ་རྗེ་ཨེ་ཀ་ཛ་ཏི་ལ་ཐིམ། དེ་ཡང་མགོན་པོ་ལ་ཐིམ། མགོན་པོ་ཡང་ཐིག་ལེ་སྔོན་པོར་འདྲིལ་འཚེར་བ། ལྟུམ་པ། བརྗིད་པ་སྲན་མའི་གོང་བུ་ཙམ་ཞིག་ཏུ་གྱུར། ཅེས་བརྗོད་ལ་དེ་ལ་སེམས་བཟུང་སྟེ་རླུང་ཁ་སྦྱར་ལན་བདུན་ཙམ་རེ་བྱའོ། །
དེ་ནས། ཐིག་ལེ་དེ་ཆ་གཉིས་སུ་གྱུར་པའི་ཆ་གཅིག་བླ་མ་དང་གཉིས་སུ་མེད་པ་ཀྱཻ་རྡོ་རྗེ་ཞལ་བརྒྱད་ཕྱག་བཅུ་དྲུག་པ་ཡུམ་དང་བཅས་པའི་སྐུར་གྱུར་པ་སྙིང་ཁ་ཆོས་ཀྱི་འཁོར་ལོའི་སྟེང་རྩ་དབུ་མའི་ནང་དུ་ཞུགས་པར་གྱུར། ཆ་གཅིག་གསང་གནས་ན་རང་བཞིན་གྱིས་གནས་པའི་ཆོས་འབྱུང་གྲུ་གསུམ་པ་ཟུར་གཅིག་མདུན་དུ་བསྟན་པའི་ནང་དུ་དཔལ་ལྡན་ལྷ་མོ་འདོད་པ་ཁམས་ཀྱི་དབང་ཕྱུག་མ། ཞེས་པ་ནས། ཧཱུྃ་དང་བྷྱོཿའི་སྒྲ་སྒྲོག་པ། ཞེས་པའི་བར་གཏོར་ཆོག་བཞིན་བསྐྱེད་ལ། དེའི་སྤྱི་གཙུག་ཚངས་པའི་བུ་ག་ནས་ཞུགས་ནས་དབུ་མའི་ལམ་བརྒྱུད་དེ་བྷ་གའི་གནས་སུ་བླ་མ་ཡི་དམ་ཆོས་སྐྱོང་ཀུན་འདུས་ཀྱི་ངོ་བོ་ཧཱུྃ་མཐིང་ནག་གཅིག་ཏུ་གྱུར་པའི་ཧཱུྃ་གི་ཀླད་ཀོར་དང་། བླ་མ་ཀྱཻ་རྡོ་རྗེར་གསལ་བ་དེའི་ཐུགས་ཁར་ཧཱུྃ་གཅིག་གསལ་ལམ་བྱུང་བ་དེའི་ཞབས་ཀྱུའི་བར་འོད་ཀྱི་སྲད་བུ་དམར་པོ་ཞིག་གིས་སྦྲེལ་བར་གྱུར། ཅེས་བརྗོད་ལ། དེ་ནས།
ལྷ་ཚོགས་འཁོར་བཅས་རྟེན་འདི་ལ་བརྟན་པར་བཞུགས་ནས་ཇི་སྲིད་བྱང་ཆུབ་མ་ཐོབ་ཀྱི་བར་དུ་བདག་གི་མགོན་དང་། སྐྱབས་དང་། དཔུང་གཉེན་དམ་པ་མཛད་དུ་གསོལ། ཞེས་བརྗོད་ལ་སྐྱེ་མཆེད་སྐུ་གསུང་ཐུགས་བྱིན་གྱིས་བརླབས་ཤིང་བསྔོ་བ་དང་སྨོན་ལམ་བཀྲ་ཤིས་རྒྱས་པར་བྱའོ། ། དེ་ལྟར་སྙིང་ཁའི་འཁོར་ལོའི་བསྒོམས་པས་ཅུང་ཟད་རྩུབ་ན། ལྟེ་བའི་འཁོར་ལོ་ཡབ་ལ་བསྒོམ་ཞིང་། བསྒོམ་ཚུལ་གཞན་སྔ་མ་བཞིན་ལ། མི་འདྲ་བའི་ཁྱད་པར་ལྷ་བསྐྱེད་པའི་ཚེ་ཡུམ་ཆེན་ལྟེ་བའི་ཨྃ་ལས་བསྐྱེད་པ་དང་། བསྡུ་བའི་ཚེ་གོང་གི་འོད་ཟེར་སྔོན་པོའི་རང་བཞིན་དུ་བྱས་ལ། ཞེས་པའི་འོད་ཀྱི་ཁ་དོག་འདིར་འོད་ཟེར་སེར་པོའི་རང་བཞིན་དུ་བྱས།
ཞེས་བསྒྱུར་ཞིང་ཐིག་ལེ་ཆ་གཉིས་ཀྱི་ཆ་གཅིག་བླ་མ་དང་གཉིས་སུ་མེད་པའི་ཀྱཻ་རྡོ་རྗེའི་སྐུར་གྱུར་པ་ཡར་བྱོན་ནས་སྙིང་ཁ་ཆོས་ཀྱི་འཁོར་ལོའི་སྟེང་དུ་བཞུགས་སུ་གསོལ་བ་ཡིན་ནོ། ། ཞེས་མཁའ་འགྲོ་སྦགས་སྒྲུབ་ཀྱི་མན་ངག་བདུད་སྡེ་འཇོམས་པའི་གནམ་ལྕགས་ཞེས་བྱ་བ་འདི་ནི། དུས་གསུམ་མཁྱེན་པའི་བཤེས་གཉེན་ཆེན་པོ་འབྲེལ་ཚད་དོན་དང་ལྡན་པ་མཚན་བརྗོད་པར་དཀའ་བ་རྒྱལ་བ་མུས་པ་ཆེན་པོ་སངས་རྒྱས་རྒྱལ་མཚན་གྱི་ཞབས་ལ་ཡུན་རིང་དུ་གཏུགས་པས་གསུང་གི་བདུད་རྩིས་སྐལ་བ་བཟང་པོར་གྱུར་པ་ས་སྐྱ་པ་ཤཱཀྱའི་དགེ་སློང་བྱམས་པ་ངག་དབང་ཀུན་དགའ་བསོད་ནམས་གྲགས་པ་རྒྱལ་མཚན་དཔལ་བཟང་པོས་དཔལ་ས་སྐྱའི་གནས་མཆོག་ཆུ་མིག་རྫིང་ཁའི་བླ་བྲང་བདེ་མཆོག་ཕོ་བྲང་གི་སྔགས་འཆང་ཆོས་ཀྱི་རྒྱལ་པོའི་གཟིམ་ཆུང་བདེ་བ་ཅན་གྱི་མགོན་ཁང་དུ་རང་ལོ་ཉི་ཤུ་པའི་དུས་མན་ངག་ཟབ་མོ་འདི་ལ་ཉམས་ལེན་འབད་རྩོལ་བགྱིས་པའི་ཚེ་རང་དོན་དུ་མྱུར་བར་བྲིས་པ་ལས་སླར་ཡང་བཅོས་ཤིང་ཤིན་ཏུ་དག་པར་བྱས་པ་འདིས་སྐལ་ལྡན་རྣམས་ལ་མཆོག་ཏུ་ཕན་ཞིང་བསྟན་དགྲ་མ་ལུས་པ་ཚར་གཅོད་པར་གྱུར་ཅིག། །། འདིར་སྨྲས་པ། འཁྲུལ་མེད་བསྟན་པའི་མངའ་བདག་ས་སྐྱ་པའི། ། མན་ངག་འདི་ལ་གཅིག་ཏུ་འབད་བྱས་ན། ། དུ་བ་ལ་སོགས་རྟགས་རྣམས་མྱུར་ཤར་ཏེ། ། ལམ་ལྔ་བཅུ་གསུམ་ས་རྣམས་མཐར་ཕྱིན་འགྱུར། ། ཀྱེ་མ་དིང་སང་བསྟན་པ་རིན་པོ་ཆེ། ། གསལ་བར་ནུས་པའི་བཤེས་གཉེན་ཉིན་སྐར་བཞིན། །
རེ་རེ་ཙམ་ལའང་ཡུལ་ཟོང་ཡུལ་གྱི་དཔེས། ། དཀོར་གྱིས་མྱོས་པའི་ངན་རྣམས་མགྲིན་བསྒྲིགས་ནས། ། གཞི་མེད་སྐུར་བ་འདེབས་པའི་བརྩོན་འགྲུས་འདི། ། དམ་པའི་ཆོས་ལ་བགྱིས་ན་ཨེ་མ་མཚར། ། མཁས་པའི་བྱ་བ་གསུམ་ལ་མ་རྨོངས་པའི། ། ལས་འཕྲོ་བཟང་པོས་བསྟན་པ་སྤེལ་བ་ལ། ། སྐལ་བཟང་འགྲོ་རྣམས་གཅིག་ཏུ་དད་གྱུར་ཀྱང་། ། བདུད་ཀྱི་བྱིན་རླབས་ཞུགས་པའི་ཆོ་འཕྲུལ་གྱིས། ། རེ་བ་འབྲས་བུ་མེད་འདི་བསམ་བཞིན་སྐྱོ། ། ཀྱེ་ཧུད་འཇིགས་རུང་འཁོར་བའི་བཙོན་ར་འདིར། །
ཡང་ཡང་ལས་ཀྱིས་སྐྱེས་པའི་འགྲོ་འདི་རྣམས། ། སྡུག་བསྔལ་དངོས་དང་དེ་རྒྱུ་ཆགས་སྡང་ལ། ། ལོངས་སྤྱོད་བྱེད་འདི་འཁོར་བའི་ཆོས་ཉིད་ཡིན། ། དེ་ཕྱིར་དལ་འབྱོར་ལན་གཅིག་ཐོབ་དུས་འདིར། ། མཚན་ལྡན་བླ་མ་མཆོག་གིས་རྗེས་བཟུང་ནས། ། ཟབ་དོན་བསྒོམ་པའི་སྐལ་བ་དང་ལྡན་པ། ། འདི་ལ་བསམ་བཞིན་རྟག་ཏུ་སྤྲོ་བ་འཕེལ།། །། མངྒ་ལཾ།། །། ༈ མཁན་ཆེན་ཨ་པད་རིན་པོ་ཆེའི་དགོངས་བཞེད་ལྟར་གུ་རུས་ཞབས་ཞུ་བགྱིས་པའོ།། PAGE * MERGEFORMAT 4 ཨ་མྱེས་ཞབས།
མཁའ་འགྲོ་སྦགས་སྒྲུབ་ཀྱི་མན་ངག་བདུད་སྡེ་འཇོམས་པའི་གནམ་ལྕགས། PAGE * MERGEFORMAT 5
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
