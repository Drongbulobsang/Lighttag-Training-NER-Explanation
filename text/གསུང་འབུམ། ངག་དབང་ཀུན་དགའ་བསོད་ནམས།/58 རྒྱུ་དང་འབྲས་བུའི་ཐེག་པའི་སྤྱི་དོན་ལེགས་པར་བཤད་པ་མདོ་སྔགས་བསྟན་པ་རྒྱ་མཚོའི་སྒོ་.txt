གསུང་འབུམ། ངག་དབང་ཀུན་དགའ་བསོད་ནམས།
པོད ༥༨
རྒྱུ་དང་འབྲས་བུའི་ཐེག་པའི་སྤྱི་དོན་ལེགས་པར་བཤད་པ་མདོ་སྔགས་བསྟན་པ་རྒྱ་མཚོའི་སྒོ་འབྱེད་ཅེས་བྱ།
༄༅། །རྒྱུ་དང་འབྲས་བུའི་ཐེག་པའི་སྤྱི་དོན་ལེགས་པར་བཤད་པ་མདོ་སྔགས་བསྟན་པ་རྒྱ་མཚོའི་སྒོ་འབྱེད་ཅེས་བྱ་བཞུགས་སོ། ། མངྒ་ལཾ།། ཤྲཱི་ཙཀྲ་ནཱ་ཐ་བུདྡྷ་དྷྭ་ཛ་ཡེ། རྒྱུ་དང་འབྲས་བུའི་ཐེག་པའི་སྤྱི་དོན་ལེགས་པར་བཤད་པ་མདོ་སྔགས་བསྟན་པ་རྒྱ་མཚོའི་སྒོ་འབྱེད་ཅེས་བྱ་བ། བླ་མ་དང་གཉིས་སུ་མེད་པའི་རྗེ་བཙུན་ངག་གི་དབང་ཕྱུག་ལ་གུས་པས་ཕྱག་འཚལ་ལོ། ། གང་གི་སྐུ་ནི་མཚན་བཟང་སོ་གཉིས་དཔེ་བྱད་བརྒྱད་བཅུས་ལེགས་མཛེས་ཤིང་། ། གང་གི་གསུང་ནི་སོ་སོའི་སྐད་དུ་དམ་ཆོས་རིན་ཆེན་སྟོན་མཛད་ལ། ། གང་གི་ཐུགས་ནི་ཇི་ལྟ་ཇི་སྙེད་ཇི་བཞིན་མཁྱེན་པའི་དཔལ་མངའ་བ། ། གང་ཞིག་ལྷ་མིའི་སྟོན་པ་མཆོག་ལ་ཀུན་ནས་དང་བས་ཕྱག་འཚལ་ལོ། ། རྒྱལ་བས་གསུངས་པའི་གསུང་རབ་མ་ལུས་བསྲེགས་བཅད་བརྡར་བའི་གསེར་བཞིན་དུ། །
དགོངས་པའི་དོན་དང་དགོངས་མིན་ལ་སོགས་རྣམ་པར་ཕྱེ་ནས་སྨྲ་མཁས་མཆོག ། སྐྱེས་ཆེན་དམ་པ་ཤིང་རྟའི་སྲོལ་འབྱེད་ཚད་མར་གྱུར་པ་དེ་དག་དང་། ། བོད་ཀྱི་སྐད་དུ་ཚུལ་བཞིན་བསྒྱུར་མཁས་ལོ་པཎ་རྣམས་ལའང་བདག་ཅག་དད། ། ཁ་བ་ཅན་འདིར་མདོ་དང་རྒྱུད་སྡེའི་ཟབ་དོན་ཀུན་ནས་རྒྱས་མཛད་ཅིང་། ། རྨད་བྱུང་ལུང་དང་རྟོགས་པའི་ཡོན་ཏན་བྱེ་བས་ཐུགས་རྒྱུད་ལེགས་གཏམས་པའི། ། ས་སྐྱའི་བླ་ཆེན་ཀུན་དགའ་སྙིང་པོ་ཡབ་སྲས་བརྒྱུད་པར་བཅས་རྣམས་དང་། ། སྙིགས་དུས་བསྟན་པའི་གསལ་བྱེད་མཆོག་གྱུར་སྔགས་འཆང་ཀུན་དགའ་རིན་ཆེན་རྒྱལ། ། མཁྱེན་བརྩེ་ནུས་ལྡན་དུས་གསུམ་རྒྱལ་བས་བདག་སོགས་འགྲོ་བ་འདྲེན་པའི་ཕྱིར། ། སྐྱེས་བུའི་མཆོག་གྱུར་ངུར་སྨྲིག་གོས་དང་གོས་དཀར་ལྕང་ལོས་མཛེས་པའི་སྐུར། ། ལེགས་པར་སྤྲུལ་ནས་བསྟན་པ་སྐྱོང་མཛད་བཀའ་དྲིན་མཉམ་མེད་ཆོས་ཀྱི་རྗེ། །
ཁོ་བོའི་ཡོངས་འཛིན་འཇམ་དབྱངས་མཆེད་དང་རྗེ་བཙུན་མུས་པ་ཆེན་པོར་འདུད། ། དེ་ལྟར་སྐྱབས་གནས་བསླུ་མེད་རྣམས་ལ་སྙིང་ནས་དད་པས་ཕྱག་བཙལ་ཏེ། ། རྒྱུ་འབྲས་ཐེག་པའི་སྤྱི་དོན་ལེགས་བཤད་མདོ་སྔགས་བསྟན་པའི་སྒོ་འབྱེད་འདི། ། འཆད་པར་འགྱུར་གྱི་བློ་གྲོས་གསལ་བའི་དོན་གཉེར་སྐལ་བཟང་གདུལ་བྱ་རྣམས། ། ཀུན་ཀྱང་ཚུལ་འདི་ཐོས་བསམ་སྒོམ་པས་ཕྱོགས་དུས་ཀུན་ཏུ་སྤེལ་བར་མཛོད། ། ཅེས་མཆོད་པར་བརྗོད་ཅིང་བཤད་པར་དམ་བཅས་ནས། འདིར་འོ་སྐོལ་གྱི་སྟོན་པ་མཉམ་མེད་ཡང་དག་པར་རྫོགས་པའི་སངས་རྒྱས་དེ་ཉིད་ཀྱིས་གདུལ་བྱ་རྣམས་སོ་སོའི་བསམ་པ་དང་། ཁམས་དང་། དབང་པོ་དང་། བག་ལ་ཉལ་རྣམས་གཟིགས་ནས།
དེ་དག་དང་འཚམས་པར་ཆོས་ཀྱི་འཁོར་ལོ་བསམ་གྱིས་མི་ཁྱབ་པ་བསྐོར་བ་ཐམས་ཅད་རིགས་སུ་བསྡུ་ན། ཐེག་པ་ཆེ་ཆུང་གཉིས་སམ། ཡང་ན་ཐེག་དམན་ལ་ཉན་ཐོས་ཀྱི་ཐེག་པ་དང་རང་རྒྱལ་གྱི་ཐེག་པ་གཉིས་དང་། ཐེག་པ་ཆེན་པོ་ལ། རྒྱུ་ཕ་རོལ་ཏུ་ཕྱིན་པའི་ཐེག་པ་དང་། འབྲས་བུ་སྔགས་ཀྱི་ཐེག་པ་སྟེ་བཞིར་འདུ་བར་གསུངས་ལ། དེ་དག་གི་རྣམ་གཞག་འཆད་པར་བྱེད་པ་ལ། གྲུབ་ཆེན་ཌོཾ་བྷི་ཧེ་རུ་ཀས། འདིར་ནི་སྣོད་ཀྱི་ཁྱད་པར་དང་། ། སྣོད་དུ་བྱེད་པའི་ཆོས་དང་ནི། །
འབྲས་བུ་དག་གི་ཁྱད་པར་གྱིས། ། སྔགས་ཀྱི་ཐེག་པ་ཁྱད་པར་འཕགས། ། ཞེས་གསུངས་པ་ལྟར་སྤྱི་དོན་གཉིས་ཏེ། གང་ལས་ཁྱད་པར་དུ་འཕགས་པའི་ཡུལ་ཐེག་པ་འོག་མ་གསུམ་གྱི་རྣམ་གཞག་འཇོག་ཚུལ་དང་། གང་ཁྱད་པར་དུ་འཕགས་པའི་རྡོ་རྗེ་ཐེག་པའི་རྣམ་གཞག་བྱེ་བྲག་ཏུ་བཤད་པའོ། ། དང་པོ་ལ་ཡང་གནས་སྐབས་ཐེག་པ་གསུམ་དུ་བཞག་པའི་རྒྱུ་མཚན་བཤད་པ་དང་། ཐེག་པ་གསུམ་པོ་འོག་མ་འོག་མ་ལས་གོང་མ་གོང་མ་ཁྱད་པར་དུ་འཕགས་པར་བསྟན་པའི་སྒོ་ནས་ཐེག་པ་གསུམ་གྱི་རྣམ་གཞག་འཇོག་ཚུལ་བཤད་པ་གཉིས་ལས། དང་པོ་ནི། བཅོམ་ལྡན་འདས་ཀྱིས་གདུལ་བྱའི་དབང་པོ་རྣོ་རྟུལ་གྱི་བྱེ་བྲག་གི་རིགས་ཅན་གསུམ་དུ་དབྱེ་རུང་བར་གཟིགས་ནས། དེ་དག་གི་སྐལ་བ་དང་འཚམ་པར་ཐེག་པ་གསུམ་དུ་རྣམ་པར་བཞག་པ་ཡིན་ནོ། །
གཉིས་པ་ལ་གཉིས། ཉན་རང་གི་རྟོགས་རིགས་ལ་དཔྱད་པའི་སྒོ་ནས་ཐེག་དམན་གྱི་རྣམ་གཞག་མདོར་བསྡུས་ཏེ་བཤད་པ། བྱང་སེམས་ཀྱི་ཐེག་པ་ཉན་རང་གི་ཐེག་པ་ལས་ཁྱད་པར་དུ་འཕགས་པར་བྱེད་པའི་འཕགས་ཆོས་ངོས་བཟུང་བའོ། ། དང་པོ་ནི། མངོན་རྟོགས་རྒྱན་ལས། ཉན་ཐོས་ཞི་བ་ཚོལ་རྣམ་ཀུན་ཤེས་ཉིད་ཀྱི་ཉེར་ཞིར་ཁྲིད་མཛད་གང་ཡིན་དང་། ། ཞེས་ཉན་རང་གཉིས་ཀའི་མངོན་རྟོགས་ཕྱོགས་གཅིག་ཏུ་གསུངས་པས། འདིར་ཡང་དེ་གཉིས་ཀྱི་ཐེག་པ་ཕྱོགས་གཅིག་ཏུ་དཔྱད་པ་ནི། སློབ་དཔོན་ཀླུ་སྒྲུབ་ཀྱིས། ཉན་ཐོས་ཐེག་པ་དེ་ལས་ནི། །
བྱང་ཆུབ་སེམས་དཔའི་སྨོན་ལམ་དང་། ། སྤྱོད་པ་ཡོངས་བསྔོ་མ་བཤད་དེ། ། བྱང་ཆུབ་སེམས་དཔར་ག་ལ་འགྱུར། ། བྱང་ཆུབ་སྤྱོད་ལ་གནས་པའི་དོན། ། མདོ་སྡེའི་ལས་ནི་བཀའ་མ་སྩལ། ། ཐེག་པ་ཆེ་ལས་བཀའ་སྩལ་པ། ། དེ་ཕྱིར་མཁས་པ་རྣམས་ཀྱིས་བཟུང་། ། ཞེས་ཉན་རང་གི་ཐེག་པ་ལས་བྱང་ཆུབ་སེམས་དཔའི་བསྔོ་བ་དང་སྨོན་ལམ་དང་། ཀུན་རྫོབ་བྱང་ཆུབ་ཀྱི་སེམས་ལ་སོགས་པ་ཐེག་ཆེན་གྱི་སྤྱོད་པ་རླབས་པོ་ཆེ་རྣམས་མ་བསྟན་པར་གསུངས་པས། གང་ཟག་དེ་གཉིས་ཀྱང་ཡོན་ཏན་དེ་དག་དང་མི་ལྡན་པར་གསུངས་ཤིང་།
ཐེག་པ་ཆེ་ཆུང་གི་ཁྱད་པར་འབྱེད་བྱེད་གཙོ་བོའི་ཕྱོགས་གཅིག་ཀྱང་ཡོན་ཏན་འདི་རྣམས་ཡིན་པར་གསུངས་པ་ཡིན་ནོ། ། ལྟ་བ་ལ་ཉན་རང་གཉིས་པོ་བདེན་བཞི་མི་རྟག་ལ་སོགས་བཅུ་དྲུག་རྟོགས་པ་ལ་ཁྱད་པར་མེད་པ་ནི་གྲུབ་མཐའ་སྨྲ་བ་བཞི་ཀ་མཐུན་ལ། ཆོས་ཀྱི་བདག་མེད་མ་རྟོགས་པར་འདོད་པ་དང་། རྟོགས་པར་འདོད་པའི་ཕྱོགས་གཅིག་ཡོངས་སུ་གྲགས་པ་ལས། དང་པོ་ནི་རྗེ་བཙུན་བྱམས་མགོན་རྗེས་འབྲངས་དང་བཅས་པས། ཉན་རང་གིས་ཆོས་ཀྱི་བདག་མེད་མ་རྟོགས་པར་བཞེད་དེ། མངོན་རྟོགས་རྒྱན་ལས། དེ་ནི་མཚན་མར་དམིགས་སྒོ་ནས། ། ཐབས་མ་ཡིན་པས་རིང་བ་སྟེ། ། ཞེས་དང་།
དེ་ནི་ཐབས་ལ་མཁས་པ་ཡིས། ། ཡང་དག་ཉེ་བ་ཉིད་དུ་བཤད། ། ཅེས་དངོས་པོ་ལ་མཚན་མར་འཛིན་པའི་སྒོ་ནས། གཞན་དོན་དུ་རྫོགས་པའི་བྱང་ཆུབ་ཐོབ་འདོད་ཀྱི་ཐབས་ལ་མཁས་པ་དང་བྲལ་བས། རྒྱལ་ཡུམ་ལ་རིང་བ་སྟེ་དེ་མ་རྟོགས་པར་བཤད་ལ། དེ་ལྟར་མ་རྟོགས་པའི་རྒྱལ་ཡུམ་དེ་ཡང་། དེ་ཉིད་ལས། ཚུ་རོལ་ཕ་རོལ་མཐའ་ལ་མིན། ། དེ་དག་བར་ན་མི་གནས་པ། ། དུས་རྣམས་མཉམ་པ་ཉིད་ཤེས་ཕྱིར། །
ཤེས་རབ་ཕ་རོལ་ཕྱིན་པར་འདོད། ། ཅེས་གསུངས་པས། འཁོར་འདས་བར་གསུམ་མཉམ་པ་ཉིད་དུ་རྟོགས་པའི་ཤེར་ཕྱིན་ལ་བཤད་པའི་ཕྱིར་དང་། ཡང་སྦྱོར་ལམ་གྱི་སྐབས་སུ། དམིགས་པ་དང་ནི་རྣམ་པ་དང་། ། རྒྱུ་དང་ཡོངས་སུ་འཛིན་པ་ཡི། ། བྱང་ཆུབ་སེམས་དཔའི་སྐྱོབས་པ་ཡི། ། དྲོད་སོགས་བདག་ཉིད་ཇི་བཞིན་དུ། ། རྣམ་རྟོག་བཞི་པོ་ལྡན་བསྟན་པ། ། ཆུང་དང་འབྲིང་དང་ཆེན་པོ་རྣམས། །
ཉན་ཐོས་བསེ་རུ་ལྟ་བུ་དང་། ། བཅས་པ་དག་ལས་ཁྱད་པར་འཕགས། ། ཞེས་ཐེག་ཆེན་གྱི་སྦྱོར་ལམ་དྲོད་སོགས་བཞི་པོ་དེ་ཉན་རང་གི་ལམ་ལས་དམིགས་རྣམ་སོགས་ཀྱི་སྒོ་ནས་ཁྱད་པར་དུ་འཕགས་པར་གསུངས་ལ། དེ་ཁྱད་པར་དུ་འཕགས་ཚུལ་ཡང་དམིགས་རྣམ་ཀྱི་སྐབས་སུ། དམིགས་པ་མི་རྟག་ལ་སོགས་པ། ། བདེན་པའི་རྟེན་ཅན་འདི་ཡིས་ནི། ། རྣམ་པ་མངོན་ཞེན་ལ་སོགས་འགོག ། ཅེས་གསུངས་པས། ཐེག་ཆེན་གྱི་སྦྱོར་ལམ་གྱིས་བདེན་བཞིའི་སྟེང་གི་མི་རྟག་ལ་སོགས་བཅུ་དྲུག་ལ་དམིགས་ནས། རྣམ་པ་དེ་ལ་མངོན་པར་ཞེན་པ་འགོག་པར་བཤད་ཅིང་།
ཉན་རང་གི་དམིགས་རྣམ་ལ་དེ་མེད་པར་བཤད་པའི་ཕྱིར་དང་། ཡང་རྣམ་དག་སྒོམ་ལམ་སྟོན་པའི་སྐབས་སུ། ཉོན་མོངས་ཤེས་བྱ་ལམ་གསུམ་གྱི། ། ཉམས་ཕྱིར་སློབ་མ་བསེ་རུ་དང་། ། རྒྱལ་སྲས་རྣམས་ཀྱི་དག་པ་སྟེ། ། སངས་རྒྱས་རྣམ་ཀུན་ཤིན་ཏུ་བ། ། ཞེས་སངས་རྒྱས་ཀྱི་རྣམ་གཞག་ཤིན་ཏུ་བ་ཡིན་པར་གསུངས་ལ། དེ་ཤིན་ཏུ་བ་ཡིན་པའི་རྒྱུ་མཚན་བསྟན་པའི་སྐབས་སུ། ས་དགུ་ལ་ནི་ཆེན་པོ་ཡི། ། ཆེན་པོ་ལ་སོགས་དྲི་མ་ཡི། །
གཉེན་པོ་ཆུང་ངུའི་ཆུང་ངུ་ལ། ། སོགས་པའི་ལམ་འདི་དག་པ་ཡིན། ། ཞེས་ཐེག་ཆེན་གྱི་སྒོམ་ལམ་དགུ་པ་དེས། ཁམས་གསུམ་གྱི་སྒོམ་སྤང་མཐའ་དག་གི་གཉེན་པོ་བྱེད་ནུས་པར་བསྟན་ལ། དེ་ནུས་པའི་རྒྱུ་མཚན་ཡང་། དེའི་ཀླན་ཀ་སྤངས་པའི་སྐབས་སུ། དེ་ལ་གླན་ཀ་སྤངས་པ་ཡིས། ། ལམ་ནི་འཇལ་དང་གཞལ་བྱ་དག ། མཉམ་པ་ཉིད་ཀྱི་ཁམས་གསུམ་གྱི། ། གཉེན་པོ་ཉིད་དུ་འདོད་པ་ཡིན། །
ཞེས་ཐེག་ཆེན་སྒོམ་ལམ་གྱིས་ཁམས་གསུམ་གྱི་གཞལ་བྱ་དང་འཇལ་བྱེད་ཐམས་ཅད་རང་བཞིན་མེད་པར་མཉམ་པ་ཉིད་དུ་རྟོགས་པར་བསྟན་ལ། ཉན་རང་གི་སྒོམ་ལམ་ལ་དེ་རྟོགས་པ་མེད་པའི་ཕྱིར་ཏེ། ཉན་ཐོས་ཀྱི་སྒྲིབ་པ་སྤངས་པའི་དག་པ་དེ་ཉོན་མོངས་ཙམ་སྤངས་པའི་དག་པ་དང་། རང་རྒྱལ་གྱི་དག་པ་དེ་སྤངས་པ་སྔ་མའི་སྟེང་དུ་ཟུང་བ་ལ་མངོན་པར་ཞེན་པའི་ཤེས་སྒྲིབ་ཙམ་སྤངས་པའི་དག་པ་ཡིན་པར་གསུངས་པའི་ཕྱིར་རོ། ། དེས་ན་གཞུང་འདིས། གཟུང་བ་ཕྱི་རོལ་གྱི་དོན་ལ་བདེན་པར་ཞེན་པ་ཤེས་སྒྲིབ་ཏུ་མཛད་ནས་རང་རྒྱལ་གྱིས་དེ་སྤངས་པར་གསུངས་པ་དང་། ཡང་མངོན་རྟོགས་རྒྱན་ལས། གཟུང་དོན་རྟོག་པ་སྤོང་ཕྱིར་དང་། ། འཛིན་པ་མི་སྤོང་ཕྱིར་དང་ནི། ། རྟེན་གྱི་བསེ་རུ་ལྟ་བུའི་ལམ། །
ཡང་དག་བསྡུས་པ་ཤེས་པར་བྱ། ། ཞེས་གསུངས་ལ། དེའི་འགྲེལ་པར་རྣམ་པར་རོལ་བའི་སྡེས། གང་གི་ཕྱིར། དེ་རྣམས་ཀྱིས་གཟུང་བའི་རྣམ་པར་རྟོག་པ་སྤངས་པའི་དབང་དུ་མཛད་ནས། ཕུང་པོ་དང་ཁམས་དང་སྐྱེ་མཆེད་ལ་སོགས་པ་ནས་རྒྱ་ཆེར་རྣམ་པ་ཐམས་ཅད་མཁྱེན་པ་ཉིད་ཀྱི་བར་གྱི་རང་བཞིན་ཟབ་པ་དང་ཕྲ་བ་ཉིད་འགོག་པ། རང་སངས་རྒྱས་རྣམས་ནི་ཤེས་བྱའི་སྒྲིབ་པའི་ཕྱོགས་སྤངས་པར་སྟོན་པ། ཉན་ཐོས་རྣམས་ལས་དེ་རྣམས་ཀྱི་ཁྱད་པར་དུ་བྱེད་པར་གསུངས་པ་ཡིན་ནོ། ། ཆོས་བསྟན་པ་འདི་ལ་ཞེས་བྱ་བ་ནི་རང་སངས་རྒྱས་ཀྱི་དབང་དུ་བྱས་པ་ལའོ། ། གཟུགས་སུ་བཏགས་པ་ཡང་མེད་དམ་ཞེས་བྱ་བ་ནས།
བྱང་ཆུབ་ཏུ་བཏགས་པ་ཡང་མེད་དོ་ཞེས་བྱ་བའི་བར་ནི། དེ་དག་གི་གཟུང་བའི་རྣམ་པར་རྟོག་པ་སྤངས་པའི་ཕྱིར་རོ། ། ཡི་གེ་རྣམས་སུ་བཏགས་པ་ཡང་མེད་དམ་ཞེས་བྱ་བ་ནི་དེ་དག་རང་བཞིན་མངོན་པར་རྫོགས་པར་བྱང་ཆུབ་པ་ཡིན་པའི་ཕྱིར་རོ། ། གང་དག་རྒྱུན་དུ་བཞུགས་པའི་འབྲས་བུ་ལ་གནས་པར་འདོད་ནས། རང་སངས་རྒྱས་ཉིད་ཐོབ་པར་འདོད་པས་བཟོད་པ་འདི་ལ་མི་བརྟེན་དུ་མི་རུང་ངོ་། ། ཞེས་བྱ་བའི་བར་གྱིས་ནི་ལམ་ཤེས་པ་ཉིད་ལམ་ཐམས་ཅད་ཀྱི་ཡུལ་ཅན་དུ་བརྗོད་པ་ཡིན་ནོ། ། དེ་རྣམས་ཀྱིས་འཛིན་པའི་རྣམ་པར་རྟོག་པ་སྤང་པ་མེད་པའི་དབང་དུ་མཛད་ནས་གསུངས་པ་ནི། ཞེས་སོགས་རྩ་བ་དང་འགྲེལ་པ་མཐུན་པར་རང་སངས་རྒྱས་ཀྱིས་གཟུང་བ་ཕྱི་རོལ་གྱི་དོན་ལ་མངོན་པར་ཞེན་པའི་རྟོག་པ་སྤངས་པ་དང་། ནང་འཛིན་པའི་སེམས་ལ་མངོན་ཞེན་གྱི་རྟོག་པ་མ་སྤངས་པར་གསལ་བར་གསུངས་པ་ལ། དེ་འགོག་པའི་སླད་དུ་ཁ་ཅིག་་་་་་རྗེ་ཙོང་ཁ་པ།
ན་རེ། ཉན་རང་ལ་དེ་མིན་པར་ཤེས་བྱ་ཕྱོགས་གཅིག་པ་འགའ་རང་བཞིན་གྱིས་གྲུབ་པ་མེད་པར་རྟོགས་པ་ཡོད་ཅེས་པ་ནི་གཏན་མིན་ཏེ། གཞི་གྲུབ་པ་གཅིག་གི་སྟེང་དུ་ཆོས་ཀྱི་བདག་མེད་ཚད་མས་གྲུབ་པ་གཅིག་བྱུང་ན། དེ་ནས་གཞན་ལ་བདེན་པར་ཡོད་མེད་ཀྱི་དཔྱད་པ་ཞུགས་པ་ན། རིགས་པ་སྔ་མ་ལ་བརྟེན་ནས་བདེན་མེད་དུ་རྟོགས་པར་ནུས་པའི་ཕྱིར་རོ། ། ཞེས་དང་། ཡང་གཞི་གྲུབ་པ་གཅིག་གི་སྟེང་དུ་ཆོས་ཀྱི་བདག་མེད་ཚད་མས་གྲུབ་པ་གཅིག་བྱུང་ན། དེ་ནས་གཞི་གཞན་ལ་བདེན་པར་ཡོད་མེད་ཀྱི་དཔྱད་པ་ཞུགས་ན། རིགས་པ་སྔ་མ་ལ་བརྟེན་ནས་བདེན་མེད་དུ་རྟོགས་ནུས་པའི་ཕྱིར་རོ། ། ཞེས་བཤད་པ་དང་།
ཕྱི་དོན་ཡོད་པར་འཇོག་ཐུབ་པ་ལ། བདེན་པ་ཡོད་མེད་དེ་ཁོ་ན་ཉིད་ལ་སྤྱོད་པའི་རིགས་པས་ཁེགས་པ་གཅིག་ཡིན་ན་ནི། དེས་ན་འཛིན་པ་ལ་བདེན་པ་ཡོད་མེད་ཀྱི་དཔྱད་པ་ཞུགས་པ་ན། རིགས་པ་སྔ་མའི་མཐུ་ལ་བརྟེན་ནས་བདེན་མེད་དུ་རྟོགས་ནུས་ཏེ། འཕགས་པ་ལྷས། གང་གིས་དངོས་གཅིག་དེ་བཞིན་ཉིད་མཐོང་བ། ། དེ་ཡིས་དངོས་ཀུན་དེ་བཞིན་ཉིད་དུ་མཐོང་། ། ཞེས་གསུངས་པའི་ཕྱིར་རོ། ། གཟུང་དོན་རྟོག་པ་སྤོང་ཕྱིར་དང་། ། ཞེས་སོགས་ཀྱི་གཞུང་དོན་འདི་ཡིན་གཅིག་ཀྱང་མ་བཤད་པར།
དང་པོ་ཉིད་ནས་བཞི་བརྒྱ་པའི་ལུང་དྲངས་ཤིང་དེ་ལ་བརྟེན་པའི་རིགས་པ་ཡིན་པར་བྱས་ནས། རྗེ་བཙུན་བྱམས་པ་རྗེས་འབྲངས་དང་བཅས་པ་འགོག་པར་བྱེད་ཅིང་། ཡང་འཕགས་པས། མཚན་མ་མེད་པར་མ་རྟོགས་པར། ། ཁྱེད་ཀྱིས་ཐར་པ་མེད་པར་གསུངས། ། དེ་ཕྱིར་དེ་ནི་ཐེག་ཆེན་ལས། ། ཁྱོད་ཀྱིས་ཚང་བར་བསྟན་པ་ལགས། ། ཞེས་གསུངས་པའི་གཞུང་གི་དོན་དུ་བྱས་ནས། སླར་ཡང་དེས་ན་ཐེག་ཆེན་པས་ནི་རྩ་ཤེས་ལས་གསུངས་པ་བཞིན་དུ་གཞི་གཅིག་བདེན་མེད་དུ་བསྒྲུབ་པ་ལ་ཡང་། སྒྲུབ་བྱེད་ཀྱི་རིགས་པ་མཐའ་ཡས་པས་བསྒྲུབས་པས།
དེ་ཁོ་ན་ཉིད་ལ་བློ་ཤིན་ཏུ་རྒྱས་པར་འགྱུར་ལ། ཐེག་ཆེན་ལ་ནི་རིགས་པ་མདོར་བསྡུས་པ་གཅིག་གིས་དེ་ཁོ་ན་ཉིད་ཚད་མས་གྲུབ་ན་སྔ་མ་ལྟར་མི་བྱེད་པས། དེ་ཁོ་ན་ཉིད་ལ་བློ་རྒྱས་པ་མེད་པས། རྒྱས་བསྡུས་དང་བདག་མེད་བསྒོམ་པ་རྫོགས་མ་རྫོགས་སུ་གསུངས་སོ། ། དེ་ལྟར་འོང་བ་ཡང་ཉན་རང་རྣམས་ནི་ཉོན་མོངས་ཙམ་སྤོང་བའི་ཕྱིར་བརྩོན་པ་ཡིན་ལ། དེ་ལ་ནི་དེ་ཁོ་ན་ཉིད་ཀྱི་དོན་མདོར་བསྡུས་པ་ཙམ་གཅིག་རྟོགས་པས་ཆོག་གོ ། ཐེག་ཆེན་པ་ཤེས་སྒྲིབ་སྤོང་བ་ལྷུར་ལེན་པས་དེ་ལ་དེ་ཁོ་ན་ཉིད་ལ་ཤེས་རབ་མཆེད་ནས་བློ་ཤིན་ཏུ་རྒྱས་པ་གཅིག་དགོས་པ་ཡིན་ནོ། ། ཞེས་བཤད་ནས། བྱམས་མགོན་ལ་དངོས་སུ་རྒོལ་བའི་སྙིང་ཁམས་བསྐྱེད་པའི་དབང་གིས་རང་ཉིད་ཀྱིས་ཅི་གསུངས་མ་དྲན་པར་སོང་བ་ཡིན་ཏེ། འདི་ལྟར།
འོ་ན་ཉན་རང་གིས་གཞི་གྲུབ་པ་གཅིག་གི་སྟེང་དུ་དེ་ཁོ་ན་ཉིད་ཀྱི་དོན་མདོར་བསྡུས་པ་གཅིག་རྟོགས་པ་ན། དེ་ནས་གཞན་ལ་དེ་ཁོ་ན་ཉིད་དུ་གྲུབ་མ་གྲུབ་ཀྱི་དཔྱད་པ་ཞུགས་པ་ན། རིགས་པ་སྔ་མའི་མཐུ་ལ་བརྟེན་ནས་དེ་ཁོ་ན་ཉིད་ཀྱི་དོན་རྒྱས་པར་རྟོགས་ནུས་པར་འགྱུར་ཏེ། འཕགས་པ་ལྷས། གང་གིས་དངོས་གཅིག་དེ་བཞིན་ཉིད་མཐོང་བ། ། དེ་ཡིས་དངོས་ཀུན་དེ་བཞིན་ཉིད་དུ་མཐོང་། ། ཞེས་གསུངས་པའི་ཕྱིར་རོ། ། ཞེས་བརྗོད་ན། རང་ཉིད་ཀྱིས་ཁས་ལེན་པའི་འཁོར་གསུམ་པོ་གང་ལ་ལན་འདེབས་པར་བྱེད་པར་རྟགས་བརྗོད་མི་དགོས། ཁྱབ་པ་དངོས་འགལ་དང་འདྲ་བ།
གསལ་པ་དངོས་སུ་ཁས་ལེན་པ་ཡིན་ཏེ། ཐེག་ཆེན་ལ་ནི་རིགས་པ་མདོར་བསྡུས་པ་གཅིག་གིས་དེ་ཁོ་ན་ཉིད་ཚད་མས་གྲུབ་པ་ན། སྔ་མ་ལྟར་མི་བྱེད་པས་དེ་ཁོ་ན་ཉིད་ལ་བློ་རྒྱས་པ་མེད་པས། ཞེས་དང་། དེ་ལྟར་འོང་བ་ཡང་ཉན་རང་རྣམས་ནི་ཉོན་མོངས་ཙམ་སྤོང་བའི་ཕྱིར་བརྩོན་པ་ཡིན་ལ། དེ་ལ་ནི་དེ་ཁོ་ན་ཉིད་ཀྱིས་དོན་མདོར་བསྡུས་པ་ཙམ་གཅིག་རྟོགས་པས་ཆོག་གོ་ཞེས་བྲིས་ནས་ཁས་ལེན་པའི་ཕྱིར་རོ། ། གཞན་ཡང་ཉན་རང་གི་གཞི་གྲུབ་པ། གཞན་ལ་དེ་ཁོ་ན་ཉིད་དུ་གྲུབ་མ་གྲུབ་ཀྱི་དཔྱད་པ་ཞུགས་པ་ན། རིགས་པ་སྔ་མའི་མཐུ་ལ་བརྟེན་ནས་དེ་ཁོ་ན་ཉིད་ཀྱི་དོན་རྒྱས་པར་རྟོགས་ནུས་པར་ཐལ། ཉན་རང་གིས་གཞི་གྲུབ་པ་གཅིག་གི་སྟེང་དུ་དེ་ཁོ་ན་ཉིད་ཀྱི་དོན་མདོར་བསྡུས་པ་ཙམ་གཅིག་རྟོགས་པའི་ཕྱིར།
ཞེས་བརྗོད་ན་འཁོར་གསུམ་ཀ་ཞལ་གྱིས་བཞེས་སོ། ། མདོར་ན་ཉན་རང་གིས་དེ་ཁོ་ན་ཉིད་ཀྱི་དོན་མདོར་བསྡུས་པ་ཙམ་གཅིག་ལས་མ་རྟོགས་པར་བཤད་ནས་སླར་ཡང་ཉན་རང་ལ་དེ་མེད་པར། ཤེས་བྱ་ཕྱོགས་གཅིག་པ་འགའ་རང་བཞིན་གྱིས་གྲུབ་པ་མེད་པར་རྟོགས་པ་ཡོད་ཅེས་པ་ནི་གཏན་མིན་ཏེ། གཞི་གྲུབ་པ་གཅིག་གི་སྟེང་དུ་ཆོས་ཀྱི་བདག་མེད་ཚད་མས་གྲུབ་པ་གཅིག་བྱུང་ན། དེ་ནས་གཞི་གཞན་ལ་བདེན་པར་ཡོད་མེད་ཀྱི་དཔྱད་པ་ཞུགས་ན། རིགས་པ་སྔ་མ་ལ་བརྟེན་ནས་བདག་མེད་དུ་རྟོགས་པར་ནུས་པའི་རིགས་ཞེས་བཤད་པ་ནི་འགལ་འདུ་ཁས་ལེན་པར་བསྙོན་པར་མི་ནུས་ཏེ། འདི་ལྟར། འོ་ན་ཉན་རང་གིས་དེ་ཁོ་ན་ཉིད་ཀྱི་དོན་མདོར་བསྡུས་པ་ཙམ་གཅིག་རྟོགས་པར་བཤད་པ་ནི་གཏན་མིན་པར་འགྱུར་ཏེ། ཉན་རང་གིས་གཞི་གྲུབ་པ་གཅིག་གི་སྟེང་དུ་དེ་ཁོ་ན་ཉིད་ཚད་མས་གྲུབ་པ་གཅིག་བྱུང་ན། དེ་ནས་གཞི་གཞན་ལ་བདེན་པར་ཡོད་མེད་ཀྱི་དཔྱད་པ་ཞུགས་ན།
རིགས་པ་སྔ་མ་ལ་བརྟེན་ནས་དེ་ཁོ་ན་ཉིད་རྒྱས་པར་རྟོགས་ནུས་པའི་ཕྱིར་རོ། ། ཞེས་བརྗོད་ན། འཁོར་གསུམ་ཀ་ལ་ལན་ཅི་ཡོད། གཞན་ཡང་ས་དྲུག་པ་མན་གྱི་བྱང་སེམས་འཕགས་པ་རྣམས་ཀྱི་དེ་ཁོ་ན་ཉིད་རྟོགས་པའི་བློས། ཉན་རང་རྣམས་ཟིལ་གྱིས་གནོན་ནུས་པར་འགྱུར་ཏེ། ཐེག་ཆེན་འཕགས་པ་དེ་རྣམས་དེ་ཁོ་ན་ཉིད་ལ་བློ་ཤིན་ཏུ་རྒྱས་ཤིང་། ཉན་རང་རྣམས་ཀྱིས་དེ་ཁོ་ཉིད་ཀྱི་དོན་མདོར་བསྡུས་པ་ཙམ་གཅིག་ལས་མ་རྟོགས་པའི་ཕྱིར། ཞེས་བརྗོད་ན་རྗེས་འབྲངས་དང་བཅས་པ་ཅི་ཟེར། རྟགས་ཁྱབ་གཉིས་ཅི་འདྲ་གཟིགས་པས་གསལ། གསལ་བ་ཡང་ས་བཅུ་པའི་མདོའི་དགོངས་པ་ཡིན་པར་བྱས་ནས།
ཁྱེད་ཀྱིས་ས་བཅུ་པ་ལས། ས་དྲུག་པ་མན་ཆད་དུ་རྟོགས་པའི་སྒོ་ནས་ཉན་རང་རྣམས་ཟིལ་གྱིས་གནོན་མི་ནུས་པར་གསུངས་པའི་ལུང་འདི་ལས་ནི། ཉན་རང་རྣམས་ལ་ཡང་ཆོས་རང་བཞིན་མེད་པར་ཤེས་པ་ཡོད་དོ་ཞེས་གསལ་བར་ངེས་ཏེ། ཞེས་བྲིས་ནས་ཁས་ལེན་པའི་ཕྱིར་རོ། ། གཞན་ཡང་ཉན་རང་དགྲ་བཅོམ་པ་དེ་ཁོ་ན་ཉིད་ལ་བློ་རྒྱས་པ་ཡོད་པར་འགྱུར་ཏེ། དེ་ལ་ཆོས་ཐམས་ཅད་བདེན་མེད་དུ་རྟོགས་པ་ཡོད་ཙམ་དུ་མ་ཟད། དེས་བདེན་འཛིན་ས་བོན་དང་བཅས་པ་སྤངས་ཟིན་པའི་ཕྱིར། ཞེས་བརྗོད་ན་ཅི་ཟེར། རྟགས་ཕྱི་མ་འདི་ཡང་ཁྱེད་ཀྱིས་ཁས་ལེན་པ་ཡིན་ཏེ། དེ་ཡང་བདེན་འཛིན་ལ་ཉོན་སྒྲིབ་ཀྱིས་ཁྱབ་པར་ཁས་བླངས་ནས།
ཉོན་སྒྲིབ་དེ་ཉིད་ས་བོན་དང་བཅས་ཏེ་སྤངས་པར་རང་ཉིད་ཀྱིས་བཤད་པའི་ཕྱིར་རོ། ། གཉིས་པ་ནི་སློབ་དཔོན་ཟླ་བ་གྲགས་པ་རྗེས་འབྲང་དང་བཅས་པ་འགའ་ཞིག་གིས་ལུང་དང་རིགས་པའི་སྒྲུབ་བྱེད་དུ་མ་བཀོད་ནས་ཉན་རང་ལ་ཆོས་ཀྱི་བདག་མེད་རྟོགས་པ་ཡོད་པར་བཤད་དེ། ཐོག་མར་ལུང་ནི་མདོ་སྡེ་ས་བཅུ་པ་ལས། ཀྱེ་རྒྱལ་བའི་སྲས་དག་འདི་ལྟ་སྟེ། དཔེར་ན་རྒྱལ་པོའི་རིགས་སུ་སྐྱེས་པའི་རྒྱལ་པོའི་བུ་རྒྱལ་པོའི་མཚན་དང་ལྡན་པ་ནི། སྐྱེས་པ་ཙམ་གྱིས་རྒྱལ་པོའི་བྱིན་གྱིས་བློན་པོའི་ཚོགས་ཐམས་ཅད་ཟིལ་གྱིས་གནོན་གྱི། རང་གི་བློ་ཡི་སྟོབས་ཀྱིས་རྣམ་པར་དཔྱད་པས་ནི་མ་ཡིན་ནོ། ། ནམ་དེ་ནར་སོན་པར་གྱུར་པ་དེའི་ཚེ་རང་གི་བློ་ཡི་སྟོབས་བསྐྱེད་པས། བློན་པོའི་བྱ་བ་ཐམས་ཅད་ལས་ཤིན་ཏུ་འདས་པ་ཡིན། ཀྱེ་རྒྱལ་བའི་སྲས་དག་དེ་བཞིན་དུ་བྱང་ཆུབ་སེམས་དཔའ་ཡང་སེམས་བསྐྱེད་མ་ཐག་ཏུ་ལྷག་པའི་བསམ་པ་ཆེ་བ་ཉིད་ཀྱིས།
ཉན་ཐོས་དང་རང་སངས་རྒྱས་ཐམས་ཅད་ཟིལ་གྱིས་གནོན་གྱི། རང་གི་བློ་ཡི་སྟོབས་ཀྱིས་རྣམ་པར་དཔྱད་པས་ནི་མ་ཡིན། བྱང་ཆུབ་སེམས་དཔའི་ས་བདུན་པ་འདི་ལ་གནས་པའི་བྱང་ཆུབ་སེམས་དཔའ་ནི་རང་གི་ཡུལ་ཤེས་པའི་ཆེ་བ་ལ་གནས་པས། ཉན་ཐོས་དང་རང་སངས་རྒྱས་ཀྱི་བྱ་བ་ཐམས་ཅད་ལས་ཤིན་ཏུ་འདས་པ་ཡིན་ནོ་ཞེས་དང་། བསྡུད་པ་ལས། གང་དག་བདེ་གཤེགས་ཉན་ཐོས་འགྱུར་བར་བྱ་སྙམ་དང་། ། རང་སངས་རྒྱས་དང་དེ་བཞིན་ཆོས་རྒྱལ་འགྱུར་འདོད་པ། ། བཟོད་པ་འདི་ལ་མི་བརྟེན་ཐོབ་པར་མི་འགྱུར་ཏེ། ། ཞེས་དང་། ཉན་ཐོས་ལ་གདམས་པའི་མདོ་ལས།
གཟུགས་ནི་དབུ་བ་རྡོལ་པ་འདྲ། ། ཚོར་བ་ཆུ་ཡི་ཆུ་བུར་བཞིན། ། འདུ་ཤེས་སྨིག་རྒྱུ་ལྟ་བུ་སྟེ། ། འདུ་བྱེད་རྣམས་ནི་ཆུ་ཤིང་བཞིན། ། རྣམ་ཤེས་སྒྱུ་མ་ལྟ་བུ་སྟེ། ། ཉི་མའི་གཉེན་གྱི་བཀའ་བསྩལ་ཏོ། ། ཞེས་དང་། རིན་ཆེན་ཕྲེང་བ་ལས། ཇི་སྲིད་ཕུང་པོར་འཛིན་ཡོད་པ་དེ། ། དེ་སྲིད་དེ་ལ་ངར་འཛིན་ཡོད། །
ངར་འཛིན་ཡོད་ན་ཡང་ལས་ཏེ། ། དེ་ལས་ཡང་ནི་སྐྱེ་བར་འགྱུར། ། ལམ་གསུམ་ཐོག་མཐའ་དབུས་མེད་པ། ། འཁོར་བའི་དཀྱིལ་འཁོར་འགལ་མེ་ཡི། ། དཀྱིལ་འཁོར་ལྟ་བུ་ཕན་ཚུན་གྱི། ། རྒྱུ་ཅན་འདི་ནི་འཁོར་བར་གྱུར། ། དེ་ནི་རང་གཞན་གཉིས་ཀ་དང་། ། དུས་གསུམ་ཉིད་དུ་མ་མཐོང་ཕྱིར། ། ངར་འཛིན་པར་ནི་ཟད་པར་འགྱུར། ། དེ་ལས་ལས་དང་སྐྱེ་བ་ཡང་། །
ཞེས་དང་། ཡང་། མཚན་མ་མེད་པ་མ་རྟོགས་པར། ། ཁྱོད་ཀྱིས་ཐར་པ་མེད་པར་གསུངས། ། ཞེས་སོགས་དྲངས་ནས། ཉན་རང་གིས་ཆོས་ཀྱི་བདག་མེད་རྟོགས་པ་ཡོད་པའི་ལུང་དུ་མཛད་ལ། གཉིས་པ་རིགས་པ་ནི་འཇུག་པ་ལས། ཁྱོད་ཀྱི་རྣལ་འབྱོར་བདག་མེད་མཐོང་བ་ཡིས། ། གཟུགས་སོགས་དེ་ཉིད་རྟོགས་པར་མི་འགྱུར་ཞིང་། ། གཟུགས་ལ་དམིགས་ནས་འཇུག་ཕྱིར་འདོད་ཆགས་སོགས། །
སྐྱེ་འགྱུར་དེ་ཡི་ངོ་བོ་རྟོགས་མེད་ཕྱིར། ། ཞེས་གསུངས་ཤིང་། འཇུག་འགྲེལ་ལས། གཟུགས་ལ་སོགས་པའི་རང་གི་ངོ་བོ་ལ་དམིགས་པས་ཕྱིན་ཅི་ལོག་ཏུ་གྱུར་པའི་ཕྱིར། གང་གི་བདག་མེད་པ་རྟོགས་པར་ཡང་མི་འགྱུར་ཏེ། བདག་ཏུ་བཏགས་པའི་གཞི་ཕུང་པོ་ལ་དམིགས་པའི་ཕྱིར་རོ། ། ཞེས་གསུངས་སོ། ། དེ་ལྟར་གསུངས་པའི་ལུང་རིགས་རྣམས་ལ་བརྟེན་ནས་སློབ་དཔོན་ཟླ་བ་གྲགས་པའི་རྗེས་སུ་འབྲངས་ནས། བོད་ཁ་ཅིག་གིས་གཞན་ཡང་ལུང་རིགས་དུ་མའི་སྒོ་ནས་ཉན་རང་གིས་ཆོས་ཀྱི་བདག་མེད་རྟོགས་པ་ཡོད་པའི་ཕྱོགས་འདི་ཁོ་ན་འཐད་ལྡན་ཡིན་པའི་གཞུང་ཆེན་པོ་འཛུགས་པར་བྱེད་པ་ནི་འདི་ལྟ་སྟེ། དེ་ཡང་སློབ་དཔོན་འདིས་མདོ་སྡེ་ས་བཅུ་པའི་ལུང་དྲངས་པ་ལས།
སེམས་བསྐྱེད་མ་ཐག་པ་ཞེས་འབྱུང་བའི་དོན་ལ་འགའ་ཞིག་ན་རེ། སེམས་བསྐྱེད་མ་ཐག་ཏུ་ཞེས་པ་ནི་ས་དང་པོའི་སྐབས་སུ་ཡིན་པས། ཞེས་ཟེར་བ་དང་། བྱམས་པའི་རྣམ་པར་ཐར་པ་ལས། རིགས་ཀྱི་བུ་འདི་ལྟ་སྟེ། དཔེར་ན་རྒྱལ་པོའི་བུ་སྐྱེས་ནས་རིང་པོ་མ་ལོན་པ་རྒྱལ་པོའི་མཚན་དང་ལྡན་པ་ནི། བློན་པོའི་ཚོགས་རྒན་པོ་གཙོ་བོར་གྱུར་པ་ཐམས་ཅད་ཀྱང་རིགས་ཀྱི་བདག་ཉིད་ཆེ་བའི་དབང་གིས་ཟིལ་གྱིས་གནོན་ཏོ། ། དེ་བཞིན་དུ་བྱང་ཆུབ་སེམས་དཔའ་ལས་དང་པོ་པ་བྱང་ཆུབ་ཏུ་སེམས་བསྐྱེད་ནས་རིང་པོ་མ་ལོན་པ་དེ་བཞིན་གཤེགས་པ་ཆོས་ཀྱི་རྒྱལ་པོའི་རིགས་སུ་སྐྱེས་པས་ཀྱང་བྱང་ཆུབ་ཀྱི་སེམས་དང་སྙིང་རྗེའི་དབང་གིས། ཉན་ཐོས་དང་རང་སངས་རྒྱས་ཡུན་རིང་དུ་ཚངས་པར་སྤྱད་པ་རྣམས་ཟིལ་གྱིས་གནོན་ཏོ། ། ཞེས་གསུངས་པའི་བྱང་ཆུབ་སེམས་དཔའ་ལས་དང་པོ་པ་བྱང་ཆུབ་ཏུ་སེམས་བསྐྱེད་ནས་རིང་དུ་མ་ལོན་པ་ཞེས་པའི་དོན།
དོན་དམ་སེམས་བསྐྱེད་རྒྱུད་ལ་སྐྱེས་ནས་རིང་དུ་མ་ལོན་པའི་དོན་ཡིན་པར་བཤད་ནས། ས་དང་པོ་ལ་གནས་པ། དོན་དམ་སེམས་བསྐྱེད་རྒྱུད་ལ་སྐྱེས་མ་ཐག་པའི་བྱང་ཆུབ་སེམས་དཔའི་རྒྱུད་ཀྱི་ཀུན་རྫོབ་སེམས་བསྐྱེད་ཀྱི་ཆེ་བའི་དབང་གིས། ཉན་ཐོས་དང་རང་སངས་རྒྱས་ཐམས་ཅད་ཟིལ་གྱིས་གནོན་པའི་དོན་ཡིན་པར་བཤད་པ་ནི། མདོ་འདི་གཉིས་ཀྱི་དོན་མ་ཡིན་ཏེ། གལ་ཏེ་ཡིན་ན་བྱང་སེམས་སོ་སྐྱེའི་ཀུན་རྫོབ་སེམས་བསྐྱེད་ཀྱིས་ཉན་རང་རྣམས་ཟིལ་གྱི་གནོན་མི་ནུས་པར་གྱུར་ཏེ། རྒྱུ་མཚན་དེའི་ཕྱིར། གལ་ཏེ་ཁོ་ན་རེ། མདོ་སྡེ་དེ་གཉིས་ཀྱི་དོན་དམ་སེམས་བསྐྱེད་རྒྱུད་ལ་སྐྱེས་མ་ཐག་པའི་ས་དང་པོ་ལ་གནས་པའི་བྱང་སེམས་ཀྱི་ཀུན་རྫོབ་སེམས་བསྐྱེད་ཀྱིས་ཉན་རང་རྣམས་ཟིལ་གྱིས་གནོན་པར་གསུངས་པས། བྱང་སེམས་སོ་སྐྱེའི་ཀུན་རྫོབ་སེམས་བསྐྱེད་ཀྱིས་ཉན་རང་རྣམས་ཟིལ་གྱིས་གནོན་མི་ནུས་པ་མི་དགོས་པས།
ཁྱབ་པ་མེད་དོ་ཞེ་ན། འོ་ན་ས་བཅུ་པའི་མདོ་དེར། བྱང་ཆུབ་སེམས་དཔའི་ས་བདུན་པ་འདི་ལ་གནས་པའི་བྱང་ཆུབ་སེམས་དཔའ་ནི་རང་གི་ཡུལ་ཤེས་པའི་ཆེ་བ་ལ་གནས་པས། ཉན་ཐོས་དང་རང་སངས་རྒྱས་ཀྱི་བྱ་བ་ཐམས་ཅད་ལས་ཤིན་ཏུ་འདས་པ་ཡིན་ནོ། ། ཞེས་ས་བདུན་པ་ལ་གནས་པའི་བྱང་ཆུབ་སེམས་དཔའ་རང་གི་ཡུལ་ཤེས་པའི་ཆེ་བ་ལ་གནས་པས། ཉན་ཐོས་དང་རང་སངས་རྒྱས་ཐམས་ཅད་བློ་ཡི་སྟོབས་ཀྱིས་ཟིལ་གྱིས་གནོན་པར་གསུངས་པས། ས་དྲུག་པ་མན་ཆད་ལ་གནས་པའི་བྱང་སེམས་ཀྱིས་ཉན་རང་རྣམས་བློ་ཡི་སྟོབས་ཀྱིས་ཟིལ་གྱིས་གནོན་པར་མི་ནུས་པ་མིན་པར་འགྱུར་ཏེ། རྒྱུ་མཚན་ཀུན་ཏུ་མཚུངས་པའི་ཕྱིར་རོ། ། འདོད་པར་མི་ནུས་ཏེ། གོང་དུ་དྲངས་པའི་ས་བཅུ་པའི་མདོ་དེ་དང་སློབ་དཔོན་ཟླ་གྲགས་ཀྱི་དགོངས་པ་ཡིན་པར་བྱས་ནས།
ཁྱོད་རང་གིས་ས་བཅུ་པ་ལས་ས་དྲུག་པ་མན་ཆད་དུ་རྟོགས་པའི་སྒོ་ནས་ཉན་རང་རྣམས་ཟིལ་གྱིས་གནོན་མི་ནུས་པར་གསུངས་པའི་ལུང་འདི་ལས་ནི། ཉན་རང་རྣམས་ལ་ཡང་ཆོས་རང་བཞིན་མེད་པར་ཤེས་པ་ཡོད་དོ། ། ཞེས་གསལ་བར་ངེས་ཏེ། ཞེས་སོགས་ཡི་གེ་རིགས་སུ་བྲིས་ནས་གྲུབ་མཐའི་མཐིལ་དུ་ཁས་བླངས་པའི་ཕྱིར་རོ། ། རྩ་བར་འདོད་མི་ནུས་ཏེ། ཁྱེད་རང་གིས་འཇུག་པའི་ཊིཀྐ་བྱས་པར། འོ་ན་བྱང་སེམས་སོ་སྐྱེའི་ཀུན་རྫོབ་སེམས་བསྐྱེད་ཀྱིས་ཉན་རང་ཟིལ་གྱིས་གནོན་པར་མི་འདོད་དོ་སྙམ་ན། དེ་ནི་མ་ཡིན་ཏེ། མདོ་དེ་ཉིད་ལས། རིགས་ཀྱི་བུ་འདི་ལྟ་སྟེ།
རྡོ་རྗེ་རིན་པོ་ཆེ་ནི་ཆག་ཀྱང་གསེར་གྱི་རྒྱན་ཁྱད་པར་དུ་འཕགས་པ་ཐམས་ཅད་ཟིལ་གྱིས་གནོན་ཅིང་། རྡོ་རྗེ་རིན་པོ་ཆེའི་མིང་མི་འདོར་ལ། དབུལ་བ་ཐམས་ཅད་ཀྱང་རྣམ་པར་བཟློག རིགས་ཀྱི་བུ་དེ་བཞིན་དུ་ཐམས་ཅད་མཁྱེན་པར་སེམས་བསྐྱེད་པའི་རྡོ་རྗེ་རིན་པོ་ཆེ་ནན་ཏན་དང་བྲལ་ཡང་། ཉན་ཐོས་དང་རང་སངས་རྒྱས་ཀྱི་ཡོན་ཏན་གྱི་གསེར་གྱི་རྒྱན་ཐམས་ཅད་ཟིལ་གྱིས་གནོན་ཅིང་། བྱང་ཆུབ་སེམས་དཔའི་མིང་མི་འདོར་ལ། འཁོར་བའི་དབུལ་བ་ཐམས་ཅད་ཀྱང་རྣམ་པར་བཟློག་གོ ། ཞེས་གསུངས་ལ། མདོ་འདི་བསླབ་བསྡུས་ལས་བྱང་ཆུབ་ཀྱི་སེམས་སྤྱོད་པ་དང་བྲལ་བ་ལ་ཡང་བརྙས་པར་མི་བྱེད་པའི་ཤེས་བྱེད་དུ་དྲངས་པའི་ཕྱིར་དང་། ས་ཐོབ་པ་ལ་སེམས་བསྐྱེད་སྤྱོད་པ་དང་བྲལ་བ་མི་སྲིད་པའི་ཕྱིར་རོ། །
ཞེས་བྲིས་ནས་བྱམས་པའི་རྣམ་པར་ཐར་པའི་མདོ་བསླབ་བསྡུས་སུ་དྲངས་པའི་ཤེས་བྱེད་བཀོད་ནས། བྱང་སེམས་སོ་སྐྱེའི་ཀུན་རྫོབ་སེམས་བསྐྱེད་ཀྱིས་ཉན་རང་རྣམས་ཟིལ་གྱིས་གནོན་པར་བསྒྲུབས་པའི་ཕྱིར་རོ། ། མདོར་ན་ཁྱེད་ཀྱིས་ས་བཅུ་པ་ལས། ཀྱཻ་རྒྱལ་བའི་སྲས་དག་དེ་བཞིན་དུ་བྱང་ཆུབ་སེམས་དཔའ་ཡང་སེམས་བསྐྱེད་མ་ཐག་ཏུ་ལྷག་པའི་བསམ་པའི་ཆེ་བ་ཉིད་ཀྱིས་ཉན་ཐོས་དང་རང་སངས་རྒྱས་ཐམས་ཅད་ཟིལ་གྱིས་གནོན་གྱི། ཞེས་གསུངས་པའི་གཞུང་གི་དོན་དུ་བྱས་པའི་དོན་དམ་སེམས་བསྐྱེད་སྐྱེས་མ་ཐག་པའི་ས་དང་པོ་ལ་གནས་པའི་བྱང་སེམས་ཀྱིས་ཀུན་རྫོབ་སེམས་བསྐྱེད་ཀྱིས་ཉན་རང་རྣམས་ཟིལ་གྱིས་གནོན་པར་གསུངས་པས། བྱང་སེམས་སོ་སྐྱེའི་ཀུན་རྫོབ་སེམས་བསྐྱེད་ཀྱིས་ཉན་རང་རྣམས་ཟིལ་གྱིས་གནོན་མི་ནུས་པར་བསྟན་པ་ཡིན་མི་དགོས་པ་དང་། ཡང་མདོ་དེར་གོང་དུ་དྲངས་པ་ལྟར་དེའི་མཇུག་ཐོགས་དེ་མ་ཐག་ཏུ། རང་གི་བློ་ཡིས་རྣམ་པར་དཔྱད་པས་ནི་མ་ཡིན་ནོ། ། ཞེས་པ་ནས། ཉན་ཐོས་དང་རང་སངས་རྒྱས་ཀྱི་བྱ་བ་ཐམས་ཅད་ལས་འདས་པ་ཡིན་ནོ། །
ཞེས་པའི་བར་གྱིས་ས་བདུན་པ་ལ་གནས་པའི་བྱང་སེམས་ཀྱི་བློ་ཡི་སྟོབས་ཀྱིས་ཉན་རང་རྣམས་ཟིལ་གྱིས་གནོན་ནུས་པར་གསུངས་པས། ས་དྲུག་པ་མན་ཆད་ཀྱི་བྱང་སེམས་ཀྱི་བློ་ཡི་སྟོབས་ཀྱིས་ཉན་རང་རྣམས་ཟིལ་གྱིས་གནོན་མི་ནུས་པར་གསུངས་པ་ཡིན་པའི་ཁྱད་པར་འབྱེད་པའི་ཤེས་བྱེད་ཅི་ཡོད། དེས་ན་ས་བཅུ་པའི་མདོ་དེའི་དོན་ནི། དེ་ཉིད་ལས། ཀྱེ་རྒྱལ་བའི་སྲས་དག དེ་བཞིན་དུ་བྱང་ཆུབ་སེམས་དཔའ་ཡང་སེམས་བསྐྱེད་མ་ཐག་ཏུ་ལྷག་པའི་བསམ་པའི་ཆེ་བ་ཉིད་ཀྱིས། ཞེས་གསུངས་པས། ཐེག་ཆེན་གྱི་ཀུན་རྫོབ་སེམས་བསྐྱེད་ཀྱི་ཆེ་བ་གསལ་བར་སྟོན་པ་ཡིན་ཅིང་། དེ་བཞིན་དུ་བྱམས་པའི་རྣམ་པར་ཐར་པ་ལས། དེ་བཞིན་དུ་བྱང་ཆུབ་སེམས་དཔའ་ལས་དང་པོ་བྱང་ཆུབ་ཏུ་སེམས་བསྐྱེད་ནས་རིང་པོ་མ་ལོན་པ།
དེ་བཞིན་གཤེགས་པ་ཆོས་ཀྱི་རྒྱལ་པོའི་རིགས་སུ་སྐྱེས་པས་ཀྱང་། བྱང་ཆུབ་ཀྱི་སེམས་དང་སྙིང་རྗེའི་དབང་གིས་ཉན་ཐོས་དང་རང་སངས་རྒྱས་ཡུན་རིང་དུ་སྤྱད་པ་རྣམས་ཟིལ་གྱིས་གནོན་ཏེ། ཞེས་གསུངས་པ་དང་དོན་གཅིག་པས། ཀུན་རྫོབ་སེམས་བསྐྱེད་རྒྱུད་ལ་སྐྱེས་མ་ཐག་པའི་བྱང་སེམས་སོ་སྐྱེ་ལས་དང་པོ་པས། རང་རྒྱུད་ཀྱི་ཀུན་རྫོབ་སེམས་བསྐྱེད་ཀྱི་ལྷག་བསམ་གྱི་ཆེ་བས་ཉན་ཐོས་དང་རང་སངས་རྒྱས་རྣམས་ཟིལ་གྱིས་གནོན་པ་དང་། བདག་མེད་རྟོགས་པའི་ཤེས་རབ་ཀྱིས་ཟིལ་གྱིས་གནོན་མི་ནུས་པར་དཔེ་དང་བཅས་པའི་སྒོ་ནས་གསལ་བར་གསུངས་པར་སྣང་བའི་ཕྱིར། ཡང་འགྲེལ་བཤད་ལས། ལུང་དེ་གཉིས་ཀྱི་དོན་བརྡའ་ལས་བྱུང་བའི་སེམས་བསྐྱེད་ལ་འཆད་མོད་ཀྱང་། ལས་དང་པོ་དང་སེམས་བསྐྱེད་ནས་རིང་དུ་མ་ལོན་པ་ཞེས་གསུངས་པ་ནི། དོན་དམ་སེམས་བསྐྱེད་ལ་ལྟོས་ནས་ཡིན་ལ།
ཞེས་སོགས་བཤད་པ་ནི་རང་བཟོ་ཡིན་ཏེ། མདོ་འདི་གཉིས་ལས་ཀྱང་། ས་དང་པོ་ལ་གནས་པའི་བྱང་སེམས་དེ་བྱང་སེམས་ལས་དང་པོ་པ་ཡིན་པ་དང་། དེའི་རྒྱུད་ཀྱི་དོན་དམ་པའི་སེམས་བསྐྱེད་དེ། དེའི་རྒྱུད་ཀྱི་སེམས་བསྐྱེད་མ་ཐག་ཏུ་ཞེས་བཤད་པའི་སེམས་བསྐྱེད་དང་། བྱམས་པའི་རྣམ་པར་ཐར་པ་ལས། དེ་བཞིན་དུ་བྱང་ཆུབ་སེམས་དཔའ་ལས་དང་པོ་པ་བྱང་ཆུབ་ཏུ་སེམས་བསྐྱེད་ནས་རིང་པོ་མ་ལོན་པ་ཞེས་པའི་སེམས་བསྐྱེད་ཡིན་པའི་བཤད་པ་ཟུར་ཙམ་ཡང་མི་སྣང་ཞིང་། འདི་དག་གི་དགག་སྒྲུབ་རྒྱས་པར་གོང་དུ་བརྗོད་ཟིན་ཏོ། ། གཞན་མདོ་རྒྱུད་དང་བསྟན་བཅོས་ཚད་ལྡན་གང་དུ་ཡང་ཁྱོད་ཀྱིས་བཤད་པ་དེ་འདྲ་མི་སྣང་བའི་ཕྱིར་རོ། ། དེ་ནས་རང་གི་བློའི་སྟོབས་ཀྱིས་རྣམ་པར་དཔྱད་པས་ནི་མིན་ནོ། །
ཞེས་པ་ནས། ཉན་ཐོས་དང་རང་སངས་རྒྱས་ཐམས་ཅད་ཀྱི་བྱ་བ་ལས་ཤིན་ཏུ་འདས་པ་ཡིན་ནོ། ། ཞེས་པའི་བར་གྱི་དོན་ལ་ཡང་ཁོ་ན་རེ། འགྲེལ་བཤད་ལས། ས་བདུན་པར་ཁོ་བོ་ལམ་ལ་འཇུག་པར་བྱའོ་སྙམ་པའི་རྣམ་རྟོག་ཡོད་པས་རྩོལ་བ་དང་བཅས་ལ། མདོ་ལ་སོགས་པའི་ཆོས་ཀྱི་མཚན་མ་མངོན་སུམ་དུ་མི་བྱེད་པས་མཚན་མ་མེད་པའི་ལམ་ཐོབ་ཅིང་། དྲུག་པ་མན་ཆད་དང་ཉན་རང་རྣམས་ལ་མཚན་མ་མེད་པ་དེ་མེད་པས་བློས་ཟིལ་གྱིས་གནོན་པར་གསུངས་ཀྱང་། འདི་ལ་དེ་ཁོ་ན་ཉིད་རྟོགས་པའི་སྟེང་ནས་ཁྱད་པར་བཞག་དགོས་པར་སྣང་ངོ་། ། དེ་ཡང་དག་པའི་མཐའི་དེ་ཁོ་ན་ཉིད་ལ་འཇུག་ལྡང་གི་སྒོ་ནས་ཡིན་ཏེ། ས་བདུན་པའི་སྐབས་སུ་འཆད་པ་ལྟར་སེམས་ཀྱི་སྐད་ཅིག་རེ་རེ་ལ་འགོག་པ་ཡང་དག་པའི་མཐའ་ལ་འཇུག་ལྡང་བྱེད་པས་འདི་ནས་ནུས་ལ།
ས་འོག་མར་མི་ནུས་པ་ཡིན་ནོ། ། ཞེས་བདག་གི་བླ་མ་དམ་པས་གསུངས་པ་ལྟར་ལེགས་ཏེ། མོས་སྤྱོད་ཀྱི་སྐབས་སུ་སེམས་དང་དེ་ཁོ་ན་ཉིད་གཉིས་རོ་གཅིག་ཏུ་མ་སོང་བས་སྟོང་ཉིད་ཀྱི་ཏིང་ངེ་འཛིན་ལ་དུས་ཐུང་ངུས་འཇུག་ལྡང་བྱེད་པ་མི་དཀའ་ཡང་། སེམས་དང་དེ་ཁོ་ན་ཉིད་གཉིས་ཆུ་ལ་ཆུ་བཞག་པ་བཞིན་དུ་སོང་བའི་འཕགས་པའི་སྐབས་སུ་འཇུག་ལྡང་གི་ཚུལ་དེ་ཤིན་ཏུ་དཀའ་བའི་ཕྱིར། ཞེས་བཤད་ནས་ས་བདུན་པའི་བྱང་སེམས་ཉན་རང་གི་བྱ་བ་ཐམས་ཅད་ལས་འདས་མ་འདས་ཀྱི་ཁྱད་པར་དེ་ཁོ་ན་ཉིད་ལ་ཏིང་ངེ་འཛིན་གྱི་སྐད་ཅིག་རེ་རེ་ལ་འཇུག་ལྡང་ནུས་མི་ནུས་ལ་བྱས་ནས། ས་བདུན་པ་བས་དེ་ནུས་པ་དང་། ས་དྲུག་པ་མན་ཆད་དེ་མི་ནུས་པར་བཤད་པ་ནི་ས་བཅུ་པའི་མདོ་དེའི་དགོངས་མ་ཡིན་ཏེ་མདོ་དེ་ལས། ས་བཅུ་པའི་ཡོན་ཏན་བཤད་པ་ལས། ས་དང་པོའི་ཡོན་ཏན་བཤད་པའི་སྐབས་སུ་ཡོན་ཏན་བརྒྱ་ཕྲག་བཅུ་གཉིས་བཤད་ནས། ཡོན་ཏན་དེ་དག་ས་དང་པོ་ཐོབ་པའི་བྱང་སེམས་ཀྱིས་ཐོབ་པར་བཤད་ལ།
ཡོན་ཏན་དེ་དག་གིས་ནུས་པ་སྐད་ཅིག་ཐང་ཅིག་ཡུད་ཙམ་གཅིག་ལ་སྟོན་ནུས་པར་གསུངས་པས། བྱང་སེམས་དེ་སྐད་ཅིག་ཐང་ཅིག་ཡུད་ཙམ་གཅིག་ལ་ཏིང་ངེ་འཛིན་བརྒྱ་ཕྲག་གཅིག་ལ་སྙོམས་པར་འཇུག་ཅིང་ལྡང་བར་བྱེད་ནུས་ལ། བྱང་སེམས་དེས་དེ་ལྟར་ནུས་པའི་ཏིང་ངེ་འཛིན་དེའི་ནང་དུ་དེ་ཁོ་ན་ཉིད་ལ་སྐད་ཅིག་ཐང་ཅིག་ཡུད་ཙམ་གཅིག་ལ་ལྡང་འཇུག་ནུས་པའི་ཏིང་ངེ་འཛིན་ཡོད་པའི་ཕྱིར་རོ། ། དེ་བཞིན་དུ་སློབ་དཔོན་ཟླ་བ་གྲགས་པས་ཀྱང་འཇུག་པར། ས་བཅུའི་ཡོན་ཏན་བཤད་པ་ལས། ས་དང་པོའི་ཡོན་ཏན་དེ་ལྟར་དུ་བཤད་ལ། ཁྱོད་རང་གིས་འཇུག་པའི་ཊིཀྐ་བྱས་པ་ལས་ཀྱང་། དོན་དམ་པའི་བྱང་ཆུབ་ཀྱི་སེམས་བསྐྱེད་པ་ས་དང་པོ་ཐོབ་པ་དེའི་ཚེ། ས་དང་པོའི་ཡོན་ཏན་སྐད་ཅིག་ཐང་ཅིག་ཡུད་ཙམ་གཅིག་ལ་སངས་རྒྱས་བ་རྒྱ་མཐོང་བ་དང་། ཞེས་སོགས་ས་དང་པོའི་བྱང་སེམས་ཀྱི་ཡོན་ཏན་བརྒྱ་ཕྲག་བཅུ་གཉིས་ཐོབ་པར་བཤད་པའི་སྐབས་སུ་བློ་ལྡན་ཏེ།
བྱང་སེམས་འདིས་ཏིང་ངེ་འཛིན་བརྒྱ་ཕྲག་གཅིག་ལ་སྙོམས་པར་འཇུག་ཅིང་། གཏོང་བ་སྟེ་ལྡང་བར་བྱེད་པའོ། ། ཞེས་སོགས་བྲིས་ནས། ས་དང་པོ་ཐོབ་པའི་བྱང་སེམས་ཀྱིས་སྐད་ཅིག་ཐང་ཅིག་ཡུད་ཙམ་གཅིག་ལ་ཏིང་ངེ་འཛིན་བརྒྱ་ཕྲག་གཅིག་ལ་འཇུག་ལྡང་བྱེད་ནུས་པར་བཤད་པ་མ་ཡིན་ནམ། གལ་ཏེ་བྱང་སེམས་འདིས་ཏིང་ངེ་འཛིན་བརྒྱ་ཕྲག་གཅིག་ལ་སྙོམས་པར་འཇུག་ནུས་པ་དང་། དེ་ལས་ལྡང་བར་བྱེད་ནུས་པར་བཤད་པ་ལ་སྐད་ཅིག་སོགས་ཀྱི་ཁྱད་པར་མི་སྦྱོར་ན། དེ་མི་སྦྱར་བ་དང་བྱང་སེམས་འདིས་ཡོན་ཏན་བརྒྱ་ཕྲག་གཞན་རྣམས་ཐོབ་པར་བཤད་པ་ལ། སྐད་ཅིག་ཐང་ཅིག་ཡུད་ཙམ་གཅིག་ལ་སངས་རྒྱས་མཐོང་བ་ཞེས་པའི་སྒྲ་སྦྱར་ནས་བཤད་པས་ས་བཅུ་པའི་མདོའི་དགོངས་པ་ཡིན་པར་བཤད་རྒྱུ་དོན་མཐུན་མེད་པའི་ཕྱིར་རོ། ། དེས་ན་ས་དང་པོའི་བྱང་སེམས་ཀྱི་ཏིང་ངེ་འཛིན་བརྒྱ་ཕྲག་གཅིག་ལ་སྐད་ཅིག་གིས་འཇུག་ལྡང་ནུས་པ་དེའི་ནང་དུ། དེ་ཁོ་ན་ཉིད་ལ་སྐད་ཅིག་གིས་འཇུག་ལྡང་ནུས་པའི་ཏིང་ངེ་འཛིན་མེད་པར་བསྒྲུབ་མི་ནུས་པའི་ཕྱིར་ན་ཁྱེད་ཀྱི་དེ་མི་འཐད་པ་ཡིན་ནོ། །
གལ་ཏེ་དེ་ནུས་ན། ས་དང་པོ་ཡན་ཆད་དུ་ཡང་ས་རྣམས་ཀྱི་ཡོན་ཏན་བརྒྱ་ཕྲག་གི་གྲངས་གོང་མ་གོང་མར་ཇེ་རྒྱས་སུ་སོང་བ་ཡིན་པས། ས་དང་པོ་ཡན་ཆད་ཀྱི་བྱང་སེམས་ཀྱི་ཏིང་ངེ་འཛིན་བརྒྱ་ཕྲག་ནས་བཟུང་སྟེ། ཏིང་ངེ་འཛིན་བརྗོད་དུ་མེད་པའི་བར་ལ་སྐད་ཅིག་ཐང་ཅིག་ཡུད་ཙམ་གཅིག་ལ་འཇུག་ལྡང་ནུས་པར་བཤད་པའི་ཏིང་ངེ་འཛིན་དེ་རྣམས་ཀྱི་ནང་དུ། དེ་ཁོ་ན་ཉིད་ལ་སྐད་ཅིག་གིས་འཇུག་ལྡང་ནུས་པའི་ཏིང་ངེ་འཛིན་མེད་པར་ཁས་ལེན་དགོས་པས། ས་བདུན་པའི་བྱང་སེམས་ཀྱི་དེ་ཁོ་ན་ཉིད་ལ་ཏིང་ངེ་འཛིན་གྱི་སྐད་ཅིག་གིས་འཇུག་ལྡང་བྱེད་ནུས་པའི་སྒོ་ནས་ས་དྲུག་པ་མན་ཆད་ཀྱི་བྱང་སེམས་དང་ཉན་རང་རྣམས་ཟིལ་གྱིས་གནོན་ནུས་པར་བཤད་པས། གོང་དུ་བཤད་པའི་ས་དྲུག་པ་ཏིང་ངེ་འཛིན་གྱི་ཡོན་ཏན་དེ་དག་གི་ནང་དུ་མི་གཏོགས་པར་འགྱུར་ཞིང་། གཞན་ཡང་སེམས་ཀྱི་སྐད་ཅིག་རེ་རེ་ལ་འགོག་པ་ཡང་དག་པའི་མཐའ་ལ་འཇུག་ལྡང་བྱེད་པ་ས་བདུན་པ་ནས་ཀྱང་མི་ནུས་པར་འགྱུར་ཏེ། སེམས་དང་དེ་ཁོ་ན་ཉིད་གཉིས་ཆུ་ལ་ཆུ་བཞག་པ་བཞིན་དུ་སོང་བའི་འཕགས་པའི་སྐབས་སུ་འཇུག་ལྡང་གི་ཚུལ་དེ་ཤིན་ཏུ་དཀའ་བའི་ཕྱིར་རོ། ། ཞེས་བརྗོད་ན་འཁོར་གསུམ་གང་ལ་ལན་འདེབས་སྨྲོས་ཤིག
རྟགས་གསལ་གཉིས་དངོས་སུ་ཁས་ལེན་ཞིང་། ཁྱབ་པ་ཡང་དངོས་འགལ་དང་འདྲ་བའི་སྟོབས་མཚུངས་པ་ཡིན་ནོ། ། དེས་ན་གོང་གི་མདོ་དེའི་དགོངས་པའི་དོན་ནི། ཐེག་ཆེན་འཕགས་པ་དབང་རྟུལ་ལ་བསམ་སྦྱོར་གཉིས་ཀྱི་སྒོ་ནས་རང་དོན་ཡིད་བྱེད་ཀྱི་བསམ་པ་སྐད་ཅིག་ཙམ་རྒྱུད་ལ་འབྱུང་སྲིད་ལ། ས་བདུན་པ་ཐོབ་ནས་རང་དོན་ཡིད་བྱེད་ཉན་རང་གི་ས་ལ་སྦྱོར་འདོད་པའི་བསམ་པ་མངོན་གྱུར་པ་རྒྱུད་ལ་སྐྱེ་མི་སྲིད་པས། ས་དེ་ཐོབ་ནས་ཉན་ཐོས་དང་རང་སངས་རྒྱས་ཀྱི་བྱ་བ་ཐམས་ཅད་ལས་ཤིན་ཏུ་འདས་པར་བཤད་པ་ཡིན་ནོ། ། ས་བརྒྱད་པ་ཐོབ་ནས་རང་དོན་ཡིད་བྱེད་ཀྱི་བསམ་པ་བག་ལ་ཉལ་དང་བཅས་པ་ཟད་པས། ཟས་དུག་ཅན་དང་འདྲ་བར་དེ་ལ་དགའ་བ་ཙམ་ཡང་རྒྱུད་ལ་འབྱུང་བ་མི་སྲིད་པས། བསམ་སྦྱོར་དེ་གཉིས་ཀའི་སྒོ་ནས་མཐོ་དམན་གྱི་བསམ་པ་ཐམས་ཅད་ལས་འདས་པར་བཤད་པ་ཡིན་ཏེ། ཐེག་ཆེན་གྱི་འཇུག་པ་སེམས་བསྐྱེད་ཉམས་སུ་ལེན་པ་ལ་རྩོལ་བ་མེད་པར་འཇུག་ཅིང་།
ས་བདུན་པ་མན་ཆད་པས་དེ་མི་ནུས་པས། འདི་ལ་དགོངས་ནས་བཤད་རྒྱུད་རྡོ་རྗེ་རྩེ་མོ་ལས། ཇི་སྲིད་ས་བརྒྱད་མ་ཐོབ་བར། ། དེ་སྲིད་ཐེག་པ་དམན་པས་འཇིགས། ། ཞེས་གསུངས་པ་ཡིན་ནོ། ། ཡང་རིན་ཆེན་ཕྲེང་བའི་ལུང་དྲངས་པ་ནི། ཅི་སྲིད་ཕུང་པོར་འཛིན་ཡོད་པ། ། དེ་སྲིད་དེ་ལ་ངར་འཛིན་ཡོད། ། ངར་འཛིན་ཡོད་ན་ཡང་ལས་དེ། ། དེ་ལས་ཡང་ནི་སྐྱེ་བར་འགྱུར། །
ཞེས་དྲངས་པའི་དོན་བཤད་པ་ལ། ཁོ་ན་རེ། དེའི་ཚིག་རྐང་དང་པོ་གཉིས་ཀྱི་དོན་བཤད་པ་ན། ཕུང་པོ་བདེན་པར་འཛིན་པ་ཡོད་པ་དེ་སྲིད་དུ། དེ་ལ་ངར་འཛིན་པའི་འཇིག་ལྟ་འབྱུང་བར་བསྟན་པས། འཇིག་ལྟ་མ་ལུས་པར་ཟད་པ་ལ་ཕུང་པོའི་བདེན་འཛིན་ཟད་དགོས་པར་བསྟན་ཏེ། དེའི་ཚེ་ཉན་རང་དགྲ་བཅོམ་པས་ཀྱང་ཕུང་པོའི་བདེན་འཛིན་ཟད་པར་སྤངས་པར་ཤེས་སོ། ། ཞེས་བྲིས་ནས་ཚིག་རྐང་ཕྱི་མ་གཉིས་ཀྱིས་ངར་འཛིན་སྤངས་ན་ཕུང་པོ་ལ་བདེན་འཛིན་སྤངས་པས་ཁྱབ་པར་བསྟན་པར་བཤད་པ་ཡིན་ན། དེའི་རྗེས་ཀྱི། ངར་འཛིན་ཡོད་ན་ཡང་ལས་དེ། །
དེ་ལས་ཡང་ནི་སྐྱེ་བར་འགྱུར། ། ཞེས་པའི་ཚིག་རྐང་ཕྱི་མ་གཉིས་ཀྱི་དོན་བཤད་པ་ན། དེ་ཡང་ཕུང་པོ་ལ་བདེན་འཛིན་གྱི་ཞེན་ཡུལ་སུན་མ་འབྱིན་པའི་དབང་དུ་མཛད་ཀྱི། སྤྱིར་འཇིག་ལྟ་ཡོད་ཙམ་ལ་མིན་ཏེ། ས་བདུན་པའི་བར་དུ་འཇིག་ལྟ་ཡོད་ཀྱང་། ས་དང་པོ་ནས་ལས་ཀྱི་དབང་གིས་སྐྱེ་བ་མི་ལེན་པའི་ཕྱིར་རོ། ། ཞེས་བྲིས་ནས། དེ་ལྟར་དུ་ཁས་ལེན་པ་ནི་མི་འཐད་དེ་འདི་ལྟར་འོ་ན་ས་བདུན་པ་ལ་གནས་པའི་བྱང་སེམས་ཀྱིས་ཀྱང་། སྤངས་རྟོགས་ཀྱི་སྒོ་ནས་ཉན་རང་དགྲ་བཅོམ་པ་རྣམས་ཟིལ་གྱིས་གནོན་མི་ནུས་པར་འགྱུར་ཏེ། ཉན་རང་དགྲ་བཅོམ་པས་ཕུང་པོ་ལ་བདེན་འཛིན་དང་འཇིག་ལྟ་ཟད་པར་སྤངས་ཟིན་ལ།
ས་བདུན་པ་ལ་གནས་པའི་བྱང་སེམས་ཀྱིས་དེ་མ་སྤངས་པའི་ཕྱིར། ཞེས་བརྗོད་པ་ལ་ལན་ཅི་ཡོད། རྟགས་གསལ་གཉིས་ཀ་ཁས་ལེན་པ་སྟེ། གསལ་པ་ཡང་གོང་དུ་ས་བཅུ་པའི་མདོ་ལས། བྱང་སེམས་ཉན་རང་གི་བྱ་བ་ལས་འདས་པར་གསུངས་པའི་དོན་བཤད་པའི་སྐབས་སུ་བརྗོད་བྱའི་སྙིང་པོར་བྱས་ནས་ཁས་ལེན་པ་ཡིན་ནོ། ། གཞན་ཡང་གཞུང་དེའི་ཚིག་རྐང་དང་པོ་གཉིས་ཀྱིས་ཕུང་པོ་བདེན་པར་འཛིན་པ་ཡོད་པ་དེ་སྲིད་དུ། དེ་ལ་ངར་འཛིན་པའི་འཇིག་ལྟ་བྱུང་བས་ཁྱབ་པར་བསྟན་པ་མིན་པར་ཐལ། གཞུང་དེའི་ཚིག་རྐང་དང་པོ་གཉིས་པོ་དེས་ཐེག་པ་ཆེན་པོ་པས་ཕུང་པོ་ལ་བདེན་འཛིན་གྱི་ཞེན་ཡུལ་སུན་མ་ཕྱིན་པའི་དབང་དུ་མཛད་ཀྱི། སྤྱིར་བདེན་འཛིན་ཡོད་པ་ཙམ་ལ་མ་ཡིན་ཏེ། ཐེག་དམན་གྱི་མི་སློབ་པའི་སའི་བར་དུ་ཕུང་པོ་ལ་བདེན་འཛིན་ཡོད་ཀྱང་།
ལྷག་བཅས་ཀྱི་མྱང་འདས་ཐོབ་ནས་ངར་འཛིན་གྱི་དབང་གིས་འཁོར་བར་སྐྱེ་བ་མི་ལེན་པའི་ཕྱིར། ཞེས་བརྗོད་ན་ལན་གང་ལ་འདེབས། གསལ་བ་དངོས་སུ་འགལ་ལ། རྟགས་དང་པོ། ཐེག་པ་ཆེན་པོ་པས་ཕུང་པོ་ལ་བདེན་འཛིན་གྱི་ཞེན་ཡུལ་སུན་མ་ཕྱིན་པའི་དབང་དུ་མཛད་པ་ཡིན་པར་འོག་ཏུ་འཆད་པར་འགྱུར་ལ། རྟགས་ཕྱི་མ་དངོས་སུ་ཁས་ལེན་ནོ། ། མདོར་ན་རིན་ཆེན་ཕྲེང་བའི་གཞུང་འདིས་ཁྱོད་ཀྱིས་བཤད་པ་ལྟར། ཐལ་རང་གི་ལུགས་ལ་ཡང་ཚིག་རྐང་དང་པོ་གཉིས་ཀྱིས་འཇིག་ལྟ་ཟད་པར་སྤོང་ན། ཕུང་པོའི་བདེན་འཛིན་ཟད་པར་སྤོང་དགོས་པར་བསྟན་པ་དང་། ཚིག་རྐང་ཕྱི་མ་གཉིས་ཀྱིས་ངར་འཛིན་མ་སྤངས་ན་ལས་དབང་གིས་འཁོར་བར་སྐྱེ་བ་ལེན་དགོས་པའི་ཁྱབ་པ་མེད་པར་བསྟན་པར་བཤད་པ་ནི་གཞུང་དེའི་དོན་མ་ཡིན་ཏེ།
རང་རྒྱུད་པ་ལྟར་གཞུང་འདིའི་ཚིག་རྐང་དང་པོ་གཉིས་ཀྱིས་ཕུང་པོ་ལ་བདེན་འཛིན་ཡོད་ན། དེ་ལ་འཇིག་ལྟ་ངར་འཛིན་ཡོད་པས་ཁྱབ་པར་བསྟན་པ་ཡིན་ན། དེའི་ཚིག་རྐང་ཕྱི་མ་གཉིས་ཀྱིས་འཇིག་ལྟ་ངར་འཛིན་ཡོད་ན། ངར་འཛིན་དེའི་དབང་གིས་སྲིད་པར་སྐྱེ་བ་ལེན་དགོས་པའི་ཁྱབ་པ་མེད་པར་བསྟན་པ་ཡིན་པ་ལ་རྒྱུ་མཚན་དོན་མཐུན་བཤད་རྒྱུ་མེད་ཅིང་། འཇིག་ལྟ་རྒྱུད་ལ་ཡོད་པ་དེའི་དབང་གིས་སྲིད་པར་སྐྱེ་བ་ལེན་དགོས་པས་ཁྱབ་པར་བྱས་པ་ལ། དེ་ཡང་རིན་ཆེན་ཕྲེང་བའི་གཞུང་འདིའི་ནི། སྤྱིར་བདེན་འཛིན་གང་གི་རྒྱུད་ལ་ཡོད་པ་དེ་ལ་ངར་འཛིན་ཡོད་པས་ཁྱབ་པའི་སྤྱི་ཁྱབ་ཡོད་པར་སྟོན་པ་མིན་གྱི། འོ་ན་ཅི་སྙམ་ན་ཐེག་པ་ཆེན་པོ་རྣམ་རིག་པ་རྣམས་ཀྱིས་སེམས་བདེན་གྲུབ་ཏུ་འདོད་པ་འགོག་པའི་སླད་དུ་གསུངས་པ་ཡིན་ཏེ། དེ་ཡང་འདི་ལྟར། རྣམ་རིག་པ་ཁྱེད་ཀྱིས་རྣམ་པར་ཤེས་པའི་ཕུང་པོ་སེམས་ལ་བདེན་འཛིན་གྱི་ཞེན་ཡུལ་སུན་མི་འབྱིན་པར།
ཅི་སྲིད་སེམས་བདེན་པར་སྒྲུབ་ཅིང་འཛིན་པར་ཡོད་པ་དེ་སྲིད་དུ། ཁྱོད་ཀྱི་རྒྱུད་ལ་ངར་འཛིན་འཇིག་ལྟ་ཡོད་ལ། ངར་འཛིན་དེ་ཡོད་ན་དེའི་དབང་གིས་འཁོར་བར་རང་དབང་མེད་པར་སྐྱེ་བའི་ལས་བསགས་ཤིང་། ལས་དེའི་དབང་གིས་རང་དབང་མེད་པར་འཁོར་བར་སྐྱེ་བ་བསྟན་པ་ཡིན་པས། རྣམ་རིག་པའི་གྲུབ་མཐའ་ལ་བརྟེན་ནས་ཐར་པ་མི་ཐོབ་པར་གསུངས་པ་ཡིན་ནོ། ། འདི་ལ་དགོངས་ནས་ཡང་འཕགས་པས། སངས་རྒྱས་རྣམས་ཀྱིས་ཆོས་བསྟན་པ། ། བདེན་པ་གཉིས་ལ་ཡང་དག་བརྟེན། ། འཇིག་རྟེན་ཀུན་རྫོབ་བདེན་པ་དང་། ། དམ་པའི་དོན་གྱི་བདེན་པའོ། །
གང་དག་བདེན་པ་རྣམ་གཉིས་ཀྱི། ། རྣམ་དབྱེ་རྣམ་པར་མི་ཤེས་པས། ། དེ་དག་སངས་རྒྱས་བསྟན་པ་ཡི། ། ཟབ་མོ་དེ་ཉིད་རྟོགས་མི་འགྱུར། ། ཞེས་གསུངས་པ་ཡིན་ནོ། ། དེ་ལ་ཁོ་ན་རེ། ཉན་ཐོས་ལ་ཡང་འདི་མཚུངས་སོ་ཞེ་ན། དེ་མི་མཚུངས་པའི་རྒྱུ་མཚན་ཡིད་ཆེས་པ་བསྟན་པ་ནི་འདི་ལྟར། སྤྱིར་འཁོར་བ་ལས་ཐར་བར་བྱེད་པ་ལ་ངར་འཛིན་ལྷན་སྐྱེས་སྤོང་དགོས་ལ། དེ་སྤོང་བར་བྱེད་པ་ལ་བདེན་གཉིས་གང་རུང་གཅིག་ཉམས་སུ་བླངས་ནས་སྤོང་དགོས་པ་ལ།
རྣམ་རིག་པ་ལ་སོགས་པ་ཐེག་པ་ཆེན་པོ་བ་རྣམས་ཀྱིས། རང་ཉིད་གཅིག་པུ་འཁོར་བ་ལས་ཐར་བར་བྱ་བའི་ཕྱིར་དུ་གང་ཟག་གི་བདག་མེད་ཙམ་ནི་དོན་དུ་མི་གཉེར་ལ། དེ་ན་ཆོས་ཀྱི་བདག་མེད་ཕུང་པོ་བདེན་མེད་དུ་མ་རྟོགས་ན་འཁོར་བ་ལས་མི་ཐར་བར་བསྟན་པ་ཡིན་ཏེ། ཉན་རང་རྣམས་ཀྱིས་ནི་ཕུང་པོ་བདེན་མེད་དུ་མ་རྟོགས་ཀྱང་། རང་ཉིད་གཅིག་པུ་འཁོར་བ་ལས་ཐར་བར་བྱ་བའི་ཆེད་དུ་གང་ཟག་གི་བདག་མེད་བདེན་བཞིའི་སྟེང་གི་མི་རྟག་ལ་སོགས་བཅུ་དྲུག་ཙམ་བསྒོམས་ནས་གྲོལ་བར་བྱེད་པ་ཡིན་པའི་ཕྱིར་ཏེ་དོན་འདི་ལ་དགོངས་ནས་ལང་ཀར་གཤེགས་པའི་མདོ་ལས། བློ་གྲོས་ཆེན་པོ་ཆོས་ལ་བདག་མེད་པར་མཐོང་བ་མེད་པར་ཐར་པ་ནི་མེད་དོ། ། བློ་གྲོས་ཆེན་པོ་འདི་ནི་ཉན་ཐོས་ཀྱི་ཐེག་པ་མངོན་པར་རྟོགས་པའི་རིགས་ཅན་རྣམས་ཀྱིས་ངེས་པར་འབྱུང་བ་ནི་མ་ཡིན་ནོ། ། ཞེས་གསུངས་པས་དོན་དེ་ཉིད་གསལ་བར་བཤད་པའི་ཕྱིར་རོ། ། འཕགས་པ་ཉིད་ཀྱིས་ཀྱང་མདོ་དང་མཐུན་པར་བྱས་ནས། འཇིག་རྟེན་ལས་འདས་པར་བསྟོད་པ་ལས།
མཚན་མ་མེད་པར་མ་རྟོགས་པར། ། ཁྱོད་ཀྱིས་ཐར་པ་མེད་པར་གསུངས། ། དེ་ཕྱིར་དེ་ནི་ཐེག་ཆེན་ལས། ། ཁྱོད་ཀྱིས་ཚང་བར་བསྟན་པ་ལགས། ། ཞེས་གསལ་བར་གསུངས་པ་ཡིན་ནོ། ། དོན་འདི་ལ་དགོངས་ནས་འཕགས་པའི་དངོས་སློབ་ཆེན་པོ་ལེགས་ལྡན་འབྱེད་ཀྱིས། དངོས་སྨྲ་རྣམས་ལ་ཉན་ཐོས་སྡེ་གཉིས་ཀྱི་གྲུབ་མཐའ་ལ་བརྟེན་ནས་གང་ཟག་གི་བདག་མེད་པ་རྟོགས་ནུས་ལ། རྣམ་རིག་པའི་གྲུབ་མཐའ་ལ་བརྟེན་ནས་གང་ཟག་གི་བདག་མེད་ཀྱང་རྟོགས་པར་མི་ནུས་ཏེ། གང་ཟག་གི་བདག་མེད་དོན་དུ་མི་གཉེར་བའི་ཕྱིར་རོ། ། ཞེས་གསུངས་པ་ནི་འཕགས་པའི་དགོངས་པ་གསལ་བར་བྱ་བ་ཡིན་ཀྱང་།
གངས་ཅན་གྱི་མཁས་རློམ་དུ་མས་འདི་ལ་ཐེ་ཚོམ་ཙམ་ཡང་མ་ཞུགས་པར་སྣང་ངོ་། ། དེས་ན་ཐེག་པ་ཆེན་པོ་ལ་དགོངས་ནས་སྤྱོད་འཇུག་ལས། གང་ཕྱིར་ལུང་ལས་ལམ་འདི་ནི། ། མེད་པར་བྱང་ཆུབ་མེད་པར་གསུངས། ། ཞེས་སྟོང་ཉིད་མ་བསྒོམས་ན་བླ་ན་མེད་པའི་བྱང་ཆུབ་ཐོབ་པ་མེད་པར་བཤད་པ་དང་། དེ་བླ་ན་མེད་པའི་བྱང་ཆུབ་ཡིན་པ་ཡང་དེ་ཉིད་ལས། མྱུར་དུ་ཐམས་ཅད་མཁྱེན་འདོད་པས། ། དེ་བས་སྟོང་ཉིད་བསྒོམ་པར་བྱ། ། ཞེས་གསུངས་པ་ཡིན་ནོ། ། ཡང་ཁོ་ན་རེ།
འཕགས་པས་ཉན་རང་གིས་ཆོས་ཀྱི་བདག་མེད་རྟོགས་པ་གསལ་བར་བསྟན་པ་ཡིན་ཏེ། རིན་ཆེན་ཕྲེང་བ་ལས། དེ་ལྟར་ཡང་དག་ཇི་བཞིན་དུ། ། འགྲོ་བ་དོན་མེད་ཤེས་ནས་ནི། ། རྒྱུ་མེད་པ་ཡི་མེ་བཞིན་དུ། ། གནས་མེད་ལེན་མེད་མྱ་ངན་འདས། ། དེ་ལྟར་བྱང་ཆུབ་སེམས་དཔས་ཀྱང་། ། མཐོང་ནས་བྱང་ཆུབ་ངེས་པར་འདོད། ། འོན་ཀྱང་དེ་ནི་སྙིང་རྗེ་ཡིས། ། བྱང་ཆུབ་བར་དུ་སྲིད་མཚམས་སྦྱོར། །
ཞེས་གསུངས་པ་སྟེ། དེ་ཁོ་ན་ཉིད་མཐོང་ནས་མྱ་ངན་འདས་པར་གསུངས་པ་དེ་ཉན་རང་གི་དབང་དུ་མཛད་ནས་གསུངས་པ་ཡིན་པར་བཤད་ཅིང་། དེའི་ཤེས་བྱེད་དུ། དེ་ལྟར་བྱང་ཆུབ་སེམས་དཔས་ཀྱང་། ། མཐོང་ནས་བྱང་ཆུབ་ངེས་པར་འདོད། ། ཅེས་བྱ་བ་ལ་སོགས་པ་གསུངས་པའི་ཕྱིར་རོ། ། གལ་ཏེ་སྟོང་ཉིད་མ་རྟོགས་ན་སྲིད་པའི་རྒྱ་མཚོ་ལས་མི་ཐར་བར་གསུངས་ཏེ། བྱང་ཆུབ་སེམས་འགྲེལ་ལས། གང་དག་སྟོང་ཉིད་མི་ཤེས་པ། ། དེ་དག་ཐར་པ་བསྟེན་མ་ཡིན། །
འགྲོ་དྲུག་སྲིད་པའི་བཙོན་རར་ནི། ། རྨོངས་པ་དེ་དག་འཁོར་བར་འགྱུར། ། ཞེས་གསུངས་པའི་ཕྱིར་ཞེས་ཟེར་རོ། ། དེ་ལ་རིན་ཆེན་ཕྲེང་བའི་གཞུང་དེས་ནི་རང་རྒྱུད་པའི་ལུགས་ལ་ཉན་རང་གིས་ཆོས་ཀྱི་བདག་མེད་རྟོགས་པར་བསྟན་པ་ལ་ཅུང་ཟད་ཀྱང་མི་ཕན་ཏེ། གཞུང་དེའི་དོན་ནི། ཕུང་ཁམས་སྐྱེ་མཆེད་སྟོང་པ་ཉིད་དུ་རྟོགས་ནས་ཐེག་དམན་གྱི་མྱང་འདས་ཐོབ་པར་བྱེད་པར་སྟོན་པ་མིན་གྱི། གལ་ཏེ་ཡིན་ན། དེ་ལྟར་བྱང་ཆུབ་སེམས་དཔས་ཀྱང་། ། མཐོང་ནས་བྱང་ཆུབ་ངེས་པར་འདོད། ། ཅེས་གསུངས་པས།
སྟོང་ཉིད་རྟོགས་པར་བྱས་ནས་ཉན་ཐོས་ཀྱི་མྱང་འདས་སམ་དེ་བྱང་ཆུབ་ལ་འདོད་པ་བསྐྱེད་པར་བསྟན་པར་འགྱུར་རོ། ། དེས་ན་གཞུང་དེའི་དོན་འཁོར་འདས་ཐམས་ཅད་མཉམ་པ་ཉིད་དུ་ཤེས་པར་བྱས་ནས། བུད་ཤིང་ཟད་པའི་མེ་བཞིན་དུ། སྒྲིབ་གཉིས་བག་ཆགས་དང་བཅས་པ་ཟད་པའི་མི་གནས་པའི་ཐེག་ཆེན་གྱི་མྱ་ངན་ལས་འདས་པ་མངོན་དུ་བྱེད་ལ། དེ་ལྟར་བྱེད་པ་དེ་བྱང་ཆུབ་སེམས་དཔས་ཀྱང་མཐོང་ནས། མི་གནས་པའི་མྱང་འདས་སམ་བླ་ན་མེད་པའི་བྱང་ཆུབ་ལ་ངེས་པར་འདོད་པ་བསྟན་པ་ཡིན་པར་གསལ་བ་ཡིན་ནོ། ། དེ་མ་ཡིན་པར་གལ་ཏེ་ཁྱོད་ཀྱིས་བཤད་པ་དེ་ལྟར་ན། ཉན་རང་གིས་བརྟན་གཡོ་ལ་སོགས་པ་འཁོར་འདས་ཐམས་ཅད་མཉམ་པ་ཉིད་དུ་རྟོགས་ནས། བུད་ཤིང་ཟད་པའི་མེ་བཞིན་དུ་སྒྲིབ་གཉིས་བག་ཆགས་དང་བཅས་པ་ཟད་པའི་མི་གནས་པའི་མྱང་འདས་མཐར་ཐུག་ཐོབ་པར་ཁས་ལེན་དགོས་པར་འགྱུར་ཏེ། བྱང་ཆུབ་སེམས་འགྲེལ་གྱི་ལུང་གི་དོན་ནི་ཐེག་པ་ཆེན་པོ་ལ་དགོངས་པ་ཡིན་པས།
བྱང་ཆུབ་གང་དང་སྟོང་ཉིད་མི་ཤེས་པ། ། ཞེས་སྦྱར་རྒྱུ་ཡིན། དེའི་རྒྱུ་མཚན་ཡང་སྔར་བཤད་པ་ལྟར། སྤྱིར་འཁོར་བ་ལས་ཐར་བར་བྱེད་པ་ལ་བདེན་གཉིས་གང་རུང་གཅིག་མངོན་དུ་བྱེད་དགོས་ལ། དེ་ཡང་ཐེག་པ་ཆེན་པོ་ལ་ཞུགས་པའི་གང་ཟག་གིས་ཀུན་རྫོབ་བྱང་ཆུབ་ཀྱི་སེམས་སྤངས་པའི་སྒོ་ནས། མི་རྟག་སོགས་བཅུ་དྲུག་ཙམ་བསྒོམས་ནས་འཁོར་བ་ལས་ཐར་བ་དོན་དུ་མི་གཉེར་ལ། དེས་ན་ཆོས་ཀྱི་བདག་མེད་སྟོང་ཉིད་མི་ཤེས་ན་ཐར་པ་མི་ཐོབ་པར་བསྟན་པ་ཡིན་ནོ། ། མདོར་ན་འཕགས་པ་ཀླུ་སྒྲུབ་ཡབ་སྲས་ཀྱིས་ཉན་རང་གིས་ཆོས་ཀྱི་བདག་མེད་རྟོགས་པར་བཤད་ཟེར་ནས་ཐལ་འགྱུར་བའི་ལུགས་འདི་ཁོ་ན་མཆོག་ཅེས་ང་རོ་ཆེན་པོ་སྒྲོག་པ་ནི་རང་ཉིད་ཀྱི་ཞེ་འདོད་བརྗོད་པ་ཙམ་དུ་ཟད་དེ། འཕགས་པས་བྱང་ཆུབ་དམ་པ་ཉིད་ཐོབ་ནས། ། སྲིད་པས་སྐྲག་ཡིད་དེ་དག་ནི། །
ཚེ་ཟད་ལ་དགའ་མྱ་ངན་ལས། ། འདས་ཐོབ་འདུ་ཤེས་ཅན་དུ་འགྱུར། ། དེ་ལ་མྱང་འདས་ཡོད་མ་ཡིན། ། འོན་ཀྱང་སྲིད་གསུམ་ཁམས་གསུམ་ན། ། སྐྱེ་བའང་དེ་ལ་ཡོད་མ་ཡིན། ། ཟག་མེད་དབྱིངས་གནས་དེ་དག་ཀྱང་། ། མི་ཤེས་ཉོན་མོངས་མིན་སྤངས་ཕྱིར། ། ཕྱི་ནས་སངས་རྒྱས་ཀྱིས་བསྐུལ་ནས། ། བྱང་ཆུབ་ཏུ་ནི་ཚོགས་བསགས་ཏེ། ། དེ་ཡང་འཇིག་རྟེན་འདྲེན་པར་འགྱུར། །
ཞེས་ལྷག་བཅས་ཀྱི་མྱང་འདས་ཐོབ་པའི་ཉན་ཐོས་དགྲ་བཅོམ་པས། སྲིད་པ་ལ་སྐྲག་པའི་འདུ་ཤེས་ཀྱིས་ལྷག་མེད་ཀྱི་མྱང་འདས་དོན་དུ་གཉེར་བར་གསུངས་པ་དང་། བྱང་ཆུབ་སེམས་འགྲེལ་ལས། སྟོན་པས། ཉན་ཐོས་རྣམས་ནི་ཕུང་པོ་ལྔ་དང་། བྱང་ཆུབ་སེམས་དཔའ་རྣམས་ལ་གཟུགས་དབུ་བ་སོགས་ལྔ་དང་འདྲ་བར་བཤད། ཅེས་ཁྱད་པར་ཕྱེ་ནས་བཤད་པ་དང་། ཡང་སློབ་དཔོན་འཕགས་པ་ལྷས། མགོན་པོ་ཀླུ་སྒྲུབ་ཀྱི་དགོངས་པ་ཚུལ་བཞིན་དུ་བཤད་པའི་ཚེ། སྤྱོད་བསྡུས་ལས།
འདོད་ཆགས་ལ་སོགས་ཉོན་མོངས་པ་རྣམས་ནི་ཉན་ཐོས་ལ་སོགས་པ་དམིགས་པར་ལྟ་བ་རྣམས་ཀྱིས་ཉོན་མོངས་པའི་རྐྱེན་དུ་གྱུར་ཏེ། ཉོན་མོངས་པའི་ངོ་བོ་ཉིད་མི་ཤེས་པའི་ཕྱིར། ངོ་བོ་ཉིད་ཤེས་ན་ནི་བྱང་ཆུབ་ཀྱི་རྒྱུར་འགྱུར་རོ། ། ཞེས་འཕགས་པ་ཡབ་སྲས་གཉིས་ཀས་ཉན་རང་གིས་ཆོས་ཀྱི་བདག་མེད་ཚང་བར་མ་རྟོགས་པར་གསལ་བར་གསུངས་པའི་ཕྱིར། དེ་བཞིན་དུ་འཕགས་པའི་དགོངས་པར་བྱས་ནས་སློབ་དཔོན་ཆེན་པོ་ལེགས་ལྡན་འབྱེད་ཀྱིས་རྟོག་གེ་འབར་བ་ལས། གང་ཟག་ལ་བདག་མེད་པ་ཙམ་གོམས་པར་བྱས་ནས། འབྲས་བུ་དམན་པ་འདོད་པ་དམན་པའི་ཁྱད་པར་ཐོབ་པ་ཡོད་དེ། ཉན་ཐོས་དང་རང་སངས་རྒྱས་བཞིན་ནོ། ། ཞེས་དང་། ཡང་སློབ་དཔོན་འདིས་ཉན་ཐོས་དང་རང་སངས་རྒྱས་དག་གིས་ནི་ཉོན་མོངས་པའི་འཆིང་བ་ཙམ་སྤངས་ཀྱང་།
ཉོན་མོངས་པའི་བག་ཆགས་ཀྱང་མ་ཡིན་ལ། ཤེས་བྱའི་སྒྲིབ་པ་གཉིས་ཀའི་ངོ་བོ་ཉིད་མ་ཡིན་པས་ཞེས་གསུངས་ཤིང་། ཡང་རྟོག་གེ་འབར་བ་ལས། མཚན་ཉིད་ཇི་ལྟ་བ་བཞིན་དུ་རྣམ་པར་བཞག་པར་མཛད་པའི་འཕགས་པ་བདེན་པ་ལས་མ་གཏོགས་པ། བདེན་པ་གཞན་ཞིག་ནི་བདག་ལ་མེད་དོ། ། འོན་ཀྱང་ཉན་ཐོས་དང་རང་སངས་རྒྱས་དག་གིས་སྡུག་བསྔལ་ལ་སོགས་པའི་བདེན་པའི་རང་གི་ངོ་བོ་ཙམ་ཡོངས་སུ་ཤེས་པ་ཡིན་ལ། དེ་བཞིན་གཤེགས་པ་ནི་དུ་ཁ་ལ་སོགས་པའི་མཉམ་པ་ཉིད་དུ་རྟོགས་སོ། ། ཞེས་བྱ་བ་ནི་ཁྱད་པར་ཡིན་ཏེ། ཞེས་སོགས་ཉན་རང་གིས་ཆོས་ཀྱི་བདག་མེད་མ་རྟོགས་པ་དང་། གང་ཟག་གི་བདག་མེད་བདེན་བཞི་མི་རྟག་ལ་སོགས་བཅུ་དྲུག་བསྒོམས་ནས་དམན་པའི་མྱང་འདས་མངོན་དུ་བྱེད་པར་གསུངས་པའི་ཕྱིར་རོ། །
མདོར་ན་སློབ་དཔོན་འདིས་ཉན་རང་གིས་ཆོས་ཀྱི་བདག་མེད་རྟོགས་པ་མེད་པར་གཞུངས་བཙུགས་ནས་ལེགས་པར་བསྒྲུབས་པ་ནི། སློབ་དཔོན་སངས་རྒྱས་བསྐྱང་གིས་རྩ་ཤེས་འགྲེལ་པར། ཐེག་དམན་གྱི་མདོར་བདག་མེད་པར་གསུངས་པའི་དོན། ཆོས་རྣམས་ངོ་བོ་ཉིད་ཀྱིས་གྲུབ་པ་མེད་པའི་དོན་ལ་བཤད་པ་ལ། དེ་མི་འཐད་པར་དགོངས་ནས་རྩ་ཤེའི་འགྲེལ་པ་ཤེས་རབ་སྒྲོན་མེར། དེ་ལྟར་ཡིན་ན་ཐེག་པ་ཆེན་པོ་བསྟན་པ་དོན་མེད་པར་འགྱུར་རོ། ། ཞེས་གསུངས་པ་ལ། སློབ་དཔོན་ཟླ་བ་གྲགས་པས་འཇུག་འགྲེལ་ལས། གང་ཞིག་གལ་ཏེ་ཉན་ཐོས་ཀྱི་ཐེག་པ་ལས་ཀྱང་། ཆོས་ལ་བདག་མེད་པ་བསྟན་ན་དེའི་ཚེ་ཐེག་པ་ཆེན་པོ་བསྟན་པ་དོན་མེད་པར་འགྱུར་སྙམ་དུ་སེམས་པ་དེའི་ལུགས་དེ་ཡང་འདི་ལྟར་རིགས་པ་དང་།
ལུང་དང་འགལ་བར་རྟོགས་སོ་ཞེས་དགག་པ་མཛད་དོ། ། དེའི་རྗེས་སུ་འབྲངས་ནས་བོ་དོང་པའི་ཕྱོགས་གཏོགས་ཁ་ཅིག་ན་རེ། སྤྱིར་ཐེག་པ་ཆེན་པོ་བསྟན་པ་དོན་མེད་པར་འགྱུར་རོ། ། ཟེར་རམ། ཐེག་ཆེན་དུ་ཆོས་ཀྱི་བདག་མེད་བསྟན་པ་དོན་མེད་དུ་འགྱུར་ཟེར། དང་པོ་ལྟར་ན་ནི་ཐལ་བ་དེ་ལ་ཁྱབ་པ་ཡོད་ན་ནི། ཐེག་ཆེན་བསྟན་པ་ཆོས་ལ་བདག་མེད་པ་ཙམ་འབའ་ཞིག་སྟོན་པར་འགྱུར་ན། ཞེས་སོགས་ཟེར་ནས་དགག་པ་བརྗོད་པ་ནི་སློབ་དཔོན་གྱི་དགོངས་པ་མ་གོ་བ་ཡིན་ཏེ། སློབ་དཔོན་གྱིས་བརྗོད་པའི་ཐལ་འགྱུར་དེ། ཐེག་པ་ཆེན་པོ་བསྟན་པ་ཆོས་ལ་བདག་མེད་པ་ཙམ་འབའ་ཞིག་བསྟན་པར་འགྱུར་བའི་རྒྱུ་མཚན་ཅི་ཡིན་སྨྲོས་ཤིག
མདོར་ན་སློབ་དཔོན་གྱིས་ཐལ་འགྱུར་དེའི་དོན་ནི། ཐེག་དམན་གྱི་མདོ་ལས། ཆོས་ཐམས་ཅད་རང་བཞིན་གྱིས་སྟོང་པ་ཉིད་དུ་གསུངས་ན། སྟོང་ཉིད་ཉན་ཐོས་ཀྱིས་རྟོགས་དགོས་པས། དེ་ལྟར་ཡིན་ན་སྟོང་ཉིད་རྟོགས་པའི་ཐབས་ལ་ངེས་པར་དགོས་པའི་ཀུན་རྫོབ་བྱང་ཆུབ་ཀྱི་སེམས་བརྗོད་བྱའི་སྙིང་པོར་བྱས་པའི་ཐེག་པ་ཆེན་པོ་བསྟན་པ་དོན་མེད་པར་འགྱུར་རོ་གསུངས་པ་ཡིན་ནོ། ། སྟོང་ཉིད་རྟོགས་པའི་ཐབས་ལ། ཐེག་ཆེན་གྱི་ཀུན་རྫོབ་སེམས་བསྐྱེད་མ་བསྒོམས་ན་སྟོང་ཉིད་དེ་རྟོགས་པ་མི་སྲིད་དེ། བསྡུད་པ་ལས། ཅི་སྲིད་དགེ་བའི་རྩ་བ་ཡོངས་སུ་མ་རྫོགས་པར། ། དེ་སྲིད་སྟོང་ཉིད་དམ་པ་དེ་ནི་རྟོགས་མི་འགྱུར། །
ཞེས་གསུངས་པ་དང་། ཡང་མདོ་དེར། ཐབས་མེད་ཤེས་རབ་བྲལ་བས་ཉན་ཐོས་ཉིད་དུ་ལྟུང་། ། ཞེས་གསུངས་པ་ཐུགས་ལ་བཞག་ནས་གསུངས་པ་ཡིན་ནོ། ། འདིར་དགེ་བའི་རྩ་བ་ཡོངས་སུ་མ་རྫོགས་ན། སྟོང་ཉིད་རྟོགས་པར་མི་ནུས་པའི་དགེ་བའི་རྩ་བ་ནི་ཐེག་ཆེན་གྱི་སྨོན་པ་སེམས་བསྐྱེད་ཡིན་ཏེ། འདི་དང་རྩ་ལྟུང་གི་གཞུང་ལས། ཆོས་ཀྱི་རྩ་བ་བྱང་ཆུབ་སེམས། ། དེ་སྤོང་བ་ནི་ལྔ་པ་ཡིན། ། ཞེས་གསུངས་པ་ལྟར།
དཀར་པོ་དགེ་བའི་ཆོས་ཀྱི་རྩ་བ་སྨོན་པ་སེམས་བསྐྱེད་ཡིན་པར་བཤད་པ་དོན་གཅིག་ལ། འདིའི་དཀར་པོའི་དགེ་བའི་ཆོས་ཐམས་ཅད་ཀྱི་རྩ་བ་སྨོན་པ་སེམས་བསྐྱེད་ཡིན་པར་སྡོང་པོ་བཀོད་པའི་མདོ་ལས་བསྟན་པ་ནི་ཅི་སྐད་དུ། རིགས་ཀྱི་བུ་བྱང་ཆུབ་ཀྱི་སེམས་ནི་སངས་རྒྱས་ཀྱི་ཆོས་ཐམས་ཅད་བསྐྱེད་པར་བྱེད་པའི་ས་བོན་ལྟ་བུའོ། ། འགྲོ་བ་ཐམས་ཅད་ཀྱི་ཆོས་རྣམ་པར་བསྐྱེད་པར་བྱེད་པས་ས་གཞི་ལྟ་བུའོ། ། ཞེས་གསུངས་པས་བསྟན་པ་ཡིན་ལ། ཁྱོད་རང་གིས་ཀྱང་རྩ་བའི་ལྟུང་བ་ལྔ་པའི་སྐབས་སུ། ཆོས་ཀྱི་རྩ་བ་དེ་ཉིད་ངོས་བཟུང་བ་ལ། ནག་པོ་པའི་བཞེད་པ་ལྟར་སྨོན་སེམས་ལ་བྱའོ། ། ཞེས་ཟེར་ནས། དེ་ཉིད་སྨོན་སེམས་ལ་བཤད་ཅིང་།
དེ་ཉིད་ཆོས་ཀྱི་རྩ་བ་ཡིན་པའི་ཤེས་བྱེད་དུ་སྔར་གྱི་སྡོང་པོ་བཀོད་པའི་མདོའི་ལུང་དེ་དྲངས་པའི་ཕྱིར་རོ། ། མདོར་ན་སློབ་དཔོན་ཆེན་པོ་ལེགས་ལྡན་འབྱེད་ཀྱིས་དེ་ལྟར་དུ་བཤད་པ་ནི། སངས་རྒྱས་དང་འཕགས་པ་ཡབ་སྲས་ཀྱི་དགོངས་པ་ཕྱིན་ཅི་མ་ལོག་པར་འཆད་བྱེད་ཀྱི་ལུགས་འཐད་ལྡན་ཞིག་ཡིན་ནོ། ། ཡང་ཁ་ཅིག་ན་རེ། ས་སྐྱ་པའི་རྗེ་བཙུན་གོང་མ་རྣམས་ཀྱི་དགོངས་པས། ཉན་རང་གིས་ཆོས་ཀྱི་བདག་མེད་རྟོགས་པར་འདོད་པའི་ལུགས་འདི་ཁོ་ན་འཐད་ལྡན་དུ་བཞེད་པ་ཡིན་ནོ་ཞེས་ཟེར་བ་ནི། ཆ་མེད་པའི་རྒྱུས་གཏམ་ཡིན་ཏེ། སྃ་བུ་ཊི་ལས། གཉིས་མེད་གཉིས་ཀྱི་རྣམས་སྤངས་པ། ། ཞེས་སོགས་ཀྱི་གཞུང་འདིའི་འགྲེལ་པར།
རྗེ་བཙུན་རྩེ་མོས། གཉིས་མེད་གཉིས་ཀྱི་རྣམས་སྤངས་པ། ། ཞེས་པ་ནི། ཇི་ལྟར་རྡོ་རྗེ་སྙིང་པོས་གསོལ་པ། དེ་ལྟར་ཆོས་ཐམས་ཅད་གཉིས་སུ་མེད་པ་ཡིན་པས་དེ་ཁོ་ན་ཉིད་ཀྱི་ལམ་འདི་ཉོན་ཞེས་སྦྱར་རོ། ། རྟོག་གེ་མེད་ཅེས་པ་ནི་ཇི་ལྟར་རྟོག་གེ་རྣམ་པར་ཤེས་པ་ལ་སོགས་པས། ཡུལ་མཐའ་དག་མཐའ་གཅིག་ཏུ་ངེས་པར་བྱས་ནས་འཇལ་ཞིང་རྟོགས་པར་བྱེད་ན། འདི་ནི་མཐའ་དང་བྲལ་བའི་ཕྱིར་རྟོགས་པར་མི་ནུས་སོ། ། ཇི་ལྟར་སྤྲོས་པ་དང་བྲལ་སྙམ་ན། སངས་རྒྱས་ཀུན་གྱིས་ཞེས་སྨོས་ཏེ།
ནམ་མཁའ་ལྟ་བུ་མཉམ་པ་ཉིད་ཡིན་པའི་ཕྱིར་རོ། ། ནམ་མཁའ་ནི་ཡོད་པ་དང་། མེད་པ་དང་། གཉིས་ཀ་དང་། གཉིས་ཀ་མ་ཡིན་པའི་མཐའ་གང་དུ་ཡང་བརྟག་པར་མི་ནུས་པ་བཞིན་ནོ། ། དེ་ལྟ་བུའི་མཉམ་པ་ཉིད་ཀྱི་དོན་དེ་ཉན་ཐོས་རྣམས་ཀྱིས་ཤེས་སམ་ཞེ་ན། མི་ཤེས་ཏེ། མི་ཤེས་པའི་མུན་པ་སྟེ་ཤེས་བྱའི་སྒྲིབ་པས་བསྒྲིབས་པའི་ཕྱིར་རོ། ། མདོ་ལས། ཉན་ཐོས་རྣམས་ཀྱིས་དེ་བཞིན་གཤེགས་པའི་རིགས་མི་མཐོང་སྟེ།
ཞི་གནས་ཤས་ཆེ་བའི་ཕྱིར་དང་། ལྷག་མཐོང་ཤེས་ཆུང་བའི་ཕྱིར་རོ། ། ཞེས་སོ། ། འོ་ན་རང་སངས་རྒྱས་རྣམས་ཀྱིས་ཤེས་སམ་ཞེ་ན་མི་ཤེས་ཏེ། ཕྱིན་ཅི་མ་ལོག་པའི་དོན་རྣམས་ལ་ཡུན་རིང་དུ་སྦྱངས་པ་ལས་ཏེ། བག་ཆགས་སད་པའི་ཡེ་ཤེས་ཙམ་ཡིན་པས་སོ། ། ཅི་ལྟར་ཡིན་ན་རང་སངས་རྒྱས་ཀྱིས་རིགས་ཅན་རྣམས་ནི། དང་པོར་རང་སངས་རྒྱས་ལ་བྱང་ཆུབ་ཏུ་སེམས་བསྐྱེད་ན་སྐྱེ་བ་སྔ་མ་ལ་ངེས་འབྱེད་མཐར་ཕྱིན་པ་བྱས་ནས། བདག་ལ་རང་བྱུང་གི་ཡེ་ཤེས་འབྱུང་བར་གྱུར་ཅིག ཅེས་སྨོན་ལམ་བཏབ་སྟེ་དུས་བྱེད་དོ། །
དེའི་ཕྱི་མ་ལ་བག་ཆགས་སད་དེ་ཁྱིམ་ནས་བྱུང་སྟེ་དུར་ཁྲོད་དུ་འགྲོའོ། ། ཀེང་རུས་ལ་སོགས་པ་ལ་སོ་སོར་རིམ་གྱིས་བརྟགས་པ་ལས་བདག་མེད་པའི་དོན་རྟོགས་པར་འགྱུར་ཏེ། དེ་ལྟར་བསྐལ་པ་བརྒྱས་སྦྱངས་པས་རང་སངས་རྒྱས་ཀྱི་བྱང་ཆུབ་ཐོབ་སྟེ། དེས་ཀྱང་འཇིག་རྟེན་པའི་རྟག་པ་སྤངས་པའི་ཕྱིར། ཆོས་ཐམས་ཅད་མཉམ་པ་ཉིད་མ་རྟོགས་ཏེ། མགོན་པོ་བྱམས་པས། གཟུང་བའི་རྟོག་པ་སྤོང་ཕྱིར་དང་། ། འཛིན་པ་མི་སྤོང་ཕྱིར་དང་ནི། ། རྟེན་གྱི་བསེ་རུ་ལྟ་བུའི་ལམ། ། ཞེས་གསུངས་པ་ལྟ་བུའོ། །
ཞེས་གསུངས་པ་དང་། ཡང་རྗེ་བཙུན་འདིས་སམ་བུ་ཊའི་འགྲེལ་པར་བྱང་ཆུབ་ཀྱི་ཕྱོགས་རྣམས་དང་ལམ་ཉན་ཐོས་པ་དང་བྱང་ཆུབ་སེམས་དཔའ་རྣམས་ཀྱི་ཐུན་མོང་བའོ། ། འོ་ནའང་ཁྱད་པར་གསུམ་གྱིས་ཁྱད་པར་འཕགས་ཏེ། དམིགས་པ་དང་། ཡིད་ལ་བྱེད་པ་དང་། ཐོབ་པས་ཁྱད་པར་དུ་འཕགས་པའོ། ། དེ་ལ་ཉན་ཐོས་དང་རང་སངས་རྒྱས་ནི་རང་གི་ལུས་ལ་སོགས་པ་ལ་དམིགས་ལ། བྱང་ཆུབ་སེམས་དཔའ་ནི་རང་གཞན་གཉིས་ཀའི་ལུས་ལ་དམིགས་སོ། ། ཡང་ཉན་ཐོས་དང་རང་སངས་རྒྱས་ནི་ལུས་ལ་སོགས་པ་མི་རྟག་པ་ལ་སོགས་པར་ཡིད་ལ་བྱེད་ལ། བྱང་ཆུབ་སེམས་དཔའ་ནི་མི་དམིགས་པ་ཡིད་ལ་བྱེད།
ཡང་ཉན་ཐོས་དང་རང་སངས་རྒྱས་ནི་ལུས་ལ་སོགས་པ་དང་བྲལ་བའི་ཕྱིར་བསྒོམ་ལ། བྱང་ཆུབ་སེམས་དཔའ་ནི་བྲལ་བ་དང་མི་བྲལ་བ་གཉིས་ཀ་མ་ཡིན་ཏེ་མི་གནས་པའི་ཕྱིར་བསྒོམ་པའོ། ། ཞེས་གསུངས་ཤིང་། ཡང་རྗེ་བཙུན་འདི་ཉིད་ཀྱི་རྒྱུད་སྡེ་སྤྱི་རྣམ་དུ། ཐར་པ་ཁོ་ན་འདོད་པ་མ་ཡིན་ཏེ། སྲིད་ཞི་མཉམ་པའི་ལམ་སྟོང་པ་དང་སྙིང་རྗེ་གཉིས་སུ་མེད་པ་ཉན་ཐོས་དང་རང་སངས་རྒྱས་ལས་ཀྱང་ཆོས་འདས་པས་ན་ཐེག་པ་ཆེན་པོ་ཞེས་བྱ་སྟེ། དེ་ལྟར་ན་ཁྱད་པར་བཞིས་ཁྱད་པར་དུ་འཕགས་པའི་ལམ་མོ། ། ཞེས་གསུངས་ཤིང་། རྗེ་བཙུན་འདི་ཉིད་ཀྱིས་སྤྱོད་འཇུག་གི་ཊཱིཀ་ལས་སེམས་ཅན་ནི་དམིགས་དང་བཅས་པ་ལ། མྱ་ངན་འདས་པ་དཀའ་བར་གནས།
ཞེས་པའི་འགྲེལ་པར། མ་རིག་པའི་བག་ཆགས་ཀྱིས་དེ་གང་ཟག་གི་བདག་ཏུ་འཛིན་པ་མ་ཡིན་ཡང་། ཆོས་ཀྱི་བདག་ཏུ་འཛིན་པ་ཡིན་པས་མི་ཤེས་པ་ཡིན་པ་ལྟར། འཇིག་ཚོགས་བདག་ཏུ་ཞེན་པའི་སྲིད་པ་མ་ཡིན་པས་ཉོན་མོངས་པ་མ་ཡིན་ཡང་། ཆོས་ཙམ་ལ་མངོན་པར་ཞེན་པའི་སྲེད་པ་ཡིན་པས། ཚེ་ཕྱི་མར་ཡིད་ཀྱི་ལུས་ཐོབ་པའི་རྐྱེན་ཡིན་ནོ། ། ཞེས་ཉན་ཐོས་ལ་དུ་ཁཿམེད་པའི་མྱང་འདས་དཀའ་བར་བསྟན་པའི་སྐབས་སུ་བཤད་པའི་ཕྱིར་རོ། ། དེ་བཞིན་དུ་རྗེ་བཙུན་ཆེན་པོ་ཡང་གསུངས་ལ། ཆོས་རྗེས་ཐུབ་པ་དགོངས་གསལ་ལས། གང་ཟག་གི་བདག་མེད་མ་རྟོགས་ན་ཕྱི་རོལ་པའི་སྒོམ་དང་ཁྱད་པར་མེད།
ཆོས་ཀྱི་བདག་མེད་མ་རྟོགས་ན་ཉན་ཐོས་ཀྱི་སྒོམ་དང་ཁྱད་པར་མེད། ཅེས་ཉན་ཐོས་ཀྱིས་ཆོས་ཀྱི་བདག་མེད་མ་རྟོགས་པར་འདོད་པའི་ལུགས་འདི་ཡང་འཐད་ལྡན་གྱི་ལུགས་གཅིག་ཡིན་པར་གསལ་བར་གསུངས་པ་ཡིན་ནོ། ། དེ་ལ་ཁ་ཅིག་ན་རེ། ཆོས་རྗེ་ས་པཎ་གྱིས་ཉན་ཐོས་ཀྱིས་ཆོས་ཀྱི་བདག་མེད་པར་རྟོགས་པར་འདོད་པའི་ལུགས་ཁོ་ན་འཐད་ལྡན་དུ་བཞེད་པ་ཡིན་ཏེ། སྡོམ་གསུམ་རབ་དབྱེ་ལས། སྟོང་ཉིད་ཉན་ཐོས་རྣམས་ཀྱང་བསྒོམ། ། དེ་ཡི་འབྲས་བུ་འགོག་པ་ཐོབ། ། སོ་སོར་ཐར་པའི་མདོ་བཞིན་དུ། ། བསྔོ་བ་ཉན་ཐོས་རྣམས་ཀྱང་བྱེད། ། འདུལ་བ་ལུང་ལ་སོགས་པ་རུ། །
སྟོང་པ་ཉིད་དང་སྐྱེ་མེད་དང་། ། མཁའ་དང་ལག་མཐིལ་མཉམ་པ་སོགས། ། ཆོས་ཀུན་མཉམ་ཉིད་རྟོགས་པའང་གསུངས། ། ཞེས་གསུངས་པ་རྣམས་དྲང་བར་བྱེད་དོ། ། འདི་ནི་གཞུང་གི་སྐབས་དོན་མ་གོ་བ་ཡིན་ཏེ། འདི་ལྟར་གཞུང་འདིས་བདག་གཞན་བརྗེ་བའི་སེམས་བསྐྱེད་ཀྱི་གནད་འཆུགས་ན་ཆོས་གཞན་གྱིས་སངས་རྒྱས་མི་ནུས་པར་བསྟན་པའི་སྐབས་ཡིན་པས། དེའི་ཚུལ་ནི་གཞུང་ལས། བྱང་ཆུབ་སེམས་ཀྱི་གནད་འཆུགས་ན། ། ཆོས་གཞན་གྱིས་ནི་ཚངས་མི་རྒྱ། ། སྟོང་ཉིད་ཉན་ཐོས་རྣམས་ཀྱང་བསྒོམ། །
དེ་ཡི་འབྲས་བུ་འགོག་པ་ཐོབ། ། སོ་སོར་ཐར་པའི་མདོ་བཞིན་དུ། ། བསྔོ་བ་ཉན་ཐོས་རྣམས་ཀྱང་བྱེད། ། འདུལ་བ་ལུང་ལ་སོགས་པ་རུ། ། སྟོང་པ་ཉིད་དང་སྐྱེ་མེད་དང་། ། མཁའ་དང་ལག་མཐིལ་མཉམ་པ་སོགས། ། ཆོས་ཀུན་མཉམ་ཉིད་རྟོགས་པའང་གསུངས། ། བདག་གི་བྲམ་ཟེ་འདོད་པ་ལ། ། དགའ་བས་ཤིང་རྟ་འདི་བཏང་བས། ། དངོས་པོ་ཐམས་ཅད་བཏང་ནས་ནི། །
རྫོགས་པའི་བྱང་ཆུབ་ཐོབ་པར་ཤོག ། དེ་སོགས་བསྔོ་བ་མང་དུ་བྱེད། ། ཅེས་གསུངས་པ་འདིས་བསྟན་པ་ཡིན་ལ། དེ་ཡང་བདག་གཞན་བརྗེ་བའི་བྱང་ཆུབ་ཀྱི་སེམས་བསྐྱེད་ཀྱི་གནད་འཆུགས་ན་སྟེ། དེ་སྤངས་ན་ཐེག་པ་ཆེ་ཆུང་གི་ཆོས་གཞན་གང་གིས་ཀྱང་འཚང་རྒྱ་མི་ནུས་གསུངས་པ་ཡིན་པས། དེ་ལ་བྱང་ཆུབ་ཀྱི་སེམས་བསྐྱེད་ཆུང་ན་ཐེག་དམན་གྱི་གཞུང་ལ་བརྟེན་པའི་ལྟ་སྒོམ་དང་སྤྱོད་པས་འཚང་རྒྱ་མི་ནུས་པར་བསྟན་པ་དང་། དེ་འཆུགས་ན་ཐེག་ཆེན་ཐུན་མོང་བའི་མདོ་ལ་བརྟེན་པའི་ལྟ་སྒོམ་དང་སྤྱོད་པ་ཉམས་སུ་བླངས་པས་འཚང་རྒྱ་མི་ནུས་པར་བསྟན་པ་དང་གཉིས་གསུངས་པ་ཡིན་ལ། དེ་ལ་དང་པོ་ནི། སྟོང་ཉིད་ཉན་ཐོས་རྣམས་ཀྱང་བསྒོམ། ། ཞེས་པ་ནས།
བསྔོ་བ་ཉན་ཐོས་རྣམས་ཀྱང་བྱེད། ། ཅེས་པའི་བར་གྱིས་བསྟན་པ་ཡིན་ནོ། ། དེ་ལ་འདིར་བཤད་པའི་བསྒོམ་བྱའི་སྟོང་ཉིད་ནི། གང་ཟག་རང་དབང་ཅན་གྱི་རྫས་ཡོད་ཀྱིས་སྟོང་པའི་སྟོང་ཉིད་དེ་ཡིན་ཏེ། རྣམ་འགྲེལ་ལས། སྟོང་ཉིད་ལྟ་བས་གྲོལ་འགྱུར་གྱི། ། བསྒོམ་པ་ལྷག་མ་དེ་དོན་ཡིན། ། ཞེས་གསུངས་པ་དང་དོན་གཅིག་པ་ཡིན་ནོ། ། རྣམ་འགྲེལ་ལས་གསུངས་པའི་སྟོང་ཉིད་འདིའི་དོན། གང་ཟག་རང་རྐྱ་ཐུབ་པའི་རྫས་ཡོད་ཀྱིས་སྟོང་པ་ཡིན་པར་ཁྱེད་རྣམས་ཀྱིས་ཀྱང་འདོད་པ་ཡིན་ཏེ།
ཁྱེད་རང་རྣམས་ཀྱིས་བྱས་པའི་འཇུག་ཊཱིཀ་དུ། རྣམ་འགྲེལ་ལས་ཀྱང་། སྟོང་ཉིད་ལྟ་བས་གྲོལ་འགྱུར་གྱི། ། བསྒོམ་པ་ལྷག་མ་དེ་དོན་ཡིན། ། ཞེས་སྔ་མ་དང་མཐུན་པར་གསུངས་པས་སོ། ། སྟོང་ཉིད་ཅེས་པའི་ཚིག་ཙམ་ལ་འཁྲུལ་ནས། རྒྱ་གར་བ་འགའ་ཞིག་གིས་ཀྱང་དེ་ཁོ་ན་ཉིད་རྟོགས་པའི་ལྟ་བ་ལ་འདོད་པ་ནི་དོན་མ་ཡིན་པས་གང་ཟག་རང་རྐྱ་ཐུབ་པའི་བལྟ་བ་ཡིན་ནོ། ། ལམ་དེས་ཉོན་མོངས་ཀྱི་ས་བོན་སྤོང་མི་ནུས་ཀྱང་། ཉོན་མོངས་མངོན་གྱུར་པ་ནི་རེ་ཞིག་འགོག་ནུས་ཏེ་ཞེས་བྲིས་ནས་ཁས་ལེན་པས་སོ། ། འདིར་ཉན་ཐོས་རྣམས་ཀྱིས་བྱེད་པའི་བསྔོ་བ་ནི།
སོ་ཐར་རྩ་བའི་མདོ་ལས། སོ་སོར་ཐར་པ་སྟོན་པ་ལས། ། བསོད་ནམས་གྲུབ་པ་གང་ཡོད་པ། ། དེ་ནི་འཇིག་རྟེན་མ་ལུས་པ། ། ཐུབ་དབང་གོ་འཕང་ཐོབ་པར་ཤོག ། ཅེས་གསུངས་པ་ཡིན་པས། ཉན་ཐོས་རྣམས་ཀྱི་བསྔོ་བའི་མཆོག་འདི་ཡིན་པས། ཉན་ཐོས་རང་གིས་བྱས་པའི་བསོད་ནམས། འཇིག་རྟེན་པ་མ་ལུས་པ་སངས་རྒྱས་ཀྱི་གོ་འཕང་ཐོབ་པར་བྱ་བའི་ཕྱིར་དུ་བསྔོ་བ་ཡོད་ཀྱང་། བདག་གཞན་བརྗེ་བའི་བྱང་ཆུབ་ཀྱི་སེམས་བསྐྱེད་དང་བྲལ་བས་དེས་སངས་རྒྱས་མི་ནུས་པར་བསྟན་པ་ཡིན་ནོ། །
གཉིས་པ་ནི། འདུལ་བ་ལུང་ལ་སོགས་པ་རུ། ། ཞེས་པ་ནས། དེ་སོགས་བསྔོ་བ་མང་དུ་བྱེད། ། ཅེས་གསུངས་པའི་བར་གྱིས་བསྟན་པ་ཡིན་ལ། འོ་ན་འདུལ་བ་ལུང་ལ་ཐེག་ཆེན་དང་ཐུན་མོང་བའི་མདོ་ཞེས་བརྗོད་པའི་རྒྱུ་མཚན་ཅི་ཡིན་སྙམ་ན། མདོ་འདི་ནས་ཐེག་པ་གཉིས་ལྟ་བ་སྒོམ་པ་དང་སྤྱོད་འབྲས་བསྟན་པས་དེར་བརྗོད་པ་ཡིན་ལ། དེ་ལ་ཐེག་དམན་གྱི་གྲུབ་མཐའ་དེ་བསྟན་པ་ནི་ཡོངས་སུ་གསལ་ལ། ཐེག་ཆེན་གྱི་ལྟ་སྤྱོད་བསྟན་ཚུལ་ནི་གཞུང་འདིར་སྨོས་པ་ལྟར་ཏེ། སྟོང་པ་ཉིད་དང་སྐྱེ་མེད་དང་། །
ཞེས་པ་ནས། ཆོས་ཀུན་མཉམ་ཉིད་རྟོགས་པའང་གསུངས། ། ཞེས་པའི་བར་གྱིས་ལྟ་བ་བསྟན་པར་གསུངས་པ་ཡིན་ལ། སྤྱོད་པ་ནི། བདག་གི་བྲམ་ཟེ་འདོད་རྣམས་ལ། ། དགའ་བས་ཤིང་རྟ་འདི་བཏང་བས། ། དངོས་པོ་ཐམས་ཅད་བཏང་ནས་ནི། ། རྫོགས་པའི་བྱང་ཆུབ་ཐོབ་པར་ཤོག ། དེ་སོགས་བསྔོ་བ་མང་དུ་བྱེད། ། ཅེས་གསུངས་པས་བསྟན་པ་ཡིན་ལ།
འདི་ནི་འདུལ་བ་ལུང་ལས། རང་རེའི་སྟོན་པ་འདི་བྱང་ཆུབ་སེམས་དཔའ་ཆེན་པོ་རྒྱལ་བུ་ཐམས་ཅད་སྒྲོལ་དུ་སྐྱེ་བ་བཞེས་པའི་རྟོགས་པ་བརྗོད་པའི་སྐབས་སུ་གསུངས་པའི་བསྔོ་བ་ཁྱད་པར་ཅན་ཡིན་ཏེ། དེ་ཡང་བྱང་ཆུབ་སེམས་དཔའ་ལ་དགེ་བའི་བར་ཆད་ཀྱི་ཕྱིར་དུ་མུ་སྟེགས་ཀྱི་བྲམ་ཟེ་རྣམས་ཀྱིས་གཏང་དཀའ་བའི་ཤིང་རྟ་དང་། གླང་པོ་ཆེ་དང་། སྲས་པོ་རྣམས་བླངས་པ་ལ། དེ་ལ་ཕངས་པ་མེད་ཅིང་དགའ་བའི་སེམས་ཀྱིས་བཏང་ནས། དེ་ལྟར་བཏང་བའི་བསོད་ནམས་དེས་སེམས་ཅན་ཐམས་ཅད་ཀྱི་དོན་དུ་བདག་མངོན་པར་རྫོགས་པ་བྱང་ཆུབ་པར་གྱུར་ཅིག ཅེས་སོགས་ཐེག་ཆེན་གྱི་བསྔོ་བ་ཁྱད་པར་ཅན་མང་པོ་གསུངས་ཀྱང་། བདག་གཞན་བརྗེ་བའི་སེམས་བསྐྱེད་ཀྱི་སྤྱོད་པ་ཁྱད་པར་ཅན་མ་གསུངས་པས། དེ་ནས་གསུངས་པའི་ཐེག་ཆེན་གྱི་ལྟ་སྤྱོད་དེ་ཙམ་གྱིས་སངས་རྒྱས་མི་ནུས་པར་གསུངས་པ་ཡིན་ནོ། །
དེས་ན་ལུང་དེ་དྲངས་པ་ལ་བརྟེན་ནས། ས་པཎ་གྱིས་མཐའ་གཅིག་ཏུ་ཆོས་ཀྱི་བདག་མེད་ཉན་རང་གིས་རྟོགས་པར་བཤད་ཟེར་བ་ནི་མ་བརྟགས་པའོ། ། མདོར་ན་རང་གཞན་གྱི་གྲུབ་མཐའ་ལ་མཁས་པར་རློམ་པ་ཁ་ཅིག་ལུང་དེ་འདྲ་དྲངས་ནས། སྡོམ་གསུམ་རབ་དབྱེར། ཉན་རང་གིས་ཆོས་ཀྱི་བདག་མེད་ཚང་བར་རྟོགས་པར་བཤད་ཟེར་བ་ནི་མ་བརྟགས་པ་ཁོ་ན་ཡིན་ཏེ། སྡོམ་གསུམ་རབ་དབྱེར་བལྟ་བའི་དབྱེ་བ་ཕྱེས་པའི་སྐབས་སུ་ལ་ལ་ཐེག་པ་རིམ་དགུ་ལ། ། ལྟ་བ་ཐ་དད་ཡོད་ཅེས་ཟེར། ། ཉན་ཐོས་དང་ནི་ཐེག་ཆེན་ལ། ། ལྟ་བའི་རིམ་པ་ཡོད་མོད་ཀྱི། ། ཕ་རོལ་ཕྱིན་དང་གསང་སྔགས་ལ། །
བལྟ་བའི་དབྱེ་བ་བཤད་པ་མེད། ། ཕ་རོལ་ཕྱིན་པའི་སྤྲོས་བྲལ་ལས། ། ལྷག་པའི་ལྟ་བ་ཡོད་ན་ནི། ། ལྟ་དེ་སྤྲོས་པ་ཅན་དུ་འགྱུར། ། སྤྲོས་བྲལ་ཡིན་ན་ཁྱད་པར་མེད། ། དེས་ན་བཤད་པས་གོ་བ་ཡིས། ། ཐོས་པའི་ལྟ་བ་གཅིག་ཉིད་ཡིན། ། འོན་ཀྱང་སྤྲོས་བྲལ་རྟོགས་པ་ཡི། ། ཐབས་ལ་གསང་སྔགས་ཁྱད་པར་འཕགས། ། ཞེས་ཉན་ཐོས་ཀྱི་ཕར་ཕྱིན་ནས་བཤད་པའི་སྤྲོས་བྲལ་གྱི་ལྟ་བ་མ་རྟོགས་པར་གསལ་བར་བཤད་པ་མ་ཡིན་ནམ་ལེགས་པར་དཔྱོད་ཅིག
དེ་ལྟར་ཉན་རང་གིས་ཆོས་ཀྱི་བདག་མེད་མ་རྟོགས་པར་གསུང་རབ་ལས་བཤད་ཚུལ་དང་། རྟོགས་པར་འདོད་པ་ལ་ལུང་རིགས་ཀྱི་སྐྱོན་བརྗོད་དེ་རྣམས་ནི་རེ་མདའ་པ་གཞོན་ནུ་བློ་གྲོས་དང་། དེའི་དངོས་ཀྱི་སློབ་མ་བློ་བཟང་གྲགས་པ་སོགས་ཀྱིས་རྗེ་བཙུན་བྱམས་པ་དང་། དེའི་ཞལ་ལས་བྱམས་ཆོས་དངོས་སུ་གསན་པ་སློབ་དཔོན་ཐོགས་མེད་ཀྱི་བཞེད་སྲོལ་ལས། སྤྱིར་དབུ་མའི་གྲུབ་མཐའ་སྨྲ་བ་ཀླུ་སྒྲུབ་སོགས་ཁྱད་པར་ཆེ་བ་དང་། སློབ་དཔོན་ཀླུ་སྒྲུབ་ཀྱི་རྗེས་འབྲངས་ལ་ཡང་སངས་རྒྱས་བསྐྱང་དང་ཟླ་བ་གྲགས་པ་ལ་སོགས་པ་ཐལ་འགྱུར་བ་དང་། ལེགས་ལྡན་འབྱེད་དང་ཞི་བ་འཚོ་དང་། ཡེ་ཤེས་སྙིང་པོ་ལ་སོགས་པ་རང་རྒྱུད་པ་གཉིས་སུ་ཡོད་ཀྱང་། རང་རྒྱུད་པའི་བཤད་པ་རྣམས་ཀླུ་སྒྲུབ་ཀྱི་དགོངས་པ་མ་ཡིན་པ་དང་། ཐལ་འགྱུར་བས་གང་བཤད་པ་རྣམས་འཕགས་པ་ཀླུ་སྒྲུབ་ཀྱི་བཞེད་པ་དཔྱིས་ཕྱིན་པ་ལེན་པ་ཡིན་ནོ་ཞེས་འདོད་ཅིང་།
ཉན་རང་གིས་ཆོས་ཀྱི་བདག་མེད་རྟོགས་པའི་ཕྱོགས་ཉིད་དོན་ལ་གནས་སོ་ཞེས་འདོད་པ་ལ། ས་སྐྱ་པའི་དགེ་བའི་བཤེས་གཉེན་ཆེན་པོ་སྔ་མ་རྣམས་ཀྱིས་དགག་པ་མཛད་པའི་གསུང་རབ་སོ་སོར་སེབ་ཚགས་སུ་བཞུགས་པ་རྣམས་འདིར་བྲིས་པ་ཡིན་ལ། དེ་ལྟ་མོད་ཀྱི་སྤྱིར་ནི་ཉན་རང་གིས་སྟོང་ཉིད་མ་རྟོགས་པར་འདོད་པ་བྱམས་ཆོས་ཀྱི་རྗེས་སུ་འབྲངས་པ་ཐོགས་མེད་སྐུ་མཆེད་ཀྱི་ལུགས། ཀླུ་སྒྲུབ་ཀྱི་རྗེས་སུ་འབྲངས་པ་ལེགས་ལྡན་འབྱེད་དང་ཡེ་ཤེས་སྙིང་པོ་རྣམས་ཀྱི་ལུགས་སོགས་ཉན་རང་གིས་ཆོས་ཀྱི་བདག་མེད་མ་རྟོགས་པའི་ལུགས་དང་། སློབ་དཔོན་སངས་རྒྱས་བསྐྱང་དང་ཟླ་བ་གྲགས་པ་ལ་སོགས་པ་ཉན་རང་གིས་ཆོས་ཀྱི་བདག་མེད་རྟོགས་པར་བཞེད་པའི་ལུགས་རྣམས་སུ་ཡོད་པར་མཁས་པ་ཡོངས་ལ་གྲགས་པ་ཡིན་པ་ལས། ཉན་རང་གིས་ཆོས་རང་བཞིན་མེད་པར་མ་རྟོགས་པའི་ལུགས་ནི་གོང་དུ་ལུང་རིགས་ཀྱི་མཐའ་དཔྱད་རྒྱས་པ་དང་བཅས་བཤད་ཟིན་པ་དེ་ཉིད་ཡིན་ཞིང་། རྟོགས་པར་འདོད་པའི་ཕྱོགས་ནི་དབུ་མ་ཐལ་འགྱུར་བའི་ལུགས་ལ་འཐད་པ་ཡིན་ཏེ། ཟླ་བ་གྲགས་པས་འཇུག་པ་རང་འགྲེལ་ལས། གང་ཞིག་གལ་ཏེ་ཉན་ཐོས་ཀྱི་ཐེག་པ་ལས་ཀྱང་ཆོས་ལ་བདག་མེད་པར་བསྟན་ན། དེའི་ཚེ་ཐེག་པ་ཆེན་པོ་བསྟན་པ་དོན་མེད་པར་འགྱུར་རོ་སྙམ་དུ་སེམས་པའི་ལུགས་དེ་ཡང་འདི་ལྟར་རིགས་པ་དང་ལུང་དང་འགལ་བར་གཏོགས་སོ། །
ཞེས་ཉན་རང་གི་གཞུང་ལུགས་ལས་ཆོས་ཀྱི་བདག་མེད་བསྟན་ན། དེ་ལས་ལོགས་སུ་ཐེག་ཆེན་བསྟན་པ་དོན་མེད་དུ་འགྱུར་རོ་ཞེས་ལེགས་ལྡན་འབྱེད་སོགས་རང་རྒྱུད་པའི་སློབ་དཔོན་རྣམས་ཀྱིས་བཞེད་པ་ལ། དེ་ལྟར་འདོད་པ་དེ་ནི་ལུང་རིགས་དུ་མ་དང་འགལ་བས་མི་འཐད་པར་གསུངས་ཤིང་། སློབ་དཔོན་དཔལ་ལྡན་ཟླ་བས་དེ་ལྟར་འཆད་པ་ཡང་འཕགས་པ་ས་བཅུ་པ་ལས། ཀྱེ་རྒྱལ་བའི་སྲས་དག་འདི་ལྟ་སྟེ། དཔེར་ན་རྒྱལ་པོའི་རིགས་སུ་སྐྱེས་པའི་རྒྱལ་པོའི་བུ་རྒྱལ་པོའི་མཚན་དང་ལྡན་པ་ནི་སྐྱེས་པ་ཙམ་གྱིས་རྒྱལ་པོའི་བྱིན་གྱིས་བློན་པོའི་ཚོགས་ཐམས་ཅད་ཟིལ་གྱིས་གནོན་གྱི། རང་གི་བློའི་སྟོབས་ཀྱིས་རྣམ་པར་དཔྱད་པས་ནི་མ་ཡིན་ནོ། ། ནམ་དེ་ནར་སོན་པར་གྱུར་པ་དེའི་ཚེ་རང་གི་བློའི་སྟོབས་བསྐྱེད་པས་བློན་པོའི་བྱ་བ་ཐམས་ཅད་ལས་ཤིན་ཏུ་འདས་པ་ཡིན་ནོ། ། ཀྱེ་རྒྱལ་བའི་སྲས་དག་དེ་བཞིན་དུ་བྱང་ཆུབ་སེམས་དཔའ་ཡང་སེམས་བསྐྱེད་མ་ཐག་ཏུ་ལྷག་པའི་བསམ་པའི་ཆེ་བ་ཉིད་ཀྱིས་ཉན་ཐོས་དང་རང་སངས་རྒྱས་ཐམས་ཅད་ཟིལ་གྱིས་གནོན་གྱི། རང་གི་བློའི་སྟོབས་ཀྱིས་རྣམ་པར་དཔྱད་པས་ནི་མ་ཡིན་ནོ། །
བྱང་ཆུབ་སེམས་དཔའི་ས་བདུན་པ་འདི་ལ་གནས་པའི་བྱང་ཆུབ་སེམས་དཔའ་ནི་རང་གི་ཡུལ་ཤེས་པའི་ཆེ་བ་ལ་གནས་པས་ཉན་ཐོས་དང་རང་སངས་རྒྱས་ཀྱི་བྱ་བ་ཐམས་ཅད་ལས་ཤིན་ཏུ་འདས་པ་ཡིན་ནོ། ། ཞེས་གསུངས་པ་དང་། འཕགས་པ་ཀླུ་སྒྲུབ་ཀྱི་རིན་ཆེན་འཕྲེང་བ་ལས། ཇི་སྲིད་ཕུང་པོར་འཛིན་ཡོད་པ། ། དེ་སྲིད་དེ་ལ་ངར་འཛིན་ཡོད། ། ངར་འཛིན་ཡོད་ན་ཡང་ལས་དེ། ། དེ་ལས་ཡང་ནི་སྐྱེ་བ་ཡིན། ། ལམ་གསུམ་ཐོག་མཐའ་དབུས་མེད་པ། ། འཁོར་བའི་དཀྱིལ་འཁོར་འགལ་མེ་ཡི། ། དཀྱིལ་འཁོར་ལྟ་བུར་ཕན་ཚུན་གྱི། །
རྒྱུ་ཅན་འདི་ནི་འཁོར་བར་འགྱུར། ། དེ་ནི་རང་བཞིན་གཉིས་ཀ་དང་། ། དུས་གསུམ་ཉིད་དུའང་མ་མཐོང་ཕྱིར། ། ངར་འཛིན་པ་ནི་ཟད་པར་འགྱུར། ། དེ་ནས་ལས་དང་སྐྱེ་བ་ཡང་། ། ཞེས་གསུངས་པ་རྣམས་ལ་བརྟེན་ནས་ཉན་རང་ལ་ཆོས་ཀྱི་བདག་མེད་རྟོགས་པ་ཡོད་པར་བཞེད་པ་ཡིན་ལ། དེ་ཡང་མདོ་སྡེ་ས་བཅུ་པའི་ལུང་དེས་ཉན་རང་ལ་ཆོས་ཀྱི་བདག་མེད་རྟོགས་པ་ཡོད་པར་ཇི་ལྟར་བསྟན་ཅེ་ན། འདི་ལ་ཉན་རང་དགྲ་བཅོམ་རྣམས་བྱང་སེམས་འཕགས་པས་ཟིལ་གྱིས་གནོན་ཚུལ་བསོད་ནམས་ཀྱི་སྟོབས་ཀྱིས་ཟིལ་གྱིས་གནོན་པ་དང་། བློ་གྲོས་ཀྱི་སྟོབས་ཀྱིས་ཟིལ་གྱིས་གནོན་ཚུལ་གཉིས་གསུངས་པའི་བསོད་ནམས་དོན་དམ་སེམས་བསྐྱེད་ཀྱི་ཟིལ་གྱིས་གནོན་པ་ནི་ས་དང་པོ་ཐོབ་ནས་དོན་དམ་བྱང་ཆུབ་ཀྱི་སེམས་སྐྱེས་ཙམ་ཉིད་ནས་འབྱུང་བ་སྟེ། དེའི་ཚེ་བྱང་སེམས་དེ་དེ་བཞིན་གཤེགས་པའི་རིགས་སུ་སྐྱེས་པའི་ཕྱིར་ན།
དེར་སྐྱེས་ཙམ་གྱིས་ཉན་ཐོས་དང་རང་རྒྱལ་རྣམས་ཟིལ་གྱིས་གནོན་ནུས་ཏེ། དཔེར་ན་རྒྱལ་པོ་ཆེན་པོའི་བུ་ཞིག་སྐྱེས་ཙམ་ནས་རང་གི་བློན་པོའི་ཚོགས་རྒན་པོ་རྣམས་ཀྱང་རིགས་སམ་བསོད་ནམས་ཀྱི་དབང་གིས་ཟིལ་གནོན་ནུས་པ་དང་མཚུངས་པས་སོ། ། དེ་ནི་ས་བཅུ་པའི་མདོ་ལས་ཀྱེ་རྒྱལ་བའི་སྲས་དག་འདི་ལྟ་སྟེ། དཔེར་ན་རྒྱལ་པོའི་རིགས་སུ་སྐྱེས་པ་ཞེས་པ་ནས། རང་གི་བློ་སྟོབས་ཀྱིས་རྣམ་པར་དཔྱད་པས་ནི་མ་ཡིན་ནོ། ། ཞེས་པས་བསྟན། འོ་ན་བློ་གྲོས་ཀྱི་སྟོབས་ཀྱིས་ཟིལ་གྱིས་གནོན་ནུས་པ་གང་ནས་འབྱུང་སྙམ་ན། དེ་ནི་ས་བདུན་པ་ཐོབ་པ་ནས་འབྱུང་བར་གསུངས་ཏེ། ས་བདུན་པ་ཐོབ་པ་ན་ཐེག་ཆེན་རང་གི་ཐུན་མོང་མ་ཡིན་པའི་རྟོགས་བྱའི་ཡུལ་སྤྲོས་པ་མཐའ་དག་དང་བྲལ་བའི་འགོག་པའི་སྙོམས་འཇུག་གི་སྟོབས་ལས་མཚན་འཛིན་སླར་མི་སྐྱེ་བའི་ཆོས་ཅན་དུ་བྱེད་པའི་ནུས་པ་ཐོབ་པར་འགྱུར་ཞིང་། དེ་ནས་བཟུང་སྟེ་ཉན་རང་དགྲ་བཅོམ་རྣམས་བློ་གྲོས་ཀྱི་སྟོབས་ཀྱིས་ཟིལ་གྱིས་གནོན་པས་སོ། །
དཔེར་ན་རྒྱལ་པོ་ཆེན་པོའི་བུ་སྐྱེས་པ་ཙམ་ནས་བློན་པོ་རྣམས་བསོད་ནམས་ཀྱི་སྟོབས་ཀྱིས་ཟིལ་གྱིས་གནོན་ནུས་ཀྱང་རང་གི་བློའི་སྟོབས་ཀྱིས་ཟིལ་གྱིས་གནོན་པ་རྒྱལ་བུ་རང་ཉིད་ནར་སོན་པ་སྟེ། ཆེར་སྐྱེས་ནས་རྒྱལ་སྲིད་ཀྱི་བྱ་བ་རྣམས་རང་གི་བློ་གྲོས་ཀྱིས་ཀྱང་དཔྱད་པར་ནུས་པའི་ཚེ་ན།

བློན་པོའི་ཚོགས་རྣམས་རང་གི་བློའི་སྟོབས་ཀྱིས་ཀྱང་ཟིལ་གྱིས་གནོན་ནུས་པ་བཞིན་ནོ་ཞེས་པ་ནི། ནམ་དེ་ནར་སོན་པར་གྱུར་པ་དེའི་ཚེ་ཞེས་པ་ནས། ཉན་ཐོས་དང་རང་སངས་རྒྱས་ཀྱི་བྱ་བ་ཐམས་ཅད་ལས་ཤིན་ཏུ་འདས་པ་ཡིན་ནོ། ། ཞེས་པའི་བར་གྱིས་བསྟན་པ་ཡིན་ལ། དེས་ན་ཉན་རང་ལ་ཕུང་པོ་རང་བཞིན་མེད་པར་རྟོགས་པ་མེད་ན། བྱང་འཕགས་ཀྱི་ཉན་རང་དགྲ་བཅོམ་བློ་གྲོས་ཀྱི་སྟོབས་ཀྱིས་ཟིལ་གྱིས་གནོན་པ་ས་དང་པོ་ནས་ཡོད་དགེས་པར་འགྱུར་ཏེ། ཉན་རང་དགྲ་བཅོམ་རྣམས་ཀྱིས་ནི་ཕུང་པོ་རང་བཞིན་མེད་པར་མ་རྟོགས། རྒྱལ་སྲས་ས་དང་པོ་བ་རྣམས་ཀྱིས་སྤྲོས་བྲལ་མངོན་སུམ་དུ་རྟོགས་པས་སོ། ། དེ་བས་ན་ས་བཅུ་པའི་ལུང་དེས་ཉན་རང་དགྲ་བཅོམ་ལ་ཕུང་པོ་རང་བཞིན་མེད་པར་རྟོགས་པ་ཡོད་ཀྱང་། ཕུང་པོ་སྤྲོས་པ་མཐའ་དག་དང་བྲལ་བར་རྟོགས་པ་མེད་པར་བསྟན་པ་ཡིན་ནོ། ། འོ་ན་ཕུང་པོ་རང་བཞིན་མེད་པར་རྟོགས་པས་ཆོས་ཀྱི་བདག་མེད་རྟོགས་པར་འགྱུར་རམ་ཞེ་ན།
ཐེག་དམན་གྱི་མདོ་རྣམས་ལས་ཆོས་ཐམས་ཅད་བདག་མེད་ཅེས་པའི་དོན་ཆོས་ཐམས་ཅད་ངོ་བོ་ཉིད་དམ་རང་བཞིན་གྱིས་གྲུབ་པ་མེད་པའི་དོན་དུ་ཐལ་འགྱུར་བ་རྣམས་ཀྱིས་བཤད་པ་ལ་རང་རྒྱུད་པ་རྣམས་ཀྱིས། དེ་ལྟར་ན་ཐེག་པ་ཆེན་པོ་བསྟན་པ་དོན་མེད་པར་འགྱུར་རོ་ཞེས་པའི་དགག་པ་མཛད། ཡང་དེ་ལ་ཐལ་འགྱུར་བ་རྣམས་ཀྱིས་དེའི་དོན་སྤྱིར་ཐེག་ཆེན་བསྟན་པ་དོན་མེད་དུ་འགྱུར་ཟེར་བ་ཡིན་ནམ། ཐེག་པ་ཆེན་པོའི་གཞུང་ལུགས་ལས་ཆོས་ཀྱི་བདག་མེད་བསྟན་པ་དོན་མེད་དུ་འགྱུར་ཟེར་བ་གང་ཡིན། དང་པོ་ལྟར་ན་མི་འཐད་དེ། ཆོས་ཀྱི་བདག་མེད་ཙམ་རྟོགས་པའི་ཕྱིར་དུ་ཐེག་ཆེན་བསྟན་པ་མ་ཡིན་གྱི། ཐེག་ཆེན་གྱི་གཞུང་ལུགས་ལས་ནི་བྱང་ཆུབ་སེམས་དཔའི་ས་དང་། ཕར་ཕྱིན་དྲུག་དང་། སྙིང་རྗེ་ཆེན་པོ་དང་། ཡོངས་སུ་བསྔོ་བ་དང་།
ཚོགས་གཉིས་ལ་སོགས་པ་ཐེག་དམན་ལ་མེད་པའི་ཁྱད་པར་གྱི་ཆོས་དུ་མ་བསྟན་པའི་ཕྱིར་ན། ཁྱོད་ཀྱི་དགག་པ་དེ་མི་འཐད་དེ། རིན་ཆེན་འཕྲེང་བ་ལས་ཉན་ཐོས་ཐེག་པ་དེ་ལས་ནི། ། བྱང་ཆུབ་སེམས་དཔའི་སྨོན་ལམ་དང་། ། སྤྱོད་པ་ཡོངས་བསྔོ་མ་བཤད་དེ། ། བྱང་ཆུབ་སེམས་དཔར་ག་ལ་འགྱུར། ། བྱང་ཆུབ་སྤྱོད་ལ་གནས་པའི་དོན། ། མདོ་སྡེ་ལས་ནི་བཀའ་མ་སྩལ། ། ཐེག་པ་ཆེ་ལས་བཀའ་སྩལ་པ། ། དེ་ཕྱིར་མཁས་པ་རྣམས་ཀྱིས་བཟུང་། །
ཞེས་གསུངས་ལ། ཕྱི་མ་ལྟར་ན་ཡང་མི་འཐད་དེ། ཐེག་དམན་གྱི་སྡེ་སྣོད་ལས་ཆོས་ཀྱི་བདག་མེད་པ་ཙམ་ཞིག་བསྟན་ཀྱང་། ཆོས་ཀྱི་བདག་མེད་ཚང་བར་མ་བསྟན་ཅིང་། ཐེག་པ་ཆེན་པོ་ལས་ཆོས་ཀྱི་བདག་མེད་ཚང་བར་བསྟན་པའི་ཕྱིར་ན་རང་རྒྱུད་པ་རྣམས་ཀྱི་དགག་པ་ནི་དོན་མེད་པ་ཡིན་ནོ་ཞེས་བཤད་པས་ཕུང་པོ་རང་བཞིན་མེད་པར་རྟོགས་པས་ཆོས་ཀྱི་བདག་མེད་རྟོགས་པར་འགྱུར་བ་ཐལ་འགྱུར་བའི་ལུགས་ལ་ཅི་ནས་འཐད་མོད། འོན་ཀྱང་ཉན་རང་གིས་ཕུང་པོ་ལ་མཐའ་བཞིའི་སྤྲོས་པ་དང་བྲལ་བར་མ་རྟོགས་པའི་བྱང་སེམས་འཕགས་པ་ལས་ལྟ་བ་དམན་ཞིང་། ཕུང་པོ་བདེན་པས་སྟོང་བར་རྟོགས་པས་ན། དེ་ལ་ཆོས་ཀྱི་བདག་མེད་རྟོགས་པའི་ཐ་སྙད་དང་། ཕུང་པོ་བདེན་པར་མེད་པ་ལ་ཆོས་ཀྱི་བདག་མེད་དང་། ཕུང་པོ་བདེན་པར་ཡོད་པ་ལ་ཆོས་ཀྱི་བདག་དང་།
ཕུང་པོ་བདེན་པར་འཛིན་པ་ལ་ཆོས་ཀྱི་བདག་འཛིན་གྱི་ཐ་སྙད་འཕགས་པ་ཀླུ་སྒྲུབ་དང་དབུ་མ་ཐལ་འགྱུར་བའི་ལུགས་ལ་འཐད་པ་དང་། རྒྱལ་ཚབ་བྱམས་པས་ཕུང་པོ་བདེན་མེད་དུ་རྟོགས་པ་ལ་ཆོས་ཀྱི་བདག་མེད་རྟོགས་པའི་ཐ་སྙད་མ་མཛད་པར། དེ་གང་ཟག་གི་བདག་མེད་རྟོགས་པའི་ཡན་ལག་ཏུ་བཤད་ནས། ཉན་ཐོས་དགྲ་བཅོམ་གྱིས་བདག་མེད་གཉིས་ཀྱི་ནང་ནས་གང་ཟག་གི་བདག་མེད་ཙམ་རྟོགས་ཀྱི་ཆོས་ཀྱི་བདག་མེད་རྟོགས་པའི་ཐ་སྙད་མི་མཛད་པ་ཡིན་ཞེས་ཀུན་མཁྱེན་ཆེན་པོའི་དབུ་མ་སྟོང་ཐུན་ཆེན་མོ་དང་། འཇུག་པ་དཀའ་འགྲེལ། ཕར་ཕྱིན་དཀའ་འགྲེལ། ཡུམ་དོན་རབ་གསལ་རྣམས་ལས་བཤད་དོ། ། དེ་ལྟར་ན་གོང་དུ་ཉན་རང་གིས་ཆོས་ཀྱི་བདག་མེད་རྟོགས་པར་འདོད་པ་ལ་ལུང་རིགས་ཀྱི་སྐྱོན་བརྗོད་པ་རྣམས་དང་། འདིར་ཉན་རང་གིས་ཆོས་ཀྱི་བདག་མེད་རྟོགས་པར་བཤད་པ་གཉིས་འགལ་བར་མི་སེམས་ཏེ། གོང་གི་དེ་དག་ནི་རྒྱལ་ཚབ་བྱམས་པ་དང་རང་རྒྱུད་པའི་སློབ་དཔོན་རྣམས་ཀྱི་དགོངས་པ་སྒྲུབ་པ་ཡིན་ལ།
འདིར་ནི་ཐལ་འགྱུར་བའི་དགོངས་པ་བསྒྲུབས་པ་ཡིན་པས་སོ། ། དེས་ན་ཀུན་མཁྱེན་ཆེན་པོའི་འཇུག་པ་དཀའ་འགྲེལ་ལས། གཉིས་པ་ནི་ལམ་གྱི་སྐབས་སུ་ཉན་རང་གིས་ཆོས་ཀྱི་བདག་མེད་རྟོགས་པར་འདོད་པ་དང་མ་རྟོགས་པར་འདོད་པའི་ཁྱད་པར་དང་ཞེས་གསུངས་པ་ལྟར། ཐལ་རང་གི་ཁྱད་པར་འབྱེད་པ་ལ། གཞིའི་སྐབས་ཀྱི་ཁྱད་པར། ལམ་གྱི་སྐབས་ཀྱི་ཁྱད་པར། འབྲས་བུའི་སྐབས་ཀྱི་ཁྱད་པར་དང་གསུམ་གྱི། རེ་རེ་ལ་ཡང་སྡེ་ཚན་མང་དུ་གསུངས་པའི་ནང་ནས། ལམ་གྱི་སྐབས་ཀྱི་ཁྱད་པར་འབྱེད་བྱེད་ཅིག་ཉན་རང་གིས་ཆོས་ཀྱི་བདག་མེད་རྟོགས་མ་རྟོགས་ཀྱི་ཁྱད་པར་འདི་ཉིད་ཡིན་ནོ། ། དེ་རྣམས་ཀྱིས་ཉན་རང་གི་རྟོགས་རིགས་ལ་དཔྱད་པའི་སྒོ་ནས་ཐེག་དམན་གྱི་རྣམ་གཞག་མདོར་བསྡུས་ཏེ་བཤད་པ་བསྟན་ཟིན་ཏོ། །
སྤྱི་དོན་གཉིས་པ་བྱང་སེམས་ཀྱི་ཐེག་པ་ཉན་རང་གི་ཐེག་པ་ལས་ཁྱད་པར་འཕགས་པའི་འཕགས་ཆོས་ངོས་བཟུང་བ་ལ་གཉིས། ཆེན་པོ་བདུན་དང་ལྡན་པར་བསྟན་པའི་སྒོ་ནས་དེ་མདོར་བསྟན་པ་དང་། ས་ལམ་གྱི་ཡོན་ཏན་བྱེ་བྲག་ཏུ་བཤད་པའི་སྒོ་ནས་རྒྱས་པས་བཤད་པའོ། ། དང་པོ་ནི། དཔལ་ཁ་སྦྱོར་ལས། ཐེག་པ་ཆེན་པོ་འདི་ནི། ཐེག་པ་ཆེན་པོ་སྟེ། བྱང་ཆུབ་སེམས་པའི་ལམ་འབྲས་བུ་དང་བཅས་པའོ། ། དེ་བས་ན་ཆེན་པོ་བདུན་དུ་སྦྱོར་བའི་ཕྱིར། ཕ་རོལ་ཕྱིན་པའི་མདོ་དག་ཏུ་གྲུབ་བོ། །
ཞེས་གསུངས་ཤིང་། ཆེན་པོ་བདུན་ནི། མདོ་སྡེ་རྒྱན་ལས། དམིགས་པ་ཆེ་བ་ཉིད་དང་ནི། ། དེ་བཞིན་སྒྲུབ་པ་གཉིས་དག་དང་། ། ཡེ་ཤེས་བརྩོན་འགྲུས་རྩོམ་པ་དང་། ། ཐབས་ལ་མཁས་པར་གྱུར་པ་དང་། ། ཡང་དག་གྲུབ་པ་ཆེན་པོ་དང་། ། སངས་རྒྱས་འཕྲིན་ལས་ཆེན་པོ་སྟེ། ། ཆེན་པོ་བདུན་དང་ལྡན་པའི་ཕྱིར། །
ཐེག་ཆེན་ཞེས་ནི་ངེས་པར་བརྗོད། ། ཅེས་གསུངས་པ་ལྟར་ཡིན་ལ། དེ་ཡང་ཆེན་པོ་བདུན་ལ་དང་པོ་ལྔས་ནི། འདིའི་ཐེག་པར་བྱེད་པ་ལམ་གྱི་ཐེག་པ་དང་། ཕྱི་མ་གཉིས་ཀྱི་འདིར་ཐེག་པར་བྱ་བ་འབྲས་བུའི་ཐེག་པ་མ་ལུས་པ་བསྡུས་པར་རྗེ་བཙུན་རྩེ་མོས་གསུངས་པ་ལྟར་ཡིན་ནོ། ། འདི་རྣམས་རེ་རེ་བཞིན་ངོས་འཛིན་ལ་སོགས་པ་བཤད་པ་རྒྱས་པ་ནི་གཞན་དུ་ཤེས་པར་བྱའོ། ། འོ་ན་ཐེག་དམན་གྱི་སྡེ་སྣོད་ལས་དེ་དག་མ་བཤད་དམ་སྙམ་ན། ཐེག་ཆེན་གྱི་ཐུན་མོང་མ་ཡིན་པའི་ལྟ་སྤྱོད་རླབས་པོ་ཆེ་རྣམས་དེར་མ་བསྟན་པ་ཡིན་ཏེ། རིན་ཆེན་འཕྲེང་བ་ལས། ཉན་ཐོས་ཐེག་པ་དེ་ལས་ནི། །
བྱང་ཆུབ་སེམས་དཔའི་སྨོན་ལམ་དང་། ། སྤྱོད་པ་ཡོངས་བསྔོ་མ་བཤད་དེ། ། བྱང་ཆུབ་སེམས་དཔར་ག་ལ་འགྱུར། ། བྱང་ཆུབ་སྤྱོད་ལ་གནས་པའི་དོན། ། མདོ་སྡེ་ལས་ནི་བཀའ་མ་སྩལ། ། ཐེག་པ་ཆེ་ལ་བཀའ་སྩལ་པ། ། དེ་ཕྱིར་མཁས་པ་རྣམས་ཀྱིས་བཟུང་། ། ཞེས་གསུངས་པས་སོ། ། གཉིས་པ་ལམ་གྱི་ཡོན་ཏན་བྱེ་བྲག་ཏུ་བཤད་པའི་སྒོ་ནས་རྒྱས་པར་བཤད་པ་ནི་འོག་ས་ལམ་གྱི་རྣམ་གཞག་འཆད་པའི་སྐབས་སུ་འཆད་པར་འགྱུར་རོ། ། དེ་རྣམས་ཀྱི་སྒོ་ནས་གནས་སྐབས་ཐེག་པ་གསུམ་གྱི་རྣམ་གཞག་ཅུང་ཟད་བཤད་ཟིན་ནས།
སྤྱི་དོན་གཉིས་པ་གང་ཁྱད་པར་དུ་འཕགས་པ་རྡོ་རྗེ་ཐེག་པའི་རྣམ་གཞག་བྱེ་བྲག་ཏུ་བཤད་པ་ལ་གསུམ། རྡོ་རྗེ་ཐེག་པའི་མིང་གི་རྣམ་གྲངས་ངོས་བཟུང་བ་དང་། ངོས་ཟིན་པའི་རྣམ་གྲངས་དེ་རྣམས་ཀྱི་མིང་གི་དོན་བཤད་པ། དོན་དང་ལྡན་པའི་རྡོ་རྗེ་ཐེག་པ་ཕར་ཕྱིན་གྱི་ཐེག་པ་ལས་ཁྱད་པར་དུ་འཕགས་པ་བསྟན་པའོ། ། དང་པོ་ནི། སྔགས་ཀྱི་ཐེག་པ་དང་། རྡོ་རྗེ་ཐེག་པ་དང་། འབྲས་བུའི་ཐེག་པ་རྣམས་མིང་གི་རྣམ་གྲངས་སུ་བཤད་དེ། སློབ་དཔོན་ཤྲ་དྷ་ཀ་ར་ཝརྨས། བླ་མེད་ཀྱི་རྒྱུད་དོན་ལ་འཇུག་པ་ལས།
བྱང་ཆུབ་སེམས་དཔའི་ཐེག་པ་ལ་ཡང་གཉིས་ཏེ། ས་དང་ཕ་རོལ་ཏུ་ཕྱིན་པའི་ཐེག་པ་དང་། གསང་སྔགས་འབྲས་བུ་རྡོ་རྗེ་ཐེག་པའོ། ། ཞེས་དང་། དཔལ་གསང་བ་འདུས་པ་ལས། འདོད་ཆགས་ཞེ་སྡང་གཏི་མུག་རྣམས། ། རྡོ་རྗེ་ལ་དགའ་རྟག་པར་གནས། ། དེས་ན་སངས་རྒྱས་རྣམས་ཀྱི་ཐབས། ། རྡོ་རྗེ་ཐེག་པ་ཞེས་བཤད་དོ། ། ཞེས་དང་།
འགྲེལ་ཆེན་དྲི་མེད་འོད་ལས། རྡོ་རྗེ་ནི་མི་ཕྱེད་པ་དང་མི་ཆོད་པ་ཆེན་པོ་ཡིན་ལ། དེ་ཉིད་ཐེག་པ་ཆེན་པོ་ཡིན་པ་ནི་རྡོ་རྗེའི་ཐེག་པ་སྟེ་སྔགས་ཀྱི་ཚུལ་དང་། ཞེས་དང་། མཐའ་གཉིས་སེལ་བ་ལས། དབྱེར་མེད་པ་དང་། འབྲས་བུ་ཉིད་ལམ་དུ་གྱུར་པ་དང་། ཐབས་ཀྱིས་ཆེ་བ་དང་། ཤིན་ཏུ་གསང་བར་བྱ་བའི་ཕྱིར་རྡོ་རྗེའི་ཐེག་པ་དང་། འབྲས་བུའི་ཐེག་པ་དང་།
ཐབས་ཀྱི་ཐེག་པ་དང་། གསང་བའི་ཐེག་པ་ཞེས་བྱའོ། ། ཞེས་དང་། ཤན་ཏི་པའི་སྙིང་པོའི་མེ་ཏོག་ལས། རྡོ་རྗེའི་ཐེག་པ་ཞེས་བྱ་བ་ནི། ཐེག་པ་ཆེན་པོ་མ་ལུས་པ་བསྡུས་པ་ནི་ཕ་རོལ་ཏུ་ཕྱིན་པ་དྲུག་ཡིན་ལ། དེ་རྣམས་ནི་ཐབས་ཤེས་རབ་ཡིན་ཞིང་། དེ་དག་ཀྱང་བསྡུས་པ་རོ་གཅིག་པ་བྱང་ཆུབ་ཀྱི་སེམས་ཡིན་ནོ། ། དེ་ཡང་རྡོ་རྗེ་སེམས་དཔའི་ཏིང་ངེ་འཛིན་ཡིན་ལ། དེ་ཉིད་ནི་རྡོ་རྗེ་ཐེག་པ་ཡིན་ཏེ།
རྡོ་རྗེ་ཡང་དེ་ཡིན་ལ། ཐེག་པ་ཡང་དེ་ཡིན་པས་ན་རྡོ་རྗེ་ཐེག་པ་སྟེ། སྔགས་ཀྱི་ཐེག་པ་ཞེས་བྱ་བའི་དོན་ནོ། ། ཞེས་གསུངས་པས། སྔགས་ཀྱི་ཐེག་པ་དང་། རྡོ་རྗེའི་ཐེག་པ་དང་། འབྲས་བུའི་ཐེག་པ་དང་། ཐབས་ཀྱི་ཐེག་པ་ཞེས་བརྗོད་པར་བྱ་བའི་དོན་གྱི་སྒོ་ནས་མིང་གི་རྣམས་གྲངས་དེ་ལྟར་དུ་གསུངས་པ་ཡིན་ལ། དེ་ཐམས་ཅད་ཀྱང་ཐེག་པ་གསུམ་དུ་དབྱེ་བའི་ཚེ་གང་གི་ཁོངས་སུ་བསྡུས་ན། ཐེག་པ་ཆེན་པོའི་ནང་དུ་གཏོགས་པར་བཤད་ཅིང་།
སྡེ་སྣོད་ཀྱི་དབང་དུ་བྱས་ན། ཁ་ཅིག་མངོན་པའི་སྡེ་སྣོད་དུ་གཏོགས་ཏེ། ཆོས་སྤྱོད་ཐམས་ཅད་ཀྱི་མན་ངག་མངོན་པར་རྟོགས་པའི་རྒྱུད་ལས། མ་འོངས་པའི་སེམས་ཅན་རྣམས་ཀྱང་ཟབ་མོའི་ཆོས་འདི་དང་མ་བྲལ་ན། སྐྱེ་བ་གཅིག་གིས་མངོན་པར་རྫོགས་པར་སངས་རྒྱས་པར་འགྱུར། འཇམ་དཔལ་འདུལ་བའི་སྡེ་སྣོད་དེ་ནི་བ་ལྟ་བུའོ། ། མདོ་སྡེའི་སྡེ་སྣོད་ནི་འོ་མ་ལྟ་བུའོ། ། ཕྱིའི་མངོན་པའི་སྡེ་སྣོད་ནི་ཞོ་ལྟ་བུའོ། ། ཟབ་མོའི་ཆོས་མངོན་པར་རྟོགས་པ་འདི་ནི་མར་གྱི་སྙིང་པོ་ལྟ་བུའོ། ། དེ་ཡང་བས་ནི་བཅུད་ཀྱི་གཞི་འཛིན་ནོ། །
འོ་མ་ནི་བཅུད་དོ། ། ཞོ་ནི་རབ་ཏུ་བཅུད་དོ། ། མར་ནི་ཡང་དག་པར་བཅུད་དོ། ། ཟབ་མོའི་ཆོས་མན་ངག་མངོན་པར་རྟོགས་པ་འདི་ནི་བཅུད་ཉེ་བར་ཕན་པར་བྱེད་པའོ། ། ཞེས་གསུངས་པས་སྡེ་སྣོད་གསུམ་གྱི་ཟབ་ཁྱད་ཀྱི་རིམ་པ་གསུངས་ནས། གསང་སྔགས་ནང་གི་མངོན་པའི་སྡེ་སྣོད་དུ་བཤད་ལ། འདིར་མཁས་པ་མང་པོས་གསང་སྔགས་བཀའ་ཡིན་མིན་རྩོད་པ་ཅན་དུ་མཛད་པ་ཡོད་ནའང་། རང་ལུགས་ནི་དཔུང་བཟང་ལས། གསང་སྔགས་མདོ་ཡི་ཚུལ་དུ་ངས་བཤད་ཉོན། ། ཅེས་གསུངས་པ་དང་།
རྡོ་རྗེ་རྣམ་པར་འཇོམས་པའི་རྒྱུད་ལས། མདོ་སྡེ་དམ་པ་ཉན་པར་བྱོས། ། ཞེས་སོགས་ཀྱི་རྗེས་སུ་འབྲངས་ནས། གསང་སྔགས་མདོ་སྡེའི་སྡེ་སྣོད་དུ་གཏོགས་པར་ཁས་ལེན་པ་ཡིན་ནོ། ། གཉིས་པ་རྣམ་གྲངས་དེ་རྣམས་ཀྱི་མིང་གི་དོན་བཤད་པ་ནི། དེ་ལ་སྔགས་ཞེས་བྱ་བ་ནི། རྡོ་རྗེ་རྩེ་མོ་ལས། སྔགས་རྣམས་ཀྱི་ནི་མཚན་ཉིད་ཀྱང་། ། སངས་རྒྱས་ཀུན་གྱི་ཐུགས་ཡིན་ཏེ། ། ཆོས་ཀྱི་སྙིང་པོ་སྒྲུབ་བྱེད་ཅིང་། །
ཆོས་ཀྱི་དབྱིངས་དང་ཡང་དག་ལྡན། ། སྔགས་ཀྱི་མཚན་ཉིད་ཡིན་པར་བརྗོད། ། ཅེས་གསུངས་པས། སངས་རྒྱས་ཐམས་ཅད་ཀྱི་ཐུགས་གཉིས་སུ་མེད་པའི་ཡེ་ཤེས་དེ་ཉིད་ལ་སྔགས་ཞེས་བརྗོད་ལ། ཡང་དཔལ་གསང་བ་འདུས་པ་ལས། སྔགས་རྣམས་ཐམས་ཅད་ཉིད་ལ་ཡང་། ། རྨད་དུ་བྱུང་བའི་གཏོར་མ་ཕུལ། ། གཤང་གཅི་དང་ནི་འབྲུ་མར་དང་། ། སེམས་ལས་བྱུང་བའི་ཙན་དན་དང་། ། ཁུ་བ་དག་གིས་སྔགས་རྣམས་ཀུན། །
ཚིམ་པར་འགྱུར་བ་ཀུན་ཏུ་བཤད། ། ཅེས་པ་དང་། དཔའ་བོ་གཉིས་གྲུབ་ཀྱི་རྒྱུད་ལས། ལྷ་རྣམས་སྔགས་ཀྱི་ཚུལ་གྱིས་ནི། ། ལུས་ཅན་རྣམས་ལ་དངོས་གྲུབ་སྟེར། ། ཞེས་གསུངས་པས། ལྷ་རྣམས་ལ་ཡང་སྔགས་ཞེས་བརྗོད་དུ་རུང་བར་སྣང་ཞིང་། ཡང་རྡོ་རྗེ་རྩེ་མོ་ལས། ཅི་ཕྱིར་སྔགས་སུ་བརྗོད་པར་བྱ། ། སངས་རྒྱས་ཐམས་ཅད་འབོད་བྱེད་ཅིང་། །
གདུག་པ་ཐམས་ཅད་སྐྲོད་བྱེད་པ། ། ཉོན་མོངས་སྔགས་ཀྱིས་འཇོམས་པ་དང་། ། སངས་རྒྱས་ཐམས་ཅད་སྤྱན་འདྲེན་ཡིན། ། ཞེས་གསུངས་པས། ལྷ་རྣམས་ཀྱི་མཚན་ནས་འབོད་པ་ལ་ཡང་སྔགས་ཞེས་བྱ་བ་དང་། ཡང་དེ་ཉིད་དུ་འདུས་པ་ལས། འདའ་བར་བྱ་བ་མ་ཡིན་ཞིང་། ། དབྱེ་བར་དཀའ་ལ་གསང་བ་ཉིད། ། གསང་སྟེ་བསྒྲུབ་བྱ་བརྗོད་པ་ན། ། དེ་ཕྱིར་སྔགས་ཞེས་བརྗོད་པ་ཡིན། །
ཞེས་གསུངས་ལ། སྣོད་མ་ཡིན་པ་ལ་གསང་བར་བྱ་ལ་སྔགས་ཞེས་བརྗོད་པ་ཡིན་ལ། འདི་ལ་ཡང་གསང་སྔགས་དང་། རིགས་སྔགས་དང་། གཟུངས་སྔགས་དང་གསུམ་ལས། དང་པོ་གསང་སྔགས་ལ་གསང་བ་ནི། དཔལ་ཁ་སྦྱོར་གྱི་རབ་བྱེད་དང་པོ་ལས། ཁྱབ་འཇུག་དང་། དབང་ཕྱུག་ཆེན་པོ་དང་། ཚངས་པ་དང་།
ཉན་ཐོས་དང་། རང་སངས་རྒྱས་རྣམས་ཀྱི་སྤྱོད་ཡུལ་མ་ཡིན་པའི་ཕྱིར་གསང་བའོ། ། ཞེས་གསུངས་པ་ལྟར་ཡིན་ལ། སྔགས་ནི་གོང་དུ་བཤད་པ་དེ་རྣམས་ཀྱི་དོན་བསྡུ་བ་ན། མཚན་མ་དང་རྣམ་པར་རྟོག་པ་ལས་ཡིད་རབ་ཏུ་སྐྱོབ་པར་བྱེད་པས་ན་སྔགས་ཏེ། དཔལ་གསང་བ་འདུས་པའི་ཕྱི་མའི་རྒྱུད་ལས་བཤད་པ། དབང་ཡོན་ཏན་རིམ་པ་ལས་ནི་སྔགས་ཀྱི་སྒྲའི་དོན་སྟོང་པ་དང་སྙིང་རྗེ་གཉིས་སུ་མེད་པ་ལ་བཤད་དེ། མ་ནི་སྟོང་པ་མཚན་མ་བྲལ། ། རྡོ་རྗེ་སེམས་དཔའི་དབུགས་དབྱུང་བ། ། ཤེས་རབ་ཆེན་པོར་བདག་གིས་བཤད། །
ཏྲ་ནི་སྐྱོབས་པར་བྱེད་པའི་དོན། ། དེ་བཞིན་གཤེགས་པའི་དབུགས་དབྱུང་བ། ། སྟོང་པ་དང་ནི་སྙིང་རྗེ་ཉིད། ། གཉིས་སུ་མེད་པ་གཉིས་ཀྱི་ཚུལ། ། གསང་སྔགས་ཞེས་ནི་དེ་ལ་བཤད། ། ཅེས་གསུངས་པ་ལྟར། སྔགས་ཀྱི་སྒྲ་ལ་མནྟྲ་ཞེས་བྱ་བ་འབྱུང་ལ། དོན་བཤད་པ་ན། དེ་ལ་མན་ཞེས་པ་ནི་ཡིད་ཡིན་ལ། ཏྲ་ཞེས་པ་ནི་སྐྱོབས་ཞེས་པ་ཡིན་པས།
སྒྲུབ་པ་པོའི་ཡིད་མཚན་རྟོག་ལས་སྐྱོབ་པར་བྱེད་ཅེས་པའི་དོན་ཡིན། ཚུལ་ཇི་ལྟར་དུ་སྐྱོབས་ན། སྔགས་ཀྱི་དོན་ཐབས་ཤེས་གཉིས་སུ་མེད་པ་ལ་འཇུག་པས། སྔགས་འདོན་པ་དང་བསྒོམ་པའི་ཚུལ་གྱིས་སྒྲུབ་པ་པོའི་རྒྱུད་ལ་སྟོང་པ་དང་སྙིང་རྗེ་གཉིས་སུ་མེད་པའི་ཡེ་ཤེས་བསྐྱེད་པའི་ཚུལ་གྱིས་སོ། ། གཉིས་པ་རིགས་སྔགས་ནི་རྡོ་རྗེ་རྩེ་མོ་ལས། འདོད་ཆགས་མུན་པ་རྣམས་བཏུལ་ཞིང་། ། ཉོན་མོངས་རྣམས་ཀྱང་རྣམ་པར་འདུལ། ། མ་རིག་པ་ནི་ཟློག་བྱེད་པ། ། དེ་ནི་རིགས་སྔགས་རྣམ་པར་བརྗོད། ། ཅེས་གསུངས་པས།
གཙོ་ཆེར་སྐྱོན་འཇོམས་པའི་ལྡོག་པ་ནས་རིགས་སྔགས་ཞེས་བརྗོད་ལ། གསུམ་པ་གཟུངས་སྔགས་ནི་ཡང་དེ་ཉིད་ལས། སངས་རྒྱས་ཆོས་རྣམས་འཛིན་བྱེད་ཅིང་། ། ཆོས་རྣམས་འཛིན་པར་བྱེད་པ་དང་། ། དགེ་བ་ཞེས་བྱ་འཛིན་བྱེད་པ། ། གཟུངས་སྔགས་ཀྱི་ནི་མཚན་ཉིད་བརྗོད། ། ཅེས་གསུངས་པས། གཙོ་ཆེར་ཡོན་ཏན་འཛིན་པར་བྱེད་པའི་ལྡོག་པ་ནས་གཟུངས་སྔགས་ཞེས་བརྗོད་པ་ཡིན་ནོ། ། རྡོ་རྗེ་ནི་དོན་མང་པོ་ལ་འཇུག་ཀྱང་། སྐབས་འདིར་ཤན་ཏི་པས་བཤད་པ་ལྟར་ཐབས་ཤེས་ཟུང་དུ་འཇུག་པ་ལ་བྱ་ཞིང་།
སྐབས་འདིའི་འབྲས་བུའི་ཐེག་པ་ནི། འབྲས་བུ་འགྲུབ་པ་ལ་ཉེ་བས་འབྲས་བུའི་ཐེག་པ་ཞེས་བྱ་བའམ་འབྲས་བུ་ལམ་དུ་བྱེད་པའི་ཐེག་པ་ཡིན་པས་དེར་བརྗོད་པ་ཡིན་ལ། སྤྱིར་ནི་ཐེག་པ་ལ་རྒྱུའི་ཐེག་པ་དང་། འབྲས་བུའི་ཐེག་པ་གཉིས་ལས། དང་པོ་ནི་ཐབས་འདིའི་འབྲས་བུའི་སར་ཐེག་པར་བྱེད་པས་ན་རྒྱུའི་ཐེག་པ་ཞེས་བྱ་ལ། ཕྱི་མ་ནི་རྒྱུའི་ཐེག་པ་དེས་འདིར་ཐེག་པར་བྱ་བ་ཡིན་པས་ན་འབྲས་བུའི་ཐེག་པ་ཞེས་བྱའོ། ། གསུམ་པ་དོན་དང་ལྡན་པའི་ཐེག་པ་དེ། ཕར་ཕྱིན་གྱི་ཐེག་པ་ལས་ཁྱད་པར་དུ་འཕགས་པར་བཤད་པ་ལ་གཉིས་དེ་ཁྱད་པར་དུ་འཕགས་པར་བྱེད་པའི་འཕགས་ཆོས་ངོས་བཟུང་ནས། ཐེག་པ་དེ་གཉིས་ཀྱིས་ཁྱད་པར་འབྱེད་བྱེད་ཀྱིས་ངོ་བོ་མདོར་བསྟན་པ་དང་། དེ་ཉིད་ཀྱི་དོན་རྒྱས་པར་བཤད་པའོ། །
དང་པོ་ནི། དཔལ་སཾ་བུ་ཊི་ལས། ཐེག་པ་ཆེན་པོ་འདི་ནི་ཐེག་པ་ཆེན་པོ་སྟེ། བྱང་ཆུབ་སེམས་དཔའི་ལམ་འབྲས་བུ་དང་བཅས་པའོ། ། དེ་བས་ན་ཆེན་པོ་བདུན་དུ་སྦྱོར་བའི་ཕྱིར། ཕ་རོལ་ཏུ་ཕྱིན་པའི་མདོ་དག་ཏུ་འགྲུབ་བོ། ། དེ་བས་ཆེས་ཁྱད་པར་དུ་འཕགས་པའི་རྡོ་རྗེ་ཐེག་པ་འདི་ནི། སྐྱེ་བ་འདིར་སངས་རྒྱས་ལ་སོགས་པ་སྒྲུབ་པར་བྱེད་པས་ན་དེའི་ཡོན་ཏན་དམ་པར་གྱུར་པའོ། ། ཞེས་གསུངས་པས་ཐེག་པ་དེ་གཉིས་ཀྱི་ཁྱད་པར་ཚེ་གཅིག་གིས་སངས་རྒྱས་ཐོབ་པར་བྱེད་ནུས་མི་ནུས་སོགས་ཀྱིས་དབྱེ་བར་གསལ་བར་གསུངས་པ་ལྟར་ཡིན་ནོ། ། གཉིས་པ་དེ་ཉིད་ཀྱི་དོན་རྒྱས་པར་བཤད་པ་ལ་བཞི།
བྱ་རྒྱུད་དེ་ལས་ཁྱད་པར་དུ་འཕགས་ཆོས་ངོས་བཟུང་བ། སྤྱོད་རྒྱུད་དེ་ལས་ཁྱད་པར་དུ་འཕགས་པར་བྱེད་པའི་འཕགས་ཆོས་ངོས་བཟུང་བ། རྣལ་འབྱོར་རྒྱུད་དེ་ལས་ཁྱད་པར་འཕགས་པར་བྱེད་པའི་འཕགས་ཆོས་ངོས་བཟུང་བ། རྣལ་འབྱོར་བླ་མེད་ཀྱི་ཟབ་ཁྱད་བྱེ་བྲག་ཏུ་རྒྱས་པར་བཤད་པའོ། ། དང་པོ་ལ་གསུམ། གཞན་གྱིས་འདོད་པའི་མཐའ་དགག་པ། རང་ལུགས་བཞག་པ། དེ་ལ་རྩོད་པ་སྤོང་བའོ། ། དང་པོ་ལ་གཉིས། འདོད་པ་བརྗོད་པ་དང་།
དེ་མི་འཐད་པར་བསྟན་པའོ། ། དང་པོ་ནི། ཁ་ཅིག་ན་རེ། ཙོང་ཁ་པ། འདི་ལ་ཁ་སྐོང་ན་ཡང་ཀུན་མཁྱེན་ཆེན་པོས་དགག་པ་མཛད་ཡོད། ཁྱད་པར་ཐེག་པ་ཆེན་པོ་ལ་གཉིས་སུ་ཕྱེ་བ་ཡང་། ཟབ་མོ་རྟོགས་པའི་ཤེས་རབ་ཀྱིས་མི་འབྱེད་ཀྱི། ཐབས་ཀྱིས་འབྱེད་དགོས་ཤིང་། ཐབས་ཀྱི་གཙོ་བོ་ཡང་གཟུགས་སྐུ་བསྒྲུབ་པའི་ཆ་ནས་ཡིན་ལ། གཟུགས་སྐུ་སྒྲུབ་བྱེད་ཀྱི་ཐབས་ནི་དེ་དང་རྣམ་པ་འདྲ་བ་བསྒོམ་པ་ལྷའི་རྣལ་འབྱོར་ཉིད་ཐེག་པ་གཞན་ལས་མཆོག་ཡིན་པའི་ཕྱིར་རོ། །
ཞེས་ཟེར་ཞིང་། བྱ་རྒྱུད་ལ་བདག་བསྐྱེད་ཡོད་པའི་སྒྲུབ་བྱེད་དུ། སངས་རྒྱས་གསང་བའི་ལུང་དྲངས་ནས་བྱ་རྒྱུད་ལ་བདག་བསྐྱེད་ཡོད་པར་འདོད་ཅིང་། བྱ་རྒྱུད་ཀྱི་གཞུང་ནས་བདག་བསྐྱེད་གསལ་བར་མ་བཤད་པ་དང་། ཡེ་ཤེས་རྡོ་རྗེ་ཀུན་ལས་བཏུས་ལས་བྱ་རྒྱུད་ལ་བདག་བསྐྱེད་མེད་པར་གསུངས་པ་རྣམས་ནི། བྱ་རྒྱུད་ཀྱི་གདུལ་བྱ་ལྷའི་རྣལ་འབྱོར་བསྒོམ་པའི་བྱ་བས་འཇིགས་ཤིང་སྐྲག་པ་འགའ་ཞིག་ལ་མ་གསུངས་པ་ཡིན་ནོ་ཞེས་ཟེར་རོ། ། གཉིས་པ་དེ་མི་འཐད་པར་བསྟན་པ་ནི། ཕར་ཕྱིན་དང་སྔགས་ཀྱི་ཐེག་པའི་ཁྱད་པར་འབྱེད་བྱེད་དུ། རང་ཉིད་ལྷ་རུ་བསྒོམ་པ་ཡོད་པ་ལ་མཆོག་ཏུ་བཤད་ནས། བྱ་རྒྱུད་དག་ལས་བདག་བསྐྱེད་གསལ་བར་མ་བཤད་པ་དང་།
ཡེ་ཤེས་རྡོ་རྗེ་ཀུན་ལས་བཏུས་ལས་བྱ་རྒྱུད་ལ་བདག་བསྐྱེད་མེད་པར་གསུངས་པ་རྣམས་ནི། བྱ་རྒྱུད་ཀྱི་གདུལ་བྱ་ལྷའི་རྣལ་འབྱོར་བསྒོམ་པའི་བྱ་བས་འཇིགས་ཤིང་སྐྲག་པ་འགའ་ཞིག་ལ་མ་གསུངས་པ་ཡིན་ནོ། ། ཞེས་ཟེར་བ་ནི་བབ་ཆོལ་ཏེ། ཐེག་པ་དེ་གཉིས་ཀྱི་ཁྱད་པར་འབྱེད་བྱེད་ཀྱི་གཙོ་བོ་རང་ཉིད་ལྷ་རུ་བསྒོམ་པ་ཡོད་པ་ལ་བྱེད་པར་འཐད་ན། བྱ་རྒྱུད་ཀྱི་གཞུང་ནས་བདག་བསྐྱེད་གསལ་བར་མ་བཤད་པ་ཡང་འགལ་བ་ཡིན་ཏེ། ཐེག་པ་དེ་གཉིས་ཀྱི་ཁྱད་པར་འབྱེད་བྱེད་ཀྱི་གཙོ་བོ་ཡིན་ན། བྱ་རྒྱུད་ཀྱི་གཞུང་ནས་དེ་གསལ་བར་བཤད་དགོས་པ་ཡིན་ཏེ་བཤད་རྒྱུད་རྒྱུད་སྡེ་བཞིར་ཕྱེ་བའི་ཡ་གྱལ་གཅིག་ཡིན་པའི་ཕྱིར་རོ། ། གཞན་དུ་ན་བྱ་རྒྱུད་ལ་བསྐྱེད་རྫོགས་གཉིས་ལ་སོགས་པ་རྨད་དུ་བྱུང་བའི་ཉམས་ལེན་གྱི་སྤྱོད་པ་རྣམས་ཀྱང་ཡོད་པར་འགྱུར་ཏེ། བྱ་རྒྱུད་ཀྱི་གཞུང་ནས་དེ་རྣམས་གསལ་བར་མ་བཤད་པ་དང་། ཡེ་ཤེས་རྡོ་རྗེ་ཀུན་ལས་བཏུས་ལས།
འཇིགས་པར་དམིགས་ཤིང་ཀུན་ཏུ་གཙང་བར་བྱེད་པ་དང་། བདག་ཉིད་ལྷའི་བསྙེན་པ་མེད་པ་དང་། ཡེ་ཤེས་སེམས་དཔའ་བཞུགས་པ་མེད་པ་དང་། རྨད་དུ་བྱུང་བའི་སྤྱོད་ཡུལ་མ་ཡིན་པ་དང་། ཞེས་སོགས་མཉམ་དུ་གསུངས་པས་བྱ་རྒྱུད་ལ་དེ་རྣམས་མེད་པར་བཤད་པ་ནི། བྱ་རྒྱུད་ཀྱི་གདུལ་བྱ་དེ་རྣམས་བསྒོམ་པའི་བྱ་བས་འཇིགས་ཤིང་སྐྲག་པ་འགའ་ཞིག་ལ་མ་གསུངས་པ་ཡིན་ནོ། ། ཞེས་བརྗོད་ན་ཅི་ཟེར། གལ་ཏེ་ཁོ་ན་རེ། ཚད་ལྡན་གྱི་གཞུང་ནས་བྱ་རྒྱུད་ཀྱི་ལྷ་ལ་བསྐྱེད་རྫོགས་ལ་སོགས་པ་རྨད་དུ་བྱུང་བའི་ཉམས་ལེན་གྱི་སྤྱོད་པ་རྣམས་སྦྱར་བར་བཤད་པ་མེད་པས་མི་མཚུངས་སོ་ཞེ་ན། དེ་མེད་པ་མ་གྲུབ་སྟེ།
རྒྱུད་སྡེ་གོང་མ་ནས་བཤད་པའི་བསྐྱེད་རྫོགས་ལ་སོགས་པའི་རྨད་དུ་བྱུང་བའི་ཉམས་ལེན་གྱི་སྤྱོད་པ་ཁུངས་ཐུབ་ཀྱི་གཞུང་དུ་མ་ནས་སྦྱར་ཚུལ་འོག་ནས་འཆད་པར་འགྱུར་ཞིང་། ཁྱད་པར་འཕགས་པ་ཀླུ་སྒྲུབ་ཀྱིས་བྱ་རྒྱུད་ནས་བཤད་པའི་སྤྱན་རས་གཟིགས་ཕྱག་སྟོང་པ་ལ་བསྐྱེད་རྫོགས་གཉིས་སྦྱར་བའི་སྒྲུབ་ཐབས་བཤད་པའི་ཕྱིར་རོ། ། ཁྱོད་ཀྱི་ཁྱབ་པ་ཡང་མ་གྲུབ་སྟེ། སློབ་དཔོན་སངས་རྒྱས་གསང་བ་སོགས་ཀྱིས་བྱ་རྒྱུད་ལ་བདག་བསྐྱེད་སྦྱར་བར་བཤད་པས་ད་དུང་དེ་ཐེག་པ་གཉིས་ཀྱི་ཁྱད་པར་འབྱེད་བྱེད་དུ་འགྲོ་བར་དཀའ་བའི་ཕྱིར་ཏེ། དེ་རྣམས་ཀྱིས་ཐེག་པ་དེ་གཉིས་ཀྱི་ཁྱད་པར་འབྱེད་བྱེད་དུ་བྱ་རྒྱུད་ལ་བདག་བསྐྱེད་སྦྱར་བ་མིན་པའི་ཕྱིར་རོ། ། དེས་ན་བྱ་རྒྱུད་ཀྱི་རྒྱུད་གཞུང་མཐའ་དག་ནས་བདག་བསྐྱེད་ཅུང་ཟད་ཀྱང་མ་བཤད་ཅིང་། ཡེ་ཤེས་རྡོ་རྗེ་ཀུན་ལས་བཏུས་ལས། བྱ་རྒྱུད་ལ་བདག་བསྐྱེད་མེད་པར་གསལ་བར་བཤད་པ་མཐོང་བཞིན་དུ། བྱ་རྒྱུད་ལས་བདག་བསྐྱེད་བཤད་དོ། ། ཞེས་ཟེར་བ་ནི་རྡོ་རྗེ་འཆང་ལ་དངོས་སུ་རྒོལ་བའི་སྙིང་ཁམས་ཆེན་པོ་བསྐྱེད་པ་འབའ་ཞིག་ཏུ་ཟད་དོ། །
གལ་ཏེ་ཁོ་ན་རེ། འོ་ན་སློབ་དཔོན་ཀླུ་སྒྲུབ་སོགས་ཀྱིས་ཡང་རྡོ་རྗེ་འཆང་ལ་དངོས་སུ་བརྒལ་བར་འགྱུར་ཏེ། བྱ་རྒྱུད་ལ་བདག་བསྐྱེད་དངོས་སུ་སྦྱར་བའི་ཕྱིར་རོ། ། ཞེ་ན་མི་མཚུངས་ཏེ། སློབ་དཔོན་དེ་རྣམས་ཀྱིས་བྱ་རྒྱུད་རང་གི་གཞུང་ནས་བདག་བསྐྱེད་ཡོད་པར་བཤད་གསུངས་པ་མ་ཡིན་ལ། བྱ་རྒྱུད་ནས་བཤད་པའི་ལྷ་ལ་རྒྱུད་སྡེ་གོང་མ་གསུམ་ནས་བཤད་པའི་བདག་བསྐྱེད་གྱི་ཆོ་ག་སྦྱར་བའི་སྒྲུབ་ཐབས་མཛད་པའི་དབང་དུ་བྱས་པའི་ཕྱིར་རོ། ། གཞན་དུ་ན་སློབ་དཔོན་དེ་རྣམས་ཀྱིས་མཛད་པའི་བྱ་རྒྱུད་ཀྱི་ལྷ་དེ་རྣམས་ཀྱི་བསྐྱེད་ཆོག་དེ་རྣམས་བྱ་རྒྱུད་ཀྱི་གཞུང་འདི་ནས་བཤད་ཅེས་བརྗོད་པར་སུ་ཞིག་ནུས། མདོར་ན་སློབ་དཔོན་སངས་རྒྱས་གསང་བ་སོགས་ཀྱིས། བྱ་རྒྱུད་ལ་བདག་བསྐྱེད་ཀྱི་ཆོ་ག་སྦྱར་བས་བྱ་རྒྱུད་རང་གང་ལ་བདག་བསྐྱེད་པར་འགྲོ་དགོས་ན། གྲུབ་ཆེན་ཀུན་དགའ་སྙིང་པོས་བྱ་རྒྱུད་ལ་རྣལ་འབྱོར་རྒྱུད་ཀྱི་ཆོ་ག་སྦྱར་བར་བཤད་པས།
བྱ་རྒྱུད་ལ་རྣལ་འབྱོར་རྒྱུད་ཀྱི་ལྷའི་བསྐྱེད་ཆོག་ཀྱང་ཡོད་པར་འགྱུར་ལ། དེ་བཞིན་དུ་སློབ་དཔོན་ཀླུ་སྒྲུབ་སོགས་ཚད་ལྡན་དུ་མས་བྱ་རྒྱུད་ཀྱི་ལྷ་ལ། བླ་མེད་ཀྱི་ཐུན་མོང་མ་ཡིན་པའི་བསྐྱེད་རྫོགས་བསྙེན་སྒྲུབ་ཡན་ལག་བཞིའི་སྒོ་ནས་བདག་ཉིད་ལྷར་བསྐྱེད་པའི་ཆོ་ག་སྦྱར་བར་བཤད་པས། བྱ་རྒྱུད་ལ་དེ་ལྟ་བུའི་ཆོ་ག་ཡང་ཡོད་པར་འདོད་དགོས་པས། དེ་ལྟར་ན་རྒྱུད་སྡེའི་རྣམ་གཞག་མང་པོ་ཞིག་ཉམས་པར་འགྱུར་རོ། ། གཉིས་པ་རང་ལུགས་བཤད་པ་ལ་གཉིས། བྱ་རྒྱུད་ཕར་ཕྱིན་གྱི་ཐེག་པ་ལས་ཁྱད་པར་དུ་འཕགས་པར་བསྟན་པ་དངོས་དང་། བྱེ་བྲག་ཏུ་བྱ་རྒྱུད་ལ་བདག་བསྐྱེད་ཡོད་མེད་ཀྱི་མཐའ་དཔྱད་པའོ། ། དང་པོ་ལ་གཉིས། ཁྱད་པར་འཕགས་ཚུལ་མདོར་བསྟན་པ།
དེ་ཉིད་རྒྱས་པར་བཤད་པའོ། ། དང་པོ་ནི། ཕར་ཕྱིན་གྱི་སྡེ་སྣོད་སངས་རྒྱས་ཀྱི་གསུང་རབ་མཐའ་དག་གི་སྙིང་པོར་གསུངས་ན། དེ་ལས་བྱ་རྒྱུད་ཇི་ལྟར་ཁྱད་པར་འཕགས་སྙམ་ན། འཇམ་དཔལ་རྩ་རྒྱུད་ལས། ཀྱེ་རྒྱལ་བའི་སྲས་དག་འདི་ལྟ་སྟེ། དཔེར་ན་སྐྱེས་བུ་སྟོབས་ཆུང་བའམ་ཕྱུགས་ཀྱི་ཤིང་རྟ་ཡུན་རིང་པོ་ཞིག་གིས་འགྲོ་བར་བྱ་བའི་བར་དེར་རྐང་འགྱོགས་འགྲུབ་པའམ། ཉི་མ་དང་ཟླ་བས་ནི་མྱུར་དུ་འགྲོ་བར་བྱེད་དོ། ། དེ་བཞིན་དུ་ཕ་རོལ་ཏུ་ཕྱིན་པ་ལ་སྤྱོད་པའི་རིགས་ཀྱི་བུ་དག་བགས་ཀྱིས་འགྲོ་བས་བསྐལ་པ་རབ་འབྱམས་དག་གིས་འདའ་བའི་ས་དེ་དག རིག་སྔགས་འཆང་བ་རབ་ཏུ་བརྟུལ་བས་འཇུག་པས་ཚེ་འདི་ཉིད་ལ་ཐོབ་པ་ནི་མཐུ་མི་ཉམས་པ་ལ་བརྟེན་པའི་ཕྱིར་ཞེས་བྱའོ། །
ཞེས་དང་། དེའི་དོན་དུ་སློབ་དཔོན་ཛྙཱ་ན་ལ་ཀ་རས། དཔེར་ན་སྐྱེས་བུ་སྟོབས་ཆུང་བའམ། ། ཕྱུགས་ཀྱི་ཤིང་རྟ་དུས་རིང་གིས། ། བསྒྲོད་པར་བྱ་བའི་གནས་དེར་ནི། ། རྐང་མགྱོགས་གྲུབ་པའམ་ཟླ་ཉི་ནི། ། མྱུར་བ་ཉིད་དུ་འགྲོ་བར་འགྱུར། ། དེ་བཞིན་ཕ་རོལ་ཕྱིན་པའམ། ། ལམ་གཞན་དག་ལ་བརྟེན་ནས་ནི། ། ཡུན་རིང་འཇུག་པར་གྱུར་པ་དེར། །
སྔགས་པས་ཚེ་འདིར་འཇུག་པ་ནི། ། མཉམ་མེད་མཐུ་ལ་བརྟེན་ཕྱིར་རོ། ། ཞེས་བཤད་པས། ཕར་ཕྱིན་གྱི་ཐེག་པར་ནི་བསྐལ་པ་གྲངས་མེད་སུམ་ཅུ་སོ་གསུམ་དང་། གྲངས་མེད་བཅུ་གསུམ། ཉན་རང་སླར་ལོག་ནས་ཐེག་ཆེན་གྱི་ལམ་དུ་ཞུགས་པས་གྲངས་མེད་བཞི་དང་། གཞན་གྱིས་གྲངས་མེད་གསུམ་ནས་འཚང་རྒྱ་བར་གསུངས་ལ། འདིར་རྒྱུ་རྐྱེན་ཐམས་ཅད་འཚོགས་ན་སྐྱེ་བ་གཅིག་དང་། རྐྱེན་འགའ་ཞིག་མ་ཚང་ན་ཡང་ཚེ་གསུམ་གྱིས་འགྲུབ་པར་གསུངས་པས། དུས་མྱུར་པོར་འགྲུབ་པ་འདི་ནི་ཁྱད་པར་འཕགས་ཆོས་གཅིག་ཡིན་ནོ། །
དེ་སྐད་དུ་ཡང་འཇམ་དཔལ་རྩ་རྒྱུད་ལས་རྒྱུ་དང་རྐྱེན་ཐམས་ཅད་འཚོགས་པ་ཐོབ་པ་དག་ནི་ཚེ་འདི་ཉིད་ཁོ་ན་ལ་འགྲུབ་བོ། ། རྒྱུ་རྐྱེན་ཉིད་ཀྱང་འགའ་ཞིག་མ་ཚང་བ་ལ་འཇུག་པ་དང་། སྦྱོར་བའི་སྤྱོད་པ་བྱས་ན། ངེས་པར་ཚེ་གསུམ་གྱིས་འགྲུབ་པའོ་ཞེས་གསུངས་སོ། ། གལ་ཏེ་ཕར་ཕྱིན་གྱི་ཐེག་པར་ཡང་། མི་སྐྱེ་བའི་ཆོས་ལ་བཟོད་པ་རབ་ཏུ་ཐོབ་ན་ཞག་བདུན་གྱིས་ཀྱང་མངོན་པར་རྫོགས་པར་སངས་རྒྱ་བར་ནུས་སོ། ། ཞེས་གསུངས་ཤིང་། དེ་བཞིན་གཤེགས་པ་སྐར་རྒྱལ་ལ་ཚིགས་སུ་བཅད་པ་གཅིག་པོས་ཞག་བདུན་དུ་བསྟོད་པས། བསྐལ་པ་དགུའི་ཚོགས་འདུམ་པར་བཤད་པས། བརྩོན་འགྲུས་དང་ལྡན་ན་གྲངས་མེད་གསུམ་ལ་སོགས་པའི་ངེས་པ་མེད་ཅིང་།
བརྩོན་འགྲུས་དང་མི་ལྡན་པ་ལ་སྔགས་ཀྱི་ཐེག་པས་ཀྱང་ཐོབ་པར་མི་འགྱུར་བའི་ཕྱིར་རོ། ། ཁྱད་པར་མེད་དོ་ཞེ་ན་སྐྱོན་མེད་དེ། མི་སྐྱེ་བའི་ཆོས་ལ་བཟོད་པ་རབ་ཏུ་ཐོབ་པ་ནི་ས་བརྒྱད་པ་ཡིན་ལ། དེ་ཐོབ་པས་ཞག་བདུན་ནས་འཚང་རྒྱ་བར་ནུས་པའི་སྐབས་ཡོད་ཀྱང་། དེ་ཐོབ་ཀྱི་བར་ལ་བསྐལ་པ་གྲངས་མེད་གཉིས་དགོས་པར་བཤད་ཀྱི། དེ་བས་མྱུར་བར་མ་བཤད་པའི་ཕྱིར་དང་། བསྐལ་པ་དགུ་ལ་སོགས་པའི་ཚོགས་དུས་གཅིག་ཐུན་མོང་དུ་རྫོགས་པར་བཤད་ཀྱང་། བསྐལ་པ་གྲངས་མེད་ཀྱི་ཚོགས་རྫོགས་པར་བཤད་པ་མེད་པའི་ཕྱིར་དང་། འདིར་སྐྱེ་བ་གཅིག་གམ་ཚེ་གསུམ་ལ་འགྲུབ་པར་བཤད་པའི་ཕྱིར་ལམ་འདི་ཆེས་ཁྱད་པར་དུ་འཕགས་པ་ཡིན་ནོ། ། གཉིས་པ་ནི།
དེ་ལྟར་སྐྱེ་བ་འདི་ཉིད་ཀྱིས་འགྲུབ་པ་ལ་ལམ་ཁྱད་པར་ཅན་ཞིག་དགོས་ན། དེ་གང་ཡིན་སྙམ་ན། རྡོ་རྗེ་རྩེ་མོ་ལས། སྨིན་པ་དང་ནི་གྲོལ་བའི་ལམ། ། སངས་རྒྱས་བྱང་ཆུབ་བསྟན་པའི་མཆོག ། ཅེས་གསུངས་པ་ལྟར་སངས་རྒྱས་ཀྱི་བསྟན་པའི་མཆོག་ཏུ་གྱུར་པ་སྨིན་གྲོལ་གཉིས་ལ་བཤད་པས། འདིར་ཡང་སྨིན་གྲོལ་གཉིས་ཀྱི་ལམ་ལ་བྱ་བ་ཡིན་ལ། དེ་ལ་དབྱེ་ན། འཇུག་པའི་སྤྱོད་པ་དང་། སྦྱོར་བའི་སྤྱོད་པ་དང་།
སྒྲུབ་པའི་སྤྱོད་པ་སྟེ་གསུམ་ཡིན་ལ། ལམ་འདི་གསུམ་ཕ་རོལ་ཏུ་ཕྱིན་པའི་ཐེག་པར་མ་བཤད་ཅིང་། སྔགས་ཀྱི་ཐེག་པར་ནི་སེམས་བསྐྱེད་པ་དང་། རྟོགས་པའི་ལྟ་བ་དང་། ཕྱིན་དྲུག་དང་། བསྡུ་བ་བཞི་ལ་སོགས་པའི་བྱང་ཆུབ་སེམས་དཔའི་སྤྱོད་པ་རྣམས་ཡོངས་སུ་རྫོགས་པར་བཤད་པའི་སྟེང་དུ་སྤྱོད་པ་འདི་གསུམ་བསྣན་ནས་ཉམས་སུ་བླངས་པ་ན་ཚེ་འདི་ཉིད་ལ་འགྲུབ་པ་ཡིན་ཏེ། འཇམ་དཔལ་རྩ་བའི་རྒྱུད་ལས། ཀྱེ་རྒྱལ་བའི་སྲས། དེ་ལ་འཇུག་པའི་སྤྱོད་པ་ནི་མདོར་བསྡུས་ན་དངོས་གྲུབ་ཀྱི་ཞིང་ལྟ་བུའོ། ། སྦྱོར་བའི་སྤྱོད་པ་ནི་དངོས་གྲུབ་ཀྱི་མྱུ་གུ་ལྟ་བུའོ། །
སྒྲུབ་པའི་སྤྱོད་པ་ནི་ཞིང་ལ་གནས་པའི་འབྲས་བུའི་ཚོགས་ལྟ་བུའོ། ། འོན་ཀྱང་དེ་དག་ཐམས་ཅད་ལས་གཙོ་བོར་གྱུར་པ་ཉེ་བར་ལེན་པའི་རྒྱུ་ནི་ཁྱད་པར་ཅན་གྱི་རིགས་ཀྱིས་སེམས་ལས་བཟང་པོ་དུ་མས་སྨིན་པར་བྱས་པའི་ངོ་བོ་ཉིད་དེ། དེ་ནི་ས་བོན་དང་འདྲ་བའི་ཕྱིར། ཤིན་ཏུ་ཕུལ་དུ་བྱུང་བ་རྒྱུར་ཉེ་བར་བརྟགས་ཏེ་དེ་ལ་རག་ལས་པས་སོ། ། ཀྱེ་རྒྱལ་བའི་སྲས། དེ་ལྟ་བུའི་ཚུལ་ལ་གནས་པའི་སྔགས་པ་རྣམས། རྒྱུ་ཁྱད་པར་ཅན་དང་། རྐྱེན་ཁྱད་པར་ཅན་ཐོབ་པས། ཚེ་འདི་ཉིད་ལ་ས་དེ་དག་གནོན་ཅིང་། མངོན་པར་ཤེས་པ་ལྔས་རྩེ་ལ་འོག་མིན་གྱི་ལྷའི་ཁང་པའམ་ཤིན་ཏུ་དག་པའི་སངས་རྒྱས་ཀྱི་ས་གཞན་དུ་ཐོགས་པ་མེད་པར་འགྲོའོ་ཞེས་སོ། །
དེ་ལ་འཇུག་པའི་སྤྱོད་པ། གསང་བ་སྤྱི་རྒྱུད་ལས་གསུངས་པའི་ཆོ་གས་རིགས་གསུམ་སྤྱིའམ་སོ་སོའི་དཀྱིལ་འཁོར་དུ་དབང་བསྐུར་བས་སྔགས་ཀྱི་སྡོམ་ལྡན་དུ་བྱེད་པ་ལ་བྱ་སྟེ། ཛྙ་ན་ཨ་ཀ་རས། དེ་ལ་འཇུག་པའི་སྤྱོད་པ་ནི། ། སྔགས་ལ་དད་པའི་སློབ་མ་ཡིས། ། བླ་མ་ཡོན་ཏན་ལྡན་པ་ལ། ། དུས་རིང་བསྙེན་པ་སྔོན་འགྲོ་བས། ། མཉེས་ནས་གསོལ་བ་གདབ་བྱས་ལ། ། དཀྱིལ་འཁོར་འཇུག་དང་དབང་བསྐུར་ཞིང་། ། རང་གི་འདོད་ལྷ་བཟུང་བས་ཏེ།
དེ་ནི་གཞི་ཡི་རྐྱེན་ཞེས་བྱ། ། ཞེས་གསུངས་པས། དེས་ན་དབང་བསྐུར་གྱི་ཆོ་གའི་སྒོ་ནས་སློབ་མ་སྔགས་ཀྱི་སྡོམ་ལྡན་དུ་བྱེད་པ་འདི་ནི། ཕར་ཕྱིན་ཐེག་པར་མ་བཤད་པས་བྱ་རྒྱུད་ཕར་ཕྱིན་ལས་ཁྱད་པར་འཕགས་ཆོས་དང་པོ་ཡིན་ནོ། ། སྦྱོར་བའི་སྤྱོད་པ་ནི། ལེགས་པར་གྲུབ་པའི་རྒྱུད་ལས་གསུངས་པ་ལྟར་བདག་གི་དེ་ཁོ་ན་སྟོང་པ་ཉིད་མངོན་དུ་བྱས་ནས། མདུན་དུ་རང་འདོད་པའི་དཀྱིལ་འཁོར་གྱི་ལྷ་ཚོགས་སྤྱན་དྲངས་ཏེ། དེ་རྣམས་ལ་མཆོད་པ་དང་། བསྟོད་པ་དང་། བཟླས་པས་མཉེས་པར་བྱ་བ་ལ་སོགས་པ་མཚན་བཅས་ཀྱི་རྣལ་འབྱོར་བྱ་སྟེ།
ཛྙ་ན་ཨ་ཀ་རས། དེ་ལ་སྦྱོར་བའི་སྤྱོད་པ་ནི། ། མཐུན་པའི་གནས་སོགས་དེ་དང་དེར། ། དང་པོ་སྟོང་ཉིད་བྱམས་སོགས་དང་། ། རང་འདོད་ལྷ་ཡི་ཆོ་ག་ཡིས། ། ཐུན་གསུམ་མམ་ནི་ཐུན་བཞི་རུ། ། སྒོམ་དང་བཟླས་པ་ཁ་དོན་དང་། ། གཏོར་མ་སྦྱིན་པའི་མཆོད་སོགས་བརྩོན། ། སྡིག་ཆེན་ཀུན་ལས་གྲོལ་ནས་ནི། ། བསྐལ་པ་དུ་མར་སྤྱད་པ་ཡིས། །
བྱང་ཆུབ་སེམས་དཔའ་དང་མཚུངས་འགྱུར། ། འདི་ལ་སྤོངས་འགྱུར་རུང་བའི་རྐྱེན། ། གཉིས་པ་ཡིན་པར་བསྟན་པ་ཡིན། ། ཞེས་གསུངས་པས་སོ། ། དེས་ན་མདུན་དུ་དེ་བཞིན་གཤེགས་པའི་སྐུ་སྤྱན་དྲངས་ཏེ་དེ་ལ་དངོས་གྲུབ་ལེན་པ་འདི་ནི་ཕར་ཕྱིན་ཐེག་པ་ལས་མ་བཤད་པས་བྱ་རྒྱུད་ཕར་ཕྱིན་ལས་ཁྱད་པར་དུ་འཕགས་ཆོས་གཉིས་པ་ཡིན་ནོ། ། སྒྲུབ་པའི་སྤྱོད་པ་ནི། བསམ་གཏན་ཕྱི་མ་ལས་གསུངས་པ་ལྟར་མཐུན་རྐྱེན་འཛོམས་པའི་གནས་སུ་འགལ་རྐྱེན་མཐའ་དག་སྤངས་ནས། མེ་གནས་དང་། སྒྲ་གནས་དང་། སྒྲ་མཐའི་དེ་ཁོ་ན་ཉིད་ལ་སོགས་པ་མཚན་མེད་སོགས་ཀྱི་ཏིང་ངེ་འཛིན་ལ་རྩེ་གཅིག་ཏུ་འཇོག་པ་ལ་བྱ་སྟེ།
ཛྙ་ན་ཨ་ཀ་རས། དེ་ལ་སྒྲུབ་པའི་སྤྱོད་པ་ནི། ། དཔེར་ན་ལེགས་པར་བཀྲུས་པའི་རས། ། ཁ་དོག་རྣམས་སུ་སྒྱུར་བ་ན། ། ཚེགས་ནི་ཆུང་སྟེ་བཟང་པོ་ལྟར། ། སྒྲུབ་པའི་སྤྱོད་པ་སྒྲིག་དགོས་ཀྱིས། ། ཧ་ཅང་དཀའ་བ་མ་ཡིན་ནོ། ། སྦྱོར་བའི་སྤྱོད་པས་རྒྱུད་སྨིན་པའི། ། གང་ཟག་སྒྲུབ་ལ་འཇུག་པ་ན། ། གནས་དང་གྲོགས་དང་ལོངས་སྤྱོད་དང་། །
བསམ་པ་མ་ཡིན་པ་རྣམས་སྤངས། ། དམིགས་པའི་དོན་ལ་རྩེ་གཅིག་བཞག ། འདི་ནི་མྱུར་དུ་འཕགས་པའི་རྐྱེན། ། གསུམ་པ་ཡིན་པར་བསྟན་པ་ཡིན། ། ཞེས་གསུངས་པ་ལ། དེས་ན་མེ་གནས་ལ་སོགས་པའི་དེ་ཉིད་གསུམ་ལ་བརྟན་པ་དེ་ཁོ་ན་ཉིད་ཀྱིས་དོན་མངོན་དུ་བྱེད་པ་འདི་ནི་ཕར་ཕྱིན་ཐེག་པར་མ་བཤད་པའི་བྱ་རྒྱུད་ཕར་ཕྱིན་ལས་ཁྱད་པར་དུ་འཕགས་ཆོས་གསུམ་པ་ཡིན་ནོ། ། དེ་ལྟར་ཕར་ཕྱིན་ལས་ཁྱད་ཆོས་གསུམ་གྱི་སྒོ་ནས་ཁྱད་པར་འཕགས་པའི་བྱ་རྒྱུད་ཀྱི་འབྲས་བུ་འགྲུབ་ཚུལ་ཡང་། མདུན་དུ་དེ་བཞིན་གཤེགས་པའི་སྐུ་གཟུགས་ལ་དམིགས་ནས་འབྲས་བུ་དངོས་གྲུབ་ལེན་པས་འབྲས་བུ་མྱུར་དུ་ཐོབ་པར་བྱ་རྒྱུད་རང་ནས་བཤད་པར་མ་ཟད། རྒྱུད་སྡེ་གོང་མ་ལས་ཀྱང་གསལ་བར་གསུངས་པ་ཡིན་ཏེ། རྣམ་སྣང་སྒྱུ་འཕྲུལ་དྲ་བའི་ལེའུ་བཞི་པ་ལས།
དེ་ནས་བཅོམ་ལྡན་འདས་རྣམ་པར་སྣང་མཛད་ཆེན་པོ་རྡོ་རྗེ་དེ་བཞིན་གཤེགས་པ་ཡེ་ཤེས་ཆེན་པོའི་སྟོབས་ཀྱིས་རྣམ་པར་འཕྲུལ་པའི་ཏིང་ངེ་འཛིན་ལ་སྙོམས་པར་ཞུགས་ནས། ཕྱག་ན་རྡོ་རྗེ་ལ་འདི་སྐད་ཅེས་བཀའ་སྩལ་ཏོ། ། ཕྱག་ན་རྡོ་རྗེ་རས་སམ་རྩིག་པ་ལ་སོགས་པ་ལ་གཟུགས་བརྙན་བསྒྲུབ་པ་ལ་དམིགས་པ་གོམས་ནས་གསང་སྔགས་འཆང་བ་རྣམས་ཀྱིས་ཡེ་ཤེས་རྫོགས་པར་འགྱུར་ཞིང་། ཡེ་ཤེས་རྫོགས་པས་སངས་རྒྱས་ཉིད་བདེ་བླག་ཏུ་ཐོབ་པར་འགྱུར་ན། དངོས་གྲུབ་གཞན་ལྟ་སྨོས་ཅི་དགོས་པའི་གསང་སྔགས་ཀྱི་ཚོགས་ཐམས་ཅད་ཀྱི་ཏིང་ངེ་འཛིན་གསང་ཆེན་བླ་ན་མེད་པ་བཤད་པར་བྱའི་ཉོན་ཅིག་ཅེས་གསུངས་པའི་ཕྱིར་རོ། ། འདི་དག་ཀྱང་རྒྱས་པར་འཇམ་དཔལ་རྩ་རྒྱུད་ནས་འབྱུང་བས་དེར་ཤེས་པར་བྱའོ། ། གཉིས་པ་བྱེ་བྲག་ཏུ་བྱ་རྒྱུད་ལ་བདག་བསྐྱེད་ཡོད་མེད་ཀྱི་མཐའ་དཔྱད་པ་ལ་བཞི། བྱ་རྒྱུད་ལ་བླ་མེད་ཀྱི་བསྐྱེད་ཆོག་སྦྱོར་ཚུལ་བཤད་པ། བྱ་རྒྱུད་ལ་རྣལ་འབྱོར་རྒྱུད་ཀྱི་བསྐྱེད་ཆོག་སྦྱོར་ཚུལ་བཤད་པ། བྱ་རྒྱུད་ལ་སྤྱོད་རྒྱུད་ཀྱི་བསྐྱེད་ཆོག་སྦྱར་ཚུལ་བཤད་པ།
བྱ་རྒྱུད་རང་ལུགས་ལྟར་བཤད་པའོ། ། དང་པོ་ནི། སློབ་དཔོན་ཀླུ་སྒྲུབ་ཀྱིས་སྤྱན་རས་གཟིགས་ཕྱག་སྟོང་པའི་སྒྲུབ་ཐབས་ལམ། ཆོ་ག་གསུམ་གྱི་བདག་ཉིད་སྤྱན་རས་གཟིགས་འཁོར་བཅས་སུ་བསྐྱེད་དེ། དེ་ལ་ཡེ་ཤེས་པ་སྤྱན་དྲངས་ཤིང་བཞུགས། དབང་བསྐུར་ཞིང་རིགས་བདག་གིས་རྒྱས་གདབ་པ་རྣམས་བཤད་ལ། འདིར་རྣལ་འབྱོར་ཆེན་པོ་ལྟར་བཀྲལ་བར་མངོན་ཏེ། སྒྲུབ་ཐབས་དེ་ཉིད་ལས། དེ་ནས་རྫོགས་པའི་རིམ་པ་བསྒོམ་པར་བྱ་སྟེ། ཟབ་པ་དང་ཕྲ་བའི་རྫོགས་པའི་རིམ་པ་ནི་བླ་མའི་མན་ངག་ལས་ཤེས་པར་བྱའོ། །
ཞེས་གསུངས་ཤིང་། རྡོ་རྗེ་འཕྲེང་བར་གྲ་ལྔ་ལ་སོགས་པར་བཤད་པ་རྣམས་དང་། དེ་བཞིན་དུ་སྒྲུབ་ཐབས་རྒྱ་མཚོ་དང་ཕྱེད་དང་ཉིས་བརྒྱ་པ་དང་། བརྒྱ་རྩ་རྣམས་སུ་བཤད་པའི་བྱ་རྒྱུད་ཀྱི་ལྷའི་སྒྲུབ་ཐབས་རྣམས་དང་། སློབ་དཔོན་ཛེ་ཏ་རིའི་གྲ་ལྔའི་སྒྲུབ་ཐབས་སོགས་གཞུང་ཕལ་ཆེ་བ་རྣམས་རྣལ་འབྱོར་ཆེན་པོ་པའི་ལུགས་བཞིན་བཤད་པ་ཡིན་ལ། དེས་ན་སློབ་དཔོན་འདི་རྣམས་ཀྱིས་དམ་ཚིག་གསུམ་བཀོད་སོགས་སོ་སོའི་རྒྱུད་ནས་དངོས་བསྟན་དུ་བཤད་པའི་ཤ་ཆང་སྤོང་བ་སོགས་དེ་རྣམས་ནི་དེ་ལས་གཞན་དུ་མི་འཆད་ཀྱང་། འདིར་མ་གསལ་བ་དང་། མ་ཚང་བ་དང་། ཁ་སྐོང་དགོས་པ་རྣམས་བྱ་བ་སྤྱི་རྒྱུད་བཞིན་ཁ་མི་སྐོང་བར། བླ་མེད་ཀྱི་རྒྱུ་ཁོ་ནས་ཁ་བསྐང་བ་ཡིན་ལ།
ལུགས་འདི་བཞེད་པའི་རྒྱ་གར་བའི་སློབ་དཔོན་ཤིན་ཏུ་མང་ངོ་། ། གཉིས་པ་ནི། དེ་ཉིད་འདུས་པའི་འགྲེལ་པར་སློབ་དཔོན་ཀུན་དགའ་སྙིང་པོས། བྱ་བ་དང་སྤྱོད་པ་དང་། གཉིས་ཀའི་རྒྱུད་ལ་སོགས་པའི་ཆོ་ག་ལ་མངོན་པར་ཞེན་པ་རྣམས་ཀྱིས་ཀྱང་ཆོ་ག་དེས། འདི་ལས་བཤད་པའི་ཕྱག་རྒྱ་ཆེན་པོ་ལ་སོགས་པ་བསྒྲུབ་པར་བྱའོ། ། ཞེས་དོན་དེ་བཤད་པར་བྱ་བའི་སྙིང་པོ་ཕྱག་རྒྱ་སྔགས་རིགས་རྣམས། ། ཇི་ལྟར་འདོད་པའི་ཚུལ་གྱིས་ནི། ། ཞེས་བྱ་བ་ལ་སོགས་པའི་ཚུལ་གྱིས་སྟོན་ཏོ་ཞེས་གསུངས་པས། དེའི་རྣལ་འབྱོར་རྒྱུད་ནས་གསུངས་པའི་ཆོ་ག །
བྱ་བ་དང་སྤྱོད་པའི་རྒྱུད་ལ་སྦྱར་དུ་རུང་བར་གསུངས་ལ། ཇི་ལྟར་སྦྱོར་ཚུལ་ནི། རྣམ་སྣང་སྒྱུ་འཕྲུལ་དྲ་བར། རྣལ་འབྱོར་རྣམ་གསུམ་ཤེས་བྱས་ཏེ། ། བྱིན་གྱིས་རླབས་དང་ཡོངས་བཏགས་དང་། ། གཟུགས་ཉིད་རྫོགས་པར་གྱུར་པ་ནི། ། རྣལ་འབྱོར་ཡིན་ཞེས་སངས་རྒྱས་གསུངས། ། ཞེས་རྣལ་འབྱོར་གསུམ་གསུངས་ལ། དེའི་དང་པོ་བྱིན་གྱིས་རླབས་པའི་རྣལ་འབྱོར་ནི། བྱ་བའི་རྒྱུད་ལས་སྦྱར་བའི་སྒྲུབ་ཐབས་སུ་བཤད་དེ།
རྒྱུད་དེའི་འགྲེལ་པར་སློབ་དཔོན་ཀུན་དགའ་སྙིང་པོས། བྱིན་རླབས་ཞེས་པ་ནི་ཉེ་བར་མཚོན་པ་ཙམ་སྟེ། དེ་ནས་དབང་བསྐུར་བ་དང་། ཏིང་ངེ་འཛིན་ཞེས་པ་ནས། རང་གི་ང་རྒྱལ་བསྐྱེད་ལ། གནས་དང་གདན་བསྐྱེད་པར་བྱའོ། ། ཞེས་པའི་རིམ་པའོ། ། ལྕགས་ཀྱུས་ནི་ཞེས་བྱ་བ་ལ་སོགས་པ་མདུན་དུ་གཞལ་ཡས་ཁང་དང་དཀྱིལ་འཁོར་རྣམས་བསམ་པའི་སྟེང་དུ། དཀྱིལ་འཁོར་གཉིས་པའང་སྤྱན་དྲངས་ཤིང་ལེགས་པར་བསྟོད་ལ། ཞེས་པ་ནས།
འདི་ནི་བྱ་བའི་རྒྱུད་ཀྱི་དབང་དུ་བྱས་པའོ། ། ཞེས་གསུངས་པ་ལྟར་གྱི་ཆོ་ག་སྦྱར་གྱི། ཚུལ་འདི་དང་མཐུན་པ་སྒྲུབ་ཐབས་ཟུར་དུ་བྱས་པ་མ་མཐོང་ཡང་། རྣམ་སྣང་སྒྱུ་འཕྲུལ་དྲ་བའི་ལེའུ་བདུན་པའི་འགྲེལ་པར་སློབ་དཔོན་ཀུན་སྙིང་གིས་རྒྱས་པར་བཤད་པས་དེ་ལ་བལྟ་བར་བྱའོ། ། གསུམ་པ་ནི་སློབ་དཔོན་སངས་རྒྱས་གསང་བས་བྱ་སྤྱོད་གཉིས་ཀ་གཅིག་ཏུ་བསྡུས་ནས་ཉམས་ལེན་གྱི་ཚུལ་འདྲ་བར་བཤད་དེ། བསམ་གཏན་ཕྱི་མའི་འགྲེལ་པར། འདི་འང་གསང་སྔགས་བཟླས་བརྗོད་བྱེད་པའི་བསམ་གཏན་གྱི་ཚེ་ན་བྱ་བར་བྱ་བའི་རྒྱུད་ཐམས་ཅད་ཀྱི་སྤྱིའི་ཆོ་ག་བསྡུས་པའི་རྒྱུད་འཕགས་པ་རབ་ཏུ་གྲུབ་པར་བྱེད་པ་དང་། དཔུང་བཟང་དང་དཔལ་རྟོག་པ་བསྡུས་པ་ལ་སོགས་པ་དང་། བྱེ་བྲག་གི་རྒྱུད་འཕགས་པ་རྣམ་པར་སྣང་མཛད་མངོན་པར་བྱང་ཆུབ་པ་རྣམ་པར་འཕྲུལ་པའི་བྱིན་གྱིས་བརླབས་པ་དང་། འཕགས་པ་ལག་ན་རྡོ་རྗེ་མངོན་པར་དབང་བསྐུར་བ་དང་བྱང་ཆུབ་སྙིང་པོ་དང་རིགས་འཛིན་གྱི་སྡེ་སྣོད་ལས་གསུངས་ཏེ།
ཁ་ཅིག་ཏུ་ནི་མི་མངོན་པའི་ཚུལ་གྱིས་བཤད། ཁ་ཅིག་ཏུ་ནི་གསལ་བར་བསྟན་ཏེ། འདི་ལྟར་རབ་ཏུ་གྲུབ་པར་བྱེད་པ་ལས། བཟླས་བརྗོད་བྱེད་པས་བཟླས་བརྗོད་ཚེ། ། རིགས་སྔགས་ལྷ་ཉིད་བཏང་ནས་ནི། ། བསྒོམ་པ་མཆོག་ཏུ་གཅེས་པ་ཡང་། ། རྟོགས་པ་བཟུང་ནས་ཡོངས་མི་བསམ། ། ཞེས་བྱ་བ་ལ་སོགས་པ་གསུངས་སོ། ། དེ་བཞིན་དུ་དཔུང་བཟང་ལས་ཀྱང་། ། ཉོན་མོངས་བུད་མེད་མི་དགེར་ལྡན་པའི་སེམས། །
གང་དང་གང་དུ་ཀུན་ཏུ་རྒྱུ་བ་དག ། དེ་དང་དེ་ནས་སྒྲིབ་སྟེ་རྣམས་བཟློས་ནས། ། གསང་སྔགས་ཡི་གེ་མཆོག་ལ་སྦྱར་བར་བྱ། ། ཞེས་བྱ་བ་དང་། བསམ་གཏན་དག་དང་ལྡན་པའི་སྒྲུབ་པ་པོ། ། ཤེས་ལས་བྱུང་བའི་དགའ་བ་རབ་ཏུ་བསྐྱེད། ། དགའ་བས་ལུས་ནི་ཤིན་དུ་སྦྱངས་པ་ཐོབ། ། ཤིན་དུ་བྱང་སེམས་བདེ་བའི་སྐལ་ལྡན་འགྱུར། ། དགའ་བདེ་ཡིད་གཅིག་ཏིང་ངེ་འཛིན་གྱུར་ན། ། དེ་ཚེ་བཟླས་བརྗོད་དགོས་པ་མེད་པར་འགྱུར། །
ཞེས་བྱ་བ་ལ་སོགས་པ་བདག་གི་དེ་ཁོ་ན་ཉིད་བརྟག་པ་ཡང་དེ་ཉིད་ཡིན་པར་གསུངས་ཏེ། འདོད་ཆགས་ལ་སོགས་ཉོན་མོངས་དྲི་མར་བཅས། ། དེ་བས་སེམས་ནི་འཁོར་བ་ཡིན་པར་གསུངས། ། ཉོན་མོངས་རྣམ་གྲོལ་ཤེལ་དང་ཟླ་འདྲ་བ། ། སྲིད་པའི་རྒྱ་མཚོའི་ཐར་ནི་ཀུན་ཏུ་བསྒྲགས། ། ཞེས་བྱ་བ་ལ་སོགས་པའི་གཞུང་གིས་བཤད་དེ། དེ་བཞིན་དུ་རྣམ་པར་སྣང་མཛད་མངོན་པར་བྱང་ཆུབ་པ་ལས་ཀྱང་། བཟླས་བརྗོད་བྱེད་པའི་ཚེ། བཟླས་བརྗོད་ཀྱི་ཡན་ལག་བཞིའི་སྦྱོར་བས་གསང་སྔགས་ཀྱི་སྦྱོར་བ་གསལ་བ་ཉིད་དུ་བཤད་དོ། ། ཕྱག་ན་རྡོ་རྗེ་མངོན་པར་དབང་བསྐུར་བ་ལས་ཀྱང་།
འཇམ་དཔལ་དེ་ནི་སྔགས་པ་ལྷ་མ་གྲུབ་པ་ལྷ་ཉིད་ཀྱི་ང་རྒྱལ་དུ་གྱུར་པ་དེའི་ཚེ། གསང་སྔགས་ཐམས་ཅད་མངོན་དུ་ཕྱོགས་པར་གནས་པར་འགྱུར་རོ། ། ཞེས་གསུངས་སོ། ། རིགས་སྔགས་འཆང་བའི་སྡེ་སྣོད་ལས་ཀྱང་། རམ་མེ་ལ་སོགས་པ་ལ་གནས་པའི་ལྷའི་བསམ་གཏན་བྱ་བ། འདི་ནི་སྙན་ཆ་ཀུན་ཏུ་སྤྱོད། ། ནེའུ་ལེ་རྐྱལ་བུ་བསྐུལ་བ་སྙམ། ། དེ་ལྟར་བཟླས་བརྗོད་འབད་པའི་ཚེ། ། ཞབས་ལ་སོགས་པའི་རིམ་གྱིས་བརྟག ། ཅེས་གསུངས་པ་དང་།
བདག་གི་དེ་ཁོ་ན་ཉིད་བརྟག་པ་ཡང་། གནས་གསུམ་པ་དང་རྣམ་པར་ཐར་པའི་སྒོ་གསུམ་ལ་གཞོལ་བར་བྱའོ། ། ཞེས་པ་ནས། དེ་བས་ནི་དེ་ཉིད་བསྡུས་པ་ལ་སོགས་པའི་རྒྱུད་དུ། ཇི་ལྟར་སྲིད་པའི་ལྷའི་གཟུགས་དང་གསང་སྔགས་ཀྱི་སྒྲའི་བསམ་གཏན་མངོན་དུ་བྱས་པ་ཉིད་ཀྱི་བཟླས་བརྗོད་གསུངས་སོ། ། གང་དག་ཏུ་གདུལ་བྱའི་དབང་གིས་མ་བཤད་པ་དེ་དག་ནི་རྒྱུད་ཐམས་ཅད་ཀྱི་ཆོ་ག་བསྡུས་པའི་རྒྱུད་འཕགས་པ་དཔུང་བཟང་དང་། དཔལ་རྟོག་པ་བསྡུས་པ་ལ་སོགས་པ་ལས་གསུངས་སོ། ། ཞེས་བཤད་དོ། ། དེ་ལ་བྱ་རྒྱུད་ལས་བདག་ལྷ་སྐུར་བསྐྱེད་པ་ཡོད་པའི་ཤེས་བྱེད་ནི་འདི་རྣམས་ཡིན་ལ། རྣམ་སྣང་མངོན་བྱང་དང་ཕྱག་ན་རྡོ་རྗེ་དབང་བསྐུར་བ་གཉིས་ནི་སྤྱོད་པའི་རྒྱུད་ཡིན་ཞིང་།
ལེགས་གྲུབ་དང་དཔུང་བཟང་གཉིས་བྱ་རྒྱུད་ཡིན་ཀྱང་། དངོས་སུ་བདག་བསྐྱེད་ཡོད་པའི་ལུང་མི་སྣང་ལ། རྟོག་བསྡུས་ནི་བོད་ན་མི་བཞུགས་ཀྱང་། ཡོ་གའི་འགྲེལ་པ་ཨ་བ་ཏ་རར། རྟོག་པ་ཐམས་ཅད་བསྡུས་པ་རྣལ་འབྱོར་གྱི་རྒྱུད་ཐམས་ཅད་ཀྱི་དགོངས་པ་འགྲེལ་པ་ལས་ཀྱང་། ཞེས་རྣལ་འབྱོར་གྱི་རྒྱུད་དུ་བཤད་པ། དེ་ནས་བདག་བསྐྱེད་བཤད་ཀྱང་འདིའི་ཤེས་བྱེད་དུ་འགྲོ་བ་དཀའ་ཞིང་། རིགས་སྔགས་འཆང་བའི་སྡེ་སྣོད་ལས། རི་མོ་ལ་སོགས་པ་ལ་གནས་པའི། ཞེས་སོགས་ཀྱི་ལུང་འདི་ནི་རས་བྲིས་ལ་བསམ་གཏན་བྱ་བའི་ལུང་དུ་སྣང་ངོ་། །
གང་ལྟར་ཡང་སློབ་དཔོན་སངས་རྒྱས་གསང་བའི་རྣམ་འཇོམས་ཀྱི་སྒྲུབ་ཐབས་སུ་སྤྱོད་རྒྱུད་ལྟར་གྱི་ཉམས་ལེན་བཤད་ལ། དེ་དང་མཐུན་པར་སློབ་དཔོན་བྱང་ཆུབ་མཆོག་གི་རྣམ་འཇོམས་ཀྱི་སྒྲུབ་ཐབས་དང་། ཤུ་རྃ་ག་ཝརྨས་རྣམས་འཇོམས་དཀྱིལ་ཆོག་རྣམས་སུའང་བཤད་ཅིང་། ཛེ་ཏ་རི་དང་ཇོ་བོ་རྗེའི་མི་འཁྲུགས་པའི་སྒྲུབ་ཐབས་འདི་ཐམས་ཅད་བྱ་རྒྱུད་སྤྱོད་རྒྱུད་དུ་བཀྲལ་བའི་སྲོལ་ཡིན་ནོ། ། བཞི་པ་ལ་གསུམ། བདག་བསྐྱེད་མེད་པར་བསྟན་པ་དངོས་དང་། དེ་ལུང་གིས་སྒྲུབ་པ། རིགས་པས་བསྒྲུབ་པའོ། ། དང་པོ་ནི་རྒྱུད་སྡེ་གོང་མར། འཇིགས་པར་དམིགས་ཤིང་ཤིན་ཏུ་གཙང་སྦྲ་བྱེད་པ་དང་།
ཡེ་ཤེས་སེམས་དཔའི་བདེ་བ་དམ་པ་མེད་པ་དང་། བདག་ཉིད་ལྷའི་བསྙེན་པ་མེད་པ་དང་། རྨད་དུ་བྱུང་བའི་སྤྱོད་ཡུལ་མ་ཡིན་པ་དང་། སྐྱོན་གྱི་རྟོག་པ་རབ་ཏུ་སྤྱོད་པས། སྒྲུབ་པར་བྱེད་པ་ནི་བྱ་བའི་རྒྱུད་ལ་རབ་ཏུ་ཞུགས་ཞེས་གསུངས་སོ། ། དེའི་དོན་ནི་འདིར་རང་ལྷའི་བསྒོམ་པ་ལ་སོགས་པ་ནང་གི་བྱ་བ་ལ་འཇིགས་པར་དམིགས་པ་སྟེ་ལྟ་ཞིང་། ཤིན་ཏུ་ཁྲུས་དང་གཙང་སྦྲ་ལ་གནས་པར་བྱེད་པ་དང་། གཞན་ནས་སྤྱན་དྲངས་པའི་ཡེ་ཤེས་སེམས་དཔའ་རང་ལ་འཇུག་པའི་བདེ་བ་དམ་པ་སྟེ་མཆོག་མེད་པ་དང་། བདག་ཉིད་ལྷའི་སྐུ་ཞལ་དང་ཕྱག་གི་རྣམ་པ་ཅན་གྱིས་བསྙེན་པ་སྟེ། ང་རྒྱལ་བསྒོམ་པ་མེད་པ་དང་།
རྒྱུད་སྡེ་གོང་མར་བཤད་པ་ལྟར་གྱི་རྨད་དུ་བྱུང་བའི་སྤྱོད་ཡུལ་ལ་སྤྱོད་པ་མ་ཡིན་པའི་ཚུལ་གྱིས་ཕྱིའི་བྱ་བ་མང་པོ་སྒྲུབ་པར་བྱེད་པ་དང་། སྐྱེ་རྒ་ལ་སོགས་འཁོར་བར་བརྒྱུད་པའི་སྐྱོན་དང་། དེའི་རྒྱུའི་རྩ་བ་ནི། དངོས་པོ་ལ་བདེན་པར་འཛིན་པའི་རྟོག་པ་སྟེ། དེའི་རང་བཞིན་རབ་ཏུ་གཅོད་པ་ནི་སོ་སོར་རྟོགས་པའི་ཤེས་རབ་བསྒོམ་པ་སྟེ། དེ་ལྟ་བུའི་ལམ་གྱིས་སངས་རྒྱས་སྒྲུབ་པར་བྱེད་པ་ནི་བྱ་བའི་རྒྱུད་རྣམས་ལ་བཞུགས་སོ། ། ཞེས་པའི་དོན་ཡིན་ནོ། ། གཉིས་པ་ལུང་གིས་བསྒྲུབ་པ་ནི། བྱ་རྒྱུད་ཀྱི་གཞུང་གང་ནས་ཀྱང་བདག་བསྐྱེད་ཀྱི་རྣམ་གཞག་ཅུང་ཟད་ཀྱང་མ་བཤད་པའི་ཕྱིར་རོ། ། འདི་ལ་ཁ་ཅིག་ན་རེ།་་་་་
ཙོང་ཁ་བའི་རྗེས་འབྲངས་ཁ་ཅིག དེ་ལྟར་གཞུང་གང་ནས་ཀྱང་བདག་བསྐྱེད་མ་བཤད་པའི་ཁ་ཚོན་གཅོད་པའང་དཀའ་སྟེ། དེང་སང་བོད་ན་མི་བཞུགས་པའི་བྱ་རྒྱུད་ཀྱི་གཞུང་དུ་མ་ཞིག་ཡོད་པའི་ཕྱིར་རོ་སྙམ་ན། སྤྱིར་དེ་ལྟར་ཡིན་མིན་གྱི་དོགས་པ་གཅོད་དགོས་པའི་སྐབས་སྲིད་ཀྱང་། འདིར་བྱ་རྒྱུད་ཀྱི་གཞུང་མཐའ་དག་ལ་བདག་བསྐྱེད་མེད་པར། ཡེ་ཤེས་རྡོ་རྗེ་ཀུན་ལས་བཏུས་ལས། རྡོ་རྗེ་འཆང་ཆེན་པོ་ཉིད་ཀྱིས་བཤད་པའི་ཕྱིར་རོ། ། གསུམ་པ་རིག་པས་བསྒྲུབ་པ་ནི། དཔལ་ཁ་སྦྱོར་ལས། རྒོད་དང་ལྟ་བ་ལག་བཅང་དང་། །
གཉིས་གཉིས་འཁྱུད་པ་རྣམ་པ་བཞི། ། སྲིན་བུའི་ཚུལ་གྱིས་རྒྱུད་བཞིར་གནས། ། ཞེས་དང་རྡོ་རྗེ་གུར་ལས། དམན་པ་རྣམས་ལ་བྱ་བའི་རྒྱུད། ། བྱ་མིན་རྣལ་འབྱོར་དེ་ལྟག་ལ། ། སེམས་ཅན་མཆོག་ལ་རྣལ་འབྱོར་མཆོག ། རྣལ་འབྱོར་བླ་མེད་དེ་ལྟག་ལ། ། ཞེས་སོགས་རྒྱུད་སྡེ་གོང་མ་རྣམས་ནས་རྒྱུད་སྡེ་བཞིར་ཕྱེ་བར་གསུངས་པར་མ་ཟད། སྨྲི་རྟིས་རྣམ་འཇོམས་ཀྱི་འགྲེལ་པར་ཡང་། རྒྱུད་སྡེ་བཞིར་ཕྱེ་བར་བཤད་པས།
བྱ་རྒྱུད་ཀྱི་དགོངས་འགྲེལ་ནས་ཀྱང་རྒྱུད་སྡེ་བཞིར་ཕྱེ་བར་གསུངས་ལ། དེ་ལྟར་ན་བྱ་རྒྱུད་ལ་བདག་བསྐྱེད་ཡོད་ན་བྱ་རྒྱུད་དང་སྤྱོད་རྒྱུད་ཀྱི་ཁྱད་པར་བདག་བསྐྱེད་ཡོད་མེད་ཀྱིས་ཕྱེ་བ་མི་འཐད་ལ། དེ་ལས་གཞན་པའི་བྱ་སྤྱོད་གཉིས་ཀའི་ཁྱད་པར་འབྱེད་བྱེད་ཀྱི་ཆོས་དོན་དང་མཐུན་པ་མི་རྙེད་པའི་ཕྱིར། རྒྱུད་སྡེ་བཞིར་ཕྱེ་བའི་རྣམ་གཞག་ཀྱང་གཏིང་ནས་ཉམས་པར་འགྱུར་རོ། ། གསུམ་པ་དེ་ལ་རྩོད་པ་སྤོང་བ་ནི། ཁ་ཅིག་ན་རེ། བྱ་རྒྱུད་ལ་བདག་བསྐྱེད་མེད་ན། སློབ་དཔོན་སངས་རྒྱས་གསང་བས་བསམ་གཏན་ཕྱི་མའི་འགྲེལ་པར། བྱ་རྒྱུད་ལ་བདག་བསྐྱེད་མེད་པར་བཤད་པ་དང་འགལ་ལོ། ། ཞེ་ན་སྐྱོན་མེད་དེ།
སློབ་དཔོན་འདིས་བྱ་རྒྱུད་སྤྱོད་རྒྱུད་བཀྲལ་ནས། བྱ་སྤྱོད་གཉིས་རྒྱུད་སྡེ་གཅིག་ཏུ་བྱས་པའི་རྒྱུད་སྡེ་གསུམ་གྱི་རྣམ་གཞག་བྱས་ནས་བྱ་རྒྱུད་ལ་བདག་བསྐྱེད་བཤད་པའི་ཕྱིར། དེའི་ཤེས་བྱེད་དུ། རྣམ་སྣང་མངོན་བྱང་དང་། ཕྱག་ན་རྡོ་རྗེ་དབང་བསྐུར་བའི་རྒྱུད་ཀྱི་ལུང་དྲངས་པའི་ཕྱིར། གལ་ཏེ་གཞན་དུ་ན་བྱ་རྒྱུད་ལ་བདག་བསྐྱེད་ཡོད་པའི་ཤེས་བྱེད་དུ་སྤྱོད་རྒྱུད་ཀྱི་བདག་བསྐྱེད་སྟོན་པའི་ལུང་དྲངས་པ་ལ་འགྲེལ་མེད་པའི་ཕྱིར། ཡང་གལ་ཏེ་ཁོ་ན་རེ། བྱ་རྒྱུད་ལ་བདག་བསྐྱེད་མེད་ན། བྱ་རྒྱུད་ཀྱི་ལྷ་ལ་སློབ་དཔོན་དེ་རྣམས་ཀྱིས་རྒྱུད་སྡེ་གོང་མ་གསུམ་གྱི་བསྐྱེད་ཆོག་སྦྱར་ནས་བདག་བསྐྱེད་བྱེད་པ་མི་འཐད་པར་ཐལ། བྱ་རྒྱུད་རང་ནས་བདག་བསྐྱེད་མ་བཤད་ཅིང་།
ཡེ་ཤེས་རྡོ་རྗེ་ཀུན་ལས་བཏུས་ལས། བྱ་རྒྱུད་ལ་བདག་བསྐྱེད་མེད་པར་གསུང་པའི་ཕྱིར་རོ་ཞེ་ན། འོ་ན་ཕར་ཕྱིན་ནས་བཤད་པའི་སྣོད་བཅུད་སྒྱུ་མ་ལྟ་བུ་ལ། བླ་མེད་ནས་སྣོད་ཀྱི་འཇིག་རྟེན་གཞལ་ཡས་ཁང་དང་། བཅུད་ཀྱི་སེམས་ཅན་ལྷར་བཤད་པའི་བསྐྱེད་ཆོག་སྦྱར་ནས། སྣོད་བཅུད་ཐམས་ཅད་རྟེན་དང་བརྟེན་པར་བཅས་པའི་ལྷའི་དཀྱིལ་འཁོར་སྒྱུ་མ་ལྟ་བུར་བཤད་པ་ཡང་མི་འཐད་པར་འགྱུར་ཏེ། ཕར་ཕྱིན་གྱི་ཐེག་པ་ནས་སྣོད་བཅུད་ཐམས་ཅད་ལ་དེ་མ་གསུངས་ཤིང་། སྔགས་ཀྱི་ཐེག་པ་ལས། ཕར་ཕྱིན་གྱི་ཐེག་པའི་ལུགས་ལ་སྣོད་བཅུད་ལྷར་མི་བྱེད་པར་གསུངས་པའི་ཕྱིར། ཞེས་བརྗོད་ན་ཅིས་མི་མཚུངས།
དེས་ན་སློབ་དཔོན་འདི་རྣམས་ཀྱིས་བྱ་རྒྱུད་ནས་བཤད་པའི་ལྷ་ལ། བླ་མེད་ལ་སོགས་རྒྱུད་སྡེ་གོང་མ་གསུམ་ནས་བཤད་པའི་བསྐྱེད་ཆོག་སྦྱར་ནས་བདག་བསྐྱེད་བཤད་པའི་དགོས་པ་ནི། བྱ་རྒྱུད་ནས་བཤད་པའི་ལྷ་དེ་རྣམས་བསྒོམས་པ་ལ་མོས་པའི་གང་ཟག་ལ་དངོས་གྲུབ་མྱུར་བའི་ཕྱིར་དུ། རང་ཉིད་ཐ་མལ་དུ་འཛིན་པའི་སྣང་ཞེན་གྱི་གཉེན་པོར། རང་ཉིད་ལྷར་བསྐྱེད་པའི་ཆོ་ག་དེ་ལ་སྦྱར་རུང་བར་དགོངས་པ་ཡིན་ནོ། ། དེ་རྣམས་ཀྱིས་བྱ་རྒྱུད་ཕར་ཕྱིན་གྱི་ཐེག་པ་ལས་ཁྱད་པར་དུ་འཕགས་པའི་ཚུལ་ལེགས་པར་བཤད་ཟིན་ཏོ། ། གཉིས་པ་སྤྱོད་རྒྱུད་ཀྱི་ཟབ་ཁྱད་ངོས་བཟུང་བ་ལ་གཉིས། ཕར་ཕྱིན་གྱི་ཐེག་པ་ལས་སྤྱོད་རྒྱུད་ཟབ་པར་བསྟན་པ་དང་། བྱ་རྒྱུད་ལས་སྤྱོད་རྒྱུད་ཁྱད་པར་དུ་འཕགས་པར་བསྟན་པའི་སྒོ་ནས་སྤྱོད་རྒྱུད་ཀྱི་ཟབ་ཁྱད་རྒྱས་པར་བཤད་པའོ། ། དང་པོ་ནི་གོང་དུ་བཤད་པ་ལྟར་ཕར་ཕྱིན་གྱི་ཐེག་པར།
བསྐལ་པ་གྲངས་མེད་གསུམ་ནས་འབྲས་བུ་མངོན་དུ་བྱེད་པ་ལས་གཞན་པའི་ཉེ་ལམ་མ་གསུངས་ལ། སྔགས་ཀྱི་ཐེག་པ་སྤྱི་དང་། བྱེ་བྲག་ཏུ་སྤྱོད་པའི་རྒྱུད་རྣམས་ལས་ཚེ་འདི་ཉིད་ལ་འབྲས་བུ་མངོན་དུ་བྱེད་པའི་ཐབས་གསུངས་པས། ལམ་ཉེ་བ་འདིའི་སྒོ་ནས་ཀྱང་སྤྱོད་རྒྱུད་ཕ་རོལ་ཏུ་ཕྱིན་པའི་ཐེག་པ་ལས་ཁྱད་པར་དུ་འཕགས་པར་འགྲུབ་སྟེ། རྣམ་སྣང་མངོན་བྱང་ལས། བསྐལ་པ་དུ་མར་རྩོལ་ཞིང་འབད་དེ་བྱ་དཀའ་བ་རྣམས་བརྩམས་ཀྱང་ཐོབ་པར་མི་འགྱུར་བའི་བྱང་ཆུབ་སེམས་དཔའ་གསང་སྔགས་ཀྱི་སྒོ་ནས། བྱང་ཆུབ་སེམས་དཔའི་སྤྱད་པ་སྤྱོད་པ་རྣམས་ཀྱིས་ཚེ་འདི་ཉིད་ལ་འགྲུབ་པར་འགྱུར་རོ། ། ཞེས་དང་། ཡང་དེའི་རྒྱུད་ཕྱི་མར། བྱང་ཆུབ་སེམས་དཔའ་གསང་སྔགས་ཀྱི་སྒོ་ནས་བྱང་ཆུབ་སེམས་དཔའི་སྤྱད་པ་སྤྱོད་པ་རྣམས་ཀྱིས་ཚེ་འདི་ཉིད་ལ།
བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་མངོན་པར་རྫོགས་པར་འཚང་རྒྱ་བར་འགྱུར་རོ། ། ཅིའི་ཕྱིར་ཞེ་ན། གསང་བའི་བདག་པོ་ཚེ་ཞེས་བྱ་བ་འདི་ནི། དེ་བཞིན་གཤེགས་པས་སྐྱེ་བ་ལ་འདུ་ཤེས་སུ་བྱ་བར་ཟད་དེ། བྱང་ཆུབ་སེམས་དཔའ་དེ་རྣམས་ཀྱིས་འདུ་ཤེས་དེ་ཡང་ཆོས་ཀྱི་ངོ་བོ་ཉིད་ཁོངས་དུ་ཆུད་པ་ཏིང་ངེ་འཛིན་ཐོབ་པའི་སྔོན་དུ་འགགས་པའི་ཕྱིར་རོ། ། ཞེས་གསུངས་ལ། དེ་ལྟར་སྐྱེ་བ་འདི་ཉིད་ལ་འབྲས་བུ་འགྲུབ་པའི་ལམ་ནི། འཇུག་པའི་སྤྱོད་པ་དང་། སྦྱོར་བའི་སྤྱོད་པ་དང་། སྒྲུབ་པའི་སྤྱོད་པ་གསུམ་ཡིན་ལ།
འདི་དག་བྱ་རྒྱུད་ལ་ཇི་ལྟར་བཤད་པ་ལྟར་སྤྱོད་རྒྱུད་ལ་ཡང་ཁྱད་པར་ཅུང་ཟད་མ་གཏོགས་པ་འདྲ་བར་གསུངས་ཏེ། ཡེ་ཤེས་རྡོ་རྗེ་ཀུན་ལས་བཏུས་པ་ལས། ལས་ཀྱི་བྱ་བ་སྣ་ཚོགས་རྒྱ་ཆེན་པོ་བྱ་བའི་རྒྱུད་ཀྱི་ཕྱག་རྒྱ་དམིགས་པའི་མཚན་ཉིད་རབ་ཏུ་སྤྱད་པ་བསྒྲུབ་པར་བྱ་བ་དང་། སྒྲུབ་པར་བྱེད་པ་ནི་སྤྱོད་པའི་རྒྱུད་ལས་བཞུགས་སོ། ། ཞེས་གསུངས་པའི་ཕྱིར་རོ། ། ལམ་འདི་གསུམ་གྱི་ཁྱད་པར་འཕགས་ཚུལ་ནི་གོང་དུ་བྱ་རྒྱུད་ཀྱི་ཟབ་ཁྱད་རྒྱས་པར་བཤད་པ་ལས་ཤེས་པར་བྱའོ། ། གཉིས་པ་ལ་གཉིས། བྱ་རྒྱུད་ལས་ལམ་གང་གིས་ཁྱད་པར་འཕགས་ཚུལ་དང་། ཁྱད་པར་དུ་འཕགས་པའི་སྤྱོད་རྒྱུད་ཀྱི་སྒྲ་དོན་བཤད་པའོ། ། དང་པོ་ནི་བྱ་བའི་རྒྱུད་དུ་འཇུག་སྦྱོར་སྒྲུབ་གསུམ་གྱི་སྤྱོད་པ་གསུམ་གསལ་བར་བཤད་པས།
ཕར་ཕྱིན་གྱི་ཐེག་པ་ལས་ཁྱད་པར་དུ་འཕགས་པར་གྲུབ་མོད། འོན་ཀྱང་ལམ་དེ་གསུམ་གྱི་སྐབས་སུ་རང་ཉིད་སངས་རྒྱས་ཀྱི་གཟུགས་ཀྱི་སྐུ་མཚན་དཔེས་སྤྲས་པའི་རྣམ་པ་ཅན་གྱི་ང་རྒྱལ་བསྒོམ་པར་བྱ་བ་བྱ་བའི་རྒྱུད་གང་དུ་ཡང་མ་གསུངས་ལ། འདིར་སྤྱོད་པའི་རྒྱུད་ཐམས་ཅད་དུ་ལམ་དེ་ཉིད་གསལ་བར་གསུངས་པའི་ཕྱིར་ན། ཚུལ་འདིས་སྤྱོད་རྒྱུད་བྱ་རྒྱུད་ལས་ཁྱད་པར་དུ་འཕགས་པ་ཡིན་ནོ། ། དེ་སྐད་དུ་ཡང་། རྣམ་སྣང་མངོན་བྱང་ལས། བདག་ཉིད་རྡོ་རྗེ་སེམས་དཔའི་བྱིན་བརླབས་ལ། བུམ་པ་ཡོངས་སུ་ཆུས་བཀང་བ་ལ་འཇིག་རྟེན་གསུམ་ལས་རྣམ་པར་རྒྱལ་བས་མངོན་པར་བསྔགས་ཏེ་སྒོ་དང་པོར་བཞག་ལ་མཁས་པས་སྐྱེ་བོ་ཀུན་ལ་དེས་གསང་གཏེར་བྱའོ། ། ཞེས་འཇུག་པའི་སྤྱོད་པའི་སྐབས་སུ་ཡང་བདག་ཉིད་སངས་རྒྱས་ཀྱི་སྐུར་བསྒོམ་པ་དང་། གཞི་ནི་རང་གི་ལྷར་བཞག་པ། །
རང་གི་ལུས་ཀྱི་གནས་ལ་བྱ། ། གཞི་གཉིས་པ་ནི་རྫོགས་སངས་རྒྱས། ། རྐང་གཉིས་མཆོག་ཏུ་ཤེས་པར་བྱ། ། ཞེས་སྦྱོར་བའི་སྤྱོད་པའི་སྐབས་སུའང་རང་ཉིད་ལྷ་སྐུར་བསྒོམ་པ་དང་། དེ་ནས་སྙིང་པོ་སྙིང་གར་བཞག་ནས་ཡིད་སྒྲུབ་པར་བྱ་སྟེ། ཤིན་ཏུ་རྣམ་པར་དག་པ་དྲི་མ་མེད་པ། བརྟན་པ་རྣལ་འབྱོར་རབ་ཏུ་མི་གཡོ་བ། རྣལ་འབྱོར་མི་རྟོག་པ། མེ་ལོང་ལྟ་བུ་རབ་ཏུ་ཕྲ་བ་ལ་མངོན་དུ་བལྟ་ཞིང་། རྟག་ཏུ་གོམས་པའི་སྦྱོར་བས་རང་གི་ལུས་ལྷའི་ལུས་སུ་མཐོང་བའི་བར་དུ་བྱ་སྟེ།
ཞེས་སྒྲུབ་པའི་སྤྱོད་པའི་ཚེ་ཡང་རང་ཉིད་སངས་རྒྱས་ཀྱི་སྐུ་ཞལ་ཕྱག་གི་རྣམ་པ་ཅན་དུ་བསྒོམ་པར་གསུངས་པས་སྤྱོད་པ་གསུམ་གྱི་ཉམས་ལེན་བྱ་རྒྱུད་དང་འདྲ་ཡང་། དེ་རྣམས་ཀྱི་དུས་སུ་བདག་ཉིད་སངས་རྒྱས་ཀྱི་སྐུའི་ང་རྒྱལ་བསྒོམ་པ་འདི་ཁོ་ནས་ཁྱད་པར་དུ་འཕགས་པ་ཡིན་ནོ། ། གཞན་ཡང་ཕྱག་ན་རྡོ་རྗེ་དབང་སྐུར་བའི་རྒྱུད་ལས། རྫོགས་སངས་རྒྱས་ཀྱིས་བཅས་པ་ཡི། ། བརྟུལ་ཞུགས་དང་ནི་ཚུལ་ཁྲིམས་དང་། ། སྤྱོད་དང་བསླབ་པའི་གཞི་རྣམས་ལ། ། གང་ཚེ་གནས་ནས་དེ་ཡི་ཚེ། ། སྔགས་པས་འདི་ལྟར་སྔགས་བསྒྲུབ་བོ། ། ཞེས་གསུངས་པ་ལྟར། བརྟུལ་ཞུགས་དང་།
ཚུལ་ཁྲིམས་དང་། བསླབ་པའི་གཞི་རྣམས་ལ་གནས་ནས་སྔགས་བསྒྲུབ་དགོས་པ་ལས། རང་ཉིད་ལྷར་བསྒོམ་པ་ནི་འདིར་བརྟུལ་ཞུགས་མཆོག་ཏུ་གསུངས་སྟེ། རྒྱུད་དེ་ཉིད་ལས། འཇམ་དཔལ་བྱང་ཆུབ་སེམས་དཔའ་སྤྱད་པ་གསང་སྔགས་ཀྱི་སྒོ་སྤྱོད་པའི་བྱང་ཆུབ་སེམས་དཔའ་ཇི་ལྟར་ཚུལ་ཁྲིམས་དང་ལྡན་པ་ཡིན། ཇི་ལྟར་བརྟུལ་ཞུགས་ལ་གནས་པ་ཡིན། ཇི་ལྟར་སྤྱད་པ་སྤྱོད་པ་ཡིན། འཇམ་དཔལ་བྱང་ཆུབ་སེམས་དཔའི་སྤྱད་པ་གསང་སྔགས་ཀྱི་སྒོ་སྤྱོད་པའི་བྱང་ཆུབ་སེམས་དཔའ་གང་དུ་གནས་ན་ཡོངས་སུ་མི་ཉམས་པའི་ཆོས་ཅན་དུ་འགྱུར་བ་དང་། གསང་སྔགས་རྣམས་ལ་དངོས་གྲུབ་དང་། ཐེག་པ་ཆེན་པོ་ཡོངས་སུ་མི་ཉམས་པར་འགྱུར།
དེ་སྐད་ཅེས་སྨྲས་པ་དང་། འཇམ་དཔལ་གཞོན་ནུར་གྱུར་པས། བྱང་ཆུབ་སེམས་དཔའ་ཞི་བའི་བློ་གྲོས་ལ་འདི་སྐད་ཅེས་སྨྲས་སོ། ། ཞི་བའི་བློ་གྲོས་ཡང་ལེགས་སོ་ལེགས་སོ། ། ཞི་བའི་བློ་གྲོས་ཁྱོད་དེའི་ཕྱིར་ལེགས་པར་ཉོན་ལ་ཡིད་ལ་རབ་ཏུ་ཟུངས་ཤིག་དང་། ཁོ་བོས་ཁྱོད་ལ་བཤད་དོ། ། ཞི་བའི་བློ་གྲོས་གང་གི་ཚེ། བྱང་ཆུབ་སེམས་དཔའི་སྤྱད་པ་གསང་སྔགས་ཀྱི་སྒོ་གཅོད་པ་འདི་ཉིད། རང་གི་ལྷའི་གཟུགས་བྱས་ལ་ཐེ་ཚོམ་མེད་པའི་ཡིད་ཀྱིས་མངོན་པའི་ང་རྒྱལ་བསྐྱེད་ཅིང་འགྲོ་ཡང་རུང་། འདུག་ཀྱང་རུང་།
ཉལ་ཡང་རུང་། རྟག་ཏུ་དུས་ཐམས་ཅད་དུ་བསྐྱེད་ཀྱང་མི་གཡོ་བ་དེའི་ཚེ། ཞི་བའི་བློ་གྲོས་བྱང་ཆུབ་སེམས་དཔའི་སྤྱད་པ་གསང་སྔགས་ཀྱི་སྒོ་སྤྱོད་པའི་བྱང་ཆུབ་སེམས་དཔའ་ཆེན་པོ་དེའི་ཚེ། ཚུལ་ཁྲིམས་དང་ལྡན་པ་ཡིན་ནོ། ། གང་གི་ཚེ། ལྷས་བསྟན་པ་དེའི་ཚུལ་དང་མཐུན་པར་བྱ་བ་བྱེད་པ་དང་། དེའི་རྣམ་པ་བསྟན་པ་དང་། རྣལ་འབྱོར་བརྩོན་པ་དེའི་ཚེ་བརྟུལ་ཞུགས་ལ་གནས་པ་ཡིན་ནོ། ། གང་གི་ཚེ། བརྟུལ་ཞུགས་དེ་ལ་བཟླས་བརྗོད་དང་།
སྦྱིན་སྲེག་ལ་སོགས་པའི་ལས་སྤྱོད་པ་དེའི་ཚེ། སྤྱད་པ་སྤྱོད་པ་ཡིན་ནོ། ། ལྷའི་གཟུགས་དེ་དང་ཐ་མི་དད་པའི་རྣལ་འབྱོར་ལ་བརྩོན་ཞིང་། གང་གི་ཚེ་བསླབ་པའི་གཞི་རྣམས་ཀྱང་ཡོངས་སུ་བཟུང་སྟེ། ཐེག་པ་ཆེན་པོའི་སྤྱོད་པ་དེའི་ཚེ་གསང་སྔགས་རྣམས་དངོས་གྲུབ་ཐོབ་བོ། ། ཞེས་གསུངས་པའི་ཕྱིར་རོ། ། གཉིས་པ་དེ་ལྟར་ཁྱད་པར་དུ་འཕགས་པའི་སྤྱོད་རྒྱུད་ཀྱི་སྒྲ་དོན་བཤད་པ་ནི། དེ་ལྟར་སྟོན་པའི་རྒྱུད་རྣམས་ལ་ཅིའི་ཕྱིར་སྤྱོད་པའི་རྒྱུད་ཅེས་བྱ་སྙམ་ན། དེ་ནི་ཕྱི་ལུས་ངག་གི་བྱ་བ་དང་། ནང་སེམས་ཀྱི་ཏིང་ངེ་འཛིན་གཉིས་ཆ་མཉམ་པར་སྤྱད་པས་སྤྱོད་པའི་རྒྱུད་དམ་གཉིས་ཀའི་རྒྱུད་ཅེས་བྱ་སྟེ།
རྣམ་སྣང་མངོན་བྱང་གི་ཚིག་འགྲེལ་ལས། རྒྱུད་འདི་ཡང་། ཐབས་དང་ཤེས་རབ་གཙོ་བོར་གྱུར་པའི་རྒྱུད་ཡིན་མོད་ཀྱི། བྱ་བ་ལ་མོས་པའི་གདུལ་བྱའི་འགྲོ་བ་རྣམས་གཟུང་བའི་ཕྱིར་རྗེས་སུ་མཐུན་པའི་སྤྱོད་པ་དག་ཀྱང་སྟོན་པས་བྱ་བའི་རྒྱུད་དམ་གཉིས་ཀའི་རྒྱུད་ལྟ་བུར་སོ་སོར་བརྟགས་ཤིང་གྲགས་སོ། ། ཞེས་དང་། ཀྱཻ་རྡོར་དོན་བསྡུས་ཀྱི་འགྲེལ་པར། གང་ཞིག་བྱ་བའི་ཁྱད་པར་ལ་ཡང་མོས་ཤིང་། ཐབས་དང་ཤེས་རབ་ཀྱིས་སྤྱོད་པ་རྒྱ་ཆེན་པོ་ལ་ཡང་སྦྱོར་བའི་ནང་གི་བདག་ཉིད་ཅན་གྱི་ཚུལ་ཡང་མི་འདོར་བར་སྤྲོ་བ་དེ་དག་ནི་བྱ་བ་དང་རྣལ་འབྱོར་གྱི་ཆ་གཉིས་ལས་མཐུན་པའི་གཉིས་ཀའི་རྒྱུད་ཕྱག་ན་རྡོ་རྗེ་དབང་བསྐུར་བ་ཞེས་བྱ་བ་དང་། ཞེས་གསུངས་པ་ཡིན་ནོ། ། དེའི་ཕྱིར་མཁས་པའི་དབང་པོ་ལོ་ཙཱ་བ་རིན་ཆེན་བཟང་པོས།
གང་ཞིག་བྱ་བའི་ཁྱད་པར་ལ་ཡང་མོས་ཤིང་། ཐབས་ཤེས་ཀྱི་སྤྱོད་པ་རྒྱ་ཆེན་པོ་ལ་སྦྱོར་བའི་ནང་གི་བདག་ཉིད་ཅན་གྱི་ཚུལ་ཡང་མི་འདོར་བར་སྤྲོ་བ་དེ་དག་ལ་ནི། བྱ་བ་དང་རྣལ་འབྱོར་གྱི་ཆ་གཉིས་ཀ་དང་ལྡན་པའི་གཉིས་ཀའི་རྒྱུད་རྣམ་པར་སྣང་མཛད་མངོན་པར་བྱང་ཆུབ་པ་ལ་སོགས་པ་གསུངས་པ་ཡིན་ནོ། ། དེ་ཉིད་ནི་གསང་སྔགས་ཀྱི་རྗེས་སུ་མཐུན་པའི་སྤྱོད་པ་ཤེས་རབ་དང་ཐབས་གཙོ་བོར་གྱུར་པ་རྒྱ་ཆེན་པོ་སྟོན་པས། སྔོན་གྱི་མཁས་པ་དག་གིས་སྤྱོད་རྒྱུད་ཅེས་ཀྱང་བཤད། ཅེས་གསུངས་པ་དོན་ལ་གནས་པ་ཡིན་ནོ། ། དེ་རྣམས་ཀྱིས་སྤྱོད་རྒྱུད་ཕར་ཕྱིན་ལས་ཟབ་པར་བསྟན་པ་དང་། བྱ་རྒྱུད་ལས་སྤྱོད་རྒྱུད་ཁྱད་པར་དུ་འཕགས་པར་བསྟན་པའི་སྒོ་ནས་སྤྱོད་རྒྱུད་ཀྱི་ཟབ་ཁྱད་ངོས་བཟུང་བ་བསྟན་ཟིན་ཏོ།། །། གསུམ་པ་རྣལ་འབྱོར་གྱི་རྒྱུད་ཀྱི་ཟབ་ཁྱད་ངོས་བཟུང་བ་ལ་གཉིས། ཟབ་ཚུལ་མདོར་བསྟན་པ་དང་།
དེ་ཉིད་རྒྱས་པར་བཤད་པའོ། ། དང་པོ་ནི། རྡོ་རྗེ་རྩེ་མོ་ལས། ཕ་རོལ་ཕྱིན་པའི་འབྱུང་བས་ནི། ། བསྐལ་པ་གྲངས་མེད་མི་ཐོབ་པ། ། གལ་ཏེ་རྣལ་འབྱོར་པ་དེ་བརྩོན། ། ཚེ་འདི་ཉིད་ལ་མྱ་ངན་འདས། ། ཡང་ན་མཐོང་བ་ཙམ་གྱིས་ནི། ། སོ་སོ་སྐྱེ་བོ་སངས་རྒྱས་ཉིད། ། འགྲུབ་པར་འགྱུར་ཏེ་གཞན་དུ་མིན། །
ཞེས་གསུངས་པས། རྣལ་འབྱོར་རྒྱུད་ཀྱི་ལམ་ལ་བརྟེན་ནས་ཐོབ་བྱའི་འབྲས་བུ་ཚེ་འདི་ཉིད་ལ་འགྲུབ་པར་གསུངས་པའི་ཕྱིར། ཕར་ཕྱིན་གྱི་ཐེག་པ་ལས་ཁྱད་པར་འཕགས་པར་དངོས་སུ་བསྟན་པ་ཡིན་ནོ། ། གཉིས་པ་ཟབ་ཚུལ་དེ་ཉིད་རྒྱས་པར་བཤད་པ་ལ་གཉིས། སྨིན་པར་བྱེད་པའི་དབང་དང་། གྲོལ་བར་བྱེད་པའི་ལམ་མོ། ། དང་པོ་ནི། སྟ་གོན་ནས་བུམ་དབང་ཡོངས་སུ་རྫོགས་པའི་བར་ཡིན་ལ། འདིའི་རྣམ་བཤད་རྒྱས་པར་ཡོ་གའི་གཞུང་ཆེན་པོ་རྣམས་སུ་བལྟ་བར་བྱའོ། ། གཉིས་པ་གྲོལ་བར་བྱེད་པའི་ལམ་གྱི་ཁྱད་པར་ནི།
མངོན་བྱང་ལ་སོགས་པའི་ཆོ་གས་རང་ཉིད་ལྷར་བསྐྱེད་ཅིང་། དེ་ལ་ཡེ་ཤེས་པ་བཀུག་ནས་བཞུགས་པ་ནི། ཕར་ཕྱིན་གྱི་ཐེག་པར་མ་ཟད། རྒྱུད་སྡེ་འོག་མ་གཉིས་ལའང་མེད་པས། རྒྱུད་འདི་ཕ་རོལ་ཏུ་ཕྱིན་པའི་ཐེག་པ་ལས་ཁྱད་པར་འཕགས་ཆོས་ཀྱི་གཙོ་བོ་ཡིན་ནོ། ། དེ་ལྟར་བཤད་པའི་རྒྱུད་སྡེ་འོག་མ་གསུམ་ཀའི་ཆོ་ག་རྣམས། རྡོ་རྗེ་རྩེ་མོ་ལས། ཉིན་རེ་བཞིན་དུ་ལན་གསུམ་དུ། ། ཁྲུས་གསུམ་བྱས་ཤིང་གསང་བ་བླང་། ། གོས་ཀྱང་ལན་གསུམ་བརྗེ་བར་བྱ། །
ཞེས་གསུངས་པའི་གོས་གསུམ་བརྗེ་བ་དང་ཁྲུས་གསུམ་བྱེད་པའི་ཆོ་གའི་སྒོ་ནས་རྫོགས་པར་བྱེད་དགོས་པར་འདྲ་ལ། ཁྲུས་བྱེད་པ་དང་གོས་བརྗེ་བའི་དོན་ནི། རྒྱུད་དེ་ཉིད་ལས། སྡོམ་པ་གསུམ་ལ་ཡང་དག་གནས། ། དང་པོའི་ཁྲུས་སུ་བརྗོད་པ་ཡིན། ། གཉིས་པ་རྒྱུད་ལས་གསུངས་པ་ཡི། ། བཤགས་དང་གསོལ་བ་འདེབས་ལ་སོགས། ། ཕྱག་རྒྱ་འཆིང་བ་གསུམ་པ་སྟེ། ། བཞི་པ་ཆུ་སྟེ་ཐ་མ་ཡིན། ། ཁྲུས་ཀྱི་ཆོ་ག་འདི་ཡིས་ནི། །
མཁས་པས་འདིར་ནི་ཁྲུས་བྱའོ། ། གོས་ནི་ལན་གསུམ་བརྗེ་བྱ་ཤིང་། ། སྒྲུབ་པ་པོས་ནི་ཆོ་ག་བྱ། ། སྡོམ་པ་ལ་ནི་ལེགས་གནས་པ། ། གོས་ནི་དང་པོར་བརྗེ་བའོ། ། གཉིས་པ་ཚེ་ཡི་བསྒྲུབ་པ་ལ། ། གསུམ་པ་ངོ་ཚ་ཁྲེལ་ཡོད་པ། ། གཙང་མའི་གོས་ནི་གསུམ་པོ་དག ། ལན་གསུམ་དུ་ནི་བརྗེ་བར་བྱ། ། ཞེས་གསུངས་པ་ལྟར་ཡིན་ལ།
དེ་ལ་ཁྲུས་གསུམ་གྱི་ཆོ་གས་སྔོན་འགྲོའི་ཆོས་རྣམས་བསྟན་ཏེ། དེ་ཡང་ཚིག་རྐང་དང་པོ་གཉིས་ཀྱིས་སྡོམ་པ་བཟུང་བ་བསྟན་ལ། དེ་རྗེས་ཀྱི་ཚིག་རྐང་གཉིས་ཀྱིས་ཡན་ལག་བདུན་པ་བྱ་བར་བསྟན་ཅིང་། དེ་རྗེས་ཀྱི་ཚིག་རྐང་གཅིག་གིས་ཡེ་ཤེས་ཀྱི་ཚོགས་བསགས་སྟོང་ཉིད་བསྒོམ་པར་བསྟན་ཏེ། ཕྱག་རྒྱ་འཆིང་ཞེས་བྱ་བའི་དོན་ཡིན་ལ། ལག་པའི་འདུ་བྱེད་ཀྱི་དོན་མིན་ནོ། ། འོ་ན་སྟོང་ཉིད་བསྒོམ་པ་ཕྱག་རྒྱ་འཆིང་བའི་དོན་དུ་ཅི་ལྟར་འོངས་སྙམ་ན། ཕྱག་རྒྱ་ཆེན་པོ་ཐིག་ལེ་ལས། ཕྱག་ནི་སྟོང་པ་ཞེས་བྱ་སྟེ། ། རྒྱ་ནི་འཁོར་བའི་རྒྱ་ལས་གྲོལ། །
ཞེས་སྟོང་ཉིད་ཕྱག་རྒྱ་ཆེན་པོ་ཞེས་བཤད་ལ། འཆིང་བ་ནི་བསྒོམ་པའི་དོན་ནོ། ། འོ་ན་དེ་བསྒོམས་པས་ཁྲུས་སུ་ཅི་ལྟར་འོངས་སྙམ་ན། ཡོ་ག་བ་རྣམས་ཀྱིས་སྟོང་ཉིད་བསྒོམ་པ་ནང་གི་ཁྲུས་སུ་བཤད་ལ། དེའི་དོན་ཡང་སྟོང་ཉིད་བསྒོམས་པས་སྒོམ་པ་པོའི་སྡིག་སྒྲིབ་ཀྱི་དྲི་མ་འཁྲུད་པར་བྱེད་པའི་ཕྱིར་ཏེ། སཾ་བུ་ཊི་ལས། དང་པོ་སྟོང་ཉིད་བསམ་པས་ནི། ། ལུས་ཅན་རྣམས་ཀྱི་དྲི་མ་འཁྲུད། ། ཅེས་གསུངས་པའི་ཕྱིར་རོ། ། དེ་རྗེས་ཚིག་རྐང་གཅིག་གིས་ཆུ་ཁྲུས་བྱ་བར་བསྟན་ཏོ། །
དེ་རྗེས་ཀྱི་ཚིག་རྐང་ཐ་མ་གཉིས་ཀྱིས་ཁྲུས་ཀྱི་ཆོ་ག་གསུམ་པོ་དེས་ཁྲུས་བྱ་དགོས་པར་བསྟན་ཏོ། ། གོས་གསུམ་བརྗེ་བའི་ཆོ་གས་ནི་དངོས་གཞི་དང་། རྗེས་ཀྱི་བྱ་བ་རྣམས་རྫོགས་པར་བྱེད་པ་ཡིན་ཏེ། དེའི་ཚིག་རྐང་དང་པོ་གཉིས་ཀྱིས་གོས་གསུམ་བརྗེ་བའི་ཆོ་ག་རྣམས་བྱ་དགོས་པར་བསྟན་ཅིང་། དེ་རྗེས་ཀྱི་ཚིག་རྐང་གཉིས་ཀྱིས་གོང་དུ་ཁྲུས་ཀྱི་སྐབས་སུ་བླངས་པའི་སྡོམ་པ་ལ་གནས་དགོས་པར་བཤད་ལ། དེ་རྗེས་ཀྱི་ཚིག་རྐང་གཉིས་ཀྱིས། ཆོ་གའི་དངོས་གཞི་སྒྲུབ་པ་དང་། རྗེས་ཀྱི་བྱ་བ་རྣམས་ངོ་ཚ་དང་ཁྲེལ་ཡོད་ཀྱི་སྒོ་ནས་བྱ་དགོས་པ་རྣམས་བསྟན་ཏོ། ། དེ་རྗེས་ཀྱི་ཚིག་རྐང་གཉིས་ཀྱིས་མཇུག་བསྡུད་ཀྱི་ཚུལ་གྱིས་གོས་གསུམ་བརྗེ་བའི་ཆོ་གའི་སྒོ་ནས་ཆོ་ག་རྫོགས་པར་བྱ་དགོས་པར་བསྟན་ཏོ། ། འདི་དག་གི་རྣམ་གཞག་རྒྱས་པར་ནི་རྣལ་འབྱོར་གྱི་རྒྱུད་འགྲེལ་ཆེན་པོ་རྣམས་སུ་བལྟ་བར་བྱའོ། །
དེ་རྣམས་ཀྱིས་རྣལ་འབྱོར་གྱི་རྒྱུད་ཕར་ཕྱིན་ཐེག་པ་དང་། བྱ་སྤྱོད་གཉིས་ལས་ཁྱད་པར་དུ་འཕགས་པར་བསྟན་པའི་སྒོ་ནས་རྣལ་འབྱོར་རྒྱུད་ཀྱི་ཟབ་ཁྱད་བསྟན་ཟིན་ཏོ།། །། བཞི་པ་བླ་མེད་ཀྱི་ཟབ་ཁྱད་བྱེ་བྲག་ཏུ་བཤད་པ་ལ་གཉིས། བླ་མེད་ཀྱི་ཟབ་ཚུལ་མདོར་བསྟན་པ་དང་། ཟབ་ཁྱད་ཀྱི་ཆོས་རྒྱས་པར་བཤད་པའོ། ། དང་པོ་ལ་གསུམ། བརྩོན་འགྲུས་ཅན་དབང་པོ་རབ་ཚེ་འདིར་སངས་རྒྱ་བར་བསྟན་པ་དང་། འབྲིང་བར་དོར་སངས་རྒྱ་བར་བསྟན་པ་དང་། མཐའ་མ་སྐྱེ་བ་བརྒྱུད་ནས་སངས་རྒྱ་བར་བསྟན་པ་དང་གསུམ་མོ། ། དང་པོ་ནི།
དཔལ་གསང་བ་འདུས་པ་ལས། འདི་ཡི་ཆོས་ཀྱི་བདག་ཉིད་ཆེ། ། སྐུ་གསུམ་མི་ཕྱེད་ལས་བྱུང་བ། ། ཡེ་ཤེས་རྒྱ་མཚོས་རྣམ་པར་བརྒྱན། ། ཚེ་འདི་ཉིད་ལ་འགྲུབ་པར་འགྱུར། ། ཞེས་དང་། ཡང་དེའི་ཕྱི་མ་ལས། གང་གཱའི་བྱེ་མ་སྙེད་ཀྱི་བསྐལ་བར་བྱང་ཆུབ་སེམས་དཔའ་རྣམས་ཀྱིས་འབད་པ་ཅི་བརྩལ་ཀྱང་། བྱང་ཆུབ་སེམས་དཔའ་ཐོབ་པར་མི་འགྱུར་བ་གང་ཡིན་པ་དེ། གསང་བ་འདུས་པ་ལ་དགའ་བའི་བྱང་ཆུབ་སེམས་དཔའ་དེ་ཉིད་ཀྱིས་དེ་བཞིན་གཤེགས་པ་རྣམས་ཀྱིས་སངས་རྒྱས་ཞེས་བྱ་བའི་གྲངས་སུ་འགྲོའོ། །
ཞེས་དང་། དེ་དག་གིས་དགོངས་པར་བྱས་ནས། རིམ་པ་ལྔར། དང་པོའི་ལམ་གྱི་སྦྱོར་བ་ཡིས། ། ས་བརྒྱད་པ་ནི་ཐོབ་པར་འགྱུར། ། སྣང་བ་གསུམ་པོ་མཐོང་བ་དག ། ས་བཅུ་ལ་ནི་རབ་ཏུ་གནས། ། མངོན་པར་བྱང་ཆུབ་ལེགས་ཐོབ་ནས། ། གཙང་མའི་གནས་སུ་ཉེ་བར་འགྲོ ། སངས་རྒྱས་ཞིང་ནས་མི་ལྡོག་པའི། །
ཚེ་འདི་ཉིད་ཀྱིས་ཐམས་ཅད་མཁྱེན། ། ཞེས་གསུངས་ཤིང་། ཨ་རྻ་དེ་ཝས་སེམས་ཀྱི་སྒྲིབ་སྦྱོང་ལས། ཐེག་པ་ཆེན་པོའི་བདག་ཉིད་ཆེ། ། བསོད་ནམས་ཡེ་ཤེས་ཚོགས་ཀྱིས་ནི། ། ཀུན་མཁྱེན་གོ་འཕང་ཉམས་དགའ་བ། ། ཚེ་འདི་ཉིད་ལ་ཐོབ་པར་འགྱུར། ། ཞེས་གསུངས་པའི་ཕྱིར་དང་། དཔལ་ཁ་སྦྱོར་ལས། གཞན་དུ་བསྐལ་པ་གྲངས་མེད་པ། །
བྱེ་བས་སངས་རྒྱས་གང་ཐོབ་པ། ། གང་གི་དམ་པའི་བདེ་བས་ཁྱོད། ། སྐྱེ་བ་འདིར་ནི་འགྲུབ་པར་འགྱུར། ། ཞེས་དང་། ཡེ་ཤེས་ཐེག་ལེར། སྔགས་ཀྱི་ཐེག་པ་ལ་མོས་ན། ། ཚེ་འདི་ལ་ནི་སངས་རྒྱས་སོ། ། ཞེས་ཚད་ལྡན་གྱི་བླ་མེད་ཀྱི་རྒྱུད་སྡེ་ཆེན་པོ་རྣམས་ལས། དབང་པོ་རབ་བརྩོན་འགྲུས་ཆེན་པོ་རྣམས་ཚེ་འདི་ཉིད་ལ་སངས་རྒྱ་པར་གསུངས་ལ། དེ་བཞིན་དུ་རྒྱུད་སྡེ་དེ་དག་གི་དགོངས་འགྲེལ་ཚད་མར་གྱུར་པ་རྣམས་ནས་ཀྱང་དེ་ལྟར་དུ་གསུངས་སོ། །
གཉིས་པ་འབྲིང་བར་དོར་སངས་རྒྱ་པར་བསྟན་པ་ནི། དཔལ་ཡེ་ཤེས་ཐིག་ལེའི་རྒྱུད་ལས། ཡང་ན་ལུས་འདི་སྤངས་མ་ཐག ། བརྩོན་པར་མི་ལྡན་པས་ཀྱང་འགྲུབ། ། ཅེས་དང་། སྤྱོད་བསྡུས་ལས། རྣམ་པར་ཤེས་པ་འདི་ཡང་ཐོག་མར་འཆི་བ་བཞིན་ཡོངས་སུ་སྤངས་ནས། དེས་བྱས་པའི་གཟུགས་སུ་གྱུར་པའོ། ། དེ་ལྟར་བྱིས་པ་སོ་སོའི་སྐྱེ་བོ། སྲིད་པ་བར་མ་ཞེས་བྱ་བ་ནི་འཁོར་བའི་རྒྱུར་འགྱུར་རོ། །
དེ་ཉིད་བླ་མ་བརྒྱུད་པའི་རིམ་གྱིས་དེ་བཞིན་གཤེགས་པ་ཐམས་ཅད་ཀྱི་མན་ངག་ཐོས་པ་ནི། བདག་ལ་བྱིན་གྱིས་བརླབས་པ་ཞེས་བྱ་བ་སྟེ། འདི་ལྟར་རྩིག་པའི་རས་རིས་མེ་ལོང་གི་ནང་དུ་སྣང་བ་དེ་བཞིན་དུ། རྡོ་རྗེ་སྐུའི་ངོ་བོ་ཉིད་ཀྱི་བདག་ཉིད་སྤྲུལ་ཏེ་རྣམ་པ་ཐམས་ཅད་ཀྱི་མཆོག་དང་ལྡན་པ། སྐུ་བལྟ་བས་ཆོག་མི་ཤེས་པ། སྐྱེས་བུ་ཆེན་པོའི་མཚན་སུམ་ཅུ་རྩ་གཉིས་ལ་སོགས་པས་ལུས་ལ་བརྒྱན་པ་སྟེ། མདོར་ན་སངས་རྒྱས་ཐམས་ཅད་ཀྱི་ཡོན་ཏན་གྱིས་བརྒྱན་པ་ཞེས་བྱ་བའི་བར་དུའོ། ། ཞེས་པ་དང་། འཇམ་དཔལ་ཞལ་ལུང་ལས། ཁྱོད་ཀྱང་ཟས་ཀྱི་བྱ་བ་དང་། །
ང་ལ་ཅུང་ཟད་འཁྲུལ་རྟོགས་པས། ། གཟུགས་ཀྱི་ཕུང་པོ་རང་ལུས་ནི། ། ཚེ་འདི་ཉིད་ལ་མི་འགྲུབ་སྟེ། ། ཡིད་ནི་རྡོ་རྗེའི་ལུས་བསྒྲུབས་ནས། ། བར་དོར་ཡང་དག་འགྲུབ་པར་འགྱུར། ། ཞེས་གསུངས་པས་སོ། ། གསུམ་པ་སྐྱེ་བ་བརྒྱུད་ནས་འགྲུབ་པ་ནི། གསང་བའི་མཛོད་ལས། དབང་བསྐུར་ཡང་དག་སྦྱིན་ལྡན་ན། ། སྐྱེ་ཞིང་སྐྱེ་བར་དབང་བསྐུར་འགྱུར། །
དེ་ཡི་སྐྱེ་བ་བདུན་ནས་ནི། ། མ་བསྒོམས་པར་ཡང་དངོས་གྲུབ་ཐོབ། ། ཅེས་དང་། དམ་ཚིག་ལྔ་པ་ལས། གལ་ཏེ་ལྟུང་བ་མེད་གྱུར་ན། ། སྐྱེ་བ་བཅུ་དྲུག་དག་ན་འགྲུབ། ། ཅེས་གསུངས་པའི་ཕྱིར་རོ། ། གཉིས་པ་ཟབ་ཁྱད་ཀྱི་ཆོས་རྒྱས་པར་བཤད་པ་ལ་གཉིས། རྗོད་བྱེད་སྒྲའི་ཟབ་ཁྱད་བཤད་པ་དང་། བརྗོད་བྱ་དོན་གྱི་ཟབ་ཁྱད་བཤད་པའོ། །
དང་པོ་རྗོད་བྱེད་སྒྲའི་ཟབ་ཁྱད་བཤད་པ་ནི། བརྗོད་བྱའི་དོན་རྣམས་མཐའ་དྲུག་ཚུལ་བཞི་ལ་སོགས་པའི་སྒོ་ནས་བཤད་པས་ཁྱད་པར་དུ་འཕགས་པ་ཡིན་ལ། མཐའ་དྲུག་ཚུལ་བཞི་ཡང་། ཡེ་ཤེས་རྡོ་རྗེ་ཀུན་ལས་བཏུས་ལས། བྱམས་པས་གསོལ་པ། བཅོམ་ལྡན་འདས་རྣལ་འབྱོར་གྱི་རྒྱུད་དུ་དེ་བཞིན་གཤེགས་པ་ཐམས་ཅད་ཀྱི་མཐའ་དྲུག་གི་བཤད་པ་ཅི་ལྟར་ལགས། བཅོམ་ལྡན་འདས་ཀྱིས་བཀའ་སྩལ་པ། དགོངས་པས་བཤད་པ་དང་། དགོངས་པ་མ་ཡིན་པས་བཤད་པ་དང་། དྲང་བའི་དོན་དང་།
ངེས་པའི་དོན་དང་། སྒྲ་ཇི་བཞིན་པ་དང་། སྒྲ་ཇི་བཞིན་པ་མ་ཡིན་པ་རྣམས་སོ། ། བྱམས་པས་གསོལ་པ། བཅོམ་ལྡན་འདས་ཐུགས་བརྩེ་བ་ཉིད་བཞེས་ཏེ། ཚིག་རེ་རེའི་བཤད་པ་བཀའ་སྩལ་དུ་གསོལ། བཅོམ་ལྡན་འདས་ཀྱིས་བཀའ་སྩལ་པ། གང་མཐར་ཐུག་པ་བཤད་པ་དེ་ཉིད་དགོངས་པས་བཤད་པ་སྟེ། འདི་ལྟ་སྟེ། འདོད་ཆགས་མ་ཡིན་པ་དང་།
འདོད་ཆགས་དང་བྲལ་བ་མ་ཡིན་པ་དང་། བར་མ་ཉེ་བར་མི་དམིགས་པ་ཞེས་བྱ་བ་ལ་སོགས་པ་རྡོ་རྗེའི་ཚིག་རྣམས་ནི་དགོངས་པས་བཤད་པའོ། ། ལུས་དང་། ངག་དང་། ཡིད་མེད་པ་དང་། བདག་མེད་པ་དང་། ཐམས་ཅད་སྟོང་པ་དང་། དག་པ་དང་། འོད་གསལ་བ་ཞེས་བྱ་བ་ལ་སོགས་པ་རྡོ་རྗེའི་ཚིག་ནི་དགོངས་པ་མ་ཡིན་པར་བཤད་པའོ། ། ག་པུར་དང་།
ཁྲག་ཆེན་པོ་དང་། ཙནྡན་དམར་པོ་དང་། རྡོ་རྗེ་པདྨ་དང་། ཕྱག་རྒྱ་ཞེས་བྱ་བ་ལ་སོགས་པ་རྡོ་རྗེའི་ཚིག་རྣམས་ནི་དྲང་བའི་དོན་ནོ། ། ག་པུར་ནི་ཁུ་བ་དང་། ཁྲག་ཆེན་ནི་ཟླ་མཚན་གྱི་ཁྲག་དང་། ཙནྡན་དམར་པོའི་ཁུ་བ་དང་བསྲེས་པ་ནི་ཙནྡན་དམར་པོའོ། ། རྡོ་རྗེའི་མཚན་མ་སྟེ་ཐབས་སོ། ། པདྨ་ནི་བྷ་ག་སྟེ་ཤེས་རབ་དང་། ཕྱག་རྒྱ་ནི་བཙུན་མོ་ཞེས་བྱ་བ་ལ་སོགས་པ་རྡོ་རྗེའི་ཚིག་རྣམས་ནི་ངེས་པའི་དོན་ཏོ། །
གཉིས་ཀ་དང་། བྱ་བའི་རྒྱུད་རྣམས་སུ་དོན་གསལ་བར་གསུངས་པ་འདི་ལྟ་སྟེ། དཀྱིལ་འཁོར་དང་། མཆོད་སྦྱིན་དང་། གཏོར་མ་དང་། སྨན་དང་། ཞི་བ་ལ་སོགས་པའི་ལས་ཀྱི་ཚོགས་རྣམས་དང་། དེ་བཞིན་དུ་འཇིག་རྟེན་པའི་དངོས་གྲུབ་ཆེན་པོ་གསུངས་པའི་རྡོ་རྗེའི་ཚིག་རྣམས་ནི། སྒྲ་ཇི་བཞིན་པ་སྟེ། འདི་ནི་ཡི་གེའི་བཤད་པའོ། །
ཀ་ཊ་ཁྱ་གོ ཏྲ་བ་ཊ། ཀོ་ཊ་བ་ཤྩ་གོ་ཊི་ར་བ་ཀོ་ལ་ཁྱ་ཀོ་ལ། ཝ་ཀོ་ལ་བ་ཤྩ་ཀོ་ལ་ཀ་ཏ་ལ། འདི་དབང་པོ་དང་ཡུལ་གསུངས་ཏེ། དེ་ལྟ་བུའི་རྡོ་རྗེའི་ཚིག་རྣམས་ནི་སྒྲ་ཇི་བཞིན་མ་ཡིན་པར་བཤད་པའོ། ། ཞེས་གསུངས་པ་ལྟར་ཡིན་ལ། ཚུལ་བཞི་ཡང་རྒྱུད་དེ་ཉིད་ལས། བཤད་པ་རྣམ་པ་བཞི་ནི། ཡི་གེའི་དོན་དང་།
སྤྱིའི་དོན་དང་། སྦས་པ་དང་། མཐར་ཐུག་པ་རྣམས་སོ། ། ཞེས་གསུངས་པ་ལྟར་ཡིན་ལ། འདི་བཞིའི་དོན་ཡང་། དང་པོ་ཡི་གེའི་དོན་གྱི་བཤད་པ་ནི། མཐའ་དྲུག་གི་ནང་ཚན་སྒྲ་ཇི་བཞིན་པའི་བཤད་པ་རྣམས་ཡིན་ལ། སྤྱིའི་དོན་གྱི་བཤད་པ་ནི། རྒྱུད་དེ་ཉིད་ལས། བཅོམ་ལྡན་འདས་ཀྱིས་བཀའ་སྩལ་པ།
ཉན་ཐོས་ལ་སོགས་པའི་འདོད་ཆགས་དང་བྲལ་བའི་ཆོས་སྤྱོད་པ་རྣམ་པར་རྟོག་པའི་བག་ཆགས་ལས་མ་གྲོལ་བ་རྣམས། རྣལ་འབྱོར་ཆེན་པོའི་རྒྱུད་དག་ཏུ་བཙུན་མོའི་བྷ་ག་ལ་བཞུགས་ཞེས་བྱ་བ་ལ་སོགས་པའི་འདོད་ཆགས་ཀྱི་ཆོས་གསལ་བར་བྱེད་པ་ངོ་མཚར་ཅན་གྱི་རྡོ་རྗེའི་ཚིག་ཐོས་ནས་སྨོད་པར་བྱེད་པ་དེ་རྣམས་དང་མི་འགལ་བའི་སྒོ་ནས་བཤད་པ་དེ་ནི་སྤྱིའི་དོན་དུ་བཤད་པ་གསུངས་པའོ། ། ཞེས་གསུངས་པ་ལྟ་བུའོ། ། སྦས་པའི་དོན་གྱི་བཤད་པ་ནི། ཡང་རྒྱུད་དེ་ཉིད་ལས། བཅོམ་ལྡན་འདས་ཀྱིས་བཀའ་སྩལ་པ། གང་རྡོ་རྗེ་དང་པདྨ་མཉམ་པར་སྦྱོར་བའི་བདེ་བས་རང་བཞིན་སྣང་བ་ཡང་དག་པར་ཉེ་བར་མཚོན་པར་བྱེད་པ་ནི། བདེ་བ་ཆེན་པོའི་གོ་འཕང་ལ་རབ་ཏུ་གནས་པར་འགྱུར་རོ། ། འདི་ནི་སྦས་པའི་བཤད་པའོ། ། ཞེས་སོགས་གསུངས་པ་ལྟ་བུའོ། །
བཞི་པ་མཐའ་དྲུག་གི་དོན་བཤད་པ་ནི། གོང་གི་མཐའ་དྲུག་གི་ནང་ཚན་དགོངས་པས་བཤད་པ་ལྟར་ཡིན་ནོ། ། འོ་ན་མཐའ་དྲུག་ཚུལ་བཞིའི་བཤད་པ་འདི་རྒྱུད་སྡེ་འོག་མ་རྣམས་ལ་མེད་པ་ཡིན་ནམ་ཞེ་ན། དེ་ནི་མེད་པ་ཡིན་ཏེ། ཡང་རྒྱུད་དེ་ཉིད་ལས། བཅོམ་ལྡན་འདས་ཀྱིས་བཀའ་སྩལ་པ། དོན་དམ་པར་ནི་བདེན་པ་ལས་བདག་བྱིན་གྱིས་བརླབ་པའི་རིམ་གྱིས་ལངས་ཏེ། འདོད་ཆགས་ལས་བྱུང་བའི་བྱང་ཆུབ་ཀྱི་གནས་རབ་ཏུ་བསྟན་པའི་ཕྱིར། བཙུན་མོའི་འཁོར་གྱི་དབུས་སུ་འཁོར་ལོས་བསྒྱུར་བའི་གཟུགས་ཀྱིས་བདེ་བ་ཆེན་པོའི་ཏིང་ངེ་འཛིན་གྱི་བཙུན་མོའི་བྷ་ག་ལ་ཡང་དག་པར་བཞུགས་ཏེ། འཇིག་རྟེན་གྱི་སྤྱོད་པ་དང་འགལ་བ།
རྨད་དུ་བྱུང་བའི་རྡོ་རྗེའི་ཚིག་གིས་མཐར་དྲུག་གིས་རབ་ཏུ་སྤྱད་དེ། སྒྲུབ་པར་བྱེད་པ་ནི་རྣལ་འབྱོར་ཆེན་པོའི་རྒྱུད་ལ་རབ་ཏུ་བཞུགས་པའོ། ། རིགས་པའི་ལྷ་མོ་རྣམས་དང་ལྷན་གཅིག་ཏུ་དཀྱིལ་འཁོར་གྱི་འཁོར་ལོ་དགོད་པ་དང་། དེ་ལས་བྱུང་བའི་བྱེད་པ་དང་། ལས་དང་། སྒྲུབ་པ་པོ་ལ་སོགས་པའི་དེ་ཁོ་ན་ཉིད་རྣམ་པ་བཅུར་རབ་ཏུ་འབྱེད་དེ། སྒྲུབ་པར་བྱེད་པ་ནི་གཉིས་ཀའི་རྒྱུད་ལ་བཞུགས་སོ། ། ལས་ཀྱི་བྱ་བ་སྣ་ཚོགས་རྒྱ་ཆེན་པོ་བྱ་བའི་རྒྱུད་ཀྱི་ཕྱག་རྒྱ་དམིགས་པའི་མཚན་ཉིད་རབ་ཏུ་སྤྱད་པར་བྱ་བའི་བསྒྲུབ་པར་བྱ་བ་དང་། སྒྲུབ་པར་བྱེད་པ་སྤྱོད་པའི་རྒྱུད་ལ་བཞུགས་སོ། ། འཇིགས་པར་དམིགས་ཤིང་ཤིན་ཏུ་གཙང་སྦྲ་བྱེད་པ་དང་།
ཡེ་ཤེས་སེམས་དཔའི་བདེ་བ་དམ་པ་མེད་པ་དང་། བདག་ཉིད་ལྷའི་བསྙེན་པ་མེད་པ་དང་། རྨད་དུ་བྱུང་བའི་སྤྱོད་ཡུལ་མ་ཡིན་པ་དང་། སྐྱོན་གྱི་རྟོག་པ་རབ་ཏུ་གཅོད་པའི་སྒྲུབ་པར་བྱེད་པ་ནི་བྱ་བའི་རྒྱུད་ལ་རབ་ཏུ་བཞུགས་སོ། ། སྔགས་དང་། སྨན་དང་། སྦྱིན་སྲེག་དང་། ཕྱེ་མ་དང་། མིག་སྨན་དང་། རྐང་མགྱོགས་ལ་སོགས་པ་དངོས་གྲུབ་ཆེན་པོ་བརྒྱད་རབ་ཏུ་སྤྱད་པས་སྒྲུབ་པར་བྱེད་པ་ནི་རྟོག་པའི་རྒྱུད་ལ་བཞུགས་སོ། །
ཞེས་གསུངས་ནས། མཐའ་དྲུག་ཚུལ་བཞིའི་བཤད་པ་རྣལ་འབྱོར་ཆེན་པོའི་ཁྱད་ཆོས་སུ་བསྟན་ཏེ། རྒྱུད་སྡེ་འོག་མ་རྣམས་ལ་དེ་དང་ལྡན་པར་མ་གསུངས་པའི་ཕྱིར་རོ། ། གཉིས་པ་བརྗོད་བྱ་དོན་གྱི་ཟབ་ཁྱད་བཤད་པ་ལ་གསུམ། མ་སྨིན་པ་སྨིན་པར་བྱེད་པ་དབང་གི་ཟབ་ཁྱད། སྨིན་པ་གྲོལ་བར་བྱེད་པ་ལམ་གྱི་ཟབ་ཁྱད། གྲོལ་བ་མཐར་ཐུག་པ་འབྲས་བུའི་ཟབ་ཁྱད་བཤད་པའོ། ། དང་པོ་ལ་ལྔ། གང་ཁྱད་པར་དུ་འཕགས་པར་བྱེད་པའི་དབང་གི་རབ་དབྱེ་བཤད་པ། གང་གིར་བསྐུར་བར་བྱེད་པ་སློབ་དཔོན་གྱི་མཚན་ཉིད་བཤད་པ།
གང་ལ་བསྐུར་བ་རྡོ་རྗེ་སློབ་མའི་མཚན་ཉིད་བཤད་པ།

གང་མ་སྨིན་པ་སྨིན་པར་བྱེད་པ་དབང་གི་དགོས་པ་བསྟན་པ། སྨིན་པ་མི་ཉམས་པར་བྱེད་པ་དམ་ཚིག་དང་སྡོམ་པའི་རྣམ་གཞག་བསྟན་པའོ། ། དང་པོ་ལ་གཉིས། སྨིན་བྱེད་གྱི་རབ་དབྱེ་བཤད་པའི་སྒོ་ནས་ཁྱད་པར་དུ་འཕགས་ཚུལ་མདོར་བསྟན་པ། དེ་ཉིད་ཀྱི་ངོ་བོ་ཞིབ་ཏུ་བཤད་པའི་སྒོ་ནས་རྒྱས་པར་བཤད་པའོ། ། དང་པོ་ནི་ཡེ་ཤེས་ཐིག་ལེའི་རྒྱུད་ལས། ཆུ་ཡི་དབང་བསྐུར་ཅོད་པན་དབང་། ། བྱ་བའི་རྒྱུད་ལ་རབ་ཏུ་གྲགས། ། རྡོ་རྗེ་དྲིལ་བུ་དེ་བཞིན་མིང་། ། སྤྱོད་པའི་རྒྱུད་ལ་རབ་ཏུ་གསལ། ། ཕྱིར་མི་ལྡོག་པ་ཡི་ནི་དབང་། །
རྣལ་འབྱོར་རྒྱུད་དུ་གསལ་བར་བྱེད། ། དེ་བཞིན་དྲུག་གི་བྱེ་བྲག་དབང་། ། དེ་ནི་སློབ་དཔོན་དབང་ཞེས་བྱ། ། རྣལ་འབྱོར་བླ་མ་ཡི་ནི་མཚན། ། གསང་བ་ཡི་ནི་དབང་རྒྱས་བཤད། ། ཤེས་རབ་ཡེ་ཤེས་བླ་ན་མེད། ། བཞི་པ་དེ་ཡང་དེ་བཞིན་ནོ། ། ཞེས་གསུངས་པས། རྒྱུད་སྡེ་བཞིར་བཤད་ནས། དེ་ལ་དབང་བསྐུར་གྱི་རིམ་པ་མི་འདྲ་བ་བཞི་བཤད་པ་ལ།
བུམ་དབང་ལ་སོགས་དབང་གོང་མ་བཞི་ནི་རྣལ་འབྱོར་ཆེན་པོ་ཁོ་ནའི་ཁྱད་ཆོས་ཡིན་ལ། དེ་བཤད་པ་ལ་བཤད་རྒྱུད་རྡོ་རྗེ་འཕྲེང་བར། དང་པོའི་དབང་ནི་གཙོ་བོ་སྟེ། ། གཉིས་པ་གསང་བའི་མིང་ཅན་ནོ། ། གསུམ་པ་ཀུན་ལ་སྦྱོར་བ་སྟེ། ། བཞི་པ་དེ་ནི་དམ་པའོ། ། གཙོ་བོའི་དབྱེ་བས་བཅུ་གཅིག་སྟེ། ། བཅུ་གཉིས་པ་ནི་གསང་བའོ། ། བཅུ་གསུམ་པ་ནི་ཡང་དག་སྦྱོར། ། བཅུ་གཉིས་པ་ནི་དམ་པ་སྟེ། །
དབང་བསྐུར་རེ་རེ་ས་རེ་སྟེ། རྣམ་པ་གསུམ་ནི་རྒྱུ་ཡི་དབང་། ། བཞི་པ་འབྲས་བུ་ངེས་པར་བྱ། ། ཞེས་གསུངས་པས། དེ་ལ་རྩ་བ་དབང་བསྐུར་བཞིར་གསུངས་ནས། དེ་ལས་ཕྱེ་བའི་བཅུ་བཞིར་བཤད་པ་ལ། བུམ་དབང་ལ་རྒྱུའི་གཙོ་བོའི་ཐ་སྙད་བྱས་ནས་བཅུ་གཅིག་ཏུ་ཕྱེ་སྟེ། དེའི་སྟེང་དུ་དབང་གོང་མ་གསུམ་བསྣན་པས་བཅུ་བཞིར་ཕྱེ་གསུངས་ལ། དེ་ཇི་ལྟར་ཕྱེ་ཚུལ་ཡང་། དཔལ་སྡོམ་པ་འབྱུང་བ་ལས།
རིགས་ཀྱི་ལྷ་ངེས་མེ་ཏོག་ཕྲེང་། ། ཆུ་དང་ཅོད་པན་རྡོ་རྗེ་དང་། ། དྲིལ་བུ་དང་ནི་མིང་གི་དབང་། ། བདེ་གཤེགས་ལྔ་ཡི་བདག་ཉིད་དབང་། ། བརྟུལ་ཞུགས་དང་ནི་ལུང་བསྟན་ཉིད། ། རྗེས་གནང་དང་ནི་དབུགས་དབྱུང་དང་། ། ཕྱིར་མི་ལྡོག་པ་སློབ་དཔོན་དབང་། ། བུམ་པ་ལ་ནི་འབྱུང་བའོ། ། གཉིས་པ་གསང་བའི་མཆོག་ཡིན་ཏེ། ། བཞི་པ་དེ་ལྟར་ཡང་དེ་བཞིན། །
ཞེས་གསུངས་པས་དབང་བཅུ་བཞིར་ཕྱེ་ཚུལ་བཤད་ལ། ཡང་རྒྱུད་ཁ་ཅིག་ཏུ་བཅུ་བཞི་པོ་དེ་བཅུ་གཅིག་ཏུ་བསྡུས་ནས་བསྟན་ཏེ། དང་པོའི་སངས་རྒྱས་ཀྱི་རྒྱུད་ལས། ཆུ་དང་ཅོད་པན་དར་དང་ནི། ། རྡོ་རྗེ་དྲིལ་བུ་བརྟུལ་ཞུགས་དང་། ། མིང་རྒྱལ་དབང་ནི་རྣམ་པ་བདུན། ། བྱིས་པ་རྣམས་ནི་གཟུང་ཕྱིར་ཡིན། ། གསུམ་པ་འཇིག་རྟེན་ཀུན་རྫོབ་དང་། ། བཞི་པ་དོན་གྱི་དམ་པའོ། ། བུམ་པ་གསང་བའི་དབང་དང་ནི། །
ཤེས་རབ་ཡེ་ཤེས་ཞེས་བྱ་དང་། ། དེ་ནས་ཤེས་རབ་ཆེན་པོ་ཡི། ། ཡེ་ཤེས་ཞེས་བྱ་རྫོགས་པ་དག ། འགྱུར་དང་མི་འགྱུར་བར་ཆད་ཅན། ། བར་ཆད་མེད་པ་དེ་ལས་གཞན། ། ཞེས་གསུངས་པས། དུས་ཀྱི་འཁོར་ལོ་ལྟར་ན། བྱིས་པ་འཇུག་པའི་དབང་བདུན་གྱི་སྟེང་དུ། བུམ་དབང་ཡན་གྱི་དབང་གོང་མ་བཞི་བསྣན་པས་བཅུ་གཅིག་ཏུ་བྱེད་པ་ཡིན་ནོ། ། གང་ལྟར་ཡང་དབང་བཞི་དང་དེ་ལ་དབང་བསྐུར་བཅུ་བཞིར་ཕྱེ་བའི་བཤད་པ་ནི།
བླ་མེད་སྤྱིའི་ཁྱད་ཆོས་སུ། དཔལ་བརྟག་པ་གཉིས་པ་དང་། རྡོ་རྗེ་གུར་དང་། དཔལ་སྃ་བུ་ཊི་དང་། སངས་རྒྱས་ཐོད་པ་དང་། དཔལ་གསང་བ་འདུས་པ་དང་། གཤིན་རྗེ་གཤེད་ཀྱི་རྒྱུད་རྣམས་ལས་གསལ་བར་གསུངས་པ་ཡིན་ནོ། ། དོན་དེ་ཐུགས་ལ་བཞག་ནས། གྲུབ་ཆེན་དྲིལ་བུ་པས། ཆུ་ཡི་དབང་སོགས་དབྱེ་བ་ཡིས། །
བཞི་པོ་དེ་ཡང་བཅུ་བཞིར་འགྱུར། ། ཞེས་གསུངས་པ་ཡིན་ནོ། ། དེ་ལ་ཡང་བུམ་དབང་ཙམ་གྱི་དབང་དུ་བྱས་ནས། ཡེ་ཤེས་ཐིག་ལེ་ལས། ཆུ་དང་དབུ་རྒྱན་རྡོ་རྗེ་དང་། ། དྲིལ་བུ་མིང་དང་བརྟུལ་ཞུགས་དང་། ། ལུང་བསྟན་པ་དང་སྐྱབས་སྦྱིན་པ། ། ཕྱག་རྒྱ་སྔགས་དང་ཡེ་ཤེས་སོ། ། ཞེས་གསུངས་ནས། གྲངས་བཅུ་གཅིག་ཏུ་བཤད་ལ།
དེ་ཡང་རིག་པའི་དབང་ལྔའི་སྟེང་དུ་རྡོ་རྗེ་བརྟུལ་ཞུགས་དང་དྲུག རྡོ་རྗེ་སློབ་དཔོན་གྱི་དབང་དང་བདུན། དེའི་སྟེང་དུ་རྗེས་གནང་། ལུང་བསྟན། དབུགས་དབྱུང་། གཟེངས་བསྟོད་མཐའ་བརྟེན་བཞི་བསྣན་པས་བཅུ་གཅིག་ཏུ་བྱེད་པ་ཡིན་ལ། དེའི་སྟེང་དུ་དབང་གོང་མ་གསུམ་བསྣན་པས་བཅུ་བཞིར་བྱེད་པ་ཡིན་ནོ། ། དེ་ལ་བདེ་མཆོག་གསང་མཐའ་བའི་ལུགས་ལ། དབུགས་དབྱུང་བ་དང་གཟེངས་བསྟོད་གཉིས་གཅིག་ཏུ་བྱས་པས་བཅུ་བཞི་མ་ཚངས་བ་ལ་ཁ་གཅིག་ན་རེ། བརྟུལ་ཞུགས་ལ་ཐུན་མོང་དང་ཐུན་མོང་མ་ཡིན་པའི་བརྟུལ་ཞུགས་གཉིས་སུ་བྱས་ནས་བཅུ་བཞིར་བྱེད་པ་ཡིན་ཞེས་ཟེར་བ་མི་འཐད་དེ།
དབང་བསྐུར་བཅུ་བཞིར་ཕྱེ་བ་ནི་བློ་སྤྱིའི་ཁྱད་ཆོས་ཡིན་པས་དེ་དང་ལྡན་དགོས་ལ། ཐུན་མོང་དང་ཐུན་མོང་མ་ཡིན་པའི་བརྟུལ་ཞུགས་ནི་བདེ་མཆོག་ཁོ་ནའི་ཁྱད་ཆོས་ཡིན་པའི་ཕྱིར་རོ། ། དེས་ན་སྔགས་ཀྱི་བཟླས་ལུང་དུ་སྦྱིན་པ་བསྣན་པས་བཅུ་བཞིར་བྱེད་པ་མཁས་པ་དག་གི་བཞེད་པ་ཡིན་ནོ། ། ཡང་སྃ་བུ་ཊི་ལས། བྱང་ཆུབ་སེམས་ཀྱི་དབང་བསྐུར་བའི། ། སློབ་མར་སྡིག་དང་བྲལ་བ་ལ། ། རྗེས་སུ་གནང་བ་དེ་ནས་སྦྱིན། ། ཞེས་གསུངས་པའི་དགོངས་པར་བྱས་ནས། སློབ་དཔོན་ཨ་བྷ་ཡས། བུམ་དབང་བཅུ་གཅིག་གི་རྣམ་གཞག་མི་བྱེད་པར་དབང་བཞི་པའི་རྗེས་སུ་མཐའ་བརྟེན་ཐམས་ཅད་སྦྱིན་པར་བཤད་ཅིང་།
སློབ་དཔོན་ལྭ་བ་པས་ཀྱང་། ནུབ་གཅིག་ལ་དབང་བཞི་བསྐུར་ན། མཐའ་བརྟེན་ཐམས་ཅད་ཨ་བྷ་ཡ་ལྟར་མཛད་དོ། ། གཉིས་པ་དེ་ཉིད་ཀྱི་ངོ་བོ་ཞིབ་ཏུ་བཤད་པའི་སྒོ་ནས་རྒྱས་པར་བརྗོད་པ་ལ་གཉིས། དབང་གི་ངེས་ཚིག་དང་། ངེས་ཚིག་དང་ལྡན་པའི་དབང་བཞིའི་ངོ་བོ་ཞིབ་ཏུ་བཤད་པའོ། ། དང་པོ་ནི་ཧེ་བཛྲ་ལས། རྒོད་པ་དག་ལས་སློབ་དཔོན་ཉིད། ། བལྟ་བ་གསང་བ་དེ་བཞིན་ནོ། ། ལག་བཅང་ལ་ནི་ཤེས་རབ་ཉིད། །
གཉིས་གཉིས་འཁྱུད་པ་དེ་ཡང་ཉིད། ། སེམས་ཅན་རྣམས་ཀྱི་དངོས་གྲུབ་ཕྱིར། ། དབང་ནི་རྣམ་པ་བཞི་རུ་བཤད། ། གཏོར་དང་བླུགས་པ་ཞེས་བྱ་འདིས། ། དེས་ན་དབང་ཞེས་བརྗོད་པར་བྱ། ། ཞེས་གསུངས་པའི་ཚིག་རྐང་མཐའ་མ་གཉིས་ཀྱིས་དབང་བཞིའི་ངེས་ཚིག་བསྟན་ལ། དེའི་དོན་ལ་རྗེ་བཙུན་རྩེ་མོའི་དབང་གི་ངེས་ཚིག་ནི། གཏོར་དང་ཞེས་བྱ་བ་སྟེ། བླུགས་པ་ནི། བུམ་པས་སྤྱི་བོ་ནས་དང་།
གསང་དབང་ལྕེ་ལ་དང་། ཤེས་རབ་ཡེ་ཤེས་དབང་གི་གནས་སུ་དང་། དབང་བཞི་པ་སེམས་ལ་བླུགས་པས་སོ། ། དེས་གཏོར་མ་ནི་བཀྲུས་པ་སྟེ། ལུས་དང་། ངག་དང་། སེམས་ཀྱི་དྲི་མ་རྣམས་བཀྲུས་ཞེས་བྱ་བའི་དོན་ཏོ། ། དེས་ལམ་བསྒོམ་པའི་སྐལ་བ་ལ་དབང་བར་བྱས་སོ། ། ཞེས་པ་ལྟར་རོ། ། གཉིས་པ་ངེས་ཚིག་དང་ལྡན་པའི་དབང་བཞིའི་ངོ་བོ་ཞིབ་ཏུ་བཤད་པ་ལ་བཞི།
བུམ་དབང་གི་ངོ་བོ་ཞིབ་ཏུ་བརྗོད་པའི་སྒོ་ནས་རྒྱས་པར་བཤད་པ་དང་། གསང་དབང་གི་ངོ་བོ་ཞིབ་ཏུ་བརྗོད་པའི་སྒོ་ནས་རྒྱས་པར་བཤད་པ་དང་། ཤེས་རབ་ཡེ་ཤེས་ཀྱི་དབང་གི་ངོ་བོ་ཞིབ་ཏུ་བརྗོད་པའི་སྒོ་ནས་རྒྱས་པར་བཤད་པ་དང་། དབང་བཞི་པའི་ངོ་བོ་ཞིབ་ཏུ་བརྗོད་པའི་སྒོ་ནས་རྒྱས་པར་བཤད་པའོ། ། དང་པོ་ལ་གཉིས། བུམ་དབང་ཙམ་དང་ཐུན་མོང་མ་ཡིན་པའི་བུམ་དབང་ངོ་། ། དང་པོ་ནི་གྲུབ་ཆེན་ལྭ་བ་པས། དབང་བསྐུར་བ་དྲུག་པོ་འདི་རྣམས་ནི་ཐམས་ཅད་དུ་སྤྱན་མ་ལ་སོགས་པའི་ལྷ་མོ་རྣམས་ཀྱི་བུམ་པའི་བྱ་བ་ལ་འཇུག་པ་ན། བུམ་པའི་དབང་བསྐུར་བ་ཞེས་བརྗོད་དོ། ། དེ་སྐད་དུ་ཡང་བུམ་པའི་དབང་ནི་དང་པོ་ནི། །
ཞེས་གསུངས་སོ། ། ཞེས་བཤད་པ་ལྟར། རིག་པའི་དབང་ལྔ་ནས་རྡོ་རྗེ་བརྟུལ་ཞུགས་ཀྱི་དབང་གི་བར་གྱི་དབང་དྲུག་པོ་ཐམས་ཅད་ལ་བུམ་པའི་དབང་ཞེས་བརྗོད་དེ། ཐམས་ཅད་ལ་བུམ་པའི་བྱ་བ་གཙོ་ཆེ་བས་དེར་བཞག་པར་དཀྱིལ་ཆོག་ཚད་ལྡན་དུ་མ་ནས་གསུངས་པ་ཡིན་ནོ། ། དེ་ལ་རིག་པའི་དབང་ལྔ་ལ། སློབ་དཔོན་སློབ་མ་དབང་རྫས་གསུམ་ཀ་དམིགས་པ་འཕོ་བ་དང་། སློབ་དཔོན་བདག་ཉིད་མི་འཕོ་ཞིང་། སློབ་མ་དང་དབང་རྫས་འཕོ་བ་དང་། སློབ་དཔོན་དང་སློབ་མ་མི་འཕོ་ཞིང་། དབང་རྫས་འཕོ་བ་དང་གསུམ་བཤད་པ་ལས།
དང་པོ་ནི་གྲུབ་ཆེན་དྷ་རི་ཀ་པས། མི་བསྐྱོད་བསམ་གཏན་གསུམ་རྫོགས་ནས། ། ཞེས་གསུངས་པས། མི་བསྐྱོད་པ་ཆུའི་དབང་གི་སྐབས་སུ། སློབ་དཔོན་དང་སློབ་མ་དབང་རྫས་བུམ་པའི་ཆུ་དང་གསུམ་ཆ་མི་བསྐྱོད་པར་བསྐྱེད་ཅིང་། དེ་བཞིན་དུ་རིན་འབྱུང་ཅོད་པན་གྱི་དབང་ལ་སོགས་པའི་དུས་སུ་ཡང་དེ་ལྟར་དུ་བསྐྱེད་པ་ཡིན་ནོ། ། དེ་བཞིན་དུ་བི་སུ་ཏ་ཙཎྜའི་དཀྱིལ་ཆོག་རྣམས་སུ་ཡང་དེ་ལྟར་དུ་བཤད་ལ། ཨ་བྷས་ཕྲེང་བར་བཤད་པའི་སྤྱི་དོན་ཡང་དེ་ཉིད་དོ། ། གཉིས་པ་ནི་གོང་མ་དེ་གསུམ་འོག་ནས་འཆད་པར་འགྱུར་བ་རྣམས་མ་གཏོགས་རྣལ་འབྱོར་བླ་མེད་ཀྱི་དཀྱིལ་ཆོག་ཕལ་ཆེ་བར་བཤད་པའི་ལུགས་ཡིན་ལ། གསུམ་པ་ནི་གྲུབ་ཆེན་བྷ་བ་བྷ་ཏྲས་རྡོ་རྗེ་མཁའ་འགྲོའི་འགྲེལ་པར་བཤད་ལ།
སློབ་དཔོན་དམིགས་པ་མི་འཕོ་ཞིང་། སློབ་མ་དང་དབང་རྫས་འཕོ་བའི་ལུགས་གཞིར་བཞག་ལ། སློབ་དཔོན་ནག་པོ་དམ་ཚིག་རྡོ་རྗེའི་དཀྱིལ་ཆོག་གི་གཞུང་དུ་བཤད་པ་ནི། དབང་རྫས་བུམ་པའི་ཆུ་མི་བསྐྱོད་པ་དང་རྡོ་རྗེ་དྲིལ་བུ་དབུ་རྒྱན་སོགས་ནི་འོད་དཔག་མེད་དོན་གྲུབ་རིན་འབྱུང་སོགས་སུ་བསྐྱེད་པར་བཤད་དེ། དེའི་དོན་ནི། སློབ་མ་ལ་དབང་རྫས་གཏད་པ་ཡང་། བྱིན་རླབས་ཅན་རབ་གནས་བྱས་པ་གཅིག་གཏད་དགོས་ལ། བུམ་པའི་ཆུ་བདུད་རྩིར་བསྐྱེད་པ་ཡང་བུམ་པ་སྟ་གོན་གྱི་སྐབས་སུ་ལྷར་བསྐྱེད་ཟིན་པའི་ཕྱིར་སྙམ་དུ་དགོངས་པ་ཡིན་ལ། དེ་བཞིན་དུ་ཁོང་གིས་མཛད་པའི་གསང་འདུས་ཀྱི་དཀྱིལ་ཆོག་ཏུ་ཡང་དེ་ལྟར་དུ་བཤད་དོ། ། འདིར་ལུགས་གསུམ་ལས་བར་མ་ཁས་བླང་བར་བྱ་བ་ཡིན་ལ།
དེ་ཡང་མི་བསྐྱོད་པ་ཆུ་དབང་ནས། རྣམ་པར་སྣང་མཛད་མིང་གི་དབང་གི་བར་རིགས་པའི་དབང་ལྔ་ཡིན་ལ། ལག་ཏུ་བླང་བའི་རིམ་པ་ནི་དབང་ཆོག་སོ་སོའི་སྐབས་སུ་བཤད་པ་ལྟར་བྱའོ། ། དེ་ལ་མི་བསྐྱོད་པ་ལ་ཆུའི་དབང་ནས། རྣམ་སྣང་ལ་མིང་གི་དབང་གི་བར་འཇོག་པའི་རྒྱུ་མཚན་ཡང་། མི་བསྐྱོད་པ་ནི། སེམས་རྣམ་པར་དག་པ་ཐུགས་རྡོ་རྗེ་ཡིན་ལ། ཆུས་དྲི་མ་འཁྲུད་པར་བྱེད་པ་ལྟར། མི་བསྐྱོད་པ་ཡང་སེམས་ཀྱི་དྲི་མ་སྦྱོང་བར་བྱེད་པ་ཡིན་པས་མི་བསྐྱོད་པའི་དབང་རྫས་ལ་ཆུ་བཞག་པ་ཡིན་ནོ། ། དེ་བཞིན་དུ་རིན་ཆེན་འབྱུང་ལྡན་ནི་དེ་བཞིན་གཤེགས་པ་ཐམས་ཅད་ཀྱི་ཡོན་ཏན་གྱི་ཆ་རྣམ་པར་དག་པ་ཡིན་ལ།
དེ་བཞིན་གཤེགས་པ་ཐམས་ཅད་ཀྱི་ཡོན་ཏན་གྱི་གཙོ་བོ་ནི་གདུལ་བྱའི་བསམ་པ་སྐོང་བར་བྱེད་པ་ཡིན་ཞིང་། རིན་པོ་ཆེ་ལ་སོགས་པའི་ཡོན་ཏན་གྱི་སྒོ་ནས་གདུལ་བྱ་ཕལ་ཆེ་བའི་བསམ་པ་སྐོང་བ་ཤས་ཆེ་བས་རིན་འབྱུང་གི་དབང་རྫས་ལ། རིན་པོ་ཆེའི་ཅོད་པན་བཞག་པ་ཡིན་ནོ། ། དེ་བཞིན་དུ་འོད་དཔག་མེད་ནི་དེ་བཞིན་གཤེགས་པ་རྣམས་ཀྱི་གསུང་རྣམ་པར་དག་པ་གསུང་རྡོ་རྗེ་ཡིན་ཞིང་། གསུང་གི་གསང་བ་བསམ་གྱིས་མི་ཁྱབ་པའི་སྒོ་ནས་གདུལ་བྱ་ལ་ཆོས་སྟོན་ཅིང་། བསྟན་བྱའི་ཆོས་ལ་ཡང་གསུང་རབ་ཡན་ལག་བཅུ་གཉིས་ཡོད་པ་དགུར་འདུས་ལ། དེའི་འདུས་ཚུལ་ཡང་། གྲུབ་ཆེན་བྷ་བ་བྷ་ཏྲ་ལ་སོགས་ཁུངས་ཐུབ་ཀྱིས་བཤད་པ་ལྟར་ཡིན་ལ། དེས་ན་གསུང་རབ་ཡན་ལག་དགུ་རྣམ་པར་དག་པའི་རྡོ་རྗེ་རྩེ་དགུ་པ་འོད་དཔག་མེད་ཀྱི་དབང་རྫས་སུ་བཤད་པ་ཡིན་ཏེ། དེའི་སྐབས་སུ་རྡོ་རྗེ་གུར་ལས།
རྡོ་རྗེ་ཆེན་པོ་རྩེ་དགུ་པ། དེ་འི་ལག་པ་གཡས་པར་སྦྱིན། ། ཞེས་གསུངས་པ་ཡིན་ནོ། ། འདི་ལ་སློབ་དཔོན་ལྷའི་རིགས་ཀྱི་བློ་གྲོས་ཀྱིས། འདིར་རྩེ་དགུ་པ་ནི་ལྔ་པ་ལ་ཟེར་ཏེ། སྟེང་འོག་གི་རྭ་བཞི་བཞི་སྟེ་བརྒྱད་དང་། དབུས་ར་ཐལ་བྱུང་དུ་ཡོད་པས་དགུ་ཡིན་ཏེ། སློབ་དཔོན་ཀུན་དགའ་སྙིང་པོས། བདེ་མཆོག་སངས་རྒྱས་མཉམ་སྦྱོར་གྱི་འགྲེལ་པར་དེ་ལྟར་བཤད་པས་སོ། ། ཞེས་གསུངས་པ་སྟེ།
སངས་རྒྱས་མཉམ་སྦྱོར་གྱི་འགྲེལ་ཆེན་གྱི་ལུང་དྲངས་ནས་དེ་ལྟར་དུ་བཤད་དོ། ། དེ་བཞིན་དུ་དོན་ཡོད་གྲུབ་པ་ནི། དེ་བཞིན་གཤེགས་པ་ཐམས་ཅད་ཀྱི་འཕྲིན་ལས་ཀྱི་ཆ་རྣམ་པར་དག་པ་ཡིན་ལ། དེ་རྣམས་ཀྱི་འཕྲིན་ལས་ཀྱི་གཙོ་བོ་ནི་གདུལ་བྱ་ལ་སྒྲ་དྲག་སྟོང་གི་སྒོ་ནས་ཆོས་སྟོན་པར་བྱེད་པ་ཡིན་པས། དོན་གྲུབ་ཀྱི་དབང་རྫས་ལ་དྲིལ་བུ་བཞག་པ་ཡིན་ནོ། ། དེ་བཞིན་དུ་རྣམ་སྣང་ནི་དེ་བཞིན་གཤེགས་པ་ཐམས་ཅད་ཀྱི་སྐུའི་ཆ་རྣམ་པར་དག་པ་སྐུ་རྡོ་རྗེ་ཡིན་ལ། དེ་ལ་ལུས་འདི་ནི་གྲུབ་པ་ན། དེ་ལ་མིང་འདོགས་པ་འབྲེལ་པ་ཅན་དུ་འབྱུང་བས་རྣམ་སྣང་ལ་མིང་དབང་བཞག་པ་ཡིན་ནོ། ། དེ་ཡང་གསང་འདུས་འཕགས་པ་ཡབ་སྲས་ཀྱི་ལུགས་འཛིན། སྒྲོན་གསལ་དང་ཟུང་འཇུག་གསལ་བ་ལས་བཤད་ཅིང་།
གྲུབ་ཆེན་ཀླུ་བྱང་གི་དཀྱིལ་ཆོག་ཉི་ཤུ་པའི་དོན་ཐོབ་ལ། རྣམ་སྣང་ལ་ཆུ་དབང་དང་། མི་བསྐྱོད་པ་ལ་མིང་དབང་བཤད་ཀྱང་། དེ་དག་གི་སྲོལ་འཛིན་པར་འདོད་པ་ཁ་ཅིག དེ་རྣམས་ཀྱི་བཞེད་པ་དེ་དག་བཀག་ནས། འདུས་པ་འཕགས་ལུགས་ཀྱི་སྐབས་སུ། རྣམ་སྣང་ལ་མིང་དབང་དང་། མི་བསྐྱོད་པ་ལ་ཆུ་དབང་བྱེད་པ་ནི། དེ་དག་གི་ལུགས་དང་འགལ་བ་ཡིན་ནོ། ། དེ་ལྟར་བཤད་པའི་རིག་པའི་དབང་ལྔ་པོ་དེའི་སྒྲ་དོན་ནི་སློབ་དཔོན་ལྭ་བ་པས།
དབང་བསྐུར་བ་ལྔ་པོ་འདི་རྣམས་ཀྱི་དབང་བསྐུར་བའི་སློབ་མ་ནི། སྔགས་དང་རྒྱུད་ཉན་པ་དང་། བཤད་པ་དང་། གསང་སྔགས་གྲུབ་པ་ལ་དབང་བ་ཡིན་ནོ། ། དེ་བཞིན་གཤེགས་པ་ལྔའི་དབང་བསྐུར་བ་དེ་དག་ལ་རིག་པའི་དབང་བསྐུར་བའི་སྒྲས་ཀྱང་བརྗོད་པར་བྱ་བ་ཡིན་ཏེ། མ་རིག་པ་ལྔ་པོ་ཡོངས་སུ་འགྱུར་བའི་ངོ་བོ། རིག་པའི་ཡེ་ཤེས་ལྔར་བྱ་བའི་ཕྱིར་རོ། ། ཞེས་གསུངས་པ་ལྟར་རོ། འོ་ན་འདིར་བཤད་པའི་རིག་པའི་དབང་ལྔ་དང་། རྣལ་འབྱོར་གྱི་རིག་པའི་དབང་ལྔ་ལ་ཁྱད་པར་ཅི་ཡོད་སྙམ་ན།
འདི་ལ་མི་འདྲ་བའི་ཁྱད་པར་བཞི། དབང་བསྐུར་མཁན་གྱི་ལྷ་མི་འདྲ་བའི་ཁྱད་པར། དབང་བསྐུར་བའི་རྫས་མི་འདྲ་བའི་ཁྱད་པར། དབང་བསྐུར་བའི་གནས་མི་འདྲ་བའི་ཁྱད་པར། དབང་བསྐུར་བའི་དགོས་པ་མི་འདྲ་བའི་ཁྱད་པར་རོ། ། དང་པོ་ནི་འདིར་དབང་ལྷ་ཡབ་ཡུམ་ཞལ་སྦྱོར་ཅན་གྱི་རྣམ་པ་ཆགས་པ་དང་བཅས་པའི་ཚུལ་ཅན་གྱིས་བསྐུར་ལ། རྒྱུད་དེར་ནི་དབང་ལྷ་ཆགས་བྲལ་གྱི་རྣམ་པ་ཅན་གྱིས་བསྐུར་བའི་ཕྱིར་རོ། ། གཉིས་པ་དབང་རྫས་ཀྱི་ཁྱད་པར་ནི། འདིར་བདུད་རྩི་ལྔའི་ཁུ་བས་བསྐུར་བར་བཤད་ཅིང་། བདུད་རྩི་ལྔ་ནི།
ཕྱག་རྒྱ་ཆེན་པོ་ཐིག་ལེ་ལས། རིན་ཆེན་དབང་པོ་ཁྲག་ཅེས་བཤད། ། སྣང་བ་མཐའ་ཡས་ཁུ་བར་བརྗོད། ། དོན་ཡོད་གྲུབ་པ་ཤ་ཆེན་པོ། ། མི་བསྐྱོད་པ་ནི་དྲི་ཡི་ཆུ། ། རྣམ་པར་སྣང་མཛད་རྟུག་པར་བརྗོད། ། འདི་རྣམས་བདུད་རྩི་ལྔ་མཆོག་གོ ། ཞེས་གསུངས་པ་ལྟར་ཡིན་ལ། རྒྱུད་དེར་ནི་བུམ་པའི་ཆུ་ཙམ་གྱིས་བསྐུར་བར་བཤད་ཀྱི། བདུད་རྩི་ལྔས་བསྐུར་བའི་བཤད་པ་མེད་པའི་ཕྱིར་རོ། །
གསུམ་པ་དབང་བསྐུར་བའི་གནས་མི་འདྲ་བའི་ཁྱད་པར་ནི། འདིར་དབང་བསྐུར་བའི་ཡུལ་རིགས་ལྔ་ཡབ་ཡུམ་ཆགས་ཅན་གྱི་རྣམ་པར་བསྐྱེད་པའི་ལུས་དཀྱིལ་རྩ་གནས་མ་ལུས་པ་ལ་བསྐུར་བ་ཡིན་ལ། རྒྱུད་དེར་ནི་དབང་བསྐུར་བའི་ཡུལ་དེ་རིགས་ལྔ་ཞལ་སྦྱོར་གྱི་རྣམ་པ་ཅན་དུ་བསྐྱེད་པར་མ་བཤད་ཅིང་། ཆགས་བྲལ་གྱི་རྣམ་པ་ཅན་དུ་བསྐྱེད་པར་བཤད་པའི་ལུས་ཙམ་ལ་བསྐུར་བར་བཤད་པའི་ཕྱིར་རོ། ། བཞི་པ་དེ་ལྟར་བསྐུར་བའི་དགོས་པའི་ཁྱད་པར་ནི། འདིར་དབང་ལྷ་རིགས་ལྔ་ཆགས་ཅན་གྱི་རྣམ་པས། དབང་བསྐུར་བའི་ཡུལ་དུ་གྱུར་པའི་སློབ་མ་རིགས་ལྔ་ཞལ་སྦྱོར་གྱི་རྣམ་པར་བསྐྱེད་པ་ལ། དབང་རྫས་བདུད་རྩི་ལྔའི་ཁུ་བས་སྤྱི་བོ་ནས་དབང་བསྐུར་བས་རྩ་ཁམས་ཐམས་ཅད་བྱིན་གྱིས་བརླབས་ནས། ཡས་ནས་བྱོན་པའི་བདུད་རྩིས་རྐྱེན་བྱས་ཏེ། གཞིར་གནས་ཀྱི་བྱང་སེམས་འཕེལ་བ་དང་རྒྱས་པར་བྱས་ནས།
ལུས་ཀྱི་ཆ་ཤས་རྣམས་རིམ་པ་བཞིན་དུ་གང་བས། དགའ་བ་དང་པོ་གསུམ་རིམ་པ་བཞིན་སྐྱེ་ཞིང་། མཐར་ལུས་ཀྱི་ཆ་ཤས་རྩ་འཁོར་བཞི་ལ་སོགས་པ་རྩ་གནས་མཐའ་དག་བྱང་ཆུབ་སེམས་ཀྱིས་གང་བ་ལས་ལྷན་ཅིག་སྐྱེས་པའི་དགའ་བ་ཉམས་སུ་མྱོང་བ་ཡིན་པས། དགའ་བ་བཞི་བསྐྱེད་པའི་རྟེན་འབྲེལ་ཁྱད་པར་ཅན་བུམ་དབང་གི་དུས་ནས་སྒྲིག་པ་གཅིག་ཡོད་པ་ཡིན་ལ། རྣལ་འབྱོར་རྒྱུད་དུ་ནི་དེ་འདྲ་བའི་བཤད་པ་མེད་པའི་ཕྱིར་རོ། ། གཉིས་པ་ཐུན་མོང་མ་ཡིན་པའི་བུམ་དབང་ནི་རྡོ་རྗེ་གུར་ལས། ཆུ་ཡི་དབང་བསྐུར་དང་པོ་སྟེ། ། གཉིས་པ་དབུ་རྒྱན་དབང་བསྐུར་རོ། ། གསུམ་པ་རྡོ་རྗེའི་དབང་བསྐུར་ལ། ། རང་གི་བདག་པོ་བཞི་པ་སྟེ། །
ལྔ་པ་མིང་གི་དབང་བསྐུར་རོ། ། དྲུག་པ་རྫོགས་པའི་སངས་རྒྱས་ཉིད། ། བདུན་པ་བུམ་པའི་དབང་བསྐུར་རོ། ། བརྒྱད་པ་གསང་བའི་དབང་བསྐུར་རོ། ། དགུ་པ་ཤེས་རབ་དབང་བསྐུར་རོ། ། དེ་ཉིད་རྡོ་རྗེ་རབ་འབྱོར་བས། ། རྡོ་རྗེའི་བརྟུལ་ཞུགས་ཀུན་སྦྱིན་བྱ། ། བརྟན་པ་ཉིད་ནི་ལུང་བསྟན་ནོ། ། དེ་དག་དབང་བསྐུར་ཆོ་གའོ། ། ཞེས་གསུངས་པས།
འདིར་ཡང་བུམ་དབང་རྡོ་རྗེ་སློབ་དཔོན་གྱི་རྟེན་ལ་བསྐུར་བར་བཤད་ཅིང་། འདི་ཉིད་དབང་མདོར་བསྟན་གྱི་འགྲེལ་པར། བདུན་པ་བུམ་པའི་དབང་བསྐུར་རོ། ། ཞེས་པའི་ཚིག་ཉིད། བརྒྱད་པ་བུམ་པའི་དབང་བསྐུར་རོ། ། ཞེས་པར་བསྒྱུར་ནས་དྲངས་པ་ནི། དེ་ལ་དུས་འཁོར་བ་རྣམས་ཀྱི་འཆད་ཚུལ་ལ། དབང་གོང་མ་དང་བྱིས་པ་འཇུག་པའི་དབང་བདུན་གཉིས་སུ་བྱས་པའི་གོང་མ་བཞི་ལས། བུམ་དབང་གི་སྐབས་སུ་ངེས་དོན་གྱི་བུམ་དབང་བསྐུར་བ་ཡོད་པས་བུམ་དབང་དུ་འཇོག་པ་ཡིན་ཏེ། དཔལ་ལྡན་ཤེས་རབ་ནུ་མ་ལ་རེག་ངོར་སྐྱེས་པ་གང་ཡིན་དེ་ཡང་བུམ་པའི་དབང་། །
ཞེས་གསུངས་པས། བུམ་དབང་གི་སྒྲ་བསྟན་པའི་ཤེས་རབ་མའི་འོ་འཛིན་ཡོངས་སུ་རྒྱས་པ་ལ་རེག་པ་དང་། ནོམས་པ་དང་། མྱངས་པ་ལ་བརྟེན་ནས་དགའ་བའི་ཡེ་ཤེས་དང་པོར་སྐྱེས་པ་གང་ཡིན་པ་དེ་ནི་བུམ་པའི་དབང་ངོ་། ། ཞེས་འཆད་ལ། དྲུག་པ་རྫོགས་པའི་སངས་རྒྱས་ཉིད། ། བདུན་པ་བུམ་པའི་དབང་བསྐུར་རོ། ། ཞེས་སློབ་དཔོན་གྱི་དབང་གི་རྟེན་ལ་ཐུན་མོང་མ་ཡིན་པའི་བུམ་དབང་བསྐུར་བར་བཤད་པ་ལྟར་ན། ཧེ་བཛྲ་ལས། ཤེས་རབ་བཅུ་དྲུག་ལོན་པ་ལ། །
ལག་པ་དག་གིས་ཡང་དག་འཁྱུད། ། རྡོ་རྗེ་དྲིལ་བུ་མཉམ་སྦྱོར་བ། ། སློབ་དཔོན་གྱི་ནི་དབང་དུ་བརྗོད། ། ཅེས་གསུངས་པས། དམ་ཚིག་གསུམ་སྦྱིན་པ་ཡན་ཆད་སློབ་དཔོན་གྱི་དབང་ཡིན་ཞིང་། ཕྱག་རྒྱའི་ལུས་ལ་ཐོག་མར་རེག་པ་ལ་བརྟེན་ནས་དགའ་བ་དང་པོ་སྐྱེས་པ་ནི། རྡོ་རྗེ་སློབ་དཔོན་གྱི་དབང་གི་ངོ་བོ་ཡིན་ལ། དེ་ནས་བུམ་པའི་དབང་བསྐུར་བ་དེའི་ཚེ་ཤེས་རབ་མའི་ལུས་ཀྱི་གནས་ཐམས་ཅད་ལ་རེག་པ་ལ་བརྟེན་ནས་འབྱུང་བའི་དགའ་བའི་ཡེ་ཤེས་སྐྱེས་པ་གང་ཡིན་པ་དེ་ཐུན་མོང་མ་ཡིན་པའི་བུམ་དབང་དུ་འདོད་པ་ཡིན་ནོ། ། འདི་ཉིད་གསང་འདུས་ཡེ་ཤེས་ཞབས་ལུགས་པ་རྣམས་ཀྱི་འཆད་ཚུལ་དང་མཐུན་པ་ཡིན་ཏེ། དེ་རྣམས་ཀྱི་འཆད་ཚུལ།
འོ་ན་རིག་པའི་དབང་ལྔའི་སྐབས་སུ་ཡང་རིགས་ལྔ་ཡབ་ཡུམ་ཞལ་སྦྱོར་དུ་བསྒོམ་པ་ཡོད་ལ། རྡོ་རྗེ་སློབ་དཔོན་དང་དབང་གསུམ་པའི་སྐབས་སུ་ཡང་དེ་ལྟར་གྱི་རྣམ་པ་ཅན་བསྒོམ་པ་ཡོད་ན། དེ་ལས་ཁྱད་པར་ཅི་ཡོད་ཅེ་ན། རིག་པའི་དབང་ལྔའི་སྐབས་སུ་རིགས་ལྔ་ཡབ་ཡུམ་ཞལ་སྦྱོར་གྱི་རྣམ་པ་བསྒོམས་པ་ཡོད་ཀྱང་། ཕན་ཚུན་བལྟས་པ་ལས་བྱུང་བའི་བདེ་བ་ལམ་དུ་བྱེད་པ་ཡིན་གྱི། དངོས་སུ་རེག་པ་སོགས་ལ་བརྟེན་ནས་བྱུང་བའི་བདེ་བ་ལམ་དུ་བྱེད་པ་མེད་དེ། ཡོད་ན་བུམ་དབང་དང་ཁྱད་པར་མེད་པར་འགྱུར་བའི་ཕྱིར་རོ། ། ཤེས་རབ་ཡེ་ཤེས་ཀྱི་དབང་གི་སྐབས་སུ་རིག་མ་དང་སྙོམས་འཇུག་བྱས་པ་ལ་བརྟེན་ནས་བྱུང་བའི་བདེ་བ་ལམ་དུ་བྱེད་པ་ཡིན་གྱི། དེ་ཉིད་ཀྱི་ཟླས་དྲངས་པའི་བུམ་དབང་གི་སྐབས་སུ་ཤེས་རབ་མ་དང་ཕན་ཚུན་རེག་པ་སོགས་ལ་བརྟེན་ནས་འབྱུང་བའི་བདེ་བ་ལམ་དུ་བྱེད་པ་ཡིན་ནོ་ཞེས་འཆད་པའི་ཕྱིར་རོ། ། དེས་ན་བླ་མེད་ཀྱི་རིམས་པ་དང་པོའི་སྐབས་ཀྱི་ཉི་ཟླ་བསྐྱེད་པའི་མངོན་བྱང་གཉིས་པོ།
རྫོགས་རིམ་གྱི་དགེ་རྩ་སྨིན་བྱེད་ཀྱི་ཁྱད་ཆོས་སུ་འགྲོ་བའི་རྒྱུ་མཚན་ཡང་། གཞི་དུས་ཀྱི་སྨིན་བྱེད་ཀྱི་དབང་བསྐུར་བའི་སྐབས་སུ་དགའ་བཞིའི་རྟོགས་པ་བསྐྱེད་པའི་རྟེན་འབྲེལ་ཁྱད་པར་ཅན་སྒྲིག་པ་ཡོད་པ་འདི་ལ་རག་ལས་པ་ཡིན་ཏེ། མན་སྙེར། ཤེས་རབ་དང་ཐབས་ཡང་དག་པ་སྦྱོར་བ་ཉིད་ནི། དེ་ཡོངས་སུ་གསལ་ལོ། ། ཞེས་བདེ་བ་ཆེན་པོ་འདི་ཉེ་བར་སྟོན་ཏོ། ། དེ་ཉིད་ཀྱི་ཕྱིར་རྒྱུད་གཞན་རྣམས་སུ་ཟླ་བ་ལ་སོགས་པའི་རིམ་པས་རྣམ་པ་ལྔ་མངོན་པར་བྱང་ཆུབ་པར་གསུངས་ནའང་། བདེ་བ་ཆེན་པོའི་ཚུལ་ཉིད་དུ་ཉེ་བར་སྟོན་པ་ནི་མ་ཡིན་ནོ། ། རྣམ་པ་འདི་ལྟ་བུའི་རྣལ་འབྱོར་དང་རྣལ་འབྱོར་མའི་རྒྱུད་ཁོ་ནར་ནི་བདེ་བ་ཆེན་པོའི་རང་བཞིན་རྡོ་རྗེ་འཛིན་པའི་ས་ཡོངས་སུ་གསལ་ཤིང་། དེའི་རྗེས་སུ་འབྲངས་པ་ལས་གཞན་དུ་ཡང་རྟོགས་པར་བྱའོ། །
ལྷན་ཅིག་སྐྱེས་པའི་དབང་མེད་པར་ཉེ་བར་བསྟན་པ་མ་ཡིན་ཏེ། བཅོམ་ལྡན་འདས་ཀྱི་བཀའ་ཁོ་ནའོ། ། ལྷན་ཅིག་སྐྱེས་པའི་དབང་ནི་རྣམ་པ་འདི་ལྟ་བུའི་རྒྱུ་ཁོ་ནར་རོ། ། ཞེས་གསུངས་པའི་ཕྱིར་རོ། ། དེ་ཡང་བུམ་དབང་གི་དུས་ནས་ལྷན་ཅིག་སྐྱེས་པའི་བདེ་བ་བསྐྱེད་པའི་རྟེན་འབྲེལ་སྒྲིག་པ་གཅིག་ཡོད་དགོས་པ་ཡིན་ནོ། ། རིམ་པ་གཉིས་པའི་དགེ་རྩ་སྨིན་བྱེད་ཀྱི་ཉི་ཟླ་བསྒོམ་པའི་མངོན་བྱང་ནི་བླ་མེད་ཀྱི་བུམ་དབང་གི་ལམ་ཡིན་པའི་ཕྱིར་རོ། ། དེས་ན་བི་བྷུ་ཏ་ཙཎ་ཌའི་བདེ་མཆོག་གི་དཀྱིལ་ཆོག་དང་། ཨུ་མ་པྲ་ཀྲི་ཏའི་ཕག་མོའི་དཀྱིལ་ཆོག་ཏུ་ཡབ་རྐྱང་སྒོམ་པ་ལས་མ་བཤད་པས། རྣལ་འབྱོར་གྱི་བུམ་དབང་ལས་ཁྱད་པར་དུ་འཕགས་པའི་ཁྱད་ཆོས་སུ་མ་གསུངས་པ་ཡིན་ནོ། ། སྤྱི་དོན་གཉིས་པ།
གསང་དབང་གི་ངོ་བོ་གཏན་ལ་དབབ་པ་ལ་ལྔ། གསང་དབང་གི་སྒྲ་དོན། གསང་དབང་གི་རྫས། གསང་དབང་བསྐུར་བའི་ཡུལ། དེ་ལ་ཚུལ་ཇི་ལྟར་དུ་བསྐུར་བ། དེ་ལྟར་བསྐུར་བས་གསང་དབང་ཐོབ་པའི་ཚུལ་ལོ། ། དང་པོ་ནི། རྗེ་བཙུན་རྩེ་མོས། དབང་རྫས་ཤིན་ཏུ་གསང་བར་བྱ་བ་ཡིན་པས་གསང་བའི་དབང་ངོ་ཞེས་གསུངས་པ་ལྟར་ཡིན་ལ། འདི་ལ་རྫས་དེ་ཉིད་གསང་བའི་གནས་ནས་བྱུང་བས་གསང་བར་བཤད་པ་དང་།
སྐལ་བ་དམན་པའི་སྤྱོད་ཡུལ་མ་ཡིན་པས་གསང་བར་བཤད་པ་དང་གཉིས་ལས། དང་པོ་ནི། རྡོ་རྗེ་སློབ་དཔོན་གྱི་སྤྱི་བོ་བདེ་བ་ཆེན་པོའི་འཁོར་ལོ་ལ་སོགས་པ་སྐུའི་གསང་བའི་གནས་མཐར་ཐུག་པ་རྣམས་དང་། མགྲིན་པ་ལོངས་སྤྱོད་ཀྱི་འཁོར་ལོ་ལ་སོགས་པ་གསུང་གི་གསང་བའི་གནས་མཐར་ཐུག་པ་རྣམས་དང་། སྙིང་ཁ་ཆོས་ཀྱི་འཁོར་ལོ་ལ་སོགས་པ་ཐུགས་ཀྱི་གསང་བའི་གནས་མཐར་ཐུག་པ་རྣམས་ནས་བྱུང་བའི་བདུད་རྩིའི་དྭངས་མ་གསང་གནས་སུ་བབ་ནས། ཕྱིར་ཕྱུང་བའི་རྫས་ཡིན་པས་དེ་སྐད་དུ་བརྗོད་པ་ཡིན་ལ། གཉིས་པ་ནི། བུམ་དབང་ཐོབ་པ་མན་ཆད་ཀྱི་གང་ཟག་རྣམས་ཀྱི་སྤྱོད་ཡུལ་ལས་འདས་པའི་ཐབས་ཁྱད་པར་ཅན་གྱི་རྫས་ཡིན་པས། དེ་སྐད་དུ་བརྗོད་པ་ཡིན་ནོ། ། དབང་ཞེས་པ་ནི།
རྡོ་རྗེ་སློབ་དཔོན་དེས་དབང་རྫས་དེ་ཉིད་སློབ་མའི་མགྲིན་པར་གཏོར་ཞིང་བླུགས་པ་ལམ་ཙཎྜ་ལི་བསྒོམ་པ་ལ་དབང་བར་བྱེད་པས་ནི་དེ་སྐད་དུ་བརྗོད་པ་ཡིན་ནོ། ། གཉིས་པ་ནི་བླ་མ་རྡོ་རྗེ་འཆང་ཡབ་ཡུམ་སྙོམས་འཇུག་བྱས་པ་ལ་བརྟེན་ནས་བྱུང་བའི་བྱང་སེམས་དཀར་པོའི་དྭངས་མའོ། ། གསུམ་པ་དབང་བསྐུར་བའི་ཡུལ་ལ་གསུམ། དངོས་དབང་བསྐུར་བའི་སློབ་མ་དབང་པོ་རབ་དང་། གྲོལ་བའི་སྟོབས་ལ་བརྟེན་ནས་བསྐུར་བའི་སློབ་མ་དབང་པོ་འབྲིང་དང་མཐའ་མའོ། ། དང་པོ་ལ་གཉིས། དབང་རིམ་ཅན་དུ་བསྐུར་བའི་སློབ་མ་དང་། དབང་ཅིག་ཅར་དུ་བསྐུར་བའི་ཡུལ་གྱི་སློབ་མའོ། ། དང་པོ་ནི། བུམ་དབང་ཐོབ་ནས་བསྐྱེད་རིམ་བསྒོམས་པས་སྣང་བ་ལྷའི་དཀྱིལ་འཁོར་དུ་ཤར་བའམ།
དེ་ལྟར་མ་ཡིན་ནའང་རང་ལུས་ལྷར་ཤར་བ་དང་། ཁྱད་པར་དུ་བླ་མ་དཀྱིལ་འཁོར་གྱི་གཙོ་བོ་དངོས་སུ་ཤར་བ་དགོས་ཤིང་། དེར་དངོས་སུ་རྣམ་པ་གསལ་པོ་མེད་ཀྱང་། ངེས་པ་བརྟན་པོ་དགོས་པ་ལ་ནི་སློབ་མ་དབང་པོ་རབ་འབྲིང་ཐ་མ་གསུམ་ལ་ཁྱད་པར་མེད་དོ། ། གཉིས་པ་དངོས་དབང་ཅིག་ཆར་བསྐུར་བའི་ཡུལ་ནི། སྔོན་དུ་བསྐྱེད་པའི་རིམ་པ་བསྒོམས་པས་སྣང་བ་ལྷའི་དཀྱིལ་འཁོར་དངོས་སུ་ཤར་བར་མ་བྱས་ཀྱང་། གང་ཟག་དབང་པོ་རབ་ཁ་ཅིག་བླ་མས་དཀྱིལ་འཁོར་དུ་བཅུག་ནས་བུམ་དབང་བསྐུར་བས་དབང་བསྐུར་བའི་དུས་དེ་ཉིད་དུ། བླ་མ་རྡོ་རྗེ་འཆང་དངོས་སུ་མཐོང་ཞིང་། རང་ཉིད་ཀྱང་ལྷའི་རྣམ་པ་ཤར་བ་དེ་འདྲ་ཡོད་པར་བཤད་པ་དེ་ཡིན་ནོ། ། གཉིས་པ་གྲོལ་བའི་སྟོབས་ལ་བརྟེན་ནས་བསྐུར་བའི་ཡུལ།
སློབ་མ་དབང་པོ་འབྲིང་ལ་ཡང་དབང་རིམ་ཅན་དུ་བསྐུར་བ་དང་། ཅིག་ཅར་དུ་བསྐུར་བ་གཉིས་ལས། དང་པོ་ནི། བུམ་དབང་ཐོབ་ནས་བསྐྱེད་རིམ་བསྒོམས་པས་ཐ་མལ་གྱི་རྣམ་རྟོག་གི་གྲྭ་ཟུར་རགས་པ་རྣམས་ཉམས་ཤིང་། རང་ཉིད་ལྷའི་གསལ་སྣང་ཅུང་ཟད་ཐོབ་པ་ཡིན་ནོ། ། གཉིས་པ་ཅིག་ཆར་དུ་བསྐུར་བའི་ཡུལ་ནི་གོང་དུ་བཤད་པ་ལྟར། སྔར་བསྐྱེད་རིམ་བསྒོམས་པས་ལྷའི་གསལ་སྣང་ཐོབ་པར་མ་བྱས་ཀྱང་། བླ་མས་བུམ་དབང་བསྐུར་བའི་དུས་སུ་རྣམ་རྟོག་གི་གྲྭ་ཟུར་རགས་པ་རྣམས་ཉམས་ཤིང་། རང་ཉིད་ལ་ལྷའི་གསལ་སྣང་ཅུང་ཟད་ཤར་བར་བྱས་པ་དེ་ཡིན་ནོ། ། གསུམ་པ་དབང་པོ་མཐའ་མ་དབང་བཞི་ཅིག་ཆར་དུ་བསྐུར་བའི་ཡུལ་ནི།
གསང་སྔགས་ཀྱི་སྣོད་དུ་རུང་བའི་སློབ་མ་བསྐྱེད་རིམ་ཀྱི་ལྷའི་གསལ་སྣང་ཤར་བ་མེད་པ་རྣམས་ལ་དབང་རྣམས་ཅིག་ཆར་དུ་བསྐུར་ནས། གསང་དབང་བསྐུར་བའི་དུས་སུ་གསང་དབང་གི་རྫས་དེ་ལ། དབང་རྫས་དངོས་འདྲེས་པ་མི་ཤེས་པར་བྱས་ནས་སྦྱིན་དགོས་པའི་ཡུལ་རྣམས་ཡིན་ནོ། ། སྤྱི་དོན་བཞི་པ་ཚུལ་ཇི་ལྟར་དུ་བསྐུར་བ་ནི། དཔལ་སམ་བུ་ཊི་ལས། གང་ཟག་མཆོག་རྣམས་ལ་ནི་སངས་རྒྱས་གཅིག་པུའི་བདག་ཉིད་ཀྱིས་སྦྱིན་པར་བྱའོ། ། མགྲིན་པར་ཉིན་བར་ཐིག་ལེ། འབྲིང་པོ་ལ་ནི་ཉ་ཕྱིས་ཀྱིས་སོ། ། དེས་ཀྱང་སངས་རྒྱས་ཐམས་ཅད་འདུས་པའི་ངོ་བོར་མོས་ལ། ཨ་ཧོ་མཧཱ་སུ་ཁ་ཞེས་བརྗོད་ཅིང་བཏུང་།
ཞེས་གསུངས་པས་བསྟན་པ་ཡིན་ལ་འདིའི་དོན་ལ་སློབ་དཔོན་ཨ་བྷ་ཡ་རྗེས་འབྲངས་དང་བཅས་པས་རྗེ་བཙུན་ཡབ་ལ་ཐོབ་པ་དང་། ཡུམ་ལ་ཐོབ་པ་ཞེས་པ་གཉིས་སུ་བྱས་ནས། དང་པོ་བླ་མ་ཡབ་ཡུམ་སྙོམས་འཇུག་བྱས་པའི་བྱང་ཆུབ་ཀྱི་སེམས་རྡོ་རྗེ་ནོར་བུའི་རྩེར་ཕབས་ཏེ། རང་གི་མཐེ་བོང་དང་མིང་མེད་ཀྱིས་བླངས་པ་ནས་སློབ་མ་ལ་སྟེར་བ་དང་། གཉིས་པ་ནི་ཡུམ་གྱིས་ཀྱང་རང་གི་ཆུ་སྐྱེས་ན་གནས་པའི་བྱང་སེམས་སྔར་ལྟར་བླངས་ལ་སློབ་མ་ལ་སྟེར་བའི་དབང་རྫས་ལན་གཉིས་སྦྱིན་པ་ནི་མི་འཐད་དེ། དེ་ལྟ་ན་གྲོལ་བའི་སྟོབས་ལས་ཐོབ་པ་ཞེས་ཀྱང་བཤད་པས། དབང་རྫས་གསུམ་པ་གཅིག་ཀྱང་སྟེར་དགོས་པར་འགྱུར་རོ། ། དེས་ན་རྗེ་བཙུན་ཡབ་ལ་ཐོབ་པ་དང་། ཡུམ་ལ་ཐོབ་པ་དང་། གྲོལ་བའི་སྟོབས་ལས་ཐོབ་པ་ཞེས་གསུམ་མཁས་པ་རྣམས་ཀྱིས་བཤད་པའི་དང་པོ་གཉིས་ནི།
གོང་དུ་དྲངས་པའི་ལུང་གི གང་ཟག་མཆོག་དམན་རྣམས་ལ་ནི་སངས་རྒྱས་གཅིག་པུའི་བདག་ཉིད་ཀྱིས་སྦྱིན་པར་བྱའོ། ། མགྲིན་པར་ཉིན་པར་ཐིག་ལེ་ཞེས་པས་བསྟན་ལ། དེ་ཡང་ཡབ་ལ་ཐོབ་པ་ཞེས་བྱ་བ་ནི་གོང་དུ་བཤད་པ་ལྟར་ཡིན་ཞིང་། ཡུམ་ལ་ཐོབ་པ་ནི་བླ་མ་རྩ་རླུང་གི་ནུས་པ་ཆུང་བ་ལ་སོགས་པའི་སྟོབས་ཀྱིས། བྱང་སེམས་རྡོ་རྗེ་ནོར་བུའི་རྩེ་མོར་འཛིན་མ་ནུས་པར་ཡུམ་གྱི་པད་མར་ལྷུང་བ་བླ་མས་མཐེབ་སྲིན་གྱིས་ཆུ་སྐྱེས་ནས་བླངས་ཏེ་སློབ་མ་ལ་སྟེར་བ་ཡིན་ལ། དབང་འདི་བསྐུར་བའི་ཡུལ་ནི། གང་ཟག་དབང་པོ་རབ་ལ་དབང་བསྐུར་བའི་ལུགས་ཁོ་ན་ཡིན་ནོ། ། དབང་པོ་མཐའ་མ་ལ་དབང་ཅིག་ཅར་བསྐུར་བ་ལ་ཚུལ་འདི་བཞིན་དུ་བྱེད་པ་ནི་མི་མཁས་པའི་ལུགས་ལས་མ་འདས་པ་ཡིན་ནོ། ། གསུམ་པ་གྲོལ་བའི་སྟོབས་ལས་ཐོབ་པ་ནི།
འབྲིང་པོ་ལ་ནི་ཉ་ཕྱིས་ཀྱིས་སོ་ཞེས་པས་བསྟན་ཏེ། དེ་ལ་དབང་པོ་འབྲིང་པོ་དངོས་སུ་བསྟན་ཅིང་། དབང་པོ་མཐའ་མ་ཤུགས་ལས་བསྟན་པར་འགྲེལ་པ་ལས་བཤད་ལ། དེ་ཡང་དབང་པོ་འབྲིང་པོ་ནི་བསྐྱེད་རིམ་བསྒོམས་པས་རྣམ་རྟོག་གི་གྲྭ་ཟུར་རགས་པ་རྣམས་ཉམས་ཤིང་། རང་ཉིད་ལ་ལྷའི་གསལ་སྣང་ཅུང་ཟད་ཐོབ་པ་ཡིན་ལ། འདི་ཡང་དབང་རིམ་ཅན་དུ་བསྐུར་བའི་ཡུལ་ཡིན་ཞིང་། དབང་དེ་བསྐུར་བའི་ཚེ་སྔར་བཤད་པའི་དབང་རྫས་དེ་ཉིད། ཞེ་དོང་། ཆང་དང་། བུ་རམ་ལ་སོགས་པ་དང་སྦྱར་ནས་དུང་དང་ཉ་ཕྱིས་ལ་སོགས་པའི་སྣོད་དུ་མངོན་དུ་བྱས་ཏེ།
སློབ་མ་ལ་སྔར་ལྟར་སྦྱིན་པ་ཡིན་ནོ། ། དབང་པོ་མཐའ་མ་དབང་ཅིག་ཆར་དུ་བསྐུར་བའི་ཡུལ་རྣམས་ལ་ནི། རྫས་དེ་རྣམས་དང་སྦྱར་བར་མི་ཤེས་པར་བྱས་ལ་སྦྱིན་ནོ། ། དབང་འདི་རྣམས་བསྐུར་བའི་སློབ་དཔོན་ནི་ཁྱིམ་པ་རྡོ་རྗེ་འཛིན་པའི་དབང་དུ་བྱས་པ་ཡིན་གྱི། རབ་བྱུང་རྡོ་རྗེ་འཛིན་པ་རྣམས་ཀྱིས་ནི་ཏིང་ངེ་འཛིན་གྱི་སྒོ་ནས་གསང་དབང་གི་རྫས་བསྒྲུབ་པ་ནི་རྡོ་རྗེ་འཆང་གི་དགོངས་པ་ཕྱིན་ཅི་མ་ལོག་པ་ཡིན་ཏེ། དེས་ཀྱང་སངས་རྒྱས་ཐམས་ཅད་ཀྱི་ངོ་བོར་མོས་ལ་ཞེས་པ་ནི། སློབ་མ་དེས་སློབ་དཔོན་གྱི་ཕུང་ཁམས་སྐྱེ་མཆེད་ཐམས་ཅད་གདན་གསུམ་ཚང་བའི་ལྷའི་ངོ་བོར་གནས་པ་ཡིན་ལ། དབང་རྫས་ཀྱི་བྱང་ཆུབ་སེམས་དེ་ཡང་དེའི་ཕུང་པོ་ལྔ་དང་། སྐྱེ་མཆེད་བཅུ་གཉིས་དང་། འབྱུང་བ་ལྔའི་དྭངས་མ་ཡིན་པས་སོ། །
ཨ་ཧོ་མཧཱ་སུ་ཁ་ཞེས་པ། ཨེ་མ་ཧོ། བདེ་བ་ཆེན་པོ་ཞེས་ངོ་མཚར་བའི་ཚིག་ཡིན་ནོ། ། ལྔ་པ་ཚུལ་དེ་ལྟར་དུ་བསྐུར་བས་གསང་དབང་ཐོབ་པའི་ཚུལ་ནི། སྔར་བཤད་པའི་གསང་རྫས་ཀྱི་བྱང་ཆུབ་ཀྱི་སེམས་དེ་མྱངས་པས། མགྲིན་པའི་གནས་ནས་འབྱུང་བ་བཞིའི་རྩ་རླུང་རྒྱུ་བའི་རྩ། ཡ་ར་ལ་ཝའི་ཡི་གེའི་གཟུགས་སུ་གནས་པ་ལ་ཐིམ་པས་ཡས་བྱོན་པའི་བྱང་སེམས་ཀྱིས་རྐྱེན་བྱས་ཤིང་བྱིན་གྱིས་བརླབས་པས། གཞི་གནས་ཀྱི་བྱང་སེམས་འཕེལ་བས་ལུས་ཐམས་ཅད་གང་ནས་བདེ་བ་ཆེན་པོའི་ཡེ་ཤེས་སྐྱེས་ཏེ། རང་བཞིན་བརྒྱད་བཅུའི་རྟོག་པ་འགགས་ནས་གསུང་རྣམ་པར་དག་པ་འོད་དཔག་མེད་ཀྱི་ངོ་བོར་གྱུར་པར་མོས་པ་བྱས་པའི་རྗེས་ཐོགས་སུ་ཐོབ་པ་ཡིན་ནོ། ། གསུམ་པ་ཤེས་རབ་ཡེ་ཤེས་ཀྱི་དབང་གི་ངོ་བོ་གཏན་ལ་དབབ་པ་ལ་བཞི།
ཤེས་རབ་ཡེ་ཤེས་ཀྱི་སྒྲ་དོན་བཤད་པ། སྒྲ་དོན་དེ་དང་ལྡན་པའི་ཡེ་ཤེས་དེ་གང་ལ་བརྟེན་ནས་སྐྱེས་པའི་རྟེན་ངོས་གཟུང་བ། ངོས་ཟིན་པའི་རྟེན་དེ་བརྟན་པའི་ཐབས་བཤད་པ། དེ་བརྟན་པ་ལས་བྱུང་བའི་ཡེ་ཤེས་ཀྱི་མཚན་ཉིད་བཤད་པའོ། ། དང་པོ་ནི། མཚན་ཡང་དག་པར་བརྗོད་པ་ལས། ཤེས་རབ་ཡེ་ཤེས་མེ་བོ་ཆེ། ། ཡེ་ཤེས་སྣང་བ་ལམ་མེ་བ། ། ཞེས་གསུངས་པས་ཤེས་རབ་ཕྱག་རྒྱ་མ་གཏད་པ་ལས་ཡེ་ཤེས་དགའ་བཞིའི་སྣང་བ་བསྐྱེད་པས་ཤེས་རབ་ཡེ་ཤེས་སོ། ། གཉིས་པ་ལ་གཉིས།
གང་ལ་བསྐུར་བའི་ཡུལ། ཡུལ་དེ་ལ་དགའ་བ་བཞི་སྐྱེད་པར་བྱེད་པའི་རྟེན་ངོས་གཟུང་བའོ། ། དང་པོ་ལ། ལས་རྒྱ་ལ་བརྟེན་པའི་དངོས་དབང་བསྐུར་བའི་ཡུལ་དང་། ཡེ་ཤེས་ཕྱག་རྒྱ་ལ་བརྟེན་པའི་ཏིང་ངེ་འཛིན་གྱི་དབང་བསྐུར་བའི་ཡུལ་གཉིས་སུ་ཡོད་ལ་འདི་གཉིས་ཀས་ཀྱང་། བུམ་དབང་དང་གསང་དབང་གཉིས་སྔོན་དུ་འགྲོ་དགོས་པ་འདྲ་ཞིང་། ཁྱད་པར་ནི་དབང་བསྐུར་བའི་ཡུལ་གཉིས་པོ་འདིའི་གོང་དུ་བཤད་པའི་བསྐྱེད་རིམ་གྱི་རྟེན་ལ་གསང་དབང་གི་ལམ་བསྒོམས་པས་འཕོ་མེད་ཀྱི་ཚུལ་ཁྲིམས་ཐོབ་པ་གཅིག་ངེས་པར་དགོས་ཏེ། ག་པུར་འཛག་ན་དགའ་བ་རྒྱུད་ལ་མི་སྐྱེ་བ་ཡིན་ཏེ། བདེ་བ་ཆེན་པོའི་རྒྱུད་ལས། འཕྲོས་པ་ལ་ནི་ཆགས་བྲལ་འགྱུར། །
སྡུག་བསྔལ་བས་ནི་ཁམས་ཟད་དེ། ། ཁམས་ཟད་པས་ནི་འཆི་བར་འགྱུར། ། ཤི་ནས་དེ་དག་གཞན་དུ་འགྱུར། ། སྲིད་པར་འཆིང་ཞིང་སྐྱེ་བ་སྟེ། ། དེ་ཕྱིར་འབད་པས་ཐམས་ཅད་ཀྱི། ། ཆགས་པ་དོར་བ་རྣམ་པར་སྤང་། ། ཞེས་གསུངས་ཤིང་། གསང་བ་གྲུབ་པ་ལས། བྱང་ཆུབ་སེམས་ནི་སྤངས་གྱུར་ན། ། རྣམ་ཤེས་ཕུང་པོ་རྒྱལ་འགྱུར་བས། །
མ་སྨད་དངོས་གྲུབ་ག་ལ་ཡོད། ། ཅེས་གསུངས་པས། ཁམས་བྱང་ཆུབ་ཀྱི་སེམས་དངོས་གྲུབ་དགའ་བ་བཞི་པའི་རྒྱུ་ཡིན་པས། དེ་སྤངས་ན་དགའ་བ་བཞི་མི་ཐོབ་པར་གསུངས་པའི་ཕྱིར་རོ། ། གཉིས་པ་ཡུལ་དེ་ལ་དགའ་བཞི་སྐྱེད་པར་བྱེད་པའི་རྟེན་ངོས་གཟུང་བ་ལ་གཉིས། དངོས་ཀྱི་ཕྱག་རྒྱ་དང་། ཡེ་ཤེས་ཀྱི་ཕྱག་རྒྱའོ། ། དང་པོ་ལ་གསུམ། ལང་ཚོ་དང་རྗེས་སུ་མཐུན་པ། རིགས་དང་རྗེས་སུ་མཐུན་པ།
ཡོན་ཏན་དང་རྗེས་སུ་མཐུན་པའོ། ། དང་པོ་ནི། ཧེ་བཛྲ་ཕྱི་མའི་ལྔ་པ་ལས། བཅུ་གཉིས་བརྒྱད་གཉིས་ལོན་པ་ཡི། ། ཞེས་གསུངས་པ་ལྟར་ཏེ། འདི་དབང་གི་དུས་སུ་གཙོ་བོ་ཡིན་ནི། ཧེ་བཛྲ་ལས། ཤེས་རབ་བཅུ་དྲུག་ལོན་པ་ལ། ། ལག་པ་དག་གི་ཡང་དག་འཁྱུད། ། ཅེས་དབང་དུས་སུ་བཤད་པ་ཡིན་པའི་ཕྱིར་རོ། །
གཉིས་པ་ནི་ཧེ་བཛྲ་དང་པོའི་ལྔ་བ་ལས། གར་མ་མཚོ་མ་རྡོ་རྗེ་མ། ། གདོལ་མ་དེ་བཞིན་བྲམ་ཟེ་མོ། ། ཞེས་གསུངས་པ་རྣམས་ཏེ། འདི་རྣམས་ལམ་གྱི་དུས་སུ་གཙོ་བོ་ཡིན་ནོ། ། གསུམ་པ་ཡོན་ཏན་དང་རྗེས་སུ་མཐུན་པ་ལ། སྦྱངས་པའི་ཡོན་ཏན་དང་། སྐྱེས་ཐོབ་ཀྱི་ཡོན་ཏན་ཅན་གཉིས་ལས། དང་པོ་ནི། ཧེ་བཛྲ་ཕྱི་མའི་གཉིས་པ་ལས།
མཆོག་ཐོབ་པ་ཡི་བུད་མེད་གང་། ། རྟོག་པ་ཐམས་ཅད་ཡང་དག་སྤང་། ། ཞེས་གསུངས་པས། འབྲས་བུའི་དུས་སུ་གཙོ་བོ་ཡིན་ནོ། ། གཉིས་པ་སྐྱེས་ཐོབ་ཀྱི་ཡོན་ཏན་ཅན་ནི། གནས་སྐབས་ཀུན་ལ་འཇུག་པ་པད་མ་ཅན་དེ་ཡིན་ནོ། ། འདི་དག་གི་བཤད་པ་ཞིབ་ཏུ་གཞན་དུ་ཤེས་པར་བྱའོ། ། གཉིས་པ་ཡེ་ཤེས་ཀྱི་ཕྱག་རྒྱ་ནི། ཡིད་ཀྱིས་བསྒོམ་པ་སྟེ། ཁ་སྦྱོར་གྱི་བརྟག་པ་གཉིས་པའི་གཉིས་པ་ལས།
བསྟན་ལ་སྨོད་པའི་འཇིགས་པ་དང་། ། སྐྱེ་བོ་གདུག་པའི་ནང་དུ་ནི། ། རྣལ་འབྱོར་པ་རང་གི་སེམས་འབའ་ཞིག་དེ་བསམ་པས། སེམས་ལ་ལྷག་པར་མོས་པ་མངོན་དུ་བྱའོ། ། ཞེས་གསུངས་པ་ལྟར་རོ། ། གསུམ་པ་ངོས་ཟིན་པའི་རྟེན་དེ་བསྟེན་པའི་ཐབས་ནི། སྦྱོར་བ་འདུ་ཤེས་གསུམ་དང་ལྡན་པའི་སྒོ་ནས་བསྟན་པ་སྟེ། དེ་ཡང་དབང་གསུམ་པའི་དུས་སུ་བླ་མས་གཏད་པའི་ཇི་སྐད་བཤད་པའི་རིག་མ་དང་། རང་ཉིད་ལྷར་བསྐྱེད་པའི་འདུ་ཤེས་དང་། མཁའ་གསང་བྱིན་རླབས་སྔགས་ཀྱི་འདུ་ཤེས་དང་དེའི་ཚེ་ལྷན་སྐྱེས་མངོན་དུ་བྱ་བ་བསམ་པ་ཆོས་ཀྱི་འདུ་ཤེས་སོ། །
བཞི་པ་དེ་ལྟར་བསྟེན་པ་ལས་བྱུང་བའི་ཡེ་ཤེས་ཀྱི་མཚན་ཉིད་བཤད་པ་ལ་གསུམ། དགའ་བཞི་གང་དུ་སྐྱེས་པའི་གོ་རིམ། གང་དུ་སྐྱེས་པའི་གནས། གནས་དེར་སྐྱེས་པའི་ལྷན་སྐྱེས་ཀྱི་ངོ་བོ་ངོས་གཟུང་བའོ། ། དང་པོ་ནི། ཧེ་བཛྲའི་དང་པོའི་བཅུ་པ་ལས། དང་པོ་དགའ་བ་ཙམ་ཉིད་དེ། ། གཉིས་པའི་གྲངས་ལ་མཆོག་དགའ་ཉིད། ། གསུམ་པ་ལ་ནི་དགའ་བྲལ་ཏེ། ། བཞི་པ་ལྷན་ཅིག་སྐྱེས་པར་བརྗོད། །
ཅེས་གསུངས་པ་བཞིན་ནོ། ། གཉིས་པ་གང་དུ་སྐྱེ་བའི་གནས་ནི། དཔལ་བདེ་བ་ཆེན་པོ་ཞེས་བྱ་བའི་རྒྱུད་ལས། དགའ་བ་ཁུ་བ་བབས་པ་སྟེ། ། གཙུག་ཏོར་སྨིན་ཕྲག་མགྲིན་པའི་ཚད། ། མགྲིན་པའི་སྙིང་ཁ་མཆོག་དགའ་སྟེ། ། དེ་ནས་དགའ་བ་བྲལ་བར་འགྱུར། ། སྣ་ཚོགས་རོལ་མོ་ལྟེ་བ་ནས། ། ཇི་སྲིད་གསང་བའི་པད་མར་སོན། ། ཇི་སྲིད་གསང་བའི་ནོར་རྩེ་ནས། །
མ་འཕོས་བར་དུ་ལྷན་ཅིག་སྐྱེས། ། ཞེས་གསུངས་པ་བཞིན། བྱང་སེམས་སྤྱི་བོ་ནས་བབས་པས་མགྲིན་པར་ཕྱིན་ནས་དགའ་བ། མགྲིན་པ་ནས་སྙིང་གར་ཕྱིན་པའི་ཚེ་མཆོག་དགའ། སྙིང་ཁ་ནས་ལྟེ་བར་ཕྱིན་པའི་ཚེ་དགའ་བྲལ། ལྟེ་བ་ནས་རྡོ་རྗེ་ནོར་བུའི་རྩེ་མོར་གནས་ཤིང་མཉམ་པའི་དུས་དེར་ལྷན་སྐྱེས་སྟེ། དཔལ་བདེ་བ་ཆེན་པོའི་རྒྱུད་ལས། ཆགས་དང་ཆགས་བྲལ་རང་བཞིན་ཉམས། ། རྡོ་རྗེ་རྩེ་མོ་རབ་རྒྱས་འགྱུར། ། བདེ་ཆེན་རང་བཞིན་འདི་ཉིད་ནི། །
རྫོགས་པའི་སྒྲ་ཡིས་བསྟན་པ་ཡིན། ། ཞེས་གསུངས་པའི་ཕྱིར། གསུམ་པ་གནས་དེར་སྐྱེས་པའི་ལྷན་སྐྱེས་ཀྱི་ངོ་བོ་ངོས་གཟུང་བ་ལ་གཉིས། གཞན་ལུགས་དགག་པ་དང་རང་ལུགས་བཞག་པའོ། ། དེ་ལ་དང་པོ་ནི་ཁ་ཅིག་་་་་་ན་རོ་པའི་རྗེས་སུ་འབྲངས་པའི་བཀའ་བརྒྱུད་པ་ཁ་ཅིག དབང་གསུམ་པའི་དུས་སུ་སྐྱེས་པའི་ཡེ་ཤེས་དོན་གྱི་ཡེ་ཤེས་མཐོང་ལམ་དངོས་ཡིན་ནོ་ཞེས་འདོད་པ་ནི་མི་འཐད་དེ། འདི་འགོག་པར་བྱ་བ་ལ་གཉིས། ལུང་དང་འགལ་བར་བསྟན་པ་དང་། རིགས་པ་དང་འགལ་བར་བསྟན་པའོ། ། དང་པོ་ནི།
དེ་ལྟར་འདོད་པ་ནི་ལུང་དང་འགལ་བ་སྟེ། འཕགས་པ་ཀླུ་སྒྲུབ་ཀྱིས་ཕྱག་རྒྱ་བཞི་པ་ལས། ལས་ཀྱི་ཕྱག་རྒྱ་བརྟེན་ནས་རྒྱུ་མཐུན་པའི་འབྲས་བུ་བསྐྱེད་པར་བྱའོ། ། འདྲ་བར་འབྱུང་བའི་རྒྱུ་མཐུན་པས་སོ། ། ཇི་ལྟར་མེ་ལོང་ལ་བརྟེན་ནས་བཞིན་གྱི་དཀྱིལ་འཁོར་འབྱུང་བ་བཞིན་མི་འབྱུང་བར་མི་འགྱུར་རོ། ། སྔོན་དུ་ཡང་མ་གྲུབ་ལ། ད་ལྟར་ཡང་མ་གྲུབ་པའི་ཕྱིར་རོ། ། དེ་ལྟར་བཞིན་གྱི་གཟུགས་བརྙན་ནི་འདུལ་བ་ཙམ་དུ་རྟོགས་པར་ཟད་དོ། ། དེ་ལྟར་ན་འཇིག་རྟེན་པ་རྣམས་རང་གི་རང་བཞིན་མཐོང་བ་ཞེས་འཁྲུལ་པས་དགའ་བར་འགྱུར་རོ། ། དེ་བཞིན་དུ་སློབ་དཔོན་དམན་པས་སློབ་མ་དམན་པ་རྣམས་ལ་ཤེས་རབ་ཡེ་ཤེས་བསྒྲུབས་ནས་དེ་ཁོ་ན་ཉིད་ཉམས་སུ་མྱོང་ངོ་། །
ཞེས་བསྐྱེད་པར་འགྱུར་ཏེ། དེ་ལ་དགའ་ཞིང་མགུ་བས་ཆོས་ཀྱི་ཕྱག་རྒྱའི་གཏམ་ཡང་མི་ཤེས་སོ། ། ཞེས་གསལ་བར་གསུངས་པའི་ཕྱིར་རོ། ། དེ་ལ་ཁོ་ན་རེ། ཞལ་ལུང་ལས། གཉིད་དང་འཁྲིག་ཏུ་སྐད་ཅིག་མ། ། ཞེས་གསུངས་པས། དབང་གསུམ་པའི་དུས་སུ་མཐོང་ལམ་སྐད་ཅིག་ཙམ་ཡང་སྐྱེ་བ་ཡིན་ནོ། ། ཞེས་ཟེར་རོ། ། དེ་ནི་ཡང་དག་པ་མ་ཡིན་ཏེ།
གྲུབ་ཆེན་ཨིནྡྲ་བྷོ་ཏིས་ཡེ་ཤེས་གྲུབ་པ་ལས། དབང་པོ་གཉིས་བྱུང་བདེ་བ་ནི། ། དེ་ཉིད་ཡིན་ཞེས་སྐྱེ་ངན་སྨྲའི། ། དེ་ནི་བདེ་བ་ཆེ་ཡིན་ཞེས། ། རྒྱལ་བ་མཆོག་གིས་མ་གསུངས་སོ། ། ཞེས་པ་ལྟར་འདི་ལྟ་བུའི་ལོག་རྟོག་འགོག་པའི་ཆེད་ཁོ་ནར་གསུངས་པ་ཡིན་ནོ། ། དེས་ན་གོང་གི་ཞལ་ལུང་གི་དགོངས་པ་ནི་དེའི་ཚེ་རྣམ་རྟོག་འགགས་པ་མཐུན་པ་ཙམ་ལ་དགོངས་པ་ཡིན་ནོ། ། གཉིས་པ་རིགས་པས་འགོག་པ་ནི། དེ་ལྟར་ཁྱེད་ཀྱིས་འདོད་པའི་དབང་གསུམ་པའི་དུས་སུ་སྐད་གཅིག་ཙམ་མཐོང་ལམ་རྒྱུད་ལ་སྐྱེས་པའི་གང་ཟག་འདིས། དེའི་ཚེ་གླིང་བཞི་བྱེ་བ་ཕྲག་བརྒྱ་བསྒུལ་ནུས་པ་ལ་སོགས་པའི་ཡོན་ཏན་བརྒྱ་ཕྲག་བཅུ་གཉིས་དང་ལྡན་ནམ་མི་ལྡན།
དང་པོ་ལྟར་ན། རྫུ་འཕྲུལ་དེ་དག་སྟོན་དགོས་སོ། ། ཕྱི་མ་ལྟར་ན་མཐོང་ལམ་ལས་ཉམས་པ་འགྱུར་རོ། ། དེ་ལ་ཁོ་ན་རེ། ཡོན་ཏན་བརྒྱ་ཕྲག་བཅུ་གཉིས་སྟོན་ནུས་པ་ནི་ཕར་ཕྱིན་ནས་བཤད་པའི་མཐོང་ལམ་གྱི་ཡོན་ཏན་ཡིན་གྱི། སྔགས་ནས་བཤད་པའི་དབང་གསུམ་པའི་ཡེ་ཤེས་དེ་ཉིད་མཐོང་ལམ་དངོས་ཡིན་ཀྱང་། ཡོན་ཏན་དེ་དག་སྟོན་ནུས་པའི་ངེས་པ་མེད་པས། སྔགས་དང་ཕར་ཕྱིན་ནས་བཤད་པའི་མཐོང་ལམ་གཉིས་པོ་དོན་མི་གཅིག་ཅེས་ཟེར་རོ། ། དེ་ནི་ལོག་པར་རྟོག་པ་ཡིན་ཏེ། དཔལ་ཁ་སྦྱོར་ལས།
གནས་ནི་རབ་ཏུ་དགའ་བའི་ས། ། ཞེས་པ་ནས་ཉེ་བའི་དུར་ཁྲོད་ཆོས་ཀྱི་སྤྲིན། ། ཕ་རོལ་ཕྱིན་པའི་ས་རྣམས་ལ། ། རྣལ་འབྱོར་མ་ཡིས་ཀླ་ཀློའི་སྐད། ། ཅེས་ཕར་ཕྱིན་ནས་བཤད་པའི་ས་བཅུ་དང་། སྔགས་ནས་བཤད་པའི་ས་བཅུ་དོན་གཅིག་པར་གསུངས་པའི་ཕྱིར་རོ། ། རྒྱུ་མཚན་དེས་ན་ཁྱོད་ཀྱིས་འདོད་པའི་མཐོང་ལམ་པ་དེ་རྣམས་རང་དབང་མེད་པར་སྲོག་མི་འགག་པ་དང་། ལས་ཉོན་གྱི་དབང་གིས་འཁོར་བར་ཡང་མི་སྐྱེ་བར་འགྱུར་ཏེ། ཕལ་པོ་ཆེ་བས། ས་ཐོབ་གྱུར་མ་ཐག་ཏུ་འཇིགས་པ་ལྔ་དང་བྲལ། །
འཚོ་བ་ཆད་དང་འཆི་དང་མི་སྔགས་ངན་འགྲོ་དང་། ། འཁོར་བའི་འཇིགས་བྲལ་དེ་ལ་བག་ཚ་ཉམ་ང་མེད། ། ཅི་ཕྱིར་ཞེ་ན་དེ་ལ་བདག་གི་གནས་མེད་དོ། ། ཞེས་དང་། བྱམས་པ་མགོན་པོས་ཀྱང་། འཕགས་པས་ན་དང་རྒ་བ་དང་། ། འཆི་བའི་དུ་ཁཿརྩད་ནས་སྤངས། ། ལས་དང་ཉོན་མོངས་དབང་གིས་སྐྱེ། ། དེ་ལ་དེ་མེད་ཕྱིར་དེ་མེད། ། ཅེས་གསུངས་པའི་ཕྱིར་རོ། །
གཉིས་པ་རང་ལུགས་བཞག་པ་ནི། དེ་ལྟར་བཤད་པའི་དབང་གསུམ་པ་བསྐུར་བའི་ཚེ། ཐབས་ཀྱི་བདག་པོའི་ཁ་དང་། ཤེས་རབ་ཀྱི་རྡོ་རྗེ་དབྱིངས་ཀྱི་དབང་ཕྱུག་མའི་ཁའི་སྣ་རྩེ་འཕྲད་པའི་མཚམས་སུ་བྱང་སེམས་གནས་པ་མ་ཉམས་པའི་ཚེ། སྐྱེས་པའི་བདེ་བ་དེ་ཉིད་རང་བཞིན་ལྷན་སྐྱེས་ཀྱི་ལྟ་བ་དང་བསྲེས་ནས་ཉམས་སུ་མྱོང་བར་བྱས་པ་ནི། དབང་གསུམ་པའི་ཡེ་ཤེས་ཀྱི་ངོ་བོ་ཡིན་ཏེ། དཔལ་བདེ་བ་ཆེན་པོའི་རྒྱུད་ལས། ཆགས་དང་ཆགས་བྲལ་རང་བཞིན་ཉམས། ། རྡོ་རྗེ་རྩེ་མོར་རབ་རྒྱས་འགྱུར། ། བདེ་ཆེན་རང་བཞིན་འདི་ཉིད་ནི། །
རྫོགས་པའི་སྒྲ་ཡིས་བསྟན་པ་ཡིན། ། ཞེས་གསུངས་པའི་དོན་ཡིན་ནོ། ། དེ་ལྟར་སྐྱེས་པའི་ཡེ་ཤེས་དེ་ཉིད་ལྷན་ཅིག་སྐྱེས་པའི་དོན་གྱི་ཡེ་ཤེས་ཀྱི་དཔེ་ཙམ་དུ་རུང་བ་ཡིན་ཏེ། དཔེར་ན་བཞིན་གྱི་དཀྱིལ་འཁོར་ལ་བལྟ་བར་འདོད་པས། མེ་ལོང་གི་གཟུགས་བརྙན་ལ་བལྟ་བ་དང་ཚུལ་འདྲ་བ་ཡིན་ལ། ལྷན་ཅིག་སྐྱེས་པའི་དོན་གྱི་ཡེ་ཤེས་དངོས་ནི་མ་ཡིན་ཏེ། འཕགས་པ་ཀླུ་སྒྲུབ་ཀྱིས། ལས་ཀྱི་ཕྱག་རྒྱ་ལ་བརྟེན་ནས་རྒྱུ་མཐུན་པའི་འབྲས་བུ་སྐྱེ་བར་བྱེད་དོ། ། འདྲ་བར་འབྱུང་བས་རྒྱུ་མཐུན་པའོ། ། ཇི་ལྟར་མེ་ལོང་ལ་བརྟེན་ནས་བཞིན་གྱི་གཟུགས་བརྙན་འབྱུང་བ་དེ་ནི།
དེ་བཞིན་དུ་མི་འབྱུང་བར་མི་འགྱུར་རོ། ། སྔོན་དུ་ཡང་མ་གྲུབ་ལ། ད་ལྟར་ཡང་མ་གྲུབ་པའི་ཕྱིར། དེ་ལྟར་བཞིན་གྱི་གཟུགས་བརྙན་ནི་འདུ་བ་ཙམ་དུ་རྟོགས་པར་ཟད་དོ། ། དེ་ལྟར་ན་འཇིག་རྟེན་པ་རྣམས་རང་གི་རང་བཞིན་མཐོང་བ་ཞེས་འཁྲུལ་པས་དགའ་བར་འགྱུར་རོ། ། དེ་བཞིན་དུ་སློབ་དཔོན་དམན་པས་སློབ་མ་དམན་པ་རྣམས་ལ་ཤེས་རབ་ཡེ་ཤེས་བསྒྲུབས་ནས་དེ་ཁོ་ན་ཉིད་ཉམས་སུ་མྱོང་ངོ་། ། ཞེས་དགའ་བ་བསྐྱེད་པར་འགྱུར་ཏེ། དེ་ལ་དགའ་ཞིང་མགུ་བས་ཆོས་ཀྱི་ཕྱག་རྒྱའི་གཏམ་ཡང་མི་ཤེས་སོ། ། ཞེས་གསལ་བར་བཤད་པའི་ཕྱིར་རོ། ། དེ་ལ་ཁ་ཅིག་དཔེའི་ཡེ་ཤེས་བྱ་བ་མ་བཤད་དོ་སྙམ་ན་མིན་ཏེ།
ཨརྻ་དེ་ཝས་འདིའི་སྐབས་སུ། དེ་ནི་དཔེས་ཉེ་བར་མཚོན་ནས་བླ་མའི་ཞལ་གྱི་དྲིན་གྱིས་སོ། ། ཞེས་གསུངས་པའི་ཕྱིར་རོ། ། བཞི་པ་དབང་བཞིའི་ངོ་བོ་གཏན་ལ་དབབ་པ་ལ་གཉིས། རྡོ་རྗེ་འཆང་གིས་ཇི་ལྟར་གསུངས་ཚུལ་བརྗོད་ཅིང་དེའི་དོན་བཤད་པ་དང་། དེ་ལ་གཞན་གྱི་དོགས་པ་བསལ་བའོ། ། དང་པོ་ནི། དཔལ་གསང་བ་འདུས་པ་ཕྱི་མ་ལས། བུམ་པའི་དབང་ནི་དང་པོ་སྟེ། ། གསང་བའི་དབང་ནི་གཉིས་པ་ཡིན། །
གསུམ་པ་ཤེས་རབ་ཡེ་ཤེས་དབང་། ། བཞི་པ་དེ་ཡང་དེ་བཞིན་ནོ། ། ཞེས་གསུངས་ཤིང་། དེ་བཞིན་དུ་དཔལ་སྃ་བུ་ཊི་ལ་སོགས་པ་བླ་མེད་ཀྱི་རྒྱུད་སྡེ་མང་པོ་ནས་དེ་ལྟར་དུ་གསུངས་ལ། དེའི་དོན་ཞིབ་ཏུ་བཤད་པ་ནི། དེ་ཡང་སྦྱོར་བ་བདུན་པ་ལས། ། རྡོ་རྗེ་འཛིན་པ་ཆེན་པོ་ཡི། ། སྐུ་ཆེན་བལྟ་བས་མི་ངོམ་པ། ། ཞལ་གསུམ་ཕྱག་དྲུག་རིག་མས་འཁྱུད། ། ཤེས་རབ་ཡེ་ཤེས་དབང་དུས་སུ། །
མཚན་ཉིད་དེ་ཡི་ཚུལ་དུ་གནས། ། ཞེས་གསུངས་པ་ལྟར་དབང་གསུམ་པའི་དུས་སུ་ལྷ་སྐུ་ཡབ་ཡུམ་ཞལ་སྦྱོར་གྱི་རྣམ་པ་བསྒོམ་པ་ཡོད་ལ། དེ་ཉིད་ཀྱི་རྒྱུན་གོམས་པའི་སྟོབས་ཀྱིས། བཞི་པའི་དུས་སུ་རྟོག་པ་ཐམས་ཅད་འོད་གསལ་ལྷའི་སྐུར་གནས་གྱུར་ཏེ། རང་དང་སྣོད་བཅུད་ཀྱི་སྣང་བ་ཐམས་ཅད་ལྷ་སྐུ་ཞལ་སྦྱོར་གྱི་རྣམ་པ་ཅན་གསལ་ལ་མ་འགག་པ་མངོན་དུ་གྱུར་པ་སྤྲུལ་པའི་སྐུ་དང་། ཡང་དབང་གསུམ་པའི་དུས་སུ་ཕྱག་རྒྱ་ལ་བརྟེན་པའི་བདེ་བ་དེ་ཉིད་ཀྱི་རྒྱུན་གོམས་པས། བཞི་པའི་དུས་སུ་སྔར་གྱི་བདེ་བ་ལས་ཆེས་ཁྱད་པར་དུ་འཕགས་པ་ཟག་པ་མེད་པའི་བདེ་བ་ཆེན་པོ་གནས་གྱུར་པ་ཡང་དག་པར་རིགས་པ་འཁོར་འདས་ཐམས་ཅད་བདེ་བ་ཆེན་པོའི་རྣམ་པར་མངོན་དུ་གྱུར་པ་ལོངས་སྤྱོད་རྫོགས་པའི་སྐུ་དང་། ཡང་དབང་གསུམ་པའི་དུས་སུ་བདེ་བའི་ངོ་བོ་དེ་ཉིད་སྟོང་པར་བསྒོམ་པའི་དོན་ལ་གོམས་པ་ལས། བཞི་པའི་དུས་སུ་གཟུང་འཛིན་གྱི་དྲི་མ་མཐའ་དག་དག་སྟེ། འཐོབ་བྱ་འབྲས་བུ་དང་ཐོབ་བྱེད་གྱི་ལམ་དང་།
ལམ་དེ་བསྒོམ་པའི་ཡེ་ཤེས་ལ་སོགས་པའི་རྟོག་པ་དང་བྲལ་ཞིང་ཁམས་བཅོ་བརྒྱད་དང་། ཀུན་གཞིའི་རྣམ་ཤེས་ལ་སོགས་པ་དོན་དམ་པར་མ་གྲུབ་པའི་ཆོས་ཐམས་ཅད་སྟོང་པ་འོད་གསལ་བ་ནམ་མཁའ་ལྟ་བུ་རྟོག་པ་ཐམས་ཅད་དང་བྲལ་བ་མངོན་དུ་གྱུར་པ་ཆོས་ཀྱི་སྐུ་དང་། དེ་གསུམ་དབྱེར་མེད་ཟུང་དུ་འབྲེལ་ནས། ལྷ་སྐུ་བདེ་བ་དང་བཅས་པའི་རྣམ་པ་མི་འདོར་ཞིང་། དེ་དག་གི་ངོ་བོ་ཡང་སྟོང་པ་ཉིད་སྤྲོས་པའི་མཐའ་ཐམས་ཅད་དང་བྲལ་བ་ཆོས་ཐམས་ཅད་ཀྱི་ཡིན་ལུགས་མངོན་དུ་གྱུར་པ་ནི་ངོ་བོ་ཉིད་ཀྱི་སྐུ་ཡིན་ལ། དེས་ན་དབང་བཞིའི་དོན་ལ་སྐུ་བཞི་ཀ་ཚང་དགོས་པ་ཡིན་པས། མདོར་ན་དབང་བཞི་པའི་དོན་ནི། དཔལ་དུས་ཀྱི་འཁོར་ལོའི་རྒྱུད་ལས། ལུས་ནི་དྭངས་ཤིང་རྡུལ་ཕྲན་ཉམས་པ་ནམ་མཁའ་དང་མཚུངས་མཚན་ལ་སོགས་པ་རྣམས་ཀྱིས་རབ་རྫོགས་འགྱུར། ། སྣ་ཚོགས་འཇིག་རྟེན་གསུམ་པོ་ཉིད་ནི་སྒྲིབ་པ་རྣམ་པར་བྲལ་བ་རྨི་ལམ་བཞིན་དུ་སྣང་། །
སྐད་ནི་ཀུན་ནས་ཆད་པ་མེད་ཅིང་དུ་མའི་སྐད་གཞན་དག་གིས་གཞན་གྱི་སྙིང་ལ་འཇུག་པར་བྱེད་པ་སྟེ། ། སེམས་ནི་དམ་པའི་བདེ་བས་གང་ཞིག་མི་གཡོའི་ཐམས་ཅད་དུས་སུ་ལྷན་གཅིག་སྐྱེས་པས་འཁྱུད་པར་བྱེད་པའོ། ། ཞེས་གསུངས་ཤིང་། དེ་བཞིན་དུ་སློབ་དཔོན་ངག་དབང་གྲགས་པས། ཡན་ལག་བདུན་པ་ལས། ལོངས་སྤྱོད་རྫོགས་དང་ཁ་སྦྱོར་བདེ་ཆེན་རང་བཞིན་མེད། ། སྙིང་རྗེས་ཡོངས་གང་རྒྱུན་མི་འཆད་དང་འགོག་པ་མེད། ། ཡན་ལག་བདུན་དང་ལྡན་པའི་སངས་རྒྱས་འདི་ཉིད་ནི། ། བདག་འདོད་ཚད་མས་ཡོངས་གྲུབ་བློ་ཆེན་གཞན་ཡང་འདོད། ། ཅེས་གསུངས་པའི་ཡན་ལག་བདུན་དང་ལྡན་པའི་རྡོ་རྗེ་འཆང་ལ་ངོ་སྤྲོད་དགོས་པ་ཡིན་གྱི།
སྣང་བ་དང་བྲལ་བའི་སྟོང་རྐྱང་རྟོག་པ་ལ་དབང་བཞི་པོའི་དོན་ཚང་བར་བཤད་པ་རྡོ་རྗེ་འཆང་གི་དགོངས་པ་ག་ལ་ཡིན། དེ་ལ་ཁ་ཅིག་་་་་་བཀའ་བརྒྱུད་པ་ཕྱི་མ་ཁ་ཅིག་ན་རེ། བརྟག་གཉིས་ལས། ཡེ་ཤེས་འདི་ནི་ཆེས་ཕྲ་ཞིང་། ། རྡོ་རྗེ་ནམ་མཁའི་དཀྱིལ་ལྟ་བུ། ། རྡུལ་བྲལ་མཐར་ཕྱིན་ཞི་བ་ཉིད། ། ཁྱོད་རང་ཡང་ནི་དེ་ཡི་ཕ། ། ཞེས་གསུངས་པ་དང་། གཞན་ཡང་ཚད་ལྡན་གྱི་གཞུང་དུ་མ་ཞིག་ནས་དབང་བཞིའི་དོན་སྟོང་རྐྱང་འབའ་ཞིག་ལ་ངོ་སྤྲོད་པར་བཤད་པས། དེས་ན་ཆོས་ཐམས་ཅད་ཀྱི་གནས་ཚུལ་དེ་བཞིན་ཉིད་རྟོགས་པའི་ལྟ་བ་འདི་ཉིད་དབང་བཞི་པའི་དོན་ཚང་བ་ཡིན་པར་ངོ་སྤྲོད་ཅིང་།
ས་སྐྱ་པ་རྣམས་ཀྱིས་ཀྱང་འདི་ལ་ངོ་སྤྲོད་པ་ཡིན་ནོ། ། ཞེས་ཟེར་བ་ནི་ཆ་མེད་ཀྱི་རྒྱུས་གཏམ་ཡིན་ཏེ། བརྟག་གཉིས་ཀྱིས། ཡེ་ཤེས་འདི་ནི་ཆེས་ཕྲ་ཞིང་། ། ཞེས་སོགས་ཀྱི་དོན་སྟོང་རྐྱང་ཙམ་ལ་ངོ་སྤྲོད་རྒྱུ་ཡིན་ན། ཡེ་ཤེས་འདི་ནི་ཞེས་པའི་དམིགས་ཡུལ་གྱི་ཡེ་ཤེས་འདི་གང་ཡིན་ངོས་གཟུང་དགོས་ལ། དེ་ལྟ་ན་སྟོང་རྐྱང་རྟོགས་པའི་ཡེ་ཤེས་ཙམ་ལ་བཞི་པའི་དོན་ངོ་སྤྲད་པའི་ཚེ། གསང་བ་འདུས་པའི་ཕྱི་མ་དང་ཁ་སྦྱོར་སོགས་ལས། བཞི་པ་དེ་ཡང་དེ་བཞིན་ནོ། ། ཞེས་གསུངས་པས།
དེ་དང་མི་འགལ་བར་སྨྲ་དགོས་པ་དེའི་ཚུལ་ཇི་ལྟར་ཡིན་ཤོད་ཅིག དེས་ན་ཡེ་ཤེས་འདི་ནི་ཞེས་སོགས་ཀྱི་དོན་ནི་གོང་དུ་བརྗོད་པ་ལྟར། དབང་གསུམ་པའི་དུས་སུ་ལྷ་སྐུའི་རྣམ་པ་མི་འདོར་བའི་ངང་ནས་ཕྱག་རྒྱ་ལ་སྙོམས་པར་འཇུག་པ་ལ་བརྟེན་ནས་དགའ་བ་བཞིའི་རྟོགས་པ་བསྐྱེད་པའི་ཡེ་ཤེས་ལ་བཤད་པས། བཞི་པའི་དོན་སྟོང་རྐྱང་ཙམ་རྟོགས་པའི་ཡེ་ཤེས་ལ་ངོ་སྤྲད་པ་རྒྱུད་དོན་དུ་སྨྲ་བ་ནི་མཁས་པའི་བཞད་གད་ཀྱི་གནས་སོ། ། དེས་ན་བཞི་པ་ལ་རྟེན་ཅན་དང་རྟེན་མེད་གཉིས་བཤད་པ་ཡང་། བཞི་པའི་དུས་སུ་དབང་གསུམ་པའི་དུས་སུ་སྐྱེས་པའི་བདེ་བའི་རིགས་རྒྱུན་མྱོང་དགོས་པའི་རྒྱུ་མཚན་གྱིས་བཤད་པ་ཡིན་ནོ། ། གཞན་ཡང་གཞུང་འདི་ལ་ཚད་མར་གྱུར་པའི་རྡོ་རྗེ་སྙིང་འགྲེལ་ལས་ཀྱང་། ཡེ་ཤེས་འདི་ནི་ཆེས་ཕྲ་ཞིང་། ། ཞེས་བྱ་བ་ནི་བྱིས་པའི་སྐྱེ་བོ་དབང་པོ་གཉིས་ཀྱི་བདེ་བ་འབའ་ཞིག་ལ་ཆགས་པ་རྣམས་ཀྱིས་རྟོགས་པར་དཀའ་བ་སྟེ། དཔེར་ན།
རྡོ་རྗེ་ནམ་མཁའི་དཀྱིལ་དང་མཚུངས། ། ཞེས་བྱ་བ་ལ། ནམ་མཁའི་དབྱིངས་ནི་རྫས་དང་བྲལ་བས་རྟོགས་པར་དཀའ་བ་བཞིན་ནོ། ། འཛག་པ་ལ་སོགས་པ་ཉོན་མོངས་པའི་དྲི་མའི་རྡུལ་བསལ་ཏེ། ཞི་བའི་གོ་འཕང་གསོལ་བས་རྡུལ་བྲལ་མཐར་ཕྱིན་ཞི་བ་ཉིད་དོ། ། རང་གི་སེམས་སོ་སོར་རྟོག་པའི་མཐའ་ལས་བྱུང་བས་ན་ཁྱོད་ཀྱང་དེའི་ཕ་ཞེས་བྱ་བའོ། ། ཞེས་གསུངས་པས། བྱང་སེམས་འཛག་མེད་དུ་བཅིངས་པའི་ཡེ་ཤེས་ལ་ངོས་བཟུང་བའི་ཕྱིར་རོ། ། ཁྱད་པར་དུ་རྗེ་བཙུན་ས་སྐྱ་པ་རྣམས་ཀྱིས། ཡེ་ཤེས་འདི་ནི་ཆེས་ཕྲ་ཞིང་། །
ཞེས་སོགས་ཀྱི་གཞུང་གི་དོན་དུ་བྱས་ནས་དབང་བཞི་པོའི་ངོས་འཛིན་སྟོང་ཉིད་ཙམ་རྟོགས་པའི་ལྟ་བ་ལ་བྱེད་པ་ཡིན་ནོ། ། ཞེས་ཟེར་བ་ནི་ཕྱོགས་ཙམ་ཡང་མ་མཐོང་བར། མུན་པའི་ནང་དུ་རྡོ་འཕེན་པ་དང་འདྲ་སྟེ། གཞུང་དེའི་དོན་དུ་བྱས་ནས། རྗེ་བཙུན་བསོད་ནམས་རྩེ་མོས། ཡེ་ཤེས་འདི་ནི་གསུམ་པའི་ཚེ་མྱོང་བ་གང་ཡིན་པའོ། ། ཆེས་ཕྲ་བ་ནི་རྟོགས་པར་དཀའ་བའོ། ། རྡོ་རྗེ་ནི་མི་ཕྱེད་པའོ། ། ནམ་མཁའི་དཀྱིལ་ནི་མཐའ་དང་བྲལ་བའོ། ། ཡང་ན་དཀྱིལ་ནི་སྙིང་པོ་སྟེ་མཐའ་དང་བྲལ་བའོ། །
མཁའ་ནི་དམིགས་པ་མེད་པའོ། ། རྡུལ་བྲལ་ནི་ཉོན་མོངས་ཟད་པའོ། མཐར་ཕྱིན་ནི་སྲིད་པ་ཟད་པའོ། ། ཞི་བ་ནི་གནོད་པ་མེད་པའོ། ། ཞེས་གསུངས་པས། ཡེ་ཤེས་འདི་ནི་ཞེས་པའི་ཡེ་ཤེས། དབང་གསུམ་པའི་དུས་སུ་སྐྱེས་པའི་ཡེ་ཤེས་ལ་བཤད་ཅིང་། དམིགས་པ་མེད་པའི་དཔེ་ནི་ནམ་མཁའ་ཉིད་དོ། ། དཀྱིལ་ལམ་སྙིང་པོ་ནི་མཐའ་དང་བྲལ་བའོ། ། རྡུལ་བྲལ་ནི་ཉོན་མོངས་པ་ཟད་པའོ། །
མཐར་ཕྱིན་པ་ནི་སྲིད་པ་ཟད་པ་སྟེ་རྡོ་རྗེ་སྦྱིན་པའོ། ། ཞི་བ་ནི་གདོད་མ་ནས་མ་སྐྱེས་པའོ། ། རྡོ་རྗེ་ནི་རྣམ་རྟོག་གིས་མི་ཕྱེད་པའོ། ། དམིགས་པ་མེད་པའི་དཔེ་ནི་ནམ་མཁའ་ཉིད་དོ། ། དཀྱིལ་ལམ་སྙིང་པོ་ནི་མཐའ་དང་བྲལ་བའོ། ། རྡུལ་བྲལ་ནི་ཉོན་མོངས་པ་ཟད་པའོ། ། མཐར་ཕྱིན་པ་ནི་སྲིད་པ་ཟད་པ་སྟེ་རྡོ་རྗེ་འཆང་སྦྱིན་པའོ། ། ཞི་བ་ནི་གདོད་མ་ནས་མ་སྐྱེས་པའོ། ། ཁྱོད་རང་ཡང་ནི་དེ་ཡི་ཕ། ། ཞེས་བྱ་བ་ནི།
ཐ་སྙད་ཀྱི་བརྗོད་པས་ཤེས་པར་མི་ནུས་པས། རང་གིས་རང་ལ་ཡེ་ཤེས་བསྐྱེད་ལ། དཔེའི་ཡེ་ཤེས་ཀྱི་དོན་རྟོགས་པར་བྱ་སྟེ། སངས་རྒྱས་ཀྱི་ས་མངོན་དུ་གྱིས་ཤིག་ཅེས་བྱ་བའི་དོན་ཡིན་ནོ་ཞེས་གསུངས་པས། ཡེ་ཤེས་འདི་ནི་ཞེས་པའི་དོན། དབང་གསུམ་པའི་དུས་སུ་སྐྱེས་པའི་ཡེ་ཤེས་ལ་གསལ་བར་བཤད་པའི་ཕྱིར་རོ། ། ཡང་སློབ་དཔོན་མང་པོས། དབང་བཞི་པའི་དོན་སྟོང་ཉིད་རྟོགས་པའི་ལྟ་བ་ལ་ངོ་སྤྲོད་དགོས་པ་ཡང་དབང་གསུམ་པའི་དུས་སུ་སྐྱེས་པའི་ལྷ་སྐུའི་སྣང་བ་མི་འདོར་བའི་ངང་ནས། ཕྱག་རྒྱ་ལ་བརྟེན་ནས་དགའ་བཞིའི་རྟོགས་པ་སྐྱེས་པ་དེ་ལ་སྟོང་པ་ཉིད་ཀྱི་རྒྱས་བཏབ་ནས་བསྒོམ་པ་ལ་དགོངས་པ་ཡིན་ནོ། ། མདོར་ན་དབང་བཞི་པ་ལ།
བསྐུར་ནས་སྣོད་དུ་རུང་བྱ་བ། ཚིག་གི་དབང་བཞི་བ། བསྐུར་བའི་ཉམས་སུ་མྱོང་བ་དོན་གྱི་དབང་བཞི་ལ། དོན་དབང་ཉམས་སུ་བླངས་པས་འབྲས་བུ་མངོན་གྱུར་གྱི་དབང་བཞི་པ་དང་གསུམ་ལས། དང་པོ་ནི། སློབ་དཔོན་གྱིས་སློབ་མ་ལ་དབང་བཞི་པ་བསྐུར་བའི་ཚེ་དབང་བཞི་པའི་དོན་སྤྱི་བཤད་ནས། སློབ་མས་དེའི་དོན་སྤྱི་གོ་བ་ལ། དབང་བཞི་པ་ཐོབ་པའི་ཐ་སྙད་བྱེད་པ་ཡིན་ནོ། ། གཉིས་པ་ལ་ཡང་། དོན་དབང་རྗེས་མཐུན་པ་དང་།
མཚན་ཉིད་པ་གཉིས། དང་པོ་ལ་ཡང་རྟེན་ཅན་དང་རྟེན་མེད་གཉིས་ལས། དང་པོ་ནི། དབང་བཞི་པའི་གོ་རྒྱུ། དབང་གསུམ་པའི་དུས། ལས་རྒྱ་དང་། ཡེ་རྒྱ་གང་རུང་ལ་བརྟེན་ནས་བདེ་བ་སྐྱེས་པ་དེ་དབང་བཞི་པའི་དུས་སུ་ངོ་སྤྲོད་པར་བྱེད་པ་ཡིན་པ་ལ། གསུམ་པའི་དུས་སུ་ཡེ་ཤེས་ངོས་མ་ཟིན་ཅིང་བདེ་བ་ཉམས་སུ་མ་མྱོང་ན། སླར་ཡང་ལས་ཀྱི་ཕྱག་རྒྱ་བྱིན་ཏེ་དེ་ལ་བརྟེན་ནས། ཡེ་ཤེས་ངོས་ཟིན་པ་དང་བདེ་བ་སྐྱེས་ནས་བཞི་པའི་དོན་ངོ་སྤྲད་ནས་ཉམས་སུ་མྱོང་བར་བྱས་པ་དེ་ཡིན་ནོ། །
གཉིས་པ་རྟེན་མེད་ནི་སྔར་གསུམ་པའི་དུས་སུ་ངོ་སྤྲོད་པར་ཕྱག་རྒྱ་ལ་བརྟེན་ནས་གསུམ་པའི་ལྷན་སྐྱེས་མྱོང་བ་དེ་ཉིད་ལ་དམིགས་ནས། བཞི་པའི་དོན་ངོ་སྤྲད་ནས། ལས་རྒྱ་མེད་པར་བཞི་པའི་དོན་སྤྱི་ཉམས་སུ་མྱོང་བ་ཡིན་ནོ། ། གཉིས་པ་དབང་བཞི་པ་དོན་དབང་མཚན་ཉིད་པ་ནི་བདེན་པ་མཐོང་བ་ཡན་ཆད་ཀྱི་ལམ་པའི་གང་ཟག་གི་རྒྱུད་ཀྱི་དབང་བཞི་པར་ངོ་སྤྲད་པའི་ཉམས་མྱོང་དེ་ཉིད་ལ་བྱ་བ་ཡིན་ཏེ། དེ་ནས་བདེ་སྟོང་གཉིས་སུ་མེད་པའི་ཡེ་ཤེས་རྒྱུད་ལ་སྐྱེས་པའི་ཕྱིར་རོ། ། གསུམ་པ་འབྲས་བུ་མངོན་གྱུར་གྱི་དབང་བཞི་པ་ནི། གོང་དུ་བཤད་པ་ལྟར་སྣང་བ་བདེ་སྟོང་གསུམ་ཅིག་ཅར་དུ་མངོན་སུམ་མཁྱེན་པའི་ཡན་ལག་བདུན་ལྡན་གྱི་རྡོ་རྗེ་འཆང་ཆེན་པོ་ལ་བྱེད་པ་ཡིན་ནོ། ། གཉིས་པ་ལ་དེ་ལ་དང་པོ་བསལ་བ་ནི། འོ་ན། བཞི་པ་དེ་ཡང་དེ་བཞིན་ནོ། །
ཞེས་འབྱུང་བས། བཞི་པ་གསུམ་པར་འགྱུར་ལ། གསུམ་པའང་བཞི་པར་འགྱུར་བས་གསུམ་པ་དང་བཞི་པ་ཁྱད་པར་མེད་པར་འགྱུར་སྙམ་ན། དེ་ནི་མ་ཡིན་ཏེ། དཔལ་གཤིན་རྗེ་གཤེད་དམར་པོའི་རྒྱུད་ལས། ཡང་ནི་དོན་དམ་དེ་གང་ལགས། ། བཞི་པར་སླར་ཡང་དེ་བཞིན་ནོ། ། འདིར་ནི་ཤེས་རབ་ཡེ་ཤེས་གང་། ། མངོན་པར་དབང་བསྐུར་བཞི་པ་རུ། ། བྱིས་པའི་སྐྱེ་བོས་སྨྲ་བར་འགྱུར། །
དེ་ནི་སླར་ཡང་དེ་བཞིན་ཞེས། ། བཞི་པ་དེ་ཉིད་གསུམ་པ་རུ། ། དེ་བཞིན་བྱིས་པར་མི་འགྱུར་རོ། ། དང་པོའི་ཡན་ལག་ལ་སླར་ཡང་། ། སྨོས་པས་སྐྱོན་འགྱུར་དེ་བཞིན་དུ། ། བྱིས་པ་རྣམས་ཀྱི་རྒྱུ་གསུམ་པ། ། གང་ཡིན་འབྲས་བུ་བཞི་པ་སྟེ། ། རྒྱུ་འབྲས་དབྱེ་བ་མེད་པའི་ཕྱིར། ། བཞི་པའང་གསུམ་པར་འགྲུབ་བོ་ཞེས། ། ཞེས་པ་ནས།
འདིར་ནི་དབང་པོ་གཉིས་སྦྱོར་བའི། ། འདོད་པ་ཀུན་སྤྱོད་བདེ་བ་ཞེས། ། འཛག་དང་མི་འཛག་མཚན་ཉིད་ཀྱིས། ། དང་པོའི་ཀུན་སྤྱོད་བདེར་མི་འགྱུར། ། གསུམ་པ་རྒྱ་ལ་མ་སྐྱེས་པ། ། རིམ་ཀྱིས་འཛག་པ་གསུམ་པའི་འབྲས། ། དོན་དམ་བཞི་པར་མི་འགྱུར་རོ། ། ཞེས་བྱ་བ་ཁོང་དུ་ཆུད་པར་བྱའོ། ། ཞེས་གསུངས་པས། བརྒལ་ལན་དུ་མའི་སྒོ་ནས་ཀླན་ཀ་དེ་རྡོ་རྗེ་འཆང་ཉིད་ཀྱིས་སྤངས་པའི་ཕྱིར་རོ། །
དེ་རྣམས་ཀྱིས་གང་ཁྱད་པར་དུ་འཕགས་པར་བྱེད་པ་དབང་གི་རབ་དབྱེ་བཤད་པ་སྟེ། བསྐུར་བྱ་དབང་བཞིའི་རྣམ་གཞག་ལེགས་པར་བསྟན་ཟིན་ནས། སྤྱི་དོན་གཉིས་པ་གང་གིས་སྐུར་བར་བྱེད་པ་རྡོ་རྗེ་སློབ་དཔོན་གྱི་མཚན་ཉིད་བཤད་པ་དང་གསུམ། སློབ་དཔོན་གྱི་མཚན་ཉིད་དང་། མཚན་ཉིད་དང་ལྡན་པའི་སློབ་དཔོན་བསྟན་ཚུལ་བཤད་པ། དེ་ལྟར་བསྟེན་པའི་ཕན་ཡོན་བཤད་པའོ། ། དང་པོ་ནི་རྣམ་སྣང་སྒྱུ་འཕྲུལ་དྲ་བའི་ལེའུ་དང་པོ་ལས། དེ་བཞིན་གཤེགས་པས་རེ་ཞིག་དང་པོ་དངོས་གྲུབ་ནི་སློབ་དཔོན་གྱི་རྗེས་སུ་འབྲང་བ་ཡིན་པས། སློབ་དཔོན་མེད་པར་གྱུར་ན་ནི། ། དངོས་གྲུབ་ཐོབ་པར་མི་འགྱུར་བས། །
སློབ་དཔོན་མཚན་ཉིད་བཤད་པར་བྱ། ། ཡེ་ཤེས་སྙིང་པོ་ཁྱོད་ཉོན་ཅིག ། བརྟན་ཞིང་དུལ་ལ་བློ་གྲོས་ལྡན། ། བཟོད་ལྡན་དྲང་ལ་གཡོ་སྒྱུ་མེད། ། གསང་སྔགས་རྒྱུད་ཀྱི་སྦྱོར་བ་ཤེས། ། དཀྱིལ་འཁོར་བྲི་བའི་ལས་ལ་མཁས། ། དེ་ཉིད་བཅུ་ནི་ཡོངས་སུ་ཤེས། ། སེམས་ཅན་ཀུན་ལ་མི་འཇིགས་སྦྱིན། ། ཐེག་པ་ཆེ་ལ་རྟག་དགའ་བ། ། ཞེས་གསུངས་ཤིང་།
རྡོ་རྗེ་གུར་གྱི་བརྒྱད་པ་ལས། རྡོ་རྗེ་སློབ་དཔོན་མཚན་ལྡན་ཉིད། ། དེ་ཡིས་ཉེ་བར་བསྟན་པའི་སྔགས། ། སྒྲུབ་པ་པོ་ལ་འགྲུབ་བོ་ཀྱེ། ། བརྟན་ཞིང་ཟབ་མོའི་ཆོས་དང་ལྡན། ། རིག་པའི་གནས་རྣམས་ཀུན་ལ་མཁས། ། སྦྱིན་སྲེག་དཀྱིལ་འཁོར་སྔགས་ཤེས་ཤིང་། ། རབ་གནས་གཏོར་མའི་ཕ་རོལ་སོན། ། དེ་ཉིད་བཅུ་པོ་རྣམ་པར་རིག ། ཉན་ཐོས་སྤྱོད་པ་སྐྱོང་བྱེད་ཅིང་། །
སྔགས་ཀྱི་ཐེག་པའི་རིམ་པར་གུས། ། བཟོད་ལྡན་མཐོང་ན་དགའ་བ་དང་། ། དཀྱིལ་འཁོར་འབྲི་མཁས་བཟླས་པར་ལྡན། ། རྩ་བའི་ལྟུང་བ་འཇོམས་པའོ། ། སྔགས་དང་རྒྱུད་ཀྱི་རབ་སྦྱོར་གྱི། ། འཇིག་རྟེན་རྣམས་ལ་བདེ་སྟེར་བ། ། དེ་འདྲའི་བླ་མ་མངོན་བྱས་ནས། ། གང་གིས་ཀྱང་ནི་སྨད་མི་བྱ། ། ཞེས་སྔར་ལས་མཚན་ཉིད་ཅུང་ཟད་རྒྱས་པར་གསུངས་ལ། དེ་ལ་འདིར་བཤད་པའི་དེ་ཉིད་བཅུ་ནི།
རྡོ་རྗེ་སྙིང་པོ་རྒྱན་གྱི་རྒྱུད་ལས། ཕྱིར་བཟློག་གཉིས་ཀྱི་ཆོ་ག་དང་། ། གསང་དང་ཤེས་རབ་ཡེ་ཤེས་དང་། ། ཁ་སྦྱོར་དབྱེ་བའི་ཆོ་ག་དང་། ། གཏོར་མ་རྡོ་རྗེའི་བཟླས་པ་དང་། ། དྲག་ཤུལ་བསྒྲུབ་པའི་ཆོ་ག་དང་། ། རབ་ཏུ་གནས་དང་དཀྱིལ་འཁོར་སྒྲུབ། ། གསང་བའི་དེ་ཉིད་བཅུ་ཡིན་ནོ། ། དཀྱིལ་འཁོར་ཏིང་འཛིན་ཕྱག་རྒྱ་དང་། ། སྟངས་སྟབས་འདུག་སྟངས་བཟླས་བརྗོད་དང་། །
སྦྱིན་སྲེག་མཆོད་པ་ལས་སྦྱོར་དང་། ། སླར་ཡང་སྡུད་པའི་རྣམ་པ་ནི། ། ཕྱི་ཡི་དེ་ཉིད་བཅུ་ཡིན་ནོ། ། ཞེས་གསུངས་པ་ལྟར་ཡིན་ལ། ཕྱིའི་དེ་ཉིད་བཅུ་པོ་དེ་རྣམ་སྣང་སྒྱུ་འཕྲུལ་དྲ་བ་ལས་ཀྱང་གསུངས་ཏེ། དེའི་ལེའུ་བཅུ་པ་ལས། དཀྱིལ་འཁོར་དང་། ཏིང་ངེ་འཛིན་དང་། ཕྱག་རྒྱ་དང་། སྟངས་སྟབས་དང་།
འདུག་སྟངས་དང་། བཟླས་བརྗོད་དང་། སྦྱིན་སྲེག་དང་། མཆོད་པ་དང་། ལས་ལ་སྦྱར་བ་དང་། སླར་བསྡུ་བ་རྣམས་ནི་གསང་སྔགས་ཀྱི་ཚུལ་དེ་ཁོ་ན་ཉིད་བཅུ་ཡིན་པར་གསུངས་སོ། ། ཞེས་གསུངས་པའི་ཕྱིར་རོ། ། དེ་ཉིད་བཅུ་པོ་འདི་སློབ་དཔོན་གྱི་མཚན་ཉིད་གཞན་བཤད་པ་རྣམས་ཀྱི་ནང་དུ་མི་འདུས་པ་ནི་མ་ཡིན་ནོ། ། འོ་ན་བསྟེན་རྒྱུའི་སློབ་དཔོན་ལ་འདིར་བཤད་པའི་མཚན་ཉིད་ཐམས་ཅད་ཚང་དགོས་སམ། མ་ཚང་ཡང་བསྟེན་དུ་རུང་སྙམ་ན་དོན་དམ་རིན་ཆེན་ལས།
རྩོད་ལྡན་དབང་གིས་བླ་མ་སྐྱོན་དང་ཡོན་ཏན་འདྲེས། ། རྣམ་པ་ཀུན་ཏུ་སྡིག་པ་མེད་པ་ཡོད་མ་ཡིན། ། གང་གིས་ཡོན་ཏན་ལྷག་པ་ཡང་ནི་ལེགས་དཔྱད་ནས། ། བུ་རྣམས་ཀྱིས་ནི་དེ་ལ་བསྟེན་པར་གྱུར་པ་འོས། ། ཞེས་གསུངས་པ་འདིར་བཤད་པའི་མཚན་ཉིད་ཐམས་ཅད་དང་ལྡན་པའི་སློབ་དཔོན་རྙེད་ན་མཆོག་ཏུ་གྱུར་པ་ཡིན་ལ། གལ་ཏེ་དུས་ལ་སོགས་པའི་དབང་གིས་མཚན་ཉིད་ཐམས་ཅད་དང་མི་ལྡན་ཀྱང་སྐྱོན་དང་ཡོན་ཏན་བརྟག་ལ་ཡོན་ཏན་ཤས་ཆེ་ན་བསྟེན་དུ་རུང་ལ་དེ་ཡང་འདིར་བཤད་པའི་ཡོན་ཏན་གྱི་གཙོ་བོ་ནི་རྩ་བའི་ལྟུང་བ་འཇོམས་པའོ། ། ཞེས་གསུངས་པ་ལྟར། རྡོ་རྗེ་སློབ་དཔོན་ལ་རྩ་ལྟུང་དང་རྒྱུན་དུ་མི་འགྲོགས་པ་གཅིག་དགོས་ལ། དེ་ཡང་དང་པོ་ཉིད་ན་རྩ་ལྟུང་མི་འབྱུང་བའི་གང་ཟག་ཁྱད་པར་ཅན་དང་། གལ་ཏེ་བྱུང་ཡང་ཆོ་ག་རྣམ་པར་དག་པའི་སྒོ་ནས་བརྩོན་འགྲུས་ཤུགས་དྲག་གི་བཤགས་པས་ཚད་ལས་མ་འདས་པར་རྩ་ལྟུང་འཇོམས་པར་བྱེད་པ་གཅིག་དགོས་པ་ཡིན་ཏེ།
རྩ་ལྟུང་དང་རྒྱུན་དུ་འགྲོགས་ན་རྡོ་རྗེ་སློབ་དཔོན་གྱི་གཟུགས་བརྙན་ཙམ་དུ་ཟད་པའི་ཕྱིར་རོ། ། དེ་ལ་གངས་ཅན་གྱི་ཁྲོད་འདིར་སྦྲུལ་གདུག་པ་དང་འདྲ་བའི་མི་དགེ་བའི་བཤེས་གཉེན་གྱིས་ཡོངས་སུ་ཟིན་ཅིང་། མང་དུ་ཐོས་པ་དང་བྲལ་བའི་སྔགས་པའི་གཟུགས་བརྙན་འགའ་ཞིག་གིས། ཉན་ཐོས་ཀྱི་ཀུན་སྤྱོད་མཐའ་དག་གསང་སྔགས་ཀྱི་འགལ་ཟླར་སྨྲ་ཞིང་རང་ཉིད་རྗེས་འབྲངས་དང་བཅས་པ་ལ། བཅས་པ་དང་རང་བཞིན་གྱི་ཁ་ན་མ་ཐོ་བ་ཐམས་ཅད་ལ་བག་ཡངས་སུ་ལོངས་སྤྱོད་པར་སློབ་པར་སྣང་བ་ནི། ཤིན་ཏུ་ནོར་ཚབས་ཆེ་བའི་ཆོས་ལོག་ཡིན་པས། ཁ་ཆེའི་མཁས་པ་ཆེན་པོ་ཛྙ་ན་ཤྲཱིས་མིག་ཕུག་པ་བཞིན་དུ་བཀག་སྟེ། ཇི་སྐད་དུ། ཚུལ་ཁྲིམས་དང་། དམ་ཚིག་དང་།
སྡོམ་པ་མི་འགལ་བ་ལས། དང་པོར་རབ་ཏུ་བྱུང་བསྟན་ནས། ། སྔགས་དང་ཕ་རོལ་ཕྱིན་ལམ་གནས། ། ཕྱི་ནས་དེ་རྣམས་རྨོངས་སོགས་ཀྱིས། ། འདུལ་བ་ཡི་ནི་བསྟན་བཅོས་ལས། ། ཉན་ཐོས་ལ་སོགས་སྡོམ་གནས་པ། ། སོ་སོར་ཐར་དང་ལོ་འདྲིར་གནས། ། དེར་བཤད་པ་ཡིས་བསླབ་པ་རྣམས། ། ཕལ་ཆེར་བསྲུང་བར་མ་ནུས་པས། ། བྱང་ཆུབ་སེམས་དཔའི་སྡོམ་པ་དང་། །
འགལ་བ་ཉིད་དུ་ཡོངས་བཟུང་ནས། ། ད་ལྟ་དེ་བཏང་རྣམ་པར་གནས། ། རབ་བྱུང་སྡོམ་པ་བཏང་ནས་ནི། ། སྔགས་ཀྱི་སྡོམ་པའི་བྱང་སེམས་ཀྱི། ། སྡོམ་པ་ཡང་ནི་གཟུང་མི་བྱ། ། ཞེས་གསུངས་ཤིང་། དེ་བཞིན་དུ་སློབ་དཔོན་དྷ་རི་ཀ་པས། དབང་གི་རབ་བྱེད་ཀྱི་འགྲེལ་བར། རྒྱལ་པོ་ཟླ་བ་བཟང་པོའི་ལུང་དྲངས་པ་ལས། མཆོག་གི་གསང་ཆེན་འདིར་བཞུགས་ནས། །
རྣལ་འབྱོར་སྤྱོད་པ་ཡིན་ཟེར་ཞིང་། ། བྱ་བ་མ་ཡིན་ཀུན་ལ་འཇུག ། ཅེས་སོགས་མང་དུ་གསུངས་པའི་རྗེས་ལ། ལེགས་པར་གསུངས་པའི་འདུལ་བ་ལ། ། རབ་ཏུ་མི་གནས་སྲུང་མི་བྱེད། ། སངས་རྒྱས་རྒྱལ་མཚན་སུན་འབྱིན་ཞིང་། ། ཕས་ཕམ་ལ་སོགས་རབ་ཏུ་བྱེད། ། གང་གི་བཏུང་བའི་ཆོག་མ་ཤེས། ། ས་ལུ་ལ་སོགས་གཙོ་སྦྱོར་བའི། ། མྱོས་པའི་བཏུང་བ་འཐུང་བྱེད་ཅིང་། །
དེ་ཡིས་ཁོང་ཁྲོ་རབ་ཏུ་བསྐྱེད། ། ཅེས་གསུངས་པའི་ཕྱིར་རོ། ། འདིར་ཡང་ཉན་ཐོས་སྤྱོད་པ་སྐྱོང་བ་པོ། ། ཞེས་རྡོ་རྗེ་སློབ་དཔོན་གྱི་མཚན་ཉིད་དུ་བཤད་ཅིང་། རྡོ་རྗེ་མཁའ་འགྲོའི་རྡོ་རྗེ་སློབ་དཔོན་གྱི་མཚན་ཉིད་སྟོན་པའི་སྐབས་སུ། གནས་བརྟན་པ་ཡི་ངང་ཚུལ་ཅན། ། ཞེས་དང་། བཤད་རྒྱུད་རྡོ་རྗེ་འཕྲེང་བ་ལས། ཕྱི་རུ་ཉན་ཐོས་སྤྱོད་པ་བསྲུངས། ། ནང་དུ་འདུས་པའི་དོན་ལ་དགའ། །
ཞེས་རྡོ་རྗེ་སློབ་དཔོན་གྱི་མཚན་ཉིད་ལ་ཉན་ཐོས་ཀྱི་སྤྱོད་པ་བསྐྱངས་བ་མཆོག་ཏུ་གྱུར་པར་བཤད་ཅིང་། རྩ་ལྟུང་གི་གཞུང་ལས། བདེ་གཤེགས་བཀའ་ལས་འདས་པ་ནི། ། ལྟུང་བ་གཉིས་པ་ཡིན་པར་བཤད། ། ཅེས་གསུངས་པ་ལ། དེ་ལས་འདས་ཚུལ་ནི། དུས་ཀྱི་འཁོར་ལོ་ལས། དམ་ཚིག་བསླབ་པ་ཁྱད་དུ་བསད། ། དེ་ཕྱིར་བཀའ་ལས་འདས་པའོ། ། ཞེས་བསླབ་པ་ཁྱད་དུ་གསད་པ་བདེ་གཤེགས་བཀའ་འདས་ཀྱི་ལྟུང་བར་བཤད་པའི་ཕྱིར་དང་།
ཡན་ལག་གི་ལྟུང་བའི་སྐབས་སུ། སྡོམ་པ་གཉིས་ཀྱི་བཅས་པ་ལ། ། དགོས་པ་མེད་པར་འདའ་བ་དང་། ། ཞེས་ཁྱད་གསོད་ཀྱི་བསམ་པ་མེད་ཀྱང་དགོས་པ་ཆེན་པོ་མེད་པར། སྡོམ་པ་འོག་མ་གཉིས་ཀྱི་བཅས་པ་ལས་འདས་ན་ཡན་ལག་གི་ལྟུང་བར་བཤད་པའི་ཕྱིར་རོ། ། མདོར་ན་གསང་སྔགས་ཀྱི་རྟེན་ལ་ཁྱིམ་པ་ནས་རབ་ཏུ་བྱུང་བ་མཆོག་ཏུ་གྱུར་པ་ཡིན་ཏེ། འཇམ་དཔལ་གྱི་རྟོག་པ་ལས། རྟག་ཏུ་རབ་ཏུ་བྱུང་བ་ལ། ། ཤཱཀྱའི་དབང་པོ་ལྟར་འཛིན་པ། ། གུས་ཤིང་བསྙེན་བསྐུར་བྱ་བ་སྟེ། །
དེ་ལ་འཇམ་དཔལ་ང་དགེས་ཤིང་། ། ང་ཡི་ཁྲོ་བོ་གཤིན་རྗེ་གཤེད། ། དེ་བཞིན་གདོང་དྲུག་རྒྱལ་པོ་དང་། ། དགྲ་ནག་ལ་སོགས་དགྱེས་པར་འགྱུར། ། གཞན་དུ་རབ་ཏུ་བྱུང་བ་ལ། ། ཁྱིམ་པར་གྱུར་པའི་སྔགས་པ་ཡིས། ། བསྙེན་བསྐུར་ལེན་པ་ཕྲ་མོ་ཡང་། ། ངས་ནི་རྗེས་སུ་གནང་བ་མིན། ། གང་ཕྱིར་ས་ཡི་སྟེང་འདིར་ནི། ། སྣང་ཆེན་གསལ་བ་ཆེན་པོ་ཡི། །
སངས་རྒྱས་བསྟན་པ་རིན་ཆེན་སྒྲོན། ། འབར་བའི་སྣོད་ནི་དཀའ་ཐུབ་ཅན། ། ངུར་སྨྲིག་འཛིན་པ་ཤཱཀྱའི་སྲས། ། དགེ་སློང་རྣམས་ནི་གཙོ་འདོན་ཕྱིར། ། དེས་ན་སྔགས་པ་ཁྱིམ་པ་ཡིས། ། དེ་དག་ལེགས་པར་མཆོད་ན་འགྲུབ། ། ཅེས་གསུངས་པའི་ཕྱིར་རོ། ། དེས་ན་དཔུང་བཟང་གིས་ཞུས་པའི་རྒྱུད་ལས། ཇི་ལྟར་ལོ་ཐོག་ཐམས་ཅད་ས་ལ་ནི། ། བརྟེན་ནས་སྐྱོན་མེད་པར་ནི་སྐྱེ་བ་ལྟར། །
དེ་བཞིན་ཚུལ་ཁྲིམས་བརྟེན་ནས་ཆེས་དཀར་མཆོག ། སྙིང་པོའི་ཆུས་བརླན་པས་ནི་རྣལ་འབྱོར་སྐྱེས། ། རྒྱལ་བ་ངས་གསུངས་སོ་སོ་ཐར་པ་ཡི། ། ཚུལ་ཁྲིམས་རྣམ་དག་འདུལ་བ་མ་ལུས་ལ། ། སྔགས་པ་ཁྱིམ་པས་རྟགས་དང་ཆ་ལུགས་སྤང་། ། ལྷག་མ་རྣམས་ནི་ཉམས་སུ་བླང་བར་བྱ། ། ཞེས་གསུངས་པས། སྔགས་པ་ཁྱིམ་པ་རྣམས་ཀྱིས་ཀྱང་། རབ་བྱུང་གི་རྟགས་དང་། རང་དོན་ཡིད་བྱེད་དང་།
ཐུན་མོང་མ་ཡིན་པའི་བཅས་པ་རྣམས་མ་གཏོགས་པའི་གཞན་འདུལ་བ་ནས་བཤད་པའི་བླང་དོར་རྣམས་ཉམས་སུ་བླང་བར་བྱ་དགོས་པར་གསུངས་ན། སྔགས་པ་རབ་ཏུ་བྱུང་བ་རྣམས་ཀྱིས་འདུལ་བའི་བླང་དོར་ཐམས་ཅད་བྱིས་པའི་ཆོས་སུ་བཟུང་ནས། བསྲུངས་རིན་མི་ཆོག་པ་སྐད་བྱས་ཤིང་། རང་ཉིད་རབ་བྱུང་གི་གཟུགས་བརྙན་དུ་བྱས་ནས་ཁྱིམ་པའི་སྤྱོད་པ་བག་ཡངས་སུ་སྤྱོད་པ་འདི། རྒྱལ་བའི་གསུང་རབ་ཀྱི་དགོངས་པ་ཡིན་མིན་ལེགས་པར་སོམས་ཤིག གཉིས་པ་མཚན་ཉིད་དང་ལྡན་པའི་བླ་མ་བསྟེན་ཚུལ་བཤད་པ་ལ་གསུམ། གཞན་གྱི་འདོད་པའི་ལོག་རྟོག་དགག་པ། རང་ལུགས་ཀྱི་བླ་མ་བསྟེན་ཚུལ་བཤད་པ། དེ་ལ་དོགས་པ་གཅོད་པའོ། ། དང་པོ་ལ་གཉིས།
གཞན་གྱི་ལོག་རྟོག་གི་ངག་དགོད་པ། དེ་མི་འཐད་པར་བཤད་པའོ། ། དང་པོ་ནི། ཁ་ཅིག་ན་རེ་འདི་སྐད་ཟེར་ཏེ།་་་་་ བླ་མ་ལྔ་བཅུ་པ་ལ་འགྲེལ་བྱེད་ཀྱི་མཁས་པ་ཙོང་ཁ་པ། རང་ཉིད་རབ་ཏུ་བྱུང་བ་ཡིན་པའི་ཚེ། རྡོ་རྗེ་སློབ་དཔོན་ཁྱིམ་པ་དང་། རང་བསྙེན་པར་རྫོགས་པ་ཡིན་པའི་ཚེ། སློབ་དཔོན་རབ་ཏུ་བྱུང་ཡང་བསྙེན་པར་མ་རྫོགས་པས་བསླབ་པ་གཞོན་པའི་གསར་བུ་ཡིན་ན། སྔར་བཤད་པའི་བསྙེན་བཀུར་བྱའམ་སྙམ་ན།
ཁྱིམ་པའམ་ནི་གསར་བུ་ལ། འཇིག་རྟེན་སྨད་པ་སྤང་པའི་ཕྱིར། ། དམ་ཆོས་ལ་སོགས་མདུན་བདར་ཏེ། ། བརྟུལ་ཞུགས་ལྡན་པས་བློས་ཕྱག་བྱ། ། ཞེས་གསུངས་པ་སྟེ། རང་ཉིད་རབ་ཏུ་བྱུང་བ་དང་། སློབ་དཔོན་ཁྱིམ་པ་ལ་སོགས་པ་ཡིན་ལ། དེ་དག་ལ་སྤྱིར་བཏང་ལ་ཕྱག་བྱ་བ་ལ་སོགས་པའི་སྐབས་དང་བྲལ་བའི་ཚེ། དམ་ཆོས་གླེགས་བམ་དང་། སོགས་ཀྱི་སྒྲ་སྐད་བསྡུས་པ་སྐུ་གཟུགས་ལ་སོགས་པ་མདུན་དུ་བཞག་ནས་དངོས་སུ་དེ་དག་ལུས་ཀྱིས་ཕྱག་བྱ།
བློས་བླ་མ་ལ་ཕྱག་བྱ་སྟེ། དེ་ཡང་ལུས་ཀྱིས་དངོས་སུ་ཕྱག་བྱ་ན། འཇིག་རྟེན་གྱི་བསྟན་པ་ལ་སྨོད་པའི་དགག་བྱ་ཡོད་པའི་ཚེ། དེ་སྤང་པའི་ཕྱིར་ཡིན་གྱི། དགག་བྱ་མེད་ན་དེ་ལྟར་མི་བྱའོ་ཞེས་བཤད་ཅིང་། ཡང་གཞུང་ལས། ཕྱག་བྱ་དམ་པ་མིན་ལས་སྤང་། ། ཞེས་པའི་དོན་དུ་བྱས་ནས། ཕྱག་འཚལ་བ་དང་། རྐང་པ་བཀྲུ་བ་ལ་སོགས་པའི་བསྙེན་བསྐུར་མི་བྱེད་དོ། །
ཕྱག་མི་འཚལ་བ་ནི་ཆོས་བཤད་པའི་སྐབས་ལས་གཞན་དུ་ཡིན་པས། ཆོས་འཆད་པའི་ཚེ་ནི་པོ་ཏི་ལ་སོགས་པ་མདུན་དུ་བཞག་སྟེ། ཕྱག་བྱ་བར་བཅོམ་ལྡན་འདས་ཀྱིས་རྒྱུད་ལས་གསུངས་པར་བཤད་དོ། ། ཞེས་ཟེར་ཞིང་། ཡང་ཚུལ་འདི་ལ་རྡོ་རྗེ་སློབ་དཔོན་ཆེན་པོ་ཁ་ཅིག་ན་རེ། ཁྱིམ་པ་དང་གསར་བུ་ནི་རྡོ་རྗེ་སློབ་དཔོན་ཡིན་པའི་གོང་རོལ་བརྟག་པའི་དུས་སུ་ཡིན་གྱི། གཞན་དུ་རྡོ་རྗེ་སློབ་དཔོན་ལ་སངས་རྒྱས་ཀྱིས་ཕྱག་འཚལ་བར་གོང་དུ་གསུངས་པ་དང་འགལ་ལོ། ། ཞེས་གསུངས་པ་ནི། རིགས་པ་མ་ཡིན་ཏེ། འདི་ནི་དགག་བྱ་ཆེ་བའི་ཚེ་གོང་མ་ལ་དམིགས་བསལ་དུ་གསུངས་པའི་ཕྱིར་དང་།
རྡོ་རྗེ་སློབ་དཔོན་ལ་མི་སྦྱོར་ན་སྐབས་འཆོལ་བར་འགྱུར་བའི་ཕྱིར་རོ། ། ཞེས་རྗེ་བཙུན་ཆེན་པོ་ལ་དགག་པ་བྱེད་དོ། ། གཉིས་པ་དེའི་ཚུལ་མི་འཐད་པར་བཤད་པ་ནི། འོ་ན་འདི་ལྟར་རབ་བྱུང་གི་རྟགས་འཛིན་པའི་རྡོ་རྗེ་སློབ་མས། རང་གི་གསུམ་ལྡན་གྱི་རྡོ་རྗེ་སློབ་དཔོན་ཁྱིམ་པའམ། རང་ལས་བསླབ་པ་གཞོན་པའི་གསར་བུ་ལ་དབང་ཞུ་བ་ལ་སོགས་པའམ་ཆོས་ཉན་པའི་ཚེ། འཇིག་རྟེན་པ་རྣམས་ཀྱིས་བསྟན་པ་ལ་སྨོད་པ་སྤང་པའི་ཕྱིར་དུ་སློབ་དཔོན་ལ་ལུས་ཀྱིས་ཕྱག་མི་འཚལ་བར། པོ་ཏི་ལ་སོགས་པ་མདུན་དུ་བཞག་ནས་དེ་ལ་ལུས་ཀྱིས་ཕྱག་འཚལ་དགོས་ན། དེ་འདྲ་བའི་སློབ་དཔོན་དེས་ཆོས་འཆད་པའི་ཚེ། སློབ་མ་དེ་ཆོས་ཉན་པའི་ཕྱིར་དུ་ཆོས་གྲྭ་དེར་འཁོད་པ་ལ།
འཇིག་རྟེན་གྱི་བསྟན་པ་ལ་སྨད་དམ་མི་སྨད་དྲངས། དང་པོ་ལྟར་ན། དེའི་ཚེ་སློབ་དཔོན་དེ་ལ་ལུས་ཀྱིས་ཕྱག་འཚལ་བ་བཀག་ནས། སྤྱོད་པ་འདི་མི་དགོས་པའི་རྒྱུ་མཚན་ཅི་ཡོད། གལ་ཏེ་ཕྱི་མ་ལྟར་ན། དེ་འདྲ་བའི་སློབ་མ་དེ་ཆོས་དེ་མཉན་པའི་ཕྱིར་དུ་ཆོས་གྲྭ་དེར་ཕྱིན་ནས་སློབ་དཔོན་དེ་ལ་ལུས་ཀྱིས་ཕྱག་འཚལ་བ་ལ། འཇིག་རྟེན་པ་རྣམས་ཀྱིས་བསྟན་པ་ལ་སྨད་པའི་རྒྱུ་མཚན་བཤད་རྒྱུ་ཅི་ཡོད། གཞན་ཡང་དེ་ལྟར་བཤད་པའི་རྡོ་རྗེ་སློབ་དཔོན་ལ་དེ་འདྲ་བའི་སློབ་མས་དབང་བསྐུར་ལ་སོགས་པའི་ཆོས་ཞུ་བ་ད་ང་། ཞུས་ནས་ལུས་ཀྱིས་ཕྱག་འཚལ་བ་འཇིག་རྟེན་གྱིས་ཤེས་པ་དང་། ཐོས་པ་ལ་བསྟན་པ་ལ་སྨོད་པའི་དགག་བྱ་ཡོད་དམ་མེད།
དང་པོ་ལྟར་ན། སྤྱོད་པ་དེ་འདྲ་བའི་ཚེ་ཁྱིམ་པ་ལ་སོགས་པའི་རྡོ་རྗེ་སློབ་དཔོན་ལ། རབ་བྱུང་གི་བརྟུལ་ཞུགས་འཛིན་པའི་སློབ་མས་ལུས་ཀྱིས་དངོས་སུ་ཕྱག་བཙལ་ན། འཇིག་རྟེན་པ་དག་གིས་བསྟན་པ་ལ་སྨད་པའི་དགག་བྱ་སྤང་བའི་ཕྱིར་དུ་པོ་ཏི་ལ་སོགས་པ་མདུན་དུ་བཞག་ནས། དེ་ལ་དངོས་སུ་ཕྱག་བྱེད་པའི་ཐབས་ཀྱིས་འགོག་པར་བྱེད་ན། དེ་འཇིག་རྟེན་གྱིས་ཤེས་པ་དང་མཐོང་བ་བསྟན་པ་ལ་སྨོད་པའི་དགག་བྱ་ཡིན་ན། དེ་སྤོང་ཐབས་མི་ཤོད་པའི་རྒྱུ་མཚན་ཅི་ཡིན། ཕྱི་མ་ལྟར་ནི་དེ་རྣམས་ལ་དེ་འདྲ་བའི་དགག་བྱ་ཡོད་མེད་ཀྱི་ཁྱད་པར་ཇི་ལྟར་དབྱེ། མདོར་ན་རབ་བྱུང་གི་བརྟུལ་ཞུགས་འཛིན་པའི་རྡོ་རྗེ་སློབ་མས་རང་གི་རྡོ་རྗེ་སློབ་དཔོན་ཁྱིམ་པའམ་རང་ལས་བསླབ་པ་གཞོན་པའི་གསར་བུ་ལ་དབང་ཞུ་བ་སོགས་ཆོས་མཉན་པའི་ཚེ། ལུས་ཀྱིས་དངོས་སུ་ཕྱག་འཚལ་ན།
འཇིག་རྟེན་པ་རྣམས་ཀྱིས་བསྟན་པའི་རྩ་བ་འདུལ་བའི་བསླབ་ཁྲིམས་ལ་སྨད་པའི་དགག་བྱ་ཡོད་པས་ཕྱག་དེ་དངོས་སུ་མི་བྱེད་དགོས་ན། འོ་ན་དེའི་ཚེ་རབ་བྱུང་གི་བརྟུལ་ཞུགས་འཛིན་པའི་རྡོ་རྗེ་སློབ་མ་དེས་ཕྱག་དེ་ལྟར་དངོས་སུ་མ་བཙལ་ན། འཇིག་རྟེན་པ་རྣམས་ཀྱིས་བསྟན་པའི་སྙིང་པོ་གསང་སྔགས་ཀྱི་བསླབ་ཁྲིམས་མ་སྨད་པའི་དགག་བྱ་ཡོད་དམ་མེད་དྲངས། དང་པོ་ལྟར་ན་དེ་འདྲ་བའི་ཚེ་སློབ་མ་དེས་ལུས་ཀྱིས་དངོས་སུ་ཕྱག་འཚལ་བ་དང་། དེ་མི་འཚལ་བ་གཉིས། ཅིག་ཅར་དུ་བྱེད་དགོས་ན་དེ་བསྒྲུབ་ཚུལ་ཇི་ལྟར་ཡིན། ཕྱི་མ་ལྟར་ན། གསང་སྔགས་ཀྱི་བསླབ་ཁྲིམས་བསྲུང་བ་ལས་འདུལ་བའི་བསླབ་ཁྲིམས་བསྲུང་བ་གལ་ཆེ་བར་ཁས་ལེན་དགོས་པར་འགྱུར་ལ། དེ་འདོད་ན་སྐྱོན་ཤིན་ཏུ་མང་ངོ་། ། དེ་ལ་ཁོ་ན་རེ།
ཁྱིམ་པའི་རྡོ་རྗེ་སློབ་དཔོན་ནམ་རང་ལས་བསླབ་པ་གཞོན་པའི་གསར་བུའི་རྡོ་རྗེ་སློབ་དཔོན་ལ། རབ་བྱུང་གི་བརྟུལ་ཞུགས་འཛིན་པའི་རྡོ་རྗེ་སློབ་མས་འཇིག་རྟེན་པ་རྣམས་ཀྱིས་བསྟན་པ་ལ་སྨད་པའི་དགག་བྱ་ཡོད་པའི་ཚེ། ལུས་ཀྱིས་དངོས་སུ་ཕྱག་མི་འཚལ་བར་གསུངས་པ་དམིགས་བསལ་བ་ཡིན་ལ། དགག་བྱ་མེད་ན་དེ་ལྟར་མི་བྱ་བར་ཕྱག་འཚལ་དགོས་སོ། ། ཞེས་སྨྲས་པས་སྐྱོན་མེད་དོ་ཞེས་ཟེར་ན། དེ་ནི་སྔགས་ཀྱི་བསླབ་ཁྲིམས་ལ་ཡང་མཚུངས་པས་འདི་ནི་ཡང་དག་པ་མ་ཡིན་ཏེ། འདི་ལྟར་ཁུངས་ཐུབ་ཀྱི་ལུང་དང་ཡིད་ཆེས་པའི་རིགས་པའི་རྒྱབ་བརྟེན་གང་ཡང་མེད་པས་ཁྱད་རང་རྣམས་ཀྱིས་རང་བཟོ་བྱས་པའི་དམིགས་བསལ་ཡིན་པས། འདི་འདྲའི་ཆོས་ལོག་འོང་བར་མཁྱེན་ནས། དེ་དགག་པའི་སླད་དུ་རྡོ་རྗེ་འཆང་ཆེན་པོ་ཉིད་ཀྱི་ཟླ་གསང་ཐིག་ལེ་ལས། མྱུར་དུ་རྡོ་རྗེ་སློབ་དཔོན་ལ། །
སྔགས་ཀྱི་དངོས་གྲུབ་དོན་འདོད་པས། ། གུས་དང་ཞེ་སར་བཅས་པ་ཡིས། ། ཤིན་ཏུ་ལྷག་པར་ཕྱོགས་པར་བྱ། ། ནམ་ཡང་རྡོ་རྗེ་སློབ་དཔོན་གྱི། ། སེམས་དཀྲུག་པར་ནི་མི་བྱ་སྟེ། ། གལ་ཏེ་ཤེས་རབ་རྨོངས་པས་བྱེད། ། མྱུར་དུ་ན་རག་ལྟུང་བར་འགྱུར། ། ཞེས་ལུས་ངག་ཡིད་གསུམ་གྱིས་ལྷག་པར་ཕྱོགས་པར་མི་བྱེད་པའི་སྐབས་མེད་པར་བསྟན་ལ། འཕགས་པ་ཀླུ་སྒྲུབ་ཀྱིས་རིམ་ལྔ་ལས། ཚོགས་མང་བླ་མ་མཐོང་ན་རྒྱབ་ཀྱིས་ཕྱོགས་པར་བྱེད། །
དེ་ནས་དེ་ནི་དབེན་པར་སོང་ནས་ཕྱག་བྱེད་འགྱུར། ། དེ་ལྟར་རང་བཞིན་ངན་འགྱུར་དམན་པའི་སློབ་མ་ནི། ། རང་བུ་ཡིན་ཀྱང་གཞན་དུ་ཡོངས་སུ་སྤང་བར་བྱ། ། རྒྱལ་རིགས་རྗེའུ་རིགས་མཆོག་ལས་སྐྱེས་གྱུར་ཀྱང་། ། བསྟན་ནས་ནམ་ཡང་དྲུང་དུ་བཞག་མི་བྱ། ། ཞེས་གསུངས་པ་དང་། ཌོཾ་བྷི་ཧེ་རུ་ཀའི་ལྷན་གཅིག་སྐྱེ་འགྲུབ་ལས། སློབ་མ་འགའ་ཞིག་གྲུབ་པ་བརྙེས་ན་ཡང་། ། ཁེངས་པས་བླ་མ་ལ་ནི་ཕྱག་མི་བྱེད། ། དེ་ནི་བླ་མའི་བཀའ་ལས་འདས་པ་ཡིན། །
སྐད་ཅིག་གིས་ནི་མནར་མེད་འཇིག་པར་འགྱུར། ། ཞེས་གསུངས་པ་དང་། གཞན་ཡང་སློབ་དཔོན་སངས་རྒྱས་ཡེ་ཤེས་ཞབས་དཔོན་སློབ་ཀྱི་གཏམ་རྒྱུད་ཙམ་ཡང་མ་ཚོར་བར་ཟད་དོ། ། མདོར་ན་རྡོ་རྗེ་སློབ་དཔོན་འདི་ཉིད་བསྟེན་ཚུལ་གྱི་གཞུང་ལས། དབང་བསྐུར་མཆོག་ཐོབ་རྡོ་རྗེ་ཡི། ། སློབ་དཔོན་ལ་ནི་དེ་བཞིན་གཤེགས། ། ཕྱོགས་བཅུའི་འཇིག་རྟེན་ཁམས་བཞུགས་པ། ། དུས་གསུམ་འོངས་ནས་མངོན་ཕྱག་འཚལ། ། ཞེས་དེ་འདྲ་བའི་དེ་བཞིན་གཤེགས་པ་རྣམས་ཉིན་རེ་བཞིན་དུས་གསུམ་དུ་རང་ལ་དབང་བསྐུར་བའི་རྡོ་རྗེ་སློབ་དཔོན་དེའི་མདུན་དུ་འོང་ནས་ཕྱག་མཛད་པར་བཤད་ན། རང་རེ་རབ་བྱུང་གི་བརྟུལ་བཞུགས་འཛིན་པའི་སློབ་མས།

རང་གི་གསུམ་ལྡན་གྱི་སློབ་དཔོན་ལ་ཕྱག་མི་འཚལ་བ་དམིགས་བསལ་གྱི་སྐབས་བཤད་པ་ནི་ཚོར་ན་རྣ་བ་དགབ་པར་བྱ་བའི་གནས་སུ་རིགས་པར་བྱའོ། ། དེ་ལ་དེ་བཞིན་གཤེགས་པ་རྣམས་ཀྱིས་ཕྱག་འཚལ་ཚུལ་ནི། དཔལ་རྡོ་རྗེ་གུར་ལས། དཔལ་ཀྱཻ་རྡོ་རྗེའི་དཀྱིལ་འཁོར་དུ་དབང་བསྐུར་བའི་སློབ་དཔོན་ལ་ཇི་ལྟར་བལྟ་བར་བགྱི། དེ་བཞིན་གཤེགས་པས་བཀའ་སྩལ་པ། སློབ་དཔོན་སྟོན་པར་གྱུར་པ་ནི། ། སངས་རྒྱས་ཀུན་གྱིས་ཕྱག་མཛད་པ། ། བདག་ཅག་ཀུན་གྱི་ཕ་དང་མ། ། འདི་ཉིད་ཡིན་པར་བསམ་པར་བྱ། ། ཞེས་དང་། ཡང་དེ་ཉིད་ལས།
གང་ཕྱིར་ཡེ་ཤེས་རྡོ་རྗེ་ནི། ། མཉེས་པས་དངོས་གྲུབ་ཐོབ་པར་འགྱུར། ། དེ་ཕྱིར་སློབ་དཔོན་དྲུང་གཤེགས་ཏེ། ། དེ་བཞིན་གཤེགས་ཀུན་ཕྱག་མཛད་དོ། ། རྡོ་རྗེ་སེམས་དཔའ་ཇི་ལྟ་བུས། ། དེ་ལྟར་སློབ་དཔོན་གཟུགས་འཛིན་ནི། ། སེམས་ཅན་རྗེས་སུ་བཟུང་དམིགས་ནས། ། ཕལ་པའི་གཟུགས་སུ་གནས་པའོ། ། ཞེས་དང་། རྣམ་སྣང་སྒྱུ་འཕྲུལ་དྲ་བའི་ལེའུ་བཅུ་པ་ལས།
དེ་ནས་བཅོམ་ལྡན་འདས་རྡོ་རྗེ་སེམས་དཔའ། དེ་བཞིན་གཤེགས་པ་ཐམས་ཅད་ཀྱི་སྐུ་དང་། གསུང་དང་། ཐུགས་དེ་བཞིན་གཤེགས་པ་ཐམས་ཅད་དང་མཉམ་པ་ཉིད་དུ་གནས་པ་ཞེས་བྱ་བའི་ཏིང་ངེ་འཛིན་ལ་སྙོམས་པར་ཞུགས་ནས། དེ་བཞིན་གཤེགས་པ་ཐམས་ཅད་ཀྱིས་འཁོར་གྱི་དཀྱིལ་འཁོར་ལ་བལྟས་ནས་ཅི་ཡང་མི་གསུང་བར་གྱུར་ཏོ། ། དེ་ནས་བྱང་ཆུབ་སེམས་དཔའ་སེམས་དཔའ་ཆེན་པོ་བྱམས་པས། དེ་བཞིན་གཤེགས་པ་ཐམས་ཅད་ལ་ཕྱག་འཚལ་ཏེ། འདི་སྐད་ཅེས་གསོལ་ཏོ། ། བཅོམ་ལྡན་འདས་དེ་བཞིན་གཤེགས་པ་ཐམས་ཅད་ཀྱི་སྐུ་དང་། གསུང་དང་།
ཐུགས་གསང་བ་འདུས་པར་དབང་བསྐུར་བའི་སློབ་དཔོན་དེ་ལ། དེ་བཞིན་གཤེགས་པ་ཐམས་ཅད་དང་། བྱང་ཆུབ་སེམས་དཔའ་ཐམས་ཅད་ཇི་ལྟར་བལྟ་བར་བགྱི་བ་ལགས། རིགས་ཀྱི་བུ་དེ་བཞིན་གཤེགས་པ་ཐམས་ཅད་དང་། བྱང་ཆུབ་སེམས་དཔའ་ཐམས་ཅད་ཀྱིས་འདི་ནི་རྡོ་རྗེའི་བྱང་ཆུབ་ཀྱི་སེམས་སུ་བལྟ་བར་བྱའོ། ། དེ་ཅིའི་ཕྱིར་ཞེ་ན། བྱང་ཆུབ་ཀྱི་སེམས་དང་རྡོ་རྗེ་སློབ་དཔོན་འདི་གཉིས་སུ་མེད་པའི་ཕྱིར། ཞེས་བྱ་བ་ནས། རིགས་ཀྱི་བུ་མདོར་བསྡུས་ནས་ཡང་དག་པར་བཤད་པར་བྱའོ། ། ཕྱོགས་བཅུའི་འཇིག་རྟེན་གྱི་ཁམས་ན་སངས་རྒྱས་བྱང་ཆུབ་སེམས་དཔའ་བཞུགས་ཤིང་བཞེས་པ་དེ་དག་ཐམས་ཅད་དུས་གསུམ་དུ་བྱོན་ནས།
སློབ་དཔོན་དེ་བཞིན་གཤེགས་པ་ཐམས་ཅད་ཀྱིས་མཆོད་པས་མཆོད་ནས། འདི་སྐད་ཅེས་ཁྱེད་ཅག་དེ་བཞིན་གཤེགས་པ་ཐམས་ཅད་ཀྱི་ཕ་ཡིན་ནོ། ། ཁྱེད་ཅག་དེ་བཞིན་གཤེགས་པ་ཐམས་ཅད་ཀྱི་མ་ཡིན་ནོ། ། ཁྱེད་ཅག་དེ་བཞིན་གཤེགས་པ་ཐམས་ཅད་ཀྱི་སྟོན་པ་ཡིན་ནོ། ། ཞེས་རྡོ་རྗེའི་ཡི་གེ་གསུམ་འབྱུང་ནས་སླར་ཡང་རང་རང་གི་སངས་རྒྱས་ཀྱི་ཞིང་དུ་གཤེགས་པར་འགྱུར་རོ། ། རིགས་ཀྱི་བུ་དཔེར་ན། སངས་རྒྱས་བཅོམ་ལྡན་འདས་ཕྱོགས་བཅུ་ན་བཞུགས་པའི་བར་དེ་དག་གི་སངས་རྒྱས་བཅོམ་ལྡན་འདས་རྣམས་ཀྱིས་རྡོ་རྗེའི་སྐུ་དང་། གསུང་དང་། ཐུགས་ཀྱི་བསོད་ནམས་དང་ཡེ་ཤེས་ཀྱི་ཕུང་པོ་འདི་ལས་ནི། རྡོ་རྗེ་སློབ་དཔོན་དེའི་བ་སྤུའི་ཁུང་བུ་གཅིག་གི་བསོད་ནམས་ཀྱི་ཕུང་པོ་ཁྱད་པར་དུ་འཕགས་སོ། །
དེ་ཅིའི་ཕྱིར་ཞེ་ན། རིགས་ཀྱི་བུ་བྱང་ཆུབ་ཀྱི་སེམས་ནི་སངས་རྒྱས་ཐམས་ཅད་ཀྱི་ཡེ་ཤེས་ཀྱི་སྙིང་པོར་གྱུར་པའི་བར་ནས་ཐམས་ཅད་མཁྱེན་པའི་ཡེ་ཤེས་ཀྱི་འབྱུང་གནས་ཡིན་ནོ། ། དེ་ནས་བྱང་ཆུབ་སེམས་དཔའ་སེམས་དཔའ་ཆེན་པོ་བྱམས་པ་འཇིགས་ཤིང་སྐྲག་པའི་ཡིད་ཀྱིས་ཅི་ཡང་མི་སྨྲ་བར་གྱུར་ཏོ། ། དེ་ནས་ཡང་དེ་བཞིན་གཤེགས་པ་མི་འཁྲུགས་པ་དང་། རིན་ཆེན་འབྱུང་བ་དང་། དོན་ཡོད་གྲུབ་པ་དང་། དེ་བཞིན་གཤེགས་པ་འོད་དཔག་མེད་དང་། དེ་བཞིན་གཤེགས་པ་རྣམ་པར་སྣང་མཛད་དང་། རྡོ་རྗེ་འཆང་ཐམས་ཅད་ཀྱིས་དངོས་གྲུབ་ཀྱི་དམ་ཚིག་ལ་དམིགས་པའི་རྡོ་རྗེ་ཞེས་བྱ་བའི་ཏིང་ངེ་འཛིན་ལ་སྙོམས་པར་བཞུགས་ནས་བྱང་ཆུབ་སེམས་དཔའ་དེ་དག་ལ་བོས་ནས། ཤེས་ལྡན་བྱང་ཆུབ་སེམས་དཔའ་ཐམས་ཅད་ཉོན་ཅིག
ཕྱོགས་བཅུ་དུས་གསུམ་དུ་བྱོན་པའི་སངས་རྒྱས་བཅོམ་ལྡན་འདས་རྣམས་རྡོ་རྗེ་སློབ་དཔོན་གྱི་དྲུང་དུ་བྱོན་ནས་མཆོད་པར་མཛད་ཅིང་། ཕྱག་འཚལ་བར་བརྗོད་དེ། དེ་ཅིའི་ཕྱིར་ཞེ་ན། དེ་བཞིན་གཤེགས་པ་ཐམས་ཅད་དང་། བྱང་ཆུབ་སེམས་དཔའ་ཐམས་ཅད་ཀྱི་སྟོན་པ་ཡིན་པ་དང་། བཅོམ་ལྡན་འདས་རྡོ་རྗེ་འཆང་ཆེན་པོ་དེ་ཉིད་ནི་སངས་རྒྱས་དང་བྱང་ཆུབ་སེམས་དཔའ་ཐམས་ཅད་ཀྱི་བདག་པོ་ཡིན་པའི་ཕྱིར་རོ། ། ཞེས་གསལ་བར་རྒྱུད་ཀྱི་རྒྱལ་པོ་འདི་རྣམས་ལ་སོགས་པར། ཕྱོགས་བཅུ་ན་བཞུགས་པའི་སངས་རྒྱས་བྱང་ཆུབ་སེམས་དཔའ་རྣམས་ཉིན་རེ་ཞིང་ལན་གསུམ་བྱོན་ནས་སླར་ཡང་རང་ཉིད་ལ་དབང་བསྐུར་བ་མནོས་པའི་སློབ་དཔོན་དེ་འཇིག་རྟེན་ཕལ་པ་དངོས་སམ་ཕལ་པའི་གཟུགས་འཛིན་པ་གང་ཡིན་པ་དེའི་དྲུང་དུ་ལྷགས་ནས། རང་གི་བརྟུལ་ཞུགས་ལ་འཇིག་རྟེན་པའི་སྨད་པའི་ཉེས་པ་མི་སྤོང་བར། དེ་རྣམས་ལ་དངོས་སུ་མཆོད་པ་བྱེད་པ་དང་།
ཕྱག་འཚལ་བ་ལ་སོགས་པའི་བཀུར་བསྟི་བྱེད་དགོས་པར་བཤད་ཅིང་། དཔལ་ཁ་སྦྱོར་གྱི་ལྔ་པའི་རབ་བྱེད་གསུམ་པར། རྒྱལ་བས་མཆོད་པའི་སློབ་དཔོན་ནི་སེམས་ཅན་ཡིན་ཡང་། ཡེ་ཤེས་ཀྱི་དམ་ཚིག་ནི་དངོས་གྲུབ་ཏུ་སྦྱིན་པར་བྱེད་དེ། བློ་དང་ལྡན་པས་ཕྱོགས་བཅུར་བཞུགས་པས་མཆོད་པ་བྱེད་དོ། ། གང་གི་ཕྱིར་རྫོགས་པའི་སངས་རྒྱས་དང་བྱང་ཆུབ་སེམས་དཔའ་བསོད་ནམས་གང་ཞིག་སློབ་དཔོན་གྱི་བ་སྤུའི་རྩེ་མོ་ལ་མཐོང་བ་དེའི་ཕྱིར། བྱང་ཆུབ་སེམས་དཔའི་སློབ་དཔོན་ལ་སངས་རྒྱས་ཀྱི་མཆོད་པ་བྱེད་པ་མཐོང་ངོ་། ། ངེས་པར་རང་གི་དམ་ཚིག་སངས་རྒྱས་འདོད་པས་དངོས་གྲུབ་སྦྱིན་པར་བྱེད་པ་བླ་མ་དམ་པ་སྨད་པར་མི་བྱ་བ་དང་། ཞེས་གསུངས་པ་རྣམས་ལ་ལེགས་པར་སོམས་ཤིག དེའི་འགྲེལ་པར།
ཡེ་ཤེས་ཀྱི་དམ་ཚིག་ནི་གཉིས་ཏེ། སློབ་དཔོན་དང་སེམས་ཅན་ནོ། ། དེ་གཉིས་ཇི་ལྟར་ཡེ་ཤེས་ཀྱི་དམ་ཚིག་ཡིན་ཞེ་ན། སེམས་ཅན་ལ་བརྟེན་ནས་བླ་ན་མེད་པའི་བྱང་ཆུབ་ཏུ་འགྱུར་བས་སེམས་ཅན་མི་སྤོང་ཞེས་བྱ་བ་དང་། ཡང་དག་པའི་ཡེ་ཤེས་བསྐྱེད་པར་མཛད་པས་བླ་མ་མི་སྤོང་ཞེས་བྱ་བ་ཡིན་ཏེ། འདི་ནི་རྒྱུད་ཀྱི་རྒྱལ་པོ་ཐམས་ཅད་ལས་གསུངས་སོ་ཞེས་གསུངས་པ་ལྟར་ཡིན་ནོ། ། ཡང་བླ་མ་ལྔ་བཅུ་པའི་གཞུང་འདིར། ཁྱིམ་པའམ་ནི་གསར་བུ་ལ། ། འཇིག་རྟེན་སྨད་པ་སྤང་བའི་ཕྱིར། ། དམ་ཆོས་ལ་སོགས་མདུན་བཞག་ལ། །
བརྟུལ་ཞུགས་ལྡན་པས་བློས་ཕྱག་བྱ། ཞེས་གསུངས་པའི་དོན་ལ། རྗེ་བཙུན་ཆེན་པོས། སྔར་སློབ་དཔོན་དང་སློབ་མར་འོས་པ་འབྲེལ་པ་མ་བྱས་པའི་གོང་དུ། དེ་འབྲེལ་པ་བྱེད་པར་བླ་མར་མོས་པའི་ཡུལ་དེ་ལ་དབང་བསྐུར་ལ་སོགས་པའི་གདམས་ངག་ཐོབ་པར་འདོད་ནས། ཡུལ་དེ་ལ་བསྙེན་བསྐུར་བྱེད་ཚུལ་ཡིན་པར་གསུངས་པ་ལ ཁོ་ན་རེ།་་་་་ བློ་བཟང་གྲགས་པའི་བླ་མ་ལྔ་བཅུ་པའི་ཊིཀྐར་བཤད། གོང་དུ་དྲངས་པ་ལྟར་ཚུལ་འདི་ལ་རྡོ་རྗེ་སློབ་དཔོན་ཆེན་པོ་ཁ་ཅིག་ན་རེ། ཞེས་པ་ནས། རྡོ་རྗེ་སློབ་དཔོན་མི་སྦྱོར་ན་སྐབས་འཆོལ་བར་གྱུར་བའི་ཕྱིར་རོ་ཞེས་བཤད་དེ།
དེ་ལ་ཁྱད་པར་འདི་དྲི་བར་བྱ་སྟེ། ཅི་གཞུང་དེ་ལྟར་སློབ་དཔོན་ལ་མི་སྦྱོར་ན་སྐབས་འཆོལ་བར་འགྱུར་བའི་ཕྱིར། ཞེས་པའི་གོང་དུ། དབང་བསྐུར་མཆོག་ཐོབ་རྡོ་རྗེ་ཡིས། ། ཞེས་པ་ནས། སྟོན་པ་བླ་མ་བསྙེན་བསྐུར་བྱ། ། ཞེས་པའི་བར་གྱིས། རྡོ་རྗེ་སློབ་དཔོན་ལ་བསྙེན་བསྐུར་བྱེད་ཚུལ་བཤད་པའི་གཞུང་གི་རྗེས་ཐོགས་དེ་མ་ཐག་ཏུ་གཞུང་དེ་བྱུང་བས། དེར་འགྱུར་བའི་ཕྱིར་ཞེས་ཟེར་བ་ཡིན་ནམ། དབང་ལ་སོགས་པ་ཆོས་ཀྱི་འབྲེལ་པ་མ་བྱས་པའི་གོང་དུ་རྟོགས་པ་དང་།
དེ་ལྟར་བསྙེན་བསྐུར་བྱེད་པར་མི་རིགས་པས། དེ་ལྟར་བྱེད་པ། སྐབས་འཆོལ་བར་འགྱུར་བའི་ཕྱིར་རོ། ། ཞེས་ཟེར་རམ། གཞན་དེའི་རྒྱུ་མཚན་བཤད་རྒྱུ་ཅི་ཡོད། དང་པོ་ལྟར་ན་དེ་ལས་ལྡོག་སྟེ། འདི་ལྟར། ཁྱིམ་པའམ་ནི་གསར་བུ་ལ། ། ཞེས་པ་ནས། ཕྱག་བྱ་དམ་པ་མིན་ལས་སྤང་། །
ཞེས་པའི་བར་གྱིས་དབང་ཞུས་པ་ལ་སོགས་པའི་ཆོས་ཀྱི་འབྲེལ་པ་བྱས་ཟིན་པའི་སློབ་དཔོན་ལ་བསྙེན་བསྐུར་བྱེད་ཚུལ་ལ་སྦྱར་བ་སྐབས་འཆོལ་བར་ཁྱོད་རང་ལ་འགྱུར་ཏེ། སློབ་དཔོན་དང་སློབ་མ་དབང་བསྐུར་ལ་སོགས་པའི་འབྲེལ་པ་བྱས་ཟིན་པར་བཤད་པའི་རྗེས་ཐོགས་དེ་མ་ཐག་དེར། དམ་ཚིག་ཉམས་པའི་ཉེས་པ་ནི། ། བླ་མ་སློབ་མ་ལ་མཚུངས་པས། ། དཔའ་བོས་དང་པོར་བརྟག་ནས་ནི། ། སློབ་དཔོན་སློབ་མ་འབྲེལ་པ་བྱ། ། ཞེས་འབྱུང་བས། ཁྱོད་ཀྱི་དེ་ལྟར་ན་དཔོན་སློབ་དབང་བསྐུར་བ་ལ་སོགས་པའི་འབྲེལ་པ་བྱས་ཟིན་པའི་རྗེས་སུ། དཔོན་སློབ་ཀྱིས་འབྲེལ་པ་བྱེད་འོས་མི་འོས་བརྟག་དགོས་པར་སྣང་བའི་ཕྱིར་རོ། ། གཉིས་པ་ལྟར་ན།
དབང་ལ་སོགས་པའི་ཆོས་ཀྱི་དཔོན་སློབ་ཀྱིས་འབྲེལ་པ་མ་བྱས་པའི་གོང་དུ། དཔོན་སློབ་ཀྱི་འབྲེལ་པ་བྱེད་རུང་མི་རུང་བརྟག་དགོས་པར་འདི་ཉིད་ལས་ཀྱང་བཤད་མ་ཐག་པ་ལྟར་ཡིན་ལ། བཤད་རྒྱུད་རྡོ་རྗེ་ཕྲེང་བ་ལས་ཀྱང་། དཔོན་སློབ་ཕན་ཚུན་ལོ་བཅུ་གཉིས་བར་དུ་ཡང་བརྟག་པར་བཤད་པའི་ཕྱིར་རོ། ། དེ་ལྟར་རྟོག་པའི་ཚེ་སློབ་དཔོན་དུ་འོས་པ་དེ་ལ། སློབ་མར་འོས་པ་དེས་ཕྱག་འཚལ་བ་ལ་སོགས་པ་བསྙེན་བཀུར་བྱེད་པར་ཡང་འོས་པ་ཡིན་ཏེ། གྲུབ་ཆེན་ཏི་ལོ་པ་ན་རོ་པས་བསྟེན་པའི་གཏམ་རྒྱུད་བཞིན་ནོ། ། མདོར་ན་རྡོ་རྗེ་སློབ་དཔོན་དུ་འོས་པ་ཁྱིམ་པའམ་རང་ལས་བསླབ་པ་གཞོན་པ་ལ། རྡོ་རྗེ་སློབ་མར་འོས་པའི་རབ་བྱུང་གི་བརྟུལ་ཞུགས་འཛིན་པས་དཔོན་སློབ་འབྲེལ་བ་བརྟག་པའི་ཕྱག་དང་བསྙེན་བསྐུར་བྱེད་འོས་པ་ཡང་སྨོས་ཅི་དགོས་ཏེ། ཉན་ཐོས་རང་གི་སྡེ་སྣོད་ལས་ཀྱང་།
དེ་འདྲ་བའི་གཟུགས་འཛིན་པའི་བྱང་ཆུབ་སེམས་དཔའ་ལ་དགེ་སློང་དགྲ་བཅོམ་པ་རྣམས་ཀྱིས་ཀྱང་ཕྱག་འཚལ་བ་བཤད་པའི་ཕྱིར་ཏེ། ཉན་ཐོས་ཀྱི་སྡེ་སྣོད་ཀྱི་གཞུང་ཐུབ་པའི་དགོངས་པའི་རྒྱན་ལས། དེའི་ཕྱིར་བཅོམ་ལྡན་འདས་བྱང་ཆུབ་སེམས་དཔའ་བསྙེན་པར་རྫོགས་པ་དང་། ཁྱིམ་པའི་ཆ་ལུགས་འཛིན་པ་ལ་ཡང་སྟོན་པར་འདུ་ཤེས་པ་ལས་དགེ་སློང་དགྲ་བཅོམ་པ་རྣམས་ཀྱིས་ཕྱག་བྱའོ། ། ཞེས་དང་། སློབ་དཔོན་ཆེན་པོ་ལེགས་ལྡན་འབྱེད་ཀྱི་རྟོག་གེ་འབར་བ་ལས། ཅི་བྱང་ཆུབ་ཀྱི་སེམས་བསྐྱེད་པ་ཙམ་གྱི་ཁྱིམ་པ་ལའང་རབ་ཏུ་བྱུང་བས་ཕྱག་བྱ་བ་ཡིན་ནམ་ཞེ་ན་ཡིན་པར་བརྗོད་དེ། གང་དག་ས་ལ་བཞུགས་པ་དང་། ལུང་བསྟན་པ་ཐོབ་པ་དེ་དག་ནི་རི་བོང་དང་། ངང་པའི་རྒྱལ་པོ་ལ་སོགས་པ་དུད་འགྲོར་གྱུར་པ་ལ་ཡང་ཕྱག་བྱ་བ་ཡིན་ན།
མི་ལ་སོགས་པ་ལྟ་ཅི་སྨོས་དགོས། ཞེས་གསུངས་ཤིང་། ཡང་དེ་ཉིད་ལས། གལ་ཏེ་ཁྱིམ་པའི་གཟུགས་ལ་ནི་ཁྱིམ་པ་ཁོ་ནས་ཕྱག་བྱ་བ་ཡིན་གྱི། རབ་ཏུ་བྱུང་བས་ནི་མ་ཡིན་ནོ་ཞེ་ན། ཡོན་ཏན་གཙོ་བོར་གྱུར་པའི་ཕྱིར་ཕྱག་བྱ་བར་འོས་པ་ཡིན་པས་རབ་ཏུ་བྱུང་བ་རྣམས་ཀྱིས་ཕྱག་བྱ་བ་ཁོ་ན་སྟེ། ཡོན་ཏན་གཙོ་བོར་གྱུར་པ་ལ་ཕྱག་བྱའི་རྟགས་ལ་ནི་མ་ཡིན་ཏེ། ཡོན་ཏན་དང་བྲལ་བར་གྱུར་པའི་རྟགས་ནི་སྨད་པ་ཡིན་ཏེ། ཇི་སྐད་དུ། གང་དག་རབ་ཏུ་བྱུང་ཡང་དངོས་པོ་ཀུན་ལ་ངེས་མ་བྱུང་། །
གང་དག་ངུར་སྨྲིག་བགོས་ཀྱང་སེམས་ཀྱི་སྐྱོན་མ་སྤངས། ། གང་དག་ལྷུང་བཟེད་ཐོགས་ཀྱང་ཡོན་ཏན་སྣོད་མ་གྱུར། ། རྟགས་འཛིན་བྱེད་ཀྱང་ཁྱིམ་པ་མ་ཡིན་དགེ་སློང་མིན། ། ཆར་པ་མེད་པའི་སྤྲིན་བཞིན་ཆུ་མེད་ཁྲོན་པ་བཞིན་དུ་དངས། ། ལོ་ཐོག་ཉམས་པ་བཞིན་དང་མྱུ་གུ་མི་འབྱུང་ས་བོན་བཞིན། ། དགེ་སློང་ཉམས་པའི་དགེ་སློང་དེ་འདྲ་བདེ་གཤེགས་གསུངས། ། རི་མོའི་མར་མེ་བཞིན་དུ་དེ་ནི་ཡོད་མིན་མེད་པ་མིན། ། ཞེས་བྱ་བས། གང་དག་རྟགས་བླངས་པ་ཙམ་གྱིས་དྲེགས་པར་ཅི་ཕྱིར་བྱ་སྟེ། རབ་ཏུ་བྱུང་བའི་རྟགས་བླངས་པའི་དོན།
ཚུལ་ཁྲིམས་ཀྱི་ཕུང་པོ་ཡོངས་སུ་རྫོགས་པར་གྱུར་པའི་ཉན་ཐོས་དང་རང་སངས་རྒྱས་རྣམས་ཀྱང་བྱང་ཆུབ་སེམས་དཔའ་རྣམས་དང་། ཤིན་ཏུ་དབུལ་པོར་གྱུར་པ་དང་། ནོར་ཆེན་པོ་དང་ལྡན་པ་བཞིན་དུ་ཁྱད་པར་ཤིན་དུ་ཆེ་སྟེ་དེ་དག་ནི་བྱང་ཆུབ་ཀྱི་སེམས་བསྐྱེད་པ་ནས་བཟུང་ནས། ཕ་རོལ་ཏུ་ཕྱིན་པ་དྲུག་གི་དགེ་བའི་རྩ་བ་བསགས་པས་ལེགས་པར་གདམས་པ་དང་། ཐེག་པ་ཆེན་པོའི་གཞིར་གྱུར་པའི་བཞོན་པ་ཆེན་པོ་ཅན་གྱི་དེད་དཔོན་ཆེན་པོ་བཞིན་དུ། སྐྱེ་བོའི་ཚོགས་མང་པོ་དང་ཐུན་མོང་དུ་གྱུར་པའི་ནོར་ཅན་ནི། སྐྱེས་བུ་དབུལ་པོ་ལེ་ལོ་ཅན་ལྟ་བུའི་ཉན་ཐོས་རྣམས་ལ་མཚུངས་པ་མ་ཡིན་ན། གཞན་དག་ལྟ་སྨོས་ཅི་དགོས། དེ་ལྟ་བས་ན་ཡོན་ཏན་དང་ལྡན་པའི་ཁྱིམ་པ་རྣམས་ལ་ནི་ཡོན་ཏན་གྱིས་དབུལ་བར་གྱུར་པའི་རབ་ཏུ་བྱུང་བ་རྣམས་ཀྱིས་ཕྱག་བྱ་བ་ཁོ་ན་སྟེ། སྡེ་པ་བཅོ་བརྒྱད་ཕལ་ཆེར་གྱི་གཞུང་ལས་ཀྱང་།
བྱང་ཆུབ་སེམས་དཔའ་ལ་ཕྱག་བྱ་བར་རབ་ཏུ་གྲགས་ཏེ། ཞེས་སོགས་ཁྱིམ་པ་ལ་རབ་ཏུ་བྱུང་བས་ཕྱག་འཚལ་བར་ཉན་ཐོས་སྡེ་པ་ཕལ་ཆེར་གྱི་གཞུང་ནས་དམིགས་བསལ་དེ་འདྲ་མ་བྱས་པར་མི་ཕུག་པ་བཞིན་དུ་གསལ་བར་བསྒྲུབས་པའི་ཕྱིར་རོ། ། མདོར་ན་བླ་མ་ལྔ་བཅུ་པའི་གཞུང་དེའི་དོན་ནི་གོང་དུ་བཤད་པ་ལྟར་རྒྱུད་སྡེ་དྲི་མ་མེད་པའི་དགོངས་པ་ཕྱིན་ཅི་མ་ལོག་པ་ཐུགས་སུ་ཆུད་པའི་བླ་མ་བརྒྱུད་པའི་མན་ངག་གི་བཤད་སྲོལ་ལས་བྱུང་བ་སྟེ། སྔར་སློབ་དཔོན་དང་སློབ་མ་འབྲེལ་པ་མ་བྱས་པའི་གོང་དུ་འབྲེལ་པ་བྱེད་པར་འདོད་པས། བླ་མར་འོས་པའི་ཡུལ་དེ་ལ་དབང་བསྐུར་བ་ལ་སོགས་པའི་གདམས་ངག་ཐོབ་པར་འདོད་ནས། ཡུལ་དེ་ལ་བསྙེན་བསྐུར་བྱེད་ཚུལ་བསྟན་པ་ཡིན་ལ། དེ་ལ་གལ་ཏེ་སློབ་དཔོན་དུ་འོས་པ་དེ། གསར་བུའམ་ཁྱིམ་པ་ལ་སོགས་པ་ཡིན་ལ། སློབ་མར་འོས་པ་དེ་བརྟུལ་ཞུགས་འཛིན་པ་སྟེ། དགེ་སློང་ལ་སོགས་པ་རབ་ཏུ་བྱུང་བ་ཡིན་ན་ཡུལ་དེ་ལ་དངོས་སུ་ཕྱག་བྱ་བ་ན།
ཉན་ཐོས་ཀྱི་རིགས་ཅན་རབ་ཏུ་བྱུང་བ་རྣམས་དང་འཇིག་རྟེན་པ་རྣམས་ཀྱིས་མཐོང་ནས། བསྟན་པ་ལ་སྨོད་དོགས་པ་ཡོད་པའི་གནས་སུ་སྨད་པ་དེ་སྤང་བའི་ཕྱིར་དུ། དེ་རྣམས་ཀྱི་མདུན་དུ་སློབ་དཔོན་དུ་འོས་པ་དེ་ལ་དངོས་སུ་ཕྱག་མི་བྱ་བར་དེ་རྣམས་ཀྱི་དཀོན་མཆོག་གི་རྟེན་ལ་ཕྱག་བྱ་བར་གོ་བར་འགྱུར་བའི་ཕྱག་བྱེད་དགོས་པར་བཤད་པ་ཡིན་ནོ། ། འདི་ལ་ཡང་གོང་དུ་བཤད་པ་ལྟར་དོགས་པ་འདི་འབྱུང་སྟེ། འོ་ན་སྤྱོད་པ་དེ་ལྟར་དུ་བྱས་ན་སློབ་དཔོན་དུ་འོས་པའི་ཡུལ་དེ་ཐུགས་མ་རངས་པ་ལ་སོགས་པའི་ཉེས་པ་མི་འབྱུང་ངམ་ཞེ་ན། དེ་ལྟར་གོ་ན་ཅུང་ཟད་ཐུགས་མ་རངས་པར་འགྱུར་བ་སྲིད་མོད། ཉེས་པ་མེད་དེ་སྐབས་དེར་དཔོན་སློབ་ཀྱི་འབྲེལ་བ་བརྟག་པའི་དུས་ཡིན་པས་དབང་བསྐུར་སོགས་ཀྱི་སྒོ་ནས་དཔོན་སློབ་ཀྱི་འབྲེལ་པ་བརྟགས་ནས། སློབ་དཔོན་གྱི་མཚན་ཉིད་དང་མི་ལྡན་ན་སྤོང་དགོས་པ་ཡང་སྲིད་པའི་ཕྱིར་རོ། ། གཉིས་པ་རང་ལུགས་ཀྱི་བླ་མ་བསྟེན་ཚུལ་བཤད་པ་ནི། རྣམ་སྣང་སྒྱུ་འཕྲུལ་དྲ་བ་ལས།
སློབ་དཔོན་ཅི་ལྟར་བལྟ་ཞེ་ན། ། བླ་མ་སངས་རྒྱས་ཀུན་དང་མཉམ། ། དེ་ཉིད་རྟག་ཏུ་རྡོ་རྗེ་འཆང་། ། དེ་བཞིན་གཤེགས་པ་རིན་ཆེན་ཏོག ། དེ་ནི་ཡེ་ཤེས་རྒྱ་མཚོ་ཆེ། ། ཡིད་བཞིན་ནོར་བུ་རིན་ཆེན་སྤྱན། ། སློབ་དཔོན་གྱི་ནི་ཡོན་ཏན་གཟུང་། ། སྐྱོན་རྣམས་ནམ་ཡང་མ་ཡིན་ནོ། ། ཡོན་ཏན་བཟུང་བས་དངོས་གྲུབ་ཅིང་། ། སྐྱོན་རྣམས་ཀྱིས་ནི་དངོས་གྲུབ་ཉམས། །
དེ་ཡི་གྲིབ་མ་མི་འགོམ་སྟེ། ། མཆོད་རྟེན་ཞིག་དང་འདྲ་བར་མཚུངས། ། རྒྱུ་དང་མི་རྒྱུ་གསང་བ་ཡིས། ། དམ་པ་གང་ཡིན་སྤང་བར་འགྱུར། ། སློབ་དཔོན་སྨད་པར་བྱེད་པ་ནི། ། རྨི་ལམ་ན་ཡང་མཐོང་མི་བྱ། ། ཞེས་གསུངས་པ་ལྟར་དང་། གཞན་ཡང་རྒྱུད་སྡེ་དུ་མ་ཞིག་ནས། བླ་མ་སངས་རྒྱས་ཐམས་ཅད་འདུས་པའི་ངོ་བོར་བལྟ་བར་གསུངས་པ་ལྟར་བལྟ་ལ། འོ་ན་བླ་མ་ལ་སངས་རྒྱས་ཐམས་ཅད་འདུས་པའི་ངོ་བོར་བལྟ་ཚུལ་ཅི་ལྟར་ཡིན་སྙམ་ན།
དཔལ་གསང་བ་འདུས་པའི་བཤད་རྒྱུད་རྡོ་རྗེ་འཕྲེང་བ་ལས། རྡོ་རྗེ་སློབ་དཔོན་ལུས་འདི་ལ། ། རྒྱལ་བའི་སྐུ་ནི་རིམ་བཞིན་བཞུགས། ། དང་པོའི་སྐུ་ནི་རྡོ་རྗེ་ནི། ། གཟུགས་ཕུང་ལ་ནི་རབ་ཏུ་བཞུགས། ། ཞེས་པ་ནས། དེ་ནི་རྡོ་རྗེ་སློབ་དཔོན་གྱི། ། ལུས་ལ་སངས་རྒྱས་ཐམས་ཅད་བཞུགས། ། ཞེས་པའི་བར་གྱི། རྡོ་རྗེ་སློབ་དཔོན་གྱི་ཕུང་ཁམས་སྐྱེ་མཆེད་ཐམས་ཅད་གདན་གསུམ་ཚང་བའི་དཀྱིལ་འཁོར་གྱི་ངོ་བོར་གསུངས་པ་ལྟར་བལྟ་ཞིང་།
སྤྱོད་ལམ་དུ་བླ་མའི་གྲིབ་མ་དང་བཞོན་པ་ལ་ཡང་མི་འགོམ་ཞིང་། ངག་གིས་བླ་མ་ལ་ཞེ་ས་དང་བཅས་པས་འདུད་ཅིང་། བླ་མ་སྨོད་པའི་སྐྱེ་བོ་གདུག་པ་ཅན་དང་མི་འགྲོག་ཅིང་། བླ་མ་ལ་སྨོད་པའི་ཚིག་ལ་རྣ་བ་མི་གཏད་པ་སོགས་ལ་བསླབ་པར་བྱ་བ་ཡིན་ནོ། ། གསུམ་པ་དོགས་པ་གཅོད་པ་ནི། འོ་ན་བླ་མ་སྐྱོན་ཀུན་ཟད་དང་། ཡོན་ཏན་ཀུན་ལྡན་གྱི་གདན་གསུམ་ཚང་བའི་དཀྱིལ་འཁོར་གྱི་ངོ་བོ་ཡིན་པར་བལྟ་ན། དེ་ཡིན་ནས་དེར་བསྒོམ་པ་ཡིན་ནམ་མ་ཡིན་ཀྱང་བསྒོམ་པ་ཡིན། དང་པོ་ལྟར་ན་སོ་སྐྱེ་ལམ་ཞུགས་ཀྱི་རྡོ་རྗེ་སློབ་དཔོན་ཡོད་པ་ཇི་ལྟར་ཡིན། གཉིས་པ་ལྟར་ན་ཡུལ་གྱི་གནས་ཚུལ་དང་བློའི་འཛིན་སྟངས་འགལ་བས་དེ་ལྟར་བསྒོམ་པ་ལ་ཕན་ཡོན་ཅི་ཡོད་ཅེ་ན།
དེ་ལ་འདིའི་དཔྱད་པ་དང་པོའི་ལན་ལ། དེ་ལྟར་སློབ་དཔོན་དེ་ཉིད་འབྲས་དུས་ཀྱི་རྡོ་རྗེ་འཆང་དངོས་ཡིན་ནས་དེར་བསྒོམ་པའང་ཡོད་ཏེ། རྒྱལ་པོ་ཨིནྡྲ་བྷོ་ཏི་དང་གྲུབ་ཆེན་བིརྺ་པས་སངས་རྒྱས་དང་རྗེ་བཙུན་བདག་མེད་མ་ལ་དངོས་སུ་དབང་ནོས་པ་དང་། སློབ་དཔོན་སངས་རྒྱས་ཡེ་ཤེས་ཞབས་ལ་རྗེ་བཙུན་འཇམ་པའི་དབྱངས་ཀྱིས་དབང་དངོས་སུ་བསྐུར་བ་ལྟ་བུའོ། ། དཔྱད་པ་ཕྱི་མའི་ལན་ནི། དབང་བསྐུར་མཁན་གྱི་སློབ་དཔོན་དེ་ཉིད་སོ་སོ་སྐྱེ་བོ་ཡིན་ཀྱང་། དེ་འབྲས་དུས་ཀྱི་གདན་གསུམ་ཚང་བའི་དཀྱིལ་འཁོར་དངོས་ཀྱི་ངོ་བོ་ཡིན་པར་བསྒོམ་པས་ཡུལ་གྱི་གནས་ཚུལ་དང་། བློའི་འཛིན་སྟངས་འགལ་ནས་སྒོམ་མི་འབྱུང་བའི་སྐྱོན་ཡོད་པ་མ་ཡིན་ཏེ། ཤིན་ཏུ་སྤྲོས་མེད་ལས། སངས་རྒྱས་ཀུན་དངོས་རྡོ་རྗེ་འཆང་། །
རྩོད་པའི་དུས་འདིར་བདག་དོན་དུ། ། ཀུན་དང་མཐུན་པར་སྟོན་མཛད་པར། ། དེ་ལྟར་ཤེས་ནས་དངོས་ཀུན་གྱིས། ། བསྟན་བྱ་དུས་གསུམ་སངས་རྒྱས་ཀྱིས། ། དངོས་གྲུབ་རྒྱ་ཆེན་སྣོད་དུ་འགྱུར། ། ཞེས་སོགས་དང་། གཞན་ཡང་རྒྱུད་འགྲེལ་དུ་མ་ལས། སློབ་དཔོན་སངས་རྒྱས་སུ་བསྒོམ་པ་ལ་ཕན་ཡོན་བསམ་གྱིས་མི་ཁྱབ་པ་གསུངས་པའི་ལུང་རྣམས་ནི་ཁོ་བོས་བཤད་པའི་སྤྱི་དོན་འདིའི་གོང་འོག་རྣམས་སུ་ཐོར་བུར་གནས་པས་རྣམ་དཔྱོད་ཀྱི་མིག་གིས་ལེགས་པར་བལྟས་ན་ཤིན་ཏུ་གསལ་བར་རྟོགས་པར་འགྱུར་བས་སྐབས་འདིར་ཕྱོགས་གཅིག་ཏུ་མ་སྨོས་པ་ཡིན་ནོ། ། གལ་ཏེ་ཡུལ་གྱི་གནས་ཚུལ་དང་བློའི་འཛིན་སྟངས་འགལ་བས། དེ་བསྒོམས་པ་ལ་བསོད་ནམས་མི་འབྱུང་ན།
སེམས་ཅན་ཐམས་ཅད་འཁོར་བ་ལས་བསྒྲལ་བའི་སེམས་བསྐྱེད་པ་ལ་ཡང་བསོད་ནམས་མེད་པར་འགྱུར་བ་སོགས་སྐྱོན་མང་བས། དེ་ལྟ་བུའི་དོགས་པ་ནི་རྟོག་གེའི་རིགས་པ་ཡིན་པས་ན་གསང་སྔགས་ཟབ་མོའི་སྐབས་འདིར་རྟོག་གེའི་དུག་ཆུས་མ་བསླད་པ་ཞིག་དགོས་ཞེས་བླ་མ་གོང་མ་རྣམས་ཡང་ཡང་གསུངས་པ་ཡང་འདི་འདྲའི་རིགས་ལ་དགོངས་པ་ཡིན་ནོ། ། གསུམ་པ་བླ་མ་དེ་ལྟར་བསྟན་པའི་ཕན་ཡོན་ནི། འཕགས་པ་ཀླུ་སྒྲུབ་ཀྱི་རིམ་ལྔ་ལས། འགའ་ཞིག་བླ་མ་ལ་གུས་དད་ལྡན་པས། ། མོས་པ་བསྙེན་བསྐུར་ལ་ནི་རབ་ཏུ་བརྩོན། ། ཐོས་པ་འཛིན་གང་བླ་མ་དམ་པ་ཡིས། ། དེ་ལ་བླ་མའི་དྲིན་སྦྱོར་བརྟག་མི་དགོས། ། རི་དབང་རྩེ་ནས་འགའ་ཞིག་ལྟུང་གྱུར་ན། ། ལྟུང་བར་མི་འགྱུར་སྙམ་ཡང་ལྟུང་བར་འགྱུར། །
བླ་མའི་དྲིན་གྱིས་ཕན་པའི་ལུང་ཐོབ་ན། ། གྲོལ་བར་མི་འགྱུར་སྙམ་ཡང་གྲོལ་བར་འགྱུར། ། ཞེས་དང་། གྲུབ་ཆེན་ནག་པོ་སྤྱོད་པས་གསང་བའི་དེ་ཁོ་ན་ཉིད་རབ་ཏུ་གསལ་བ་ཞེས་བྱ་བ་ལས། བསྲེགས་དང་བཅད་དང་བརྡར་བ་ཡི། ། མཁས་པ་འདི་དག་གསེར་བཞིན་དུ། ། ཡིད་ཆེས་རྣམ་པ་བཞི་ཡིས་ནི། ། ལྷན་ཅིག་སྐྱེས་པ་བརྟན་པར་བཟུང་། ། སེམས་ཅན་མཐའ་མས་ཅིག་ཤོས་ཀྱིས། ། ཡིད་ཆེས་རྣམ་པ་བཞིར་གནས་ཏེ། །
ལུང་ལས་ཡིད་ནི་ཆེས་པ་དང་། ། དེ་བཞིན་གནད་ལས་ཡིད་ཆེས་དང་། ། བདག་ཉིད་ལས་ནི་ཡིད་ཆེས་དང་། ། དེ་བཞིན་བླ་མ་ལ་ཡིད་ཆེས། ། ཡིད་ཆེས་དག་ནི་ཐམས་ཅད་ལས། ། བླ་མ་ཉིད་ནི་བྱེད་པར་འགྲོ། ། བླ་མ་རྣམ་པ་གཉིས་གསུངས་ཏེ། ། རྒྱུ་འབྲས་འབྱུང་བ་ཐོབ་འགྱུར་བའོ། ། རྒྱུ་ཡི་ངོ་བོ་མདོར་བསྟན་པ། ། འབྲས་བུ་རྒྱས་པར་སྟོན་པ་ཉིད། །
མདོར་བསྟན་ལུས་དང་ངག་ཡིན་ཏེ། ། རྒྱས་སྟོན་བྱེད་པ་སེམས་ཉིད་ཡིན། ། དཀྱིལ་འཁོར་སློབ་དཔོན་ངོ་བོ་ཡིས། ། ཕྱི་དང་བཅས་པའི་ནང་ན་བཞུགས། ། འདི་ནི་སེམས་ཅན་ཐམས་ཅད་ཀྱི། ། བླ་མ་དམ་པ་གཉིས་སུ་བརྗོད། ། འབད་དང་བཅས་པས་རབ་མཆོད་ན། ། སྤྱོད་དང་གྲོལ་བའི་འབྲས་རབ་སྩོལ། ། དེ་ནི་ཡི་གེ་ནང་ན་ཨོཾ། ། ཕྱུགས་ནང་རི་དྭགས་རྒྱལ་པོར་མཚུངས། །
རིག་བྱེད་ནང་ན་ངེས་བརྗོད་ཡིན། ། མེ་ཏོག་ས་རི་ཛ་ཏར་མཚུངས། ། མཁས་པས་དངོས་གྲུབ་དུ་མ་ནི། ། བླ་མའི་བཀའ་དྲིན་དག་གིས་ཐོབ། ། བླ་མ་དག་ནི་མ་གཏོགས་པ། ། གཟེགས་མ་ཙམ་ཡང་འགྲུབ་མི་འགྱུར། ། མཐོ་རིས་ས་སྟེང་ས་འོག་གི ། དོན་ཀུན་བླ་མ་ཉིད་ཀྱིས་བསྒྲུབ། ། མཚམས་མེད་ལྔ་ཡི་ལས་རྣམས་ནི། ། བྱས་པའི་མིས་ཀྱང་འགྲུབ་པར་འགྱུར། །
དེ་ལ་མ་གུས་བསྐལ་པ་ནི། ། གྲངས་མེད་སྐྱེ་བར་འགྲུབ་མི་འགྱུར། ། ཞེས་དང་། དཔལ་བིརྺ་པས། སངས་རྒྱས་ཀུན་དངོས་རྡོ་རྗེ་འཆང་། ། རྩོད་པའི་དུས་འདིར་བདག་དོན་དུ། ། ཀུན་དང་མཐུན་པར་སྟོན་མཛད་པར། ། དེ་ལྟར་ཤེས་ནས་དངོས་ཀུན་གྱིས། ། བསྟེན་བྱ་དུས་གསུམ་སངས་རྒྱས་ཀྱི། ། དངོས་གྲུབ་རྒྱ་ཆེན་སྣོད་དུ་འགྱུར། །
ཞེས་དང་། བླ་མ་ལྔ་བཅུ་པ་ལས། གང་ཕྱིར་བསྐལ་པ་བྱེ་བར་ནི། ། གྲངས་མེད་པར་ཡང་རྙེད་དཀའ་བའི། ། སངས་རྒྱས་ཉིད་ཀྱང་བརྩོན་ལྡན་ལ། ། ཚེ་འདི་ཉིད་ལ་སྟེར་བར་བྱེད། ། ཅེས་སོགས་དང་། གཞན་ཡང་བླ་མ་ལ་གུས་པར་བྱེད་པའི་ཕན་ཡོན་བསམ་གྱིས་མི་ཁྱབ་པ་རྒྱུད་སྡེ་དྲི་མ་མེད་པ་དགོངས་འགྲེལ་དང་བཅས་པའི་བརྗོད་བྱའི་སྙིང་པོ་བྱས་ནས་གསུངས་པ་ཡིན་ནོ། ། དེ་དག་གིས་ནི་དབང་བསྐུར་བ་པོ་རྡོ་རྗེ་སློབ་དཔོན་གྱི་རྣམ་གཞག་བསྟན་ཟིན་ཏོ། ། སྤྱི་དོན་གསུམ་པ་གང་ལ་དབང་བསྐུར་བའི་རྡོ་རྗེ་སློབ་མའི་མཚན་ཉིད་ནི།
རྣམ་སྣང་སྒྱུ་འཕྲུལ་དྲ་བ་ལས། དགེ་དང་སྡོམ་ལ་དགའ་བ་དང་། ། རྟག་ཏུ་བླ་མ་ལ་གུས་དང་། ། རྟག་ཏུ་ལྷ་རྣམས་མཆོད་པ་ཡི། ། ཡོན་ཏན་ལྡན་ན་སློབ་མ་ཡིན། ། ཞེས་གསུངས་པ་ལྟར་གྱི་ཡོན་ཏན་དང་ལྡན་དགོས་པ་ལས། དེ་ཡང་དགེ་བ་ལ་སེམས་མི་སྤྲོ་ན་ཆོས་ལ་འཇུག་པ་མི་འོངས་ལ། གལ་ཏེ་ཆོས་ལ་འཇུག་པ་ཙམ་གྱི་སྤྲོ་བ་ཡོད་ཀྱང་། དམ་ཚིག་དང་སྡོམ་པ་བསྲུང་བ་ལ་མི་དགའ་ན། དེ་དག་བསྲུང་སྡོམ་ཇི་ལྟ་བ་བཞིན་མི་འོང་ཞིང་།
དམ་ཚིག་དང་སྡོམ་པ་མི་བསྲུངས་ན་གསང་སྔགས་ཀྱི་སྣོད་དུ་འདོད་པ་ཉམས་པར་འགྱུར་བས་ཐོག་མར་སྣོད་ཀྱི་ཡོན་ཏན་ལ་དགེ་བ་ལ་སེམས་སྤྲོ་བ་དང་། དམ་ཚིག་དང་སྡོམ་པ་བསྲུང་བ་ལ་དགའ་སེམས་ལྡན་པ་ཞིག་ངེས་པར་དགོས་པ་ཡིན་ནོ། ། དེ་ལྟར་ཆོས་ལ་འཇུག་ཅིང་དམ་ཚིག་དང་སྡོམ་པ་བསྲུང་བ་ལ་སྤྲོ་བའི་གང་ཟག་དེའི་དངོས་གྲུབ་ཀྱི་རྩ་བ་བླ་མ་ཡིན་པས། དེ་ལ་རྟག་ཏུ་གུས་པར་བྱ་བ་དང་། དེའི་སྟེང་དུ་ཡང་རྟག་ཏུ་རང་གི་ལྷག་པའི་ལྷ་ལ་སོགས་པ་ལྷ་མཆོད་པ་ལ་མོས་པའི་ཡོན་ཏན་དང་ལྡན་པ་གཅིག་རྡོ་རྗེ་ཐེག་པའི་སྐབས་འདིར་ངེས་པར་དགོས་པ་ཡིན་ཏེ། ཕར་ཕྱིན་དང་གསང་སྔགས་ཀྱི་ཁྱད་པར་འབྱེད་བྱེད་ཀྱི་གཙོ་བོ་ཡང་རང་གི་ལྷག་པའི་ལྷ་མཆོད་པའི་ཆོ་ག་ཡོད་མེད་ཀྱི་སྒོ་ནས་ཕྱེ་བར་བཤད་པའི་ཕྱིར། འོ་ན་འདིར་གསང་སྔགས་ཀྱི་སྣོད་དུ་གྱུར་པའི་སློབ་མ་ལ་དགེ་བ་ལ་སྤྲོ་བ་ངེས་པར་དགོས་ན། དཔལ་གསང་བ་འདུས་པའི་རྒྱུད་ལས། རྣམ་པར་མི་རྟོག་ལས་བྱུང་བའི། ། འདོད་ཆགས་ཞེ་སྡང་གཏི་མུག་རིགས། །
ཐེག་པ་མཆོག་འདི་བླ་མེད་པ། ། མཆོག་ཏུ་བླ་གྱུར་སྒྲུབ་པར་བྱེད། ། རིགས་ངན་རྨེ་ཤ་ཅན་ལ་སོགས། ། གསོད་པ་དོན་དུ་གཉེར་བ་རྣམས། ། ཐེག་པ་བླ་ན་མེད་པ་ཡིས། ། ཐེག་པ་མཆོག་འདི་ལ་འགྲུབ་འགྱུར། ། མཚམས་མེད་པ་ལ་སོགས་པ་ཡིས། ། སེམས་ཅན་འདི་དག་བསྒྲུབ་ན་འགྲུབ། ། སྲོག་གཅོད་པ་ཡི་སེམས་ཅན་རྣམས། ། བརྫུན་དུ་སྨྲ་བར་དད་པ་དང་། །
གཞན་གྱི་ནོར་ལ་ཆགས་པ་དང་། ། རྟག་ཏུ་འདོད་ལ་སྤྱོད་པ་དག ། དེ་དག་བསྒྲུབ་པའི་སྣོད་དུ་འགྱུར། ། ཞེས་གསུངས་པ་དང་མི་འགལ་ལམ་ཞེ་ན་མི་འགལ་ཏེ། བཤེས་སྤྲིངས་ལས། གང་ཞིག་སྔོན་ཚེ་བག་མེད་གྱུར་པ་ལས། ། ཕྱི་ནས་བག་དང་ལྡན་པར་གྱུར་དེ་ཡང་། ། ཟླ་བ་སྤྲིན་བྲལ་ལྟ་བུར་རབ་མཛེས་ཏེ། ། དགའ་བོ་སོར་ཕྲེང་མཐོང་ལྡན་བདེ་བྱེད་བཞིན། ། ཅེས་གསུངས་པ་ལྟར་ཡིན་པས།
གསང་བ་འདུས་པའི་རྒྱུད་ཚིག་དེས་ནི་ཉན་ཐོས་ཀྱི་ཆོས་ཀྱི་སྣོད་དང་། གསང་སྔགས་ཟབ་མོའི་ཆོས་ཀྱི་སྣོད་གཉིས་མི་འདྲ་བའི་ཁྱད་པར་དང་། གསང་སྔགས་ཀྱི་ལམ་གྱི་ཟབ་ཁྱད་བསྟན་པ་ཡིན་གྱི། གསང་སྔགས་ཀྱི་སྣོད་དུ་གྱུར་པའི་སློབ་མ་ལ་དགེ་བ་ལ་སྤྲོ་བའི་སེམས་མི་དགོས་པར་བསྟན་པ་མ་ཡིན་ནོ། ། དེ་རྣམས་ཀྱིས་གང་ལ་བསྐུར་བའི་སློབ་མའི་མཚན་ཉིད་བསྟན་ཟིན་ཏོ། ། བཞི་པ་གང་མ་སྨིན་པ་སྨིན་པར་བྱེད་པ་དབང་གི་དགོས་པ་བསྟན་པ་ལ་གསུམ། གང་དུ་སྨིན་བྱེད་བསྐུར་བའི་དཀྱིལ་འཁོར་ངོས་བཟུང་བ། སྨིན་བྱེད་ཐོབ་པའི་ཕན་ཡོན་བཤད་པ་དང་། དེ་ཉིད་མ་ཐོབ་པའི་ཉེས་དམིགས་བཤད་པའོ། ། དང་པོ་ནི།
གྲུབ་ཆེན་དྲིལ་བུ་པས། དབང་བསྐུར་དཀྱིལ་འཁོར་སྔོན་འགྲོ་བར། ། རྡོ་རྗེ་འཆང་གིས་གསུངས་པ་སྟེ། ། འོན་ཀྱང་དཀྱིལ་འཁོར་དེའི་རང་བཞིན། ། ཅི་ཡིན་དེ་ནི་འདི་ལྟར་བཤད། ། རི་མོར་བྲིས་པའི་རང་བཞིན་དང་། ། ཐིག་ལ་ཚོན་བཀྱེའི་རིམ་པ་དང་། ། འགྲོ་བ་འདི་དག་རང་བཞིན་གྱིས། ། གྲུབ་པའི་དཀྱིལ་འཁོར་གཉིས་མེད་པ། ། བཅོས་མ་གཉིས་ཀྱི་ངོ་བོ་གང་། །
དེ་ནི་གདུལ་བྱའི་དབང་ལས་འདོད། ། ཅེས་སྨིན་བྱེད་ཀྱི་སྔོན་དུ་འགྲོ་རྒྱུའི་དཀྱིལ་འཁོར་གསུམ་གསུངས་པ་ལས། ཐོག་མར་སོ་སོ་སྐྱེ་བོའི་རྡོ་རྗེ་སློབ་དཔོན་གྱིས་སོ་སོ་སྐྱེ་བོའི་རྡོ་རྗེ་སློབ་མ་ལ་སྨིན་བྱེད་ཀྱི་དབང་བསྐུར་བའི་དཀྱིལ་འཁོར་རས་བྲིས་དང་། རྡུལ་ཚོན་གྱི་དཀྱིལ་འཁོར་གཉིས་པོ་གང་རུང་གཅིག་ངེས་པར་དགོས་པ་ཡིན་ལ། དེ་ཡང་མཆོག་ཏུ་གྱུར་པ་ནི་རྡུལ་ཚོན་གྱི་དཀྱིལ་འཁོར་ཡིན་ཏེ། དུས་འཁོར་ལས། དབང་བསྐུར་བདུན་པོ་དེ་དག་ནི། ། དཀྱིལ་འཁོར་བྲིས་ཏེ་སྦྱིན་པར་བྱ། ། ཞེས་གསུངས་པ་དང་། དེའི་འགྲེལ་བར།
ན་རོ་པས་དཀྱིལ་འཁོར་བྲིས་ཏེ་སྦྱིན་པར་བྱ། ། ཞེས་བྱ་བ་ནི་རྡུལ་ཚོན་ཡིན་གྱི། རས་བྲིས་ལ་སོགས་པ་ནི་མ་ཡིན་ནོ། ། ཞེས་གསུངས་ཤིང་། རྒྱུད་སྡེ་མང་པོའི་དངོས་བསྟན་ལ་རྡུལ་ཚོན་གྱི་དཀྱིལ་འཁོར་གཙོ་བོར་བཤད་པ་དེ་ཉིད་ཀྱི་དགོངས་པ་ཆོས་རྗེ་ས་པཎ་གྱིས། དེང་སང་གང་ཟག་རབ་འབྲིང་ཀུན། ། རྡུལ་ཚོན་གྱི་ནི་དཀྱིལ་འཁོར་དུ། ། དབང་བསྐུར་བྱ་བར་གསུངས་མོད་ཀྱི། ། གཞན་གྱི་སྨིན་བྱེད་རྒྱུད་ལས་བཀག ། ཅེས་གསུངས་པ་ལྟར་ཡིན་ནོ། །
འོ་ན་རས་བྲིས་ཀྱི་དཀྱིལ་འཁོར་ལ་བརྟེན་ནས་སྨིན་བྱེད་དེ་ཉིད་གཏན་ནས་མི་རུང་བ་ཡིན་ནམ་སྙམ་ན་དེ་ནི་མ་ཡིན་ཏེ་བདེ་མཆོག་ཨ་བྷི་དྷ་ན་ལས་ཀྱང་། ཐོག་མར་སྨིན་བྱེད་བསྐུར་བ་ལ་རས་བྲིས་ཀྱི་དཀྱིལ་འཁོར་གསུངས་པ་དང་། གྲུབ་ཆེན་མང་པོས་ཀྱང་རས་བྲིས་དང་རྡུལ་ཚོན་གང་རུང་ལ་རུང་བར་གསུངས་པ་ལྟར། སློབ་དཔོན་རིན་པོ་ཆེ་བསོད་ནམས་རྩེ་མོས་ཀྱང་འདི་ཉིད་ལུགས་འཐད་ལྡན་ཞིག་ཡིན་པར་གསལ་བར་བཤད་ཅིང་། འཕགས་པ་ཀླུ་སྒྲུབ་ཀྱི་སློབ་མ་སྒྲ་གཅན་འཛིན་བཤེས་གཉེན་གྱིས། གསང་འདུས་ཀྱི་དཀྱིལ་ཆོག་རས་བྲིས་ལ་བརྟེན་པར་ཡང་བཤད་ལ། གཞན་ཡང་ཚད་ལྡན་གྱི་གཞུང་མང་པོ་ནས་དེ་ཉིད་རུང་བར་བཤད་པ་ཡིན་ནོ། ། འདི་ལ་ཁ་ཅིག་རས་བྲིས་ཀྱི་དཀྱིལ་འཁོར་རྡུལ་ཚོན་གྱི་དཀྱིལ་འཁོར་ལྟར་ལྷ་གནས་སུ་ཕྱག་མཚན་སོགས་བྲི་བ་ལ་དབང་བསྐུར་བའི་དཀྱིལ་འཁོར་གྱི་གོ་ཆོད་པར་བྱས་ནས། དེར་སློབ་མ་འཇུག་ཅིང་དབང་སྐུར་བར་བྱེད་པ་དང་། བདག་ཉིད་འཇུག་ཅིང་དབང་བླང་བར་བྱེད་པ་ནི།
རྒྱུད་དང་རྒྱ་གཞུང་ཚད་ལྡན་གང་ནས་ཀྱང་མ་བཤད་པའི་རང་ཉིད་ཀྱིས་ཚོད་བཟོ་བྱས་པའི་ལོག་པའི་ལག་ལེན་ཡིན་ཏེ། སློབ་དཔོན་ལང་ག་རྒྱལ་བ་བཟང་པོས། དཀྱིལ་འཁོར་བྲི་བར་མ་ནུས་ན། ། དཀྱིལ་འཁོར་དང་མཉམ་རས་ལ་ནི། ། ངེས་པར་དཔལ་ལྡན་ཧེ་རུ་ཀ ། སྐུ་མདོག་ཕྱག་ཚན་ལྡན་པར་བྲིས། ། ཞེས་གསུངས་པ་འདི་ཁྱོད་ཀྱི་ལག་ལེན་དེ་ལ་མིག་ཕུག་པ་བཞིན་དུ་གནོད་པའི་ཕྱིར་རོ། ། གང་ཟག་མཆོག་ལ་དབང་བསྐུར་བའི་དཀྱིལ་འཁོར་ནི། བསམ་གཏན་གྱི་དཀྱིལ་འཁོར་དང་ཡེ་ཤེས་ཀྱི་དཀྱིལ་འཁོར་ཡིན་ལ། བསམ་གཏན་གྱི་དཀྱིལ་འཁོར་ནི་སློབ་དཔོན་གྱིས་སྤྲུལ་ནས་རང་ཉིད་བལྟ་བར་ནུས་ཀྱང་།
སློབ་མ་ལ་སྟོན་ནུས་མི་ནུས་གཉིས་ཡོད་ཅིང་། ཡེ་ཤེས་ཀྱི་དཀྱིལ་འཁོར་ནི། བརྟག་པ་གཉིས་པ་ལས། འབར་བའི་ཕྲེང་བའི་འཁྲིགས་པ་ཡི། ། དཀྱིལ་འཁོར་དམ་པ་བཞེངས་ནས་ནི། ། ཐེག་པ་མཆོག་ལ་འཇུག་པ་དང་། ། རྡོ་རྗེ་སེམས་དཔའ་དབང་བསྐུར་ལྟར། ། ཞེས་གསུངས་པས། ས་བཅུ་པ་ལ་གནས་པའི་བྱང་སེམས་ལ་དབང་བསྐུར་བ་སྟོན་པ་ཡིན་ཏེ། དེ་ཡང་དཔེར་ན་རྒྱལ་པོ་ཨིནྟྲ་བྷོ་ཏི་ལ་སངས་རྒྱས་ཀྱིས།
དཔལ་གསང་བ་འདུས་པའི་ཡེ་ཤེས་ཀྱི་དཀྱིལ་འཁོར་སྤྲུལ་ནས་དབང་བསྐུར་བ་ལྟ་བུའོ། ། ཡང་ཁ་ཅིག་དཀྱིལ་འཁོར་གཉིས་པ་གང་ལ་ཡང་སློབ་མ་རྣམས་འཇུག་ཅིང་དབང་སྐུར་བར་མི་བྱེད་ཅིང་། དེ་ལྟར་སྨིན་པར་མ་བྱས་པའི་སློབ་མ་གྲངས་མེད་པ་ལ་དབང་གོང་མ་གསུམ་བསྐུར་ནས་བླ་མེད་ཀྱི་རྫོགས་རིམ་ཟབ་མོ་སྟོན་པར་བྱེད་པ་ནི་བླ་མེད་སྤྱིའི་སྨིན་གྲོལ་གྱི་ལམ་སྲོལ་མཐའ་དག་དང་འགལ་ཞིང་། ཁྱད་པར་དུ་དཔལ་ལྡན་དུས་ཀྱི་འཁོར་ལོའི་རྒྱུད་འགྲེལ་ལ་རྒྱབ་ཀྱིས་ཕྱོགས་པའི་ལོག་ཆོས་འབའ་ཞིག་ཡིན་ཏེ། དཔལ་དུས་ཀྱི་འཁོར་ལོའི་ལེའུ་གསུམ་པར། རྩ་བའི་ལྟུང་བ་གང་ཞིག་དག་པའི་སླད་དུ་སླར་ཡང་དཀྱིལ་འཁོར་འདིར་ནི་འཇུག་བྱ་སྟེ། ། ཞེས་གསུངས་ལ། དེའི་འགྲེལ་པ་དྲི་མེད་འོད་ལས། རྩ་བའི་ལྟུང་བ་བྱུང་བ་གང་ཞིག་དག་པའི་སླད་དུ་སླར་ཡང་དཀྱིལ་འཁོར་འདིར་ནི་འཇུག་བྱ་སྟེ་ཞེས་པ་ནི། འདིར་དབང་གི་ཚེ་དབང་བདུན་ལ་གནས་པའམ་བུམ་པའི་དབང་དང་གསང་བའི་དབང་ལ་གནས་པ་ལ་རྩ་བའི་ལྟུང་བ་བྱུང་བར་གྱུར་ན།
དེའི་ཚེ་དཀྱིལ་འཁོར་འདི་བྲིས་ནས་སླར་ཡང་མི་བྱེད་པའི་དོན་དུ་སླར་ཡང་དཀྱིལ་འཁོར་དུ་འཇུག་པ་ལ་སོགས་བྱའོ། ། དེ་ནས་རྗེས་སུ་གནང་བ་ཐོབ་ནས་སླར་ཡང་ཚོགས་ཀྱི་འདུས་པར་ཞེས་པ། རིགས་ཀྱི་དབུས་སུ་སྔར་ཐོབ་པའི་མིང་གང་ཡིན་པ་དེ་ནི་ཆུང་བ་ཉིད་དུ་འགྱུར་ཏེ། ཞེན་པ་ཉིད་དུ་འགྱུར་རོ། ། ཞེས་སླར་མི་བྱེད་པའི་སླད་དུ་དེ་བཞིན་གཤེགས་པའི་ངེས་པ་སྟེ། སློབ་མ་རྣམས་ཀྱི་ངེས་པའོ། ། ཞེས་གསུངས་ནས། གསང་དབང་དང་བུམ་དབང་གི་ལམ་ལ་གནས་པའི་སྔགས་པ་ལ་རྩ་ལྟུང་བྱུང་ནས་སྔགས་སྡོམ་ཉམས་པར་གྱུར་ན། ལྟུང་བ་དེ་དག་པའི་ཕྱིར་དུ་སླར་ཡང་དཀྱིལ་འཁོར་བྲིས་ནས་དེར་འཇུག་ཅིང་དབང་རྣམས་ལན་དགོས་པར་བཤད་ན། མ་སྨིན་པའི་སློབ་མ་བརྒྱ་ཕྲག་མང་པོ་ལ་དཀྱིལ་འཁོར་དུ་འཇུག་ཅིང་རིག་པའི་དབང་རྣམས་བསྐུར་བ་དོར་ཞིང་།
དབང་གོང་མ་གསུམ་བསྐུར་ནས་རྫོགས་རིམ་གྱི་ལམ་ཟབ་མོ་རྣམས་བསྟེན་པའི་ལག་ལེན་འཛུགས་པ་ནི་རང་བརྩོན་འགྲུས་དང་བྲལ་ཞིང་། འདོད་པ་ལ་བརྐམ་པ་ཁོ་ནའི་དབང་གིས་བྱུང་བ་ཡིན་ནོ། ། ཡང་ཁ་ཅིག་ཆོས་འབྱུང་ཙམ་ཞིག་བྲིས་ནས། དེར་སློབ་མ་གྲངས་མེད་པ་ཞིག་ལ་བྱིན་རླབས་ཙམ་ཞིག་བྱས་ནས། དེས་གཞི་དུས་ཀྱི་སྨིན་བྱེད་ཀྱི་གོ་ཆོད་པར་བྱས་ཏེ་མ་སྨིན་པའི་སློབ་མ་གྲངས་མེད་པ་ལ་བསྐྱེད་རྫོགས་ཀྱི་མན་ངག་ཟབ་མོ་སྟོན་པ་ནི། རང་གཞན་གཉིས་ཀ་ཕུང་བར་བྱེད་པའི་སྲོལ་ངན་ཡིན་ཏེ། འདིའི་ཤེས་བྱེད་ཀྱི་ལུང་རྣམས་ནི་འོག་སྨིན་བྱེད་མ་ཐོབ་པའི་ཉེས་དམིགས་བཤད་པའི་སྐབས་སུ་འདྲེན་པས་དེར་བལྟ་བར་བྱའོ། ། དེས་ན་ཐོག་མར་གསང་སྔགས་ཀྱི་སྒོར་ཞུགས་ནས་དཀྱིལ་འཁོར་དུ་འཇུག་ཅིང་དབང་བླང་བའི་རྟེན་གྱི་དཀྱིལ་འཁོར་ནི་གྲུབ་ཆེན་དྲིལ་བུ་ཞབས་ཀྱིས་གསུངས་པ་ལྟར་རས་བྲིས་དང་རྡུལ་ཚོན་གཉིས་པོ་གང་རུང་གཅིག་ངེས་པར་དགོས་པ་ཡིན་ནོ། ། གཉིས་པ་སྨིན་བྱེད་དེ་ཉིད་ཐོབ་པའི་ཕན་ཡོན་ནི། རྣམ་སྣང་སྒྱུ་འཕྲུལ་དྲ་བ་ལས་དེ་ནས་བཅོམ་ལྡན་འདས་རྣམ་པར་སྣང་མཛད་ཆེན་པོ་རྡོ་རྗེའི་དེ་བཞིན་གཤེགས་པ་ཐམས་ཅད་དང་ལྡན་པའི་འཁོར་ལ་གཟིགས་ནས་སྒྱུ་འཕྲུལ་དྲ་བ་ཡེ་ཤེས་བསྒྱིངས་པ་གསང་བའི་བྱིན་རླབས་ཀྱི་མཆོག་རྡོ་རྗེ་ཞེས་བྱ་བའི་ཏིང་ངེ་འཛིན་ལ་སྙོམས་པར་ཞུགས་སོ། །
སྙོམས་པར་ཞུགས་ནས་ཀྱང་རྡོ་རྗེ་འཆང་ལ་བཀའ་སྩལ་པ། ཕྱག་ན་རྡོ་རྗེ་རྒྱུད་ཀྱི་རྒྱལ་པོ་སྒྱུ་འཕྲུལ་དྲ་བའི་དཀྱིལ་འཁོར་གྱི་རྒྱལ་པོ་ཆེན་པོ། དཀྱིལ་འཁོར་ཐམས་ཅད་ཀྱི་ཕྱི་མའི་ཡང་ཕྱི་མ་ཡེ་ཤེས་ཆེན་པོ་འབར་བ་རྡོ་རྗེ་བསྙེན་བསྐུར་བྱེད་པ་ཞེས་བྱ་བའི་དཀྱིལ་འཁོར་འདིར་དབང་བསྐུར་ན། དཀྱིལ་འཁོར་ཐམས་ཅད་དུ་དབང་བསྐུར་བར་འགྱུར་བས། ཕྱག་ན་རྡོ་རྗེ། སེམས་ཅན་གང་ལ་ལས་ཚོགས་ཅི་མཐོང་བ་དེ་དག་ཀྱང་དེ་བཞིན་གཤེགས་པ་ཐམས་ཅད་ལ་བྱ་བ་བྱས་པ་དང་། མཆོད་པ་བྱས་པར་འགྱུར་བ་ལ་ཡང་དག་པར་ཞུགས་པ་དེ་དག་ནི། དེ་བཞིན་གཤེགས་པ་སངས་རྒྱས་ཉིད་ཀྱི་གྲངས་སུ་འགྲོ་བར་གྱུར་པ་དེ་ཉོན་ཅིག ཅེས་གསུངས་པ་དང་། བཤད་རྒྱུད་རྡོ་རྗེ་འཕྲེང་བ་ལས།
དུག་ནི་སྔགས་ཀྱིས་འཇོམས་པ་བཞིན། ། སྔགས་ཀྱིས་དག་བྱེད་བཅུད་ལེན་བྱེད། ། དེ་བཞིན་སློབ་མ་དབང་སོགས་ཀྱིས། ། མ་དག་པ་ནི་དག་པར་འགྱུར། ། ཞེས་དང་། དབང་བསྐུར་བ་ནི་གཙོ་བོ་སྟེ། ། དངོས་གྲུབ་ཐམས་ཅད་རྟག་ཏུ་གནས། ། ང་ཡིས་ཇི་བཞིན་དོན་བཤད་ཀྱི། ། དེ་ཕྱིར་ཐོག་མར་ཡང་དག་ཉོན། ། ཐོག་མར་སློབ་མ་གང་གི་ཚེ། །
བློ་ལྡན་ཡང་དག་དབང་བསྐུར་ན། ། རྫོགས་པའི་རིམ་པའི་རྣལ་འབྱོར་ལ། ། དེ་ཡི་ཚེ་ན་སྣོད་དུ་འགྱུར། ། ཞེས་དང་། སྡོམ་འབྱུང་ལས། ཇི་ལྟར་ཉེ་བར་བསྟན་པ་བཞིན། ། ཕྱིས་ནས་དམ་ཚིག་སྤྱོད་པར་བརྩོན། ། སྣོད་དུ་བྱས་པའི་རྒྱུད་ལ་ནི། ། འཁོར་ལོ་ལ་སོགས་བསྒོམ་རིམ་གྱིས། ། ཡང་དག་མན་ངག་ཕུན་ཚོགས་ཀྱིས། །
འགྲུབ་པར་འགྱུར་རོ་གཞན་དུ་མིན། ། ཞེས་དང་། གསང་བའི་མཛོད་ལས། དབང་བསྐུར་ཡང་དག་སྦྱིན་ལྡན་ན། ། སྐྱེ་ཞིང་སྐྱེ་བར་དབང་བསྐུར་འགྱུར། ། དེ་ཡི་སྐྱེ་བ་བདུན་ནས་ནི། ། མ་བསྒོམས་པར་ཡང་དངོས་གྲུབ་ཐོབ། ། ཅེས་གསུངས་པའི་ཕྱིར་རོ། ། མདོར་ན་གསང་སྔགས་ལ་བརྟེན་ནས་མཆོག་དང་ཐུན་མོང་གི་དངོས་གྲུབ་གང་བསྒྲུབས་ཀྱང་དབང་བསྐུར་བ་ཕྱིན་ཅི་མ་ལོག་པ་ནོད་པ་ནི། ལོ་ཐོག་འབྱུང་བའི་གཞི་ཞིང་ས་བཟང་པོ་དང་མཚུངས་པ་ཡིན་ནོ། །
གསུམ་པ་སྨིན་བྱེད་མ་ཐོབ་པའི་ཉེས་དམིགས་ནི། འདི་སྔགས་པར་རློམས་ནས་སྨིན་བྱེད་ཀྱི་དབང་བསྐུར་མ་ཐོབ་པར་བླ་མེད་ཀྱི་རྒྱུད་དོན་ལ་ལོངས་སྤྱོད་པར་འདོད་པ་ནི། མན་ངག་མེད་པར་འཇོག་པོའི་སྤྱི་གཙུག་གི་ནོར་བུ་སྦར་ཟིན་བྱེད་པ་དང་འདྲ་བར་རང་ཉིད་རྗེས་འབྲངས་དང་བཅས་པ་ཕུང་བར་བྱེད་པའི་སྒྲུབ་ཐབས་ཡིན་ཏེ། དཔལ་སངས་རྒྱས་ཐོད་པའི་རྒྱུད་ལས། དཔེར་ན་བུ་ཚ་མེད་པའི་ཁྱིམ། ། ཤི་བ་ཙམ་གྱིས་སྟོང་པ་ཉིད། ། དེ་བཞིན་དབང་དང་བྲལ་ན་ནི། ། ཡེ་ཤེས་ཀུན་གྱིས་སྟོང་པ་ཉིད། ། དཔེར་ན་པི་ཝཾ་སྦྱོར་ཀུན་ཚོགས། ། རྒྱུད་དང་བྲལ་ནས་བརྡུངས་མི་རུང་། །
དེ་བཞིན་དབང་དང་བྲལ་ན་ནི། ། སྔགས་དང་བསམ་གཏན་འགྲུབ་མི་འགྱུར། ། རྨོངས་པ་གང་ཞིག་དབང་མེད་པར། ། བདག་ནི་དབང་བསྐུར་ཞེས་བྱ་བ། ། ཅི་སྲིད་སངས་རྒྱས་བཞུགས་ཀྱི་བར། ། སློབ་མར་བཅས་ཏེ་དམྱལ་བར་འགྲོ། ། ཞེས་དང་། ཕྱག་རྒྱ་ཆེན་པོ་ཐིག་ལེ་ལས། དང་པོར་རེ་ཤིག་གང་ཚེ་སློབ། ། ལན་གཅིག་དབང་རྣམས་ཀྱིས་ནི་བསྐུར། །
དེ་ཚེ་གསང་ཆེན་བཤད་པ་ཡི། ། ངེས་པར་སྣོད་དུ་གྱུར་པའོ། ། དབང་མེད་ན་ནི་དངོས་གྲུབ་མེད། ། བྱེ་མ་བཙིར་ཡང་མར་མེད་བཞིན། ། གང་ཞིག་རྒྱུད་ལུང་ང་རྒྱལ་གྱིས། ། དབང་བསྐུར་མེད་པར་འཆད་བྱེད་པ། ། སློབ་དཔོན་སློབ་མ་ཤི་མ་ཐག ། དངོས་གྲུབ་ཐོབ་ཀྱང་དམྱལ་བར་འགྲོ། ། ཞེས་དང་། རྒྱུད་རྡོ་རྗེ་ཕྲེང་བ་ལས།
ཡང་དག་དབང་བསྐུར་གྱིས་དབེན་ན། ། སྒྲུབ་པོས་རྒྱུད་ཀྱི་དོན་ཤེས་ཀྱང་། ། སློབ་དཔོན་སློབ་མ་མཚུངས་པར་ནི། ། མི་ཟད་དམྱལ་བ་ཆེན་པོར་འགྲོ། ། ཞེས་གསུངས་པ་དང་། གསང་བ་སྤྱི་རྒྱུད་ལས། དཀྱིལ་འཁོར་ལེགས་པར་མ་མཐོང་བར། ། གང་ཞིག་ཅི་སྟེ་སྔགས་བཟློས་ན། ། དེ་ནི་དངོས་གྲུབ་ཐོབ་མི་འགྱུར། ། ཤི་ནས་ངན་སོང་ལྷུང་བར་འགྱུར། །
སྔགས་དང་ཕྱག་རྒྱ་ཆོ་ག་ཡང་། ། གང་ཞིག་དེ་ལ་སྟོན་པ་ཡང་། ། དེ་ནི་དམ་ཚིག་ཉམས་གྱུར་ནས། ། ངུ་འབོད་སེམས་ཅན་དམྱལ་བར་འགྲོ། ། ཞེས་དང་། མཉམ་སྦྱོར་ལས། དཀྱིལ་འཁོར་དུ་ནི་མ་ཞུགས་ཤིང་། ། དམ་ཚིག་རྣམས་ཀྱང་སྤངས་པ་དང་། ། གསང་བའི་དེ་ཉིད་མི་ཤེས་པས། ། བསྒྲུབས་ཀྱང་ཅི་ཡང་མི་འགྲུབ་བོ། །
ཞེས་སོགས་དང་། གཞན་ཡང་རྒྱུད་སྡེ་བཞི་དགོངས་འགྲེལ་དང་བཅས་པ་ལས། སྨིན་བྱེད་ཀྱི་དབང་བསྐུར་ཐོབ་པའི་ཕན་ཡོན་དང་། མ་ཐོབ་པའི་ཉེས་དམིགས་རྒྱུད་སྡེའི་བསྟན་པའི་སྙིང་པོར་བྱས་ནས་གསུངས་པས། བདག་ལེགས་སུ་འདོད་པ་རྣམས་ཀྱིས་རྟེན་དཀྱིལ་འཁོར་བཞི་ལ་འབྲས་བུ་སྐུ་བཞིའི་ས་བོན་འདེབས་ནུས་པའི་བླ་མ་དམ་པ་ལ་དབང་གི་ཆུ་བོ་ནོས་པ་ནི་གསང་སྔགས་རྡོ་རྗེ་ཐེག་པའི་སྲོག་གི་གནད་ཡིན་པར་ཤེས་པར་མཛོད་ཅིག དེ་རྣམས་ཀྱིས་སྨིན་བྱེད་ཀྱི་དབང་བསྐུར་བའི་ཕན་ཡོན་དང་མ་བསྐུར་བའི་ཉེས་དམིགས་གཉིས་ཀྱི་སྒོ་ནས་བསྐུར་བྱ་སྨིན་བྱེད་དབང་གི་དགོས་པ་བསྟན་ཟིན་ཏོ། ། སྤྱི་དོན་ལྔ་པ་སྨིན་པ་མི་ཉམས་པར་བྱེད་པ་དམ་ཚིག་དང་སྡོམ་པའི་རྣམ་གཞག་བཤད་པ་ལ་གསུམ། གཞན་ལུགས་དགག རང་ལུགས་བཞག དེ་ལ་ཀླན་ཀ་སྤང་པའོ། །
དང་པོ་གཞན་གྱིས་ཁས་ལེན་པའི་ཉེས་པ་མི་འཐད་པར་བསྟན་པ་ལ་གཉིས། གཞན་གྱི་འདོད་པ་བརྗོད་པ་དང་། དེ་མི་འཐད་པར་བཤད་པའོ། ། དང་པོ་ནི། རྒྱུད་སྡེ་གོང་མ་གཉིས་ཀྱི་ཐུན་མོང་མ་ཡིན་པའི་སྔགས་སྡོམ་སྐྱེ་ཚུལ་ལ། ཁ་ཅིག་་་་་་བོ་དོང་པཎ་ཆེན། ན་རེ་འདི་སྐད་ཟེར་ཏེ། སྡོམ་པ་སྐྱེ་བ་ནི་འབོགས་པའི་ཆོ་ག་ལན་གསུམ་བྱས་པའི་མཐར་སྐྱེ་བས་དབང་རྫོགས་པ་ལ་མི་བལྟོས་སོ། ། དེ་དག་ཀྱང་དཀྱིལ་འཁོར་གྱི་ཆོ་ག་དང་འབྲེལ་བའི་དབང་དུ་བྱས་ཀྱི། གཞན་ནི་མངོན་རྟོགས་བསྒོམ་པའི་དུས་སུ་ལེན་པ་ལྟར་མ་ངེས་པའི་ཕྱིར་རོ། །
ཞེས་ཟེར་རོ། ། གཉིས་པ་དེ་མི་འཐད་པར་བསྟན་པ་ལ། ལུང་དང་འགལ་བ་དང་། རིགས་པ་དང་འགལ་བ་དང་། རང་ཚིག་དང་འགལ་བར་བསྟན་པ་ལ་གསུམ་ལས། དང་པོ་ནི། ཐུན་མོང་མ་ཡིན་པའི་སྔགས་སྡོམ་འབོགས་པའི་ཆོ་ག་ལན་གསུམ་བྱས་པའི་མཐར་སྐྱེ་བར་འདོད་ན། སྟ་གོན་གྱི་སྐབས་ནས་སྐྱེ་བར་ཁས་ལེན་དགོས་པས། དེ་ལྟར་ན་ལུང་དུ་མ་དང་འགལ་བ་ཡིན་ཏེ། འདི་ལྟར་དཔལ་དགྲ་ནག་གི་རྒྱུད་ལས།
གལ་ཏེ་བག་མེད་བྱུང་འགྱུར་བས། ། བླ་མ་དམ་ཚིག་ལ་གནོད་ན། ། དེ་ནི་དཀྱིལ་འཁོར་བྲིས་བྱས་ལ། ། བདེ་གཤེགས་རྣམས་ལ་ཉེས་པ་བཤགས། ། ཞེས་དང་། དུས་ཀྱི་འཁོར་ལོའི་ལེའུ་གསུམ་པར། རྩ་བའི་ལྟུང་བ་བྱུང་བ་གང་ཞིག་དག་པའི་སླད་ཏུ་སླར་ཡང་དཀྱིལ་འཁོར་འདིར་ནི་འཇུག་བྱ་སྟེ། ། ཞེས་དང་། དེའི་འགྲེལ་པ་དྲི་མེད་འོད་ལས། རྩ་བའི་ལྟུང་བ་བྱུང་བ་གང་ཞིག་དག་པའི་སླད་དུ་སླར་ཡང་དཀྱིལ་འཁོར་འདིར་ནི་འཇུག་བྱ་སྟེ། །
ཞེས་པ་ནི། འདིར་དབང་གི་ཚེ་དབང་བདུན་ལ་གནས་པའི་བུམ་པའི་དབང་དང་གསང་བའི་དབང་ལ་གནས་པ་ལ་རྩ་བའི་ལྟུང་བ་བྱུང་བར་གྱུར་ན་དེའི་ཚེ། དེ་དག་གི་སླད་དུ་དཀྱིལ་འཁོར་འདི་བྲིས་ནས་སླར་ཡང་མི་བྱེད་པའི་དོན་དུ་སླར་དཀྱིལ་འཁོར་དུ་འཇུག་པ་ལ་སོགས་པ་བྱའོ། ། དེ་ནས་རྗེས་སུ་གནང་བ་ཐོབ་ནས་སླར་ཡང་ཚོགས་པ་འདུས་པར་ཞེས་པ་རིགས་ཀྱི་དབུས་སུ་སྔར་ཐོབ་པའི་མིང་གང་ཡིན་པ་དེ་ནི་ཆུང་བ་ཉིད་དུ་གྱུར་ཏེ། ཞེན་པ་ཉིད་དུ་འགྱུར་རོ། ། ཞེས་སླར་མི་བྱེད་པའི་སླད་དུ་དེ་བཞིན་གཤེགས་པའི་ངེས་པ་སྟེ་སློབ་མ་རྣམས་ཀྱི་ངེས་པའོ། ། ཞེས་དང་། སློབ་དཔོན་ཤཱཀྱ་བཤེས་གཉེན་གྱིས་ཀོ་ས་ལའི་རྒྱན་ལས། སློབ་མ་ཞུགས་པའི་དུས་ལ་བབས་པ་དང་། སློབ་དཔོན་འཇུག་པའི་ཆོ་ག་དང་པོར་བྱ་དགོས་ཏེ།
གང་གི་ཕྱིར་གང་ལ་ལ་དག་བརྗེད་ངེས་པས་དམ་ཚིག་དང་འདས་པ་འགའ་ཞིག་བྱུང་བ་དག་སྲིད་པས་ན། དེའི་ཕྱིར་སློབ་དཔོན་ཉིད་དང་པོར་འཇུག་པར་བྱའོ། ། ཞེས་དང་། སློབ་དཔོན་ཨ་བྷ་ཡས་ཀྱང་དཀྱིལ་ཆོག་རྡོ་རྗེ་ཕྲེང་བར། རང་ཉིད་དམ་ཚིག་ཉམས་ན་འདི་ལྟ་བུའི་དབང་ཉིད་ཇི་ལྟར་སློབ་དཔོན་གྱི་འཇུག་པའི་ཆོ་གར་བཤད་པ་དེ་ལྟར་བྱའོ། ། འོན་ཀྱང་བླ་མ་དམ་པ་ཤིན་ཏུ་རིང་བ་དང་བགྲོད་དཀའ་བ་ལ་སོགས་པའི་ཉེ་བར་འཚེ་བས་བགྲོད་པར་མི་ནུས་པས་ཕྱོགས་སུ་གནས་ན་སྟེ་གཞན་དུ་མ་ཡིན་ནོ། ། ཞེས་སྔགས་ཀྱི་རྩ་ལྷུང་བྱུང་བ་དག་པ་དང་། སྔགས་སྡོམ་སོར་ཆུད་པར་བྱ་བའི་ཕྱིར་དུ་ངེས་པར་དཀྱིལ་འཁོར་དུ་འཇུག་ཅིང་དབང་བླང་དགོས་པར་གསུངས་པ་རྣམས་མི་འཐད་པར་འགྱུར་ཏེ། ཐུན་མོང་མ་ཡིན་པའི་སྔགས་སྡོམ་སྐྱེ་བ་དབང་གི་དངོས་གཞི་ལ་མི་ལྟོས་པར་འབོགས་པའི་ཆོ་ག་ལན་གསུམ་བྱས་པའི་མཐར་སྐྱེ་བས་སྟ་གོན་གྱི་དུས་ནས་དེ་སྐྱེ་བའི་ཕྱིར་རོ། ། དེ་ལ་ཁོ་ན་རེ།
སྡོམ་པ་དེ་སྐྱེ་བ་དཀྱིལ་འཁོར་དང་འབྲེལ་པའི་དབང་དུ་བྱས་ཀྱི། གཞན་ནི་མངོན་རྟོགས་བསྒོམ་པའི་དུས་སུ་ལེན་པ་ལྟར་མ་ངེས་པའི་ཕྱིར་རོ། ། ཞེས་བརྗོད་ཟིན་པས་སྐྱོན་མེད་དོ་ཞེ་ན། དེ་འདྲ་བའི་བཤད་པ་ནི་རང་ཉིད་ཀྱིས་བཅས་པའི་སྔགས་སྡོམ་སྐྱེ་ཚུལ་ཡིན་གྱི། གཞན་དེ་འདྲ་བའི་ཁྱད་པར་ཆོས་དང་མཐུན་པར་རྡོ་རྗེ་འཆང་ཆེན་པོས་ཀྱང་དབྱེ་བར་མི་ནུས་པའི་ཕྱིར། ཧ་ཅང་ཡང་ཐལ་བའི་བཤད་པ་ཡིན་ནོ། ། གཉིས་པ་རིགས་པ་དང་འགལ་བ་བསྟན་པ་ནི། དེ་ལྟར་བཤད་པའི་སྟ་གོན་གྱི་སྐབས་ནས་བླ་མེད་ཀྱི་ཐུན་མོང་མ་ཡིན་པའི་སྔགས་སྡོམ་ཐོབ་ཅིང་དཀྱིལ་འཁོར་དུ་འཇུག་མ་མྱོང་བའི་གང་ཟག་དེ། བླ་མེད་ཀྱི་ཚོགས་འཁོར་ལ་སོགས་པ་སྔགས་ཀྱི་ཀུན་སྤྱོད་ཀྱི་གྲལ་དུ་ཞུགས་རུང་ངམ་མི་རུང་། དང་པོ་ལྟར་ན།
གང་ཟག་དེ་དབང་གིས་རྒྱུད་སྨིན་ནས་སྣོད་རུང་དུ་བྱས་པ་ཡིན་པར་འགྱུར་ཏེ། རྒྱུ་མཚན་དེའི་ཕྱིར་རོ། ། དེ་ལ་ཁྱབ་པ་ཡོད་དེ། དེ་ལྟར་དབང་གིས་རྒྱུད་སྨིན་པར་མ་བྱས་ན། བླ་མེད་ཀྱི་ཚོགས་འཁོར་ལ་སོགས་པའི་གྲལ་དུ་གཏན་ནས་འཇུག་མི་རུང་བའི་ཁྱབ་པ་ཡོད་པའི་ཕྱིར་ཏེ། དེ་ལ་ཚོགས་རྫས་བསྟན་པ་དང་། ཚོགས་འཁོར་གྱི་ཆོ་གའི་ཚིག་བསྒྲག་པར་མི་རུང་བའི་ཕྱིར་ཏེ། མི་གཡོ་བླ་མེད་ཀྱི་རྒྱུད་དང་གཤེད་དམར་ལེའུ་བཅུ་དགུ་པ་ལས། དཀྱིལ་འཁོར་དུ་ནི་མ་ཞུགས་ལ། ། མིང་ཙམ་བསྟན་པར་མི་བྱ་སྟེ། །
དཀྱིལ་འཁོར་གཞན་དུ་ཞུགས་པ་ལས། ། འདི་ཡི་གསང་བ་བརྗོད་མི་བྱ། ། ཞེས་གསུངས་ཤིང་། ཡང་གཤེད་དམར་གྱི་ལེའུ་བརྒྱད་པ་ལས། གསང་སྔགས་ཆེན་པོ་ལེགས་སྦས་པ། ། བྱིས་པའི་རྣལ་འབྱོར་མི་བསྟན། ། བདེ་བར་སངས་རྒྱས་ཉིད་འདོད་པ། ། རྒྱུད་ལ་འཇུག་པ་ལ་བསྟན་བྱ། ། འདི་ལ་རྒྱུད་འདི་བརྗོད་པ་ལ། ། དང་པོ་དབང་བསྐུར་བྱ་བ་སྟེ། །
ཕྱི་ནས་འདི་ནི་བསྟན་པར་བྱ། ། ཞེས་དང་། ཕྱག་རྒྱ་ཆེན་པོ་ཐིག་ལེ་ལས། ། དང་པོར་རེ་ཞིག་གང་ཚེ་སློབ། ། ལན་ཅིག་དབང་རྣམས་ཀྱིས་ནི་བསྐུར། ། དེ་ཚེ་གསང་ཆེན་བཤད་པ་ཡི། ། ངེས་པར་སྣོད་དུ་གྱུར་པའོ། ། དབང་མེད་ན་ནི་དངོས་གྲུབ་མེད། ། བྱེ་མ་བཙིར་ཡང་མར་མེད་བཞིན། ། གང་ཞིག་རྒྱུད་ལུང་ང་རྒྱལ་གྱིས། །
དབང་བསྐུར་མེད་པར་འཆད་བྱེད་པ། ། སློབ་དཔོན་སློབ་མ་ཤི་མ་ཐག ། དངོས་གྲུབ་ཐོབ་ཀྱང་དམྱལ་བར་སྐྱེ། ། ཞེས་བཤད་ཅིང་། མདོར་ན། ཡོངས་སུ་མ་སྨིན་སེམས་ཅན་ལ། ། གསང་བ་སྒྲོག་པ་བདུན་པ་ཡིན། ། ཞེས་དབང་གིས་མ་སྨིན་པ་ལ་གསང་བ་བསྒྲགས་ན་སྒྲོག་པ་པོ་ལ་རྩ་ལྷུང་འབྱུང་བར་བཤད་པའི་ཕྱིར་རོ། ། གཉིས་པ་དྲི་བ་ཕྱི་མ་ལྟར། གང་ཟག་དེ་བླ་མེད་ཀྱི་ཚོགས་འཁོར་ལ་སོགས་པ་གསང་སྔགས་ཀྱི་ཀུན་སྤྱོད་ཀྱི་གྲལ་དུ་འཇུག་མི་རུང་ཞེ་ན།
འོ་ན་གང་ཟག་དེ་བླ་མེད་ཀྱི་རྩ་ལྟུང་བཅུ་གསུམ་པ་དངོས་སུ་འབྱུང་རུང་བའི་རྟེན་གྱི་གང་ཟག་མིན་པར་འགྱུར་ཏེ། གང་ཟག་དེ་བླ་མེད་ཀྱི་ཚོགས་གྲལ་དུ་འཇུག་ཏུ་མི་རུང་བའི་ཕྱིར་རོ། ། དེ་ལ་ཁྱབ་པ་ཡོད་དེ། བླ་མེད་ཀྱི་རྩ་ལྟུང་བཅུ་གསུམ་པ་རྒྱུད་ལ་དངོས་སུ་སྐྱེ་བ་ལ། དེའི་ཚོགས་འཁོར་ལ་སོགས་པའི་གྲལ་དུ་ངེས་པར་འཇུག་དགོས་པའི་ཕྱིར་ཏེ། རང་ཉིད་ཀྱིས་ཀྱང་བླ་མེད་ཀྱི་རྩ་ལྟུང་བཅུ་གསུམ་པ་ངོས་བཟུང་བའི་སྐབས་སུ་བྱ་བ་ཅི་ཞིག་བྱས་ནས་ལྟུང་བར་འགྱུར་བ་ནི། དམ་ཚིག་གི་རྫས་དེ་ལ་ཇི་ལྟ་བ་བཞིན་དུ་མི་བསྟེན་ནའོ། ། དམ་རྫས་ཅི་འདྲ་བ་ཞེ་ན། དམ་ཚིག་ཅན་གྱིས་བསྟེན་པ་ལས་རྙེད་པའམ་ཐོབ་པའོ། ། འདི་ནི་ཚོགས་འཁོར་རམ་དཔའ་བོའི་སྟོན་མོའི་ཆོ་ག་ཚུལ་བཞིན་དུ་བྱེད་པའི་དམ་རྫས་བཟའ་བཏུང་ཤ་ལྔ་ལ་སོགས་པ་བསྟན་པའི་ཚེ་མི་གཙང་བའི་བསམ་པའམ་ཐེ་ཚོམ་ཟོས་ནས་དང་དུ་མི་ལེན་ནའོ། །
ཞེས་བླ་མེད་ཀྱི་རྩ་ལྟུང་བཅུ་གསུམ་པ་རྒྱུད་ལ་བསྐྱེད་པ་ལ་ཚོགས་འཁོར་རམ་དཔའ་བོའི་སྟོན་མོའི་གྲལ་དུ་འཇུག་དགོས་པར་བཤད་པའི་ཕྱིར་རོ། ། རྩ་བར་འདོད་མི་ནུས་ཏེ། གང་ཟག་དེ་བླ་མེད་ཀྱི་རྩ་ལྟུང་བཅུ་གསུམ་པ་དངོས་སུ་འབྱུང་དུ་རུང་བའི་རྟེན་གྱི་གང་ཟག་མ་ཡིན་ན། རང་ཉིད་ཀྱིས་གང་ཟག་གི་རྒྱུད་ལ་ལྟུང་བ་བསྐྱེད་པའི་རྟེན་ངོས་བཟུང་བའི་སྐབས་སུ། དང་པོ་ནི་གསང་སྔགས་ཀྱི་ཐུན་མོང་མ་ཡིན་པའི་སྡོམ་པ་ཐོབ་ནས་མ་བཏང་བ། བསམ་པ་རང་བཞིན་དུ་གནས་པ་སྟེ་ཁྱད་པར་གཉིས་ལྡན་དགོས་ཏེ་ཞེས་བཤད་པ་དང་འགལ་བའི་ཕྱིར་རོ། ། གཞན་ཡང་དེ་ལྟར་བཤད་པའི་གང་ཟག་དེ་གསང་སྔགས་ཀྱི་ཐུན་མོང་མ་ཡིན་པའི་སྐུ་གསུང་ཐུགས་ཀྱི་དམ་ཚིག་གསུམ་དང་ལྡན་ནམ་མི་ལྡན། དང་པོ་ལྟར་ན་གང་ཟག་དེས་རྡོ་རྗེ་སློབ་དཔོན་གྱི་དབང་ཐོབ་པར་འགྱུར་ཏེ། རྒྱུ་མཚན་དེའི་ཕྱིར་རོ། ། དེ་ལ་ཁྱབ་པ་ཡོད་དེ།
དཔལ་བརྟག་པ་གཉིས་པ་ལས། ཤེས་རབ་བཅུ་དྲུག་ལོན་པ་ལ། ། ལག་པ་དག་གིས་ཡང་དག་འཁྱུད། ། རྡོ་རྗེ་དྲིལ་བུ་མཉམ་སྦྱོར་བས། ། སློབ་དཔོན་གྱི་ནི་དབང་དུ་བརྗོད། ། ཅེས་དམ་ཚིག་གསུམ་པོ་དེ་སློབ་དཔོན་གྱི་དབང་གི་སྐབས་སུ་སྦྱིན་པར་བཤད་ཅིང་། གཞན་ཡང་སློབ་དཔོན་གྱིས་སློབ་མ་ལ་དམ་ཚིག་གསུམ་སྦྱིན་པ། རྡོ་རྗེ་སློབ་དཔོན་དབང་གི་དངོས་གཞི་ཡིན་པ་དེ་རྒྱུད་སྡེ་གོང་མ་གཉིས་ཀྱི་སྲོལ་ཡིན་པའི་ཕྱིར་རོ། ། གལ་ཏེ་དྲི་བ་ཕྱི་མ་ལྟར་གང་ཟག་དེ་སྔགས་ཀྱི་ཐུན་མོང་མ་ཡིན་པའི་སྐུ་གསུང་ཐུགས་ཀྱི་དམ་ཚིག་གསུམ་དང་མི་ལྡན་ནོ་ཞེ་ན། དེ་ཐུན་མོང་མ་ཡིན་པའི་གསང་སྔགས་ཀྱི་སྡོམ་ལྡན་དུ་འདོད་པ་ཉམས་པ་འགྱུར་རོ། །
གསུམ་པ་་་་་་བོ་དོང་པ་དང་ཙོང་ཁ་པ། རང་ཉིད་ཀྱི་ཁས་ལེན་དང་འགལ་བར་བསྟན་པ་ནི། འདི་ལྟར་ཁྱོད་ཀྱི་ཐུན་མོང་མ་ཡིན་པའི་སྔགས་སྡོམ་སྟ་གོན་ལ་སོགས་པ་འབོགས་པའི་ཆོ་ག་ལན་གསུམ་བྱས་པའི་མཐར་སྐྱེ་བར་བཤད་པ་འདི་དང་། རང་ཉིད་ཀྱིས་རྩ་ལྟུང་གསུམ་པའི་སྐབས་སུ་ཤན་ཏི་པས་སྤུན་ཞེས་བྱ་བ་ནི། གང་དང་སློབ་དཔོན་གཅིག་པ་ལས་དཀྱིལ་འཁོར་དུ་དབང་ཐོབ་པ་སྟེ། དེ་ལ་ཕྲག་དོག་པ་ལ་སོགས་པའི་རྒྱུས་སྐྱོན་རྣམས་བརྗོད་པར་མི་བྱའོ། ། ཞེས་སློབ་དཔོན་གཅིག་པ་དགོས་པར་གསུངས་པ་ལེགས་ཏེ། བླ་མ་མི་གཅིག་ན་སྐྱེ་གནས་མི་གཅིག་པས་སྤུན་གྱི་དོན་མེད་པའི་ཕྱིར་རོ། ། འདི་ལ་ཡང་རྒྱུད་ཉན་པ་ལ་སོགས་པའི་སྤུན་གསུམ་ཡོད་ཀྱང་། འདིར་ནི་སྔར་དྲངས་པ་ལྟར་དབང་གི་སྤུན་ཡིན་ལ།
རྒྱུད་སྡེ་འོག་མ་གཉིས་ཀྱི་དབང་གིས་ཀྱང་ཆོག་གོ ། ཞེས་རྩ་ལྟུང་གསུམ་པའི་རྟེན་ལ་དབང་ཐོབ་དགོས་པར་བཤད་པ་གཉིས་འགལ་བ་ཡིན་ཏེ། འདི་ལྟར་དེ་ལྟ་ན་དཀྱིལ་འཁོར་དུ་ཞུགས་མ་མྱོང་ཞིང་། སྟ་གོན་གྱི་སྐབས་ནས་ཐུན་མོང་མ་ཡིན་པའི་སྔགས་སྡོམ་ཐོབ་པའི་གང་ཟག་དེ་ལ་རྡོ་རྗེ་སྤུན་ལ་ཁྲོས་པའི་རྩ་ལྟུང་གསུམ་པ་དངོས་སུ་སྐྱེ་རུང་ངམ་མི་རུང་། དང་པོ་ལྟར་ན་གང་ཟག་དེས་དཀྱིལ་འཁོར་དུ་ཞུགས་ནས་དབང་ཐོབ་པར་འགྱུར་ཏེ། རྒྱུ་མཚན་དེའི་ཕྱིར་རོ། ། ཞེས་བརྗོད་ན་འཁོར་གསུམ་པོ་གང་ལ་ལན་འདེབས་ཤོད་ཅིག གལ་ཏེ་དྲི་བ་ཕྱི་མ་ལྟར་ན། གང་ཟག་དེ་རྡོ་རྗེ་སྤུན་ལ་ཁྲོས་པའི་རྩ་ལྟུང་གསུམ་པ་བསྲུང་མི་དགོས་པར་འགྱུར་ཏེ། རྒྱུ་མཚན་དེའི་ཕྱིར་རོ།
འདོད་པར་མི་ནུས་ཏེ། རང་ཉིད་ཀྱིས་འདིར་སྡོམ་པ་འཛིན་མི་འཛིན་ནི་བཟུང་ཕན་ཅད་ངེས་པར་བསྲུང་དགོས་པའི་དབང་དུ་མཛད་ཀྱི། སྲུང་སྡོམ་མི་བྱེད་པར་ཆོ་གས་འཛིན་པ་ཙམ་གང་མང་ལྟ་བ་མིན་པས། ཞེས་བཤད་པ་དང་ནང་འགལ་བའི་ཕྱིར་དང་། ཡང་དེར་མ་ཟད་རང་ཉིད་ཀྱིས་གང་ཟག་གི་རྒྱུད་ལ་ལྟུང་བ་བསྐྱེད་པའི་རྟེན་ངོས་བཟུང་བའི་སྐབས་སུ། དང་པོ་ནི་གསང་སྔགས་ཀྱི་ཐུན་མོང་མ་ཡིན་པའི་སྡོམ་པ་ཐོབ་ནས་མ་བཏང་བ། བསམ་པ་རང་བཞིན་དུ་གནས་པ་སྟེ་ཁྱད་པར་གཉིས་དང་ལྡན་དགོས་ཏེ་ཞེས་བཤད་པ་དང་འགལ་བའི་ཕྱིར་ཏེ། འདི་ལྟར་དེ་ལྟར་བཤད་པའི་ཁྱད་པར་གཉིས་དང་ལྡན་པའི་གང་ཟག་འདི་རྩ་ལྟུང་བསྐྱེད་པའི་རྟེན་དུ་རུང་བར་བཤད་ནས། སྟ་གོན་གྱི་སྐབས་སུ་ཐུན་མོང་མ་ཡིན་པའི་སྔགས་སྡོམ་ཐོབ་པའི་གང་ཟག་དེའི་རྒྱུད་ལ། རྡོ་རྗེ་སྤུན་ལ་ཁྲོས་པའི་རྩ་ལྟུང་གསུམ་པ་དངོས་སུ་སྐྱེ་མི་རུང་ཞེས་ཟེར་བ་ནི་འགལ་འདུའི་ཕུང་པོ་ཡིན་པའི་ཕྱིར་བཞད་གད་ཀྱི་གནས་ཡིན་ནོ། །
གཞན་ཡང་རྡོ་རྗེ་སྤུན་དུ་འགྱུར་བ་ལ་བླ་མ་གཅིག་གི་དཀྱིལ་འཁོར་དུ་དབང་གིས་བསྡུ་དགོས་པར་བཤད་པ་ཡང་མི་འཐད་དེ། ཧེ་བཛྲའི་གཙོ་བོའི་ལེའུ་ལས། གང་གི་སྤུན་དང་སྲིང་མོར་ནི། ། ཐེ་ཚོམ་མེད་པར་ཤེས་བྱ་བ། ། གང་གི་སེར་མོ་གཅིག་སྟོན་ལ། ། གཉིས་ཀྱིས་ལེགས་པར་འོངས་པ་ཡིན། ། གཡོན་པའི་མཐེ་བོང་བཅངས་པ་ལས། ། བསྙེན་གྱི་ཕྱག་རྒྱར་རྣམ་པར་ཤེས། ། ཞེས་ཡུལ་སུམ་ཅུ་སོ་གཉིས་ཀྱི་རྣལ་འབྱོར་ཕོ་མོ་བརྡའ་དང་བརྡའི་ལན་གང་ཤེས་རྡོ་རྗེའི་སྤུན་དུ་གསུངས་པས། དེ་རྣམས་ཁྱེད་འདོད་པའི་རྡོ་རྗེ་སྤུན་དེར་སྒྲུབ་ཇི་ལྟར་ནུས།
མདོར་ན་དེ་ལྟར་བཤད་པའི་འགལ་འདུའི་ཕུང་པོ་ཆེན་པོ་ཁས་ལེན་དགོས་པའི་ཉེས་པའི་རྩ་བ་ནི། དཀྱིལ་འཁོར་དུ་དབང་ལེན་པ་ལ་མ་ལྟོས་པར་རིགས་ལྔའི་སྡོམ་བཟུང་ལན་གསུམ་བྱས་པའི་མཐར། ཐུན་མོང་མ་ཡིན་པའི་སྔགས་སྡོམ་ཐམས་ཅད་ཐོབ་པ་ཡིན་ཞེས་ཁས་བླངས་པ་ལས་བྱུང་བ་ཡིན་པར་ཤེས་པར་གྱིས་ལ་གྲུབ་མཐའ་ངན་པ་འདི་དོར་ཅིག ཡང་་་་་་བོ་དོང་པ། ཁ་ཅིག ས་སྐྱ་པའི་རྗེ་བཙུན་གོང་མའི་དགོངས་པ་ཡང་། རིགས་ལྔའི་སྡོམ་བཟུང་གང་དུ་བྱས་པར་ཐུན་མོང་མ་ཡིན་པའི་སྔགས་སྡོམ་ཐོབ་པར་བཞེད་པ་ཡིན་ནོ། ། ཞེས་ཟེར་བ་ནི་ཆ་མེད་པའི་རྒྱུས་གཏམ་བྱེད་པ་ཡིན་ཏེ། དཔལ་སམ་བུ་ཊིའི་བརྟག་པ་གཉིས་པའི་དང་པོ་ལས། སྔགས་ཀྱི་ལམ་ནི་རྗེས་བཙལ་ནས། །
གང་ཚེ་མཁས་པས་དབང་བསྐུར་བས། ། སངས་རྒྱས་ཀུན་གྱི་མངོན་སུམ་དུ། ། དཀྱིལ་འཁོར་བདེ་བར་གཤེགས་གནས་སུ། ། འཇིག་རྟེན་ཁམས་ནི་མཐའ་ཡས་སུ། ། རང་བྱིན་རླབས་པའི་གནས་ཐོབ་ནས། ། དམ་ཚིག་ཉམས་པས་འཇིགས་པ་ཡིས། ། བློ་དང་ལྡན་པས་དེ་བཞིན་བླངས། ། ཞེས་གསུངས་ལ། དེའི་འགྲེལ་པར། རྗེ་བཙུན་རྩེ་མོས།
གཉིས་པ་སློབ་མ་འཇུག་པ་ནི། སྔགས་ཀྱི་ལམ་ནི། ཞེས་བྱ་བ་ལ་སོགས་པ་ཤླཽ་ཀ་གཉིས་ཏེ། དེ་ལ་སྔགས་ཀྱི་ལམ་ནི་རྗེས་བཙལ་བ་ནི་རྗེས་སུ་འབྲངས་པ་སྟེ། གསང་སྔགས་ཀྱི་སྒོ་སྤྱོད་པ་སྤྱད་པར་འདོད་པ་རྣམས་སོ། ། དེ་ལ་ནི་གང་གི་ཚེ། མཁས་པས་དབང་བསྐུར་བའི་ཆོ་གས་ནི་སྔོན་དུ་སྨིན་པར་བྱ་དགོས་ལ། དེ་ལྟར་སློབ་མ་དབང་བསྐུར་བའི་ཚེའང་བདག་ཉིད་ཀྱིས་དབང་ལེན་དགོས་སོ་ཞེས་པའི་དོན་ཏོ། ། དེ་ལ་བདག་ཉིད་འཇུག་པའི་ཆོ་ག་ལ་སངས་རྒྱས་ཀུན་གྱི་ཞེས་བྱ་བ་རྐང་པ་གསུམ་གྱི་དབང་བླང་པའི་ཡུལ་ཏེ། མདུན་དུ་བསྐྱེད་པའི་དཀྱིལ་འཁོར་བླ་མ་དང་ཐ་མི་དད་པའོ། །
དགོས་པ་ནི་རང་བྱིན་གྱིས་རླབས་པའི་གནས་ཐོབ་པར་བྱ་བའི་ཕྱིར་ཏེ། རང་གིས་ལྷ་ལ་དབང་ཐོབ་པས་རང་གི་ལུས་ངག་ཡིད་གསུམ་གྱི་དྲི་མ་དག་སྟེ། སྐུ་གསུང་ཐུགས་རྡོ་རྗེའི་བྱིན་གྱིས་བརླབས་པས་སོ། ། གང་ཟག་ནི་བློ་དང་ལྡན་པའོ། ། ཆོ་ག་ནི་དེ་བཞིན་བླང་སྟེ། སློབ་མ་ལ་ཇི་ལྟར་དབང་བསྐུར་བ་བཞིན་ནམ། ཡང་ན་བཞི་པོ་རྫོགས་པར་བླང་ཞེས་བྱ་བའི་དོན་ཏོ། ། དམ་ཚིག་ཉམས་པས་འཇིགས་པ་ནི། དབང་བླང་བའི་འཐད་པ་སྟེ། སློབ་མ་ལ་དབང་མ་བསྐུར་ན་སློབ་མ་རྗེས་སུ་མ་བཟུང་བར་འགྱུར་ལ།
སློབ་མ་ལ་དབང་བསྐུར་བ་ལ། བདག་ཉིད་ཡོངས་སུ་མ་རྫོགས་ན་རང་བཟོར་འགྱུར་ནས་ལྟུང་བར་འགྱུར་བས་སོ། ། དེས་ན་རྫོགས་སངས་རྒྱས་ཀྱི་དེ། ཞེས་བྱ་བ་ལ་སོགས་པའང་འདིར་སྦྱར་རོ། ། ཡང་གླེགས་བམ་ཁ་ཅིག་ལས། དམ་ཚིག་ཉམས་པས་འཇིགས་པ་ཡི། ། བློ་ལྡན་གྱིས་ཀྱང་དེ་བཞིན་བླང་། ། ཞེས་འབྱུང་བས། དང་པོས་སློབ་མའི་ཕྱིར་བདག་ཉིད་རྫོགས་པར་བྱ་བ་ཡིན་ལ། རྐང་པ་གཉིས་པོ་འདིས་རང་གི་དམ་ཚིག་གསོ་བའི་ཕྱིར།
བདག་ཉིད་འཇུག་པའང་ཤེས་པར་ནུས་སོ། ། ཞེས་གསུངས་པས། སློབ་མ་དབང་བསྐུར་བའི་སྔོན་དུ་སློབ་དཔོན་གྱི་རྒྱུད་ལ་སྔགས་སྡོམ་རྫོགས་པར་བྱེད་དགོས་ལ། དེ་ལ་མདུན་བསྐྱེད་གྱི་དཀྱིལ་འཁོར་དུ་བདག་ཉིད་འཇུག་ཅིང་དབང་བླང་ངེས་པར་དགོས་པར་གསུངས་པའི་ཕྱིར་དང་། རྗེ་བཙུན་ཆེན་པོས་རྩ་ལྟུང་འཁྲུལ་སྤོང་དུ། རྩ་བའི་ལྟུང་བ་སྤྱད་ན་འབྲས་བུ་ཐམས་ཅད་མི་འགྲུབ་པ་ཡིན་ནོ། ། དེ་ཡང་གང་གི་རྩ་བའི་ལྟུང་བ་ཡིན་ཞེ་ན། རྡོ་རྗེ་ཐེག་པའི་དཀྱིལ་འཁོར་དུ་དབང་ཐོབ་པའི་རྩ་བའི་ལྟུང་བ་ཡིན་ཏེ། གཞན་གྱི་སྐབས་མ་ཡིན་པའི་ཕྱིར་རོ། ། བཅུ་བཞི་ཞེས་བྱ་བ་ནི་གྲངས་ངེས་པ་སྟེ་ཞེས་གསུངས་པས།
དཀྱིལ་འཁོར་དུ་མ་ཞུགས་ཤིང་དབང་མ་ཐོབ་ན། དེ་རྡོ་རྗེ་ཐེག་པའི་རྩ་ལྟུང་འབྱུང་བའི་རྟེན་མ་ཡིན་པར་བཤད་པའི་ཕྱིར་དང་། ཡང་དེའི་ཕྱིར་བཅོས་བསྟན་པའི་སྐབས་སུ་ཡན་ལག་ཚང་ན་རྩ་ལྟུང་དུ་འགྱུར་ན། དམ་ཚིག་དང་སྡོམ་པ་ཡང་དག་པར་བླང་བ་ཞེས་བྱ་བ་ལ་དབང་བསྐུར་བ་ཡང་དག་པར་བླང་དགོས་སོ། ། ཞེས་གསུངས་པས། སྔགས་སྡོམ་ཐུན་མོང་མ་ཡིན་པ་སོར་ཆུད་པ་ལ། རིགས་ལྔའི་སྡོམ་བཟུང་བྱེད་པ་ཙམ་གྱིས་ཆུད་པར་མ་བཤད་པར་དབང་བླང་དགོས་པར་གསལ་བར་བཤད་པའི་ཕྱིར་དང་། ཡང་རྗེ་བཙུན་ཆེན་པོས། དགའ་སྟོན་ལ་སྤྲིང་ཡིག་ལས། ཚོགས་རྟེན་གྱི་སྤྱན་སྔར་རིགས་ལྔའི་སྡོམ་གཟུང་ལན་གསུམ་བྱས་པས།
རྡོ་རྗེ་ཐེག་པའི་རྒྱུ་དུས་ཀྱི་སྟ་གོན་དང་། ཡོལ་བའི་ཕྱི་འཇུག་དང་ནང་འཇུག་གི་དམ་ཚིག་དང་སྡོམ་པ་ཐམས་ཅད་སོར་ཆུད་པ་ཡིན་ནོ། ། ཞེས་རིགས་ལྔའི་སྡོམ་གཟུང་དེ་ལྟར་བརྗོད་པ་ན་ཁས་ལེན་པའི་ཚུལ་གྱིས་ཐོབ་པའི་འཇུག་སྡོམ་ཙམ་ཐོབ་པར་བཤད་ཀྱི། ཐུན་མོང་མ་ཡིན་པའི་སྔགས་སྡོམ་ཐོབ་པར་མ་གསུངས་པའི་ཕྱིར་རོ། ། འདི་ལ་ཁ་ཅིག་ན་རེ།་་་་་ བོ་དོང་བའི་རྗེས་འབྲངས་ཁ་ཅིག ཕྱི་འཇུག་དང་ནང་འཇུག་གི་སྡོམ་པ་ཞེས་བཤད་པ་མི་འཐད་དེ། རྡོ་རྗེ་རྩེ་མོ་ལ། དེ་བཞིན་གཤེགས་པ་ཐམས་ཅད་ཀྱི་གསང་བའི་དཀྱིལ་འཁོར་གྱི་རྒྱལ་པོ་ཆེན་པོ་འདི་ནི་མ་ལུས་ཤིང་། ལུས་པ་མེད་པའི་སེམས་ཅན་གྱི་ཁམས་ཐམས་ཅད་ན་འཇུག་ཏུ་རུང་ངོ་། །
སྣོད་དང་སྣོད་མ་ཡིན་པ་ཡོངས་སུ་བརྟག་པར་མི་བྱ་སྟེ། བཞུགས་པ་ལ་མངོན་པར་ཞེན་པ་ཡོངས་སུ་བཟུང་བར་བྱའོ། ། དེ་ཅིའི་ཕྱིར་ཞེ་ན། སེམས་ཅན་ཐམས་ཅད་ཀྱིས་མཐོང་བ་ཙམ་གྱི་མོད་ལ་ཕྱིར་མི་ལྡོག་པ་ཉིད་དུ་འགྱུར་རོ། ། དད་པ་མེད་པ་དང་། དགེ་བའི་རྩ་བ་མ་བསགས་པ་དང་། རྒྱུད་ཡོངས་སུ་མ་སྨིན་པ་དང་། མོས་པ་མེད་པ་མང་དུ་ཟིན་ཀྱང་མཐོང་བ་ཙམ་གྱིས་སོ། ། ཞེས་གསུངས་ལ། དེའི་དོན་དུ་བྱས་ནས།
རྡོ་རྗེ་འབྱུང་བ་ལས། གང་ཞིག་སྡོམ་པ་འཛིན་པར་མི་བྱེད་པ་དེ་ལ་ནི། དེང་ཁྱོད་ཅེས་པ་ལ་སོགས་པ་རྣམས་བརྗོད་པར་མི་བྱ་སྟེ། སློབ་དཔོན་དུ་རྗེས་སུ་གནང་བ་དང་། དབང་བསྐུར་བར་མི་བྱའོ། ། འཇུག་པ་ཙམ་ཞིག་བྱེད་དུ་གཞུག་གོ་ཞེས་གསུངས་པས། ཐེག་པ་ཆེན་པོའི་སྡོམ་པ་གང་ཡང་མི་འཛིན་ན་མེ་ཏོག་དོར་ནས་ལྷ་ངོ་སྟོན་པ་ཙམ་ཞིག་བྱེད་ལ་ཞེས་ཟེར་བ་ནི་གནད་མ་གོ་བ་ཡིན་ཏེ། རྡོ་རྗེ་འབྱུང་བའི་ལུང་དེས་ནི། རིགས་ལྔའི་ཐུན་མོང་མ་ཡིན་པའི་སྡོམ་པ་མི་འཛིན་ན། དེང་ཁྱོད་ཅེས་པ་ལ་སོགས་པ་དམ་བཞག་གི་སྐོར་རྣམས་དང་།
རྡོ་རྗེ་སློབ་དཔོན་གྱི་དབང་བསྐུར་དུ་མི་རུང་བ་དང་། དཀྱིལ་འཁོར་དུ་འཇུག་པ་ཙམ་རུང་བར་གསལ་བར་གསུངས་པ་ཡིན་ལ། འདི་ནི་ལྭ་བ་པ་ལ་སོགས་པ་ཚད་ལྡན་དུ་མའི་ལུགས་ཡིན་ཏེ། རྒྱབ་རྟེན་གྱི་ལུང་ནི་འོག་ཏུ་འབྱུང་བར་འགྱུར་རོ། ། སློབ་མ་དཀྱིལ་འཁོར་དུ་ཞུགས་པ་ལ་ཐེག་པ་ཆེན་པོའི་སྡོམ་པ་གང་ཡང་གཟུང་མི་དགོས་ན། དེའི་ཚེ་མཇུག་ཆོག་དེ་ཉིད་བར་མའི་དགེ་བ་ཙམ་སྒྲུབ་བྱེད་ཡིན་པར་འགྱུར་རོ། ། མདོར་ན་སློབ་མ་དཀྱིལ་འཁོར་དུ་ཞུགས་པ་ཙམ་བྱེད་པ་ལ་ཡང་རྡོ་རྗེ་སློབ་མའི་དབང་གི་ཆོ་ག་སྟོན་ནས་མེ་ཏོག་དོར་ནས་ལྷ་ངོ་སྟོན་པའི་བར་གྱི་ཆོ་ག་ཚང་བར་བྱ་དགོས་ལ། དེ་ལ་ནི་སེམས་བསྐྱེད་ཀྱི་སྡོམ་པ་ངེས་པར་བླང་དགོས་པ་ཡིན་ནོ། ། འོ་ན་གོང་གི་རྡོ་རྗེ་རྩེ་མོའི་དད་པ་མེད་པ་དང་། ཞེས་པ་ནས།
མོས་པ་མེད་པ་མང་དུ་ཟིན་ཀྱང་མཐོང་བ་ཙམ་གྱིས་སོ། ། ཞེས་པའི་བར་གྱི་དོན་གང་ཡིན་སྙམ་ན། དེ་རྣམས་ཀྱི་དོན་ནི། རིགས་ལྔའི་ཐུན་མོང་མ་ཡིན་པའི་སྡོམ་པ་བླང་བ་ལ་དད་པ་མེད་པ་དང་། རིགས་ལྔའི་སྡོམ་བཟུང་གི་ཆོ་གས་དགེ་རྩ་མ་བསགས་པ་དང་། སློབ་མའི་དབང་ཙམ་གྱི་རྒྱུད་ཡོངས་སུ་མ་སྨིན་པ་དང་། རྡོ་རྗེ་སློབ་དཔོན་གྱི་དབང་བླང་བ་ལ་མོས་པ་མེད་ཀྱང་། དཀྱིལ་འཁོར་དུ་འཇུག་པ་ཙམ་ལ་དགའ་བ་རྣམས་དཀྱིལ་འཁོར་དུ་ཞུགས་རུང་བར་གསུངས་པའི་དོན་ཡིན་ནོ། ། ཡང་རང་ལུགས་པར་རློམ་པ་་་་་་རྫོང་པ་ཀུན་དགའ་རྒྱལ་མཚན། ཁ་ཅིག
སྟ་གོན་གྱི་སྐབས་སུ་ཐུན་མོང་མ་ཡིན་པའི་སྔགས་སྡོམ་ཐོབ་པར་འདོད་པ་རྣམས་ཀྱིས་ཀྱང་། གོང་གི་རྗེ་བཙུན་སྐུ་མཆེད་ཀྱི་གསུང་རབ་དེ་རྣམས་དང་། ཆོས་རྗེས་གཞན་ལུགས་དགག་པ་ན། རིག་འཛིན་སྔགས་ཀྱི་སྡོམ་པ་ཡང་། ། དབང་བསྐུར་མེད་ན་ཐོབ་མི་འགྱུར། ། གཡུང་དྲུང་རིས་ཀྱི་དཀྱིལ་འཁོར་དང་། ། ནས་འདྲ་ལ་སོགས་བྱེད་པ་མཐོང་། ། འདི་འདྲ་དག་ཏུ་དབང་བསྐུར་ཡང་། ། སྡོམ་པ་ཐོབ་པར་མི་འགྱུར་རོ། ། ཞེས་སོགས་མང་དུ་གསུངས་པ་རྣམས་ཅི་འདྲ་ཡིན་སྨྲོས་ཤིག
གཉིས་པ་རང་ལུགས་བཞག་པ་ལ་གསུམ། སྡོམ་པ་དེ་ཉིད་སྐབས་གང་དུ་གཟུང་། ཚུལ་ཇི་ལྟར་གཟུང་། དེ་ལྟར་བཟུང་བའི་དམ་ཚིག་དང་སྡོམ་པའི་རྣམ་གཞག་བཤད་པའོ། ། དང་པོ་ནི། གྲུབ་ཆེན་ཀླུ་བྱང་གིས་སྟ་གོན་གྱི་སྐབས་སུ་བཟུང་བར་བཤད། གྲུབ་ཆེན་མར་མེ་མཛད་ཀྱིས། རྨི་ལམ་བཟང་ངན་དྲིས་ནས་ནི། ། མི་དགེ་ཐལ་སྦྱར་དག་གིས་གཞོམ། ། སློབ་མ་ལེགས་བསྲུངས་སྣོད་གྱུར་པ། །
དེ་ནས་སྡོམ་པ་འཛིན་དུ་འཇུག ། ཅེས་སློབ་དཔོན་གྱི་དབང་གི་དབང་དུ་བྱས་ནས་འཇུག་པའི་མཚམས་སུ་བཟུང་བར་བཤད། གྲུབ་ཆེན་དྲིལ་བུ་པས། ལུས་དཀྱིལ་ལ་སྟ་གོན་མེད་པས་འཇུག་པའི་སྐབས་སུ་བཟུང་བར་བཤད་པས། དེ་ལྟར་ཚད་ལྡན་གྱི་གཞུང་རྣམས་སུ་བཤད་པའི་རང་རང་གི་ཕྱག་སྲོལ་ལྟར་གཟུང་ངོ་། ། གཉིས་པ་ཚུལ་ཇི་ལྟར་གཟུང་བ་ནི། གྲུབ་ཆེན་ལྭ་བ་པའི་དཀྱིལ་ཆོག་ཏུ། དེ་ལྟར་རིག་པའི་དབང་ལྔ་པོ་ཙམ་འདོད་ན་ནི་སྔར་བསྟན་པའི་སློབ་དཔོན་གྱི་སྡོམ་པ་མི་བཟུང་བར་དབང་བསྐུར་ལྔ་བྱས་པའི་རྗེས་དེ་མ་ཐག་ཏུ་རྗེས་སུ་གནང་བ་དང་། བརྟུལ་ཞུགས་སྦྱིན་པ་དང་། ལུང་བསྟན་པ་དང་།
དབུགས་དབྱུང་བ་བཞི་སྦྱིན་པར་བྱའོ། ། ཞེས་གསུངས་པས། རྡོ་རྗེ་སློབ་དཔོན་གྱི་དབང་དོན་དུ་མི་གཉེར་ན། རིགས་ལྔའི་སྡོམ་བཟུང་མི་བྱེད་པར་གསུངས་ཤིང་། སློབ་དཔོན་ཤན་ཏི་པས་བཞི་བརྒྱ་ལྔ་བཅུའི་འགྲེལ་པར། ཡང་གང་ཞིག་ལ་རིག་པའི་དབང་བསྐུར་བ་འབའ་ཞིག་ཙམ་སྦྱིན་ཞེ་ན། སློབ་དཔོན་དུ་དབང་བའི་དོན་དུ་གཉེར་བ་སྤྱིའི་སྡོམ་པ་ཉི་ཚེ་བ་ཙམ་ལེན་པར་བྱེད་ཀྱི། སློབ་དཔོན་གྱི་སྡོམ་པ་ནི་མིན་པ་དག་ལའོ། ། ཞེས་དང་། དེ་ལ་སྡོམ་པ་གང་སློབ་དཔོན་མི་བྱེད་ཀྱང་སྦྱིན་པ་དེ་ནི་སྤྱིའི་ཡིན་ཏེ།
སྐྱབས་སུ་འགྲོ་བ་དང་། བྱང་ཆུབ་ཏུ་སེམས་བསྐྱེད་པ་ཙམ་གྱིས་མཚན་ཉིད་སྔར་བཤད་པ་ཡིན་ནོ། ། དེ་ལ་སློབ་དཔོན་བྱེད་པར་བྱིན་པ་གང་ཡིན་པ་དེ་ནི་སློབ་དཔོན་སྟེ་རིགས་ལྔས་བསྡུས་པའོ། ། ཞེས་གསུངས་པས། རྡོ་རྗེ་སློབ་དཔོན་གྱི་དབང་ལེན་ན་རིགས་ལྔའི་སྡོམ་བཟུང་བྱེད་པ། སློབ་མའི་དབང་ཙམ་ལས་མི་ལན་ན་རིགས་ལྔའི་སྡོམ་བཟུང་མི་བྱེད་པར་སྐྱབས་འགྲོ་དང་སེམས་བསྐྱེད་ཀྱི་སྡོམ་པ་བཟུང་ནས། རིགས་པའི་དབང་ལྔ་ཙམ་བསྐུར་བར་བཤད་ལ། དེ་ལྟར་བཤད་པའི་དབང་གཉིས་པོ་གང་དོན་དུ་གཉེར་ན། སྡོམ་པ་གཉིས་པོ་གང་བླང་བའི་སྡོམ་བཟུང་གི་ཆོ་ག་དེ་ལན་གསུམ་བརྗོད་ནས་བཟུང་སྟེ། གྲུབ་ཆེན་ཀླུ་བྱང་གིས་སློབ་མ་དང་ནི་བླ་མ་ཡིས། །
དང་པོར་ལན་གསུམ་བརྗོད་ནས་ནི། ། ཞེས་གསུངས་པས་བསྟན་པ་ཡིན་ནོ། ། གསུམ་པ་དེ་ལྟར་བཟུང་བའི་དམ་ཚིག་དང་སྡོམ་པའི་རྣམ་གཞག་བཤད་པ་ལ་གཉིས། བརྗོད་པ་ཁས་བླངས་ཀྱིས་ཐོབ་པའི་ཐུན་མོང་གི་སྡོམ་པ་དང་། བསྐུར་བ་དབང་གིས་ཐོབ་པའི་ཐུན་མོང་མ་ཡིན་པའི་སྡོམ་པའི་རྣམ་གཞག་བཤད་པའོ། ། དང་པོ་ནི། ཐེག་ཆེན་སྨོན་འཇུག་གི་སྡོམ་པ་གོང་མ་གཉིས་ནས་བཤད་པའི་རིགས་ལྔ་སྤྱིའི་སྡོམ་པ་འདི་ལ་བརྗོད་པ་ཁས་བླངས་ཀྱིས་ཐོབ་པ་ཞེས་པའི་དོན་ནི། ཕྱིའི་དབང་ཆོག་ལ་སོགས་པའི་སྒོ་ནས་ལན་མི་དགོས་པར། བླང་བའི་ཆོ་གའི་དོན་ཡིད་ལ་བརྗོད་ཅིང་། ཚིག་ངག་ཏུ་ལན་གསུམ་བརྗོད་པའི་སྒོ་ནས་ཐོབ་པར་བཤད་པས་དེར་བརྗོད་པ་ཡིན་ལ།
ཐུན་མོང་བ་ཞེས་པའི་དོན་ནི། ཕྱི་ཕར་ཕྱིན་ནས་བཟུང་སྟེ་མདོའི་རྒྱུད་ཐམས་ཅད་ཀྱི་ཐུན་མོང་བ་ཐེག་ཆེན་སྤྱིའི་སྡོམ་པ་ཡིན་པས་དེར་བརྗོད་ལ། འོ་ན་འདི་རིགས་ལྔ་སྤྱིའི་སྡོམ་པ་ཡིན་པར་གང་གིས་བསྟན་ཅེ་ན། དཔལ་ཁ་སྦྱོར་དང་། རྡོ་རྗེ་མཁའ་འགྲོ་དང་། རྡོ་རྗེ་རྩེ་མོ་གསུམ་ཀ་ལས། རིགས་ལྔའི་སྡོམ་བཟུང་གི་སྐབས་སུ། ཇི་ལྟར་དུས་གསུམ་མགོན་པོ་རྣམས་ཞེས་པ་ནས། སེམས་ཅན་དོན་བྱེད་ཚུལ་ཁྲིམས་གསུམ། ། སོ་སོར་བརྟན་པར་གཟུང་བར་བགྱི། །
ཞེས་པའི་བར་གྱིས་བསྟན་པར་བཞེད་པ་ལ་རྒྱུ་མཚན་མང་དུ་ཡོད་པ་ལས། དགག་སྒྲུབ་རྒྱས་པར་འོག་ཏུ་སྟོན་པར་འགྱུར་རོ། ། རིགས་ལྔའི་སྡོམ་བཟུང་མི་བྱེད་པའི་དབང་ཆོག་བྱེད་པ་རྣམས་ལ་རང་རང་གི་དབང་ཆོག་གི་སྐྱབས་འགྲོ་དང་། སེམས་བསྐྱེད་ཀྱི་སྡོམ་པ་བཟུང་བའི་སྐབས་སུ་ཐོབ་པ་ཡིན་ནོ། ། གཉིས་པ་ལ་གཉིས། རིགས་ལྔ་སོ་སོའི་དམ་ཚིག་དང་སྡོམ་པའི་རྣམ་གཞག་བཤད་པ། རིགས་ལྔའི་ཐུན་མོང་མ་ཡིན་པའི་རྡོ་རྗེ་སློབ་དཔོན་གྱི་སྡོམ་པའི་རྣམ་གཞག་བཤད་པའོ། ། དང་པོ་ནི་རིགས་ལྔ་སོ་སོའི་སྒོ་ནས་རིག་པའི་དབང་ལྔ་བསྐུར་བས་དམ་ཚིག་བཅུ་བཞི་ཐོབ་ཅིང་དེ་ཉིད་བསྲུང་དགོས་པ་ཡིན་ནོ། ། འོ་ན་དམ་ཚིག་བཅུ་གཉིས་པོ་དེ་གང་ཡིན་སྙམ་ན། དེ་ཡང་རྣམ་པར་སྣང་མཛད་ཀྱི་སྒོ་ནས་མིང་གི་དབང་བསྐུར་བས།
དེ་བཞིན་གཤེགས་པའི་རིགས་ཀྱི་དམ་ཚིག་ལ་དཀོན་མཆོག་གསུམ་ལ་སྐྱབས་སུ་གཟུང་བ་སྟེ་གསུམ། མི་བསྐྱོད་པའི་སྒོ་ནས་ཆུའི་དབང་བསྐུར་བས། རྡོ་རྗེའི་རིགས་ཀྱི་དམ་ཚིག་ལ། རྡོ་རྗེ་དྲིལ་བུའི་ཕྱག་རྒྱ། དེ་ཁོ་ན་ཉིད། སློབ་དཔོན་བཟུང་བ་སྟེ་བཞི། རིན་འབྱུང་གི་སྒོ་ནས་དབུ་རྒྱན་གྱི་དབང་བསྐུར་བས། རིན་པོ་ཆེའི་རིགས་ཀྱི་དམ་ཚིག་ལ་ཟང་ཟིང་། མི་འཇིགས་པ། ཆོས་དང་།
བྱམས་པའི་སྦྱིན་པ་དང་བཞི་དུས་ཉིན་རེ་བཞིན་དུས་དྲུག་ཏུ་གཏོང་བ་སྟེ་བཞི། འོད་དཔག་མེད་ཀྱི་སྒོ་ནས་རྡོ་རྗེའི་དབང་བསྐུར་བས། པདྨའི་རིགས་ཀྱི་དམ་ཚིག་ལ། དམ་ཆོས་མ་ལུས་པ་བཟུང་བ་སྟེ་གཅིག དོན་གྲུབ་ཀྱི་སྒོ་ནས་དྲིལ་བུའི་དབང་བསྐུར་བས་སྔར་གྱི་དམ་ཚིག་རྣམས་ཀྱང་ཅི་ནུས་བསྲུང་བ་དང་། མཆོད་པའི་ལས་རྣམས་ཅི་ནུས་བྱེད་པ་སྟེ་གཉིས་དང་བཅུ་བཞི་ཡིན་ལ། འོ་ན་འདི་རྣམས་དེ་ལྟར་ཡིན་པ་གང་གིས་བཤད་སྙམ་ན། གོང་དུ་སྨོས་པའི་རྒྱུད་གསུམ་ལ་རིགས་ལྔའི་སྡོམ་བཟུང་གི་ཆོ་ག་གསུངས་པ་ལས། སངས་རྒྱས་ཆོས་དང་དགེ་འདུན་ཏེ། ། བླ་ན་མེད་པའི་དཀོན་མཆོག་གསུམ། །
སངས་རྒྱས་རྣལ་འབྱོར་ལས་སྐྱེས་པའི། ། སྡོམ་པ་དེང་ནས་བརྟན་པོར་གཟུང་། ། ཞེས་པ་ནས་མཆོད་པའི་ལས་ཀྱང་ཅི་ནུས་བགྱི། ། ཞེས་པའི་བར་གྱིས་དེ་རྣམས་ཡིན་ཚུལ་གསལ་བར་བསྟན་པ་ཡིན་ནོ། ། བྱང་ཆུབ་སེམས་ནི་བླ་མེད་མཆོག ། ཅེས་པ་མན་ཆད་ཀྱི་ཚིག་རྣམས་ཀྱིས་རིགས་ལྔ་སྤྱི་དང་། ཁྱད་པར་གྱི་དམ་ཚིག་རྣམས་མ་ལུས་པ་མདོར་བསྡུས་ནས་བསྲུང་བར་སྨོན་པར་བསྟན་པ་ཡིན་ནོ། ། འོ་ན་འདིར་རིགས་ལྔའི་སྡོམ་བཟུང་སྔོན་དུ་མ་སོང་བར་རིགས་ལྔ་སྤྱི་དང་། སོ་སོའི་སྡོམ་པ་ཇི་ལྟར་ཡིན་སྙམ་ན། དེ་ལ་རྒྱུད་སྡེ་བཞི་ཀའི་རང་རང་གི་དམ་ཚིག་དང་སྡོམ་པ་ནི་རང་རང་གི་དབང་བསྐུར་བ་ལ་ལྟོས་ནས་ཐོབ་པ་ཡིན་པས།
འདིར་ཡང་རིགས་ལྔ་སྤྱི་དང་སོ་སོའི་དམ་ཚིག་ནི་སྔོན་དུ་སྨོན་འཇུག་གི་སྡོམ་པ་བཟུང་ཞིང་། དངོས་གཞིའི་སྐབས་སུ་རིག་པའི་དབང་ལྔ་བསྐུར་བས་དེས་ཐོབ་པ་ཡིན་ནོ། ། འདིར་རིགས་ལྔའི་སྡོམ་བཟུང་སྔོན་དུ་མི་བྱེད་པའི་རྒྱུ་མཚན་ནི། རྒྱུད་སྡེ་གོང་མ་གཉིས་ཀྱི་བུམ་དབང་ཐུན་མོང་མ་ཡིན་པ་རྡོ་རྗེ་སློབ་དཔོན་གྱི་དབང་བསྐུར་མ་ཡིན་ཞིང་། སློབ་མའི་དབང་ཙམ་ལས་མི་བསྐུར་བས་སྡོམ་བཟུང་མི་བྱེད་པར། གོང་དུ་བཤད་པ་ལྟར། གྲུབ་ཆེན་ལྭ་བ་ལ་སོགས་ཚད་ལྡན་དུ་མས་གསུངས་པ་ཡིན་ནོ། ། དེ་ལ་ཁ་ཅིག་བྱ་སྤྱོད་གཉིས་ལ་ཕར་ཕྱིན་ནས་བཤད་པའི་སྨོན་འཇུག་གཉིས་བླངས་ནས་བསྲུང་བ་མ་གཏོགས་དབང་ལ་ལྟོས་པའི་དམ་ཚིག་གཞན་བསྲུང་རྒྱུ་མེད་ཟེར་བ་ནི་ཆ་མེད་པའི་གཏམ་དུ་སྣང་སྟེ། འདི་ལ་བྱ་རྒྱུད་ལས་བཤད་ཚུལ་དང་། སྤྱོད་རྒྱུད་ལས་བཤད་ཚུལ་བསྟན་པ་གཉིས་ལས།
དང་པོ་ནི་གསང་བ་སྤྱི་རྒྱུད་ལས། དེ་ནས་བླ་མས་སློབ་མ་རྣམས། ། མ་གཡེངས་ལེགས་པར་བགོས་ནས་སུ། ། ཤེས་རབ་ཕ་རོལ་ཕྱིན་བླངས་ཏེ། ། དམ་ཚིག་འདི་དག་བསྒོམ་པར་བྱ། ། དེ་རིང་ཕན་ཅད་ཁྱེད་རྣམས་ཀྱིས། ། སངས་རྒྱས་ཆོས་དང་དགེ་འདུན་དང་། ། རིགས་སྔགས་གསང་སྔགས་ཚོགས་རྣམས་ལ། ། དད་པས་རབ་ཏུ་བརྟེན་པར་བྱ། ། རྟག་པར་ཕྱག་རྒྱ་ཆེན་པོ་ལ། །
ཁྱད་པར་དུ་ནི་མོས་པར་བྱ། ། དམ་ཚིག་ཅན་དང་མཛའ་བོ་དང་། ། བླ་མ་ལ་ནི་གུས་པར་བྱ། ། ལྷ་རྣམས་ཀུན་ལ་སྡང་མི་བྱ། ། ཅི་ཙམ་དག་ཏུ་མཆོད་པར་བྱ། ། སྟོན་པ་གཞན་གྱི་གཞུང་མི་སྤྱད། ། རྟག་ཏུ་སྣུམ་ཁུར་སྒྲོན་མཆོད་བྱ། ། སྲོག་ཆགས་རྣམས་ལ་བྱམས་པའི་སེམས། ། རྟག་ཏུ་བསྟན་ལ་ཉེ་བར་བཞག ། ཐེག་པ་ལ་ནི་དགའ་རྣམས་ཀྱི། །
བསོད་ནམས་དག་ལ་ནན་ཏན་བསྐྱེད། ། བཟླས་བརྗོད་བྱེད་ལ་འབད་པ་ཡིས། ། གསང་སྔགས་སྤྱོད་པ་བརྩོན་པར་བྱ། ། གསང་སྔགས་རྒྱུད་ལས་གསུངས་པ་ཡི། ། དམ་ཚིག་རྣམས་ཀྱང་བསྲུང་བར་བྱ། ། དམ་ཚིག་མེད་པ་རྣམས་ལ་ནི། ། སྔགས་དང་ཕྱག་རྒྱ་མི་སྦྱིན་ནོ། ། སྔགས་དང་རྒྱུད་ནི་ལེགས་བསྲུང་ཞིང་། ། དེ་ཡང་བདག་གིས་སྤྱོད་པར་བྱ། ། ཞེས་པ་རྣམས་ཡིན་ལ།
འདི་རྣམས་ཀྱི་དོན་ལ། ཕྱིའི་དམ་ཚིག་གསུམ། ཁྱད་པར་གྱི་དམ་ཚིག་བཅུ་ཙམ་སྣང་ཡང་གཞན་དུ་ཤེས་པར་བྱའོ། ། གཉིས་པ་སྤྱོད་རྒྱུད་ལས་བཤད་ཚུལ་ནི། རྣམ་སྣང་མངོན་བྱང་ལས། དེ་རིང་ཕན་ཆད་བུ་ཁྱོད་ཀྱིས། ། དམ་པའི་ཆོས་དང་བྱང་ཆུབ་སེམས། ། སྲོག་གི་ཕྱིར་དུ་སླན་ཆད་དང་། ། སྔོན་དུ་གཏོང་བར་མི་བྱའོ། ། ཁྱོད་ཀྱིས་སེར་སྣ་དང་ནི་གང་། །
སེམས་ཅན་གནོད་པ་མི་བྱའོ། ། དམ་ཚིག་འདི་ནི་སངས་རྒྱས་ཀྱིས། ། བརྟུལ་ཞུགས་བཟང་པོ་ཁྱོད་ལ་བཤད། ། ཅེས་གསུངས་ལ། གཞན་ཡང་ཕྱག་ན་རྡོ་རྗེ་དབང་བསྐུར་བའི་རྒྱུད་ལས་ཀྱང་མང་དུ་གསུངས་སོ། ། གཉིས་པ་ནི་སྡོམ་པ་དེ་ཐོབ་པའི་ཚེ་བསྲུང་བར་ཁས་ལེན་པའི་ཆོ་ག་སྔོན་དུ་འགྲོ་བའི་རྒྱུད་སྡེ་གོང་མ་གཉིས་ཀྱི་ཐུན་མོང་མ་ཡིན་པ་རྡོ་རྗེ་སློབ་དཔོན་གྱི་སྔགས་སྡོམ་ལ་བཤད་པ་ཡིན་པས། འདིའི་རྣམ་པར་གཞག་པ་ལ་བདུན། སྡོམ་པ་སོ་སོའི་བསླབ་བྱ་དཔྱད་པ། སྡོམ་པའི་ངོ་བོ་ངོས་བཟུང་བ། སྡོམ་པ་དེ་དུས་ནམ་གྱི་ཚེ་སྐྱེ་དཔྱད་པ།
དེ་ལྟར་སྐྱེས་པའི་སྡོམ་པ་དེ་རྒྱུད་ལྡན་གྱི་གང་ཟག་གི་རྒྱུད་ལ་གནས་གཏོང་གི་ཚུལ་བཤད་པ། སྡོམ་པ་དེ་བསྲུངས་པས་ཕན་ཡོན་དང་མ་བསྲུངས་པའི་ཉེས་དམིགས་བཤད་པ། སྡོམ་པ་དེ་ཉམས་པའི་སླར་གསོར་རུང་བར་བསྟན་པའོ། ། དང་པོ་ལ་གཉིས། གཞན་ལུགས་དགག་པ་དང་། རང་ལུགས་བཤད་པའོ། ། དང་པོ་ལ་གཉིས། གཞན་ལུགས་བརྗོད་པ་དང་། དེ་མི་འཐད་པར་བསྟན་པའོ། ། དང་པོ་ནི་ཁ་ཅིག་ན་རེ།
དཔལ་མཆོག་གི་དམ་ཚིག་འདི་རྣམས་བཞི་བརྒྱ་ལྔ་བཅུ་པ་ལ་སོགས་པ་བླ་མེད་ཀྱི་དཀྱིལ་ཆོག་དུ་མར་གསུངས་པས། བླ་མེད་དང་རྣལ་འབྱོར་རྒྱུད་གཉིས་པོ་བཅས་པ་ཐུན་མོང་བ་ཡིན་ནོ། ། ཞེས་དང་། ཡང་ཞེས་བུད་མེད་ལ་སྨོད་པའི་རྩ་ལྟུང་རྣལ་འབྱོར་རྒྱུད་ཀྱི་རྩ་ལྟུང་དུ་གསུངས་པས། གཞན་བཅུ་གསུམ་པོ་ཡང་འདྲ་བར་གསལ་ལོ། ། འདི་ཉིད་ལེགས་པ་ཡིན་ཏེ། རྩ་ལྟུང་བཅུ་བཞི་ནི་རིགས་ལྔའི་སྡོམ་པ་བཟུང་བ་རྣམས་ཀྱི་བཅས་པ་ཡིན་པས། རིགས་ལྔའི་སྡོམ་བཟུང་གི་ཆོ་ག་ནི་རྡོ་རྗེ་རྩེ་མོ་དང་། སམ་བུ་ཊི་དང་། རྡོ་རྗེ་མཁའ་འགྲོ་རྣམས་འདྲ་བར་སྣང་ལ།
ཁྱད་པར་སྡོམ་པ་བསྒྲགས་པའི་སྐབས་ཀྱི་རྩ་ལྟུང་བཅུ་བཞི་བསྒྲགས་པ་ཐུན་མོང་བར་གསུངས་པའི་ཕྱིར་རོ། ། ཞེས་དང་། རྡོ་རྗེ་རྩེ་མོར་ལྟུང་བ་བསྒྲགས་པའི་སྐབས་སུ། དེ་ལས་གཞན་པ་བཅུ་བཞི་ནི། ། ཕས་ཕམ་པར་ནི་རབ་ཏུ་བཤད། ། སྤངས་ཤིང་དོར་བར་མི་བྱ་སྟེ། ། རྩ་བའི་ལྟུང་བ་ཞེས་བཤད་དོ། ། ཞེས་གསུངས་པའི་དོན་ལ། རིགས་ལྔའི་དམ་ཚིག་དེ་དག་ལས། གཞན་པ་ཐུན་མོང་གི་དམ་ཚིག་རྣམས་ཀྱང་ཡིད་ཀྱིས་སྤངས་ཤིང་ལུས་ངག་གིས་དོར་བར་མི་བྱའོ། །
དེ་དག་ཀྱང་གང་ཞེ་ན། ཐོག་མར་རྩ་བའི་དམ་ཚིག་སྟོན་པ་ནི། ཕས་ཕམ་པར་རྒྱུད་སྡེ་རྣམས་ལས་རབ་ཏུ་བཤད་པའི་བཅུ་བཞི་རྣམས་ཀྱི་བཅས་པ་སྟེ། དེ་རྣམས་ལ་མིང་གཉིས་པ་རྩ་བའི་ལྟུང་བ་ཞེས་ཀྱང་བཤད་དོ། ། ཞེས་སོགས་ཟེར་ཞིང་བླ་མེད་དང་རྣལ་འབྱོར་རྒྱུད་གཉིས་ཀྱི་བསླབ་བྱ་ཐམས་ཅད་ཐུན་མོང་བར་བཤད། དེའི་ཤེས་བྱེད་དུ། གལ་ཏེ་བླ་མེད་དང་ཡེ་མི་འདྲ་བའི་རྩ་ལྟུང་བཅུ་བཞི་ཡོད་ན། རྣལ་འབྱོར་རྒྱུད་ལ་མཁས་པའི་སློབ་དཔོན་གསུམ་ལ་སོགས་པ་མཁས་པ་རྣམས་ཀྱིས་ཐ་ནའང་མིང་འདོགས་ཀྱི་གྲངས་ཙམ་ཡང་ཅིའི་ཕྱིར་མི་འཆད་ཅེས་བཤད་དོ། ། གཉིས་པ་དེ་མི་འཐད་པར་བཤད་པ་ནི། དེ་ལ་ཁྱོད་ཀྱིས་དཔལ་མཆོག་གི་དམ་ཚིག་འདི་རྣམས་བླ་མེད་ཀྱི་དཀྱིལ་ཆོག་མང་པོར་གསུངས་ཞེས་པའི་རྒྱུ་མཚན་གྱིས།
རྒྱུད་སྡེ་གོང་མ་གཉིས་བཅས་པ་ཐམས་ཅད་ཐུན་མོང་བར་སྒྲུབ་མི་ནུས་ཏེ། གལ་ཏེ་ནུས་ན་ཐེག་པ་གོང་འོག་གི་བསླབ་བྱ་ཐམས་ཅད་ཐེག་པ་གཉིས་ཀྱི་ཐུན་མོང་བའི་བསླབ་བྱ་ཡིན་པར་འགྱུར་ཏེ། ཐེག་པ་གོང་མའི་གཞུང་ཁུངས་ཐུབ་དུ་མར། ཐེག་པ་འོག་མའི་བཅས་པ་དུ་མ། ཐེག་པ་གོང་མའི་བསྲུང་བྱའི་བཅས་པར་གསུངས་པའི་ཕྱིར་རོ། ། དེས་ན་བཞི་བརྒྱ་ལྔ་བཅུ་པ་ལ་སོགས་པ་བླ་མེད་ཀྱི་དཀྱིལ་ཆོག་མང་པོར། རྣལ་འབྱོར་རྒྱུད་ནས་བཤད་པའི་དམ་ཚིག་རྣམས་གསུངས་པ་ནི། བླ་མེད་པས་དེ་རྣམས་བསྲུང་དགོས་པར་བསྟན་པ་ཡིན་གྱིས། རྒྱུད་སྡེ་གཉིས་པོའི་བསླབ་པ་ཐམས་ཅད་ཐུན་མོང་བ་ཡིན་པར་དགོངས་ནས་གསུངས་པ་མ་ཡིན་པའི་ཕྱིར། བླ་མེད་ཀྱི་རྩ་ལྟུང་མང་པོ་རྣལ་འབྱོར་རྒྱུད་ཀྱི་རྩ་ལྟུང་དུ་མི་འདོད་དོ། །
ཡང་ཁྱོད་ཀྱིས། ཁྱད་པར་དུ་སྡོམ་པ་བསྒྲགས་པའི་སྐབས་ཀྱི་རྩ་ལྟུང་དེ་བླ་མེད་ཀྱི་རྩ་ལྟུང་བཅུ་བཞི། རྣལ་འབྱོར་རྒྱུད་དང་གཉིས་ཀའི་བཅས་པ་ཐུན་མོང་བ་ཡིན་པའི་ཤེས་བྱེད་དུ། ཁྱད་པར་དུ་སྡོམ་པ་བསྒྲགས་པའི་སྐབས་ཀྱི་རྩ་ལྟུང་བཅུ་བཞི་བསྒྲགས་པ་ཐུན་མོང་བར་གསུངས་པའི་ཕྱིར་རོ། ། ཞེས་སོགས་ཡི་གེར་བྲིས་ནས།

རྡོ་རྗེ་རྩེ་མོར། དེ་ལས་གཞན་པ་བཅུ་བཞི་ནི། ། ཕས་ཕམ་པར་ནི་རབ་ཏུ་བཤད། ། སྤངས་ཤིང་དོར་བར་མི་བྱ་སྟེ། ། རྩ་བའི་ལྟུང་བ་ཞེས་བཤད་དོ། ། ཞེས་གསུངས་པའི་དོན། བླ་མེད་ཀྱི་རྒྱུད་ནས་གསུངས་པའི་རྩ་ལྟུང་བཅུ་བཞི། རྒྱུད་གཉིས་ཀའི་བཅས་པ་ཐུན་མོང་བར་གསུངས་པ་ཡིན་པར་བཤད་པ་ནི་དོན་གཏན་ནས་མིན་ཏེ། གལ་ཏེ་གཞན་དུ་ན། རྣལ་འབྱོར་རྒྱུད་པ་རྣམས་ཀྱིས་བླ་མེད་ཀྱི་ཚོགས་རྫས་ཇི་ལྟ་བ་བཞིན་མ་བསྟེན་ན། བླ་མེད་ཀྱི་རྩ་ལྟུང་བཅུ་གསུམ་པ་འབྱུང་བར་འགྱུར་ཏེ།
རྒྱུ་མཚན་དེའི་ཕྱིར། ཞེས་བརྗོད་ན་འཁོར་གསུམ་པོ་གང་ལ་ལན་འདེབས། རྟགས་དངོས་སུ་འགལ་ལ། ཁྱབ་པ་རྟགས་པས་གསལ། འདོད་པར་མི་ནུས་ཏེ། གཞན་དུ་ན་རྒྱུད་སྡེ་དགོངས་འགྲེལ་དང་བཅས་པའི་བཤད་སྲོལ་དང་འགལ་བར་མ་ཟད། རང་ཉིད་ཀྱི་ཁས་ལེན་དང་དངོས་སུ་འགལ་བ་ཡིན་ཏེ། འདི་ལྟར་ཁྱོད་ཀྱི་རྩ་ལྟུང་བཅུ་གསུམ་པའི་སྐབས་སུ། རྒྱུད་སྡེའི་རིམ་པ་ཐ་དད་པའི་དབང་གིས། རྩ་ལྟུང་བཅུ་གསུམ་པའི་སྐབས་ནས་བསྟན་པའི་ཚོགས་རྫས་མི་བསྟེན་པའི་རྩ་ལྟུང་ནི།
བླ་མེད་ཁོ་ནའི་རྩ་ལྟུང་ཡིན་པས་འདིར་བསྲུང་མི་དགོས་སོ་ཞེས་དང་། ཡང་དེའི་སྐབས་སུ་འདི་ལ་གཉིས། བླ་མེད་ཀྱི་རྩ་ལྟུང་དུ་འགྲོ་ཚུལ་དང་། རྣལ་འབྱོར་གྱི་རྩ་ལྟུང་དུ་འགྲོ་ཚུལ་ལོ། ། ཞེས་ས་བཅད་བྱས་ནས། བླ་མེད་ཀྱི་རྩ་ལྟུང་བཅུ་གསུམ་པར་འགྲོ་བ་ལ་ཚོགས་རྫས་མི་བསྟེན་པ་དང་། རྣལ་འབྱོར་རྒྱུད་ཀྱི་དེར་འགྲོ་བ་ལ་རྡོར་དྲིལ་དང་། ཕྱག་རྒྱ་ལ་སྨད་ནས་དེ་དག་མི་བསྟེན་པར་དོར་ན་ལྟུང་བའོ། ། ཞེས་སོགས་བཤད་ནས། རྩ་ལྟུང་བཅུ་གསུམ་པོ་འདིའི་སྐབས་ཀྱི་ཚོགས་རྫས་མི་བསྟེན་པའི་རྩ་ལྟུང་ནི་བླ་མེད་ཁོ་ནའི་རྩ་ལྟུང་ཡིན་པས།
རྣལ་འབྱོར་རྒྱུད་པ་རྣམས་ཀྱིས་བསྲུང་མི་དགོས་པར་བཤད་པ་དང་དངོས་སུ་འགལ་ཞིང་། དེ་ལྟར་བཤད་ནས་སླར་ཡང་། ཞེས་བུད་མེད་ལ་སྨོད་པའི་རྩ་ལྟུང་རྣལ་འབྱོར་རྒྱུད་ཀྱི་རྩ་ལྟུང་དུ་གསུངས་པས། གཞན་བཅུ་གསུམ་ཡང་དེ་དང་འདྲ་བར་གསལ་ལོ། ། འདི་ཉིད་ནི་ལེགས་པ་ཡིན་ཏེ། རྩ་ལྟུང་བཅུ་བཞི་ནི་རིགས་ལྔའི་སྡོམ་པ་བཟུང་བ་རྣམས་ཀྱི་བཅས་པ་ཡིན་ལ། རིགས་ལྔའི་སྡོམ་བཟུང་གི་ཆོ་ག་ནི། རྡོ་རྗེ་རྩེ་མོ་དང་། སམ་བུ་ཊི་དང་། རྡོ་རྗེ་མཁའ་འགྲོ་རྣམས་འདྲ་བར་སྣང་ལ།
ཁྱད་པར་དུ་སྡོམ་པ་བསྒྲགས་པའི་སྐབས་ཀྱི་རྩ་ལྟུང་བཞི་བསྒྲགས་པ་ཐུན་མོང་བར་གསུངས་པའི་ཕྱིར་རོ། ། ཞེས་བཤད་ནས། བླ་མེད་ཀྱི་རྩ་ལྟུང་བཅུ་གསུམ་པོ་མཐའ་དག་རྣལ་འབྱོར་རྒྱུད་པ་རྣམས་ཀྱིས་བསྲུང་དགོས་པར་བཤད་པ་ཡང་དངོས་སུ་འགལ་བ་ཡིན་ནོ། ། སློབ་དཔོན་ཀརྨ་དྷེ་ནུས་སྦྱོང་རྒྱུད་གྱི་འགྲེལ་པར། བུད་མེད་ལ་སྨོད་པ་རྩ་ལྟུང་དུ་གསུངས་པ་ནི། སྦྱོང་རྒྱུད་བླ་མེད་དུ་འགྲེལ་ལུགས་ཡིན་པས། དེ་རྣལ་འབྱོར་རྒྱུད་ལ་རྩ་ལྟུང་བཅུ་བཞི་ཡོད་པའི་སྒྲུབ་བྱེད་ཀྱི་ལུང་ན་སྣང་བ་ལ་འབྲེལ་དོན་མེད་པའི་ཕྱིར་རོ། ། ཡང་ཁྱོད་ཀྱིས་གལ་ཏེ་བླ་མེད་དང་ཡེ་མི་འདྲ་བའི་རྩ་ལྟུང་བཅུ་བཞི་ཡོད་ན། རྣལ་འབྱོར་རྒྱུད་ལ་མཁས་པའི་སློབ་དཔོན་གསུམ་ལ་སོགས་པ་མཁས་པ་རྣམས་ཀྱིས་ཐ་ན་ཡང་འདིའི་གྲངས་ཙམ་ཞིག་ཅིའི་ཕྱིར་མི་འཆད། ཅེས་བཤད་པ་ནི་མ་བརྟགས་པ་སྟེ།
རྡོ་རྗེ་རྩེ་མོའི་སྡོམ་པ་བསྒྲགས་པའི་ལུང་དེའི་དོན་ནི། རྗེ་བཙུན་རྩེ་མོས་སམ་བུ་ཊའི་འགྲེལ་པར། སེམས་བསྐྱེད་པ་གཉིས་ཏེ། སྨོན་པའི་སེམས་བསྐྱེད་པ་ནི། བདག་མིང་འདི་ཞེས་བྱ་བ་ནས། ། དམ་པ་བདག་གིས་བསྐྱེད་པར་བགྱི། ། ཞེས་བྱ་བའི་བར་རོ། ། འཇུག་པའི་སེམས་བསྐྱེད་ཞེས་བྱ་བ་ནི། དེ་ལྟར་བྱང་ཆུབ་ཐོབ་པའི་ཐབས་ཏེ། བྱང་ཆུབ་སེམས་དཔའི་བསླབ་པ་ལ་སློབ་པ་ཡིན་ནོ། །
བསླབ་པ་དེ་ཡང་ཚུལ་ཁྲིམས་གསུམ་སྟེ། ཚུལ་ཁྲིམས་ཀྱི་བསླབ་པ་ཞེས་བྱ་བའི་སེམས་ཅན་ལ་གནོད་པ་གཞི་དང་བཅས་པ་སྤང་བ་ནི་སྡོམ་པའི་ཚུལ་ཁྲིམས་སོ། ། དགེ་བ་ཆོས་སྡུད་ཀྱི་ཚུལ་ཁྲིམས་ནི་ཕ་རོལ་ཏུ་ཕྱིན་པ་དྲུག་ལ་སོགས་པའི་སྤྱོད་པ་ལ་སློབ་པ་ཡིན་ནོ། ། སེམས་ཅན་དོན་བྱེད་ཀྱི་ཚུལ་ཁྲིམས་ནི་བྱང་ཆུབ་སེམས་དཔས་སེམས་ཅན་ལ་ཕན་པ་དང་བདེ་བ་གཉིས་བྱེད་ཅིང་། དེ་གཉིས་འགལ་བའི་ཚེ་ནི་ཕན་པ་ཁོ་ན་བྱེད་པ་སྟེ། བསླབ་པ་ཐམས་ཅད་འདི་གསུམ་དུ་འདུས་པས་འཇུག་པའི་སེམས་བསྐྱེད་པའོ། ། འདི་ལས་ཕྱེ་བས་རྩེ་མོ་ལས། ཕས་ཕམ་བཅུ་བཞི་ཞེས་བྱ་བར་ཡོད་དོ། ། དེ་ལ་སྒྱུར་བྱེད་ཁ་ཅིག སངས་རྒྱས་རྣལ་འབྱོར་སྡོམ་པ་ལ། །
ཚུལ་ཁྲིམས་ཀྱི་ནི་བསླབ་པ་དང་། ། ཞེས་བྱ་བ་ལ་སོགས་པ་འདི་རྣམ་སྣང་གི་དམ་ཚིག་ཏུ་བསྡུས་ནས་འཆད་དོ། ། དེ་ནི་རིགས་པ་མ་ཡིན་ཏེ། རྡོ་རྗེ་རྩེ་མོ་ལས་སྡོམ་པ་བསྒྲགས་པའི་སྐབས་སུ། སངས་རྒྱས་ཆོས་དང་དགེ་འདུན་ཏེ། ། དཀོན་མཆོག་གསུམ་ལ་སྐྱབས་སུ་སོང་། ། འདི་ནི་སངས་རྒྱས་རིགས་ཡིད་འོངས། ། སྡོམ་པ་བརྟན་པར་གྱུར་པའོ། ། ཞེས་རྣམ་སྣང་ལ་འདི་ཙམ་ལས་མ་གསུངས་པའི་ཕྱིར་དང་། ཡང་དེ་ལས་གཞན་པ་བཅུ་བཞི་འདི། །
ཕས་ཕམ་པར་ནི་རབ་ཏུ་བཤད། ། ཅེས་བྱ་བ་ལ་སོགས་པ་བསྒྲགས་པ་གསུངས་པ་བསླབ་པ་འདི་གསུམ་མ་ཡིན་པའི་བཟུང་བ་གང་ཡང་མེད་དོ། ། དེས་ན་འདི་གསུམ་ནི་རིགས་ལྔ་སོ་སོའི་སྡོམ་པར་མ་གཏོགས་ཏེ་སྤྱི་འགྲེའོ། ། ཞེས་གསུངས་པ་ནི་འདིའི་དོན་ཕྱིན་ཅི་མ་ལོག་པར་བཤད་པ་ཡིན་ནོ། ། གྲུབ་ཆེན་ཀུན་དགའ་སྙིང་པོས་དེ་ཉིད་སྣང་ཆེན་དུ། དེ་བཞིན་གཤེགས་པ་ཐམས་ཅད་ཀྱི་ཚུལ་ཁྲིམས་ནི། ཇི་ལྟར་དུས་གསུམ་མགོན་པོ་རྣམས། ། བྱང་ཆུབ་ཏུ་ནི་ངེས་མཛད་པ། ། ཞེས་བྱ་བ་ལ་སོགས་པ་ཕས་ཕམ་པ་ལས་ལྡོག་པའི་མཚན་ཉིད་ཅན་ནོ། ། ཞེས་གསུངས་པས།
སྨོན་འཇུག་གི་སེམས་བསྐྱེད་གཉིས་རིགས་ལྔ་སོ་སོའི་དམ་ཚིག་ཏུ་མ་བསྟན་པར། དེ་བཞིན་གཤེགས་པ་རིགས་ལྔ་པོ་སྤྱི་འགྲོའི་སྡོམ་པ་ཡིན་པར་བཤད་ཅིང་། དེ་ཉིད་ཕས་ཕམ་པ་བཅུ་བཞི་ལས་ལྡོག་པའི་མཚན་ཉིད་ཅན་དུ་བཤད་པའི་ཕྱིར་རོ། ། འདིའི་བཅུ་བཞི་པོ་དེ་ཡང་རྗེ་བཙུན་རྩེ་མོས་གསུངས་པ་ལྟར། མདོ་ནམ་མཁའི་སྙིང་པོ་ནས་བཤད་པའི་སེམས་བསྐྱེད་དབུ་མ་ལུགས་ཀྱི་རྩ་ལྟུང་བཅུ་བཞི་དེ་ལས་གཞན་དུ་བཤད་པ་དོན་མ་ཡིན་ནོ། ། སྤྱི་དོན་གཉིས་པ་རང་ལུགས་བཤད་པ་ལ་གཉིས། བསྲུང་བར་ཁས་ལེན་པ་རིགས་ལྔ་སྡོམ་བཟུང་སྔོན་དུ་འགྲོ་བའི་རྣལ་འབྱོར་རྒྱུད་ཀྱི་སྡོམ་པའི་བསླབ་བྱ་དཔྱད་པ་དང་། དེ་སྔོན་དུ་འགྲོ་བའི་བླ་མེད་རྒྱུད་ཀྱི་སྡོམ་པའི་བསླབ་བྱ་དཔྱད་པའོ། ། དང་པོ་ནི། དཔལ་མཆོག་ལས།
དམ་ཚིག་སྡོམ་པ་སྒྲུབ་ཐབས་འདི། ། ཁྱོད་ཀྱིས་རྟག་ཏུ་བསྲུང་བར་བྱ། ། སངས་རྒྱས་ཀུན་གྱིས་མཐུན་པར་གསུངས། ། དམ་པ་བརྟག་པའི་བཀའ་ཡིན་ནོ། ། གང་ཞིག་བསྐྱེད་པ་ཙམ་གྱིས་ནི། ། སངས་རྒྱས་ཉིད་དུ་དོགས་མེད་པའི། ། བྱང་ཆུབ་སེམས་ནི་བཏང་མི་བྱ། ། ཕྱག་ན་རྡོ་རྗེ་གང་ཡིན་པ། ། དམ་པའི་ཆོས་ནི་མི་སྤོང་ཞིང་། ། ནམ་ཡང་དོར་བར་མི་བྱའོ། །
མི་ཤེས་པ་ཡིས་རྨོངས་པ་ལ་ཡིས། ། དེ་ལ་སྨད་པར་མི་བྱའོ། ། རང་གི་བདུད་རྩི་ཡོངས་སྤངས་ནས། ། དཀའ་ཐུབ་ཀྱིས་ནི་གདུང་མི་བྱ། ། ཇི་ལྟར་བདེ་བས་བདེ་བར་བཟུང་། ། འདི་ནི་མ་བྱོན་རྫོགས་སངས་རྒྱས། ། རྡོ་རྗེ་དྲིལ་བུ་ཕྱག་རྒྱ་རྣམས། ། ནམ་ཡང་དོར་བར་མི་བྱའོ། ། སློབ་དཔོན་སྨད་པར་མི་བྱ་སྟེ། ། འདི་ནི་སངས་རྒྱས་ཀུན་དང་མཉམ། །
ཞེས་པ་རྣམས་གསུངས་པ་དང་། རྡོ་རྗེ་འབྱུང་བ་ལས། དེང་ནས་ཁྱོད་ཀྱིས་གཞན་ཕྱག་རྒྱ་ལ་མི་མཁས་པ་གང་ལ་ཡང་ཕྱག་རྒྱ་གཅིག་ཙམ་ཡང་སྟོན་པར་མ་བྱེད་ཅིག དེ་ཅིའི་ཕྱིར་ཞེ་ན། འདིར་སེམས་ཅན་རྣམས་ཀྱིས་དཀྱིལ་འཁོར་པར་སེམས་པའི་ཕྱག་རྒྱ་བཅིང་པ་ལ་སྦྱོར་བར་བྱེད་ཅིང་དེ་རྣམས་ཀྱི་དངོས་གྲུབ་ཇི་ལྟ་བ་བཞིན་ཐོབ་པར་མི་འགྱུར་བ་དང་། དེ་ནི་སོམ་ཉི་ཟ་བར་གྱུར་པས་ཡ་ང་བ་མ་སྤངས་པར་གྱུར་པ་ཉིད་དུ་དུས་བྱས་ནས་སེམས་ཅན་དམྱལ་བ་མནར་མེད་པར་ལྟུང་བར་འགྱུར་ལ། རྒྱུ་དེས་ཀྱང་ཁྱོད་ངན་འགྲོར་ལྷུང་བར་འགྱུར་རོ། ། ཞེས་བརྗོད་པར་བྱའོ། ། ཞེས་པ་དབང་བསྐུར་ཟིན་པའི་རྗེས་སུ་བརྗོད་པར་བཤད་པས། གསང་སྒྲོགས་བསྲུང་བ་དང་བཅུ་གཅིག་ཙམ་ཡིན་ནོ། །
འདི་དག་གི་དོན་ལ་ཡང་རེ་རེ་ཞིང་། བརྟེན་དང་། ཡུལ་དང་། བསམ་པ་དང་། དུས་སྐབས་དང་། ངོ་བོ་ཉིད་ཀྱི་ཡན་ལག་དང་། ལྔ་ལྔའི་སྒོ་ནས་ཤེས་དགོས་པ་ལས། འདིར་གཞུང་གི་སྟེང་དུ་ངོ་བོ་ཉིད་ཀྱི་ཡན་ལག་ཙམ་བཤད་ན། ལྟུང་བ་དང་པོ་གཉིས་ནི། བྱང་ཆུབ་སེམས་ནི་བཏང་མི་བྱ། །
ཞེས་པས་བསྟན། དེ་ཡང་བླ་མེད་ཀྱི་དཀྱིལ་ཆོག་རྣམས་ལས། བྱང་ཆུབ་ཀྱི་སེམས་མི་བཏང་བའི་ཤེས་བྱེད་དུ། གང་གི་ཞེས་སོགས་ཚིགས་བཅད་གཉིས་འདྲེན་པ་ཡོད་མོད་ཀྱི། གྲུབ་ཆེན་ཀུན་དགའ་སྙིང་པོའི་དཔལ་མཆོག་གི་འགྲེལ་པར་འབྱུང་བ་ལྟར་བཤད་ན། སྨོན་པ་བྱང་ཆུབ་ཀྱི་སེམས་བཏང་བ་ནི་རྩ་བའི་ལྟུང་བ་དང་པོའོ། ། གཉིས་པ་ནི་འཇུག་པ་བྱང་ཆུབ་ཀྱི་སེམས་བཏང་བ་སྟེ། བསླབ་པ་གསུམ་གྱིས་ཟིན་པའི་རྩ་བའི་སེམས་བསྐྱེད་མི་འདོད་པའི་བསམ་པ་སྤོང་བ་ནི་རྩ་ལྟུང་གཉིས་པའོ། ། འཇུག་པ་སེམས་བསྐྱེད་ཀྱི་བསླབ་པ་ཉམས་ལེན་སྤོང་བ་གཉིས་པར་འདོད་པ་མ་ཡིན་ཏེ། དེ་ལྟར་ན་གོང་འོག་གི་རྩ་ལྟུང་ཐམས་ཅད་གཉིས་པའི་ནང་དུ་འདུས་པའི་སྐྱོན་ཡོད་པའི་ཕྱིར་རོ། །
གསུམ་པ་ནི། ཕྱག་ན་ཞེས་པ་སྟེ། སྙིང་གར་ཟླ་བའི་སྟེང་དུ་རྡོ་རྗེ་རྩེ་ལྔ་པ་བསྒོམས་ནས། ཐམས་ཅད་རྣལ་འབྱོར་དུ་བསྐྱེད་པ་དེ་སྤངས་པ་རྩ་ལྟུང་དུ་བཤད་ཅིང་། དེའི་ཤེས་བྱེད་དུ། གང་ཟག་གི་ཞེས་སོགས་ཀྱི་ཚིག་རྐང་གཉིས་གསུངས་སོ། ། བཞི་པ་ནི། དམ་པའི་ཞེས་གསུངས་ཏེ། ཐེག་པ་ནི་བསྡུས་པའི་དམ་པའི་ཆོས་རྣམས་ལ། འདི་ནི་རྒྱལ་བའི་བཀའ་མ་ཡིན། །
སྟོན་པའི་བསྟན་པ་མ་ཡིན་ཏེ། ། ཞེས་སོགས་སེམས་ཀྱི་མཐིང་སླད་དུ་བྱེད་པའི་སྒོ་ནས་སྤོང་ན་རྩ་བའི་ལྟུང་བའོ། ། ལྔ་པ་ནི། ནམ་ཡང་ཞེས་སོགས་ཏེ། འདི་དག་བཀའ་སོགས་མིན་མི་ཟེར་ཡང་། འདི་དག་ལ་དགོས་པ་མེད་དོ། ། ཞེས་སོགས་ངག་གིས་སྤོང་བ་དང་། དམ་པའི་ཆོས་ཀྱི་གླེགས་བམ་འཚོང་བ་དང་། གཏའ་མར་འཇུག་པ་སོགས་ལུས་ཀྱི་སྒོ་ནས་སྤོང་ན་རྩ་བའི་ལྟུང་བའོ། ། དྲུག་པ་ནི།
མི་ཤེས་ཞེས་སོགས་ཏེ། དང་པོར་ཐོས་བྱུང་གིས་མ་བཙལ་བས་མི་ཤེས། བར་དུ་བསམ་བྱུང་གི་ཤེས་རབ་ཀྱིས་མ་དཔྱད་པས་རྨོངས་པའི་དབང་གིས། གྲུབ་མཐའ་བཞི་པོ་རྣམས་ལ་འདི་ནི་དགོས་པ་མེད་དོ། ། ཞེས་སེམས་ཀྱི་མཐིང་སླད་བྱེད་པའི་སྒོ་ནས་སྤོང་བ་རྩ་ལྟུང་ངོ་། ། དེ་ལ་དང་པོ་གཉིས་ནི་རྗོད་བྱེད་སྤངས་པ་ཡིན་ལ། དེ་ལ་དང་པོ་གཉིས་ནི་བརྗོད་བྱ། གསུམ་པ་ནི་ཉམས་ལེན་སྤོང་བའོ། ། བདུན་པ་ནི་རང་བཞིན་ཞེས་སོགས་ཏེ། རྣལ་འབྱོར་རྒྱུད་ཀྱི་དཀྱིལ་འཁོར་དུ་དབང་ཐོབ་ཕྱིན་ཆད་ལུས་ངག་ཡིད་གསུམ་བྱ་བ་དང་བཅས་པ་དུམ་བུ་བཞི་ལྷའི་རང་བཞིན་དུ་བྱིན་གྱིས་བརླབས་པ་ཡིན་པས།
དཀའ་ཐུབ་སྤྱོད་པ་སོགས་ཀྱིས་གདུང་བར་བྱེད་ན་རྩ་བའི་ལྟུང་བའོ། ། དེའི་ཤེས་བྱེད་དུ། འདི་ནི་མ་འོངས་རྫོགས་སངས་རྒྱས་ཞེས་པའོ། ། བརྒྱད་པ་ནི། རྡོ་རྗེ་དྲིལ་བུ་ཕྱག་རྒྱ་རྣམས། ། ནམ་ཡང་དོར་བར་མི་བྱའོ། ། ཞེས་པ་སྟེ། ལུས་ངག་ཡིད་གསུམ་བྱ་བ་དང་བཅས་པ་ཕྱག་རྒྱ་བཞིའི་རང་བཞིན་དུ་བྱིན་གྱིས་བརླབས་པ་དེ་སྤངས་ན་རྩ་ལྟུང་ངོ་། ། དགུ་པ་ནི། སློབ་དཔོན་ཞེས་སོགས་པ་སྟེ་རྣལ་འབྱོར་རྒྱུད་ཀྱི་དཀྱིལ་འཁོར་དུ་དབང་བསྐུར་བ།
རྒྱུད་བཤད་པ་དང་། དམ་ཚིག་བཤད་པ་དང་། མན་ངག་སྦྱིན་པའི་རྡོ་རྗེ་སློབ་དཔོན་ལ། འདི་ནི་ཚུལ་ཁྲིམས་དང་མི་ལྡན་པའོ། ། ཞེས་སོགས་ཀྱི་སྒོ་ནས་སྨོད་ན་རྩ་ལྟུང་ངོ་། ། དེའི་ཤེས་བྱེད་དུ། འདི་ནི་སངས་རྒྱས་ཀུན་དང་མཉམ་ཞེས་གསུངས་སོ། ། བཅུ་པ་ནི། དབང་གིས་མ་སྨིན་པའི་གང་ཟག་ལ་སེམས་མ་རྡོ་རྗེ་མ་ལ་སོགས་པའི་ཕྱག་རྒྱ་སྟོན་པ་ལྟ་བུའོ། ། དེ་རྣམས་ནི་རྣལ་འབྱོར་རྒྱུད་ཀྱི་ལྟུང་བའི་རྐང་གྲངས་ངོས་བཟུང་བ་ཡིན་ནོ། །
གཉིས་པ་བསྲུང་བར་ཁས་ལེན་པར་རིགས་ལྔའི་སྡོམ་བཟུང་སྔོན་དུ་འགྲོ་བ་བླ་མེད་རྒྱུད་ཀྱི་སྡོམ་པའི་དཔྱད་པ་ནི། སྡོམ་པ་དེའི་མི་མཐུན་ཕྱོགས་ངོས་བཟུང་ནས། དེ་སྤོང་བ་ལ་བསླབ་པར་བྱ་བ་ཞེས་པའི་དོན་ཡིན་པས། སྡོམ་པ་འདི་བླ་མེད་ཀྱི་ཐུན་མོང་མ་ཡིན་པའི་བུམ་དབང་གི་སྡོམ་པ་ཡིན་པས། སྡོམ་པ་འདི་གཅོད་པར་བྱེད་པའི་མི་མཐུན་ཕྱོགས་ཀྱི་རྩ་ལྟུང་ནི། རྡོ་རྗེ་གུར་གྱི་ལེའུ་བཅུ་པ་དང་། གཤེད་དམར་གྱི་རིམ་པར་ཕྱེ་བ་བཅོ་བརྒྱད་པ་དང་། དགྲ་ནག་གི་རིམ་པར་ཕྱེ་བ་བཅུ་བདུན་པ་དང་། དཔལ་དུས་ཀྱི་འཁོར་ལོའི་དབང་ལེ་ནས་བཤད་པའི་རྩ་ལྟུང་བཅུ་བཞི་པོ་རྣམས་དང་། དེང་སང་གི་རྩ་ལྟུང་བཅུ་བཞི་པོ་འདི་ནི་གསང་བ་འདུས་པའི་རྒྱུད་འབུམ་པ་ན་བཞུགས་པ་གྲུབ་པའི་དབང་ཕྱུག་རྣམས་ཀྱིས་ཟུར་དུ་ཕྱུང་བ་ཡིན་ནོ། །
དེ་ཡང་རྣལ་འབྱོར་དབང་ཕྱུག་གི་བརྒྱུད་པ་འཛིན་པ་རྣམས་ཀྱིས་ནི་བིརྺ་པས་ཕྱུང་བར་བཞེད་ལ། འགའ་ཞིག་འཕགས་པ་ཀླུ་སྒྲུབ་ཀྱིས་ཕྱུང་བར་བཞེད་ཅིང་། ཡང་འགའ་ཞིག་བྷ་ཝི་ལྷས་ཕྱུང་ཞེས་གསུངས། གང་ལྟར་ཡང་འགལ་བ་མེད་དེ། བཀའ་ནས་ཕྱུང་བ་ཡིན་པའི་ཕྱིར་རོ། ། ཡན་ལག་གི་ལྟུང་བ་ནི་རྡོ་རྗེ་སྙིང་པོ་རྒྱན་གྱི་རྒྱུད་ལས་གསུངས་པའི་ཡན་ལག་གི་ལྟུང་བ་བརྒྱད་རྣམས་ཡིན་ནོ། ། འོ་ན་རྒྱུད་སྡེ་གོང་མ་གཉིས་ཀར་རྡོ་རྗེ་སློབ་དཔོན་གྱི་དབང་ལ་རིགས་ལྔའི་སྡོམ་བཟུང་སྔོན་དུ་འགྲོ་བར་མཚུངས་ན། འོ་ན་དེ་ལྟར་བསྟན་པའི་རྩ་ལྟུང་བཅུ་བཞི། ཡན་ལག་གི་ལྟུང་བ་བརྒྱད་དང་། དམ་ཚིག་ཉི་ཤུ་རྩ་གཉིས་བླ་མེད་ཀྱི་བསྲུངས་བྱའི་སྡོམ་པར་བཤད་ནས།
རྣལ་འབྱོར་རྒྱུད་ཀྱི་བསླབ་བྱའི་སྡོམ་པར་བཤད་ནས། རྣལ་འབྱོར་རྒྱུད་ཀྱི་བསླབ་བྱའི་དམ་ཚིག་ཏུ་མ་བཤད་པའི་རྒྱུ་མཚན་ཅི་ཡིན་སྙམ་ན། གོང་དུ་བཤད་པ་ལྟར་གྱི་རྒྱུད་སྡེ་བཞི་ཀའི་སྡོམ་པ་དེ་དག་བཟུང་བའི་ཆོ་གས་ཐོབ་པ་མ་ཡིན་གྱི། དེ་དག་རང་རང་གི་དབང་བསྐུར་གྱི་སྟོབས་ཀྱིས་ཐོབ་པ་ཡིན་པས། འདི་ལ་དགོངས་ནས་སྡོམ་པ་གསུམ་གྱི་རབ་ཏུ་དབྱེ་བ་ལས། ཕུང་པོ་ཁམས་དང་སྐྱེ་མཆེད་ལ། ། སངས་རྒྱས་ས་བོན་བཏབ་ནས་ནི། ། ཚེ་འདིར་སངས་རྒྱས་བྱེད་པ་ཡི། ། ཐབས་ལ་དབང་བསྐུར་ཞེས་སུ་བཏགས། ། ཞེས་དང་།
རིག་འཛིན་སྔགས་ཀྱི་སྡོམ་པ་ཡང་། ། དབང་བསྐུར་མེད་ན་ཐོབ་མི་ནུས། ། ཞེས་གསུངས་པ་ཡིན་ནོ། ། དེས་ན་རྒྱུད་སྡེ་གོང་མ་གཉིས་ཀྱི་ཐུན་མོང་མ་ཡིན་པའི་སྡོམ་པ་ཡང་རང་རང་གི་དབང་བསྐུར་གྱིས་ཐོབ་པ་ཡིན་པས་བསྲུང་བྱའི་ལྟུང་བ་ཡང་སོ་སོ་ཡིན་ནོ། ། འདིར་རིག་འཛིན་སྔགས་ཀྱི་སྡོམ་པ་ཞེས་པའི་རིག་པ་ནི། རྗེ་ས་ཆེན་གྱི་གསུང་སྒྲོས་གཉག་གིས་བྲིས་པ་ལས། དཀྱིལ་འཁོར་དུ་ཞུགས་པའི་དུས་སུ་མེ་ཏོག་གང་ལ་ཕོག་པའི་ལྷ་དང་དེའི་སྔགས་ཡིན་ལ། དེ་འཛིན་པ་ནི་སྒོམ་བཟླས་ཀྱི་སྒོ་ནས་དེ་མཉེས་པར་བྱེད་པ་ལ་གསུངས་སོ། ། རྩ་བ་དང་ཡན་ལག་གི་ལྟུང་བ་དེ་དག་རེ་རེ་ལ་ཡང་། རྟེན་དང་།
ཡུལ་དང་། བསམ་པ་དང་། དུས་སྐབས་དང་། ངོ་བོ་ཉིད་ཀྱི་ཡན་ལག་དང་ལྔ་ལྔའི་སྒོ་ནས་ཤེས་དགོས་པ་ལས། དེ་དག་རྗེ་བཙུན་ཆེན་པོས་བཤད་པའི་འཁྲུལ་སྤོང་དང་། དེའི་དགོངས་འགྲེལ་ཁོ་བོ་ཅག་གིས་བྱས་པའི་རྩ་ལྟུང་གི་རྣམ་བཤད་ལས་བཤད་པ་ལྟར་ཤེས་དགོས་པས་དེ་དག་ཏུ་བལྟ་བར་བྱའོ། ། དེ་ལ་ཡང་ལྟུང་བའི་ངོ་བོ་ཉིད་ཀྱི་ཡན་ལག་ལ་ལུས་ངག་གི་སྒོ་ནས་ལྟུང་བ་དང་། ལྟུང་བའི་གཟུགས་བརྙན་གཉིས་ཡོད་པར་དགོངས་ནས། བདེ་གཤེགས་བཀའ་འདས་ཀྱི་ལྟུང་བའི་སྐབས་སུ། དཔལ་བིརྺ་པའི་མན་ངག་གི་བཤད་སྲོལ་ཀྱི་སོ་ཐར་གྱི་ཕམ་པ་བཞི་བདེ་གཤེགས་བཀའ་འདས་ཀྱི་རྩ་ལྟུང་དུ་གསུངས་ཤིང་།
ལྟུང་བའི་གཟུགས་ཅན་ངོས་བཟུང་བ་ནི་རྩ་ལྟུང་འཁྲུལ་སྤོང་ལས། དེ་ལ་ཕམ་པ་བཞི་ཀ་བསམ་པ་ཀུན་ཏུ་སྤྱད་པར་གྱུར་ན་ནི་ལྟུང་བའི་གཟུགས་ཅན་དུ་འགྱུར་བས། བྱང་ཆུབ་སེམས་དཔའ་ལ་ཉེས་པ་མེད་པ་ཉིད་དེ། དེད་དཔོན་སྙིང་རྗེ་ཆེན་པོས་ཚོང་པ་གཡོ་ཅན་མདུང་ཐུང་གིས་བསད་པའི་རྟོགས་པ་བརྗོད་པ་བཞིན་ནོ། ། དེས་ན་བྱང་ཆུབ་སེམས་དཔའ་བསམ་པ་དགེ་བས་ཕམ་པ་ལ་སོགས་སྤྱད་ཀྱང་ལྟུང་བའི་གཟུགས་ཅན་ཡིན་པས་ཉེས་པ་མེད་ལ། སེམས་ཅན་གྱི་དོན་རྒྱ་ཆེན་པོར་འགྱུར་བའི་སྐབས་ཡོད་བཞིན་དུ། ཕམ་པ་གང་གིས་འཇིགས་ནས་མི་སྤྱད་ན་གཟུགས་ཅན་དེ་ཉེས་པར་འགྱུར་ལ། ཐབས་གཞན་གྱིས་བསྒྲུབ་པར་ནུས་བཞིན་དུ་ལྟུང་བ་དག་སྤྱད་ན་ནི། ཆོ་ག་བཙན་པོ་ཡོད་བཞིན་དུ་སྦྱོར་བ་ལ་བག་ཡངས་ཀྱི་ཉེས་པར་འགྱུར་བས་ཕམ་པ་ཉིད་ཡིན་ནོ། ། ཞེས་གསུངས་པ་ལ།
ཁ་ཅིག་འདི་ལྟར་སྨྲ་བར་བྱེད་དེ། བོད་ཁ་ཅིག་བྱང་སའི་ཕམ་པ་བརྒྱད་དང་། སོ་ཐར་གྱི་བཀའ་འདས་ཀྱི་རྩ་ལྟུང་འཆད་པ་ནི། རྒྱ་གཞུང་གང་ནས་ཀྱང་བཤད་པ་མི་སྣང་ལ། འཐད་པ་ཡང་མ་ཡིན་ཏེ། སྡོམ་གསུམ་གང་གི་ལུགས་ལ་ཡང་། སྡོམ་པ་དེའི་རྩ་བ། སྡོམ་པ་དེ་ལ་ལྟོས་ཏེ་ནམ་ཡང་གནང་བ་འབྱུང་བ་མི་སྲིད་ལ། སྲོག་གཅོད་སོགས་ལ་སྡོམ་པ་འདི་ལ་ལྟོས་ཏེ་གནང་བའི་སྐབས་ཡོད་པའི་ཕྱིར། ཞེས་ཟེར་རོ། །
འདི་ནི་མ་བརྟགས་པ་ཆེན་པོ་ཡིན་ཏེ། འདི་ལྟར་འོ་ན་བྱང་སེམས་ཀྱི་སྡོམ་ལྡན་ལ་བྱང་སེམས་ཀྱི་སྡོམ་པ་ལ་ལྟོས་ཏེ་སྲོག་གཅོད་སོགས་ནམ་ཡང་གནང་བ་འབྱུང་བ་མི་སྲིད་པར་འགྱུར་ཏེ། སྲོག་གཅོད་པ་སོགས་བྱང་སེམས་སྡོམ་པའི་རྩ་བར་བཅས་པའི་ཕྱིར། ཞེས་བརྗོད་ན་འཁོར་གསུམ་པོ་གང་ལ་ལན་འདེབས། གལ་ཏེ་རྟགས་དངོས་སུ་ཁས་མི་ལེན་པས། མ་གྲུབ་ཅེས་ཀྱང་བྱ་མི་ནུས་སྟེ་ནམ་སྙིང་གི་མདོ་ལས། གང་སུའི་ཕྱིར། རབ་ཏུ་བྱུང་བས་སྐྲ་དང་ཁ་སྤུ་བྲེགས་ནས། ཆོས་གོས་ངུར་སྨྲིག་གྱོན་པ་བསླབ་པ་བཟུང་ཡང་རུང་མ་བཟུང་ཡང་རུང་ཚུལ་ཁྲིམས་འཆལ་ཡང་རུང་། ཚུལ་ཁྲིམས་དང་ལྡན་ཡང་རུང་།
དེའི་ངུར་སྨྲིག་འཕྲོག་གམ། ཁྱིམ་ནས་ཀུན་ནས་ཀུན་ཏུ་བྱེད་དུ་འཇུག་གམ། བཙོན་རར་འཇུག་པའམ། སྲོག་དང་བྲལ་བར་བྱེད་དུ་འཇུག་པ་འདི་ནི་རྩ་བའི་ལྟུང་བ་གསུམ་པའོ། ། ཞེས་གསུངས་པ་འདི་རྣམས་བསླབ་བསྡུས་སུ་ཚིགས་བཅད་བྱས་པ་ནི། ཚུལ་ཁྲིམས་འཆལ་པའི་དགེ་སློང་གི ། ངུར་སྨྲིག་འཕྲོག་དང་བརྡེག་པ་དང་། ། བཙོན་རར་འཇུག་པར་བྱེད་པ་དང་། ། རབ་ཏུ་བྱུང་བ་འབེབས་པ་དང་། ། སྲོག་བྲལ་བྱེད་ན་གསུམ་པ་ཡིན། །
ཞེས་སྲོག་གཅོད་བྱང་སེམས་ཀྱི་རྩ་ལྟུང་གསུམ་པར་གསུངས་པའི་ཕྱིར་རོ། ། དེ་ལ་རང་སྡེ་ཁ་ཅིག་གོང་གི་རྩོད་པ་དེ་ལ་ལན་འདེབས་པར་བསམ་ནས། དུས་འཁོར་དུ། ཀུན་ད་བྱང་ཆུབ་ཀྱི་སེམས་སྤངས་པ་རྩ་ལྟུང་ལྔ་པར་གསུངས་ཀྱང་། དེ་གནང་བའི་སྐབས་ཡོད་པས་གོང་གི་རྩོད་པ་དེ་མ་ངེས་སོ། ། ཞེས་འདོད་ཀྱང་། དུས་འཁོར་ལས་ཀུན་ད་བྱང་ཆུབ་ཀྱི་སེམས་བཏང་བ་ཙམ་རྩ་ལྟུང་ལྔ་པར་གསུངས་པ་མ་ཡིན་ཏེ། འདིར་བྱང་ཆུབ་ཀྱི་སེམས་ནི་ས་བོན་ཏེ་བདེ་བར་མི་འགྱུར་རོ། ། དེ་བས་ན་དེ་ཁོ་ན་ཉིད་མེད་པའི་དབང་པོ་གཉིས་ཀྱི་བདེ་བས་སངས་རྒྱས་སུ་འདོད་པ་རྣམས་ལ་རྩ་ལྟུང་ལྔ་པར་འགྱུར་རོ། ། ཞེས་གསུངས་ཤིང་།
དེ་དང་མཐུན་པར་ཡེ་ཤེས་གྲུབ་པར། དབང་པོ་གཉིས་སྦྱོར་བདེ་བ་ནི། ། དེ་ཉིད་ཡིན་ཞེས་སྐྱེ་ངན་སྨྲ། ། དེ་ཡི་དེ་ཉིད་བདེ་ཆེན་དུ། ། རྒྱལ་བ་མཆོག་གིས་མ་གསུངས་སོ། ། ཞེས་གསུངས་པ་ལྟར་ཡིན་ནོ། ། གཉིས་པ་སྡོམ་པའི་ངོ་བོ་བཟུང་བ་ལ་གཉིས། བླ་མེད་ཀྱི་སྡོམ་པའི་ངོ་བོ་ངོས་བཟུང་བ་དང་། རྒྱུད་སྡེ་འོག་མ་གསུམ་གྱི་སྡོམ་པའི་ངོ་བོ་དཔྱད་པའོ། ། དང་པོ་ནི།
དཔལ་ལྡན་གསང་བ་འདུས་པའི་ཕྱི་མ་ལས། དབང་པོ་གང་དང་གང་ལམ་ཉིད། ། རྐྱེན་ལས་གང་དང་གང་བྱུང་བ། ། ཡིད་ནི་མན་ཞེས་བྱ་བ་སྟེ། ། ཊ་ནི་སྐྱོབ་པར་བྱེད་པའི་དོན། ། འཇིག་རྟེན་སྤྱོད་ལས་རྣམ་པར་གྲོལ། ། རྡོ་རྗེ་གསུམ་གྱི་བསྲུང་བ་ནི། ། གང་བཤད་དམ་ཚིག་སྡོམ་པ་སྟེ། ། སྔགས་ཀྱི་སྤྱོད་པ་ཞེས་བཤད་དེ། ། ཞེས་གསུངས་པས།
སྔགས་ཀྱི་དམ་ཚིག་དང་སྡོམ་པ་ངོས་འཛིན་པར་མཛད་པ་ལ། དེའི་དོན་ནི་རྡོ་རྗེ་འཆང་ཆེན་པོའི་སྐུ་གསུང་ཐུགས་རྡོ་རྗེ་གསུམ་གྱིས། རིག་པ་འཛིན་པའི་ལུས་ངག་ཡིད་གསུམ། འཇིག་རྟེན་པའི་སྤྱོད་པ་ལས་སྐྱོབས་པའི་སྲུང་བར་བྱེད་པའི་ཐབས་ཁྱད་པར་ཅན་ཏེ། དེའི་སྐྱོབས་ཚུལ་ནི། ཐ་མལ་པའི་ལུས་ངག་ཡིད་གསུམ་གནས་བསྒྱུར་ཏེ། རྡོ་རྗེ་འཆང་ཆེན་པོའི་སྐུ་གསུང་ཐུགས་སུ་བལྟ་བའི་སེམས་དཔའི་རིགས་རྒྱུན་ཆགས་པ་སྟེ། ཁ་ཆེ་ཛྙཱ་ན་ཤྲཱིས་ཀྱང་། ཕྱག་རྒྱ་སྔགས་སོགས་རྣལ་འབྱོར་ནི། ། རིམ་པ་གཉིས་ལ་བརྟེན་པ་ལས། །
རྡོ་རྗེ་ཡེ་ཤེས་ལུས་ངག་གིས། ། ལྷ་ཡི་རྣལ་འབྱོར་རབ་བསྒོམ་པའི། ། ཐབས་དང་ལྡན་པར་སྒྲུབ་པ་ནི། ། བྱང་ཆུབ་སེམས་དཔའི་སྡོམ་པའོ། ། ཞེས་གསུངས་ཤིང་། རྗེ་བཙུན་ཆེན་པོས་རྩ་ལྟུང་འཁྲུལ་སྤོང་དུ། འོ་ན་ཁྱོད་ཀྱི་སོ་སོ་ཐར་པ་སྔོན་དུ་སོང་བའི་སྡོམ་པ་གསུམ་པོ་གང་ཡིན་ཞེ་ན། འདིར་སོ་སོར་ཐར་པའི་རང་བཞིན་གཞན་ལ་གནོད་པ་བྱེད་པ་གཞི་དང་བཅས་པ་ལས་ལྡོག་པ་ཡིན་ལ། བྱང་ཆུབ་སེམས་དཔའི་སྡོམ་པ་ནི་དེའི་སྟེང་དུ་གཞན་ལ་ཕན་འདོགས་པར་ཞུགས་པ་ཡིན་ཞིང་། རིག་པ་འཛིན་པ་ནི་དེ་དག་ཀྱང་ལྷའི་རྣམ་པའམ་ཡེ་ཤེས་ཀྱིས་བྱིན་གྱིས་བརླབས་ནས་ལོངས་སྤྱོད་པས་ན་འདི་ལ་འགལ་བ་ཡོད་པ་མ་ཡིན་ནོ། །
ཞེས་གསུངས་ཤིང་། མདོར་ན་རྗེ་བཙུན་སྐུ་མཆེད་གཉིས་ཀྱིས། རྡོ་རྗེ་སློབ་དཔོན་མཁས་པ་ཞིག་གིས། སློབ་མ་ལ་དབང་བསྐུར་བའི་དུས་སུ་སློབ་མའི་ཐ་མལ་གྱི་ལུས་ངག་ཡིད་གསུམ་གྱི་གནས་བསྒྱུར་ནས། སངས་རྒྱས་ཀྱི་སྐུ་གསུངས་ཐུགས་སུ་བྱིན་གྱིས་བརླབས་ནས་སྣང་བའི་ངོ་བོ་ཐམས་ཅད་ལྷ་དང་གཞལ་ཡས་ཁང་དང་། དྲན་རིག་ཐམས་ཅད་ཡེ་ཤེས་སུ་བལྟ་བ་སྟེ། མདོར་ན་སྣང་གྲག་རིག་གསུམ་གྱི་ཆོས་ཐམས་ཅད་ལྷ་སྔགས་ཡེ་ཤེས་སུ་བལྟ་བའི་སེམས་པ་རྒྱུན་ཆགས་གཅིག་ལ་གསང་སྔགས་ཀྱི་སྡོམ་པ་ཞེས་ཀྱང་བྱ་སྟེ། ། ཞེས་གསུངས་པ་ལྟར་ཡིན་ནོ། ། གཉིས་པ་རྒྱུད་སྡེ་འོག་མ་གསུམ་གྱི་སྡོམ་པའི་ངོ་བོ་དཔྱད་པ་ནི། རྒྱུད་སྡེ་འོག་མ་གསུམ་ནསསྣང་བའི་དངོས་པོ་ཐམས་ཅད་ལྷའི་རྣམ་པར་བསྒོམ་པ་མེད་པས།
རྣལ་འབྱོར་རྒྱུད་ཀྱི་ཐུན་མོང་པ་མ་ཡིན་པའི་དམ་ཚིག་དང་སྡོམ་པའི་ངོ་བོ་ཡང་རང་ཉིད་ལྷའི་རྣམ་པར་བསྒོམ་པ་ལ་བཤད་པ་ཡིན་ཏེ། དཔལ་མཆོག་ལས། རྟག་ཏུ་རང་གི་དམ་ཚིག་བསྲུང་། ། ཞེས་གསུངས་ལ། དེའི་འགྲེལ་པར་གྲུབ་ཆེན་ཀུན་སྙིང་གིས། རྟག་ཏུ་རང་གི་དམ་ཚིག་བསྲུང་། ། ཞེས་པ་ནི། རང་ཉིད་ལྷག་པའི་ལྷ་རྡོ་རྗེ་སེམས་དཔའི་སྐུ་གསུང་ཐུགས་དང་ལྡན་པ་ཡིན་ནོ། ། ཞེས་གསལ་བར་གསུངས་པའི་ཕྱིར་རོ། ། འདིར་ཐུན་མོང་མ་ཡིན་པའི་སྡོམ་པ་ཞེས་བརྗོད་པའི་དོན་ནི།
དབང་བསྐུར་བའི་དུས་སུ་རིགས་ལྔའི་སྡོམ་བཟུང་ལན་གསུམ་བྱས་པའི་རྡོ་རྗེ་སློབ་དཔོན་གྱི་དབང་གི་བར་རྫོགས་པར་ཐོབ་པའི་སྐབས་སུ་ཐོབ་པའི་སྔགས་སྡོམ་གྱི་གཙོ་བོ་ཡིན་པས་དེ་སྐད་དུ་བརྗོད་པ་ཡིན་ནོ། ། འོ་ན་རྒྱུད་སྡེ་གོང་མའི་སློབ་མའི་དབང་ཙམ་ཐོབ་པ་དང་། སྤྱོད་རྒྱུད་ལས་ཀྱང་འདི་ཉིད་ལྟར་བསྒོམ་པ་ཡོད་པར་བཤད་པས། དེ་རྣམས་སྡོམ་པའི་ངོ་བོ་ཡིན་ནམ་མིན། དང་པོ་ལྟར་ན་གོང་དུ་བཤད་པའི་ཐུན་མོང་མ་ཡིན་པའི་སྡོམ་པ་དང་ཁྱད་པར་ཅི་ཡོད། གཉིས་པ་ལྟར་ན་དེ་རྣམས་ཀྱི་སྡོམ་པ་མ་ཡིན་ན། དེ་རྣམས་ཀྱི་སྡོམ་པའི་ངོ་བོ་གཞན་ཅི་ཞིག་ཡོད་ཞེ་ན་བདེན་ཏེ། དེ་དེ་རྣམས་ཀྱི་སྔགས་སྡོམ་ཀྱི་ངོ་བོ་ཡིན་ཀྱང་། འདིར་གོང་དུ་བཤད་པ་ལྟར་ཐུན་མོང་དང་ཐུན་མོང་མ་ཡིན་པའི་སྔགས་སྡོམ་གྱི་ཁྱད་པར་ནི། རྡོ་རྗེ་སློབ་དཔོན་གྱི་དབང་ལ་སོགས་པ་དེ་ཐོབ་བྱེད་ཀྱི་ཆོ་ག་རྫོགས་པ་ཐོབ་མ་ཐོབ་ཀྱི་དབྱེ་བ་ཡིན་པས།
རྒྱུད་སྡེ་གོང་མ་གཉིས་ཀྱི་སློབ་མའི་དབང་ཙམ་ཐོབ་པ་མན་ཆད་ཀྱིས་བདག་ཉིད་ལྷ་རུ་བསྒོམ་པ་ཐུན་མོང་མ་ཡིན་པའི་སྔགས་སྡོམ་གྱི་ངོ་བོ་ཡིན་ཏེ། དཔེར་ན། དགེ་བསྙེན། དགེ་ཚུལ་དགེ་སློང་གསུམ་གྱི་སྡོམ་པའི་ངོ་བོ་སྤོང་སེམས་ཡིན་པ་འདྲ་ཡང་། དེ་ཐོབ་བྱེད་ཀྱི་ཆོ་གའི་སྒོ་ནས་ཁྱད་པར་ཆེན་པོ་ཡོད་པ་བཞིན་ནོ། ། སྤྱོད་རྒྱུད་ཀྱི་སྔགས་སྡོམ་གྱི་ངོ་བོ་ཡང་། ཕྱག་རྡོར་དབང་བསྐུར་བའི་རྒྱུད་ལས། ཞི་བའི་བློ་གྲོས་གང་གི་ཚེ་བྱང་ཆུབ་སེམས་དཔའི་སྤྱད་པ། གསང་སྔགས་ཀྱི་སྒོ་སྤྱོད་པའི་བདག་ཉིད། རང་གི་ལྷའི་གཟུགས་བྱས་ལ།
ཐེ་ཚོམ་མེད་པའི་ཡིད་ཀྱིས་མངོན་པའི་ང་རྒྱལ་བསྐྱེད་ཅིང་། འགྲོ་ཡང་རུང་། འདུག་ཀྱང་རུང་། ཉལ་ཡང་རུང་། རྟག་ཏུ་དུས་ཐམས་ཅད་དུ་བསྐྱེད་ཀྱང་ཡིད་མི་གཡོ་བ་དེའི་ཚེ་ཞི་བའི་བློ་གྲོས་བྱང་ཆུབ་སེམས་དཔའ་སྤྱད་པ་གསང་སྔགས་ཀྱི་སྒོ་སྤྱོད་པའི་བྱང་ཆུབ་སེམས་དཔའ་ཆེན་པོ། དེའི་ཚེ་ཚུལ་ཁྲིམས་དང་ལྡན་པ་ཡིན་ནོ། ། ཞེས་གསུངས་པས། སྔགས་སྡོམ་གྱི་ངོ་བོ་རང་ཉིད་ལྷའི་ང་རྒྱལ་བསྒོམ་པ་ལ་གསལ་བར་བཤད་པ་ཡིན་ནོ། ། འོ་ན་སྔགས་སྡོམ་གྱི་ངོ་བོ་བདག་ཉིད་ལྷར་བསྐྱེད་པ་ལ་འཆད་ན། བྱ་རྒྱུད་ལ་བདག་བསྐྱེད་མེད་པར་བཤད་པས།
དེའི་སྡོམ་པའི་ངོ་བོ་གང་ཡིན་ཞེ་ན། དེ་ལ་བདག་ཉིད་སངས་རྒྱས་ཀྱི་སྐུར་དངོས་སུ་བསྐྱེད་པ་མེད་ཀྱང་། དེ་ལ་བསམ་གཏན་ཕྱི་མ་ལས་བཤད་པ་ལྟར་སྒྲ་གནས་ཀྱི་ཏིང་ངེ་འཛིན་དང་། མེ་གནས་ཀྱི་ཏིང་ངེ་འཛིན་དང་། སྒྲ་མཐར་གནས་ཀྱི་ཏིང་ངེ་འཛིན་དང་གསུམ་བསྒོམ་པ་ཡོད་ལ། དེའི་སྒྲ་གནས་ཀྱི་ཏིང་ངེ་འཛིན་ནི་སྒྲུབ་པ་པོའི་སྙིང་གར་སྔགས་ཀྱི་ཡིག་འབྲུ་བཀོད་ནས་དེ་བསྒོམ་པ་ལ་བཤད་པས། འདི་སྤྱོད་རྒྱུད་ཡན་ཆད་ཀྱི་བདག་ཉིད་ལྷར་བསྒོམ་པའི་ཐད་ལ་འགྲོ་བ་ཡིན་ཏེ། རྣམ་འཇོམས་ཀྱི་འགྲེལ་པ་སངས་རྒྱས་གསང་བས་མཛད་པ་ལས། དེ་ལ་ལྷ་དང་སྔགས་དབྱེར་མེད་པས་རིག་པ་འཛིན་པའི་སྡེ་སྣོད་དེ་ཡང་རིག་པ་འཛིན་པའི་སྡེ་སྣོད་ལ་གསལ་བའོ་ཞེས་སྔགས་དེ་ཉིད་ལྷ་སྟེ། དེ་ཉིད་སྔགས་ཞེས་གསུངས་པས་སོ། །
ཞེས་གསལ་བར་བཤད་པའི་ཕྱིར་རོ། ། དཔའ་བོ་གཅིག་གྲུབ་ཀྱི་རྒྱུད་ལས། ལྷ་རྣམས་སྔགས་ཀྱི་ཚུལ་གྱིས་ནི། ། ལུས་ཅན་རྣམས་ལ་དངོས་གྲུབ་སྟེར། ། ཞེས་གསུངས་པ་ཡིན་ནོ། ། གསུམ་པ་དེ་ལྟར་ངོས་ཟིན་པའི་དམ་ཚིག་དང་སྡོམ་པ་དེ་གང་དུ་སྐྱེ་དཔྱད་པ་ལ་གཉིས། རྒྱུད་སྡེ་གོང་མ་གཉིས་ཀྱི་དམ་ཚིག་དང་སྡོམ་པ་གང་དུ་སྐྱེ་དཔྱད་པ་དང་། འོག་མ་གཉིས་ཀྱི་དེ་ཉིད་གང་དུ་སྐྱེས་བཤད་པའོ། ། དང་པོ་ལ་གཉིས། སྡོམ་པའི་ས་བོན་འཇོག་ཚུལ་སོགས་བཤད་པ་དང་།
རིགས་ལྔའི་ཐུན་མོང་མ་ཡིན་པའི་སྔགས་སྡོམ་རྫོགས་པར་ཐོབ་པའི་དུས་བཤད་པའོ། ། དང་པོ་ནི། སྟ་གོན་གྱི་སྐབས་སུ་སློབ་དཔོན་གྱིས་སློབ་མའི་ལུས་ངག་ཡིད་གསུམ། སངས་རྒྱས་ཀྱི་སྐུ་གསུང་ཐུགས་རྡོ་རྗེར་བྱིན་གྱིས་བརླབས་པས་སྔགས་སྡོམ་གྱི་ས་བོན་བཏབ་པ་ཡིན་ལ། དེ་ནས་རིགས་ལྔའི་སྡོམ་བཟུང་ལན་གསུམ་བྱས་པས་ནི། སྔགས་སྡོམ་གྱི་ས་བོན་རྒྱུད་ལ་བཏབ་པ་ནས་བཟུང་སྟེ། སྔགས་སྡོམ་རྫོགས་པར་ཐོབ་པའི་བར་གྱིས་སྔགས་སྡོམ་ཐམས་ཅད་བསྲུང་བར་ཁས་བླངས་ཤིང་། ས་བོན་དེ་ཉིད་རྒྱས་པར་བྱས་པ་དང་། རིགས་ལྔ་སྤྱིའི་དམ་ཚིག་གི་སྨོན་འཇུག་གཉིས་དང་། སོ་སོའི་འགའ་ཞིག་དམ་ཚིག་ཐོབ་ཅིང་།
དེ་ནས་ཡེ་ཤེས་དབབ་པས་ས་བོན་དེ་བྱིན་གྱི་རློབ་པར་བྱེད་ཅིང་། དེ་ནས་རིག་པའི་དབང་ལྔ་དང་བརྟུལ་ཞུགས་ཀྱི་དབང་བསྐུར་ནས། ཆོས་ཅན་གྱི་ཕུང་པོ་ལྔ་པོ་དེ་རེ་རེ་བ། དེ་དག་དྲི་བཅས་ཀྱི་ཆོས་ཉིད་དང་དྲུག་པོ་རིགས་ལྔ་དང་རྡོ་རྗེ་སེམས་དཔའ་དང་དྲུག་ཏུ་བྱིན་གྱིས་བརླབས། ས་བོན་དེ་འཕེལ་ཞིང་རྒྱས་པར་བྱས་པ་ཡིན་ནོ། ། གཉིས་པ་ལ་རིགས་ལྔའི་ཐུན་མོང་མ་ཡིན་པའི་སྔགས་སྡོམ་ཐོབ་པའི་དུས་བཤད་པ་དང་། དེ་ལ་རྩོད་པ་སྤོང་བ་གཉིས་ལས། དང་པོ་ནི། དེ་ལྟར་རྡོ་རྗེ་སློབ་མའི་དབང་བསྐུར་བ་ཡན་ཆད་ཀྱིས་སྔགས་སྡོམ་གྱི་ས་བོན་འཕེལ་ཞིང་རྒྱས་པ་སོགས་བྱས་ནས་དེའི་རྗེས་སུ་རྡོ་རྗེ་སློབ་དཔོན་གྱི་དབང་བསྐུར་བའི་ཐུན་མོང་མ་ཡིན་པའི་སྔགས་སྡོམ་རྫོགས་པར་ཐོབ་པ་ཡིན་ཏེ། དབང་བསྐུར་འདིའི་གསོལ་གདབ་ཀྱི་སྐབས་སུ།
མི་ལྡོག་འཁོར་ལོའི་དབང་བསྐུར་བ། ། མགོན་པོས་བདག་ལ་སྩལ་ནས་ཀྱང་། ། འཁོར་ལོ་ལྷ་ཡི་དེ་ཉིད་དང་། ། སློབ་དཔོན་འཕྲིན་ལས་ཡོངས་སུ་གསུངས། ། སངས་རྒྱས་ཀུན་གྱི་དམ་ཚིག་དང་། ། སྡོམ་པའང་བླ་ན་མེད་པར་སྩོལ། ། ཞེས་གསུངས་པས། ཐུན་མོང་མ་ཡིན་པའི་སྔགས་སྡོམ་གནང་བར་གསོལ་བ་བཏབ་པ་ཡིན་པ་ལས། དེའི་དོན་ནི་འདི་ལྟར་ཡིན་ཏེ་ཕྱིར་མི་ལྡོག་པ་སྟེ་སློབ་དཔོན་གྱི་དབང་བསྐུར་བ། མགོན་པོས་བདག་ལ་སྩལ་ནས་ཀྱང་།
དཀྱིལ་འཁོར་གྱི་དག་པ་ལྷའི་དེ་ཁོ་ན་ཉིད་དང་། སློབ་དཔོན་གྱི་དེ་ཁོ་ན་ཉིད་དང་། འཕྲིན་ལས་ཏེ་གཞན་དོན་བྱེད་པའི་རྗེས་གནང་སོགས་སྩལ་དུ་གསོལ། ཞེས་པའོ། ། སངས་རྒྱས་ཀུན་གྱི་ཞེས་སོགས་ནི། སྔར་འདི་ཡན་ཆད་དུ་ཐུན་མོང་བ་སྨོན་འཇུག་གི་སྡོམ་པ་སོས་ཐོབ་མོད་ཀྱི། ད་ནི་སངས་རྒྱས་ཀུན་ཏེ་རིགས་ལྔའི་དམ་ཚིག་དང་སྡོམ་པ་བླ་ན་མེད་པ་སྟེ། ཐུན་མོང་མ་ཡིན་པ་སྩལ་དུ་གསོལ། ཞེས་པའི་དོན་ཡིན་ལ། དེས་ན་བུམ་དབང་གི་ཐུན་མོང་མ་ཡིན་པའི་སྔགས་སྡོམ་གྱི་གཙོ་བོ་ནི་གོང་དུ་སྡོམ་པའི་ངོ་བོ་ངོས་བཟུང་བའི་སྐབས་སུ་བཤད་པ་ལྟར།
རྡོ་རྗེ་འཆང་ཆེན་པོའི་སྐུ་གསུང་ཐུགས་ཀྱི་རྡོ་རྗེའི་བརྟུལ་ཞུགས་གསུམ་ལ་བཤད་པ་དེ་ཉིད་ཡིན་ལ། དེ་ཉིད་བུམ་དབང་གི་རྡོ་རྗེ་སློབ་དཔོན་གྱི་དབང་གི་དངོས་གཞི་ཡིན་པས་དེ་མཚོན་བྱེད་དུ་ཕྱག་རྒྱ་སྐུའི་དམ་ཚིག དྲིལ་བུ་གསུང་གི་དམ་ཚིག རྡོ་རྗེ་འཆང་ཐུགས་ཀྱི་དམ་ཚིག་མཚོན་བྱེད་དུ་བྱས་ནས་སློབ་མ་ལ་སྦྱིན་པ་ཡིན་ཞིང་། བུམ་དབང་གི་ཐུན་མོང་མ་ཡིན་པའི་སྔགས་སྡོམ་གྱི་གཙོ་བོ་ཐམས་ཅད་སྡོམ་པ་གསུམ་པོ་འདིའི་ནང་དུ་འདུས་པ་ཡིན་ཏེ། དཔལ་སམ་བུ་ཊའི་ཕྱི་མ་ཡི་རབ་བྱེད་དང་པོར། དམ་ཚིག་གསུམ་ཞེས་བྱ་བ་ནི། སྐུ་དང་། གསུང་དང་། ཐུགས་ཀྱི་རང་བཞིན་ཐམས་ཅད་དོ། །
ཞེས་གསུངས་པའི་ཕྱིར། དམ་ཚིག་གསུམ་པོ་དེ་དག་སོ་སོའི་བསྲུང་ཚུལ་ནི། དཔལ་ཁ་སྦྱོར་གྱི་རྟག་པ་བཅུ་པའི་རབ་བྱེད་གསུམ་པར། བུད་མེད་དང་ནི་སྐྱེས་པའི་ལུས། ། ལས་ནི་དུ་མས་བསྐྱེད་པར་ནུས། ། མི་ཤེས་པའང་མི་བྱ་སྟེ། ། སྐུ་ཡི་རྡོ་རྗེའི་དམ་ཚིག་གོ ། སེམས་ཅན་སྣ་ཚོགས་གདུང་བ་དང་། ། ཀུན་རྟོག་དྲ་བའི་རྣམ་རྟོག་གི ། སེམས་ལ་སྨད་པར་མི་བྱ་སྟེ། །
ཐུགས་ཀྱི་རྡོ་རྗེའི་དམ་ཚིག་གོ ། ཕྲག་དོག་ཉིད་ཀྱི་མ་རངས་པས། ། ཚིག་རྩུབ་ལ་སོགས་མི་སྨྲ་སྟེ། ། རྣ་བ་བདེ་བར་བྱེད་པ་ཉིད། ། གསུང་གི་རྡོ་རྗེའི་དམ་ཚིག་གོ ། ཞེས་གསུངས་པས་རྩ་ལྟུང་བཅུ་བཞི། ཡན་ལག་གི་ལྟུང་བ་བརྒྱད་དང་ཉི་ཤུ་རྩ་གཉིས་བསྲུང་ཚུལ་ཡང་། དམ་ཚིག་གསུམ་པོ་བསྲུང་ཚུལ་འདིའི་ནང་དུ་འདུས་པ་ཡིན་ནོ། ། གང་དག་རིགས་ལྔ་སྡོམ་བཟུང་ལན་གསུམ་བྱས་པས། ཐུན་མོང་མ་ཡིན་པའི་སྔགས་སྡོམ་རྫོགས་པར་ཐོབ་པར་བཤད་པ་རྣམས་ཀྱི་སྡོམ་པ་དེའི་ངོ་བོ་ངོས་མ་ཟིན་པའི་སྐྱོན་ཁོ་ན་ཡིན་ནོ། །
གཉིས་པ་དེ་ལ་རྩོད་པ་སྤོང་བ་ནི། དེ་ལ་་་་་་བོ་དོང་བ། ཁ་ཅིག་ན་རེ། ཐུན་མོང་མ་ཡིན་པའི་སྔགས་སྡོམ་གྱི་གཙོ་བོ་རྫོགས་པར་རྡོ་རྗེ་སློབ་དཔོན་གྱི་དབང་གི་དུས་སུ་ཐོབ་དགོས་པ་མ་ངེས་ཏེ། རྡོ་རྗེ་འབྱུང་བ་ལས། གང་ཞིག་སྡོམ་པ་འཛིན་པར་མི་བྱེད་པ་དེ་ལ་ནི། དེང་ཁྱོད་ཅེས་པ་ལ་སོགས་བརྗོད་པར་མི་བྱ་སྟེ། སློབ་དཔོན་དུ་དབང་བསྐུར་བ་དང་། རྗེས་སུ་གནང་བ་སྦྱིན་པར་མི་བྱ་ཞིང་ཞེས་དང་། རྡོ་རྗེ་རྩེ་མོ་ལས།
སྔོན་ལ་སྡོམ་པ་འདི་དག་ནི། ། ཇི་ལྟར་འདོད་ཅིང་མོས་པ་རུ། ། མཁས་པ་ཡི་ནི་སྦྱིན་བྱ་སྟེ། ། རང་དབང་མེད་པར་སྦྱིན་མི་བྱ། ། གལ་ཏེ་དེ་ཉིད་དད་གྱུར་ན། ། དེ་ལ་སྡོམ་པ་སྦྱིན་པར་བྱ། ། སྡོམ་པ་གསུམ་ལ་བཀོད་ནས་ནི། ། དེ་ནས་དཀྱིལ་འཁོར་བསྟན་པར་བྱ། ། ཞེས་གསུངས་པས། སྡོམ་པ་མི་བཟུང་ན་རྡོ་རྗེ་སློབ་དཔོན་གྱི་དབང་མི་བསྐུར་བར་བཤད་པས།
དབང་དེ་བསྐུར་བའི་སྔོན་ལ་རིགས་ལྔའི་སྡོམ་པ་འཛིན་དགོས་པར་གསལ་ལ། སྡོམ་པ་དེ་སྟ་གོན་གྱི་སྐབས་སུ་འཛིན་པར་ཡང་བཤད་པ་དང་། རྡོ་རྗེ་རྩེ་མོར་ཡང་སྡོམ་པ་གསུམ་ལ་བཀོད་ཟིན་པ་དང་། དེ་ནས་དཀྱིལ་འཁོར་དུ་བཞུགས་ནས་ལྷ་ངོ་བསྟན་པར་བཤད་པའི་ཕྱིར་རོ། ། ཞེས་ཟེར་རོ། ། མི་འཐད་དེ། འདི་ལྟར་རྡོ་རྗེ་འབྱུང་བ་ལས། སྡོམ་པ་འཛིན་པར་མི་བྱེད་ན། ། སློབ་དཔོན་གྱི་དབང་བསྐུར་མི་བྱ། ། ཞེས་གསུངས་པས།
རྡོ་རྗེ་སློབ་དཔོན་གྱི་དབང་བསྐུར་བ་ལ་དེའི་སྔོན་དུ་ཐུན་མོང་མ་ཡིན་པའི་རིགས་ལྔའི་སྡོམ་བཟུང་བྱེད་དགོས་པར་བཤད་ཀྱིས། དེའི་སྔོན་དུ་སྡོམ་པ་དེ་ཐོབ་དགོས་པར་མ་བཤད་པའི་ཕྱིར་རོ། ། དེ་ལ་ཁོ་ན་རེ། དེའི་སྔོན་དུ་དེ་བྱེད་དགོས་པར་བཤད་པས་ཆོག་མོད། དེ་ཐོབ་པ་ལ་གཞན་ཅི་ཞིག་དགོས་ཞེ་ན། འོ་ན་སློབ་དཔོན་གྱི་དབང་གི་སྐབས་སུ་དམ་ཚིག་གསུམ་ལེན་མི་དགོས་པར་འགྱུར་ཏེ། དབང་དེའི་སྔོན་དུ་རིགས་ལྔའི་སྡོམ་བཟུང་གི་སྐབས་སུ། རྡོ་རྗེ་དྲིལ་བུའི་ཕྱག་རྒྱ་ཡང་། ། ཡང་དག་ཉིད་དུ་གཟུང་བར་བགྱི། ། ཞེས་དམ་ཚིག་གསུམ་པོ་འཛིན་དགོས་པར་བཤད་པའི་ཕྱིར།
དེས་ན་སྡོམ་པ་འཛིན་པ་ཞེས་པའི་དོན་ནི། སྡོམ་པ་དེ་ཐོབ་པ་ན་བསྲུངས་བར་ཁས་བླངས་པའི་སྡོམ་པ་དེ་ཐོབ་པ་ལ་སྨོན་པའི་དོན་ཡིན་ཏེ། དུས་འཁོར་འགྲེལ་ཆེན་ལས། དེ་རྣམས་བྱེད་པར་ཁས་ལེན་པ་ནི་སྨོན་ལམ་མོ། ། ཞེས་གསུངས་པའི་ཕྱིར་རོ། ། རྡོ་རྗེ་རྩེ་མོའི། སྡོམ་པ་གསུམ་ལ་བཀོད་ནས་ནི། ། དེ་ནས་དཀྱིལ་འཁོར་བསྟན་པར་བྱ། ། ཞེས་པའི་དོན་ནི། སོ་སོར་ཐར་པ་དང་བྱང་སེམས་ཀྱི་སྡོམ་པ་དང་ལྡན་པའི་རྟེན་གྱི་གང་ཟག་ལ།
རྡོ་རྗེ་སློབ་དཔོན་གྱི་དབང་བསྐུར་ནས་ཐུན་མོང་མ་ཡིན་པའི་སྔགས་ཀྱི་སྡོམ་ལྡན་བྱས་ལ། དཀྱིལ་འཁོར་གྱི་དེ་ཁོ་ན་ཉིད་བསྟན་པར་བཤད་པ་ཡིན་ཏེ། རྡོ་རྗེ་དབྱིངས་དང་རྡོ་རྗེ་རྩེ་མོའི་དཀྱིལ་ཆོག་ཏུ། གཞུང་དེའི་དོན་དུ་བྱས་ནས། རྡོ་རྗེ་སློབ་དཔོན་གྱི་དབང་བསྐུར་ཚར་བའི་རྗེས་ནས། གསང་བའི་ཆོས་ལ་སློབ་པ་ཞེས་སློབ་དཔོན་གྱི་དེ་ཁོ་ན་ཉིད་དང་། དཀྱིལ་འཁོར་དང་། ཆོ་གའི་དེ་ཁོ་ན་ཉིད་རྣམས་སྟོན་པར་བཤད་པའི་ཕྱིར། འདི་ནི་གསང་བ་སྤྱི་རྒྱུད་ལས་གསུངས་པའི་དགོངས་པར་ལེགས་པར་སོང་བ་ཡིན་ཏེ། ཇི་སྐད་དུ་ཡང་རྒྱུད་དེ་ཉིད་ལས།
དབང་བསྐུར་ནས་ནི་དེ་ཉིད་བསྟན། ། གཞན་དུ་ན་ནི་དངོས་གྲུབ་དག ། ཤིན་ཏུ་རིང་བར་འགྱུར་རོ་ཞེས། ། རྡོ་རྗེ་འཛིན་པ་ཉིད་ཀྱིས་གསུངས། ། ཞེས་བུམ་དབང་ཐམས་ཅད་དབང་བསྐུར་ཟིན་པའི་རྗེས་སུ། དེ་ཁོ་ན་ཉིད་གསུམ་པོ་བསྟན་པར་བཤད་པ་ཡིན་པས། རྩེ་མོ་ལས། སྡོམ་པ་གསུམ་ལ་བཀོད་ནས་ནི། ། དེ་ནས་དཀྱིལ་འཁོར་བསྟན་པར་བྱ། ། ཞེས་གསུངས་པ་དང་ལེགས་པར་འགྲིག་པ་ཡིན་ཞིང་།
རྡོ་རྗེ་སློབ་དཔོན་གྱི་དབང་གི་སྐབས་སུ། མི་ལྡོག་འཁོར་ལོའི་དབང་བསྐུར་བ་མགོན་པོས་བདག་ལ་སྩལ་ནས་ཀྱང་། ། འཁོར་ལོ་ལྷ་ཡི་དེ་ཉིད་དང་། ། ཞེས་སོགས་གསོལ་བ་བཏབ་པའི་དོན་དང་ཤིན་ཏུ་མཐུན་པ་ཡིན་ནོ། ། གཉིས་པ་རྒྱུད་སྡེ་འོག་མ་གཉིས་ཀྱི་སྔགས་སྡོམ་ཐོབ་ཚུལ་ཇི་ལྟར་ཡིན་དཔྱད་པ་ལ། བརྗོད་པ་ཁས་བླངས་ཀྱིས་ཐོབ་པའི་སྡོམ་པ་དང་། བསྐུར་བ་དབང་གི་ཆོ་གས་ཐོབ་པའི་སྡོམ་པ་གཉིས་ལས། དང་པོ་ནི་བྱ་སྤྱོད་གཉིས་པོ་རང་རང་གི་སྟ་གོན་དང་། འཇུག་པ་གང་རུང་གི་སྐབས་སུ་བཟུང་བའི་སྨོན་འཇུག་གི་སྡོམ་པ་ཡིན་ལ། གཉིས་པ་ཆོ་གས་ཐོབ་པ་ནི་བྱ་སྤྱོད་གཉིས་པོ་རང་རང་གི་རྡོ་རྗེ་སློབ་དཔོན་གྱི་དབང་རྫོགས་པར་ཐོབ་པའི་དུས་སུ།
དེ་གཉིས་རང་རང་གི་དབང་བསྐུར་བ་དང་། རྒྱུད་འཆད་པ་དང་། རབ་གནས་ལ་སོགས་པ་རྡོ་རྗེ་སློབ་དཔོན་གྱི་འཕྲིན་ལས་ལ་དབང་བ་ཡིན་པས། འདིའི་སྔགས་སྡོམ་གྱི་གཙོ་བོ་རྫོགས་པར་ནི་དེར་ཐོབ་པ་ཡིན་ནོ། ། འོ་ན་གོང་དུ་དྲངས་པ་ལྟར། ཡེ་ཤེས་ཐིག་ལེ་ལས། རྡོ་རྗེ་སློབ་དཔོན་གྱི་དབང་རྒྱུད་སྡེ་གོང་མ་གཉིས་ཀྱི་ཁྱད་ཆོས་སུ་བྱས་ནས། བྱ་སྤྱོད་གཉིས་ལ་དེ་མེད་པར་བཤད་པ་དང་མི་འགལ་ལམ་ཞེ་ན། སྐྱོན་མེད་དེ། དེ་ལྟར་བཤད་པ་ནི་རིགས་ལྔའི་དབང་དང་ཕྱིར་མི་ལྡོག་པ་རྡོ་རྗེ་སློབ་དཔོན་གྱི་དབང་དང་དྲུག་ཏུ་ཕྱེ་བའི་རྡོ་རྗེ་སློབ་དཔོན་གྱི་དབང་དེ་རྒྱུད་སྡེ་གོང་མ་གཉིས་ཀྱི་ཁྱད་ཆོས་སུ་བཤད་པ་ཡིན་ནོ། །
བྱ་རྒྱུད་ལ་རྡོ་རྗེ་སློབ་དཔོན་གྱི་དབང་བཞིའི་ཐ་སྙད་གསལ་བར་བཤད་པ་ཡིན་ཏེ། གསང་བ་སྤྱི་རྒྱུད་ལས། དབང་བསྐུར་བ་ནི་རྣམ་པ་བཞི། ། སློབ་དཔོན་རྣམ་པར་མཁས་པ་ཡིས། ། དེ་དག་ཤེས་ནས་ཅི་རིགས་སྤྱོད། ། སློབ་དཔོན་གོ་འཕང་རབ་བསྒྲུབ་ཕྱིར། ། དང་པོ་ཡོངས་སུ་བསྒྲག་པ་ཡིན། ། རིགས་སྔགས་རྣམས་ནི་སྒྲུབ་པའི་ཕྱིར། ། གཉིས་པ་ལེགས་པར་བཤད་པ་ཡིན། ། བགེགས་རྣམས་འཇོམས་པར་བྱ་བའི་ཕྱིར། །
གསུམ་པ་ཡོངས་སུ་བསྒྲག་པ་ཡིན། ། བཞི་པ་སྦྱོར་བ་ཐོབ་པའི་ཕྱིར། ། ཆོ་ག་རྒྱས་པ་དེ་བཤད་དོ། ། ཞེས་རྡོ་རྗེ་སློབ་དཔོན་གྱི་གོ་འཕང་སྒྲུབ་པའི་ཆེད་དུ། དང་པོ་ཆུ་དབང་དང་། ཅོད་པན་གྱི་དབང་། རིགས་སྔགས་སྒྲུབ་པའི་ཆེད་དུ། གཉིས་པ་སྔགས་ཀྱི་བཟླས་ལུང་། བགེགས་འཇོམས་པའི་ཆེད་དུ། གསུམ་པ་བྱབ་ཁྲུས་བསྲུང་གསུམ།
འབྱོར་བ་ཐོབ་པའི་ཆེད་དུ་བཞི་པ་བཀྲ་ཤིས་རྫས་བརྒྱད་སྦྱིན་དགོས་པར་བཤད་པ་ཡིན་ནོ། ། སྤྱི་དོན་བཞི་པ་དེ་ལྟར་སྐྱེས་པའི་སྡོམ་པ་དེ་རྒྱུད་ལྡན་གྱི་གང་ཟག་གི་རྒྱུད་ལ་གནས་གཏོང་གི་ཚུལ་བཤད་པ་ལ་གཉིས། དབང་ཆོག་ཙམ་གྱིས་ཐོབ་པའི་སྡོམ་གསུམ་རྒྱུད་ལ་ལྡན་ཚུལ་བཤད་པ་དང་། སྡོམ་པ་འོག་མ་གཉིས་ཀྱི་འབོགས་ཆོག་ལ་ལྟོས་ནས་ཐོབ་པའི་སྡོམ་གསུམ་རྒྱུད་ལ་ལྡན་ཚུལ་བཤད་པའོ། ། དང་པོའི་དབང་དུ་བྱས་ནས། རྡོ་རྗེ་རྩེ་མོ་ལས། སྔོན་ལ་སྡོམ་པ་འདི་དག་ནི། ། ཇི་ལྟར་འདོད་ཅིང་མོས་པ་རུ། ། མཁས་པ་ཡིས་ནི་སྦྱིན་པར་བྱ། ། རང་དབང་མེད་པར་སྦྱིན་མི་བྱ། །
གལ་ཏེ་དེ་ཉིད་དད་གྱུར་ན། ། དེ་ལ་སྡོམ་པ་སྦྱིན་པར་བྱ། ། སྡོམ་པ་གསུམ་ལ་བཀོད་ནས་ནི། ། དེ་ནས་དཀྱིལ་འཁོར་བསྟན་པར་བྱ། ། ཞེས་གསུངས་པ་ཡིན་ལ་དེ་ཡང་འདིའི་རིགས་ལྔའི་སྡོམ་བཟུང་གི་སྐབས་སུ་བླངས་པའི་ཉེས་སྤྱོད་སྤོང་བའི་ཚུལ་ཁྲིམས་ནི་སོ་ཐར་གྱི་སྡོམ་པ་ཡིན་ལ། དགེ་བ་ཆོས་བསྡུད་དང་། སེམས་ཅན་དོན་བྱེད་ཀྱི་ཚུལ་ཁྲིམས་ནི་བྱང་སེམས་ཀྱི་སྡོམ་པ་ཡིན་ཞིང་། དེའི་སྟེང་དུ་རྡོ་རྗེ་སློབ་དཔོན་གྱི་དབང་ལ་སོགས་པའི་སྐབས་སུ་ཐོབ་པའི་རང་གི་ལུས་ངག་ཡིད་གསུམ་ལྷའི་རྣམ་པར་བསྒྱུར་ནས་བསྒོམ་པ་ནི་སྔགས་སྡོམ་གྱི་ངོ་བོ་ཡིན་པས་འདིའི་སྡོམ་གསུམ་རྒྱུད་ལ་ལྡན་ཚུལ་དེ་ལྟར་ཡིན་ནོ། ། རིགས་ལྔའི་སྡོམ་བཟུང་མེད་པའི་དབང་ཆོག་གིས་ཐོབ་པའི་སྡོམ་གསུམ་རྒྱུད་ལ་ལྡན་ཚུལ་ཡང་འདིའི་རིགས་པས་ཤེས་ཏེ། གོང་གི་སྔགས་སྡོམ་གྱི་ངོ་བོ་ངོས་བཟུང་བའི་རིགས་པས་ཤེས་ནུས་སོ། །
གཉིས་པ་ལ་གསུམ། ཕར་ཕྱིན་ལུགས་ཀྱི་བྱང་སེམས་ཀྱི་སྡོམ་པའི་འབོགས་ཆོག་ལ་ལྟོས་པའི་སྡོམ་གསུམ་རྒྱུད་ལ་ལྡན་ཚུལ་བཤད་པ་དང་། འདུལ་བ་ནས་བཤད་པའི་འབོགས་ཆོག་ལ་ལྟོས་པའི་སྡོམ་གསུམ་རྒྱུད་ལ་ལྡན་ཚུལ་བཤད་པ་དང་། རྒྱུད་ལྡན་གྱི་སྡོམ་གསུམ་ངོ་བོ་གཅིག་གམ་ཐ་དད་དཔྱད་པའོ། ། དང་པོ་ནི། དབང་བསྐུར་གྱི་སྔོན་རྗེས་གང་ཡང་རུང་བར། དབུ་སེམས་གང་རུང་གི་ལུགས་ཀྱི་སེམས་བསྐྱེད་གྱི་སྡོམ་པ་འབོགས་ཆོག་གིས་ཐོབ་པའི་བྱང་སེམས་ཀྱི་སྡོམ་པ་དེ་ཉིད། གང་ཟག་དེས་སྔགས་སྡོམ་རྒྱུད་ལྡན་དུ་བྱེད་པའི་དབང་བསྐུར་ཐོབ་པའི་དུས་སུ། དེའི་སྐབས་ཀྱི་རིགས་ལྔ་སྤྱིའི་སྡོམ་པའི་ངོ་བོར་གྱུར་པ་ཡིན་ནོ། ། གཉིས་པ་ལ་གཉིས།
ཐོག་མར་ཐེག་ཆེན་སེམས་བསྐྱེད་གྱིས་ཀུན་ནས་བསླངས་ཏེ་འདུལ་བ་ནས་བཤད་པའི་སྡོམ་པ་འབོགས་ཆོག་ལ་ལྟོས་པའི་སྡོམ་གསུམ་རྒྱུད་ལ་ལྡན་ཚུལ་བཤད་པ། རང་ཉིད་གཅིག་པུ་ཞི་བདེ་དོན་གཉེར་གྱི་བསམ་པས་བསླངས་ཏེ་འདུལ་བ་ནས་བཤད་པའི་སྡོམ་པ་འབོགས་ཆོག་ལ་ལྟོས་པའི་སྡོམ་གསུམ་རྒྱུད་ལ་ལྡན་ཚུལ་བཤད་པའོ། ། འདི་ལ་དང་པོའི་དབང་དུ་བྱས་ནས། རྒྱུད་རྡོ་རྗེ་རྩེ་མོ་ལས། སྲོག་གཅོད་བརྐུ་དང་འཁྲིག་པ་དང་། ། བརྫུན་དང་ཆང་འཐུང་རྣམ་པར་སྤངས། ། ཁྱིམ་པའི་སྡོམ་ལ་ལེགས་གནས་ནས། ། གསང་སྔགས་རྒྱལ་པོ་རབ་ཏུ་བསྒྲུབ། ། གལ་ཏེ་དེ་དག་རབ་བྱུང་འགྱུར། ། སྡོམ་པ་གསུམ་དང་ཡང་དག་ལྡན། །
སོ་སོ་ཐར་དང་བྱང་ཆུབ་སེམས། ། རིག་འཛིན་རང་གི་ངོ་བོ་ཡིན། ། ཞེས་གསུངས་པས། འདི་ཡང་གོང་དུ་བཤད་པ་ལྟར། བསམ་པ་བྱང་ཆུབ་ཀྱི་སེམས་ཀྱིས་ཀུན་ནས་བསླངས་ཏེ། འདུལ་བ་ནས་བཤད་པའི་སོ་ཐར་གྱི་སྡོམ་པ་འབོགས་ཆོག་གིས་ཐོབ་པའི་དགེ་བསྙེན་ནས་དགེ་སློང་གི་བར་སོ་ཐར་གྱི་སྡོམ་པ་གང་རུང་ཐོབ་པའི་གང་ཟག་དེས། ཕར་ཕྱིན་ནས་བཤད་པའི་ཐེག་ཆེན་སེམས་བསྐྱེད་ཀྱི་སྡོམ་པ་བླང་བའི་ཆོ་གས་སྡོམ་པ་དེ་བླངས་ཀྱང་རུང་མ་བླངས་ཀྱང་རུང་། གང་ཟག་དེས་གོང་དུ་བཤད་པ་ལྟར་དཀྱིལ་འཁོར་དུ་ཞུགས་ནས་སྔགས་སྡོམ་ཐོབ་པའི་ཚེ། དེའི་རྒྱུད་ཀྱི་སྔར་ཐོབ་པའི་སོ་ཐར་གྱི་སྡོམ་པ་དེ་ཉིད། དེའི་རྒྱུད་ཀྱི་ཉེས་སྤྱོད་སྡོམ་པའི་ཚུལ་ཁྲིམས་ཀྱི་ངོ་བོར་གྱུར་པ་ཡིན་པས།
དེའི་ལུགས་ཀྱི་སྡོམ་པ་གསུམ་རྒྱུད་ལ་ལྡན་ཚུལ་དེ་ལྟར་ཡིན་ནོ། ། གཉིས་པའི་དབང་དུ་བྱས་ནས། དཔལ་ཧེ་བཛྲ་ལས། སྐལ་དམན་སེམས་ཅན་འདུལ་དཀའ་བ། ། གང་གིས་འདུལ་བར་གྱུར་པ་ལགས། ། བཅོམ་ལྡན་འདས་ཀྱིས་བཀའ་སྩལ་པ། ། དང་པོ་གསོ་སྦྱོང་སྦྱིན་པར་བྱ། ། དེ་ནས་བསླབ་པའི་གནས་བཅུ་སྦྱིན། ། དེ་ལ་བྱེ་བྲག་སྨྲ་བ་བསྟན། ། མདོ་སྡེ་པ་ཡང་དེ་བཞིན་ནོ། །
དེ་ནས་རྣལ་འབྱོར་སྤྱོད་པ་བསྟན། ། དེ་ཡི་རྗེས་ལ་དབུ་མ་བསྟན། ། སྔགས་ཀྱི་རིམ་པ་ཀུན་ཤེས་ནས། ། དེ་ནས་ཀྱཻ་རྡོ་རྗེ་བརྩམ། ། ཞེས་གསུངས་པ་ལྟར། གང་ཟག་འདིས་ཐོག་མར་རང་ཉིད་གཅིག་པུ་ཞི་བདེ་དོན་གཉེར་གྱི་བསམ་པས་བསླངས་ཏེ་འདུལ་བ་ནས། སོ་ཐར་གྱི་སྡོམ་པ་འབོགས་པའི་ཆོ་གས་དགེ་བསྙེན་ནས་དགེ་སློང་གི་བར་གྱི་ཐེག་དམན་གྱི་སོ་ཐར་རིགས་བདུན་གང་རུང་ཐོབ་པ་དེས། སླར་ཡང་ཐེག་ཆེན་སེམས་བསྐྱེད་ཀྱི་སྡོམ་པ་བླངས་པས་དེ་ཐོབ་པའི་ཚེ་ན། སྔར་ཐོབ་པའི་ཉན་ཐོས་ཀྱི་སོ་ཐར་དེ་ཉིད། དེའི་རྒྱུད་ཀྱི་བྱང་སེམས་སྡོམ་པར་གནས་གྱུར་པ་ཡིན་ལ།
དེ་ནས་ཡང་གང་ཟག་དེས་དཀྱིལ་འཁོར་དུ་ཞུགས་ནས་སྔགས་སྡོམ་ཐོབ་པའི་ཚེ། དེའི་རྒྱུད་ཀྱི་བྱང་སེམས་ཀྱི་སྡོམ་པ་དེ་ཉིད། སྔགས་སྡོམ་གྱི་ཚུལ་ཁྲིམས་གསུམ་གྱི་ངོ་བོར་གྱུར་པ་ཡིན་པས་དེའི་ལུགས་ཀྱི་སྡོམ་གསུམ་རྒྱུད་ལ་ལྡན་ཚུལ་དེ་ལྟར་ཡིན་ནོ། ། གསུམ་པ་དེ་ལྟར་རྒྱུད་ལ་ལྡན་པའི་སྡོམ་གསུམ་ངོ་བོ་གཅིག་གམ་ཐ་དད་དཔྱད་པ་ལ་གཉིས། དེ་ངོ་བོ་གཅིག་པར་སྒྲུབ་པ་དང་། ངོ་བོ་ཐ་དད་དུ་འདོད་པ་དགག་པའོ། ། དང་པོ་ལ་གཉིས། ། གནས་གྱུར་ལ་ལྟོས་པའི་སྡོམ་གསུམ་ངོ་བོ་གཅིག་ཚུལ་བཤད་པ། གནས་གྱུར་ལ་མི་ལྟོས་པའི་སྡོམ་གསུམ་ངོ་བ་གཅིག་ཚུལ་བཤད་པའོ། ། དང་པོ་ལ་གཉིས།
རང་ལུགས་བཞག་པ་དང་། དེ་ལ་གཞན་གྱི་རྩོད་པ་སྤོང་བའོ། ། དང་པོ་ལ་གཉིས། རང་གི་འདོད་པ་བརྗོད་པ་དང་། དེ་ཉིད་ཀྱི་དོན་ཞིབ་ཏུ་བཤད་པའོ། ། དང་པོ་ནི་རྗེ་བཙུན་ཆེན་པོས་རྩ་ལྟུང་འཁྲུལ་སྤོང་དུ། ཉན་ཐོས་དང་ཐུན་མོང་བའི་སོ་སོར་ཐར་པ་འདི་ནི་ཐོབ་པ་དང་གནས་པ་གཉིས་ཀའི་རྟེན་དུ་མི་རུང་བར། ཁྱོད་སྨྲ་བ་ལྟར་དུ་ཁོ་བོ་ཅག་ཀྱང་སྨྲའོ། ། འོ་ན་ཁྱོད་ཀྱི་སོ་སོ་ཐར་པའི་སྔོན་དུ་སོང་བའི་སྡོམ་པ་གསུམ་གང་ཡིན་ཞེ་ན། འདིར་སོ་སོ་ཐར་པའི་རང་བཞིན་ལ་གནོད་པ་བྱེད་པ་གཞི་དང་བཅས་པ་ལས་བཟློག་པ་ཡིན་ལ།
བྱང་ཆུབ་སེམས་དཔའི་སྡོམ་པ་ནི་དེའི་སྟེང་དུ་ཕན་འདོགས་པར་ཞུགས་པ་ཡིན་ཞིང་། རིག་པ་འཛིན་པའི་སྡོམ་པ་ནི་དེ་དག་ཀྱང་ལྷའི་རྣམ་པའམ་ཡེ་ཤེས་ཀྱི་བྱིན་གྱིས་བརླབས་ནས་ལོངས་སྤྱོད་པས་ན་འདི་ལ་འགལ་བ་ཅི་ཡང་ཡོད་པ་མ་ཡིན་ནོ། ། འོ་ན་སྔར་སོ་སོ་ཐར་བའི་སྡོམ་པ་དགེ་སློང་གི་བར་ཐོབ་པ་ཞིག་གིས། ཕྱིས་བྱང་ཆུབ་ཏུ་སེམས་བསྐྱེད་པར་གྱུར་ནས་སླར་དབང་ནོས་པར་གྱུར་ན་འདི་ལ་སྡོམ་པ་ཇི་ལྟར་ལྡན་ཞེ་ན། དགེ་སློང་གི་སེམས་བསྐྱེད་པའི་ཚེ་ན་སོ་སོ་ཐར་པ་ཐམས་ཅད་བྱང་ཆུབ་སེམས་དཔའི་སྡོམ་པར་གྱུར་ལ། དཀྱིལ་འཁོར་དུ་ཞུགས་པའི་ཚེ་ན་སྡོམ་པ་ཐམས་ཅད་ཀྱང་རིག་པ་འཛིན་པའི་སྡོམ་པ་ཞེས་བྱ་བ་ཡིན་ནོ། ། དེ་སྐད་དུ་ཡང་རྒྱུད་འབུམ་པའི་ལུང་དེ་ཁོ་ན་ཉིད་ཀྱི་ཡེ་ཤེས་གྲུབ་པ་ཞེས་བྱ་བ་ལས་བྱུང་བ། རྡོ་ཡི་རིགས་ཀྱི་བྱེ་བྲག་གིས། ། བཞུས་པས་ལྕགས་དང་ཟངས་དངུལ་འབྱུང་། ། གསེར་འགྱུར་རྩི་ཡི་དངོས་པོ་ཡིས། །
ཀུན་ཀྱང་གསེར་དུ་སྒྱུར་བར་བྱེད། ། དེ་བཞིན་སེམས་ཀྱི་བྱེ་བྲག་གིས། ། རིགས་ཅན་གསུམ་གྱི་སྡོམ་པ་ཡང་། ། དཀྱིལ་འཁོར་ཆེན་པོ་འདིར་ཞུགས་ན། ། ཀུན་ཀྱང་རྡོ་རྗེ་འཛིན་པར་འགྱུར། ། ཞེས་གསུངས་སོ། ། ཞེས་རྒྱུད་ཀྱི་རྒྱབ་རྟེན་ལུང་དང་བཅས་པ་དྲངས་ནས། གནས་གྱུར་ལ་ལྟོས་པའི་སྡོམ་གསུམ་ངོ་བོ་གཅིག་ཚུལ་གསུངས་པ་ཡིན་ནོ། ། གཉིས་པ་དེ་ཉིད་ཀྱི་དོན་ཞིབ་ཏུ་བཤད་པ་ནི། འདིར་གང་ཟག་གཅིག་གི་རྒྱུད་ཀྱིས་བསྡུས་པའི་སྡོམ་པ་གསུམ་པོ་དེ་འོག་མ་གནས་གྱུར་ནས་གོང་མ་དང་ངོ་བོ་གཅིག་པར་བཤད་པ་ཡིན་ལ།
འདིར་དེ་བཤད་པ་ན་མཚན་གཞིའི་གང་ཟག་དེས་དང་པོར་རང་ཉིད་ཞི་བདེ་དོན་གཉེར་གྱི་འདུན་པས་བསླངས་ཏེ། འདུལ་བ་ནས་བཤད་པའི་སོ་ཐར་གྱི་སྡོམ་པ་དགེ་སློང་གི་བར་བླངས་ནས་དེ་ཉིད་བསྲུང་བའི་ཚེ་ན་ཡང་། བསམ་པ་དེས་བསླངས་ནས་བསྲུངས་ལ། སླར་ཡང་གང་ཟག་དེས་བྱང་ཆུབ་ཏུ་སེམས་བསྐྱེད་ནས་ཐེག་ཆེན་གྱི་སྒོར་ཞུགས་པ་ནི། སེམས་བསྐྱེད་ཀྱི་སྡོམ་པ་བླང་བའི་གོང་དུ་རང་ཉིད་ཀྱི་རྒྱུད་ལ། སེམས་ཅན་ཐམས་ཅད་ཀྱི་དོན་དུ་རྫོགས་པའི་སངས་རྒྱས་ཐོབ་པར་འདོད་པའི་སྨོན་པ་གཅིག་ངེས་པར་དགོས་ཏེ། འདིར་དེ་མེད་ན། སྨོན་འཇུག་གཉིས་གང་གིས་སྡོམ་པ་བླངས་ཀྱང་མི་སྐྱེ་བས། སྨོན་འཇུག་གི་སྡོམ་པ་བླང་བའི་སྔོན་དུ་བསམ་པ་དེ་བསྐྱེད་དགོས་པ་ཡིན་ནོ། ། འོ་ན་སྨོན་འཇུག་གི་སེམས་བསྐྱེད་གཉིས་ཀ་ཆོ་གས་བླང་བར་བཤད་ལ།
འདི་ཆོ་གས་བླང་དུ་མི་རུང་ན་འདི་དང་སྨོན་འཇུག་གཉིས་ཀྱི་སེམས་བསྐྱེད་ཀྱི་ཁྱད་པར་ཅི་འདྲ་ཡིན་ཞེ་ན། བདེན་ཏེ། སྤྱིར་ཐེག་ཆེན་སེམས་བསྐྱེད་ཀྱི་ངོ་བོ་ནི། རྗེ་བཙུན་བྱམས་པ་མགོན་པོས། སེམས་བསྐྱེད་པ་ནི་གཞན་དོན་ཕྱིར། ། ཡང་དག་རྫོགས་པའི་བྱང་ཆུབ་འདོད། ། ཅེས་གསུངས་པས། སྨོན་འཇུག་གཉིས་ཀྱི་ངོ་བོ། གཞན་དོན་དུ་རྫོགས་པའི་སངས་རྒྱས་ཐོབ་འདོད་ཀྱི་བློ་ཡིན་པར་མཚུངས་སོ། ། འོ་ན་འདི་གཉིས་མ་སྐྱེས་པའི་གོང་གི
གཞན་དོན་དུ་རྫོགས་པའི་སངས་རྒྱས་ཐོབ་འདོད་ཀྱི་བློ་སྐྱེས་པ་དེ། སྨོན་འཇུག་གི་སེམས་བསྐྱེད་གང་རུང་མིན་པའི་རྒྱུ་མཚན་གང་ཡིན་སྙམ་ན། བློ་དེ་ནི་དོན་དེ་ཐོབ་པ་ལ་སྨོན་པ་ཙམ་ཡིན་ལ། སེམས་བསྐྱེད་དེ་གཉིས་ལས་སྨོན་པ་སེམས་བསྐྱེད་དེ་ནི། གཞན་དོན་དུ་སངས་རྒྱས་ཐོབ་པར་སྨོན་པ་ཙམ་གྱིས་མི་ཆོག་པར། འོག་ཏུ་དྲང་བར་འགྱུར་བའི་རྒྱུད་གསུམ་ལས་ཇི་ལྟར་དུས་གསུམ་མགོན་པོ་རྣམས། ། བྱང་ཆུབ་ཏུ་ནི་ངེས་མཛད་པའི། ། བྱང་ཆུབ་སེམས་ནི་བླ་ན་མེད། ། དམ་པ་བདག་གིས་བསྐྱེད་པར་བགྱི། ། ཞེས་སོགས་ཁྱད་པར་ཅན་གྱི་ཚིག་གི་དམ་བཅའ་བ་བརྗོད་པའི་ཆོ་གས་བླངས་པ་ངེས་པར་དགོས་ལ།
དེས་ན་དེའི་དོན་གཞན་དོན་དུ་རྫོགས་པའི་སངས་རྒྱས་ཐོབ་པར་བྱའོ་སྙམ་དུ་སེམས་བསྐྱེད་ཀྱིས་ཐག་བཅད་ནས། དེ་ཉིད་དོན་དུ་གཉེར་བ་ཡིན་ནོ། ། འཇུག་པ་སེམས་བསྐྱེད་ནི། གོང་གི་བློ་འདི་དང་ལྡན་བཞིན་པའི་སྟེང་དུ། དེ་ཐོབ་པའི་ཐབས་སུ་ཚུལ་ཁྲིམས་གསུམ་ལ་སྤྱོད་པ་དོན་དུ་གཉེར་བ་ཡིན་ལ། རྗེ་བཙུན་རྩེ་མོ་དང་། སློབ་དཔོན་འདིས་ཀྱང་སྨོན་པ་དང་འཇུག་པའི་ཁུངས་སུ་དྲངས་པའི་སྡོང་པོས་བརྒྱན་པའི་མདོ་ལས། གང་དག་བྱང་ཆུབ་ཏུ་སྨོན་པ་དེ་ནི་དཀོན་ནོ། ། དེ་བས་ཀྱང་སྤྱོད་པ་དོན་དུ་གཉེར་བ་དེ་དཀོན་ནོ་ཞེས་གསུངས་པས། འབྲས་བུ་དོན་དུ་གཉེར་བ་ནི་སྨོན་པའི་སེམས་བསྐྱེད་དེ་ཡིན་ནོ། །
དེས་ན་སྤྱོད་པ་དང་པོ་དང་ལྡན་པར་སེམས་བསྐྱེད་ཞེས་པའམ། སྤྱོད་པ་ལ་དམ་བཅའ་བ་སེམས་ལས་ཀུན་ནས་བསླངས་པའི་སྤྱོད་པ་དང་ལྡན་པའི་ཕྱིར་རོ། ། ཞེས་གསུངས་པ་ལྟར་ཡིན་ནོ། ། མདོར་ན་དཔལ་ཁ་སྦྱོར་དང་། རྡོ་རྗེ་མཁའ་འགྲོ་དང་། རྡོ་རྗེ་རྩེ་མོ་དང་གསུམ་ཀར། ཇི་ལྟར་དུས་གསུམ་མགོན་པོ་རྣམས། ། བྱང་ཆུབ་ཏུ་ནི་ངེས་མཛད་པའི། ། བྱང་ཆུབ་སེམས་ནི་བླ་ན་མེད། ། དམ་པ་བདག་གིས་བསྐྱེད་པར་བགྱི། །
ཚུལ་ཁྲིམས་ཀྱི་ནི་བསླབ་པ་དང་། ། དགེ་བའི་ཆོས་ནི་བསྡུད་པ་དང་། ། སེམས་ཅན་དོན་བྱེད་ཚུལ་ཁྲིམས་གསུམ། ། སོ་སོ་བརྟན་པོར་གཟུང་བར་བགྱི། ། ཞེས་གསུངས་པས། སྨོན་འཇུག་གཉིས་པོ་སྟབས་གཅིག་ཏུ་བླང་བར་བསྟན་པ་ཡིན་ནོ། ། དེ་བཞིན་དུ་སློབ་དཔོན་ཀླུ་སྒྲུབ་ཀྱིས་བྱང་ཆུབ་སེམས་འགྲེལ། རྒྱལ་སྲས་ཞི་བ་ལྷས་སྤྱོད་འཇུག་རྣམས་ལས། སྨོན་འཇུག་གཉིས་པོ་སྟབས་གཅིག་ཏུ་དམ་བཅའ་བའི་ཚིག་ཏུ་བརྗོད་པའི་ཆོ་གས་བླང་བར་བཤད་པ་ཡིན་ནོ། ། འདི་རྣམས་ཐུགས་ལ་བཞག་ནས།
རྗེ་བཙུན་རྩེ་མོས་སྤྱོད་འཇུག་གི་ལེའུ་གསུམ་པའི་འགྲེལ་པར་དེ་ལྟར་སྦྱོར་བ་བཤད་ནས། དངོས་གཞི་ལ་བཞི་སྟེ། ཐམས་ཅད་བཏང་བར་སྨོན་པ་དང་། ཆུད་མི་ཟ་བའི་རྒྱུར་སྨོན་པ་དང་། ལོངས་སྤྱོད་པའི་རྒྱུར་སྨོན་པ་དང་། དམ་བཅའ་བའི་ཚིག་ཏུ་བརྗོད་པའོ། ། དེ་ལ་དང་པོ་གསུམ་ནི་ཚིག་ཏུ་ལན་རེ་བརྗོད་པ་སྔོན་དུ་བཏང་ནས་དྲན་པ་ཉེ་བར་འཛིན་པ་ཡིན་ལ། དམ་བཅའ་བའི་ཚིག་ཏུ་བརྗོད་པ་ལན་གསུམ་བརྗོད་པས་དམ་བཅའོ་ཞེས་དང་། ཡང་དེ་ཉིད་ལས་དམ་བཅའ་བའི་ཚིག་ཏུ་བརྗོད་པ་ནི། ཇི་ལྟར་སྔོན་གྱི་བདེ་གཤེགས་ཀྱིས། །
བྱང་ཆུབ་ཐུགས་ནི་བསྐྱེད་པ་ལྟར། ། དེ་བཞིན་འགྲོ་ལ་ཕན་དོན་དུ། ། བྱང་ཆུབ་སེམས་ཀྱང་བསྐྱེད་པར་བགྱི། ། ཞེས་པས་སེམས་བསྐྱེད་བླངས་པ་ཡིན་ལ། ཇི་ལྟར་སྔོན་གྱི་བདེ་གཤེགས་ཀྱིས། ། བྱང་ཆུབ་སེམས་དཔའི་བསླབ་པ་ལ། ། དེ་དག་རིམ་བཞིན་གནས་པ་ལྟར། ། དེ་བཞིན་འགྲོ་ལ་ཕན་དོན་དུ། ། དེ་བཞིན་དུ་ནི་བསླབ་པ་ལ། ། རིམ་པ་བཞིན་དུ་གནས་པར་བགྱི། །
ཞེས་པས་བསླབ་པ་བཟུང་སྟེ། དེ་ཡང་འདིར་བཤད་པ་ལྟར་གྱི་སྟབས་གཅིག་ཏུ་བྱ་བའམ། ཡང་ན་སློབ་དཔོན་ཛེ་ཏ་རིས་བཤད་པ་ལྟར་སོ་སོར་བརྗོད་དོ། ། ཞེས་གསུངས་པས། རྫོགས་བྱང་ལ་སྨོན་པ་ཙམ་ཆོ་གས་ལེན་པ་མིན་པར། སྨོན་འཇུག་གཉིས་ཆོ་གས་སྟབས་གཅིག་བླང་བ་དང་། སོ་སོར་བླང་བ་གང་རུང་བྱེད་པ་གསལ་བར་བཤད་པ་ཡིན་ནོ། ། འོ་ན་སྨོན་འཇུག་གཉིས་ཀའི་སྡོམ་པ་སྟབས་གཅིག་ཏུ་ཆོ་གས་བླང་རུང་ན། སྤྱོད་འཇུག་ལས། སྨོན་སེམས་ལ་འཇུག་སེམས་ལྟར་བསོད་ནམས་རྒྱུན་ཆགས་སུ་མི་འབྱུང་བར་བཤད་པ་མ་ཡིན་ནམ་སྙམ་ན།
དེའི་དོན་ནི། འདིར་བཤད་པའི་བསོད་ནམས་ནི་ཚུལ་ཁྲིམས་གསུམ་གྱི་སྤྱོད་པ་ལ་བཤད་པ་ཡིན་པས། སྨོན་སེམས་ཀྱི་དུས་སུ་སྤྱོད་པ་གསུམ་སྤྱད་པར་དམ་བཅའ་བའི་འཕེན་པ་མེད་པས་བསོད་ནམས་དེ་ལྟ་བུ་རྒྱུན་ཆགས་སུ་མི་འབྱུང་བར་བཤད་པ་ཡིན་ལ། འཇུག་པའི་སེམས་བསྐྱེད་བསོད་ནམས་རྒྱུན་ཆགས་དང་ལྡན་པར་བཤད་པ་ནི། སེམས་བསྐྱེད་འདི་སྨོན་སེམས་ལས། ཚུལ་ཁྲིམས་གསུམ་གྱི་སྤྱོད་པ་དང་ལྡན་པའི་སྒོ་ནས་ཁྱད་པར་དུ་བྱས་པ་ཡིན་པས། སྡོམ་པ་འདི་དང་ལྡན་པའི་ཚེ། ཚུལ་ཁྲིམས་གསུམ་གྱི་སྤྱོད་པའམ་བསོད་ནམས་རྒྱུན་ཆགས་སུ་འབྱུང་བ་ཡིན་པར་གསུངས་པ་ཡིན་ནོ། ། དེ་ཡང་རྗེ་བཙུན་རྩེ་མོས། བྱང་ཆུབ་སྨོན་པའི་ཞེས་པ་སྟེ།
སྨོན་པ་ནི་བསྒྲུབ་པའི་ནན་ཏན་དང་བྲལ་བས། འཁོར་བ་ན་གནས་པའི་ཚེ་བདེ་བ་ཕུན་སུམ་ཚོགས་པ་ཐོབ་ཀྱང་། སེམས་མངོན་དུ་རྒྱུ་བ་མེད་པའི་གནས་སྐབས་ན་བསོད་ནམས་རྒྱུན་ཆགས་སུ་མི་འཇུག་སྟེ། སྤྱོད་པ་ལ་དམ་བཅའ་བའི་སེམས་འཕངས་པ་མེད་པའི་ཕྱིར་ཏེ། བར་མས་བསྡུས་པའི་དགེ་བ་སྔོན་དུ་ཡོད་པ་ན། བསོད་ནམས་ཡོད་ཀྱང་གཉིད་འཐུག་པོ་ལོག་པ་ལ་སོགས་པ་ན་བསམ་པས་འཕངས་པའི་རྒྱུན་ཆགས་མེད་པ་བཞིན་ནོ། ། ཞེས་བྱའོ། ། བཞི་པ་ནི་གང་ནས་བཟུང་སྟེ་ཞེས་པ་སྟེ། སེམས་དེ་ཡང་དག་པར་བླངས་པ་དེ་ནས་བཟུང་བ་སྟེ། བསོད་ནམས་བསག་ཤུགས་ནམ་མཁའ་མཉམ་པར་རབ་ཏུ་འབྱུང་ཞེས་འབྲེལ་སྟེ།
བསམ་པ་གང་གིས་བསླང་ཞེ་ན། མི་ལྡོག་པའི་སེམས་ཀྱིས་ཏེ་ལམ་བསྒྲུབ་པ་མི་འདོར་བའི་སེམས་ཀྱིས་སོ། ། དགོས་པ་གང་གི་ཕྱིར་བསྒྲུབ་པ་མི་འདོར་སྙམ་ན། ཆེད་དུ་བྱ་བ་ནི་སེམས་ཅན་ཁམས་རྣམས་མཐའ་ཡས་རབ་ཏུ་འབྱུང་བའི་ཕྱིར་རོ། ། དེ་བས་ན་སེམས་ཅན་སྒྲོལ་བའི་སྤྱོད་པ་འདི་མི་འདོར་སྙམ་པའི་འཇུག་པའི་སེམས་བསྐྱེད་བླངས་པ་དེ་ནས་བསོད་ནམས་འཕེལ་ལོ། ། དེ་ཡང་རེ་འགའ་འཕེལ་བ་ཡིན་ནམ་སྙམ་ན། རྒྱུན་མི་ཆད་པར་དུ་མ་ཞིག་འབྱུང་ངོ་། ། དེ་ནི་སེམས་མངོན་དུ་རྒྱུ་ཡོད་པའི་དུས་སུ་འབྱུང་བ་ཡིན་ནམ་སྙམ་ན། གཉིད་ལོག་གམ་བག་མེད་གྱུར་པར་འདོད་ཀྱིས། སེམས་བསྐྱེད་པ་ལ་བག་མེད་ན་སེམས་བསྐྱེད་ཉམས་པར་འགྱུར་བས།
བསོད་ནམས་འཕེལ་བ་མི་འཐད་པའི་ཕྱིར་རོ། ། ཞེས་གསུངས་པ་དོན་ལ་གནས་པ་ཡིན་ནོ། ། དེ་ལ་འདིར་འཇུག་པའི་སེམས་ཀྱི་བསླབ་པ་བདག་གཞན་བརྗེ་བའི་སེམས་བསྐྱེད་འདོད་ཚུལ་ལ་གསུམ། གཞན་ལུགས་དགག རང་ལུགས་བཞག རྩོད་པ་སྤོང་བའོ། ། དང་པོ་ནི། ཁ་ཅིག་ན་རེ།་་་་་ ཙོང་ཁ་པའི་ལམ་རིམ་འབྲིང་པོ་ན། བདག་བདེ་གཞན་གྱི་དུ་ཁཿདག །
ཡང་དག་བརྗེ་བ་མ་བྱས་ན། ། སངས་རྒྱས་ཉིད་དུ་མི་འགྲུབ་ཅིང་། ། འཁོར་བ་དག་ན་བདེ་བ་མེད། ། ཅེས་གསུངས་པ་ལྟར། བདག་གཅེས་འཛིན་ནི་རྒུད་པ་ཀུན་གྱི་སྒོ་དང་གཞན་གཅེས་འཛིན་ནི་ཕུན་ཚོགས་ཐམས་ཅད་གྱི་གནས་སུ་བསམ་མོ། ། ཞེས་བཤད་ཅིང་། དེ་ནས་ཡང་སྤྱོད་འཇུག་གི་གཞུང་དེའི་དོན་དུ་བྱས་ནས། དང་པོ་ནི། བདག་གཞན་བརྗེ་ཞེས་པའི། གཞན་དུ་བདག་བྱས་ཤིང་།
བདག་གཞན་དུ་བྱ་ཞེས་གསུངས་པ་ནི། གཞན་ལ་ང་བོ་སྙམ་དུ་དང་། དེའི་མིག་སོགས་ལ་ངའོ་སྙམ་པའི་བློ་སྦྱོང་བ་མིན་གྱི། རང་གཅེས་འཛིན་དང་གཞན་ཡལ་བར་དོར་བའི་བློ་གཉིས་གོ་བརྗེ་སྟེ། གཞན་ལ་རང་ལྟར་གཅེས་པར་འཛིན་ཅིང་རང་ལ་གཞན་ལྟར་ཡལ་བར་འདོར་བའི་བློ་བསྐྱེད་པའོ། ། དེའི་ཕྱིར་བདག་གི་བདེ་བ་དང་གཞན་གྱི་དུ་ཁཿབརྗེ་བར་གསུངས་པ་ཡང་། བདག་གཅེས་འཛིན་ལ་དགྲར་བལྟས་ནས། བདག་གི་བདེ་བ་ལ་ཆེ་ཆེར་བྱེད་པ་འགོག་ཅིང་། གཞན་གཅེས་འཛིན་ལ་ཡོན་ཏན་དུ་བལྟས་ནས། གཞན་གྱི་དུ་ཁཿཡལ་བར་དོར་བ་བཀག་ནས།
དེ་སེལ་བ་ལ་ཆེ་ཆེར་བྱེད་པ་སྟེ། མདོར་ན་རང་གི་བདེ་བ་ལ་མི་ལྟ་བར། གཞན་གྱི་དུ་ཁཿསེལ་བའི་དོན་དུ་འཇུག་པའོ། ། ཞེས་བཤད་པ་ནི་ནོར་བ་ཆེན་པོ་སྟེ། ནོར་བའི་ཚུལ་ཡང་བརྗོད་པ་ནི་འདི་ལྟར་ཁྱོད་ཀྱིས། སྤྱོད་འཇུག་ལས། བདག་བདེ་གཞན་གྱི་དུ་ཁཿདག ། ཡང་དག་བརྗེ་བ་མ་བྱས་ན། ། ཞེས་གསུངས་པའི་དོན་དུ་བྱས་ནས། རང་གི་བདེ་བ་ལ་མི་ལྟ་བར།
གཞན་གྱི་དུ་ཁཿབསལ་འདོད་དུ་འཇུག་པའོ། ། ཞེས་སོགས་བཤད་པ་རྣམས། སྤྱོད་འཇུག་གི་གཞུང་དེའི་དོན་གྱི་བདག་གཞན་བརྗེ་བའི་སེམས་བསྐྱེད་ཡིན་པར་བཤད་པ་ནི་ནོར་ཚབས་ཤིན་ཏུ་ཆེ་བ་ཡིན་ཏེ། ཁྱོད་ཀྱི་བཤད་པ་འདི་ལ། བདག་ལ་ཡོད་པའི་བདེ་བ་གཞན་ལ་སྟེར་འདོད་པ་དང་། གཞན་རྒྱུད་ལ་ཡོད་པའི་དུ་ཁ་བདག་རྒྱུད་ལ་བླང་འདོད་ཀྱི་བློའི་རྣམ་པ་མི་སྣང་བའི་ཕྱིར། རྟགས་ནི་མཁས་པ་རྣམས་ཀྱིས་གཟིགས་པས་གསལ་ལ། དེ་ལྟར་ན་ཐལ་འགྱུར་དེ་ལ་ཁྱབ་པ་ཡོད་དེ། བདག་གཞན་བརྗེ་བའི་སེམས་བསྐྱེད་ཡིན་ན། བདག་ལ་ཡོད་པའི་བདེ་བ་གཞན་ལ་སྟེར་འདོད་པ་དང་།
གཞན་རྒྱུད་ཀྱི་དུ་ཁཿབདག་རྒྱུད་ལ་བླང་འདོད་གང་རུང་ཡིན་པའི་ཕྱིར་ཏེ། མཛའ་བོའི་བུ་མོའི་རྟོགས་པ་བརྗོད་པ་ལས། བདག་གཞན་བརྗེ་བའི་བྱང་ཆུབ་ཀྱི་སེམས་བསྐྱེད་དེ། གཞན་གྱི་རྒྱུད་ཀྱི་དུ་ཁཿབདག་ལ་བླང་འདོད་ལ་བཤད་ཅིང་། འཕགས་པ་ཀླུ་སྒྲུབ་ཀྱི་རིན་ཆེན་འཕྲེང་བ་ལས། བདག་ལ་དེ་དག་སྡིག་སྨིན་ཅིང་། ། བདག་དགེ་མ་ལུས་དེར་སྨིན་ཤོག ། ཇི་སྲིད་སེམས་ཅན་འགའ་ཞིག་ཀྱང་། ། གང་དུ་མ་གྲོལ་དེ་སྲིད་དུ། ། དེ་ཕྱིར་བླ་ན་མེད་པ་ཡི། །
བྱང་ཆུབ་ཐོབ་ཀྱང་གནས་གྱུར་ཅིག ། དེ་སྐད་བརྗོད་པའི་བསོད་ནམས་ནི། ། གལ་ཏེ་དེ་ནི་གཟུགས་ཅན་འགྱུར། ། གངྒཱའི་བྱེ་མ་སྙེད་ཀྱི་ནི། ། འཇིག་རྟེན་ཁམས་སུ་ཤོང་མི་འགྱུར། ། འདི་ནི་བཅོམ་ལྡན་འདས་ཀྱིས་གསུངས། ། ཞེས་བདག་གཞན་བརྗེ་བའི་སེམས་བསྐྱེད་པ་བདག་རྒྱུད་ལ་ཡོད་པའི་བདེ་དགེ་གཞན་ལ་སྟེར་འདོད་དང་། གཞན་རྒྱུད་ཀྱི་སྡིག་སྡུག་བདག་རྒྱུད་ལ་བླང་འདོད་ལ་བཤད་ནས་དེ་ལྟར་བརྗེ་བའི་སེམས་བསྐྱེད་ཀྱི་ཕན་ཡོན་དང་བཅས་པ་གསལ་བར་གསུངས་པ་མ་ཡིན་ནམ། རང་ཉིད་རྗེས་འབྲངས་དང་བཅས་པས་ལོག་རྟོག་བསལ་བའི་ཆེད་དུ་མནོ་བསམ་ཐོངས་ཤིག དེ་ལ་འགའ་ཞིག
གཞུང་འདིས་སྨོན་ལམ་སྟོན་པ་ཡིན་གྱི། སེམས་བསྐྱེད་སྟོན་པ་མིན་ནོ་སྙམ་ན་སྐྱོན་མེད་དེ། འཕགས་པ་ཐོགས་མེད་ཀྱིས། བྱང་ཆུབ་སེམས་དཔའ་རྣམས་ཀྱི་སྨོན་ལམ་གྱི་མཆོག་ནི་སེམས་བསྐྱེད་པའོ། ། ཞེས་གསུངས་པ་ཡིན་ཏེ། མདོར་ན་ཁྱེད་ཀྱིས་སྤྱོད་འཇུག་གི་ལུང་ཡིན་པར་བྱས་ནས། གོང་དུ་བཤད་པ་ལྟར་བདག་གི་བདེ་བ་དོར་ནས་གཞན་གྱི་དུ་ཁ་བསལ་འདོད་ཙམ་བསྒོམ་པར་བཤད་ནས། བདག་རྒྱུད་ལ་ཡོད་པའི་བདེ་དགེ་གཞན་ལ་སྟེར་འདོད་པ་དང་། གཞན་རྒྱུད་ལ་ཡོད་པའི་སྡིག་སྡུག་བདག་ལ་བླང་འདོད་ཀྱི་སེམས་བསྐྱེད་ཞེ་འདོད་ཀྱིས་འགོག་པ་ཡིན་ན། ཐེག་པ་ཆེན་པོའི་ལམ་གྱི་སྙིང་པོའི་སྲོག་ཤིང་བཅད་ཅིང་།
མཛའ་བོའི་བུ་མོའི་རྟོགས་བརྗོད་ལ་སོགས་པའི་མདོ་མང་པོ་དང་། རིན་ཆེན་ཕྲེང་བའི་ལུང་དང་དངོས་སུ་འགལ་ཞིང་། རྒྱལ་སྲས་སེམས་དཔའ་ཆེན་པོའི་གཞུང་གི་དོན་ལོག་པར་བཀྲལ་བས་ཟས་དུག་ཅན་བཞིན་དུ་སྤོངས་ཤིག དེས་ན་བདག་ལས་གཞན་གཅེས་ཙམ་ལ་གོ་བར་བྱེད་པའི་སེམས་བསྐྱེད་པ་ནི། བདག་གཞན་བརྗེ་བའི་བྱང་ཆུབ་ཀྱི་སེམས་བསྐྱེད་མ་ཡིན་གྱི། སེམས་བསྐྱེད་དེ་རྒྱུད་ལ་ཡོད་པའི་རྒྱུ་ཙམ་ཡིན་པའི་ཕྱིར་རོ། ། སེམས་བསྐྱེད་ཀྱི་རྒྱུ་ཡིན་པས་སེམས་བསྐྱེད་ཡིན་དགོས་ན་ནི། ཐེག་པ་ཆེན་པོའི་སེམས་བསྐྱེད་དེ་རྒྱུད་ལ་བསྐྱེད་པའི་རྒྱུར་བྱམས་པ་བསྒོམ་པ་ཡང་སེམས་བསྐྱེད་པ་ཡིན་པར་འགྱུར་ཏེ། རྒྱུ་མཚན་དེའི་ཕྱིར་རོ། ། རྟགས་འདི་ཁྱེད་རང་གིས་ཀྱང་ཇོ་བོའི་མན་ངག་རྒྱུ་འབྲས་བདུན་མར་བཤད་པ་ལྟར་ཁས་ལེན་པར་བཤད་པ་ཡིན་ནོ། །
གཉིས་པ་འཁྲུལ་པ་མེད་པའི་རང་ལུགས་བཞག་པ་ནི། གོང་དུ་དྲངས་པའི་མཛའ་བོའི་བུ་མོའི་རྟོགས་པ་བརྗོད་པ་དང་། ཀླུ་སྒྲུབ་ཀྱི་གཞུང་དང་། སྤྱོད་འཇུག་གི་གཞུང་གི་རྗེས་སུ་འབྲངས་ནས་བཤད་པ་ན། བློ་ཚོད་དང་མཐུན་པར་བསྒོམ་བྱའི་གང་ཟག་གི་རྒྱུད་ཀྱི་སྡིག་སྡུག་མྱོང་བ་མཐོང་བ་ན་གང་ཟག་དེ་ལ་བྱམས་པ་དང་སྙིང་རྗེའི་ཤུགས་ཀྱི་འདུན་པས་ཀུན་ནས་བསླངས་ནས། དངོས་གཞི་ལ་ཁོའི་རྒྱུད་ཀྱི་སྡིག་སྡུག་དེ་བདག་གིས་མྱོངས་ནས་ཁོ་སྡིག་སྡུག་དེ་དང་བྲལ་འདོད་དང་། བདག་གི་རྒྱུད་ཀྱི་བདེ་དགེ་གང་ཡོད་ཁོ་ལ་སྦྱིན་ཏེ་ཁོ་བདེ་བ་དང་ལྡན་ན་དགའ་བའི་ལྷག་བསམ་ཤུགས་དྲག་བསྒོམ་པའོ། ། གསུམ་པ་དེ་ལ་གཞན་གྱི་ལོག་རྟོག་གི་རྩོད་པ་སྤོང་བ་ནི། དེ་ལ་་་་་་ཙོང་ཁ་པའི་རྗེས་འབྲངས། ཁ་ཅིག་ན་རེ།
དེ་འདྲ་བའི་བདག་གཞན་བརྗེ་བའི་བྱང་ཆུབ་ཀྱི་སེམས་བསྒོམ་པ་ལ་དགོས་པ་མེད་དེ། དེ་ལྟར་བསྒོམ་པས་བསྒོམ་བྱ་དེ་འགྲུབ་པ་མི་སྲིད་པའི་ཕྱིར་རོ། ། གལ་ཏེ་གཞན་དུ་ན་རང་གིས་མ་བྱས་པའི་ལས་ཀྱི་འབྲས་བུ་རང་གིས་མྱོང་བ་དང་། གཞན་གྱིས་བྱས་པའི་ལས་ཀྱི་འབྲས་བུ་གཞན་གྱིས་མ་མྱོང་བར་འགྱུར་བའི་སྐྱོན་ཡོད་པར་འགྱུར་རོ། ། ཞེས་ཟེར་བ་ནི་མ་བརྟགས་པ་ཡིན་ཏེ། ཁྱོད་ཀྱི་འདོད་པ་དེ་ལྟར་ན་བྱང་ཆུབ་སེམས་དཔས་སྨོན་ལམ་གང་བཏབ་ཀྱང་སྨོན་ལམ་དེ་འགྲུབ་པ་མི་སྲིད་པས། སྨོན་ལམ་དེ་བཏབ་པ་དོན་མེད་པར་འགྱུར་བའི་ཕྱིར། དེ་ལྟར་ན་རྒྱུད་ཀྱི་རྒྱལ་པོ་ལས། དགེ་བ་འདི་ཡིས་ནམ་མཁའི་མཐའ་ཀླས་པའི། ། ལུས་ཅན་ཀུན་གྱི་བསོད་ནམས་ཡེ་ཤེས་ཚོགས། །
མྱུར་དུ་བསྒྲུབས་ཏེ་ཚེ་འདི་ཁོ་ན་ལ། ། རྡོ་རྗེ་འཛིན་པའི་ས་ལ་གནས་པར་ཤོག ། ཅེས་པའི་སྨོན་ལམ་བཏབ་པར་གསུངས་པ་ལ་དགོས་པ་མེད་པར་འགྱུར་ཏེ། སྨོན་ལམ་དེ་བཏབ་ཀྱང་དེ་ལྟར་འགྲུབ་པ་མི་སྲིད་པའི་ཕྱིར་རོ། ། གཞན་ཡང་གོང་དུ་དྲངས་པ་ལྟར་རིན་ཆེན་ཕྲེང་བ་ལས། བདག་ལ་དེ་དག་སྡིག་སྨིན་ཞིང་། ། བདག་དགེ་མ་ལུས་དེར་སྨིན་ཤོག ། ཅེས་སོགས་ཀྱི་སྨོན་ལམ་བཏབ་པ་ལ་ཡང་དགོས་པ་མེད་པར་འགྱུར་ཏེ། བདག་གིས་མ་བྱས་པའི་ལས་འབྲས་བདག་གིས་ཐོབ་པ་མི་སྲིད་པའི་ཕྱིར། ཞེས་བརྗོད་ན་ཅི་ཟེར་ཏེ།
འཁོར་གསུམ་མོ། ། ཞེས་པ་ཡང་འདི་ལྟ་བུའོ། ། དེས་ན་བྱང་ཆུབ་སེམས་དཔའ་རྣམས་ཀྱིས་ལྷག་བསམ་གྱི་ཤུགས་སྟོབས་བསྐྱེད་ནས་བློ་སྦྱོང་བའི་སྨོན་ལམ་གང་བཏབ་པ་འགྲུབ་པའི་ངེས་པ་ཇི་ལྟར་འཛིན། ཡང་ཁ་ཅིག བདག་གཞན་བརྗེ་བའི་བྱང་ཆུབ་ཀྱི་སེམས་དེ་ལྟར་བསྒོམ་དུ་མི་རུང་སྟེ། སྨོན་ལམ་གྱི་མཐའ་བཙན་པས་གཞན་གྱི་དུ་ཁཿབདག་གིས་བླང་བར་སྨོན་ན། བདག་གི་རྟག་དུ་ཁཿཐོབ་པར་འགྱུར་བས་ནོར་བ་ཆེན་པོའི་ཆོས་ཡིན་པས་སོ་ཞེས་ཟེར་རོ། ། འདི་ནི་རྣ་བ་དགབ་པར་བྱ་བའི་གཏམ་ཡིན་ཏེ། འདི་ལྟར་འོ་ན་བདག་གཞན་བརྗེ་བའི་བྱང་ཆུབ་ཀྱི་སེམས་འདི་དགེ་བ་ཡིན་ནམ་སྡིག་པ་ཡིན། དང་པོ་ལྟར་ན།
དེ་བསྒོམས་པས་རང་རྒྱུད་ལ་དུ་ཁཿབསྐྱེད་པ་འགལ་ལ། སྡིག་པ་ཡིན་ན་གོང་དུ་དྲངས་པ་ལྟར། རིན་ཆེན་ཕྲེང་བ་ལས། བདག་གཞན་བརྗེ་བའི་སྨོན་ལམ་དེ་བཏབ་པ་འགལ་བའི་ཕྱིར་རོ། ། འདིའི་དགག་སྒྲུབ་རྒྱས་པར་ནི། ཆོས་རྗེ་ས་སྐྱ་པཎ་ཆེན་གྱིས་ཆོས་དང་ཆོས་མ་ཡིན་པ་རྣམ་པར་འབྱེད་པར་བྱེད་པ་སྡོམ་པ་གསུམ་གྱི་རབ་ཏུ་དབྱེ་བའི་བསྟན་བཅོས་ལས་གསལ་བར་བཤད་པས་དེར་བལྟའོ། ། དེ་ལྟར་གོང་དུ་དྲངས་པའི་རང་ཉིད་གཅིག་པུ་ཞི་བདེ་དོན་གཉེར་གྱི་བསམ་པས་བསླངས་ནས། འདུལ་བ་ནས་བཤད་པའི་སོ་ཐར་གྱི་སྡོམ་པ་འབོག་པའི་ཆོ་གས་བླངས་པའི་ཐེག་ཆེན་དགེ་སློང་གི་སྡོམ་པའི་བར་ཐོབ་ལ། མ་བཏང་བ་དེས་སླར་ཡང་སྨོན་འཇུག་གཉིས་ཀྱི་སེམས་བསྐྱེད་ནས་དེ་ཐོབ་པའི་ཚེ། སྔར་གྱི་དགེ་སློང་གི་སྡོམ་པ་དེ་གནས་གྱུར་ནས་ཐེག་ཆེན་གྱི་དེར་གོ་འཕོས་པ་ཡིན་ཏེ།
འདི་ལ་གནས་འགྱུར་ཚུལ་དང་གོ་འཕོ་ཚུལ་བཤད་པ་གཉིས་ལས། དང་པོ་ལ། འདིའི་འགྱུར་རྒྱུའི་གནས་ནི་རང་དོན་ཡིད་བྱེད་ཀྱི་བློ་དེ་ཉིད་ཡིན་ལ། དེ་གྱུར་པ་ནི་བློ་དེ་སྤངས་པ་ལ་བཤད་པ་ཡིན་ནོ། ། འོ་ན་བློ་དམན་པ་སྤངས་པ་ལ་གནས་གྱུར་ཞེས་པའི་བཤད་པ་གང་དུ་ཡོད་ཅེ་ན་མཁས་པ་ཆེན་པོ་ཤན་ཏི་པས། གནས་ནི་སྒྲིབ་པ་ལའོ། ། གྱུར་པ་ནི་སྤངས་པ་ལའོ། ། ཞེས་གསུངས་ཤིང་། གཞན་ཡང་འདི་བཤད་པའི་ཁུངས་ཐུབ་ཀྱི་ལུང་ཤིན་ཏུ་མང་སྟེ། འོག་རྩོད་པ་སྤོང་བའི་སྐབས་སུ་དྲང་བར་འགྱུར་རོ། །
གཉིས་པ་དེ་ཉིད་གོ་འཕོ་བའི་ཚུལ་བཤད་པ་ནི། དེ་འདྲ་བའི་དགེ་སློང་དེས་སེམས་བསྐྱེད་ཀྱི་སྡོམ་པ་ཐོབ་པས་རང་དོན་ཡིད་བྱེད་ཀྱི་དམན་སེམས་གནས་གྱུར་ནས། སྔར་གྱི་དགེ་སློང་གི་སྡོམ་པའི་ངོ་བོ་སྤོང་སེམས་དེ་ཉིད་དེའི་རྒྱུད་ཀྱི་བྱང་སེམས་སྡོམ་པར་གོ་འཕོ་བ་ཡིན་ཏེ། ཁ་ཆེའི་མཁས་པ་ཆེན་པོ་ཛྙཱ་ན་ཤྲཱིས་མི་འགལ་བར་བསྟན་པ་ལས། དཔལ་ལྡན་ཐུབ་པའི་དབང་པོ་ནི། ། ཐམས་ཅད་མཁྱེན་པ་གང་ཡིན་དེས། ། ཐེག་པ་གསུམ་གྱི་ངེས་འབྱུང་ལ། ། ཐེག་པ་གཅིག་གི་འབྲས་བུར་གནས། ། ཞེས་བྱ་བར་ནི་གསུངས་པ་ཡིན། ། སྡོམ་པ་གསུམ་ནི་སྡོམ་ཡིན་པའི། །
གོང་ནས་གོང་དུ་རྗེས་འཇུག་སྟེ། ། འདི་ལྟར་དགེ་བསྙེན་སྡོམ་པ་ནི། ། དགེ་ཚུལ་གྱི་ནི་རྗེས་སུ་འཇུག ། གང་དེ་དགེ་སློང་གི་རྗེས་འཇུག ། གང་དང་ཉན་ཐོས་དགེ་སློང་གི ། སྡོམ་གསུངས་བྱང་ཆུབ་སེམས་དཔའ་ཡི། ། རྗེས་སུ་འཇུག་སྟེ་ཀུན་ལྡན་པས། ། དགེ་སློང་ཤིན་ཏུ་ཁྱད་པར་འཕགས། ། བྱ་བ་ཐབས་ཀྱིས་སྦྱོར་བ་ལས། ། བྱང་ཆུབ་སེམས་དཔའི་སྡོམ་པ་སྟེ། །
ཞེས་གསུངས་པས། འདིའི་ཚིག་རྐང་འོག་མ་གཉིས་ཀྱིས་སྡོམ་པ་འོག་མ་གཉིས་སྔགས་སྡོམ་དུ་གོ་འཕོ་བར་བསྟན་པ་ཡིན་པས། སྡོམ་གསུམ་གནས་གྱུར་གོ་འཕོ་ངོ་བོ་གཅིག་པར་གསལ་བར་བཤད་པའི་ཕྱིར་རོ། ། དེ་ཉིད་གོ་འཕོ་ཚུལ་ཡང་སློབ་དཔོན་དེ་ཉིད་ཀྱིས། རྒྱལ་བས་འདུལ་བའི་སྡེ་སྣོད་ལས། ། དགེ་སློང་སྡོམ་གང་གསུངས་དེ་ནི། ། དགེ་སློང་བྱང་ཆུབ་སེམས་དཔའ་ཡི། ། ཚུལ་ཁྲིམས་སྡོམ་པའི་ཆ་རུ་འགྱུར། ། ཞེས་གསུངས་པས་ཐེག་དམན་དགེ་སློང་གི་སྡོམ་པ་གནས་གྱུར་ནས་བྱང་སེམས་ཀྱི་སྡོམ་པར་གོ་འཕོ་བའི་ཚེ། བྱང་སེམས་སྡོམ་པའི་ཉེས་སྤྱོད་སྤོང་བའི་ཚུལ་ཁྲིམས་ཀྱི་ཆར་འགྱུར་བར་གསལ་བར་བཤད་པ་ཡིན་པའི་ཕྱིར་རོ། །
དེས་ན་སྡེ་སྣོད་གསུམ་གྱི་དགོངས་པ་འགྲེལ་བ་ལ་ཚད་མར་གྱུར་པ་འདི་དང་མཐུན་པར། རྗེ་བཙུན་རྩེ་མོས། སྡོམ་པ་གོང་འོག་གཉིས་པོ་གནས་གྱུར་ཚུལ་དང་། གོ་འཕོ་ཚུལ་གསལ་བར་གསུངས་པ་ནི། སྤྱོད་འཇུག་གི་ལེའུ་གཉིས་པའི་སྐབས་སུ། བྱང་ཆུབ་སེམས་དཔའི་སོ་སོ་ཐར་པ་དེ་ཡང་ལེན་པའི་ཆོ་ག་ནི་ལོགས་སུ་མི་དགོས། སྔར་ཉན་ཐོས་ཀྱི་བསླབ་པ་བླངས་པ་ཉིད་ཕྱིས་བསམ་པ་ཁྱད་པར་ཅན་གྱིས་ཟིན་ན། གནས་གྱུར་ནས་བྱང་ཆུབ་སེམས་དཔའི་སོ་སོ་ཐར་པར་གྱུར་པ་ཡིན་ཏེ་དམན་པའི་བསམ་པ་བཏང་ལ་སྤོང་བའི་སེམས་མ་དོར་བའི་ཕྱིར། འོ་ན་སྤོང་བའི་སེམས་མ་དོར་ན། ཉན་ཐོས་པས་གཞན་དོན་དུ་གྱུར་ཀྱང་སྲོག་གཅོད་པ་སྤངས་པ་ཡིན་ཀྱང་།
བྱང་ཆུབ་སེམས་དཔའི་ལྟུང་བའི་གཟུགས་བརྙན་ཡིན་པས་མི་སྤོང་བ་མི་འགལ་ལམ་ཞེ་ན། དེ་ནི་མི་འགལ་ཏེ་བསམ་པ་རྒྱ་ཆུང་བ་ཅན་ལ་གཞན་དོན་དུ་བསད་པ་གནོད་པའི་བསམ་པ་དང་འདྲེས་པས་སྤང་བྱ་ཡིན་ཡང་། རྒྱ་ཆེ་བ་ལ་གནོད་པའི་བསམ་པ་དང་མ་འདྲེས་པས་སྤངས་་མ་ཡིན་ཏེ། དེ་བསྙེན་པར་རྫོགས་པ་དང་། གནས་བརྟེན་པར་གྱུར་པ་ལ་སྤང་བྱ་ལ་ཐ་དད་མེད་ཀྱང་། མ་བཞུགས་པ་དང་གནས་པ་ལའང་མ་གནས་པའང་ཉེས་པ་ཡོད་མེད་ཐ་དད་པ་བཞིན་ནོ། ། ཞེས་ལེགས་པར་གསུངས་ཤིང་། ཡང་སྤྱོད་འཇུག་ལེའུ་གསུམ་པའི་སྐབས་སུ། ཆོས་རྗེ་པའི་གསུང་སྒྲོས་ལས་བྱུང་བ། དེ་ཡང་སྔར་གྱི་དམན་སེམས་གནས་གྱུར་པ་ཡིན་གྱི།
སྤོང་སེམས་གནས་གྱུར་པ་མ་ཡིན་ནོ། ། ཞེས་གསུངས་པས། ཉན་ཐོས་ཀྱི་སྡོམ་པ་གནས་གྱུར་པ་དང་། སྡོམ་པ་གོང་མར་གོ་འཕོ་ཚུལ་དེ་ལྟར་ཡིན་ནོ། ། དེས་ན་བྱང་སེམས་སྡོམ་པ་ལ་བྱང་སེམས་ཀྱི་སྡོམ་པ་འབོགས་ཆོག་གིས་བླངས་པས་ཐོབ་པའི་ཐུན་མོང་མ་ཡིན་པའི་བྱང་སེམས་ཀྱི་སྡོམ་པ་དང་། བྱང་སེམས་ཀྱི་སྡོམ་པ་འབོགས་ཆོག་གི་བླངས་པ་མ་ཡིན་པར། སྡོམ་པ་འོག་མ་གནས་གྱུར་པས་བྱང་སེམས་སྡོམ་པར་གོ་འཕོས་པའི་ཐུན་མོང་བའི་བྱང་ཕྱོགས་ཀྱི་སྡོམ་པ་ཞེས་གཉིས་སུ་བཤད་པ་ཡིན་ནོ། ། རྗེ་བཙུན་རྩེ་མོས་གོང་དུ་བཤད་མ་ཐག་པའི་དོན་ཡང་འདི་ཡིན་ནོ། ། མདོར་ན་སྡོམ་པ་འོག་མ་འོག་མ་གོང་མར་གནས་གྱུར་ན། གོང་མ་གོང་མར་གོ་འཕོ་བའི་ཚུལ་འདིའི་རིགས་པས་སྡོམ་པ་གོ་འཕོ་བའམ་གནས་གྱུར་གྱི་ཚུལ་ཤེས་པར་བྱའོ། །
དེ་ལྟར་བཤད་པའི་སྡོམ་པ་གཉིས་པོ་རྒྱུད་ལ་ལྡན་པའི་གང་ཟག་འདི་ཐེག་ཆེན་དགེ་སློང་དུ་གོ་འཕོས་པ་ཡིན་ལ། འདི་དཀྱིལ་འཁོར་དུ་ཞུགས་ནས་སྔགས་སྡོམ་ཐུན་མོང་མ་ཡིན་པ་རྒྱུད་ལ་བསྐྱེད་ནུས་པའི་དབང་བསྐུར་ཐོབ་པ་ན། འདིའི་རྒྱུད་ཀྱི་སྡོམ་པ་འོག་མ་གཉིས་པོ་གནས་གྱུར་ཅིང་། དེའི་རྒྱུད་ཀྱི་སྔགས་སྡོམ་དུ་གོ་འཕོ་བ་ཡིན་ཏེ། འདིའི་གནས་གྱུར་ཚུལ་ནི། འདིའི་དཀྱིལ་འཁོར་དུ་མ་ཞུགས་པའི་གོང་དུ་རང་ཉིད་ཐ་མལ་གྱི་སྣང་ཞེན་དང་བཅས་པས། རང་རྒྱུད་ཀྱི་སྡོམ་པ་འོག་མ་གཉིས་པོ་ཉམས་སུ་ལེན་པ་ཡོད་པ་དེ་ཉིད། འདིར་སྤོང་བ་ནི་གནས་གྱུར་པ་ཡིན་ལ། དེ་ཡང་གཞན་དོན་དུ་རྫོགས་པའི་སངས་རྒྱས་ཐོབ་འདོད་དང་བཅས་པས་སེམས་བསྐྱེད་ཀྱི་སྡོམ་པའི་མི་མཐུན་ཕྱོགས་སྤོངས་བ་སོགས་ཀྱི་ཉམས་ལེན་གནས་གྱུར་པ་མ་ཡིན་གྱི། སྡོམ་པ་དེ་ཉིད་རང་ཉིད་ཐ་མལ་གྱི་སྣང་ཞེན་དང་བཅས་པས་ཉམས་སུ་ལེན་པའི་ཐ་མལ་གྱི་སྣང་ཞེན་དེ་ཉིད་གནས་གྱུར་པ་ཡིན་ནོ། །
འདིའི་གོ་འཕོ་ཚུལ་ནི། རྗེ་བཙུན་ཆེན་པོས་གོང་དུ་གསུངས་པ་ལྟར། འདིར་སོ་སོར་ཐར་པའི་རང་བཞིན་ནི། གཞན་ལ་གནོད་པ་བྱེད་པ་གཞི་དང་བཅས་པ་ལས་བཟློག་པ་ཡིན་ལ། བྱང་ཆུབ་སེམས་དཔའི་སྡོམ་པ་ནི་དེའི་སྟེང་དུ་གཞན་ལ་ཕན་འདོགས་པར་ཞུགས་པ་ཡིན་ཞིང་། རིག་པ་འཛིན་པའི་སྡོམ་པ་ནི་དེ་དག་ཀྱང་ལྷའི་རྣམ་པའམ། ཡེ་ཤེས་ཀྱི་བྱིན་གྱིས་བརླབས་ནས་ལོངས་སྤྱོད་པས་ན་འདི་ལ་འགལ་བ་ཅི་ཡང་ཡོད་པ་མ་ཡིན་ནོ། ། ཞེས་གསུངས་པ་ལྟར་ཉམས་སུ་ལེན་དགོས་པ་ལས། དེ་ཡང་སྔར་གྱི་སྡོམ་པ་འོག་མ་གཉིས་པོ་ལ་ལྷའི་རྣམ་པའམ་ཡེ་ཤེས་ཀྱི་བྱིན་གྱིས་བརླབས་ནས་ཉམས་སུ་ལེན་དགོས་པས། དེ་ཉམས་སུ་ལེན་ཚུལ་ནི།
སྔར་སྡོམ་པ་འོག་མ་གཉིས་པོ་ཉམས་སུ་ལེན་པའི་ཚེ། རང་ཉིད་ཐ་མལ་གྱི་སྣང་ཞེན་དང་བཅས་པས་ཉམས་སུ་ལེན་པ་དེ་ཉིད། འདིར་རང་ཉིད་ལྷའི་རྣམ་པའི་སྒོ་ནས་ཉམས་སུ་ལེན་པར་གོ་འཕོས་པ་ཡིན་ལ། ཡེ་ཤེས་ཀྱི་བྱིན་གྱིས་བརླབས་པ་ཡང་སྔར་སྡོམ་པ་གཉིས་པོ་དེ་རང་ཉིད་ཐ་མལ་གྱི་སྣང་ཞེན་དང་བཅས་པའི་གང་ཟག་གི་རྒྱུད་ཀྱི་བློ་ཡིན་པ་དེ་འདིར་རང་ཉིད་ལྷ་སྐུའི་རྣམ་པ་ཅན་དེ་ཉིད་ཀྱི་བདེ་བ་འཁྱུད་པ་ལ་སོགས་པ་ལ་བརྟེན་ནས་བྱུང་བའི་བདེ་བ་ཆེན་པོའི་ཡེ་ཤེས་དང་ལྡན་པར་བྱས་ནས་བསྒོམས་པས། དེ་སྐད་དུ་བརྗོད་པ་ཡིན་ནོ། ། སྡོམ་གསུམ་གནས་གྱུར་གོ་འཕོས་ངོ་བོ་གཅིག་ཚུལ་འདི་ནི། གོང་དུ་དྲངས་པ་ལྟར། ཁ་ཆེའི་མཁས་པ་ཆེན་པོ་ཛྙཱ་ན་ཤྲཱི་ལ་སོགས་པ་ཚད་ལྡན་དུ་མ་ཞིག་གིས་བཞེད་ལ། དེ་ཉིད་རྡོ་རྗེ་འཆང་གི་དགོངས་པ་ཕྱིན་ཅི་མ་ལོག་པ་ཡིན་ཏེ། རྗེ་བཙུན་ཆེན་པོས་དྲངས་པ་ལྟར།
རྒྱུད་འབུམ་པའི་ལུང་དེ་ཁོ་ན་ཉིད་ཀྱི་ཡེ་ཤེས་གྲུབ་པ་ལས། རྡོ་ཡི་རིགས་ཀྱི་བྱེ་བྲག་གིས། ། བཞུས་པས་ལྕགས་དང་ཟངས་དངུལ་འབྱུང་། ། གསེར་འགྱུར་རྩི་ཡ་དངོས་པོ་ཡིས། ། ཀུན་ཀྱང་གསེར་དུ་སྒྱུར་བར་བྱེད། ། དེ་བཞིན་སེམས་ཀྱི་བྱེ་བྲག་གིས། ། རིགས་ཅན་གསུམ་གྱི་སྡོམ་པ་ཡང་། ། དཀྱིལ་འཁོར་ཆེན་པོ་འདིར་ཞུགས་ནས། ། ཀུན་ཀྱང་རྡོ་རྗེ་འཛིན་པར་འགྱུར། ། ཞེས་གསུངས་པ་འདིས།
སྡོམ་གསུམ་གནས་གྱུར་གོ་འཕོས་ངོ་བོ་གཅིག་པར་གསལ་བར་བསྟན་པ་ཡིན་ནོ། ། སྡོམ་གསུམ་གནས་གྱུར་གོ་འཕོས་ངོ་བོ་གཅིག་ཅིང་། ལྡོག་པ་ཐ་དད་པའི་མཐུན་དཔེ་སྟོབས་མཚུངས་པ་གསལ་བར་བསྟན་པ་ནི། མདོ་ལས། གསོལ་བ་དགེ་བསྙེན་ནས་རབ་ཏུ་བྱུང་སྟེ་ཁྲིམས་བཅུ་མནོས་ན། ཁྲིམས་ལྔ་མ་མཆིས་པར་མི་འགྱུར་རམ། བཀའ་སྩལ་པ། མེད་པར་མི་འགྱུར་ཏེ། མིང་དང་གོ་རིམ་རྫོགས་པར་ཟད་ཀྱི། ཁྲིམས་མེད་པར་འགྱུར་བ་མ་ཡིན་ནོ། །
དེ་ཡང་དགེ་བསྙེན་གྱི་མིང་སྟོར་ཏེ་དགེ་སྦྱོང་གི་མི་ཐོབ་བོ། ། ཁྱིམ་པའི་གོ་རིམ་སྟོར་གྱི། རབ་ཏུ་བྱུང་བའི་གོ་རིམས་ཐོབ་བོ། ། གསོལ་བ་དགེ་སློང་གི་ཚུལ་ཁྲིམས་རྫོགས་པར་མནོས་ན། ཁྲིམས་བཅུ་དང་། ཁྲིམས་ལྔ་མེད་པར་མི་འགྱུར་རམ། བཀའ་སྩལ་པ། མེད་པར་མི་འགྱུར་ཏེ། དེ་ཡང་མིང་སྟོར་བར་ཟད་དེ། དགེ་སྦྱོང་གི་མིང་སྟོར་ནས་དགེ་སློང་གི་མིང་ཐོབ་བོ། །
དགེ་སྦྱོང་དེའི་གོ་རིམ་སྟོར་ནས། དགེ་སློང་གི་གོ་རིམ་ཐོབ་སྟེ། ཐོག་མ་དང་མཐའ་མའི་བར་གྱི་ཚུལ་ཁྲིམས་ཡིན་གྱི་མིང་ཙམ་ནི་འཕྲལ་ལ་འདོགས་སོ། ། དཔེར་ན་སྐྱེ་ཤིང་གི་ལོ་མ་དཔྱིད་དང་དབྱར་ནི་སྔོ། སྟོན་ནི་སེར། དགུན་ནི་སྐྱ་སྟེ། དེ་ཡང་དུས་ཀྱི་འགྱུར་བས་ཤིང་གི་ལོ་མ་ཁ་དོག་ཐ་དད་པར་འགྱུར་གྱི། ཐོག་མ་དང་མཐའ་མའི་བར་དུ་ཤིང་གི་ལོ་མར་ཟད་ཏེ། ཚུལ་ཁྲིམས་ཀྱང་དེ་དང་འདྲ་བར་རྟག་ཏུ་ཚུལ་ཁྲིམས་གཅིག་ཏུ་ཟད་ནས། དུས་ཀྱིས་ཐ་དད་པར་འགྱུར་རོ། །
ཞེས་དེ་དག་གི་དོན་གསལ་བར་བཤད་པ་ཡིན་ཏེ་དེ་ཡང་འདི་ལྟར་གསོལ་པ། དགེ་སློང་གི་ཚུལ་ཁྲིམས་རྫོགས་པར་མནོས་ན། ཁྲིམས་བཅུ་དང་། ཁྲིམས་ལྔ་མ་མཆིས་པར་མི་འགྱུར་རམ་ཞེས་པས་ནི། འདི་ལ་དོགས་པ་གཅོད་པའི་ཕྱིར་དུ་ཞུས་པའོ། ། བཀའ་སྩལ་པ། མེད་པར་མི་འགྱུར་ཏེ་ཞེས་པ་ནས། ཐོག་མ་དང་མཐའ་མའི་བར་གྱི་ཚུལ་ཁྲིམས་ཡིན་གྱི་ཞེས་པའི་བར་གྱིས། གང་ཟག་དེ་དགེ་སློང་གི་སྡོམ་པ་རྫོགས་པར་ཐོབ་པའི་ཚེ། རང་རྒྱུད་ཀྱི་དགེ་བསྙེན་དང་།

དགེ་ཚུལ་གཉིས་ཀྱི་སྡོམ་པ་གཉིས་པོ་གནས་གྱུར་ཚུལ་དང་གོ་འཕོས་ཤིང་དགེ་སློང་གི་སྡོམ་པ་དང་ངོ་བོ་གཅིག་པ་དང་ལྡོག་པ་ཐ་དད་དུ་ཡོད་པར་བཀའ་སྩལ་པ་ཡིན་ཏེ། དེ་ཡང་འདི་ལྟར། དགེ་སྦྱོང་གི་མིང་སྟོར་ནས་ཞེས་པ་དང་། དགེ་སྦྱོང་གི་གོ་རིམ་སྟོར་ནས་ཞེས་པས་ནི་གནས་གྱུར་པ་བསྟན་ལ། དགེ་སློང་གི་མིང་ཐོབ་བོ་ཞེས་པ་དང་། དགེ་སློང་གི་གོ་རིམ་ཐོབ་སྟེ་ཞེས་གསུངས་པས་ནི། དེ་གོ་འཕོས་པས་དགེ་སློང་གི་སྡོམ་པ་དང་ངོ་བོ་གཅིག་པར་བསྟན་པ་ཡིན་ལ། ཐོག་མ་དང་མཐའ་མའི་བར་གྱི་ཚུལ་ཁྲིམས་ཡིན་གྱི། ། མིང་ཙམ་ནི་འཕྲལ་ལ་འདོགས་སོ་ཞེས་པས་ནི། དགེ་སློང་དེའི་རྒྱུད་ལ་སྡོམ་པ་གསུམ་པོ་ངོ་བོ་གཅིག་པ་དང་ལྡོག་པ་ཐ་དད་དུ་ཡོད་པར་བཀའ་སྩལ་པ་ཡིན་ཞིང་། དེ་དག་གི་དཔེར་སྐྱེ་ཤིང་གི་ལོ་མ་དབྱར་དགུན་ལ་སོགས་པ་དུས་ཀྱི་དབང་གིས་འགྱུར་ཚུལ་སོགས་གསུངས་པ་ཡིན་ནོ། །
གཞན་ཡང་མདོ་འདིར། ཅི་སྐད་བཤད་པའི་དོན་དེ་གསལ་བར་སྟོན་པ་ཡིན་ཏེ། ཅི་སྐད་དུ། དེ་ལྟར་ཚུལ་ཁྲིམས་རྣམ་པ་གསུམ་དུས་ཅིག་ཅར་དུ་ཐོབ་སྟེ། གལ་ཏེ་ཚུལ་ཁྲིམས་ཕྱིར་ཕུལ་བའི་ཚེ། བདག་ནི་དེང་ཕྱིན་ཆད་དགེ་སྦྱོང་ཡིན་ཏེ། དགེ་སློང་མ་ཡིན་ནོ་ཞེས་སྨྲས་པས། ཚུལ་ཁྲིམས་རྫོགས་པ་མེད་ཀྱང་ཚུལ་ཁྲིམས་གཉིས་མེད་པ་མ་ཡིན་ཏེ། ཡོད་དོ་ཞེས་སོགས་གསུངས་པས། སྡོམ་པ་གསུམ་པོ་ངོ་བོ་གཅིག་ལ་ལྡོག་པ་ཐ་དད་དུ་ཡོད་པར་གསལ་བར་གསུངས་པ་ཡིན་ཏེ།
དེ་ལྟར་ཚུལ་ཁྲིམས་རྣམ་པ་གསུམ་ཅིག་ཆར་དུ་ཐོབ་སྟེ། ཞེས་གསུངས་པས། སྡོམ་གསུམ་ངོ་བོ་གཅིག་པར་གསུངས་པ་ཡིན་ལ། སྡོམ་པ་ཕུལ་ཆོག་གི་རིམ་པས་རྒྱས་པར་གསུངས་པ་ནི། སྡོམ་གསུམ་ལྡོག་པ་ཐ་དད་དུ་ཡོད་པར་གསལ་བར་བསྟན་པ་ཡིན་ཏེ། ཕུལ་ཆོག་གི་ལུང་རྒྱས་པར་འོག་ཏུ་འདྲེན་པར་འགྱུར་རོ། ། གཉིས་པ་དེ་ལ་རྩོད་པ་སྤོང་བ་ལ་གཉིས། གཞན་གྱི་རྩོད་པའི་ངག་དགོད་པ་དང་། དེ་ལ་ལན་འདེབས་ཚུལ་བཤད་པའོ། ། དང་པོ་ནི།
པཎྚི་ཏ་བི་སུ་ཏ་ཙཎྚ་དང་། བོད་ཀྱི་བླ་མ་མདོ་སྔགས་ལ་མཁས་པར་རློམ་པ་ཁ་ཅིག་ན་རེ། སྡོམ་གསུམ་གནས་གྱུར་ངོ་བོ་གཅིག་ཚུལ་འདི་འདྲ་བ་འདོད་པ་ནི་ཧ་ཅང་ཡང་མ་བརྟགས་པ་ཡིན་ཏེ། འདི་ལྟར་འོ་ན་དེ་ལྟར་བཤད་པའི་སྡོམ་གསུམ་རིམ་གྱིས་ནོས་པའི་དགེ་སློང་རྡོ་རྗེ་འཛིན་པའི་རྒྱུད་ཀྱི་དགེ་སློང་གི་སྡོམ་པ་དེ། དེས་སྔགས་སྡོམ་འབོགས་ཆོག་གིས་ཐོབ་པའི་སྡོམ་པ་ཡིན་པར་འགྱུར་ཏེ། དེའི་རྒྱུད་ཀྱི་སྔགས་སྡོམ་ཡིན་པའི་ཕྱིར་དང་། ཡང་དེ་འདྲ་བའི་དགེ་སློང་རྡོ་རྗེ་འཛིན་པ་ལ། སྔར་གྱི་རྩ་ལྟུང་ལ་སོགས་པ་སྔགས་སྡོམ་གཅོད་བྱེད་ཀྱི་རྩ་ལྟུང་བྱུང་ནའང་བཏང་དགོས་པ་འགྱུར་བའི་ཕྱིར་རོ། ། ཞེས་དང་། ཡང་དེ་འདྲ་བའི་དགེ་སློང་རྡོ་རྗེ་འཛིན་པ་དེ་འཆི་བའི་ཚེ་ཡང་།
དེའི་དགེ་སློང་གི་སྡོམ་པ་དེ་ཡང་དེའི་རྗེས་སུ་འགྲོ་བར་འགྱུར་ཏེ། དེའི་རྒྱུད་ཀྱི་སྔགས་སྡོམ་མམ་བྱང་སེམས་ཀྱི་སྡོམ་པ་ཡིན་པའི་ཕྱིར་ཟེར་ཞིང་། དྲེགས་པའི་ང་རོ་ཕྱོགས་ཐམས་ཅད་དུ་སྒྲོག་པར་བྱེད་པ་ལ། རང་ཕྱོགས་ཀྱི་མཁས་པར་་་་་་དགའ་གདོང་པ། རློམ་པ་མང་པོ་ཡང་། ལོ་ལེགས་ཀྱི་སྙེ་མ་སད་ཀྱིས་ཁྱེར་བ་མཐོང་བ་དང་འདྲ་བར་ཡིད་མི་དགའ་བཞིན་དུ་ལུང་རིགས་ཀྱི་ནུས་མཐུ་མེད་པས་མྱ་ངན་གྱི་ཅ་ཅོ་སྒྲོག་པར་བྱེད་དོ། ། གཉིས་པ་དེ་ལ་ལན་འདེབས་ཚུལ་བཤད་པ་ནི། དེ་ཡང་ཁྱོད་ཀྱི་ཐལ་འགྱུར་དང་པོ་དེ་ལྟར་བཤད་པའི་སྡོམ་པ་དེ། སྔགས་སྡོམ་འབོགས་པའི་ཆོ་གས་ཐོབ་པ་ཡིན་པར་འགྱུར་ཏེ། དེའི་རྒྱུད་ཀྱི་སྔགས་སྡོམ་ཡིན་པའི་ཕྱིར་གྱི་ཐལ་འགྱུར་ལ་ཁྱབ་པ་མེད་ཏེ།
འདི་ལྟར་འོ་ན། སྡོམ་པ་འོག་མ་གཉིས་རིམ་གྱི་བླངས་ནས་ཐོབ་པའི་ཐེག་ཆེན་གྱི་དགེ་སློང་གི་རྒྱུད་ཀྱི་དགེ་སློང་གི་སྡོམ་པ་དེ། བྱང་སེམས་ཀྱི་སྡོམ་པ་འབོགས་པའི་ཆོ་གས་ཐོབ་པ་ཡིན་པར་འགྱུར་ཏེ། དེའི་རྒྱུད་ཀྱི་བྱང་སེམས་ཀྱི་སྡོམ་པ་ཡིན་པའི་ཕྱིར་བྱས་ན་ཅི་ཟེར། ཁྱབ་གསལ་ཁྱེད་རང་གིས་བཀོད་པ་དང་སྟོབས་མཚུངས་ལ། རྟགས་བསྒྲུབ་པ་ནི་གོང་དུ་དྲངས་པ་ལྟར། ཁ་ཆེའི་མཁས་པ་ཆེན་པོ་ཛྙཱ་ན་ཤྲཱིས། དམ་ཚིག་དང་ཚུལ་ཁྲིམས་དང་སྡོམ་པ་མི་འགལ་བར་བསྟན་པ་ལས། དཔལ་ལྡན་ཐུབ་པའི་དབང་པོ་ནི། ། ཐམས་ཅད་མཁྱེན་པ་གང་ཡིན་དེས། །
ཐེག་པ་གསུམ་གྱི་ངེས་འབྱུང་ལ། ། ཐེག་པ་གཅིག་གི་འབྲས་བུར་གནས། ། ཞེས་བྱ་བར་ནི་གསུངས་པ་ཡིན། ། སྡོམ་པ་གསུམ་ནི་སྡོམ་ཡིན་པའི། ། གོང་ནས་གོང་དུ་རྗེས་འཇུག་སྟེ། ། འདི་ལྟར་དགེ་བསྙེན་སྡོམ་པ་ནི། ། དགེ་ཚུལ་གྱི་ནི་རྗེས་སུ་འཇུག ། གང་དེ་དགེ་སློང་གི་རྗེས་འཇུག ། གང་དག་ཉན་ཐོས་དགེ་སློང་གིས། ། སྡོམ་གསུང་བྱང་ཆུབ་སེམས་དཔའ་ཡི། །
རྗེས་སུ་འཇུག་སྟེ་ཀུན་ལྡན་པས། ། དགེ་སློང་ཤིན་ཏུ་ཁྱད་པར་འཕགས། ། བྱ་བ་ཐབས་ཀྱི་སྦྱོར་བ་ལས། ། བྱང་ཆུབ་སེམས་དཔའི་སྡོམ་པ་སྟེ། ། ཞེས་གསུངས་ཤིང་། ཡང་དེ་ཉིད་ལས། རྒྱལ་བས་འདུལ་བའི་སྡེ་སྣོད་ལས། ། དགེ་སློང་སྡོམ་གང་གསུངས་དེ་ནི། ། དགེ་སློང་བྱང་ཆུབ་སེམས་དཔའ་ཡི། ། ཚུལ་ཁྲིམས་སྡོམ་པའི་ཆ་རུ་འགྱུར། །
ཞེས་གསུངས་པས། སྡོམ་པ་འོག་མ་འོག་མ་གནས་གྱུར་ནས། གོང་མ་གོང་མར་གོ་འཕོ་ཚུལ་དང་། ཉན་ཐོས་དགེ་སློང་གི་སྡོམ་པ། བྱང་ཆུབ་སེམས་དཔའི་ཚུལ་ཁྲིམས་ཀྱི་སྡོམ་པར་འགྱུར་བར་གསལ་བར་གསུངས་པའི་ཕྱིར་རོ། ། མདོར་ན་དམན་སེམས་སྔོན་དུ་སོང་བའི་དགེ་སློང་རྡོ་རྗེ་འཛིན་པ་དེ། ཐེག་ཆེན་གྱི་སྡོམ་པ་ཡིན་ནམ་ཐེག་དམན་གྱི་སྡོམ་པ་ཡིན་དྲངས། དང་པོ་ལྟར་ན། རྒྱུད་སྡེ་ནས་བཤད་པའི་སྔགས་སྡོམ་ཡིན་པར་རང་ཉིད་ཀྱིས་ཁས་ལེན་ལ། གལ་ཏེ་མདོ་སྡེ་ནས་བཤད་པའི་བྱང་སེམས་ཀྱི་སྡོམ་པ་ཡིན་ཟེར་ན།
དེ་ལྟར་བཤད་པའི་དགེ་སློང་རྡོ་རྗེ་འཛིན་པ་དེ་ལ། མདོ་ནམ་སྙིང་ནས་བཤད་པའི་རྩ་ལྟུང་བཞི་ལ་སོགས་བྱང་སེམས་ཀྱི་རྩ་ལྟུང་གང་བྱུང་ཡང་། དེའི་རྒྱུད་ཀྱི་དགེ་སློང་གི་སྡོམ་པ་དེ་གཏོང་དགོས་པས་ཁྱབ་པར་ཐལ་བར་འགྱུར་ཏེ། སྡོམ་པ་དེ་དེའི་རྒྱུད་ཀྱི་བྱང་སེམས་ཀྱི་སྡོམ་པ་ཡིན་པའི་ཕྱིར་རོ། ། ཞེས་བརྗོད་ན། ཁྱབ་གསལ་ནི་ཁྱེད་ཀྱི་གོང་གི་ཐལ་འགྱུར་བར་མའི་ཁྱབ་གསལ་དང་སྟོབས་མཚུངས་པ་ཡིན་ནོ། ། གལ་ཏེ་དྲི་བ་ཕྱི་མ་ལྟར། སྡོམ་པ་དེ་ཐེག་དམན་གྱི་སྡོམ་པ་ཡིན་ཟེར་ན། འོ་ན་དེ་ལྟར་བཤད་པའི་རྡོ་རྗེ་འཛིན་པ་དེས་རང་རྒྱུད་ཀྱི་དགེ་སློང་གི་སྡོམ་པ་དེ། དམན་སེམས་ཡིད་ལ་བྱེད་པ་ལ་བརྟེན་ནས་བསྲུང་དགོས་པར་འགྱུར་ཏེ།
རྒྱུ་མཚན་དོའི་ཕྱིར་རོ། ། གལ་ཏེ་སྡོམ་པ་དེ་གཉིས་གང་ཡང་མ་ཡིན་པར་འདོད་པ་ནི་མི་འགྲུབ་ཅིང་། ཞེ་འདོད་ཀྱང་མི་ཆོད་པའི་ཕྱིར་རོ། ། གཞན་ཡང་ཁྱོད་ཀྱིས་གོང་དུ་བརྗོད་པའི་དགེ་སློང་རྡོ་རྗེ་འཛིན་པ་ལ་བླ་མེད་ཀྱི་སྡོམ་པའི་རྩ་ལྟུང་ལ་སོགས་པ་རང་གི་རྒྱུད་ལ་ལྡན་པའི་སྔགས་སྡོམ་གཅོད་བྱེད་ཀྱི་རྩ་ལྟུང་གང་བྱུང་ན་ཡང་། དེའི་རྒྱུད་ཀྱི་དགེ་སློང་གི་སྡོམ་པ་དེ་གཏོང་དགོས་པས་ཁྱབ་པར་འགྱུར་ཏེ། དེའི་རྒྱུད་ཀྱི་དགེ་སློང་གི་སྡོམ་པ་དེ་དེའི་རྒྱུད་ཀྱི་སྔགས་སྡོམ་ཡིན་པའི་ཕྱིར་གྱི་ཐལ་འགྱུར་ལ་ཁྱབ་པ་མེད་པ་ཡིན་ཏེ། འོ་ན་འདི་ལྟར་བྱང་སེམས་ཀྱི་སྡོམ་པ་རྒྱུད་ལྡན་གྱི་བྱང་སེམས་ལ། ནམ་མཁའི་སྙིང་པོའི་མདོ་ནས་བཤད་པའི་རྩ་ལྟུང་ལ་སོགས་པ་བྱང་སེམས་ཀྱི་རྩ་ལྟུང་གང་བྱུང་ན། དེའི་རྒྱུད་ཀྱི་ཐེག་ཆེན་གྱི་སེམས་བསྐྱེད་བཏང་བས་ཁྱབ་པར་ཐལ་ཏེ། དེའི་རྒྱུད་ཀྱི་ཐེག་ཆེན་གྱི་སེམས་བསྐྱེད་དེ།
དེའི་རྒྱུད་ཀྱི་བྱང་སེམས་ཀྱི་སྡོམ་པ་ཡིན་པའི་ཕྱིར་རོ། ། ཞེས་བརྗོད་ན་ཅི་ཟེར། ཁྱབ་པ་སྟོབས་མཚུངས་ལ། རྟགས་གྲུབ་སྟེ། དཔལ་ཁ་སྦྱོར་དང་། རྡོ་རྗེ་མཁའ་འགྲོ་དང་། རྡོ་རྗེ་རྩེ་མོ་གསུམ་ཀར། ཇི་ལྟར་དུས་གསུམ་མགོན་པོ་རྣམས། ། བྱང་ཆུབ་ཏུ་ནི་ངེས་མཛད་པའི། ། བྱང་ཆུབ་སེམས་ནི་བླ་ན་མེད། །
དམ་པ་བདག་གིས་བསྐྱེད་པར་བགྱི། ། ཞེས་སོགས་ཀྱི་ཐེག་ཆེན་གྱི་སེམས་བསྐྱེད་དེ། སྨོན་འཇུག་གི་སེམས་བསྐྱེད་ཀྱི་སྡོམ་པ་བླངས་ཤིང་། རྡོ་རྗེ་གུར་ལས། རང་གཞན་དོན་ནི་རབ་བསྒྲུབ་ཕྱིར། ། བྱང་ཆུབ་སེམས་ནི་བསྐྱེད་པར་བགྱི། ། བྱང་ཆུབ་མཆོག་གི་སེམས་ནི་བསྐྱེད་བགྱིས་ནས། ། སེམས་ཅན་ཐམས་ཅད་བདག་གི་མགྲོན་དུ་གཉེར། ། ཞེས་གསུངས་པས། སྨོན་འཇུག་གཉིས་ཀྱི་སྡོམ་པ་ཐེག་ཆེན་གྱི་སེམས་བསྐྱེད་ལེན་པར་བཤད་པའི་ཕྱིར་དང་།
སྤྱོད་འཇུག་གི་སྡོམ་པ་བཟུང་བའི་སྐབས་སུ། ཇི་ལྟར་སྔོན་གྱི་བདེ་གཤེགས་ཀྱིས། ། བྱང་ཆུབ་ཐུགས་ནི་བསྐྱེད་པ་ལྟར། ། དེ་བཞིན་འགྲོ་ལ་ཕན་དོན་དུ། ། བྱང་ཆུབ་སེམས་ནི་བསྐྱེད་པར་བགྱི། ། ཞེས་བྱང་སེམས་ཀྱི་སྨོན་འཇུག་གི་སྡོམ་པར་བྱང་སེམས་ཀྱི་སེམས་བསྐྱེད་གཟུང་བར་བཤད་པའི་ཕྱིར་དང་། སྡུད་པར། གལ་ཏེ་བསྐལ་པ་བྱེ་བར་དགེ་བའི་ལས་ལམ་བཅུ། ། སྤྱོད་ཀྱང་ཉན་ཐོས་རང་རྒྱལ་བྱང་ཆུབ་སེམས་བསྐྱེད་ན། ། དེ་ནི་ཚུལ་ཁྲིམས་སྐྱོན་འབྱུང་ཚུལ་ཁྲིམས་ཉམས་པ་སྟེ། །
སེམས་བསྐྱེད་དེ་ནི་ཕས་ཕམ་པས་ཀྱང་ཤིན་དུ་ལྕི། ། ཞེས་གསུངས་པའི་ཕྱིར་དང་། སེམས་བསྐྱེད་སྤོང་བ། སྨོན་སེམས་སྤོང་བའི་རྩ་ལྟུང་དུ་བཤད་པའི་ཕྱིར། རྩ་བར་འདོད་པར་མི་ནུས་ཏེ། གལ་ཏེ་གཞན་དུ་ན། ནམ་མཁའི་སྙིང་པོའི་མདོ་ལས་གསུངས་པ། བསླབ་བཏུས་སུ་ཚིགས་བཅད་དུ་བསྟན་པ་ནི། ཚུལ་ཁྲིམས་འཆལ་བའི་དགེ་སློང་གི ། ངུར་སྨྲིག་འཕྲོགས་དང་བརྡེགས་པ་དང་། །
བརྩོན་རར་འཇུག་པར་བྱེད་པ་དང་། ། རབ་ཏུ་བྱུང་བ་འབེབས་པ་དང་། ། སྲོག་དང་བྲལ་བྱེད་གསུམ་པ་ཡིན། ། ཞེས་གསུངས་པའི་བྱང་སེམས་ཀྱི་རྩ་ལྟུང་གང་ཟག་དེ་ལ་བྱུང་ན། གང་ཟག་དེའི་རྒྱུད་ཀྱི་ཐེག་ཆེན་གྱི་སེམས་བསྐྱེད་བཏང་བས་ཁྱབ་པར་འགྱུར་ཏེ། རྒྱུ་མཚན་དེའི་ཕྱིར་རོ། ། འདོད་པར་མི་ནུས་ཏེ། རྩ་ལྟུང་དེ་བྱུང་བས། གཞན་དོན་དུ་བླ་ན་མེད་པའི་བྱང་ཆུབ་ཐོབ་པར་འདོད་པའི་བསམ་པ་བཏང་བ་མི་སྣང་བའི་ཕྱིར་རོ། ། གཞན་ཡང་བསླབ་བཏུས་སུ།
བྱང་ཆུབ་སེམས་དཔའ་བསླབ་པ་དང་བྲལ་བ་ལ་བརྙས་པར་མི་རུང་བའི་ཤེས་བྱེད་དུ། བྱམས་པའི་རྣམ་པར་ཐར་པའི་མདོ་དྲངས་པར། རིགས་ཀྱི་བུ་འདི་ལྟ་སྟེ། རྡོ་རྗེ་རིན་པོ་ཆེ་ནི་ཆག་ཀྱང་གསེར་གྱི་རྒྱན་ཁྱད་པར་དུ་འཕགས་པ་ཐམས་ཅད་ཟིལ་གྱིས་གནོན་ཅིང་། རྡོ་རྗེ་རིན་པོ་ཆེའི་མིང་ཡང་མི་འདོར་ལ། དབུལ་བ་ཐམས་ཅད་རྣམ་པར་བཟློག་གོ ། རིགས་ཀྱི་བུ་དེ་བཞིན་དུ་ཐམས་ཅད་མཁྱེན་པར་སེམས་བསྐྱེད་པའི་རྡོ་རྗེ་རིན་པོ་ཆེ་ནན་ཏན་དང་བྲལ་ཡང་། ཉན་ཐོས་དང་རང་སངས་རྒྱས་ཀྱི་ཡོན་ཏན་གྱི་གསེར་གྱི་རྒྱན་ཐམས་ཅད་ཟིལ་གྱིས་ནོན་ཅིང་བྱང་ཆུབ་སེམས་དཔའི་མིང་མི་འདོར་ལ། འཁོར་བའི་དབུལ་བ་ཐམས་ཅད་རྣམ་པར་བཟློག་གོ ། ཞེས་གསུངས་པས།
ཐེག་ཆེན་གྱི་སེམས་བསྐྱེད་ཀྱི་སྡོམ་པ་ནན་ཏན་དང་བྲལ་བ་སྟེ། སྡོམ་ལྡན་དེ་ལ་བྱང་སེམས་ཀྱི་རྩ་ལྟུང་གཞན་བྱུང་བས་འཇུག་པ་སེམས་བསྐྱེད་ཀྱི་བསླབ་པའི་ནན་ཏན་དང་བྲལ་ཡང་སེམས་བསྐྱེད་ཀྱི་ངོ་བོ་བཏང་བར་མ་ངེས་པར་གསལ་བར་གསུངས་པའི་ཕྱིར་རོ། ། ཡང་འདི་ལྟར་འདུལ་བ་ནས་བཤད་པའི་སྡོམ་གསུམ་རིམ་གྱིས་ཐོབ་པའི་དགེ་སློང་བཅས་ལྡན་ལ་དགེ་སློང་གི་བསླབ་པ་ཙམ་ཕུལ་བ་ལ་སོགས་པ་དགེ་སློང་གི་སྡོམ་པ་གཏོང་རྒྱུ་གང་བྱུང་ན་ཡང་། དེའི་དགེ་ཚུལ་གྱི་སྡོམ་པ་བཅུ་དང་། དགེ་བསྙེན་གྱི་སྡོམ་པ་ལྔ་ཡང་བཏང་བས་ཁྱབ་པར་འགྱུར་ཏེ། དེའི་རྒྱུད་ཀྱི་ཁྲིམས་གཉིས་པོ་དེ། དེའི་རྒྱུད་ཀྱི་དགེ་སློང་གི་སྡོམ་པར་གོ་འཕོས་པའི་དགེ་སློང་གི་སྡོམ་པ་ཡིན་པའི་ཕྱིར་རོ། ། ཞེས་བརྗོད་ན་ཅི་ཟེར་ཁྱབ་པ་ལ་ཁྱད་པར་ཨེ་འདུག་མཁས་པ་རྣམས་ཀྱིས་གཟིགས་པས་གསལ། རྟགས་ལ་ལན་འདེབས་བར་མི་ནུས་ཏེ། གོང་དུ་སངས་རྒྱས་དྲིན་ལན་བསབ་པའི་མདོ་དྲངས་ནས།
སྡོམ་པ་གསུམ་པོ་འདི་གོ་འཕོས་ཤིང་ངོ་བོ་གཅིག་པར་བསྒྲུབ་པའི་སྐབས་སུ་གསལ་བར་བཤད་པ་ལྟར་ཡིན་པའི་ཕྱིར། འདིའི་དགོངས་པ་དང་མཐུན་པར་ཁ་ཆེ་ཛྙཱ་ན་ཤྲིས་གོང་དུ་དྲངས་པ་ལྟར། ཉན་ཐོས་ཀྱི་སྡོམ་པ་འོག་མ་གཉིས་གོ་འཕོས་ནས་དགེ་སློང་གི་སྡོམ་པར་འགྱུར་བར་གསལ་བར་གསུངས་པའི་ཕྱིར་རོ། ། གསལ་བ་ལ་འདོད་པར་མི་ནུས་ཏེ། གཞན་དུ་ན། དེ་འདྲ་བའི་དགེ་སློང་གིས་རང་རྒྱུད་ཀྱི་དགེ་སློང་གི་སྡོམ་པ་དེ་ཕུལ་བའི་ཚེ། སྡོམ་པ་འོག་མ་གཉིས་ཀྱི་ལྔ་དང་བཅུ་པོ་དེ་ཡང་བཏང་དགོས་པར་འགྱུར་ཏེ། དེའི་རྒྱུད་ཀྱི་ཁྲིམས་དེ་རྣམས་དེའི་རྒྱུད་ཀྱི་དགེ་སློང་གི་སྡོམ་པ་ཡིན་པའི་ཕྱིར་རོ། ། འདོད་མི་ནུས་ཏེ། གོང་དུ་སྨོས་པའི་མདོ་དེ་ལས།
དེ་ལྟར་ཚུལ་ཁྲིམས་རྣམ་པ་གསུམ་དུས་གཅིག་དུ་ཐོབ་སྟེ། གལ་ཏེ་ཚུལ་ཁྲིམས་ཕྱིར་ཕུལ་བའི་ཚེ། བདག་ནི་དེང་ཕྱིན་ཆད་དགེ་སྦྱོང་ཡིན་ཏེ། དགེ་སློང་མ་ཡིན་ནོ་ཞེས་སྨྲས་པས། ཚུལ་ཁྲིམས་རྫོགས་པ་མེད་ཀྱང་ཚུལ་ཁྲིམས་གཉིས་མེད་པ་མ་ཡིན་ཏེ་ཡོད་དོ། ། ཚུལ་ཁྲིམས་ལྔ་དང་བཅུ་མནོས་པ་ལས། བདག་དེང་ཕྱིན་ཆད་དགེ་བསྙེན་ཡིན་ཏེ། དགེ་སྦྱོང་མ་ཡིན་ནོ་ཞེས་སྨྲས་ན་ཁྲིམས་བཅུ་མེད་པར་ཟད་ཀྱི། ཁྲིམས་ལྔ་ཡོད་དོ། ། གལ་ཏེ་བདག་གིས་ནི་ཁྱིམ་པ་དང་རབ་ཏུ་བྱུང་བའི་ཁྲིམས་ཐམས་ཅད་ཕུལ་ཏེ།
བདག་ལ་སྐྱབས་སུ་འགྲོ་བའི་དགེ་བསྙེན་དུ་ཟུངས་ཤིག་ཅེས་སྨྲས་ན། ཁྲིམས་རྣམ་པ་གསུམ་ཆར་མེད་ཀྱང་། སྐྱབས་སུ་འགྲོ་བ་གསུམ་མེད་པ་མ་ཡིན་ནོ། ། ཞེས་སོ་ཐར་གྱི་སྡོམ་པ་གཏོང་རྒྱུའི་བསླབ་པ་ཕུལ་དགོས་བྱུང་ནས་སྡོམ་པ་གོང་མ་བཏང་ན། ཁྲིམས་འོག་མ་གཏོང་དགོས་པས་མ་ཁྱབ་པ་དང་། སྡོམ་པ་དེ་གང་ལ་གཏོང་རྒྱུའི་ཉེས་པ་དེ་བྱུང་ན་སྡོམ་པ་དེའི་ལྡོག་པ་དེ་གཏོང་བས་ཁྱབ་པར་གསལ་བར་གསུངས་པའི་ཕྱིར། ། དེ་བཞིན་དུ་མཚན་གཞི། ཐེག་པ་གསུམ་གྱི་སྡོམ་གསུམ་རིམ་གྱིས་མནོས་པའི་དགེ་སློང་བླ་མེད་ཀྱི་རྡོ་རྗེ་འཛིན་པ་ལ་རྩ་ལྟུང་བཅུ་བཞི་པོ་གང་རུང་བྱུང་ན་གཏོང་དགོས་པས་ཁྱབ་པའི་སྔགས་སྡོམ་ནི་གང་ཟག་དེས་རིགས་ལྔའི་སྡོམ་བཟུང་ནས་བརྩམ་སྟེ་བླ་མེད་ཀྱི་དཀྱིལ་འཁོར་དུ་ཞུགས་ནས། རྡོ་རྗེ་སློབ་དཔོན་གྱི་དབང་ཆོག་གི་བར་རྫོགས་པར་བླངས་པའི་སྔགས་སྡོམ་དེའི་ལྡོག་པ་དེ་ཡིན་ཏེ། དཔེར་ན་ཐེག་ཆེན་སོ་ཐར་རིགས་བདུན་གང་རུང་དང་ལྡན་པའི་བྱང་སེམས་ཀྱི་སྡོམ་ལྡན་ལ་འཆི་བའི་རྐྱེན་གྱི་དབང་གིས་གཏོང་དགོས་པས་ཁྱབ་པའི་སྡོམ་པ་ནི།
དེའི་རྒྱུད་ཀྱི་ཐེག་ཆེན་སོ་ཐར་རིགས་བདུན་གང་རུང་གི་ལྡོག་པ་དེ་ཡིན་ལ། གང་ཟག་དེའི་རྒྱུད་ཀྱི་བྱང་སེམས་ཀྱི་སྡོམ་པ་ཡིན་ཚད་འཆི་རྐྱེན་དེ་བྱུང་ན་གཏོང་བས་མ་ཁྱབ་པ་དེ་བཞིན་ཏེ། སྡོམ་པ་གསུམ་གྱི་རབ་ཏུ་དབྱེ་བ་ལས། ཐེག་ཆེན་སོ་སོར་ཐར་ཡིན་ཡང་། ། དགེ་སློང་ལ་སོགས་སྡོམ་པ་ཡི། ། ལྡོག་པ་འཆི་བའི་ཚེ་ན་གཏོང་། ། བྱང་ཆུབ་སེམས་ཀྱི་ལྡོག་པ་དང་། ། དེ་ཡི་འབྲས་བུ་ཤི་ཡང་འབྱུང་། ། ཞེས་གསུངས་པ་བཞིན་ཡིན་པའི་ཕྱིར་རོ། ། དེ་བཞིན་དུ་རྒྱུད་སྡེ་འོག་མ་རྣམས་ལ་ཡང་སྡོམ་པའི་ཐོབ་གནས་གཏོང་གསུམ་གྱི་ཚུལ་འདི་རིག་དགོས་ཏེ་བླ་མས་བཤད་པར་བྱའོ། །
མདོར་ན་རྒྱ་བོད་ཀྱི་མཁས་པར་རློམ་པ་དུ་མ་ཞིག་གིས། ཐེག་པ་གསུམ་གྱི་སྡོམ་གསུམ་གང་རུང་ལྡན་པའི་གང་ཟག་ལ་སྡོམ་པ་དེ་གཏོང་བའི་རྒྱུ་བྱུང་ན་སྡོམ་པ་དེ་གཏོང་དགོས་པས་ཁྱབ་མ་ཁྱབ་ཀྱི་རྣམ་འབྱེད་ལ་ཐེ་ཚོམ་ཙམ་ཡང་མ་ཞུགས་པར་སྣང་ངོ་། ཁ་ཅིག་ན་རེ། འོ་ན་གོང་དུ་བཤད་པའི་རིགས་ལྔའི་སྡོམ་བཟུང་ནས་བརྩམ་སྟེ། བླ་མེད་ཀྱི་དཀྱིལ་འཁོར་དུ་ཞུགས་ནས་རྡོ་རྗེ་སློབ་དཔོན་གྱི་དབང་ཆོག་གི་བར་རྫོགས་པར་བླངས་པའི་སྔགས་སྡོམ་རྒྱུད་ལྡན་གྱི་རིགས་ལྔའི་སྡོམ་བཟུང་གི་ཆོ་གས་བླངས་པའི་སྨོན་འཇུག་གི་སྡོམ་པ་ཡིན་ན། དེ་ལ་རྩ་ལྟུང་བྱུང་ན་གཏོང་དགོས་སམ་མི་དགོས། གལ་ཏེ་དགོས་ན་སྨོན་འཇུག་གི་སྡོམ་པ་དེ། གོང་གི་སྔགས་སྡོམ་དེའི་ལྡོག་པ་ཡིན་པར་འགྱུར་ལ་དེ་དགོས་པས་མ་ཁྱབ་ཅེ་ན། རིགས་ལྔའི་སྡོམ་བཟུང་གི་ཆོ་གས་བཟུང་བའི་སྨོན་འཇུག་གི་སྡོམ་པ་ཡིན་པར་འགལ་ཞེས་ཟེར་རོ། ། དེ་ལ་རྒོལ་བ་དང་པོ་ལ་མི་རྩོད་ལ།
ཕྱི་མ་ལ་ཁྱབ་པ་ཡོད་ན། འོ་ན་དེ་འདྲ་བའི་གང་ཟག་གི་ཆོ་ག་དེས་བཟུང་བའི་སྨོན་འཇུག་གི་སེམས་བསྐྱེད་དེ་ཡང་། གང་ཟག་དེ་ལ་བུད་མེད་ལ་སྨོད་པའི་རྩ་ལྟུང་དང་། གཞན་ཡང་རྩ་ལྟུང་བཅུ་བཞི་པོ་ལ་སོགས་པ་དེ་འདྲ་བ་མང་པོ་ཞིག་བྱུང་ན་ཡང་བཏང་དགོས་པར་འགྱུར་ཏེ། ཆོ་ག་དེས་བཟུང་བའི་སྨོན་འཇུག་གི་སེམས་བསྐྱེད་དེ། ཆོ་ག་དེས་བཟུང་བའི་སྨོན་འཇུག་གི་སྡོམ་པ་ཡིན་པའི་ཕྱིར་རོ། ། འདོད་པར་མི་ནུས་ཏེ། རྩ་ལྟུང་དེ་འདྲ་བྱུང་བས། གཞན་དོན་དུ་རྫོགས་པའི་སངས་རྒྱས་ཐོབ་འདོད་ཀྱི་ལྡོག་པ་ལ་མི་གནོད་པའི་ཕྱིར་རོ། ། འོ་ན་གང་ཟག་དེ་འདྲ་བ་དེས་ཆོ་ག་དེས་བླངས་པའི་སྨོན་འཇུག་གི་སྡོམ་པ་ལ་རྩ་ལྟུང་བྱུང་ན་གཏོང་བ་གཅིག་མེད་དམ་ཞེ་ན།
ཤིན་ཏུ་ཡང་ཡོད་དེ། གོང་གི་གང་ཟག་དེ་ལ་བླ་མེད་ཀྱི་རྩ་ལྟུང་ལྔ་པ་དང་རྣལ་འབྱོར་རྒྱུད་ཀྱི་རྩ་ལྟུང་དང་པོ་དང་གཉིས་པ་བྱུང་ན་ཐེག་ཆེན་གྱི་སྡོམ་པ་ཐམས་ཅད་རྩ་བ་ནས་བཏང་བ་ཡིན་ནོ། ། ཡང་ཁྱོད་ཀྱིས་རྒོལ་བ་གསུམ་པ་དངོས་སུ་བཤད་པའི་གང་ཟག་དེ་ཤི་འཕོས་པའི་ཚེ་ཡང་སྡོམ་པ་དེ་དེའི་རྗེས་སུ་འགྲོ་བར་འགྱུར་ཏེ། དེའི་རྒྱུད་ཀྱི་སྡོམ་པ་དེ་དེའི་སྔགས་སྡོམ་མམ་བྱང་སེམས་ཀྱི་སྡོམ་པ་ཡིན་པའི་ཕྱིར་གྱི་ཐལ་འགྱུར་ལ་ཁྱབ་པ་མ་ངེས་པ་ཡིན་ཏེ་འདི་ལ་གང་ཟག་དེའི་རྒྱུད་ཀྱི་ཐེག་ཆེན་གྱི་སྡོམ་པ་ཡིན་པས། དེ་འཆི་བའི་རྗེས་སུ་འབྲང་དགོས་པའི་ཁྱབ་པ་མེད་པར་སྤྱིར་བསྟན་པ་དང་། ཁྱད་པར་དུ་སོ་ཐར་རིགས་བདུན་གྱི་སྡོམ་པ་ཐེག་ཆེན་གྱི་སྡོམ་པ་དང་མི་འགལ་བར་བསྟན་པའི་སྒོ་ནས་ཁྱབ་པ་དེ་མེད་པར་བྱེ་བྲག་ཏུ་བཤད་པའོ། ། དང་པོ་ནི། གང་ཟག་དེའི་རྒྱུད་ཀྱི་བྱང་སེམས་ཀྱི་སྡོམ་པའི་སྔགས་སྡོམ་ཡིན་ན་དེ་འཆི་བའི་རྗེས་སུ་འགྲོ་དགོས་པའི་ཁྱབ་པ་མེད་པ་ཡིན་ཏེ། དོན་ཞགས་ཀྱི་རྒྱུད་ལས་གསུངས་པའི་ཉིན་ཞག་ཕྲུགས་གཅིག་བསྲུངས་པའི་ཐེག་ཆེན་གསོ་སྦྱོང་གི་སྡོམ་པ་དང་། ཕར་ཕྱིན་གྱི་ཐེག་པ་ལས་བཤད་པ་ཇོ་བོ་སུ་ཎ་ཤྲི་ལ་བརྒྱུད་པའི་སྡོམ་བརྒྱད་ལས།
ཉིན་ཞག་ཕྲུགས་གཅིག་བསྲུངས་པའི་ཐེག་ཆེན་གསོ་སྦྱོང་གི་སྡོམ་པ་བཤད་པའི་ཕྱིར་དང་། ཡང་དཔལ་བརྟག་པ་གཉིས་པ་ལས། རྡོ་རྗེ་སྙིང་པོ་སེམས་དཔའ་ཆེ། ། གསང་བའི་སྐད་ནི་ངོ་མཚར་ཆེ། ། ང་ཡིས་ཁྱོད་ལ་ཡང་དག་བཤད། ། དེ་དག་ཐམས་ཅད་གུས་པས་ཟུངས། ། ཀྱཻ་རྡོ་རྗེའི་དབང་བསྐུར་གང་། ། གསང་བའི་སྐད་ཀྱིས་མི་སྨྲ་ལ། ། དེ་ཡི་དམ་ཚིག་ཉམས་པར་ནི། ། འགྱུར་བ་འདི་ལ་ཐེ་ཚོམ་མེད། །
ཅེས་པའི་དམ་ཚིག་དང་ཚོགས་འཁོར་གྱི་བྱ་བ་དེ་མ་གྲོལ་གྱི་བར་དུ་ཚོགས་རྫས་ཀྱི་ཤ་ལ་བ་ལ། ཆང་ལ་མ་ད་ན་དང་། ཟན་ལ་སོགས་པའི་བཟའ་བ་ལ་ཌི་སི་ཏ་ལ་སོགས་པ་ཚོགས་འཁོར་གྱི་ཡོ་བྱད་རྣམས་དང་། དེར་འདུ་བའི་རྣལ་འབྱོར་ཕོ་མོ་རྣམས་དང་དེ་རྣམས་ཀྱི་སྤྱོད་ལམ་རྣམས་ལ་གསང་བའི་བརྡའ་སྐད་ཀྱི་བརྗོད་པའི་སྒོ་ནས་བསྲུང་བར་བཤད་པ་ཡིན་ནོ། ། ཚོགས་འཁོར་གྲོལ་ནས་རྫས་དང་ཀུན་སྤྱོད་སོགས་རྣམས་ལ། བརྡའི་སྐད་ཀྱིས་བརྗོད་པ་ཡང་ཉེས་པ་ཡིན་ནོ། ། ཁྱབ་པ་མེད་ཚུལ་གཉིས་པ་ནི། དེ་ལྟར་བཤད་པའི་གསུམ་ལྡན་གྱི་དགེ་སློང་རྡོ་རྗེ་འཛིན་པའི་རྒྱུད་ཀྱི་དགེ་སློང་གི་སྡོམ་པ་དེ། གང་ཟག་དེའི་རྒྱུད་ཀྱི་ཐེག་ཆེན་གྱི་སྡོམ་པ་ཡིན་པས། དེ་འཆི་བའི་རྗེས་སུ་འགྲོ་དགོས་པ་མ་ཡིན་ཏེ།
སྡོམ་པ་གཉིས་ལྡན་ནམ་གསུམ་ལྡན་གྱི་རྒྱུད་ཀྱི་སོ་ཐར་རིགས་བདུན་གང་ཡིན་ཀྱང་། དེའི་རྒྱུད་ཀྱི་ཐེག་ཆེན་གྱི་སྡོམ་པ་ཡིན་དགོས་ཤིང་། སོ་ཐར་རིགས་བདུན་པོ་དེའི་ལྡོག་པ་ནི་དེ་རྒྱུད་ལྡན་གྱི་གང་ཟག་དེ་ཤི་བའི་ཚེ་ན་བཏང་བའི་ཕྱིར་རོ། ། དོན་འདི་ལ་དགོངས་ནས། སྡོམ་པ་གསུམ་གྱི་རབ་ཏུ་དབྱེ་བ་ལས། ཐེག་ཆེན་སོ་སོ་ཐར་ཡིན་ཡང་། ། དགེ་སློང་ལ་སོགས་སྡོམ་པ་རྣམས། ། ལྡོག་པ་ཤི་བའི་ཚེ་ན་གཏོང་། ། ཞེས་གསུངས་པ་ཡིན་ནོ། ། དེས་ན་དེ་འདྲ་བའི་གཉིས་ལྡན་དང་གསུམ་ལྡན་གྱི་གང་ཟག་གི་རྒྱུད་ཀྱི་དགེ་སློང་གི་སྡོམ་པ་ལ་སོགས་པ་སོ་ཐར་རིགས་བདུན་གང་ཡིན་ཀྱང་ཐེག་ཆེན་གྱི་སྡོམ་པ་ཡིན་ཏེ།
ཁ་ཆེ་ཛྙཱ་ན་ཤྲཱིས། ཚུལ་ཁྲིམས་དང་སྡོམ་པ་མི་འགལ་བ་ལས། དཔལ་ལྡན་ཐུབ་པའི་དབང་པོ་ནི། ། ཐམས་ཅད་མཁྱེན་པ་གང་ཡིན་དེས། ། ཐེག་པ་གསུམ་གྱི་ངེས་འབྱུང་ལ། ། ཐེག་པ་གཅིག་གི་འབྲས་བུར་གནས། ། ཞེས་བྱ་བར་ནི་གསུངས་པ་ཡིན། ། སྡོམ་པ་རྣམས་ནི་སྡོམ་ཡིན་པའི། ། གོང་ནས་གོང་དུ་རྗེས་འཇུག་སྟེ། ། འདི་ལྟར་དགེ་བསྙེན་སྡོམ་པ་ནི། །
དགེ་ཚུལ་གྱིས་ནི་རྗེས་སུ་འཇུག ། གང་དེ་དགེ་སློང་གི་རྗེས་འཇུག ། གང་དག་ཉན་ཐོས་དགེ་སློང་གིས། ། སྡོམ་གསུང་བྱང་ཆུབ་སེམས་དཔའ་ཡི། ། རྗེས་སུ་འཇུག་སྟེ་ཀུན་ལྡན་པས། ། དགེ་སློང་ཤིན་ཏུ་ཁྱད་པར་འཕགས། ། བྱ་བ་ཐབས་ཀྱི་སྦྱོར་བ་ལས། ། བྱང་ཆུབ་སེམས་དཔའི་སྡོམ་པ་སྟེ། ། ཞེས་གསུངས་པས། སྡོམ་གསུམ་གནས་གྱུར་གོ་འཕོ་ངོ་བོ་གཅིག་པར་གསལ་བར་གསུངས་ཤིང་།
སྡོམ་པ་འོག་མ་གནས་གྱུར་ནས་གོང་དུ་ཇི་ལྟར་གོ་འཕོས་པ་ཡང་། སློབ་དཔོན་འདི་ཉིད་ཀྱིས། རྒྱལ་བས་འདུལ་བའི་སྡེ་སྣོད་ལས། ། དགེ་སློང་སྡོམ་གང་གསུངས་དེ་བཞིན། ། དགེ་སློང་བྱང་ཆུབ་སེམས་དཔའ་ཡི། ། ཚུལ་ཁྲིམས་སྡོམ་པའི་ཆ་རུ་འགྱུར། ། ཞེས་ཉན་ཐོས་དགེ་སློང་གི་སྡོམ་པའི་ངོ་བོ་གནས་གྱུར་ནས། བྱང་སེམས་ཀྱི་སྡོམ་པར་གོ་འཕོས་པའི་ཚེ་བྱང་སེམས་ཀྱི་ཉེས་སྤྱོད་སྤོང་བའི་ཚུལ་ཁྲིམས་སུ་འགྱུར་བར་གསལ་བར་གསུངས་པའི་ཕྱིར་དང་རྒྱལ་སྲས་ཞི་བ་ལྷས་བསླབ་པ་ཀུན་ལས་བཏུས་ལས། ཐེག་ཆེན་གྱི་ཚུལ་ཁྲིམས་ཀྱི་དབྱེ་བ་བྱས་པ་ན་སོ་ཐར་རིགས་བདུན་སོགས་ཀྱི་དབྱེ་བ་བྱས་པ་དང་། བྱང་ཆུབ་ལམ་སྒྲོན་གྱི་འགྲེལ་པར།
བྱང་སེམས་སྡོམ་པའི་ཉེས་སྤྱོད་སྤོང་བའི་ཚུལ་ཁྲིམས་ངོས་བཟུང་བའི་སྐབས་སུ་ཉེས་སྤྱོད་སྤོང་བའི་ཚུལ་ཁྲིམས་ནི། བཅས་པའི་ཁ་ན་མ་ཐོ་བ་རིགས་བདུན་དང་། རང་བཞིན་གྱི་ཁ་ན་མ་ཐོ་བའི་མི་དགེ་བ་བཅུ་སྤངས་པའོ། ། ཞེས་སོགས་དང་། གཞན་ཡང་ཚད་ལྡན་དུ་མ་ནས་དེ་ལྟར་དུ་གསུངས་པས། གཉིས་ལྡན་ནམ་གསུམ་ལྡན་གྱི་རྒྱུད་ཀྱི་སོ་ཐར་རིགས་བདུན་གང་རུང་ཡིན་ན། བྱང་ཆུབ་སེམས་དཔའི་སྔགས་ཀྱི་སྡོམ་པ་གང་རུང་ཡིན་པས་ཁྱབ་ཀྱང་། སྡོམ་པ་འདི་རྣམས་གང་ཟག་དེ་འཆི་འཕོ་བའི་རྗེས་སུ་འགྲོ་བ་མི་སྲིད་པའི་ཕྱིར་རོ། ། ཡང་སློབ་དཔོན་བི་སུ་ཏ་ཙཎྜ་ན་རེ། སྡོམ་གསུམ་གནས་གྱུར་ངོ་བོ་གཅིག་པ་མི་འཐད་པར་བསམ་ནས་འགལ་བ་འདི་ལྟར་ཡང་བརྗོད་དེ།
འོད་ཕྲེང་ལས། གཞན་ཡང་འགལ་བ་ལྟག་སྤྲོད་ལ། ། གནས་གྱུར་བརྩི་བ་རིགས་པ་མིན། ། རིགས་ན་ཉི་མའི་དཀྱིལ་འཁོར་འདི། ། གངྒཱའི་ཆུ་ལས་འགྱུར་ཞེས་བསྒྲེ། ། ཞེས་བཤད་པ་ནི་ཤིན་ཏུ་མ་བརྟགས་ཤིང་། རང་ཉིད་ཀྱིས་ཀྱང་ཅི་སྨྲས་མ་དྲན་པ་ཡིན་ཏེ། འདི་ལྟར་དཔལ་ཁ་སྦྱོར་ལ་སོགས་པ་དྲི་མ་མེད་པའི་མདོ་རྒྱུད་དུ་མ་ཞིག་ནས། མ་དག་པའི་སེམས་ཅན་གྱི་རྣམ་ཤེས་ཚོགས་བརྒྱད་གནས་གྱུར་ནས་སངས་རྒྱས་ཀྱི་ཡེ་ཤེས་བཞིར་གྱུར་པར་བཤད་པ་ཡང་མི་འཐད་པར་འགྱུར་ཞིང་། གཞན་ཡང་འཕགས་ཡུལ་ནས་འབྱུང་བའི་བླ་མེད་ཀྱི་དཀྱིལ་ཆོག་ཚད་ལྡན་དུ་མ་ཞིག་ནས།
ཉོན་མོངས་དུག་ལྔ་ཡེ་ཤེས་ལྔར་གནས་གྱུར་པར་བཤད་ཅིང་། ཁྱེད་རང་གིས་བྱས་པའི་བདེ་མཆོག་དང་གསང་འདུས་ཀྱི་དཀྱིལ་ཆོག་ཏུ། རིགས་པའི་དབང་ལྔའི་སྐབས་སུ་ཉོན་མོངས་པ་དུག་ལྔ་ཡེ་ཤེས་ལྔར་གནས་གྱུར་པར་བཤད་པ་མི་དྲན་ནམ། གནས་གྱུར་དེ་རྣམས་དང་ཡེ་ཤེས་ལྔ་ནི་འགལ་བ་ལྟག་སྤྲོད་ཡིན་པའི་ཕྱིར་རོ། ། སྤྱི་དོན་གཉིས་པ་གནས་གྱུར་ལ་མི་ལྟོས་པའི་སྡོམ་གསུམ་ངོ་བོ་གཅིག་པར་བཤད་པ་ནི། ཉན་ཐོས་ཀྱི་ཐེག་པ་དང་། ཕར་ཕྱིན་གྱི་ཐེག་པ་གཉིས་པོ་གང་ལ་ཡང་མ་ཞུགས་པར། དང་པོ་ཉིད་ནས་དཀྱིལ་འཁོར་དུ་ཞུགས་ནས་ཐུན་མོང་མ་ཡིན་པའི་སྔགས་སྡོམ་ལེན་པར་བྱེད་པའི་ཆོ་ག་ཚང་བར་ཉམས་སུ་ལེན་པའི་སྒོ་ནས། སྔགས་སྡོམ་མཚན་ཉིད་པ་ཐོབ་པ་དེའི་རྒྱུད་ལ་ནི་སྡོམ་པ་གསུམ་ཀ་ཚང་བར་ལྡན་ཞིང་། དེ་ཡང་ངོ་བོ་གཅིག་ཏུ་གནས་པ་ཡིན་ཏེ།
སྔགས་ཀྱི་ཐུན་མོང་མ་ཡིན་པའི་སྡོམ་གསུམ་ཐོབ་པར་བྱེད་པའི་ཆོ་གས་ཐོབ་པའི་སྡོམ་པ་གསུམ་དང་ལྡན་པའི་རྒྱུད་ཀྱི་སྡོམ་པ་ཡིན་པའི་ཕྱིར་རོ། ། འདི་ལ་བི་པུ་ཏ་ཙཎྜ་ན་རེ། སྡོམ་གསུམ་འོད་ཕྲེང་ལས། དེས་ན་རིག་འཛིན་གཅིག་པུ་ལ། ། གསུམ་ལྡན་སྦྱོར་བ་འཐད་མ་ཡིན། ། གལ་ཏེ་འཐད་ན་འོག་མ་གཉིས། ། ཆོ་ག་མི་དགོས་སྐྱེ་བར་འགྱུར། ། སྡོམ་གསུམ་ཆོ་ག་ཐུན་མོང་དུ། ། ཐུབ་པ་ཆེན་པོས་གསུངས་པ་མེད། ། ཅེས་བཤད་ལ།
དེ་བཞིན་དུ་ཡང་བོད་ཀྱི་མཁས་པ་ཁ་ཅིག་ན་རེ། ཐེག་པ་ཆེན་པོའི་མདོ་རྒྱུད་གང་ནས་ཀྱང་ཐེག་ཆེན་སོ་ཐར་ལེན་པའི་ཆོ་ག་བཤད་པ་མེད་པས། ཐེག་ཆེན་སོ་ཐར་ཞེས་པའམ་སྔགས་ཀྱི་སོ་སོ་ཐར་པ་ཞེས་བྱ་བ་མི་སྲིད་ལ། དེས་ན་སོ་ཐར་ཡིན་ན། འདུལ་བ་ནས་བཤད་པའི་སྡོམ་པ་འབོགས་པའི་ཆོ་གས་ཐོབ་པའི་སོ་ཐར་རིགས་བདུན་གང་རུང་ཡིན་དགོས། ཞེས་ཟེར་བ་ནི་མ་བརྟགས་པ་ཆེན་པོ་ཡིན་ཏེ། འདི་ལྟར་རྒྱུད་རྡོ་རྗེ་རྩེ་མོ་ལས། སྔོན་ལ་སྡོམ་པ་འདི་དག་ནི། ། ཇི་ལྟར་དད་ཅིང་མོས་པ་རུ། ། མཁས་པ་ཡིས་ནི་སྦྱིན་པར་བྱ། །
རང་དབང་མེད་པར་སྦྱིན་མི་བྱ། ། གལ་ཏེ་དེ་ཉིད་དད་གྱུར་ན། ། དེ་ལ་སྡོམ་པ་སྦྱིན་པར་བྱ། ། སྡོམ་པ་གསུམ་ལ་བཀོད་ནས་ནི། ། དེ་ནས་དཀྱིལ་འཁོར་བསྟན་པར་བྱ། ། ཞེས་གསལ་བར་གསུངས་པའི། གང་ལ་བཀོད་པའི་སྡོམ་པ་གསུམ་གྱི་ངོས་འཛིན་ཚུལ་ཇི་ལྟར་དུ་བཀོད་ཐབས་ཀྱི་ཆོ་གའི་རྣམ་གཞག གང་གིས་བཀོད་པའི་སློབ་དཔོན་དང་། གང་ལ་བཀོད་པའི་སློབ་མ་ངོས་འཛིན་བྱེད་ཚུལ་རྣམས་ཆོས་དང་མཐུན་པར་ཤོད་ཅིག ཁྱེད་རང་གིས་ཀྱང་སྔགས་སྡོམ་གནང་བ་ལ་གསོལ་བ་བཏབ་པ་ལ།
ལེན་འདོད་ཡོད་མེད་དྲི་དགོས་པར་བཤད་པའི་སྐབས་སུ། གོང་གི་རྡོ་རྗེ་རྩེ་མོའི་ལུང་དྲངས་ནས། སྡོམ་པ་གསུམ་ལ་བཀོད་ནས་ནི། ། དེ་ནས་དཀྱིལ་འཁོར་བསྟན་པར་བྱ། ། ཞེས་སློབ་མ་ལ་ལེན་འདོད་མེད་བཞིན་དུ་སྦྱིན་པ་དང་། ལེན་པར་འདོད་པའི་དད་པ་ཡོད་ན་སྟེར་བར་གསུངས་ལ། སྔར་དྲངས་པ་ལྟར་སྙིང་ནས་ལེན་འདོད་ཡོད་མེད་དྲི་བར་ཡང་གསུངས་པས། སྤྱིར་དབང་བསྐུར་ཞུ་སྙམ་པ་ཙམ་གྱིས་གཡམ་ལ་རྒྱུག་མིན་པར། སྡོམ་པ་ལ་མིག་ཕུག་པའི་ལེན་འདོད་སློབ་དཔོན་གྱིས་བསྐྱེད་པ་གལ་ཆེ་སྟེ། འདི་མེད་ན་སྡོམ་པ་མི་སྐྱེ་བའི་ཕྱིར་རོ། །
ཞེས་བཤད་པས། སྐབས་འདིར་བཤད་པའི་སྔགས་སྡོམ་ལ་བཀོད་ཐབས་ཀྱི་ཆོ་ག་ནི། དབང་བསྐུར་གྱི་ཆོ་ག་ལ་བཤད་ཅིང་། དེ་ལ་བཀོད་མཁན་གྱི་སློབ་དཔོན་དང་། བཀོད་རྒྱུའི་སློབ་མ་ཡང་། དབང་དེ་བསྐུར་མཁན་གྱི་རྡོ་རྗེ་སློབ་དཔོན་དང་། བསྐུར་སའི་རྡོ་རྗེ་སློབ་མ་ལ་གསལ་བར་བཤད་པ་མ་ཡིན་ནམ། དེ་ལྟར་ཡིན་ན། འདིར་སྡོམ་པ་གསུམ་ལ་བཀོད་ནས་ནི། ། ཞེས་པའི།
བཀོད་པའི་སྡོམ་པ་གསུམ་པོ་གསང་སྔགས་ཀྱི་སོ་ཐར་དང་། དེའི་བྱང་སེམས་ཀྱི་སྡོམ་པ་དང་། རིག་འཛིན་གྱི་སྡོམ་པ་གསུམ་པོ་དེ་མིན་པའི་རྒྱུ་མཚན་བཤད་རྒྱུ་ཆོས་དང་མཐུན་པ་ཅི་ཡོད་ལེགས་པར་སྨྲོས་ཤིག། ༈ །།སྤྱི་དོན་གཉིས་པ་སྡོམ་གསུམ་ལྡན་པའི་གང་ཟག་གི་རྒྱུད་ལ་སྡོམ་གསུམ་ངོ་བོ་ཐ་དད་དུ་འདོད་པ་དགག་པ་ལ་གཉིས། གཞན་གྱི་འདོད་པ་བརྗོད་པ་དང་། དེ་མི་འཐད་པར་བསྟན་པའོ། ། དང་པོ་ནི། བི་པུ་ཏ་ཙཎྜས། གང་ཟག་གཅིག་གི་རྒྱུད་ལ་སྡོམ་གསུམ་ངོ་བོ་ཐ་དད་དུ་འདོད་ཚུལ་བཤད་པ་ནི། སྡོམ་གསུམ་འོད་ཕྲེང་ལས།
དེས་ན་སོ་ཐར་ལྡན་པ་ཡི། ། བྱང་ཆུབ་མཆོག་གི་སེམས་བླངས་ནས། ། དང་པོ་དེ་ནི་ཀུན་གཞི་ལ། ། བག་ལ་ཉལ་གྱི་ཚུལ་དུ་གནས། ། རིག་འཛིན་སྡོམ་པ་ཐོབ་པ་ན། ། འོག་མ་གཉིས་ཀ་བག་ལ་ཉལ། ། དཔེར་ན་མཁའ་ལ་སྐར་མ་ཤར། ། ཅུང་ཟད་སྣང་བར་བྱས་གྱུར་མོད། ། ཟླ་བའི་དཀྱིལ་འཁོར་ཤར་བའི་ཚེ། ། སྐར་འོད་ཉམས་མོད་འཇིག་རྟེན་གསལ། །
རྟ་བདུན་ཚ་ཟེར་བྱུང་བ་ན། ། ཟླ་བ་ཡི་ནི་འོད་ཟེར་ཉམས། ། གལ་ཏེ་རིག་པ་འཛིན་པ་ཡིས། ། གདུལ་བྱ་གང་དང་གང་དོན་དུ། ། འོག་མའི་སྡོམ་པ་བླངས་པ་ན། ། གོང་མ་ཟིལ་གྱིས་མི་གནོན་མོད། ། སྡོམ་པ་ཆོ་གས་ཐོབ་པ་ཡིན། ། མཁའ་ལ་ཉི་མ་གནས་གྱུར་མོད། ། ཟླ་དཀར་ཤར་བ་བཀག་པ་མེད། ། དེས་ན་ཐོབ་ཚུལ་གཏོང་བའི་ཚུལ། །
རང་རང་ཆོ་ག་བཞིན་ཏུ་གནས། ། ཞེས་བཤད་དོ། འདི་ལ་ཁྱོད་ཀྱི་དེ་ལྟར་བཤད་པའི་ཐེག་པ་གསུམ་གྱི་སྡོམ་པ་གསུམ་དང་ལྡན་པའི་དགེ་སློང་གི་རྒྱུད་གྱིས། སྡོམ་པ་གོང་མ་གཉིས་ཀྱི་བག་ལ་ཉལ་བའི་ཉན་ཐོས་ཀྱི་སྡོམ་པ་འདི་ཉན་ཐོས་ཀྱི་སྡོམ་པ་མཚན་ཉིད་པ་ཡིན་ནམ་མིན། དང་པོ་ལྟར་ན། གང་ཟག་འདིས་རང་ཉིད་གཅིག་པུ་ཞི་བདེ་དོན་གཉེར་གྱི་བསམ་པས་བསླངས་ཏེ། རང་རྒྱུད་ཀྱི་ཉན་ཐོས་ཀྱི་སྡོམ་པ་དེ་བསྲུང་བའི་བསྲུངས་སེམས་བསྐྱེད་པར་རུང་བར་འགྱུར་ཏེ། དེའི་རྒྱུད་ཀྱི་ཉན་ཐོས་ཀྱི་སྡོམ་པ་དེ་ཉན་ཐོས་ཀྱི་སྡོམ་པ་མཚན་ཉིད་པ་ཡིན་པའི་ཕྱིར་རོ། ། འདོད་པར་མི་ནུས་ཏེ། གང་ཟག་དེ་ཐེག་པ་གོང་མ་གཉིས་ཀྱི་སྡོམ་ལྡན་ཡིན་པའི་ཕྱིར་རོ། །
གལ་ཏེ་དྲི་བ་ཕྱི་མ་ལྟར་ཡིན་ཞེ་ན། རང་ཚིག་དུ་མ་དང་ཡང་འགལ་བ་ཡིན་ཏེ། འདི་ལྟར་ཁྱོད་ཀྱིས་ཉི་ཟླ་སྐར་གསུམ་གྱི་མཐུན་པའི་དཔེ་དང་བཅས་པའི་སྒོ་ནས། སྡོམ་པ་གསུམ་ལྡན་གྱི་རྒྱུད་ཀྱི་སྡོམ་པ་གསུམ་པོ་དེ་ཐེག་པ་ཆེ་ཆུང་གསུམ་གྱི་སྡོམ་པ་གསུམ་པོ་དེ་ཡིན་པར་གསལ་བར་བཤད་པའི་ཕྱིར་རོ། ། གཞན་ཡང་ཁྱོད་ཀྱི་ལུགས་ལྟར་ན། སྡོམ་པ་གོང་མ་གཉིས་དང་ལྡན་པའི་གང་ཟག་གིས་དགེ་སློང་གི་སྡོམ་པ་ལ་སོགས་པ་འདུལ་བ་ནས་བཤད་པའི་རབ་བྱུང་གི་སྡོམ་པ་བླང་དུ་མི་རུང་བར་འགྱུར་ཏེ། སྡོམ་པ་དེ་བླངས་པ་ན། རང་ཉིད་གཅིག་པུ་འཁོར་བ་ལས་བསྒྲལ་བའི་དོན་དུ་ལེན་དགོས་ཤིང་། དེ་འདྲ་བའི་སྡོམ་པ་གོང་མ་གཉིས་དང་ལྡན་པའི་གང་ཟག་གིས་འདུལ་བ་ནས་བཤད་པའི་རབ་བྱུང་གི་སྡོམ་པ་བླངས་པ་ན། རང་ཉིད་གཅིག་པུ་འཁོར་བ་ལས་བསྒྲལ་བའི་དོན་དུ་སྡོམ་པ་དེ་བླང་དུ་མི་རུང་བའི་ཕྱིར།
ཞེས་བརྗོད་ན་ཅི་ཟེར་ཤོད་ཅིག རྟགས་ཟུར་སྔ་འདི་ཁྱོད་ཀྱིས་བསྙོན་མེད་པར་ཁས་ལེན་པ་ཡིན་ཏེ། ཁྱོད་ཀྱིས་འདུལ་བ་ནས་བཤད་པའི་སོ་ཐར་གྱི་སྡོམ་པའི་བླང་ཆོག་ངོས་བཟུང་བ་ན། སྡོམ་གསུམ་འོད་ཕྲེང་ལས། གླིང་གསུམ་སྐྱེས་པ་བུད་མེད་ཀྱིས། ། རང་ཉིད་འཁོར་བ་བསྒྲལ་དོན་དུ། ། མཁན་སློབ་ཆོ་ག་ཚད་ལྡན་པས། ། ཇི་སྲིད་འཚོ་བའི་བར་དག་ཏུ། ། གནོད་པ་གཞི་དང་བཅས་པ་ལས། ། གཙོ་ཆེར་ལུས་ངག་སྡོམ་པ་དེ། །
ཉན་ཐོས་བྱེ་བྲག་སྨྲ་བའི་སྡོམ། ། ཞེས་བཤད་པས། རང་ཉིད་འཁོར་བ་ལས་བསྒྲལ་བའི་དོན་དུ་བླངས་པས་ཉན་ཐོས་བྱེ་བྲག་ཏུ་སྨྲ་བའི་ལུགས་ལྟར་དུ་ལེན་དགོས་པར་བཤད་པ་དང་། ཡང་དེ་ཉིད་ལས། དེས་ན་ཐོབ་ཚུལ་གཏོང་བའི་ཚུལ། ། རང་རང་ཆོ་ག་བཞིན་དུ་གནས། ། ཞེས་བཤད་པས། སོ་ཐར་གྱི་སྡོམ་པ་ཐོབ་ཚུལ། ཉན་ཐོས་ལུགས་ཀྱི་ཆོ་ག་བཞིན་དུ་གནས་པར་བཤད་པའི་ཕྱིར། རྟགས་ཟུར་ཕྱི་མ་ལ་ལན་འདེབས་པར་མི་རིགས་ཏེ།
སྡུད་པ་ལས། གལ་ཏེ་བསྐལ་པ་དུ་མར་དགེ་བའི་ལས་ལམ་བཅུ། ། སྤྱོད་ཀྱང་ཉན་ཐོས་རང་རྒྱལ་སེམས་བསྐྱེད་ན། ། དེ་ནི་ཚུལ་ཁྲིམས་སྐྱོན་བྱུང་ཚུལ་ཁྲིམས་ཉམས་པ་སྟེ། ། སེམས་བསྐྱེད་དེས་ནི་ཕས་ཕམ་པས་ནི་རབ་ཏུ་ལྕི། ། ཞེས་གསུངས་པས། བྱང་སེམས་ཀྱི་སྡོམ་པ་རྒྱུད་ལྡན་གྱི་གང་ཟག་གིས། རང་ཉིད་གཅིག་པུ་ཞི་བདེ་དོན་གཉེར་གྱི་ཉན་རང་གི་སེམས་བསྐྱེད་མི་རུང་བར་གསལ་བར་གསུངས་པའི་ཕྱིར་རོ། ། རྩ་བའི་གསལ་པ་ལ་ཡང་འདོད་པར་མི་ནུས་ཏེ། རྒྱུད་རྡོ་རྗེ་རྩེ་མོ་ལས།
སྲོག་གཅོད་བརྐུ་དང་འཁྲིག་པ་དང་། ། རྫུན་དང་ཆང་འཐུང་རྣམ་པར་སྤང་། ། ཁྱིམ་པའི་སྡོམ་པ་ལ་གནས་ནས། ། གསང་སྔགས་རྒྱལ་པོ་བསྒྲུབ་པར་བྱ། ། གལ་ཏེ་དེ་དག་རབ་བྱུང་འགྱུར། ། སྡོམ་པ་གསུམ་དང་ཡང་དག་ལྡན། ། སོ་སོ་ཐར་དང་བྱང་སེམས་དང་། ། རིག་འཛིན་རང་གི་ངོ་བོ་འོ། ། ཞེས་གསལ་བར་གསུངས་ཤིང་། ཁྱོད་རང་གིས་ཀྱང་འོད་འཕྲེང་ལས།
གལ་ལྟེ་རིག་པ་འཛིན་པ་ཡིས། ། གདུལ་བྱ་གང་དང་གང་དོན་དུ། ། འོག་མའི་སྡོམ་པ་བླངས་པ་ན། ། གོང་མ་ཟིལ་གྱིས་མི་ནོན་མོད། ། སྡོམ་པ་ཆོ་གས་ཐོབ་པ་ཡིན། ། མཁའ་ལ་ཉི་མ་གནས་གྱུར་མོད། ། ཟླ་སྐར་འཆར་བ་བཀག་པ་མེད། ། དེས་ན་ཐོབ་ཚུལ་གཏོང་བའི་ཚུལ། ། རང་རང་ཆོ་ག་བཞིན་དུ་གནས། ། ཞེས་སྡོམ་པ་གོང་མ་གཉིས་དང་ལྡན་པའི་གང་ཟག་གིས།
སླར་ཡང་རབ་བྱུང་གི་སྡོམ་པ་བླང་རུང་བར་གསལ་བར་བཤད་པ་མ་ཡིན་ནམ་སོམས་ཤིག ཡང་ཁ་ཅིག་ན་རེ། སྡོམ་པ་གསུམ་ལྡན་དང་གཉིས་ལྡན་གྱི་རྒྱུད་ཀྱི་སྡོམ་པ་དེ་དག་ངོ་བོ་ཐ་དད་ཅིང་འགལ་བར་ཡོད་པ་ཡིན་ཏེ། བསྟན་བཅོས་ཐེག་པ་ཆེན་པོའི་མདོ་རྒྱུད་དང་། བསྟན་བཅོས་ཁུངས་ཐུབ་གང་ནས་ཀྱང་སོ་ཐར་གྱི་སྡོམ་པའི་འབོགས་ཆོག་བཤད་པ་མེད་པས། སྡོམ་པ་གསུམ་ལྡན་དང་གཉིས་ལྡན་གྱི་རྒྱུད་ཀྱི་སོ་ཐར་ཡིན་ན། འདུལ་བ་ནས་བཤད་པའི་སོ་ཐར་གྱི་སྡོམ་པ་འབོགས་ཆོག་ལ་བརྟེན་ནས་ཐོབ་པའི་སོ་ཐར་ཡིན་དགོས་ཤིང་། དེས་ན་སྡོམ་པ་འདི་ཉིད་སྡོམ་པ་གསུམ་ལྡན་གྱི་རྒྱུད་ཀྱི་སྡོམ་པ་གོང་མ་གཉིས་པོ་གང་ཡང་མ་ཡིན་ཏེ། གལ་ཏེ་ཡིན་ན་སྡོམ་པ་གསུམ་ལྡན་ནམ་གཉིས་ལྡན་མི་སྲིད་པར་འགྱུར་ཏེ། གསུམ་ལྡན་གྱི་རྒྱུད་ཀྱི་སོ་ཐར་དེ་ཉིད་སྔགས་སྡོམ་ཡིན་ཞིང་།
གཉིས་ལྡན་གྱི་རྒྱུད་ཀྱི་སོ་ཐར་དེ་ཉིད། དེའི་རྒྱུད་ཀྱི་བྱང་སེམས་ཀྱི་སྡོམ་པ་ཡིན་པའི་ཕྱིར་རོ། ། ཞེས་འདོད་པ་ནི་མ་བརྟགས་པ་ཡིན་ཏེ། ཐེག་ཆེན་གྱི་གཞུང་གང་ནས་ཀྱང་སོ་ཐར་གྱི་འབོགས་ཆོག་བཤད་པ་མེད་ན། དོན་ཞགས་ཀྱི་རྒྱུད་ནས་བཤད་པའི་གསོ་སྦྱོང་རང་གིས་བླངས་པའི་ཆོ་ག་དང་། ཇོ་བོ་པུ་ནྱ་ཤྲཱི་ལས་བརྒྱུད་པའི་སྡོམ་བརྒྱད་ཀྱི་གསོ་སྦྱོང་རང་གིས་བླངས་པའི་ཆོ་ག་དང་། དཀོན་མཆོག་བརྩེགས་པའི་ཁྱིམ་བདག་དྲག་ཤུག་ཅན་གྱིས་ཞུས་པའི་མདོ་དང་། གཙུག་ན་རིན་པོ་ཆེས་ཞུས་པའི་མདོ་དང་། ཉེ་བར་འཁོར་གྱིས་ཞུས་པའི་མདོ་ལས། དགེ་སློང་གིས་དཀར་པོ་གྱོན་པ།
ལུས་ལ་ཙནྡན་གྱི་དྲིས་བགོས་པ་ཡོད་པར་བཤད་པ་དང་། དེ་རྣམས་ཀྱི་བསྙེན་རྫོགས་ཀྱི་མཁན་པོ་བྱང་ཆུབ་སེམས་དཔའ་བྱིས་པའི་ཆ་ལུགས་ཅན་གྱིས་མཛད་པར་བཤད་པ་རྣམས་ཀྱི་དོན་འདི་ཡིན་ཤོད་ཅིག ཡང་སྡོམ་པ་གསུམ་ལྡན་དང་གཉིས་ལྡན་གྱི་རྒྱུད་ཀྱི་སོ་ཐར་ཡིན་ན། འདུལ་བ་ནས་བཤད་པའི་སྡོམ་པ་འབོགས་ཆོག་ལ་བརྟེན་དགོས་པར་འགྱུར་ཏེ་རྒྱུ་མཚན་དེའི་ཕྱིར། འདོད་པར་མི་ནུས་ཏེ། དེའི་ཚེ་སློབ་དཔོན་གྱིས་སློབ་མ་ལ་དབང་བསྐུར་བའི་སྒོ་ནས་སྡོམ་པ་གསུམ་ལ་བཀོད་དགོས་པར་ཁྱོད་རང་གིས་ཀྱང་བཤད་ཅིང་། དེའི་སྐབས་སུ་འདུལ་བ་ནས་བཤད་པའི་སྡོམ་པ་འབོག་པའི་ཆོ་ག་རྡོ་རྗེ་འཆང་ཆེན་པོས་མཛད་སྲོལ་མེད་པའི་ཕྱིར་རོ། ། གལ་ཏེ་སྔོན་དུ་སོ་ཐར་གྱི་སྡོམ་པ་དེ་དང་ལྡན་པ་ཞིག་ལ། དབང་བསྐུར་ནས་སྡོམ་པ་གསུམ་ལ་བཀོད་པའི་དབང་དུ་བྱས་པ་ཡིན་ནོ་ཞེ་ན། འོ་ན་ཀླུ་ལས་གྱུར་པའི་སྡོམ་པ་གསུམ་ལྡན་གྱི་རྡོ་རྗེ་སློབ་དཔོན་མི་སྲིད་པར་འགྱུར་ལ།
གལ་ཏེ་དེ་སྲིད་ན་ཀླུ་ལས་གྱུར་པའི་རྡོ་རྗེ་སློབ་དཔོན་འདི་དབང་ནོད་པ་ལ་སོགས་པའི་སྒོ་ནས། རྒྱུད་སྡེ་གོང་མ་གཉིས་ཀྱི་རྡོ་རྗེ་སློབ་དཔོན་དུ་བསྟེན་མི་རུང་བར་འགྱུར་ཏེ། རྒྱུ་མཚན་དེའི་ཕྱིར། འདི་ལ་ཁྱབ་པ་ཡོད་དེ། སློབ་དཔོན་འཇམ་དཔལ་གྲགས་པས། གསང་བ་ཐམས་ཅད་སྤྱིའི་ཆོ་ག་སྙིང་པོ་རྒྱན་ལས། སྡོམ་པ་གསུམ་པོ་མི་འཛིན་ཅིང་། ། རྩ་བའི་ལྟུང་བ་ཉེར་གནས་དང་། ། ཆོས་ལ་སེར་སྣ་ཀུན་སྤྱོད་ཅིང་། ། དམན་པའི་ལས་ལ་སྦྱོར་བྱེད་པའི། །
སློབ་དཔོན་རིང་ནས་སྤང་བར་བྱ། ། དེ་བསྟེན་དམྱལ་སོགས་འབྲས་ལ་སྦྱོར། ། ཞེས་སྡོམ་པ་གསུམ་དང་མི་ལྡན་ན། རྡོ་རྗེ་སློབ་དཔོན་དུ་བསྟེན་དུ་མི་རུང་བར་གསལ་བར་གསུངས་པའི་ཕྱིར་རོ། ། ཡང་ཁྱོད་ཀྱིས་སྡོམ་པ་གསུམ་ལྡན་དང་གཉིས་ལྡན་གྱི་རྒྱུད་ཀྱི་འདུལ་བ་ནས་བཤད་པའི་སྡོམ་པ་འབོགས་ཆོག་ལ་བརྟེན་ནས་ཐོབ་པའི་སོ་ཐར་དེ་ཉིད། སྡོམ་ལྡན་དེའི་རྒྱུད་ཀྱི་སྡོམ་པ་གོང་མ་གཉིས་པོ་གང་ཡང་མ་ཡིན་པར་བཤད་པ་ཡང་དོན་མ་ཡིན་ཏེ། གལ་ཏེ་གཞན་དུ་ན། ཐེག་ཆེན་གྱི་དགེ་སློང་གི་རྒྱུད་ཀྱི་འདུལ་བ་ནས་བཤད་པའི་སོ་ཐར་འདི་ཡང་། དེའི་རྒྱུད་ཀྱི་ཐེག་ཆེན་གྱི་སྡོམ་པ་མ་ཡིན་པར་འགྱུར་ཏེ། རྒྱུ་མཚན་དེའི་ཕྱིར་ཞེས་བརྗོད་ན་ཅི་ཟེར།
འདོད་པར་མི་ནུས་ལ། གལ་ཏེ་འདོད་པར་ནུས་སོ་ཞེ་ན། འོ་ན་ཐེག་ཆེན་དགེ་སློང་གི་རྒྱུད་ཀྱི་འདུལ་བ་ནས་བཤད་པའི་སོ་ཐར་འདི་ཡང་། དེའི་རྒྱུད་ཀྱི་ཐེག་ཆེན་གྱི་སྡོམ་པ་མིན་པར་འགྱུར་ཞིང་། མདོར་ན་རང་ཉིད་གཅིག་པུ་འཁོར་བའི་དུ་ཁཿལས་ཐར་ཞིང་། ཞི་བ་མྱང་འདས་ཀྱི་བདེ་བ་ཐོབ་པར་བྱ་བའི་ཕྱིར་དུ་བསྲུངས་པའི་འདུལ་བ་ནས་བཤད་པའི་སྡོམ་པ་འབོགས་ཆོག་ལ་བརྟེན་ནས་ཐོབ་པའི་སོ་ཐར་ཡིན་ན། ཐེག་ཆེན་སོ་ཐར་ཡིན་མི་དགོས་པར་འགྱུར་ཏེ། རང་ཉིད་སེམས་ཅན་ཐམས་ཅད་ཀྱི་དོན་དུ་རྫོགས་པའི་སངས་རྒྱས་ཐོབ་པར་འདོད་པའི་འཁོར་གསུམ་རྣམ་དག་གི་ལྟ་བས་ཟིན་པའི་སྒོ་ནས་བསྲུངས་པའི་འདུལ་བ་ནས་བཤད་པའི་སྡོམ་ཆོག་གིས་ཐོབ་པའི་སོ་ཐར་ཡིན་ན། ཐེག་ཆེན་སོ་ཐར་ཡིན་མི་དགོས་པའི་ཕྱིར་རོ། ། གཞན་ཡང་ཁྱོད་ཀྱིས།
སྡོམ་པ་གསུམ་ལྡན་དང་གཉིས་ལྡན་གྱི་རྒྱུད་ཀྱི་སོ་ཐར་དེ་ཉིད། དེའི་སྡོམ་པ་གོང་མ་གཉིས་པོ་གང་ཡང་མ་ཡིན་ཏེ། གལ་ཏེ་ཡིན་ན་སྡོམ་པ་གསུམ་ལྡན་དང་གཉིས་ལྡན་མི་སྲིད་པར་འགྱུར་ཏེ། གསུམ་ལྡན་གྱི་རྒྱུད་ཀྱི་སོ་ཐར་དེ་ཉིད་དེའི་རྒྱུད་ཀྱི་སྔགས་སྡོམ་ཡིན་ཞིང་། གཉིས་ལྡན་གྱི་རྒྱུད་ཀྱི་སོ་ཐར་དེ་ཉིད་དེའི་རྒྱུད་ཀྱི་བྱང་སེམས་ཀྱི་སྡོམ་པ་ཡིན་པའི་ཕྱིར་རོ། ། ཞེས་ཟེར་བ་ཡང་མ་བརྟགས་པ་ཡིན་ཏེ། འོ་ན་ཚུལ་ཁྲིམས་གསུམ་དང་ལྡན་པའི་རྒྱལ་སྲས་འཕགས་པ་མི་སྲིད་པར་ཐལ། དེའི་རྒྱུད་ཀྱི་སེམས་དོན་བྱེད་ཀྱི་ཚུལ་ཁྲིམས་དེ་ཉིད། དེའི་རྒྱུད་ཀྱི་དགེ་བ་ཆོས་སྡུད་ཀྱི་ཚུལ་ཁྲིམས་ཡིན་པའི་ཕྱིར་རོ། ། ཞེས་བརྗོད་ན་ཅི་ཟེར།
གཞན་ཡང་མཁྱེན་གསུམ་རྒྱུད་ལྡན་གྱི་སངས་རྒྱས་འཕགས་པ་མི་སྲིད་པར་ཡང་འགྱུར་ཏེ། དེའི་རྒྱུད་ཀྱི་ལམ་ཤེས་དང་གཞི་ཤེས་གཉིས་པོ་དེ་དེའི་རྒྱུད་ཀྱི་རྣམ་མཁྱེན་ཡིན་པའི་ཕྱིར་རོ། ། གཞན་ཡང་ཁྱོད་ཀྱིས་སྡོམ་པ་གཉིས་ལྡན་དང་གསུམ་ལྡན་གྱི་རྒྱུད་ཀྱི་དགེ་སློང་གི་སྡོམ་པ་ལ་སོགས་པ་སོ་ཐར་རིགས་བདུན་པོ་གང་ཡང་། སྡོམ་པ་གོང་མ་གཉིས་པོ་གང་ཡང་མ་ཡིན་པའི་སྒྲུབ་བྱེད་དུ། སྡོམ་པ་འོག་མ་དེ་དག་སྡོམ་པ་གོང་མ་གཉིས་པོ་གང་དང་ཡང་། དང་པོ་བླང་བའི་ཆོ་ག་མི་འདྲ། བར་དུ་བསྲུང་བའི་བསླབ་བྱ་མི་འདྲ། མཐའ་མར་གཏོང་བའི་དུས་མཚམས་མི་འདྲ་བའི་ཕྱིར་རོ། ། ཞེས་ཟེར་ནས་གད་མོ་ཆེན་པོ་འབྱིན་པ་ནི་མ་བརྟགས་པ་སྟེ། འོ་ན་འཇུག་སྡོམ་རྒྱུད་ལྡན་གྱི་གང་ཟག་གི་རྒྱུད་ཀྱི་ཐེག་ཆེན་གསོ་སྦྱོང་གི་སྡོམ་པ་དེ།
གང་ཟག་དེའི་རྒྱུད་ཀྱི་བྱང་སེམས་ཀྱི་འཇུག་སྡོམ་མ་ཡིན་པར་འགྱུར་ཏེ། སྡོམ་པ་གཉིས་དང་པོ་བླང་བའི་ཆོ་ག་མི་འདྲ། བར་དུ་བསྲུང་བའི་བསླབ་བྱ་མི་འདྲ། མཐའ་མར་གཏོང་བའི་དུས་མཚམས་མི་འདྲ་བའི་ཕྱིར་རོ། ། ཞེས་བརྗོད་ན་ཅི་ཟེར་ཤོད་ཅིག འདོད་པར་མི་ནུས་ཏེ། འཇུག་སྡོམ་རྒྱུད་ལྡན་གྱི་གང་ཟག་གི་རྒྱུད་ཀྱི་སྡོམ་པ་ཡིན་པའི་ཕྱིར་ཏེ། དེའི་རྒྱུད་ཀྱི་ཐེག་ཆེན་གྱི་གསོ་སྦྱོང་གི་སྡོམ་པ་ཡིན་པའི་ཕྱིར་རོ། ། མདོར་ན་འཇུག་སྡོམ་རྒྱུད་ལྡན་གྱི་བྱང་སེམས་ཀྱི་རྒྱུད་ཀྱི་ཐེག་ཆེན་གསོ་སྦྱོང་དུ་མ་ཟད། གཞན་ཡང་དེའི་སོ་ཐར་རིགས་བདུན་གང་ཡིན་ཡང་དེའི་རྒྱུད་ཀྱི་བྱང་སེམས་ཀྱི་སྡོམ་པ་ཡིན་ཏེ།
དེའི་རྒྱུད་ཀྱི་ཚུལ་ཁྲིམས་གསུམ་གྱི་ཉེས་སྤྱོད་སྤོང་བའི་ཚུལ་ཁྲིམས་ཡིན་པའི་ཕྱིར་ཏེ། བྱང་སའི་ཚུལ་ཁྲིམས་ལེའུ་ལས། ཚུལ་ཁྲིམས་དེ་ཡང་མདོར་བསྡུས་ན་རྣམ་པ་གསུམ་སྟེ། སྡོམ་པའི་ཚུལ་ཁྲིམས་དང་། དགེ་བ་ཆོས་བསྡུད་ཀྱི་ཚུལ་ཁྲིམས་དང་། སེམས་ཅན་ལ་ཕན་འདོགས་པའི་ཚུལ་ཁྲིམས་སོ། ། དེ་ལ་བྱང་ཆུབ་སེམས་དཔའི་སྡོམ་པའི་ཚུལ་ཁྲིམས་ནི། སོ་སོར་ཐར་པའི་སྡོམ་པ་ཡང་དག་པར་བླངས་པའི་རིགས་བདུན་པོ། དགེ་སློང་དང་། དགེ་སློང་མ་དང་།
དགེ་སློབ་མ་དང་། དགེ་ཚུལ་དང་། དགེ་བསྙེན་དང་། དགེ་བསྙེན་མའི་ཚུལ་ཁྲིམས་གང་ཡིན་པ་སྟེ། ཞེས་གསལ་བར་གསུངས་ཤིང་། ཁ་ཆེ་ཛྙཱ་ན་ཤྲཱིས་གོང་དུ་དྲངས་པ་ལྟར། རྒྱལ་བས་འདུལ་བའི་སྡེ་སྣོད་ལས། ། དགེ་སློང་སྡོམ་གང་གསུངས་དེ་ནི། ། དགེ་སློང་བྱང་ཆུབ་སེམས་དཔའ་ཡི། ། ཚུལ་ཁྲིམས་སྡོམ་པའི་ཆ་རུ་འགྱུར། །
ཞེས་གསུངས་པ་སོགས་དང་། གཞན་ཡང་རྒྱལ་སྲས་ཞི་བ་ལྷ་ལ་སོགས་པ་ཚད་ལྡན་དུ་མས་གསལ་བར་གསུངས་ལ། སྡོམ་གསུམ་རྒྱུད་ལྡན་གྱི་གང་ཟག་གི་རྒྱུད་ཀྱི་སྡོམ་པ་གསུམ་པོ་ངོ་བོ་འགལ་བར་འདོད་པ་ཁྱེད་རྣམས་ཀྱིས་སོ། ། གང་ཟག་དེའི་རྒྱུད་ཀྱི་སོ་སོར་ཐར་པ་རིགས་བདུན་བྱང་སེམས་ཀྱི་སྡོམ་པ་མ་ཡིན་པ་དང་། བྱང་སེམས་ཀྱི་སྡོམ་པ་དེ་དེའི་རྒྱུད་ཀྱི་སྔགས་སྡོམ་མ་ཡིན་པར་ཁྱོད་རང་རྣམས་ཀྱི་རྟོག་བཟོ་མ་ཡིན་པའི་མདོ་རྒྱུད་ལ་སོགས་པ་ཚད་ལྡན་གྱི་ལུང་དྲང་རྒྱུ་རྡུལ་ཙམ་ཡང་ཨེ་ཡོད་དེ། དེ་འདྲ་མེད་པས་མི་འཐད་པ་ཁོ་ན་ཡིན་ནོ། ། ལྔ་པ་དམ་ཚིག་བསྲུང་བའི་ཕན་ཡོན་ནི། དམ་ཚིག་ལྔ་པ་ལས། གལ་ཏེ་ལྟུང་བ་མེད་གྱུར་ན། ། སྐྱེ་བ་བཅུ་དྲུག་དག་ན་འགྲུབ། །
ཅེས་གསུངས་ཤིང་། གཞན་རྒྱུད་སྡེ་བཞི་དགོངས་འགྲེལ་དང་བཅས་པ་ནས་དམ་ཚིག་བསྲུངས་པའི་ཕན་ཡོན་རྒྱ་ཆེན་པོ་གང་གསུངས་པ་དེ་བསྟན་པའི་སྙིང་པོ་ཡིན་པར་ཤེས་པར་བྱའོ། ། དྲུག་པ་དམ་ཚིག་མ་བསྲུངས་པའི་ཉེས་དམིགས་ནི། བདེ་མཆོག་རྩ་རྒྱུད་ལས། དམ་ཚིག་འཇིགས་ཤིང་ངན་སྤྱོད་པ། ། བྲམ་ཟེ་གསོད་པར་ཐེ་ཚོམ་མེད། ། སྡིག་སྤྱོད་རྨོངས་པའི་བདག་ཉིད་ཅན། ། བསླུས་གྱུར་ངན་པའི་བདག་ཉིད་དེ། ། མཁའ་འགྲོ་མ་ཡི་ཟོས་གྱུར་ཀྱང་། ། དེ་ལ་ངས་ནི་སྐྱོབ་མི་བྱེད། །
གསང་བ་པ་ཡི་ནང་ནས་ནི། ། སྒྲུབ་པོ་དེ་ནི་ཕྱུགས་དང་འདྲ། ། ཞེས་གསུངས་ཤིང་། རྡོ་རྗེ་སྙིང་པོ་རྒྱན་གྱི་རྒྱུད་ལས། དེ་ལ་སྔགས་པ་ཡོངས་འདས་ན། ། ངེས་པར་བདུད་དང་འཕྲད་པར་འགྱུར། ། ནད་དང་དུ་ཁཿའཕེལ་འགྱུར་ཏེ། ། བསྟིར་མེད་སྤྱི་གཙུག་དམྱལ་བར་འགྲོ། ། སྡོམ་པ་ལྟུང་བྱེད་ཉེས་དམིགས་ཀུན། ། དེ་དང་འདྲ་བར་ཤེས་པར་བྱ། །
ཞེས་དང་། ཟླ་གསང་ཐིག་ལེ་ལས། སྔགས་ཀྱི་དངོས་གྲུབ་མཆོག་འདོད་པས། ། དམ་ཚིག་བསྲུང་ལ་བརྩོན་པར་བྱ། ། གཞན་དུ་བྱས་ན་སྔགས་མཁན་གྱིས། ། སྔགས་ལ་སོགས་པའི་དོན་མི་འགྲུབ། ། ལྷ་རྣམས་ཀྱང་ནི་དམ་ཚིག་གིས། ། གསོ་ཡང་བཞེས་སུ་མི་སྣང་སྟེ། ། འཇིག་རྟེན་འདི་རུ་དུ་ཁཿཆེ། ། འཇིག་རྟེན་ཕ་རོལ་དམྱལ་བ་རྣམས། །
དམ་ཚིག་སྤྱོད་པ་འདས་པ་ཡི། ། རྨོངས་པའི་བདག་ཉིད་དེ་ཐོབ་བོ། ། སློབ་མ་དེ་ཡང་དེ་བཞིན་དུ། ། བློ་ཞན་དུ་ཁཿཐོབ་འགྱུར་ཏེ། ། དེས་ན་སྔགས་ཀྱི་དོན་མི་སྨིན། ། ཞེས་དང་། ཧེ་རུ་ཀ་མངོན་འབྱུང་ལས། དམ་ཚིག་མེད་པས་ཀློག་པ་དང་། ། གང་གིས་ནམ་ཡང་ཉན་པ་དེ། ། ངན་པའི་བདག་ཉིད་ཅན་གྱིས་འཇོམས། །
རྣལ་འབྱོར་ངན་འགྲོའི་ལམ་དུ་འགྲོ། ། ཞེས་གསུངས་ཤིང་། རྡོ་རྗེ་རྩེ་མོ་ལས། བསྐལ་པ་བརྒྱ་ཕྲག་དག་ཏུ་ནི། ། ཅི་སྟེ་མངོན་པར་བརྩོན་བྱས་ཀྱང་། ། གང་ཟག་བཞི་ནི་འཇིག་རྟེན་དུ། ། བསྒྲུབས་ཀྱང་འགྲུབ་པ་ཉིད་མི་འགྱུར། ། ཞེས་གསུངས་པ་དང་། བྲམ་ཟེ་ཆེན་པོ་ས་ར་ཧས་སངས་རྒྱས་ཐོད་པའི་དཀྱིལ་ཆོག་ཏུ། སེམས་དག་ཐོ་རངས་དུས་ལངས་ཏེ། །
བཟའ་དང་བསྲུང་བ་ལ་སོགས་པ། ། སྡོམ་པའི་བདག་ཉིད་ཅན་བསྲུང་ངོ་། ། ལུས་དང་སྲོག་ལ་མི་ལྟོས་པར། ། དམ་ཚིག་དང་ནི་སྡོམ་པ་བསྲུང་། ། ཉིན་དང་མཚན་མོ་ལན་གསུམ་དུ། ། རྟག་ཏུ་བཟླས་ལ་གཞོལ་བར་བྱོས། ། གང་ཚེ་ཉམས་ན་རྣལ་འབྱོར་པ། ། ཁ་ན་མ་ཐོ་སྦོམ་པོར་འགྱུར། ། ཞེས་གསུངས་ཤིང་། དགྲ་ནག་གི་འགྲེལ་པར་ཤན་ཏི་པས།
དེའི་ཕྱིར་རྩ་བའི་ལྟུང་བ་བཅུ་བཞི་པོ་འདི་དག་ནི། སྔགས་པ་རྣམས་ཀྱིས་ནགས་ཀྱི་གནས་ལྟ་བུར་མི་ཟད་པའི་གནས་ཡིན་པས་རབ་ཏུ་ཡང་འབད་པས་བསྲུང་ངོ་། ། གལ་ཏེ་ཉམས་པ་ལྟར་ན་འཆད་པར་བྱེད་པ་ལྟར་གསོ་བར་བྱའོ། ། གཞན་དུ་ཇི་ལྟར་ཤིང་རྟ་ལ་ཡ་ཐོག་སྐམས་པ་ལྟར། ལྷག་པའི་རྣལ་འབྱོར་ལ་སོགས་པས་འབྲས་བུ་འབྱིན་པར་མི་ནུས་སོ། ། ཞེས་སོགས་རྒྱུད་འགྲེལ་ཚད་ལྡན་དུ་མ་ནས་ལན་གཅིག་མ་ཡིན་པར་དམ་ཚིག་བསྲུངས་པའི་ཕན་ཡོན་དང་། མ་བསྲུངས་བའི་ཉེས་དམིགས་ཡང་ཡང་གསུངས་པའི་སྒོ་ནས། དམ་ཚིག་རྣམས་སྲོག་ལས་གཅེས་པར་འཛིན་དགོས་པར་གསུངས་པ་ནི་གསུང་རབ་ཐམས་ཅད་ཀྱི་སྙིང་པོ་གཏམ་གྱི་བཅུད་ཕྱུང་བ་ཡིན་ཏེ། རྗེ་བཙུན་ཆེན་པོས་རྡོ་རྗེ་ཐེག་ལ་དད་ཀྱང་མ་སྨིན་པས། ། ཟབ་མོ་བསྒོམས་ཀྱང་འབྲས་བུ་ངན་འགྲོ་ལས། །
མཆོག་གཞན་མི་འགྲུབ་སངས་རྒྱས་གསུངས་པས་ནས། ། བླ་མ་མཆོག་ལ་དབང་བསྐུར་ནོད་པར་མཛོད། ། དབང་ཐོས་མན་ངག་ཟབ་མོ་འཚོལ་བ་ཡི། ། ས་སྟེང་རྒྱས་པར་ཀུན་ཏུ་བཙལ་བྱས་ཀྱང་། ། ཕན་པའི་དོན་པོ་གདམས་ངག་དམ་ཚིག་ཡིན། ། འདི་མེད་འགྲམ་རྩ་ཟད་པའི་གྱང་རུལ་བཞིན། ། ལེགས་པར་སྨིན་ལ་དམ་ཚིག་བསྲུངས་བྱས་ན། ། རིམ་གཉིས་ཟབ་མོའི་མན་ངག་མ་བསྟེན་ཀྱང་། ། སྐྱེ་བ་བཅུ་དྲུག་དག་ན་འགྲུབ་བོ་ཞེས། ། འགྲོ་བའི་རྩ་ལག་ཕན་པར་མཛད་པ་གསུངས། །
བདག་ནི་ཐོས་ཉུང་ཤེས་རབ་མིག་བྲལ་ཡང་། ། དྲི་མེད་རྒྱུད་ལས་ལེགས་པར་གསུངས་མཐོང་བས། ། དབང་བླངས་དམ་ཚིག་བསྲུང་བར་མཛོད་ཅིག་ཅེས། ། ཀུན་ལ་ཐལ་མོ་སྦྱར་ཏེ་གསོལ་བ་འདེབས། ། ཞེས་གསུངས་པ་ནི། རྒྱུད་སྡེ་དྲི་མ་མེད་པ་རྣམས་ནས་ཇི་ལྟར་བཀའ་སྩལ་པ་བཞིན་དུ་བཤད་པ་ཡིན་པས། དེས་ན་རྒྱུད་སྡེ་བཞི་པོ་གང་དག་གི་སྔགས་སྡོམ་དང་ལྡན་པའི་རྣལ་འབྱོར་པས། རང་གི་ལྷག་པའི་ལྷ་དེའི་དམ་ཚིག་ལ་ལྷག་པར་གཅེས་པར་འཛིན་དགོས་པ་ཡིན་ཏེ། སློབ་དཔོན་སངས་རྒྱས་གསང་བའི་འགྲེལ་པ་ཨ་ཝ་ཏ་རར། དེ་བས་ན་གང་རུང་བའི་རིགས་ལ་རང་གི་ལྷ་མཉེས་པར་བྱེད་པས་ཀྱང་།
རིགས་ཀྱི་རྗེས་སུ་མཐུན་པར་བསྟན་པའི་དམ་ཚིག་གི་བྱེ་བྲག་འདི་དག་ཐམས་ཅད་ཀྱང་ཅི་ནུས་སུ་རྗེས་སུ་འཇུག་པར་བྱའོ། ། མཉེས་པར་བྱ་བ་རང་གི་ལྷའི་རྗེས་སུ་མཐུན་པའི་དམ་ཚིག་གང་ཡང་རུང་བ་ལ་ཤིན་ཏུ་ལྷག་པར་ནན་ཏན་བྱ་དགོས་ཏེ། ཁྱད་པར་ནི་དེ་ཡོད་དོ། ། ཞེས་གསུངས་པ་ལྟར་ཡིན་ལ། དཔེར་ན་རྒྱུད་སྡེ་གོང་མ་གཉིས་ཀྱི་རིགས་ལྔ་སོ་སོའི་དམ་ཚིག་བཤད་པ་དེ་ཉིད། རང་ཉིད་ལྷག་པའི་ལྷའི་རིགས་གང་ཡིན་པ་དེའི་དམ་ཚིག་ངོ་ཤེས་པར་བྱས་ནས་ཞེས་ལྷག་པར་འཛིན་པ་ཡིན་ནོ། ། བདུན་པ་ཉམས་ན་སླར་གསོ་རུང་བར་བསྟན་པ་ནི། འོ་ན་གོང་དུ་དེ་ལྟར་བཤད་པའི་སྡོམ་པ་དེ། ཉན་ཐོས་ཀྱི་རྩ་བའི་སོ་ཐར་དང་འདྲ་བར་སྡོམ་པ་དེ་ལན་གཅིག་ཉམས་ནས་སླར་གསོར་མི་རུང་བ་ཞིག་ཡིན་ནམ་སྙམ་ན་མ་ཡིན་ཏེ། གསང་བ་སྤྱི་རྒྱུད་ལས།
ཇི་སྐད་བཤད་པའི་དམ་ཚིག་རྣམས། ། གལ་ཏེ་ཉམས་པར་གང་གྱུར་པ། ། དེ་ནི་རང་གི་སྙིང་པོའི་སྔགས། ། གཅིག་འབུམ་དུ་ནི་བཟླས་བརྗོད་བྱ། ། ཡང་ན་མ་རྨོངས་བྱེད་པའི་གཟུངས། ། སྟོང་དུ་བརྗོད་པ་བྱས་ཀྱང་རུང་། ། ཡང་ན་ཞི་བའི་སྦྱིན་སྲེག་བྱ། ། ཡང་ན་དཀྱིལ་འཁོར་དུ་ནི་གཞུག ། ཅེས་གསུངས་པས། སེམས་གཡེང་མ་གཡེངས་དང་།
ལྟུང་བའི་ལྕི་ཡང་གི་ཁྱད་པར་གྱི་བསྙེན་པ་དང་། ཞི་རྒྱས་ཀྱི་སྦྱིན་སྲེག་དང་། དབང་བླང་བའི་སྒོ་ནས་གསོར་རུང་བར་བཤད་དོ། ། དེ་བཞིན་རྒྱུད་སྡེ་འོག་མ་གསུམ་ཀ་ལས་བཤད་ཅིང་། གོང་མ་ལ་དམར་པོའི་རྒྱུད་དང་དུས་འཁོར་གྱི་ལེའུ་གསུམ་པའི་རྩ་འགྲེལ་རྣམས་ལས། རྩ་ལྟུང་བྱུང་ན་སླར་ཡང་དཀྱིལ་འཁོར་དུ་ཞུགས་ནས་དབང་བླང་བར་བཤད་ལ། ལུང་ནི་གོང་དུ་དྲངས་པ་ལྟར་ཤེས་པར་བྱའོ། ། རྩ་ལྟུང་བྱུང་ན་གསོ་ཚུལ་ཡང་། ཨ་བྷྱས་རང་ཉིད་ཀྱི་བླ་མ་བགྲོད་པར་འོས་པའི་གནས་སུ་བཞུགས་པ་ན་བླ་མ་ལ་དབང་བླངས་ལ། བགྲོད་པར་དཀའ་བའི་གནས་སུ་བཞུགས་ན་རང་ཉིད་དཀྱིལ་འཁོར་དུ་ཞུགས་ནས་དབང་བླངས་ཀྱང་སོར་ཚུད་པར་བཤད་པ་ལྟར་སློབ་དཔོན་ཤཱཀྱ་བཤེས་གཉེན་གྱིས་བཤད་དེ།
ཀོ་ས་ལའི་རྒྱན་ལས། སློབ་མ་འཇུག་པའི་དུས་ལ་བབས་པ་དང་། སློབ་དཔོན་འཇུག་པའི་ཆོ་ག་དང་པོར་བྱ་དགོས་ཏེ། གང་གི་ཕྱིར། གང་ལ་ལ་དག་བརྗེད་ངེས་པས་དམ་ཚིག་འདས་པ་ཞིག་བྱུང་བ་དག་སྲིད་པས་ན། དེའི་ཕྱིར་སློབ་དཔོན་ཉིད་དང་པོར་འཇུག་པར་བྱའོ། ། ཞེས་གསུངས་པའི་ཕྱིར་རོ། ། དེ་དག་གིས་སྨིན་པ་མི་ཉམས་པར་བྱེད་པའི་དམ་ཚིག་དང་སྡོམ་པའི་རྣམ་གཞག་བསྟན་ཟིན་པ་སྟེ། དེ་ཡན་གྱིས་སྨིན་བྱེད་དབང་གི་ཟབ་ཁྱད་རྒྱས་པར་བསྟན་ཟིན་པ་ཡིན་ནོ། ། སྤྱི་དོན་གཉིས་པ་གྲོལ་བར་བྱེད་པ་ལམ་གྱི་ཟབ་ཁྱད་བཤད་པ་ལ་བཞི།
བསྒོམ་བྱའི་ལམ་ལ་ཐོས་བསམ་གྱིས་སྒྲོ་འདོགས་གཅོད་དགོས་པར་བསྟན་པ། དེ་ལ་སྒྲོ་འདོགས་གཅོད་ཚུལ་གྱི་རྣམ་གཞག་བྱེ་བྲག་ཏུ་བཤད་པ། སྒྲོ་འདོགས་ཆོད་པའི་རིམ་གཉིས་ཉམས་སུ་ལེན་ཚུལ་བཤད་པ། ཉམས་སུ་བླངས་པ་ལ་བརྟེན་ནས་དྲོད་སོགས་ཀྱི་ཡོན་ཏན་སྐྱེ་ཚུལ་བཤད་པའོ། ། དང་པོ་ནི། སློབ་དཔོན་ཤ་དྷ་ཀ་ར་ཝརྨས་རྒྱན་བདུན་དགྲོལ་བ་ལས། རྣལ་འབྱོར་བླ་མའི་རྒྱུད་འཛིན་པས། ། འབྲས་བུ་རྒྱུ་ལ་རག་ལས་ཏེ། ། ས་བོན་ལྟ་བུའི་གདམས་ངག་ལྔ། ། སྤང་བླང་བྱེ་བྲག་ཤེས་པར་བྱ། །
དེ་ནས་རིམ་པར་དབང་བླང་སྟེ། ། ཐབས་ཀྱི་རྒྱུད་ལ་འཇུག་པར་བྱ། ། དང་པོ་ཉན་པའི་ཤེས་རབ་ཀྱིས། ། ཚིག་གིས་རྒྱུད་ལ་ཐོས་པ་བསྐྱེད། ། དེ་ནས་བསམ་པའི་ཤེས་ཀྱིས། ། ཚིག་དང་དོན་དེ་འབྲེལ་པ་བསླབ། ། དེ་ནས་སྒོམ་པའི་བློ་རྩལ་གྱིས། ། དང་པོ་བསྐྱེད་པའི་རིམ་ལ་བསླབ། ། དེ་ནས་རྫོགས་པ་མཐར་དབྱུང་སྟེ། ། ཁ་སྦུབས་བརྡོལ་དང་དུག་ཅན་གྱི། །
སྐྱོན་རྣམས་སྤངས་ཏེ་རྒྱུད་གནས་ན། ། ཆུ་ལུད་རྐྱེན་གྱིས་འབྲས་བསྐྱེད་བཞིན། ། ཞེས་ལམ་བསྒོམ་པའི་གོང་དུ་ཉམས་སུ་བླངས་བྱའི་དོན་ལ་ཐོས་བསམ་གྱིས་སྒྲོ་འདོགས་གཅོད་དགོས་པར་གསལ་བར་བཤད་ཅིང་། གྲུབ་ཆེན་མི་ཐུབ་ཟླ་བས་འགྲེལ་པ་ཀུ་མུ་ཏིའི་ཕྲེང་བ་ལས། སློབ་དཔོན་མེད་པ་ཐོས་པ་མེད། ། མ་ཐོས་པ་ལ་བསམ་པ་མེད། ། གཉིས་བྲལ་རྣལ་འབྱོར་ལམ་མེད་ཅིང་། ། རྣལ་འབྱོར་བྲལ་ལ་དངོས་གྲུབ་མེད། ། ཅེས་གསུངས་པ་ལྟར་ཡིན་པས། སྐལ་དམན་རིམ་གྱིས་འཇུག་པའི་ལམ་རིམ་ལྟར་ན།
བླ་མེད་ཀྱི་རྒྱུད་དོན་སྣོད་རུང་གི་གང་ཟག་གིས། ཐོག་མར་ཕར་ཕྱིན་གྱི་སྡེ་སྣོད་ལ་ཐོས་བསམ་སྒོམ་གསུམ་གྱིས་དག་པར་བྱས་ནས། དེ་ནས་བླ་མ་མཚན་ཉིད་དང་ལྡན་པ་ལ་དབང་རྣམས་བླང་སྟེ། དེའི་རྗེས་ལ་རྒྱུད་དོན་ལ་ཐོས་བསམ་གྱིས་སྒྲོ་འདོགས་གཅོད་ཅིང་། སྒྲོ་འདོགས་ཆོད་པའི་ལམ་རིམ་པ་གཉིས་པོ་རིམ་ཅན་དུ་བསྒོམས་པས་འབྲས་བུ་རྡོ་རྗེ་འཆང་མངོན་དུ་གྱུར་པ་ལ་ཐེ་ཚོམ་མེད་པར་བཤད་པ་འདི་ནི་བླ་མེད་ཀྱི་ལམ་སྲོལ་ཆེན་པོ་ཡིན་ཏེ། འདི་ལྟར་བླ་མེད་ཀྱི་རྒྱུད་ཀྱི་སྣོད་དུ་མི་རུང་ན་བླ་མེད་ཀྱི་སྒོར་འཇུག་ཏུ་མི་རུང་ཞིང་། དེའི་སྣོད་དུ་རུང་ཡང་ཐོག་མར་ཕར་ཕྱིན་གྱི་ཐེག་པ་སོགས་པ་ཐུན་མོང་གི་ལམ་གྱིས་རྒྱུད་མ་སྦྱངས་ན། ཕར་ཕྱིན་གྱི་ཐེག་པ་དེ་ཉིད་བླ་མེད་ཀྱི་ལམ་གྱི་འགལ་ཟླར་བཟུང་ན་སྤོང་བ་ལ་སོགས་པར་འགྱུར་བ་དང་། བླ་མེད་ཀྱི་ཟབ་ཁྱད་རྣམས་ལ་ཡང་ངེས་ཤེས་མི་འོངས་པའི་ཕྱིར་རོ། ། དེ་ལྟར་ཕར་ཕྱིན་གྱི་ཐེག་པས་རྒྱུད་སྦྱངས་པའི་གང་ཟག་དེས་བླ་མེད་ཀྱི་སྒོར་འཇུག་པའི་དང་པོར།
བླ་མ་མཚན་ཉིད་དང་ལྡན་པ་ལ་དབང་བླང་དགོས་པ་ཡིན་ཏེ། འདི་མེད་ན་བླ་མེད་ཀྱི་དོན་ལ་འཇུག་པ་ངན་འགྲོའི་རྒྱུ་ཡིན་པར་གོང་དུ་རྒྱས་པར་བཤད་པ་བཞིན་ནོ། ། དེས་ན་འདི་ཉིད་ནི་རྡོ་རྗེ་ཐེག་པའི་རྨང་གཞི་ཡིན་པའི་ཕྱིར། འདི་ཉིད་ལ་མཆོག་ཏུ་གཅེས་པར་གཟུང་བར་བྱའོ། ། དེ་ལྟར་དབང་ཐོབ་པའི་གང་ཟག་དེས་རྒྱུད་དོན་ལ་ཐོག་མར་ཐོས་བསམ་གྱིས་སྒྲོ་འདོགས་བཅད་ནས་ཐེ་ཚོམ་དང་བྲལ་བ་གཅིག་ངེས་པར་དགོས་སྟེ། རྒྱུད་དོན་ལ་ཐེ་ཚོམ་ལ་སོགས་པ་ནི་ལམ་གྱི་ཡོན་ཏན་གྱི་གེགས་ཆེན་པོ་ཡིན་པའི་ཕྱིར་ཏེ། འཕགས་པ་ཀླུ་སྒྲུབ་ཀྱིས། རྒོད་དང་འགྱོད་དང་གནོད་སེམས་རྨུགས་པ་དང་། ། གཉིད་དང་འདོད་པ་འདུན་པ་ཐེ་ཚོམ་སྟེ། ། སྒྲིབ་པ་ལྔ་པོ་འདི་དག་དགེ་བའི་ནོར། །
འཕྲོག་པའི་ཆོམས་རྐུན་ལགས་པར་མཁྱེན་པར་མཛོད། ། ཅེས་གསུངས་པའི་ཕྱིར་རོ། ། དེས་ན་དེ་ལྟ་བུའི་དོན་མི་འགྱུར་གྱི་ཐེ་ཚོམ་ལ་སོགས་པའི་སྒྲོ་འདོགས་ནི་ཐོས་བསམ་གྱིས་བསལ་དགོས་པ་ཡིན་ཏེ། བྱང་ཆུབ་སེམས་དཔའི་སྡེ་སྣོད་ལས། ཐོས་པས་ཆོས་རྣམས་ཤེས་པར་འགྱུར། ། ཐོས་པས་སྡིག་ལས་ལྡོག་པར་འགྱུར། ། ཐོས་པས་དོན་མ་ཡིན་པ་སྤོང་། ། ཐོས་པས་མྱ་ངན་འདས་པ་ཐོབ། ། ཅེས་དང་། ཀླུ་སྒྲུབ་ཀྱིས་རིམ་ལྔར།
གང་ཞིག་བླ་མ་ལ་གུས་དད་དང་ལྡན། ། མོས་པས་བསྙེན་བཀུར་ལ་ནི་རྟག་ཏུ་བརྩོན། ། ཐོས་པས་འཛིན་གང་སློབ་མ་དམ་པ་ཡིན ། ཞེས་དང་། རིམ་ལྔའི་དཀའ་འགྲེལ་དོན་གསལ་ལས། ཐོས་པ་རྫོགས་པར་བྱེད་པ་ཤེས་རབ་སྟེ། ། བསམ་པ་ཡང་ནི་གཉིས་པོ་ཡོད་གྱུར་ན། ། བསྒོམ་པ་ལ་ནི་རབ་ཏུ་སྦྱོར་བ་ཡིན། ། དེ་ལས་དངོས་གྲུབ་བླ་ན་མེད་པའོ། ། བློ་དང་ལྡན་པས་འདི་ལྟར་བསམ་ནས་ནི། །
ཐོག་མར་ཐོས་པའི་དོན་ལ་འབད་པ་ཡི། ། བརྟག་ཏུ་བཙོན་པར་བྱེད་པ་གང་ཡིན་པ། ། དེ་ཡི་ལག་ཏུ་དངོས་གྲུབ་ངེས་པར་འོངས། ། འགའ་ཞིག་ཚིག་ལ་ཐེ་ཚོམ་ཟ་འགྱུར་བ། ། དེ་ཡིས་དོན་ནི་ཇི་ལྟར་རྟོགས་པར་འགྱུར། ། ཞེས་གསུངས་པའི་ཕྱིར་རོ། ། དེ་ཡན་གྱིས་བསྒོམ་བྱའི་ལམ་ལ་ཐོས་བསམ་གྱིས་སྒྲོ་འདོགས་གཅོད་དགོས་པའི་རྒྱུ་མཚན་བསྟན་ཟིན་ནས། གཉིས་པ་སྒྲོ་འདོགས་གཅོད་ཚུལ་གྱི་རྣམ་གཞག་བྱེ་བྲག་ཏུ་བཤད་པ་ལ་དྲུག རིམ་གཉིས་ཀྱི་ངོ་བོ། དབྱེ་བ།
ངེས་ཚིག གྲངས་ངེས། གོ་རིམ་ངེས་པ། སོ་སོའི་བསྒོམ་ཚུལ་ལོ། ། དང་པོ་ནི། འོ་ན་ལམ་བསྒོམ་པའི་སྔོན་དུ་བསྒོམ་བྱའི་ལམ་ལ་སྒྲོ་འདོགས་གཅོད་དགོས་ན། བསྒོམ་བྱ་ལམ་རིམ་གཉིས་ཀྱི་ངོ་བོ་གང་དབྱེ་ན་དུ་ཡོད་པ་ཡིན་ཞེ་ན། གཙོ་བོར་ལམ་ལ་མིང་དུ་བཏགས་པའི་དབང་དུ་བྱས་ནས། རིམ་གཉིས་ཀྱི་ངོ་བོ་ནི་མཚན་རྟོག་ལས་ཡིད་རབ་ཏུ་སྐྱོབ་པར་བྱེད་པའི་ཐབས་ཁྱད་པར་ཅན་ཡིན་ནོ། ། འདིའི་མཚན་རྟོག་ལས་ཡིད་རབ་ཏུ་སྐྱོབ་ཚུལ་ནི།
འོག་རིམ་པ་གཉིས་ཀ་བསྒོམ་དགོས་པའི་རྒྱུ་མཚན་བཤད་པའི་སྐབས་སུ་འཆད་པར་འགྱུར་བས་དེར་བལྟས་ལ་ཤེས་པར་བྱ་དགོས་སོ། ། གཉིས་པ་ནི་ཧེ་བཛྲ་ལས། བསྐྱེད་པའི་རིམ་པ་ཉིད་དང་ནི། ། རྫོགས་པ་ཡི་ནི་རིམ་པ་ཉིད། ། རིམ་གཉིས་མཉམ་པར་སྦྱར་ནས་ནི། ། རྡོ་རྗེ་ཅན་གྱིས་ཆོས་འཆད་དོ། ། ཞེས་དང་། འདུས་པའི་ཕྱི་མ་ལས། སངས་རྒྱས་རྣམས་ཀྱིས་ཆོས་བསྟན་པ། ། རིམ་པ་གཉིས་ལ་ཡང་དག་བརྟེན། །
བསྐྱེད་པ་ཡི་ནི་རིམ་པ་དང་། ། དེ་བཞིན་རྫོགས་པའི་རིམ་པའོ། ། ཞེས་གསུངས་པས། བླ་མེད་ཀྱི་གྲོལ་བྱེད་ཀྱི་ལམ་གྱི་གཙོ་བོ་ལ་རིམ་པ་གཉིས་སུ་ཡོད་པ་ཡིན་ལ། དེ་ལ་རིམ་པ་གཉིས་པོ་དེར་ཕྱེ་བའི་རྒྱུ་མཚན་ནི། གནས་སྐབས་ཀྱི་ཐུན་མོང་གི་དངོས་གྲུབ་དང་། མཐར་ཐུག་གི་ཐོབ་བྱ་མཆོག་གི་དངོས་གྲུབ་གཉིས་ཡོད་པས། དེ་ཐོབ་བྱེད་ཀྱི་ཐབས་ལ་རིམ་པ་གཉིས་སུ་ཕྱེ་བ་ཡིན་ཏེ། འདུས་པའི་རྒྱུད་ཀྱི་ཕྱི་མ་ལས། ཐུན་མོང་མཆོག་གི་དབྱེ་བ་ཡི། །
བསྙེན་པ་རྣམ་པ་གཉིས་སུ་འདོད། ། ཐུན་མོང་བ་ནི་རྡོ་རྗེ་བཞི། ། མཆོག་ནི་ཡན་ལག་དྲུག་གིས་སོ། ། ཞེས་གསུངས་པའི་ཕྱིར་རོ། ། གསུམ་པ་ལ་གསུམ། ། གཙོ་བོར་ལམ་ལ་མིང་དུ་བཏགས་པ། གཙོ་བོར་འབྲས་བུ་ལ་མིང་དུ་བཏགས་པ། གཙོ་བོར་སྦྱང་གཞི་ལ་མིང་དུ་བཏགས་པའོ། ། དང་པོ་ནི། འོ་ན་རིམ་པ་གཉིས་པོ་དེ་ལ་ཅིའི་ཕྱིར་བསྐྱེད་རིམ་དང་རྫོགས་རིམ་ཞེས་བྱ་ཞེ་ན།
གྲུབ་ཆེན་བིརྺ་པ་རྗེས་འབྲངས་དང་བཅས་པ་སོགས་པ་ལ་སོགས་པ་རྒྱ་གར་གྱི་ཤིང་རྟའི་སྲོལ་འབྱེད་དུ་མ་ཞིག་གིས་གཙོ་བོར་ལམ་ལ་མིང་དུ་བཏགས་ཏེ། དེ་ཡང་སྦྱང་གཞི་དང་མཐུན་པར། བློས་ཀུན་ཏུ་ལྷའི་རྣམ་པར་བསྐྱེད་ནི་བསྐྱེད་པ་ཡིན་ལ། དེའི་ཐབས་ཀྱི་ཆོ་ག་རྣམས་རིམ་གྱིས་གསལ་འདེབས་པ་ནི་རིམ་པ་ཡིན་ནོ། ། རྫོགས་པའི་ལུས་ངག་ཡིད་གསུམ་རྫོགས་པར་གསལ་འདེབས་པ་སྟེ། རང་བྱིན་རླབས་དང་དཀྱིལ་འཁོར་འཁོར་ལོ་བསྒོམ་པ་ཡིན་ལ། རིམ་པ་ནི་དེ་ཉིད་རིམ་གྱིས་བསྒོམ་པ་སྟེ། སློབ་དཔོན་ཤན་ཏི་པས་མུ་ཏིག་ཕྲེང་བ་ལས། སྔགས་དང་མཚན་མ་ལ་སོགས་པ་རིམ་གྱིས་ལྷའི་རྣམ་པར་བསྐྱེད་པ་ནི་རྣལ་འབྱོར་པའི་བསྐྱེད་པ་སྟེ། དེ་གང་ལ་ཡོད་པ་དེ་ནི་བསྐྱེད་པའི་རིམ་པའོ། །
རྫོགས་པ་ནི་ལྷན་ཅིག་སྐྱེས་པ་སྟེ་བསྒྲུབ་པ་ལ་སོགས་པའི་རང་བཞིན་ལྷན་ཅིག་སྐྱེས་པ་དེ་ཉིད་ལ་སོགས་པ་དེ་ཁོ་ན་ཉིད་ཀྱི་རང་བཞིན་དུ་མོས་པ་སྟེ། གང་དུ་རྣལ་འབྱོར་པས་བསྒོམ་པར་བྱ་བ་དེ་རྫོགས་པའི་རིམ་པའོ། ། ཞེས་གསུངས་པ་དང་མཐུན་པ་ཡིན་ནོ། ། གཉིས་པ་ནི་སེམས་འགྲེལ་བ་རྣམས་ཀྱི་བཞེད་པས། བསྐྱེད་པ་ནི་མཆོག་གི་དངོས་གྲུབ་ལ་བྲོད་པ་བསྐྱེད་པའི་ཕྱིར། ཐུན་མོང་གི་དངོས་གྲུབ་ཡིན་ལ། དེ་སྒྲུབ་བྱེད་ཀྱི་ཐབས་ལྷའི་རྣམ་པ་བསྒོམ་པ་ལ་ནི་རིམ་པ་ཞེས་བྱ་ལ། རྫོགས་པ་ལ་ནི་དེ་ལས་འབྲས་བུ་གོང་ན་མེད་པའི་ཕྱིར་མཆོག་གི་དངོས་གྲུབ་ཡིན་ལ། རིམ་པ་ནི་དེ་སྒྲུབ་བྱེད་ཀྱི་ཐབས་སྦྱོར་བ་ཡན་ལག་དྲུག་པ་ཡིན་ནོ། ། ཞེས་བཞེད་དོ། །
གསུམ་པ་ནི་འཕགས་པ་ཀླུ་སྒྲུབ་ཡབ་སྲས་ཀྱི་བཞེད་པས། སྦྱང་གཞི་བསྐྱེད་རྫོགས་ཀྱི་རིམ་པ་གཉིས་སུ་བྱས་ནས། དེ་ཡང་སྦྱང་གཞི་བསྐྱེད་པ་ནི་ཐ་མལ་གྱི་ལུས་གྲུབ་པ་ཡིན་ལ། རིམ་པ་ནི་བསྐྱེད་པའི་རིམ་པ་སྐྱེ་གནས་བཞི་དང་། བྱེ་བྲག་ཏུ་མངལ་སྐྱེས་ལྟར་ན། མངལ་གྱི་གནས་སྐབས་ནུར་ནུར་པོ་ལ་སོགས་པ་ལྔའོ། ། དེ་སྦྱོང་བྱེད་ཀྱི་བསྐྱེད་རིམ་ནི་ལྷའི་རྣམ་པའོ། ། སྦྱང་གཞི་རྫོགས་པ་ནི་ཐ་མལ་གྱི་སེམས་ཅན་ཚེ་ཟད་ནས་འཆི་བ་ཡིན་ལ། རིམ་པ་ནི་ས་ཆུ་ལ་ཐིམ་པ་ལ་སོགས་པ་འཆི་བའི་རིམ་པའོ། ། དེ་སྦྱོང་བྱེད་ཀྱི་རྫོགས་རིམ་ནི་རྡོར་བཟླས་དང་འོད་གསལ་ལ་སོགས་པ་རྣམས་ཡིན་པར་བཞེད་དོ། །
ཞེས་རྗེ་བཙུན་ཆེན་པོས་གསུངས་ལ། དེ་ལ་ཁ་ཅིག་ན་རེ། འཕགས་པ་ཡབ་སྲས་ཀྱི་ལུགས་ཀྱི་སེམས་ཅན་སྐྱེ་འཆིའི་རིམས་པ་བསྐྱེད་རྫོགས་སུ་འདོད་ཟེར་བ་མི་འཐད་དེ། དེའི་ཤེས་བྱེད་དུ་སྤྱོད་བསྡུས་ལས་གང་ཞིག་སྐྱེ་བ་ཀུན་རྫོབ་བདེན་པ་སྟེ། ། འཆི་བའི་མིང་ཡང་དོན་དམ་བདེན་པར་སྟོན། ། རིམ་གཉིས་དེ་དག་བླ་མའི་དྲིན་གྱིས་ནི། ། རྙེད་པ་འདི་ནི་མ་འོངས་སངས་རྒྱས་ཡིན། ། ཞེས་པ་དྲངས་ན་ནི། ལུང་དེའི་དོན་ཡང་སེམས་ཅན་གཞན་སྐྱེ་འཆི་སྟོན་པ་མ་ཡིན་ལ། རིམ་གཉིས་དེ་དག་ཅེས་སྔར་རིམ་གཉིས་བཤད་པ་ལ་སྙེག་པ་ཡིན་གྱི་སྐྱེ་འཆི་སྟོན་པ་མ་ཡིན་ནོ། །
དེ་ལྟར་མ་ཡིན་ན། རིམ་གཉིས་བླ་མའི་དྲིན་གྱིས་རྙེད་པ་མ་འོངས་པའི་སངས་རྒྱས་ཡིན་པའི་བསྔགས་པ་དོན་མེད་དེ། སེམས་ཅན་ཐམས་ཅད་ཀྱིས་དེ་འདྲ་བའི་རིམ་གཉིས་རྙེད་ཟིན་པའི་ཕྱིར། ལུང་དེའི་ཤེས་བྱེད་དུ་འདྲེན་པ་ནི་རྣལ་འབྱོར་པ་དེ་འཆི་བ་དང་འོད་གསལ་བསྲེ་ཞིང་སྐྱེ་བ་སྒྱུ་ལུས་སུ་བྱེད་པས་དེ་གཉིས་ཀ་རྫོགས་རིམ་དུ་འདོད་དགོས་པ་ཡིན་ནོ་ཞེས་ཟེར་རོ། ། དེ་ནི་འཐད་པ་མ་ཡིན་ཏེ། རྗེ་བཙུན་ཆེན་པོས་སྤྱོད་བསྡུས་ལས། གང་ཞིག་སྐྱེ་བ་ཀུན་རྫོབ་བདེན་པ་སྟེ། ། ཞེས་སོགས་ཀྱི་ལུང་དེ་དེའི་ཤེས་བྱེད་དུ་དྲངས་ནས་བཤད་པ་ཡིན་ཀྱང་། འཕགས་པ་ཡབ་སྲས་ཀྱི་བཞེད་པས། སེམས་ཅན་གྱི་སྐྱེ་འཆི་གཉིས་པོ་དེ་སྦྱང་གཞི་བསྐྱེད་རྫོགས་གཉིས་སུ་བཞེད་པར་བཤད་པ་མི་འཐད་ན།
འོ་ན་ཁྱོད་ཀྱིས་རིམ་ལྔ་གསལ་སྒྲོན་ལས། ཇི་སྐད་དུ། ཉེར་ཐོབ་ཀྱི་མཐར་འཆི་བའི་འོད་གསལ་གྱི་རིམ་པ་སྟེ་གཞིའི་ཆོས་སྐུ་ཞེས་བྱའོ། ། འཆི་བའི་འོད་གསལ་གྱི་མཐར་ཕུང་པོ་རྙིང་པའི་ཁྲོད་ན་གནས་པའི་རླུང་སེམས་ཙམ་ལས་ལུས་རྙིང་པ་ལས་ལོགས་སུ་ཕྱེ་ནས་བར་དོའི་ལུས་གྲུབ་པ་ནི་སྒྱུ་ལུས་ཀྱི་རིམ་པ་སྟེ་གཞིའི་ལོངས་སྐུ་ཞེས་ཀྱང་བྱའོ། ། གཞི་མ་དག་པ་དག་གིས། སྒྱུ་ལུས་ཀྱི་རིམ་པ་སོ་སོ་བ་གཉིས་མེད་ཀྱང་འདིའི་ལམ་གྱིས་གྱི་སྒྱུ་མའི་སྐུ་གཉིས་མཚོན་ནུས་པ་ནི་འཆད་པར་འགྱུར་རོ། ། གཞིའི་བར་དོ་ལོངས་སྐུ་མིག་ཐ་མལ་པ་ཤའི་མིག་གིས་ཡུལ་དུ་མི་མཐོང་བ་དེ། སྐྱེ་སྲིད་དུ་སྐྱེ་བ་བླངས་པ་ན་མིག་དེའི་ཡུལ་དུ་གྱུར་པ་ནི་གཞིའི་སྤྲུལ་སྐུའོ་ཞེས་བྲིས་ནས། དེ་འཕགས་པ་ཡབ་སྲས་ཀྱི་དགོངས་པར་བྱས་ནས་སེམས་ཅན་གྱི་སྐྱེ་འཆི་བར་དོ་གསུམ་གཞིའི་རིམ་པ་གཉིས་དང་། དེའི་སྐུ་གསུམ་གྱི་རྣམ་གཞག་བྱས་ནས་ཁས་ལེན་པ་དང་ཅིའི་ཕྱིར་མི་འགལ།
སྤྱོད་བསྡུས་ལས། གང་ཞིག་སྐྱེ་བ་ཀུན་རྫོབ་བདེན་པ་སྟེ། ། ཞེས་སོགས་ཤེས་བྱེད་དུ་དྲངས་ནས་སེམས་ཅན་གྱི་སྐྱེ་འཆིའི་རིམ་པ་བླ་མའི་དྲིན་གྱིས་བརྙེད་པ་མ་འོངས་པའི་སངས་རྒྱས་ཡིན་པར་འདོད་མཁན་སུ་ཞིག་ཡོད། སྤྱོད་བསྡུས་ཀྱི་ལུང་དེའི་དོན་ནི་སེམས་ཅན་གྱི་སྐྱེ་འཆི་གཉིས་པོ་དེ་སྦྱང་གཞིའི་བསྐྱེད་རྫོགས་གཉིས་སུ་བླ་མའི་དྲིན་གྱིས་ངོ་སྤྲོད་པ་ལས་རྙེད་པ་དེ་ནི་མ་འོངས་པའི་སངས་རྒྱས་ཐོབ་བྱེད་ཀྱི་ཐབས་ཁྱད་པར་ཅན་དུ་བསྔགས་པ་ཡིན་ནོ། ། མདོར་ན་སེམས་ཅན་གྱི་སྐྱེ་འཆིའི་རིམ་པ་དེ་བསྐྱེད་རྫོགས་སུ་གཏན་ནས་མི་འཐད་ན། འོ་ན་སེམས་ཅན་གྱི་སྐྱེ་ཤི་བར་དོ་གསུམ་པོ་དེ་སྐུ་གསུམ་དང་རིམ་པ་གསུམ་གཉིས་སུ་བཤད་པ་ཡང་མི་འཐད་པར་འགྱུར་རོ། ། ཁས་བླངས་པ་དེའི་ཕྱིར་ཞེས་བརྗོད་ན་འཁོར་གསུམ་སོ་སོ་ལ་ལན་འདེབས་མི་ནུས་ཏེ། ཁྱོད་རང་གིས་སེམས་ཅན་གྱི་སྐྱེ་ཤི་བར་དོ་གསུམ་པོ་དེ་སྐུ་གསུམ་དུ་གསལ་བར་བཤད་པ་དྲན་པར་གྱིས་ཤིག གལ་ཏེ་དེ་བཤད་པ་ནི་སྦྱང་གཞིའི་དབང་དུ་བྱས་ནས་བཤད་པ་ཡིན་ནོ་ཞེ་ན། འོ་ན་འདིར་ཡང་སེམས་ཅན་གྱི་སྐྱེ་འཆིའི་རིམ་པ་དེ།
སྦྱང་གཞིའི་བསྐྱེད་རྫོགས་གཉིས་སུ་བཤད་ཅིང་། སྦྱོང་བྱེད་དང་སྦྱངས་འབྲས་ཀྱི་བསྐྱེད་རྫོགས་སུ་སུས་ཀྱང་མ་བཤད་དོ། ། མདོར་ན་སེམས་ཅན་ཀྱི་སྐྱེ་འཆི་གཉིས་པོ་དེ་བསྐྱེད་རྫོགས་སུ་གཏན་མི་འཐད་ན། དཔལ་ལྡན་སྡོམ་པ་འབྱུང་བའི་ལེའུ་གཉིས་པར། བཅོམ་ལྡན་འདས་ཀྱིས་གསུངས་པ་ལ་ལེགས་སོ་ལེགས་སོ། ། ཕྱག་ན་རྡོ་རྗེ་གསང་བའི་དབང་ཕྱུག་འདིས་ཞུས་པ། དེ་ནས་འདི་ལ་བསྐྱེད་པའི་རིམས་པའམ། ། བསྒོམ་པ་ཡང་དག་རབ་བཤད་བྱ། ། སྣ་ཚོགས་ལས་ཀྱི་རང་བཞིན་ལས། ། སྐྱེ་གནས་བཞི་པོ་རྣམས་སུ་འགྱུར། །
སྒོང་སྐྱེས་དང་ནི་མངལ་སྐྱེས་དང་། ། དྲོད་གཤེར་སྐྱེས་དང་བརྫུས་སྐྱེས་སོ། ། སྒོང་སྐྱེས་ངང་པ་ཁྲུང་ཁྲུང་དང་། ། ཞེས་པ་ནས། འདི་དག་ཕུང་པོ་ཡོངས་མཁྱེན་པའི། ། དེ་ཉིད་གསུངས་པར་བདག་གིས་བཤད། ། ཅེས་པ་བསྐྱེད་པའི་རིམ་པ་ངེས་པར་བསྟན་པའི་ལེའུ་སྟེ་གཉིས་པའོ། ། ཞེས་གསུངས་ནས། ལྷའི་བསྐྱེད་ཆོག་རྡུལ་ཙམ་ཡང་མ་གསུངས་པར། སྐྱེ་གནས་བཞིའི་སྒོ་ནས་སེམས་ཅན་སྲིད་པར་སྐྱེ་བའི་རིམ་པ་འབའ་ཞིག་གསུངས་པ་ཅི་ལྟར་ཡིན་ཤོད་ཅིག།
༈ །།སྤྱི་དོན་བཞི་པ་རིམ་གཉིས་ཀྱི་གྲངས་ངེས་ལ་གཉིས། རིམ་གཉིས་གང་རུང་རེ་རེས་སངས་རྒྱ་བར་འདོད་པ་དགག་པ་དང་། རིམ་པ་གཉིས་པོ་བསྒོམ་དགོས་པའི་རྒྱུ་མཚན་བསྟན་པའོ། ། དང་པོ་ནི། བོད་ཁ་ཅིག་ན་རེ། འགྲེལ་པ་དྲི་མེད་འོད་ལས། གཟུགས་ལ་སོགས་པ་རྟོག་པའི་དཀྱིལ་འཁོར་གྱིས། ། འཁོར་ལོ་བསྒོམ་པ་གོམས་པར་གྱུར་པས་ནི། ། གྲུབ་པ་འཇིག་རྟེན་ས་དག་འགྲུབ་འགྱུར་ཏེ། ། འདོད་པའི་དངོས་གྲུབ་ཆེན་པོ་ག་ལ་ཞིག །
ཅེས་དང་། དཔལ་ཁ་སྦྱོར་གྱི་རབ་བྱེད་གཉིས་པར། དེ་ལྟར་དེ་ཁོ་ན་ཉིད་ཀྱི་རྣལ་འབྱོར་པས་རྣལ་འབྱོར་ངེས་པར་བྱས་ན་བཀའི་གནང་བ་དང་། རང་གི་དམ་ཚིག་ལ་གནས་པས་སྒོམ་པར་བྱེད་ན་ལག་པའི་ཕྱག་རྒྱ་དང་། སྔགས་དང་སྐུ་གཟུགས་ཀྱི་ང་རྒྱལ་བསྒོམ་པ་དང་། དམ་ཚིག་ཐུན་མོང་གི་དངོས་གྲུབ་སྐྱེད་པར་བྱེད་པ་ཡིན་ནོ། ། ཞེས་བྱ་བས་ཅི་ཞིག་བྱ་ཞེས་དང་། རྡོ་རྗེ་མཁའ་འགྲོའི་ལྔ་བཅུ་པ་ལས། གང་ཡང་སྒྲ་ཤེས་བཅོས་མ་རྣམས། ། དྲང་སྲོང་རྣམས་ཀྱིས་བྱས་པ་ལྟར། །
རང་གི་སེམས་ནི་འཇུག་བྱེད་པའི། ། སྐྱེས་བུ་བཅོས་མའི་བྱ་བ་རྣམས། ། རྒྱུད་ཀྱི་རྗེས་སུ་འབྲངས་ནས་ནི། ། འབད་པས་དུ་ཁ་སློང་བར་བྱེད། ། དེ་ཕྱིར་དཀྱིལ་འཁོར་ལ་སོགས་པ། ། ཐར་པ་དང་བྲལ་རོལ་ཕྱིར་ཏེ། ། སྐྱེས་བུས་ཉོན་མོངས་འབའ་ཞིག་བྱེད། ། ཅེས་པ་ལ་སོགས་པ་རྫོགས་རིམ་དང་སྟོང་ཉིད་ཀྱི་རྩི་དང་བྲལ་བའི་རྟེན་དང་བརྟེན་པ་ལྷའི་རྣལ་འབྱོར་བསྒོམ་པའི་རྣལ་འབྱོར་ཙམ་གྱིས་ཡན་ལག་བདུན་ལྡན་གྱི་རྡོ་རྗེ་འཆང་མངོན་དུ་བྱེད་པ་ལ་སོགས་པ་མི་ནུས་པར་གསུངས་པའི་གཞུང་རྣམས་ལ་བརྟེན་ནས། བསྐྱེད་རིམ་ལ་སོགས་པ་རྟོག་པའི་བསྒོམས་པ་རྣམས་ནི་ཕྱག་རྒྱ་ཆེན་པོ་མཆོག་གི་དངོས་གྲུབ་སྒྲུབ་པའི་ལམ་གྱི་ངོ་བོ་མ་ཡིན་ཏེ། རྫོགས་པའི་བྱང་ཆུབ་ཐོབ་པར་བྱེད་པའི་གེགས་ནི་རྟོག་པ་ཡིན་ཞིང་།
བསྐྱེད་རིམ་བསྒོམ་པའང་རྣམ་རྟོག་ཡིན་པའི་ཕྱིར་རོ། ། དེས་ན་རྫོགས་པའི་བྱང་ཆུབ་ཐོབ་པར་བྱེད་པའི་སེམས་ཀྱི་ངོ་བོ། ངེས་དོན་གྱི་རྫོགས་རིམ་སྟོང་ཉིད་བསྒོམ་པ་ཁོ་ན་ཡིན་ནོ། ། ཞེས་སྨྲ་བར་བྱེད་དེ། འདི་ལྟ་བུའི་ལོག་རྟོག་ནི་རང་ཉིད་རྗེས་འབྲངས་དང་བཅས་པའི་རྒྱུད་ལ་བསོད་ནམས་མ་ཡིན་པའི་ལས་བསྐྱེད་པར་བྱེད་པའི་གྲུབ་མཐའ་མ་རུང་པ་ཡིན་ཏེ། བཅོམ་ལྡན་འདས་ཀྱིས་མ་འོངས་པ་ན་འདི་ལྟ་བུ་འབྱུང་བར་དགོངས་ནས། དཔལ་ཀྱཻ་རྡོ་རྗེའི་རྩ་བཤད་གཉིས་ལས། དགག་སྒྲུབ་ཀྱིས་སྒོས་ལེགས་པར་གསུངས་ཏེ། ཧེ་བཛྲའི་ཕྱི་མའི་གཉིས་པར། རྡོ་རྗེ་སྙིང་པོས་གསོལ་པ།
རྫོགས་པའི་རིམ་པའི་རྣལ་འབྱོར་འདི། ། དེ་ཡི་བདེ་བ་ཆེན་པོར་བརྗོད། ། རྫོགས་པ་བསྒོམ་པ་མེད་པ་སྟེ། ། བསྐྱེད་པ་ཡི་ཡང་ཅི་ཞིག་འཚལ། ། ཞེས་རྫོགས་རིམ་གྱིས་བསྐྱེད་རིམ་ཉིད་ཀྱང་སྦྱོང་ཞིང་འབྲས་བུ་ཆོས་སྐུ་འགྲུབ་པས་དེ་ཁོ་ནས་ཆོག་པས་བསྐྱེད་རིམ་བསྒོམ་པ་དོན་མེད་དོ་སྙམ་ནས་ཞུས་པའོ། ། དེའི་ལན་དུ་རྫོགས་རིམ་དེ་ལྟར་བཟང་ཡང་། དེ་ལ་བསྐྱེད་རིམ་མེད་ན། དེ་ཉིད་ཀྱང་མི་འབྱུང་ཞེས་དཔེ་དང་བཅས་པར་བསྟན་པ་ནི། ཨེ་མ་བྱང་ཆུབ་སེམས་དཔའ་ཆེ། ། དད་པའི་ཤུགས་ཀྱིས་རབ་ཏུ་ཉམས། །
ལུས་ཀྱི་དངོས་མེད་གང་ལས་བདེ། ། བདེ་བ་སྨྲ་བར་མི་ནུས་སོ། ། ཁྱབ་དང་ཁྱབ་བྱེད་ཚུལ་གྱིས་ནི། ། བདེ་བས་འགྲོ་བ་ཁྱབ་པ་ཉིད། ། འཇིག་རྟེན་མེ་ཏོག་ལ་གནས་དྲི། ། མེ་ཏོག་དངོས་མེད་ཤེས་མི་འགྱུར། ། དེ་བཞིན་གཟུགས་སོགས་དངོས་མེད་ན། ། བདེ་བ་ཉིད་ཀྱང་དམིགས་མི་འགྱུར། ། ཞེས་གསུངས་ལ། དེའི་དོན་ནི་རྫོགས་རིམ་ལ་དད་པའི་ཤུགས་ཀྱིས་བསྐྱེད་རིམ་བསྒོམ་པ་ཉམས་པའི་ཉེན་ཡོད་པས།
རྫོགས་རིམ་གྱི་རྟེན་ལ་བསྐྱེད་རིམ་མེད་ན་རྫོགས་རིམ་ཡང་མི་འབྱུང་སྟེ། ལུས་མེད་ན་ལུས་ལ་བརྟེན་པའི་བདེ་བ་མི་འབྱུང་བ་དང་། མེ་ཏོག་མེད་ན་མེ་ཏོག་ལ་བརྟེན་པའི་དྲི་མི་འབྱུང་བའི་དཔེ་དང་བཅས་པའི་སྒོ་ནས་རྫོགས་རིམ་གྱི་རྟེན་ལ་ངེས་པར་བསྐྱེད་རིམ་དགོས་པར་གསུངས་ལ། དེ་བཞིན་དུ་རྡོ་རྗེ་སྙིང་འགྲེལ་ལས། རིགས་ཀྱི་བུ་འདི་ལྟ་སྟེ། ལུས་ཅན་རྣམས་ལ་ཁུ་བའི་གཟུགས་ཀྱིས་གནས་སོ་ཞེས་གོ་བར་བྱའོ། ། དེ་བཞིན་དུ་ཁུ་བ་དེ་ཉིད་ཡང་དག་པར་འདོད་པ་དག་ཅིང་རིང་ནས་མཚོན་པར་བྱ་བའི་ཚུལ་དུ་བསྟན་པར་བྱ་སྟེ། སླར་བཞིན་འདི་སྐད་ཅེས། སྒྱུ་མའི་གཟུགས་ཅན་ཉིད་དུ་འདོད། ། དཀྱིལ་འཁོར་འཁོར་ལོའི་ཐབས་ཀྱིས་ནི། །
རྟག་ཏུ་ངེས་པར་གྲོལ་བར་འགྱུར། ། ཞེས་བྱ་བས་བསྒོམ་པར་བྱ་སྟེ། འདི་ལྟར་རིགས་ཀྱི་བུ་དག་རང་གི་ལུས་ལ་ཁུ་བ་གནས་པ་འདི་ཡང་། སེམས་ཅན་ཐམས་ཅད་དང་བདེ་བ་ཐུན་མོང་བ་ཡིན་པའི་ཕྱིར། དངོས་སུ་འདི་གྲོལ་བ་ཡོད་པ་ནི་མ་ཡིན་ནོ། ། གལ་ཏེ་དངོས་སུ་གྲོལ་བ་ལྟར་ན་ནི་མངོན་སུམ་ཉིད་དུ་འགལ་བའི་ཕྱིར། ། ཐབས་དམ་པའི་ཚུལ་དུ་ཐོག་མར་རེ་ཞིག་རྡུལ་ཚོན་གྱི་གཞལ་ཡས་ཁང་དང་། ལག་པའི་ཕྱག་རྒྱ་བཅིང་བ་དང་སྡོམ་པ་གཟུང་བ་ལ་སོགས་པ་སྔོན་དུ་འགྲོ་བར་བྱས་ཤིང་། བརྟག་པའི་རྣལ་འབྱོར་གོམས་པ་དང་། དུས་ཅི་ཞིག་ལོན་པ་ན་ལུས་ཀྱི་དཀྱིལ་འཁོར་ཤེས་པར་བྱས་ནས་སྙིང་པོའི་རོ་མྱང་སྟེ་ཚུལ་དེ་ལྟར་བསྟན་ན་གྲོལ་བར་འགྱུར་རོ། །
ཞེས་གསུངས་པའི་ཕྱིར་དང་། ཡང་བཤད་རྒྱུད་མཁའ་འགྲོ་མ་རྡོ་རྗེ་གུར་གྱི་ལེའུ་དང་པོ་ལས། སེམས་ཀྱི་རྡོ་རྗེ་ལས་བྱུང་བའི། ། སེམས་ཅན་སྣ་ཚོགས་རང་བཞིན་ཅན། ། སེམས་ནི་རང་གི་རྣམ་རྟོག་གིས། ། སྐྱེ་བོ་དྲི་མ་ནག་པོར་བྱས། ། དེ་བས་ཀུན་ཏུ་རབ་འབད་པས། ། སེམས་ཀྱི་རྡོ་རྗེ་རྣམ་པར་སྦྱང་། ། སེམས་དག་པས་ནི་བདེ་བ་ཡིན། ། ཉོན་མོངས་དུག་གིས་ཐམས་ཅད་འཕྲོག །
གལ་ཏེ་སྟོང་པ་ཐབས་ཡིན་ན། ། དེ་ཚེ་སངས་རྒྱས་ཉིད་མི་འགྱུར། ། འབྲས་བུ་རྒྱུ་ལས་གཞན་མིན་ཕྱིར། ། ཐབས་ནི་སྟོང་པ་ཉིད་མ་ཡིན། ། ལྟ་བ་རྣམས་ལས་ལོག་པ་དང་། ། བདག་ཏུ་ལྟ་བ་ཚོལ་རྣམས་ཀྱིས། ། བདག་ལྟའི་བསམ་པ་བཟློག་པའི་ཕྱིར། ། སྟོང་པ་རྒྱལ་བ་རྣམས་ཀྱིས་གསུངས། ། དེ་ཕྱིར་དཀྱིལ་འཁོར་འཁོར་ལོ་ཞེས། ། ཐབས་ནི་བདེ་བའི་སྡོམ་པ་སྟེ། །
སངས་རྒྱས་ང་རྒྱལ་རྣལ་འབྱོར་གྱིས། ། སངས་རྒྱས་ཉིད་ནི་མྱུར་བར་འགྱུར། ། སྟོན་པ་སུམ་ཅུ་རྩ་གཉིས་མཚན། ། གཙོ་བོ་དཔེ་བྱད་བརྒྱད་བཅུར་ལྡན། ། དེ་ཕྱིར་ཐབས་ཀྱི་བསྒྲུབ་བྱ་དང་། ། དེ་ནི་ཐབས་ཀྱི་གཟུགས་ཅན་ནོ། ། ཞེས་གསུངས་ལ། དེའི་དོན་ནི། སེམས་ཀྱི་རྡོ་རྗེ་ལས་བྱུང་བ། ། ཞེས་པ་ནས།
ཉོན་མོངས་དུག་གིས་ཐམས་ཅད་འཕྲོག ། ཅེས་པའི་བར་གྱིས་སེམས་ཅན་ཐམས་ཅད་ཀྱི་སེམས་རང་བཞིན་གྱིས་རྣམ་པར་དག་པ་ཡིན་ཀྱང་། སྤང་བྱ་གློ་བུར་གྱི་རྣམ་རྟོག་གིས་དྲི་མ་ཅན་དུ་བྱས་པ་ཡིན་ལ། དྲི་མ་དེ་བསལ་བའི་ཐབས་ལ་འབད་པས། དེའི་སྟོབས་ཀྱིས་སེམས་ཀྱི་དྲི་མ་རྣམ་པར་དག་ན་འབྲས་བུ་བདེ་བ་ཆེན་པོ་ཐོབ་པར་གསུངས་ལ། དེ་ལ་གང་ཟག་འགའ་ཞིག་གིས་སེམས་ཀྱི་དྲི་མ་སྦྱངས་ཤིང་འབྲས་བུ་སངས་རྒྱས་ཐོབ་པར་བྱེད་པའི་ཐབས་ལ་སྟོང་ཉིད་འབའ་ཞིག་བསྒོམས་པས་ཆོག་ལ། བསྐྱེད་རིམ་ལ་སོགས་པ་རྣམ་རྟོག་གི་བསྒོམ་པ་གཞན་རྣམས་དོན་མེད་དོ་སྙམ་པའི་ལོག་རྟོག་འབྱུང་བའི་དོགས་པ་བཀོད་ནས། དེ་བསལ་བའི་ཆེད་དུ། གལ་ཏེ་སྟོང་པ་ཐབས་ཡིན་ན། ། ཞེས་པ་ནས།
སྟོང་པ་རྒྱལ་བ་རྣམས་ཀྱིས་གསུངས། ། ཞེས་པའི་བར་གསུངས་ལ། དེའི་དོན་ནི། འབྲས་བུ་རྫོགས་པའི་སངས་རྒྱས་ཐོབ་པར་བྱེད་པ་ལ། སངས་རྒྱས་ཀྱི་གཟུགས་སྐུ་ཐོབ་པར་བྱེད་དགོས་ལ། སྟོང་ཉིད་བསྒོམ་པ་ནི་དེའི་ཐབས་སུ་མི་རུང་སྟེ། གལ་ཏེ་ཐབས་སུ་འདོད་ན་དེའི་ཚེ། ཐབས་དེས་སངས་རྒྱས་ཀྱི་གཟུགས་སྐུ་ཐོབ་པར་མི་འགྱུར་ཏེ། འབྲས་བུའི་དུས་སུ་སངས་རྒྱས་ཀྱི་གཟུགས་སྐུ་ཐོབ་པ་དེ། ལམ་དུས་སུ་རང་གི་ཉེར་ལེན་བསྐྱེད་རིམ་ལ་སོགས་ལྷའི་རྣལ་འབྱོར་བསྒོམས་པ་ལས་གཞན་པའི་སྟོང་ཉིད་བསྒོམས་པས་ཉེར་ལེན་བྱེད་པའི་སྒོ་ནས་མི་ཐོབ་པའི་ཕྱིར་ཏེ།
འབྲས་བུ་རྒྱུ་ལས་གཞན་མིན་ཕྱིར། ། ཞེས་གསུངས་པའི་ཕྱིར། འོ་ན་སྟོང་ཉིད་བསྒོམ་པའི་དགོས་པ་ཅི་ཡིན་ཞེ་ན། གང་ཟག་དང་ཆོས་ཀྱི་བདག་ཏུ་མངོན་པར་ཞེན་པ་རྣམས་ཀྱི་མངོན་ཞེན་བཟློག་པའི་ཕྱིར་དུ་སྟོང་པ་ཉིད་རྒྱལ་བ་རྣམས་ཀྱིས་གསུངས་པ་ཡིན་ཞེས་པའི་དོན་ནོ། ། འོ་ན་ངེས་དོན་གྱི་སྟོང་ཉིད་བསྒོམ་པ་གཟུགས་སྐུ་ཐོབ་པའི་ཐབས་སུ་མི་འགྱུར་ན། དེ་ཐོབ་པར་བྱེད་པའི་ཐབས་ལ་ཅི་དགོས་ཞེ་ན། དེའི་ཕྱིར་དཀྱིལ་འཁོར་འཁོར་ལོ་ཞེས་པ་ནས། དེ་ནི་ཐབས་ཀྱི་གཟུགས་ཅན་ནོ། ། ཞེས་པའི་བར་གྱིས་གཟུགས་སྐུ་ཐོབ་པར་བྱེད་པའི་ཐབས་གསུངས་ལ། དེའི་དོན་ནི།
འབྲས་བུའི་དུས་སུ། སངས་རྒྱས་ཀྱི་གཟུགས་སྐུ་ཐོབ་པར་བྱེད་པའི་ཐབས་རྒྱུའི་དུས་སུ་སངས་རྒྱས་ཀྱི་ང་རྒྱལ་བསྐྱེད་རིམ་ལ་སོགས་པ་ལྷའི་རྣལ་འབྱོར་བསྒོམ་དགོས་པ་དང་། དེ་བསྒོམས་ན་སྒོམ་པ་པོ་མྱུར་དུ་སངས་རྒྱས་སུ་འགྱུར་བར་བསྟན་ལ། འོ་ན་བསྐྱེད་རིམ་ལ་སོགས་པ་སངས་རྒྱས་ཀྱི་རྣལ་འབྱོར་དེ་ཇི་ལྟ་བུ་ཞེ་ན། སྟོན་པ་སུམ་ཅུ་རྩ་གཉིས་མཚན། ། གཙོ་བོ་དཔེ་བྱད་བརྒྱད་བཅུར་ལྡན། ། ཞེས་གསུངས་པས་མཚན་དཔེས་བརྒྱན་པའི་གཟུགས་ཅན་ཡིན་ནོ། ། ཞེས་པའི་དོན་ཡིན་པས། འབྲས་བུའི་དུས་སུ་སངས་རྒྱས་ཀྱི་གཟུགས་སྐུ་ཐོབ་པ་ལ་ལམ་དུས་སུ་བསྐྱེད་རིམ་ལ་སོགས་པ་ལྷའི་རྣལ་འབྱོར་ངེས་པར་བསྒོམ་དགོས་ཤིང་།

མ་བསྒོམས་ན་འབྲས་བུ་དེ་མི་འགྲུབ་པར་གསུངས་པའི་ཕྱིར་རོ། ། ཡང་དེར་མ་ཟད་རྡོ་རྗེ་གུར་གྱི་ལེའུ་བཅུ་བཞི་པ་ལས། བྱང་ཆུབ་སེམས་དཔའ་རྣམས་ཀྱི་རྟོག་པ་དེ་བཞིན་ཏེ། འོན་ཀྱང་མི་གཙང་བའི་ཚད་མཉམ་པར་སྦྱང་བར་བྱ་བའི་ཕྱིར་དེ་བཞིན་གཤེགས་པའི་གཟུགས་སྐུ་རབ་ཏུ་བསྒོམ་པར་བྱའོ། ། ཕྱག་ན་རྡོ་རྗེས་གསོལ་པ། བཅོམ་ལྡན་འདས་ལུས་ཅན་བསྒོམ་པའི་ཐབས་ཀྱི་དགོས་པ་ཅི་ལགས། བཅོམ་ལྡན་འདས་ཀྱིས་བཀའ་སྩལ་པ། གསང་བའི་བདག་པོ་དགོས་པ་ཡོད་དོ། ། བཅོམ་ལྡན་འདས་མིང་ཅི་ལགས། རྡོ་རྗེ་འཛིན་པས་བཀའ་སྩལ་པ། སངས་རྒྱས་ཉིད་དོ། །
སངས་རྒྱས་ཉིད་ཅི་ལགས། རྣམ་པ་ཐམས་ཅད་མཁྱེན་པའོ། ། དེ་ཅི་ལགས། ལུས་ཅན་འདི་ནི་བདེན་པའོ། ། དེའི་རྒྱུ་ཅིའི་སླད་དུ་ཞེ་ན། རྡོ་རྗེ་འཛིན་པས་བཀའ་སྩལ་པ། འདི་ལྟར་ང་ནི་མཚན་སུམ་ཅུ་རྩ་གཉིས་དང་ལྡན་ཞིང་དཔེ་བྱད་བཟང་པོ་བརྒྱད་བཅུས་བརྒྱན་པའོ། ། དེ་ཅིའི་སླད་དུ་ཞེ་ན། མི་འདྲ་བར་བྱ་བའི་ཕྱིར་བསྒྲུབ་པར་བྱ་བ་ཡིན་ནོ། ། ཕྱག་ན་རྡོ་རྗེས་གསོལ་པ།
ཅི་བཅོམ་ལྡན་འདས་བེམ་པོ་མ་ལགས་སམ། རྡོ་རྗེ་འཛིན་པས་བཀའ་སྩལ་པ། ང་ཉིད་མེ་ལོང་ལྟ་བུའི་ཡེ་ཤེས་སོ། ། མེ་ལོང་ལྟ་བུའི་ཡེ་ཤེས་དེ་ཅི་ལགས། རྡོ་རྗེ་འཛིན་པས་བཀའ་སྩལ་པ། བདེ་བ་མ་ཡིན་པ་དང་། རྫུན་པ་མ་ཡིན་པ་དང་། སྒྱུ་མ་མ་ཡིན་པ་དང་། སྐྱེ་བ་མ་ཡིན་པ་སྟེ། དེ་ལྟར་ང་ཉིད་མཉམ་པ་ཉིད་ཀྱི་ཡེ་ཤེས་དང་།
སོ་སོར་རྟོག་པའི་ཡེ་ཤེས་དང་། ང་ཉིད་བྱ་བ་ནན་ཏན་གྱི་ཡེ་ཤེས་དང་། དེ་ལྟར་ཆོས་ཀྱི་དབྱིངས་ཤིན་ཏུ་རྣམ་པར་དག་པའོ། ། དེའི་ཕྱིར་བྱང་ཆུབ་སེམས་དཔའ་ཆེན་པོ་རྣམ་པ་དང་བྲལ་བའི་བྱང་ཆུབ་དེ་སྐད་མ་སྨྲ་ཤིག ང་ཉིད་དངོས་པོ་དང་དངོས་པོ་མེད་པ་དང་། དང་པོའི་དེ་བཞིན་གཤེགས་པར་བརྗོད། ། གཟུགས་དང་གཟུགས་མེད་ལྡན་པའི་མཆོག ། ཟབ་མོ་ཞི་བའི་གཟུགས་དང་ལྡན། ། སེམས་དཔའ་ཆེན་པོ་ཧེ་རུ་ཀ ། ཞེས་རྒྱ་ཆེ་བར་གསུངས་པའི་ཕྱིར་དང་།
གྲུབ་ཆེན་བྷ་བ་བྷ་ཊས་རྡོ་རྗེ་མཁའ་འགྲོའི་འགྲེལ་པར། སྟོང་པ་ཉིད་ཀྱི་བསམ་གཏན་འབའ་ཞིག་ཇི་ལྟར་ཡང་བྱང་ཆུབ་གྲུབ་པ་མེད་པའི་ཕྱིར། གཞན་དུ་ཞེས་བྱ་བ་ལ་སོགས་པ་གསུངས་ཏེ། གཞན་དུ་ཞེས་བྱ་བ་ནི་སྟོང་པ་ཉིད་འབའ་ཞིག་གོ ། སྦྱོར་བས་མ་ཚང་བ་ཞེས་བྱ་བ་ནི་སྣང་བ་ལས་འདས་པའོ། ། འདས་ཞེས་བྱ་བ་ནི་བདག་གི་དོན་ཙམ་ཡང་མེད་པར་མྱ་ངན་ལས་འདས་པའོ། ། ཇི་ལྟ་བུ་ཞེ་ན་མར་མེ་ལྟ་བུ་སྟེ། ཇི་ལྟར་མར་མེ་མར་གྱི་རྒྱུན་གྱིས་ནམ་མཁའི་ངོས་སུ་གསལ་ཞིང་འབར་བ་ལས། གང་གི་ཚེ་མར་གྱི་རྒྱུན་ཟད་པ་དེའི་ཚེ་དེ་ཉིད་དུ་ཟད་ཅིང་གཏི་མུག་པར་གྱུར་པས། བདག་ཉིད་ཀྱང་མི་སྣང་ན་གཞན་སྣང་བར་བྱེད་པ་ལྟ་ཅི་སྨོས།
དེ་བཞིན་དུ་སྟོང་པ་ཉིད་འབའ་ཞིག་གིས་ཏིང་ངེ་འཛིན་ཡང་བལྟ་བར་བྱའོ། ། ཞེས་སྟོང་རྐྱང་འབའ་ཞིག་བསྒོམས་པས་རྫོགས་པའི་བྱང་ཆུབ་མི་ཐོབ་པར་གསལ་བར་གསུངས་པའི་ཕྱིར་དང་། བྲམ་ཟེ་དཔལ་འཛིན་གྱིས་དགྲ་ནག་གི་འགྲེལ་པ་ལྷན་ཅིག་སྐྱེས་པའི་སྣང་བ་ལས། གཞན་ཡང་ཟབ་མོའམ་མངོན་སུམ་དུ་བྱས་པ་ཉིད་ཀྱང་སེམས་ཅན་གྱི་དོན་ནི་མི་བྱེད་དེ། འགྲོ་བ་མ་ལུས་པའི་ཉེ་བར་འཚེ་བར་གྱུར་པ་དེས། ཐམས་ཅད་མཁྱེན་པའི་ཡེ་ཤེས་སུ་འདོད་ན། བདག་མེད་པའི་མཐར་ཐུག་ལ་འཇུག་པ་དེ་ནི་བཏགས་པའི་གཉེན་པོ་ཡིན་པའི་ཕྱིར་རོ། ། དེའང་ཐབས་དང་བྲལ་བའི་དངོས་མེད་ཙམ་བསྒྲུབ་པར་བྱ་བ་ཡིན་ཏེ། བདག་གཞན་དོན་ལ་དེ་མཐུ་མེད། ། དེ་ཕྱིར་ནམ་མཁའི་མེ་ཏོག་བཞིན། །
ཞེས་བསྟན་པ་ཡིན་ནོ། ། སྦྱིན་པ་ལ་སོགས་པ་ཐབས་ཀྱི་སྒོ་ནས་དང་། སྨོན་ལམ་གྱི་སྟོབས་ཀྱིས་འབྱུང་བར་འགྱུར་རོ། ། ཞེས་བརྗོད་པར་ཡང་མི་བྱ་སྟེ། གང་གི་ཕྱིར་མ་བསྒོམས་པའི་ལོངས་སྤྱོད་རྫོགས་པ་དང་། སྤྲུལ་པའི་བདག་ཉིད་དག་ལ་ཐེ་ཚོམ་ཟ་ན་ཇི་ལྟར་སེམས་ངེས་པར་འགྱུར། དེ་ལྟར་ན་ཡང་སྨོན་ལམ་གྱི་སྟོབས་ཀྱིས་འབྱུང་བར་འགྱུར་རོ་ཞེ་ན། བདག་མེད་པ་ཡང་མ་བསྒོམས་པ་ཉིད་དུ་མངོན་སུམ་ཉིད་དུ་འགྱུར་བས་བསྒོམ་པའི་ངལ་བ་ཅི་ཞིག་བྱ། གལ་ཏེ་བསྒོམས་པ་ཉིད་ཀྱིས་དེ་འབྱུང་བར་འགྱུར་རོ་ཞེ་ན། ལོངས་སྤྱོད་པ་དང་སྤྲུལ་པའི་བདག་ཉིད་ཀྱིས་ཉེས་པ་ཅི་ཞིག་བྱས་ནས་གང་གི་ཕྱིར་སྒོམ་པར་མི་བྱེད།
དེའི་ཕྱིར་ཕ་རོལ་ཏུ་ཕྱིན་པའི་ཐེག་པ་ལ་གནས་པས་ཀྱང་སྐུ་གསུམ་གྱི་བདག་ཉིད་ཅན་གྱི་སངས་རྒྱས་ཁས་ལེན་པར་བྱའོ། ། དེ་ནི་བསྒོམས་པས་གསལ་བར་འགྱུར་རོ། ། དེའི་ཕྱིར། སངས་རྒྱས་ཉིད་ནི་བསྒྲུབ་པའི་རྒྱུ། ། སངས་རྒྱས་རྣལ་འབྱོར་ཀུན་ཏུ་ཡང་། ། རྒྱུ་དང་འདྲ་བའི་འབྲས་བུ་ཉིད། ། ཀུན་ཏུ་མཐོང་བ་མ་ཡིན་ནམ། ། ཞེས་བསྟན་པ་དང་། ཐམས་ཅད་གསང་བ་ལས་ཀྱང་། སངས་རྒྱས་ཉིད་ནི་མདོར་བསྡུས་ན། །
ཏིང་འཛིན་ཡེ་ཤེས་ལས་ངེས་བྱུང་། ། སངས་རྒྱས་རྣལ་འབྱོར་མ་རྟོགས་པ། ། སངས་རྒྱས་རྣལ་འབྱོར་པས་མི་ཐོབ། ། ཅེས་བསྟན་པས། སངས་རྒྱས་ཀྱི་རྣལ་འབྱོར་ཡང་སེམས་ཅན་མ་ལུས་པ་འདུལ་བར་ཁྲོ་ཞིང་ཞི་བའི་བདག་ཉིད་ཅན་གྱི་གཤིན་རྗེའི་གཤེད་ནག་པོ་ཉིད་དོ། ། ཞེས་སངས་རྒྱས་ཀྱི་གཟུགས་སྐུའི་རྣལ་འབྱོར་མ་བསྒོམས་ན། སངས་རྒྱས་ཀྱི་གཟུགས་སྐུ་མི་ཐོབ་པར་ལུང་གི་རྒྱབ་བརྟེན་དང་བཅས་པས། དགག་སྒྲུབ་ཀྱི་སྒོ་ནས་གསལ་བར་གསུངས་པའི་ཕྱིར་དང་། ཡང་སློབ་དཔོན་ཆེན་པོ་སངས་རྒྱས་ཡེ་ཤེས་ཞབས་ཀྱིས། ཟབ་མོ་ཁོ་ན་རྟོགས་པས་མིན། །
གསལ་བ་དག་ཀྱང་དེ་བཞིན་ནོ། ། དེ་ཕྱིར་ཐབས་བྱུང་ཟབ་མོ་ཡིས། ། གྲོལ་འདོད་དེ་ལ་ང་མ་དད། ། དེ་ན་གཉིས་མེད་རང་བཞིན་དུ། རྟོགས་པས་ཚེ་འདིར་འབྲས་ཐོབ་ངེས། ། ཞེས་གསུངས་པས། རྫོགས་རིམ་དང་བྲལ་བའི་བསྐྱེད་རིམ་དང་། བསྐྱེད་རིམ་དང་བྲལ་བའི་རྫོགས་རིམ་གྱིས་མི་གྲོལ་བར་གསལ་བར་གསུངས་པའི་ཕྱིར་རོ། ། འོ་ན་སྔར་གྱི་འགྲེལ་ཆེན་ལ་སོགས་པའི་ལུང་རྣམས་ཀྱི་དགོངས་པ་གང་ཡིན་ཞེ་ན། བཤད་པར་བྱ་སྟེ།
འགྲེལ་ཆེན་གྱི་ལུང་དེའི་དོན་ནི། རྫོགས་རིམ་དང་བྲལ་བའི་རྟེན་དང་བརྟེན་པ་ལྷའི་རྣལ་འབྱོར་ཙམ་དུ་བསྒོམ་པའི་བསྐྱེད་རིམ་གྱིས་ཐུན་མོང་བ་འཇིག་རྟེན་པའི་དངོས་གྲུབ་བསྒྲུབ་པར་ནུས་ཀྱིས། མཆོག་གི་དངོས་གྲུབ་སྐྱོན་ཀུན་ཟད་དང་། ཡོན་ཏན་ཀུན་ལྡན་བཅོམ་ལྡན་འདས་དུས་ཀྱི་འཁོར་ལོ་མངོན་དུ་བྱེད་ག་ལ་ནུས། ཞེས་པའི་དོན་ཡིན་ཏེ། འགྲེལ་ཆེན་ལས། སྣ་ཚོགས་རྣམ་རྟོག་ལ་སོགས་ལམ་གྱིས་ནི། ། དེ་ཉིད་དེ་བཞིན་གཤེགས་པས་གང་གསུངས་པ། ། བཅུ་དྲུག་བཞི་ཡི་རབ་ཏུ་དབྱེ་བ་ཅན། ། ཐབས་དང་བྲལ་བས་ཐོབ་པ་མ་ཡིན་ནོ། །
བསྐྱེད་པའི་རིམ་པ་གསུངས་པའི་ཧཱུྃ་དང་ནི། ། ཕཊ྄་ཡིག་ལ་སོགས་རྟོག་པ་དང་བྲལ་བ། ། རྫོགས་པའི་རིམ་པའི་རྣལ་འབྱོར་དེ་ཉིད་དེ། ། དེ་ཉིད་ཀྱིས་ནི་བསྒྲུབ་གཞན་ཡོད་མ་ཡིན། ། ཞེས་དགའ་བ་བཅུ་དྲུག་གི་རྫོགས་རིམ་དང་བྲལ་བའི་བསྐྱེད་རིམ་རྐྱང་པས་སངས་རྒྱས་མི་ཐོབ་ཅེས་གསལ་བར་གསུངས་ཀྱིས། བསྐྱེད་རིམ་བསྒོམས་པས་སངས་རྒྱས་ཐོབ་པར་བྱེད་པའི་ཐབས་མ་ཡིན་ཞེས། དཔལ་དུས་ཀྱི་འཁོར་ལོའི་རྒྱུད་འགྲེལ་གང་དུ་ཡང་མ་གསུངས་ཤིང་། འགྲེལ་ཆེན་རང་ལས། འདིར་ཟད་པར་གྱི་ཁམས་སམ། དཀྱིལ་འཁོར་གྱི་འཁོར་ལོ་གཅིག་མངོན་སུམ་དུ་བྱ་བར་འགྱུར་ན་ཁམས་གསུམ་པོ་མངོན་སུམ་དུ་བྱས་པར་འགྱུར་ཞིང་།
ཐམས་ཅད་མཁྱེན་པ་ཉིད་ལ་སོགས་པར་འགྱུར་ན། དེའི་ཚེ་ཐམས་ཅད་མཁྱེན་པའི་གོ་འཕང་ཐོབ་པའི་སླད་དུ་ཐམས་ཅད་མཁྱེན་པ་ཉིད་དང་། ལམ་མཁྱེན་པ་ཉིད་དང་། ལམ་གྱི་རྣམ་པ་མཁྱེན་པ་ཉིད་མངོན་སུམ་དུ་བྱེད་པ་ཞེས་བྱ་བར་མི་འགྱུར་ཏེ། ཟད་པར་ལ་སོགས་པའམ་དཀྱིལ་འཁོར་གྱི་འཁོར་ལོ་གཅིག་མངོན་སུམ་དུ་བྱེད་ནའང་། ཡང་དག་པར་རྫོགས་པའི་སངས་རྒྱས་ཉིད་དུ་འགྱུར་ཞིང་། ཉན་ཐོས་དང་། རང་སངས་རྒྱས་དང་། གྲུབ་པ་ཉིད་ཅེས་བྱ་བར་ནི་མི་འགྱུར་རོ། ། ཞེས་གསུངས་ཤིང་།
ཡང་དེ་ཉིད་ལས། དཀྱིལ་འཁོར་གྱི་འཁོར་ལོ་མངོན་སུམ་དུ་བྱེད་ན་ལུས་འདི་ཉིད་ཀྱིས་ས་བདུན་པའི་དབང་ཕྱུག་འགྲུབ་ལ། དེ་ལྟ་མིན་པར་མི་དགེ་བ་བཅུ་དང་བྲལ་བར་ཤི་ན་སྐྱེ་བ་གཞན་དུ་དེ་ལྟར་འགྱུར་ཏེ། བསོད་ནམས་ཀྱི་ཚོགས་ཀྱིས་སོ། ། ཞེས་གསུངས་པས། བསྐྱེད་རིམ་གྱི་ལྷའི་དཀྱིལ་འཁོར་འཁོར་ལོ་བསྒོམ་པ་སངས་རྒྱས་ཀྱི་རྒྱུར་གསལ་བར་བཤད་པའི་ཕྱིར་རོ། ། ཡང་དེ་བཞིན་དུ་སྔར་གྱི་རྡོ་རྗེ་མཁའ་འགྲོའི་ལུང་དེའི་དོན་ནི། ལས་དང་པོ་པས་བསྐྱེད་རིམ་གྱི་རྣལ་འབྱོར་བསྒོམ་པ་ལ། བླ་མེད་ཀྱི་རྒྱུད་ཀྱི་རྗེས་སུ་འབྲངས་ནས། ཨ་ལི་དང་།
ཀ་ལི་དང་། ཉི་ཟླ་དང་། ཕྱག་མཚན་དང་། ས་བོན་ལ་སོགས་པ་བཅོས་མའི་ཆོ་ག་རྣམས་ཀྱི་སྒོ་ནས། རྟེན་དང་བརྟེན་པར་བཅས་པའི་དཀྱིལ་འཁོར་བསྐྱེད་ཅིང་། དེ་ཉིད་འབད་པས་བསྒོམ་པའི་བརྩོན་འགྲུས་ཀྱིས་སེམས་ངལ་བའི་ཡུལ་སློང་བར་བྱེད་པ་དང་། བསྒོམ་པ་དེ་ཉིད་སྟོང་ཉིད་ཀྱིས་རྩི་དང་བྲལ་ན་ཐར་པ་མི་ཐོབ་ཀྱང་། བསྒོམ་པ་དེ་ཉིད་སྟོང་ཉིད་ཀྱིས་རྩི་དང་མ་བྲལ་བར་ལས་དང་པོ་པ་ལ་སོགས་པ་གང་ཟག་འོག་མ་གསུམ་གྱིས་བསྒོམ་བྱའི་བཅོས་མའི་ཆོ་ག་རྣམས་ཀྱི་སྒོ་ནས་བསྐྱེད་རིམ་གྱི་དཀྱིལ་འཁོར་བསྐྱེད་ནས། དེ་ཉིད་འབད་པ་ཆེན་པོའི་སྒོ་ནས་གང་ཟག་བཞི་པོ་ཡེ་ཤེས་ལ་ཡང་དག་པར་དབང་ཐོབ་པར་འཕོས་པ་ན། བཅོས་མའི་ཆོ་ག་རྣམས་ཀྱི་བསྐྱེད་རིམ་གྱི་ལྷ་བསྒོམ་པ་དོར་བའི་དོན་ཡིན་གྱི།
བསྐྱེད་རིམ་བསྒོམ་པ་སངས་རྒྱས་ཀྱི་རྒྱུ་མ་ཡིན་པར་བཤད་པ་མ་ཡིན་པའི་ཕྱིར་ཏེ། རྒྱུད་དེ་ཉིད་ཀྱི་ལེའུ་ལྔ་བཅུ་པ་ཉིད་ལས། རྣལ་འབྱོར་སྦྱོར་བ་རྟོགས་བྱའི་ཕྱིར། ། བཅོས་མ་ཡི་ནི་བསྒོམ་པ་དང་། ། བཅོས་མ་ཡི་ནི་བཟླས་པ་བྱ། ། རྣལ་འབྱོར་སྦྱོར་བ་རྟོགས་གྱུར་ན། ། བཅོས་མའི་སྦྱོར་བ་ཕྱི་རོལ་པས། ། རྣལ་འབྱོར་སྦྱོར་བ་རྟོགས་གྱུར་པས། ། བཅོས་མ་དག་ནི་མི་བྱའོ། ། དཔེར་ན་རྫིང་ལ་འཇུག་ནས་ནི། །
ཆུ་ཡི་ཕ་རོལ་འགྲོ་བར་བྱེད། ། ཕ་རོལ་ཕྱིན་ནས་དོར་བར་ལྟར། ། བཅོས་མ་དག་ཀྱང་དེ་བཞིན་ནོ། ། དཀྱིལ་འཁོར་ལ་སོགས་ལས་གང་ནི། ། བཅོས་མའི་སེམས་ཀྱིས་གང་བྱེད་པ། ། ཕྱི་རོལ་ལས་རྣམས་གསལ་བྱེད་པས། ། དང་པོའི་ལས་ཅན་རྣམས་ལ་བསྔགས། ། ཞེས་གསལ་བར་བཤད་པ་ཡིན་ཏེ། དེ་ལྟར་གསུངས་པའི་དོན་ཡིན་པར་རྡོ་རྗེ་སྙིང་འགྲེལ་ལས་གསལ་བར་གསུངས་ཏེ། ཚུལ་ནི་འོག་ཏུ་དྲང་བར་འགྱུར་རོ། །
འོ་ན་ཡེ་ཤེས་ལ་དབང་ཡང་དག་པར་ཐོབ་པའི་གང་ཟག་འདིས་ལྷའི་རྣལ་འབྱོར་བསྒོམ་དགོས་སམ་སྙམ་ན། འདིས་ཀྱང་སྔར་བཤད་པ་ལྟར་གྱི་བསྐྱེད་རིམ་བསྒོམ་མི་དགོས་ཀྱང་། ལྷའི་རྣལ་འབྱོར་སངས་རྒྱས་མ་ཐོབ་ཀྱི་བར་དུ་བསྒོམ་པར་བྱ་དགོས་ཏེ། ཀུན་སྤྱོད་ལས། གཤིན་རྗེ་འཇོམས་མ་ནི་མཚམས་སུའོ། ། དེ་ལྟར་ཕྱི་ནང་གི་བདག་ཉིད་མི་གཡོ་ཞིང་གཉིས་སུ་མེད་པར་ཇི་སྲིད་མྱ་ངན་ལས་འདས་པ་སྤྱོད་ཡུལ་མ་གྱུར་གྱི་བར་དུ་བསྒོམ་པར་བྱའོ་ཞེས་གསུངས་པའི་ཕྱིར་རོ། ། མདོར་ན་རྡོ་རྗེ་མཁའ་འགྲོ་དེ་ཉིད་ཀྱི་ལེའུ་དང་པོ་ལས། བདག་ཉིད་སངས་རྒྱས་ཐམས་ཅད་དང་། ། དཔའ་བོ་ཐམས་ཅད་ཉིད་ཡིན་ཏེ། ། རང་གི་ལྷ་ཡི་སྦྱོར་བ་ཡིས། །
བདག་ཉིད་རབ་ཏུ་བསྒྲུབ་པར་བྱ། ། འདི་ཡིས་སངས་རྒྱས་ཐམས་ཅད་དང་། ། དཔའ་བོ་ཐམས་ཅད་ཉིད་དང་ནི། ། རྡོ་རྗེ་འཛིན་པ་ཐམས་ཅད་དུ། ། ཚེ་འདི་ཉིད་དུ་འགྲུབ་འགྱུར་ཞེས། ། མཁའ་འགྲོ་ཀུན་དང་མཉམ་སྦྱོར་བའི། ། རྡོ་རྗེ་མཁའ་འགྲོ་བདེ་བའི་མཆོག ། རྡོ་རྗེ་སེམས་དཔའ་དེ་བཞིན་གཤེགས། ། དཔལ་ལྡན་བཅོམ་ལྡན་འདས་ཀྱིས་གསུངས། ། ཞེས་གསལ་བར་གསུངས་ཤིང་།
གྲུབ་ཆེན་དྲིལ་བུ་པས། ཆོ་ག་སྣ་ཚོགས་ཉམས་དགའ་བ། ། བསམ་པ་སྣ་ཚོགས་བཟུང་བའི་ཕྱིར། ། རྡོ་རྗེ་འཆང་གིས་གསུངས་པ་སྟེ། ། དེ་ཉིད་མེད་ན་འཆིང་འགྱུར་ལ། ། གང་གི་དེ་ཉིད་ཡོད་གྱུར་ན། ། དེ་དག་ཐམས་ཅད་གྲོལ་བའི་རྒྱུ། ། ཞེས་དེ་ཁོ་ན་ཉིད་ཀྱི་རྩི་དང་མ་བྲལ་བའི་བསྐྱེད་རིམ་གྱིས་གྲོལ་བའི་རྒྱུ་བྱེད་པ་དང་། མེད་ན་འཆིང་བར་བཤད་པའི་ཕྱིར་རོ། ། ཡང་སྔར་གྱི་ཁ་སྦྱོར་གྱི་ལུང་གི་དོན་ནི།
དེ་ཁོ་ན་ཉིད་ཀྱི་བསྒོམ་པས་དེ་ཉིད་རྟོགས་པའི་རྣལ་འབྱོར་པས། ། དེ་ཁོ་ན་ཉིད་བསྒོམ་པ་སྤངས་ཏེ། སྐུ་གཟུགས་ཀྱི་ང་རྒྱལ་བསྒོམ་ནས་ཐུན་མོང་གི་དངོས་གྲུབ་བསྒྲུབ་པས་ཅི་ཞིག་བྱ་སྟེ། དགོས་པ་ཆུང་བར་བསྟན་པ་ཡིན་པར་ཤིན་ཏུ་གསལ་ཏེ། ལུང་དེ་ཉིད་སྐུ་གཟུགས་ཀྱི་ང་རྒྱལ་བསྒོམ་པ་དང་། དམ་ཚིག་གི་ཐུན་མོང་གི་དངོས་གྲུབ་སྐྱེད་པར་བྱེད་པ་ཡིན་ནོ། ། ཞེས་བྱ་བས་ཅི་ཞིག་བྱ་ཞེས་གསལ་བར་གསུངས་པའི་ཕྱིར་དང་། ཁྱོད་ཀྱིས་དྲངས་པའི་ཁ་སྦྱོར་གྱི་ལུང་དེའི་འཕྲོ་དེ་ཉིད་དུ། རང་འདོད་ལྷ་ཡི་རྣལ་འབྱོར་གྱི། ། སངས་རྒྱས་ཉིད་ནི་མཐར་ཐུག་པའི། །
མཚོན་བྱ་མཚན་ཉིད་མངོན་བྱས་ནས། ། ས་གསུམ་ནམ་མཁའ་ལྟ་བུར་འགྱུར། ། ཞེས་བསྐྱེད་རིམ་གྱི་ལྷའི་རྣལ་འབྱོར་བསྒོམས་ན། སངས་རྒྱས་ཀྱི་མཐར་ཐུག་པ་བསམ་གྱིས་མི་ཁྱབ་པའི་གནས་ཀྱི་མཚན་གཞི་མཚོན་པར་བྱེད་པའི་རྡོ་རྗེ་སེམས་དཔའི་རྒྱུར་གསལ་བར་གསུངས་པའི་ཕྱིར་དང་། ཡང་ཁ་སྦྱོར་ཉིད་ལས། བསྐྱེད་པའི་ཆ་ལ་ལེགས་གནས་པས། ། སྲིད་དང་མྱ་ངན་འདས་པ་ཐོབ། ། ཅེས་གསུངས་པས། བསྐྱེད་རིམ་བསྒོམ་པ་མྱང་འདས་ཀྱི་རྒྱུར་གསུངས་པའི་ཕྱིར་རོ། ། དེས་ན་གོང་གི་རྡོ་རྗེ་མཁའ་འགྲོ་ལ་སོགས་པའི་ལུང་རྣམས་ཀྱི་དོན་ནི།
རྫོགས་རིམ་མམ་སྟོང་ཉིད་ལྟ་བའི་རྩི་དང་བྲལ་བའི་ལྷའི་རྣལ་འབྱོར་བསྒོམ་པ་ཙམ་གྱིས་མི་གྲོལ་བར་གསལ་བར་བསྟན་པ་ཡིན་གྱིས། ། བསྐྱེད་རིམས་བསྒོམ་པ་སངས་རྒྱས་ཀྱི་རྒྱུ་མ་ཡིན་པར་བསྟན་པ་མ་ཡིན་པའི་ཕྱིར་རོ། ། གལ་ཏེ་གཞན་དུ་ན་ཕྱོགས་འདི་ལ། འཕགས་པ་ཀླུ་སྒྲུབ་ཡབ་སྲས་དང་བྱང་ཆུབ་སེམས་དཔའ་རྡོ་རྗེ་སྙིང་པོ་ཡང་འཁྲུལ་བར་འགྱུར་ཏེ། ། རིམ་ལྔ་ལས། དང་པོའི་ལམ་གྱི་སྦྱོར་བ་ཡིས། ། ས་བརྒྱད་པ་ནི་ཐོབ་པར་འགྱུར། ། སྣང་བ་གསུམ་པོ་མཐོང་བ་དག ། ས་བཅུ་ལ་ནི་རབ་ཏུ་གནས། ། མངོན་པར་བྱང་ཆུབ་ལེགས་ཐོབ་ནས། །
གཙང་མའི་གནས་སུ་ཉེ་བར་འགྲོ ། སངས་རྒྱས་ཞིང་ནས་མི་ལྡོག་པའི། ། ཚེ་འདི་ཉིད་ལ་ཐམས་ཅད་མཁྱེན། ། ཞེས་བསྐྱེད་རིམ་གྱི་ལམ་གྱིས་ཚེ་འདིར་ས་བརྒྱད་པ་ཐོབ་པར་བྱེད་ནུས་པར་བཤད་ཅིང་། ཨརྻ་དེ་ཝས་སྤྱོད་བསྡུས་ལས། རྡོ་རྗེ་ཐེག་པ་འདི་ལ་བསྐྱེད་པའི་རིམ་པ་ལ་བསླབས་ནས་ས་བརྒྱད་པ་ཐོབ་སྟེ། ཞེས་གོང་དུ་རིམ་ལྔར་གསུངས་པ་དེ་ཉིད་སྒྲ་ཇི་བཞིན་པ་ཁས་ལེན་ཞིང་། ཡང་སྤྱོད་བསྡུས་ལས། རྡོ་རྗེ་སློབ་མས་གསོལ་པ། བདག་ཅག་ལྟ་བུའམ་སོ་སོའི་སྐྱེ་བོ་ཐོག་མ་མེད་པ་ནས་ཕྱི་རོལ་གྱི་དངོས་པོ་རྣམ་པ་སྣ་ཚོགས་པ་ལ་མངོན་པར་ཞེན་པས་ཡོད་པ་དང་མེད་པ་དང་།
གཅིག་དང་། དུ་མ་དང་། གཉིས་དང་། གཉིས་མ་ཡིན་པ་དང་། ཡོད་པ་ཡང་མ་ཡིན་མེད་པ་ཡང་མ་ཡིན་པ་སྟེ། རྟག་པ་དང་ཆད་པ་ལ་སོགས་པའི་རང་བཞིན་གྱི་བག་ཆགས་ཀྱི་རྒྱུས། རྣམ་པར་རྟོག་པ་ལ་མངོན་པར་ཞེན་པ་ལ་ཞུགས་པ་རྣམས་ཀྱིས་རྫོགས་པའི་རིམ་པའི་ཏིང་ངེ་འཛིན་ལ་བསླབ་པ་ན། གོ་རིམ་ཇི་ལྟ་བ་བཞིན་བསླབ་པར་བགྱི། ཡང་ན་བླ་མའི་མན་ངག་ཙམ་གྱིས་དེ་དག་སོ་སོར་སྣང་བར་བགྱི། རྡོ་རྗེ་སློབ་དཔོན་གྱིས་སྨྲས་པ།
རིམ་གྱིས་འཇུག་པ་ལ་བསླབ་པར་བྱའི་ཅིག་ཆར་ནི་མ་ཡིན་ནོ། ། ཞེས་གསུངས་པ་འདི། ཡང་འཕགས་པའི་རིམ་ལྔ་ལས། བསྐྱེད་པའི་རིམ་པར་ལེགས་གནས་ནས། ། རྫོགས་པའི་རིམ་པ་འདོད་རྣམས་ལ། ། ཐབས་ནི་རྫོགས་པའི་སངས་རྒྱས་ཀྱིས། ། སྐས་ཀྱི་གདངས་བུའི་ཚུལ་དུ་བསྟན། ། ཞེས་གསུངས་པའི་དགོངས་པར་བྱས་ནས་སངས་རྒྱས་པར་བྱེད་པ་ལ་རིམ་གཉིས་བསྒོམ་པའི་གོ་རིམ་དང་བཅས་པ་ལེགས་པར་གསུངས་པའི་ཕྱིར་དང་། དེ་བཞིན་དང་། རྡོ་རྗེ་སྙིང་འགྲེལ་ལས།
དེ་བཞིན་དུ་གཞན་ཡང་ནུས་པ་མངོན་དུ་སྣང་སྟེ། འདི་ལྟར་དཔེར་ན་རླུང་ནད་དང་ལྡན་པ་ལ་མོན་སྲན་སེའུའི་བཟའ་བ་སྦྱིན། ། བཟློག་པའི་སྨན་ནི་བརྟགས་པ་ལས། ། རླུང་གིས་རླུང་ལས་བསྣུན་པར་བྱེད། ། ཅེས་བྱ་བ་གསུངས་ཏེ། འདི་ལྟར་སྐྱེས་བུ་རླུང་ནད་ཀྱིས་བཏབ་པ་འགའ་ལ་མོན་སྲན་སེའུའི་ཚོད་མ་བཟའ་བཏུང་དུ་སྦྱིན་ན་རེ་ཞིག་ནད་དེ་རྒྱས་པར་འགྱུར་ལ། ཕྱིས་དེ་ཉིད་འཇོམས་པར་བྱེད་པའི་སྨན་འབྲི་མར་ལ་སོགས་པས་ལོ་བདུན་དུ་འདུལ། འབྲུ་གསུམ་གྱི་ཕྱེ་མ་དང་སྦྱར་བའི་བཟའ་བ་སྦྱིན་པས་རླུང་ནད་དེ་རྩད་ནས་འཇོམས་པར་བྱེད་དོ། ། དཔེ་དེ་བཞིན་དུ། རྣམ་རྟོག་གིས་ནི་རྣམ་རྟོག་དང་། །
སྲིད་པ་ཉིད་ཀྱིས་སྲིད་པ་དག ། ཅེས་བྱ་བ་གསུངས་ཏེ། འདི་ལྟར་བསྐྱེད་པའི་ཏིང་འཛིན་ནི། ། རྣམ་པར་རྟོག་པའི་བདག་ཉིད་ཅན། ། ལག་པའི་ཕྱག་རྒྱ་འཆིང་བ་དང་། ། འདུག་སྟངས་དང་། ལྟ་སྟངས་དང་། ཕྲེང་བའི་ཁྱད་པར་ལ་སོགས་པས་ཐོག་མ་ཉིད་དུ་འཇིག་རྟེན་པའི་ཐ་སྙད་ཁྱད་པར་ཅན་དུ་བྱས་ལ། ཕྱིས་ཕྱི་མ་ཕྱི་མའི་ཡོན་ཏན་གྱིས་སྔ་མ་རྣམས་སྤང་བར་བྱ་བ་ནི་རྒྱུད་དེ་དང་དེའི་ངེས་པའོ། ། དེ་བཞིན་དུ་བསྡུས་པའི་རྒྱུད་འདི་ཉིད་ལས་ཀྱང་།
དགའ་བྲལ་དགའ་བ་སྲིད་པ་སྟེ། ། དེ་བས་ལྷན་ཅིག་སྐྱེས་པ་བསྒོམ། ། ཞེས་གསུངས་སོ། ། དེ་ཡང་དཔེར་ན་རྣ་བར་ཆུ་ཞུགས་ལ། ། ཆུ་གཞན་གྱིས་ནི་འདོན་པར་བྱ། ། ཞེས་གསུངས་པ་སྟེ། རྣ་བའི་བུ་གའི་གཏིང་ན་ཆུའི་ཐིགས་པ་འགའ་ཡོད་ན། ཆུ་གཞན་སླར་ཡང་བླུག་པས་ཕྱིར་འབྱུང་བ་ནི་འཇིག་རྟེན་པ་ལ་མངོན་དུ་གྲུབ་བོ། ། དཔེ་དེ་བཞིན་དུ། དེ་བཞིན་དངོས་པོའི་རྣམ་རྟོག་ཀྱང་། །
རྣམ་རྟོག་ཉིད་ཀྱིས་སྦྱང་བར་བྱ། ། ཞེས་བྱ་བ་སྟེ་སྤྲོས་པའི་ཏིང་ངེ་འཛིན་དང་། བརྟག་པའི་ཆོས་ལུགས་དང་། ལུས་ཀྱི་ཆ་ཤས་ལྷའི་རྣམ་པར་བརྟགས་པ་སྲིད་པ་མཚན་ཉིད་ཅན་མ་གཏོགས་པར་གྲོལ་བར་འགྱུར་བའི་ཐབས་མེད་པར་འགྱུར་རོ། ། ཞེས་རྣམ་རྟོག་གིས་ལམ་བསྐྱེད་རིམ་གྱི་གྲོལ་བ་རུ་བྱེད་པར་དཔེ་དུ་མའི་སྒོ་ནས་མིག་ཕུག་པ་བཞིན་དུ་གསུངས་པའི་ཕྱིར་རོ། ། གལ་ཏེ་སྟོང་ཉིད་ཀྱི་ལྟ་བའི་རྩི་དང་བྲལ་བའི་ལྷའི་རྣལ་འབྱོར་བསྒོམ་པ་ཙམ་གྱིས་མི་གྲོལ་བར་གསུངས་པ་ཙམ་གྱིས། བསྐྱེད་རིམ་བསྒོམ་པས་སངས་རྒྱས་པར་བྱེད་པའི་རྒྱུ་མ་ཡིན་ན། འོ་ན་སྦྱིན་སོགས་ཕ་རོལ་ཏུ་ཕྱིན་པ་དང་པོ་ལྔ་བསྒོམ་པ་སངས་རྒྱས་ཀྱི་རྒྱུ་མིན་པར་འགྱུར་ཏེ། བསྡུ་པ་ལས། དམུས་ལོང་མིག་བུ་མེད་པར་བྱེ་བ་ཁྲག་ཁྲིག་རྣམས། །
ལམ་ཡང་མི་ཤེས་གྲོང་ཁྱེར་འཇུག་པར་ག་ལ་འགྱུར། ། ཤེས་རབ་མེད་ན་མིག་མེད་ཕ་རོལ་ཕྱིན་ལྔ་འདིས། ། མིག་བུ་མེད་པར་བྱང་ཆུབ་རེག་པར་ནུས་མ་ཡིན། ། ཞེས་གསུངས་པའི་ཕྱིར་དང་། གཞན་ཡང་ཀུན་རྫོབ་བྱང་ཆུབ་ཀྱི་སེམས་བསྐྱེད་པ་ལ་སོགས་པ་མདོ་སྔགས་ཀྱི་ཐབས་ལམ་གང་བསྒོམས་ཀྱང་། སངས་རྒྱས་ཐོབ་པར་བྱེད་པའི་རྒྱུར་མི་འགྱུར་ཏེ། ཟླ་བའི་སྙིང་པོའི་ལེའུ་ལས། དོན་དམ་པའི་བདེ་བ་ནི་བླ་ན་མེད་པ་ཡང་དག་པར་རྫོགས་པའི་བྱང་ཆུབ་སྟེ། ཉན་ཐོས་དང་རང་སངས་རྒྱས་ཐམས་ཅད་དང་ཐུན་མོང་མ་ཡིན་ཏེ། དེ་བས་ན་ཀུན་རྫོབ་ཀྱི་བདེན་པ་གང་གིས་ཀྱང་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་དགེ་བའི་མཆོག་འགྲུབ་པར་མི་ནུས་སོ། །
ཞེས་གསུངས་པའི་ཕྱིར་བྱས་ན་ཅི་ཟེར། གཞན་ཡང་སྟོང་ཉིད་བསྒོམ་པ་ཡང་སངས་རྒྱས་ཐོབ་པར་བྱེད་པའི་རྒྱུ་མིན་པར་ཡང་འགྱུར་ཏེ། རྡོ་རྗེ་གུར་ལས། གལ་ཏེ་སྟོང་པ་ཐབས་ཡིན་ན། ། དེ་ཚེ་སངས་རྒྱས་ཉིད་མི་འགྱུར། ། འབྲས་བུ་རྒྱུ་ལས་གཞན་མིན་ཕྱིར། ། ཐབས་ནི་སྟོང་པ་ཉིད་མ་ཡིན། ། བལྟ་བ་རྣམས་ལ་ལྡོག་པ་དང་། ། བདག་ཏུ་བལྟ་བ་འཚོལ་རྣམས་ཀྱིས། ། བདག་གཞན་བསམ་པ་བཟློག་པའི་ཕྱིར། །
སྟོང་པ་རྒྱལ་བ་རྣམས་ཀྱིས་གསུངས། ། ཞེས་གསུངས་པའི་ཕྱིར་རོ། ། ཞེས་བརྗོད་ན་འཁོར་གསུམ་པོ་གང་ལ་ལན་འདེབས་པར་བྱེད་སྨྲོས་ཤིག། ༈ །།གཉིས་པ་རིམ་པ་གཉིས་ཀ་བསྒོམ་དགོས་པའི་རྒྱུ་མཚན་བཤད་པ་ལ་གཉིས། རིམ་པ་གཉིས་བསྒོམ་དགོས་པ་སྤྱིར་བསྟན་པ་དང་། དེ་དགོས་པའི་རྒྱུ་མཚན་བྱེ་བྲག་ཏུ་བཤད་པའོ། ། དང་པོ་ནི། སློབ་དཔོན་འཇམ་དཔལ་གྲགས་པས་སྙིང་པོ་རྒྱན་ལས། དྲང་སྲོང་ཆེན་པོ་བི་ཤ་མི་ཏྲ་དང་། རིགས་སྔགས་འཆང་བའི་སློབ་དཔོན་གཞོན་ནུའི་སྡེ་དང་།
རྒྱལ་བའི་ཞབས་དང་། རིན་ཆེན་ལྡན་དང་། བྲམ་ཟེ་བཟང་པོའི་བཤེས་གཉེན་ལ་སོགས་པ་རྣམས། ཆོས་ཐམས་ཅད་རང་བཞིན་གྱིས་རྣམ་པར་དག་པ་ནི་ལོག་པར་རྟོག་པ་དགག་པ་ལས་བླང་བའི་བྱ་བ་ཉིད་ཡིན་ཏེ། སངས་རྒྱས་ནི་བསོད་ནམས་ཀྱིས་ཉེ་བར་བསྒྲུབ་པས་སོ། ། ལམ་བསྐྱེད་པའི་རིམ་པས་ཐ་མལ་པའི་དངོས་པོ་སྤངས་ཏེ། གཟུགས་ཀྱི་སྐུ་སེམས་ཅན་གྱི་དོན་བྱེད་པ་ནི་ཡང་དག་པར་རྫོགས་པའི་སངས་རྒྱས་ཉིད་དུ་འགྱུར་བས། ལྷའི་རྣམ་པ་དང་། སྤྱོད་པ་ཕྱིན་ཅི་མ་ལོག་པ་བསྒྲུབ་པར་བྱའོ། ། ཞེས་ཟེར་བ་དང་།
ཞེས་དང་། ཡང་དེ་ཉིད་ལས། གཞན་ཡང་སྦྲེ་སྟོང་ཉིད་བློ་དང་། ཁ་ཆེའི་མཁས་པ་ཆེན་པོ་རབ་སྣང་བྱེད་པ་དང་། ཨ་ནན་ཏ་བཛྲ་དང་། དགེ་གཉེན་སིདྷི་ཀ་ར་དང་། མཁས་པ་ཆེན་པོ་དཔལ་གྱི་སེང་གེ་དང་། སྣང་མཛད་རྡོ་རྗེ་དང་། དགེ་སློང་ཐེག་ཆེན་དཔལ་དང་། ལེགས་སྦྱིན་བཟང་པོ་དང་།
དཔལ་ཤམ་ཐབས་སྔོན་པོ་ཅན་དང་། རྒྱལ་བའི་ཞབས་དང་། རིན་ཆེན་ལྡན་དང་། བྲམ་ཟེ་བཟང་པོའི་བཤེས་གཉེན་དང་། དགེ་སློང་མ་དགའ་མོ་ལ་སོགས་བསྐྱེད་པའི་རིམ་པ་དང་། སྤྱོད་པའི་ཚུལ་གསུངས་པ་ནི་ཆད་པར་སྨྲ་བ་དགག་པ་དང་། རྟེན་འབྲེལ་གྱིས་འབྲས་བུ་བསྒྲུབ་པ་དང་། ཟབ་མོའི་དོན་གྱིས་འཇིགས་པའི་འཇིག་རྟེན་པ་རྣམས་རེ་ཞིག་གཟུང་བའི་ཐབས་སུ་གསུངས་པ་ལས། ཡང་དག་པར་རྫོགས་པའི་སངས་རྒྱས་ནི། གཉིས་སུ་མེད་པའི་ཡེ་ཤེས་བསམ་གྱིས་མི་ཁྱབ་པ་སྟེ།
དེའི་མི་མཐུན་པའི་རྒྱུ་ལས་སྐྱེས་པ་མ་ཡིན་པས། འདིར་སྟོང་པ་ཉིད་མཚན་མ་མཐོང་བ་བསམ་གྱིས་མི་ཁྱབ་ཅིང་། སྤྲོས་པ་རྣམ་པར་ཆད་པ་ནི་རྣལ་འབྱོར་པས་བསམ་པའི་ཚུལ་གྱིས་འཇིག་རྟེན་ན་འབྲས་བུ་མཆོག་དང་ལྡན་ནོ། ། ཞེས་ཟེར་བ་ནི། རེ་ཞིག་ཕྱོགས་ཙམ་མཐོང་བ་ལ་ཞུགས་པ་སྟེ། ཡང་དག་པར་རྫོགས་པའི་སངས་རྒྱས་ཀྱི་ལམ་ངེས་པར་རྙེད་པ་མ་ཡིན་པས། དེའི་ཕྱོགས་སུ་རྣམ་པར་ལྟ་བ་དང་བྲལ་བས་གནས་པར་བྱ་སྟེ། ལྟ་བའི་ཚུལ་སྤྲོས་པ་དང་བྲལ་བ་རྟོགས་པ་དང་། བསྐྱེད་པའི་རིམ་པ་དང་རྫོགས་པའི་རིམ་པའི་ཏིང་ངེ་འཛིན་ལ་རིམ་གྱིས་འཇུག་པ་དང་། དམ་ཚིག་རྣམས་ཉེ་བར་བསྟན་པ་དང་།
རིམ་གྱིས་འཇུག་པས་སྤྱོད་པའི་ཚུལ་ཤེས་པ་རྣམས་ནི་ཐེག་པ་མཆོག་ལ་ངེས་པར་སྐྱེས་པ་སྟེ། རྡོ་རྗེ་འཛིན་པའི་ལམ་གྱིས་དེ་ཉིད་མངོན་དུ་རྟོགས་ནས་འདོད་པའི་ཡོན་ཏན་དང་ལྡན་པར་གྱུར་པས། ལམ་གྱི་རིམ་པ་དང་སྦྱར་ཏེ་ཚུལ་གཉིས་དང་ལྡན་པ་འདི་ཉེ་བར་གཟུང་བར་བྱའོ། ། ཞེས་ལམ་ཕྱོགས་རེ་བས་གྲོལ་བར་འདོད་པ་དགག་ནས། རིམ་པ་གཉིས་ཀ་དང་། ལྟ་སྤྱོད་དམ་ཚིག་དང་བཅས་པ་ཉམས་སུ་ལེན་དགོས་པར་བཤད་པ་ལྟར་རོ། ༈ །གཉིས་པ་རིམ་པ་གཉིས་ཀ་བསྒོམ་དགོས་པའི་རྒྱུ་མཚན་བྱེ་བྲག་ཏུ་བཤད་པ་ལ་གཉིས། སྤང་བྱ་སྒྲིབ་གཉིས་ཡོད་པའི་དབང་གིས་དང་། ཐོབ་བྱའི་སྐུ་གཉིས་ཡོད་པའི་དབང་གིས་སོ། ། དང་པོ་ལ་གཉིས།
ཐ་མལ་གྱི་རྣམ་རྟོག་གི་གཉེན་པོར་བསྐྱེད་རིམ་བསྒོམ་དགོས་པར་བསྟན་པ་དང་། གྱ་ནོམ་ལྷར་ཞེན་གྱི་རྣམ་རྟོག་གི་གཉེན་པོར་རྫོགས་རིམ་བསྒོམ་དགོས་པར་བསྟན་པའོ། ། དང་པོ་ནི། སྤྱིར་སྤང་བྱ་ལ་ཐ་མལ་གྱི་རྣམ་རྟོག་དང་། གྱ་ནོམ་ལྷར་ཞེན་གྱི་རྣམ་རྟོག་གཉིས་ཡོད་པ་ལས། སྤང་བྱ་ཐ་མལ་གྱི་རྣམ་རྟོག་གི་གཉེན་པོར་བསྐྱེད་རིམ་བསྒོམ་པ་དང་། གྱ་ནོམ་ལྷར་ཞེན་གྱི་གཉེན་པོར་རྫོགས་རིམ་བསྒོམ་པ་ཡིན་ཏེ། དེ་ཡང་རྡོ་རྗེ་གུར་ལས། ཕལ་པའི་གནས་སྐབས་གཞོམ་པའི་ཕྱིར། ། བསྒོམ་པ་ཡང་དག་རབ་ཏུ་གྲགས། །
རང་གཞན་གནས་སྐབས་གཞོམ་པ་ལ། ། བསྒོམ་པ་མ་ཡིན་མི་བསྒོམ་མིན། ། བྱང་ཆུབ་སེམས་དཔའ་རྣམས་ཀྱི་རྟོག་པ་དེ་བཞིན་ཏེ། འོན་ཀྱང་མི་གཙང་བའི་ཚད་མཉམ་པར་སྦྱང་བའི་ཕྱིར། དེ་བཞིན་གཤེགས་པའི་སྐུ་གཟུགས་བསྒོམ་པར་བྱའོ། ། ཞེས་གསུངས་པའི་ཕྱིར་རོ། ། དེ་ལ་ཐོག་མར་སྤང་བྱ་ཐ་མལ་གྱི་རྣམ་རྟོག་གི་གཉེན་པོ་བསྐྱེད་རིམ་བསྒོམ་པའི་ཚུལ་ལ་གཉིས། ཐ་མལ་གྱི་རྣམ་རྟོག་ངོས་གཟུང་བ་དང་། དེ་སྤོང་བར་བྱེད་པའི་བསྐྱེད་རིམ་བསྒོམ་ཚུལ་ལོ། ། དང་པོ་ནི་གུར་ལས་གསུངས་པའི་མི་གཙང་བའི་ཚད་ཅེས་པས་བསྟན་པ་འདི་ཡིན་ལ།
དེ་ལ་མི་གཙང་བའི་ཚད་ཐ་མལ་གྱི་རྣམ་རྟོག་ནི་འགྲེལ་ཆེན་དྲི་མེད་འོད་ལས། འདིར་འཁོར་བའི་རྒྱུ་ངར་འཛིན་པ་དང་། ང་ཡིར་འཛིན་པའི་བདག་ཉིད་ཅན་གྱིས་རྨོངས་པར་བྱས་པ་ནི་དམྱལ་བ་དང་ཡི་དྭགས་དང་། དུད་འགྲོའི་སྡུག་བསྔལ་དག་ལས་སྡུག་བསྔལ་འཛིན་པར་བྱེད་པའོ། ། ཞེས་གསུངས་པ་ལྟར་གྱི། བདག་དང་བདག་གིར་འཛིན་པ་དང་། དེ་ལ་བརྟེན་ནས་འབྱུང་བའི་ལས་དང་ཉོན་མོངས་པ་རྣམས་ཡིན་ལ། དེ་ཡང་སྒྲུབ་ཐབས་ཀུན་བཟང་ལས། ཐ་མལ་རྣམ་རྟོག་རྒྱུ་ལས་གཞན་པ་ཡི། ། སྲིད་པའི་དུ་ཁ་གཞན་ཅིའང་ཡོད་མ་ཡིན། །
དེ་དང་འགལ་བར་གྱུར་པ་ཡི་ནི་སེམས། ། འདི་ནི་མངོན་སུམ་དུ་ནི་རྟོགས་པར་འགྱུར། ། ཟབ་ཅིང་རྒྱ་ཆེ་བ་ཡི་བདག་ཉིད་ཅན། ། གང་ཡིན་དེར་ནི་ཀུན་རྟོག་སྣང་མི་འགྱུར། ། ཞེས་གསུངས་ལ། དེའང་བཞི་བརྒྱ་ལྔ་བཅུ་པའི་འགྲེལ་པར། སློབ་དཔོན་ཤནྟི་པས་ཀྱང་། འདིར་ཐ་མལ་པའི་ཀུན་ཏུ་རྟོག་པ་ཞེས་བྱ་བ་ནི། བདག་དང་། བདག་གི་དང་།
གཟུང་བ་དང་། འཛིན་པའི་རྣམ་པ་ཅན་གྱི་ཡིད་ཀྱིས་བརྗོད་པར་བྱ་བ་ལ་བཤད་ན། སྲིད་པའི་བདག་ཉིད་ཅན་གྱི་སྡུག་བསྔལ་ཞེས་བྱ་བར་གདགས་པས་སྲིད་པའི་བདག་ཉིད་ཅན་གྱི་སྡུག་བསྔལ་གྱི་རྒྱུའི་གཙོ་བོ་ཡིན་ནོ། ། ཞེས་བྱ་བའི་ཐ་ཚིག་གོ་ཞེས་དང་། སྒྲུབ་ཐབས་ཀུན་བཟང་གི་འགྲེལ་པར་བྲམ་ཟེ་ཐ་ག་ནས། ཐ་མལ་པའི་རྣམ་པར་རྟོག་པ་ནི། བདག་དང་བདག་གིར་རྣམ་པར་རྟོག་པའོ། ། ཞེས་གསུངས་པས་ཐ་མལ་གྱི་རྣམ་རྟོག་ནི་བདག་དང་བདག་གིར་འཛིན་པ་དང་། དེ་ལས་བྱུང་བའི་ཉོན་མོངས་པ་རྣམས་ལ་བཤད་པ་བཞིན་ནོ། ། དེ་ལ་ཁ་ཅིག་གིས།
སྒྲུབ་ཐབས་ཀུན་བཟང་ལས་བཤད་པའི་ཐ་མལ་གྱི་རྣམ་རྟོག་ཅེས་པའི་དོན་ནི་ལྷའི་རྣམ་པ་དང་བྲལ་བའི་སྣང་བ་རང་དགའ་བའི་རྟོག་པ་ཙམ་ལ་འཆད་པ་ནི། དུས་འཁོར་འགྲེལ་ཆེན་དང་ཡེ་ཤེས་ཞབས་རྗེས་འབྲངས་དང་བཅས་པའི་བཞེད་པ་དང་འགལ་བ་ཡིན་ནོ། ༈ །གཉིས་པ་དེ་སྤོང་བྱེད་ཀྱི་བསྐྱེད་རིམ་བསྒོམ་ཚུལ་ལ་གཉིས། བསྐྱེད་རིམ་གྱི་ལྷའི་རྣམ་པ་ཅི་ལྟར་བསྒོམ་ཚུལ་དང་། དེས་སྤང་བྱའི་གཉེན་པོ་བྱེད་ཚུལ་ལོ། ། དང་པོ་ནི། བསྒོམ་བྱ་རྟེན་དང་བརྟེན་པའི་དཀྱིལ་འཁོར་འཁོར་ལོ་ཐམས་ཅད་ཟབ་གསལ་གཉིས་སུ་མེད་པ་སྒྱུ་མ་ལྟ་བུའི་ཚུལ་གྱིས་བསྒོམ་པ་སྟེ། རྡོ་རྗེ་གུར་ལས། དཔེར་ན་ཆུ་ནང་ཟླ་བ་ནི། ། གྲོགས་དག་བདེན་མིན་རྫུན་པའང་མིན། །
དེ་བཞིན་དཀྱིལ་འཁོར་འཁོར་ལོ་འདིར། ། དྭངས་ཤིང་གསལ་བའི་རང་བཞིན་ནོ། ། ཅེས་དང་། ཇི་ལྟར་ཆུ་ནང་ཟླ་བ་དེ། ། བདེན་མིན་རྫུན་པ་མིན་པ་ལྟར། ། དེ་ལྟར་དཀྱིལ་འཁོར་འཁོར་ལོ་ནི། ། ལུས་ཀྱི་རང་བཞིན་རྙོག་པ་མེད། ། ཞེས་དང་། གང་ཞིག་ང་ཡི་སྐུ་བསྒོམ་པ། ། གལ་ཏེ་སྒྱུ་མའི་གཟུགས་ཀྱིས་སམ། །
གང་གི་རྨི་ལམ་འདྲ་བར་ནི། ། གང་ཚེ་སྒོམ་པར་བྱེད་གྱུར་པ། ། མངོན་སུམ་དུ་ནི་མཐོང་བར་འགྱུར། ། ཞེས་དང་། དགྲ་ནག་ལས། བདག་ཉིད་དེ་ཉིད་སྦྱོར་བ་ཡི། ། བདེན་མིན་རྫུན་མིན་ཉིད་དུ་ནི། ། ལྷ་ཡི་རྣམ་པ་བསྒོམ་པར་བྱ། ། ཞེས་དང་། སློབ་དཔོན་སངས་རྒྱས་ཡེ་ཤེས་ཞབས་ཀྱིས།
དེ་ནས་ཟབ་གསལ་དཀྱིལ་འཁོར་ལས། ། ང་ནི་རྟག་ཏུ་མྱ་ངན་འདས། ། དེ་དོན་སྐྱེ་བོས་མ་ཤེས་པས། ། སྲིད་པའི་སྡུག་བསྔལ་གྱིས་གཟིར་རོ། ། དེས་ན་ཟབ་གསལ་བྱང་ཆུབ་ནི། ། གཉིས་མེད་རྟོགས་པས་དེ་གྲོལ་ལོ། ། ཞེས་དང་། རྣམ་པར་རྟོག་པ་ཀུན་བྲལ་བས། ། བསམ་བརྗོད་ཡུལ་ལས་ཤིན་ཏུ་འདས། ། མཁའ་བཞིན་དྲི་མེད་ཀུན་འབྱུང་བ། །
རྟོག་བྲལ་ཟབ་མོ་ཉིད་ཅེས་བརྗོད། ། ཕྱག་རྒྱ་ཆེན་པོའི་གཟུགས་འཆང་བ། ། སྒྱུ་མ་འཇའ་ཚོན་ལྟ་བུ་རུ། ། རང་དང་གཞན་གྱི་རྒྱུད་སྦྱོང་བ། ། ཡང་དག་གསལ་བ་ཞེས་བྱའོ། ། གཉིས་མེད་པ་ཡི་རང་བཞིན་མཆོག ། དངོས་པོ་ཀུན་ལ་ཁྱབ་པའི་བདག ། ཅེས་དང་། གྲུབ་ཆེན་བྲམ་ཟེ་དཔལ་འཛིན་གྱི་རྣལ་འབྱོར་བཞི་རིམ་ལས། སངས་རྒྱས་རྗེས་དྲན་བསྒོམས་བྱས་ཏེ། །
གོང་བུར་གནས་པ་རང་བཞིན་གྱིས། ། ལུས་འདི་གཤིན་རྗེ་གཤེད་དམར་པོ། ། འདི་ནི་བེམ་པོ་མ་ཡིན་ལ། ། ཤ་དང་ཁྲག་ཀྱང་དེ་མ་ཡིན། ། བདེན་མིན་རྫུན་མིན་མ་ཡིན་ལ། ། ཐ་མལ་མ་ཡིན་ཡེ་ཤེས་སྐུ། ། དྭངས་ཤིང་གསལ་ལ་རྙོག་པ་མེད། ། ཕུན་ཚོགས་ཡོན་ཏན་ཀུན་གྱི་རྟེན། ། འདི་ནི་བདག་ལ་ཐ་དད་མེད། ། སྤང་ཞིང་བསྣན་དུ་ཅུང་ཟད་མེད། །
མ་འཁྲུལ་བླ་མའི་བཀའ་དྲིན་གྱིས། ། གདོད་ནས་གྲུབ་པ་ཞེས་བྱ་སྟེ། ། ལུས་ཅན་ཀུན་གྱིས་དེ་མཐོང་དང་། ། གང་གིས་མཐོང་དང་དྲན་ཙམ་གྱིས། ། བསམ་པ་རྫོགས་མཛད་ཟུང་འཇུག་སྐུ། ། དེ་ལྟར་བདག་ཉིད་གསལ་བར་བལྟ། ། བདག་གིས་ཐུགས་ཀྱི་ས་བོན་ལས། ། ས་གསུམ་འོད་ཟེར་རབ་འཕྲོས་པས། ། མཐོང་ཐོས་དྲན་པའི་སྤྱོད་ཡུལ་དུ། ། མ་ལུས་ལུས་པ་མེད་པ་ཡི། །
བརྟན་གཡོའི་དངོས་པོ་ཅི་སྙེད་པ། ། དཔལ་ལྡན་གཤིན་རྗེ་གཤེད་དམར་པོའི། ། ཁམས་གསུམ་མིན་ཏེ་གཞལ་ཡས་ཁང་། ། སྲོག་ཆགས་མིན་ཏེ་རྒྱལ་བ་རྣམས། ། ཕུང་པོ་དང་ནི་སྐྱེ་མཆེད་དང་། ། ཁམས་རྣམས་མིན་ཏེ་དཀྱིལ་འཁོར་པ། ། རང་བཞིན་འོད་གསལ་ངོ་བོ་ཉིད། ། མེ་ལོང་ནང་གི་གཟུགས་བརྙན་ལྟར། ། སྒྱུ་མ་ལྟ་བུའི་ཏིང་འཛིན་གྱིས། ། རྨི་ལམ་ཇི་བཞིན་གོམས་པར་བྱེད། །
བར་མའི་སྲིད་པ་རབ་སྦྱོང་བས། ། དེ་བཞིན་གཤེགས་པའི་དངོས་གྲུབ་ཐོབ། ། ཞེས་གསུངས་པ་ལྟར། ཟབ་གསལ་གཉིས་སུ་མེད་པའི་བསྐྱེད་རིམ་སྒྱུ་མ་ལྟ་བུའི་ཚུལ་དུ་བསྒོམ་པར་གསུངས་ཤིང་། མདོར་ན་འཕགས་པ་ཀླུ་སྒྲུབ་ཀྱི་རིམ་ལྔ་ལས། སྔགས་དང་ཕྱག་རྒྱའི་སྦྱོར་བ་དང་། ། དཀྱིལ་འཁོར་ལ་སོགས་རྣམ་རྟོག་དང་། ། སྦྱིན་སྲེག་གཏོར་མའི་བྱ་བ་ཀུན། ། རྟག་ཏུ་སྒྱུ་མ་བཞིན་དུ་བྱ། ། ཞི་བ་དང་ནི་རྒྱས་པ་དང་། །
དེ་བཞིན་དབང་དང་མངོན་སྤྱོད་དང་། ། དགུག་སོགས་གང་ཡང་རུང་བ་ཀུན། ། དབང་པོ་གཞུ་དང་མཚུངས་པར་བྱ། ། སྒེག་སོགས་ཉེ་བར་སྤྱོད་པ་དང་། ། གླུ་དང་རོལ་མོ་སོགས་བསྟན་དང་། ། སྒྱུ་རྩལ་རྣམས་ལ་རབ་འཇུག་པ། ། ཆུ་ཟླ་བཞིན་དུ་རབ་ཏུ་བྱ། ། གཟུགས་དང་སྒྲ་དང་དེ་བཞིན་དྲི། ། རོ་དང་རེག་བྱ་ཉིད་དག་ལ། ། མིག་ལ་སོགས་པ་རབ་འཇུག་པ། །
སྒྱུ་མ་ལྟ་བུར་ཉེ་བར་བརྟེན། ། འདིར་ནི་མང་དུ་སྨོས་ཅི་དགོས། ། རྡོ་རྗེ་ཐེག་པར་རྣལ་འབྱོར་པས། ། དེ་ཉིད་གང་གང་དམིགས་བྱ་བ། ། དེ་དེ་སྒྱུ་མ་ཁོ་ནར་གསུངས། ། ཞེས་གསུངས་པའི་ཕྱིར་རོ། ། མདོར་ན་བསྐྱེད་རིམ་སྒོམ་པའི་དུས་སུ་ཟབ་གསལ་གཉིས་སུ་མེད་པའི་ཚུལ་བསྒོམ་དགོས་པའི་རྒྱུ་མཚན་ཡང་། དེ་ལ་ཟབ་པ་ནི་སྤྲོས་པ་མཐའ་དག་དང་བྲལ་བ་ནམ་མཁའི་དབྱིངས་ལྟ་བུ་ཡིན་ལ། གསལ་བ་ནི་སྣང་ཕྱོགས་ལྷའི་འཁོར་ལོར་ཤར་བ་ཡིན་ཞིང་། གཉིས་སུ་མེད་པ་ནི་སྣང་ཕྱོགས་ལྷའི་འཁོར་ལོ་བདེ་སྟོང་སྒྱུ་མ་ལྟ་བུ་ཡིན་པས།
དེ་བསྒོམ་པར་བྱ་བ་ཡིན་ལ། དེ་ལྟར་བསྒོམ་པས་བདག་འཛིན་ལ་སོགས་འཁོར་བའི་གཉེན་པོ་བྱེད་པ་ཡིན་ཏེ། སློབ་དཔོན་ཆེན་པོ་ཛྙཱ་ན་ཤྲིས་མཐའ་གཉིས་སེལ་བ་ལས། དེ་ཡང་སྔགས་འདི་དག་གི་ཐུགས་ལ་སྦྱོར་བ་ནི། དུས་དང་གནས་སྐབས་ཐམས་ཅད་དུ་བདག་མེད་པ་སྒྱུ་མ་དང་འདྲ་བར་བལྟ་བ་དང་མི་བྲལ་བས་གནས་པ་ཡིན་ཏེ། ཇི་སྐད་དུ། མང་དུ་སྨྲ་བ་འདིར་ཅི་དགོས། ། རྡོ་རྗེ་ཐེག་པར་དེ་ཉིད་ནི། ། རྣལ་འབྱོར་པ་ཡིས་གང་གང་དམིགས། ། དེ་དང་དེ་ནི་སྒྱུ་མར་བལྟ། །
ཞེས་གསུངས་པ་ལྟ་བུའོ། ། དེ་ལྟར་ཀུན་ནས་ཉོན་མོངས་པ་དང་རྣམ་པར་བྱང་བའི་ཆོས་ཐམས་ཅད་སྒྱུ་མ་དང་འདྲ་བར་བལྟ་བ་དང་མ་བྲལ་བས། ཉོན་མོངས་པའི་ཚེ་མེད་པར་སྤོང་བ་དང་། དགེ་བ་ལ་རློམ་སེམས་ལ་སོགས་པ་འདོར་ལ། དེ་ཉིད་ཀྱིས་དེས་འཇིག་རྟེན་ལས་འདས་པའི་ཕུན་སུམ་ཚོགས་པ་མ་ལུས་པ་ཐོབ་པ་ན། ཐུགས་ལ་གནས་པས་ཡོན་ཏན་ཐམས་ཅད་ཐོབ་པའོ། ། དེ་ལྟ་བུ་ནི་དབུ་མ་པས་ཀྱང་འདོད་པ་ཉིད་དེ། བདག་ནི་མཉམ་པར་བཞག་པའམ་ལང་ཞེས་རློམ་སེམས་མེད། ཅེས་དང་། ཇི་ལྟར་དུག་དང་འདྲེས་པའི་ཁ་ཟས་བཟང་ཟ་བ། །
དཀར་པོའི་ཆོས་ལ་དམིགས་པའང་དེ་བཞིན་རྒྱལ་བས་གསུངས། ། ཞེས་བྱ་བ་ལ་སོགས་པས། དུས་དང་གནས་སྐབས་ཐམས་ཅད་དུ་ཀུན་ནས་ཉོན་མོངས་པ་དང་། རྣམ་པར་བྱང་བའི་ཆོས་ཐམས་ཅད་སྒྱུ་མ་འདྲ་བར་བལྟ་བར་གསུངས་ཀྱིས། དེ་ལས་གཞན་དུ་མ་ཡིན་ནོ་ཞེ་ན། དེ་ནི་བདེན་མོད་ཀྱིས། འོན་ཀྱང་ལམ་དེར་ནི་སྡོམ་པའི་དབང་དུ་བྱས་ཏེ། དེ་ལྟར་མ་བལྟས་ན། སྡོམ་པ་ཉམས་པ་ཞེས་མ་བཞག་ལ། དེ་ཉིད་ཀྱིས་ཤིན་ཏུ་གཡེལ་བས་བརྒྱ་ལམ་ན་ཉེས་པ་དེ་འབྱུང་བ་དང་འབྲེལ་བ་ཡིན་ན།
ལམ་འདིར་ནི་སྐུ་གསུང་ཐུགས་ཀྱི་དམ་ཚིག་ལས་འགལ་ཏེ། ཤེས་པ་དེ་དང་བྲལ་བས་ན་ཐུགས་ཀྱི་དམ་ཚིག་མཉམ་པར་བཞག་པས་ན། དེས་འཇིགས་པས་བསྐུལ་ཏེ། རྟག་ཏུ་ཏིང་ངེ་འཛིན་དེ་དང་བྲལ་བར་མི་བྱེད་ཅིང་། བྲལ་བར་གྱུར་ན་ཡང་འགལ་བ་ཡོད་པས་སྡོམ་ཞིང་འཆགས་ལ་ཡང་སྦྱོར་བས་ན་རྟག་ཏུ་མ་བྲལ་བ་སྟེ། དེ་བས་ན་དེ་བཞིན་གཤེགས་པའི་ཐུགས་དངོས་པོར་འཛིན་པ་ལས་རྟག་ཏུ་དབེན་པ་ལྟར། སྔགས་པའི་ཤེས་པ་ཡང་རྟག་ཏུ་དངོས་པོར་འཛིན་པ་ལས་གྲོལ་ཞིང་སྒྱུ་མ་འདྲ་བར་རང་བཞིན་གཅིག་པ་ལས་མི་ཕྱེད་པས་འདི་ནི་རྡོ་རྗེ་ཐེག་པ་ཞེས་བྱ་ལ། ལམ་གཞན་པས་མྱུར་བ་ཡིན་ནོ། ། དེ་བས་ན་ཐེག་པ་ཆེན་པོ་འདི་ནི་དབང་པོ་རྣོན་པོའི་དབང་དུ་བྱས་པ་ཡིན་ནོ། ། ཞེས་གསུངས་པའི་ཕྱིར་རོ།
༈ །གཉིས་པ་དེ་ལྟར་བསྒོམ་པས་སྤང་བྱའི་གཉེན་པོ་བྱེད་ཚུལ་ནི། སློབ་དཔོན་ཆེན་པོ་སངས་རྒྱས་ཡེ་ཤེས་ཞབས་ཀྱིས་སྒྲུབ་ཐབས་ཀུན་བཟང་ལས། ཐ་མལ་རྣམ་རྟོག་རྒྱུན་ལས་གཞན་པ་ཡི། ། སྲིད་པའི་སྡུག་བསྔལ་གཞན་ཅིའང་ཡོད་མ་ཡིན། ། དེ་དང་འགལ་བར་གྱུར་པ་ཡི་ནི་སེམས། ། འདི་ནི་མངོན་སུམ་དུ་ནི་རྟོགས་པར་འགྱུར། ། ཟབ་ཅིང་རྒྱ་ཆེ་བ་ཡི་བདག་ཉིད་ཅན། ། གང་ཡིན་དེར་ནི་ཀུན་རྟོག་སྣང་མི་འགྱུར། ། ཞེས་གསུངས་པའི་དོན་ནི། ཐ་ག་ནས་བསྐྱེད་རིམ་གྱི་ལམ་བསྒོམ་པ་ལ་འབད་པ་བྱས་པས་ཐམས་ཅད་འཁོར་བ་ལས་གྲོལ་བའི་ཆེད་ཡིན་ན།
ལམ་འདིས་འཁོར་བ་ལས་གྲོལ་བར་མི་འགྱུར་ཏེ། བདག་མེད་བསྒོམ་པ་མི་འདུག་པའི་ཕྱིར་ཞེས་པའི་རྒོལ་བ་བཀོད་ནས། དེའི་ལན་དུ་གཞུང་འདིས་བསྐྱེད་རིམ་འཁོར་བའི་རྩ་བ་དང་འགལ་ལུགས་བཤད་ལ། སློབ་དཔོན་དམན་པའི་ཞབས་ཀྱིས་ཀྱང་། དེ་ནི་རབ་ཏུ་བྱེད་པ་མདོར་བསྡུས་ནས་བསྟན་པའི་ཕྱིར། གོང་དུ་གསུངས་པའི་དཀྱིལ་འཁོར་གྱི་འཁོར་ལོ་བསམ་གྱིས་མི་ཁྱབ་པའི་རང་བཞིན་དེ་ཉིད་སྲིད་པའི་སྡུག་བསྔལ་གྱི་གཉེན་པོར་གསུངས་པས། ཞེས་བསྐྱེད་རིམ་དང་འཁོར་བའི་རྩ་བ་བདག་འཛིན་གཉིས་འགལ་བ་གསལ་བར་གསུངས་ལ། འགལ་ལུགས་ནི་རྣམ་པ་འགལ་བ་སྟེ། དཔལ་འབྲས་རྡོ་རྗེས། འཁོར་ལོའི་རྣམ་པའི་སེམས་དེ་ལ་སྒོམ་པ་པོ་རང་ཉིད་ཀྱིས་རྟོགས་པར་འགྱུར་རོ། །
ཞེས་གསུངས་པ་ལྟར། ཟབ་གསལ་གཉིས་མེད་ཀྱི་འཁོར་ལོའི་རྣམ་པ་ཅན་གྱིས་སེམས་དེ་སྐྱེས་པའི་དུས་ན་བདག་འཛིན་གཏན་ནས་མི་སྣང་བའི་ཕྱིར་རོ། ། གལ་ཏེ་དེ་སྐྱེས་པའི་ཚེ་བདག་འཛིན་མི་སྣང་བས་དེས་དེ་འགོག་མི་ནུས་ཏེ། གལ་ཏེ་གཞན་དུ་ནམ་མཁའ་མཐའ་ཡས་སྐྱེ་མཆེད་བསྒོམ་པས་ཀྱང་ལྡོག་པར་འགྱུར་རོ། ། ཞེས་པའི་ལན་དུ་ཤནྟི་པས། དཀྱིལ་འཁོར་གྱི་རྣམ་པ་ཅན་གྱི་སེམས་ནི་མི་བདེན་པའི་རྣམ་པར་རྟོག་པ་ཐམས་ཅད་གསལ་བ་ལ་འཇུག་པ་ཡིན་པའི་ཕྱིར་རོ། ། དེ་ཡང་ལྷན་ཅིག་མི་སྣང་བ་ཙམ་གྱིས་མ་ཡིན་ནོ། ། ཞེས་དང་། ནམ་མཁའ་མཐའ་ཡས་སྐྱེ་མཆེད་ལ་སོགས་པ་ནི་བདག་མེད་པའི་རྣམ་པར་འཇུག་པ་མ་ཡིན་ཏེ། དེ་བདག་ཏུ་བལྟ་བ་ལས་མི་ལྡོག་པའི་ཕྱིར་རོ། །
དེའི་རྒྱུ་སྡུག་བསྔལ་ཡང་ལྡོག་པ་མ་ཡིན་ནོ། ། དེ་ཡང་འདི་ནི་སྐྱེ་བ་ནས་སྐྱེ་བར་བརྒྱུད་པའི་རྒ་བ་དང་འཆི་བ་ལ་སོགས་པའི་སྡུག་བསྔལ་གྱི་བདེན་པའོ། ། དེའི་རྒྱུར་གྱུར་པའི་བདག་ཏུ་བལྟ་བ་ལ་སོགས་པ་ནི་ཀུན་འབྱུང་གི་བདེན་པའོ། ། དེའི་གཉེན་པོར་གྱུར་པ་དཀྱིལ་འཁོར་གྱི་འཁོར་ལོ་ལམ་གྱི་བདེན་པའོ། ། སྡུག་བསྔལ་ཀུན་འབྱུང་ཤིན་ཏུ་མེད་པར་བྱས་པའི་ཕྱིར། སེམས་ཀྱི་རྒྱུན་གྱི་མཚན་ཉིད་ཅན་གནས་ཡོངས་སུ་གྱུར་པ་ནི་འགོག་པའི་བདེན་པ་སྟེ། འདི་ནི་འདིར་དོན་དམ་པའོ། ། ཞེས་གསུངས་པས་ནམ་མཁའ་མཐའ་ཡས་བསྒོམས་ཀྱང་བདག་འཛིན་ལ་མི་གནོད་པ་དང་། ཟབ་གསལ་གཉིས་མེད་ཀྱི་འཁོར་ལོའི་རྣམ་པ་བསྒོམ་པས་བདག་འཛིན་གྱི་གཉེན་པོ་བྱེད་ཚུལ་ལེགས་པར་ཕྱེ་ནས་གསུངས་སོ། ། དེ་ལྟར་གནོད་བྱ་གནོད་བྱེད་དུ་ལན་གཅིག་མཐོང་བའི་གཉེན་པོའི་རྒྱུན་རིམ་གྱིས་གོམས་པར་བྱས་ན་དེའི་སྟོབས་ཀྱིས་མི་མཐུན་པའི་ཕྱོགས་ཀྱང་རིམ་གྱིས་འགགས་པས་མཐར་རྩ་བ་ནས་སམ་དྲུངས་ནས་འབྱིན་པ་ཡིན་ཏེ།
སྒྲུབ་ཐབས་ཀུན་བཟང་ལས། གང་ཞིག་གང་དང་མི་མཐུན་པ་དག་ཏུ། ། ལན་གཅིག་གྱུར་པའང་དེ་བགྲོད་རྒྱས་འགྱུར་བར། ། མཐོང་དང་བསླབ་པ་རྣམ་པར་འཕེལ་བ་དག ། རང་གི་མི་མཐུན་ཤིན་ཏུ་འགག་པར་བྱེད། ། ཅེས་གསུངས་པའི་ཕྱིར་རོ། ། མདོར་ན་དམིགས་པ་ལྷ་ལ་དམིགས་ནས་རྣམ་པ་རང་བཞིན་མེད་པའི་དོན་ལ་ཞུགས་པའི་བློས་གཟུགས་རྣམས་རྟེན་དང་བརྟེན་པར་བཅས་པ་ལྷའི་རྣམ་པར་ཤར་བའི་ཟབ་གསལ་གཉིས་མེད་ཀྱི་རྣལ་འབྱོར་བསྒོམ་པས་བདག་འཛིན་གྱི་གཉེན་པོ་བྱེད་ཚུལ་འདི་ལྟར་དུ་ལེགས་པར་མ་ཤེས་པའི། ཞེ་སྡང་དང་ཁྲོ་བོའི་རྣལ་འབྱོར་སྦྲེལ་ནས་བསྒོམ་པ་ན། འཇམ་དཔལ་རྩ་རྒྱུད་ལས་གསུངས་པའི་ཙ་ནག་སྐྱ་བཞིན་སུས་ཀྱང་མི་ཐུབ་པའི་རུ་ཏྲ་ཆེན་པོར་སྐྱེས་ནས་ལས་བསགས་པའི་སྟོབས་ཀྱིས་སེམས་ཅན་དམྱལ་བ་ཆེན་པོར་འགྲོ་བའི་ཉེན་ཡོད་པས། དེ་ལྟར་མི་འགྱུར་བའི་ཐབས་ལ་འབད་འཚལ་ཏེ།
དེའང་ཇི་སྐད་དུ། འཇམ་དཔལ་རྩ་རྒྱུད་ལས། སློབ་དཔོན་སྙིང་པོའི་ཐིག་ལེ་པས། ། རྒྱལ་པོ་དེ་ཡི་བློན་པོ་ནི། ། ཙ་ནག་སྐྱ་ཞེས་རྣམ་གྲགས་པ། ། བྲམ་ཟེའི་ཁྱིའུས་ཁྲོ་བོ་འགྲུབ། ། གཤིན་རྗེའི་གཤེད་ཅེས་བྱ་བ་ཉིད། ། བློ་ངན་དེས་ནི་དེ་ཡང་འགྲུབ། ། དེ་ནི་ཁྲོ་བས་ཟིལ་གྱིས་ནོན། ། སྲོག་ཆགས་དག་གི་འཚོ་བ་བཅད། །
དེ་ཚེ་རྒྱལ་པོ་གསུམ་གྱི་བར། ། ཤིན་ཏུ་མི་ཟད་སྡིག་པ་བྱས། ། དེ་ནི་དུས་རིང་འཚོ་བ་ཡིས། ། བྲམ་ཟེ་ངན་པ་འབྱུང་བར་འགྱུར། ། དེ་ཡི་སྔགས་ཀྱི་མཐུ་ཡིས་ནི། ། ལུས་དེ་ལྷ་མིན་བསྟན་པར་བྱེད། ། ལྷ་མིན་ལུས་ལ་ཞུགས་ནས་ནི། ། དེ་ནི་དུས་རིང་འཚོ་བར་བྱེད། ། དེ་ནས་ལུས་དེ་ཞིག་ནས་ཀྱང་། ། མནར་མེད་དམྱལ་བར་ཡང་དག་འགྲོ །
དེ་ནས་དམྱལ་བའི་སྡུག་བསྔལ་དེ། ། བློ་ངན་དེས་ནི་རྗེས་སུ་མྱོང་། ། ཞེས་གསུངས་པ་ལྟར་རོ། ༈ །གཉིས་པ་གྱ་ནོམ་ལྷར་ཞེན་གྱི་གཉེན་པོར་རྫོགས་རིམ་བསྒོམ་པ་ནི། ཧེ་བཛྲའི་ཕྱི་མའི་གཉིས་པ་ལས། བསྐྱེད་པའི་རིམ་པའི་རྣལ་འབྱོར་གྱིས། ། བརྟུལ་ཤུགས་ཅན་གྱིས་སྤྲོས་པ་བསྒོམ། ། སྤྲོས་པ་རྨི་ལམ་ལྟར་བྱས་ན། ། སྤྲོས་པ་ཉིད་ཀྱང་སྤྲོས་མེད་བྱས། ། ཞེས་གསུངས་པས།
བསྐྱེད་རིམ་གྱི་སྣང་ཕྱོགས་ཐམས་ཅད་ལྷའི་འཁོར་ལོ་བསྒོམ་པ་ལ་སྟོང་ཉིད་ཀྱིས་རྒྱས་བཏབ་ནས་ལྷ་སྐུ་སྒྱུ་མ་ལྟ་བུའི་ཚུལ་དུ་བསྒོམ་པ་ཡོད་ཀྱང་། རྫོགས་རིམ་པ་ལྟར་གྱི་རྩ་ཐིག་རླུང་གསུམ་ལ་གནད་དུ་བསྣུན་པའི་སྟོབས་ཀྱིས་སྐྱེས་པའི་དཀྱིལ་འཁོར་གྱི་འཁོར་ལོ་སྒྱུ་མ་ལྟ་བུར་རྟོགས་པ་དང་འདྲ་བ་མེད་པའི་ཕྱིར་ཏེ། སློབ་དཔོན་འཕགས་པ་ལྷས་སྤྱོད་བསྡུས་ལས། གང་མདོ་སྡེའི་ཚུལ་ལ་བཞུགས་པ་དང་། བསྐྱེད་པའི་རིམ་པ་ལ་གནས་པའི་སྒོམ་པ་པོ་རྣམས་ཀྱང་ཆོས་ཐམས་ཅད་སྒྱུ་མ་ལྟ་བུ་དང་། རྨི་ལམ་ལྟ་བུ་དང་། གཟུགས་བརྙན་ལྟ་བུའོ། ། ཞེས་དཔེར་བརྗོད་ཅིང་ལྷག་པར་མོས་ཀྱང་། དེ་རྣམས་ཀྱི་དཔེས་བདག་ལ་བྱིན་གྱིས་བརླབས་པའི་མན་ངག་ཡེ་ཤེས་ཙམ་གྱིས་ཡིད་ཀྱི་རང་བཞིན་ལྷའི་སྐུ་རྫོགས་པར་འགྱུར་བ་ཤེས་པས་ཏེ་མི་འགྱུར་རོ། ། ཞེས་གསུངས་པའི་ཕྱིར་རོ། །
འདིའི་རྒྱུ་མཚན་རྒྱས་པར་དཔལ་གསང་བ་འདུས་པའི་རྒྱུད་ལ་སོགས་པ་རྒྱུད་སྡེ་དྲི་མ་མེད་པ་རྣམས་ཀྱི་རྫོགས་རིམ་གྱི་བཤད་པ་རྣམས་ཀྱི་སྟེང་དུ་ཤེས་པར་བྱའོ།། ༈ །།སྤྱི་དོན་གཉིས་པ་ཐོབ་བྱའི་སྐུ་གཉིས་ཡོད་པའི་དབང་གིས་བསྐྱེད་རྫོགས་གཉིས་ཀ་བསྒོམ་དགོས་པ་ལ་གཉིས། བསྐྱེད་རིམ་བསྒོམ་པས་གཟུགས་སྐུའི་ཉེར་ལེན་གྱི་རྒྱུ་བྱེད་པའི་སྒོ་ནས་དེ་ཉིད་ཐོབ་པ་དང་། རྫོགས་རིམ་གྱིས་ཆོས་སྐུའི་ཉེར་ལེན་གྱི་རྒྱུ་བྱེད་པའི་སྒོ་ནས་དེ་ཉིད་ཐོབ་པར་བྱེད་པའོ། ། དང་པོ་ནི་རྡོ་རྗེ་གུར་ལས། དེ་ཕྱིར་དཀྱིལ་འཁོར་འཁོར་ལོ་ཞེས། ། ཞེས་པ་དང་། ཐབས་ནི་བདེ་བའི་སྡོམ་པ་སྟེ། ། སངས་རྒྱས་ང་རྒྱལ་རྣལ་འབྱོར་གྱིས། ། སངས་རྒྱས་ཉིད་ནི་མྱུར་བར་འགྲུབ། །
སྟོན་པ་སུམ་ཅུ་རྩ་གཉིས་མཚན། ། གཙོ་བོ་དཔེ་བྱད་བརྒྱད་བཅུར་ལྡན། ། དེ་ཡི་ཐབས་ནི་གཟུགས་ཅན་ནོ། ། ཞེས་དང་། ཐམས་ཅད་གསང་བ་ལས་ཀྱང་། སངས་རྒྱས་ཉིད་ནི་མདོར་བསྡུ་ན། ། ཏིང་འཛིན་ཡེ་ཤེས་ལས་ངེས་བྱུང་། ། སངས་རྒྱས་རྣལ་འབྱོར་མ་རྟོགས་པ། ། སངས་རྒྱས་རྣལ་འབྱོར་པས་མི་ཐོབ། ། ཅེས་དང་།
དེའི་དོན་གྲུབ་ཆེན་དཔལ་འཛིན་གྱིས། སངས་རྒྱས་ཀྱི་རྣལ་འབྱོར་སེམས་ཅན་མ་ལུས་པ་འདུལ་བ་ཁྲོ་ཞིང་ཞི་བའི་བདག་ཉིད་ཅན་གཤིན་རྗེ་གཤེད་ཉིད་དོ། ། ཞེས་གསུངས་པའི་ཕྱིར་རོ། ། གཉིས་པ་ནི་སམ་བུ་ཊི་ལས། རང་བྱུང་ངོ་བོ་ཉིད་འདི་ནི། ། ཆོས་ཀྱི་སྐུར་ནི་རབ་ཏུ་གྲགས། ། ཞེས་དང་། གུར་ལས། ཆོས་ཀྱི་དབྱིངས་ནི་འོད་གསལ་བ། ། གང་ཞིག་བསྒོམ་པ་དེ་བས་ན། །
སེམས་ཅན་སངས་རྒྱས་མཉམ་པར་འགྱུར། ། ཞེས་དང་། རིམ་ལྔའི་འགྲེལ་པར། གྲུབ་ཆེན་ཀླུའི་བྱང་ཆུབ་ཀྱིས། སྐས་ཀྱི་རིམ་པའི་ལམ་ནས་འཛེག་པའི་སྐྱེས་བུ་ནི་རིམ་གྱིས་རིམ་གྱིས་ཁང་བཟང་ལ་སོགས་པའི་རྩེ་མོ་མཐོན་པོར་ཕྱིན་པ་དེ་བཞིན་དུ། རྡོ་རྗེའི་བཟླས་པ་ལ་སོགས་པའི་རིམ་པ་བསྒོམ་པས། རིམ་གྱིས་རིམ་གྱིས་ངག་ལ་སོགས་པ་རྣམ་པར་དག་པའི་རིམ་གྱིས་བརྟག་ཏུ་དགེས་པའི་རང་བཞིན་རྡོ་རྗེ་འཆང་ཆེན་པོའི་གོ་འཕང་མི་སློབ་པའི་ལམ་གྱིས། རང་བཞིན་གྱི་ཆོས་ཀྱི་སྐུའི་ངོ་བོ་ཐོབ་བོ་ཞེས་བྱ་བའི་ཐ་ཚིག་གོ ། ཞེས་གསུངས་པའི་ཕྱིར་རོ། ། མདོར་ན་འབྲས་བུའི་དུས་སུ་གཟུགས་སྐུ་ཐོབ་པ་ལ།
ལམ་དུས་སུ་བསྐྱེད་རིམ་གྱི་ཉེར་ལེན་གྱི་རྒྱུ་དང་། རྫོགས་རིམ་གྱིས་ལྷན་ཅིག་བྱེད་པའི་རྐྱེན་བྱེད་པའི་སྒོ་ནས་ཐོབ་པར་བྱེད་དགོས་ལ། འབྲས་བུའི་དུས་སུ་ཆོས་སྐུ་ཐོབ་པ་ལ་ལམ་དུས་སུ་རྫོགས་རིམ་གྱིས་ཉེར་ལེན་གྱི་རྒྱུ་དང་། བསྐྱེད་རིམ་གྱིས་ལྷན་ཅིག་བྱེད་པའི་རྐྱེན་བྱེད་པའི་སྒོ་ནས་ཐོབ་པར་བྱེད་དགོས་པའི་ཕྱིར་རོ། ། སྤྱི་དོན་ལྔ་པ། རིམ་གཉིས་ཀྱི་གོ་རིམ་ངེས་པ་ནི། འཕགས་པ་ཀླུ་སྒྲུབ་ཡབ་སྲས་ཀྱི་བཞེད་པས། སྔོན་དུ་རིམ་པ་དང་པོ་བརྟན་པར་བྱས་ནས། དེའི་རྗེས་ལ་རིམ་པ་གཉིས་པ་བསྒོམ་དགོས་པའི་ངེས་པ་མཛད་དེ། རིམ་ལྔ་ལས།
བསྐྱེད་པའི་རིམ་པ་ལ་གནས་ནས། ། རྫོགས་པའི་རིམ་པ་འདོད་རྣམས་ལ། ། ཐབས་ནི་རྫོགས་པའི་སངས་རྒྱས་ཀྱིས། ། སྐས་ཀྱི་གདངས་བུའི་ཚུལ་དུ་གསུངས། ། ཞེས་དང་། སྤྱོད་བསྡུས་ལས། སེམས་ཅན་དང་པོའི་ལས་ཅན་རྣམས། ། དམ་པའི་དོན་ལ་འཇུག་པ་ལ། ། ཐབས་འདི་རྫོགས་པའི་སངས་རྒྱས་ཀྱིས། ། སྐས་ཀྱི་རིམ་པ་ལྟ་བུར་གསུངས། །
ཞེས་དང་། གང་གི་ཚེ་སངས་རྒྱས་ཀྱི་ཐེག་པའི་བསམ་པ་ལ་ལོབ་པར་གྱུར་པ་དེའི་ཚེ། ཐེག་པ་གསར་པ་ལ་དྲན་པ་གཅིག་པའི་ཏིང་ངེ་འཛིན་ལ་སློབ་བོ། ། གང་གི་ཚེ་ཐེག་པ་གསར་པ་ལ་དྲན་པ་གཅིག་པའི་ཏིང་ངེ་འཛིན་ལ་ལོབ་པ་དེའི་ཚེ་རྟོགས་པའི་རྣལ་འབྱོར་ལ་སློབ་བོ། ། གང་གི་ཚེ་རྟོགས་པའི་རྣལ་འབྱོར་ལ་ལོབ་པ་དེའི་ཚེ་ལས་དང་པོའི་ཏིང་ངེ་འཛིན་ལ་རབ་ཏུ་གནས་པར་འགྱུར་རོ། ། གང་གི་ཚེ་ལས་དང་པོ་པའི་ཏིང་ངེ་འཛིན་ལ་གནས་པ་དེའི་ཚེ་རིགས་བརྒྱའི་དབྱེ་བ་ལ་འཇུག་གོ ། གང་གི་ཚེ་རིགས་བརྒྱའི་དབྱེ་བས་ལུས་རྣམ་པར་དབེན་པ་ཤེས་པ་དེའི་ཚེ་སྐུ་རྡོ་རྗེའི་ཏིང་ངེ་འཛིན་ལ་གནས་པར་འགྱུར་རོ། ། ལུས་རྣམ་པར་དབེན་པ་ལ་གནས་ནས་ཨ་ལི་ཀ་ལིའི་སྒོ་ནས་ངག་དབེན་པ་ལ་འཇུག་གོ ། གང་གི་ཚེ་རྡོ་རྗེའི་བཟླས་པའི་རིམ་གྱིས་སྲོག་དང་རྩོལ་བ་ཤེས་པ་དེའི་ཚེ་གསུང་རྡོ་རྗེའི་ཏིང་ངེ་འཛིན་ལ་གནས་པར་འགྱུར་རོ། ། ཞེས་སོགས་རིམ་པ་གཉིས་པོ་གོ་རིམ་བཞིན་དུ་བསྒོམ་པ་ལ་སྔ་མ་སྔ་མ་ལ་བརྟན་པ་མ་ཐོབ་ཀྱི་བར་དུ་ཕྱི་མ་ཕྱི་མ་མི་བསྒོམ་པའི་ངེས་པ་ཅན་དང་བཅས་པར་གསུངས་སོ། །
དེ་བཞིན་དུ་གྲུབ་ཆེན་ཌོམ་བྷི་ཧེ་རུ་ཀས་ཀྱང་། བསྐྱེད་རིམ་བསྟན་ནས་རྫོགས་རིམ་བསྒོམ་པར་བཞེད་དེ། བདག་མེད་མའི་སྒྲུབ་ཐབས་ལས། བློ་བཟང་དང་པོ་བསྐྱེད་པའི་རིམ་པ་སྒོམ་པར་བྱེད་དང་ལག་པའི་ཕྱག་རྒྱ་དང་། ། སྔགས་ནི་རྣམ་དག་གུག་བསྐྱེད་ཆོ་ག་ཐམས་ཅད་ངེས་པར་དྲན་པ་བྲལ་མི་བྱ། ། ཕྱིས་ནས་བློ་བཟང་རང་ཤིང་སྐད་གཅིག་རྒྱུན་དུ་དེ་ཉིད་གཅིག་གི་སེམས་དང་ལྡན། ། རྫོགས་པའི་རིམ་པ་བསྒོམ་པས་སྲིད་པ་རྣམ་སྤངས་ལྷན་ཅིག་སྐྱེས་པ་རྟག་ཏུ་བསམ། ། ཞེས་གསུངས་པའི་ཕྱིར་རོ། ། རྗེ་གྷ་ཡ་དྷ་རའི་བཞེད་པས་ཧེ་བཛྲ་ལས། བསྐྱེད་པའི་རིམ་པ་ཉིད་དང་ནི། །
རྫོགས་པ་ཡི་ནི་རིམ་པ་ཉིད། ། རིམ་གཉིས་རྣམ་པར་གནས་ནས་ནི། ། རྡོ་རྗེ་ཅན་གྱིས་ཆོས་འཆད་དོ། ། ཞེས་གསུངས་པ་ལ་བརྟེན་ནས། ཐུན་སྟོད་ལ་བསྐྱེད་རིམ་དང་། ཐུན་སྨད་ལ་རྫོགས་རིམ་བསྒོམ་པར་བཞེད་དོ།། ༈ །།སྤྱི་དོན་དྲུག་པ། རིམ་གཉིས་སོ་སོའི་བསྒོམ་ཚུལ་ནི་རྒྱུད་དང་དེའི་དགོངས་འགྲེལ་དུ་གྱུར་པའི་གྲུབ་ཆེན་རྣམས་ཀྱིས་མཛད་པའི་བསྐྱེད་རྫོགས་ཀྱི་མན་ངག་རྣམས་ཀྱི་སྟེང་དུ་ཤེས་པར་བྱའོ། ། དེ་རྣམས་ཀྱིས་རིམ་གཉིས་ཀྱི་ངོ་བོ། དབྱེ་བ།
ངེས་ཚིག གྲངས་ངེས། གོ་རིམ་ངེས་པ། སོ་སོའི་བསྒོམ་ཚུལ་ཏེ། དོན་དྲུག་གི་སྒོ་ནས་བསྒོམ་བྱའི་ལམ་རིམ་པ་གཉིས་ལ་ཐོས་བསམ་གྱིས་སྒྲོ་འདོགས་གཅོད་ཚུལ་བྱེ་བྲག་ཏུ་བཤད་པ་བསྟན་ཟིན་ཏོ། ། གསུམ་པ་སྒྲོ་འདོགས་ཆོད་པའི་རིམ་གཉིས་ཉམས་སུ་ལེན་ཚུལ་བཤད་པ་ལ་གསུམ། སྤྱིར་གང་ལ་གནད་དུ་བསྣུན་ཡུལ་གྱི་སྦྱང་གཞི་ངོས་བཟུང་བ། བྱེ་བྲག་ཏུ་སྦྱང་གཞིའི་གཙོ་བོ་མངལ་སྐྱེས་ཡིན་པའི་དབང་དུ་བྱས་ནས་རྡོ་རྗེ་ལུས་ཀྱི་གནས་ལུགས་བཤད་པ། སྦྱང་གཞི་དེ་དག་སྦྱོང་བྱེད་ཀྱི་བསྐྱེད་རྫོགས་གཉིས་ཀྱི་སྦྱང་གཞིའི་ལུས་ལ་གནད་དུ་བསྣུན་ཚུལ་བཤད་པའོ། ། དང་པོ་ནི།
རྗེ་བཙུན་ཆེན་པོས། གསུམ་པོ་རེ་རེས་ཀྱང་སྐྱེ་འཆི་ལ་སོགས་པ་སྦྱོང་བ་ནི་སྦྱང་གཞི་དང་སྦྱོང་བྱེད་ཐམས་ཅད་ངོ་སྤྲད་པ། ལམ་ཐམས་ཅད་གཅིག་ཏུ་བསྲེས་ནས་སྟོན་པ་འདི་ནི་རྣལ་འབྱོར་དབང་ཕྱུག་བིརྺ་པའི་བཞེད་པ་ཡིན་ནོ། ། ཞེས་གསུངས་པ་ལྟར། སེམས་ཅན་གྱི་སྐྱེ་ཤི་བར་དོ་གསུམ་ཀ་བསྐྱེད་རྫོགས་ཀྱི་ལམ་གྱི་སྦྱང་གཞིར་བཤད་པ་ལྟར་ཡིན་ལ། དེ་ཡང་རྣལ་འབྱོར་པས་འཆི་བའི་རིམ་པ་ལ་སྦྱང་གཞིར་བྱས་ནས། དེ་སྦྱོང་བྱེད་ཀྱི་ལམ་ཡེ་ཤེས་ཚོགས་བསགས་སྟོང་ཉིད་བསྒོམས་ནས་སྦྱང་འབྲས་ཆོས་སྐུ་མངོན་དུ་བྱེད་ལ། བར་སྲིད་སྦྱང་གཞིར་བྱས་ནས། བར་སྲིད་དེ་ཉིད་མཚོན་བྱེད་དུ། གཞུང་ཁ་ཅིག་ཏུ་ལྷ་གང་ཡིན་པ་དེའི་ས་བོན་གྱི་ཡི་གེ་ཙམ་དང་།
ཁ་ཅིག་ཏུ་བར་དེའི་ལུས་ངག་ཡིད་གསུམ་མཚོན་བྱེད་ཨོཾ་ཨཱཿཧཱུྃ་གསུམ་དང་། ཁ་ཅིག་ཏུ་ན་ད་དཀར་ལ་དམར་བའི་མདངས་ཆགས་པ་དང་། ཁ་ཅིག་ཏུ་སྐྱེས་བུའི་གཟུགས་སུ་བསྒོམས་པས་སྦྱངས་འབྲས་ལོངས་སྐུ་མངོན་དུ་བྱེད་ལ། སྐྱེ་སྲིད་སྦྱང་གཞིར་བྱས་ནས་རྟེན་དང་བརྟེན་པའི་དཀྱིལ་འཁོར་མངོན་བྱང་ལྔ་ལས་བསྐྱེད་པ་ལ་སོགས་པས། སྦྱངས་འབྲས་སྤྲུལ་སྐུ་མངོན་དུ་བྱེད་པར་བཤད་པས་བསྐྱེད་རིམ་རྒྱས་འབྲིང་བསྡུས་གསུམ་གང་རུང་རེ་རེས་ཀྱང་སྐྱེ་ཤི་བར་དོ་གསུམ་ཀ་སྦྱངས་ནས་སྐུ་གསུམ་མངོན་དུ་བྱེད་པར་གསུངས་པ་ལྟར་ཡིན་ནོ། ཁ་ཅིག་ས་སྐྱ་པ་རྣམས་ཀྱིས་བསྐྱེད་རིམ་གྱི་ལམ་གྱིས་སྐྱེ་སྲིད་ཁོ་ན་སྦྱངས་ནས་སྦྱངས་འབྲས་སྤྲུལ་སྐུ་ཁོ་ན་མངོན་དུ་བྱེད་པར་འདོད་ཅིང་། འཆི་སྲིད་དང་བར་སྲིད་སྦྱོང་བར་མི་འདོད་པར་བཤད་པ་ནི་ཆ་མེད་པའི་རྒྱུས་གཏམ་ཁོ་ན་ཡིན་ཏེ། རྒྱུ་མཚན་རྒྱས་པར་བླ་མ་གོང་མའི་གསུང་རབ་ཏུ་བཤད་པ་ལས་ཤེས་པར་བྱའོ། ། དེ་དག་གིས་ནི་སྤྱིར་གང་ལ་གནད་དུ་བསྣུན་ཡུལ་གྱི་སྦྱང་གཞི་ངོས་བཟུང་བ་མདོར་བསྡུས་པ་བསྟན་ཟིན་ནས། གཉིས་པ་བྱེ་བྲག་ཏུ་སྦྱང་གཞིའི་གཙོ་བོ་མངལ་སྐྱེས་ཡིན་པའི་དབང་དུ་བྱས་ནས་རྡོ་རྗེ་ལུས་ཀྱི་གནས་ལུགས་བཤད་པ་ལ་བཞི།
སྦྱང་གཞིའི་གཙོ་བོ་རྡོ་རྗེ་ལུས་ཀྱི་གནས་ཚུལ་བསྟན་པ། དེ་ཐོག་མར་ཇི་ལྟར་གྲུབ་ཚུལ་བཤད་པ། བར་དུ་ཇི་ལྟར་གནས་ཚུལ་བཤད་པ། མཐའ་མར་ཇི་ལྟར་འཇིག་ཚུལ་བཤད་པའོ། ། དང་པོ་ལ་གཉིས། ལུས་སེམས་ལས་སྐྱེ་ཚུལ་བཤད་པ་དང་། སྦྱང་གཞིའི་གཙོ་བོ་མངལ་སྐྱེས་ཀྱི་ལུས་གྲུབ་ཚུལ་བཤད་པའོ། ། དང་པོ་ནི། ཕྱག་རྒྱ་ཆེན་པོ་ཐིག་ལེ་ལས། རྣམ་ཤེས་ལས་ནི་སྐྱེ་བ་རླུང་། །
དེ་ལས་མེ་ནི་སྐྱེ་བར་འགྱུར། ། དེ་ལས་ཆུ་ནི་འབྱུང་བར་འགྱུར། ། དེ་ལས་སྐྱེས་པ་ས་ཡིན་ཏེ། ། དེ་རྣམས་ཀུན་ལས་ཕུང་པོ་འབྱུང་། ། དེ་ལས་སྐྱེ་མཆེད་འབྱུང་བར་འགྱུར། ། ཞེས་གསུངས་པས། ལུས་འབྱུང་བ་བཞི་ལས་སྐྱེས་ཤིང་། འབྱུང་བ་གཞན་གསུམ་རླུང་ལས་འབྱུང་བར་བཤད་པའི་ཕྱིར་རོ། ། འོ་ན་སེམས་རང་ཉིད་གང་ལས་སྐྱེས་ཞེ་ན། སྟོང་པ་གསུམ་གྱི་རྟེན་འབྲེལ་གྱིས་སྐྱེ་བ་ཡིན་ཏེ།
དེ་ཇི་ལྟར་སྐྱེ་ཚུལ་ནི་རྗེ་བཙུན་སྐུ་མཆེད་གཉིས་ཀས། དེ་ལ་རྣམ་པར་ཤེས་པའི་རྒྱུན་སྐྱེ་བ་འདི་ཡང་རྒྱུ་དུ་མ་དང་ལྡན། རྐྱེན་དུ་མ་དང་ལྡན་ཏེ། སྔ་མའི་ཀུན་གཞི་ནི་རྒྱུ་ཡིན་ལ། ལས་ཀྱི་བག་ཆགས་བསྒོས་པ་ནི་རྐྱེན་ཡིན་ནོ། ། བག་ཆགས་ཞེས་བྱ་བ་འདི་ཇི་ལྟར་ཡིན་ཞེ་ན། སྐྱེ་བ་སྔ་མར་མ་རིག་པའི་དབང་གིས་ལས་འདུས་བྱས་པས་མངོན་པར་བསྒོས་པའི་སེམས་རིག་པ་ཕྱི་མར་མངོན་པར་སྐྱེ་བར་འགྱུར་བ་གང་ཡིན་པའོ། ། དེས་ན་ཀུན་གཞིའི་སྐད་ཅིག་སྔ་མ་འགགས་པ་ནི་འོད་གསལ་བར་གྱུར་པ་ཡིན་ལ། དེ་ལ་བག་ཆགས་ཀྱི་དབང་གིས་ཀུན་གཞི་ད་ལྟར་བ་སྐྱེ་བ་ནི་སྟོང་པ་ཆེན་པོ་ཞེས་བྱའོ། ། དེས་བདག་ཏུ་འཛིན་པ་ཉོན་མོངས་པ་ཅན་གྱི་ཡིད་སྐྱེ་བ་ནི་ཤིན་ཏུ་སྟོང་ཉིད་ཅེས་བྱའོ། །
དེ་ལས་རྣམ་པར་ཤེས་པ་ཚོགས་དྲུག་སྟོང་པའི་བདག་ཉིད་སྐྱེས་སོ། ། དེ་ལྟར་ན་མ་རིག་པས་རྒྱུ་དང་། འདུ་བྱེད་ཀྱི་རྐྱེན་གྱིས་ལས་བྱས་ཏེ་རྣམ་པར་ཤེས་པ་གསུམ་སྐྱེའོ། ། དེ་ལས་མིང་དང་། གཟུགས་ལ་སོགས་པ་ཇི་ལྟར་སྐྱེ་ཞེ་ན། རྣམ་པར་ཤེས་པ་དེ་ལས་རླུང་སྐྱེ་ལ། དེ་ལས་མེ་དང་། ཆུ་དང་། ས་སྐྱེ་ཞིང་། དེ་ལས་ཕུང་པོ་དང་ཁམས་དང་སྐྱེ་མཆེད་རྣམས་སྐྱེའོ། །
ཞེས་གསུངས་པ་ལྟར་རོ། ། གཉིས་པ་སྦྱང་གཞིའི་གཙོ་བོ་མངལ་སྐྱེས་ཀྱི་ལུས་གྲུབ་ཚུལ་བཤད་པ་ནི། དེ་ལ་དེའི་སྐྱེ་བ་སྔ་མ་གང་འགགས་པ་ཡིན་ཀྱང་རུང་སྟེ། བར་དོའི་སྐབས་སུ་བརྫུས་ཏེ་སྐྱེ་བའི་ལུས་ལེན་ལ། དེ་མངལ་དུ་འཇུག་པ་ན་མངལ་སྐྱེས་ཀྱི་ལུས་གྲུབ་པ་ཡིན་ནོ།། ༈ །།སྤྱི་དོན་གཉིས་པ། སྦྱང་གཞི་རྡོ་རྗེའི་ལུས་འདི་ཐོག་མར་ཇི་ལྟར་གྲུབ་ཚུལ་བཤད་པ་ལ་གཉིས། ཐོག་མར་ལུས་དེ་གང་ལས་སྐྱེ་བའི་རྒྱུ་དང་། རྒྱུ་དེ་ལས་ལུས་དེ་ཇི་ལྟར་གྲུབ་ཚུལ་ལོ། ། དང་པོ་ནི།
མངལ་དུ་སྐྱེ་བའི་ལུས་ལེན་པ་ན། རྒྱུ་དུ་མ་དང་རྐྱེན་དུ་མ་དང་ལྡན་དགོས་ཏེ། དེ་ཡང་དྲི་ཟ་ཉེ་བར་འཁོར་བ་སྟེ། རྡོ་རྗེ་འཕྲེང་བ་ལས། འདི་ནི་རླུང་ཁམས་ཆེན་པོ་སྟེ། ། རྣམ་ཤེས་གསུམ་གྱི་བཞོན་པ་ཡིན། ། དེ་ནི་དེ་བཞིན་རྟག་ཏུ་ནི། ། ཇི་ལྟ་ཇི་ལྟ་གྲོལ་བར་འགྱུར། ། སྲ་བའི་ཁམས་དང་ཆུ་ཉིད་དང་། ། དེ་བཞིན་མེ་དང་རླུང་དག་གིས། །
རྣམ་པར་ཤེས་པ་བླངས་ནས་སུ། ། སྲིད་གསུམ་གནས་སུ་སྐྱེ་བར་འགྱུར། ། ཞེས་གསུངས་པ་ལྟར། བར་དོའི་ཤེས་པ་རླུང་ལ་ཞོན་ཏེ་དེར་འོངས་པ། ཕ་མ་གཉིས་སྙོམས་འཇུག་བྱེད་པའི་རྩའི་སྒོ་གཉིས་ལ་བརྟེན་ཏེ་ཐིག་ལེ་མཉམ་དུ་འབབ་པ། ལས་མཉམ་པར་བསགས་པ། ཕོ་མོའི་དབང་གིས་ཕ་མ་ལ་ཆགས་སྡང་གི་ཉོན་མོངས་པ་སྐྱེ་བའི་རྐྱེན་དང་། ཕ་མའི་བདེ་བ་དང་བར་དོའི་ཤེས་པ་སེམས་སྣང་བ་གསུམ་པོ་རོ་གཅིག་ཏུ་མཉམ་པར་གྱུར་པ་སྟེ། རྒྱུ་རྐྱེན་དེ་རྣམས་ཀྱི་རྟེན་འབྲེལ་འཛོམས་པ་ལས་སྐྱེའོ། ། གཉིས་པ་རྒྱུ་རྐྱེན་དེ་ལས་ལུས་དེ་གྲུབ་ཚུལ་ལ་གཉིས།
ཕྲ་བ་གྲུབ་ཚུལ་དང་། རགས་པ་གྲུབ་ཚུལ་ལོ། ། དང་པོ་ནི། རྒྱུ་རྐྱེན་རྟེན་འབྲེལ་དེ་རྣམས་འཛོམས་པའི་དུས་སུ་ཕ་མའི་ཁུ་ཁྲག་དང་རླུང་འདྲེས་པ་དེའི་ཚེ། རླུང་གནས་པ་ལ་བརྟེན་ཏེ་རྣམ་པར་ཤེས་པ་བརྒྱལ་ལོ། ། དེ་ནས་བརྩམས་ཏེ། རླུང་བཅུ་རིམ་གྱིས་རྒྱས་པས་ལུས་རྒྱས་པར་བྱེད་པ་སྟེ། དེ་ཡང་རླུང་གནས་པ་དེ་ལ་བརྟེན་ནས་དཀྱིལ་འཁོར་གསུམ་དང་རླུང་རྣམས་རིམ་གྱིས་སྐྱེས་ཏེ། མེར་མེར་པོ་ལ་སོགས་པའི་དུས་སུ་རླུང་གནས་པ་ལས་རྩ་ཨ་ཝ་དྷུ་ཏི་དང་ཁུ་ཁྲག་གཉིས་གྲུབ་བོ། ། དེ་ལས་རླུང་འཇུག་པའི་དབང་གིས་རྐྱང་མ་གྲུབ་ལ།
རླུང་ལྡང་བའི་རིམ་པས་རོ་མ་གྲུབ་པས་རྩའི་གཙོ་མོ་གསུམ་དང་པོར་གྲུབ་བོ། ། དེ་བཞིན་དུ་རྩ་རྣམས་དང་། ཡི་གེ་རྣམས་དང་། ཁམས་བདུད་རྩི་རྣམས་ལ་འཕེལ་ཞིང་སྐྱེ་བ་དང་། འཕོ་ཞིང་འགྱུར་རོ། ། གཉིས་པ་ལུས་རགས་པ་གྲུབ་ཚུལ་ནི། ཟླ་བ་དང་པོ་ལ་སྲོག་རླུང་ལྡང་འཇུག་གནས་པ་ལ་བརྟེན་ཏེ་ཉའི་རྣམ་པ་ལྟ་བུར་འགྱུར་རོ། ། དེ་བཞིན་དུ་ཟླ་བ་གཉིས་པ་ལ་རུས་སྦལ་གྱི་རྣམ་པ་ལྟ་བུར་ཡན་ལག་ལྔའི་ཐད་ཀར་ཅུང་ཟད་འབུར་བའོ། ། གསུམ་པ་ལ་ཕག་རྒོད་ཀྱི་རྣམ་པ་ལྟ་བུར་མགོ་ཅུང་ཟད་མཐོ་བའོ། ། ཟླ་བ་བཞི་པ་དང་ལྔ་པ་ལ་ར་མ་གཉིས་ཀྱི་རྣམ་པ་ལྟ་བུར་ཡན་ལག་གི་ཚིགས་རྣམས་ཅུང་ཟད་གསལ་བའོ། །
དྲུག་པ་ལ་ནག་པའི་རྣམ་པ་ལྟ་བུར་ཡན་ལག་ཕལ་ཆེར་རྫོགས་པའོ། ། བདུན་པ་ལ་ནི་མིའི་སེང་གེ་སྟེ་མགོ་བོ་སེང་གེའི་རྣམ་པ་ལྟ་བུར་མགོ་བོ་གསལ་བར་རྫོགས་པའོ། ། བརྒྱད་པ་ལ། མིའུ་ཐུང་གི་གཟུགས་ལྟ་བུར་གྲུབ་པའོ། ། དགུ་པ་ལ་ངང་པ་ལྟ་བུ་སྟེ་མངལ་ནས་འབྱུང་བར་འདོད་པའོ། ། བཅུ་པ་ལ་སངས་རྒྱས་ཏེ་ས་བཅུ་ཡོངས་སུ་རྫོགས་པའི་ཕྱིར་རོ། ། དེ་ཡང་ཧེ་བཛྲ་ལས། ། ཟླ་བ་བཅུ་ཡང་ས་རྣམས་ཏེ། ། སེམས་ཅན་ས་བཅུའི་དབང་ཕྱུག་གོ ། འདི་དག་རྐྱེན་གྱིས་སེམས་ཅན་རྣམས། །
སངས་རྒྱས་ཉིད་དུ་ཐེ་ཚོམ་མེད། ། ཅེས་གསུངས་པ་ལ་བརྟེན་པ་ཡིན་ཅིང་འདིར་གནས་སྐབས་བཅུ་ལ། ཁྱབ་འཇུག་གི་འཇུག་པ་བཅུའི་མིང་གིས་བཏགས་པ་ནི་ཁྱབ་འཇུག་གི་རྗེས་སུ་འབྲངས་པའི་སེམས་ཅན་རྗེས་སུ་གཟུང་བའི་ཕྱིར། དཔལ་དུས་ཀྱི་འཁོར་ལོ་དང་། དཔལ་གསང་བ་འདུས་པའི་བཤད་རྒྱུད་རྡོ་རྗེ་ཕྲེང་བ་ལས་གསུངས་པ་ཡིན་ནོ།། ༈ །།སྤྱི་དོན་གསུམ་པ། སྦྱང་གཞི་རྡོ་རྗེའི་ལུས་འདི་བར་དུ་ཇི་ལྟར་གནས་ཚུལ་ལ། དཔལ་སམ་བུ་ཊིའི་ཕྱི་མ་ལས། ཆོས་ཀྱི་ཕུང་པོ་བརྒྱད་ཁྲི་དང་། ། བཞི་སྟོང་གི་ནི་ཆོ་གས་ཀྱང་། །
ལུས་ཀྱི་དེ་ཉིད་མི་ཤེས་པ། ། དེ་དག་ཐམས་ཅད་འབྲས་བུ་མེད། ། ཅེས་གསུངས་ལ། དེའི་དོན་ནི། རིམ་གཉིས་གནད་དུ་བསྣུན་པའི་སྦྱང་གཞི། རྡོ་རྗེ་ལུས་ཀྱི་ཕྲ་བའི་གནད་བྷ་ག་ལ་སོགས་པ་དཀྱིལ་འཁོར་གསུམ་དང་། དེ་རྣམས་ལ་དབང་བྱེད་པའི་རླུང་གི་དེ་ཉིད་གནས་ཚུལ་མི་ཤེས་ན་བཅུ་གསུམ་རྡོ་རྗེ་འཛིན་པའི་འབྲས་བུ་མི་ཐོབ་པར་གསུངས་པ་ཡིན་པས། རྒྱུད་སྡེ་འོག་མ་གསུམ་མན་ཆད་ཀྱི་ལམ་ལ། དཀྱིལ་འཁོར་གསུམ་དང་དེ་ལ་དབང་དུ་བྱེད་པའི་རླུང་གི་གནད་མ་བསྟན་པས། དེ་གསུམ་མན་ཆད་ཀྱི་ལམ་གྱིས་བཅུ་གསུམ་རྡོ་རྗེ་འཛིན་པའི་ས་མངོན་དུ་བྱེད་མི་ནུས་པར་ཡང་བསྟན་པ་ཡིན་ནོ། །
འོ་ན་འདི་ཇི་ལྟར་གནད་ཡིན་སྙམ་ན། བཅུ་གསུམ་རྡོ་རྗེ་འཛིན་པའི་ས་མངོན་དུ་བྱེད་པ་ལ་བདེ་སྟོང་གི་ཏིང་ངེ་འཛིན་གྱིས་སེམས་འདུལ་བར་བྱེད་དགོས་ལ། དེ་ཡང་འདི་ལྟར་གདུལ་བྱའི་སེམས་རླུང་ལ་གནས་པས་སོ། ། དེས་ན་དཀྱིལ་འཁོར་གསུམ་གྱི་གཙོ་བོ་སྤྱི་བོ་བདེ་ཆེན་གྱི་འཁོར་ལོ་ལ་སོགས་པ་འཁོར་ལོ་ལྔ་དང་། སྤྱི་གཙུག་ཛ་ལེན་དྷ་ར་ལ་སོགས་པའི་ཡུལ་སུམ་ཅུ་རྩ་བདུན་ལ་སོགས་པ་ན་གནས་པའི་དཀྱིལ་འཁོར་གསུམ། དེ་ལ་དབང་དུ་བྱེད་པའི་རླུང་ལ་གནད་དུ་བསྣུན་པས་བཅུ་གསུམ་རྡོ་རྗེ་འཛིན་པའི་ས་ལ་སོགས་པ་ལམ་གྱི་རྟོགས་པ་ཐམས་ཅད་ནང་དུ་བསྐྱེད་པ་ཡིན་ཏེ། དེ་ཇི་ལྟར་སྐྱེ་ཚུལ་ནི་འོག་ས་ལམ་གྱི་རྣམ་གཞག་འཆད་པའི་སྐབས་སུ་རྒྱས་པར་བཤད་པར་འགྱུར་རོ། ། དེ་ལ་བར་དུ་སྦྱང་གཞི་རྡོ་རྗེའི་ལུས་ལ་གནས་ཚུལ་གཏན་ལ་དབབ་པ་ལ་གཉིས། སྦྱང་གཞིའི་ལུས་ཀྱི་གནས་ཚུལ་དཀྱིལ་འཁོར་དུ་བསྟན་པ་དང་། དཀྱིལ་འཁོར་དེ་དག་སོ་སོའི་གནས་ཚུལ་གཏན་ལ་དབབ་པའོ། །
དང་པོ་ནི། དཔལ་ཁ་སྦྱོར་གྱི་ཕྱི་མ་ལས། དཀྱིལ་འཁོར་ལུས་སུ་གསུངས་པ་སྟེ། ། དཀྱིལ་འཁོར་བྷ་གར་བརྗོད་པ་ཉིད། ། དཀྱིལ་འཁོར་ཡང་ནི་བྱང་ཆུབ་སེམས། ། དཀྱིལ་འཁོར་གསུམ་ནི་བརྟག་པར་བྱ། ། ཞེས་གསུངས་ཤིང་། དེ་བཞིན་དུ་དཔལ་གསང་བ་འདུས་པའི་ཕྱི་མ་ལས། བྷ་གའི་དཀྱིལ་འཁོར་ཞེས་གྲགས་དང་། ། བྱང་ཆུབ་སེམས་ཀྱི་དཀྱིལ་འཁོར་དང་། །
ལུས་ཀྱི་དཀྱིལ་འཁོར་ཞེས་བཤད་པ། ། གསུམ་པོ་དཀྱིལ་འཁོར་ཡིན་པར་གསུངས། ། ཞེས་གསུངས་པས། རྩ་ལུས་ཀྱི་དཀྱིལ་འཁོར། ཡི་གེ་བྷ་གའི་དཀྱིལ་འཁོར། ཁམས་བདུད་རྩིའི་དཀྱིལ་འཁོར་ཏེ་གསུམ་པོ་གསལ་བར་གསུངས་པ་ཡིན་ནོ། ། འོ་ན་ཅིའི་ཕྱིར་དཀྱིལ་འཁོར་ཞེས་བརྗོད་སྙམ་ན་ཐབས་དེ་ལ་བརྟེན་ནས་ལྷན་ཅིག་སྐྱེས་པའི་བདེ་བ་ཆེན་པོ་དེ་ལེན་པ་སྟེ་འཛིན་པར་བྱེད་པའི་ཕྱིར་ཏེ། དཔལ་བརྟག་པ་གཉིས་པ་ལས། དཀྱིལ་ནི་སྙིང་པོ་ཞེས་བྱ་སྟེ། ། བྱང་ཆུབ་སེམས་ནི་བདེ་ཆེན་པོ། །
ལེན་པར་བྱེད་པས་དཀྱིལ་འཁོར་ཉིད། ། འདུས་པ་དཀྱིལ་འཁོར་ཉིད་དུ་བརྗོད། ། ཅེས་གསུངས་ཤིང་། དཔལ་ཁ་སྦྱོར་ལས་ཀྱང་། དངོས་པོ་ཀུན་གྱི་སྙིང་པོ་མཆོག ། དེ་ཉིད་ལེན་པས་གཅོད་པའི་ཕྱིར། ། ལུས་ནི་དཀྱིལ་འཁོར་ཉིད་དུ་བརྗོད། ། རྩ་ཆེན་སུམ་ཅུ་རྩ་གཉིས་ཀྱིས། ། འཁོར་ལོ་ཡང་ནི་དཀྱིལ་འཁོར་བརྗོད། ། བྱང་ཆུབ་སེམས་ནི་རིན་པོ་ཆེ། །
དཀྱིལ་འཁོར་དེ་ཉིད་དཀྱིལ་འཁོར་ཉིད། ། ཅེས་གསུངས་པས་སོ། ། དེ་ལ་རང་བཞིན་གྱིས་གྲུབ་པའི་དཀྱིལ་འཁོར་ཞེས་ཀྱང་བྱ་སྟེ། འཇིག་རྟེན་ན་མེ་གྲུབ་ན་རེག་བྱ་ཚ་བ་རང་གི་ངང་གིས་གྲུབ་པ་ལ་ཐ་སྙད་དུ་མེའི་རང་བཞིན་ཚ་བ་ཞེས་བརྗོད་པ་ལྟར། འདིར་ཡང་སྦྱངས་གཞིའི་ལུས་དེ་གྲུབ་ཙམ་ནས་དཀྱིལ་འཁོར་གསུམ་རང་གི་ངང་གི་གྲུབ་པས་དེ་སྐད་དུ་བརྗོད་པ་ཡིན་ནོ། ། དོན་འདི་ལ་དགོངས་ནས། གྲུབ་ཆེན་དྲིལ་བུ་པས། འགྲོ་བ་འདི་དག་རང་བཞིན་གྱིས། ། གྲུབ་པའི་དཀྱིལ་འཁོར་གཉིས་མེད་པ། ། ཞེས་གསུངས་པ་ཡིན་ནོ། །
གཉིས་པ་དཀྱིལ་འཁོར་དེ་དག་སོ་སོའི་གནས་ཚུལ་གཏན་ལ་དབབ་པ་ལ་བཞི། རྩ་ལུས་ཀྱི་དཀྱིལ་འཁོར་གནས་ཚུལ་གཏན་ལ་དབབ་པ། ཡི་གེ་བྷ་གའི་དཀྱིལ་འཁོར་གནས་ཚུལ་གཏན་ལ་དབབ་པ། ཁམས་བདུད་རྩིའི་དཀྱིལ་འཁོར་གནས་ཚུལ་གཏན་ལ་དབབ་པ། དཀྱིལ་འཁོར་དེ་དག་ལ་དབང་བྱེད་པའི་སྙིང་པོ་རླུང་གི་དཀྱིལ་འཁོར་གཏན་ལ་དབབ་པའོ། ། འདི་དག་རེ་རེ་ལ་ཡང་ཕྲ་རགས་ཀྱི་རིམ་པ་གཉིས་གཉིས་ཡོད་པས། དང་པོ་རྩ་ལུས་ཀྱི་དཀྱིལ་འཁོར་རགས་པ་ནི། ཤ་རྒྱུས་རྐང་རུས་ལ་སོགས་པ་དབང་པོའི་རྟེན་ཁོག་པ་དང་བཅས་པ་འདི་ཉིད་ཡིན་ལ། ཕྲ་བ་ནི་རྩའི་རྣམ་པར་གནས་པ་སྟེ། དེ་ཡང་དབུ་རྐྱང་རོ་གསུམ་ལ་སོགས་པ་རྩའི་གཙོ་མོ་གསུམ་དང་།
བྱང་ཆུབ་ཀྱི་སེམས་འབབ་པའི་རྩའི་གཙོ་བོ་སུམ་ཅུ་རྩ་གཉིས་དང་། ཡི་གེ་བཀོད་པའི་རྩ་བརྒྱ་ཉི་ཤུ་དང་། ཡན་ལག་གི་རྩ་སྟོང་ཕྲག་བདུན་ཅུ་རྩ་གཉིས་ལ་སོགས་པ་རྩ་བསམ་གྱིས་མི་ཁྱབ་པ་གནས་པ་ལ། དེ་ལ་དང་པོ་ཐོག་མར་གོང་དུ་བཤད་པ་ལྟར། རླུང་གནས་པ་ལ་བརྟེན་ནས་རྩ་ཨ་ཝ་དྷུ་ཏི་གྲུབ་ཅིང་། རླུང་ནང་དུ་འཇུག་པ་དང་འཛིན་རྟོག་གཉིས་ལ་བརྟེན་ཏེ་གཡོན་རྐྱང་མ་ཁ་ཐུར་དུ་བལྟ་བ་གནས་ལ། རླུང་ཕྱིར་འགྲོ་བ་དང་གཟུང་རྟོག་ལ་བརྟེན་ཏེ་གཡས་རོ་མོ་ཁ་གྱེན་དུ་ལྟ་བ་གནས་ཏེ། འདི་གསུམ་ནི་རྡོ་རྗེའི་ལུས་ཀྱི་རྩ་རྣམས་ཀྱི་གཙོ་བོ་ཡིན་ཏེ། ཧེ་བཛྲའི་ལེའུ་དང་པོ་ལས། དེ་རྣམས་ཀྱི་ནང་ནས་རྩ་རྣམ་པ་གསུམ་ནི་གཙོ་བོ་སྟེ།
རྐྱང་མ་དང་རོ་མ་དང་། ཀུན་འདར་མའོ། ། ཞེས་གསུངས་པའི་ཕྱིར་རོ། ། བྱང་ཆུབ་ཀྱི་སེམས་འབབ་པའི་རྩའི་གཙོ་བོ་སུམ་ཅུ་རྩ་གཉིས་ནི། དཔལ་སམ་བུ་ཊིའི་དང་པོའི་རབ་བྱེད་གཉིས་པར། འཁོར་ལོ་བཞི་ཡི་རབ་དབྱེ་བས། ། བརྒྱ་ཕྲག་གཅིག་དང་ཉི་ཤུ་ལྷག ། བྱང་ཆུབ་སེམས་ཀྱི་རང་བཞིན་གྱི། ། རྩ་རྣམས་སུམ་ཅུ་རྩ་གཉིས་མཆོག ། ཅེས་གསུངས་པ་ནི་འདི་ལྟ་སྟེ།
མི་ཕྱེད་མ་ཞེས་བརྗོད་པ་དང་། ། ཞེས་པ་ནས། གཏུམ་མོ་དང་བདུད་བྲལ་མོ། ཞེས་པའི་བར་གྱིས་བྱང་ཆུབ་ཀྱི་སེམས་འབབ་པའི་རྩའི་གཙོ་བོ་སུམ་ཅུ་རྩ་གཉིས་དང་། ཡི་གེ་འགོད་པའི་རྩ་ཉི་ཤུ་ཙ་གཉིས་བསྟན་པ་ཡིན་ནོ། ། འོ་ན་དབུ་རྐྱང་རོ་གསུམ་མི་ཕྱེད་མ་ལ་སོགས་པའི་རྩ་སུམ་ཅུ་རྩ་གཉིས་ལ་རྩའི་གཙོ་བོ་ཞེས་བརྗོད་པའི་རྒྱུ་མཚན་ཅི་ཡིན་སྙམ་ན། རྩ་དེ་རྣམས་ཀྱི་ནང་ན་ཁམས་བྱང་ཆུབ་ཀྱི་སེམས་འབབ་པའི་ཕྱིར་ན་དེར་བརྗོད་པ་སྟེ། གོང་དུ་དྲངས་པ་ལྟར་བརྟག་གཉིས་ལས། དེ་རྣམས་ཀྱི་ནང་ནས་རྩ་རྣམ་པ་གསུམ་ནི་གཙོ་བོ་སྟེ། རྐྱང་མ་དང་།
རོ་མ་དང་། ཀུན་འདར་མའོ། ། རྐྱང་མ་མི་བསྐྱོད་འབབ་མ་སྟེ། ། རོ་མ་དེ་བཞིན་ཁྲག་འབབ་ཅིང་། ། ཤེས་རབ་ཟླ་བ་འབབ་བཤད་པ། ། དེ་ནི་ཀུན་འདར་མ་རབ་གྲགས། ། ཞེས་གསུངས་པས་ན་རྒྱུ་མཚན་དེའི་སྒོ་ནས་རོ་རྐྱང་དབུ་གསུམ་ལ་གཙོ་མོར་བཤད་པ་ཡིན་ལ། མི་ཕྱེད་མ་ལ་སོགས་པའི་རྩ་ལྷག་མ་རྣམས་ལ་དེར་བཤད་པ་ཡང་། སམ་བུ་ཊར། བྱང་ཆུབ་སེམས་ཀྱི་རང་བཞིན་གྱི། །
རྩ་རྣམས་སུམ་ཅུ་རྩ་གཉིས་མཆོག ། ཅེས་རྩ་དེ་རྣམས་ཀྱི་ནང་དུ་བྱང་ཆུབ་ཀྱི་སེམས་འབབ་པས་རྩ་དེ་རྣམས་མཆོག་སྟེ། གཙོ་བོར་གསུངས་པ་ཡིན་ནོ། ། རྩ་དེ་རྣམས་ཀྱི་ནང་དུ་བྱང་ཆུབ་ཀྱི་སེམས་སུམ་ཅུ་རྩ་གཉིས་འབབ་པར་ཡང་། ཧེ་བཛྲ་ལས། རྩ་རྣམས་ནི་སུམ་ཅུ་རྩ་གཉིས་ཏེ། བྱང་ཆུབ་ཀྱི་སེམས་སུམ་ཅུ་རྩ་གཉིས་འབབ་པ། ཞེས་གསུངས་པའི་ཕྱིར་རོ། ། དེ་ལ་བརྟེན་པའི་ཡན་ལག་གི་རྩ་སྟོང་ཕྲག་བདུན་བཅུ་རྩ་གཉིས་ནི། ཕྱག་རྒྱ་ཆེན་པོ་ཐིག་ལེའི་ལེའུ་བཞི་པར།
ཉོན་ཅིག་ལྷ་མོ་སྐལ་ཆེན་མོ། ། རྩ་ཡི་འཁོར་ལོ་འབྱུང་བ་མཆོག ། སྟོང་ཕྲག་བདུན་ཅུ་རྩ་གཉིས་སུ། ། རྩ་རྣམས་ཀྱི་ནི་རིགས་བཤད་དོ། ། ཞེས་གསུངས་པས་བསྟན་ཏོ། ། འོ་ན་རྩ་དེ་རྣམས་ཡུལ་གང་དུ་གནས་ཤིང་། བྱེད་ལས་ཅི་བྱེད་སྙམ་ན། རྩ་བུ་མའི་མས་སྣས་ཕ་ལས་ཐོབ་པའི་ཁུ་བ་འཛིན་ཅིང་། ཡར་སྣས་མ་ལས་ཐོབ་པའི་ཁྲག་འཐུང་ནས་མི་གཡོ་བར་བྱེད་དོ། ། རོ་རྐྱང་གཉིས་ཀྱི་སྨད་ཁ་གཉིས་གཉིས་སུ་གྱེས་ནས་རྐྱང་མས་གཡོན་ལ་བརྟེན་ནས་ཁུ་བ་འཕེན་འཛིན་བྱེད་ཅིང་།
མདུན་ངོས་ནས་དྲི་ཆུ་འཕེན་འཛིན་བྱེད། རོ་མས་གཡས་ལ་བརྟེན་ནས་ཁྲག་འཕེན་འཛིན་བྱེད། རྒྱབ་ངོས་ནས་དྲི་ཆེན་འཕེན་འཛིན་བྱེད་པ་སྟེ། དཔལ་ཁ་སྦྱོར་གྱི་དྲུག་པའི་དང་པོ་ལས། རྩ་གཉིས་སྐྱེ་གནས་དབུས་སུ་ནི། ། གཡོན་དང་གཡས་དང་དེ་བཞིན་དུ། ། གཡོན་དུ་ཁུ་བ་རྣམས་ཞེས་བྱ། ། གཡས་པ་ལ་ནི་ཁྲག་ཉིད་དེ། ། གཉིས་པ་འདུས་པའང་ཆོས་ཉིད་སྡུད། ། ཅེས་གསུངས་པས་བསྟན་པ་ཡིན་ལ།
ཤ་ཆེན་གྱི་དྭངས་མ་ནི་རྩ་གསུམ་ཀའི་སྟོབས་ཀྱིས་འཛིན་པར་བྱེད་པས། བྱང་ཆུབ་ཀྱི་སེམས་འབབ་པའི་རྩ་སུམ་ཅུ་རྩ་གཉིས་ཀྱི་ནང་ནས་རྩ་འདི་གསུམ་གཙོ་བོར་བཤད་པའི་དོན་ཡང་། འདི་གསུམ་གྱིས་བྱང་སེམས་སུམ་ཅུ་རྩ་གཉིས་ཀྱི་གཙོ་བོ་བདུད་རྩི་ལྔའི་དྭངས་མ་འཕེན་འཛིན་བྱེད་ཅིང་། བྱང་སེམས་འབབ་པའི་རྩ་གཞན་ཉི་ཤུ་རྩ་དགུ་པོ་དེ་དག་ཀྱང་རྩ་གསུམ་པོ་འདི་དག་ལས་འཕེལ་བ་དང་། རྩ་དེ་རྣམས་ཀྱི་ནང་དུ་རྒྱུ་བའི་བྱང་སེམས་ཉི་ཤུ་རྩ་དགུ་ཡོད་པ་དེ་ཡང་བྱང་སེམས་སུམ་ཅུ་རྩ་གཉིས་ཀྱི་གཙོ་བོ་རྩ་བའི་བདུད་རྩིའི་ལྔའི་དྭངས་མ་འཕེལ་བ་ཡིན་པས་དེ་སྐད་དུ་བརྗོད་པ་ཡིན་ནོ། ། དེ་བཞིན་དུ་སྤྱི་བོ་པུ་ལི་ར་མ་ལ་སོགས་གནས་ཉི་ཤུ་རྩ་བཞི་དང་། དེའི་སྟེང་དུ་ནང་གི་ཡུལ་བརྒྱད་བསྣན་པས་ཡུལ་སུམ་ཅུ་རྩ་གཉིས་དང་། དེའི་སྟེང་དུ་སྦས་པའི་རྩ་ལྔ་བསྣན་པས་སུམ་ཅུ་རྩ་བདུན་དུ་གནས་པའི་རྩ་ཁམས་ཀྱི་གནས་ཚུལ་དང་། དེ་དག་གི་བྱེད་ལས་དང་། དེ་རྣམས་ལ་གནད་དུ་བསྣུན་པས་བཅུ་གསུམ་རྡོ་རྗེ་འཛིན་པ་ལ་སོགས་པ་ཡོན་ཏན་སྐྱེ་ཚུལ་རྣམས་ནི་འོག་ས་ལམ་གྱི་རྣམ་གཞག་འཆད་པའི་སྐབས་སུ་རྒྱས་པར་བརྗོད་པར་འགྱུར་རོ།།
༈ །།གཉིས་པ་ཡི་གེ་བྷ་གའི་དཀྱིལ་འཁོར་གཏན་ལ་དབབ་པ་ལ་ཡང་ཕྲ་རགས་གཉིས་ལས། རགས་པ་ནི། ཡབ་ཀྱི་རྡོ་རྗེ་དང་ཡུམ་གྱི་པད་མ་ཡིན་ལ། ཕྲ་བ་ནི་རྩ་ཡི་གེའི་གཟུགས་སུ་གནས་པ་རྣམས་ཏེ། དེ་ཡང་རྩ་བའི་ཡི་གེ་ལྟེ་བའི་ཨ་ཐུང་ཤད་ཀྱི་རྣམ་པ་ལྟ་བུ་དང་། ཨེ་ཝྃ་མ་ཡའི་ཡི་གེ་བཞི་དང་། སྙིང་ཁ་ཆོས་ཀྱི་འཁོར་ལོའི་ལྟེ་བའི་ཧཱུྃ་ལ་སོགས་པ་ནང་བསྐོར་གྱི་ཡི་གེ་དགུ་དང་། ཕྱི་བསྐོར་གྱི་ཧཱུྃ་ཡིག་རིང་པོ་བརྒྱད་དང་། སྤྱི་བོ་ན་མི་ཕྱེད་མ་པུའི་གཟུགས་སུ་གྲུབ་པ་དང་། དེ་བཞིན་དུ་ཡུལ་ཉི་ཤུ་རྩ་བཞིར་པུ་ཛ་ཨོ་ཨཱ་ལ་སོགས་པའི་ཉི་ཤུ་རྩ་བཞི་དང་།
ཚིགས་ཆེན་བརྒྱད་ན་གནས་པའི་ཧཱུྃ་བརྒྱད་དང་། མདོར་ན་རྡོ་རྗེ་ལུས་ལ་གནས་པའི་རྩ་ཡི་གེའི་གཟུགས་སུ་གྲུབ་པ་བསམ་གྱིས་མི་ཁྱབ་པ་གནས་པ་རྣམས་སོ།། ༈ །།གསུམ་པ་བདུད་རྩིའི་དཀྱིལ་འཁོར་གཏན་ལ་ཕབ་པ་ལ་ཕྲ་རགས་གཉིས་ལས། ཕྲ་བའམ་གཙོ་བོ་ནི་ཁུ་ཁྲག་གཉིས་དང་། བདུད་རྩིའི་དྭངས་མ་ཡུལ་སུམ་ཅུ་རྩ་བདུན་གྱི་རྩ་ནང་དུ་རྒྱུ་བ་རྣམས་ཡིན་ཞིང་། རགས་པའམ་ཕལ་པ་ནི་དེ་ལས་འཕེལ་བའི་ཁམས་དྭངས་མ་བསམ་གྱིས་མི་ཁྱབ་པ་གནས་པ་རྣམས་སོ། ། བཞི་པ་དཀྱིལ་འཁོར་གསུམ་པོ་དེ་དག་ལ་དབང་བྱེད་པ་སྙིང་པོ་ཡེ་ཤེས་རླུང་གི་དཀྱིལ་འཁོར་གཏན་ལ་དབབ་པ་ལ་ལྔ། རླུང་གི་ངོ་བོ། དབྱེ་བ། བྱེད་ལས།
རྒྱུ་ཚུལ། བསྒོམ་པའི་ཕན་ཡོན་ནོ། ། དང་པོ་ནི། སྤྱིར་འབྱུང་བ་ཆེན་པོའི་ཁོངས་སུ་འདུ་བ་ཉིད་ཡིན་ལ། དེ་ཡང་ཕྱིའི་འབྱུང་བ་མ་ཡིན་ལ། བྱེད་པ་ཐམས་ཅད་ཀྱི་རྩ་བར་གྱུར་པའི་ནང་གི་འབྱུང་བ་ཡིན་ཏེ། དཔལ་སམ་བུ་ཊི་ལས། དེ་ཡི་མགོ་བོར་བརྗོད་པའི་རླུང་། ། ཧ་ནི་ཀུན་ཏུ་འགྲོ་བར་བརྗོད། ། ཅེས་གསུངས་པས་རྣམ་ཤེས་ཀྱི་རྟེན་དུ་བསྟན་ནོ། །
གཉིས་པ་དབྱེ་བ་ལ་གཉིས། ངོ་བོའི་སྒོ་ནས་དབྱེ་བ་དང་། བྱེད་ལས་ཀྱི་སྒོ་ནས་དབྱེ་བའོ། ། དང་པོ་ནི། སམ་བུ་ཊའི་དང་པོའི་དྲུག་པ་ལས། མེ་ཉིད་དང་ནི་རླུང་ཉིད་དང་། ། དབང་ཆེན་དང་ནི་དེ་བཞིན་ཆུ། ། འཁོར་ལོ་སེམས་ཀྱི་ཀུན་སྤྱོད་པ། ། སྟེང་དང་འོག་དང་དྲང་འོག་འགྲོ ། ཞེས་གསུངས་པས།
འབྱུང་བ་བཞི་དང་། ནམ་མཁའ་དང་། རྣམ་པར་ཤེས་པའི་རླུང་དང་དྲུག་ཏུ་དབྱེ་བར་བཤད་དོ། ། གཉིས་པ་བྱེད་ལས་ཀྱི་སྒོ་ནས་དབྱེ་ན། རྩ་བའི་རླུང་ལྔ་དང་། ཡན་ལག་གི་རླུང་ལྔ་དང་རླུང་བཅུ་ཏེ། དེ་རྣམས་ཀྱིས་མིང་ནི། རྡོ་རྗེ་ཕྲེང་བ་ལས། སྲོག་དང་ཐུར་སེལ་གྱེན་རྒྱུ་དང་། ། ཁྱབ་དང་མཉམ་གནས་ཞེས་བྱ་དང་། །
ཀླུ་དང་རུས་སྦལ་རྩང་པ་དང་། ། ལྷ་སྦྱིན་དང་ནི་བཞུ་ལས་རྒྱལ། ། ཞེས་གསུངས་པ་ལྟར་ཡིན་ནོ། ། དེ་ཡང་རླུང་དེ་རྣམས་དང་། འབྱུང་བ་རྣམས་ཕན་ཚུན་འབྲེལ་ཚུལ་ནི། དུས་ཀྱི་འཁོར་ལོ་ལས་ནི། ཐུར་སེལ་ཞེས་བྱ་ཡེ་ཤེས་ཁམས་སུ་འགྱུར་ལ་སྲོག་རླུང་ཡང་ནི་སྟོང་པའོ། ། རླུང་ལས་ཡང་ནི་མཉམ་གནས་ཡིན་ལ་སླར་ཡང་མེ་ནི་གྱེན་རྒྱུ་ཁྱབ་བྱེད་ཉིད་ནི་ཆུ་ཡིན་ནོ། ། ཀླུ་ནི་ས་ཡིན་རུས་སྦལ་དང་ནི་རྩང་པ་རླུང་དང་ལྷ་སྦྱིན་དང་ནི་ནོར་ལས་རྒྱལ། ། བཞི་པོ་རླུང་དང་མེ་དང་ཆུ་དང་ས་རྣམས་ལ་ནི་རིམ་ཀྱིས་ཀྱང་ནི་འབྲང་འགྱུར་ཏེ། །
ཞེས་ཁམས་དྲུག་དང་འབྲེལ་པར་གསུངས་ལ། དཔལ་ཁ་སྦྱོར་གྱི་དགོངས་པ་བླ་མའི་མན་ངག་ལས་བྱུང་བ་སྲོག་འཛིན་ཆུའི་ཁམས་སྙིང་ཁ་ན་གནས། མཉམ་གནས་སའི་ཁམས་ལྟེ་བ་ན་གནས། ཐུར་སེལ་རླུང་གི་ཁམས་གཤང་ལམ་ན་གནས། གྱེན་རྒྱུ་མེའི་ཁམས་མགྲིན་པར་གནས། ཁྱབ་བྱེད་ནམ་མཁའི་ཁམས་ལུས་ཁྱབ་པ་ལ་གནས་པ་དང་ལྔ་ནི་རྩ་བའི་རླུང་ཡིན་ནོ། ། རྒྱུ་བ་ས་མིག་ན། མཉམ་རྒྱུ་ཆུ་རྣ་བ་ན། ཡང་དག་རྒྱུ་མེ་སྣ་ན། རབ་ཏུ་རྒྱུ་རླུང་ལྕེ་ལ།
ངེས་པར་རྒྱུ་ནམ་མཁའི་ཁམས་ཚིགས་ལ་གནས་སོ། ། ཞེས་གསུངས་ལ། རླུང་དེ་དག་རེ་རེ་ལ་ཡང་འབྱུང་བ་ལྔ་ལྔའི་བདག་ཉིད་གནས་པ་ཡིན་པས་གོང་དུས་འཁོར་ལས་བཤད་པ་དང་འགལ་བ་ནི་མ་ཡིན་ནོ།། ༈ །།སྤྱི་དོན་གསུམ་པ། བྱེད་ལས་བྱེད་ཚུལ་ལ་གཉིས། སྤྱིར་བྱེད་ལས་བྱེད་ཚུལ་དང་། སོ་སོར་བྱེད་ལས་བྱེད་ཚུལ་ལོ། ། དང་པོ་ནི་རྣམ་པར་ཤེས་པའི་རྟེན་བྱེད་པ་སྟེ། རྡོ་རྗེ་ཕྲེང་བ་ལས་སྔར་དྲངས་པ་ལྟར། འདི་ནི་རླུང་ཁམས་ཆེན་པོ་སྟེ། །
རྣམ་ཤེས་གསུམ་གྱི་བཞོན་པ་ཡིན། ། ཞེས་སོགས་གསུངས་པ་ཡིན་ནོ། ། ཡང་འདིས་ལུས་བསྐྱེད་པ་དང་། འཕེལ་བར་བྱེད་པ་ལ་སོགས་པའི་བྱ་བ་བྱེད་དེ། འདི་ལྟར་དང་པོ་རླུང་བསྐྱེད་པའི་དུས་སུ་མའི་མངལ་དུ་རྣམ་པར་ཤེས་པ་རླུང་ལ་བཞོན་ནས་ཞུགས་པས། རླུང་གནས་པ་ལ་བརྟེན་ནས་རྣམ་པར་ཤེས་པ་བརྒྱལ་ལོ། ། དེ་ཡེ་ཤེས་ཀྱི་རླུང་གི་བདག་ཉིད་ལ་གནས་སོ། ། དེ་ནས་སྲོག་རླུང་ནས་བརྩམ་སྟེ་རླུང་བཅུ་རིམ་གྱིས་རྒྱས་པས་ལུས་རིམ་གྱིས་རྒྱས་པར་བྱེད་ཅིང་། ད་ལྟ་ལུས་གནས་པའི་དུས་སུ་རླུང་རྒྱུ་བའི་སྟོབས་ཀྱིས་ལུས་མི་རྔུལ་བར་འཛིན་པར་བྱེད་ཅིང་། རླུང་ལྡང་འཇུག་གི་སྟོབས་ཀྱིས་སེམས་ལ་རྣམ་པར་རྟོག་པ་སྣ་ཚོགས་བསྐྱེད་པ་དང་།
དེ་བཞིན་དུ་འཆི་བའི་དུས་སུ་ཡང་། རླུང་ནམ་མཁའ་ལ་ཐིམ་པ་ལ་སོགས་པ་རླུང་འགགས་ནས་འཆི་བའི་ལས་བྱེད་པ་ཡིན་ནོ། ། གཉིས་པ་སོ་སོར་བྱེད་ལས་བྱེད་ཚུལ་ནི། དུས་འཁོར་ལས་སྲོག་གི་སྡེ་བྱེད་ཉི་ཟླའི་ལམ་འགྲོ་ཐུར་སེལ་ཐུར་དུ་འབྱིན་པས་རོ་རྣམས་མ་ལུས་ལ་ཁྱེར་མཉམ་གནས་ཏེ། ། གྱེན་དུ་རྒྱུ་ལས་ལུས་བསྐྱེད་པ་ནི་ཁ་དང་ལག་པ་རྐང་པ་རྣམས་ཀྱང་གར་དང་གླུ་གར་བྱེད། ། ཁྱབ་བྱེད་ནད་རྣམས་སྐྱེད་པར་བྱེད་དེ་རང་བཞིན་ཡོན་ཏན་དབང་གིས་ལུས་འཁྱོག་པ་ཡང་དེ་བཞིན་ནོ། ། ཀླུ་ཡི་སྒྲིབ་པ་ཉིད་དེ་ལག་པ་དང་ནི་རྐང་པ་བསྐུམ་པ་རུས་སྦལ་གྱིས། ། ཁྲོ་བ་དང་ནི་འཁྲུག་པ་མ་ལུས་རྒྱུ་ནི་རྩང་པ་ཡིན་ལ་ལྷ་སྦྱིན་གྱིས་ནི་གླེང་བར་བྱེད། ། ལུས་ལ་དེ་ཉིད་ལྔ་པོ་བྲལ་བར་གྱུར་གྱི་བར་དུ་མི་བདག་ཀླུ་ནི་ནོར་ལས་རྒྱལ། ། ཞེས་གསུངས་ལ།
རྡོ་རྗེ་ཕྲེང་བ་ལས། སྲོག་རླུང་གིས་ལུས་སེམས་མི་འབྲལ་བར་བྱེད་ཅིང་། སྣ་སྒོར་རྒྱུ་བའི་ལས་བྱེད། ཐུར་སེལ་གྱིས་གཤང་གཅི་ལ་སོགས་ཐུར་དུ་འཕེན་པའི་ལས་བྱེད། མཉམ་གནས་ཀྱིས་ཁ་ཟས་འཇུ་བ་ལ་སོགས་པའི་ལས་དང་། དྭངས་མ་ལུས་ལ་ཁྱབ་པར་བྱེད་པའི་ལས་བྱེད། གྱེན་རྒྱུས་སྨྲ་བ་དང་རྒོད་པ་དང་སྐྱུག་པ་ལ་སོགས་པའི་ལས་བྱེད། ཁྱབ་བྱེད་ཀྱིས་འདེགས་པ་དང་འཇོག་པ་ལ་སོགས་པའི་ལས་བྱེད་པར་བཤད་ཅིང་། ཡན་ལག་གི་རླུང་རྣམས་ནི་མིག་ལ་སོགས་པའི་སྒོ་ལྔ་ནས་བྱུང་ནས་གཟུགས་ལ་སོགས་པ་ཡུལ་རིག་པའི་ལས་བྱེད་པར་བཤད་དོ།། ༈ །།སྤྱི་དོན་བཞི་པ་རླུང་རྒྱུ་བའི་ཚུལ་ལ་གསུམ།
རླུང་རྒྱུ་བའི་ངོ་བོ་ངོས་བཟུང་བ། དེ་ཚུལ་ཇི་ལྟར་དུ་རྒྱུ་བ། གནས་དང་ལམ་གང་ནས་རྒྱུ་བཤད་པའོ། ། དང་པོ་ནི་ཐུར་སེལ་ལ་སོགས་པའི་རླུང་དགུ་ནི། རང་རང་གི་གནས་ནས་རང་རང་གི་ལས་བྱེད་པ་ལ་རྒྱུ་བ་ཞེས་ཟེར་རོ། ། སྲོག་རླུང་ནི་ཐོག་མར་ཨ་ཝ་དྷུ་ཏི་ལ་གནས་པ་ཡེ་ཤེས་ཀྱི་རླུང་ཞེས་བྱ་ལ། དེ་བདག་ཏུ་འཛིན་པའི་སྒོ་སྙིང་ཁར་གནས་ནས་རོ་རྐྱང་གཉིས་ཀྱི་ནུས་པས་སྲོག་དང་རྩོལ་བ་ཞེས་བྱ་བ་ལྡང་འཇུག་གནས་གསུམ་སྣའི་བུ་ཁའི་སྒོ་ནས་རྒྱུ་བ་ཡིན་ཏེ། དེ་ཡང་སྣའི་བུ་ཁའི་སྒོ་ནས་གསལ་བར་རྒྱུ་བ་ནི་སྲོག་རླུང་ཁོ་ན་སྟེ། ཕྱག་རྒྱ་ཆེན་པོ་ཐིག་ལེ་དང་རྡོ་རྗེ་ཕྲེང་བ་གཉིས་ཀ་ལས། སྣ་ཡི་སྒོ་ཡི་རླུང་ལས་ནི། །
སྲོག་དང་རྩོལ་བའི་རྒྱུ་བ་དག ། དུས་ཀུན་ཏུ་ནི་རྒྱུ་བ་ནི། ། སྲོག་ཅེས་བྱ་བ་ཡིན་པར་བཤད། ། ཅེས་གསུངས་པའི་ཕྱིར་རོ། ། འབྱུང་བ་གཞན་རྣམས་ཀྱི་རླུང་སྣའི་བུ་ཁ་ནས་མི་རྒྱུ་བའི་སྐྱོན་ནི་མེད་དེ།

སྤྱིར་རླུང་རེ་རེ་ལའང་ནང་གསེས་འབྱུང་བ་ལྔ་ལྔ་གནས་པ་ཡིན་ལ། སྲོག་རླུང་ནི་རླུང་ཐམས་ཅད་ཀྱི་རྩ་བ་ཡིན་ཞིང་། འབྱུང་བ་ལྔ་ཀའི་བདག་ཉིད་ཡིན་པའི་ཕྱིར་རོ། ། གཉིས་པ་རླུང་དེ་རྣམས་ཚུལ་ཇི་ལྟར་དུ་རྒྱུ་ཚུལ་ལ། རྣམ་ཤེས་ཀྱི་རླུང་ནི་ཡེ་ཤེས་ཀྱི་རླུང་ཡིན་ལ། འདི་ནི་རྒྱུད་ཁ་ཅིག་ལས་གཡོན་ནས་མི་རྒྱུ་བར་བཤད་ཀྱང་། བཤད་རྒྱུད་རྡོ་རྗེ་ཕྲེང་བ་ལས། འཁོར་ལོ་བཞི་ཡི་རབ་ཕྱེ་བས། ། ཐུན་བཞིར་བྱིན་གྱིས་རླབས་པ་དང་། ། རྡོ་རྗེ་སེམས་དཔའི་གཟུགས་ཀྱིས་ནི། ། འདི་ནི་ཇི་ལྟར་བདེ་བར་རོལ། །
ཞེས་གསུངས་པས། མཐུན་བཞིའི་མཚམས་སམ་ཀུན་ལ་ཁྱབ་པའི་ཚུལ་གྱིས་རྒྱུ་ཞིང་། གསལ་བར་ནི་མི་རྒྱུ་བར་བླ་མའི་མན་ངག་གི་དེའི་དོན་དུ་བཤད་དོ། ། ནམ་མཁའི་རླུང་ནི་དེ་ལྟར་གསལ་བར་རྒྱུ་བ་མེད་ཅིང་། འཁོར་གྱི་ཚུལ་དུ་རྒྱུ་ལ། འཆི་བའི་དུས་སུ་ནི་འབྱུང་བ་བཞིའི་རླུང་ཡང་ནམ་མཁའི་རླུང་གིས་དབང་བྱས་ཏེ། གཙོ་བོའི་ཚུལ་དུ་རྒྱུ་སྟེ་རྡོ་རྗེ་འཕྲེང་བ་ལས། ལུས་ཀུན་ལ་ནི་ཁྱབ་པའི་རླུང་། ། བྱ་བ་ཀུན་ལ་འཇུག་པ་སྟེ། ། འདི་ནི་རྣམ་སྣང་ངོ་བོ་སྟེ། །
འཆི་བའི་དུས་ལ་འབྱུང་བར་འགྱུར། ། ཞེས་པའི་དོན་ཡིན་ནོ། ། འབྱུང་བ་བཞིའི་རླུང་ཁོག་བཞིའི་རྒྱུ་ཚུལ་བཞི་འབྱུང་བ་ནི། ས་རླུང་སེར་པོ་སྣའི་བུ་ག་གཉིས་ཀ་ནས་རྒྱུ་སྟེ། རྡོ་རྗེ་ཕྲེང་བ་ལས། གཉིས་ཀ་ལ་ནི་འབྱུང་བའི་ཁམས། ། གསེར་གྱི་མདོག་ཏུ་སྣང་བ་སྟེ། ། དབང་ཆེན་གྱི་ནི་དཀྱིལ་འཁོར་ཉིད། ། རིན་ཆེན་མགོན་པོའི་རྒྱུ་བའོ། ། ཞེས་གསུངས་པ་ཡིན་ལ།
དེ་ཉིད་ལས། དལ་ཞིང་རྒྱུ་བ་ཞེས་བྱའི་ཁམས། ། ཆུ་ཡི་དཀྱིལ་འཁོར་ཉིད་ཡིན་ཏེ། ། དག་པ་ཤེལ་ལྟར་སྣང་བ་འདི། ། རྡོ་རྗེ་མགོན་པོའི་རྒྱུ་བའོ། ། གཡས་པ་ན་ནི་འབྱུང་བའི་ཁམས། ། མེ་ཡི་དཀྱིལ་འཁོར་ཉིད་ཡིན་ཏེ། ། ཁ་དོག་དམར་ཞིང་གསལ་བ་འདི། ། པདྨའི་མགོན་པོ་རྒྱུ་བའོ། ། གཡོན་པ་ན་ནི་འབྱུང་བའི་ཁམས། །
རླུང་གི་དཀྱིལ་འཁོར་ཞེས་བྱ་བ། ། ལྗང་སེར་དུ་བའི་སྣང་བ་སྟེ། ། ལས་ཀྱི་མགོན་པོའི་རྒྱུ་བའོ། ། ཞེས་གསུངས་པས། ཆུ་རླུང་ནི་སྣའི་བུ་ག་གཉིས་ཀ་ནས་དལ་ཞིང་རྒྱུ་བ་མི་ཚོར་བ་དཀར་པོ་རྒྱུ་བ་དང་། མེ་རླུང་སྣ་བུག་གཡས་པ་ནས་དམར་པོ་རྒྱུ་བ་དང་། རླུང་གི་རླུང་སྣ་བུག་གཡོན་པ་ནས་ལྗང་སེར་རྒྱུ་བར་བཤད་པ་ལྟར་སྣང་ཡང་། རྗེ་བཙུན་ཆེན་པོས། དེ་ལྟར་གསུང་སྒྲོས་ཀྱི་སྣ་བུག་ཐ་དད་པར་གསུངས་ལ། ཁོ་བོའི་རྣམ་པར་རྟོག་པས་ནི་བུ་ག་རེ་རེའི་ལོག་གཡས་གཡོན་ལ་དགོངས་ནས་གསུངས་པ་ཡིན་ནམ་ཞེས་བསམ་སྟེ་མྱོང་བ་ལས་གྲུབ་བོ་ཞེས་གསུངས་སོ། །
གསུམ་པ་ལ་གནས་དང་ལམ་གང་ནས་རྒྱུ་བཤད་པ་ནི། དེ་ལ་སྤྱིར་ཡེ་ཤེས་ཀྱི་རླུང་ནི། རྩ་ཨ་ཝ་དྷུ་ཏིའི་མས་སྣའི་ཨ་ཐུང་བྷ་གའི་དཀྱིལ་འཁོར་ལ་གནས་པ་ནི་རླུང་ཀུན་གྱི་རྩ་བ་ཡིན་ལ། དེ་རྩ་རོ་རྐྱང་གཉིས་ཀྱི་དབང་གིས་སྲོག་དང་རྩོལ་བ་འབྱུང་ལ། དེ་འཁོར་ལོ་བཞི་ལས། སྙིང་ཁའི་རྩ་འདབ་བཞི་ལས་འབྱུང་བ་བཞིའི་རླུང་དུ་བྱས་ནས་འཁོར་ལོ་བཞིའི་རྩ་འདབ་རྣམས་རིམ་པ་བཞིན་འབྱུང་སྟེ། ཡུལ་ཉི་ཤུ་རྩ་བཞི་ལ་སོགས་པ་ཀུན་འབྱུང་བ་བཞིའི་བདག་ཉིད་མགྲིན་པ་ནས་བྱུང་བ་ནི། གསུང་གི་སྒོ་བཞི་ཞེས་བྱ་བ་ཡིན་ལ། མགྲིན་པ་ན་འབྱུང་བ་བཞིའི་བདག་ཉིད་བཤད་པ་ནི། དེ་ན་འབྱུང་བཞིའི་སོན་རྩ་ཡ་ར་ལ་ཝ་བཞིའི་ཡི་གེ་གནས་པས་དེར་བཤད་པ་ཡིན་ནོ། །
སྣའི་སྒོ་གཉིས་ནས་འབྱུང་བ་ནི། ཐུགས་ཀྱི་སྒོ་གཉིས་ཞེས་བྱ་ལ། ཡན་ལག་གི་རླུང་ཕྲ་མོ་རྣམས་བུ་ག་དགུ་ནས་རྒྱུ་བའི་སྐུའི་སྒོ་དགུ་ཞེས་བྱ་སྟེ། དཔལ་ཁ་སྦྱོར་གྱི་དྲུག་པའི་དང་པོ་ལས། སྐུ་གསུང་ཐུགས་ཀྱི་རང་བཞིན་གྱིས། ། མཐའ་མ་འབྲིང་པོ་དེ་བཞིན་ཉིད། ། ཅེས་གསུངས་པ་ཡིན་ནོ། ། འོ་ན་སྣ་བུག་ལས་གྲངས་དུ་ཞིག་རྒྱུ་སྙམ་ན་ཉིན་ཞག་ཕྲུགས་གཅིག་ལ་ཉི་ཁྲི་ཆིག་སྟོང་དྲུག་བརྒྱ་རྒྱུ་སྟེ། ཕྱག་རྒྱ་ཆེན་པོ་ཐིག་ལེ་ལས། ཐོག་མར་འབྱུང་དང་རྒྱུ་བའི་གྲངས། །
ཉི་ཁྲི་དང་ནི་ཆིག་སྟོང་དང་། ། དེ་བཞིན་གྲངས་ནི་བརྒྱ་ཕྲག་དྲུག ། ཉིན་དང་མཚན་མོར་ངེས་པར་རྒྱུ། ། ཞེས་གསུངས་པའི་ཕྱིར་རོ། ། དེ་ཡང་རླུང་ཕྱིར་རྒྱུ་བ་དང་། ནང་དུ་རྔུབ་པ་དང་། གནས་པ་དང་གསུམ་ལ་གཅིག་ཏུ་བྱས་ནས་བསྔོ་བ་ཡིན་ནོ།། ༈ །།སྤྱི་དོན་ལྔ་པ་རླུང་བསྒོམ་པའི་ཕན་ཡོན་ལ་གཉིས། གནས་སྐབས་ཀྱི་ཕན་ཡོན་དང་། མཐར་ཐུག་གི་ཕན་ཡོན་ནོ། །
དང་པོ་ནི། རླུང་བཟུང་བས་ནད་ཐམས་ཅད་ལས་གྲོལ་ཞིང་ལུས་རྒུད་པ་དང་། རྒས་པའི་ཉེས་པ་ལས་གྲོལ་བ་དང་། དུས་མ་ཡིན་པའི་འཆི་བ་བཟློག་པའི་ཐབས་མཆོག་ཏུ་གྱུར་པ་ཡིན་ཏེ། ཤིན་ཏུ་སྤྲོས་མེད་ལས། འདི་ཡི་སྦྱོར་བ་གོམས་བྱས་ན། ། ནད་ཀུན་ལས་ནི་གྲོལ་འགྱུར་ཞིང་། ། འདི་ལྟར་རྒུད་དང་རྒས་པ་དང་། ། འཆི་བདག་ཐག་རིང་ཀུན་རྟོག་འཇོམས། ། ཞེས་གསུངས་པའི་ཕྱིར་རོ། །
གཞན་ཡང་སྲོག་རྩོལ་དང་རྡོར་བཟླས་བགྲངས་པས་བཟླས་པར་འགྱུར་བས་སྒྲིབ་པ་ཟད་ཅིང་། རླུང་རྣམ་པ་ལྔའི་ཁ་དོག་ཀྱང་གསལ་བས་འཕྲིན་ལས་རྣམ་པ་བཞི་ཡང་འབད་མེད་དུ་འགྲུབ་པར་བྱེད་དོ། ། གཞན་ཡང་རྣལ་འབྱོར་འདི་གོམས་པ་ལས་གནས་སྐབས་ཀྱི་ཕན་ཡོན་བརྗོད་ཀྱིས་མི་ལང་བ་སྣང་ངོ་། ། གཉིས་པ་མཐར་ཐུག་གི་ཕན་ཡོན་ནི། དེ་ལྟར་རླུང་བཟུང་བ་དང་བགྲངས་པས་རྣམ་པར་ཤེས་པ་ཟིན་ཏེ། རླུང་རྣམ་ཤེས་ཀྱི་བཞོན་པ་ཡིན་པའི་ཕྱིར་རོ། ། རྣམ་ཤེས་ཟིན་པས་ཞི་གནས་སྐྱེ་ཞིང་། དེ་ལས་རྣམ་ཤེས་མི་གཡོ་བའི་ལྷག་མཐོང་གི་ཏིང་ངེ་འཛིན་ཁྱད་པར་ཅན་སྐྱེ་ལ། ཁྱད་པར་དུ་དེ་ལྟར་རླུང་བཟུང་བ་དང་། བགྲངས་པ་ལ་བརྟེན་ནས་བདེ་སྟོང་གི་ཡེ་ཤེས་ཁྱད་པར་ཅན་རྒྱུད་ལ་སྐྱེ་ཞིང་།
དཀྱིལ་འཁོར་བཞི་དབུ་མར་ཐིམ་པའི་རྐྱེན་གྱིས་ས་ལམ་གྱི་རྟོགས་པ་རྣམས་རིམ་ཅན་དུ་སྐྱེས་ནས། མཐར་རླུང་སེམས་ཐམས་ཅད་ཀྱི་སྟོབས་སྡོམ་པ་གཙུག་ཏོར་གྱི་དབུ་མར་ཐིམ་པའི་རྐྱེན་གྱིས་བཅུ་གསུམ་རྡོ་རྗེ་འཛིན་པའི་ས་མངོན་དུ་བྱེད་པ་ཡང་འདི་ཉིད་ཀྱིས་བྱེད་པ་ཡིན་པའི་ཕྱིར་རོ།། ༈ །།སྤྱི་དོན་བཞི་པ། སྦྱང་གཞིའི་ལུས་ཀྱི་འཇིག་ཚུལ་བཤད་པ་ནི། འཆི་བའི་ཚེ་ས་ཆུ་ལ་ཐིམ་པས་ལུས་ཀྱི་སྟོབས་ཉམས། ཆུ་མེ་ལ་ཐིམ་སྟེ་ལུས་ཀྱི་གཤེར་བའི་དངོས་པོ་སྐམས། མེ་རླུང་ལ་ཐིམ་སྟེ་ལུས་ཀྱི་དྲོད་ཡལ། རླུང་རྣམ་པར་ཤེས་པ་ལ་ཐིམ་པས་དབུགས་རྒྱུ་བ་ཆད། རྣམ་པར་ཤེས་པ་འོད་གསལ་ལ་ཐིམ་པ་ན་འཆི་བ་ཞེས་བྱ་བའི་ཐ་སྙད་བྱེད་པ་ཡིན་ཞིང་། དེའི་དུས་སུ་བླ་མའི་གདམས་ངག་ཡོད་ན་འཆི་ཁའི་ཡེ་ཤེས་ངོ་འཕྲོད་པ་ཡིན་ནོ། །
འདི་དག་གི་རྣམ་གཞག་རྒྱས་པར་ནི་ཁོ་བོས་བྱས་པའི་རྡོ་རྗེ་ལུས་ཀྱི་སྦས་བཤད་དུ་བལྟ་བར་བྱའོ། ། དེ་ཡན་གྱིས་རྡོ་རྗེ་ལུས་ཀྱི་གནས་ཚུལ་བཤད་པ། དེ་ཐོག་མར་ཅི་ལྟར་གྲུབ་ཚུལ་བཤད་པ། བར་དུ་ཇི་ལྟར་གནས་ཚུལ་བཤད་པ། མཐའ་མར་འཇིག་ཚུལ་བཤད་པ་སྟེ། དོན་བཞིའི་སྒོ་ནས་བྱེ་བྲག་ཏུ་སྦྱང་གཞིའི་གཙོ་བོ་མངལ་སྐྱེས་ཡིན་པའི་དབང་དུ་བྱས་ནས་རྡོ་རྗེ་ལུས་ཀྱི་གནས་ལུགས་བཤད་པ་བསྟན་ཟིན་ཏོ།། ༈ །།སྤྱི་དོན་གསུམ་པ། སྦྱོང་བྱེད་བསྐྱེད་རྫོགས་གཉིས་ཀྱིས་ལམ་གྱི་སྦྱང་གཞིའི་ལུས་ལ་གནད་དུ་བསྣུན་ཚུལ་བཤད་པ་ལ་གཉིས། བསྐྱེད་རིམ་གྱིས་གནད་དུ་བསྣུན་ཚུལ་བཤད་པ་དང་། རྫོགས་རིམ་གྱིས་གནད་དུ་བསྣུན་ཚུལ་བཤད་པའོ། །
དང་པོ་ལ་གསུམ། ཕྱིའི་བསྐྱེད་རིམ་གྱིས་བརྒྱུད་ནས་གནད་དུ་བསྣུན་ཚུལ་བཤད་པ་དང་། ནང་གི་བསྐྱེད་རིམ་གྱིས་དངོས་སུ་གནད་དུ་བསྣུན་ཚུལ་བཤད་པ་དང་། ཞར་བྱུང་རང་ཉིད་བསྒོམ་བྱའི་ལྷ་དེ་ཉིད་ཡིན་མིན་གྱི་མཐའ་དཔྱད་པའོ། ། དང་པོ་ལ་གསུམ། སྦྱོར་བ་དངོས་གཞི། རྗེས་སོ། ། དང་པོ་སྦྱོར་བ་སྔོན་འགྲོ་ལ་ཡང་གསུམ། བསོད་ནམས་ཀྱི་ཚོགས་བསགས་དང་། ཡེ་ཤེས་ཀྱི་ཚོགས་བསགས་དང་།
བར་ཆད་ཞི་བའི་ཕྱིར་བསྲུང་བའི་འཁོར་ལོ་བསྒོམ་པའོ། ། དང་པོ་ལ་རྒྱས་པར་བྱེད་ན། རྡོ་རྗེ་གུར་ལས། བླ་མ་རྡོ་རྗེ་ཅན་མཆོད་ནས། ། བདུན་པོ་ཡོངས་སུ་དག་པར་བྱ། ། ཞེས་དང་། ཚངས་པའི་གནས་ནི་བཞི་པོ་ཡིས། ། སེམས་ཀྱི་ངལ་ནི་གསོ་བར་བྱ། ། ཞེས་གསུངས་པ་ལྟར། སྐྱབས་འགྲོ་སེམས་བསྐྱེད་གཞིར་བྱས་པའི་སྟེང་དུ་ཚོགས་ཞིང་སྤྱན་དྲངས་ཏེ་ཕྱག་དང་མཆོད་པ་བྱ་བ་དང་།
སྡིག་བཤགས་ལ་སོགས་རྒྱུན་བཤགས་དང་། ཚད་མེད་པ་བཞི་བསྒོམ་པ་ཡིན་ལ། རིགས་ལྔའི་སྡོམ་པ་བཟུང་བར་བཤད་པ་རྣམས་ཀྱང་ཡན་ལག་བདུན་པའི་ཁོངས་སུ་བསྡུའོ། ། འབྲིང་དུ་བྱེད་ན་སྐྱབས་འགྲོ་སེམས་བསྐྱེད་དང་། ཚད་མེད་བཞི་བསྒོམ་པ་ཡིན་ལ། བསྡུས་ནས་བྱེད་པ་ནི། སྐྱབས་འགྲོ་སེམས་བསྐྱེད་བྱས་ནས་ཡེ་ཤེས་ཚོགས་བསགས་བསྒོམ་པ་ཡིན་ནོ། ། དེ་ལ་སྔོན་འགྲོ་འབྲིང་པོ་བྱེད་པ་ལ། ཚོགས་གཉིས་བསགས་པ་ཡན་ཆད་ལས། བསྲུང་འཁོར་བསྒོམ་པ་མེད་དོ། །
གཉིས་པ་དངོས་གཞིའི་རྣལ་འབྱོར་ལ་རྒྱུད་སོ་སོའི་དགོངས་པས། ཏིང་ངེ་འཛིན་གསུམ་གྱི་བཅིང་བ། ཡན་ལག་དྲུག་གི་བཅིང་བ། བསྙེན་སྒྲུབ་ཡན་ལག་བཞིའི་བཅིང་བ་དང་གསུམ་དུ་བཤད་པ་ལས། དང་པོ་གཉིས་ནི་དཀྱིལ་འཁོར་ཡོངས་རྫོགས་ལ་སྦྱར་བའི་མངོན་རྟོགས་ཡིན་པས། རེ་ཞིག་མི་སྤྲོ་ལ། འདིར་བསྐྱེད་རིམ་མཐའ་དག་ལ་འཇུག་པ་བསྙེན་སྒྲུབ་ཡན་ལག་བཞིའི་བཅིང་བའི་མན་ངག་འདི་བཤད་པའི་གཞི་ཡིན་པ་ལས། དེ་ཡང་དཔལ་གསང་བ་འདུས་པའི་ལེའུ་བཅུ་གཉིས་པ་ལས། བསྙེན་པའི་དམ་ཚིག་སྦྱོར་བ་དང་། ། ཉེ་བར་བསྒྲུབ་པ་འབྱུང་བ་དང་། །
བསྒྲུབ་པའི་དོན་གྱི་དམ་ཚིག་དང་། ། བསྒྲུབ་པ་ཆེན་པོ་དག་དང་བཞི། ། ཞེས་བསྙེན་སྒྲུབ་ཡན་ལག་བཞིའི་རྐང་དྲངས་གསུངས་ཤིང་། བསྙེན་སྒྲུབ་ཡན་ལག་བཞིའི་ངོས་འཛིན་ནི་ཡང་དེ་ཉིད་ལས། བསྙེན་པའི་དམ་ཚིག་རབ་སྦྱོར་བ། ། བྱང་ཆུབ་སེམས་ནི་བསྒོམ་པར་བྱ། ། ཞེས་དམ་ཚིག་པ་བསྐྱེད་པ་བསྟན་ཅིང་། ཉེ་བར་བསྒྲུབ་པ་སྒྲུབ་མཆོག་ལ། ། རྡོ་རྗེ་སྐྱེ་མཆེད་རྣམ་པར་དཔྱད། ། ཅེས་སྐྱེ་མཆེད་སྐུ་གསུང་ཐུགས་བྱིན་གྱིས་བརླབས་པ་བསྟན་ལ།
སྔགས་ཀྱི་བདག་པོ་བསྒོམ་པ་ཡིས། ། བསྒྲུབ་པའི་ཚེ་ན་བསྐུལ་བར་གསུངས། ། ཞེས་པས། ཡེ་ཤེས་པ་གཞུག་པ་བསྟན། སྒྲུབ་པ་ཆེན་པོ་བྱེད་པའི་ཚེ། ། དབུ་རྒྱན་ལ་ནི་བདག་པོ་བསམ། ། ཞེས་དབང་བསྐུར་ཞིང་རིགས་བདག་གིས་རྒྱས་གདབ་པ་བསྟན་པ་ཡིན་ནོ། ། དེ་རྣམས་ཀྱིས་ནི་བསྙེན་སྒྲུབ་ཡན་ལག་བཞིའི་བསྒོམ་ཚུལ་གསུངས་པ་ཡིན་ནོ། ། འདི་ལའང་རྒྱས་བསྡུས་གསུམ་དུ་བྱེད་པའི་ལུགས་ལས་རྒྱས་པར་བྱེད་ན། ཡན་ལག་བཞིའི་བསྐྱེད་ནས་མཆོད་བསྟོད་བདུད་རྩི་མྱང་བ་ཡན་ཆད་བྱ་བ་ཡིན་ལ།
འབྲིང་དུ་བྱེད་ན་ནི་ཡན་ལག་བཞིའི་བསྐྱེད་ནས་མཆོད་བསྟོད་བདུད་རྩི་མྱང་བ་རྣམས་མི་བྱེད་པར་བཟླས་པ་ལ་འཇུག་པ་ཡིན་ནོ། ། དེ་ཉིད་བསྡུས་པ་ནི། སྐྱེ་མཆེད་བྱིན་གྱིས་མི་རློབས་པར། སྐུ་གསུང་ཐུགས་བྱིན་གྱིས་བརླབས་ནས། དབང་མི་བསྐུར་བར་དབུ་རྒྱན་རང་ཆས་སུ་བསྒོམ་པའི་ཡན་ལག་བཞིའི་བསྐྱེད་ནས་བཟླས་པ་ལ་འཇུག་པ་ཡིན་ནོ། ། དེ་ལྟ་བུའི་དངོས་གཞི་ལ་དམ་ཚིག་པ་བསྐྱེད་ཆོག་གི་ཚུལ་མི་འདྲ་བ་མངོན་བྱང་ལྔ་ལས་བསྐྱེད་པ་དང་། རྡོ་རྗེ་ཆོ་ག་གསུམ་ལས་བསྐྱེད་པ་དང་། སྙིང་པོ་ཚིག་ཙམ་ལས་བསྐྱེད་པ་དང་། དབུགས་ཀྱི་སྤྲོ་བསྡུ་ལས་བསྐྱེད་པ་དང་བཞི་བཤད་པ་ལས། འདིར་སྦྱང་གཞིའི་གཙོ་བོ་མངལ་ནས་སྐྱེས་པའི་རིམ་པ་སྦྱོང་ཞིང་།
རྫོགས་རིམ་གྱི་རྣལ་འབྱོར་གྱི་སྦྱང་གཞི་ལུས་ལ་གནད་དུ་བསྣུན་ནས་བདེ་སྟོང་གི་ཡེ་ཤེས་དངོས་སུ་བསྐྱེད་པའི་དགེ་རྩ་སྨིན་བྱེད་ཀྱི་རྒྱུར་འགྱུར་ཚུལ་བཤད་དགོས་པས། མངོན་བྱང་ལྔ་ལས་བསྐྱེད་པ་ནི་བསྐྱེད་རིམ་དེ་རྣམས་ཀྱི་གཙོ་བོ་ཡིན་ནོ། ། འོ་ན་དེ་ཉིད་འདུས་པ་ལ་སོགས་རྣལ་འབྱོར་རྒྱུད་དུ་མངོན་བྱང་ལྔ་ལས་བསྐྱེད་པའི་ལྷའི་རྣལ་འབྱོར་བཤད་པས། འདིར་བཤད་པའི་མངོན་བྱང་ལྔ་དང་ཁྱད་པར་ཡོད་དམ་མེད། ཡོད་ན་འདི་འདྲའོ་ཞེས་བཤད་དགོས་ལ། མེད་ན་བླ་མེད་ནས་བཤད་པའི་བསྐྱེད་ཆོག་དེ། རྒྱུད་སྡེ་འོག་མ་གསུམ་གྱི་ལམ་ལས་ཟབ་པའི་ལམ་གྱི་ཟབ་ཁྱད་དུ་བཤད་པ་དང་། སྦྱང་གཞི་མངལ་སྐྱེས་བསྐྱེད་རིམ་གྱི་སྦྱོང་བ་དང་། རྫོགས་རིམ་གྱི་དགེ་རྩ་སྨིན་བྱེད་ཀྱི་རྟེན་ནམ་རྒྱུ་བྱེད་པ་ཇི་ལྟར་ཡིན་ཞེ་ན། འདི་ལ་བཤད་པར་བྱ་སྟེ།
བླ་མེད་ནས་བཤད་པའི་མངོན་བྱང་ལྔའི་བསྐྱེད་ཆོག་དང་། རྣལ་འབྱོར་རྒྱུད་ནས་བཤད་པའི་མངོན་བྱང་ལྔ་རྣམས་དེ་ལྟར་མིང་དང་རྣམ་པ་འགའ་ཞིག་འདྲ་ཡང་། དོན་མི་འདྲ་སྟེ། འདི་ལྟར་བླ་མེད་ནས་བཤད་པའི་མངོན་བྱང་ལྔ་ལས། དང་པོ་ཉི་ཟླ་བསྒོམ་པའི་མངོན་བྱང་ནི་ངོ་བོ་ལྷན་ཅིག་སྐྱེས་པའི་བདེ་བ་ཆེན་པོ་བསྐྱེད་པའི་རྒྱུ་ཁྱད་པར་ཅན་བྱང་སེམས་དཀར་པོ་མཚོན་དོན་དུ་རྣམ་པ་ཉི་ཟླའི་རྣམ་པར་བསྒོམ་པ་ཡིན་ལ། རྣལ་འབྱོར་རྒྱུད་དུ་ཉི་ཟླ་བསྒོམ་པའི་མངོན་བྱང་ལ་ནི། སྤྱིར་ཐབས་ཤེས་ཙམ་མཚོན་པ་མ་གཏོགས་ལྷན་སྐྱེས་ཀྱི་བདེ་བ་ཆེན་པོ་སྐྱེད་པར་བྱེད་པའི་རྒྱུ་ཁམས་དཀར་དམར་གྱིས་མཚོན་དོན་དུ་འགྲོ་བའི་དོན་ཡོད་པ་མ་ཡིན་ནོ། ། རྒྱུད་དེར་ལྷན་ཅིག་སྐྱེས་པའི་བདེ་བ་སྐྱེད་པར་བྱེད་པའི་ཐབས་ཁྱད་པར་ཅན་ཁམས་དཀར་དམར་གྱི་མཚོན་དོན་ནི། ཉི་ཟླའི་རྣམ་པར་བསྒོམ་པ་ལ་དབང་བའི་ལྷན་སྐྱེས་ཀྱི་བདེ་བ་སྐྱེད་པར་བྱེད་པའི་དབང་བསྐུར་བ་མེད་ལ། དབང་བསྐུར་བ་དེ་མེད་ན།
དེ་ཡོད་པའི་དོན་མེད་པའི་ཕྱིར་ཏེ། ཤེས་རབ་དང་ཐབས་ཡང་དག་པར་སྦྱོར་བ་ཉིད་ནི། དེ་ཡོངས་སུ་གསལ་ལོ། ། ཞེས་བདེ་བ་ཆེན་པོ་འདི་ཉེ་བར་སྟོན་ཏོ། ། དེ་ཉིད་ཀྱི་ཕྱིར་རྒྱུད་གཞན་རྣམས་སུ་ཟླ་བ་ལ་སོགས་པའི་རིམ་པས་རྣམ་པ་ལྔར་བྱང་ཆུབ་པར་གསུངས་ནའང་། བདེ་བ་ཆེན་པོའི་ཚུལ་ཉིད་དུ་ཉེ་བར་སྟོན་པ་ནི་མ་ཡིན་ནོ། ། རྣམ་པ་འདི་ལྟ་བུའི་རྣལ་འབྱོར་དང་། རྣལ་འབྱོར་མའི་རྒྱུད་ཁོ་ནར་ནི་བདེ་བ་ཆེན་པོའི་རང་བཞིན་རྡོ་རྗེ་འཛིན་པའི་ས་ཡོངས་སུ་གསལ་ཞིང་། དེའི་རྗེས་སུ་འབྲངས་པ་ལས་གཞན་དུ་ཡོངས་སུ་རྟོགས་པར་བྱའོ། ། ལྷན་ཅིག་སྐྱེས་པའི་དབང་མེད་པར་ཉེ་བར་བསྟན་པ་མ་ཡིན་ཏེ།
བཅོམ་ལྡན་འདས་ཀྱི་བཀའ་ཁོ་ནའོ། ། ལྷན་ཅིག་སྐྱེས་པའི་དབང་རྣམས་ས་འདི་ལྟ་བུའི་རྒྱུད་ཁོ་ནར་རོ། ། ཞེས་གསུངས་པའི་ཕྱིར་རོ། ། འདི་དག་གི་རྒྱུ་མཚན་རྒྱས་པར་ནི་འོག་ཡན་ལག་གི་དོན་གྱི་བསྐྱེད་རིམ་བསྒོམ་པའི་ཚུལ་འཆད་པར་བྱ་བའི་སྐབས་སུ་བཤད་པར་བྱའོ། ། དེས་ན་བླ་མེད་ཀྱི་རིམ་པ་དང་པོའི་སྐབས་སུ་མངོན་བྱང་ལྔའི་རྣམ་གཞག་གི་གནད་ལེགས་པར་མ་རྟོགས་ན་བླ་མེད་ཀྱི་ཕྱིའི་བསྐྱེད་རིམ་གྱི་རྡོ་རྗེའི་ལུས་ཀྱི་གནས་ཚུལ་ལ་རྒྱུད་ནས་གནད་དུ་བསྣུན་ཚུལ་མི་ཤེས་ལ། དེ་མ་ཤེས་ན་བསྐྱེད་རིམ་དེ་སྦྱང་གཞི་མངལ་སྐྱེས་ཀྱི་གཉེན་པོར་འགྲོ་ཚུལ་མི་ཤེས་པས། རྣལ་འབྱོར་རྒྱུད་ཀྱི་མངོན་བྱང་ལས་ཁྱད་པར་དུ་འཕགས་པའི་འཕགས་ཆོས་མི་ཤེས་པར། དེ་དང་ཁྱད་པར་མེད་པར་གོ་བ་གཅིག་འོངས་པ་ཡིན་ནོ།། ༈ །།སྤྱི་དོན་གསུམ་པ་རྗེས་ཀྱི་བྱ་བ་སྟེ། རྫོགས་པར་བྱེད་པའི་ཡན་ལག་ནི།
བཟླས་པ་དང་། སྤྱོད་ལམ་དང་། ཁ་ཟས་དང་། གཏོར་མ་དང་། ཁྲུས་དང་། ཐུན་མཚམས་ཀྱི་བྱ་བ་དང་། ཉལ་བ་དང་། ལྡང་བ་དང་། དག་པ་དྲན་པ་རྣམས་ཡིན་ནོ།། ༈ །།སྤྱི་དོན་གཉིས་པ།
ནང་གི་བསྐྱེད་རིམ་གྱི་སྦྱང་གཞི་རྡོ་རྗེའི་ལུས་ཀྱི་གནས་ཚུལ་ལ། དངོས་སུ་གནད་དུ་བསྣུན་ཚུལ་ལ་ཡང་སྦྱོར་དངོས་རྗེས་གསུམ་ལས། སྦྱོར་བ་དང་། རྗེས་ཀྱི་བྱ་བ་གཉིས་ནི། ཕྱིའི་བསྐྱེད་རིམ་གྱི་སྐབས་དང་ཁྱད་པར་མེད་དོ། ། འདིར་དངོས་གཞི་ལ་གསུམ། ནང་གི་བསྐྱེད་རིམ་གྱི་སྒྲ་དོན་བཤད་པ། སྒྲ་དོན་དང་ལྡན་པའི་བསྐྱེད་རིམ་གྱི་སྦྱང་གཞི་ལ་དངོས་སུ་གནད་དུ་བསྣུན་ཚུལ་བཤད་པ། དེ་ལྟར་གནད་དུ་བསྣུན་པའི་བསྐྱེད་རིམ་བསྒོམ་པ་དེ་ཉིད་ཕྱིའི་བསྐྱེད་རིམ་ལས་ཁྱད་པར་དུ་འཕགས་ཚུལ་བཤད་པའོ། ། དང་པོ་ནི།
ཕྱིའི་དམ་ཚིག་པ་བསྐྱེད་པའི་ཆོ་ག་མངོན་བྱང་ལྔ་ལ་སོགས་པ་རང་རང་གི་གཞུང་ནས་བཤད་པའི་སྒྲུབ་ཐབས་གང་རུང་གི་དཀྱིལ་འཁོར་ཡོངས་རྫོགས་སམ། དཔའ་བོ་གཅིག་པ་གང་རུང་བསྐྱེད་པའི་གཙོ་བོ་ལུས་ལ་ནང་གི་བསྐྱེད་རིམ་གྱི་རྟེན་དང་བརྟེན་པར་བཅས་པའི་དཀྱིལ་འཁོར་རྣམས་བསྐྱེད་པ་ཡིན་ལ། དེའི་བསྐྱེད་གཞི་ནི་སྒྲུབ་པ་པོའི་ལུས་ཀྱི་ནང་གི་ཆར་གཏོགས་པའི་ཤ་རུས་པགས་གསུམ། རྩ་ཐིག་རླུང་གསུམ་ལ་སོགས་པའི་ལུས་པོའི་ཆ་ཤས་རྣམས་རྒྱུར་བྱས་པ་ལས་རྟེན་གཞལ་ཡས་ཁང་དང་། བརྟེན་པ་ལྷ་རྣམས་བསྐྱེད་པ་དང་། དེ་ཉིད་རིམ་གྱིས་གསལ་བཏབ་ནས་བསྒོམ་པར་བཤད་པས་དེ་ཉིད་ལ་ནང་གི་བསྐྱེད་རིམ་ཞེས་བཤད་པ་ཡིན་ནོ། ། གཉིས་པ་སྒྲ་དོན་དང་ལྡན་པའི་བསྐྱེད་རིམ་བསྒོམ་པས་སྦྱང་གཞི་ལུས་ཀྱི་གནས་ཚུལ་ལ་གནད་དུ་བསྣུན་ཚུལ་བཤད་པ་ནི། དེ་ཡང་སྒྲུབ་པ་པོའི་ལུས་ཀྱི་པགས་པ་དང་། བ་སྤུ་ལ་སོགས་པ་ཚུན་ཅད་ཀྱི་ལུས་ཀྱི་ཆ་ཤས་ཕྲ་རགས་རྣམས་རྒྱུར་བྱས་ནས་རང་རང་གི་གནས་དེ་དང་དེར་རྟེན་གཞལ་ཡས་ཁང་སྲུང་འཁོར་དུར་ཁྲོད་བཅས་པ་དང་། བརྟེན་པ་ལྷ་གཙོ་འཁོར་ཡབ་ཡུམ་རྣམས་བསྐྱེད་ནས་སྦྱང་གཞི་དེ་ཉིད་སྦྱོང་བར་བྱེད་པ་ཡིན་ནོ། །
འདི་ལ་ཡང་ཕྲ་རགས་ཀྱི་རིམ་པ་གཉིས་ཡོད་པ་ལས། རགས་པ་ནི་དཔལ་གསང་བ་འདུས་པའི་ལུས་དཀྱིལ་བསྒྲུབ་ཚུལ་ལྟ་བུ་ཕུང་ཁམས་སྐྱེ་མཆེད་རགས་པ་ཙམ་ཞིག་ལྷར་བསྐྱེད་པ་དང་། སྲུང་འཁོར་དུར་ཁྲོད་བསྐྱེད་པ་མེད་པར་ལུས་གཞལ་ཡས་ཁང་ཙམ་དུ་བསྐྱེད་ནས། ནང་གི་སྦྱང་གཞི་སྦྱོང་བར་བྱེད་པའི་ནང་གི་བསྐྱེད་རིམ་བསྒོམ་ཚུལ་རགས་པ་དང་། བསྐྱེད་རིམ་དེ་ཉིད་ཕྲ་བར་བསྒོམ་ཚུལ་ནི། ལུས་ལ་བརྟེན་ནས་གཞལ་ཡས་ཁང་སྲུང་འཁོར་དང་བཅས་པ་བསྐྱེད་ནས་དེའི་ནང་དུ་ནང་གི་ཡུལ་སུམ་ཅུ་རྩ་གཉིས་དང་། ཕྱི་རྩ་ཁམས་བརྟེན་པ་ལྷར་བསྐྱེད་པའི་འཁོར་ལོ་བདེ་མཆོག་གི་ལུས་དཀྱིལ་བསྒོམ་ཚུལ་དང་། དཔལ་ཀྱཻ་རྡོ་རྗེའི་ལུས་དཀྱིལ། རྩ་འཁོར་ལོ་རྣམས་ཀྱིས་རྩ་ཁམས་ལྷར་བསྐྱེད་པ་ལ། འཁོར་ལོ་དྲུག་ལ་གནད་དུ་བསྣུན་ནས་དེའི་རྩ་ཐིག་རྣམས་ལྷར་བསྒོམ་པ་རྡོ་རྗེ་སྙིང་འགྲེལ་དང་།
གཉུག་མ་དྲན་གསལ་ལས་བཤད་པ་ལྟ་བུ། འཁོར་ལོ་ལྔ་ལ་གནད་དུ་བསྣུན་ཏེ། དེའི་རྩ་ཁམས་ལྷར་བསྐྱེད་ནས་བསྒོམ་པ་གྲུབ་ཆེན་བིརྺ་པའི་མན་ངག གྲུབ་ཆེན་དགྲ་ལས་རྣམ་རྒྱལ་གྱིས་ཕྱག་རྒྱ་བཞི་པའི་སྒྲུབ་ཐབས་སུ་བཤད་པ་ལྟ་བུ་རྣམས་ཡིན་ནོ། ། གསུམ་པ་དེ་ལྟར་གནད་དུ་བསྣུན་པའི་བསྐྱེད་རིམ་བསྒོམ་པ་དེ་ཉིད། ཕྱིའི་བསྐྱེད་རིམ་ལས་ཁྱད་པར་འཕགས་ཚུལ་བཤད་པ་ལ་གཉིས། རྫོགས་རིམ་གྱི་དགེ་རྩ་སྨིན་པར་བྱེད་ཚུལ་གྱི་སྒོ་ནས་ཁྱད་པར་དུ་འཕགས་པར་བཤད་པ་དང་། སྦྱང་གཞི་སྦྱོང་ཚུལ་གྱི་སྒོ་ནས་ཁྱད་པར་དུ་འཕགས་ཚུལ་བཤད་པའོ། ། དང་པོ་ནི་ཕྱིའི་བསྐྱེད་རིམ་གྱི་མངོན་བྱང་ལྔའི་སྐབས་སུ། བདེ་བ་ཆེན་པོ་མཚོན་བྱེད་དུ་ཉི་ཟླ་བསྒོམ་པའི་མངོན་བྱང་ལ་སོགས་པས།
རྫོགས་རིམ་གྱིས་དགེ་རྩ་བརྒྱུད་ནས་སྨིན་པར་བྱེད་པ་ཡིན་ལ། ནང་གི་བསྐྱེད་རིམ་འདི་ལྟ་བུས་ནི་རྫོགས་རིམ་གྱིས་དགེ་རྩ་དངོས་སུ་སྨིན་པར་བྱེད་པ་ཡིན་ནོ། ། གཉིས་པ་ནི། དེ་ཡང་འདི་ལྟར་རྫོགས་རིམ་ལ་བདག་བྱིན་གྱིས་བརླབས་པ་དང་། དཀྱིལ་འཁོར་འཁོར་ལོའི་རིམ་པ་གཉིས་སུ་ཡོད་པ་ལས། དང་པོ་བདག་བྱིན་གྱིས་བརླབས་པའི་རིམ་པས་རྩ་འཁོར་ལོ་བཞི་དང་། ལུས་ཀྱི་གནས་སུམ་ཅུ་རྩ་བདུན་ལ་སོགས་པའི་རྩ་དང་ཁམས་དང་། རླུང་རྣམས་ལ་གནད་དུ་བསྣུན་ཏེ། ལྟེ་བ་དང་སྙིང་ཁ་ལ་སོགས་པ་དེ་དག་གི་གནས་རྣམས་སུ། ཐིག་ལེ་དང་།
ཡིག་འབྲུ་དང་། རླུང་དང་གཏུམ་མོའི་མེ་རྣམས་བསྒོམ་སྟེ་འབར་འཛག་ལ་སོགས་པ་ལ་དམིགས་ནས་བདེ་སྟོང་གི་ཉམས་མྱོང་བསྐྱེད་པ་ཡིན་ལ། འདིར་ཡང་གནས་དེ་རྣམས་སུ་རྩ་ཐིག་རླུང་ལ་སོགས་པ་རྒྱུར་བྱས་ནས་ལྷར་བསྐྱེད་པས་རྩ་ཐིག་རླུང་གསུམ་རྒྱལ་བས་བྱིན་གྱིས་བརླབས་ཏེ་ལས་རུང་དུ་བྱས་པས་རྫོགས་རིམ་གྱི་དགེ་རྩ་བདེ་སྟོང་གི་ཉམས་མྱོང་བསྐྱེད་པ་ལ་དངོས་སུ་ཕན་པས་ཁྱད་པར་དུ་འཕགས་པ་ཡིན་ནོ། ། གཉིས་པ་དཀྱིལ་འཁོར་གྱི་རིམ་པ་ལ། ཤེས་རབ་ཡེ་ཤེས་ཀྱི་དབང་གི་ལམ་དང་དབང་བཞི་པའི་ལམ་གཉིས་ཡོད་པ་ལས། དང་པོ་ནི་ལས་ཀྱི་ཕྱག་རྒྱ་ལ་བརྟེན་ནས་བྱང་སེམས་སྤྱི་བོ་ནས་གསང་གནས་འཁོར་ལོའི་བར་དུ་ཕབས་ནས་ཡས་འབབ་ཀྱི་དགའ་བ་བཞིའི་རྟོགས་པ་ཁྱད་པར་ཅན་བསྐྱེད་པ་གཅིག་ཡོད་ལ། དེའི་བར་ཆད་ཀྱི་བདུད་ནི་འཛག་དགྲ་ཡིན་ཞིང་། འཛག་པའི་སྒོ་ནི་དབང་པོའི་སྒོའི་རྩ་རྣམས་ཡིན་ལ། འདིར་དབང་པོའི་རྩ་ཁམས་རྣམས་ལས་སེམས་དཔའ་དང་། སེམས་མ་དང་།
ཁྲོ་བོ་དང་། ཁྲོ་མོ་ལ་སོགས་པའི་སྐྱེ་མཆེད་ཀྱི་ལྷ་རྣམས་བསྐྱེད་དེ། འཛག་པའི་སྒོ་རྣམས་བཀག་སྟེ་མཁའ་འགྲོས་བྱིན་གྱིས་བརླབས་ནས་འཛག་པའི་དགྲ་ལས་རྒྱལ་བར་བྱེད་པའི་སྒོ་ནས་རྫོགས་རིམ་གྱིས་ཡེ་ཤེས་སྐྱེ་བའི་དངོས་རྒྱུ་བྱེད་པ་ཡིན་ནོ། ། གཉིས་པ་དབང་བཞི་པའི་ལམ་རྡོ་རྗེའི་རྦ་རླབས་ནི་འདི་ཉིད་ཀྱི་སྐབས་སུ་ཡང་། ལས་ཀྱི་ཕྱག་རྒྱ་ལ་བརྟེན་ནས་མས་བརྟན་གྱི་དགའ་བ་བཞི་བསྐྱེད་པ་ལ། གསང་གནས་ཀྱི་འཁོར་ལོའི་བྱང་སེམས་རྣམས་རླུང་གི་སྦྱོར་བས་གྱེན་དུ་བཟློག་སྟེ། རྩ་འཁོར་རྣམས་རིམ་པ་བཞིན་དུ་གང་ནས་སྤྱི་བོའི་བར་དུ་སླེབས་པར་བྱས་ནས་ལུས་ཐམས་ཅད་ལ་ཁྱབ་པར་བྱས་པས། ནང་དུ་མས་བརྟན་གྱི་ལྷན་ཅིག་སྐྱེས་པའི་བདེ་བས་རྒྱུད་གང་ཞིང་། ཕྱི་རུ་གསེར་འགྱུར་གྱི་རྩིས་ལྕགས་ལ་སོགས་པ་བེམ་པོ་ཕལ་པ་རྣམས་ལ་རེག་པས་གང་རེག་དེ་གསེར་དུ་འགྱུར་བ་བཞིན་དུ། གསེར་འགྱུར་གྱི་རྩི་དང་འདྲ་བའི་མས་བརྟན་གྱི་ཁམས་དྭངས་མ་དེ་ལྕགས་དང་འདྲ་བའི་རྣལ་འབྱོར་པའི་ལུས་ལ་རེག་པས་པྲ་སེ་ན་དབབ་པ་བཞིན་དུ་འཇའ་ཚོན་ལྟར་འགྱུར་བ་ཡིན་ལ།
དེའི་བར་ཆད་ཀྱི་གེགས་ནི་རྩ་གནས་ཕྲ་མོ་རྣམས་སུ་ཁམས་དྭངས་མ་མི་འདྲོངས་པ་དང་། ཁྱད་པར་དུ་གསང་གནས་ནས་གྱེན་དུ་བཟློག་མ་ནུས་པ་དེར་ལུས་ཏེ་དྲི་ཆུ་དང་འདྲེས་ནས་སོང་ན། ལམ་གྱི་གེགས་ཆེན་པོ་ཡིན་ལ། དེ་ལ་ནང་གི་བསྐྱེད་རིམ་ཀྱི་སྐབས་སུ། བྱང་ཆུབ་ཀྱི་སེམས་གཡོ་བའི་འཁོར་ལོ་བཅུ་ལ་སོགས་པའི་ཚིགས་མཚམས་རྣམས་སུ་ཀུན་བཟང་ལ་སོགས་པའི་སེམས་དཔའ་རྣམས་དང་། བགེགས་མཐར་བྱེད་ལ་སོགས་པའི་ཁྲོ་བོ་རྣམས་བསྒོམས་པས་རླུང་སེམས་རྒྱལ་བས་བྱིན་གྱིས་བརླབས་ནས། རྫོགས་རིམ་གྱི་སྐབས་སུ་བྱང་སེམས་གྱེན་དུ་བཟློག་ནུས་པ་ལ་སོགས་པའི་དངོས་རྒྱུ་བྱེད་པ་ཡིན་ནོ། ། གསུམ་པ་ཞར་བྱུང་རང་ཉིད་བསྒོམ་བྱའི་ལྷ་དེ་ཡིན་མིན་གྱི་མཐའ་དཔྱད་པ་ལ་གཉིས། རང་ལུགས་བཤད་པ། དེ་ལ་རྩོད་པ་སྤོང་བའོ། །
དང་པོ་ནི་རྗེ་བཙུན་རྩེ་མོས། རང་བཞིན་དཀྱིལ་འཁོར་ཇི་ལྟར་གྲུབ་སྙམ་པ་ལ། འཁོར་ལོ་གསུམ་གྱི་རྟེན་གྱི་དཀྱིལ་འཁོར་རང་བཞིན་གྱིས་ལུས་ལ་གྲུབ་སྟེ། དཔལ་ཁ་སྦྱོར་གྱི་ཐིག་ལེ་ལས། རྐང་པའི་མཐིལ་དུ་རྩོམ་ཆེན་རླུང་། ། ཞེས་བྱ་བ་ནས། ལུས་ནི་དཀྱིལ་འཁོར་ཉིད་དུ་བརྗོད། ། ཅེས་པའི་བར་གསུངས་པས་རྟེན་གྲུབ་ལ། དཀྱིལ་འཁོར་གྱི་རྟེན་ལ་ལྷ་རྣམས་ཀྱང་འགྲུབ་སྟེ། ལུས་ཀྱི་རྩ་དང་ཁམས་དྭངས་མ་ལྷའི་ངོ་བོ་ཡིན་ཏེ།
འདི་དག་གནས་སུ་མཁའ་འགྲོ་མ། ། རྩ་གཟུགས་མཛེས་པར་ཡང་དག་གནས། ། ཞེས་གསུངས་པའོ་ཞེས་དང་། དེ་བཞིན་དུ་རང་ཉིད་བསྒོམ་བྱའི་ལྷ་ཀྱཻ་རྡོ་རྗེ་ལ་སོགས་པ་ཡིན་ནས་བསྒོམ་པ་ཡིན་པར་རྗེ་བཙུན་གོང་མས་ཞལ་གྱིས་བཞེས་པ་ཡིན་ལ། གཉིས་པ་དེ་ལ་རྩོད་པ་སྤོང་བ་ལ་གཉིས། རྩོད་པའི་ངག་འགོད་པ་དང་། རྩོད་པ་དེ་སྤོང་བའི་སྒོ་ནས་རང་ལུགས་རྡོ་རྗེ་འཆང་གི་དགོངས་པར་བསྒྲུབ་པའོ། ། དང་པོ་ལ་ཁ་ཅིག་་་་་་མཁས་གྲུབ་དགེ་ལེགས་དཔལ་བ། འདི་སྐད་ཟེར་ཏེ། འགའ་ཞིག་འགྲོ་བ་རྣམས་འཁོར་ལོ་བདེ་མཆོག་གི་དཀྱིལ་འཁོར་དུ་རང་བཞིན་གྱིས་གྲུབ་པ་ཡིན་ན།
དེ་ཡི་རང་བཞིན་མི་ཤེས་རྣམས། ། སྣོད་དུ་བྱ་བར་བཞེད་པ་ཡིན། ། ཞེས་གསུངས་པ་མི་རིགས་ཏེ། བདེ་མཆོག་རང་གི་ལུས་དཀྱིལ་དུ། གྲུབ་པ་མི་ཤེས་པ་འགལ་བའི་ཕྱིར་རོ། ། ཞེས་ཟེར་རོ། ། དེའི་དོན་གསལ་བར་བྱ་བའི་ཕྱིར་དུ་རྒྱུད་དོན་ལ་ཚོད་བཟོ་བྱེད་པའི་རྟོག་གེ་པ་ཁ་ཅིག་འདི་སྐད་དུ་སྨྲ་བར་བྱེད་དེ། བོད་ཀྱི་བླ་མ་ཁ་ཅིག་ན་རེ། སློབ་དཔོན་རྡོ་རྗེ་དྲིལ་བུ་པས། འགྲོ་བ་འདི་དག་རང་བཞིན་གྱིས། །
གྲུབ་པའི་དཀྱིལ་འཁོར་གཉིས་མེད་པ། ། ཞེས་དང་། ལུས་དཀྱིལ་ནི་མ་བཅོས་པའི་དཀྱིལ་འཁོར་དུ་གསུངས་པས། འགྲོ་བ་ཐམས་ཅད་ཀྱིས་ལུས་གདོད་མ་ནས་དཀྱིལ་འཁོར་དུ་ཡོད་པ་ལ་ཡོད་པར་ངོ་མ་ཤེས་པ་ཤེས་པར་བྱ་བའི་ཕྱིར་དུ་སྔར་ཡོད་གསལ་གདབ་པའི་ཚུལ་གྱིས་བསྒོམ་པ་ཡིན་ནོ་ཞེས་ཟེར་རོ། ། འདི་ལྟར་སྨྲ་བ་ནི་ཧ་ཅང་ཡང་མ་བརྟགས་པའི་ལོག་པར་རྟོག་པ་ཡིན་ཏེ། དེ་ལྟར་ན་འགྲོ་བ་རྣམས་ཀྱི་ལུས་ལས་དང་ཉོན་མོངས་པས་བསྐྱེད་པའི་དུ་ཁ་བདེན་པ་མ་ཡིན་པའམ། རྡོ་རྗེ་འཆང་གི་དཀྱིལ་འཁོར་ལས་ཉོན་གྱི་དབང་གིས་གྲུབ་པ་ཡོད་པར་ཐལ་བའི་ཕྱིར་དང་། རྡོ་རྗེ་འཆང་དངོས་ཀྱང་ཡིན། འཁོར་བ་པ་ཡང་ཡིན་པའི་གཞི་མཐུན་པ་ཡོད་པ་ཙམ་དུ་ཡང་མ་ཟད། འཁོར་བའི་དུ་ཁ་མྱོང་བའི་སེམས་ཅན་ཡིན་ན་རྡོ་རྗེ་འཆང་ཡིན་པས་ཁྱབ་པར་འགྱུར་ཏེ།
ལུས་སེམས་ཀྱི་ཆ་གང་ཡང་དཀྱིལ་འཁོར་གྱི་ཆ་དེར་མ་བསྒོམས་པ་མེད་ལ། དེ་ཐམས་ཅད་ཀྱི་ཆ་དེ་དཀྱིལ་འཁོར་པ་དངོས་ཡིན་པའི་ཕྱིར་རོ། ། དེ་ལྟ་ན་ནི་སྒྲིབ་པ་ཡིན་ན་ཡེ་ཤེས་སུ་འདོད་དགོས་ལ། སེམས་ཅན་ཐམས་ཅད་སངས་རྒྱས་དངོས་ཡིན་ན། སྣོད་ཀྱི་འཇིག་རྟེན་ཡེ་ཤེས་རང་སྣང་གི་གཞལ་ཡས་ཁང་དངོས་མ་ཡིན་པ་འགལ་བས། འཁོར་བ་ཤེས་བྱ་ལ་མི་སྲིད་པར་ཐལ་ཞིང་། རང་ཉིད་སངས་རྒྱས་ཡིན་པ་ལ་ཡིན་པར་ངོ་མ་ཤེས་པའི་སངས་རྒྱས་དེས་ནི་རང་ཡང་མ་ཤེས་ན་ཐམས་ཅད་མཁྱེན་པ་ལྟ་ཞོག དེ་བས་ན་ཤེས་བྱ་གང་ཡང་མི་མཁྱེན་པའི་སངས་རྒྱས་ཤིན་ཏུ་བླུན་པ་དེ་ལྟ་བུ་ནི་ཆེས་ཡ་མཚན་ནོ། ། གཞན་ཡང་དེ་ལྟར་འདོད་པས་ནི་སངས་རྒྱས་ཡིན་པ་ལ་ཡིན་པར་ངོ་ཤེས་ཕྱིན་ཆད་ལམ་བསྒོམ་པའི་དགོས་པ་ཅི་ཡང་མེད་པར་འདོད་དགོས་པས། ལུས་དཀྱིལ་ལན་གཅིག་བརྡའ་འཕྲོད་ཕྱིན་ཆད་ལམ་གང་ཡང་བསྒོམ་མི་དགོས་པར་འགྱུར་རོ། །
དེས་ན་འདི་ལྟར་སྨྲ་ཞིང་ལམ་བསྒོམ་ནས་ས་ལམ་རིམ་ཅན་དུ་བགྲོད་པར་འདོད་པ་ནི་རིག་པ་རྣལ་དུ་མ་བཞག་པ་ཡིན་ལ། ཕར་ཕྱིན་གྱི་ལམ་གྱི་ཐོབ་བྱ་མཐར་ཐུག་པར་བཤད་པའི་བཅུ་གཅིག་ཀུན་ཏུ་འོད་ཀྱི་ས་ཐོབ་ཀྱང་། ད་དུང་སྔགས་ཀྱི་རྡོ་རྗེ་འཆང་ལས་ཆེས་དམན་པར་ཁས་བླངས་ནས། སེམས་ཅན་ཐམས་ཅད་རྡོ་རྗེ་འཆང་གི་དཀྱིལ་འཁོར་དངོས་སུ་གདོད་མ་ནས་གྲུབ་པར་ཁས་ལེན་པ་འདི་ལས་ངོ་མཚར་དུ་གྱུར་པ་ཅི་ཞིག་བྱར་ཡོད། གལ་ཏེ་འགྲོ་བ་རྣམས་ཀྱིས་ལུས་སེམས་ཀྱི་ཆ་དེ་དང་དེ་ལ་དཀྱིལ་འཁོར་གྱི་ཆ་དེ་དང་དེ་མི་གསལ་ཞིང་མངོན་དུ་མ་གྱུར་པའི་ཚུལ་གྱིས་གདོད་མ་ནས་ཡོད་པ་ལ་བསྒོམ་སྟོབས་ཀྱིས་མངོན་དུ་གྱུར་པར་བྱེད་པ་ཡིན་ནོ་ཞེ་ན། རྒྱུ་ལ་འབྲས་བུའི་ཆ་ཐམས་ཅད་གདོད་མ་ནས་མི་གསལ་བའི་ཚུལ་གྱིས་དངོས་སུ་ཡོད་པར་འདོད་པ་གྲངས་ཅན་གྱི་རིང་ལུགས་གྲ་མ་ཉམས་པར་འོང་བ་ཡིན་ནོ། ། གཞན་ཡང་འགྲོ་བ་ཐམས་ཅད་ཀྱི་ལུས་ལ་གདོད་མ་ནས་དཀྱིལ་འཁོར་དངོས་སུ་ཡོད་ན་སྲོག་གཅོད་པའི་ལས་ཡིན་ན་དེ་བཞིན་གཤེགས་པ་བཀྲོངས་བའི་མཚམས་མེད་ཡིན་དགོས་པར་འགྱུར་བ་དང་། མི་དགེ་བ་བཅུ་བྱེད་པ་པོ་ཐམས་ཅད་སངས་རྒྱས་སུ་ཐལ་བ་ལ་སོགས་པ་མཐའ་ཡས་མོད། ཟད་པར་བརྗོད་ཀྱིས་ག་ལ་ལང་། ཡང་ཁ་ཅིག་བསྐྱེད་རིམ་གང་བསྒོམས་ཐམས་ཅད་ཕྱི་སྣོད་ཀྱི་འཇིག་རྟེན་ཐམས་ཅད་གཞལ་ཡས་ཁང་དང་།
ནང་བཅུད་ཀྱི་སེམས་ཅན་ཐམས་ཅད་ལྷར་གདོད་མ་ནས་གནས་པ་ངོ་མ་ཤེས་པ་ཤེས་པར་བྱ་བའི་ཕྱིར་བསྒོམ་པ་ཡིན་ནོ། ། ཞེས་ཟེར་བ་ཡང་རིགས་པ་འདི་དག་གིས་དགག་པར་བྱ་སྟེ། ཕྱོགས་འདི་ལ་སྦྱང་གཞི་མ་དག་པའི་སྣོད་བཅུད་མི་སྲིད་པར་འདོད་དགོས་པས། སྦྱང་གཞི་སྦྱོང་བྱེད་ཀྱི་རྣམ་གཞག་ཀྱང་མི་འཐད་པར་འགྱུར་ལ། སེམས་ཅན་ཐམས་ཅད་རྡོ་རྗེ་འཆང་ཤ་སྟག་ཡིན་པས། སྔགས་སྤྱོད་ཀྱི་སྐལ་བ་དང་ལྡན་མི་ལྡན་གྱི་རྣམ་འབྱེད་མེད་པར་འགྱུར་ཞིང་། ཉོན་མོངས་པ་ཤེས་བྱ་ལ་སྲིད་མ་མྱོང་བས་ལམ་རིམ་པ་གཉིས་བསྒོམ་པ་དོན་མེད་སོགས་སུ་འགྱུར་བའི་ཕྱིར་རོ། ། ཞེས་ཟེར་རོ། ། གཉིས་པ་རྩོད་པ་དེ་སྤོང་བའི་སྒོ་ནས་རང་ལུགས་རྡོ་རྗེ་འཆང་གི་དགོངས་པར་བསྒྲུབ་པ་ལ་གསུམ། སེམས་ཅན་ཐམས་ཅད་ཀྱཻ་རྡོ་རྗེ་ལ་སོགས་པའི་ལྷར་གདོད་མ་ནས་ཡོད་ཚུལ་སྤྱིར་བཤད་པ།
བྱེ་བྲག་ཏུ་དཀྱིལ་འཁོར་བཞི་ལྡན་གྱི་འགྲོ་བ་རྣམས་ཀྱི་ལུས་དཀྱིལ་འཁོར་དུ་གྲུབ་ཚུལ་བཤད་པ། གཡོ་རྒྱུའི་རྩོད་པ་དེ་ཉིད་རང་ལུགས་དང་འགལ་ཚུལ་བཤད་པའོ། ། དང་པོ་ནི། ཁྱོད་ཀྱི་ཉོན་མོངས་པས་ཀུན་ནས་བསླངས་ཏེ་བརྗོད་པའི་ཐལ་འགྱུར་འདི་རྣམས་ཀྱི་ཕྱོགས་སྔར་བཀོད་པའི་གྲུབ་མཐའ་འདི་སུ་ཞིག་ཁས་ལེན་པར་སེམས་ནས་སྐྱོན་དེ་རྣམས་བརྗོད་པ་ཡིན། ངེད་ཀྱི་རྗེ་བཙུན་གོང་མ་ཡབ་སྲས་རྣམས་ཀྱིས་སེམས་ཅན་རྣམས་ཀྱཻ་རྡོ་རྗེ་སོགས་སུ་བཤད་པ་ཡང་། ཀྱཻ་རྡོ་རྗེ་སོགས་ལ་གཞི་ལམ་འབྲས་གསུམ་གྱི་ཀྱཻ་རྡོ་རྗེ་སོགས་ཀྱི་རྣམ་གཞག་བྱས་པའི་གཞིའི་ཀྱཻ་རྡོ་རྗེ་སོགས་ཡིན་པར་བཤད་པ་ཡིན་ལ། དེ་རྣམས་སྐྱོན་ཀུན་ཟད་དང་། ཡོན་ཏན་ཀུན་ལྡན་གྱི་འབྲས་དུས་ཀྱི་རྡོ་རྗེ་འཆང་ཆེན་པོ་ཡིན་པར་གང་དུ་སྨྲས། ཉོན་མོངས་པའི་དུག་ཆུ་སྙོག་མ་ཅན་རིང་དུ་སྤོངས་ལ་སྨྲོས་ཤིག དེས་ན་དོན་གྱི་སླད་དུ་མཚན་ནས་སྨོས་ན།
ངེད་ཀྱི་རྗེ་བཙུན་འཇམ་པའི་དབྱངས་ཀྱི་རྣམ་པར་སྤྲུལ་པ་རྗེ་བཙུན་བསོད་ནམས་རྩེ་མོས། རྒྱུ་རྒྱུད་ཀྱི་ངེས་ཚིག་བཞག་པའི་སྐབས་སུ། དེ་ལ་རྒྱུ་ཞེས་བྱ་བ་ནི་ད་ལྟ་དངོས་སུ་མེད་ཀྱང་རྐྱེན་དང་འཕྲད་ན་འབྲས་བུ་སྐྱེ་རུང་གི་ནུས་པ་ལ་བྱ་སྟེ། དཔེར་ན་སྣོད་ན་གནས་པའི་ས་བོན་ལྟ་བུའོ། ། དེ་བས་ན་རང་གི་སེམས་འདི་ད་ལྟར་སངས་རྒྱས་དངོས་སུ་མ་འགྲུབ་ཀྱང་། ཐབས་དང་འཕྲད་ན་སངས་རྒྱས་འབྱུང་བས་སངས་རྒྱས་ཀྱི་རྒྱུ་ཞེས་བྱ་སྟེ། ཞེས་དྲི་བཅས་ཀྱི་སེམས་རིག་ཅིང་གསལ་བ་ཙམ་དུ་ཡོད་པ་འདི། འབྲས་དུས་ཀྱི་སངས་རྒྱས་ཀྱི་རྒྱུ་ཡིན་པས་རྒྱུ་རྒྱུད་དུ་བཤད་ལ། ཡང་འདི་ཉིད་ཀྱི་རྒྱུད་ཀྱི་མཚན་དོན་བསྟན་པའི་སྐབས་སུ། དེ་ལ་རེ་ཞིག་ཀྱཻ་རྡོ་རྗེའི་རྒྱུད་བྱ་བ་ནི།
རྒྱུད་ལས། ཧེ་ནི་སྙིང་རྗེ་ཆེན་པོ་ཉིད། ། བཛྲ་ཤེས་རབ་བརྗོད་པར་བྱ། ། ཐབས་དང་ཤེས་རབ་བདག་ཉིད་རྒྱུད། ། དེ་ནི་ང་ཡིས་བཤད་ཀྱི་ཉོན། ། ཞེས་གསུངས་པ་སྟེ། ཀྱཻ་ནི་སྙིང་རྗེ་སྟེ་ཐབས་ཡིན་ལ། རྡོ་རྗེ་ནི་དེ་དང་འདྲ་བས་ཤེས་རབ་བོ། ། དེ་བས་ན་སངས་རྒྱས་རྣམས་ཀྱི་དམིགས་པ་མེད་པའི་ཐུགས་རྗེ་ཆེན་པོ་དང་། ཤེས་རབ་ཆེན་པོ་ཟུང་དུ་ཆུད་པ་ལ་ཀྱཻ་རྡོ་རྗེ་སྟེ་འབྲས་བུའི་རྒྱུད་དོ། །
དེ་ལྟ་བུའི་འབྲས་བུ་ཐོབ་པ་ཡང་ཀྱཻ་རྡོ་རྗེ། དེའི་རྒྱུ་ཡང་ཀྱཻ་རྡོ་རྗེ་ཡིན་དགོས་པས་རྒྱུད་གསུམ་ཀ་ཀྱཻ་རྡོ་རྗེ་འོ། ། རྒྱུའི་ཀྱཻ་རྡོ་རྗེ། རྒྱུ་རྒྱུད་ཐབས་ཤེས་གཉིས་སུ་མེད་པ་གང་ཡིན་ཞེ་ན། དཔལ་གསང་བ་འདུས་པའི་རྒྱུད་ཕྱི་མ་ལས། ཤེས་རབ་ཐབས་ནི་སྙོམས་འཇུག་པ། ། རྣལ་འབྱོར་ཞེས་ནི་བཤད་པ་ཡིན། ། གང་ཞིག་དངོས་མེད་ཤེས་རབ་སྟེ། ། ཐབས་ནི་དངོས་པོའི་མཚན་ཉིད་དོ། ། ཞེས་གསུངས་པས་དངོས་པོའི་གཟུང་བ་དང་འཛིན་པ་སྣ་ཚོགས་སུ་སྣང་བས་ཐབས་ཏེ་འཁོར་བ་དང་།
དེ་ཉིད་ཀྱི་ཚེ་ངོ་བོ་སྤྲོས་པ་མཐའ་དག་དང་བྲལ་བས་མྱ་ངན་ལས་འདས་པའོ། ། དེ་གཉིས་དབྱེར་མེད་པ་ནི་རྒྱུའི་རྒྱུད་ཀྱི་ཀྱཻ་རྡོ་རྗེའོ། ། ཞེས་པ་ནས་འབྲས་བུའི་རྒྱུད་ཀྱི་ཀྱཻ་རྡོ་རྗེའི་བར་གསལ་བར་གསུངས་ལ། དེ་ལས་གཞན་པའི་འགྲོ་བ་རྣམས་ཀྱི་ལུས་གདོད་མ་ནས་འབྲས་དུས་ཀྱི་རྡོ་རྗེ་འཆང་གི་དཀྱིལ་འཁོར་དུ་ཡོད་ཅེས་པ་དང་། སེམས་ཅན་རྣམས་འབྲས་དུས་ཀྱི་ཀྱཻ་རྡོ་རྗེ་ལ་སོགས་པའི་ལྷར་གདོད་མ་ནས་གནས་པ་ཡིན་ཞེས། གང་དུ་སྨྲས་རིག་པ་རྣལ་དུ་ཞོག་ལ་སྨོས་ཤིག མདོར་ན་རྗེ་བཙུན་ཆེན་པོས་རྣམ་བཤད་དག་ལྡན་དུ། ཁ་ཅིག་འདི་སྐད་དུ། ཟླ་བ་ལ་སོགས་པ་འདི་དག་མེ་ལོང་ལྟ་བུའི་ཡེ་ཤེས་ལ་སོགས་པ་ཡིན་ནས་བསྒོམ་པའམ་མ་ཡིན་ཀྱང་བསྒོམ། དང་པོ་ལྟར་ན་གྲུབ་ཟིན་སྒྲུབ་པར་འགྱུར་ལ།
གཉིས་པ་ལྟར་ན། སྤྲང་པོ་རྒྱལ་པོར་རློམ་པ་ལྟར། བསྒོམས་ཀྱང་མི་འགྲུབ་བོ་སྙམ་ན། ཡིན་ནས་བསྒོམ་པ་འདི་ལ་ཡང་འབྲས་བུ་དངོས་ཡིན་པ་དང་། ཆོས་ཉིད་དམ་རྣམ་པ་ཡིན་པ་གཉིས་ལས། ཆོས་ཉིད་དམ་རྣམ་པ་ཡིན་ལ། ཞེས་དེ་དག་འབྲས་དུས་ཀྱི་ཡིན་པའི་དོགས་སྤོང་དང་བཅས་པ་གསལ་བར་མཛད་པ་མ་ཡིན་ནམ། ཀྱཻ་རྡོ་རྗེ་ལ་སོགས་པ་ལ་གཞི་ལམ་འབྲས་གསུམ་གྱི་རྣམ་གཞག་བྱེད་པར་ནི་ཁྱོད་རང་གི་ཡང་འདོད་པ་ཡིན་ཏེ། ཇི་སྐད་དུ། བླ་མེད་ཀྱི་རྒྱུད་ཀྱི་དོན་གྱི་གནད་ཐམས་ཅད།
ཨེ་ཝྃ་ལ་སོགས་པའི་ཡི་གེ་བཞི་བཅུའི་གླེང་གཞིའི་དོན་དུ་འདུས་ལ། དེའི་དོན་གྱི་གཙོ་བོ་ཡང་ཐོག་མའི་ཡི་གེ་གཉིས་ཀྱི་དོན་དུ་འདུ་བ་ཡིན་ནོ། ། དེ་ལ་རྒྱུད་རྡོ་རྗེ་ཕྲེང་བ་ལས། ཞེས་རྒྱུད་ཀྱི་ལུང་དྲངས་ནས། དེའི་དོན་ཁྱོད་ཀྱིས་བཤད་པ་ན། དང་པོའི་ལན་དུ་ཨེ་ཝྃ་ཀྱི་དོན་གསུམ་གསུངས་པ་ནི་ཐོབ་བྱ་འབྲས་བུའི་ཨེ་ཝྃ། ཐོབ་བྱེད་ལམ་གྱི་ཨེ་ཝྃ། འདྲེན་བྱེད་རྟགས་ཀྱི་ཨེ་ཝྃ་མོ། ཞེས་ཨེ་ཝྃ་ལ་རྒྱུ་དང་། ལམ་དང་།
འབྲས་བུའི་ཨེ་ཝྃ་གསུམ་དུ་དབྱེ་བར་བཤད་ཅིང་། དེས་ན་ཐམས་ཅད་ཀྱཻ་རྡོ་རྗེ་ལ་སོགས་པའི་ལྷར་གདོད་མ་ནས་གནས་པའི་ཚུལ་ནི། རྒྱུད་དོན་ལ་ཚད་མར་གྱུར་པ་ཤིང་རྟའི་སྲོལ་འབྱེད་ཆེན་པོ་རྣམས་ཀྱིས་རྒྱུད་ཀྱི་བཤད་སྲོལ་རྣམ་པར་འབྱེད་པའི་ཚེ། རྒྱུད་སྡེ་གང་བཤད་ཀྱང་བརྗོད་བྱ་དོན་གྱི་རྒྱུད་དང་རྗོད་བྱེད་སྒྲའི་རྒྱུད་གཉིས་སུ་ཕྱེ་ཞིང་། བརྗོད་བྱ་དོན་གྱི་རྒྱུད་ལ་ཡང་རྒྱུད་གསུམ་དུ་བཞག་པ་ཡིན་པས། དེ་ཡང་ཀྱཻ་རྡོ་རྗེ་ལྟ་བུ་གཅིག་ལ་མཚོན་ཏེ་བཤད་པ་ན། དཔལ་བརྟག་པ་གཉིས་པ་ལས། ཧེ་ཡི་རྣམ་པས་ཇི་ཞིག་བཤད། ། བཛྲ་ཡིས་ཀྱང་དེ་བཞིན་ཅི། ། བཅོམ་ལྡན་འདས་ཀྱིས་བཀའ་སྩལ་པ། །
ཧེ་ནི་སྙིང་རྗེ་ཆེན་པོ་ཉིད། ། བཛྲ་ཤེས་རབ་བརྗོད་པར་བྱ། ། ཐབས་དང་ཤེས་རབ་བདག་ཉིད་རྒྱུད། ། དེ་ནི་ང་ཡིས་བཤད་ཀྱི་ཉོན། ། ཅེས་གསུངས་པ་ཡིན་ལ། དེ་ལ་ཀྱཻ་རྡོ་རྗེ་ལ་སོགས་པའི་རྒྱུད་དེ་ལ་ཡང་། རྗོད་བྱེད་སྒྲའི་རྒྱུད་དང་། བརྗོད་བྱ་དོན་གྱི་རྒྱུད་གཉིས་ཡོད་པའི་ཕྱི་མ་དང་། ཀྱཻ་རྡོ་རྗེ་དང་། འཁོར་ལོ་བདེ་མཆོག་དང་།
རྡོ་རྗེ་སེམས་དཔའ་ལ་སོགས་པ་རྣམས་དོན་གཅིག་ཅིང་། དེ་ཡང་ཐབས་ཤེས་གཉིས་སུ་མེད་པ་ལ་བཤད་དེ། མཁའ་འགྲོ་རྒྱ་མཚོའི་རྒྱུད་ལས། རྡོ་རྗེ་མི་ཕྱེད་ཡེ་ཤེས་ཏེ། ། སེམས་དཔའ་སྙིང་རྗེར་སྟོན་པའོ། ། སྟོང་ཉིད་སྙིང་རྗེ་དབྱེར་མེད་པ། ། རྡོ་རྗེ་སེམས་དཔའ་རབ་ཏུ་གྲགས། ། ཞེས་གསུངས་པ་ཡིན་ནོ། ། དེ་ཡང་གཞི་ལམ་འབྲས་གསུམ་སོ་སོའི་སྐབས་ཀྱི་བསྡུས་པ་ཡིན་ཏེ། དཔལ་གསང་བ་འདུས་པའི་ཕྱི་མ་ལས།
རྒྱུད་ནི་རྒྱུན་ཆགས་ཞེས་བྱར་གྲགས། ། རྒྱུད་དེ་རྣམ་པ་གསུམ་དུ་འགྱུར། ། གཞི་དང་དེ་ཡི་རང་བཞིན་དང་། ། མི་འཕྲོག་པ་ཡི་རབ་ཕྱེ་བ། ། རྣམ་པའི་རང་བཞིན་རྒྱུ་ཡིན་ཏེ། ། དེ་བཞིན་མི་འཕྲོག་འབྲས་བུའོ། ། གཞི་ནི་ཐབས་ཞེས་བྱ་བ་སྟེ། ། གསུམ་གྱི་རྒྱུད་ཀྱི་དོན་བསྡུས་པའོ། ། ཞེས་གསུངས་པ་ལྟར་བཤད་བྱའི་རྒྱུད་དེ་ཉིད་རྒྱུ་རྒྱུད་དང་། ཐབས་རྒྱུད་དང་།
འབྲས་བུའི་རྒྱུད་གསུམ་གྱིས་བསྡུས་པར་བཤད་པའི་ཕྱིར་རོ། ། དེ་ཡང་གཞིའི་རྒྱུད་དམ་གཞི་དུས་ཀྱི་ཀྱཻ་རྡོ་རྗེ་དང་འཁོར་ལོ་བདེ་མཆོག་ལ་སོགས་པ་ནི་སྣང་སྟོང་ཟུང་འཇུག ཐབས་ཀྱི་རྒྱུད་དམ་ལམ་དུས་ཀྱི་ཀྱཻ་རྡོ་རྗེ་ལ་སོགས་པ་ནི་ཐབས་ཤེས་ཟུང་འཇུག འབྲས་བུའི་རྒྱུད་དམ་འབྲས་དུས་ཀྱི་ཀྱཻ་རྡོ་རྗེ་ལ་སོགས་པ་ནི་སྐུ་གཉིས་ཟུང་འཇུག་གམ་སྐུ་གསུམ་ཡན་ལག་བདུན་ལྡན་ནོ། ། དེ་ལ་གཞིའི་ཀྱཻ་རྡོ་རྗེ་སྣང་སྟོང་ཟུང་འཇུག་ནི་སེམས་ཅན་གྱི་སེམས་གསལ་རིག་ཙམ་དུ་གནས་པ་ནི་སྣང་བའི་ཐབས་ཡིན་ཞིང་། དེ་ཉིད་སྤྲོས་པ་མཐའ་དག་དང་བྲལ་བ་ནི་སྟོང་པའི་ཤེས་རབ་ཡིན་ཏེ། དཔལ་གསང་བ་འདུས་པའི་ཕྱི་མ་ལས། ཐབས་དང་ཤེས་རབ་གཉིས་མེད་པ། ། རྣལ་འབྱོར་ཞེས་ནི་བྱ་བ་ཡིན། ། གང་གི་དངོས་མེད་ཤེས་རབ་ལ། །
ཐབས་ནི་དངོས་པོའི་བདག་ཉིད་དོ། ། ཞེས་གསུངས་པ་ལྟར་ཡིན་ནོ། ། དེ་གཉིས་ཟུང་དུ་འཇུག་པ་ནི། སྣང་སྟོང་གཉིས་པོའི་ངོ་བོ་དབྱེར་མེད་པའི་ཆ་ལ་ཟུང་དུ་འཇུག་པར་བཤད་པ་ཡིན་ཏེ། འཕགས་པའི་རིམ་ལྔ་ལས། སྣང་བ་དང་ནི་སྟོང་པ་གཉིས། ། སོ་སོའི་ཆར་ནི་ཤེས་གྱུར་ནས། ། གང་དུ་ཡང་དག་འདྲེས་གྱུར་ཀྱང་། ། ཟུང་དུ་འཇུག་པར་དེ་བཤད་དོ། ། ཞེས་གསུངས་པ་ལྟར་རོ། །
དེས་ན་གཞིའི་ཀྱཻ་རྡོ་རྗེའི་དབང་དུ་བྱས་ནས། གྲུབ་ཆེན་མཚོ་སྐྱེས་ཀྱིས། ཐམས་ཅད་དངོས་པོའི་རང་བཞིན་མཆོག ། གདོད་ནས་ཐམས་ཅད་བདག་ཉིད་གནས། ། ཐབས་དང་ཤེས་རབ་གཉིས་མེད་པའི། ། ཀྱཻ་རྡོ་རྗེ་བདག་ཕྱག་འཚལ། ། ཞེས་གསུངས་པ་དང་། དཔལ་བརྟག་པ་གཉིས་པ་ལས། སངས་རྒྱས་མ་ཡིན་སེམས་ཅན་ནི། ། གཅིག་ཀྱང་ཡོད་པ་མ་ཡིན་ནོ། །
དམྱལ་བ་ཡི་དྭགས་བྱོལ་སོང་དང་། ། ལྷ་དང་ལྷ་མིན་མི་རྣམས་དང་། ། བཤང་བའི་སྲིན་བུ་ལ་སོགས་པ། ། ལྷ་དང་ལྷ་མ་ཡིན་གྱིས་ཀྱང་། ། བདེ་བ་གང་གིས་མི་ཤེས་པ། ། རྟག་ཏུ་རང་བཞིན་བདེ་བ་ཅན། ། འཇིག་རྟེན་ཁམས་ནི་གང་དུ་ཡང་། ། སངས་རྒྱས་གཞན་དུ་རྙེད་མི་འགྱུར། ། སེམས་ནི་རྫོགས་པའི་སངས་རྒྱས་ཉིད། ། སངས་རྒྱས་གཞན་དུ་བསྟན་དུ་མེད། །
ཅེས་གསུངས་ཤིང་། རྡོ་རྗེ་སྙིང་འགྲེལ་ལས། གཞན་ཡང་རྡོ་རྗེ་འཛིན་པ་ཆེན་པོའི་དབུགས་འབྱིན་པ་འདི་ནི། སྐྱེ་བོ་རྣམས་ལ་སྣ་ཚོགས་པའི་དངོས་པོར་སྣང་སྟེ། འདི་ལྟ་སྟེ། ཐ་སྙད་དུ་མར་འདོགས་ཤིང་གནས་པ་ནི། རྒྱུ་བ་དང་། མི་རྒྱུ་བ་དང་། བདག་དང་། གཞན་དང་།
སྲོག་དང་། གསོ་བ་དང་། གང་ཟག་དང་། བྱེད་པ་པོ་དང་། ཤེད་བདག་དང་། ཤེད་ཅན་དང་། ཕ་དང་། མ་དང་། བླ་མ་དང་། འཇིག་རྟེན་གྱི་མེས་པོ་དང་།
ས་དང་། ནམ་མཁའ་དང་། མེ་དང་། རླུང་དང་། རི་བོ་དང་། རྒྱ་མཚོ་དང་། གླིང་དང་། ནག་ངམ་དང་། ཤིང་གལ་པ་དང་། ལྕུག་མ་དང་།
འཁྲིལ་ཤིང་ལ་སོགས་པར་གནས་ཏེ། འདི་རྣམས་ཀྱི་ངོ་བོ་ལས་གཞན་པ་ཡོད་པར་དུས་གསུམ་གྱི་མགོན་པོ་རྣམས་ཀྱིས་ཡེ་མ་གསུངས་ལ། འདི་རྣམས་ལ་མཆོག་དང་དམན་པར་ལྟ་བའི་སྐྱེས་བུ་ཁོ་ན་ཀྱཻ་རྡོ་རྗེ་ཡིན་ནོ། ། ཞེས་གསུངས་པ་དང་། དེ་བཞིན་དུ་ཕུང་པོ་སངས་རྒྱས་ལྔ་བདག་ཉིད། ཅེས་སོགས་རྒྱུད་འགྲེལ་རྣམས་ནས་སེམས་ཅན་གྱི་ཕུང་པོ་ཁམས་སྐྱེ་མཆེད་རྣམས་ལ་སངས་རྒྱས་སུ་གང་གསུངས་པ་ཡང་གཞིའི་ཀྱཻ་རྡོར་འདི་ལ་དགོངས་པ་ཡིན་ནོ། ། དེ་བཞིན་དུ་འདི་དང་འདྲ་བར་ཕར་ཕྱིན་གྱི་ཐེག་པ་ནས་ཀྱང་སེམས་ཅན་གྱི་སེམས་གསལ་རིག་ཏུ་གནས་པ་དང་། དེའི་ཆོས་ཉིད་གཉིས་ཀ་ལ་དེ་ལྟར་དུ་བཤད་དེ། མདོ་ལས། སངས་རྒྱས་ཀྱི་སྐུ་དེ་ཉིད་ཉོན་མོངས་པའི་སྦུབས་བྱེ་བ་མཐའ་ཡས་པས་བསྟུམས་པ།
འཁོར་བའི་རྒྱུན་གྱིས་ཁྱེར་བ་ཐོག་མ་དང་། མཐའ་མ་མེད་པའི་འཁོར་བའི་འགྲོ་བར་བཅིངས་པ་དང་། སྐྱེ་བ་དག་ཏུ་འཁོར་བ་ནི་སེམས་ཅན་གྱི་ཁམས་ཞེས་བརྗོད་དོ། ། ཞེས་སེམས་ཅན་གྱི་སེམས་རང་བཞིན་གྱི་ཆོས་སྐུར་བཤད་ཅིང་། རྒྱུད་བླ་མ་ལས། ཤེས་བྱ་མཐར་ཐུག་རྟོགས་པའི་བློས། ། ཐམས་ཅད་མཁྱེན་པའི་ཆོས་ཉིད་ནི། ། སེམས་ཅན་ཐམས་ཅད་ལ་ཡོད་པར། ། མཐོང་ཕྱིར་ཇི་སྙེད་ཡོད་པ་ཉིད། ། ཅེས་དང་།
ཡང་དེ་ཉིད་ལས། ཇི་ལྟར་མདོག་ངན་པད་མའི་ཁུངས་གནས་པ། ། མཚན་སྟོང་གི་འབར་དེ་བཞིན་གཤེགས་པ་ནི། ། དྲི་མེད་ལྷ་ཡི་མིག་གིས་དེ་མཐོང་ནས། ། ཆུ་སྐྱེས་འདབ་མའི་སྦུབས་ནས་འབྱིན་བྱེད་པ། ། དེ་བཞིན་བདེ་གཤེགས་མནར་མེད་གནས་རྣམས་ལའང་། ། སངས་རྒྱས་སྤྱན་གྱིས་རང་ཆོས་ཉིད་གཟིགས་ནས། ། ཞེས་དང་། འཕགས་པས་ཆོས་དབྱིངས་བསྟོད་པར། གང་ཞིག་ཀུན་ཏུ་མ་ཤེས་ན། །
སྲིད་པ་གསུམ་དུ་རྣམ་འཁོར་ཞིང་། ། སེམས་ཅན་ཀུན་ལ་ངེས་གནས་པའི། ། ཆོས་ཀྱི་སྐུ་ལ་ཕྱག་འཚལ་འདུད། ། ཅེས་གསུངས་པས། སེམས་ཅན་གྱི་སེམས་ཀྱི་ཆོས་ཉིད་དབྱིངས་རང་བཞིན་གྱིས་རྣམ་པར་དག་པ་ལའང་ཆོས་སྐུའི་སངས་རྒྱས་སུ་བཤད་པ་ཡིན་ནོ། ། དེ་ལྟར་བཤད་པའི་སྣང་བ་དང་སྟོང་པ་ངོ་བོ་དབྱེར་མེད་པ་གཞི་དུས་ཀྱི་ཀྱཻ་རྡོ་རྗེ་དང་། འཁོར་ལོ་བདེ་མཆོག་ལ་སོགས་པ་ཡིན་པའི་དབང་དུ་བྱས་ནས། དཔལ་བརྟག་པ་གཉིས་པ་ལས། འདི་ཉིད་འཁོར་བ་ཞེས་བྱ་སྟེ། ། འདི་ཉིད་མྱ་ངན་འདས་པ་ཉིད། །
འཁོར་བ་སྤངས་ནས་གཞན་དུ་ནི། ། མྱ་ངན་འདས་པ་ཐོབ་མི་འགྱུར། ། ཞེས་གསུངས་པ་ཡང་འདི་ལ་དགོངས་པ་ཡིན་ཞིང་། གྲུབ་ཆེན་མཚོ་སྐྱེས་ཀྱིས། ཐམས་ཅད་དངོས་པོའི་རང་བཞིན་མཆོག ། གདོད་ནས་ཐམས་ཅད་བདག་ཉིད་གནས། ། ཐབས་དང་ཤེས་རབ་གཉིས་མེད་པ། ། ཀྱཻ་རྡོ་རྗེ་བདག་ཕྱག་འཚལ། ། ཞེས་གསུངས་པས་ཀྱང་འདི་ཉིད་གསལ་བར་བསྟན་པ་ཡིན་ནོ། ། གཉིས་པ་ལམ་ཀྱཻ་རྡོ་རྗེ་ཐབས་ཤེས་ཟུང་འཇུག་ནི།
རྡོ་རྗེ་སྙིང་འགྲེལ་ལས། བསྡུས་པའི་རྒྱུད་འདི་ཉིད་ལས། རྡོ་རྗེའི་ཚིག་འདིས་གསལ་བར་རབ་ཏུ་བསྟན་པ་ཡིན་ཏེ། གང་དུ་ཡིད་གྱིས་མ་བསྒོམས་ན། ། འགྲོ་བ་ཐམས་ཅད་བསྒོམས་འགྱུར་ཏེ། ། སྒོམ་པ་མེད་པའི་སྒོམ་ཉིད་ཀྱིས། ། ཆོས་རྣམས་ཐམས་ཅད་ཡོངས་ཤེས་བྱ། ། ཞེས་བྱ་བས་གསལ་བར་བྱེད་དེ། རྡོ་རྗེ་འཛིན་པ་ཆེན་པོའི་དབུགས་འབྱིན་པ་ཡིན་ནོ། ། ཤེས་རབ་ཆེན་པོ་ཡན་ལག་དྲུག་གི་སོ་སོར་སྡུད་པ་ཞེས་པ་དཔལ་དང་པོའི་སངས་རྒྱས་དང་།
གསང་བ་འདུས་པ་ལ་སོགས་པར་ཐ་སྙད་བཏགས་པ་ཡིན་ལ། འབད་པ་ཐམས་ཅད་དོར་བས་འགྲུབ། ། ཅེས་པར་དགོངས་སོ། ། འདི་ཁོ་ན་ཤེས་རབ་ཀྱི་ཕ་རོལ་ཏུ་ཕྱིན་པའོ། ། འདི་ཉིད་བདག་མེད་མའོ། ། འདི་ཉིད་ཧེ་རུ་ཀའོ། ། འདི་ཉིད་དུས་གསུམ་གྱི་སངས་རྒྱས་སོ། ། འདི་ཉིད་སྲིད་པའི་རྒྱ་མཚོའི་ཕ་རོལ་ཏུ་འགྲོའོ། ། འདི་ཉིད་ཡི་གེ་མེད་པའི་དོན་ཡིན་ནོ། ། ཞེས་པ་སྟེ།
ངེས་པའི་དོན་ནོ། ། ཞེས་གསུངས་པས་ཤེས་རབ་ཀྱི་ལྡོག་པ་ནས་བསྟན་ལ། དེ་བཞིན་དུ་ལམ་གྱི་སྐབས་ཀྱི་སྣང་བའི་ལྡོག་པ་ནི། སྨིན་བྱེད་ཀྱི་དབང་བསྐུར་བ་ནས། གྲོལ་བྱེད་གྱི་ལམ་བསྐྱེད་རྫོགས་གཉིས་འཁོར་དང་བཅས་པ་ཇི་ལྟ་བ་བཞིན་དུ་ཉམས་སུ་ལེན་པ་ཉམས་མྱོང་དང་བཅས་པ་ཡིན་ནོ། ། གསུམ་པ་འབྲས་བུ་ཀྱཻ་རྡོ་རྗེ་སྐུ་གཉིས་ཟུང་འཇུག་གམ། སྐུ་གསུམ་ཡན་ལག་བདུན་ལྡན་ནི། དཔལ་སམ་བུ་ཊི་ལས། སྤྲོས་པ་མེད་པའི་རང་བཞིན་ཉིད། ། ཤེས་རབ་ཅེས་ནི་ཡོངས་སུ་གྲགས། །
ཡིད་བཞིན་ནོར་ལྟར་མ་ལུས་པའི། ། ཐམས་ཅད་དོན་མཛད་སྙིང་རྗེ་ཉིད། ། དམིགས་མེད་གནས་སུ་ཤེས་རབ་དང་། ། དམིགས་མེད་སྙིང་རྗེ་ཆེན་པོ་ཉིད། ། བློ་དང་ལྷན་ཅིག་གཅིག་འགྱུར་པ། ། ནམ་མཁའ་ནམ་མཁའ་ཇི་ལྟ་བ། ། ཞེས་གསུངས་པས་བསྟན་པ་ཡིན་ཞིང་རྒྱས་པར་ནི་གོང་དུ་བསྟན་པ་ལྟར་ཡིན་ནོ། ། གཉིས་པ་དཀྱིལ་འཁོར་བཞི་དང་ལྡན་པའི་འགྲོ་བ་རྣམས་ཀྱི་ལུས་དཀྱིལ་འཁོར་དུ་གྲུབ་ཚུལ་བྱེ་བྲག་ཏུ་བཤད་པ་ནི། གྲུབ་ཆེན་དྲིལ་བུ་པས། འགྲོ་བ་འདི་དག་རང་བཞིན་གྱིས། །
གྲུབ་པའི་དཀྱིལ་འཁོར་གཉིས་མེད་པ། ། ཞེས་གསུངས་ལ། དེའི་དོན་བཤད་པ་ལ་གཉིས། གང་གི་ལུས་དཀྱིལ་འཁོར་དུ་གྲུབ་པའི་འགྲོ་བ་ངོས་བཟུང་ནས། དེའི་ལུས་རང་བཞིན་གྱིས་གྲུབ་པའི་དཀྱིལ་འཁོར་ཡིན་ཚུལ་བཤད་པ་དང་། རང་བཞིན་གྱིས་གྲུབ་པའི་དཀྱིལ་འཁོར་དེ་ཉིད་འཁོར་ལོ་བདེ་མཆོག་ལ་སོགས་པའི་དཀྱིལ་འཁོར་དུ་བསྒྲུབ་པའོ། ། དང་པོ་ནི། འཁོར་ལོ་བདེ་མཆོག་ལ་སོགས་པའི་ལམ་གྱི་སྣོད་དུ་གྱུར་པའི་དཀྱིལ་འཁོར་བཞི་དང་ལྡན་པའི་འགྲོ་བ་རྣམས་ཀྱི་ལུས་འདི་རང་བཞིན་གྱིས་གྲུབ་པའི་དཀྱིལ་འཁོར་ཡིན་ཏེ། དཔལ་གསང་བ་འདུས་པའི་ཕྱི་མ་ལས། བྷ་གའི་དཀྱིལ་འཁོར་ཞེས་གྲགས་དང་། །
བྱང་ཆུབ་སེམས་ཀྱི་དཀྱིལ་འཁོར་དག ། ལུས་ཀྱི་དཀྱིལ་འཁོར་ཞེས་བཤད་པ། ། གསུམ་པོ་འདི་དག་ཡིན་པར་གསུངས། ། ཞེས་དང་། ཕུང་པོ་སྐྱེ་མཆེད་ཁམས་རྣམས་ནི། ། སངས་རྒྱས་ཐམས་ཅད་རྒྱས་བཏབ་པའི། ། དེས་ན་བརྟག་པར་རྒྱ་དགོད་པོ། ། དཀྱིལ་འཁོར་ཞེས་ནི་བསྟན་པ་ཡིན། ། ཞེས་དང་། དཔལ་ཁ་སྦྱོར་ལས།
དཀྱིལ་འཁོར་ལུས་སུ་གསུངས་པ་སྟེ། ། དཀྱིལ་འཁོར་བྷ་གར་བརྗོད་པ་ཡིན། ། དཀྱིལ་འཁོར་བྱང་ཆུབ་སེམས་ཉིད་དེ། ། དཀྱིལ་འཁོར་གསུམ་དུ་རབ་ཏུ་བརྟག ། ཅེས་གསུངས་པས། རྩ་ལུས་ཀྱི་དཀྱིལ་འཁོར། ཡི་གེ་བྷ་གའི་དཀྱིལ་འཁོར། ཁམས་བདུད་རྩི་བྱང་ཆུབ་སེམས་ཀྱི་དཀྱིལ་འཁོར་དང་གསུམ་དུ་བསྟན་ལ། དེ་ཡང་འགྲོ་བ་དེ་རྣམས་ཀྱི་ལུས་ཀྱི་ཡུལ་ཉེར་བཞི་ལ་སོགས་པའི་མི་ཕྱེད་མ་ལ་སོགས་པའི་རྩ་རྣམས་ནི་ལུས་ཀྱི་དཀྱིལ་འཁོར། རྩ་དེ་རྣམས་སུ་ལ་སོགས་པའི་ཡི་གེའི་གཟུགས་སུ་གནས་པའི་དབྱིབས་རྣམས་ཡི་གེ་བྷ་གའི་དཀྱིལ་འཁོར།
རྩ་དེ་རྣམས་ཀྱི་ནང་དུ་གནས་པའི་སོ་དང་སེན་མོ་རྒྱས་པར་བྱེད་པ་ལ་སོགས་པའི་ཁམས་རྣམས་ནི་བྱང་ཆུབ་སེམས་ཀྱི་དཀྱིལ་འཁོར་ཡིན་ལ། དེ་གསུམ་ཀ་ལ་ཡང་ལུས་ཞེས་བྱ་སྟེ། འགྲོ་བ་དེ་རྣམས་ཀྱི་ལུས་ཀྱི་བྱེ་བྲག་ཡིན་པའི་ཕྱིར་རོ། ། དེ་དཀྱིལ་འཁོར་ཡིན་ཏེ། ཐབས་དེ་ལ་བརྟེན་ནས་ལྷན་ཅིག་སྐྱེས་པའི་བདེ་བ་ཆེན་པོ་དེ་ལེན་པ་སྟེ། འཛིན་པར་བྱེད་པའི་ཕྱིར་ཏེ། ཧེ་བཛྲ་ལས། དཀྱིལ་འཁོར་སྙིང་པོ་ཞེས་བྱ་སྟེ། ། བྱང་ཆུབ་སེམས་ནི་བདེ་ཆེན་པོ། ། ལེན་པར་བྱེད་པས་དཀྱིལ་འཁོར་ཉིད། །
འདུས་པས་དཀྱིལ་འཁོར་ཉིད་དུ་བརྗོད། ། ཅེས་གསུངས་ཤིང་། དཔལ་ཁ་སྦྱོར་ལས་ཀྱང་། དངོས་པོ་ཀུན་གྱི་སྙིང་པོ་མཆོག ། དེ་ནི་ལེན་ཅིང་གཅོད་པའི་ཕྱིར། ། ལུས་ནི་དཀྱིལ་འཁོར་བརྗོད་དུ་བརྗོད། ། རྩ་ཆེན་སུམ་ཅུ་རྩ་གཉིས་ཀྱི། ། འཁོར་ལོ་ཡང་ནི་དཀྱིལ་འཁོར་བརྗོད། ། བྱང་ཆུབ་སེམས་ནི་རིན་པོ་ཆེ། ། དཀྱིལ་འཁོར་དེ་ཉིད་དཀྱིལ་འཁོར་ཉིད། །
ཅེས་གསུངས་པའི་ཕྱིར་རོ། ། དེ་ལ་རང་བཞིན་གྱིས་གྲུབ་པ་ཞེས་བྱ་སྟེ། འཇིག་རྟེན་ན་མེ་གྲུབ་པ་ཙམ་ནས་ཚ་བ་ངང་གིས་གྲུབ་པ་ལ་ཐ་སྙད་དུ་མེའི་རང་བཞིན་ཚ་བ་ཞེས་བརྗོད་པ་ལྟར། འདིར་ཡང་། སྒྲུབ་པ་པོ་ལ་སོགས་པའི་འགྲོ་བ་དེ་རྣམས་ཀྱི་ལུས་གྲུབ་པ་ཙམ་ནས་དཀྱིལ་འཁོར་གསུམ་པོ་དེ་རང་གི་ངང་གིས་གྲུབ་པའི་ཕྱིར་ན་དེ་སྐད་དུ་བརྗོད་པ་ཡིན་ནོ། ། གསུམ་པ་རང་བཞིན་གྱིས་གྲུབ་པའི་དཀྱིལ་འཁོར་དེ་ཉིད། བདེ་མཆོག་ལ་སོགས་པའི་དཀྱིལ་འཁོར་དུ་བསྒྲུབ་པ་ནི། དེ་ལྟར་བཤད་པའི་འགྲོ་བ་རྣམས་ཀྱི་ལུས་ལ་རང་བཞིན་གྱིས་གྲུབ་པའི་དཀྱིལ་འཁོར་གསུམ་པོ་འདི་ནི་འཁོར་ལོ་བདེ་མཆོག་ལ་སོགས་པའི་དཀྱིལ་འཁོར་ཡིན་ཏེ། དེ་ཡང་གཞི་ལམ་འབྲས་གསུམ་གྱི་དཀྱིལ་འཁོར་གསུམ་ལས། འདི་དང་པོའི་དབང་དུ་བྱས་པ་ཡིན་ཞིང་།
དེ་ཡང་བདེ་མཆོག་རྩ་རྒྱུད་ལས། ཡུལ་འདི་རྣམས་ཀྱི་བུ་མོ་གང་། ། རྩ་གཟུགས་མཛེས་པར་ཡང་དག་གནས། ། ཞེས་དང་། དཔལ་ཁ་སྦྱོར་གྱི་དྲུག་པའི་རབ་བྱེད་དང་པོར། སྐུ་གསུང་ཐུགས་ཀྱི་འཁོར་ལོ་ལ། ། ཉི་ཤུ་རྩ་བཞིར་ཕྱེ་བ་ཡིས། ། མཁའ་འགྲོ་མ་ནི་ཀུན་གྱི་གནས། ། ཐམས་ཅད་དུ་ནི་ཡང་དག་བཤད། ། འདི་རྣམས་གནས་ཀྱི་མཁའ་འགྲོ་མ། །
རྩ་ཡི་གཟུགས་ཀྱིས་ཡང་དག་གནས། ། ཞེས་གསུངས་པས། སྤྱི་བོ་པུ་ལི་ར་མ་ལ་ཡ་ལ་སོགས་པ་ནང་གི་གནས་ཉི་ཤུ་རྩ་བཞིར་གནས་པའི་རབ་གཏུམ་ལ་སོགས་པའི་མཁའ་འགྲོ་མ་རྣམས་མི་ཕྱེད་མ་ལ་སོགས་པའི་རྩ་གཟུགས་ཀྱིས་གནས་པར་གསུངས་ལ། དེ་བཞིན་དུ་རྩ་དེ་རྣམས་ཀྱི་ནང་དུ་གནས་པའི་ཐིག་ལེ་རྣམས་ནི། ཧེ་རུ་ཀ་རྣམས་ཡིན་ཏེ། དཔལ་ཁ་སྦྱོར་གྱི་དྲུག་པའི་རབ་བྱེད་གཉིས་པར། ཇི་ལྟར་གནས་སུ་སོན་པའི་རྩའི་འཁོར་ལོ་བཤད་པར་བྱའོ། ། སྙིང་གི་ནང་སོན་པདྨ་ནི། ། འདབ་མ་བརྒྱད་པ་སྙིང་པོར་བཅས། ། དེ་ཡི་ནང་དུ་སོན་པའི་རྩ། །
མར་མེའི་རང་གི་ངོ་བོ་ཅན། ། ཆུ་ཤིང་གི་ནི་མེ་ཏོག་ལྟར། ། བརྐྱངས་ཤིང་ཁ་ནི་འོག་ཏུའོ། ། དེ་ཡི་ནང་ན་དཔའ་བོ་ནི། ། ཡུངས་ཀར་གྱི་ནི་སྦོམ་ཕྲ་ཙམ། ། མི་ཤིག་ཧཱུྃ་གི་ས་བོན་ནི། ། ཁ་བ་ལྟ་བུར་འཛག་པ་ཉིད། ། ལུས་ཅན་རྣམས་ཀྱི་སྙིང་དགའ་བ། ། དཔྱིད་ཅེས་བྱ་བར་རྣམ་པར་བཤད། ། རྒོད་མ་མེ་ཡི་གཟུགས་ཀྱི་ནི། །
བདག་མེད་མ་ཡི་ཐིག་ལེར་བརྗོད། ། ལས་ཀྱི་རླུང་གིས་བསྐུལ་བ་ཡི། ། ལྟེ་བའི་དཀྱིལ་འཁོར་དུ་ནི་འབར། ། དཔྱིད་ཐོབ་པ་ཡི་ཆོས་ཤེས་པས། ། སྙོམས་པར་འཇུག་པར་རྣམ་པར་གནས། ། དཔའ་བོ་ཤྲཱི་ནི་ཧེ་རུ་ཀ ། འདི་ནི་དཔྱིད་དང་ཐིག་ལེར་བརྗོད། ། ཅེས་གསུངས་པའི་ཕྱིར་རོ། ། དོན་འདི་རྣམས་ལ་དགོངས་ནས། གྲུབ་ཆེན་དྲིལ་བུ་པས།
འདི་དག་གནས་སུ་མཁའ་འགྲོ་མ། ། རྩའི་དཔའ་བོ་ཉི་ཤུ་བཞི། ། ལུས་ཀྱི་ཁམས་སུ་བརྟག་པར་བྱ། ། ཞེས་གསུངས་པ་ཡིན་ནོ། ། དེ་ཉིད་བཅོམ་ལྡན་འདས་ཀྱི་གཞུང་གི་དོན་ཕྱིན་ཅི་མ་ལོག་པ་ཡིན་ཏེ། རྩ་རྒྱུད་ཀྱི་ལེའུ་ཞེ་བརྒྱད་པ་ལས། ཐོད་པའི་དུམ་བུ་ལ་སོགས་པ། ། དཔའ་བོ་ཉི་ཤུ་རྩ་བཞི་ཡིས། ། འགྲོ་བ་འདི་དག་ཐམས་ཅད་ཁྱབ། ། དཔའ་བོ་རྣམས་དང་མཁའ་འགྲོ་ཉིད། །
རྣལ་འབྱོར་མ་ནི་རབ་གཏུམ་སོགས། ། ལུས་རྣམས་ཀུན་ལ་སྒྲུབ་པ་པོས། ། འཁོར་ལོ་བཞུགས་པར་བལྟ་བར་གསུངས། ། ཞེས་གསུངས་པའི་ཕྱིར་རོ། ། དེས་ནི་འགྲོ་བ་རྣམས་ཀྱི་ལུས་བདེ་མཆོག་ལ་སོགས་པའི་དཀྱིལ་འཁོར་དུ་གྲུབ་པར་བཤད་པ་ནི། དེ་རྣམས་ཀྱི་གཞི་དུས་ཀྱི་ལུས་ཀྱི་དཀྱིལ་འཁོར་གྱི་དབང་དུ་བྱས་པ་ཡིན་ནོ། ། གསུམ་པ་གཡོ་སྒྱུའི་རྩོད་པ་དེ་དག་རང་ལུགས་དང་འགལ་བར་བསྟན་པ་ལ་གཉིས། གང་དང་འགལ་བའི་རང་གི་ལུགས་བརྗོད་པ། རྩོད་པ་དེ་ཉིད་དེ་དང་འགལ་ཚུལ་བཤད་པའོ། ། དང་པོ་ནི།
ཁྱོད་ཀྱིས་ཇི་སྐད་དུ། ཉེར་ཐོབ་ཀྱི་མཐར་འཆི་བའི་འོད་གསལ་འཆར་བ་ནི་འོད་གསལ་གྱི་རིམ་པ་སྟེ། གཞིའི་ཆོས་སྐུ་ཞེས་ཀྱང་བྱའོ། ། འཆི་བའི་འོད་གསལ་གྱི་མཐར་ཕུང་པོ་རྙིང་པའི་ཁྲོད་ན་གནས་པའི་རླུང་སེམས་ཙམ་ལས་ལུས་རྙིང་པ་ལས་ལོགས་སུ་བྱེ་ནས་བར་དོའི་ལུས་གྲུབ་པ་ནི། སྒྱུ་ལུས་ཀྱི་རིམ་པ་སྟེ་གཞིའི་ཆོས་སྐུ་ཞེས་ཀྱང་བྱའོ། ། གཞི་ལ་དག་མ་དག་གི་སྒྱུ་ལུས་ཀྱི་རིམ་པ་སོ་སོ་བ་གཉིས་མེད་ཀྱང་། འདིས་ལམ་གྱི་སྒྱུ་མའི་སྐུ་གཉིས་མཚོན་ནུས་པ་ནི་འཆད་པར་འགྱུར་རོ། ། གཞིའི་བར་དོ་ལོངས་སྐུ་མིག་ཐ་མལ་པ་ཤའི་མིག་གི་ཡུལ་དུ་མི་མཐོང་བ་དེ་སྐྱེ་སྲིད་དུ་སྐྱེ་བ་བླངས་པ་ན་མིག་དེའི་ཡུལ་དུ་གྱུར་པ་ནི་གཞིའི་སྤྲུལ་སྐུའོ། ། ཞེས་བཤད་ཅིང་། ཡང་རྩ་ལྟུང་བརྒྱད་པའི་སྐབས་སུ་འདི་གཉིས་ལས།
ཡུལ་ནི་གཟུགས་དང་། ཚོར་བ་དང་། འདུ་ཤེས་དང་། འདུ་བྱེད་དང་། རྣམ་པར་ཤེས་པའི་ཕུང་པོ་ལྔ་ནི་རིམ་པ་བཞིན་དུ། རྣམ་སྣང་དང་། རིན་འབྱུང་དང་། འོད་དཔག་མེད་དང་། དོན་ཡོད་གྲུབ་པ་དང་། མི་བསྐྱོད་པ་སྟེ་སངས་རྒྱས་ལྔའི་བདག་ཉིད་དམ་རང་བཞིན་དུ་གསུངས་སོ། །
ཞེས་དང་། ཡང་འོ་ན་དབང་བཞི་པ་ལམ་གྱི་སྐབས་སུ་མི་འདོད་དམ་ཞེ་ན། སྤྱིར་དབང་བཞི་བསྐུར་བའི་ཚེ་སྔར་བཞིན་ངོ་སྤྲད་ནས་ཚིག་ཙམ་གྱིས་གོ་བ་བསྐྱེད་པ་ལ། དབང་དེ་སློབ་མ་ལ་བསྐུར་བ་དང་། སློབ་མས་དབང་དེ་ཚིག་གི་སྒོ་ནས་ཐོབ་པར་འཇོག་སྟེ། སྣོད་རུང་དུ་བསྒྲུབ་པའི་དབང་བཞི་པའོ། ། དེ་ལྟར་ངོ་སྤྲད་པའི་དབང་བཞི་པ་ནི་གཙོ་བོ་ལ་ངོ་སྤྲད་དགོས་པས། འབྲས་བུ་ལ་ངོ་སྤྲད་པ་སྔར་དྲངས་པ་མང་པོས་གསུངས་ཀྱང་། ལམ་དུས་སུ་མེད་པ་མིན་ཏེ། གསང་འདུས་པ་ལྟར་ན་སློབ་པའི་ཟུང་འཇུག་དང་།
དུས་འཁོར་བ་ལྟར་ན་ཏིང་ངེ་འཛིན་གྱི་ཡན་ལག་ནས་འོང་སྟེ། དེའི་རིགས་པས་གཞན་ལའང་ཤེས་པར་བྱའོ། ། ཞེས་ཟེར་རོ། ། གཉིས་པ་རྩོད་པ་དེ་ཉིད་རང་ཚིག་དང་འགལ་ཚུལ་བཤད་པ་ནི། དེ་ལ་ཁྱོད་ཀྱིས་གོང་དུ་བརྗོད་པའི་ཉོན་མོངས་པས་ཀུན་ནས་བསླངས་པའི་གཡོ་རྒྱུའི་རྩོད་པ་དེ་རྣམས་རང་ཚིག་འདི་རྣམས་དང་འགལ་བ་ཡིན་ཏེ། དེ་ཡང་འདི་ལྟར། ཁྱོད་ཀྱིས་སེམས་ཅན་གྱི་སྐྱེ་ཤི་བར་དོ་གསུམ་པོ་དང་། ཕུང་པོ་ལྔ་སངས་རྒྱས་ཀྱི་སྐུ་གསུམ་དང་རིགས་ལྔའི་རང་བཞིན་ཡིན་པར་བཤད་པས། འདི་ལྟར་སྨྲ་བ་ནི་ཧ་ཅང་ཡང་མ་བརྟགས་པའི་ལོག་རྟོག་ཡིན་པར་ཁྱོད་རང་གི་ཕྱོགས་སུ་ཐལ་བར་འགྱུར་ཏེ། དེ་ལྟར་ན་འགྲོ་བ་རྣམས་ཀྱི་སྐྱེ་ཤི་བར་དོ་གསུམ་དང་།
ཕུང་པོ་ལས་དང་ཉོན་མོངས་པས་བསྐྱེད་པའི་དུ་ཁ་བདེན་པ་མ་ཡིན་པའམ། རྡོ་རྗེ་འཆང་གི་སྐུ་གསུམ་ལས་ཉོན་གྱི་དབང་གིས་འགྲུབ་པ་ཡོད་པར་ཐལ། རྡོ་རྗེ་འཆང་དངོས་ཀྱང་ཡིན། འཁོར་བ་པ་ཡང་ཡིན་པའི་གཞི་མཐུན་པ་ཡོད་པའི་ཕྱིར། དེ་ཙམ་དུ་ཡང་མ་ཟད། འཁོར་བའི་དུ་ཁ་མྱོང་བའི་སེམས་ཅན་ཡིན་ན་རྡོ་རྗེ་འཆང་ཡིན་པས་ཁྱབ་པར་འགྱུར་ཏེ། སྐྱེ་ཤི་བར་དོ་གསུམ་དང་ཕུང་པོ་ལྔ་མ་ཐོབ་པའི་སེམས་ཅན་མེད་པ་ལ། དེ་ལྟར་ཐོབ་པའི་སྐྱེ་ཤི་བར་དོ་གསུམ་དང་ཕུང་པོ་ལྔ་རྡོ་རྗེ་འཆང་གི་སྐུ་གསུམ་དང་། དེ་བཞིན་གཤེགས་པ་རིགས་ལྔ་དངོས་ཡིན་པའི་ཕྱིར་རོ། ། ཞེས་པའི་ཐལ་འགྱུར་རྣམས་ཁྱོད་ལ་བརྗོད་པའི་ཚེ།
འཁོར་གསུམ་པོ་གང་ལ་ལན་འདེབས་ཤོད་ཅིག ཡང་ཁྱོད་ཀྱིས་གཞན་ཡང་དེ་ལྟར་འདོད་པས་ནི་སངས་རྒྱས་ཡིན་པ་ལ་ཡིན་པར་ངོ་ཤེས་ཕྱིན་ཆད་ལམ་བསྒོམ་མི་དགོས་པས་ལུས་དཀྱིལ་ལན་ཅིག་བརྡའ་འཕྲོད་ཕྱིན་ཆད་ལམ་གང་ཡང་བསྒོམ་མི་དགོས་པར་འགྱུར། ཞེས་སོགས་ལ་ཡང་བརྗོད་པར་བྱ་སྟེ། དེ་ཡང་འདི་ལྟར་ཁྱོད་ཀྱིས་ཀྱང་སྔོན་གྱི་སྐྱེ་ཤི་བར་དོ་གསུམ་པོ་དེ་སངས་རྒྱས་ཀྱི་སྐུ་གསུམ་དང་། ཕུང་པོ་ལྔ་སངས་རྒྱས་རིགས་ལྔའི་རང་བཞིན་དུ་འདོད་པས་སངས་རྒྱས་ཡིན་པ་ལ་ཡིན་པར་ངོ་ཤེས་ཕྱིན་ཆད་ལམ་བསྒོམ་དགོས་ཅི་ཡང་མེད་པར་འདོད་དགོས་པས། སྐྱེ་ཤི་བར་དོ་གསུམ་དང་ཕུང་པོ་ལྔ་པོ་དེ་སྐུ་གསུམ་དང་། སངས་རྒྱས་ལྔའི་རང་བཞིན་དུ་ལན་གཅིག་བརྡའ་འཕྲོད་ཕྱིན་ཆད། ལམ་གང་ཡང་བསྒོམ་མི་དགོས་པར་ཁྱོད་རང་གི་ཕྱོགས་ལ་ཐལ་བར་འགྱུར་རོ། ། ཞེས་བརྗོད་པའི་ཚེ་ཡང་། འཁོར་གསུམ་གང་ལ་ལན་འདེབས་ཤོད་ཅིག
དེས་ན་ཁྱོད་ཀྱིས་ཀྱང་སེམས་ཅན་གྱི་སྐྱེ་ཤི་བར་དོ་གསུམ་སངས་རྒྱས་ཀྱི་སྐུ་གསུམ་དུ་སྨྲ་ཞིང་ལམ་བསྒོམས་ནས་ས་ལམ་རིམ་ཅན་དུ་བགྲོད་པར་འདོད་པ་ནི་རིག་པ་རྣལ་དུ་ཁྱོད་རང་གིས་ཀྱང་མ་བཞག་པར་འགྱུར་ལ། ཡང་ཁྱོད་རང་གིས་ཀྱང་ཕར་ཕྱིན་གྱི་ལམ་གྱི་ཐོབ་བྱ་མཐར་ཐུག་ཏུ་བཤད་པའི་ས་བཅུ་པ་ཆོས་ཀྱི་སྤྲིན་ཐོབ་ཀྱང་། ད་དུང་སྔགས་ནས་བཤད་པའི་རྡོ་རྗེ་འཆང་ལས་ཆེས་དམན་པར་ཁས་བླངས་ནས་སེམས་ཅན་ཐམས་ཅད་ཀྱི་སྐྱེ་ཤི་བར་དོ་གསུམ་པོ་དེ་རྡོ་རྗེ་འཆང་གི་སྐུ་གསུམ་དངོས་སུ་གདོད་མ་ནས་གྲུབ་པར་འདོད་པ་འདི་ལས་ངོ་མཚར་དུ་གྱུར་པ་ཅི་ཞིག་བྱར་ཡོད། ཅེས་ཁྱོད་རང་གི་ཕྱོགས་ལ་བརྗོད་ན་ཡང་ཅི་ཟེར་སྨྲོས་ཤིག གལ་ཏེ་སེམས་ཅན་རྣམས་ཀྱི་སྐྱེ་ཤི་བར་དོ་གསུམ་པོ་སངས་རྒྱས་ཀྱི་སྐུ་གསུམ་དུ་མི་གསལ་ཞིང་། མངོན་དུ་མ་གྱུར་པའི་ཚུལ་གྱིས་གདོད་མ་ནས་ཡོད་པ་ལ་བསྒོམ་སྟོབས་ཀྱིས་མངོན་དུ་གྱུར་པ་བྱེད་པ་ཡིན་ནོ་ཞེ་ན། རྒྱུ་དང་འབྲས་བུའི་ཆ་ཐད་གདོད་མ་ནས་མི་གསལ་བའི་ཚུལ་གྱིས་དངོས་སུ་ཡོད་པར་འདོད་པ་གྲངས་ཅན་གྱི་རིང་ལུགས་གྲ་མ་ཉམས་པ་ཡིན་པས་བློ་ལྡན་རྣམས་ཀྱིས་རྒྱང་རིང་དུ་སྤང་བར་བྱའོ། ། ཡང་དེར་མ་ཟད། སེམས་ཅན་ཐམས་ཅད་ཀྱི་སྐྱེ་ཤི་བར་དོ་གསུམ་པོ་དེ་སངས་རྒྱས་ཀྱི་སྐུ་གསུམ་དང་། སེམས་ཅན་རྣམས་ཀྱི་ཕུང་པོ་ལྔ་པོ་དེ་དེ་བཞིན་གཤེགས་པ་རིགས་ལྔའི་རང་བཞིན་དུ་གདོད་མ་ནས་དངོས་སུ་ཡོད་ན།
སྲོག་གཅོད་པའི་ལས་ཡིན་ན་དེ་བཞིན་གཤེགས་པ་དཀྲོངས་པའི་མཚམས་མེད་ཀྱི་ལས་ཡིན་དགོས་པར་ཁྱོད་རང་གི་ཕྱོགས་ལ་ཐལ་བར་འགྱུར་རོ། ། ཞེས་བརྗོད་ན། འཁོར་གསུམ་པོ་གང་ལ་ལན་འདེབས་པར་བྱེད། མདོར་ན་ཐལ་འགྱུར་འདི་རྣམས་ཀྱི་འཁོར་གསུམ་དོན་དང་མཐུན་པར་ཁྱོད་ཀྱིས་ཁས་ལེན་པ་ལ་བསྙོན་རྒྱུ་ཅི་ཡོད་ལེགས་པར་སྨྲོས་ཤིག དེ་ལ་ཁོ་ན་རེ། འདི་རྣམས་ཀྱི་རྩོད་པ་སྤོང་བ་ན། གཞི་ལམ་འབྲས་གསུམ་གྱི་དབང་དུ་བྱས་པ་ཡིན་པས་སྐྱོན་མེད་དོ། ། ཞེ་ན། འོ་ན་ངེད་ཀྱིས་ཀྱང་དེ་ལྟར་བཤད་པ་ལ་སྐྱོན་མེད་པར་འགྱུར་ཏེ། གཞི་ལམ་འབྲས་གསུམ་གྱི་རྣམ་གཞག་བྱེད་པའི་དབང་དུ་བྱས་པ་ཡིན་པར་གོང་དུ་རྒྱས་པར་བརྗོད་ཟིན་པ་ལྟར་ཡིན་པའི་ཕྱིར་རོ། །
ཞེས་བརྗོད་ན་ཅི་ཟེར། དེས་ན་གོང་གི་རྩོད་པ་དེ་རྣམས་ནི་རང་ཚིག་དང་དངོས་སུ་འགལ་བས་དོན་མེད་པ་ཡིན་ནོ། ། དེ་རྣམས་ཀྱིས་ཕྱིའི་བསྐྱེད་རིམ་གྱིས་བརྒྱུད་ནས་གནད་དུ་བསྣུན་ཚུལ། ནང་གི་བསྐྱེད་རིམ་གྱིས་དངོས་སུ་གནད་དུ་བསྣུན་ཚུལ། ཞར་བྱུང་རང་ཉིད་བསྒོམ་བྱའི་ལྷ་དེ་ཡིན་མིན་གྱི་དོགས་པ་དཔྱད་པ་གསུམ་གྱི་སྒོ་ནས་སྦྱང་གཞི་ལུས་ལ་བསྐྱེད་རིམ་གྱིས་གནད་དུ་བསྣུན་ཚུལ་བསྟན་ཟིན་ནས། སྤྱི་དོན་གཉིས་པ་སྦྱོང་བྱེད་རྫོགས་རིམ་གྱིས་སྦྱང་གཞིའི་ལུས་ལ་གནད་དུ་བསྣུན་ཚུལ་བཤད་པ་ནི། སྦྱང་གཞི་རྡོ་རྗེའི་ལུས་ཀྱི་གནས་ཚུལ་གྱི་གནད་ནི། གོང་དུ་བཤད་པ་ལྟར་དཀྱིལ་འཁོར་གསུམ་དང་། སྙིང་པོ་རླུང་གི་དཀྱིལ་འཁོར་དང་བཞི་པོ་དེ་ཡིན་ལ། དེ་ལ་གནད་དུ་སྣུན་བྱེད་ཀྱི་རྫོགས་རིམ་གྱི་དམིགས་པ་ནི།
བླ་མེད་ཀྱི་དབང་གོང་མ་གསུམ་གྱི་ལམ་ཡིན་ལ། ལམ་དེ་ཇི་ལྟར་གནད་དུ་སྣུན་པར་བྱེད་པ། རྟེན་དམིགས་བཅས་ཀྱི་བསྒོམ་ཚུལ་དང་། རྟེན་དམིགས་མེད་ཀྱི་བསྒོམ་ཚུལ། དེ་ལ་བོགས་འདོན་ཅིང་གེགས་སེལ་ཚུལ་ལ་སོགས་པ་ལམ་གྱི་ཆ་ལག་དང་བཅས་པ། བླ་མེད་ཀྱི་རྒྱུད་སྡེ་སོ་སོའི་དགོངས་པ་གྲུབ་ཆེན་རྣམས་ཀྱིས་སོ་སོར་བཀྲལ་པ་ལྟར། བླ་མ་སོ་སོའི་མན་ངག་སྐྱོན་མེད་པ་ལས་འབྱུང་བ་བཞིན་ཉམས་སུ་བླང་བར་བྱ་བ་སྟེ། རྫོགས་རིམ་གྱིས་གནད་དུ་བསྣུན་ཚུལ་མདོར་བསྡུས་པའོ། ། དེ་དག་གིས་ནི་གང་ལ་གནད་དུ་བསྣུན་ཡུལ་གྱི་སྦྱང་གཞི་ངོས་བཟུང་བ། བྱེ་བྲག་ཏུ་སྦྱང་གཞིའི་གཙོ་བོ་མངལ་སྐྱེས་ཡིན་པའི་དབང་དུ་བྱས་ནས།
རྡོ་རྗེ་ལུས་ཀྱི་གནས་ལུགས་བསྟན་པ། སྦྱང་གཞི་དེ་དག་སྦྱོང་བྱེད་ཀྱི་བསྐྱེད་རྫོགས་གཉིས་ཀྱི་སྦྱང་གཞིའི་ལུས་ལ་གནད་དུ་བསྣུན་ཚུལ་བཤད་པ་སྟེ་དོན་ཚན་གསུམ་གྱི་སྒོ་ནས་སྒྲོ་འདོགས་ཆོད་པའི་རིམ་གཉིས་ཉམས་སུ་ལེན་ཚུལ་རྒྱས་པར་བསྟན་ཟིན་ཏོ།། ༈ །།སྤྱི་དོན་བཞི་པ་སྒྲོ་འདོགས་ཆོད་པའི་རིམ་གཉིས་ཉམས་སུ་བླངས་པ་ལ་བརྟེན་ནས་དྲོད་སོགས་ཀྱི་ཡོན་ཏན་སྐྱེ་ཚུལ་བཤད་པ་ལ་གཉིས། དྲོད་སོགས་ཀྱི་ཡོན་ཏན་མདོར་བསྡུས་ཏེ་བཤད་པ་དང་། ས་ལམ་གྱི་ཡོན་ཏན་སྐྱེ་ཚུལ་རྒྱས་པར་བཤད་པའོ། ། དང་པོ་ལ་གསུམ། དྲོད་ཀྱི་ངོ་བོ། དྲོད་ཐོབ་པའི་རྟགས། དྲོད་དང་སྤྱོད་པ་མཚམས་སྦྱོར་བའོ། ། དང་པོ་ནི།
རིམ་གཉིས་ཀྱི་ཏིང་ངེ་འཛིན་བསྒོམས་པ་ལས་སྐྱེས་པའི་ལུས་ངག་ཡིད་གསུམ་གྱི་ནུས་མཐུ་ཁྱད་པར་ཅན་གཅིག་ལ་དྲོད་ཅེས་བརྗོད་པ་ཡིན་ནོ། ། གཉིས་པ་དྲོད་ཐོབ་པའི་རྟགས་ལ་སྤྱི་རྟགས་དང་། སོ་སོའི་རྟགས་གཉིས་ལས། དང་པོ་ནི། སྤྱིར་དྲོད་ཐོབ་ན། དུ་སོགས་ཀྱི་རྟགས་ལྔ་མཐོང་དགོས་པ་ཡིན་ཏེ། རྡོ་རྗེ་གུར་གྱི་ལེའུ་བཞི་པ་ལས། ཕྱག་མཚན་ཡང་དག་མཚོན་པར་བྱ། ། དང་པོ་སྤྲིན་གྱི་རྣམ་པ་སྟེ། ། གཉིས་པ་དུད་པ་འདྲ་བ་ཉིད། །
གསུམ་པ་མེ་ཁྱེར་རྣམ་པ་སྟེ། ། བཞི་པ་མར་མེ་ཉེར་འབར་བ། ། ལྔ་པ་རྟག་ཏུ་སྣང་བ་སྟེ། ། སྤྲིན་མེད་ནམ་མཁའ་འདྲ་བ་ཉིད། ། དེ་ནི་ཐམས་ཅད་མཁྱེན་པའི་རྒྱུ། ། དངོས་གྲུབ་ཉེ་བར་འགྱུར་བ་ཡིན། ། ཕྱི་ནས་སྒྱུ་མའི་རྣམ་པ་ལྟར། ། རྨི་ལམ་རྣམ་པའི་སྐད་ཅིག་འགྱུར། ། ཞེས་གསུངས་ཤིང་། དཔའ་སམ་བུ་ཊའི་ལྔ་པའི་གཉིས་པ་ལས།
དང་པོ་མཚན་མ་ཐམས་ཅད་ཀྱིས། ། མར་མེའི་རྣམ་པ་མཐོང་བར་འགྱུར། ། ཞེས་པ་ནས། བརྒྱད་ཀྱི་རང་འདོད་རྣལ་འབྱོར་པའི། ། སངས་རྒྱས་རྣམས་ཀྱི་འབྲས་བུའི་དོན། ། ཞེས་གསུངས་པའི་བར་ཡིན་ནོ། ། གཉིས་པ་དྲོད་སོ་སོའི་རྟགས་ལ། དྲོད་ལ་ཆེ་འབྲིང་ཆུང་གསུམ་དུ་བཤད་པ་ལས། དེ་ལ་དྲོད་ཆུང་ངུ་ཞེས་པ་དེ་ཐོབ་པ་ན། མཉམ་གཞག་ལ་འཇིག་རྟེན་ཆོས་བརྒྱད་མགོ་སྙོམ་སྙམ་པའི་ཉམས་སྐྱེས་པ་དང་།
རྗེས་ཐོབ་ཏུ་ཉོན་མོངས་བློ་བུར་བ་དྲག་པོས་མི་གནོད་ཅིང་བརྟན་ན་དེ་དྲོད་ཆུང་ངུ་ཡིན་ཏེ། དཔལ་ཁ་སྦྱོར་གྱི་ལྔ་པའི་གསུམ་པའི་དྲོད་ཆུང་ངུའི་སྐབས་སུ། དེ་བཞིན་འཇིག་རྟེན་ཆོས་བརྒྱད་ནི། ། ཐམས་ཅད་ཤིན་ཏུ་རིང་དུ་སྤངས། ། ཞེས་གསུངས་ཤིང་། ཧེ་བཛྲའི་ཕྱི་མ་ལས་འདིའི་སྐབས་སུ། འཇིག་སྨྱོ་དེ་བཞིན་དུ་ཁ་དང་། ། མྱ་ངན་གདུང་བ་འཚེ་བ་དང་། ། འདོད་ཆགས་ཞེ་སྡང་གཏི་མུག་ཆེ། ། སྒྲུབ་པ་པོ་ནི་ཉོན་མི་མོངས། །
ཞེས་གསུངས་པ་ཡིན་ནོ། ། དྲོད་འབྲིང་ནི། ཏིང་ངེ་འཛིན་གྱི་སྟོབས་ཀྱིས་ཚར་གཅོད་པར་ནུས་ཀྱང་རྗེས་སུ་གཟུང་བར་མི་ནུས་ཏེ། རྣམ་ཤེས་དང་ཡེ་ཤེས་ཀྱི་ལས་ཆ་མི་མཉམ་པ་ཞེས་བྱ་ལ་དེ་ཉིད་བརྟན་ན་དྲོད་འབྲིང་པོ་ཞེས་བྱ་བ་ཡིན་ནོ། ། དྲོད་ཆེན་པོ་ནི། ཚར་གཅོད་པ་དང་རྗེས་སུ་བཟུང་བ་གཉིས་ཀ་ཏིང་ངེ་འཛིན་གྱི་སྒོ་ནས་ནུས་པ་སྟེ། རྣམ་ཤེས་ཀྱི་ལས་དང་ཡེ་ཤེས་ཀྱི་ལས་ཆ་མཉམ་པ་ཞེས་བྱ་སྟེ། དེ་ཡང་ནུས་པ་དེ་བརྟན་ན་དྲོད་ཆེན་པོ་ཡིན་ནོ། ། དེའང་དྲོད་ཆེ་འབྲིང་གཉིས་ཀའི་ཡོན་ཏན་སྟོན་བྱེད་ཀྱི་ལུང་། དཔལ་བརྟག་པ་གཉིས་པའི་ཕྱི་མ་ལས།
ཕན་དང་གནོད་པའི་འབྲས་འབྱུང་བར། ། དེ་ལྟར་ངེས་པར་ཤེས་ནས་ནི། ། ཇི་ལྟར་དེ་ནི་སྐད་ཅིག་ཀྱང་། ། རྣལ་འབྱོར་ངུ་འབོད་ག་ལ་འགྲོ ། ཞེས་གསུངས་པས། དྲོད་འབྲིང་པོ་ཐོབ་ནས་ངན་སོང་དུ་མི་འགྲོ་བར་བཤད་པས་ཕར་ཕྱིན་གྱི་ཐེག་པའི་སྦྱོར་ལམ་བཟོད་པ་དང་ངེས་པར་མཉམ་པ་ཡིན་ནོ། ། གསུམ་པ་དྲོད་དང་སྤྱོད་པའི་མཚམས་སྦྱར་བ་བཤད་པ་ལ་ལྔ། སྤྱོད་པའི་ངོ་བོ་ངོས་བཟུང་བ། དེ་གཉིས་ཀྱི་མཚམས་སྦྱར་ཚུལ་དངོས་དང་། དེ་གཉིས་མཚམས་སྦྱར་བའི་དགོས་པ་བཤད་པ་དང་།
དྲོད་མ་ཐོབ་ན་སྤྱོད་པ་བྱར་མི་རུང་བར་བསྟན་པ། སྤྱོད་པ་ལ་སྤྱད་ན་དངོས་གྲུབ་མི་ཐོབ་པར་བསྟན་པའོ། ། དང་པོ་སྤྱོད་པ་རང་གི་ངོ་བོ་ནི། ནང་དུ་རིམ་གཉིས་ཀྱི་རྟོགས་པས་ཀུན་ནས་བསླངས་པའི་ཕྱི་རོལ་ཏུ་ལུས་ངག་གཡོ་ཞིང་ངེས་མེད་དུ་རྒྱུ་བ་དང་། སྨྲ་བ་སོགས་ལ་འདིར་སྤྱོད་པ་ཞེས་བྱ་སྟེ། དེའི་ལུས་ཀྱི་སྤྱོད་པ་ལ་ངེས་པ་མེད་པ་ནི། དཔལ་ཁ་སྦྱོར་གྱི་ལྔ་པའི་བཞི་པ་ལས། རོ་ཡི་དཀྲིས་མའི་གོས་བཟང་དང་། ། རོ་བསྲེགས་ཐལ་བས་དེ་བཞིན་བརྒྱན། ། ཞེས་གསུངས་པའི་ཕྱིར་རོ། །
བཟའ་བ་ལ་ངེས་པ་མེད་པ་ནི། ཡང་དེས་གསུངས་པ་ལས། ཁྱི་དང་བོང་བུ་རྔ་མོང་དང་། ། གླང་པོ་ལ་སོགས་ཁྲག་འཐུང་ནས། ། ཞེས་དང་། ཡང་དེ་ཉིད་ལས། ཇི་ལྟར་རྙེད་པ་བཞིན་དུ་ཟ། ། བཟོས་ཤིང་ཟོས་དང་གཏོར་མ་སྦྱིན། ། ཞེས་གསུངས་པའི་ཕྱིར་རོ། ། བཟའ་བའི་སྣོད་དང་རྒྱུ་བའི་དུས་དང་།
གནས་ལ་ངེས་པ་མེད་པ་ནི། ཡང་དེ་ཉིད་ལས། རོ་ཡི་ཁམས་ཕོར་ཐོགས་ནས་ནི། ། མཚན་མོའི་དུས་སུ་རྒྱུ་བར་བྱ། ། བཞི་མདོ་དང་ནི་རི་གདོང་དང་། ། ཤིང་གཅིག་དང་ནི་དུར་ཁྲོད་དུ། ། ཞེས་བྱ་བ་ལ་སོགས་པ་གསུངས་སོ། ། མདོར་ན་ལུས་ངག་གི་སྤྱོད་པ་ལ། བླ་མ་ལ་ཕྱག་བྱ་བ་མ་གཏོགས་བྱ་བ་གཞན་ལ་ངེས་པ་མེད་དེ། ལུས་ངག་གི་དམ་ཚིག་ཐམས་ཅད་ལས་གྲོལ་བའི་ཕྱིར་རོ། །
བླ་མ་ལ་ཕྱག་བྱ་བ་ནི་མི་སྤངས་ཏེ། དེ་ནི་ཡེ་ཤེས་ཀྱི་དམ་ཚིག་གི་ཕྱིར་དང་། དུས་གསུམ་གྱི་སངས་རྒྱས་ཀྱིས་ཀྱང་རང་རང་གི་རྡོ་རྗེ་སློབ་དཔོན་ལ་ཕྱག་འཚལ་བར་བཤད་པའི་ཕྱིར་རོ། ། དེ་ཡང་དཔལ་ཁ་སྦྱོར་གྱི་ལྔ་པའི་གསུམ་པ་ལས། རྒྱལ་བས་མཆོད་པའི་སློབ་དཔོན་ནི་སེམས་ཅན་ཡིན་ཡང་། ཡེ་ཤེས་ཀྱི་དམ་ཚིག་རྟག་ཏུ་དངོས་གྲུབ་སྦྱིན་པར་བྱེད་དེ། བློ་དང་ལྡན་པ་ལ་ཕྱོགས་བཅུར་བཞུགས་པས་མཆོད་པར་བྱེད་དོ། ། གང་གི་ཕྱིར་རྫོགས་པའི་སངས་རྒྱས་དང་། བྱང་ཆུབ་སེམས་དཔའི་བསོད་ནམས་གང་ཞིག སློབ་དཔོན་གྱི་བ་སྤུའི་རྩེ་མོ་ལ་མཐོང་བ་དེའི་ཕྱིར།
བྱང་ཆུབ་སེམས་དཔའ་སློབ་དཔོན་ལ་སངས་རྒྱས་མཆོད་པ་བྱེད་པར་མཐོང་ངོ་། ། ངེས་པར་རང་གི་དམ་ཚིག་སངས་རྒྱས་འདོད་པས་དངོས་གྲུབ་སྦྱིན་པར་བྱེད་པ་བླ་མ་དམ་པ་ལ་སྨད་པར་མི་བྱ་བ་དང་། ཞེས་གསུངས་པའི་ཕྱིར་རོ། ། གཉིས་པ་དྲོད་དང་སྤྱོད་པ་མཚམས་སྦྱར་ཚུལ་བཤད་པ་ནི། དྲོད་ཆུང་དུ་ཐོབ་ནས་ཀུན་འདར་གྱི་སྤྱོད་པ་མཚན་མོ་གསང་ནས་སྤྱད་ལ། དྲོད་འབྲིང་པོ་ཐོབ་ནས་ཀུན་འདར་གྱི་སྤྱོད་པ་འཇིག་རྟེན་པའི་མངོན་དུ་སྤྱད་དོ། ། དྲོད་ཆེན་པོ་ཐོབ་ནས། ཀུན་བཟང་གི་སྤྱོད་པ་འཇིག་རྟེན་པ་རྣམས་ཀྱིས་མངོན་སུམ་དུ་ཕྱག་རྒྱ་དང་ལྷན་ཅིག་ཚོགས་བདག་ཆེན་པོའི་སྤྱོད་པ་སྤྱད་པ་ཡིན་ནོ། ། གསུམ་པ་དེ་ལྟར་དྲོད་དང་སྤྱོད་པ་མཚམས་སྦྱར་བའི་དགོས་པ་ནི། དྲོད་གསུམ་གྱི་རྟོགས་པའི་བརྟན་གཡོ་བརྟག་པ་དང་།
རྟོག་པ་གསུམ་པོ་དེ་མི་བརྟན་ན། བརྟན་པར་བྱེད་པ་དང་། བརྟན་པ་བོགས་འབྱུང་བའི་ཆེད་དུ་བྱེད་པ་ཡིན་ནོ། ། བཞི་པ་དྲོད་མ་ཐོབ་ན་སྤྱོད་པ་བྱེད་མི་རུང་བར་བསྟན་པ་ནི། ཧེ་རུ་ཀ་མངོན་འབྱུང་ལས། གང་ཞིག་གཉིས་མེད་མི་བརྟན་པ། ། ཤི་ནས་དམྱལ་བར་འགྲོ་བར་འགྱུར། ། དེ་ལ་སྐྱོབ་པ་མེད་པ་ཡིན། ། རྣལ་འབྱོར་མེད་པར་རྣལ་འབྱོར་རྩལ། ། ཕྱག་རྒྱ་ལ་ནི་བགྲོད་གྱུར་དང་། །
ཡེ་ཤེས་མེད་པར་ཡེ་ཤེས་རྩལ། ། དམྱལ་བར་འགྲོ་བར་ཐེ་ཚོམ་མེད། ། ཅེས་གསུངས་ཤིང་། དཔལ་གསང་བ་གྲུབ་པ་ལས། གང་ཕྱིར་དེ་ཉིད་མེད་བཞིན་དུ། ། ངོ་མཚར་ཆེ་བ་ལྟར་བྱེད་པ། ། ཇི་སྲིད་ནམ་མཁའ་མི་འཇིག་པ། ། ཤི་བའི་འོག་ཏུ་དམྱལ་བར་སྐྱེ། ། ཞེས་གསུངས་ཤིང་། ཡང་དེ་ཉིད་ལས།
གཞན་དུ་དེ་ཉིད་དམན་པ་ཡིས། ། འཚེ་བའི་རྒྱུ་ཅན་ཉིད་གྱུར་པ། ། དམྱལ་བ་ཐོབ་པར་བྱེད་པའི་རྒྱུ། ། བརྟུལ་ཞུགས་ཀྱིས་ནི་ཅི་ཞིག་བྱ། ། ཞེས་གསུངས་པའི་ཕྱིར་རོ། ། ལྔ་པ་སྤྱོད་པ་མ་སྤྱད་ན་དངོས་གྲུབ་མི་ཐོབ་པར་བསྟན་པ་ནི། རྡོ་རྗེ་སྙིང་འགྲེལ་ལས། དེའི་དོན་ཡང་རྩ་བའི་རྒྱུད་ཉིད་ལ་འཇུག་པར་གསུངས་ཏེ། ཇི་སྐད་དུ། ཆོ་ག་ཡན་ལག་ཀུན་ལྡན་ཡང་། །
སྤྱོད་པ་མ་བརྩམས་དངོས་གྲུབ་མེད། ། དེ་བས་ཕྱག་རྒྱའི་དངོས་གྲུབ་རྒྱུ། ། ཆགས་མེད་སྤྱོད་པ་འདི་ཡིན་ནོ། ། སྙིང་རྗེས་རྣམ་པར་ཆགས་ཙམ་གྱིས། ། སེམས་ཅན་དོན་གྱིས་སྤྱོད་མི་འགྲུབ། ། དེ་བས་སྙིང་རྗེ་དང་ལྡན་ཞིང་། ། འབད་པས་སྤྱོད་པ་སྤྱད་པར་བྱ། ། ཞེས་གསུངས་པའི་ཕྱིར་རོ། ། དེ་དག་གིས་ནི་དྲོད་སོགས་ཀྱི་ཡོན་ཏན་མདོར་བསྡུས་ཏེ་བསྟན་ཟིན་ནས།། ༈ །།སྤྱི་དོན་གཉིས་པ་ས་ལམ་གྱི་ཡོན་ཏན་རྒྱས་པར་བཤད་པ་ལ་གཉིས།
ས་ལམ་གྱི་ཡོན་ཏན་བྱང་ཕྱོགས་སོ་བདུན་དང་སྦྱར་ཚུལ་བཤད་པ་དང་། སའི་རྣམ་གཞག་བྱེ་བྲག་ཏུ་བཤད་པའོ། ། དང་པོ་ལ་གཉིས། ཐུན་མོང་བ་ཕར་ཕྱིན་གྱི་ཐེག་པའི་ལུགས་ཀྱིས་ལམ་ལྔ་བྱང་ཕྱོགས་སོ་བདུན་དང་སྦྱར་ཚུལ་བཤད་པ་དང་། ཐུན་མོང་མ་ཡིན་པ་བླ་མེད་ཀྱི་ལུགས་ཀྱིས་བདེན་པ་མཐོང་བ་དང་། རྡོ་རྗེ་འཛིན་པའི་སའི་བར་བྱང་ཕྱོགས་སོ་བདུན་དང་སྦྱར་ནས་བཤད་པའོ། ། དང་པོ་ལ། ཚོགས་ལམ་ཆུང་ངུ་ལ་དྲན་པ་ཉེ་བར་ཞེས་བཞག་པ་བཞི། འབྲིང་པོ་ན་ཡང་དག་པར་སྤོང་བ་བཞི། ཆེན་པོ་ན་རྫུ་འཕྲུལ་གྱི་རྐང་པ་བཞི་སྟེ།
ཆོས་བཅུ་གཉིས་ཚོགས་ལམ་གྱིས་བསྡུས་ལ། དེའི་རྗེས་སུ་དབང་པོ་ལྔ་དང་སྟོབས་ལྔ་སྦྱོར་ལམ་གྱི་སྐབས་ནས་ཐོབ་པས་འཇིག་རྟེན་པའི་ལམ་བྱའོ། ། དེ་ནས་མཐོང་ལམ་ལ་བྱང་ཆུབ་ཀྱི་ཡན་ལག་བདུན། སྒོམ་ལམ་ལ་འཕགས་པའི་ལམ་ཡན་ལག་བརྒྱད་ཐོབ་པར་བཤད་པས། འཇིག་རྟེན་ལས་འདས་པའི་ལམ་ཞེས་བྱ་བའོ། ། མཐར་ཕྱིན་པའི་ལམ་ནི་དེ་རྣམས་ཀྱི་འབྲས་བུ་ཡིན་པས་ལམ་དུ་བཏགས་པའོ། ། འདི་ལྟར་དུ་བཤད་པ་ནི་ཕར་ཕྱིན་དང་སྔགས་ཀྱི་ཐེག་པ་ཕལ་ཆེར་ནས་འབྱུང་བ་ཡིན་ནོ། ། གཉིས་པ་ནི། དཔལ་སམ་བུ་ཊའི་རབ་བྱེད་གཉིས་པ་ལས། ཐོག་མར་བྱང་ཆུབ་ཀྱི་ཕྱོགས་ཀྱི་ཆོས་སུམ་ཅུ་རྩ་བདུན་བཤད་པའི་རྗེས་ཐོག་དེ་མ་ཐག་ཏུ།
དེ་ཉིད་ཡང་དག་བཤད་པ་ནི། ། དགའ་བ་ལ་སོགས་ས་རྣམས་ཏེ། ། དབང་པོ་ལ་སོགས་རང་བཞིན་གྱིས། ། བྱང་ཆུབ་སེམས་དཔའ་རྣམས་ཀྱི་གནས། ། ཕུང་པོ་ལ་སོགས་ཁྱད་པར་གྱིས། ། སངས་རྒྱས་ཐམས་ཅད་ཀྱི་ནི་གནས། ། སངས་རྒྱས་བྱང་ཆུབ་སེམས་དཔའ་ཡི། ། སངས་རྒྱས་ཉིད་ནི་མཆོག་ཏུ་འབབ། ། བྱང་སེམས་སུམ་ཅུ་རྩ་གཉིས་ཀྱིས། ། གང་ཚེ་འདིར་ནི་གང་གྱུར་པ། །
དབང་པོ་ཕུང་པོ་འབྱུང་བ་ཡིས། ། སངས་རྒྱས་དེ་ཡི་དེ་མ་ཐག ། ཅེས་གསུངས་པས་དེའི་དོན་ནི། བྱང་ཕྱོགས་སོ་བདུན་པོ་དེ་དག་བདེན་པ་མཐོང་བ་ནས་བཟུང་སྟེ། སངས་རྒྱས་ཀྱི་ས་མངོན་དུ་བྱས་ཀྱི་བར་ལ་སྦྱར་བ་དང་། སྦྱང་གཞི་རྒྱུ་རྒྱུད་རྩ་ཁམས་སོགས་ལ་སྦྱར་བ་དང་། སྦྱོང་བྱེད་ལམ་གྱི་བསྐྱེད་རྫོགས་གཉིས་ལ་སྦྱར་བ་དང་། སྦྱངས་འབྲས་སངས་རྒྱས་ཀྱི་སའི་གཟུགས་སྐུ་ལ་སྦྱར་བ་བཞིར་གནས་པ་ལས། འདིར་སྐབས་སུ་བབས་པའི་དོན་ནི་དང་པོ་ཡིན་ལ། དེའི་དོན་ཅུང་ཟད་ཅིག་བརྗོད་པ་ནི་རྒྱུད་ཀྱིས།
དེ་ཉིད་ཅེས་པས། དེ་ཉིད་ཅེས་བྱ་བ་གོང་དུ་བཤད་པའི་བྱང་ཆུབ་ཀྱི་ཕྱོགས་ཀྱི་ཆོས་སུམ་ཅུ་རྩ་བདུན་པོ་དེ་ཉིད་དོ། ། ཞེས་ཡང་དག་པར་བཤད་པ་ནི་རྒྱུ་དང་ལམ་དང་འབྲས་བུ་ཐམས་ཅད་བྱང་ཆུབ་ཀྱི་ཕྱོགས་ཀྱི་ཆོས་སུམ་ཅུ་རྩ་བདུན་དེར་འདུས་ཞེས་བྱ་བའི་དོན་ཡིན་ནོ། ། དེ་ཇི་ལྟར་འདུས་ཞེ་ན་དགའ་བ་ལ་སོགས་ས་རྣམས་ཏེ། ། ཞེས་སྨྲོས་པས། ས་དང་པོ་རབ་ཏུ་དགའ་བ་ནས་བཟུང་སྟེ། བཅུ་གསུམ་རྡོ་རྗེ་འཛིན་པའི་བར་གྱི་ས་རྣམས་ཡིན་ནོ། ། དེ་རྣམས་བྱང་ཕྱོགས་སོ་བདུན་དང་སྦྱོར་ཚུལ་ནི། ས་དང་པོ་རབ་ཏུ་དགའ་བ་ལ་དྲན་པ་ཉེར་བཞག་བཞི། ས་གཉིས་པ་ལ་ཡང་དག་པར་སྤོངས་བ་བཞི།
ས་གསུམ་པ་ནས་བཟུང་སྟེ་ས་བཅུ་པའི་བར་དུ་བྱང་ཆུབ་ཀྱི་རིམ་པ་གཉིས་གཉིས་ཀྱི་ས་རེ་རེ་བསྒྲོད་པས། ས་བཅུ་གཅིག་པ་དང་བཅུ་གཉིས་པ་གཉིས་ལ་བྱང་ཆུབ་ཀྱི་ཡན་ལག་བཞི་བཞི་ཡིན་ནོ། ། མཇུག་ཏུ་བྱང་ཆུབ་ཀྱི་ཡན་ལག་ལྔ་དང་། དྲུག་པའི་ཆ་གཅིག་གིས་བཅུ་གསུམ་རྡོ་རྗེ་འཛིན་པའི་ས་བསྐྱེད་པ་ཡིན་ནོ། ། གཉིས་པ་སའི་རྣམ་གཞག་བྱེ་བྲག་ཏུ་རྒྱས་པར་བཤད་པ་ལ་གཉིས། རྡོ་རྗེ་ཐེག་པའི་སའི་རྣམ་གཞག་གཙོ་བོར་བཤད་པ་དང་། ཕར་ཕྱིན་གྱི་ཐེག་པའི་སའི་རྣམ་གཞག་ཞར་ལ་བསྟན་པའོ། ། དང་པོ་ལ་གཉིས། གཞན་གྱི་ལོག་རྟོག་དགག་པ་དང་། རང་ལུགས་བཤད་པའོ། །
དང་པོ་ལ་གཉིས། གཞན་གྱི་ལོག་རྟོག་གི་ངག་བརྗོད་པ་དང་། དེ་མི་འཐད་པར་བསྟན་པའོ། ། དང་པོ་ནི། བཅུ་གཅིག་པ་ཀུན་ཏུ་འོད་ཀྱི་ས་ཁོ་ན་སངས་རྒྱས་ཀྱི་སར་བསྒྲུབ་པར་འདོད་པའི་རང་ཕྱོགས་པ་ཁ་ཅིག་དང་། གཞན་ཕྱོགས་ཀྱི་དགེ་ལེགས་དཔལ་བ་སོགས་ཁ་ཅིག་འདི་སྐད་ཟེར་ཏེ། བོད་ཁ་ཅིག་ན་རེ། མངོན་བརྗོད་བླ་མ་ལས། རབ་དགའ་ལ་སོགས་ས་བཅུའི་སྟེང་དུ་དཔེ་མེད་པ་དང་ཡེ་ཤེས་ལྡན། ། རྡོ་རྗེའི་ས་ནི་བཅུ་གསུམ་པ།
ཞེས་ས་བཅུ་གསུམ་དུ་བཤད་དོ། ། ས་བཅུ་གསུམ་ལ་འཇོག་ཚུལ་གཉིས་མན་སྙེར་བཤད་དེ། དེ་ལྟར་ན་ས་བཅུ་གཅིག་རྣམས་ཏེ། མོས་པས་སྤྱོད་པའི་ས་དང་ལྷན་ཅིག་བཅུ་གཉིས། ལས་དང་པོ་པའི་ས་དང་ལྷན་ཅིག་བཅུ་གསུམ་རྣམས་སོ། ། ཡང་ན་ཁྱད་པར་ལམ་གྱི་ངོ་བོ་དཔེ་མེད་པའི་ས་དང་ལྷན་ཅིག་བཅུ་གཉིས་ཏེ། སངས་རྒྱས་ཀྱི་སའི་བར་ཆད་མེད་པའི་ལམ་གྱི་བདག་ཉིད་ཡེ་ཤེས་ལྡན་པའི་ས་དང་ལྷན་ཅིག་བཅུ་གསུམ་མོ། ། ཞེས་གསུངས་པ་སྟེ། ཕྱི་མ་ནི་ས་བཅུ་པ་ལ་བཅུ་པ་ཙམ་དང་ཁྱད་པར་གྱི་ལམ་དང་། རྒྱུན་མཐའི་ལམ་གསུམ་དུ་བྱས་ནས།
མངོན་བརྗོད་བླ་མའི་དགོངས་པར་བཀྲོལ་བའོ། ། ཡོངས་སུ་གྲགས་པའི་ས་བཅུ་གཅིག་གི་སྟེང་དུ་སོ་སྐྱེའི་ས་གཅིག་བསྣན་པ་ནི་ཀྱཻ་རྡོ་རྗེ་ལས། འདི་དག་ས་ནི་བཅུ་གཉིས་སོ། ། ཞེས་པའི་དོན་དུ་ཤན་ཏི་པས་བཤད་པས། རྡོ་རྗེ་སྙིང་པོ་རྒྱན་གྱི་རྒྱུད་ཀྱི་ས་གཉིས་ཀྱང་དེ་དང་འདྲའོ། ། དེ་བཞིན་དུ་བཤད་རྒྱུད་རྡོ་རྗེ་ཕྲེང་བ་ལས། སྔར་དྲངས་པ་ལྟར་ས་བཅུ་བཞིར་ཡང་བཤད་མོད་ཀྱི། ཡོངས་སུ་གྲགས་པའི་རབ་དགའ་ལ་སོགས་པ་བཅུ་དང་། སོ་སྐྱེའི་ས་ལ་དབྱེ་བསྡུ་བྱེད་པ་ཡིན་གྱི། ཕར་ཕྱིན་གྱི་ཐེག་པ་ནས་བཤད་པའི་བཅུ་གཅིག་ཀུན་ཏུ་འོད་ཀྱི་ས་ལས་ཁྱད་པར་དུ་འཕགས་པའི་ས་སྟོན་པ་མིན་ནོ། །
ཞེས་ཟེར་རོ། ། གཉིས་པ་དེ་མི་འཐད་པར་བསྟན་པ་ནི། འོ་ན་ཁྱོད་རང་གི་ལུགས་ཀྱིས་ཡོངས་སུ་གྲགས་པའི་རབ་དགའ་ལ་སོགས་པ་བཅུ་གཅིག་གི་སྟེང་དུ་སོ་སྐྱེའི་ས་བསྣན་ནས། སྔགས་ནས་བཤད་པའི་ས་བཅུ་གསུམ་གྱི་རྣམ་གཞག་བྱེད་དམ། རབ་དགའ་ལ་སོགས་སློབ་ལམ་གྱི་ས་ལ་དབྱེ་བའི་སྒོ་ནས་དེའི་རྣམ་གཞག་བྱེད་དྲངས།

དང་པོ་ལྟར་ན། དེ་ལྟར་འདོད་པའི་སོ་སྐྱེའི་ས་དེ་སྔགས་ནས་བཤད་པའི་དཔེ་མེད་པ་དང་། ཡེ་ཤེས་ཆེན་པོའི་ས་ཡིན་པར་འགྱུར་ཏེ། རྒྱུ་མཚན་དེའི་ཕྱིར་རོ། ། དེ་ལ་ཁྱབ་པ་ཡོད་དེ། བདེ་མཆོག་མངོན་བརྗོད་བླ་མ་ལས། རབ་ཏུ་དགའ་དང་དྲི་མ་མེད། ། འོད་བྱེད་པ་དང་འོད་འཕྲོ་བ། ། སྦྱང་དཀའ་བ་དང་མངོན་དུ་གྱུར། ། རིང་དུ་སོང་དང་མི་གཡོ་བ། ། ལེགས་པའི་བློ་གྲོས་ཆོས་ཀྱི་སྤྲིན། །
དཔེ་མེད་པ་དང་ཡེ་ཤེས་ལྡན། ། རྡོ་རྗེའི་ས་ནི་བཅུ་གསུམ་པ། ། ཞེས་གསུངས་པས། རྡོ་རྗེ་ཐེག་པའི་ས་བཅུ་གསུམ་གྱི་རྣམ་གཞག་བྱེད་པ་ན་ཡོངས་སུ་གྲགས་པ་རབ་དགའ་ལ་སོགས་པ་ས་བཅུའི་སྟེང་དུ་དཔེ་མེད་པའི་ས་དང་། ཡེ་ཤེས་ལྡན་པའི་ས་གཉིས་བསྣན་ནས་དེའི་རྣམ་གཞག་བྱེད་དགོས་པར་བཤད་པའི་ཕྱིར་རོ། ། འདོད་པར་མི་ནུས་ཏེ། གལ་ཏེ་གཞན་དུ་ན་སོ་སྐྱེའི་ས་དེ་ཉིད་ས་མཚན་ཉིད་པ་ཡིན་པར་འགྱུར་ཏེ། རྒྱུ་མཚན་དེའི་ཕྱིར་རོ། ། དེའི་ཁྱབ་པ་ཁྱོད་རང་གིས་ཀྱང་ཁས་ལེན་པ་ཡིན་ཏེ། དཔེ་མེད་པའི་ས་དང་ཡེ་ཤེས་ལྡན་པའི་ས་གཉིས་པོ་དེ་རིམ་པ་བཞིན་དུ་ས་བཅུ་པའི་ཁྱད་པར་གྱི་ལམ་གྱི་ངོ་བོ་དང་།
རྒྱུན་མཐའི་བར་ཆད་མེད་པའི་ལམ་གྱི་ངོ་བོ་ཡིན་པར་མན་སྙེར་བཤད་ཟེར་ནས། རང་ཉིད་ཀྱིས་དེ་ལ་ཚད་མར་བྱས་པའི་ཕྱིར་རོ། ། འདིའི་གསལ་པ་ལ་འདོད་པར་མི་ནུས་ཏེ། གལ་ཏེ་གཞན་དུ་ན་སོ་སྐྱེའི་ས་དེ་ཐོབ་མ་ཐག་ཏུ་གང་ཟག་དེ་ངན་འགྲོ་ལ་སོགས་པའི་འཇིགས་པ་ལྔ་དང་བྲལ་བར་འགྱུར་ཏེ། ས་དེ་ས་མཚན་ཉིད་པ་ཡིན་པའི་ཕྱིར་རོ། ། དེ་ལ་ཁྱབ་པ་ཡོད་དེ། ཕལ་པོ་ཆེ་ལས། ས་ཐོབ་གྱུར་མ་ཐག་ཏུ་འཇིགས་པ་ལྔ་དང་བྲལ། ། འཚོ་བ་ཆད་དང་འཆི་དང་མི་བསྔགས་ངན་འགྲོ་དང་། ། འཁོར་གྱི་འཇིགས་བྲལ་དེ་ལ་བག་ཚ་ཉམ་ང་མེད། །
ཅི་ཕྱིར་ཞེ་ན་དེ་ལ་བདག་གི་གནས་མེད་དོ། ། ཞེས་གསུངས་པའི་ཕྱིར་རོ། ། གལ་ཏེ་ཁོ་ན་རེ། མདོ་སྡེ་རྒྱན་ལས། ས་ཐོབ་པ་ལ་མོས་པ་དང་། ། སྤྱོད་པ་དག་ལ་འཇུག་པ་དང་། ། རྟོགས་པའི་ཕྱིར་ཞིང་ས་རྣམས་ནི། ། གྲུབ་པའི་སྒོ་ནས་རྣམ་པ་བཞི། ། ཞེས་གསུངས་པས། མོས་སྤྱོད་ཀྱི་ས་ཡང་སའི་རྣམ་གྲངས་བཞི་བཤད་པའི་ནང་དུ་བགྲངས་པས་ས་མཚན་ཉིད་པ་ཡིན་ནོ་སྙམ་ན།
མ་ཡིན་ཏེ། འདིར་མོས་སྤྱོད་གཉིས་ས་མཚན་ཉིད་པའི་ནང་དུ་བགྲང་བ་མ་ཡིན་ཏེ། འདིར་ས་ཐོབ་པ་ལ་མོས་པ་དང་། ། ཞེས་བཤད་པས། ས་དང་པོ་ཐོབ་པ་ལ་མོས་པ་ཐོབ་པས་ན། མོས་པ་ཐོབ་པའི་ས་དང་སྤྱོད་པས་ཐོབ་པའི་ས་ནི། མོས་པ་ཐོབ་པའི་ཚེ། ཆོས་སྤྱོད་བཅུ་ལ་འཇུག་པ་ལ་བཤད་པ་ཡིན་པས་འཕགས་པའི་ས་ཡིན་པ་ལ་འབྲེལ་མེད་དོ། ། མདོར་ན་མདོ་ལས། ས་ཐོབ་མ་ཐག་ཏུ་འཇིགས་པ་ལྔ་དང་བྲལ་བར་བཤད་ཅིང་།
མོས་སྤྱོད་ཀྱི་ས་ནི་དེ་དག་དང་མ་བྲལ་བས་ཕར་ཕྱིན་གྱི་ཐེག་པ་ནས་ཀྱང་ས་མཚན་ཉིད་པའི་གྲངས་སུ་མི་བགྲང་ན། ཐུན་མོང་མ་ཡིན་པའི་སྔགས་ཀྱི་ས་བཅུ་གསུམ་གྱི་རྣམ་གཞག་བྱེད་པའི་སྐབས་སུ་སོ་སྐྱེའི་ས་དེའི་གྲངས་སུ་མི་བགྲང་བ་ནི་སྨོས་ཅི་དགོས་ཏེ། གཞན་དུ་ན་སྔགས་ཀྱི་ཁྱད་ཆོས་མང་པོ་འཇིག་པའི་སྐྱོན་ཡོད་པའི་ཕྱིར་རོ། ། ཡང་ཡོངས་སུ་གྲགས་པའི་ས་བཅུ་གཅིག་གི་སྟེང་དུ་སོ་སྐྱེའི་ས་གཅིག་བསྣན་ནས། ཀྱཻ་རྡོ་རྗེ་ལས་འདི་དག་ས་ནི་བཅུ་གཉིས་ཏེ། ། ཞེས་པའི་དོན་དུ་ཤན་ཏི་པས་བཤད་ན་ཡང་མི་འཐད་ཏེ། དེ་ལྟ་ཡིན་ན་གོང་དུ་བརྗོད་པའི་སྐྱོན་རྣམས་ཀྱང་སྤོང་མི་ནུས་ཤིང་། ཀྱཻ་རྡོ་རྗེའི་ལུགས་རང་དང་ཡང་འགལ་བ་ཡིན་ཏེ། དཔལ་བརྟག་པ་གཉིས་པ་ལས། གནས་དང་ཉེ་བའི་གནས་དང་ནི། །
ཞེས་པ་ནས། འཐུང་གཅོད་ཉེ་བའི་འཐུང་སྤྱོད་དང་། ། དུར་ཁྲོད་ཉེ་བའི་དུར་ཁྲོད་ཉིད། ། འདི་རྣམས་ས་ནི་བཅུ་གཉིས་ཏེ། ། ཞེས་པའི་བར་གྱིས་ཡོངས་སུ་གྲགས་པའི་རབ་དགའ་ལ་སོགས་པ་སློབ་ལམ་གྱི་ས་བཅུའི་སྟེང་དུ་འཐུང་གཅོད་དང་ཉེ་བའི་འཐུང་གཅོད་གཉིས་ཀྱིས་བསྐྱེད་པའི་ས་གཉིས་བསྣན་པས་བཅུ་གཉིས་སུ་བྱེད་པར་བཤད་པ་ཡིན་ལ། དེ་གཉིས་ཀྱིས་བསྐྱེད་པའི་ས་གཉིས་ཀྱང་བརྟག་གཉིས་ཀྱི་གཞུང་དེའི་འགྲེལ་པ་ཀུ་མུ་ཏིར་རྒྱུད་རྒྱས་པའི་ལུང་དྲངས་པར། འཐུང་གཅོད་དཔེ་མེད་ཡེ་ཤེས་ཏེ། ། ཉེ་བའི་འཐུང་གཅོད་ཡེ་ཤེས་ལྡན། ། ཞེས་གསུངས་པས། དཔེ་མེད་པའི་ས་དང་ཡེ་ཤེས་ཆེན་པོའི་ས་གཉིས་ཡིན་པར་བཤད་ལ།
ཁྱོད་ཀྱིས་ཤན་ཏི་པས་བཤད་ཟེར་བའི་སོ་སྐྱེའི་ས་དེ་ནི། ས་འདི་གཉིས་གང་དུ་ཡང་མི་རུང་བའི་ཕྱིར་རོ། ། དྲི་བ་གཉིས་པ་རབ་དགའ་ལ་སོགས་པའི་སློབ་ལམ་གྱི་ས་བཅུ་གང་རུང་ལ་དབྱེ་བའི་སྒོ་ནས་སྔགས་ནས་བཤད་པའི་ས་བཅུ་གསུམ་གྱི་རྣམ་གཞག་བྱེད་པ་ཡིན་ཞེ་ན། འོ་ན་ཡོངས་སུ་གྲགས་པའི་ས་བཅུ་ལ་གནས་པའི་བྱང་སེམས་རྣམས་ཀྱིས་ཀྱང་། དཔལ་གསང་བ་འདུས་པ་ནས་བཤད་པའི་སྒྱུ་ལུས་མཚན་ཉིད་པ་མ་རྟོགས་པར་བཤད་པ་མི་འཐད་པར་འགྱུར་ཏེ། དེ་ལྟ་ན་སྔགས་ནས་བཤད་པའི་ས་བཅུ་གཅིག་པ་དང་བཅུ་གཉིས་པ་དེ། ཡོངས་སུ་གྲགས་པའི་ས་བཅུ་པའི་ནང་དུ་འདུས་དགོས་ཤིང་། ས་གཉིས་པོ་དེས་སྒྱུ་ལུས་དེ་རྟོགས་པའི་ཕྱིར། འདོད་པར་མི་ནུས་ཏེ། ཨརྻ་དེ་བས་སྤྱོད་བསྡུས་ལས།
དེ་བས་ན་ཡེ་ཤེས་ཙམ་གྱི་ལྷ་ཉིད་དུ་བསྐྱེད་པ་སློབ་དཔོན་གྱི་ཞལ་ནས་རྟོགས་པར་འཚལ་ལོ། ། རྡོ་རྗེ་སློབ་དཔོན་གྱིས་སྨྲས་པ། སེམས་ཅན་ཆེན་པོ་ལེགས་སོ་ལེགས་སོ་ལྷའི་དེ་ཁོ་ན་ཉིད་བསམ་གྱིས་མི་ཁྱབ་པ་སངས་རྒྱས་ཐམས་ཅད་ཀྱི་མན་ངག བླ་མ་བརྒྱུད་པའི་མན་ངག་གི་རིམ་པ་ལས་འོངས་པ། ས་བཅུའི་དབང་ཕྱུག་རྣམས་ཀྱི་ཡང་ཡུལ་མ་ཡིན་པ་དེ་ངས་ཁོངས་སུ་ཆུད་པར་བྱའོ། ། ཞེས་གསུངས་ཤིང་། དེའི་འགྲེལ་པར། ས་བཅུའི་དབང་ཕྱུག་ཅེས་བྱ་བ་ནི། སེམས་དབེན་མཐར་ཕྱིན་པ་ལ་བྱ་སྟེ། དེ་སྐད་དུ།
སྣང་བ་གསུམ་པོ་མཐོང་བ་དག ། ས་བཅུ་ལ་ནི་རབ་ཏུ་གནས། ། ཞེས་གསུངས་པས། སེམས་དབེན་པ་མཐར་ཕྱིན་པས་ས་བཅུ་པ་ལ་གནས་པ་དེ་སྒྱུ་མ་ལྟ་བུ་བསྒོམ་པའི་རྟེན་ཡིན་ཏེ། དེ་ལྟ་བུ་དེས་ཀྱང་བླ་མའི་མན་ངག་མེད་ན་ཡང་དེའི་ཡུལ་མ་ཡིན་པ་དེ་ཡང་བཤད་པར་བྱའོ། ། ཁས་བླང་བར་བྱའོ། ། ཞེས་རྩ་འགྲེལ་གཉིས་མཐུན་པར་ས་བཅུ་པ་ལ་གནས་པའི་བྱང་སེམས་རྣམས་ཀྱིས་སྒྱུ་ལུས་དེ་མ་རྟོགས་པར་བཤད་པའི་ཕྱིར་རོ། ། གལ་ཏེ་སྤྱོད་བསྡུས་རྩ་འགྲེལ་ནས་བཤད་པའི་ས་བཅུ་པ་དེ་དང་། ཡོངས་སུ་གྲགས་པའི་ས་བཅུ་པ་དོན་མི་གཅིག་གམ་སྙམ་ན་མ་ཡིན་ཏེ། རིམ་ལྔ་ལས།
སྣང་བ་གསུམ་པོ་མཐོང་མ་ཐག ། ས་བཅུ་ལ་ནི་རབ་ཏུ་གནས། ། ཞེས་གསུངས་པའི་འགྲེལ་པར། དེའི་རྗེས་ལ་སྣང་བ་གསུམ་པོ་མཐོང་བ་སྟེ། འོད་གསལ་བར་ནི་རང་བཞིན་དང་། ། རྣམ་པར་ཤེས་པ་འགོག་པའི་ཕྱིར། ། མན་ངག་ཐོབ་པ་དེ་ནི་ས་བཅུ་པ་ཆོས་ཀྱི་སྤྲིན་ལ་གནས་པར་འགྱུར་རོ། ། དེ་ནི་ཡེ་ཤེས་ལ་དབང་ཡང་དག་པར་ཐོབ་པའི་ཕྱིར་རོ། ། ས་བཅུ་པ་ཡང་དེའི་རང་བཞིན་ཉིད་ཡིན་པའི་ཕྱིར། ཞེས་གསལ་བར་གསུངས་པའི་ཕྱིར་རོ། །
དེར་མ་ཟད། ཡང་སྤྱོད་བསྡུས་ལས། གང་མདོ་སྡེའི་ཚུལ་ལ་བཞུགས་པ་དང་། བསྐྱེད་པའི་རིམ་པ་ལ་གནས་པའི་སྒོམ་པ་པོ་རྣམས་ཀྱང་། ཆོས་ཐམས་ཅད་སྒྱུ་མ་ལྟ་བུ་དང་། རྨི་ལམ་ལྟ་བུ་དང་། གཟུགས་བརྙན་ལྟ་བུའོ། ། ཞེས་དཔེར་བརྗོད་ཅིང་ལྷག་པར་མོས་ཀྱང་། དེ་རྣམས་ཀྱི་དཔེ་བདག་ལ་བྱིན་གྱིས་བརླབས་པའི་མན་ངག་ཡེ་ཤེས་ཙམ་གྱི་ཡིད་ཀྱི་རང་བཞིན་གྱིས་ལྷའི་སྐུ་རྫོགས་པར་འགྱུར་བ་ཤེས་པར་མི་འགྱུར་རོ། ། ཞེས་བསྐྱེད་རིམ་མན་ཆད་གང་གིས་ཀྱང་སྒྱུ་ལུས་དེ་རྟོགས་པ་མེད་པར་བཤད་པའི་ཕྱིར་རོ། །
རྩ་བའི་རྟགས་ལ། རྟགས་ཟུར་དང་པོ་ནི་རང་ཉིད་ཀྱིས་ཁས་བླངས་པ་ཡིན་ལ། རྟགས་ཟུར་ཕྱི་མ་ནི། ཀླུ་སྒྲུབ་ཀྱི་རིམ་ལྔར། དང་པོའི་ལམ་གྱི་སྦྱོར་བ་ཡིས། ། ས་བརྒྱད་པ་ནི་ཐོབ་པར་བྱེད། ། སྣང་བ་གསུམ་པོ་མཐོང་བ་དག ། ས་བཅུ་ལ་ནི་རབ་ཏུ་གནས། ། མངོན་པར་བྱང་ཆུབ་ལེགས་ཐོབ་ནས། ། གཙང་མའི་གནས་སུ་ཉེ་བར་འགྲོ །
སངས་རྒྱས་ཞིང་ནས་མི་ལྡོག་པའི། ། ཚེ་འདི་ཉིད་ལ་ཐམས་ཅད་མཁྱེན། ། ཞེས་གསུངས་ལ། དེའི་དོན། གྲུབ་ཆེན་ཀླུ་བྱང་དང་། ནག་པོ་དམ་ཚིག་རྡོ་རྗེ། བརྩོན་འགྲུས་བཟང་པོ་རྣམས་ཀྱི་བཀའ་འགྲེལ་དང་། བྷ་བྱ་ཀིརྟི་དང་། ཨ་བྷ་ཡའི་དཀའ་འགྲེལ་རྣམས་ལས། བསྐྱེད་རིམ་ས་བརྒྱད་དང་།
སེམས་དམིགས་ཀྱི་ས་བཅུ་པ་དང་། སྒྱུ་ལུས་ཀྱི་ས་བཅུ་གཅིག་པ་དང་། འོད་གསལ་གྱི་ས་བཅུ་གཉིས་པ་ཐོབ་ནས་ཟུང་འཇུག་ས་བཅུ་གསུམ་ལ་སྦྱར་བར་བཤད་པའི་ཕྱིར་རོ། ། དེ་ལྟར་བཤད་ཀྱང་། ཁྱོད་ཀྱིས་དཔལ་གསང་བ་འདུས་པའི་བསྐྱེད་རྫོགས་ཀྱི་ལམ་གྱིས་མན་ངག་གིས་ས་ལམ་བསྒྲོད་ཚུལ་འཕགས་པ་ཡབ་སྲས་རྗེས་འབྲངས་དང་བཅས་པས་བཤད་པ་དེ་རྣམས་དང་འགལ་བར་བསྙོན་མེད་པར་གསལ་བར་དྲིས་ནས་ཁས་ལེན་པ་ནི། ཇི་སྐད་དུ། གཉིས་པ་ནི་བསྐྱེད་རིམ་མཐར་ཕྱིན་ཅིང་རྫོགས་རིམ་སེམས་དབེན་གྱི་བར་ཐོབ་པ་ཞིག་གིས་ཚེ་དེ་ལ་སྤྱོད་པ་གསུམ་གང་རུང་བྱེད་རྒྱུ་མ་བྱུང་ན་འཆི་བའི་དུས་སུ་འཆི་བ་འོད་གསལ་དོན་དམ་པའི་བདེན་པ་མངོན་དུ་བྱས་ལ། འཆི་བའི་མཐར་སྒྱུ་མའི་སྐུར་ལྡང་བར་བྱའོ་སྙམ་པའི་འཕེན་པ་བཏང་ནས་འཆི་ན། ཤི་བའི་རིམ་པ་རྣམས་འོད་གསལ་དུ་འཇུག་པའི་རིམ་པར་བྱས་ནས་འཆི་བའི་འོད་གསལ་དུ་འགྱུར་ལ། དེའི་མཐུས་གཞན་ལ་བར་དོ་གྲུབ་པའི་ཚེ།
བར་དོའི་དོད་སྒྱུ་ལུས་གྲུབ་པར་འགྱུར་ཏེ། སྤྱོད་བསྡུས་ལས། གལ་ཏེ་སྒྲུབ་པ་པོ་བདེན་པ་མཐོང་ཡང་། ཞེས་པ་ནས། ཐམས་ཅད་མཁྱེན་པར་འགྱུར་རོ། ། ཞེས་པའི་བར་དྲངས་ནས་སྒྱུ་ལུས་ཐོབ་ན། ཚེ་དེ་ལ་ངེས་པར་འཚང་རྒྱ་བར་གསུངས་པས་འདིའི་སྒྱུ་ལུས་མ་ཐོབ་ལ། འོད་གསལ་མངོན་སུམ་དུ་རྟོགས་ན་རྒྱུད་བླ་མ་ལས། འཕགས་པས་འཆི་དང་རྒ་བ་དང་། ། ན་བའི་དུ་ཁ་རྩད་ནས་སྤངས། །
ཞེས་པ་ནས་དེ་ལ་དེ་མེད་ཕྱིར་དེ་མེད། ། ཅེས་པའི་བར་དྲངས་ནས། ཞེས་ཐེག་ཆེན་འཕགས་པ་རྣམས་ཀྱིས། ལས་ཉོན་གྱིས་འཆི་བ་སྤངས་པར་གསུངས་པ་དང་། བྱང་སར་ས་ཐོབ་ནས་ཡོ་བྱད་ཀྱིས་འཕོངས་པར་མི་སྲིད་པར་གསུངས་ལ། འདིར་ལས་དབང་གིས་འཆི་བ་མ་སྤངས་ཤིང་ཡོ་བྱད་མ་ཚང་བས་དེ་ལྟར་བྱེད་པར་གསུངས་པས། སྒྱུ་ལུས་མ་ཐོབ་པའི་སོ་སྐྱེ་ཡིན་ནོ། ། འདིའི་སྐྱེ་བའི་འོག་ཏུ་སྒྱུ་ལུས་ཐོབ་པ་དེ། དེ་ཐོབ་པའི་དང་པོ་ཡིན་ལ། འདིའི་འོད་གསལ་མངོན་སུམ་དུ་རྟོགས་པ་ལ་སྒྱུ་ལུས་རྟོགས་པ་སྔོན་དུ་འགྲོ་དགོས་པས་འཆི་བའི་དུས་སུ་འོད་གསལ་མངོན་དུ་བྱེད་པ་དེ་ཡང་མངོན་སུམ་དུ་རྟོགས་པའི་བྱ་བ་མངོན་དུ་བྱ་བ་ཡིན་ནོ། །
ཞེས་བཤད་པས་སོ། ། དེ་ལྟར་དུ་བཤད་པ་ནི། གོང་དུ་སྨོས་པའི་འདིའི་ལམ་སྲོལ་འཕགས་པ་ཡབ་སྲས་རྗེས་འབྲངས་དང་བཅས་པས་བཤད་པ་དེ་རྣམས་དང་འགལ་བ་ཡིན་ཏེ། འདི་ལྟར་ཁྱོད་ཀྱིས་སྤྱོད་བསྡུས་ཀྱི་ལུང་དྲངས་པ་དེའི་དགོངས་པར་བྱས་ནས་བསྐྱེད་རིམ་མཐར་ཕྱིན་ཅིང་། དེ་ནས་རྫོགས་རིམ་ལ་ལུས་དབེན་པ་དང་། ངག་དབེན་པ་མཐར་ཕྱིན་པར་བྱས་ནས་སེམས་དབེན་པའི་རྟོགས་པ་ཐོབ་ཀྱང་། ལས་ཉོན་གྱི་དབང་གིས་འཆི་བ་མ་སྤངས་ཤིང་ཡོ་བྱད་མ་ཚང་བས། ཞིང་ལས་དང་ཚོང་ལ་སོགས་པ་བྱེད་པའི་སོ་སོ་སྐྱེ་བོ་ཡིན་པར་བཤད་པ་དང་། གོང་དུ་བཤད་པ་ལྟར། རིམ་ལྔ་དང་སྤྱོད་བསྡུས་རྩ་འགྲེལ་སོགས་ལས།
བསྐྱེད་རིམ་གྱིས་ས་བརྒྱད་པ་དང་དབེན་པ་གསུམ་མཐར་ཕྱིན་པས་ས་བཅུ་པ་ཐོབ་པར་བཤད་པ་དང་ཇི་ལྟར་མི་འགལ། བསྐྱེད་རྫོགས་ཀྱིས་ལམ་དེ་གཉིས་མཐར་ཕྱིན་པ་ཐོབ་པས་ས་དེ་གཉིས་ཐོབ་པ་མིན་ན། བསྐྱེད་རྫོགས་ཀྱིས་ལམ་དེ་གཉིས་ཀྱི་གོང་དུ་བཤད་པ་ལྟར་ས་དེ་གཉིས་རིམ་པ་བཞིན་ཐོབ་པར་བཤད་པ་དང་འགལ་བའི་ཕྱིར། བསྐྱེད་རིམ་གྱིས་ས་བརྒྱད་པའི་བར་དུ་བསྒོམས་ནས། དེའི་རྗེས་སུ་རྫོགས་རིམ་ཉམས་སུ་ལེན་པ་ལ་བསླབ་པར་སྤྱོད་བསྡུས་ཉིད་ལས་གསུངས་ཏེ། ཇི་སྐད་དུ། རྡོ་རྗེ་ཐེག་པ་འདི་ལ་བསྐྱེད་པའི་རིམ་པ་ལ་བསླབས་ནས་ས་བརྒྱད་པ་ཐོབ་སྟེ། ཞེས་གོང་དུ་རིམ་ལྔར་གསུངས་པ་སྒྲ་ཇི་བཞིན་པར་ཁས་ལེན་ཞིང་། ཡང་དེ་ཉིད་ལས། རྡོ་རྗེ་སློབ་མས་གསོལ་པ།
བདག་ཅག་ལྟ་བུའི་སོ་སོའི་སྐྱེ་བོ་ཐོག་མ་མེད་པ་ནས་ཕྱི་རོལ་གྱི་དངོས་པོ་རྣམ་པ་སྣ་ཚོགས་པ་ལ་མངོན་པར་ཞེན་པ། ཡོད་པ་དང་མེད་པ་དང་། གཅིག་དང་། གཉིས་དང་། གཉིས་མ་ཡིན་པ་དང་། ཡོད་པ་ཡང་མ་ཡིན། མེད་པ་ཡང་མ་ཡིན་པ་སྟེ། རྟག་པ་དང་། ཆད་པ་ལ་སོགས་པའི་བག་ཆགས་ཀྱི་རྒྱུས་རྣམ་པར་རྟོག་པ་ལ་མངོན་པར་ཞེན་པ་ལ་ཞུགས་པ་རྣམས་ཀྱིས། རྫོགས་རིམ་གྱི་ཏིང་ངེ་འཛིན་ལ་བསླབ་པ་ན།
གོ་རིམ་ཇི་ལྟ་བ་བཞིན་བསླབ་པར་བགྱི། ཡང་ན་བླ་མའི་མན་ངག་ཙམ་གྱིས་དེ་དག་སོ་སོར་བསླབ་པར་བགྱི། རྡོ་རྗེ་སློབ་དཔོན་གྱིས་སྨྲས་པར་རིམ་གྱིས་འཇུག་པ་ལ་བསླབ་པར་བྱའི་གཅིག་ཆར་ནི་མ་ཡིན་ནོ། ། ཞེས་གསུངས་པས། རིམ་ལྔར། བསྐྱེད་པའི་རིམ་པར་ལེགས་གནས་ནས། ། རྫོགས་པའི་རིམ་པ་འདོད་རྣམས་ལ། ། ཐབས་ནི་རྫོགས་པའི་སངས་རྒྱས་ཀྱིས། ། སྐས་ཀྱི་རྡང་བུའི་ཚུལ་དུ་བསྟན། ། ཞེས་གསུངས་པའི་དགོངས་པར་མཛད་ནས་གསལ་བར་བཤད་པ་ཡིན་ནོ། །
དེས་ན་ཡབ་སྲས་རྗེས་འབྲངས་དང་བཅས་པས་འདིའི་ལམ་སྲོལ་བསྒོམ་ཚུལ་གྱི་རིམ་པ་དེ་ལྟར་བསྒོམས་པ་ལས། ས་ལམ་གྱི་རྟོགས་པ་སྐྱེ་ཚུལ་གྱི་རིམ་པའི་ངེས་པ་རྣམས་དེ་ལྟར་གསལ་བར་བཤད་ཀྱང་། ཁྱོད་ཀྱིས་འདིར་བསྐྱེད་རིམ་མཐར་ཕྱིན་ནས། རྫོགས་རིམ་སེམས་དབེན་པའི་བར་ཐོབ་པ་ཡང་ལས་དབང་གི་འཆི་བ་མ་སྤངས་ཤིང་། ཡོ་བྱེད་ཀྱིས་འཕོངས་པའི་སོ་སྐྱེ་དེ་འདྲ་བ་བཤད་པ་ནི། ཡབ་སྲས་རྗེ་འབྲངས་དང་བཅས་པས་བཤད་པ་དེ་རྣམས་དང་འགལ་བར་བྱས་པ་ཡིན་ནོ། ། གཉིས་པ་རང་ལུགས་བཞག་པའི་སྒོ་ནས་སའི་རྣམ་གཞག་རྒྱས་པར་བཤད་པ་ལ་དྲུག སའི་རྣམ་གྲངས། རྣམ་གྲངས་དེ་རྣམས་དང་ལྡན་པའི་རྒྱུ། དེ་ལ་གཞན་གྱི་རྩོད་པ་སྤོང་བ།
ས་ཐོབ་པ་ལས་རྟོགས་པ་གོང་ནས་གོང་དུ་འགྲོ་ཚུལ། ས་གྲུབ་པའི་རྟགས། སའི་མིང་དོན་བཤད་པའོ། ། དང་པོ་ནི། དགོངས་པ་ལུང་སྟོན་ལས། སངས་རྒྱས་རྣམས་ཀྱིས་གང་བསྟན་པ། ། སར་གྱུར་དེ་ནི་བཅུ་གསུམ་པ། ། ཞེས་ས་བཅུ་གསུམ་གྱི་གྲངས་ཡོད་པ་ཙམ་དུ་བསྟན་ལ། བདེ་མཆོག་མངོན་བརྗོད་བླ་མར། རབ་ཏུ་དགའ་དང་དྲི་མ་མེད། །
འོད་བྱེད་པ་དང་འོད་འཕྲོ་བ། ། སྦྱང་དཀའ་བ་དང་མངོན་དུ་གྱུར། ། རིང་དུ་སོང་བ་མི་གཡོ་བ། ། ལེགས་པའི་བློ་གྲོས་ཆོས་ཀྱི་སྤྲིན། ། དཔེ་མེད་པ་དང་ཡེ་ཤེས་ཆེ། ། རྡོ་རྗེའི་ས་ནི་བཅུ་གསུམ་པ། ། ཞེས་པས་རྣམ་གྲངས་ཀྱི་མིང་དང་བཅས་ས་བཅུ་གསུམ་དུ་བཤད་པ་ལྟར་གྲངས་ངེས་པ་ཡིན་ལ། དེའི་དབྱེ་བསྡུའི་རྣམ་གཞག་བྱེད་ཚུལ་ནི། ཕར་ཕྱིན་གྱི་ཐེག་པ་ལས་ཡོངས་སུ་གྲགས་པའི་ས་བཅུ་པོའི་སྟེང་དུ། ཕར་ཕྱིན་གྱི་ཐེག་པར་རང་ལམ་གྱི་ས་བཅུ་པ་ལ་ཟིན་ཙམ་ནས་བཟུང་སྟེ།
བླ་མེད་ནས་བཤད་པའི་སྒྱུ་ལུས་ཀྱི་རྟོགས་པ་མ་ཐོབ་ཀྱི་བར་གྱི། རྒྱུད་སྡེ་འོག་མ་གསུམ་དང་། བླ་མེད་ཀྱི་བསྐྱེད་རྫོགས་ཀྱི་རྟོགས་པ་མཐའ་དག་ས་བཅུ་པའི་ནང་དུ་བསྡུས་ནས། སའི་གྲངས་བཅུར་བྱས་ནས། དེའི་སྟེང་དུ་དཔེ་མེད་པའི་ས་དང་། ཡེ་ཤེས་ལྡན་པའི་ས་དང་། ཟུང་འཇུག་རྡོ་རྗེ་འཛིན་པའི་ས་དང་གསུམ་པོ་རིམ་པ་བཞིན་དུ་བགྲངས་ནས། བླ་མེད་ལ་གྲགས་པའི་ས་བཅུ་གསུམ་གྱི་རྣམ་གཞག་བྱེད་པ་ཡིན་ནོ། ། གལ་ཏེ་དེ་ལྟར་བཤད་པའི་སྤངས་རྟོགས་དེ་རྣམས་ས་བཅུ་པའི་ཁོངས་སུ་འདུས་པར་བཤད་པ་ཇི་ལྟར་ཡིན་སྙམ་ན། དེ་ཡང་འདི་ལྟར།
གྲུབ་ཆེན་བྲམ་ཟེ་དཔལ་འཛིན་གྱི་དགྲ་ནག་གི་འགྲེལ་པར། ཕ་རོལ་ཏུ་ཕྱིན་པའི་མཐར་ཐུག་པ་ཐོབ་པའི་ཕྱིར་མི་ལྡོག་པ་གང་ཡིན་པ་དེ་ནི་སངས་རྒྱས་ནི་མ་ཡིན་ཏེ། དེ་ལྟར་ན་ནི་ས་བཅུ་པར། སངས་རྒྱས་པར་ཐལ་བར་འགྱུར་རོ། ། ཞེས་དང་། ཞལ་ལུང་གི་འགྲེལ་པར། དུ་ཁ་ཞེས་བྱ་བ་ནི་མགོ་བྱིན་པ་ལ་སོགས་པའི་སྒོ་ནས་ལམ་རྣམས་ལ་བསྐལ་པ་གསུམ་དུའང་གསུངས་ཏེ། དད་པས་སྤྱོད་པ་དང་། དང་པོ་ནས་བདུན་པ་དང་། བརྒྱད་པ་ནས་བཅུ་པའི་བར་དུ་གྲངས་མེད་པའི་བསྐལ་པར་རང་གི་རྗེས་མཐུན་བྱང་ཆུབ་ཐོབ་ཀྱང་།
དེའི་གོང་ན་བླ་ན་མེད་པའི་སངས་རྒྱས་རྡོ་རྗེ་འཆང་ཡོད་པས་བླ་དང་བཅས་པའོ། ། ཞེས་གསུངས་པས། གྲུབ་ཆེན་འདི་གཉིས་ཀྱིས། ཕར་ཕྱིན་གྱི་ཐེག་པའི་རང་ལམ་གཅིག་པུས་བླ་མེད་ནས་བཤད་པའི་ས་བཅུའི་བར་བགྲོད་པ་དང་། དེ་ལས་གོང་དུ་འགྲོ་མི་ནུས་པར་བཤད་པ་དང་། གོང་དུ་དྲངས་པའི་རིམ་ལྔ་རྩ་འགྲེལ་དང་། སྤྱོད་བསྡུས་རྩ་འགྲེལ་ལས། རྫོགས་རིམ་སེམས་དབེན་གྱི་རྟོགས་པ་མཐར་ཐུག་པ་དེ་ཉིད་ས་བཅུ་པ་ཆོས་སྤྲིན་གྱི་ནང་དུ་འདུས་པ་དང་། རྟོགས་པ་དེས་བླ་མེད་ནས་བཤད་པའི་སྒྱུ་ལུས་དེ་མ་རྟོགས་པ་དང་། སྒྱུ་ལུས་དེ་དངོས་སུ་བསྐྱེད་པའི་རྟེན་ཡིན་པར་གསལ་བར་གསུངས་པས་རྟོགས་པ་དེ་གཉིས་ཀྱི་བར་གྱི་རྒྱུད་སྡེ་འོག་མ་གསུམ་དང་།
བསྐྱེད་རྫོགས་ཀྱི་རྟོགས་པ་ཐམས་ཅད་བླ་མེད་ནས་བཤད་པའི་ས་བཅུ་པའི་ནང་དུ་འདུས་པ་ལུང་དེ་རྣམས་ལ་བརྟེན་པའི་རིགས་པས་འགྲུབ་པའི་ཕྱིར་དང་། སྒྱུ་ལུས་མཐར་ཐུག་པ་ནི་ས་བཅུ་གཅིག་པར་བཤད་ལ་བསྐྱེད་རིམ་མན་ཆད་ཀྱི་སྔགས་ལམ་དང་། ཕར་ཕྱིན་ཐེག་པ་གཉིས་ཀ་ལས་ཀྱང་སྒྱུ་ལུས་དེ་མ་རྟོགས་པར་གསུངས་ཤིང་། དེ་གཉིས་ཀྱི་བར་དུ་སའི་རྣམ་གྲངས་གཞན་མེད་པའི་ཕྱིར་རོ། ། ལམ་དེ་གཉིས་ཀྱི་གང་ཟག་རྣམས་ཀྱིས་སྒྱུ་ལུས་མ་རྟོགས་པ་ནི་སྤྱོད་བསྡུས་ལས། གང་མདོ་སྡེའི་ཚུལ་ལ་བཞུགས་པ་དང་། བསྐྱེད་པའི་རིམ་པ་ལ་གནས་པའི་སྒོམ་པ་པོ་རྣམས་ཀྱང་། ཆོས་ཐམས་ཅད་སྒྱུ་མ་ལྟ་བུ་དང་། རྨི་ལམ་ལྟ་བུ་དང་། གཟུགས་བརྙན་ལྟ་བུའོ་ཞེས་དཔེར་བརྗོད་ཅིང་།
ལྷག་པར་མོས་ཀྱང་། དེ་རྣམས་ཀྱི་དཔེ་བདག་ལ་བྱིན་གྱིས་བརླབས་པའི་མན་ངག་ཡེ་ཤེས་ཙམ་ཡིད་ཀྱི་རང་བཞིན་གྱི་ལྷའི་སྐུ་རྫོགས་པར་འགྱུར་བ་ཤེས་པར་མི་འགྱུར་རོ། ། ཞེས་གསལ་བར་གསུངས་པ་ཡིན་ནོ། ། འོ་ན་ཕར་ཕྱིན་གྱི་ཐེག་པ་ནས་གཟུགས་སོགས་སྣང་ལ་རང་བཞིན་མེད་པ་སྒྱུ་མ་ལྟ་བུར་གསུངས་པ་དང་། བསྐྱེད་རིམ་པས་ལྷ་སྐུ་སྣང་ལ་རང་བཞིན་མེད་པ་སྒྱུ་མ་ལྟ་བུར་བསྒོམ་པར་བཤད་ན། སྒྱུ་ལུས་ཀྱི་ལྷ་སྐུ་བསྒོམ་པ་དེ་ལས་ཁྱད་པར་དུ་ཇི་ལྟར་འཕགས་སྙམ་ན་འདིའི་དཀའ་གནས་ཀྱི་མཐའ་ཆོད་པ། དཔལ་གསང་བ་འདུས་པའི་རྒྱུད་ཀྱི་དགོངས་པ། འཕགས་པ་ཀླུ་སྒྲུབ་ཡབ་སྲས་ཀྱི་བཤད་སྲོལ་གྱི་མན་ངག་ལས་འབྱུང་བ་ལྟར་བཤད་དགོས་པ་ཡིན་པས། དེ་ཡང་བསྐྱེད་རིམ་པའི་སྐུ་ནི་མདོར་བྱས་ལས། འོད་གསལ་བར་ནི་རབ་བཞུགས་ནས། །
ལྡང་བ་ཡང་ནི་བརྟག་པར་བྱ། ། སྔགས་ཀྱི་སྐུ་ཡི་སྦྱོར་བ་ཡིས། ། ལྷ་ཡི་སྐུ་ལ་དམིགས་པར་བྱ། ། ཞེས་བསྐྱེད་པའི་རིམ་པའི་ལྷ་སྐུ་བསྟན་པ་ཡིན་ལ། འདི་ལ་སྔགས་ཀྱི་སྐུ་ཞེས་བྱ་བའི་དོན་ནི། ཤུ་ནྱ་ཏའི་སྔགས་དོན་གྱི་སྟོང་པ་ལས་ལྡང་ནས། བསྐྱེད་རིམ་པའི་ལྷའི་སྐུ་དེ་སྔགས་དང་། ས་བོན་དང་། ཕྱག་མཚན་ལས་བསྐྱེད་པའི་ལྷའི་སྐུ་ཡིན་པས་དེར་བརྗོད་པ་ཡིན་ལ། རྫོགས་པའི་རིམ་པའི་ལྷ་སྐུ་ནི།
བསྐྱེད་ཆོག་དེ་རྣམས་མི་ལྟོས་པར། རྫོགས་རིམ་བསྒོམ་པས་ཡེ་ཤེས་སྐྱེས་པ་དེ་ཉིད་རྒྱུར་བྱས་ཏེ། ཡེ་ཤེས་དེ་ཉིད་ལྷ་སྐུར་ལྡང་བ་ནི། དེ་ལ་ཡེ་ཤེས་ཀྱི་སྐུ་བརྗོད་པ་ཡིན་ལ། དེ་ལ་སྐབས་འདིར། ཕར་ཕྱིན་གྱི་ཐེག་པ་དང་། བསྐྱེད་རིམ་པས་མི་རྟོགས་པར་བཤད་པའི་རྫོགས་རིམ་པའི་ཡེ་ཤེས་ཀྱི་སྐུ་ནི། གོང་དུ་སྤྱོད་བསྡུས་ཀྱི་ལུང་དྲངས་པར། དེ་བས་ན་ཡེ་ཤེས་ཙམ་གྱི་ལྷ་ཉིད་དུ་བསྐྱེད་པ། སློབ་དཔོན་གྱི་ཞལ་ནས་རྟོགས་པར་འཚལ་ལོ། །
ཞེས་སོགས་ཀྱིས་བསྟན་པའི་ལྷ་སྐུ་དང་། ཡང་འདིར་ཕར་ཕྱིན་ཐེག་པ་བ་དང་། བསྐྱེད་རིམ་པས་མི་རྟོགས་པར་བཤད་པའི་ཡེ་ཤེས་ཙམ་གྱི་བསྐྱེད་པའི་ལྷ་སྐུ་ནི། དཔལ་གསང་བ་འདུས་པ་ལས་བཤད་པའི་སེམས་དབེན་ཕྱག་རྒྱའི་རྣལ་འབྱོར་ལ་བརྟེན་པའི་རྟོགས་པ་མཐར་ཕྱིན་པའི་རྟེན་ལ་སྐྱེས་པའི་སྒྱུ་ལུས་ཀྱི་རྟོགས་པ་ལ་ཟེར་བ་ཡིན་པས། ལྷ་སྐུ་སྣང་ལ་རང་བཞིན་མེད་པ་སྒྱུ་མ་ཙམ་དུ་རྟོགས་པ་དང་ཁྱད་པར་ཤིན་ཏུ་ཆེ་བ་ཡིན་ཏེ། དེ་འདྲ་བ་ནི། བསྐྱེད་རིམ་པ་མན་ཆད་རྒྱུད་སྡེ་འོག་མ་རྣམས་ལ་ཡོད་པའི་ཕྱིར་རོ། ། དེ་ལ་ཁ་ཅིག་ན་རེ། ཁྱོད་ཀྱིས་ཕར་ཕྱིན་གྱི་ཐེག་པ་རང་ལམ་ནས་ཀུན་ཏུ་འོད་ཀྱི་ས་བརྙེས་པར་བཤད་པས། ས་དེ་བཞིན་གཤེགས་པ་བཅུ་པར་ཁས་བླངས་པ་ཇི་ལྟར་མི་འགལ་སྙམ་ན།
ཤིན་ཏུ་ཡང་མི་འགལ་ཏེ། འདི་ལྟར་ཕྱི་ཕར་ཕྱིན་གྱི་ཐེག་པ་ནས། བླ་མེད་ཀྱི་ཐེག་པའི་བར་གྱི་ཐེག་པ་ཆེན་པོ་ཐམས་ཅད་ཀྱི་ལམ་སྲོལ་ཐ་དད་པར་རང་རང་གི་འབྲས་བུ་མཐར་ཐུག་རྣམས་ཐེག་པ་གཉིས་ཀྱི་ཐོབ་བྱར་བཤད་པ་ལ་ལྟོས་ནས། ས་བཅུ་པ་དང་ཀུན་ཏུ་འོད་གཉིས་ཀ་ཡིན་ཞིང་། བསྐྱེད་རྫོགས་ཟུང་འཇུག་གི་འབྲས་བུ་མཐར་ཐུག་བཅུ་གསུམ་རྡོ་རྗེ་འཛིན་པའི་ས་ཉིད་ཀྱང་། ཀུན་ཏུ་འོད་ཀྱི་ས་ལ་ཀུན་འོད་ཅེས་པའི་ཐ་སྙད་བྱེད་པ་ཡིན་པས། ཕར་ཕྱིན་གྱི་ཐེག་པ་རང་ལམ་གྱི་རྡོ་རྗེ་ལྟ་བུའི་ཏིང་ངེ་འཛིན་གྱི་ངོ་སྐལ་གྱི་དྲི་མ་ལས་གྲོལ་བའི་རྣམ་གྲོལ་ནས་བཟུང་སྟེ་རྒྱུད་སྡེ་འོག་མ་གསུམ་རང་རང་དང་། བསྐྱེད་རིམ་གཅིག་པུའི་འབྲས་བུ་མཐར་ཐུག་ནང་དུ་གཏོགས་པ་ཡིན་ནོ། ། བརྟག་པ་གཉིས་པ་ལས། འདི་དག་ས་ནི་བཅུ་གཉིས་ཏེ། །
ཞེས་ས་བཅུ་གཉིས་སུ་བཤད་པ་ཡང་རྡོ་རྗེ་ཐེག་པའི་ལུགས་ཀྱི་སློབ་ལམ་གྱི་ས་བཅུ་གཉིས་ལ་བཤད་པ་ཡིན་ཏེ། རྒྱུ་མཚན་འོག་ཏུ་འཆད་པར་འགྱུར་རོ། ། གཉིས་པ་རྣམ་གྲངས་དེ་དང་ལྡན་པའི་ས་རྣམས་ཀྱི་རྒྱུ་བཤད་པ་ལ་གསུམ། ས་དེ་རྣམས་ཀྱི་རྒྱུ་དང་། རྐྱེན་དང་། རྒྱུ་རྐྱེན་དེས་ས་དེ་རྣམས་ཇི་ལྟར་བསྐྱེད་ཚུལ་ལོ། ། དང་པོ་ནི། དཀྱིལ་འཁོར་ཆེན་པོ་བཞི་ཡིན་ཏེ། དེ་ཡང་ལུས་རྩའི་དཀྱིལ་འཁོར། ཡི་གེ་བྷ་གའི་དཀྱིལ་འཁོར།
ཁམས་བདུད་རྩིའི་དཀྱིལ་འཁོར། སྙིང་པོ་ཡེ་ཤེས་རླུང་གི་དཀྱིལ་འཁོར་དང་བཞི་ཡིན་ལ། དེ་ལ་དཀྱིལ་འཁོར་དང་པོ་ནི། ནང་རྡོ་རྗེའི་ལུས་འདི་ལ་རྩ་ཕྲ་མོ་བྱེ་བ་ཕྲག་བརྒྱད་དང་བཅུ། དེ་ལས་བསྡུ་ན་ཡན་ལག་གི་རྩ་སྟོང་ཕྲག་བདུན་ཅུ་རྩ་གཉིས་ལ་སོགས་པ་ཡོད་པར་བཤད་ཀྱང་། མིང་ཅན་གྱི་སྤངས་རྟོགས་མཐར་ཐུག་གི་སའི་གཙོ་བོ་ཡི་གེ་དགོད་པའི་རྩའི་འཁོར་ལོ་བརྒྱ་ཉི་ཤུ། བྱང་ཆུབ་ཀྱི་སེམས་འབབ་པའི་རྩའི་འཁོར་ལོ་སུམ་ཅུ་རྩ་གཉིས་ཡོད་པའི་དབང་དུ་བྱས་ནས། དཔལ་ཁ་སྦྱོར་ལས། རྡོ་རྗེ་སྙིང་པོས་གསོལ་པ། རྡོ་རྗེའི་ལུས་ལ་རྩ་དུ་ལགས།
བཅོམ་ལྡན་འདས་ཀྱིས་བཀའ་སྩལ་པ། ། འཁོར་ལོ་བཞི་ཡི་རབ་དབྱེ་བས། ། བརྒྱ་ཕྲག་གཅིག་དང་ཉི་ཤུ་ལྷག ། བྱང་ཆུབ་སེམས་ཀྱི་རང་བཞིན་གྱི། ། རྩ་རྣམས་སུམ་ཅུ་རྩ་གཉིས་མཆོག ། ཅེས་གསུངས་པ་འདི་ལྟ་སྟེ། མི་ཕྱེད་མ་ཞེས་བརྗོད་པ་དང་། ། ཞེས་པ་ནས། གཏུམ་དང་བདུད་བྲལ་མའོ། ། ཞེས་པའི་བར་གྱིས་སྤྱི་བོ་ལ་སོགས་པའི་ཡུལ་སུམ་ཅུ་སོ་གཉིས་ན་གནས་པའི་མི་ཕྱེད་མ་ལ་སོགས་པའི་རྩ་སུམ་ཅུ་སོ་གཉིས་གསུངས་ཤིང་།
ཡང་བཅུ་གསུམ་པ་རྡོ་རྗེ་འཛིན་པའི་སའི་རྒྱུ་གཙོ་བོ་ཡིན་པ་དང་། བྱང་ཕྱོགས་སོ་བདུན་དག་པ་ལ་དགོངས་ནས། དེའི་སྟེང་དུ། དཔལ་ཁ་སྦྱོར་ལས། ལུས་ཅན་སྙིང་གི་དབུས་ན་ནི། ། རྩ་རྣམས་ལྔ་ནི་ཡང་དག་གནས། ། ཞེས་སྦས་པའི་རྩ་ལྔ་བཤད་ནས། བྱང་ཆུབ་ཀྱི་སེམས་འབབ་པའི་རྩའི་གཙོ་བོ་སུམ་ཅུ་སོ་བདུན་གསུངས་པ་ཡིན་ནོ། ། གཉིས་པ་ཡི་གེ་བྷ་གའི་དཀྱིལ་འཁོར་ལ། རྩའི་ཡི་གེ་བསམ་གྱིས་མི་ཁྱབ་ཀྱང་།
མཁའ་འགྲོ་ཀུན་སྤྱོད་ལས། ཡུལ་ཉི་ཤུ་རྩ་བཞིའི་དབང་དུ་བྱས་ནས་རྩའི་གཙོ་བོར་གྱུར་པ། པུ་ཛ་ཨོ་ཨ་ལ་སོགས་པ་ཡུལ་ཉི་ཤུ་རྩ་བཞི། ཡུལ་སུམ་ཅུ་སོ་གཉིས་ཀྱི་དབང་དུ་བྱས་ནས། དཔལ་འཁོར་ལོ་སྡོམ་པའི་རྒྱུད་ལས་གསུངས་པའི་དགོངས་པ། གྲུབ་ཆེན་དྲིལ་བུ་ཞབས་ཀྱིས། ལྃ་མྃ་པྃ་ཏྃ་ཧཱུྃ་བརྒྱད་ཀྱང་དམ་ཚིག་ཅེས་བྱ་བ་ལ་བཤད་པ་ཡིན། ཞེས་སྙིང་ཁ་ཆོས་ཀྱི་འཁོར་ལོའི་ཕྱི་བསྐོར་ལ་ཧཱུྃ་རིང་པོ་བརྒྱད་འགོད་པར་བཤད་པའི་མཚམས་ན་གནས་པའི་ཧཱུྃ་རིང་པོ་བཞི་དང་། ནང་བསྐོར་གྱི་ལྃ་མྃ་པྃ་ཏྃ་ཞེས་པའི་ཡི་གེ་བཞི་སྟེ་སོ་གཉིས་དང་། ཡང་ཡུལ་སུམ་ཅུ་སོ་བདུན་གྱི་དབང་དུ་བྱས་ནས།
སྔར་གྱི་ཡི་གེ་སོ་གཉིས་པོ་དེའི་སྟེང་དུ་སྙིང་གི་ནང་དུ་གནས་པའི་དེ་བཞིན་གཤེགས་པ་རིགས་ལྔའི་ས་བོན། བྷྲུྃ་ཨྃ་ཛིཾ་ཁྃ་ཧཱུྃ་སྟེ་སོ་བདུན་ནོ། ། གསུམ་པ་ཁམས་བདུད་རྩིའི་དཀྱིལ་འཁོར་ལ། ཡུལ་ཉི་ཤུ་རྩ་བཞིའི་རྩ་མི་ཕྱེད་མ་ལ་སོགས་པའི་ནང་དུ་འབབ་པའི་སོ་དང་སེན་མོ་ལ་སོགས་པ་བསྐྱེད་པའི་ཁམས་ཉི་ཤུ་རྩ་བཞི། རྣམ་ཤེས་ཚོགས་བརྒྱད་དང་འབྲེལ་བའི་སྙིང་ཁའི་ཕྱི་བསྐོར་གྱི་མཚམས་ཀྱི་རྩ་འདབ་བཞི་དང་ནང་སྐོར་གྱི་རྩ་འདབ་བཞི་སྟེ་བརྒྱད་ལ་འབབ་པའི་ཁམས་བརྒྱ་དང་སོ་གཉིས། སྦས་པའི་རྩ་ལྔའི་ནང་དུ་བབས་པའི་ཁམས་བདུད་རྩིའི་དྭངས་མ་ལྔ་སྟེ་སོ་བདུན་ནོ། ། བཞི་པ་སྙིང་པོ་ཡེ་ཤེས་རླུང་གི་དཀྱིལ་འཁོར་ལ། སྤྱིར་ལས་ཀྱི་རླུང་ཉི་ཁྲི་ཆིག་སྟོང་དྲུག་བརྒྱ་རྒྱུ་བར་རྒྱུད་སྡེ་རྣམས་ནས་བཤད་ལ། ཡུལ་ཉི་ཤུ་རྩ་བཞིའི་དབང་དུ་བྱས་ནས། ཡུལ་རེ་རེ་ལ་རླུང་དགུ་བརྒྱ་ཕྲག་རེ་གནས་ལ།
ཡུལ་སུམ་ཅུ་སོ་གཉིས་ཀྱི་དབང་དུ་བྱས་ནས། ཡུལ་རེ་རེ་ལ་རླུང་དྲུག་བརྒྱ་བདུན་བཅུ་རྩ་ལྔ་རེ་རེ་གནས་པས་འདིར་ཕྱི་མ་ཉིད་གཙོ་བོར་བྱའོ། ། འོ་ན་ཅིའི་ཕྱིར་འདི་རྣམས་ལ་ས་རྣམས་ཀྱི་རྒྱུ་ཞེས་བྱ་ཞེ་ན། དཀྱིལ་འཁོར་བཞི་པོ་དེ་རྣམས་དབུ་མའི་ནང་དུ་རིམ་གྱིས་ཐིམ་པ་ལས། ས་དེ་རྣམས་ཀྱི་རྟོགས་པ་སྐྱེ་བས་ན་དེ་དག་ལ་ས་རྣམས་ཀྱི་རྒྱུ་ཞེས་བྱའོ། ། འདི་རྣམས་ལ་ཡང་སློབ་ལམ་གྱི་ས་བཅུ་གཉིས་བསྐྱེད་པའི་དབང་དུ་བྱས་ནས། དཔལ་བརྟག་པ་གཉིས་པའི་དང་པོའི་ལེའུ་བདུན་པར། གནས་དང་ཉེ་བའི་གནས་དང་ནི། ། ཞིང་དང་ཉེ་བའི་ཞིང་ཉིད་དང་། ། ཚནྡྷོ་ཉེ་བའི་ཚནྡྷོ་དང་། །
འདུ་བ་དེ་བཞིན་ཉེ་འདུ་བ། ། འཐུང་གཅོད་ཉེ་བའི་འཐུང་གཅོད་དང་། ། དུར་ཁྲོད་ཉེ་བའི་དུར་ཁྲོད་ཉིད། ། འདི་རྣམས་ས་ནི་བཅུ་གཉིས་ཏེ། ། ཞེས་གསུངས་པའི་གནས་དང་ཉེ་བའི་གནས་ལ་སོགས་པའི་ཡུལ་ཆེན་བཅུ་གཉིས་ཀྱི་ནང་དུ་འདུས་པ་ཡིན་ལ། དེ་ཇི་ལྟར་འདུས་ཚུལ་ཡང་། དཔལ་སམ་བུ་ཊའི་རབ་བྱེད་ལྔ་པར། སྤྱི་བོ་མ་ལ་ཡ་ཡི་ཡུལ། ། དེ་བཞིན་སྤྱི་གཙུག་འབར་བ་འཛིན། ། དེ་བཞིན་དུ་ནི་ཨུ་རྒྱན་ཉིད། །
རྣ་བ་གཡས་པ་ཉིད་དུ་བརྗོད། ། རྩིབས་མའི་རྒྱབ་ནི་ཨར་བུ་ཏ། ། བཞི་ནི་གནས་ཞེས་བྱ་བར་བརྗོད། ། རྣ་བ་གཡོན་པའི་རང་བཞིན་ནི། ། དེ་བཞིན་གོ་ད་ཝ་རིར་ཤེས། ། དགའ་བའི་དབང་ཕྱུག་བཤད་པ་ནི། ། སྨིན་མའི་དབུས་སུ་རབ་ཏུ་བསྐུལ། ། དེ་བཞིན་མིག་དག་ལྷ་མོའི་མཁར། ། གལ་པའི་རྩ་བ་མ་ལ་བ། ། དེ་ལྟར་ཉེ་བའི་གནས་ཉིད་དེ། །
མཆན་ཁུང་ཀ་མ་རུ་པ་ཉིད། ། ནུ་མ་ཨོ་ཏྲིར་རབ་ཏུ་གྲགས། ། འདི་དག་ཞིང་དུ་རབ་ཏུ་བརྗོད། ། ལྟེ་བ་ཏྲི་ཤ་ཀུ་ནིར་བརྗོད། ། སྣ་ཡི་རྩེ་མོ་ཀོ་ཤ་ལ། ། ཉེ་བའི་ཞིང་དུ་བརྗོད་པའོ། ། ཁ་ནི་ཀ་ལིང་ཀ་རུ་བརྗོད། ། མགྲིན་པ་ལམ་པ་ཀ་རུ་གསུངས། ། ཚནྡྷོ་ཧ་ཞེས་བྱ་བར་བརྗོད། ། སྙིང་ནི་ཀན་རྩིར་བརྗོད་པ་སྟེ། །
དབང་པོ་ཧི་མ་ལ་ཉིད་དོ། ། ཉེ་བ་ཡི་ནི་ཚནྡྷོར་བརྗོད། ། དེ་ལྟར་ཡུལ་རྣམས་ཐམས་ཅད་དུ། ། གསུང་གི་འཁོར་ལོ་རྣམ་པར་གནས། ། གནས་ཀྱི་ཁྱད་པར་ཡུལ་གྱི་ནི། ། ས་སྤྱོད་རྣམས་ཀྱི་ཡང་དག་བཤད། ། ལྟག་པར་ཡི་དྭགས་ལྷག་པར་གནས། ། གསང་བ་ལ་ནི་ཁྱིམ་གྱི་ལྷ། ། འདི་དག་འདུ་བར་བརྗོད་པའོ། ། བརླ་ནི་སོ་མོད་ཎ་ཌ་རུ་བརྗོད། །
རྗེ་ངར་གཉིས་ནི་གསེར་གླིང་གི ། རང་གི་ངོ་བོར་རྣམ་པར་བཤད། ། ཉེ་བ་ཡི་ནི་འདུ་བ་ཉིད། ། སོར་མོ་ན་ག་ར་རུ་བརྗོད། ། རྐང་པའི་རྒྱབ་ནི་སིན་དུར་ངེས། ། དུར་ཁྲོད་དུ་ནི་ཡང་དག་བརྗོད། ། མཐེ་བོང་ལ་ནི་མ་རུ་ཟེར། ། པུས་མོ་ཀུ་ལུ་ཏ་རུ་བརྗོད། ། འདི་དག་ཉེ་བའི་དུར་ཁྲོད་ཉིད། ། ཅེས་ཡུལ་ཉི་ཤུ་རྩ་བཞི་གནས་དང་ཉེ་བའི་གནས་ལ་སོགས་པ་བཅུའི་ནང་དུ་འདུ་ཚུལ་གསུངས་ལ།
དེ་རྗེས་ཀྱི་ཡུལ་ལྷག་མ་བརྒྱད་པོ་གང་དུ་འདུ་སྙམ་ན། འདི་བརྒྱད་པོ་འཐུང་སྤྱོད་དང་ཉེ་བའི་འཐུང་གཅོད་ཀྱི་ནང་དུ་འདུས་པ་ཡིན་ནོ། ། དེའི་ཚུལ་རྒྱས་པར་ནི་འོག་ཏུ་བཤད་པར་འགྱུར་རོ། ། གཉིས་པ་ས་རྣམས་སྐྱེད་པར་བྱེད་པའི་རྐྱེན་ལ་སྤྱོད་པ་དང་ཉེ་རྒྱུ་གཉིས་ལས། སྤྱོད་པ་ལ་ཀུན་འདར་གྱི་སྤྱོད་པས་ས་དང་པོ་ཐོབ་པར་བྱེད་པའི་རྐྱེན་བྱེད་ཅིང་། ཀུན་བཟང་གི་སྤྱོད་པས་ས་ལྷག་མ་རྣམས་ཀྱི་རྐྱེན་བྱེད་པ་ཡིན་ནོ། ། གཉིས་པ་ཉེ་རྒྱུས་ས་དགུ་པ་ཡན་ཆད་དམ་བཅུ་གསུམ་རྡོ་རྗེ་འཛིན་པའི་སའི་རྐྱེན་ནི་ངེས་པར་བྱེད་དགོས་པ་ཡིན་ནོ། ། གསུམ་པ་རྒྱུ་རྐྱེན་དེས་ས་དེ་རྣམས་ཇི་ལྟར་བསྐྱེད་ཚུལ་ལ་གཉིས། གནས་གང་དང་གང་གིས་ས་གང་དང་གང་བསྐྱེད་པ་དང་། དེ་ཇི་ལྟར་བསྐྱེད་པའི་ཚུལ་བཤད་པའོ། །
དང་པོ་ནི་དཔལ་ཁ་སྦྱོར་གྱི་ལྔ་པའི་རབ་བྱེད་དང་པོ་ལས། གནས་ནི་རབ་ཏུ་དགའ་བའི་ས། ། དེ་བཞིན་ཉེ་གནས་དྲི་མ་མེད། ། ཞིང་ནི་འོད་བྱེད་ཤེས་པར་བྱ། ། ཉེ་བའི་ཞིང་ནི་འོད་འཕྲོ་ཅན། ། ཚནྡྷོ་མངོན་དུ་གྱུར་པའོ། ། ཉེ་བའི་ཚནྡྷོ་སྦྱོང་དཀའ་བ། ། འདུ་བ་རིང་དུ་སོང་བ་སྟེ། ། ཉེ་བའི་འདུ་བ་མི་གཡོ་བ། ། དུར་ཁྲོད་ལེགས་པའི་བློ་གྲོས་ཏེ། །
ཉེ་བའི་དུར་ཁྲོད་ཆོས་ཀྱི་སྤྲིན། ། ཕ་རོལ་ཕྱིན་པའི་ས་རྣམས་ལ། ། རྣལ་འབྱོར་མ་ཡིས་ཀླ་ཀློའི་སྐད། ། པུ་ལ་སོགས་པ་ཅི་གསུངས་པ། ། ཕྱི་དང་ནང་དུ་ཡང་དག་བསམ། ། ཞེས་གསུངས་པས། ཡུལ་ཆེན་བཅུས་རབ་དགའ་ལ་སོགས་པ་སློབ་ལམ་གྱི་ས་དང་པོ་བཅུ་རིམ་གྱིས་བསྐྱེད་པར་བཤད་ལ། ས་བཅུ་གཅིག་པ་དང་བཅུ་གཉིས་ནི་འཐུང་གཅོད་དང་ཉེ་བའི་འཐུང་གཅོད་གཉིས་ཀྱིས་བསྐྱེད་པ་ཡིན་ཏེ། རྒྱུད་རྒྱས་པའི་ལུང་འགྲེལ་པ་ཀུ་མུ་ཏིར་དྲངས་པ་ལས། འཐུང་སྤྱོད་དཔེ་མེད་ཡེ་ཤེས་ཏེ། །
ཉེ་བའི་འཐུང་སྤྱོད་ཡེ་ཤེས་ཆེ། ། ཞེས་གསུངས་པའི་ཕྱིར། ༈ །གཉིས་པ་དེས་ཇི་ལྟར་དུ་བསྐྱེད་པའི་ཚུལ་བཤད་པ་ལ་གསུམ། ཡུལ་སུམ་ཅུ་སོ་གཉིས་ཀྱི་དབང་དུ་བྱས་ནས་སློབ་ལམ་གྱི་ས་བཅུ་གཉིས་བསྐྱེད་ཚུལ་དང་། ཡུལ་སུམ་ཅུ་སོ་བདུན་གྱི་དབང་དུ་བྱས་ནས་དེ་ཉིད་ཀྱི་སྟེང་དུ་བཅུ་གསུམ་རྡོ་རྗེ་འཛིན་པའི་ས་བསྐྱེད་ཚུལ་དང་། དེ་ལ་ཉེ་རྒྱུས་རྐྱེན་བྱས་ནས་འབྲས་བུ་མངོན་དུ་བྱེད་ཚུལ་བཤད་པའོ། ། དང་པོ་ནི་ས་དང་པོ་དང་གཉིས་པ་གཉིས་ནི་ས་རེ་ལ་ཡུལ་ཆེན་བཞི་བཞིའི་རླུང་སེམས་ལ་སོགས་པ་དཀྱིལ་འཁོར་རྣམས་དབུ་མར་ཐིམ་པའི་རྐྱེན་གྱིས་ཐོབ་ལ། དེ་ནས་ས་གསུམ་པ་ནས་བཅུ་པའི་བར་གྱི་ས་བརྒྱད་ནི་ས་རེ་རེ་ཞིང་། ཡུལ་གཉིས་གཉིས་ཀྱི་རླུང་སེམས་ལ་སོགས་པའི་དཀྱིལ་འཁོར་རྣམས་དབུ་མར་ཐིམ་པའི་རྐྱེན་གྱིས་ཐོབ་པ་ཡིན་ཏེ། གོང་དུ་གསུངས་པ་ལྟར་ཡུལ་ཉི་ཤུ་རྩ་བཞི་ཡུལ་ཆེན་བཅུའི་ནང་དུ་འདུས་ཚུལ་བཤད་པ་ལས་ཤེས་པར་ནུས་ལ།
དེ་རྗེས་ཀྱི་ས་བཅུ་གཅིག་པ་དང་བཅུ་གཉིས་པ་གཉིས་ནི་ས་རེ་རེ་ལ་ཡུལ་བཞི་བཞིའི་རླུང་སེམས་ལ་སོགས་པ་དཀྱིལ་འཁོར་རྣམས་དབུ་མར་ཐིམ་པའི་རྐྱེན་གྱིས་ཐོབ་པ་ཡིན་ཏེ། དེ་ཇི་ལྟར་བསྐྱེད་ཚུལ་ནི། དཔལ་ཀྱཻ་རྡོ་རྗེ་རྒྱུད་གསུམ་གྱི་དགོངས་པ་རྗེ་བཙུན་བིརྺ་པའི་བཤད་སྲོལ་རྣལ་འབྱོར་དབང་ཕྱུག་ཌོམ་བྷི་ཧེ་རུ་ཀ་ནས་བརྒྱུད་པ་གྲུབ་ཆེན་མི་ཐུབ་ཟླ་བས་གཞུང་ལས་བཤད་པའི་དོན་རྗེ་བཙུན་ཆེན་པོས་བདག་མེད་མའི་བསྟོད་པར། སུམ་སྐོར་འདོད་མ་རེག་བྱ་ས་སྤྱོད་སྦྱོངས། ། ཨོ་སྐྱེས་བྱང་ཆུབ་ལམ་གཉིས་ལ་བཏུད་ནས། ། འཁྱིལ་མ་ཆོས་དབྱིངས་གཏུམ་མོ་མཁའ་སྤྱོད་སྦྱོངས། ། ཨེ་སྐྱེས་བྱང་ཆུབ་ལམ་གཉིས་ཕྱག་འཚལ་ལོ། ། འདི་བཞི་སྙིང་ཁའི་འདབ་བརྒྱད་ལྟེ་བ་ཡིན། ། མཚམས་གནས་རླུང་དང་བདུད་རྩི་ལྔ་འདྲེས་འབབ། ། འདི་རྣམས་དབུ་མར་ཐིམ་པས་འཐུང་སྤྱོད་དེ། །
དཔེ་མེད་ཡེ་ཤེས་བཅུ་གཅིག་པར་ཕྱག་འཚལ། ། ཞེས་གསུངས་པས་སུམ་སྐོར་མ་དང་། འདོད་མ་དང་། འཁྱིལ་མ་དང་། གཏུམ་མོ་སྟེ་རྩ་འདི་བཞི་པོ་སྙིང་ཁ་ཆོས་ཀྱི་འཁོར་ལོའི་ནང་སྐོར་གྱི་རྩ་འདབ་བཞི་ལས། ཕྱི་སྐོར་བརྒྱད་དུ་གྱེས་པའི་མཚམས་བཞི་ནས་རླུང་དང་བདུད་རྩི་ལྔ་འདྲེས་པ་འབབ་པའི་རྩ་བཞི་ལ་སོགས་པའི་དཀྱིལ་འཁོར་བཞི་དབུ་མར་ཐིམ་པས་ས་བཅུ་གཅིག་པ་བསྐྱེད་པར་བཤད་པ་དང་། ཡང་རྗེ་བཙུན་ཆེན་པོས། དབུས་གནས་གཡས་གཡོན་རྒྱབ་ཀྱི་ཆ་ལ་བཞུགས། ། ཀུན་འདར་རོ་རྐྱང་བདུད་བྲལ་ཨ་དང་བཅས། ། ཁུ་ཁྲག་དྲི་ཆེན་དྲི་ཆུ་མི་རྟོག་བསྐྱེད། །
འཕགས་པའི་ལམ་གསུམ་བྱང་ཆུབ་ལ་ཕྱག་འཚལ། ། གནས་བཞི་དབུ་མར་སྟོང་ལས་བཅུ་གཉིས་པ། ། ཉེ་བའི་འཐུང་སྤྱོད་ཡེ་ཤེས་ཆེན་པོ་སྟེ། ། ཞེས་གསུངས་པས། སྨིན་མ་ན་ཁུ་བ་འཛིན་པའི་ཀུན་འདར་མ་དང་། དེའི་གཡས་ཀྱི་རོ་མ་དང་། གཡོན་གྱི་རྐྱང་མ་དང་། ཀུན་འདར་མའི་རྒྱབ་ན་གནས་པའི་བདུད་བྲལ་མ་སྟེ། རྩ་བཞི་ལ་སོགས་པའི་དཀྱིལ་འཁོར་རྣམས་དབུ་མར་ཐིམ་པས་བཅུ་པ་ཡེ་ཤེས་ཆེན་པོ་བསྐྱེད་པར་གསུངས་པ་ལྟར་ཡིན་ནོ། ། གཉིས་པ་ཡུལ་སུམ་ཅུ་སོ་བདུན་གྱི་དབང་དུ་བྱས་ནས་དེ་ཉིད་ཀྱི་སྟེང་དུ་བཅུ་གསུམ་རྡོ་རྗེ་འཛིན་པའི་ས་བསྐྱེད་ཚུལ་བཤད་པ་ནི།
དཔལ་ཁ་སྦྱོར་ལས། ལུས་ཅན་སྙིང་གི་དབུས་ན་ནི། ། རྩ་རྣམས་ལྔ་ནི་རྣམ་པར་གནས། ། ཞེས་གསུངས་པས། རྣལ་འབྱོར་པའི་སྙིང་གི་ནང་དུ་རྩ་བསམ་གྱིས་མི་ཁྱབ་པ་རྣམས་ཀྱི་ནུས་པ་འདུས་པའི་སྦས་པའི་རྩ་ལྔ། ཡི་གེ་བསམ་གྱིས་མི་ཁྱབ་པ་འདུས་པའི། བྷྲུྃ་ཨྃ་ཛིཾ་ཁྃ་ཧཱུྃ་སྟེ་ལྔ་དང་། ཁམས་བསམ་གྱིས་མི་ཁྱབ་པ་བདུད་རྩི་ལྔའི་དྭངས་མ་ལྟར་འདུས་པ་དང་། རླུང་རྣམས་ཀྱང་ཤིན་ཏུ་སྦྱངས་པའི་དྭངས་མ་སྟེ་དེ་ལྟར་ཡུལ་ལྔ་བདུད་བྲལ་མའི་ཆ་གཅིག་དང་དྲུག་གི་དཀྱིལ་འཁོར་བཞི་གཙུག་ཏོར་གྱི་དབུ་མར་ཐིམ་པའི་རྐྱེན་གྱིས་ཐོབ་པ་ཡིན་ཏེ། དོན་འདི་ལ་དགོངས་ནས་རྗེ་བཙུན་ཆེན་པོས་བདག་མེད་མའི་བསྟོད་པར།
སྦས་པའི་རྩ་ལྔ་བདུད་བྲལ་ཆ་དང་བཅས། ། སྙིང་གི་དབུས་གནས་གཙུག་ཏོར་མཆོག་ཏུ་ཐིམ། ། འཕགས་པའི་ལམ་ལྔ་དྲུག་པའི་ཆ་ཡི་དངོས། ། རྡོ་རྗེ་འཛིན་པ་བཅུ་གསུམ་པར་ཕྱག་འཚལ། ། ཞེས་པའི་དོན་ཡིན་ནོ། ། འོ་ན་སྦས་པའི་རྩ་ལྔ་པོ་དེ་གང་ཡིན་སྙམ་ན། དབུ་མ་དང་རོ་རྐྱང་གཉིས་ལ་གཉིས་གཉིས་སུ་གྱེས་པས་ལྔ་པོ་ཡིན་པར་སློབ་དཔོན་རིན་པོ་ཆེས་གསུངས་སོ། ། གསུམ་པ་དེ་ལ་ཉེ་རྒྱུའི་རྐྱེན་གྱིས་འབྲས་བུ་མངོན་དུ་བྱེད་ཚུལ་བཤད་པ་ལ་གསུམ། ཉེ་རྒྱུ་སྤྱད་པའི་གང་ཟག གང་ཟག་དེས་ཡུན་ཅི་ཙམ་གྱི་ཉེ་རྒྱུ་སྤྱད་པ་ལས་འབྲས་བུ་འགྲུབ་ཚུལ་བཤད་པ།
ཉེ་རྒྱུ་མ་བསྟེན་པར་འབྲས་བུ་མཐར་ཐུག་པ་མི་འགྲུབ་པར་བསྟན་པའོ། ། དང་པོ་ནི། ས་བརྒྱད་པ་ཡན་ཆད་ཀྱི་སློབ་ལམ་གྱི་གང་ཟག་གིས་སྒྲུབ་ཏུ་རུང་བར་བཤད་དོ། ། གཉིས་པ་ནི། རྡོ་རྗེ་གུར་ལས། ཉི་མ་གཅིག་གིས་འགྲུབ་པར་འགྱུར། ། ཉི་མ་གཉིས་ཀྱིས་ཆོ་ག་དང་། ། ཉི་མ་གསུམ་གྱི་སྦྱོར་བ་དང་། ། དེ་བཞིན་དུ་ནི་ཉི་མ་བཞི། ། ཉི་མ་ལྔ་ཡི་སྦྱོར་བ་ཡིས། །
འགྲུབ་འགྱུར་འདི་ལ་ཐེ་ཚོམ་མེད། ། མེ་ཏོག་ལ་སོགས་མཆོད་བྱས་ན། ། བསམ་གཏན་གནས་སུ་འདུག་པ་དང་། ། ཕྱག་རྒྱ་ལྷན་གཅིག་བཞུགས་ནས་ནི། ། རྡོ་རྗེ་མཆོད་པ་ཡང་དག་བརྩམས། ། རྡོ་རྗེ་ཉི་མ་ནུབ་པ་ན། ། སྦྱོར་བ་འདི་ནི་ཡང་དག་བརྩམས། ། ཉི་མ་འཆར་ཁའི་དུས་སུ་ནི། ། འགྲུབ་འགྱུར་འདི་ལ་ཐེ་ཚོམ་མེད། ། འདོད་ཆགས་ཆེན་པོས་རྗེས་ཆགས་པས། །
འདོད་ཆགས་ཆེན་པོའི་རང་བཞིན་ལས། ། ཆགས་ཅན་ཏིང་འཛིན་གནས་ནས་ནི། ། ཕྱག་རྒྱ་ཆེན་པོ་བསྒྲུབ་པར་བྱ། ། ཞེས་གསུངས་པས། ཉེ་རྒྱུ་བསྒྲུབ་པར་རུང་བའི་གང་ཟག་དེས། ཉེ་རྒྱུ་ཞག་བདུན་ལ་སོགས་བསྒྲུབས་པས་འབྲས་བུ་འགྲུབ་པར་གསུངས་ལ། དེའི་དགོངས་པ་ནི་སྤངས་རྟོགས་མཐོ་དམན་གྱི་ཁྱད་པར་གྱི་དབང་གིས་ཉེ་རྒྱུ་སྤྱད་པ་འདྲ་ཡང་། འབྲས་བུ་འགྲུབ་དཀའ་སླ་ཡོད་པའི་རྒྱུ་མཚན་གྱིས། ཉི་མ་བདུན་ལ་སོགས་པའི་ཞག་གྲངས་སྨོས་པ་ཡིན་པས། དེ་ཡང་ས་བཅུ་གཉིས་པས་བསྒྲུབ་ན་ཉི་མ་གཅིག་གིས་འགྲུབ་ཅིང་།
ས་བཅུ་གཅིག་པས་ཉི་མ་གཉིས་དང་། ས་བཅུ་པ་བ་དང་། དགུ་པས་དེ་ལས་ཅུང་ཟད་འགོར་ཞིང་། ས་བརྒྱད་པ་བས་ཀྱང་ཞག་བདུན་གྱིས་མཐར་ཐུག་འབྲས་བུ་མངོན་དུ་བྱེད་ནུས་པར་བཤད་པ་ཡིན་ནོ། ། དོན་འདི་ལ་དགོངས་ནས། བདག་མེད་མའི་བསྟོད་འགྲེལ་ལས། དྲི་མ་མེད་པའི་ཐུགས་དང་ལྡན་པའི་བླ་མ་དག་གི་ཞལ་ནས་ཀྱང་། ཉེ་རྒྱུ་ཞག་བདུན་པ་འདི་ལ་དགོངས་ནས། མདོ་ལས་ཀྱང་། བྱང་ཆུབ་སེམས་དཔའ་མི་སྐྱེ་བའི་ཆོས་ལ་བཟོད་པ་ཐོབ་པར་འདོད་ན།
ཞག་བདུན་ནས་མངོན་པར་རྫོགས་པར་འཚང་རྒྱའོ་ཞེས་པའང་འདི་དང་རྗེས་སུ་མཐུན་ཏེ། དེ་ལྟ་མ་ཡིན་ན་ཞག་བདུན་གྱི་ངེས་པ་མི་འཐད་པའི་ཕྱིར། ཞེས་གསུངས་པ་ནི་ཤིན་ཏུ་འཐད་དེ། ཁོ་བོས་གོང་དུ་བསམ་པའང་འདི་དང་མཐུན་ནོ། ། ཞེས་གསུངས་པ་ནི། རྗེ་བཙུན་གོང་མའི་དགོངས་པ་ཡི་གེར་བཀོད་པར་སྣང་བ་འདི་ལྟར་དུ་མ་ཤེས་ན། མདོ་དེའི་དགོངས་པ་དང་ཡང་ཕར་ཕྱིན་གྱི་ཐེག་པ་ལས། ས་བརྒྱད་པ་ཐོབ་ནས་སངས་རྒྱས་པ་ལ་བསྐལ་པ་གྲངས་མེད་གཅིག་དགོས་པར་བཤད་པ་དང་འགལ་བ་སྤོང་བ་ཡང་ཤིན་ཏུ་དཀའ་བ་ཡིན་ནོ། ། གསུམ་པ་ཉེ་རྒྱུས་མ་བསྟན་ན་འབྲས་བུ་མཐར་ཐུག་པ་མི་འགྲུབ་པར་བཤད་པ་ནི། བྲམ་ཟེ་ཆེན་པོ་ས་ར་ཧས།
རྡོ་རྗེ་པདྨ་མ་གཉིས་ཀྱི་བར་གནས་པའི། ། བདེ་བ་གང་གི་རྣམ་པར་རོལ་པ་ནི། ། ཅི་སྟེ་དེ་བསྟན་ནུས་པ་མེད་པར་ནི། ། ས་གསུམ་རེ་བ་གང་གིས་སྐོང་བར་བྱེད། ། ཅེས་གསུངས་ཤིང་། འཕགས་པ་ཀླུ་སྒྲུབ་ཀྱིས། ཇི་ལྟར་ཤིང་ལ་མེ་གནས་ཀྱང་། ། མ་གཙུབ་པར་ནི་མེ་མི་འབྱུང་། ། དེ་བཞིན་བྱང་ཆུབ་ཟླ་བྲལ་བ། ། རྣམ་པ་ཀུན་ཏུ་མི་ཐོབ་བོ། །
ཞེས་གསུངས་ཤིང་། གཞན་ཡང་འདིའི་ལུང་རྒྱ་ཆེ་བ་ནི་འོག་བླ་མེད་ཀྱི་ཟབ་ཁྱད་བཤད་པའི་སྐབས་སུ་དྲངས་པ་ལས་ཤེས་པར་བྱ་ཞེས་གོ་དུ་སྲས་པའི་དོན་ནི་འདི་ཡིན་ཏེ། ས་བཅུ་གཉིས་པ་མན་ཆད་ལ་ཉེ་རྒྱུ་མ་བསྟེན་པར་དེ་དག་མངོན་དུ་བྱེད་ནུས་ཀྱང་། བཅུ་གསུམ་རྡོ་རྗེ་འཛིན་པའི་ས་ནི་ཉེ་རྒྱུ་མ་བསྟན་པར་མངོན་དུ་བྱེད་ནུས་པ་མི་སྲིད་ཏེ། དེའི་རྒྱུ་མཚན་ནི་གོང་དུ་བཤད་པ་ལྟར་འབྲས་བུ་དེ་མངོན་དུ་བྱེད་པ་ལ་སྙིང་ཁའི་སྦས་པའི་ཙ་ལྔ་དང་བདུད་བྲལ་མའི་ཆ་གཅིག་དང་དྲུག་ལ་སོགས་པའི་དཀྱིལ་འཁོར་བཞི་གཙུག་ཏོར་དབུ་མར་ཐིམ་པའི་རྐྱེན་གྱིས་ངེས་པར་བྱེད་དགོས་ལ། ཉེ་རྒྱུ་ལ་མ་བརྟེན་པ་དཀྱིལ་འཁོར་དེ་རྣམས་ཐིམ་པ་མི་སྲིད་པར་རྡོ་རྗེ་འཆང་ཆེན་པོ་ཉིད་ཀྱིས་ཞལ་གྱིས་བཞེས་པའི་ཕྱིར་ཏེ། འདིའི་ལུང་ནི་གོང་དུ་བཤད་པ་འོག་ཏུ་དྲངས་པ་ལས་ཤེས་པར་བྱའོ། ། གསུམ་པ་དེ་ལ་གཞན་གྱི་རྩོད་པ་སྤོང་བ་ནི། ཁ་ཅིག་ན་རེ། ཕར་ཕྱིན་ནས་བཤད་པའི་རབ་དགའ་ལ་སོགས་པ་ཡོངས་སུ་གྲགས་པའི་ས་བཅུའི་སྟེང་དུ།
བཅུ་གཅིག་ཀུན་ཏུ་འོད་ལ་དབྱེ་བའི་སྒོ་ནས་རྡོ་རྗེ་ཐེག་པ་ལ་གྲགས་པའི་ས་བཅུ་གསུམ་གྱི་རྣམ་གཞག་བྱེད་པ་མི་འཐད་ཏེ། དེ་ལྟ་ན་བཅུ་གཅིག་ཀུན་ཏུ་འོད་ཀྱི་ས་དེ་ཉིད་ཕར་ཕྱིན་ནས་སངས་རྒྱས་ཀྱི་སར་བཤད་པས། དེ་ལ་སློབ་ལམ་གྱི་རྣམ་གཞག་བྱས་པ་འགལ་བའི་ཕྱིར་དང་། ད་ལྟ་ཡིན་ན་ཕར་ཕྱིན་གྱི་ལམ་གྱིས་དེ་མངོན་དུ་བྱེད་ནུས་པར་བཤད་པས་ལམ་གཞན་ལ་མ་བརྟེན་པར་ཕར་ཕྱིན་གྱི་ལམ་རྐྱང་པས་རྡོ་རྗེ་འཆང་མངོན་དུ་བྱེད་ནུས་པར་ཁྱེད་རང་གི་ཕྱོགས་ལ་ཐལ་བར་འགྱུར་རོ་ཞེ་ན། བཤད་པར་བྱ་སྟེ། འདི་ལྟར་ཕར་ཕྱིན་གྱི་ཐེག་པ་ནས་སངས་རྒྱས་སུ་བཤད་པས་སློབ་ལམ་དུ་འགལ་ན། ས་བཅུ་པ་ཡང་སློབ་ལམ་དུ་མི་འཐད་པར་འགྱུར་ཏེ། དེ་དེ་ནས་སངས་རྒྱས་སུ་བཤད་པའི་ཕྱིར་ཏེ། མངོན་རྟོགས་རྒྱན་ལས། ས་དགུ་འདས་ནས་ཡེ་ཤེས་ནི། །
གང་གིས་སངས་རྒྱས་སར་གནས་པ། ། དེ་ནི་བྱང་ཆུབ་སེམས་དཔའི་ས། ། བཅུ་པ་ཡིན་པར་ཤེས་པར་བྱ། ། ཞེས་གསུངས་པའི་ཕྱིར་རོ། ། ཕར་ཕྱིན་གྱི་ལམ་རྐྱང་པས་ཀུན་ཏུ་འོད་མངོན་དུ་བྱེད་ནུས་པར་བཤད་པས། ལམ་གཞན་ལ་མ་བརྟེན་པར་ལམ་དེས་རྡོ་རྗེ་འཆང་མངོན་དུ་བྱེད་ནུས་པའི་སྐྱོན་ཡོད་པ་མ་ཡིན་ཏེ། ཀུན་ཏུ་འོད་ཅེས་པའི་སྒྲ་འཇུག་པ་ཙམ་ལ་སློབ་མི་སློབ་གཉིས་སུ་བྱེད་རུང་བའི་ཕྱིར་ཏེ། འདི་དག་གི་རྒྱུ་མཚན་རྒྱས་པར་ནི་འོག་འབྲས་བུ་ལ་ཁྱད་པར་ཞུགས་པའི་སྐབས་སུ་ཡང་བཤད་པར་འགྱུར་རོ། ། བཞི་པ་ས་ཐོབ་པ་ལས་རྟོགས་པ་གོང་ནས་གོང་དུ་འགྲོ་ཚུལ་ནི། ཆོས་དབྱིངས་བསྟོད་པར།
ཇི་ལྟར་ཚེས་པའི་ཟླ་བ་ལས། ། སྐད་ཅིག་སྐད་ཅིག་རྒྱས་པར་ལྟ། ། དེ་བཞིན་ས་ལ་བཞུགས་རྣམས་ཀྱིས། ། རིམ་གྱིས་རིམ་གྱིས་འཕེལ་བར་མཐོང་། ། ཞེས་གསུངས་པའི་དོན་ནི། ས་དང་པོ་ནས་བཟུང་སྟེ། སངས་རྒྱས་ཀྱི་སའི་བར་ལ་རང་བཞིན་རྣམ་དག་གི་ངོ་བོ་རྟོགས་པ་ཙམ་ལ་ཁྱད་པར་མེད་ཀྱང་། གློ་བུར་དྲི་བྲལ་གྱི་ཡོན་ཏན་ཐོབ་པའི་སྒོ་ནས་ས་འོག་མ་འོག་མ་ཐོབ་པའི་དུས་ལས། གོང་མ་གོང་མ་ཐོབ་པའི་དུས་ཁྱད་པར་དུ་འཕགས་པ་དཔེའི་སྒོ་ནས་བསྟན་པ་ཡིན་ནོ། ། ལྔ་པ་གྲུབ་པའི་རྟགས་ནི་བདག་མེད་བསྟོད་འགྲེལ་ལས།
བླ་མའི་མན་ངག་དང་། མདོ་སྡེ་ས་བཅུ་པའི་དགོངས་པ་མཐུན་ཏེ། དེ་ལ་གཉིས། ས་དང་པོའི་རྟགས་དང་། ལྷག་མ་རྣམས་དེས་བསྒྲེ་བའོ། ། དང་པོ་ནི། ས་དང་པོ་ལ་གནས་པ་དེ་ཡོན་ཏན་འདི་དག་དང་ལྡན་ཏེ། སྐད་ཅིག་ཡུད་ཙམ་ཐང་ཅིག་གཅིག་ཉིད་ལ། ། དུས་མཉམ་པར་ནི་ཡོན་ཏན་འདི་དག་རྣམས། ། རབ་དགའི་ས་ལ་གནས་པའི་སྐྱོབས་པ་དེས། །
འགྲོ་བ་རྣམས་ལ་བསྟན་པར་ནུས་པ་ཡིན། ། དེ་གང་ཞེ་ན་བརྗོད་པ། ཏིང་འཛིན་བརྒྱ་ཐོབ་དེ་ལ་འཇུག་པ་དང་། ། སངས་རྒྱས་བརྒྱ་མཐོང་དེ་ལ་བྱིན་གྱི་བརླབ་རིག ། ཞིང་བརྒྱར་འགྲོ་ཞིང་འཇིག་རྟེན་ཁམས་བརྒྱ་བསྒུལ། ། དེ་བརྒྱ་སྣང་བྱེད་འགྲོ་བརྒྱ་སྨིན་པར་བྱེད། ། བསྐལ་པ་བརྒྱར་གནས་དེ་སྣང་ཕྱི་མཐར་འཇུག ། ཆོས་བརྒྱ་འབྱེད་ཅིང་ལུས་བརྒྱ་སྟོན་པ་དང་། ། ལུས་རེ་ལའང་བྱང་སེམས་གང་ཟག་གི ། འཁོར་བརྒྱ་ཀུན་ནས་བསྐོར་བ་སྟོན་པར་མཛད། །
ཅེས་བྱའོ། ། གཉིས་པ་ལྷག་མ་རྣམས་དེས་བསྒྲེ་བ་ནི། ས་གཉིས་པ་ནས་བཟུང་སྟེ། ས་བཅུ་གཉིས་ཀྱི་བར་ལ་ཡོན་ཏན་བརྒྱ་ཕྲག་བཅུ་གསུམ་པོ་དེའི་འགྱུར་བརྩི་བ་བརྗོད་པར་བྱ་སྟེ། སྟོང་དང་འབུམ་དང་བྱེ་བ་འབུམ། ། བྱེ་བ་ཁྲག་ཁྲིག་ཕྲག་འབུམ་དང་། ། འཇིག་རྟེན་ཁམས་འབུམ་རྡུལ་སྙེད་དང་། ། གྲངས་མེད་འབུམ་ཕྲག་བཅུ་རྡུལ་དང་། ། ཐུབ་པ་ཁམས་འབྱམས་ཀླས་རྡུལ་དང་། ། དེས་ཀྱང་བརྗོད་པར་མི་ནུས་དང་། །
དེ་བས་གྱ་ནོམ་འདི་དག་ནི། ། གཉིས་ནས་བཅུ་གཉིས་བར་དག་གིས། ། ས་ལ་གོ་རིམ་བཞིན་དུ་འཕེལ། ། འདི་ནི་མདོར་བསྡུས་ཡོན་ཏན་ཏེ། ། རྒྱས་པར་མདོ་ལས་ཤེས་པར་བྱ། ། ཞེས་པ་ལྟར་རོ། ། དྲུག་པ་སའི་མིང་དོན་ལ་གཉིས། ས་སྤྱིའི་མིང་དོན་དང་། སོ་སོའི་མིང་དོན་ནོ། ། དང་པོ་ནི།
མདོ་སྡེ་རྒྱན་ལས། འབྱུང་པོ་དཔག་མེད་འཇིགས་མེད་ཕྱིར། ། དཔག་ཏུ་མེད་པ་དེ་དག་ལ། ། ཕྱི་ཕྱིར་གོང་དུ་འགྲོ་ལྡན་ཕྱིར། ། དེ་དག་ཉིད་ནི་སར་འདོད་དོ། ། ཞེས་གསུངས་པས། འགྲོ་བ་དཔག་ཏུ་མེད་པ་མི་འཇིགས་པའི་རྟེན་བྱེད་པ་དང་། སྔ་མ་སྔ་མས་ཕྱི་མ་ཕྱི་མའི་རྟེན་བྱེད་པའི་ཕྱིར་ཏེ། མདོར་ན་ས་དང་འདྲ་བས་ས་ཞེས་བརྗོད་པ་ཡིན་ནོ། ། འགྲོ་བ་དཔག་ཏུ་མེད་པ་མི་འཇིགས་པའི་རྟེན་བྱེད་པའི་དོན་ནི།
དགེ་བ་བསྒྲུབ་པ་ལས་སེམས་གཞན་དུ་མི་གཡོ་ཞིང་གནས་པར་བྱེད་པས་ཏེ། མདོ་སྡེ་རྒྱན་ལས། དགེ་བ་བསྒྲུབ་པ་སྣ་ཚོགས་ལ། ། དགའ་བས་རྟག་པར་ཐམས་ཅད་དུ། ། གནས་ཕྱིར་བྱང་ཆུབ་སེམས་དཔའ་ཡི། ། ས་རྣམས་གནས་པ་ཡིན་པར་བརྗོད། ། ཅེས་གསུངས་པ་ཡིན་ནོ། ། གཉིས་པ་སོ་སོའི་མིང་དོན་ལ་གཉིས། ཐུན་མོང་མ་ཡིན་པའི་མིང་དོན་དང་། ཐུན་མོང་བའི་མིང་དོན་ནོ། །
དང་པོ་ནི། དཔལ་བརྟག་པ་གཉིས་པའི་ལེའུ་བདུན་པ་ལས། གནས་དང་ཉེ་བའི་གནས་དང་ནི། ། ཞེས་པ་ནས། འདི་རྣམས་ས་ནི་བཅུ་གཉིས་ཏེ། ། ས་བཅུའི་དབང་ཕྱུག་མགོན་པོ་ཉིད། ། ཅེས་པའི་བར་གྱིས་གནས་དང་ཉེ་བའི་གནས་ལ་སོགས་པའི་ཡུལ་ཆེན་བཅུ་གཉིས་པོ་འདི་དག་རབ་དགའ་ལ་སོགས་པའི་ས་བཅུ་གཉིས་སུ་གསུངས་ལ། དེའི་དོན་ནི་ནང་གི་ཡུལ་ཆེན་བཅུ་གཉིས་པོ་དེ་དག་གིས་རླུང་སེམས་ལ་སོགས་པ་དབུ་མར་ཐིམ་པའི་རྐྱེན་བྱས་ནས། སློབ་ལམ་གྱི་ས་དེ་རྣམས་རིམ་པ་བཞིན་དུ་སྐྱེད་པར་བྱེད་པས། རྒྱུ་ལ་འབྲས་བུའི་མིང་གིས་བཏགས་ནས་གོང་དུ་བཤད་པ་ལྟར།
སམ་བུ་ཊི་ལས། གནས་ནི་རབ་ཏུ་དགའ་བའི་ས། ། ཞེས་སོགས་རབ་དགའ་ལ་སོགས་པ་ཐུན་མོང་བའི་ས་བཅུ་དང་སྦྱོར་ནས་གསུངས་པ་ཡིན་ནོ། ། གཉིས་པ་ཐུན་མོང་བའི་མིང་གི་དོན་ནི། མདོ་སྡེ་རྒྱན་ལས། བྱང་ཆུབ་དང་ནི་ཉེ་བ་དང་། ། སེམས་ཅན་དོན་བསྒྲུབ་མཐོང་བ་ལ། ། རབ་ཏུ་དགའ་བ་སྐྱེ་འགྱུར་ཏེ། ། དེ་ཕྱིར་རབ་དགའ་ཞེས་བྱར་བརྗོད། འཆལ་ཚུལ་ཙམ་པའི་དྲི་བྲལ་ཕྱིར། །
དྲི་མ་མེད་པའི་ས་ཞེས་བྱ། ། ཆོས་ཀྱི་སྣང་བ་ཆེན་པོ་ནི། ། བྱེད་པའི་ཕྱིར་ན་འོད་བྱེད་པ། ། འདི་ལྟར་བྱང་ཆུབ་ཕྱོགས་མཐུན་ཆོས། ། རབ་ཏུ་སྲེག་བྱེད་འོད་ལྟ་བུ། ། དེ་དང་ལྡན་ཕྱིར་ས་དེ་ནི། ། གཉིས་པོ་བསྲེགས་པས་འོད་འཕྲོ་ཅན། ། སེམས་ཅན་རྣམས་ཡོངས་སྨིན་བྱེད་ཅིང་། ། རང་གི་སེམས་ཀྱིས་བསྲུང་བའི་ཕྱིར། ། བློ་ལྡན་རྣམས་ཀྱིས་སྦྱང་དཀའ་བས། །
དེ་ཕྱིར་སྦྱང་དཀའ་ཞེས་བྱའོ། ། ཤེས་རབ་ཕ་རོལ་ཕྱིན་བརྟེན་ནས། ། འཁོར་བ་དང་ནི་མྱ་ངན་འདས། ། གཉིས་འདིར་མངོན་དུ་གྱུར་པའི་ཕྱིར། ། མངོན་དུ་གྱུར་པའི་ས་ཞེས་བཤད། ། བགྲོད་གཅིག་ལམ་དང་འབྲེལ་བའི་ཕྱིར། ། རིང་དུ་སོང་བའི་སར་འདོད་དོ། ། འདུ་ཤེས་གཉིས་ཀྱིས་མི་གཡོའི་ཕྱིར། ། མི་གཡོ་བ་ཞེས་ངེས་པར་བརྗོད། ། སོ་སོ་ཡང་དག་རིག་བློ་བཟང་། །
ས་དེ་ལེགས་པའི་བློ་གྲོས་ཡིན། ། སྤྲིན་བཞིན་གཉིས་ཀྱི་ནམ་མཁའི་ཆོས། ། ཁྱབ་པའི་ཕྱིར་ན་ཆོས་ཀྱི་སྤྲིན། ། ཞེས་གསུངས་པ་ལྟར་རོ། ། འོ་ན་འདི་ལ་ཅིའི་ཕྱིར་ཐུན་མོང་དང་ཐུན་མོང་མ་ཡིན་པ་ཞེས་བརྗོད་ཅེ་ན། བསྐྱེད་བྱའི་འབྲས་བུ་དང་། སྐྱེད་བྱེད་ཀྱི་རྒྱུ་གཉིས་ལས། དང་པོ་ལ་ཡང་ཕར་ཕྱིན་གྱི་ཐེག་པ་ལ་མ་གྲགས་པའི་ས་བཅུ་གསུམ་ལ་སོགས་པའི་རྣམ་གཞག་ཡོད་ཀྱང་། འདིར་ནི་གཙོ་བོར་སྐྱེད་བྱེད་ཀྱི་རྒྱུའི་སྒོ་ནས་དེར་འཇོག་པ་ཡིན་ཏེ། དེ་ལ་ཕར་ཕྱིན་གྱི་ཐེག་པ་ནས་སྦྱིན་སོགས་ཕར་ཕྱིན་དྲུག་ལ་སོགས་པ་ཉམས་སུ་བླངས་ནས་ས་རྣམས་བགྲོད་པར་བྱེད་ལ།
འདིར་ནི་ཉམས་ལེན་དེ་རྣམས་ཀྱི་སྟེང་དུ་གོང་དུ་བཤད་པ་ལྟར་ཡུལ་སུམ་ཅུ་སོ་བདུན་གྱི་རྩ་ཁམས་ལ་སོགས་པའི་དཀྱིལ་འཁོར་རྣམས་དབུ་མའི་ནང་དུ་ཐིམ་པའི་རྐྱེན་གྱིས་དེ་དག་སྐྱེད་པར་བྱེད་པས་ན་ཐུན་མོང་མ་ཡིན་པ་ཞེས་བརྗོད་པ་ཡིན་ནོ། ། གཉིས་པ་ཕར་ཕྱིན་གྱི་ཐེག་པ་ནས་བཤད་པའི་སའི་རྣམ་གཞག་ཞར་ལ་བཤད་པ་ལ་ལྔ། སའི་རྣམ་གྲངས། ས་ཐོབ་པ་ལ་རྟོགས་པ་གོང་དུ་འགྲོ་ཚུལ། ས་ཐོབ་པའི་རྟགས། སའི་མིང་དོན། ས་ཐོབ་པ་ལ་གེགས་བྱེད་ཀྱི་སྒྲིབ་པ་སྤོང་ཚུལ་བཤད་པའོ། ། དང་པོ་རྣམས་ནི་གོང་དུ་བརྗོད་པ་ལས་རྟོགས་པར་ནུས་ལ། འདིར་ཕྱི་མ་འདི་བཤད་པ་ལ་གསུམ། སྤང་བྱའི་སྒྲིབ་པ་ངོས་བཟུང་བ།
དེ་སྤོང་བྱེད་ཀྱི་གཉེན་པོ་བཤད་པ། གཉེན་པོ་དེས་སྤང་བྱ་ཇི་ལྟར་སྤོང་ཚུལ་བཤད་པའོ། དང་པོ་ལ་གཉིས། གཞན་ལུགས་དགག་པ་དང་། རང་ལུགས་བཤད་པའོ། ། དང་པོ་ནི། ཁ་ཅིག་ན་རེ། ཉོན་མོངས་པའི་བག་ཆགས་རྣམས་ཤེས་སྒྲིབ་ཡིན་ཏེ། དེའི་འབྲས་བུ་གཉིས་སྣང་འཁྲུལ་པའི་བག་ཆགས་ཀྱང་དེར་བསྡུའོ། ། ཉོན་མོངས་པའི་ས་བོན་ལ་བག་ཆགས་སུ་བཞག་པ་གཅིག་དང་།
ས་བོན་མ་ཡིན་པའི་བག་ཆགས་གཉིས་ལས། ཤེས་སྒྲིབ་ཏུ་འཇོག་པ་ནི་ཕྱི་མ་སྟེ། ཉོན་མོངས་པའི་ས་བོན་ཐམས་ཅད་ཟད་པས་བདེན་འཛིན་ཐམས་ཅད་མི་སྐྱེ་ཡང་། བག་ཆགས་ཀྱི་སླད་པས་སྣང་ཡུལ་ལ་འཁྲུལ་པའི་བློ་བསྐྱེད་པའོ། ། ཞེས་ཟེར་ནས། ཆགས་སོགས་ཉོན་མོངས་པའི་བག་ལ་ཉལ་ཤེས་སྒྲིབ་ཏུ་བཤད་པ་ནི་མི་འཐད་དེ། དེ་ལྟ་ན་ཆགས་སོགས་ཉོན་མོངས་པའི་བག་ལ་ཉལ་འདི་བྱང་སེམས་འཕགས་པ་རྣམས་ཀྱིས་ཆེད་དུ་གཉེར་ནས་སྤང་བྱ་ཡིན་པར་འགྱུར་ཏེ། དེ་ཤེས་སྒྲིབ་ཡིན་པའི་ཕྱིར་རོ། ། འདོད་པར་མི་རིགས་ཏེ། ཉོན་མོངས་པའི་བག་ཆགས་དེ་བྱང་སེམས་འཕགས་པ་རྣམས་ཀྱིས་གཞན་དོན་དུ་སྲིད་པར་སྐྱེ་བ་འཛིན་པའི་རྒྱུ་ཡིན་པའི་ཕྱིར།
འདིའི་རྒྱུ་མཚན་འོག་རང་ལུགས་བཞག་པའི་སྐབས་སུ་རྒྱས་པར་སྟོན་པར་འགྱུར་རོ། ། འདི་ལ་བརྗོད་པར་བྱ་བ་མང་དུ་ཡོད་ཀྱང་འོག་ཏུ་འཆད་པར་འགྱུར་རོ། ། གཉིས་པ་རང་ལུགས་བཞག་པ་ནི། མདོ་སྡེ་དགོངས་པ་ངེས་པར་འགྲེལ་བ་ལས། རབ་དགའ་ལ་སོགས་པ་ས་བཅུ་ལ་རང་རང་གི་མི་མཐུན་ཕྱོགས་གནས་ངན་ལེན་རེ་རེ་དང་། ཤིན་ཏུ་རྨོངས་པ་གཉིས་གཉིས་བཤད་ནས། ས་བཅུ་གཅིག་པའི་སྐབས་སུ་རང་གི་ངོས་སྐལ་གྱི་སྤང་བྱ་གནས་ངན་ལེན་གཅིག་དང་། ཤེས་བྱ་ཐམས་ཅད་ལ་ཆགས་ཐོགས་མེད་པ་ལ་སྒྲིབ་པའི་རབ་ཏུ་ཕྲ་བའི་ཆགས་པ་གཅིག་དང་། ཐོགས་པའི་སྒྲིབ་པ་གཉིས་བཤད་ཅིང་། ས་ལ་འཇུག་པར་ཡང་།
ཡན་ལག་བཅུ་གཅིག་རྫོགས་གྱུར་པས། ། རབ་དགའ་ལ་སོགས་ས་བཅུ་གཅིག ། རྨོངས་གཉིས་གནས་ངན་ལེན་གཅིག་སྟེ། ། མི་མཐུན་ཕྱོགས་ནི་ཐ་དད་དོ། ། ཞེས་གསུངས་པས། ཕར་ཕྱིན་གྱི་ཐེག་པ་སྟོན་བྱེད་འདི་གཉིས་ལས། ས་རེ་རེ་བཞིན་དེའི་སྤང་བྱའི་སྒྲིབ་པ་གསུམ་གསུམ་བཤད་པའི་རྨོངས་པ་གཉིས་ནི། ས་དེའི་སྦྱོར་བ་དང་འཇུག་པ་བར་ཆད་མེད་པའི་ལམ་གཉིས་ཀྱིས་ཆེད་དུ་གཉེར་ནས་སྤངས་བྱ་ཡིན་ཏེ། ས་དེ་ཐོབ་པ་ལ་གེགས་བྱེད་ཀྱི་ཤེས་སྒྲིབ་མངོན་འགྱུར་བ་དང་། སྒྲིབ་པ་དེ་སྐྱེད་བྱེད་ཀྱི་ས་བོན་ལ་བཤད་པའི་ཕྱིར་རོ། །
དེར་བཤད་པའི་གནས་ངན་ལེན་ནི། བྱང་ཆུབ་སེམས་དཔའ་རྣམས་ཀྱིས་ཆེད་དུ་གཉེར་ནས་མི་སྤོང་བའི་ཉོན་མོངས་པ་དེ་ཡིན་ཏེ་དེ་ཡང་འདི་ལྟར། གཙུག་ན་རིན་པོ་ཆེས་ཞུས་པའི་མདོ་ལས། ཉོན་མོངས་པ་རྣམས་ལ། སེམས་རྒྱུད་རབ་ཏུ་མ་ཞི་བར་བྱེད་པ་དང་། གཉེན་པོའི་གེགས་བྱེད་པ་དང་། སྐྱེ་བ་ལེན་པའི་རྒྱུ་བྱེད་པ་དང་། རིགས་འདྲ་བསྐྱེད་པའི་ནུས་པ་དང་བཞི་ཡོད་པར་བཤད་པ་ལ། དང་པོ་ནི་འདིར་བཤད་པའི་གནས་ངན་ལེན་གྱི་ཉོན་སྒྲིབ་མ་ཡིན་ཏེ། ས་དང་པོ་ཡན་ཆད་ན་ཉོན་མོངས་པ་དེ་གཉིས་མེད་པའི་ཕྱིར་ཏེ།
རྒྱུད་བླ་མ་ལས། འཕགས་པས་ན་དང་རྒ་བ་དང་། ། འཆི་བའི་དུ་ཁཿརྩད་ནས་སྤངས། ། ལས་དང་ཉོན་མོངས་དབང་གིས་སྐྱེ། ། དེ་ལ་དེ་མེད་ཕྱིར་དེ་མེད། ། ཅེས་གསུངས་པའི་ཕྱིར་རོ། ། དེས་ན་འདིར་བྱང་སེམས་འཕགས་པ་རྣམས་ཀྱིས་སྲིད་པར་སྐྱེ་བ་འཛིན་པའི་རྒྱུར་ཆེད་དུ་གཉེར་ནས་མི་སྤོང་བའི་གནས་ངན་ལེན་ནི་ཉོན་མོངས་པ་ཕྱི་མ་ཡིན་ཏེ། སློབ་དཔོན་ཁ་ཆེ་མཆེ་བའི་སྡེས་ཇི་ལྟར་ཡང་སྲིད་པ་འཛིན་ཅེ་ན། རྒྱུ་དང་རྐྱེན་གྱི་སྟོབས་ལས་སོ། ། དེ་ལ་ཉོན་མོངས་པའི་བག་ཆགས་མ་སྤངས་པ་ནི་རྐྱེན་ནོ། །
ཟག་བཅས་ཀྱི་དགེ་རྩའི་རྒྱུ་ལས་བྱུང་བའི་ཟག་མེད་ཀྱི་དགེ་རྩའོ། ། ཞེས་གསུངས་པ་ཡིན་ནོ། ། དེ་ལ་འདིར་ཉོན་མོངས་པའི་བག་ཆགས་ཞེས་བཤད་པས། ཉོན་མོངས་པ་དངོས་མ་ཡིན་པར་མི་འགྱུར་རམ་ཞེ་ན། མི་འགྱུར་ཏེ། འདིར་ཉོན་མོངས་པའི་བག་ཆགས་ཞེས་པའི་དོན་ནི་ཉོན་མོངས་པའི་གཙོ་བོ་ནི། རང་དབང་མེད་པར་སྲིད་པར་སྐྱེ་བ་འཛིན་པར་བྱེད་པའི་ཉོན་མོངས་པ་དེ་ཡིན་ལ། འདིས་ཀྱང་བྱང་སེམས་འཕགས་པ་རྣམས་ཀྱི་སྲིད་པར་སྐྱེ་བ་འཛིན་པའི་རྒྱུ་བྱེད་པས། ཉོན་མོངས་པ་སྔ་མའི་བག་ཆགས་སམ། བག་ལ་ཉལ་ལམ་གནས་ངན་ལེན་ཞེས་བཤད་པ་ཡིན་ཏེ།
རྒྱུད་བླ་མའི་འགྲེལ་པར། ཉེ་བའི་ཉོན་མོངས་པ་ཐམས་ཅད་ཀྱི་རྟེན་དུ་གྱུར་པ། མ་རིག་པའི་བག་ཆགས་ཀྱི་ས་དེ་མ་སྤངས་པས། ཉོན་མོངས་པའི་དྲི་མའི་དྲི་ང་བའི་བག་ཆགས་ཐམས་ཅད་དང་ལྡན་པའི་ཕྱིར། ཞེས་གསུངས་པའི་ཕྱིར་རོ། ། འོ་ན་འདི་ཉིད་ཉོན་མོངས་པ་ཡིན་ན། རང་རྒྱུད་ལྡན་གྱི་གང་ཟག་དེ་རང་དབང་མེད་པར་འཁོར་བར་ལྟུང་བའི་རྒྱུ་མི་བྱེད་པ་ཅི་ལྟ་བུ་སྙམ་ན། འོད་སྲུངས་ཀྱིས་ཞུས་པའི་མདོ་ལས། སྔགས་དང་སྨན་གྱིས་ཟིན་པའི་དུག་གིས་ནི་འཆི་བར་བྱེད་མི་ནུས་ལ། འོད་སྲུངས་དེ་བཞིན་དུ་ཡེ་ཤེས་དང་ཐབས་ལ་མཁས་པས་ཡོངས་སུ་ཟིན་པའི་བྱང་ཆུབ་སེམས་དཔའི་ཉོན་མོངས་པའི་དུག་གིས་ཀྱང་ལོག་པར་ལྟུང་བར་བྱེད་མི་ནུས་སོ། །
ཞེས་གསུངས་པའི་དོན་དུ་བྱས་ནས། མངོན་པ་ཀུན་ལས་བཏུས་ལས། བྱང་ཆུབ་སེམས་དཔའ་རྣམས་ནི་བདེན་པ་རྣམས་མངོན་པར་རྟོགས་པར་བྱས་ནས། ། དེས་བྱང་ཆུབ་ཐོབ་པ་ན་ཅིག་ཆར་ཉོན་མོངས་པ་དང་ཤེས་བྱའི་སྒྲིབ་པ་སྤོང་སོ། ། ཅིག་ཆར་དགྲ་བཅོམ་པ་དང་དེ་བཞིན་གཤེགས་པར་འགྱུར་རོ། ། དེས་ཉོན་མོངས་པ་མ་སྤངས་སུ་ཟིན་ཀྱང་། སྔགས་དང་སྨན་གྱིས་བསད་པའི་དུག་ལྟ་བུ་དང་དཔེར་ན་སྤངས་པའི་དགྲ་བཅོམ་པ་ལྟར་ས་ཐམས་ཅད་དུ་ཉོན་མོངས་པའི་ཉེས་པ་མི་བསྐྱེད་དོ། ། ཞེས་གསལ་བར་གསུངས་པ་ཡིན་ནོ། ། དེ་ལྟར་བྱང་སེམས་འཕགས་པའི་རྒྱུད་ཀྱི་ཐབས་ཤེས་ཁྱད་པར་ཅན་གྱི་རྩིས་ཟིན་པའི་ཉོན་མོངས་པ་དེས་རང་རྒྱུད་ལྡན་གྱི་གང་ཟག་དེ། རང་དབང་མེད་པར་འཁོར་བར་སྐྱེ་བའི་རྒྱུ་མི་བྱེད་པ་ཙམ་དུ་མ་ཟད།
དེའི་རྒྱུད་ལ་ཡོན་ཏན་ཁྱད་པར་ཅན་སྐྱེད་པར་བྱེད་པའི་རྒྱུ་ཡང་བྱེད་པ་ཡིན་ཏེ། འོད་སྲུང་གིས་ཞུས་པའི་མདོ་ལས། ཇི་ལྟར་གྲོང་ཁྱེར་སྐྱེ་བོའི་མི་གཙང་ལུད། ། དེ་ནི་བུ་རམ་ཤིང་གི་ཞིང་ལ་ཕན། ། དེ་བཞིན་བྱང་ཆུབ་སེམས་དཔའི་ཉོན་མོངས་ལུད། ། དེ་ནི་སངས་རྒྱས་ཆོས་རྣམས་བསྐྱེད་ལ་ཕན། ། ཞེས་གསུངས་པ་ཡིན་ནོ། ། བླ་མེད་ནས་ཉེ་རྒྱུའི་མཚམས་སྦྱར་ནས་རྡོ་རྗེ་འཆང་མངོན་དུ་བྱེད་པར་བཤད་པའི་ཉེ་རྒྱུ་ལ་སྤྱད་པའི་རྒྱུའི་ཆགས་པ་ཡང་འདི་ཉིད་ཡིན་ནོ། ། འཕགས་པས་ཀྱང་གཏན་ནས་མི་སྤོང་བ་ནི་མ་ཡིན་ཏེ། ཤེས་སྒྲིབ་ཀྱི་གཉེན་པོ་བསྒོམས་ནས་དེ་སྤངས་པའི་ཞར་ལ་འགག་པར་བཤད་པའི་ཕྱིར་རོ། །
གཉིས་པ་དེ་སྤོང་བྱེད་ཀྱི་གཉེན་པོ་བཤད་པ་ལ་སུན་འབྱིན་པའི་གཉེན་པོ། སྤོང་བའི་གཉེན་པོ། གཞིའི་གཉེན་པོ། ཐག་བསྲིང་བའི་གཉེན་པོ་དང་བཞི་ལས། དང་པོ་ནི་ངོ་སྐལ་གྱིས་སྤང་བྱ་ཟག་བཅས་ལ་ཉེས་དམིགས་སུ་ལྟ་བ་ཡིན་ལ། གཉིས་པ་ནི་སྦྱོར་བ་དང་བར་ཆད་མེད་པའི་ལམ་མོ། ། གསུམ་པ་ནི་རྣམ་གྲོལ་ལམ་མོ། ། བཞི་པ་ནི་ཁྱད་པར་གྱི་ལམ་མོ། ། སྦྱོར་བ་དང་བར་ཆད་མེད་པའི་ལམ་གྱི་ཁྱད་པར་ལ་འདོད་ཚུལ་མི་འདྲ་བ་མང་དུ་ཡོད་ཀྱང་། འདིར་མངོན་པ་གོང་མར་སྤོང་གཉེན་ལ་སྦྱོར་བ་དང་།
བར་ཆད་མེད་པའི་ལམ་གཉིས་སུ་གསུངས་པ་ལ། དེ་གཉིས་པོའི་ཁྱད་པར་ནི་འགྲེལ་ཆེན་ལས། དངོས་ནི་སྤང་བྱའི་ས་བོན་གྱི་ཆ་ཤས་རེ་རེ་ནས་སྤོང་བར་བཤད་པ་དང་། ཆོས་ཤེས་ཀྱིས་སྦྱོར་བའི་གནས་སྐབས་སུ་སོ་སོར་ཕྱེ་ནས་སྤོང་ལ། འཇུག་པའི་གནས་སྐབས་སུ་ནི་བསྡོམས་ནས་སྤོང་བར་བྱེད་དོ། ། ཞེས་གསུངས་པས། སྦྱོར་འཇུག་གཉིས་ཀ་སྤོང་གཉེན་དུ་མངོན་པས། དེ་ཡང་འཇུག་པ་ནི་ངོ་སྐལ་གྱི་སྤང་བྱ་དངོས་སུ་སྤོང་བ་ལ་འཇུག་པ་ཡིན་པས། བར་ཆད་མེད་ལམ་ཡིན་ལ། སྦྱོར་བ་ནི།
དེ་ལ་སྦྱོར་བ་ཡིན་པས་དེ་གཉིས་ལ་སྦྱོར་འཇུག་གི་ལམ་ཞེས་བཤད་པ་ཡིན་ནོ། ། འོ་ན་སྦྱོར་ལམ་ཆོས་མཆོག་ཆེན་པོ་ཡང་སྤོང་བ་གཉེན་པོར་འགྱུར་བས། དེ་སྒྲིབ་པའི་དངོས་གཉེན་དུ་ཁས་ལེན་དགོས་པར་འགྱུར་རོ། ། ཞེ་ན། སྤོང་བ་གཉེན་པོ་ཡིན་ན་སྒྲིབ་པའི་དངོས་གཉེན་ཡིན་པས་མ་ཁྱབ་ལ། དེ་ལྟར་བཤད་པའི་སྦྱོར་འཇུག་གཉིས་ཀྱི་ཟླས་ཕྱེ་བའི་སྦྱོར་བ་ཡིན་ན། སྤོང་བ་གཉེན་པོ་ཡིན་པས་ཁྱབ་པ་ཡིན་ནོ། ། སྦྱོར་ལམ་མཉམ་བཞག་ཆོས་མཆོག་ཆེན་པོ་སྤོང་བ་གཉེན་པོ་མ་ཡིན་ན་སུན་འབྱིན་པའི་གཉེན་པོ་ཡིན་དགོས་ལ། དེ་ཡིན་ན་སྤངས་བྱ་ལ་ཉེས་དམིགས་སུ་ལྟ་བའི་བློ་ཡིན་དགོས་པས་གཟུང་འཛིན་གཉིས་སུ་འཛིན་པའི་བློ་ཡིན་པར་འགྱུར་རོ། ། སྦྱོར་ལམ་མཉམ་བཞག་ཡེ་ཤེས་གཉིས་འཛིན་གྱི་རྟོག་པ་མ་ཡིན་པའི་རྒྱུ་མཚན་རྒྱས་པར་སྟོན་པར་འགྱུར་རོ། །
དེས་ན་མཐོང་སྤང་དངོས་གཉེན་གྱི་སྦྱོར་བ་ནི། རྒྱལ་པོ་སྲས་དང་། གང་བ་སྤེལ་དང་། གནད་ཀྱི་ཟླ་འོད་ལས་ཆོས་མཆོག་ལ་བཤད་པ་ཡིན་ནོ། ། གསུམ་པ་གཉེན་པོ་དེས་སྤང་བྱ་ཇི་ལྟར་སྤོང་བའི་ཚུལ་བཤད་པ་ལ། ཁ་ཅིག་ན་རེ། གཉེན་པོ་སྐྱེ་བ་དང་། དེའི་ངོ་སྐལ་གྱི་སྤང་བྱ་འགག་པ་དུས་མཉམ་པས་གཉེན་པོ་སྐྱེ་འགྱུར་གྱི་རང་གི་ངོས་སྐལ་ཀྱི་སྤང་བྱ་སྤོང་བར་འདོད་པ་མི་འཐད་དེ། སྐྱེ་འགྱུར་མ་འོངས་པ་ཡིན་པས་སྤང་བྱ་སྤོང་བའི་བྱེད་པ་དང་མི་ལྡན་པའི་ཕྱིར་ཏེ་མ་སྐྱེས་པའི་ཕྱིར་རོ། ། དེས་ན་སྤང་བྱའི་དངོས་གཉེན་སྐྱེ་བའི་དུས་དེ་ཉིད་དུ་སྤོང་བར་བྱེད་པ་ཡིན་ཏེ།
གཏན་ལ་དབབ་པ་བསྡུ་བ་ལས། སྤོང་བ་གཉེན་པོ་དེ་ནི་སྐྱེས་ནས་སྤོང་ངམ་མ་སྐྱེས་ནས་སྤོང་ཞེ་ན། མ་སྐྱེས་ནས་མ་ཡིན་ལ། སྐྱེས་ནས་དུས་ཕྱིས་ནི་མ་ཡིན་ནོ། ། ཞེས་གསུངས་པའི་ཕྱིར་རོ། ། འདི་ལ་འགའ་ཞིག ཀུན་ལས་བཏུས་པའི་འགྲེལ་པར། སྤང་བྱ་མངོན་འགྱུར། འདས་པ་ནི་འགག མ་འོངས་པ་ནི་མ་སྐྱེས།
ད་ལྟར་བ་ནི་གཉེན་པོ་དང་མཉམ་པ་ཉིད་དུ་མི་འགྲོགས་པར་བཤད་པས། གཉེན་པོ་མངོན་འགྱུར་བ་སྐྱེ་བའི་དུས་ན་སྤང་བྱ་མངོན་གྱུར་བ་སྤོང་བ་མི་འཐད་པར་བཤད་པ་ནི་དོན་མ་གོ་བ་ཡིན་ཏེ། འོ་ན་གཉེན་པོ་མཐོང་ལམ་སྐྱེ་བའི་དུས་སུ་མཐོང་སྤང་མངོན་འགྱུར་བ་མི་སྤོང་ན། མཐོང་སྤང་མངོན་འགྱུར་བ་སྤོང་བའི་དུས་མི་སྲིད་པར་འགྱུར་རོ། ། གཞན་ཡང་དེ་ལྟར་ན་སྣང་བས་མུན་པ་མི་སེལ་བར་འགྱུར་ཏེ། མུན་པ་འདས་པ་ནི་འགགས། མ་འོངས་པ་ནི་མ་སྐྱེས། མུན་པ་ད་ལྟར་བ་ནི་སྣང་བ་དང་མཉམ་པ་ཉིད་དུ་མི་འཇུག་པའི་ཕྱིར་རོ། ། ཞེས་བརྗོད་ན་གང་ལ་ལན་འདེབས་པར་བྱེད། དེས་ན་ཀུན་ལས་བཏུས་ཀྱི་འགྲེལ་པའི་དགོངས་པ་ནི།
སྤོང་བ་བར་ཆད་མེད་ལམ་གྱིས་སྤང་བྱ་མངོན་འགྱུར་བ་ལ་དངོས་སུ་གནོད་པ་བྱེད་པའི་སྒོ་ནས་དེས་མ་སྤོང་བར་བཤད་པ་ཡིན་གྱི། སྤྱིར་དེ་མི་སྤོང་བར་བཤད་པ་ག་ལ་ཡིན། དེས་ན་སྤོང་བ་གཉེན་པོས་སྤང་བྱ་སྤོང་བའི་ཚུལ་ནི། སྤང་བྱ་མངོན་འགྱུར་བའི་ས་བོན་ལ་དངོས་སུ་གནོད་པ་བྱེད་པའི་སྒོ་ནས་མངོན་འགྱུར་གྱི་རྒྱུན་གཅོད་པར་བྱེད་པ་ཡིན་ལ། དེ་ལ་མངོན་འགྱུར་དེ་སྤངས་པའི་ཚད་ནི། དེའི་ས་བོན་དེས་དེ་བསྐྱེད་པའི་ནུས་པ་དངོས་སུ་བཅོམ་ནས། ཕྱིས་མངོན་འགྱུར་དེ་མི་སྐྱེ་བའི་ཆོས་ཅན་དུ་བྱས་པའི་ཚེ་ན། ས་བོན་དང་འབྲས་བུ་མངོན་འགྱུར་བ་གཉིས་ཀ་སྤངས་པ་ཡིན་ཏེ། ཀུན་ལས་བཏུས་ལས། ཕྱིས་མི་སྐྱེ་བའི་ཆོས་ཅན་དུ་འཇོག་པ་ནི་སྤངས་པའོ། །
ཞེས་གསུངས་པའི་ཕྱིར་རོ། ། དེ་ལ་ཁོ་ན་རེ། ཀུན་ལས་བཏུས་ཀྱི་འགྲེལ་པར་བཤད་པའི་གནོད་པ་འདི་སྒྲིབ་པའི་ས་བོན་ལ་ཡང་མཚུངས་སོ་ཞེ་ན། མི་མཚུངས་ཏེ། སྒྲིབ་པའི་ས་བོན་ནི་གཉེན་པོ་མངོན་འགྱུར་བ་དང་ལྷན་ཅིག་ཏུ་འཇུག་ཏུ་རུང་བ་ཡིན་ཏེ། སྒྲིབ་པའི་ས་བོན་གྱིས་ནི་དམིགས་རྣམ་མི་འཛིན་པའི་ཕྱིར་རོ། ། དེས་ན་བར་ཆད་མེད་ལམ་གྱི་དུས་སུ་ས་བོན་ཡང་སྤངས་མ་ཟིན་ལ། དེ་སྤངས་ནམ་ཟིན་པ་ན་རྣམ་གྲོལ་ལམ་དང་འགོག་པ་ཡང་ཐོབ་པ་ཡིན་ནོ། ། འོ་ན་ས་བཅུ་པའི་གནས་སྐབས་ཀྱི་རྨོངས་པ་གཉིས་སྤོང་ཚུལ་དེ་ལྟར་ཡིན་ན། དེའི་གནས་སྐབས་ཀྱི་གནས་ངན་ལེན་བཤད་པ་དེ་ཅི་ལྟར་སྤོང་སྙམ་ན།
དེ་ནི་སྒྲིབ་པ་གཉིས་པོ་ལྟར་ཆེད་དུ་གཉེར་གན་སྤོང་མི་དགོས་ཏེ། སྒྲིབ་པ་གཉིས་པོ་དེ་ནི་སྤངས་ཟིན་པའི་དུས་སུ་རང་གི་ངང་གིས་འགག་པའི་ཕྱིར་རོ། ། དེ་ཡན་གྱིས་ས་ལམ་གྱི་ཡོན་ཏན་རྒྱས་པར་བཤད་པ་བསྟན་ཟིན་པ་སྟེ། དེ་དག་གིས་ནི་བསྒོམ་བྱའི་ལམ་ལ་ཐོས་བསམ་གྱིས་སྒྲོ་འདོགས་གཅོད་དགོས་པར་བསྟན་པ། དེ་ལ་སྒྲོ་འདོགས་གཅོད་ཚུལ་གྱི་རྣམ་གཞག་བྱེ་བྲག་ཏུ་བཤད་པ། སྒྲོ་འདོགས་ཆོད་པའི་རིམ་གཉིས་ཉམས་སུ་ལེན་ཚུལ་བཤད་པ། ཉམས་སུ་བླངས་པ་ལ་བརྟེན་ནས་དྲོད་སོགས་ཀྱི་ཡོན་ཏན་སྐྱེ་ཚུལ་བཤད་པ་སྟེ་དོན་ཚན་བཞིའི་སྒོ་ནས་གྲོལ་བར་བྱེད་པ་ལམ་གྱི་ཟབ་ཁྱད་རྒྱས་པར་བསྟན་ཟིན་ཏོ། ། སྤྱི་དོན་གསུམ་པ་གྲོལ་བ་མཐར་ཐུག་པ་འབྲས་བུའི་ཁྱད་པར་བཤད་པ་ལ་བཞི། མཐར་ཐུག་གི་འབྲས་བུ་དེ་མངོན་དུ་བྱེད་ཚུལ་བཤད་པ། དེ་མངོན་དུ་བྱེད་པའི་ཚེ་ངོ་མཚར་བའི་ལྟས་རྣམས་འབྱུང་ཚུལ་བཤད་པ།
ལྟས་དང་ལྡན་པའི་མཐར་ཐུག་གི་འབྲས་བུ་དེ་ཉིད་རྒྱུ་གནས་གྱུར་ལས་བྱུང་ཚུལ་བཤད་པ། གནས་གྱུར་ལས་བྱུང་བའི་མཐར་ཐུག་གི་འབྲས་བུའི་རྣམ་གཞག་རྒྱས་པར་བཤད་པའོ། ། དང་པོ་ལ་གཉིས། འབྲས་བུ་དེ་མངོན་དུ་བྱེད་པ་ལ་ཉེ་རྒྱུ་བསྟེན་དགོས་ཚུལ་བཤད་པ་དང་། ཉེ་རྒྱུ་ལ་བརྟེན་ནས་འབྲས་བུ་དེ་མངོན་དུ་བྱེད་ཚུལ་དངོས་སོ། ། དང་པོ་ནི་མཐར་ཐུག་གི་འབྲས་བུ་དེ་མངོན་དུ་བྱེད་པའི་ཚེ། ཉེ་རྒྱུའི་སྤྱོད་པ་ལ་ངེས་པར་བརྟེན་དགོས་པ་ཡིན་ཏེ། ཧེ་བཛྲའི་ཕྱི་མའི་གཉིས་པ་ལས། རྡོ་རྗེ་སྙིང་པོས་གསོལ་པ། བདག་མེད་རྣལ་འབྱོར་ལྡན་པ་ཡིས། །
ཕྱག་རྒྱ་ཉིད་ཅེས་ཇི་ལྟར་བརྗོད། ། ཕྱག་རྒྱ་ཕྱག་རྒྱ་གཉིས་དག་གིས། ། ཕྱག་རྒྱའི་དངོས་གྲུབ་ཇི་ལྟར་འགྱུར། ། བཅོམ་ལྡན་འདས་ཀྱིས་བཀའ་སྩལ་པ། ། བུད་མེད་གཟུགས་འདི་སྤངས་ནས་གཞན། ། ཧེ་རུ་ཀ་ཡི་གཟུགས་སུ་བྱ། ། ནུ་མ་སྤངས་པ་བྷོ་ལར་འགྱུར། ། ཀ་ཀོ་ལ་དབུས་ཡང་དག་གནས། ། འགྲམ་གཉིས་དྲིལ་བུ་ཉིད་དུ་འགྱུར། ། ཟེའུ་འབྲུ་བྷོ་ལ་ཅན་དུ་འགྱུར། །
ལྷག་མ་བདག་ཉིད་ཆེན་པོ་ཉིད། ། དགའ་ཆེན་ཧེ་རུ་ཀ་ཡི་གཟུགས། ། ཧེ་རུ་ཀ་སྦྱོར་སྐྱེས་བུ་ཉིད། ། འབད་པ་མེད་པར་སྐྱེས་བུར་འགྱུར། ། ཞེས་གསུངས་ལ། དེའི་དོན་ནི། བདག་མེད་རྣལ་འབྱོར་ལྡན་པ་ཡིས། ། ཞེས་པ་ནས། ཕྱག་རྒྱའི་དངོས་གྲུབ་ཇི་ལྟར་འགྱུར། ། ཞེས་པའི་བར་གྱི་གོང་དུ་བརྟག་པ་གཉིས་པོའི་ལེའུ་བཅུ་པ་ལས་ཀྱང་།
དངོས་གྲུབ་མཚན་ཉིད་མི་ཕྱེད་པ། ། ཞེས་སོགས་ཀྱིས་མཆོག་གི་དངོས་གྲུབ་རྡོ་རྗེ་འཆང་ཐོབ་པར་བྱེད་པའི་ཐབས་ལ་ཉེ་རྒྱུའི་སྤྱོད་པ་བསྔགས་ལ། ཕྱི་མའི་ལེའུ་གཉིས་པ་འདིར་ཡང་དེ་ཐོབ་པར་བྱེད་པའི་ཐབས་ལ་ཉེ་རྒྱུའི་སྤྱོད་པ་དགོས་པར་བསྟན་ན། བུད་མེད་བདག་མེད་མའི་རྣལ་འབྱོར་མ་ཉེ་རྒྱུའི་སྤྱོད་པ་སྤྱད་ནས་ཧེ་རུ་ཀའི་གོ་འཕང་མངོན་དུ་བྱེད་པའི་དུས་ལ་བབས་པ་དེས་ཉེ་རྒྱུའི་སྤྱོད་པ་ལ་བརྟེན་ནས་མཆོག་གི་དངོས་གྲུབ་རྡོ་རྗེ་འཆང་ཇི་ལྟར་ཐོབ་པར་འགྱུར། ཞེས་བཅོམ་ལྡན་འདས་ལ་ཞུས་པའོ། ། བཅོམ་ལྡན་འདས་ཀྱིས་བཀའ་སྩལ་པ། ། ཞེས་པ་ནས། འབད་པ་མེད་པ་སྐྱེས་བུར་འགྱུར། ། ཞེས་པའི་བར་གྱིས། དེ་ལྟ་བུའི་རྣལ་འབྱོར་མ་དེས་ནུ་མ་ལ་སོགས་པ་མོའི་རྟགས་རྣམས།
རྡོ་རྗེ་ལ་སོགས་པའི་ཕོའི་རྟགས་སུ་བསྒྱུར་ནས། མཚན་ཉིད་དང་ལྡན་པའི་རིག་མ་དང་ལྷན་ཅིག་ཏུ་ཉེ་རྒྱུའི་སྤྱོད་པ་མཛད་ནས། མཆོག་གི་དངོས་གྲུབ་རྡོ་རྗེ་འཆང་གི་གོ་འཕང་མངོན་དུ་བྱེད་དེ་ཞེས་པའི་དོན་ཡིན་པས། འབྲས་བུ་དེ་མངོན་དུ་བྱེད་པ་ལ་ཐབས་ཁྱད་པར་ཅན་ཉེ་རྒྱུའི་སྤྱོད་པ་ལ་བརྟེན་དགོས་པའི་རྒྱུ་མཚན་དུ་མ་རྒལ་ལན་དང་བཅས་པའི་སྒོ་ནས་རྡོ་རྗེ་འཆང་ཆེན་པོས་གཏན་ལ་ཕབ་པའི་ཕྱིར་རོ། ། ཉེ་རྒྱུ་ལ་བརྟེན་ནས་མཐར་ཐུག་གི་འབྲས་བུ་དེ་འགྲུབ་པའི་ཕན་ཡོན་ནི། དཔལ་གསང་བ་འདུས་པ་ལས། མ་དང་སྲིང་མོ་བུ་མོ་ལ། ། འདོད་པ་པོ་ནི་མཉམ་བྱས་ན། ། ཐེག་ཆེན་མཆོག་གི་ཆོས་ཉིད་ཀྱི། ། དངོས་གྲུབ་རྒྱ་ཆེན་དེར་ཐོབ་བོ། །
སངས་རྒྱས་གཙོ་བོ་ཡུམ་དག་ལ། ། རྣམ་པར་མི་བརྟགས་བློ་ཅན་གྱིས། ། མཉེས་པར་བྱེད་ཀྱང་མི་གསོ་སྟེ། ། དེ་ནི་སངས་རྒྱས་འགྲུབ་པར་འགྱུར། ། ཞེས་གསུངས་ལ། དེའི་དོན་ནི་སྒྲ་ཇི་བཞིན་པར་འཇིག་རྟེན་པ་དང་འབྲེལ་བའི་མ་ལ་སོགས་པ་ལ་ལོངས་སྤྱོད་པ་མ་ཡིན་ཏེ། དཔལ་སམ་བུ་ཊི་ལས། མ་ནི་སྐྱེ་གཉིས་དེ་བཞིན་གཤེགས། ། བུ་མོ་ཡུགས་མོ་རུ་ནི་བརྗོད། ། མནའ་མ་གདོལ་པ་མོར་ཤེས་བྱ། །
སྲིང་མོ་གར་མར་ཤེས་པར་བྱ། ། སྲིང་མོའི་བུ་མོ་ཚོས་མ་སྟེ། ། ཞེས་སོགས་གསུངས་པ་ལྟར་ཡིན་ནོ། ། གཉིས་པ་ཉེ་རྒྱུ་ལ་བརྟེན་ནས་འབྲས་བུ་དེ་མངོན་དུ་བྱེད་པའི་ཚུལ་བཤད་པ་ལ་གསུམ། ཉེ་རྒྱུའི་སྤྱོད་པ་ལ་བརྟེན་ནས་མཐར་ཐུག་གི་འབྲས་བུ་དེ་འགྲུབ་པར་བཤད་པ་དང་། ཕྱག་རྒྱ་ལ་བརྟེན་ནས་ཉེ་རྒྱུ་སྤྱོད་ཚུལ་དངོས་དང་། དེ་ལྟར་ཉེ་རྒྱུ་སྤྱད་པས་དུས་ཅི་ཙམ་ནས་འགྲུབ་ཚུལ་བཤད་པའོ། ། དང་པོ་ནི་རྡོ་རྗེ་གུར་གྱི་ལེའུ་བཅོ་ལྔ་པ་ལས། ཕྱག་རྒྱ་ཡི་ནི་དངོས་གྲུབ་ཆེ། ། དངོས་གྲུབ་ཀུན་གྱི་སྤྱོད་ཡུལ་མིན། །
དེ་དུས་དེ་ཡི་ལུས་ཐོབ་ཅིང་། ། སྐད་ཅིག་ལ་ནི་དེ་འཁོར་ལྡན། ། མགོན་པོ་དང་ནི་འཁོར་ཉིད་དག ། སྐད་ཅིག་སངས་རྒྱས་རྣམ་སྣང་མཛད། ། སྤྱན་གྱི་ཕྲག་ནས་འཁྱུད་པའོ། ། ཞེས་པ་ནས་བརྩམས་ཏེ། སྤྱན་དང་བདག་མེད་སྒྲོལ་མ་དང་། ། དཀར་མོ་ཤིན་ཏུ་ཡིད་འཕྲོག་མ། ། མེ་ཏོག་དྲི་ནི་མཐུན་བྱས་ནས། ། རྡོ་རྗེ་མཆོད་པ་ཡང་དག་བརྩམས། །
སྔགས་པས་ཕན་པ་འགྲུབ་འགྱུར་ཞིང་། ། ཕྱག་ན་རྡོ་རྗེ་འགྲུབ་པ་དང་། ། རྡོ་རྗེ་ཉི་མ་འགྲུབ་པ་དང་། ། དམ་པ་ཡི་གེ་འགྲུབ་པ་དང་། ། བདུན་གྱི་རྒྱལ་པོ་འགྲུབ་པ་དང་། ། ཐམས་ཅད་འདྲེན་པ་འགྲུབ་པར་འགྱུར། ། ཞེས་ཕྱག་རྒྱ་ལ་བརྟེན་ནས་མཐར་ཐུག་གི་འབྲས་བུ་མངོན་སུམ་དུ་འགྲུབ་པར་གསུངས་སོ། ། གཉིས་པ་ཕྱག་རྒྱ་ལ་ཉེ་རྒྱུ་སྤྱོད་ཚུལ་དངོས་ནི། རྡོ་རྗེ་གུར་ལས། པདྨར་རྡོ་རྗེ་ཅན་བཅུག་ནས། །
རང་གི་རིག་མ་བདག་མར་བྱས། ། དེ་དང་ལྷན་ཅིག་འགྲུབ་པར་འགྱུར། ། འདི་ནི་ཕྱག་རྒྱ་ཆེན་པོར་བརྗོད། ། མི་ཡི་ཕྱག་རྒྱ་བསླང་ནས་ནི། ། དེ་ལ་ཆོས་ནི་རབ་ཏུ་དབྱེ། ། ཞེས་གསུངས་པས་བསྟན་པ་ཡིན་ལ། དེ་ཡང་ཕྱག་རྒྱ་ལ་ཡང་མིའི་ཕྱག་རྒྱ་མཆོག་ཏུ་བསྔགས་པ་ཡིན་ནོ། ། གསུམ་པ་དུས་ཅི་ཙམ་ནས་འགྲུབ་བསྟན་པ་ནི། དེ་ལྟར་ཉེ་རྒྱུའི་སྤྱོད་པས་མཚམས་སྦྱར་ནས་མཐར་ཐུག་གི་འབྲས་བུ་རྡོ་རྗེ་འཆང་མངོན་དུ་བྱེད་རན་པའི་གང་ཟག་དེས། ཉེ་རྒྱུ་སྤྱད་ནས་ཉི་མ་བདུན་གྱི་མཐར་ཐུག་གིས་འབྲས་བུ་ཡན་ལག་བདུན་ལྡན་གྱི་རྡོ་རྗེ་འཆང་མངོན་དུ་བྱེད་པར་གསུངས་ཏེ།
རྡོ་རྗེ་གུར་གྱི་ལེའུ་བཅོ་ལྔ་པ་ལས། ཉི་མ་གཅིག་གིས་འགྲུབ་པར་འགྱུར། ། ཉི་མ་གཉིས་ཀྱིས་ཆོ་ག་དང་། ། ཉི་མ་གསུམ་གྱིས་སྦྱོར་བ་དང་། ། དེ་བཞིན་དུ་ནི་ཉི་མ་བཞི། ། ཉི་མ་ལྔ་པའི་སྦྱོར་བ་ཡིས། ། འགྲུབ་འགྱུར་འདི་ལ་ཐེ་ཚོམ་མེད། ། མེ་ཏོག་ལ་སོགས་མཆོད་བྱས་ལ། ། བསམ་གཏན་གནས་སུ་འདུག་པ་དང་། ། ཕྱག་རྒྱ་ལྷན་ཅིག་བཞུགས་ནས་ནི། །
རྡོ་རྗེ་མཆོད་པ་ཡང་དག་བརྩམས། ། རྡོ་རྗེ་ཉི་མ་ནུབ་པ་ན། ། སྦྱོར་བ་འདི་ནི་ཡང་དག་བརྩམ། ། ཉི་མ་འཆར་ཁའི་དུས་སུ་ནི། ། འགྲུབ་འགྱུར་འདི་ལ་ཐེ་ཚོམ་མེད། ། འདོད་ཆགས་ཆེན་པོ་རྗེས་ཆགས་པས། ། འདོད་ཆགས་ཆེན་པོའི་རང་བཞིན་ལས། ། ཆགས་ཆེན་ཏིང་འཛིན་གནས་ནས་ནི། ། ཕྱག་རྒྱ་ཆེན་པོ་བསྒྲུབ་པར་བྱ། ། ཞེས་གསུངས།
དེ་ལྟར་ཉེ་རྒྱུ་ཞག་བདུན་སྤྱད་པའི་མཐར། ཐོ་རངས་འགྲུབ་པ་ནི་རླུང་སེམས་ཤིན་ཏུ་དྭངས་པའི་དུས་ཀྱི་རྟེན་འབྲེལ་གྱིས་ཡིན་ནོ། ། སྤྱི་དོན་གཉིས་པ་མཐར་ཐུག་གི་འབྲས་བུ་དེ་མངོན་དུ་བྱེད་པའི་ཚེ། ངོ་མཚར་བའི་ལྟས་རྣམས་འབྱུང་ཚུལ་བཤད་པ་ནི། དཔལ་སམ་བུ་ཊའི་བརྟག་པ་བཅུ་གཉིས་པའི་རབ་བྱེད་གཉིས་པ་ལས། གང་རིག་མའི་སྐྱེས་བུ་འགྲུབ་པ་དེར། འདི་ལྟ་བུའི་ཕུན་སུམ་ཚོགས་པ་འབྱུང་སྟེ། ས་འདི་དགའ་ཞིང་མགུ་ལ་རངས་ས་རྣམ་པ་དྲུག་ཏུ་གཡོས་ནས། བདུད་ཀྱི་གནས་སུ་ཆ་ལང་ལྟ་བུའི་སྒྲ་གྲག་པ་དང་། ཕྱོགས་བཅུར་བསྐལ་པའི་མེ་ལྟ་བུའི་སྐར་མདའ་ལྟུང་བ་དང་།
རྒྱ་མཚོ་ཆེན་པོ་འཁྲུག་པའི་སྒྲ་དང་། ཐམས་ཅད་དུ་གནམ་རྡོ་ལྟུང་བ་དང་། དེ་ཉིད་དུ་བསྐལ་པའི་མེ་ལྟ་བུའི་ཡེ་ཤེས་ཀྱི་སྣང་བ་འབར་བ་དང་། ཕྱག་རྒྱའི་སྐྱེ་གནས་ཀྱི་སྙིང་པོ་ཁམས་གསུམ་ཐམས་ཅད་སྣང་བ་དང་། ཞེས་བྱ་བ་ལ་སོགས་པ་གསུངས་ཤིང་། གཞན་ཡང་ཚངས་པ་དང་། ཁྱབ་འཇུག་ལ་སོགས་པའི་ལྷ་དང་། ཀླུ་དང་། གནོད་སྦྱིན་དང་། དྲི་ཟ་དང་།
ལྷ་མ་ཡིན་ལ་སོགས་པ་འཇིག་རྟེན་གྱིས་གུར་གུམ་ལ་སོགས་པའི་མཆོད་པ་ཁྱད་པར་ཅན་རྣམས་ཀྱིས་མཆོད་པར་གསུངས་ཤིང་། དེ་ཉིད་ལས་མཇུག་བསྡུས་ནས་གསུངས་པ་ནི། གཞན་ཡང་། ཁྱོད་ལ་སངས་རྒྱས་པར་བཤད་པའི་ཚུལ་གྱིས་ཅི་ཞིག་དགོས་ཏེ། བསྒྲུབ་པའི་བསོད་ནམས་ཀྱི་ཁམས་གསུམ་དུ་སྐྱེས་པའི་མཆོད་པ་དེ་རྣམས་ཀྱིས་མཆོད་པར་བྱེད་དོ། ། ཞེས་པའི་བར་གསུངས་པ་ཡིན་ནོ། ། སམ་བུ་ཊིར་ཕུན་སུམ་ཚོགས་པ་འབྱུང་བར་གསུངས་པ་འདི་རྣམས་སྲོད་ལ་བདུད་བཏུལ་བའི་ལྟས་སུ་གསུངས་པ་ཡིན་ནོ། ། སྤྱི་དོན་གསུམ་པ། བལྟས་དང་ལྡན་པའི་མཐར་ཐུག་གི་འབྲས་བུ་དེ་ཉིད་རྒྱུ་གནས་གྱུར་ལས་བྱུང་ཚུལ་བཤད་པ་ལ་གསུམ། རྒྱུ་གང་དང་གང་གནས་གྱུར་པ་ལས་འབྲས་བུ་གང་དང་གང་འབྱུང་ཚུལ་བཤད་པ།
གནས་གྱུར་ཚུལ་གྱི་ངོ་བོ་ངོས་བཟུང་བ། གནས་གྱུར་འདོད་པ་ལ་གཞན་གྱི་ལོག་རྟོག་སྤོང་བའོ། ། དང་པོ་ལ། གནས་གྱུར་པའི་རྒྱུའི་དབང་དུ་བྱས་ན། ཕུང་པོ་ལྔ་དང་། ལུས་ངག་ཡིད་གསུམ། དཀྱིལ་འཁོར་བཞི་དང་། དེ་དག་ཐམས་ཅད་ཀྱི་བྱེད་པ་ཡིད་ཡིན་པས། ཡིད་འབའ་ཞིག་ཀྱང་གནས་གྱུར་པའི་རྒྱུ་ཡིན་ནོ། ། དེ་ཡང་སྔགས་དང་།
ཕར་ཕྱིན་གྱི་ཐེག་པ་གཉིས་ཀ་ནས་རྒྱུ་ཐོག་མཐའ་གཉིས་གནས་གྱུར་གསལ་བར་བཤད་པས། དེ་བཞིན་དུ་བཤད་པར་བྱ་བ་ཡིན་པ་ལས། དང་པོ་རྒྱུ་ཕུང་པོ་ལྔ་གནས་གྱུར་པ་ལས་འབྲས་བུ་གང་འབྱུང་བ་ནི། རྡོ་རྗེ་ཐེག་པ་སྤྱི་ནས་བཤད་པ་ལྟར་ན། གཟུགས་ཕུང་རྣམས་དང་། མེ་ལོང་ལྟ་བུའི་ཡེ་ཤེས་སུ་གནས་གྱུར་པ་ལ་སོགས་པ་ཕུང་པོ་ལྔ་རྒྱལ་བ་རིགས་ལྔའམ་ཡེ་ཤེས་ལྔར་གནས་གྱུར་པར་ཡོངས་སུ་གྲགས་པ་ཡིན་པས་འཕགས་ཡུལ་ནས་བྱུང་བའི་གཞུང་ཚད་ལྡན་དུ་མ་ནས་དེ་ལྟར་དུ་བཤད་དོ། ། གཉིས་པ་ཕར་ཕྱིན་གྱི་ཐེག་པ་ནས་ཕུང་པོ་ལྔ་གནས་གྱུར་ཚུལ་བཤད་པ་ནི། ཐེག་པ་ཆེན་པོ་བསྡུད་པ་ལས། དབང་འབྱོར་པ་ལྔས་བསྡུས་ཏེ་གཟུགས་ཀྱི་ཕུང་པོ་གནས་གྱུར་པའི་ཕྱིར། ཞིང་དང་།
ལུས་དང་། མཚན་དང་། དཔེ་བྱད་བཟང་པོ་དང་། དབྱངས་མཐའ་ཡས་པས་དང་། སྤྱི་གཙུག་ལྟར་མི་མངོན་པ་ལ་དབང་འབྱོར་པ་དང་། ཚོར་བའི་ཕུང་པོ་གནས་གྱུར་པའི་ཕྱིར། ཁ་ན་མ་ཐོ་བ་མེད་ཅིང་ཚད་མེད་ལ་རྒྱ་ཆེ་བའི་བདེ་བ་ཡང་དག་པར་གནས་པ་ལ་དབང་འབྱོར་པ་དང་། འདུ་ཤེས་ཀྱི་ཕུང་པོ་གནས་གྱུར་པའི་ཕྱིར། མིང་གི་ཚོགས་དང་། ཚིག་གི་ཚོགས་དང་།
ཡི་གེའི་ཚོགས་དང་ཐམས་ཅད་ཀྱི་བསྟན་པ་ལ་དབང་འབྱོར་པ་དང་། འདུ་བྱེད་ཀྱི་ཕུང་པོ་གནས་འགྱུར་པའི་ཕྱིར། སྤྲུལ་པ་དང་། བསྒྱུར་བ་དང་། བསྡུད་པ་དང་། དཀར་པོའི་བསྡུ་བ་ལ་དབང་འབྱོར་པ་དང་། རྣམ་པར་ཤེས་པའི་ཕུང་པོ་གནས་གྱུར་པའི་ཕྱིར་མེ་ལོང་ལྟ་བུ་དང་། མཉམ་པ་ཉིད་དང་། སོ་སོར་རྟོགས་པ་དང་། བྱ་བ་གྲུབ་པའི་ཡེ་ཤེས་ལ་དབང་འབྱོར་པའོ། །
ཞེས་རྒྱུ་ཕུང་པོ་ལྔ་གནས་གྱུར་པ་ལས་འབྲས་བུ་དེ་འབྱུང་བར་བཤད་དོ། ། གཉིས་པ་རྒྱུ་ཐམས་ཅད་ཀྱི་བྱེད་པ་པོ་ཡིད་གནས་གྱུར་པ་ལས་འབྲས་བུ་གང་འབྱུང་བར་བཤད་པ་ལ། གནས་གྱུར་རྒྱུའི་ཡིད་ངོས་བཟུང་བ་དང་། ངོས་ཟིན་པའི་རྒྱུ་དེ་གནས་གྱུར་པ་ལས་འབྲས་བུ་གང་འབྱུང་བར་བཤད་པ་གཉིས་ལས། དང་པོ་ནི། དཔལ་ཁ་སྦྱོར་གྱི་ཕྱི་མ་ལས། རང་གི་ངོ་བོ་ཡོངས་སུ་གྱུར་པ་ཞེས་བྱ་བ་ནི། རང་རྣམས་དང་དེ་རྣམས་ཀྱི་གཟུགས་ཅན་ནི། རང་གི་གཟུགས་ཅན་ཏེ། ཀུན་གཞི་དང་།
ཉོན་མོངས་པ་ཅན་དང་། ཡིད་དང་། མིག་དང་། རྣ་བ་དང་སྣ་དང་། ལུས་ཀྱི་རྣམ་པར་ཤེས་པ་དེ་རྣམས་ཡོངས་སུ་གྱུར་པ་ནི། རང་གི་ངོ་བོ་ཡོངས་སུ་གྱུར་པའོ། ། ཞེས་གསུངས་པ་གནས་གྱུར་རྒྱུའི་ཡིད་ནི། ཀུན་གཞིའི་རྣམ་པར་ཤེས་པ་དང་། ཉོན་ཡིད་དང་། ཡིད་ཀྱི་རྣམ་ཤེས་དང་།
གཞན་སྒོ་ལྔའི་རྣམ་ཤེས་ཏེ་ཚོགས་བརྒྱད་ལ་བཤད་དོ། ། གཉིས་པ་ངོས་ཟིན་པའི་རྒྱུ་དེ་གནས་གྱུར་པ་ལས་འབྲས་བུ་གང་དང་གང་བྱུང་བ་ནི། གོང་གི་ཁ་སྦྱོར་གྱི་ལུང་དེའི་འཕྲོ་དེ་མ་ཐག་ཏུ། བདག་མེད་པའི་ཏིང་ངེ་འཛིན་བསྒོམས་པས་མེ་ལོང་ལྟ་བུ་དང་། མཉམ་པ་ཉིད་དང་། སོ་སོར་རྟོག་པ་དང་། བྱ་བ་ནན་ཏན་གྱི་རང་བཞིན་ལ་གནས་ལྡོག་པར་འགྱུར་ཞེས་པའི་དོན་ཏོ། ། ཞེས་གསུངས་ཤིང་། ཡང་རྒྱུད་དེ་ཉིད་ལས། འཁོར་བར་བྱེད་པའི་ཀུན་གཞི་རྣམ་པར་ཤེས་པ་ལ་སོགས་པ་རྣམ་པ་བརྒྱད་ལ་གནས་ནས།
དེ་ལྡོག་པའི་མཚན་ཉིད་ཀྱིས། མེ་ལོང་ལྟ་བུ་དང་། མཉམ་པ་ཉིད་དང་། སོ་སོར་རྟོག་པ་དང་། བྱ་བ་ནན་ཏན་གྱི་ཡེ་ཤེས་ཀྱི་སྒྱུ་མའི་རང་བཞིན་གྱིས་གྲུབ་བོ། ། ཞེས་གསུངས་པས། རྣམ་ཤེས་ཚོགས་བརྒྱད་གནས་གྱུར་པ་ལས་ཡེ་ཤེས་བཞི་འགྲུབ་པར་བཤད་ལ། དེ་ཡང་རྣམ་ཤེས་གང་དང་གང་གནས་གྱུར་པ་ལས། ཡེ་ཤེས་གང་དང་གང་འགྲུབ་སྙམ་ན།

ཀུན་གཞིའི་རྣམ་ཤེས་གནས་གྱུར་པ་ལས་མེ་ལོང་ལྟ་བུའི་ཡེ་ཤེས་འགྲུབ་ལ། ཉོན་ཡིད་གནས་གྱུར་པ་ལས་མཉམ་པ་ཉིད་ཀྱི་ཡེ་ཤེས། ཡིད་ཤེས་གནས་གྱུར་པ་ལས་སོ་སོར་རྟོག་པའི་ཡེ་ཤེས། སྒོ་ལྔའི་རྣམ་ཤེས་གནས་གྱུར་པ་ལས་བྱ་བ་ནན་ཏན་གྱི་ཡེ་ཤེས་གྲུབ་པར་བཤད་དོ། ། འོ་ན་ཡེ་ཤེས་བཞི་པོ་འདི་རྒྱུ་རྣམ་ཤེས་ཚོགས་བརྒྱད་གནས་གྱུར་པ་ལས་གྲུབ་པར་བཤད་ན། ཡེ་ཤེས་ལྔ་བཤད་པས། ཆོས་དབྱིངས་ཡེ་ཤེས་རྒྱུ་གང་གནས་གྱུར་པ་ལས་བྱུང་ཞེ་ན་ཆོས་དབྱིངས་ནི། རྒྱུ་རང་གི་ངོ་བོ་གནས་གྱུར་པ་ལས་གྲུབ་པ་མ་ཡིན་པར། ཀུན་གཞིའི་རྣམ་པར་ཤེས་པའི་ཆོས་ཉིད་ལས་གྲུབ་པ་ཡིན་ནོ། ། འོ་ན་དེ་ལས་གྲུབ་པས་རྒྱུ་རང་གི་ངོ་བོ་གནས་གྱུར་པ་ལས་གྲུབ་པར་ཇི་ལྟར་སྙམ་ན། རྒྱུ་གནས་གྱུར་གྱི་དོན་ནི།
རྒྱུ་རང་གི་ངོ་བོ་ལྡོག་པའམ་སྤངས་པ་ལ་ཟེར་བ་ཡིན་ལ། ཆོས་དབྱིངས་ཀྱི་ངོ་བོ་ནི་སྤང་དུ་མི་རུང་བའི་ཕྱིར་རོ། ། འོ་ན་ཆོས་དེ་ཉིད་ཆོས་དབྱིངས་ཡེ་ཤེས་སུ་གྲུབ་ཚུལ་ཇི་ལྟར་ཡིན་སྙམ་ན། རང་རྒྱུད་གྱི་སྒྲིབ་གཉིས་བག་ཆགས་དང་བཅས་པ་སྤངས་ཟིན་པ་ན། ཕུང་པོ་ལྔ་དང་། རྣམ་ཤེས་ཚོགས་བརྒྱད་དང་། ལུས་ངག་ཡིད་གསུམ་དང་། དཀྱིལ་འཁོར་གནས་གྱུར་ནས། སྐུ་གསུམ་དང་ཡེ་ཤེས་ལྔར་མངོན་སུམ་དུ་གྱུར་པའི་ཚེ། རྒྱུ་དེ་རྣམས་ཀྱིས་ཆོས་ཉིད་ཀྱང་རང་གི་ངོ་བོ་སྤངས་པ་ལ་མ་ལྟོས་པར་གསེར་གཡའ་དག་པ་ལྟར།
ཆོས་དབྱིངས་ཡེ་ཤེས་སུ་རང་གི་ངང་གིས་གྲུབ་པ་ཡིན་ནོ། ། དེས་ན་གོང་གི་ལུང་དེ་རྣམས་ཀྱི་དོན་གསལ་བར་བྱ་བའི་ཕྱིར་དུ། སློབ་དཔོན་ཆེན་པོ་ཙཎྜ་གུ་མིའི་སངས་རྒྱས་ཀྱི་བསྟན་བཅོས་ལས། ཀུན་གཞིའི་རྣམ་ཤེས་གང་ཡིན་པ། ། དེ་ནི་མེ་ལོང་ཡེ་ཤེས་འགྱུར། ། དེ་ཡང་ཆོས་ཀྱི་དབྱིངས་ཉིད་ཀྱིས། ། ངོ་བོ་ཉིད་དུ་ཡང་དག་འདོད། ། ཉོན་མོངས་ཅན་ཡིད་གནས་གྱུར་པ། ། མཉམ་ཉིད་ཡེ་ཤེས་གནས་སུ་འདོད། ། སོ་སོར་རྟོག་པའི་ཡེ་ཤེས་ནི། །
ཡིད་ཀྱི་རྣམ་ཤེས་དེ་ཉིད་དོ། ། དེ་དག་ལོངས་སྤྱོད་རྫོགས་སྐུ་སྟེ། ། ཆོས་ལ་རྫོགས་ལོངས་སྤྱོད་པར་བསྟན། ། བྱང་ཆུབ་སེམས་དཔའ་ཆེན་པོ་རྣམས། ། ཆོས་ལ་རྫོགས་པར་ལོངས་སྤྱོད་ཕྱིར། ། གཅིག་གི་མེ་ལོང་ཡེ་ཤེས་ཏེ། ། ལོངས་སྤྱོད་རྫོགས་པའི་སྐུ་རུ་འདོད། ། དེ་ཡང་རྡོ་རྗེའི་སྐུ་ཉིད་ཀྱིས། ། ཉེ་བར་བཏགས་པའོ་དེ་བཞིན་གཞན། ། དབང་པོ་ལྔ་ཡི་རྣམ་ཤེས་གཞན། །
དེ་ནི་དོན་ཀུན་ཡོངས་སུ་འཛིན། ། ཐོབ་ནས་སེམས་ཅན་ཀུན་དོན་དུ། ། དེ་ནི་བྱ་བ་གྲུབ་པ་ཙམ། ། དེ་ཡང་བརྟག་པར་ཐམས་ཅད་དུ། ། དུས་ཇི་ལྟར་དང་བསམ་ཅི་ལྟར། ། སྤྲུལ་པའི་སྐུ་སྟེ་སངས་རྒྱས་རྣམས། ། ཐམས་ཅད་སྤྲུལ་སྐུའི་རྒྱུ་ཡིན་ནོ། ། འགའ་ཞིག་དག་པའི་ཡིད་གཉིས་ལས། ། སྤྲུལ་པའི་སྐུ་ནི་དེ་རྟོགས་ཏེ། ། དབང་པོ་ལྔ་ཡི་རྣམ་ཤེས་གང་། །
དེ་ནི་ལོངས་སྤྱོད་རྫོགས་སྐུའོ། ། ཞེས་གསུངས་པ་ནི་ཡིན་ནོ། ། སྤྱི་དོན་གཉིས་པ་གནས་གྱུར་གྱི་ཚུལ་ངོས་བཟུང་བ་ནི། འདི་ལ་ཁ་ཅིག་ན་རེ། འདོད་པས་གནས་གྱུར་ཞེས་བྱ་བའི་གནས་ནི་མཐར་ཐུག་གི་སངས་རྒྱས་ཀྱི་ས་ལ་བྱས་ནས། གྱུར་པ་ནི་སྒྲིབ་པ་ཐམས་ཅད་སྤོང་སེམས་རང་གི་ངོ་བོ་མི་འགྱུར་བར་གནས་དེར་ཕྱིན་པ་ལ་སེམས་གནས་གྱུར་པ་ལས་ཆོས་སྐུ་མངོན་དུ་གྱུར། ཅེས་བརྗོད་པ་ཡིན་ནོ། ། ཞེས་འདོད་པ་ནི་མི་འཐད་དེ། དེ་ལྟ་ན་སེམས་འདི་རང་གྲུབ་ཙམ་ན་དེ་མཐར་ཐུག་གི་སངས་རྒྱས་སུ་འདོད་དགོས་ལ། དེ་ལྟ་ན་རྒྱུ་དུས་སུ་འབྲས་བུ་གྲུབ་པར་ཁས་ལེན་དགོས་པས།
གྲངས་ཅན་གྱི་རིང་ལུགས་དང་ཁྱད་པར་མེད་པ་གཅིག་འོང་བ་ཡིན་ནོ། ། དེ་ན་རང་ལུགས་ཀྱི་གནས་གྱུར་ཚུལ་ངོས་བཟུང་ན། འདིར་འགྱུར་རྒྱུའི་གནས་ནི། ཕུང་པོ་ལྔ་དང་། རྣམ་ཤེས་ཚོགས་བརྒྱད་དང་ལུས་ངག་ཡིད་གསུམ་དང་། དཀྱིལ་འཁོར་བཞི་པོ་རྣམས་རང་རང་གི་ངོ་བོ་ལ་བྱ་བ་ཡིན་ལ། འགྱུར་བ་ཞེས་བྱ་བ་ནི། རང་རང་གི་ངོ་བོ་དེ་རྣམས་ལྡོག་པ་དང་སྤངས་པ་ལ་བྱ་བ་ཡིན་ཏེ། གོང་དུ་དྲངས་པའི་ཁ་སྦྱོར་གྱི་ལུང་ལས། འཁོར་བར་བྱེད་པའི་ཀུན་གཞིའི་རྣམ་པར་ཤེས་པ་ལ་སོགས་པ་རྣམ་པ་བརྒྱད་ལ་གནས་ནས།
དེ་ལྡོག་པའི་མཚན་ཉིད་ཀྱི་མེ་ལོང་ལྟ་བུ་དང་། ཞེས་རྣམ་ཤེས་ཚོགས་བརྒྱད་གནས་གྱུར་པའི་དོན་ཚོགས་བརྒྱད་རང་ལྡོག་པ་སྟེ་སྤངས་པ་ལ་བཤད་ཅིང་། ཡང་འདི་ཉིད་ལས་གོང་དུ་དྲངས་པ་ལྟར། རང་གི་ངོ་བོ་ཡོངས་སུ་གྱུར་ཅེས་བྱ་བ་ནི། ཞེས་པ་ནས། ལུས་ཀྱི་རྣམ་པར་ཤེས་པ་དེ་རྣམས་ཡོངས་སུ་གྱུར་པ་ནི་རང་གི་ངོ་བོ་ཡོངས་སུ་གྱུར་པའོ། ། བདག་མེད་པའི་ཏིང་ངེ་འཛིན་བསྒོམ་པའི་མེ་ལོང་ལྟ་བུ་དང་། མཉམ་པ་ཉིད་དང་། སོ་སོར་རྟོགས་པ་དང་། བྱ་བ་ནན་ཏན་གྱིས་རང་བཞིན་ལ་གནས་ལྡོག་པར་འགྱུར་ཞེས་པའི་དོན་ཏོ། །
ཞེས་གསུངས་ཤིང་། ཐེག་པ་ཆེན་པོ་སྡུད་པ་ལས། གནས་གྱུར་པ་ཡི་མཚན་ཉིད་ནི། སྒྲིབ་པ་ཐམས་ཅད་པ་ཀུན་ནས། ཉོན་མོངས་པའི་ཆར་གཏོགས་པའི་གཞན་གྱི་ངོ་བོ་ཉིད་རྣམ་པར་ལྡོག་པ་ན་སྒྲིབ་པ་ཐམས་ཅད་ལས་རྣམ་པར་གྲོལ་ཅིང་། ཆོས་ཐམས་ཅད་དབང་བསྒྱུར་བ། ཞེས་སྒྲིབ་པ་གནས་གྱུར་པའི་མཚན་ཉིད་སྒྲིབ་པ་ཐམས་ཅད་ལྡོག་པ་དང་སྤངས་པ་ལ་བཤད་ཅིང་། མཁས་པ་ཤན་ཏི་པས་ཀྱང་། གནས་ནི་སྒྲིབ་པ་ལའོ། ། གྱུར་པ་ནི་སྤངས་པ་ལའོ། །
ཞེས་གནས་སྒྲིབ་པ་རང་ལ་བཤད་ནས་གྱུར་པ་དེ་སྤངས་པ་ལ་བཤད་པ་དང་ཤིན་ཏུ་ཡང་མཐུན་པ་ཡིན་ནོ། ། སྤྱི་དོན་གསུམ་པ་གནས་གྱུར་ལ། གཞན་གྱི་ལོག་རྟོག་སྤོང་བ་ལ་གཉིས། ལོག་རྟོག་ཅན་གྱི་འདོད་པ་བརྗོད་པ་དང་། དེ་མི་འཐད་པར་བསྟན་པའོ། ། དང་པོ་ལ། ཁ་ཅིག་ན་རེ། དེ་ལ་འབྲས་བུའི་དུས་སུ་གནས་གྱུར་གྱི་རྣམ་གཞག་དེ་ལྟ་བུ་བྱེད་པ་མི་འཐད་དེ། དེ་ལྟ་ན་སངས་རྒྱས་ལ་མཁྱེན་བྱ་དང་མཁྱེན་བྱེད་ཀྱི་སྤྲོས་པ་མི་མངའ་བས། སངས་རྒྱས་སྤྲོས་བཅས་སུ་འགྱུར་བ་ལ་སོགས་པའི་སྐྱོན་མཐའ་ཡས་སོ། །
དེས་ན་འབྲས་དུས་སུ་གནས་གྱུར་འདོད་པ་ནི་སེམས་ཙམ་པའི་ལུགས་ཡིན་གྱི། དབུ་མ་པའི་ལུགས་མ་ཡིན་ནོ་ཞེས་ཟེར་རོ། ། ཡང་ཁ་ཅིག་ན་རེ། དེ་ལྟ་བུའི་གནས་འགྱུར་འདོད་པ་མི་འཐད་དེ། གཞིའི་དུས་སུ་སངས་རྒྱས་དེ་གཏན་མ་ཡིན་པ་ལ། འབྲས་བུའི་དུས་སུ་གནས་གྱུར་ནས་སངས་རྒྱས་ཡིན་པར་འདོད་པ་ནི། སོལ་བ་བརྡར་ནས་དུང་འབྱུང་བར་འདོད་པ་དང་འདྲའོ། ། དེས་ན་སངས་རྒྱས་ཞེས་བྱ་བ་ནི་གཞི་གདོད་མ་ནས་སེམས་ཅན་གྱི་རྒྱུད་ལ་སྟོབས་སོགས་ཀྱི་ཡོན་ཏན་ཐམས་ཅད་ཀྱིས་བརྒྱན་པ་རང་ཆས་སུ་ཡོད་པ་ལ། དེ་རང་རང་གིས་ལམ་བསྒོམས་པའི་སྟོབས་ཀྱིས་སྒྲིབ་པ་ཟད་པར་བྱས་པ་ན་འབྲས་བུ་དེ་ཉིད་མངོན་དུ་གྱུར་པ་ཡིན་ཏེ། དཔེར་ན་བུམ་པའི་ནང་གི་མར་མེ་དང་འདྲ་བར་བུམ་པ་བཅག་པ་ན་མར་མེ་མངོན་དུ་གྱུར་པ་དང་འདྲའོ། །
ཞེས་ཟེར་རོ། ། གཉིས་པ་དེ་མི་འཐད་པར་བསྟན་པ་ལ། ལོག་རྟོག་དང་པོ་མི་འཐད་པར་བསྟན་པ་དང་། ཕྱི་མ་མི་འཐད་པར་བསྟན་པ་གཉིས་ལས། དང་པོ་ལ། ཁྱོད་ཀྱི་དེ་ལྟ་ན་སངས་རྒྱས་ལ་མཁྱེན་བྱ་དང་མཁྱེན་བྱེད་ཀྱི་སྤྲོས་པ་མངའ་བས། སངས་རྒྱས་སྤྲོས་བཅས་སུ་འགྱུར་རོ། ། ཞེས་ཟེར་བ་འདི་ལ། འོག་སངས་རྒྱས་རང་སྣང་ལ་ཡེ་ཤེས་ཡོད་མེད་དཔྱད་པའི་སྐབས་སུ་འདིའི་མཐའ་དཔྱོད་རྒྱས་པར་བྱེད་པར་འགྱུར་རོ། ། འདིར་ཁྱོད་ཀྱིས།
འབྲས་དུས་སུ་གནས་གྱུར་འདོད་པ་སེམས་ཙམ་པའི་ལུགས་ཡིན་གྱི་དབུ་མའི་ལུགས་མ་ཡིན་ཞེས་ཟེར་བ་ནི། མ་བརྟགས་པར་ཁ་ཚོན་གཅོད་པའི་བརྟུལ་ཞུགས་ལྷུར་ལེན་པ་ཡིན་ཏེ་འདི་ལྟར། འོ་ན་གོང་གི་འབྲས་དུས་སུ་གནས་གྱུར་གྱི་རྣམ་གཞག་གསལ་བར་སྟོན་པའི་ཁ་སྦྱོར་གྱི་ལུང་དེ་རྣམས་སེམས་ཙམ་གྱི་གྲུབ་མཐའ་སྟོན་པའི་གཞུང་དུ་འགྱུར་ཞིང་། དབུ་མ་པས་ཁས་ལེན་དུ་མི་བཏུབ་པར་འགྱུར་རོ། ། འདི་ལ་འདོད་པར་མི་ནུས་ཏེ་སངས་རྒྱས་ཀྱི་གསུང་ཡིན་ན་དེ་ཐུན་མོང་མ་ཡིན་པའི་སེམས་ཙམ་པའི་གྲུབ་མཐའ་མི་སྟོན་པར་རང་ཉིད་ཀྱིས་ཁས་ལེན་པའི་ཕྱིར་རོ། ། གཞན་ཡང་འབྲས་དུས་སུ་གནས་གྱུར་སྟོན་པའི་མདོ་རྒྱུད་དུ་མ་ཞིག་སྣང་བ་ཁྱོད་ཀྱིས་ཁས་མི་ལེན་བྱེད་པའི་གྲབ་བྱེད་པ་ཨེ་ཡིན། གཞན་ཡང་འཕགས་པ་ཀླུ་སྒྲུབ་ཀྱང་སེམས་ཙམ་པའམ། ཡང་ན་དབུ་མ་པ་མིན་པར་འགྱུར་ཏེ། འབྲས་བུའི་དུས་སུ་གནས་གྱུར་ཁས་ལེན་པའི་ཕྱིར་ཏེ། ཆོས་དབྱིངས་བསྟོད་པར།
གནས་འདི་ཡོངས་སུ་གྱུར་པ་ན། ། ཆོས་ཀྱི་སྐུ་ཞེས་བརྗོད་པ་ཡིན། ། ཞེས་གསུངས་པའི་ཕྱིར་རོ། ། གཞན་ཡང་སློབ་དཔོན་སེང་གེ་བཟང་པོ་ཡང་དེར་ཐལ་ཏེ། འབྲས་དུས་སུ་གནས་གྱུར་ཁས་ལེན་པའི་ཕྱིར་ཏེ། འགྲེལ་པ་དོན་གསལ་ལས། སྔར་བཤད་པའི་ལམ་ཤེས་པ་ཉིད་ལ་སོགས་པ་གནས་གྱུར་པས་གྱུར་པ་ཐམས་ཅད་ཆོས་ཀྱི་སྐུ་སྟེ། ཞེས་བཤད་པའི་ཕྱིར་རོ། ། དེས་ན་འཕགས་པ་ཀླུ་སྒྲུབ་ཀྱིས་ཀྱང་ཆོས་ཉིད་དོན་དམ་པའི་བདེན་པ་ལ་དགོངས་ནས། རིགས་ཚོགས་རྣམས་སུ་གནས་གྱུར་མེད་པར་བཤད་ཅིང་།
ཆོས་ཅན་ཀུན་རྫོབ་གྱི་བདེན་པ་ལ་དགོངས་ནས་བསྟོད་ཚོགས་རྣམས་སུ་འབྲས་བུའི་དུས་སུ་གནས་གྱུར་བཤད་པ་ཡིན་ནོ། ། གཉིས་པ་ལོག་རྟོག་གི་རྩོད་པ་ཕྱི་མ་སྤོང་བ་ནི། དེ་ལ་ཁྱོད་ཀྱིས་གཞི་དུས་སུ་སངས་རྒྱས་དེ་གཏན་མ་ཡིན་པ་ལ། འབྲས་དུས་སུ་གནས་གྱུར་ནས་སངས་རྒྱས་པར་འདོད་པ་ནི། སོལ་བ་བརྡར་བས་དུང་དུ་འགྱུར་བར་འདོད་པ་དང་འདྲ་ཞེས་ཟེར་བ་ནི། དཔེ་དེས་རྗེས་འགྲོ་བསྒྲུབ་ནུས་པའང་མ་ཡིན་ཞིང་། དེ་འདྲ་བའི་དཔེ་དོན་སྦྱར་བ་ནི་ཚད་ལྡན་གྱི་གཞུང་གང་ནའང་མ་བཤད་པའི་ཕྱིར་རོ། ། གཞན་ཡང་འདི་ལྟར་གཞིའི་དུས་སུ་སངས་རྒྱས་དེ་བསྟན་མ་ཡིན་པ་ལ། འབྲས་དུས་སུ་གནས་གྱུར་གྱི་སངས་རྒྱས་འཐད་པ་ཡིན་ཏེ། དཔེར་ན་ལྕགས་ལ་སོགས་པའི་རྒྱུ་ཕལ་པ་ལ་གསེར་འགྱུར་གྱི་རྩི་བསྐུས་པས་རྒྱུ་ཀུན་གསེར་དུ་འགྱུར་བ་བཞིན་ནོ། །
དཔེ་དོན་འདི་གཉིས་ནི་འགྲེལ་ཆེན་དྲི་མེད་འོད་དང་། དཔལ་གསང་བ་འདུས་པའི་བཤད་རྒྱུད་རྣམས་ལས་གསལ་བར་སྦྱར་ཏེ། ལུང་ནི་འོག་ཏུ་དྲང་བར་འགྱུར་རོ། ། གཞན་ཡང་ཁྱོད་ཀྱིས་སེམས་ཅན་ཐམས་ཅད་ཀྱི་རྒྱུད་ལ་སྟོབས་སོགས་ཀྱི་ཡོན་ཏན་གྱིས་བརྒྱན་པའི་སངས་རྒྱས་རང་ཆས་སུ་འདོད་པ་འདི་གྲངས་ཅན་གྱི་འཇིམ་དུས་སུ་བུམ་པ་འགྲུབ་པར་འདོད་པ་དང་ཁྱད་པར་ཅུང་ཟད་ཀྱང་མེད་པས་འོག་ཏུ་དགག་པར་འགྱུར་རོ། ། སྤྱི་དོན་བཞི་པ་གནས་འགྱུར་ལས་བྱུང་བའི་འབྲས་བུའི་རྣམ་གཞག་རྒྱས་པར་བཤད་པ་ལ་བདུན། ཐོབ་བྱ་སྐུ་དང་ཡེ་ཤེས་ཀྱི་དབྱེ་བ་བཤད་པ། དེ་ཁམས་གསུམ་པོ་གང་གི་རྟེན་ལ་ཐོབ་དཔྱད་པ། ཐོབ་པའི་འབྲས་བུ་དེས་ཤེས་བྱ་ཇི་ལྟར་མཁྱེན་ཚུལ་བཤད་པ། མཁྱེན་ལྡན་གྱི་འབྲས་བུ་དེ་ཐེག་པ་གསུམ་ཆར་གྱི་ཐོབ་བྱར་བསྟན་པའི་སྒོ་ནས་མཐར་ཐུག་ཐེག་པ་གཅིག་ཏུ་བསྒྲུབ་པ། འབྲས་བུ་དེ་ཐོབ་པའི་དུས་སྲིད་མི་སྲིད་ཀྱི་མཐའ་དཔྱད་པའི་སྒོ་ནས་འཁོར་བ་མཐའ་མེད་པར་བསྟན་པ།
མཐར་བླ་མེད་ལ་མ་བརྟེན་པར་འབྲས་བུ་དེ་མངོན་དུ་བྱེད་མི་ནུས་པར་བསྟན་པའི་སྒོ་ནས་འབྲས་བུ་ལ་ཁྱད་ཞུགས་པར་བཤད་པ། མཐར་མཛད་པ་དང་ཕྲིན་ལས་ཀྱི་རྣམ་གཞག་གིས་མཇུག་བསྡུ་བའོ། ། དང་པོ་ལ་གཉིས། ཕར་ཕྱིན་གྱི་ཐེག་པ་ལ་གྲགས་པའི་སྐུ་དང་ཡེ་ཤེས་ཀྱི་རྣམ་གཞག གསང་སྔགས་ལ་གྲགས་པའི་སྐུ་དང་ཡེ་ཤེས་ཀྱི་རྣམ་གཞག་གོ ། དང་པོ་ལ་གཉིས། དེ་ལ་གྲགས་པའི་སྐུའི་རྣམ་གཞག་དང་། ཡེ་ཤེས་ཀྱི་རྣམ་གཞག་གོ ། དང་པོ་ནི། མདོ་སྡེ་རྒྱན་ལས།
སངས་རྒྱས་རྣམས་ཀྱི་སྐུ་དབྱེ་བ། ། རང་བཞིན་ལོངས་སྤྱོད་རྫོགས་པ་དང་། ། གཞན་ནི་སྤྲུལ་པའི་སྐུ་ཡིན་ཏེ། ། དང་པོ་གཉིས་པའི་རྟེན་ཡིན་ནོ། ། ཞེས་དང་། སྐུ་གསུམ་དག་གིས་སངས་རྒྱས་ཀྱི། ། སྐུ་གཉིས་བསྡུས་པར་ཤེས་བྱ་སྟེ། ། སྐུ་གསུམ་དག་གི་རང་བཞིན་གྱི། ། དོན་འདི་རྟེན་དང་བཅས་པར་བསྟན། ། ཞེས་གསུངས་པས་སྐུ་གསུམ་དུ་གསུངས་ལ།
ཡང་ཐེག་པ་ཆེན་པོ་རྒྱུད་བླ་མ་ལས། རང་དོན་གཞན་དོན་དོན་དམ་སྐུ་དང་ནི། ། དེ་ལ་བརྟེན་པའི་ཀུན་རྫོབ་སྐུ་ཉིད་དེ། ། བྲལ་དང་རྣམ་པར་སྨིན་པའི་འབྲས་བུ་ནི། ། ཡོན་ཏན་བྱེ་བ་དྲུག་ཅུ་བཞི་འདི་དག ། བདག་ཉིད་ཀྱི་ནི་འབྱོར་པའི་གནས། ། དམ་པའི་དོན་གྱི་སྐུ་ཡིན་ཏེ། ། དྲང་སྲོང་རྣམས་ཀྱི་བརྡ་ཡི་སྐུ། ། ཕ་རོལ་ཕུན་སུམ་ཚོགས་པའི་གནས། ། དང་པོའི་སྐུ་ནི་སྟོབས་ལ་སོགས། །
བྲལ་བའི་ཡོན་ཏན་རྣམས་དང་ལྡན། ། གཉིས་པ་སྐྱེས་བུ་ཆེན་པོའི་མཚན། ། རྣམ་སྨིན་ཡོན་ཏན་དག་དང་ལྡན། ། ཞེས་རང་དོན་དང་གཞན་དོན་གྱི་དབང་དུ་བྱས་ནས་སྐུ་གཉིས་སུ་གསུངས་ཤིང་། དེ་བཞིན་དུ་སློབ་དཔོན་ཀླུ་སྒྲུབ་ཀྱིས་ཀྱང་། བསོད་ནམས་ཡེ་ཤེས་ཚོགས་བསགས་ཤིང་། ། བསོད་ནམས་ཡེ་ཤེས་ལས་བྱུང་བ། ། དམ་པ་སྐུ་གཉིས་ཐོབ་པར་ཤོག ། ཅེས་འདི་དང་མཐུན་པར་སྐུ་གཉིས་སུ་གསུངས་ལ། དེ་ལ་དང་པོ་སྐུ་གསུམ་དུ་འདོད་པ་ལྟར་ན།
དབྱིངས་དང་ཡེ་ཤེས་དབྱེར་མེད་ཅིང་དྲི་མ་མཐའ་དག་གིས་རྣམ་པར་དག་པ་ཤེས་བྱ་མཐའ་དག་ཐུགས་སུ་ཚུད་པ་ཆོས་ཀྱི་སྐུ་དང་། སྔོན་སློབ་ལམ་གྱི་སྐབས་གྱི་སྨོན་ལམ་གྱི་མཐུ་ལས་ཆོས་སྐུ་ལ་བརྟེན་ནས་གཟུགས་སྐུ་སྣང་བ་འབྱུང་ལ། དེ་གདུལ་བྱ་དག་མ་དག་གི་མཐོང་ཚུལ་གྱི་དབང་གིས་ལོངས་སྐུ་དང་སྤྲུལ་སྐུ་གཉིས་སུ་སྣང་བས་སྐུ་གསུམ་ཡིན་ལ། དེ་ལ་མཐོང་ཚུལ་གཉིས་སུ་སྣང་བ་ཡང་། རྒྱུད་བླ་མ་ལས། དག་ལ་ཉེ་དང་རིང་རྣམས་ལ། ། ཆུ་དང་ནམ་མཁར་ཟླ་གཟུགས་བཞིན། ། ཞེས་པ་ལྟ་བུའོ། ། དེ་ལ་དང་པོ་ཆོས་སྐུ་ནི། བདེན་གཉིས་ལས།
ཆོས་རྣམས་ཀུན་གྱི་ལུས་ཡིན་ཕྱིར། ། བསམ་པས་ཡོན་ཏན་བསྟན་པའི་ཕྱིར། ། རིགས་པའི་རྗེས་འབྲངས་ངོ་བོའི་ཕྱིར། ། སྐྱོབས་པ་ཀུན་གྱི་ཆོས་ཀྱི་སྐུ། ། ཞེས་གསུངས་པ་བཞིན་ནོ། ། ལོངས་སྐུ་ནི་ཐེག་པ་ཆེན་པོའི་ཆོས་མཐའ་དག་ལོངས་སྤྱོད་པས་ལོངས་སྐུ་སྟེ། ཇི་སྐད་དུ། སྣ་ཚོགས་ཆོས་ལ་རྫོགས་ལོངས་སྤྱོད། ། ཅེས་གསུངས་པ་ལྟར་རོ། ། དེའང་འདི་ནི་ངེས་པ་ལྔ་ལྡན་གྱི་གཟུགས་སྐུར་བསྟན་ཏེ།
དེ་ལ་གནས་ངེས་པ་ནི། ལང་གཤེགས་ལས། རིན་ཆེན་སྣ་ཚོགས་མཛེས་པ་ཡི། ། འོག་མིན་གནས་ནི་ཉམས་དགའ་བར། ། གཙང་མའི་གནས་ཀྱི་སྟེང་བཞུགས་ནས། ། ཡང་དག་སངས་རྒྱས་དེར་སངས་རྒྱས། ། སྤྲུལ་པ་པོ་ནི་འདིར་སངས་རྒྱས། ། ཞེས་གང་དུ་སངས་རྒྱས་པའི་གནས་ཀྱི་ངེས་པ་བསྟན་ལ། ངོ་བོ་ངེས་པ་ནི། མཚན་བཟང་པོ་སུམ་ཅུ་རྩ་གཉིས་དང་།
དཔེ་བྱད་བཟང་པོ་བརྒྱད་ཅུས་བརྒྱན་པ་ནི། མངོན་རྟོགས་རྒྱན་ལས། མཚན་ནི་སུམ་ཅུ་རྩ་གཉིས་དང་། ། དཔེ་བྱད་བརྒྱད་བཅུའི་བདག་ཉིད་འདི། ། ཐེག་ཆེན་ཉེ་བར་ལོངས་སྤྱོད་ཕྱིར། ། ཐུབ་པའི་ལོངས་སྤྱོད་རྫོགས་སྐུར་བཞེད། ། ཅེས་གསུངས་པས། ངོ་བོ་ངེས་པ་དང་། ཆོས་ངེས་པ་ནི་ཐེག་ཆེན་ཆོས་ལ་ལོངས་སྤྱོད་པར་བསྟན་ནོ། ། བཞི་པ་འཁོར་ངེས་པ་ནི།
སྐྱབས་གསུམ་བདུན་བཅུ་པ་ལས། བསོད་ནམས་ཚོགས་ནི་ཚད་མེད་ལས། ། འཁྲུལ་པ་མེད་ནི་རྒྱལ་བའི་སྲས། ། ས་རྣམས་ལ་ནི་གནས་རྣམས་ཀྱིས། ། མཐོང་བར་གྱུར་པ་སྐུ་དེ་ཡི། ། ཆོས་ཀྱི་རྫོགས་ལོངས་སྤྱོད་འདི་ནི། ། རྒྱལ་སྲས་རྣམས་ཀྱི་སྤྱོད་པ་ཡིན། ། ཞེས་གསུངས་སོ། ། ལྔ་པ་དུས་ངེས་པ་ནི། དབུ་མ་འཇུག་པ་ལས།
ཞི་སྐུ་དཔག་བསམ་ཤིང་ལྟར་གསལ་གྱུར་ཅིང་། ། ཡིད་བཞིན་ནོར་བུ་ཇི་བཞིན་རྣམ་མི་རྟོག ། འགྲོ་གྲོལ་བར་དུ་འཇིག་རྟེན་འབྱོར་སླད་བརྟག ། འདི་ནི་སྤྲོས་དང་བྲལ་ལ་སྣང་བར་གྱུར། ། ཅེས་གསུངས་པས་དུས་ངེས་པ་འཁོར་བ་གནས་ཀྱི་བར་བཞུགས་པར་གསུངས་སོ། ། གསུམ་པ་སྤྲུལ་པའི་སྐུ་ནི། ཆོས་ཀྱི་སྐུ་ལས་མ་གཡོས་བཞིན་དུ་སྤྲུལ་པ་སྣ་ཚོགས་ཀྱིས་འགྲོ་བའི་དོན་མཛད་ཅིང་གདུལ་བྱ་དག་མ་དག་སྣ་ཚོགས་ལ་སྣང་བའི་གཟུགས་སྐུ་སྟེ། ཐེག་པ་ཆེན་པོ་རྒྱུད་བླ་མ་ལས། ཐུགས་རྗེ་ཆེན་པོས་འཇིག་རྟེན་མཁྱེན། ། འཇིག་རྟེན་ཀུན་ལ་གཟིགས་ནས་ནི། །
ཆོས་ཀྱི་སྐུ་ལས་མ་གཡོས་པར། ། སྤྲུལ་པའི་རང་བཞིན་སྣ་ཚོགས་ཀྱིས། ། སྐྱེ་བ་མངོན་པར་སྐྱེ་བ་དང་། ། དགའ་ལྡན་གནས་ནས་འཕོ་བ་དང་། ། ལྷུམས་སུ་འཇུག་དང་བལྟམས་པ་དང་། ། བཟོ་ཡི་གནས་ལ་མཁས་པ་དང་། ། བཙུན་མོའི་འཁོར་གྱིས་རོལ་པ་དང་། ། ངེས་འབྱུང་དཀའ་བ་སྤྱད་པ་དང་། ། བྱང་ཆུབ་སྙིང་པོར་གཤེགས་པ་དང་། ། བདུད་སྡེ་འཇོམས་དང་རྫོགས་པར་ནི། །
བྱང་ཆུབ་ཆོས་ཀྱི་འཁོར་ལོ་དང་། ། མྱ་ངན་འདས་པར་གཤེགས་མཛད་རྣམས། ། སྲིད་པ་ཇི་སྲིད་གནས་པར་སྟོན། ། ཞེས་དང་། མངོན་རྟོགས་རྒྱན་ལས། གང་གིས་སྲིད་པ་ཅི་སྲིད་པར། ། འགྲོ་ལ་ཕན་པ་སྣ་ཚོགས་དག ། མཉམ་དུ་མཛད་པའི་སྐུ་དེ་ནི། ། ཐུབ་པའི་སྤྲུལ་སྐུ་རྒྱུན་མི་འཆད། ། ཅེས་པ་བཞིན་ནོ།
ཡང་མངོན་རྟོགས་རྒྱན་ལས། ངོ་བོ་ཉིད་ལོངས་རྫོགས་བཅས་དང་། ། ཞེས་སོགས་ལུང་དུ་དྲངས་ནས་སྐུ་བཞིར་འདོད་པ་ལྟར་ན་གཞན་དང་འདྲ་བ་ལས། སངས་རྒྱས་ཀྱི་སའི་དབྱིངས་དང་ཡེ་ཤེས་སོ་སོར་ཕྱེ་ནས། དབྱིངས་ལ་ངོ་བོ་ཉིད་ཀྱི་སྐུ་དང་། ཡེ་ཤེས་ལ་རྟོགས་པའི་ཆོས་སྐུ་ཞེས་བྱས་ནས་སྐུ་བཞིར་བཤད་དོ། ། སྐུ་གཉིས་སུ་འདོད་པ་རྣམས་ཀྱིས་རང་དོན་དོན་དམ་གྱི་སྐུ་དང་། གཞན་དོན་ཀུན་རྫོབ་ཀྱི་སྐུ་གཉིས་བྱེད་ལ། དེ་བྱེད་པའི་རྒྱུ་མཚན་ཡང་། དེ་སྒྲུབ་བྱེད་ཀྱི་རྒྱུའི་གཙོ་བོ་ཐམས་ཅད་ཚོགས་གཉིས་ཀྱི་ནང་དུ་འདུས་པར་དགོངས་ནས་འབྲས་བུ་ཡང་སྐུ་གཉིས་སུ་མཛད་དེ།
རིན་ཆེན་ཕྲེང་བ་ལས། སངས་རྒྱས་རྣམས་ཀྱི་གཟུགས་སྐུ་ནི། ། བསོད་ནམས་ཚོགས་ལས་འཁྲུངས་པ་སྟེ། ། ཆོས་ཀྱི་སྐུ་ནི་མདོར་བསྡུ་ན། ། རྒྱལ་པོ་ཡེ་ཤེས་ཚོགས་ལས་འཁྲུངས། ། ཞེས་དང་། རིགས་པ་དྲུག་བཅུ་པར། བསོད་ནམས་ཡེ་ཤེས་ཚོགས་བསགས་ཤིང་། ། བསོད་ནམས་ཡེ་ཤེས་ལས་བྱུང་བ། ། དམ་པ་གཉིས་ནི་ཐོབ་པར་ཤོག །
ཅེས་གསུངས་པས་ཚོགས་གཉིས་བསགས་པ་ལ་བརྟེན་ནས་ཐོབ་པའི་མཐར་ཐུག་གི་འབྲས་བུ་སྐུ་གཉིས་ཀྱི་ནང་དུ་འདུས་པར་དགོངས་པའི་ཕྱིར་རོ། ། དེ་ཡང་རྒྱུ་རེ་རེས་འབྲས་བུ་རེ་རེ་ཁོ་ན་བསྐྱེད་པ་མིན་གྱི། གཙོ་ཆེ་ཆུང་གི་དབང་དུ་བྱས་པ་ཡིན་ལ། ཚོགས་གཉིས་ཡང་འགལ་བ་མ་ཡིན་ཏེ། མདོ་སྡེ་རྒྱན་ལས། སྦྱིན་དང་ཚུལ་ཁྲིམས་བསོད་ནམས་ཀྱི། ། ཚོགས་ཡིན་ཤེས་རབ་ཡེ་ཤེས་ཀྱི། ། གསུམ་པོ་གཞན་ནི་གཉིས་ཀ་སྟེ། ། ལྔ་ཆར་ཡང་ནི་ཡེ་ཤེས་ཚོགས། ། ཞེས་གསུངས་པས།
ཕར་ཕྱིན་དང་པོ་ལྔ་བསོད་ནམས་དང་ཡེ་ཤེས་ཀྱི་ཚོགས་གཉིས་ཀ་ཡིན་པར་གསུངས་པའི་ཕྱིར་རོ། ། གཉིས་པ་ཕར་ཕྱིན་ལ་གྲགས་པའི་ཡེ་ཤེས་ཀྱི་རྣམ་གཞག་བཤད་པ་ལ་གཉིས། ཡེ་ཤེས་ཀྱི་དབྱེ་བ་དང་། ཡེ་ཤེས་ཀྱི་མཚན་ཉིད་བཤད་པའོ། ། དང་པོ་ནི། གོང་དུ་གནས་གྱུར་གྱི་རྣམ་གཞག་གི་སྐབས་སུ་བཤད་པ་ལྟར། གནས་གྱུར་པའི་ཡེ་ཤེས་བཞི་དང་ཆོས་དབྱིངས་ཡེ་ཤེས་དང་ལྔ་ཡིན་ནོ། ། གཉིས་པ་ཡེ་ཤེས་ཀྱི་མཚན་ཉིད་ལ་གཉིས། སྤྱིར་ཡེ་ཤེས་ཀྱི་གནས་ཚུལ་བཤད་པ་དང་། བྱེ་བྲག་ཏུ་ཡེ་ཤེས་སོ་སོའི་མཚན་ཉིད་བཤད་པའོ། །
དང་པོ་ནི། མདོ་སྡེ་རྒྱན་ལས། མེ་ལོང་ཡེ་ཤེས་མི་གཡོ་སྟེ། ། ཡེ་ཤེས་གསུམ་ནི་དེ་ལ་བརྟེན། ། མཉམ་ཉིད་ཡེ་ཤེས་སོ་སོར་རྟོག ། བྱ་བ་གྲུབ་པ་ཁོ་ནའོ། ། ཞེས་གསུངས་པས། མེ་ལོང་ཡེ་ཤེས་ཡེ་ཤེས་གསུམ་པོའི་རྟེན་དང་། ཡེ་ཤེས་གསུམ་པོ་བརྟེན་པར་གསུངས་ཏེ། དེའི་རྒྱུ་མཚན་ཡང་།
མེ་ལོང་ལྟ་བུའི་ཡེ་ཤེས་དེ་ཡེ་ཤེས་ཐམས་ཅད་ཀྱི་འབྱུང་གནས་དང་། སངས་རྒྱས་ཐམས་ཅད་ཀྱི་ལོངས་སྤྱོད་ཐམས་ཅད་ཀྱི་འབྱུང་གནས་ཡིན་པ་ལ་དགོངས་པ་ཡིན་ཏེ། དེ་དག་གི་འབྱུང་ཚུལ་ནི། འོག་ཡེ་ཤེས་སོ་སོའི་མཚན་ཉིད་འཆད་པའི་སྐབས་སུ་འཆད་པར་འགྱུར་རོ། ། གཉིས་པ་བྱེ་བྲག་ཏུ་ཡེ་ཤེས་སོ་སོའི་མཚན་ཉིད་བཤད་པ་ནི། དེ་ལ་དང་པོ་མེ་ལོང་ལྟ་བུའི་ཡེ་ཤེས་ཀྱི་མཚན་ཉིད་ནི། མདོ་སྡེ་རྒྱན་ལས། མེ་ལོང་ཡེ་ཤེས་ང་ཡི་མེད། ། ཡོངས་སུ་མ་ཆད་རྟག་ཏུ་ལྡན། ། ཤེས་བྱ་ཀུན་ལ་མ་རྨོངས་པས། །
རྟག་ཏུ་དེ་ལ་མངོན་ཕྱོགས་མིན། ། ཡེ་ཤེས་ཀུན་གྱི་རྒྱུ་མཚན་ཕྱིར། ། ཡེ་ཤེས་འབྱུང་གནས་ཆེན་པོ་འདྲ། ། ལོངས་སྤྱོད་རྫོགས་པའི་སངས་རྒྱས་ཉིད། ། ཡེ་ཤེས་གཟུགས་བརྙན་འབྱུང་ཕྱིར་ཏེ། ། ཞེས་གསུངས་ཏེ། ཡེ་ཤེས་ཐམས་ཅད་ཀྱི་རྒྱུའམ་འབྱུང་གནས་ཏེ། ལོངས་སྤྱོད་ཐམས་ཅད་རྫོགས་པའི་སངས་རྒྱས་ཡིན་པ་ལ། ཡེ་ཤེས་ཀྱི་གཟུགས་བརྙན་འབྱུང་བའི་ཕྱིར་མེ་ལོང་ལྟ་བུའི་ཡེ་ཤེས་སོ། ། གཉིས་པ་མཉམ་པ་ཉིད་ཀྱི་ཡེ་ཤེས་ནི།
དེ་ཉིད་ལས། བསྒོམ་པ་དག་པ་སེམས་ཅན་ལ། ། མཉམ་པ་ཉིད་ཀྱི་ཡེ་ཤེས་སོ། ། མི་གནས་ཞི་བར་བཞུགས་པ་ནི། ། མཉམ་པ་ཉིད་ཀྱི་ཡེ་ཤེས་སོ། ། ཞེས་གསུངས་ཏེ། ལམ་དུས་སུ་སེམས་ཅན་རྣམས་ལ་མཉམ་པ་ཉིད་རྟོགས་པ་ཐོབ་པ་དེ་བསྒོམ་པ་མཐར་ཕྱིན་ནས། མི་གནས་པའི་མྱ་ངན་ལས་འདས་པའི་ས་ལ་བཞུགས་པ་ནི་མཉམ་པ་ཉིད་ཀྱི་ཡེ་ཤེས་སོ། ། ཡེ་ཤེས་དེའི་མཛད་པ་ནི། དེ་ཉིད་ལས།
དུས་རྣམས་ཀུན་ཏུ་བྱམས་པ་དང་། ། ཐུགས་རྗེ་ཆེན་པོ་དག་དང་ལྡན། ། སེམས་ཅན་རྣམས་ལ་མོས་པ་བཞིན། ། སངས་རྒྱས་སྐུ་ནི་ཉེ་བར་སྟོན། ། ཞེས་གསུངས་པ་བཞིན་ནོ། ། གསུམ་པ་སོ་སོར་རྟོག་པའི་ཡེ་ཤེས་ནི། ཡང་དེ་ཉིད་ལས། ཤེས་བྱ་ཀུན་ལ་རྟག་མི་ཐོབ། ། ཏིང་ངེ་འཛིན་དང་གཟུངས་རྣམས་ཀྱིས། ། གཏེར་དང་འདྲ་བ་ཁོ་ན་ཡིན། །
འཁོར་གྱི་དཀྱིལ་འཁོར་རྣམས་སུ་ནི། ། འབྱོར་པ་ཐམས་ཅད་སྟོན་མཛད་པ། ། ཐེ་ཚོམ་ཐམས་ཅད་སྟོན་མཛད་པའི། ། ཆོས་ཀྱི་ཆར་ནི་རབ་ཏུ་འབབ། ། ཅེས་གསུངས་པ་ལྟར་ཡིན་ནོ། ། བཞི་པ་བྱ་བ་གྲུབ་པའི་ཡེ་ཤེས་ནི། ཡང་དེ་ཉིད་ལས། བྱ་བ་གྲུབ་པའི་ཡེ་ཤེས་ནི། ། ཁམས་གསུམ་ཀུན་ཏུ་སྣ་ཚོགས་ཤིང་། ། དཔག་མེད་བསམ་པས་སྤྲུལ་པ་ཡི། །
སེམས་ཅན་ཀུན་དོན་བསྒྲུབ་པ་པོ། ། ཞེས་གསུངས་པས། འཇིག་རྟེན་གྱི་ཁམས་ཀུན་ཏུ་སྤྲུལ་པ་དཔག་ཏུ་མེད་པས་སེམས་ཅན་གྱི་དོན་མཛད་པའི་ལྡོག་པ་ནས་བཞག་ལ། དེའི་སྤྲུལ་པ་ཡང་དེ་ཉིད་ལས། སངས་རྒྱས་སྤྲུལ་པ་དེ་རྟག་ཏུ། ། མཛད་པ་གྲུབ་པའི་བྱེ་བྲག་དང་། ། གྲངས་དང་ཞིང་གིས་རྣམ་ཀུན་ཏུ། ། བསམ་མི་ཁྱབ་པར་ཤེས་པར་བྱ། ། ཞེས་གསུངས་ཏེ། སངས་རྒྱས་ཀྱི་སྤྲུལ་པ་དེ་ཡང་།
རྟག་ཏུ་བྱ་བ་མཛད་པའི་བྱེ་བྲག་གི་གྲངས་དང་། ཞིང་གི་སྒོ་ནས་རྣམ་པ་ཐམས་ཅད་དུ་བསམ་གྱིས་མི་ཁྱབ་པར་རིག་པར་བྱ་སྟེ། སངས་རྒྱས་ཀྱིས་ཅི་ལྟར་དུ་སྤྲུལ་པ་དང་། མཛད་ཚུལ་གྱི་ལུང་ནི་འོག་མཛད་པ་འཕྲིན་ལས་ཀྱི་རྣམ་གཞག་བྱེད་པའི་སྐབས་སུ་འཆད་པར་འགྱུར་རོ། ། སྤྱི་དོན་གཉིས་པ་གསང་སྔགས་ལ་གྲགས་པའི་སྐུ་དང་ཡེ་ཤེས་ཀྱི་རྣམ་གཞག་ལ་གསུམ། དེ་ལ་གྲགས་པའི་སྐུའི་རྣམ་གཞག་དང་། ཡེ་ཤེས་ཀྱི་རྣམ་གཞག སྐུ་དང་ཡེ་ཤེས་མི་འགལ་བར་བསྟན་པའི་སྒོ་ནས་རྟོག་གེའི་ལོག་རྟོག་སྤོང་བའོ། ། དང་པོ་ལ་གཉིས། སྐུ་གསུམ་ཡན་ལག་བདུན་ལྡན་དུ་བཤད་པ་དང་།
སྐུ་གཉིས་ཡན་ལག་བདུན་ལྡན་དུ་བཤད་པའོ། ། དང་པོ་ལ་གཉིས། ཡན་ལག་བདུན་གྱི་ངོ་བོ་ངོས་བཟུང་བ། དེ་སྐུ་གསུམ་ལ་ལྡན་ཚུལ་བཤད་པའོ། ། དང་པོ་ནི། དཔལ་གསང་བ་འདུས་པའི་དོན་དང་མཐུན་པར་དགོངས་ནས། སློབ་དཔོན་ངག་དབང་གྲགས་པས་ཡན་ལག་བདུན་པའི་གཞུང་ལས། ལོངས་སྤྱོད་རྫོགས་དང་ཁ་སྦྱོར་བདེ་ཆེན་རང་བཞིན་མེད། ། སྙིང་རྗེས་ཡོངས་གང་རྒྱུན་མི་འཆད་དང་འགོག་པ་མེད། ། ཡན་ལག་བདུན་དང་ལྡན་པའི་སངས་རྒྱས་འདི་ཉིད་ནི། །
བདག་འདོད་ཚད་མས་ཡོངས་བསྒོམ་བློ་ཅན་གཞན་ཡང་འདོད། ། ཅེས་པ་འདི་ཡིན་ལ། དེ་ཡང་འོག་མིན་གྱི་གནས་སུ་ས་བཅུ་གཉིས་ཀྱི་བྱང་ཆུབ་སེམས་དཔའ་རྣམས་ལ་ཆོས་ཀྱི་ལོངས་སྤྱོད་ཆེན་པོ་མཛད་པ་དང་། མཚན་དང་དཔེ་བྱད་ཀྱིས་ཡོངས་སུ་བརྒྱན་པའི་ཡེ་ཤེས་ཀྱི་རང་བཞིན་གྱི་གཟུགས་སྐུ་བཙུན་མོ་དང་ཞལ་སྦྱོར་བ་དང་། ཟག་པ་མེད་པའི་ལྷན་ཅིག་སྐྱེས་པའི་བདེ་བ་ཆེན་པོས་རྒྱུད་གང་བ་ཉིད་དང་། རང་བཞིན་གྱི་ངོ་བོ་ཉིད་མེད་པ་ཉིད་དང་། ཐུགས་རྗེ་ཆེན་པོས་སེམས་ཅན་གྱི་དོན་དུ་རྟག་ཏུ་རྒྱུན་མི་འཆད་པར་རྒྱུད་གང་བ་ཉིད་དང་། མཛད་པ་མཐའ་ཡས་པ་རྒྱུན་མི་འཆད་པ་དང་། འགོག་པ་མེད་པ་སྟེ་མི་གནས་པའི་མྱ་ངན་ལས་འདས་པ་དང་བདུན་ཡིན་ནོ། ། གཉིས་པ་ཡན་ལག་བདུན་པོ་དེ་སྐུ་གསུམ་ལ་ཇི་ལྟར་ལྡན་ཚུལ་བཤད་པ་ནི།
དེ་ལ་ཆོས་ཀྱི་སྐུ་ནི། སྟོང་པ་དང་སྙིང་རྗེ་གཉིས་སུ་མེད་པའི་སེམས་གནས་གྱུར་པ་རང་བཞིན་མེད་པའི་ཡན་ལག་དང་ལྡན་པ་ཡིན་ནོ། ། ལོངས་སྤྱོད་རྫོགས་པའི་སྐུ་ནི། ངག་གནས་གྱུར་པ་འོག་མིན་དུ་གྲུབ་ནས་གནས་གཞན་དུ་མི་འཕོ་ཞིང་། སྐུ་ཟག་པ་མེད་པའི་མཚན་དང་དཔེ་བྱད་འབར་ཞིང་བདེ་བ་ཆེན་པོའི་རང་གི་བཙུན་མོ་ཁ་སྦྱོར་གྱི་སྐུ་ས་བཅུ་གཉིས་པ་ལ་སོགས་པའི་བྱང་ཆུབ་སེམས་དཔའ་རྣམས་ལ་སྣང་བ། ལོངས་སྤྱོད་རྫོགས་པ་དང་ཁ་སྦྱོར་བདེ་བ་ཆེན་པོའི་ཡན་ལག་གསུམ་དང་ལྡན་པ་ཡིན་ནོ། ། སྤྲུལ་པའི་སྐུ་ནི་ལུས་གནས་གྱུར་པ། གདུལ་བྱ་མོས་པ་སྣ་ཚོགས་པ་ཐབས་སྣ་ཚོགས་ཀྱིས་འདུལ་བར་བྱེད་པ། སྙིང་རྗེ་ཆེན་པོའི་ཡན་ལག་དང་། རྒྱུན་མི་འཆད་པ་དང་།
འགོག་པ་མེད་པ་སྟེ་ཡན་ལག་གསུམ་དང་ལྡན་པ་ཡིན་ནོ། ། འདིར་སངས་རྒྱས་ཀྱི་སྐུ་གསུམ་པོ་ཡན་ལག་བདུན་གྱི་ཡན་ལག་སོ་སོ་དང་ལྡན་པར་བཤད་པ་ནི། སྐུ་གསུམ་པོ་རང་རང་གི་ལྡོག་པ་དང་། གདུལ་བྱ་ལ་སྣང་ཚུལ་གྱི་སྒོ་ནས་བཞག་པ་ཡིན་གྱི། དེ་ལྟར་སོ་སོར་ངེས་པ་ནི་མ་ཡིན་ཏེ། གཞན་དུ་ན་ཡང་དག་པར་རྫོགས་པའི་སངས་རྒྱས་ཡིན་ཀྱང་། སངས་རྒྱས་ཀྱི་ཡོན་ཏན་མ་ཚང་བའི་སྐྱོན་ཡོད་དོ། ། གཉིས་པ་སྐུ་གཉིས་ཡན་ལག་བདུན་ལྡན་དུ་བཤད་པ་ལ། ཡན་ལག་རྣམས་ནི་སྔར་སྨོས་པ་རྣམས་ཡིན་ལ། སྐུ་གཉིས་ནི་གོང་ཕར་ཕྱིན་ལས་གྲགས་པའི་སྐུའི་རྣམ་གཞག་གི་སྐབས་སུ་བཤད་པ་ལྟར་རང་དོན་དོན་དམ་པའི་སྐུ་དང་།
གཞན་དོན་ཀུན་རྫོབ་ཀྱི་སྐུ་གཉིས་སུ་བྱས་ནས། དེ་ལ་དོན་དམ་གྱི་སྐུ་ནི་ཆོས་སྐུ་ལ་བྱས་ཤིང་། ཀུན་རྫོབ་ཀྱི་སྐུ་ནི་གཟུགས་སྐུ་ལ་བྱས་པ་ཡིན་ནོ། ། དེ་གཉིས་ཡན་ལག་བདུན་པ་དང་ལྡན་ཚུལ་ནི། ཆོས་སྐུ་རང་བཞིན་མེད་པའི་ཡན་ལག་དང་ལྡན་པར་གོང་དུ་བཤད་ཟིན་ལ། གཟུགས་སྐུ་ནི་ལོངས་སྤྱོད་རྫོགས་པའི་སྐུ་དང་། མཆོག་གི་སྤྲུལ་སྐུ་གཉིས་སུ་ཕྱེ་ནས། དེ་གཉིས་ཡན་ལག་རྣམས་དང་ལྡན་ཚུལ་ཡང་གོང་དུ་བཤད་པ་ལྟར་ཡིན་ནོ། ། སྤྱི་དོན་གཉིས་པ་ཡེ་ཤེས་ཀྱི་རྣམ་གཞག་ནི། ཕར་ཕྱིན་ནས་བཤད་པ་དང་།
གསང་སྔགས་ནས་བཤད་པ་དོན་གཅིག་པར་རྗེ་བཙུན་གོང་མའི་དགོངས་པ་ཡིན་ཞིང་། དེ་དག་དོན་ལ་གནས་པས། གོང་ཕར་ཕྱིན་གྱི་ཐེག་པ་ལ་གྲགས་པའི་ཡེ་ཤེས་ཀྱི་རྣམ་གཞག་བྱས་པ་ལས་རྟོགས་པར་བྱའོ། ། སྤྱི་དོན་གསུམ་པ་སྐུ་དང་ཡེ་ཤེས་མི་འགལ་བར་བསྟན་པའི་སྒོ་ནས་རྟོག་གེའི་ལོག་རྟོག་བསལ་བ་ནི། དེ་ལ་རྟོག་གེ་པ་མང་པོ་ན་རེ། སངས་རྒྱས་ཀྱི་གཟུགས་སྐུ་ནི་ཡེ་ཤེས་སུ་མི་འཐད་དེ། གཟུགས་སྐུའི་མཚན་དཔེ་རྣམས་ནི་སྐྱེ་འཕགས་ཀྱི་གང་ཟག་གི་དབང་པོའི་ཡུལ་དུ་གྱུར་པ་ཡིན་ལ། སངས་རྒྱས་ཀྱི་ཡེ་ཤེས་ནི་ལམ་བཞུགས་ཀྱི་སྐྱེ་འཕགས་གང་གི་ཡང་དབང་པོའི་མངོན་སུམ་གྱི་ཡུལ་ལས་འདས་པའི་ཕྱིར། ཞེས་ཟེར་བ་མི་འཐད་དེ། ལོག་རྟོག་འདི་ལྡོག་པའི་ཆེད་ཁོ་ནར།
བཅོམ་ལྡན་འདས་ཀྱིས་མདོ་རྒྱུད་གཉིས་ཆར་དུ་གསལ་བར་གསུངས་ཏེ། ཇི་སྐད་དུ། འཕགས་པ་སངས་རྒྱས་ཀྱི་ས་ལས། སངས་རྒྱས་ཀྱི་ཡོན་ཏན་ནི་རྣམ་པ་ལྔ་པོ་འདིས་ཡང་དག་པར་བསྡུས་པར་རིག་པར་བྱའོ། ། ལྔ་པོ་གང་ཞེ་ན། ཆོས་ཀྱི་དབྱིངས་ཤིན་ཏུ་རྣམ་པར་དག་པ་དང་། མེ་ལོང་ལྟ་བུའི་ཡེ་ཤེས་དང་། མཉམ་པ་ཉིད་ཀྱི་ཡེ་ཤེས་དང་། སོ་སོར་ཀུན་ཏུ་རྟོག་པའི་ཡེ་ཤེས་དང་། བྱ་བ་གྲུབ་པའི་ཡེ་ཤེས་སོ། །
ཞེས་གསུངས་པའི་ཕྱིར། འོ་ན་སངས་རྒྱས་ཀྱི་སའི་མཚན་དཔེ་རྣམས་དང་། གསུང་དབྱངས་ཡན་ལག་དྲུག་ཅུ་རྣམས་ཡེ་ཤེས་སུ་ཇི་ལྟར་རུང་བེམ་པོ་མ་ཡིན་ནམ་ཞེ་ན། དེ་ནི་མ་ཡིན་ཏེ། རྡོ་རྗེ་གུར་གྱི་ལེའུ་བཅུ་བཞི་པ་ལས། སངས་རྒྱས་ཉིད་ཅི་ལགས། རྣམ་པ་ཐམས་ཅད་མཁྱེན་པའོ། ། དེ་ཅི་ལགས། ལུས་ཅན་ཏེ་འདི་ནི་བདེན་པའོ། ། དེ་རྒྱུ་ཅིའི་སླད་དུ་ཞེ་ན།
རྡོ་རྗེ་འཛིན་པས་བཀའ་སྩལ་པ། འདི་ལྟར་ང་ནི་མཚན་བཟང་པོ་སུམ་ཅུ་རྩ་གཉིས་དང་ལྡན་ཞིང་དཔེ་བྱད་བཟང་པོ་བརྒྱད་བཅུས་བརྒྱན་པའོ། ། དེ་ཅིའི་ཕྱིར་ཞེ་ན། མི་འདྲ་བའི་ཕྱིར་བསྒྲུབ་པར་བྱ་བ་ཡིན་ནོ། ། ཕྱག་ན་རྡོ་རྗེས་གསོལ་པ། ཅི་བཅོམ་ལྡན་འདས་བེམ་པོ་མ་ལགས་སམ། རྡོ་རྗེ་འཛིན་པས་བཀའ་སྩལ་པ། ང་ཉིད་མེ་ལོང་ལྟ་བུའི་ཡེ་ཤེས་སོ། ། མེ་ལོང་ལྟ་བུའི་ཡེ་ཤེས་དེ་ཅི་ལགས། རྡོ་རྗེ་འཛིན་པས་བཀའ་སྩལ་པ།
བདེན་པ་མ་ཡིན་པ་དང་། བརྫུན་པ་མ་ཡིན་པ་དང་། རྒྱུ་མ་ཡིན་པ་དང་། སྐྱེ་བ་མ་ཡིན་པ་སྟེ། དེ་ལྟར་ང་ཉིད་མཉམ་པ་ཉིད་ཀྱི་ཡེ་ཤེས་དང་། ང་ཉིད་བྱ་བ་ནན་ཏན་གྱི་ཡེ་ཤེས་དང་། ང་ཉིད་སོ་སོར་རྟོག་པའི་ཡེ་ཤེས་དང་། དེ་ལྟར་ཆོས་དབྱིངས་ཤིན་ཏུ་རྣམ་པར་དག་པའོ། ། དེའི་ཕྱིར་བྱང་ཆུབ་སེམས་དཔའ་ཆེན་པོ། རྣམ་པ་དང་བྲལ་བའི་བྱང་ཆུབ་སེམས་དཔའ་དེ་སྐད་མ་སྨྲ་ཞིག
ང་ཉིད་དངོས་པོ་དངོས་མེད་ང་། ། དང་པོའི་དེ་བཞིན་གཤེགས་པར་བརྗོད། ། གཟུགས་མེད་གཟུགས་དང་ལྡན་པའི་མཆོག ། ཅེས་གསུངས་པས། མཚན་དཔེས་བརྒྱན་པའི་སྐུ་དེ་བེམ་པོ་མ་ཡིན་ཞིང་། ཡེ་ཤེས་ལྔའི་རང་བཞིན་གྱི་སྐུར་བསྟན་པ་ཡིན་ནོ། ། འདིའི་རྣམ་གཞག་རྒྱས་པར་ནི་གཞན་དུ་བཙལ་བར་བྱའོ། ། སངས་རྒྱས་ཀྱི་ཡོན་ཏན་མ་ལུས་པར་ནི་བརྗོད་པར་ག་ལ་ནུས་ཏེ། འཇམ་དཔལ་རྣམ་པར་སྤྲུལ་པའི་ལེའུ་ལས། འཇམ་དཔལ་གྱིས་སྨྲས་པ།
ལྷའི་བུ་སངས་རྒྱས་ཀྱི་ཡེ་ཤེས་ནི་སུས་ཀྱང་ཀུན་ཤེས་པའམ་རྣམ་པར་ཤེས་པར་མི་ནུས་སོ། ། དེ་ཅིའི་ཕྱིར་ཞེ་ན། ལྷའི་བུ་སངས་རྒྱས་ཀྱི་ཡེ་ཤེས་ནི། ཆགས་པ་མེད་པ། བརྗོད་དུ་མེད་པ། སྦྱོར་བ་མེད་པ། ཚིག་མེད་པ། སེམས་དང་། ཡིད་དང་རྣམ་པར་ཤེས་པ་དང་བྲལ་བ་སྟེ། དེ་སུས་ཀྱང་ཀུན་ཤེས་པའམ་རྣམ་པར་ཤེས་པར་མི་ནུས་སོ། །
ཞེས་གསུངས་པ་ཡིན་ནོ། ། གཉིས་པ་དེ་ལྟ་བུའི་སྐུ་དེ་ཁམས་གསུམ་གང་གི་རྟེན་དུ་ཐོབ་དཔྱད་པ་ལ་གཉིས། ཕ་རོལ་ཏུ་ཕྱིན་པ་ལ་གྲགས་པའི་ལུགས་དང་། རྡོ་རྗེ་ཐེག་པ་ལ་གྲགས་པའི་ལུགས་སོ། ། དང་པོ་ནི། འོག་མིན་གྱི་རྟེན་ཁོ་ནར་བཤད་དེ། ལང་ཀར་གཤེགས་པ་ལས། འདོད་པའི་ཁམས་དང་གཟུགས་མེད་དུ། ། སངས་རྒྱས་རྣམ་པར་སངས་མི་རྒྱ། ། གཟུགས་ཀྱི་ཁམས་ཀྱི་འོག་མིན་དུ། །
འདོད་ཆགས་བྲལ་བ་ཁྱོད་སངས་རྒྱས། ། ཞེས་དང་། སྟུག་པོ་བཀོད་པའི་མདོ་ལས། སངས་རྒྱས་ཐམས་ཅད་འོག་མིན་དུ། ། སངས་རྒྱས་མ་གྱུར་འདོད་ཁམས་སུ། ། སངས་རྒྱས་མཛད་པ་མི་མཛད་དོ། ། ཞེས་གསུངས་པས། དང་པོར་སངས་རྒྱས་པའི་རྟེན་འོག་མིན་ཁོ་ནར་གསུངས་སོ། ། འོ་ན་རང་རེའི་སྟོན་པ་འདིས་དང་པོར་སངས་རྒྱས་པའི་རྟེན་རྡོ་རྗེའི་གདན་དུ་འདོད་ཁམས་གྱི་མིའི་རྟེན་ལ་མཛད་པ་མ་ཡིན་ནམ་ཞེ་ན། དེ་ནི་མ་ཡིན་ཏེ།
ལང་ཀར་གཤེགས་པ་ལས། རིན་ཆེན་སྣ་ཚོགས་མཛེས་པ་ཡི། ། འོག་མིན་གནས་འདི་ཉམས་དགའ་བར། ། གཙང་མའི་གནས་ཀྱི་སྟེང་བཞུགས་ནས། ། ཡང་དག་སངས་རྒྱས་དེར་སངས་རྒྱས། ། ཞེས་གསུངས་པས། རང་རེའི་སྟོན་པ་འདི་འང་འོག་མིན་གྱི་རྟེན་ལ་སངས་རྒྱས་ཟིན་ནས། ད་གཟོད་ཐེག་པ་ཆེན་པོ་རྒྱུད་བླ་མ་ལས་གསུངས་པ་ལྟར། དགའ་ལྡན་གྱི་གནས་ནས་འཕོ་བ་དང་། ཡུམ་གྱི་ལྷུམས་སུ་ཞུགས་པ་དང་།
བལྟམས་པ་དང་། རྡོ་རྗེའི་གདན་དུ་མངོན་པར་སངས་རྒྱས་པའི་ཚུལ་དང་། བར་དུ་ཆོས་ཀྱི་འཁོར་ལོ་བསྐོར་བ་དང་། མཐར་མྱ་ངན་ལས་འདས་པའི་ཚུལ་བསྟན་པའི་བར་ནི་ཕྱིས་ཀྱི་སྤྲུལ་པ་ཡིན་པར་གསུངས་སོ། ། གཞན་ཡང་ཡབ་སྲས་མཇལ་བའི་མདོ་ལས། བྱེ་བ་བརྒྱད་ཅུར་རྒྱལ་བ་ཉིད། ། སངས་རྒྱས་ཉིད་དུ་བསྟན་གྱུར་ཀྱང་། ། ད་དུང་ཚོགས་པའི་འདུ་ཤེས་བསལ། ། བྱང་ཆུབ་མཆོག་ཏུ་ཐུགས་ཀྱང་འཇུག ། སྟོང་གསུམ་དྲུག་ཅུ་རྩ་གཅིག་གི །
སངས་རྒྱས་ཞིང་རྣམས་དག་གྱུར་པས། ། ཇི་ལྟར་ཐུབ་པས་ཐབས་མཁས་པས། ། རྒྱལ་བ་ཁྱོད་ནི་ཀུན་གྱིས་འཚོལ། ། ད་དུང་དང་པོ་ཐུགས་བསྐྱེད་པར། ། དེ་དང་དེར་ནི་ཡོངས་བསྟན་ཏེ། ། ད་དུང་དུ་ཡང་འདྲེན་པ་ཁྱོད། ། སངས་རྒྱས་མང་པོ་སྟོན་པར་མཛད། ། ཅེས་དང་། དམ་ཆོས་པདྨ་དཀར་པོ་ལས་ཀྱང་། བསྐལ་པ་བྱེ་སྟོང་བསམ་གྱིས་མི་ཁྱབ་པ། །
དེ་ཡི་ཚད་ནི་ནམ་ཡང་མེད་པས་ན། ། བྱང་ཆུབ་མཆོག་རབ་འདི་ནི་ངས་ཐོབ་སྟེ། ། ང་ནི་རྟག་ཏུ་ཆོས་ཀྱང་རབ་འཆད་དོ། ། ཞེས་གསུངས་པས། དེའི་གོང་དུ་འོག་མིན་གྱི་རྟེན་ལ་སངས་རྒྱས་ཟིན་ནས། དེ་ནས་མཛད་པ་བཅུ་གཉིས་ལ་སོགས་པའི་ཚུལ་བསྟན་པའི་སྒོ་ནས་སེམས་ཅན་གྱི་དོན་མཛད་པར་བཤད་དོ། ། དེར་མ་ཟད་སློབ་དཔོན་ངག་དབང་གྲགས་པས་ཀྱང་། དཔལ་ལྡན་སྟུག་པོ་བཀོད་པ་ཉིད་དུ་དོན་དམ་ཐུགས་ཆུད་ཅིང་། ། དགའ་ལྡན་སྐྱེ་བོའི་ཕྱིར་ནི་དམ་པ་ཏོག་དཀར་གྱུར། ། དེ་ནས་འདིར་ནི་འགྲོ་བའི་དོན་དུ་ཤཱཀྱའི་ཏོག་གྱུར་གང་། །
འཆི་བདག་ལས་རྒྱལ་སྒྱུ་མའི་སྐུར་སྟོན་དེ་ནི་རྒྱལ་གྱུར་ཅིག ། ཅེས་གསུངས་པས། འོག་མིན་སྟུག་པོ་བཀོད་པའི་གནས་སུ་སངས་རྒྱས་ཟིན་ནས། ད་གཟོད་འདིར་སངས་རྒྱས་པའི་ཚུལ་བསྟན་པར་གསུངས་སོ། ། གཞན་ཡང་སློབ་དཔོན་ཤཱཀྱ་བཤེས་གཉེན་ལ་སོགས་པ་འགའ་ཞིག་གིས། ཟས་གཙང་གི་སྲས་སུ་འཁྲུངས་ནས་ན་ར་ཛ་ནའི་འགྲམ་དུ་དཀའ་བ་སྤྱད་པ་ཡན་ཆད་བྱང་སེམས་རང་རྒྱུད་པ་ཡིན་ལ། དེ་ནས་ཡིད་ཀྱི་རང་བཞིན་གྱི་འོག་མིན་དུ་སངས་རྒྱས་པར་མཛད་ནས། སླར་ཡང་ཡེ་ཤེས་དེ་དཀའ་བ་སྤྱོད་པའི་ལུས་དེར་བཞུགས་ནས་ཞིང་ཁམས་འདིར་སངས་རྒྱས་སོ་ཞེས་འདོད་པ་ནི་སྔར་བཤད་པའི་ལུང་རྣམས་དང་འགལ་བས་འཐད་པར་མ་མཐོང་། ཞེས་རྗེ་བཙུན་རྩེ་མོས་གསུངས་སོ། ། མདོར་ན་ཕར་ཕྱིན་གྱི་ཐེག་པ་ལས།
གང་ཟག་དང་པོ་སངས་རྒྱས་པའི་རྟེན་འོག་མིན་ཁོ་ནར་བཤད་དོ། ། གཉིས་པ་རྡོ་རྗེ་ཐེག་པ་ལ་གྲགས་པའི་ལུགས་ལ་གསུམ། ཐ་མལ་པ་ཚེ་གཅིག་ལ་འགྲུབ་པའི་དབང་དུ་བྱས་ནས་འདོད་ཁམས་ཀྱི་མིའི་རྟེན་ལ་སངས་རྒྱས་པར་བཤད་པ་དང་། འཆི་འཕོས་མ་ཐག་ཏུ་འགྲུབ་པའི་དབང་དུ་བྱས་ནས་བར་དོར་སངས་རྒྱས་པར་བཤད་པ་དང་། སྐྱེ་བ་བརྒྱུད་པའི་དབང་དུ་བྱས་ནས་འོག་མིན་ལ་སོགས་པར་སངས་རྒྱས་པར་བཤད་པའོ། ། དང་པོ་ནི་རྡོ་རྗེ་ཐེག་པའི་ལམ་ཉམས་སུ་བླངས་པས་ཐ་མལ་པ་ཚེ་གཅིག་གིས་རྡོ་རྗེ་འཆང་ཐོབ་པའི་རྟེན་ནི་འདོད་ཁམས་ཀྱི་མིར་ངེས་ཏེ། དུས་ཀྱི་འཁོར་ལོའི་འགྲེལ་ཆེན་དྲི་མེད་འོད་ལས། སྐྱེ་བ་འདིར་ནི་སངས་རྒྱས་ཉིད་ཀྱི་འབྲས་བུ་རབ་ཏུ་སྟེར། ། ཞེས་པ་ནི་སྐྱེ་བ་འདིར་མིའི་སྐྱེ་བ་ལ་སངས་རྒྱས་ཉིད་ཀྱི་འབྲས་བུ་རབ་ཏུ་སྟེར་བ་རྒྱུད་ཀྱི་རྒྱལ་པོའོ། ། ལྷ་ལ་སོགས་པ་འགྲོ་བ་ལྔའི་སྐྱེ་བ་ལ་མ་ཡིན་ནོ། །
ཞེས་དང་། རྡོ་རྗེ་སྙིང་འགྲེལ་ལས། སྐྱེ་བ་འདི་ཉིད་ལ་སངས་རྒྱས་ཉིད་སྟེར་བ་ཞེས་བྱ་བ་ནི་ཡང་དང་ཡང་དུ་མིར་སྐྱེ་བ་བླངས་ནས་འགྲུབ་པ་ལ་བྱ་ཡི། ལྷ་དང་ལྷ་མ་ཡིན་ལ་སོགས་པ་ལ་མ་ཡིན་ནོ། ། ཞེས་དང་། རྣམ་གཞག་རིམ་པ་ལས། འདས་པ་དང་། མ་འོངས་པ་དང་། ད་ལྟར་བྱུང་བའི་སངས་རྒྱས་ཐམས་ཅད་མིའི་བདག་ཉིད་ཀྱིས་སྲིད་པར་ཞུགས་ཏེ། ཐམས་ཅད་མཁྱེན་པའི་དངོས་གྲུབ་ཀྱི་གོ་འཕང་བརྙེས་པ་དང་ལྡན་པར་འགྱུར་ཏེ།
རྒྱུ་དེས་ན་མིའི་སྲིད་པར་སྐྱེ་བའི་རིམ་པ་བསྟན་ནོ། ། ཞེས་གསུངས་པས། དེའི་རྒྱུ་མཚན་ནི་ཐ་མལ་པས་ཚེ་གཅིག་གིས་ཡན་ལག་བདུན་ལྡན་གྱི་རྡོ་རྗེ་འཆང་ཐོབ་པར་བྱེད་པ་ལ་གསང་སྔགས་བླ་མེད་ཀྱི་ལམ་ལ་བརྟེན་དགོས་ལ། དེའི་ལམ་གྱི་གཙོ་བོ་ནི་བསྐྱེད་རྫོགས་གཉིས་ཡིན་ཞིང་། རྫོགས་རིམ་ལ་ནི་རྟེན་དཀྱིལ་འཁོར་བཞི་གང་རུང་ལ་གནད་དུ་བསྣུན་པ་ལ་བརྟེན་ནས་བདེ་སྟོང་གཉིས་སུ་མེད་པའི་ཡེ་ཤེས་རྒྱུད་ལ་བསྐྱེད་ནས། གཟུང་འཛིན་གྱི་རྣམ་རྟོག་བག་ཆགས་དང་བཅས་པ་དྲུང་ནས་ཕྱུང་དགོས་ལ། དེའི་བདེ་བ་དེ་ཡང་དབང་པོ་གཉིས་སྦྱོར་བའི་ཁམས་དཀར་དམར་གྱི་འདུ་འཕྲོ་ལས་བྱུང་བའི་བདེ་བ་ལམ་དུ་བྱས་ནས། ཚེ་འདི་ཉིད་ལ་ཡན་ལག་བདུན་ལྡན་གྱི་རྡོ་རྗེ་འཆང་གི་གོ་འཕང་མངོན་དུ་བྱེད་པར་བཤད་པས། ཁམས་གོང་མའི་རྟེན་ལ་ནི་ཐབས་དེ་རྣམས་དང་མི་ལྡན་ལ། འདོད་ཁམས་ཀྱི་ལྷ་རྣམས་ལ་འཁྲིག་པའི་བདེ་བ་ཡོད་ཀྱང་།
རིམ་གཉིས་ཀྱི་གནད་དུ་བསྣུན་པའི་གཞིར་གྱུར་པའི་རོ་རྐྱང་ལ་སོགས་པའི་རྩ་རྣམས་དང་། དེ་ལ་རྒྱུ་བའི་ཁམས་དཀར་དམར་གྱི་འདུ་འཕྲོ་ལ་བརྟེན་པའི་བདེ་བ་མེད་པར་བཤད་ཅིང་། དུད་འགྲོ་དང་ཡི་དྭགས་མང་པོ་ལ་དབང་པོ་གཉིས་སྦྱོར་གྱི་ཁམས་དཀར་དམར་གྱི་འདུ་འཕྲོའི་རྟེན་ཡོད་ཀྱང་། བླ་མེད་ཀྱི་ལམ་བསྒོམ་པའི་མཚན་ཉིད་ཐམས་ཅད་ཚང་བ་མ་ཡིན་ལ། འདོད་ཁམས་ཀྱི་ལྷ་རྣམས་ལ་རྩ་ཁམས་ལ་སོགས་ལ་མེད་པར་ཡང་། སའི་དངོས་གཞི་ལས། དུད་འགྲོ་རྣམས་དང་། ཡི་དྭགས་རྣམས་དང་། མི་རྣམས་ལ་ནི་ལུས་ཀྱི་བདེ་བ་དང་སྡུག་བསྔལ་འདྲེས་མར་ཡོད་པས་འཁྲིག་པའི་སྦྱོར་བ་ཡོད་དེ། སྐྱེས་པ་དང་།
བུད་མེད་གཉིས་ལ་ཕན་ཚུན་གཉིས་ཀྱི་གཉིས་སྤྲོད་པར་བྱེད་དེ་ཁུ་བ་ཡང་འབྱུང་ངོ་། ། འདོད་པ་ན་སྤྱོད་པའི་ལྷ་རྣམས་ལ་ཡང་འཁྲིག་པའི་སྦྱོར་བ་ནི་ཡོད་ལ་ཁུ་བ་འབྱུང་བ་ནི་མེད་དེ། དེ་དག་ལ་ནི་འབྱུང་བའི་ཚེ། མཚན་གྱི་སྒོ་ནས་རླུང་ཉི་ཚེ་བ་འབྱུང་ངོ་། ། ཞེས་དང་། ཡང་དེ་ཉིད་ལས། དེ་དག་ནི་ལུས་ཀྱི་ཕྱི་ནང་གཙང་ཞིང་དྲི་ང་བ་མེད་དེ། དེ་དག་ལ་ནི་འདི་ལྟ་སྟེ། མི་གཙང་བའི་རྫས་རྣམས་དང་། དྲི་མ་དང་།
རུས་པ་དང་། རྒྱུས་པ་དང་། རྩ་དང་། མཁལ་མ་དང་། སྙིང་ལ་སོགས་པ་གང་ཡིན་པ་དེ་དག་མེད་དེ། ཞེས་གསུངས་པ་ཡིན་ནོ། ། དེས་ན་ཐ་མལ་པ་ཚེ་གཅིག་ལ་ལུས་དེའི་སྟེང་ནས་ཡན་ལག་བདུན་ལྡན་གྱིས་རྡོ་རྗེ་འཆང་ཐོབ་པར་བྱེད་པའི་རྟེན་ལ་འདོད་ཁམས་ཀྱི་མི་ཁོ་ན་བསྔགས་པ་ཡིན་ནོ། ། འདི་ལ་ཁ་གཅིག་ན་རེ། བླ་མེད་ནས་ཚེ་གཅིག་གི་རྡོ་རྗེ་འཆང་ཐོབ་པར་བཤད་པ་ཡང་དགོངས་པ་ཅན་ཡིན་ཏེ། གཞན་དུ་ན་མཐའ་མལ་པས་ལུས་འདི་མ་བོར་བར་མཚན་དཔེས་བརྒྱན་པའི་གཟུགས་སྐུ་ཐོབ་པར་འདོད་དགོས་ལ།
ཕུང་པོ་འདིས་རང་གི་གོ་སར་གཟུགས་ཅན་གཞན་འབྱུང་བ་ལ་གེགས་བྱེད་པ་ཡིན་ཞིང་། ཁོ་རང་དེ་ལྟར་དུ་འགྱུར་བ་ནི་མི་སྲིད་དེ། ལས་ཉོན་གྱིས་བསྐྱེད་པའི་སྡུག་བསྔལ་གྱི་བདེན་པ་ཡིན་པས་སོལ་བ་བརྡར་བས་དུང་དུ་འགྱུར་བར་འདོད་པ་དང་འདྲ་བར་བཤད་ལ། ཡང་ཁ་ཅིག་ན་རེ། ཐ་མལ་པ་ཚེ་གཅིག་ལུས་གཅིག་ལ་ཡན་ལག་བདུན་ལྡན་གྱི་རྡོ་རྗེ་འཆང་ཐོབ་པར་བཤད་པ་ངེས་དོན་ཡིན་ཀྱང་། ཐ་མལ་པའི་གཟུགས་ཕུང་འདི་ཉིད་རྡོ་རྗེ་འཆང་གི་སྐུར་གྱུར་པ་མི་སྲིད་དེ། གཟུགས་རྡོ་རྗེ་འཆང་གི་སྐུ་ཡིན་ན་ཐམས་ཅད་མཁྱེན་པ་ཡིན་དགོས་ལ། དེ་ལྟར་བཤད་པའི་གཟུགས་ཕུང་ནི་ལས་ཉོན་གྱིས་བསྐྱེད་པའི་བེམ་པོར་གྱུར་པའི་དུ་ཁཿབདེན་པ་ཡིན་པས། བེམ་པོ་ཐམས་ཅད་མཁྱེན་པར་འགྱུར་བ་ག་ལ་སྲིད། འོ་ན་ཐ་མལ་པས་ཚེ་གཅིག་ལ་ཟུང་འཇུག་རྡོ་རྗེ་འཆང་གི་སྐུ་ཐོབ་ཚུལ་ཇི་ལྟར་ཡིན་སྙམ་ན།
རྣལ་འབྱོར་པས་དང་པོ་སེམས་དབེན་མན་ཆད་ཀྱི་ལམ་མཐར་ཕྱིན་པར་བྱས་ནས། དེ་ནས་ལུས་པོའི་ནང་དུ་སེམས་གསུམ་རླུང་དང་བཅས་པ་ལ་སྒྱུ་ལུས་ཀྱིས་བསྒྲུབ་གཞི་བྱས་ནས། སྒྱུ་མ་ལྟ་བུའི་སྐུ་བསྒྲུབ་ཅིང་། དེའི་རྒྱུ་གོམས་པ་མཐར་ཕྱིན་པར་གྱུར་ནས་མི་སློབ་པའི་ཟུང་འཇུག་རྡོ་རྗེ་འཆང་མངོན་དུ་བྱེད་པ་ཡིན་པར་བཤད་དོ། ། དེ་ལ་འདོད་པ་ཕྱི་མ་འདི་སུན་ཕྱུང་ན་སྔ་མ་ཤུགས་ལ་གོ་བར་ནུས་པས། ཕྱི་མ་ཉིད་སུན་ཕྱུང་བར་བྱ་སྟེ། དེ་ཡང་འདི་ལྟར་དུ་སྨྲ་བ་ནི་རྟོག་གེའི་དུག་ཆུ་རྙོག་མས་མྱོས་པའི་དབང་གིས་ཚོད་བཟོའི་མུ་ཅོར་ཕྱོགས་མེད་དུ་སྨྲ་བ་ཡིན་ཏེ། དཔལ་གསང་བ་འདུས་པའི་བཤད་རྒྱུད་དགོངས་པ་ལུང་སྟོན་པ་ལས། གསང་སྔགས་སྐྱེས་བུའི་སྦྱོར་བ་ཡིས། ། གསེར་འགྱུར་རྩི་ཡི་རྣམ་པ་ཡིས། །
ལྕགས་ནི་གསེར་དུ་བྱེད་པ་ཡིན། ། དེ་བཞིན་སྔགས་ཀྱི་དེ་ཉིད་ཀྱིས། ། མི་ཉིད་བདེ་གཤེགས་བྱེད་པ་ཡིན། ། ཞེས་གསུངས་ལ། དེ་ཇི་ལྟར་བདེ་གཤེགས་སུ་བྱེད་ཚུལ་ནི། འགྲེལ་ཆེན་དྲི་མེད་འོད་ལས། ཇི་ལྟར་དངུལ་ཆུ་བསྐོལ་བས་ནི་ལྕགས་དང་རིན་པོ་ཆེ་ཟོས་ཤིང་དེ་རྣམས་ཀྱི་ཚོན་བཟུང་ནས་གནས་ཏེ། བེམ་པོའི་ཁམས་ཉིད་ནི་མ་ཡིན་ཏེ། ཚོན་ཆེན་པོ་དེས་ལྕགས་ལ་གང་རེག་པའི་ལྕགས་དེ་ནི་དྲི་མ་དང་བྲལ་བར་འགྱུར་ཞིང་། རྡོ་རྗེ་རྣམས་རིན་པོ་ཆེར་འགྱུར་རོ། །
དེ་བཞིན་དུ་བྱང་ཆུབ་ཀྱི་སེམས་བསྒོམ་པ་ནི། ཕུང་པོ་དང་ཁམས་དང་སྐྱེ་མཆེད་སྲོག་དང་བཅས་པ་རྣམས་ཟོས་ཤིང་། དེ་རྣམས་ཀྱི་ཚོན་ཆེན་པོ་བཟུང་ནས་གནས་ཏེ། བམ་པོ་ཉིད་ནི་མ་ཡིན་ནོ། ། ཞེས་དང་། ཇི་ལྟར་མེའི་རྡུལ་ཆུ་བཅིངས་པས་ལྕགས་ཐམས་ཅད་གསེར་དུ་བྱེད་དོ། ། དེ་བཞིན་དུ་ཆོས་འབྱུང་གི་སྦྱོར་བས་བྱང་ཆུབ་ཀྱི་སེམས་བཅིངས་པས། ཕུང་པོ་ཁམས་དང་སྐྱེ་མཆེད་ལ་སོགས་པའི་སྒྲིབ་པ་མེད་པར་བྱེད་དོ། ། ཞེས་གསང་སྔགས་ཀྱི་སྦྱོར་བས་ཁམ་དྭངས་མ་འཛག་མེད་དུ་བཅིངས་པ་ལ་སོགས་པའི་སྦྱོར་བས། ཕུང་པོ་ཁམས་དང་སྐྱེ་མཆེད་ལ་སོགས་པའི་བེམ་པོ་ཕལ་པ་རྣམས་རྡོ་རྗེ་འཆང་གི་སྐུར་བསྒྱུར་བར་མཐུན་དཔེ་དང་སྦྱར་ནས་བཤད་པ་འདི་ནི་བླ་མེད་རྡོ་རྗེ་ཐེག་པའི་ཁྱད་ཆོས་ཐུན་མོང་མ་ཡིན་པའི་ཕྱིར་ན།
བླ་མ་བརྒྱུད་པའི་མན་ངག་མེད་པར་རང་དགར་འཇུག་པའི་རྟོག་གེ་པ་རྣམས་ཀྱི་ཡུལ་ག་ལ་ཡིན། དེ་ལ་ཁོ་ན་རེ། དུས་འཁོར་ནས་བཤད་ཚུལ་དེ་ལྟར་ཡིན་ཀྱང་། རྒྱུད་སྡེ་གཞན་དང་འདི་བཤད་སྲོལ་མི་འདྲ་བས་བསྒྲུབ་མི་ནུས་སོ། ། ཞེས་ཟེར་རོ། ། འདི་ནི་ཧ་ཅང་ཡང་མ་བརྟགས་པའི་བཤད་པ་ཡིན་ཏེ། སྤྱིར་དཔལ་དུས་ཀྱི་འཁོར་ལོ་དང་། བླ་མེད་ཀྱི་རྒྱུད་སྡེ་གཞན་རྣམས་བཤད་སྲོལ་མི་འདྲ་བ་མང་དུ་ཡོད་ཀྱང་། མཐར་ཐུག་གི་འབྲས་བུ་རྡོ་རྗེ་འཆང་མངོན་དུ་བྱེད་ཚུལ་དངོས་ཀྱི་སྐབས་ལ་ཁྱད་པར་ཡོད་པར་མ་བཤད་ཅིང་། འདི་དང་དཔལ་ཀྱཻ་རྡོ་རྗེའི་མན་ངག་ལ་བརྟེན་ནས་འགྲོས་བཞི་ཐིམ་པའི་རྐྱེན་གྱིས་སྐུ་བཞི་མངོན་དུ་བྱེད་ཚུལ་འདྲ་བར་སྣང་བའི་ཕྱིར་རོ། །
གལ་ཏེ་གཞན་དུ་ན་ལས་ཉོན་གྱིས་བསྐྱེད་པའི་བེམ་པོར་གྱུར་པའི་སྡུག་བསྔལ་གྱི་བདེན་པ་འབྲས་དུས་ཀྱི་རྡོ་རྗེ་འཆང་གི་སྐུར་འགྱུར་བ་སྲིད་པར་ཐལ། དུས་འཁོར་གྱི་མན་ངག་ལ་བརྟེན་ནས་དེ་དེར་འགྱུར་བ་སྲིད་པའི་ཕྱིར། ཞེས་བརྗོད་ན་ལན་ཅི་ཟེར། གཞན་ཡང་སྒྱུ་ལུས་ཀྱི་བསྒྲུབ་གཞིར་གྱུར་པའི་རླུང་གི་རྒྱུན་དེ་ཉིད། དང་པོ་ལས་ཉོན་གྱིས་བསྐྱེད་པའི་བེམ་པོར་གྱུར་པའི་སྡུག་བསྔལ་བདེན་པ་ཡིན་ནམ་མ་ཡིན། དང་པོ་ལྟར་ན་རླུང་དེ་ཉིད་ཟུང་འཇུག་རྡོ་རྗེ་འཆང་གི་སྐུར་འགྱུར་བར་མི་སྲིད་པར་ཏེ། དེ་ཉིད་ལས་ཉོན་གྱིས་བསྐྱེད་པའི་བེམ་པོར་གྱུར་པའི་སྡུག་བདེན་གྱིས་རིགས་རྒྱུན་ཡིན་པའི་ཕྱིར་རོ། ། ཞེས་བརྗོད་ན་འཁོར་གསུམ་ཀ་ལ་ལན་འདེབས་དགོས་པ་ལས་དེ་མེད་པ་ཡིན་ནོ། ། ཕྱི་མ་ལྟར་ན། དེ་ལྟར་བཤད་པའི་རླུང་གི་རྒྱུན་དེ་ཉིད་ཐ་མལ་པའི་རྒྱུད་ཀྱི་འབྱུང་བཞིའི་ཡ་གྱལ་དུ་གྱུར་པའི་རླུང་ཡིན་མ་མྱོང་བར་འགྱུར་ཏེ།
རྒྱུ་མཚན་དེའི་ཕྱིར་རོ། ། གཉིས་པ་ཤི་འཕོས་མ་ཐག་ཏུ་འགྲུབ་པའི་དབང་དུ་བྱས་ནས་བར་དོར་སངས་རྒྱ་བར་བཤད་པ་ནི། ཡེ་ཤེས་ཐིག་ལེ་ལས། ཡང་ན་ལུས་འདི་སྤངས་མ་ཐག ། བརྩོན་པར་མི་ལྡན་པས་ཀྱང་འགྲུབ། ། ཅེས་བར་དོའི་རྟེན་ལ་སངས་རྒྱས་པར་གསུངས་ལ། དེ་ཡང་ཚེ་འདིར་ལམ་ལ་གོམས་པའི་རྣལ་འབྱོར་པས་བར་དོ་ལོངས་སྤྱོད་རྫོགས་སྐུར་འཆར་བར་བྱེད་པའི་མན་ངག་ལ་བརྟེན་ནས་འགྲུབ་པར་བྱེད་པ་ཡིན་གྱི། སྔར་འཆི་བ་ཆོས་སྐུ་དང་བར་དོ་ལོངས་སྐུར་འཆར་བའི་གདམས་ངག་ལ་བསྒོམ་པའི་ནུས་པ་མ་ཐོན་ན། བར་དོའི་གདམས་ངག་ཐོས་བསམ་གྱིས་ཡིད་ཡུལ་དུ་གོ་བ་ཙམ་བྱས་པས་ནི་བར་དོ་ཤར་བའི་དུས་སུ་རྟེན་དེ་ལ་སངས་རྒྱས་ཐོབ་ག་ལ་ནུས་ཏེ། རྒྱུ་མཚན་གཞན་དུ་འཆད་དོ། །
གསུམ་པ་སྐྱེ་བ་བརྒྱུད་ཅིང་འགྲུབ་པའི་དབང་དུ་བྱས་ནས། འོག་མིན་ལ་སོགས་པར་སངས་རྒྱས་པར་བཤད་པ་ནི། དེ་ཉིད་འདུས་པའི་གླེང་གཞིར། བཅོམ་ལྡན་འདས་འོག་མིན་གྱི་ལྷའི་རྒྱལ་པོའི་གནས་ན་བཞུགས་ཏེ་ཞེས་པའི་འགྲེལ་པར། སློབ་དཔོན་ཀུན་དགའ་སྙིང་པོས། འོག་མིན་གྱི་ལྷ་ཞེས་བྱ་བ་ནི་ཐོག་མའི་ལྷ་སྟེ། བཅོམ་ལྡན་འདས་རྣམ་པར་སྣང་མཛད་ཀྱི་སྲས་ཀྱི་ཐུ་བོ་སྟེ་ས་བཅུ་པའི་བྱང་ཆུབ་སེམས་དཔའོ། ། དེའི་གནས་ནི་ཐོག་མར་སངས་རྒྱས་པའི་གནས་སོ། ། ཞེས་འོག་མིན་གྱི་རྟེན་ལ་སངས་རྒྱས་པར་གསུངས་ལ། བླ་མེད་ཀྱི་དབང་དུ་བྱས་ན་དེ་ལྟར་དུ་མ་ངེས་ཏེ།
ལམ་ཉམས་སུ་ལེན་པའི་ངང་ནས་སྐྱེ་བ་བརྒྱུད་དེ། མཐར་མིའི་རྟེན་ལ་སངས་རྒྱ་བ་ཡིན་ཏེ། རྡོ་རྗེ་སྙིང་འགྲེལ་ལས། སྐྱེ་བ་འདི་ཉིད་ལ་སངས་རྒྱས་ཉིད་སྟེར་བ་ཞེས་བྱ་བ་ནི། ཡང་དང་ཡང་དུ་མིའི་སྐྱེ་བ་བླངས་ནས་འགྲུབ་པ་ལ་བྱའོ། ། ཞེས་གསུངས་པས་སོ། ། གསུམ་པ་ཐོབ་པའི་འབྲས་བུ་དེས་ཤེས་བྱ་ཇི་ལྟར་མཁྱེན་ཚུལ་བཤད་པ་ལ་གཉིས། གཞན་གྱི་ལོག་རྟོག་གི་མཐའ་དགག་པ་དང་། སངས་རྒྱས་ཐམས་ཅད་མཁྱེན་པར་བསྒྲུབ་པའོ། ། དང་པོ་ལ་གཉིས།
ལོག་རྟོག་གི་ངག་དགོད་པ་དང་། དེ་མི་འཐད་པར་བསྟན་པའོ། ། དང་པོ་ནི། ཁ་ཅིག་ན་རེ། འཇུག་པ་ལས། ཤེས་བྱའི་བུད་ཤིང་སྐམ་པོ་མ་ལུས་པ། ། བསྲེགས་པས་ཞི་དེ་རྒྱལ་རྣམས་ཆོས་སྐུ་སྟེ། ། དེ་ཚེ་སྐྱེ་བ་མེད་ཅིང་འགག་པ་མེད། ། སེམས་འགག་པ་དེ་སྐུ་ཡི་མངོན་སུམ་མཛད། ། ཅེས་གསུངས་པས།
སངས་རྒྱས་རང་སྣང་ལ་ཡེ་ཤེས་མེད་དེ། སྤང་བྱའི་བུད་ཤིང་མ་ལུས་པ་ཟད་པས་ན། གཉེན་པོ་ཡེ་ཤེས་ཀྱང་བུད་ཤིང་ཟད་པའི་མེ་བཞིན་དུ་ཉེ་བར་ཞི་བའི་ཕྱིར་རོ། ། འོ་ན་གཞན་དོན་ཇི་ལྟར་འབྱུང་ཞེ་ན། མཁའ་ལྡིང་གི་མཆོད་སྡོང་སྒྲུབ་པ་པོ་འདས་ནས་ཡུན་རིང་དུ་གྱུར་ཀྱང་། ཀླུའི་དུག་ནད་སེལ་བ་བཞིན། སྔར་སློབ་ལམ་གྱི་སྨོན་ལམ་དང་བསོད་ནམས་ཀྱི་སྟོབས་ལས་བྱུང་བ་ཡིན་ལ་དེས་ན་གཞུང་ལུགས་རྣམས་ནས་སྐུ་དང་། ཡེ་ཤེས་ཀྱི་རྣམ་གཞག་ཅི་སྙེད་གསུངས་པ་རྣམས་ཀྱང་། སངས་རྒྱས་ཀྱི་སྔོན་གྱི་སྨོན་ལམ་གྱི་མཐུས། གདུལ་བྱའི་སྣང་བ་ལ་བྱུང་བ་ཡིན་ལ།
སངས་རྒྱས་རང་སྣང་ལ་ཡེ་ཤེས་མེད་པས་མཁྱེན་བྱ་མཁྱེན་བྱེད་ཀྱི་སྤྲོས་པ་མཐའ་དག་ཉེ་བར་ཞི་བའི་ཕྱིར་རོ། ། གལ་ཏེ་སངས་རྒྱས་རང་སྣང་ལ་ཤེས་བྱ་མ་ལུས་པ་མཁྱེན་ཅིང་སྣང་བ་མངའ་ན། སྣང་བ་ནི་མ་རིག་པའི་བག་ཆགས་ཡིན་པས། སངས་རྒྱས་ཀྱང་མ་རིག་པ་དང་བཅས་པར་ཐལ་བར་འགྱུར་རོ། ། ཞེས་ཟེར་རོ། ། གཉིས་པ་དེ་མི་འཐད་པར་བསྟན་པ་ནི། སངས་རྒྱས་རང་སྣང་ལ་ཡེ་ཤེས་མེད་ན། སྤྱིར་སངས་རྒྱས་ལ་ཡེ་ཤེས་མེད་པ་དོན་ལ་གནས་སམ་མི་གནས། དང་པོ་ལྟར་ན་ཐེག་པ་ཆེན་པོ་སངས་རྒྱས་ཀྱི་བཀའ་མ་ཡིན་པར་འགྱུར་ཏེ། སངས་རྒྱས་ལ་ཡེ་ཤེས་མེད་པ་དོན་ལ་གནས་པའི་ཕྱིར།
འདོད་མི་ནུས་ཏེ། གཞན་དུ་ཉན་ཐོས་སྡེ་གཉིས་ཀྱི་གང་ཟག་འགའ་ཞིག་གིས་ཐེག་པ་ཆེན་པོ་སངས་རྒྱས་ཀྱི་བཀའ་མ་ཡིན་པར་བཤད་པ་ལ། ཀླུ་སྒྲུབ་ལ་སོགས་པའི་དབུ་མ་པ་རྣམས་ཀྱིས་དེ་སུན་ཕྱུང་ནས། ཐེག་པ་ཆེན་པོ་སངས་རྒྱས་ཀྱི་བཀར་བསྒྲུབས་པ་མི་འཐད་པར་ཐལ་བར་འགྱུར་བའི་ཕྱིར་རོ། ། གལ་ཏེ་ཐེག་པ་ཆེན་པོ་སངས་རྒྱས་རང་སྣང་ལ་བཀའ་མ་ཡིན་ཞིང་། དེ་བཀའ་མ་ཡིན་པ་དོན་ལའང་གནས་ཀྱང་། གདུལ་བྱའི་ངོར་དེ་སངས་རྒྱས་ཀྱི་བཀའ་ཡིན་པས་དེ་སངས་རྒྱས་ཀྱི་བཀར་བསྒྲུབས་པ་ལ་སྐྱོན་མེད་དོ་ཞེ་ན། འོ་ན་ཀླུ་སྒྲུབ་ཡབ་སྲས་ལ་སོགས་པ་ཐེག་ཆེན་བཀའ་སྒྲུབ་བྱེད་པའི་གང་ཟག་རྣམས་ཀྱི་ངོར་ཐེག་པ་ཆེན་པོ་སངས་རྒྱས་ཀྱི་བཀའ་ཡིན་པས་དེར་བསྒྲུབས་པ་ཡིན་ནམ། མ་ཡིན་ཀྱང་བསྒྲུབས་པ་ཡིན། དང་པོ་ལྟར་ན་དེ་ལྟར་མ་ཡིན་ནས་དེར་བསྒྲུབས་པ་མི་འཐད་པར་ཐལ།
དེ་སངས་རྒྱས་ཀྱི་བཀའ་མ་ཡིན་པར་དོན་ལ་གནས་པའི་ཕྱིར་རོ། ། གལ་ཏེ་དྲི་བ་ཕྱི་མ་ལྟར་ན། གང་ཟག་དེ་རྣམས་ཀྱིས་རང་ངོར་དེ་སངས་རྒྱས་ཀྱི་བཀའ་མ་ཡིན་ཀྱང་། དེ་སངས་རྒྱས་ཀྱི་བཀར་བསྒྲུབས་པར་མི་འཐད་དེ། དེ་སངས་རྒྱས་ཀྱི་བཀའ་མ་ཡིན་པ་དོན་ལ་གནས་ཤིང་། དེ་ལྟར་ཡིན་ན་ཆོས་མ་ཡིན་པ་ཆོས་སུ་བཅོས་པའི་སྐྱོན་དུ་འགྱུར་ཞིང་། ཀླུ་སྒྲུབ་ཡབ་སྲས་ནི། དེ་བཞིན་གཤེགས་པའི་གསུང་རབ་ལ་འཁྲུལ་པ་ཟད་པའི་ཕྱིར་རོ། ། གཞན་ཡང་ཚུར་རོལ་མཛེས་པ་བ་རྣམས་ཀྱིས་ཚེ་སྔ་ཕྱི་དང་། ལས་རྒྱུ་འབྲས་དང་།
མ་མཐོང་བའི་གྲོལ་བ་དང་། ཐམས་ཅད་མཁྱེན་པའི་སངས་རྒྱས་མེད་པར་འདོད་པ་རྣམས་ཀྱང་། ཆད་ལྟ་མ་ཡིན་པར་འགྱུར་ཏེ། སངས་རྒྱས་ལ་ཡེ་ཤེས་མེད་པ་དོན་ལ་གནས་པའི་ཕྱིར་རོ། ། མདོར་ན་སངས་རྒྱས་ལ་ཡེ་ཤེས་མེད་པར་འདོད་པ་འདི་དང་། རྒྱང་འཕེན་པའི་ལྟ་བ་ལ་ཁྱད་པར་ཅི་ཡོད་དེ། འདིས་ཐམས་ཅད་མཁྱེན་པའི་སངས་རྒྱས་མེད་པར་འདོད་པའི་ཕྱིར་རོ། དེ་ལྟར་ཡིན་ན་ཚེ་སྔ་ཕྱི་དང་ལས་རྒྱུ་འབྲས་མེད་པར་དོན་ལ་ཁས་བླངས་པར་སོང་བའི་ཕྱིར་རོ། ། དེས་ན་སངས་རྒྱས་ལ་ཡེ་ཤེས་མེད་པར་དོན་ལ་གནས་པར་འདོད་པའི་གང་ཟག་འདི་དང་། འཕགས་པ་ཀླུ་སྒྲུབ་ཀྱིས་རིན་ཆེན་ཕྲེང་བ་ལས།
འཇིག་རྟེན་མཐའ་དང་ལྡན་ནམ་ཞེས། ། དྲིས་ན་རྒྱལ་བས་མི་གསུངས་བཞུགས། ། གང་ཕྱིར་ཤིན་ཏུ་ཟབ་པའི་ཆོས། ། སྣོད་མིན་འགྲོ་ལ་མི་གསུངས་པ། ། དེ་ཉིད་ཕྱིར་ན་མཁས་རྣམས་ཀྱིས། ། ཀུན་མཁྱེན་ཐམས་ཅད་མཁྱེན་པར་ཤེས། ། ཞེས་སྟོན་པ་ཐམས་ཅད་མཁྱེན་པར་བསྒྲུབ་པའི་ཡུལ་དུ་གྱུར་པའི་ཕྱི་རོལ་པ་རྣམས་དང་ཁྱད་པར་ཅི་ཡོད། བློ་གྲོས་ཅན་རྣམས་ཀྱིས་ལེགས་པར་སོམས་ཤིག གཞན་ཡང་དཔལ་གསང་བ་འདུས་པའི་རྒྱུད་ལས་ཇི་ལྟར་གནས་པ་བཞིན། གྲུབ་ཆེན་ཀླུ་སྒྲུབ་ཀྱིས་རིམ་ལྔ་ལས།
སྒྱུ་མ་ལྟ་བུའི་ཏིང་འཛིན་གནས། ། ཡང་དག་མཐའ་ནི་རྣམ་པར་སྦྱངས། ། ཡང་དག་མཐའ་ལས་ལངས་ནས་ནི། ། གཉིས་མེད་ཡེ་ཤེས་ཐོབ་པར་འགྱུར། ། ཟུང་འཇུག་ཏིང་འཛིན་ལ་གནས་ནས། ། སླར་ཞིང་གང་ལའང་མི་སློབ་བོ། ། ཞེས་གསུངས་པས། མི་སློབ་པའི་ཟུང་འཇུག་ལ་སྔགས་ཀྱི་ཐོབ་བྱ་མཐར་ཐུག་ཏུ་བཤད་པ་མི་འཐད་པར་ཐལ་བ་གང་གིས་བཟློག གལ་ཏེ་སངས་རྒྱས་རང་སྣང་ལ་དེ་ལྟར་ཐོབ་པ་མ་ཡིན་ཀྱང་། སློབ་དཔོན་ལ་སོགས་པ་བསྟན་བཅོས་མཛད་པ་རྣམས་ཀྱི་སྣང་ངོར་དེ་ལྟར་དུ་ཤར་བ་ཡིན་ནོ་ཞེ་ན།
སངས་རྒྱས་རང་སྣང་ལ་དེ་ལྟར་ཐོབ་པ་མ་ཡིན་ན། སློབ་དཔོན་ཀླུ་སྒྲུབ་ལ་སོགས་བསྟན་བཅོས་མཛད་པ་པོ་རྣམས་ཀྱི་ལམ་དུས་སུ་ཚོགས་གཉིས་བསགས་པ་ལས། འབྲས་བུའི་དུས་སུ་མཐར་ཐུག་སྐུ་གཉིས་ཟུང་འཇུག་ཐོབ་པར་བཤད་པ་དང་། ཕྱི་རོལ་པ་རྣམས་ཀྱིས་དབང་ཕྱུག་ཀུན་གྱི་བྱེད་པ་པོས་བྱེད་པར་འདོད་པ་དང་ཁྱད་པར་ཅི་ཡོད། གལ་ཏེ་ཕྱི་རོལ་པ་ནི་གནས་ལུགས་ཀྱི་དོན་ལ་འཁྲུལ་ལ། སློབ་དཔོན་ཀླུ་སྒྲུབ་ལ་སོགས་པ་དེ་དག་ནི་མ་འཁྲུལ་བའི་ཕྱིར་རོ་ཞེ་ན། དེ་ལ་སྤྱིར་དེ་གཉིས་ལ་འཁྲུལ་མ་འཁྲུལ་ཡོད་དུ་ཆུག་ཀྱང་། སྐབས་འདིར་གཉིས་ཀས་དེ་མ་ཡིན་པ་ལ་ཡིན་པར་འདོད་པའི་ཆ་ནས་འཁྲུལ་མ་འཁྲུལ་གྱི་ཁྱད་པར་ཕྱེ་བར་ཇི་ལྟར་ནུས། གང་ཟག་དེ་སངས་རྒྱས་པའི་ཚེ་ན་དེའི་རིག་པ་རྒྱུན་ཆད་པར་འགྱུར་ཏེ། སངས་རྒྱས་ལ་ཡེ་ཤེས་མེད་པ་དོན་ལ་གནས་པའི་ཕྱིར་རོ། །
འདོད་མི་ནུས་ཏེ། མདོ་སྡེ་གསེར་འོད་དམ་པ་ལས། གཞན་ཡང་དཔེར་ན་འགའ་ཞིག་གཉིད་ལོག་པའི་རྨི་ལམ་ན་ཆུ་ཆེན་པོས་ཁྱེར་ནས། ལུས་དང་རྐང་ལག་བསྐྱོད་དེ། ལུས་དང་སེམས་འབད་པ་དང་བཅས་པས་ཕ་རོལ་གྱི་འགྲམ་དུ་ཕྱིན་པ་དམིགས་སོ། ། གཉིད་དེ་ལས་སད་པ་དང་། ཆུ་དང་ཕན་ཚུན་གྱི་འགྲམ་ཐ་དད་པར་ཡོད་པར་མཐོང་བ་མེད་ཀྱང་། སེམས་ཉིད་མེད་པ་ནི་མ་ཡིན་ནོ། ། དེ་བཞིན་འཁོར་བའི་རྣམ་པར་རྟོག་པ་ཟད་ཀྱང་། བློ་རྣམ་པར་དག་པ་སྟེ་སངས་རྒྱས་དེ་མེད་པ་མ་ཡིན་ནོ། །
ཞེས་གསུངས་ཤིང་། དུས་ཀྱི་འཁོར་ལོ་ཡང་། ཇི་ལྟར་རྩི་ཡི་སྦྱོར་བ་ཡིས། ། ཟངས་ཀྱི་དྲི་མ་མེད་བྱེད་ཀྱང་། ། ཟངས་ཉིད་མེད་པར་མི་བྱེད་དོ། ། དྲི་མེད་ཉིད་དུ་ལེགས་པར་གནས། ། དེ་བཞིན་སྟོང་ཉིད་སྦྱོར་བས་ཀྱང་། ། སེམས་ཀྱི་དྲི་མ་དག་བྱེད་ཀྱིས། ། སེམས་ཉིད་མེད་པར་མི་བྱེད་དེ། ། དྲི་མེད་ཉིད་དུ་ལེགས་པར་གནས། །
ཞེས་གསུངས་པས་སངས་རྒྱས་པའི་ཚེ་ན་གང་ཟག་དེའི་རིག་པ་རྒྱུན་མི་ཆད་པར་དཔེ་དང་བཅས་པར་གསལ་བར་གསུངས་པའི་ཕྱིར་རོ། ། ཡང་ཁོ་ན་རེ། ཡང་དག་པར་རྫོགས་པའི་སངས་རྒྱས་ཞེས་པ་དང་། དོན་དམ་པ་ཞེས་པ་མིང་གི་རྣམ་གྲངས་ཡིན་པས། སངས་རྒྱས་ལ་ཡེ་ཤེས་ཡོད་ན་མཁྱེན་བྱ་མཁྱེན་བྱེད་ཀྱི་སྤྲོས་པ་མངའ་བས་ན། དོན་དམ་པར་མཁྱེན་བྱ་མཁྱེན་བྱེད་ཀྱི་སྤྲོས་པའི་མཚན་མ་སྣ་ཚོགས་ཡོད་དགོས་པ་ལས། དེ་ཇི་ལྟར་ཡོད་པར་འགྱུར། ཞེས་ཟེར་རོ། ། དེ་ལ་དོན་དམ་པ་ཞེས་པ་ལ་སྤྱིར་རྣམ་གྲངས་མང་ཡང་། སྐབས་འདིར་ཁྱོད་ཀྱིས་བཤད་པའི་དོན་དམ་པ་ནི་དབྱིངས་རང་བཞིན་གྱི་རྣམ་པར་དག་པ་ལ།
སྤང་བྱ་གློ་བུར་གྱི་དྲི་མ་མཐའ་དག་གིས་དག་པའི་ཆོས་དབྱིངས་མཐར་ཐུག་ལ་ཟེར་བར་སྣང་བས། སངས་རྒྱས་ཡིན་ན་ཆོས་དབྱིངས་རྐྱང་པ་ཡིན་པས་མ་ཁྱབ་པའི་ཕྱིར་ཏེ། རྒྱུད་བླ་མ་ལས། འདུས་མ་བྱས་ཤིང་ལྷུན་གྱིས་གྲུབ། ། གཞན་གྱི་རྐྱེན་གྱིས་རྟོག་མིན་པ། ། མཁྱེན་དང་བརྩེ་དང་ནུས་པར་ལྡན། ། དོན་གཉིས་ལྡན་པའི་སངས་རྒྱས་ཉིད། ། ཅེས་འདིའི་མཁྱེན་བརྩེ་ནུས་པ་གསུམ་གྱི་སངས་རྒྱས་སུ་བཤད་པའི་ཕྱིར་རོ། ། གལ་ཏེ་འདི་གསུམ་སངས་རྒྱས་མ་ཡིན་ན། གོང་གི་འདུས་མ་བྱས་ལྷུན་གྱིས་གྲུབ་པ་དང་།
གཞན་གྱི་རྐྱེན་གྱིས་མི་རྟོག་པ་གསུམ་པོ་ཡང་སངས་རྒྱས་སུ་མི་འགྲུབ་པས། སངས་རྒྱས་ཀྱི་སའི་བརྗོད་བྲལ་མཐར་ཐུག་ཇི་ལྟར་སངས་རྒྱས་སུ་འགྲུབ། བདེ་བར་གཤེགས་པའི་གསུང་རབ་མདོ་རྒྱུད་མཐའ་དག་དང་དགོངས་འགྲེལ་བྱེད་པའི་འཕགས་པ་ཀླུ་སྒྲུབ་ལ་སོགས་པ་གྲུབ་ཆེན་ཚད་མར་གྱུར་པ་རྣམས་ཀྱིས་ལམ་དུས་སུ་ཚོགས་གཉིས་ཟུང་འཇུག་ཏུ་བསགས་པ་ལས། འབྲས་བུའི་དུས་སུ་མདོར་ན་སྐུ་གཉིས་ཟུང་འཇུག་ཏུ་ཐོབ་པར་གསུང་རབ་ཀྱི་བརྗོད་བྱའི་གཙོ་བོར་བྱས་ནས་གསུངས་པ་ལ་ཅི་ཡང་མི་སེམས་པར། དབུ་མའི་ལྟ་བ་ལ་ཞེན་ཆེ་ཆེ་མོར་ལོ་བའི་སྐད་ཀྱིས། སྟོང་ཉིད་ལ་ལྕེ་རྟེན་བྱེད་པའི་སྒོ་ནས་སངས་རྒྱས་རང་རྒྱུད་ལ་རྣམ་པར་སྨིན་པའི་ཟག་མེད་ཀྱི་ཡོན་ཏན་གང་ཡང་ཐོབ་པ་མེད་པར་བཤད་པ་ནི། བདེ་བར་གཤེགས་པའི་གསུང་རབ་མདོ་རྒྱུད་མཐའ་དག་དང་། དེ་རྣམས་ཀྱི་དགོངས་འགྲེལ་དུ་གྱུར་པའི་བསྟན་བཅོས་ཚད་མར་གྱུར་པ་རྣམས་ཀྱི་བརྗོད་བྱའི་གཙོ་བོ་ཚོགས་གཉིས་ཟུང་འཇུག་ཏུ་ཉམས་སུ་བླངས་པའི་དགོས་པ་ལ་ཐེ་ཚོམ་ཅུང་ཟད་ཀྱང་མ་ཞུགས་པའི་སྟོབས་ཀྱིས། ཕྱོགས་བཅུའི་རྒྱལ་བ་སྲས་དང་བཅས་པ་ལ་སྐུར་བ་འདེབས་པར་མ་བྱེད་ཅིག ཡང་ཁ་ཅིག
སངས་རྒྱས་ལ་ཡེ་ཤེས་ཡོད་ཀྱང་གཟུགས་སྐུ་གཉིས་སངས་རྒྱས་མ་ཡིན་ཞེས་ཟེར་བ་ཡང་སྔར་གྱི་ལུང་རྣམས་ཀྱིས་ཁེགས་ལ། མདོར་ན་སངས་རྒྱས་ལ་ཡེ་ཤེས་མེད་པ་དང་། གཟུགས་སྐུ་གཉིས་སངས་རྒྱས་མ་ཡིན་པར་ཁས་འཆེ་བ་ཁྱེད་རྣམས་ཀྱིས་གྲུབ་མཐའ་ངན་པ་འདི་ཡི་ཤེས་བྱེད་དུ་སངས་རྒྱས་ཀྱི་གསུང་རབ་ལུང་དུ་འདྲེན་པ་ནི། རང་ཉིད་སྨྱོན་པ་ལས་ཁྱད་པར་ཅིས་འཕགས་སྨྲོས་ཤིག་སྟེ། སྐད་ཅིག་ལ་ནང་འགལ་ཆེན་པོ་ཁས་ལེན་པའི་ཕྱིར་རོ། ། གཞན་ཡང་སངས་རྒྱས་ལ་ཡེ་ཤེས་མེད་པར་དོན་ལ་གནས་པར་འདོད་པ་ཁྱོད་ཀྱིས་སངས་རྒྱས་ཀྱི་ཡོན་ཏན་བརྗོད་པའི་ཚེ། དེ་ལ་ཡིད་མི་ཆེས་བཞིན་དུ་བརྗོད་དགོས་པས། སྡིག་པའི་ཁུར་ཆེན་པོ་ཁྱེར་བར་འགྱུར་རོ། ། དེས་ན་སློབ་དཔོན་ཟླ་བ་གྲགས་པའི་དགོངས་པ་ཡང་དེ་མ་ཡིན་ཏེ། འཇུག་པ་ལས།
ཇི་ལྟར་སྣོད་ཀྱི་དབྱེ་བས་མཁའ་ལ་དབྱེ་བ་མེད་དེ་ལྟར། ། དངོས་བྱས་དབྱེ་བ་འགའ་ཡང་དེ་ཉིད་ལ་མེད་ཕྱིར། ། རོ་མཉམ་ཉིད་དུ་ཡང་དག་ཐུགས་སུ་ཆུད་པར་མཛད་གྱུར་ནས། ། མཁྱེན་བཟང་ཁྱོད་ཀྱིས་སྐད་ཅིག་གིས་ནི་ཤེས་བྱ་ཐུགས་སུ་ཆུད། ། ཅེས་གསུངས་པས། སངས་རྒྱས་ལ་ཡེ་ཤེས་ཡོད་པ་དང་། ཤེས་བྱ་ཐམས་ཅད་མཁྱེན་པར་དངོས་སུ་གསུངས་པའི་ཕྱིར། དེས་ན་སེམས་འགགས་པ་དེ་སྐུ་ཡིས་མངོན་སུམ་མཛད་ཅེས་པའི་དོན་ནི། ཐེག་ཆེན་སློབ་ལམ་གྱི་རྒྱུན་གྱི་མཐའ་མའི་གནས་སྐབས་ན་གཟུང་འཛིན་གཉིས་མེད་དུ་རྟོགས་པའི་ཡེ་ཤེས་ཀྱིས། གཟུང་འཛིན་ཐ་དད་དུ་འཛིན་པའི་བག་ཆགས་དྲུང་ཕྱུང་ནས།
རྣམ་མཁྱེན་སྐད་ཅིག་དང་པོའི་གནས་སྐབས་སུ་དྲུང་ཕྱུང་ཟིན་པ་ན། གཟུང་འཛིན་གཉིས་མེད་དུ་འཛིན་པའི་བག་ཆགས་ཤིན་ཏུ་ཕྲ་བ་ཡང་། བུད་ཤིང་ཟད་པའི་མེ་བཞིན་དུ་རང་ཞིར་འགྲོ་ཞེས་པའི་དོན་ཡིན་ཏེ། ཕྱག་རྒྱ་བཞིའི་འགྲེལ་པར། དཔེར་ན་ཤིང་སྣ་ཚོགས་ལ་མེ་བུས་པས་མེ་ལྕེ་གཅིག་ཏུ་གྱུར་ཏེ། ཤིང་ཟད་པའི་དུས་སུ་མེ་མི་གནས་པ་བཞིན་དུ། སྣང་གྲགས་སྣ་ཚོགས་ལས་སྐྱེ་བ་མེད་པའི་མེ་ལྕེ་གཅིག་ཏུ་གྱུར་ཏེ། སྐྱེ་མེད་རྟོགས་པའི་རྗེས་ལ་སྐྱེ་མེད་ཙམ་དུ་མི་འཛིན་པ་སྟེ། དེ་དག་གང་གིས་རྟོགས་པ་དེ་དག་སངས་རྒྱས་ཏེ། རྟོགས་པ་ཙམ་ལ་རག་ལས་པའོ། །
དེ་བས་ན། སྐད་ཅིག་གཅིག་གིས་རྫོགས་སངས་རྒྱས། ། ཞེས་པའི་ཕྱིར། དགག་སྒྲུབ་དང་བྲལ་བར་རིགས་སོ། ། ཞེས་གསུངས་པ་ལྟར་རོ། ། དེས་ན་འཇུག་པ་ལས། གཏི་མུག་རང་བཞིན་སྒྲིབ་ཕྱིར་ཀུན་རྫོབ་སྟེ། ། དེས་གང་བཅོས་མ་བདེན་པར་སྣང་དེ་ནི། ། ཀུན་རྫོབ་བདེན་ཞེས་ཐུབ་པ་དེས་གསུངས་ཏེ། ། བཅོས་མར་གྱུར་པའི་དངོས་ནི་ཀུན་རྫོབ་ཏུའོ། །
ཞེས་གསུངས་པའི་རྗེས་སུ་འབྲངས་ནས། ཀུན་རྫོབ་ཡིན་ན་དེ་ཁོ་ན་ཉིད་མཐོང་བ་ལ་སྒྲིབ་བྱེད་མ་ཡིན་ནམ། སངས་རྒྱས་ཀྱི་ས་ན་ཀུན་རྫོབ་རྟོགས་བྱེད་ཀྱི་བློ་ཡེ་ཤེས་མེད་དོ་ཞེས་པ་ནི་མི་འཐད་དེ། སྤྱིར་ཀུན་རྫོབ་ཡིན་ན་དེ་ཁོ་ན་ཉིད་རྟོགས་པ་ལ་སྒྲིབ་བྱེད་ཡིན་ཞེས་པ་འདི། ཀུན་རྫོབ་སྣང་བའི་དུས་ཉིད་ན། དེ་ཉིད་མི་རྟོགས་ཟེར་བ་ཡིན་ནམ། ཀུན་རྫོབ་ཡིན་ན་དེ་ཁོ་ན་ཉིད་མཐོང་བ་ལ་སྒྲིབ་བྱེད་ཀྱི་སྐྱོན་ཡིན་ཟེར་བ་ཡིན། དང་པོ་ལྟར་ན། མཁྱེན་པའི་སྐད་ཅིག་གཅིག་གིས་ནི། ། ཤེས་བྱའི་དཀྱིལ་འཁོར་ཀུན་ཁྱབ་ཅན། །
ཞེས་དང་ཟླ་བ་གྲགས་པས། མཁྱེན་བཟང་ཁྱོད་ཀྱིས་སྐད་ཅིག་གིས་ནི་ཤེས་བྱ་ཐམས་ཅད་ཐུགས་སུ་ཆུད། ། ཅེས་པ་རྣམས་མི་འཐད་པར་འགྱུར་ལ། ཕྱི་མ་ལྟར་ན། རྩ་བ་ཤེས་རབ་ལས། ཐ་སྙད་ལ་ནི་མ་བརྟེན་པར། ། དམ་པའི་དོན་ནི་རྟོགས་མི་འགྱུར། ། ཞེས་གསུངས་པ་མི་འཐད་པར་འགྱུར་ཞིང་། གཞན་ཡང་ཕར་ཕྱིན་དང་པོ་ལྔ་ལ་སོགས་པ་བྱང་ཆུབ་སེམས་དཔའི་སྤྱོད་པ་རླབས་པོ་ཆེ་རྣམས་ཀྱང་དེ་ཁོ་ན་ཉིད་མཐོང་བ་ལ་སྒྲིབ་བྱེད་ཀྱི་སྐྱོན་དུ་ཐལ་བར་འགྱུར་རོ། ། འདོད་པར་མི་ནུས་ཏེ།
སྤྱོད་བསྡུས་ལས་ཡན་ལག་འདི་དག་ཐམས་ཅད་ནི། ། ཐུབ་པས་ཤེས་རབ་དོན་དུ་གསུངས་ཞེས་པས། ཐབས་ཁྱད་པར་ཅན་རྣམས་སྟོང་པ་ཉིད་རྟོགས་པའི་ཐབས་སུ་གསུངས་པའི་ཕྱིར་རོ། ། གལ་ཏེ་དྲི་བ་ཕྱི་མ་ལྟར། སངས་རྒྱས་ལ་ཡེ་ཤེས་མེད་པ་དོན་ལ་མི་གནས་ཞེ་ན། སངས་རྒྱས་རང་སྣང་ལ་ཡེ་ཤེས་མེད་པར་ཁས་ལེན་བཞིན་དུ། དེ་ལྟར་ཟེར་བ་ནི་སངས་རྒྱས་ཀྱིས་མི་མཁྱེན་པའི་ཤེས་བྱ་ཡོད། ཅེས་པ་དང་། སངས་རྒྱས་འཁྲུལ་བཅས་སུ་ཁས་ལེན་དགོས་པས་བཞད་གད་ཀྱི་གནས་ཡིན་པའི་ཕྱིར་རོ། ། དེས་ན་སངས་རྒྱས་ཀྱིས་ཤེས་བྱ་མཁྱེན་ཚུལ་ནི།
དཔལ་དུས་ཀྱི་འཁོར་ལོའི་རྒྱུད་ལས་ལེགས་པར་གསུངས་ཏེ། ཇི་སྐད་དུ། ལུས་ནི་དྭངས་ཤིང་རྡུལ་ཕྲན་ཉམས་པ་ནམ་མཁའ་དང་མཚུངས་མཚན་ལ་སོགས་པ་རྣམས་ཀྱིས་རབ་རྫོགས་གྱུར། ། སྣ་ཚོགས་འཇིག་རྟེན་གསུམ་པོ་ཉིད་ནི་སྒྲིབ་པ་རྣམ་པར་བྲལ་བ་རྨི་ལམ་བཞིན་དུ་སྣང་། ། སྐད་ནི་ཀུན་ནས་ཆད་པ་མེད་ཅིང་དུ་མའི་སྐད་གཞན་དག་གིས་གཞན་གྱི་སྙིང་ལ་འཇུག་པར་བྱེད་པ་སྟེ། ། སེམས་ནི་དམ་པའི་བདེ་བས་གང་ཞིག་མི་གཡོ་ཐམས་ཅད་དུས་སུ་ལྷན་གཅིག་སྐྱེས་པས་འཁྱུད་པར་བྱེད་པའོ། ། ཞེས་གསུངས་པ་དང་མཐུན་པར། དཔལ་ཁ་སྦྱོར་གྱི་བཅུ་པའི་གསུམ་པར། རིག་མའི་སྐྱེས་བུ་འགྲུབ་པ་དེ། ། གང་དུ་འགྲོ་ཞིང་གང་དུ་གནས། །
བདག་ཉིད་སོམ་ཉི་འདི་དག་ཀུན། ། བདེ་བ་ཆེན་པོ་བཤད་དུ་གསོལ། ། བཀའ་སྩལ་པ། རིག་མའི་སྐྱེས་བུ་གྲུབ་པ་དེ། ། གང་དུ་མི་གནས་གར་མི་འགྲོ། ། ཐོག་མ་དབུས་མཐའ་རྣམ་པར་སྤངས། ། གཉིས་མེད་སྲིད་གསུམ་སྣང་བ་བོ། ། འགྲོ་ཀུན་ཐམས་ཅད་ཤེས་པ་པོ། ། ཀུན་དོན་ཀུན་གྱི་སེམས་ཅན་ལ། ། སྡིག་པ་ཀུན་ལས་རྣམ་པར་གྲོལ། །
ཡོན་ཏན་ཀུན་གྱིས་རྒྱན་དུ་བྱས། ། ཀུན་ཕན་ཞི་བ་མཚུངས་པ་མེད། ། རྟག་ཆད་མགོན་སྐྱོབས་རྣམ་རྟོག་སྤངས། ། དབྱིབས་དང་ཁ་དོག་ལས་འདས་པས། ། རྒྱལ་པོ་རྒྱལ་བའི་སྤྱོད་ཡུལ་མིན། ། གཞི་དཀའ་བས་ནི་རྡོ་རྗེ་སྟེ། ། ཉོན་མོངས་དུག་སེལ་ཟླ་བ་ཡིན། ། འཇིགས་མེད་པས་ན་སེང་གེ་སྟེ། ། འཇུག་པར་དཀའ་བས་རྒྱ་མཚོ་ཡིན། ། དེ་ལ་སོགས་པ་སྣ་ཚོགས་སུ། །
རྣལ་འབྱོར་པ་ནི་དེ་ཉིད་འགྱུར། ། རྟོག་པ་ཀུན་ལས་རྣམ་གྲོལ་བ། ། དེ་ཉིད་གཅིག་པུས་འགྲོ་དོན་མཛད། ། ཉམས་དགའ་ལྷ་ལས་བབས་པ་དང་། ། རིགས་མཐོན་སྐྱེ་བ་སྟོན་པ་དང་། ། གཞོན་ནུ་རོལ་ཅིང་ཁབ་ནས་འབྱུང་། ། བདག་ཉིད་དགེ་སློང་དངོས་གྱུར་པ། ། རྡོ་རྗེའི་གདན་ན་གནས་ནས་སུ། ། བདུད་བཅོམ་མཉམ་མེད་མཉམ་སངས་རྒྱས། ། ཆོས་ཀྱི་འཁོར་ལོ་སྟོན་བྱེད་ཅིང་། །
ཆོ་འཕྲུལ་སྣ་ཚོགས་མཛད་པ་དང་། ། གླང་པོ་ནོར་སྐྱོང་འདུལ་བྱེད་ཅིང་། ། སྐལ་ལྡན་སྐྱེ་བོ་འཇུག་པར་མཛད། ། ཕ་རོལ་རྒོལ་བ་ཚར་གཅོད་ཅིང་། ། སྡིག་མེད་བསོད་ནམས་འཚོ་བ་དང་། ། ཁམས་གསུམ་འཁོར་ལོ་འདུལ་བྱེད་ཅིང་། ། རྒྱལ་ཚབ་བྱང་ཆུབ་སེམས་དཔའ་དང་། ། ཁམས་གསུམ་ཆོས་རྒྱལ་ཆེན་པོ་དང་། ། ཡོངས་སུ་མྱ་ངན་ལས་འདས་པ། ། དེ་ལྟར་ཁྱད་པར་སྣ་ཚོགས་དང་། །
རྨི་ལམ་ལྟ་བུར་གར་མཛད་དེ། ། གྲུབ་པའི་སྒྱུ་མ་སྐྱེས་བུ་བཞིན། ། འགྲོ་བའི་དོན་རྣམས་རབ་ཏུ་མཛད། ། ཅེས་གསུངས་ཤིང་། ཡང་དེའི་དགུ་པའི་རབ་བྱེད་དང་པོར། གནས་དེར་བཞུགས་པའི་དཔའ་བོ་ནི། ། ཀུན་མཁྱེན་ཡེ་ཤེས་བྱ་བར་གྲགས། ། རྡུལ་དང་བྲལ་ཞིང་རྟོག་པ་བྲལ། ། ལུས་ལས་འདས་ཤིང་དྲི་མ་མེད། ། ལུས་ཅན་ཀུན་ལས་རྣམ་པར་གྲོལ། །
སངས་རྒྱས་ཀུན་གྱི་རྫུ་འཕྲུལ་ཆེ། ། རོལ་པ་ཐམས་ཅད་རྣམ་པར་འཇུག ། ལ་ལར་བྱང་ཆུབ་ཆེན་པོ་དང་། ། ལ་ལར་སྤྱོད་པའི་རྗེས་སུ་འགྲོ། ། ལ་ལར་དགའ་ལྡན་ལྷ་ཡི་གནས། ། ལ་ལར་ལྷུམས་སུ་འཇུག་པའི་མཆོག ། ལ་ལར་རང་བཞིན་དག་པར་སྐྱེ། ། ལ་ལར་རྒྱལ་པོའི་ཁབ་ན་འབྱུང་། ། ལ་ལར་བྱང་ཆུབ་གཟིགས་པ་པོ། ། ལ་ལར་ཕ་རོལ་བདུད་ལས་རྒྱལ། །
ལ་ལར་བྱང་ཆུབ་རྫོགས་སངས་རྒྱས། ། ལ་ལར་ཆོས་ཀྱི་འཁོར་ལོ་བསྐོར། ། ལ་ལར་ཕ་རོལ་མུ་སྟེགས་རྣམས། ། ལྷན་ཅིག་ཆོས་ཀྱིས་ཚར་གཅོད་མཛད། ། ལ་ལར་ཁམས་རྣམས་རྒྱལ་བ་ཡིས། ། དངོས་གྲུབ་ཀུན་གྱི་དབང་ཕྱུག་དཔལ། ། ལ་ལར་བསྐལ་བ་ཐམས་ཅད་ཀྱིས། ། དང་པོ་གྲུབ་པའི་དབང་ཕྱུག་གཙོ། ། དེ་ལ་སོགས་པ་མཐའ་ཡས་མཆོག ། ཅེས་གསུངས་པ་ལྟར་ཡིན་པས།
འདི་ནི་དཔལ་སྃ་བུ་ཊི་ལས། སྐྱེ་བ་འདིར་སངས་རྒྱས་ཉིད་དམ། རྡོ་རྗེ་སེམས་དཔའ་ཐོབ་པར་གྱུར་ཏེ། གང་དག་བསམ་གྱིས་མི་ཁྱབ་པའི་གནས་མ་ཐོབ་པ་དེ་ནི་བདེ་བར་གཤེགས་པ་སྟེ་སངས་རྒྱས་ཉིད་ཡིན་ལ། མཚན་གཞི་མཚོན་པར་བྱེད་པ་ནི་རྡོ་རྗེ་སེམས་དཔའ་ཡང་དག་པར་གསུངས་སོ། ། ཞེས་གསུངས་པའི་བསམ་གྱིས་མི་ཁྱབ་པའི་གནས་ཐོབ་པའི་ཡན་ལག་བདུན་ལྡན་གྱི་རྡོ་རྗེ་སེམས་དཔའ་ཞེས་བྱ་བ་དེ་ཡིན་ལ། འདིའི་བསམ་གྱིས་མི་ཁྱབ་པའི་གནས་ཐོབ་པ་ཡིན་ཚུལ་ནི། ཐུགས་བདེ་སྟོང་གཉིས་སུ་མེད་པ་ཡོད་མེད་དང་། ཡིན་མིན་ལ་སོགས་པ་སྤྲོས་པ་མཐའ་དག་གིས་དབེན་པའི་དེ་བཞིན་ཉིད་ཀྱི་ངང་ལས་མ་གཡོས་བཞིན་དུ། ཇི་སྙེད་པ་ཀུན་རྫོབ་རྟེན་ཅིང་འབྲེལ་པར་འབྱུང་བ་ཐམས་ཅད་གྱི་རང་རང་གི་ཡིན་ལུགས་པད་མའི་ཟེའུ་འབྲུ་ལྟར་མ་འདྲེས་པར་རྨི་ལམ་གྱི་ཚུལ་དུ་མཁྱེན་པས།
གདུལ་བྱ་སྣ་ཚོགས་པའི་དབང་པོ་དང་། ཁམས་དང་། བག་ལ་ཉལ་དང་། བསོད་ནམས་དང་འཚམ་པར་མཚན་དཔེས་བརྒྱན་པའི་གཟུགས་སྐུ་ལ་སོགས་པའི་སྣང་བ་བསྐྱེད་པའི་སྒོ་ནས། མཛད་པ་བཅུའམ་བཅུ་གཉིས་ལ་སོགས་དུ་མ་སྤྲུལ་པས་སེམས་ཅན་གྱི་དོན་མཛད་པ་སྟེ། ཡོན་ཏན་དེ་དག་གཅིག་མངོན་དུ་གྱུར་པའི་ཚེ་ན། གཞན་མངོན་དུ་མི་མཁྱེན་པ་མ་ཡིན་པ་ཇི་ལྟ་ཇི་སྙེད་པའི་ཆོས་ཐམས་ཅད་དུས་རྟག་ཏུ་མངོན་སུམ་དུ་གྱུར་པ་ཡིན་ནོ། ། འདི་ནི་འཕགས་པ་ཀླུ་སྒྲུབ་ཀྱིས་རིམ་ལྔ་ལས། ཟུང་འཇུག་ཏིང་འཛིན་ལ་གནས་ནས། ། སླར་ཞིང་གང་ལའང་མི་སློབ་བོ། །
ཞེས་གསུངས་པས་མི་སློབ་པ་ཟུང་འཇུག་རྡོ་རྗེ་འཆང་། ཞེས་བཤད་པ་ཡང་འདི་ཉིད་དང་མཐུན་པ་ཡིན་ལ། དེའི་ཟུང་དུ་འཇུག་ཚུལ་ཡང་། རིམ་ལྔ་ལས། དེ་ཉིད་ཤེས་པས་རིམ་པ་བཞིན། ། རང་བྱིན་བརླབས་དང་འོད་གསལ་ཤེས། ། དེ་དག་ཁོ་ན་འདུས་པ་གང་། ། འདི་ནི་ཟུང་འཇུག་རིམ་པའོ། ། ཞེས་གསུངས་པས། མཐར་ཐུག་གི་སངས་རྒྱས་ཞེས།
ཅང་མིན་ཅི་མིན་གྱི་སྟོང་རྐྱང་ལ་མ་བཤད་པར། བདག་བྱིན་གྱིས་བརླབས་པའི་ལྷ་སྐུ་སྒྱུ་མ་ལྟ་བུ་དང་། དོན་དམ་པའི་བདེན་པ་འོད་གསལ་སྟོང་པ་ཉིད་གཉིས་པོ་འདུས་ཤིང་། དེ་ཉིད་རེ་འཇོག་མིན་པར་ཅིག་ཆར་དུ་མངོན་སུམ་དུ་མཁྱེན་པ་ལ་བཤད་པ་ཡིན་ནོ། ། དེ་ལྟར་བཤད་པའི་བསམ་གྱིས་མི་ཁྱབ་པའི་གནས་མ་ཐོབ་པའི་སངས་རྒྱས་ནི། རྒྱུད་སྡེ་འོག་མ་གསུམ་མན་ཆད་ཀྱི་ཐེག་པའི་ལམ་རྐྱང་པས་མངོན་དུ་བྱས་པའི་འབྲས་བུ་མཐར་ཐུག་ལ་སངས་རྒྱས་སུ་བཤད་པ་དེ་ཡིན་པས། བདེན་གཉིས་ཅིག་ཆར་དུ་མངོན་སུམ་དུ་མཁྱེན་པའི་ནུས་པ་དང་མི་ལྡན་པས། བསམ་གྱིས་མི་ཁྱབ་པའི་གནས་མ་ཐོབ་པ་ཞེས་བཤད་པ་ཡིན་ནོ། ། འདི་ལ་ཁ་ཅིག་ན་རེ། སངས་རྒྱས་ལ་ཀུན་རྫོབ་སྣ་ཚོགས་ཀྱི་རྣམ་པར་སྣང་བ་མི་འཐད་དེ།
ཀུན་རྫོབ་ཀྱི་རྣམ་པར་སྣང་བ་ནི་མ་རིག་པའི་དབང་གིས་སྣང་བ་ཡིན་ན། སངས་རྒྱས་ཀྱིས་མ་རིག་པ་བག་ཆགས་དང་བཅས་པ་སྤངས་ཟིན་པས། ཀུན་རྫོབ་སྣ་ཚོགས་ཀྱི་རྣམ་པ་ཇི་ལྟར་སྣང་། དེས་ན་སངས་རྒྱས་ཞེས་པ་ནི། ཐུགས་ཆོས་ཐམས་ཅད་ཀྱི་གནས་ལུགས་དེ་ཁོ་ན་ཉིད་དང་དབྱེར་མེད་དུ་འདྲེས་པའི་ངང་ལ་དུས་རྟག་ཏུ་མཉམ་པར་བཞག་པ་ཡིན་པས། དེ་ལ་སྣང་བའི་མཚན་མ་ཅིར་ཡང་མི་མངའ་ཞེས་ཟེར་རོ། ། འདི་ལ་བཤད་པར་བྱ་སྟེ། སངས་རྒྱས་ལ་ཐུགས་ཆོས་ཐམས་ཅད་ཀྱི་གནས་ལུགས་དེ་ཁོ་ན་ཉིད་དང་དབྱེར་མེད་དུ་འདྲེས་པའི་ངང་ལ་དུས་རྟག་ཏུ་མཉམ་པར་བཞག་པ་ཡིན་ཀྱང་། དེའི་ངང་ནས་ཀུན་རྫོབ་སྣ་ཚོགས་ཀྱི་རྣམ་པ་མཁྱེན་ནུས་མི་ནུས་ཀྱི་ཁྱད་པར་ཡང་། བསམ་གྱིས་མི་ཁྱབ་པའི་གནས་ཐོབ་མ་ཐོབ་ཀྱིས་འབྱེད་དགོས་པར་གོང་དུ་རྒྱས་པར་བཤད་ཟིན་ལ།
གཞན་ཡང་གང་ཟག་དེ་ལ་ཀུན་རྫོབ་ཀྱི་རྣམ་པ་སྣང་ན། གང་ཟག་དེའི་རྒྱུད་ཀྱི་མ་རིག་པའི་དབང་གིས་སྣང་བ་ཡིན་དགོས་ན། འོ་ན་གང་ཟག་དེ་ལ་རྨི་ལམ་གྱི་རྣམ་པ་སྣང་ན། གང་ཟག་དེ་ཉིད་གཉིད་ཀྱིས་ནོན་པའི་དབང་གིས་སྣང་བས་ཁྱབ་པར་ཡང་འགྱུར་ཏེ། རྒྱུ་མཚན་ཀུན་ཏུ་མཚུངས་པའི་ཕྱིར་རོ། ། འདོད་མི་ནུས་ཏེ། ལྷ་སྦྱིན་གྱིས་གཞན་སེམས་ཤེས་པའི་མངོན་ཤེས་ཀྱིས་མཆོད་སྦྱིན་གཉིད་ཀྱིས་ནོན་པའི་རྨི་ལམ་གྱི་སྐབས་ན་རྟ་གླང་གི་རྣམ་པ་སྣང་བ་མཁྱེན་པ་ཡོད་པའི་ཕྱིར་རོ། ། མདོར་ན་མ་རིག་པའི་དབང་གིས་ཀུན་རྫོབ་སྣ་ཚོགས་ཀྱི་རྣམ་པ་སྣ་ཚོགས་སྣང་བ་ཡོད་ཀྱང་། དེ་གང་སྣང་ཐམས་ཅད། གང་ཟག་དེའི་རྒྱུད་ཀྱི་མ་རིག་པའི་དབང་གིས་སྣང་བས་མ་ཁྱབ་པའི་ཕྱིར་ཏེ།
དཔེར་ན་མངོན་ཤེས་ཅན་གྱི་གང་ཟག་ལ་རྨི་ལམ་གྱི་རྣམ་པ་སྣ་ཚོགས་སུ་སྣང་བ་ཡོད་ཀྱང་། སྣང་མཁན་གྱི་གང་ཟག་དེའི་ཉིད་ཀྱི་དབང་གིས་སྣང་བ་ཡིན་པས་མ་ཁྱབ་པ་བཞིན་ནོ། ། བཞི་པ་མཁྱེན་ལྡན་གྱི་འབྲས་བུ་དེ་ཐེག་པ་གསུམ་ཆར་གྱི་ལམ་གྱི་ཐོབ་བྱར་བསྟན་པའི་སྒོ་ནས་མཐར་ཐུག་ཐེག་པ་གཅིག་ཏུ་སྒྲུབ་པ་ལ་གཉིས། སྤྱིར་སེམས་ཅན་ཐམས་ཅད་སངས་རྒྱ་རུང་དུ་བསྒྲུབ་པ། བྱེ་བྲག་ཏུ་འབྲས་བུ་དེ་ཉིད་ཐེག་པ་གསུམ་ཆར་གྱི་ཐོབ་བྱར་བསྟན་པའོ། ། དང་པོ་ལ། སེམས་ཅན་ཐམས་ཅད་སངས་རྒྱ་རུང་བའི་རྒྱུ་མཚན་ནི། སེམས་ཅན་ཐམས་ཅད་ཀྱི་སེམས་དང་ལྷན་ཅིག་ཏུ་གནས་པའི་དྲི་མ་ཐམས་ཅད་སྤང་རུང་ཞིང་། གཉེན་པོ་སངས་རྒྱས་ཀྱི་ཡེ་ཤེས་རང་རྒྱུད་ལ་སྐྱེ་རུང་ཡིན་པའི་ཕྱིར་ཏེ། སེམས་ཅན་ཡིན་ན་བདེ་གཤེགས་སྙིང་པོ་རྒྱུད་ལྡན་ཡིན་པས་ཁྱབ་པའི་ཕྱིར་རོ། །
དེའི་རྟགས་དང་ཁྱབ་པ་བསྒྲུབ་པ་ནི། བདེ་གཤེགས་སྙིང་པོའི་དོན་བཤད་ན་དེས་གྲུབ་པས། འདིར་བདེ་གཤེགས་སྙིང་པོའི་འདོད་ལུགས་མི་འདྲ་བ་མང་དུ་ཡོད་པ་ལ། མི་འཐད་པའི་ཕྱོགས་བཀག་པ་དང་། འཐད་པའི་ཕྱོགས་སྒྲུབ་པ་གཉིས་ལས། དང་པོ་ནི་ཁ་ཅིག་ན་རེ། ཁམས་བདེ་གཤེགས་སྙིང་པོ་ཞེས་བྱ་བ། ཀུན་རྫོབ་ཀྱི་ཆོས་རྣམས་ལས་ལོགས་སུ་གྱུར་པ་དོན་དམ་པར་གྲུབ་པ། རྟག་པ། བརྟན་པ་ཐེར་ཟུག་པ།
དེ་བཞིན་གཤེགས་པའི་སྟོབས་ཀྱི་ཡོན་ཏན་ཐམས་ཅད་རང་ཆས་སུ་ལྡན་པ་ཡིན་ལ། འདི་སེམས་ཅན་ཐམས་ཅད་ཀྱི་རྒྱུད་ལ་གདོད་མ་ནས་གྲུབ་པ་སྟེ། རྗེ་བཙུན་བྱམས་མགོན་དང་། འཕགས་པ་ཀླུ་སྒྲུབ་ཀྱིས་ཆོས་དབྱིངས་བསྟོད་པ་སོགས་ངེས་དོན་གྱི་དགོངས་འགྲེལ་རྣམས་ལས་གསུངས་ལ། དེ་ཉིད་དཔལ་དུས་ཀྱི་འཁོར་ལོ་ལ་སོགས་པ་ངེས་དོན་སྟོན་པའི་རྒྱལ་བའི་གསུང་རབ་རྣམས་ཀྱི་དགོངས་པ་མཐར་ཐུག་པ་ཡིན་ནོ། ། ཞེས་ཟེར་བ་ནི་འཐད་པ་མ་ཡིན་ཏེ། སྟོབས་སོགས་ཀྱི་ཡོན་ཏན་གང་གི་རྒྱུད་ལ་ལྡན་པའི་གང་ཟག་དེའི་རྒྱུད་ལ་སྒྲིབ་གཉིས་བག་ཆགས་དང་བཅས་པ་མེད་དགོས་པའི་ཕྱིར་རོ། ། གལ་ཏེ་ཁོ་ན་རེ། དེ་མི་དགོས་ཏེ། སེམས་ཅན་གྱི་གནས་སྐབས་སུ་སྟོབས་སོགས་ཀྱི་ཡོན་ཏན་རྣམས་དང་ལྷན་ཅིག་ཉོན་མོངས་པའི་སྦུབས་ཀྱིས་བཏུམ་ནས་ཡོད་ཀྱང་།
ལམ་བསྒོམས་པའི་སྟོབས་ཀྱིས་དྲི་མ་རྣམས་རིམ་གྱིས་ཟད་པར་བྱས་ནས། མཐར་ཡོན་ཏན་དེ་དག་བུམ་ནང་གི་མར་མེ་བཏོན་པ་བཞིན་དུ་གྱུར་པ་ཡིན་ནོ། ། ཞེ་ན། དེ་ལྟ་ན་སངས་རྒྱས་ཀྱི་སྟོབས་སོགས་ཀྱི་ཡོན་ཏན་ལས་ལྷག་པའི་མ་རིག་པའི་གཉེན་པོར་གྱུར་པའི་ཆོས་གཅིག་ཡོད་པར་འདོད་དགོས་ལ་དེ་ནི་མ་ཡིན་ཏེ། རྒྱུད་བླ་མ་ལས། སྟོབས་ཉིད་མ་རིག་སྒྲིབ་ལ་རྡོ་རྗེ་བཞིན། ། ཞེས་གསུངས་པ་ཡང་མི་འཐད་པར་འགྱུར་ཞིང་། འགྲེལ་ཆེན་དྲི་མེད་འོད་ལས། དེའི་ཕྱིར་སེམས་ཅན་རྣམས་ནི་སངས་རྒྱས་སུ་མི་འགྱུར་ཏེ། སངས་རྒྱས་ཀྱི་ཡོན་ཏན་མེད་པའི་ཕྱིར་དང་།
འཁོར་བར་རྣམ་པར་གནས་པ་ཉིད་ཀྱི་ཕྱིར་རོ། ། ཞེས་སོགས་ལུགས་ངན་པ་འདིའི་ཕྱོགས་ལ་གནོད་བྱེད་མཐའ་ཡས་མོད། ཁྱད་པར་དུ་རྗེ་བཙུན་དང་འཕགས་པ་ཀླུ་སྒྲུབ་ཀྱི་དགོངས་པ་འདི་ཡིན་ཞེས་ཟེར་བ་ནི། མཁྱེན་རབ་དབང་ཕྱུག་གིས། ཁ་ཏས་མི་གཙང་ཟོས་པའི་མཆུས། ། ས་གཙང་དག་ལ་འབད་དེ་བྱུག ། ངན་པ་ཕལ་ཆེར་རང་གི་སྐྱོན། ། བཟང་པོ་གཞན་ལ་བསྒོ་བར་བྱེད། ། ཅེས་གསུངས་པ་དང་མཐུན་ཏེ། གཞན་དུ་ན།
རྒྱུད་བླ་མ་ལས། རྫོགས་སངས་སྐུ་ནི་འཕྲོ་ཕྱིར་དང་། ། དེ་བཞིན་ཉིད་དབྱེར་མེད་ཕྱིར་དང་། ། རིགས་ཡོད་ཕྱིར་ན་ལུས་ཅན་ཀུན། ། རྟག་ཏུ་སངས་རྒྱས་སྙིང་པོ་ཅན། ། ཞེས་གསུངས་པ་མི་འཐད་པར་འགྱུར་བའི་ཕྱིར་ཏེ། འདི་ལྟར་གཞུང་འདིར། རིགས་ཡོད་པའི་ཕྱིར་ན་ལུས་ཅན་ཀུན་སངས་རྒྱས་ཀྱི་སྙིང་པོ་ཅན་དུ་བཤད་ལ། རིགས་ཡིན་ན་སྟོབས་སོགས་ཀྱི་ཡོན་ཏན་དེ་ལྟ་བུ་དང་ལྡན་པར་འགལ་བའི་ཕྱིར་ཏེ། འཕགས་པ་ཐོགས་མེད་ཀྱིས།
རིགས་ཀྱི་དོན་ནི་རྒྱུའི་དོན་ཏོ། ། ཞེས་གསུངས་ལ། རྒྱུ་དུས་ནས་འབྲས་བུ་རང་ཆས་སུ་འགྲུབ་པར་འདོད་པ་ནི། གྲངས་ཅན་གྱི་རིང་ལུགས་ཡིན་པས་མི་འཐད་པ་ཡིན་དེ། སྤྱོད་འཇུག་ལས། གལ་ཏེ་རྒྱུ་ལ་འབྲས་གནས་ན། ། ཟན་ཟ་མི་གཙང་ཟ་བར་འགྱུར། ། ཞེས་དེ་ལ་མིག་ཕུག་པ་བཞིན་གྱི་དགག་པ་མཛད་པའི་ཕྱིར་རོ། ། གཉིས་པ་འཐད་པའི་ཕྱོགས་བསྒྲུབ་པ་ལ་སྤྱིར་ཆོས་ཅན་ལ་སྤྱི་དང་བྱེ་བྲག་གཉིས་ཡོད་པའི་དབང་གིས། དེའི་ཆོས་ཉིད་ལ་བདེ་གཤེགས་སྙིང་པོ་ཙམ་དང་།
བྱེ་བྲག་དུ་ཁམས་བདེ་བར་གཤེགས་པའི་སྙིང་པོ་གཉིས་སུ་བཤད་ལ། འདིར་དགོས་པའི་གནས་ནི་ཕྱི་མ་ཉིད་ཡིན་པས། དེའི་དོན་བཤད་ན། སྔ་མའི་དོན་ཡང་གོ་བར་ནུས་པས། འདིར་ཁམས་བདེ་བར་གཤེགས་པའི་སྙིང་པོའི་དོན་བཤད་ན། བདེ་བར་གཤེགས་པའི་སྙིང་པོ་དང་བདེ་གཤེགས་ཀྱི་ཁམས་གཉིས་ལས། དང་པོའི་དབང་དུ་བྱས་ནས་དེ་བཞིན་གཤེགས་པའི་སྙིང་པོའི་མདོ་ལས། དཔེར་ན་རིན་པོ་ཆེ་ལས་བྱས་པའི་དེ་བཞིན་གཤེགས་པའི་སྐུ་གཟུགས་རས་དྲི་མ་ཅན་གྱི་དྲི་མ་ཅན་གྱིས་དྲིལ་ཏེ་བྲན་མོའི་རྨ་བྲག་ཏུ་བཅུག་པ་ལས། རྗེ་བོས་བྲན་མོའི་རྨ་བྲག་དྲལ་ཏེ། རས་དྲི་མ་ཅན་བོར་ནས་རིན་པོ་ཆེའི་སྐུ་གཟུགས་ལ་རང་གི་མཆོད་གནས་བྱས་ལ།
གཞན་གྱིས་ཀྱང་ཚོགས་བསགས་པའི་རྟེན་དུ་གྱུར་པ་བཞིན་དུ། དེ་བཞིན་གཤེགས་པའི་སེམས་ཉིད་འོད་གསལ་བ་དེ་ཉིད་ཉོན་མོངས་པའི་དྲི་མས་སྦགས་ནས། སེམས་ཅན་གྱི་ལུས་ལ་གནས་ཀྱང་དེ་མ་ཤེས་པ་ལ། རྗེ་བོ་དང་འདྲ་བའི་དགེ་བའི་བཤེས་གཉེན་གྱི་གདམས་པ་ལ་བརྟེན་ནས།

དེ་བཞིན་གཤེགས་པའི་སྙིང་པོ་དང་དེ་རྟོགས་པར་བྱས་ནས། རང་ཡང་འཁོར་བ་ལས་ཐར་ལ་གཞན་ཡང་གྲོལ་བར་བྱེད་དོ། ། ཡང་དཔེར་ན་གསེར་གྱི་མགར་བས་འདག་པའི་སྦུབས་སུ་གསེར་གྱི་སེང་གེ་ལུགས་སུ་བླུགས་པ་ལས། འདག་པ་མ་ཆག་བར་དུ་སེང་གེའི་གཟུགས་མི་སྣང་ལ། མགར་བས་འདག་པ་ཐོ་བས་བཅག་པས་སེང་གེའི་གཟུགས་སུ་སྣང་བ་བཞིན་དུ། སེམས་ཅན་ཐམས་ཅད་དེ་བཞིན་གཤེགས་པའི་སྙིང་པོ་ཅན་ཡིན་ཡང་། འདག་པ་དང་འདྲ་བའི་ཉོན་མོངས་པས་གཡོགས་ནས། གསེར་གྱི་སེང་གེ་དང་འདྲ་བའི་སྙིང་པོ་མི་མཐོང་ལ། དེ་ཉིད་མགར་བ་དང་འདྲ་བའི་དགེ་བའི་བཤེས་གཉེན་གྱིས་མན་ངག་ཐོ་བ་དང་འདྲ་བས། འདག་པ་དང་འདྲ་བའི་ཉོན་མོངས་པ་བསལ་ནས། དེ་བཞིན་གཤེགས་པའི་སྙིང་པོ་གསེར་གྱི་སེང་གེ་དང་འདྲ་བ་རྟོགས་པར་འགྱུར་རོ། །
ཞེས་གསུངས་པ་འདིས་གཞི་ལམ་འབྲས་གསུམ་གྱི་སྐབས་ཀྱི་བདེ་གཤེགས་སྙིང་པོ་གསུམ་ཡོད་པ་ལས། གཞི་དུས་ཀྱི་བདེ་གཤེགས་སྙིང་པོ་དེ་བསྟན་པ་ཡིན་ལ། འོ་ན་དེ་གང་ཡིན་སྙམ་ན། སེམས་ཅན་ཐམས་ཅད་ཀྱི་རྒྱུད་ཀྱི་སེམས་ཀྱི་ཆོས་དབྱིངས་རང་བཞིན་གྱིས་རྣམ་པར་དག་པ་འདི་ལ་ཟེར་བ་ཡིན་ལ། འདིའི་སྟོབས་སོགས་དང་མཚན་དཔེས་བརྒྱན་པའི་འབྲས་དུས་ཀྱི་སངས་རྒྱས་དང་ཁྱད་པར་མེད་པར་བཤད་པ་ནི་དགོངས་པ་ཅན་ཡིན་ཏེ། འདི་ལ་དགོངས་གཞི། དགོས་པ། དངོས་ལ་གནོད་བྱེད་དང་གསུམ་ཡོད་པ་ལས། དང་པོ་དགོངས་གཞི་ནི། སེམས་ཅན་གྱི་སེམས་རང་བཞིན་གྱི་རྣམ་པར་དག་པའི་དག་པ་དང་།
དེ་བཞིན་གཤེགས་པ་རང་བཞིན་གྱི་རྣམ་པར་དག་པའི་དག་པ་ལ་དབྱེ་བ་མེད་པ་ལ་དགོངས་པ་ཡིན་ཏེ། མྱ་ངན་ལས་འདས་པའི་མདོ་ལས། བྱང་ཆུབ་སེམས་དཔའ་སེང་གེའི་སྒྲས་གསོལ་པ། སངས་རྒྱས་ཀྱི་རང་བཞིན་ཞེས་གང་ལ་བགྱི། བཅོམ་ལྡན་འདས་ཀྱིས་བཀའ་སྩལ་པ། རིགས་ཀྱི་བུ་ལེགས་པར་ཉོན་ལ་ཡིད་ལ་ཟུངས་ཤིག སངས་རྒྱས་ཀྱི་རང་བཞིན་ཞེས་བྱ་བ་ནི། སེམས་རང་བཞིན་དོན་དམ་པས་སྟོང་པའོ། ། དོན་དམ་པས་སྟོང་པ་ནི་ཡེ་ཤེས་སོ། ། དེ་ལ་སྟོང་པ་ཞེས་བྱ་བའི་སྟོང་པ་གཉིས་ཀ་མི་མཐོང་བའོ། །
སངས་རྒྱས་ཀྱི་རང་བཞིན་ལམ་དབུ་མ་མཐའ་གཉིས་དང་བྲལ་བར་རིག་པར་བྱའོ། ། རྟག་པ་མ་ཡིན་པ་གང་ཞེ་ན། རྐྱེན་ལས་མཐོང་བར་གྱུར་པའོ། ། ཆད་པ་མ་ཡིན་པ་གང་ཞེ་ན། མེད་པར་ལྟ་བ་དང་བྲལ་བའོ། ། ལམ་དབུ་མ་གང་ཞེ་ན། རྟག་པ་དང་ཆད་པ་གང་ཡང་མ་ཡིན་པའོ། ། དཔེར་ན། བ་ཁོག་པ་ཐ་དད་པ་ལ་འོ་མ་བཞོས་ནས་སྣོད་གཅིག་ཏུ་བླུག་ན། ཁ་དོག་དཀར་པོ་གཅིག་ཏུ་མཐུན་པ་བཞིན་དུ།
སེམས་ཅན་ཐམས་ཅད་དང་། ཐེག་པ་ཐམས་ཅད་དང་། སངས་རྒྱས་ཐམས་ཅད་སངས་རྒྱས་ཀྱི་རང་བཞིན་དུ་མཐུན་ནོ། ། དེ་ཅིའི་ཕྱིར་ཞེ་ན་ཐམས་ཅད་ཟག་པ་མེད་པར་མཐུན་པའི་ཕྱིར་རོ། ། ཞེས་གསུངས་ཤིང་། འཕགས་པ་ཀླུ་སྒྲུབ་ཀྱིས། འགྲོ་བ་འདི་ཡི་རང་བཞིན་གང་། ། དེ་བཞིན་གཤེགས་པའི་རང་བཞིན་ཉིད། ། དེ་བཞིན་གཤེགས་པའི་རང་བཞིན་མེད། ། འགྲོ་བ་འདི་ཡི་རང་བཞིན་མེད། །
ཅེས་གསུངས་པ་དང་། ཤེར་ཕྱིན་ལས། གཟུགས་རྣམ་པར་དག་པས་འབྲས་བུ་རྣམ་པར་དག་པ། འབྲས་བུ་རྣམ་པར་དག་པས། རྣམ་པ་ཐམས་ཅད་མཁྱེན་པ་ཉིད་རྣམ་པར་དག་པ་སྟེ། དེ་ལྟར་ན་གཟུགས་རྣམ་པར་དག་པས་འབྲས་བུ་རྣམ་པར་དག་པ་དང་། རྣམ་པ་ཐམས་ཅད་མཁྱེན་པ་ཉིད་འདི་ལ་གཉིས་སུ་མེད་དེ་གཉིས་སུ་བྱར་མེད། སོ་སོ་མ་ཡིན་ཐ་མི་དད་དོ། ། ཞེས་གསུངས་པའི་དོན་ལ་དགོངས་པ་ཡིན་ནོ། ། གཉིས་པ་དགོས་པ་ནི།
སྤྱིར་ཉེས་པ་ལྔ་སྤོང་བ་དང་། བྱེ་བྲག་ཏུ་གདུལ་བྱ་གང་དག་སྔོན་མུ་སྟེགས་ལ་སོགས་དངོས་འཛིན་གྱི་ལྟ་བ་གོམས་པས། སྟོང་ཉིད་ཀྱི་དོན་དངོས་སུ་བསྟན་ན་དེ་ལ་མི་འཇུག་པ་ཞུགས་པའི་ཆེད་ཡིན་ཏེ། དེ་ལ་དགོས་པ་དང་པོའི་དབང་དུ་བྱས་ནས་གསུངས་པ་ནི། རྒྱུད་བླ་མ་ལས། ཤེས་བྱ་ཐམས་ཅད་རྣམ་ཀུན་སྟོང་པ་ཞེས། ། གསུངས་ནས་ཡང་འདིར་རྒྱལ་རྣམས་སེམས་ཅན་ལ། ། སངས་རྒྱས་སྙིང་པོ་ཡོད་ཅེས་ཅི་སྟེ་གསུངས། ། སེམས་ཞུམ་སེམས་ཅན་དམན་ལ་བརྙས་པ་དང་། ། ཡང་དག་མི་འཛིན་ཡང་དག་ཆོས་ལ་བསྐུར། །
བདག་ཅག་ལྷག་པའི་སྐྱོན་ལྔ་གང་དག་ལ། ། ཡོད་པ་དེ་དག་དེ་སྤང་དོན་དུ་གསུངས། ། ཞེས་གསུངས་པ་ལྟར་ཡིན་ནོ། ། དགོས་པ་གཉིས་པའི་དབང་དུ་བྱས་ནས་གསུངས་པ་ནི། ལང་ཀར་གཤེགས་པར། བློ་གྲོས་ཆེན་པོ། དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་རྣམས་ནི། སྟོང་པ་ཉིད་དང་ཡང་དག་པའི་མཐའ་དང་། མ་སྐྱེས་པ་དང་། མཚན་མ་མེད་པ་དང་།
སྨོན་པ་མེད་པ་ལ་སོགས་པའི་ཚིག་གི་དོན་རྣམས་ལ། དེ་བཞིན་གཤེགས་པའི་སྙིང་པོ་བསྟན་པར་བྱས་ནས། བྱིས་པ་རྣམས་བདག་མེད་པས་འཇིགས་པར་གྱུར་པའི་གནས་སྤང་བའི་ཕྱིར་དུ། དོན་དེ་རྣམས་དེ་བཞིན་གཤེགས་པའི་སྙིང་པོའི་སྒོ་ནས་བསྟན་པས་རྣམ་པར་མི་རྟོག་པའི་གནས་སྣང་བ་མེད་པའི་སྤྱོད་ཡུལ་སྟོན་ཏེ། བློ་གྲོས་ཆེན་པོ། མ་འོངས་པ་དང་། ད་ལྟར་བྱུང་བའི་བྱང་ཆུབ་སེམས་དཔའ་ཆེན་པོ་རྣམས་ཀྱིས་བདག་ཏུ་ཞེན་པར་མི་བྱའོ། ། ཞེས་པ་ནས། བློ་གྲོས་ཆེན་པོ་དེ་ལྟར་དེ་བཞིན་གཤེགས་པ་རྣམས་ཀྱིས་མུ་སྟེགས་ཅན་བདག་ཏུ་སྨྲ་བ་ལ་མངོན་པར་ཞེན་པ་རྣམས་དྲང་བའི་ཕྱིར་དེའི་སྙིང་པོ་བསྟན་པས་དེ་བཞིན་གཤེགས་པའི་སྙིང་པོ་སྟོན་ཏོ། ། ཞེས་གསུངས་པའི་ཕྱིར་རོ། །
གསུམ་པ་དངོས་ལ་གནོད་བྱེད་ཀྱི་ཚད་མ་ནི། སེམས་ཅན་ཐམས་ཅད་ཀྱི་རྒྱུད་ལ། སྟོབས་སོགས་དང་། མཚན་དཔེས་བརྒྱན་ཅིང་རང་བཞིན་གྱིས་གྲུབ་པའི་རྟག་པ། བརྟན་པ། ཐེར་ཟུག་པའི་སངས་རྒྱས་རང་ཆས་སུ་ཡོད་པར་འདོད་ན། གྲངས་ཅན་གྱི་རིང་ལུགས་དང་ཁྱད་པར་མེད་པར་ཐལ་བར་འགྱུར་བ་ནི། ལང་ཀར་གཤེགས་པའི་མདོ་ལས། བཅོམ་ལྡན་འདས་ཀྱིས་མདོ་གཞན་བརྗོད་པ་ལས། དེ་བཞིན་གཤེགས་པའི་སྙིང་པོ་གསུངས་པ་དེ་བཅོམ་ལྡན་འདས་ཀྱི་རང་བཞིན་གྱི་འོད་གསལ་བས་རྣམ་པར་དག་པས།
ཐོག་མ་མེད་པ་ནས་རྣམ་པར་དག་པ་ཉིད། མཚན་སུམ་ཅུ་རྩ་གཉིས་དང་ལྡན་པ་སེམས་ཅན་ཐམས་ཅད་ཀྱི་ལུས་ཀྱི་ནང་ན་མཆིས་པར་བརྗོད་དེ། བཅོམ་ལྡན་འདས་རིན་པོ་ཆེ་རིན་ཐང་ཆེན་པོ་གོས་དྲི་མ་ཅན་གྱིས་ཡོངས་སུ་བཀྲིས་པ་ལྟར། ཕུང་པོ་དང་། ཁམས་དང་། སྐྱེ་མཆེད་ཀྱི་གོས་ཀྱིས་བཀྲིས་པ། འདོད་ཆགས་དང་། ཞེ་སྡང་དང་། གཏི་མུག་གི་ཟིལ་གྱིས་ནོན་པ་ཡོངས་སུ་རྟོག་པའི་དྲི་མ་ཅན་དུ་བྱས་པ། རྟག་པ།
བརྟན་པ། ཐེར་ཟུག་པར་བརྗོད་ན། བཅོམ་ལྡན་འདས་དེ་བཞིན་གཤེགས་པས། དེ་བཞིན་གཤེགས་པའི་སྙིང་པོ་སྨྲས་པ་འདི་ནི། མུ་སྟེགས་ཅན་གྱིས་བདག་ཏུ་སྨྲ་བ་དང་། ཇི་ལྟར་འདྲ་བ་མ་ལགས། བཅོམ་ལྡན་འདས། མུ་སྟེགས་ཅན་རྣམས་ཀྱང་། རྟག་པ། བྱེད་པ་པོ།
ཡོན་ཏན་མེད་པ། ཁྱབ་པ། མི་འཇིག་པ། ཞེས་བདག་ཏུ་སྨྲ་བ་སྟོན་པར་བགྱིད་དོ། ། བཅོམ་ལྡན་འདས་ཀྱིས་བཀའ་སྩལ་པ། བློ་གྲོས་ཆེན་པོ། ངས་དེ་བཞིན་གཤེགས་པའི་སྙིང་པོ་བསྟན་པ་ནི། མུ་སྟེགས་ཅན་གྱིས་བདག་ཏུ་སྨྲ་བ་དང་མཚུངས་པ་མ་ཡིན་ཏེ། བློ་གྲོས་ཆེན་པོ། དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་རྣམས་ཀྱིས་སྟོང་པ་ཉིད་དང་།
ཡང་དག་པའི་མཐའ་དང་། མྱ་ངན་ལས་འདས་པ་དང་། མ་སྐྱེས་པ་དང་། མཚན་མ་མེད་པའི་ཚིག་གི་དོན་རྣམས་ལ་དེ་བཞིན་གཤེགས་པའི་སྙིང་པོར་བསྟན་པར་བྱས་ནས། ཞེས་དགོངས་པ་ཅན་དུ་གསལ་བར་གསུངས་པའི་ཕྱིར་རོ། ། མདོར་ན་མདོ་ལས་སེམས་ཅན་གྱི་རྒྱུད་ལ། བདེ་བར་གཤེགས་པའི་སྙིང་པོ་མཚན་དཔེ་ལ་སོགས་པ་མཐར་ཐུག་གི་ཡོན་ཏན་གྱིས་བརྒྱན་པ་ཡོད་པར་གསུངས་པ་ནི། སྟོང་ཉིད་དོན་དམ་པའི་བདེན་པ་ལ་དགོངས་ནས་གསུངས་པ་ཡིན་པར། འཕགས་པ་ཀླུ་སྒྲུབ་ཀྱིས་ལེགས་པར་བཤད་པ་ཡིན་ཏེ། མདོ་ཀུན་ལས་བཏུས་ཀྱིས་སྟོང་ཉིད་དོན་དམ་པའི་བདེན་པ་བཤད་པའི་སྐབས་སུ་གོང་གི
ལང་ཀར་གཤེགས་པའི་ལུང་དེ་ཉིད་དྲངས་ནས་བཤད་པའི་ཕྱིར་ཏེ། ཇི་སྐད་དུ། སློབ་དཔོན་ཉིད་ཀྱིས་མཛད་པའི་མདོ་ཀུན་ལས་བཏུས་ལས། དེ་བཞིན་གཤེགས་པས་འདུལ་བའི་དབང་གིས་ཐེག་པའི་སྒོ་སྣ་ཚོགས་ཉེ་བར་སྟོན་པས། ཆོས་ཉིད་ཟབ་མོ་འདི་སྟོན་ཏོ། ། ཇི་ལྟར་ལང་ཀར་གཤེགས་པ་ལས། བློ་གྲོས་ཆེན་པོས་ཞུས་པ། བཅོམ་ལྡན་འདས་ཀྱིས་མདོ་གཞན་བརྗོད་པ་ལས། དེ་བཞིན་གཤེགས་པའི་སྙིང་པོ་གསུངས་པ་དེ། བཅོམ་ལྡན་འདས་ཀྱིས་བཀའ་རང་བཞིན་གྱི་འོད་གསལ་བ་རྣམ་པར་དག་པས།
ཐོག་མ་ནས་རྣམ་པར་དག་པ་ཉིད་མཚན་སུམ་ཅུ་རྩ་གཉིས་དང་ལྡན་པ། སེམས་ཅན་ཐམས་ཅད་ཀྱི་ལུས་ཀྱི་ནང་ན་མཆིས་པར་བརྗོད་དེ། ཞེས་པ་ནས། འདི་ལ་བློ་གྲོས་ཆེན་པོ། མ་འོངས་པ་དང་། ད་ལྟར་བྱང་ཆུབ་སེམས་དཔའ་ཆེན་པོ་རྣམས་ཀྱིས་བདག་ཏུ་མངོན་པར་ཞེན་པར་མི་བྱའོ། ། ཞེས་པའི་བར་གསལ་བར་དྲངས་པའི་ཕྱིར་རོ། ། གཉིས་པ་བདེ་བར་གཤེགས་པའི་ཁམས་ནི་སེམས་ཅན་གྱི་རྒྱུད་ཀྱི་སེམས་གསལ་རིག་ཏུ་གནས་པ། བདེ་སྡུག་ལ་སོགས་པ་འབྱུང་བའི་གཞིར་གྱུར་པ་འདི་ཉིད་ཡིན་ལ། འདི་སེམས་ཅན་ཐམས་ཅད་ཀྱི་རྒྱུད་ལ་ཡོད་པ་ཡིན་ཏེ།
རྒྱུད་བླ་མ་ལས། དེ་འདྲའི་བདེ་གཤེགས་ཁམས་མེད་ན། ། སྡུག་ལ་སྐྱོ་བར་མི་འགྱུར་ཞིང་། ། དོན་གཉེར་སྨོན་པའང་མེད་པར་འགྱུར། ། ཞེས་གསུངས་པའི་དོན་ནི་འདི་ཡིན་ནོ། ། ཁ་ཅིག་གོང་དུ་བཤད་པའི་བདེ་གཤེགས་སྙིང་པོ་དང་། བདེ་གཤེགས་ཀྱི་ཁམས་གཉིས་དོན་གཅིག་ཏུ་བྱས་ནས། འདི་ཡང་སྟོབས་སོགས་ཀྱི་ཡོན་ཏན་རྣམས་དང་ལྡན་པར་འདོད་པ་ནི་མི་འཐད་དེ། འདི་ལྟར་བདེ་གཤེགས་སྙིང་པོ་ནི་གོང་དུ་བཤད་པ་ལྟར་ཆོས་ཀྱི་དབྱིངས་ལ་ཟེར་བ་ཡིན་ལ། འདི་ནི་རྣམ་པར་ཤེས་པ་ཡིན་པའི་ཕྱིར་ཏེ།
རྒྱུད་བླ་མ་ལས། རིགས་ཁམས་སྦྲང་རྩི་དང་འདྲ་འདི་གཟིགས་ནས། ། ཞེས་གསུངས་ཤིང་། དེའི་རྒྱས་བཤད་དུ། ལུས་ཅན་ལ་ཡོད་ཟག་པ་མེད་པའི་ཤེས་པ་སྦྲང་མའི་རྩི་དང་མཚུངས། ། ཞེས་པའི་དོན་ཡིན་ནོ། ། འདིར་ཟག་པ་མེད་པ་ཞེས་གསུངས་པའི་དོན་ཡང་གོང་དུ་བཤད་པ་ལྟར། ཁམས་རང་གི་ངོ་བོ་གཉིས་མེད་དུ་གནས་ཤིང་། ཟག་པ་ཐམས་ཅད་གློ་བུར་དུ་གནས་པ་ལ་དགོངས་པ་ཡིན་ལ། འདི་ཡང་སྟོབས་སོགས་ཀྱི་ཡོན་ཏན་དང་ལྡན་པར་བཤད་པ་ལ་ཡང་དགོངས་གཞི་ནི།
འབྲས་དུས་ཀྱི་སངས་རྒྱས་ཀྱི་རྒྱུ་ཡིན་པས། མ་འོངས་པ་ན་འབྲས་དུས་ཀྱི་ཆོས་སྐུར་རུང་པ་ལ་དགོངས་པ་དང་། རང་གི་ངོ་བོ་སྟོང་པ་ཉིད་དང་དབྱེར་མེད་དུ་གནས་པ་ལ་དགོངས་པ་ཡིན་ཏེ། མདོ་ལས། ཤ་རིའི་བུ། ཆོས་ཀྱི་སྐུ་དེ་ཉིད་ཉོན་མོངས་པའི་སྦུབས་བྱེ་བ་མཐའ་ཡས་པས་བཏུམ་པ་འཁོར་བའི་རྒྱུན་གྱིས་ཁྱེར་བ། ཐོག་མ་དང་། ཐ་མ་མེད་པའི་འཁོར་བའི་འགྲོ་བར་འཆིང་བ་དང་། སྐྱེ་བ་དག་ཏུ་འཁོར་བ་ནི། སེམས་ཅན་གྱི་ཁམས་ཞེས་བརྗོད་དོ། །
ཤ་རིའི་བུ། ཆོས་སྐུ་དེ་ཉིད་འཁོར་བའི་རྒྱུན་གྱི་དུ་ཁ་ལས་སྐྱོབས་པར་གྱུར་པ། འདོད་པའི་ཡུལ་ཐམས་ཅད་ལས་ཆགས་པ་དང་བྲལ་བ། ཕ་རོལ་ཏུ་ཕྱིན་པ་བཅུའི་ཁོངས་སུ་གཏོགས་པ། ཆོས་ཀྱི་ཕུང་པོ་བརྒྱད་ཁྲི་བཞི་སྟོང་གིས་བྱང་ཆུབ་ཀྱི་སྤྱོད་པ་སྤྱད་པས་ན་བྱང་ཆུབ་སེམས་དཔའ་ཞེས་བརྗོད་དོ། ། ཤ་རིའི་བུ་ཆོས་ཀྱི་སྐུ་དེ་ཉིད་ཉོན་མོངས་པའི་སྦུབས་ཐམས་ཅད་ལ་གྲོལ་བ་དུ་ཁ་ཐམས་ཅད་ལས་འདས་པ། ཉེ་བའི་ཉོན་མོངས་པའི་དྲི་མ་མཐའ་དག་དང་བྲལ་བ། དག་པ། རྣམ་པར་དག་པ། མཆོག་ཏུ་ཡོངས་སུ་དག་པའི་ཆོས་ཉིད་ལ་གནས་པ།
སེམས་ཅན་ཐམས་ཅད་ཀྱིས་བལྟ་བར་བྱ་བའི་ས་ལ་བཞུགས་པ། ཤེས་བྱའི་ས་ཐམས་ཅད་གཉིས་སུ་མེད་པའི་སྐྱེས་བུའི་མཐུ་ཐོགས་པ་མེད་པའི་ཆོས་ཅན། ཆོས་ཐམས་ཅད་ཀྱི་དབང་ཕྱུག་གིས་སྟོབས་ཐོགས་པ་མེད་པ་ཐོབ་པ་ནི། དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་ཞེས་བརྗོད་དོ། ། ཞེས་གསུངས་པ་ཡིན་ལ། རྗེ་བཙུན་གྱིས་ཀྱང་། མ་དག་མ་དག་དག་པ་དང་། ། ཤིན་ཏུ་རྣམ་དག་གོ་རིམ་བཞིན། ། སེམས་ཅན་བྱང་ཆུབ་སེམས་དཔའ་དང་། ། དེ་བཞིན་གཤེགས་པ་ཞེས་བརྗོད་དོ། །
ཞེས་དང་། ཆོས་དབྱིངས་བསྟོད་པར། དེ་བཞིན་ས་བོན་ཐམས་ཅད་ལས། ། རྒྱུ་དང་འདྲ་བའི་འབྲས་བུ་འབྱུང་། ། ས་བོན་མེད་པར་འབྲས་ཡོད་པར། ། ཤེས་ལྡན་གང་གིས་བརྗོད་པར་ནུས། ། ས་བོན་གྱུར་པའི་ཁམས་དེ་ནི། ། ཆོས་རྣམས་ཀུན་གྱི་རྟེན་དུ་འདོད། ། རིམ་གྱིས་སྦྱོང་བར་གྱུར་པ་ལས། ། སངས་རྒྱས་གོ་འཕང་ཐོབ་པར་འགྱུར། །
ཞེས་དང་། ཡང་དེ་ཉིད་ལས། གནས་འདི་ཡོངས་སུ་གྱུར་པ་ན། ། ཆོས་ཀྱི་སྐུ་ཞེས་བརྗོད་པ་ཡིན། ། ཞེས་གསུངས་པ་ཡིན་ནོ། ། གཉིས་པ་དགོས་པ་ནི། གོང་དུ་བཤད་པ་ལྟར་ཉེས་པ་ལྔ་སྤོང་བའི་ཆེད་ཡིན་ཏེ། རྒྱུད་བླ་མ་ལས། ཉེས་པ་ལྔ་དག་སྤོང་བའི་ཕྱིར། ། ཁམས་ཡོད་ཅེས་ནི་བསྟན་པ་ཡིན། །
ཞེས་གསུངས་པ་ཡིན་ནོ། ། གསུམ་པ་དངོས་ལ་གནོད་བྱེད་ནི། གོང་དུ་བརྗོད་པ་ལྟར་ཡིན་ནོ། ། དེས་ན་སེམས་རང་གི་ངོ་བོ་གཉིས་མེད་དུ་གནས་ཤིང་སྤང་བྱ་ཐམས་ཅད་གློ་བུར་བ་ཡིན་པས། དྲི་མ་ཐམས་ཅད་སྤང་རུང་དང་ཡོན་ཏན་ཐམས་ཅད་སྐྱེ་རུང་གི་གཞི་ཡིན་ཏེ། བྲམ་ཟེ་ཆེན་པོས། སེམས་ཉིད་གཅིག་བུ་ཀུན་གྱི་ས་བོན་ཏེ། ། གང་ལ་སྲིད་དང་མྱ་ངན་འདས་འཕྲོ་བ། ། འདོད་པའི་འབྲས་བུ་ཐམས་ཅད་སྟེར་བྱེད་པའི། ། ཡིད་བཞིན་ནོར་འདྲའི་སེམས་ལ་ཕྱག་འཚལ་ལོ། །
ཞེས་གསུངས་པས་ཀྱང་དོན་འདི་བསྟན་པ་ཡིན་ནོ། ། འོ་ན་སེམས་རང་གི་ངོ་བོ་གཉིས་མེད་དུ་གནས་ན། སེམས་བཟང་ངན་ལ་སོགས་པ་གཉིས་སྣང་གི་ངོ་བོར་སྐྱེས་པ་དམིགས་པ་མ་ཡིན་ནམ་ཞེ་ན་མ་ཡིན་ཏེ། སེམས་ཀྱི་གཉིས་སྣང་ནི་ཆུའི་ཚ་བ་ལྟར་རྐྱེན་གཞན་གྱི་སྟོབས་ཀྱིས་གློ་བུར་དུ་འབྱུང་བ་ཡིན་ཏེ། ཆོས་དབྱིངས་བསྟོད་པ་ལས། ཇི་ལྟར་སོས་ཀའི་དུས་སུ་ཆུ། ། དྲོ་བོ་ཞེས་ནི་བརྗོད་པར་བྱ། ། དེ་ཉིད་གྲང་བའི་དུས་སུ་ནི། ། གྲང་ངོ་ཞེས་ནི་བརྗོད་པ་ཡིན། ། ཉོན་མོངས་དྲ་བས་གཡོགས་པ་ན། །
སེམས་ཅན་ཞེས་ནི་བརྗོད་པར་བྱ། ། དེ་ཉིད་ཉོན་མོངས་བྲལ་གྱུར་ན། ། སངས་རྒྱས་ཞེས་ནི་བརྗོད་པར་བྱ། ། ཞེས་གསུངས་པ་ལྟར་ཡིན་ནོ། ། དེས་ན་སེམས་ཀྱི་ངོ་བོ་ཤེལ་སྒོང་ཡོངས་སུ་དག་པ་ལྟར་ཕྱོགས་གང་དུ་ཡང་མ་ངེས་པ་སྟེ། དཔལ་གདན་བཞིའི་རྒྱུད་ལས། ཤེལ་དང་མཚུངས་པའི་སེམས་ལ་ནི། ། སྐྱོན་དང་ཡོན་ཏན་སེམས་པ་མེད། ། སྦྱོར་བ་ཡུལ་དུ་འཇུག་པ་ཡི། ། འཁོར་བའི་སྐྱོན་གྱིས་གོས་པ་མིན། །
ཞེས་གསུངས་པ་ཡིན་ནོ། ། སེམས་ཉིད་འདི་ཤེལ་དང་དཔེ་དོན་མཚུངས་ཚུལ་ཡང་། དཔལ་གདོང་དྲུག་གི་རྒྱུད་ལས། ཤེལ་ལས་ཚོན་ནི་ཇི་བཞིན་དུ། ། ཞེས་གསུངས་པ་ལྟར། ཤེལ་སྒོང་ཡོངས་སུ་དག་པ་དེ་ཉིད་ཁ་དོག་སྣ་ཚོགས་པའི་ཚོན་དང་འཕྲད་པའི་ཚེ། རྐྱེན་དེའི་སྟོབས་ཀྱིས་ཁ་དོག་སྣ་ཚོགས་པའི་ངོ་བོར་སྐྱེ་བ་ལྟར་སྣང་ཡང་། སྔོ་སེར་སོགས་ནི་དེའི་རང་བཞིན་དུ་མ་གྲུབ་ཅིང་། ཤེལ་སྒོང་རང་གི་ངོ་བོ་ནི་སེར་སྔོ་ལ་སོགས་པ་ཁ་དོག་སྣ་ཚོགས་དང་འབྲལ་རུང་དུ་ཡོད་པ་ལྟར། དེ་བཞིན་དུ་སེམས་རང་གི་ངོ་བོ་གཉིས་མེད་དུ་གནས་པ་ཡིན་ན་ཡང་།
ཐོག་མ་མེད་པ་ནས་རྗེས་སུ་ཞུགས་པའི་མ་རིག་པའི་བག་ཆགས་ཀྱི་དབང་གིས། བཟང་ངན་ལ་སོགས་པ་གཉིས་སྣང་གི་ངོ་བོར་སྐྱེས་པ་ལྟར་སྣང་ཡང་བག་ཆགས་རྣམས་ནི་སེམས་ཀྱི་ངོ་བོར་མ་གྲུབ་ཅིང་། སེམས་ཀྱི་ངོ་བོ་དྲི་མ་རྣམས་དང་བྲལ་རུང་དུ་ཡོད་པའི་ཕྱིར།། ༈ །།བཞི་པ་མཐར་ཐུག་གི་འབྲས་བུ་དེ་ཉིད་ཐེག་པ་གསུམ་ཆར་གྱི་ཐོབ་བྱའི་འབྲས་བུར་བསྟན་པ་ནི། དཔལ་སམ་བུ་ཊི་ལས། གང་ཕྱིར་ཆོས་ནི་དུ་མས་ནི། ། ཆུ་བོ་རྒྱུན་གྱི་རྒྱ་མཚོ་ལྟར། ། ཐར་པ་ཉིད་ནི་གཅིག་པུ་ཉིད། ། མང་པོར་དམིགས་པར་མི་འགྱུར་རོ། ། ཞེས་དང་།
མཚན་ཡང་དག་པར་བརྗོད་པ་ལས། ཐེག་པ་གསུམ་གྱི་ངེས་འབྱུང་ལ། ། ཐེག་པ་གཅིག་གི་འབྲས་བུ་གནས། ། ཞེས་གསུངས་ལ། དེའི་དོན་ནི། གནས་སྐབས་ཀྱི་ཐེག་པ་གསུམ་གྱི་ལམ་དང་འབྲས་བུའི་ཡོན་ཏན་ཐམས་ཅད་རང་གནས་སུ་མི་སྡོད་པར་མཐར་ཐུག་གི་འབྲས་བུའི་ཐེག་པ་ཐམས་ཅད་མཁྱེན་པའི་ཡེ་ཤེས་སུ་འབབ་པ་དང་། སྒྲིབ་གཉིས་བག་ཆགས་དང་བཅས་པ་སྤངས་པའི་ཐར་པ་ནི་ཐམས་ཅད་མཁྱེན་པའི་གོ་འཕང་གཅིག་པུ་ཡིན་པར་བསྟན་པ་ཡིན་ནོ། ། འོ་ན་ཐེག་པ་གསུམ་ཆར་གྱི་ཡོན་ཏན་ཐམས་ཅད་ཐམས་ཅད་མཁྱེན་པའི་ཡེ་ཤེས་ལ་འབབ་པ་ཡིན་ན། ཉན་རང་གི་སེམས་བསྐྱེད་པ་ཐམས་ཅད་མཁྱེན་པའི་གེགས་སུ་བཤད་པ་མ་ཡིན་ནམ་ཞེ་ན་སྐྱོན་མེད་དེ། ངེས་པའི་ལེའུ་ལས།
འཇམ་དཔལ་གལ་ཏེ་དེ་བཞིན་གཤེགས་པས་སེམས་ཅན་ཁ་ཅིག་ལ་ནི་ཐེག་པ་ཆེན་པོ་སྟོན། ཁ་ཅིག་ལ་ནི་རང་སངས་རྒྱས་ཀྱི་ཐེག་པ་སྟོན། ཁ་ཅིག་ལ་ནི་ཉན་ཐོས་ཀྱི་ཐེག་པ་སྟོན་ན། དེ་ནི་དེ་བཞིན་གཤེགས་པ་སེམས་ཡོངས་སུ་མ་དག་པར་འགྱུར་རོ། ། སེམས་མ་སྙོམ་པ་ཉིད་དུ་ཡང་འགྱུར་རོ། ། མངོན་པར་ཞེན་པའི་སྐྱོན་དུ་ཡང་འགྱུར་རོ། ། སྙིང་རྗེ་ཆེན་པོ་ཕྱོགས་གཅིག་པར་འགྱུར་རོ། ། འདུ་ཤེས་ཐ་དད་པའི་སྐྱོན་དུ་ཡང་འགྱུར་རོ། ། ངས་ཆོས་ལ་སློབ་དཔོན་གྱི་དཔེ་མཁྱུད་བྱས་པར་ཡང་འགྱུར་རོ། ། འཇམ་དཔལ་ངས་སེམས་ཅན་རྣམས་ལ་ཆོས་གང་དང་གང་བསྟན་པ་དེ་དག་ཐམས་ཅད་ནི་འདི་ལྟ་སྟེ།
ཐམས་ཅད་མཁྱེན་པའི་ཡེ་ཤེས་ཐོབ་པར་བྱ་བའི་ཕྱིར། བྱང་ཆུབ་ལ་གཞོལ་བ། ཐེག་པ་ཆེན་པོ་ལ་འབབ་པ། ཐམས་ཅད་མཁྱེན་པ་ཉིད་བསྒྲུབ་པ། ཡུལ་གཅིག་ཏུ་ཡང་དག་པར་ཕྱིན་པར་བྱེད་པ་སྟེ། དེ་བས་ང་ལ་ཐེག་པ་ཐ་དད་པ་དགོས་པ་མེད་དོ། ། ཞེས་དང་། དམ་ཆོས་པདྨ་དཀར་པོ་ལས། གལ་ཏེ་ང་ཡིས་ཐེག་པ་དམན་པ་ལ། ། སེམས་ཅན་འགའ་ཞིག་བཀོད་པར་གྱུར་ན་ནི། །
ང་ལ་སེར་སྣའི་ཉེས་གྱུར་ལེགས་མ་ཡིན། ། ཐེག་པ་གཅིག་སྟེ་གཉིས་པ་ཡོད་མ་ཡིན། ། གསུམ་པ་ནམ་ཡང་ཡོད་མིན་འཇིག་རྟེན་ན། ། སྐྱེས་བུ་མཆོག་གང་ཐབས་ཀྱི་ཐེག་པ་གང་། ། སྣ་ཚོགས་ཉེ་བར་སྟོན་པ་མཛད་མ་གཏོགས། ། ཞེས་གསུངས་ཤིང་། མདོར་ན་བཅོམ་ལྡན་འདས་ཀྱིས་ཐེག་པ་གསུམ་གྱིས་བསྡུས་པའི་ཆོས་ཐམས་ཅད་རྣམ་མཁྱེན་ཐོབ་བྱེད་ཀྱི་ཡན་ལག་ཏུ་གསུངས་པས། སྔར་བཤད་པའི་ཡན་ལག་བདུན་ལྡན་གྱི་རྡོ་རྗེ་འཆང་ཆེན་པོ་ནི། རྡོ་རྗེ་ཐེག་པའི་ལམ་གྱི་ཐོབ་བྱ་ཁོ་ནར་མ་ཟད། ཕར་ཕྱིན་གྱི་ལམ་ནས་ཉན་རང་གི་ཐེག་པའི་བར་གྱི་ལམ་ཐམས་ཅད་ཀྱི་ཐོབ་བྱ་ཡིན་ནོ།།
༈ །།སྤྱི་དོན་ལྔ་པ་དེ་ལྟ་བུའི་འབྲས་བུ་ཐོབ་ཟིན་པའི་དུས་སྲིད་མི་སྲིད་ཀྱི་མཐའ་དཔྱད་པའི་སྒོ་ནས་འཁོར་བ་ལ་མཐའ་མེད་པར་བསྟན་པ་ནི། དེ་ཡང་གོང་དུ་བཤད་པ་ལྟར་སེམས་ཅན་ཐམས་ཅད་སངས་རྒྱ་རུང་ཡིན་ཡང་། སངས་རྒྱས་ཟིན་པའི་དུས་མི་སྲིད་དེ། འདི་ལ་ལུང་དང་རིགས་པ་གཉིས་ལས། དང་པོ་ནི། མདོ་སྡེ་རྒྱན་ལས། རྒྱུན་མཐའ་ཡས་དང་སེམས་ཅན་ཟད་མེད་དང་། ། མཁྱེན་དང་བརྩེ་དང་འཕྲུལ་དང་ཕུན་ཚོགས་དང་། ། ཆོས་ཀྱི་དབང་ཕྱུག་འཆི་བའི་བདུད་བཅོམ་ལ། ། ངོ་བོ་མེད་ཅིང་འཇིག་རྟེན་མགོན་པོ་རྟག །
ཅེས་གསུངས་ཤིང་སྡུད་པ་ལས། མ་རིག་འཁྲུལ་འཁོར་འདི་ལ་ཟད་མེད་འཕེལ་བ་མེད། ། ཅེས་སེམས་ཅན་ཟད་ཟིན་པའི་དུས་མི་སྲིད་པར་བསྟན་པ་ཡིན་ནོ། ། གཉིས་པ་རིགས་པ་ནི། གལ་ཏེ་སེམས་ཅན་ཟད་ནས་འཁོར་བ་སྟོང་པའི་དུས་སྲིད་ན། འོག་མིན་ན་བཞུགས་པའི་ལོངས་སྤྱོད་རྫོགས་པའི་སྐུའི་འཁོར་དུ་གྱུར་པའི་བྱང་ཆུབ་སེམས་དཔའ་རྣམས་རྒྱུན་ཆད་པའི་དུས་སྲིད་པས། དེ་ངེས་པ་ལྔ་ལྡན་གྱི་གཟུགས་སྐུ་མཐར་ཐུག་མ་ཡིན་པར་འགྱུར་ཞིང་། གཞན་ཡང་འཁོར་བ་དེ་ཐོག་མ་དང་མཐའ་མ་མེད་པ་སྟོང་པ་ཉིད་ཀྱི་སྟོང་གཞིའི་ཆོས་ཅན་མ་ཡིན་པར་འགྱུར་རོ། ། ཞེས་མཁས་པ་རྣམས་ཀྱིས་ཐལ་བ་འཕེན་པ་བཟློག་ཏུ་མེད་དོ། ། གལ་ཏེ་ལོངས་སྤྱོད་རྫོགས་པའི་སྐུ་ངེས་པ་ལྔ་ལྡན་དུ་བཤད་པ་ཡང་འཁོར་བ་མ་སྟོང་གི་བར་ལ་དགོངས་པ་ཡིན་ནོ་ཞེ་ན།
དེ་ལྟར་སྟོན་བྱེད་ཀྱི་ལུང་རིགས་གང་ཡང་མེད་ཅིང་། སློབ་དཔོན་ཟླ་བ་གྲགས་པས་འཇུག་པ་ལས། བདེ་བར་གཤེགས་པ་མ་ལུས་ཕྱོགས་ཞིང་ཐ་དད་ན། ། ཕྲ་རབ་རྡུལ་གྱི་རྡུལ་རྣམས་ཇི་སྙེད་པ། ། བྱང་ཆུབ་མཆོག་རབ་དམ་པར་གཤེགས་པའི་བསྐལ་པ་དེ་སྙེད་ནི། ། འོན་ཀྱང་ཁྱེད་ཀྱི་གསང་བ་འདི་ནི་སྙེད་ཀྱི་མ་ལགས་སོ། ། རྒྱལ་བས་ཇི་སྲིད་འཇིག་རྟེན་མཐའ་དག་མཆོག་ཏུ་རབ་ཞི་བར། ། འགྲོ་བ་མིན་ཞིང་ནམ་མཁའ་འཇིག་པར་འགྱུར་མེད་དེ་སྲིད་དུ། ། ཤེས་རབ་ཡུམ་གྱིས་བསྐྱེད་པ་ཁྱེད་ལ་ཐུགས་བརྩེའི་མ་མ་ཡི། ། ཚུལ་ལུགས་མེད་པར་རབ་ཏུ་ཞི་བར་གྱུར་པ་ག་ལ་མངའ། །
ཞེས་ནམ་མཁའ་ཞིག་ཤིག་འགྱུར་བ་མེད་པ་དེ་སྲིད་དུ་སེམས་ཅན་གྱི་དོན་ལ་བཞུགས་པར་བཤད་པ་དང་འགལ་བའི་ཕྱིར་རོ།། ༈ །།སྤྱི་དོན་དྲུག་པ། མཐར་་་་་་མཐར་ཐུག་གི་འབྲས་བུ་ཐོབ་པ་སྔགས་ལ་བལྟོས་དགོས་པའི་རྒྱས་བཤད་འདི་རྣམས་རྗེ་རྡོ་རྗེ་འཆང་གི་འཇིགས་བྱེད་ཀྱི་རྣམ་བཤད་རྡོ་རྗེ་ཉུག་བུའི་སྤྱི་དོན་རང་ནས་ཇི་ལྟར་འབྱུང་བ་བཞིན་བཀོད་པ་ཡིན་གྱི། ཁོ་བོས་སྣོན་འཕྲི་གང་ཡང་བྱས་པ་མེད་པས་ཤེས་རློམ་ཅན་དག་གིས་རང་གིས་མ་གོ་བ་རྒྱུ་མཚན་དུ་བྱས་ནས་སྒྲོ་བསྐུར་གྱི་གནས་སུ་མ་བྱེད་ཅིག སྔགས་ཀྱི་ལམ་ལ་མ་བརྟེན་པར་མཐར་ཐུག་གི་འབྲས་བུ་མངོན་དུ་བྱེད་མི་ནུས་པར་བསྟན་པའི་སྒོ་ནས་འབྲས་བུ་ལ་མཆོག་དམན་གྱི་ཁྱད་པར་ཡོད་པ་བསྟན་པ་ལ་གཉིས། རང་ལུགས་རྡོ་རྗེ་འཆང་གི་དགོངས་པ་ལ་གཞན་གྱི་ལོག་རྟོག་གི་མཐའ་འབྱུང་ཚུལ་བརྗོད་པ་དང་། ལོག་རྟོག་གི་མཐའ་དེ་སྤངས་པའི་སྒོ་ནས་རང་ལུགས་རྒྱུད་འགྲེལ་རྣམས་ཀྱི་དགོངས་པར་སྒྲུབ་པའོ། ། དང་པོ་ནི། ཆོས་ཀྱི་སྤྱན་དང་ལྡན་པའི་སྙིགས་དུས་ཀྱི་རྡོ་རྗེ་འཆང་ཆེན་པོ་རྗེ་བཙུན་ས་སྐྱ་པ་ཡབ་སྲས་རྣམས་ཀྱིས། ཕར་ཕྱིན་གྱི་ལམ་གྱིས་སྔགས་ལ་མ་བརྟེན་པར་བཅུ་གསུམ་རྡོ་རྗེ་འཛིན་པའི་ས་མངོན་དུ་བྱེད་མི་ནུས་ལ།
དེ་མངོན་དུ་བྱེད་པ་ལ་རྡོ་རྗེ་ཐེག་པའི་ལམ་ལ་བརྟེན་དགོས་པས། ཕར་ཕྱིན་གྱི་ལམ་གྱིས་མངོན་དུ་བྱེད་ནུས་པ་ཕར་ཕྱིན་པ་རང་གིས་འདོད་པའི་ཀུན་ཏུ་འོད་ཀྱི་ས་ཙམ་དང་། བཅུ་གསུམ་རྡོ་རྗེ་འཛིན་པའི་ས་ལ་མཆོག་དམན་གྱི་ཁྱད་པར་ཆེ་བར་ཞལ་གྱིས་བཞེས་པ་ལ། འགའ་ཞིག་འདི་ལྟར་སྨྲ་བར་བྱེད་དེ། ཁ་ཅིག་ན་རེ།་་་་་ རང་ལུགས་ཀྱི་ཀུན་མཁྱེན་དགའ་གདོང་པ་དང་། གཞན་གྱིའང་རྟོག་གེ་བ་དགེ་ལེགས་དཔལ་བ་སོགས། ཐེག་པ་གཉིས་ཀྱི་ལམ་ལ་མཆོག་དམན་ཡོད་ན། ཐོབ་བྱའི་སངས་རྒྱས་ལ་མཆོག་དམན་ཡོད་དགོས་ཏེ། རྒྱུ་ལ་ཁྱད་པར་ཡོད་ན་འབྲས་བུ་ལ་ཁྱད་པར་མེད་པར་འགལ་བའི་ཕྱིར་ཏེ།
དེ་ལྟར་ཡིན་ན་རྒྱུའི་ཁྱད་པར་དོན་མེད་པ་ཉིད་དུ་འགྱུར་བའི་ཕྱིར་རོ། ། དེས་ན་བཅུ་གཅིག་ཀུན་ཏུ་འོད་ཀྱི་ས་ནི་རྡོ་རྗེ་འཆང་གི་གོ་འཕང་ལས་དམན་པ་ཡིན་ཏེ། ཁ་སྦྱོར་གྱི་བརྟག་པ་དང་པོའི་རབ་བྱེད་བཞི་པ་ལས། མདོར་བསྡུས་པས་ནི་སངས་རྒྱས་ཉིད། ། བསྐལ་པ་བྱེ་བ་བསམ་ཡས་པ། ། ཅི་སྲིད་སངས་རྒྱས་གང་ཐོབ་པ། ། གང་གི་དམ་པའི་བདེ་བས་ཁྱོད། ། སྐྱེ་བ་འདིར་ནི་ཐོབ་པར་འགྱུར། ། ཡང་ན་རྡོ་རྗེ་འཛིན་པ་ཉིད། ། ཅེས་བསྐལ་པ་བྱེ་བ་གྲངས་མེད་ཀྱིས་ཐོབ་པའི་སངས་རྒྱས་དང་།
རྡོ་རྗེ་འཆང་གཉིས་སོ་སོར་བཤད་པའི་ཕྱིར་དང་། ཡང་དེ་ཉིད་ལས། སྐྱེ་བ་འདིར་སངས་རྒྱས་ཉིད་དམ། རྡོ་རྗེ་སེམས་དཔའ་ཐོབ་འགྱུར་ཏེ། གང་དག་བསམ་གྱིས་མི་ཁྱབ་པའི་གནས་མ་ཐོབ་པ་དེ་ནི་བདེ་བར་གཤེགས་པ་སྟེ་སངས་རྒྱས་ཡིན་ལ། མཚན་གཞི་མཚོན་པར་བྱེད་པ་ནི་རྡོ་རྗེ་སེམས་དཔའ་ཡང་དག་པར་གསུངས་སོ། ། ཞེས་བཤད་པའི་ཕྱིར། ཞེས་ཟེར་རོ། ། འདི་ནི་འཐད་པ་མ་ཡིན་ཏེ། ལུང་དེས་བླ་མེད་ཀྱི་ལམ་གྱིས་ཚེ་གཅིག་ལ།
ཡང་ན་ཕར་ཕྱིན་ནས་བཤད་པའི་ཀུན་ཏུ་འོད་འགྲུབ་ལ། ཡང་ན་སྔགས་ནས་བཤད་པའི་རྡོ་རྗེ་འཆང་འགྲུབ། ཅེས་སྟོན་པ་མིན་པའི་ཕྱིར་དང་། བསྐལ་པ་བྱེ་བ་གྲངས་མེད་ཀྱིས་ཐོབ་པར་བྱ་བའི་སངས་རྒྱས་དང་། བཅུ་གཅིག་ཀུན་ཏུ་འོད་ཀྱི་ས་དེ་གཉིས་ཁྱད་པར་མེད་པར་ཕར་ཕྱིན་གྱི་ཐེག་པ་བས་ཀྱང་མི་འདོད་པའི་ཕྱིར་རོ། ། འདི་ལྟར་བསྐལ་པ་གྲངས་མེད་ཀྱིས་ཐོབ་པར་བྱ་བའི་སངས་རྒྱས་དེ་ལ་གཉིས་སུ་བྱས་པའི་སངས་རྒྱས་ནི། མངོན་རྟོགས་རྒྱན་ལས། ས་དགུ་འདས་ནས་ཡེ་ཤེས་ནི། ། གང་གིས་སངས་རྒྱས་སར་གནས་པ། ། དེ་ནི་བྱང་ཆུབ་སེམས་དཔའི་ས། །
བཅུ་པ་ཡིན་པར་ཤེས་པར་བྱ། ། ཞེས་ས་བཅུ་པ་ལ་སངས་རྒྱས་སུ་གསུངས་པ་དེ་ཡིན་ལ། རྡོ་རྗེ་འཆང་གི་ས་ནི་བཅུ་གཅིག་པ་ཡིན་པའི་ཕྱིར་རོ། ། སྔགས་ནས་ས་བཅུ་གཉིས་དང་བཅུ་གསུམ་དང་བཅུ་བཞིར་བཤད་པ་ཡོད་ཀྱང་། དེ་དག་ནི་ཕར་ཕྱིན་ནས་བཤད་པའི་ས་རྣམས་དང་དབྱེ་བསྡུ་ཡིན་པར་རྒྱ་གར་གྱི་མཁས་པས་བཤད་དེ་འབྲས་བུའི་སྐབས་སུ་འཆད་པར་འགྱུར་རོ། ། དེས་ན་བཅུ་གཅིག་ཀུན་ཏུ་འོད་ཀྱི་ས་ཉིད་རྡོ་རྗེ་འཆང་གི་ས་དང་དོན་གཅིག་ཏུ་བྱས་ལ། དེ་ཉིད་མདོ་སྡེ་ལས་གྲངས་མེད་གསུམ་དང་། རྒྱུད་སྡེ་ནས་ཚེ་གཅིག་ལ་འགྲུབ་པར་གསུངས་པར་ཤེས་པར་བྱ་བའི་རྡོ་རྗེ་འཆང་ཞེས་གསུངས་པས། ཕར་ཕྱིན་གྱི་ལམ་གྱི་འབྲས་བུ་མིན་ནོ་སྙམ་དུ་བཟུང་སྟེ། དེ་ཁོ་ན་ཉིད་གྲུབ་པའི་རབ་ཏུ་བྱེད་པ་ལས།
དཔལ་བདེ་བ་ཆེན་པོ་རྡོ་རྗེ་སེམས་དཔའི་ལམ་གཞན་དག་གིས་བསྐལ་པ་དུ་མ་གྲངས་མེད་པས་རྟོགས་པར་བྱ་བ། རྡོ་རྗེ་ཐེག་པའི་ཐབས་དང་ལྡན་པ་རྣམས་ཀྱིས་ཚེ་འདི་ཉིད་ལ་དཀའ་བ་མེད་པར་བསྒྲུབ་པར་བྱ་བ། ཞེས་རྡོ་རྗེ་འཆང་ཉིད་ལམ་གཉིས་ཀའི་ཐོབ་བྱར་དཔལ་ལྡན་ཞི་བ་མཚོས་གསུངས་པ་ལྟར་བྱའོ། ། ཁ་སྦྱོར་གྱི་ལུང་དེའི་འགྲེལ་པ་མན་སྙེ་ལས་ཀྱང་། སངས་རྒྱས་ཉིད་ནི་ས་བཅུའི་དབང་ཕྱུག་གོ ། སངས་རྒྱས་ཉིད་ནི་ཁྱད་པར་གྱི་ལམ་ཐོབ་པ་ཉིད་དོ། ། རྡོ་རྗེ་འཛིན་པ་ཉིད་ནི་ས་བཅུ་གཅིག་གི་དབང་ཕྱུག་ཉིད་དོ། ། ཞེས་གསུངས་ཤིང་། ཚུལ་གསུམ་སྒྲོན་མེ་ལས། དོན་གཅིག་ན་ཡང་མ་རྨོངས་དང་། །
ཞེས་པའི་དོན། སྔགས་དང་ཕར་ཕྱིན་གཉིས་ཐོབ་བྱའི་འབྲས་བུ་དོན་གཅིག་ཏུ་རང་ཉིད་ཀྱིས་ཁས་ལེན་པའི་ཕྱིར་རོ། ། གཞན་ཡང་ཕར་ཕྱིན་ནས་ཀུན་ཏུ་འོད་ཀྱི་ས་བརྙེས་པ་དེ་སྒྲིབ་གཉིས་བག་ཆགས་དང་བཅས་པ་ཐམས་ཅད་སྤངས་ཤིང་། སྟོབས་དང་། མི་འཇིགས་པ་དང་། མ་འདྲེས་པ་ལ་སོགས་པའི་སངས་རྒྱས་ཀྱི་ཡོན་ཏན་ཐམས་ཅད་ཐོབ་པར་གསུངས་པས། དེར་བཤད་པའི་སངས་རྒྱས་དེ་ལས་ལྷག་པོ་ཡོད་ན་ནི་སྒྲིབ་གཉིས་བག་ཆགས་དང་བཅས་པ་སྤངས་ཀྱང་ད་དུང་སྐྱོན་མ་ཟད་པ་དང་། སྟོབས་བཅུ་ལ་སོགས་པའི་ཟག་མེད་གྱི་ཡོན་ཏན་བརྒྱ་ཞེ་བཞི་སོགས་ཐོབ་ཀྱང་། ད་དུང་ཡོན་ཏན་རྫོགས་པར་མ་ཐོབ་པར་ཁས་ལེན་དགོས་པར་འགྱུར་རོ། ། དེས་ན་དེ་འདྲ་བའི་གོ་འཕང་དེར་སྔགས་ཀྱི་ལམ་ལ་མ་ལྟོས་པར།
ཕར་ཕྱིན་ནས་བཤད་པའི་ལམ་ཙམ་གྱིས་བགྲོད་ནུས་མི་ནུས་དཔྱད་ན། རྒྱ་གར་གྱི་མཁས་པ་མང་པོས་མཛད་སྣང་བ་ལྟར་དཔྱད་ན་རིགས་མོད་ཀྱང་། ཀུན་ཏུ་འོད་ཀྱི་སའི་བར་དུ་ཕར་ཕྱིན་གྱི་ལམ་རྐྱང་པས་བསྒྲོད་ནུས་པར་ཁས་བླངས་ནས་དེ་ལྟར་ཡིན་ཀྱང་། ད་དུང་དེ་ལས་གོང་དུ་བསྒྲོད་པར་བྱ་བ་ཡོད་དོ་ཞེས་པ་ནི་འཐད་པར་མ་མཐོང་ངོ་། ། ལམ་གཉིས་ཀྱིས་བསྒྲོད་པ་ལ་གྲངས་མེད་ལ་མ་ལྟོས་པར་འཚང་རྒྱ་ནུས་མི་ནུས་ཀྱི་མཆོག་དམན་བྱུང་ཡང་། འབྲས་བུ་བཟང་ངན་དུ་བྱེད་པའི་རྒྱུར་མ་སོང་བས། རྒྱུའི་ཁྱད་པར་དོན་མེད་དུ་བསྒྲུབ་མི་ནུས་ཏེ། འབྲས་བུ་ལ་བཟང་ངན་གྱི་ཁྱད་པར་མ་བྱུང་ཡང་། འབྲས་བུ་ལ་ཉེ་རིང་གི་ཁྱད་པར་ཆེན་པོ་འབྱུང་བའི་ཕྱིར་རོ། ། ཞེས་ཟེར་རོ།།
༈ །།གཉིས་པ་ལོག་རྟོག་གི་མཐའ་དེ་སྤོང་བའི་སྒོ་ནས་རང་ལུགས་རྒྱུད་འགྲེལ་རྣམས་ཀྱི་དགོངས་པར་བསྟན་པ་ལ་གསུམ། སྔགས་ཀྱི་ཐེག་པའི་ལམ་དང་། ཕར་ཕྱིན་གྱི་ཐེག་པའི་ལམ་གཉིས་ལ་མཆོག་དམན་ཡོད་ན། དེའི་ཐོབ་བྱའི་འབྲས་བུ་ལ་མཆོག་དམན་ཡོད་དགོས་པར་བསྟན་པ་དང་། ཐེག་པ་གཉིས་ཀྱི་ལམ་ལ་མཆོག་དམན་གྱི་ཁྱད་པར་ཡོད་པའི་རྒྱུ་མཚན་གྱིས། ལམ་གཉིས་ཀྱི་ཐོབ་བྱའི་འབྲས་བུ་ལ་མཆོག་དམན་གྱི་ཁྱད་པར་ཡོད་པའི་རྒྱུ་མཚན་རྒྱས་པར་བཤད་པ་དང་། དེ་ལ་རྩོད་པ་སྤོང་བའོ། ། དང་པོ་ནི། དཔལ་ཁ་སྦྱོར་གྱི་ཕྱི་མ་ལས། དཔེར་ན་ཀེ་ཊ་ཀའི་མེ་ཏོག་གླང་པོ་ཆེས་ཟོས་ན་གླ་རྩི་ལ་སོགས་པའི་དངོས་པོར་འགྱུར་རོ། །
གླང་པོ་ཆེ་ཕལ་པས་ཟོས་ན་རྩིའི་དངོས་པོར་འགྱུར་རོ། ། དེ་བས་ན་དེ་ལ་ཀེ་ཊ་ཀའི་མེ་ཏོག་གི་སྐྱོན་ནི་མ་ཡིན་ནོ། ། དེ་བཞིན་དུ་འདོད་ཆགས་ལ་སོགས་པའི་ཡང་རྣམ་པར་དག་པའི་རིམ་པ་ལ་གནས་པས། བསམ་པའི་ཁྱད་པར་གྱིས་སྦྱོར་བ་ལས་ཁྱད་པར་དུ་འཕགས་པ་ཉིད་ཀྱི་འབྲས་བུ་བྱེད་དོ། ། དཔེར་ན་འོ་མ་སྦྲུལ་ལ་སོགས་པས་འཐུངས་ན་དུག་གི་དངོས་པོར་འགྱུར་རོ། ། གཞན་སྐྱེས་བུས་འཐུངས་ན་བདུད་རྩིའི་དངོས་པོ་སྐྱེ་བར་འགྱུར་རོ། ། དེ་ལྟར་རིགས་ཀྱི་བུ། འདོད་ཆགས་ལ་སོགས་པ་བསམ་པའི་ཁྱད་པར་གྱི་རང་བཞིན་གྱིས་ཁ་ན་མ་ཐོ་བ་མེད་པའི་ཕྱིར་སྦྱོར་བས། དངོས་པོ་ཁྱད་པར་ཅན་གྱི་འབྲས་བུ་འབྱུང་བར་འགྱུར་རོ། ། གང་དང་གང་ཁྱད་པར་འཕགས་པའི་རྒྱུའི་དངོས་པོ་དང་ལྡན་པ་དེ་དང་དེའི་འབྲས་བུ་ཁྱད་པར་དུ་འཕགས་པ་འབྱུང་ངོ་། །
ཞེས་གསལ་བར་གསུངས་ལ། དེ་བཞིན་དུ་སྤྱོད་བསྡུས་སྒྲོན་མེ་ལས། དེ་བས་ན་ཁྱད་པར་གྱི་རྒྱུ་ལས་འབྲས་བུ་འབྱུང་བར་འགྱུར་རོ། ། དེ་བཞིན་དུ་གཟུགས་ལ་སོགས་པ་འདོད་པ་ལྔའི་ཡུལ་རྣམས་ལ་ཁྱད་པར་གྱི་ལོངས་སྤྱོད་ཀྱི་དངོས་པོས། ཁྱད་པར་གྱི་འབྲས་བུ་ཐོབ་པ་ཡིན་པར་ཤེས་པར་བྱའོ། ། ཞེས་གསུངས་ཤིང་། དེའི་འགྲེལ་པར། དེ་བས་ན་ཁྱད་པར་གྱི་རྒྱུ་ལས་འབྲས་བུ་འབྱུང་བར་འགྱུར་རོ། ། ཞེས་པ་ནི། དངོས་པོ་གང་དང་གང་ལ་རྒྱུ་ལ་ཁྱད་པར་ཡོད་པ་དེ་ལ་འབྲས་བུའི་ཁྱད་པར་འབྱུང་བར་འགྱུར་ཏེ།
དཔེར་ན་ཨ་རུ་རའི་འབྲས་བུ་གཅིག་ཉིད་རྒྱུ་དང་རྐྱེན་ཁྱད་པར་ཡོད་པ་ལས། ཨ་རུ་རའི་འབྲས་བུའི་ཁྱད་པར་མི་འདྲ་བར་འབྱུང་བ་བཞིན་ནོ། ། དཔེ་དེ་བཞིན་དུ་གསང་སྔགས་ཀྱི་ལམ་གྱི་རིམ་པ་འདི་ལ་ཡང་། གཟུགས་ལ་སོགས་པ་ལྔའི་ཡུལ་རྣམས་ལ་ཁྱད་པར་ངོ་བོར་གྱུར་པས་ཞེས་བྱ་བས་ནི། ཁྱད་པར་གྱི་ལོངས་སྤྱོད་ནི་དེ་ཁོ་ན་ཉིད་ཀྱི་ཏིང་ངེ་འཛིན་དང་ལྡན་པའི་སྒོ་ནས་གཟུགས་ལ་སོགས་པའི་ཡུལ་ལྔ་པོ་དེ་ལྷ་དང་། སེམས་དང་། སྟོང་པའི་ངོ་བོར་ཤེས་པ་ནི། ཁྱད་པར་གྱིས་ལོངས་སྤྱོད་པ་རྒྱུའི་ཁྱད་པར་ཡིན་ལ། དེ་ལས་ཁྱད་པར་གྱི་འབྲས་བུ་ནི་རྡོ་རྗེ་འཆང་ཆེན་པོ་མཐར་ཐུག་གི་འབྲས་བུ་དབང་ཕྱུག་ཆེན་པོ་བརྒྱད་དམ། ཡན་ལག་བདུན་དང་ལྡན་པའི་བསྒྲུབ་བྱ་དེ་ཐོབ་པར་འགྱུར་བ་ཡིན་ནོ། །
ཞེས་སྔགས་དང་ཕར་ཕྱིན་གྱི་ཐེག་པའི་ལམ་གཉིས་པོ་ལ་མཆོག་དམན་ཡོད་པའི་སྟོབས་ཀྱིས། དེའི་འབྲས་བུ་ལ་ཡང་ཉེ་རིང་གི་ཁྱད་པར་ཙམ་མ་ཡིན་པར། བཟང་ངན་གྱི་ཁྱད་པར་ཡོད་དགོས་པར་གསལ་བར་བཤད་པའི་ཕྱིར་རོ། ། དོན་འདི་ཉིད་ཐུགས་ལ་བཞག་ནས། ཚད་མར་གྱུར་པའི་མཁས་གྲུབ་རྣམས་ཀྱིས་བསྙོན་དུ་མེད་པར་གསལ་བར་གསུངས་པ་ནི། གྲུབ་ཆེན་ཌོ་བྷི་ཧེ་རུ་ཀས། འདིར་ནི་སྣོད་ཀྱི་ཁྱད་པར་དང་། ། སྣོད་དུ་དབྱེ་བའི་ཆོས་དང་ནི། ། འབྲས་བུ་དག་གི་ཁྱད་པར་གྱིས། ། སྔགས་ཀྱི་ཐེག་པ་ཁྱད་པར་འཕགས། །
ཞེས་དང་། གྲུབ་ཆེན་དྲིལ་བུ་པས། སྔགས་ཀྱི་ཐེག་པ་ནི་ཐེག་པ་ཆེན་པོའི་ཡང་ཆེན་པོ་སྟེ། འདི་ལྟར་རྟེན་གྱི་གང་ཟག་གི་ཁྱད་པར་དང་། འཇུག་པ་ལམ་གྱི་ཁྱད་པར་དང་། མཐར་ཐུག་འབྲས་བུའི་ཁྱད་པར་དང་། མངོན་པར་བྱང་ཆུབ་པའི་ཁྱད་པར་རོ། ། ཞེས་དང་། སློབ་དཔོན་ཆེན་པོ་སངས་རྒྱས་ཡེ་ཤེས་ཞབས་ཀྱིས། སྔགས་ཀྱི་ཐེག་པ་ནི་རྣམ་པ་གསུམ་གྱི་ཐུན་མོང་བ་ཡིན་ཏེ།
འདི་ལྟར་སྒྲུབ་པ་པོ་དང་། ལམ་དང་། འབྲས་བུ་གསུམ་མོ་ཞེས་དང་། ཡང་སློབ་དཔོན་འདིའི་འཇམ་དཔལ་ཞལ་ལུང་ལས། དུ་ཁ་ལམ་བཅས་བསྐལ་པ་གསུམ་དུ་ཡང་། ། རང་གི་རྗེས་མཐུན་བྱང་ཆུབ་བླ་དང་བཅས། ། ཞེས་གསུངས་ལ། དེའི་འགྲེལ་པར། དུ་ཁ་ཞེས་བྱ་བ་ནི། མགོ་བྱིན་པ་ལ་སོགས་པའི་སྒོ་ནས་ལམ་རྣམས་ལ་བསྐལ་པ་གསུམ་དུ་ཡང་གསུངས་ཏེ།
དད་པས་སྤྱོད་པ་དང་། དང་པོ་ནས་བདུན་པ་དང་། བརྒྱད་པ་ནས་བཅུ་པའི་བར་དུ་གྲངས་མེད་པའི་བསྐལ་པར་རང་གི་རྗེས་སུ་མཐུན་པའི་བྱང་ཆུབ་ཐོབ་ཀྱང་། དེའི་གོང་ན་བླ་ན་མེད་པའི་སངས་རྒྱས་རྡོ་རྗེ་འཆང་ཆེན་པོ་ཡོད་པས་བླ་དང་བཅས་པ་ཞེས་བྱའོ། ། ཞེས་དང་། ཡང་ཞལ་ལུང་གི་འགྲེལ་པར། ལྷ་རྣམས་ལས་མཆོག་ཏུ་གྱུར་པ་ནི། ཁ་ན་མ་ཐོ་བ་མེད་པའོ། ། དེ་ལས་མཆོག་ཏུ་གྱུར་པ་ནི་བྱང་ཆུབ་སེམས་དཔའོ། ། དེ་ལས་མཆོག་ཏུ་གྱུར་པ་ནི་སངས་རྒྱས་རྣམས་སོ། །
དེ་རྣམས་ལས་ཕུལ་དུ་གྱུར་པ་ནི་རྡོ་རྗེ་འཆང་ཆེན་པོ་སྦྱོར་བ་བདུན་དང་ལྡན་པའོ། ། ཞེས་དང་། ལྷ་མོ་བཞི་ཞུས་ཀྱི་འགྲེལ་པར། གསང་བའི་རྒྱུད་རྡོ་རྗེ་ཐེག་པ་ལས་སངས་རྒྱས་པ་ནི་བླ་ན་མེད་པ་ཡིན་ཏེ། དེའི་གོང་ན་ཐེག་པ་གཞན་མེད་པའི་ཕྱིར་རོ། ། ཡང་དག་པ་ཡིན་ཏེ། ཐེག་པ་ཆེན་པོ་ལ་གནས་པའི་ཕྱིར་རོ། ། སྦྱོར་བའི་རྒྱུད་དང་། མདོ་སྡེ་ཆེན་པོའི་ཐེག་པ་ལ་སངས་རྒྱས་པ་ནི། ཐེག་པ་གོང་ན་ཡོད་པས་བླ་དང་བཅས་པ་ཡིན་ལ།
ཡང་དག་པར་རྫོགས་པ་ཡིན་ཏེ། ཐེག་པ་ཆེན་པོ་ལ་གནས་པའི་ཕྱིར་རོ། ། ཐེག་པ་ཆུང་ངུ་ལ་སངས་རྒྱས་པའི་ཉན་ཐོས་དང་། རང་སངས་རྒྱས་ནི་བླ་དང་བཅས་པ་ཡིན་ལ། ཡང་དག་པར་རྫོགས་པ་མ་ཡིན་ཏེ། ཐེག་པ་ཆེན་པོ་གོང་ན་ཡོད་པའི་ཕྱིར་དང་། ཡང་ཐེག་པ་ཆུང་ངུ་ལས་བཟློག་དགོས་པའི་ཕྱིར་རོ། ། ཞེས་ཕར་ཕྱིན་གྱི་འབྲས་བུ་ལས། སྔགས་ཀྱི་ཐེག་པའི་ལམ་གྱིས་འབྲས་བུ་ཁྱད་པར་དུ་འཕགས་པའི་རྒྱུ་མཚན་ཚད་ལྡན་གྱི་གཞུང་འདི་རྣམས་ལས་གསལ་བར་བཤད་པའི་ཕྱིར་རོ། ། གཞན་ཡང་ཀུན་ཏུ་འོད་ཀྱི་སའི་བར་དུ་ཕར་ཕྱིན་གྱི་ལམ་རྐྱང་པས་བསྒྲོད་ནུས་པར་ཁས་བླངས་ནས་དེ་ལྟར་ཡིན་ཀྱང་ད་དུང་དེ་ལས་གོང་དུ་བགྲོད་པར་བྱ་བ་ཡོད་དོ། །
ཞེས་པ་ནི་འཐད་པར་མ་མཐོང་ངོ་། ། ལམ་གཉིས་ཀྱི་བསྒྲོད་པ་ལ་གྲངས་མེད་ལ་མ་ལྟོས་པར་འཚང་རྒྱ་ནུས་མི་ནུས་ཀྱི་མཆོག་དམན་བྱུང་ཡང་། འབྲས་བུ་ལ་བཟང་ངན་དུ་བྱེད་པའི་རྒྱུར་མ་སོང་བས། རྒྱུའི་ཁྱད་པར་དོན་མེད་དུ་བསྒྲུབ་མི་ནུས་ཏེ། འབྲས་བུ་ལ་བཟང་ངན་གྱི་ཁྱད་པར་མི་འབྱུང་ཡང་། འབྲས་བུ་ལ་ཉེ་རིང་གི་ཁྱད་པར་ཆེན་པོ་འབྱུང་བའི་ཕྱིར་རོ། ། ཞེས་སོགས་དེ་ལྟར་དུ་སྨྲ་བ་ནི་རང་ལུགས་དང་འགལ་ཚབས་ཤིན་ཏུ་ཆེ་བའི་འཆོལ་གཏམ་ཡིན་ཏེ། དེ་ལ་ནི་ཐོག་མར་འདི་འདྲི་བར་བྱ་སྟེ། འོ་ན་ཕར་ཕྱིན་གྱི་ལམ་རྐྱང་པས་ཀུན་ཏུ་འོད་ཀྱི་སའི་བར་དུ་འགྲོ་ནུས་སམ་མི་ནུས། དང་པོ་ལྟར་ན།
ཕར་ཕྱིན་གྱི་ལམ་རྐྱང་པས་སྟོབས་བཅུ་ལ་སོགས་པའི་ཟག་མེད་ཀྱི་ཡོན་ཏན་བརྒྱ་ཞེ་བཞི་སོགས་དང་ལྡན་ཞིང་། སྒྲིབ་གཉིས་བག་ཆགས་དང་བཅས་པ་སྤངས་པའི་གཟུགས་སྐུ་མངོན་དུ་བྱེད་ནུས་པར་འགྱུར་ཏེ། རྒྱུ་མཚན་དེའི་ཕྱིར་རོ། ། ཁྱབ་པ་རང་ཉིད་ཀྱིས་ཁས་ལེན་པ་ཡིན་ཏེ། རང་ཉིད་ཀྱིས། དེས་ན་བཅུ་གཅིག་ཀུན་ཏུ་འོད་ཀྱི་ས་དེ་ཉིད་རྡོ་རྗེ་འཆང་གི་ས་དང་དོན་གཅིག་ཏུ་བྱས་ལ། དེ་ཉིད་མདོ་སྡེ་ལས། གྲངས་མེད་གསུམ་དང་། རྒྱུད་སྡེ་ནས་ཚེ་གཅིག་ལ་འགྲུབ་པར་ཤེས་པར་བྱ་བའི། ཞེས་དང་།
གཞན་ཡང་ཕར་ཕྱིན་ནས་ཀུན་ཏུ་འོད་ཀྱི་ས་བརྙེས་པ་དེས། སྒྲིབ་གཉིས་བག་ཆགས་དང་བཅས་པ་སྤངས་ཤིང་། སྟོབས་དང་། མི་འཇིགས་པ་དང་། མ་འདྲེས་པ་ལ་སོགས་པའི་སངས་རྒྱས་ཀྱི་ཡོན་ཏན་ཐམས་ཅད་ཐོབ་པར་གསུངས་པས། ཞེས་དང་། མདོར་ན་ཀུན་ཏུ་འོད་ཀྱི་ས་ཐོབ་ཕྱིན་ཆད་དེའི་གོང་ན་ཐོབ་བྱའི་འབྲས་བུ་གཞན་མེད་པར་ཁས་བླངས་པ་རྣམས་དང་འགལ་བའི་ཕྱིར་རོ། ། གལ་ཏེ་འདོད་ཅེ་ན། ཕར་ཕྱིན་གྱི་ལམ་ཀྱང་པས། དེ་ལྟར་བཤད་པའི་གཟུགས་སྐུ་མངོན་དུ་བྱེད་མི་ནུས་པར་ཐལ།
དེ་ལྟར་བཤད་པའི་གཟུགས་སྐུ་མངོན་དུ་བྱེད་པ་ལ། གཟུགས་སྐུ་དེའི་རྒྱུར་ལྷའི་རྣལ་འབྱོར་ངེས་པར་བསྒོམ་དགོས་ཤིང་། ཕར་ཕྱིན་གྱི་ཐེག་པའི་ལམ་ལ་ལྷའི་རྣལ་འབྱོར་བསྒོམ་པ་མེད་པའི་ཕྱིར་རོ། ། འདིའི་རྟགས་ཟུར་གཉིས་ཀ་རང་ཉིད་ཀྱིས་ཁས་བླངས་པ་ཡིན་ཏེ། འདི་ལྟར་རྟགས་ཟུར་སྔ་མ་འདི། རང་ཉིད་ཀྱིས་སྔགས་དང་ཕར་ཕྱིན་གྱི་ཁྱད་པར་འབྱེད་པའི་སྐབས་སུ། མཆོག་བསྒྲུབ་པ་ལ་ལྷའི་རྣལ་འབྱོར་དོར་བའི་ལོག་རྟོག་གི་གཞི་ཆེ་བ་ནི། སྟོང་ཉིད་བསྒོམ་པ་དེ་ཉིད་སྐུ་གཉིས་ཀའི་སྒྲུབ་བྱེད་དུ་འཛིན་པ་འདི་ཡིན་ལ། དེའི་དོགས་པ་བསལ་བར་བཅད་ནས། གཟུགས་སྐུའི་རྒྱུར་ལྷའི་རྣལ་འབྱོར་ངེས་པར་བསྒོམ་དགོས་པར་གུར་ནས་གསུངས་པ་འདི་གསལ་བར་སྣང་བས་དྲངས་པ་ཡིན་པས།
དེས་མཚོན་ནས་རྒྱུད་གཞན་གྱིས་བསྟན་པར་ཡང་ཤེས་པར་བྱ་སྟེ། འདིར་མང་དུ་དོགས་ནས་མ་བྲིས་སོ། ། ཞེས་དང་། ཡང་དེའི་སྐབས་སུ། དེ་ལྟར་ན་དེ་བསྒྲུབ་པའི་ཐབས་དང་ཤེས་རབ་ཀྱང་དེ་དང་མཐུན་པ་གཅིག་དགོས་ཏེ། དཔེར་ན་རྒྱལ་བའི་ཐུགས་ཆོས་སྐུ་བསྒྲུབ་པ་ན། རྣལ་འབྱོར་པས་ད་ལྟ་ནས་རང་གི་སེམས་དངོས་པོའི་དེ་ཁོ་ན་ཉིད་ལ་མཉམ་པར་བཞག་ནས། རྒྱལ་བའི་ཐུགས་དང་རྣམ་པ་རྗེས་སུ་མཐུན་པའི་ལམ་བསྒོམ་པ་བཞིན་དུ། གཟུགས་ཀྱི་སྐུ་བསྒྲུབ་ནའང་། རང་གི་ལུས་མཚན་དཔེའི་རྣམ་པ་ཅན་དུ་སྣང་བའི་སྐུ་དང་རྣམ་པ་རྗེས་སུ་མཐུན་པའི་ལམ་བསྒོམ་དགོས་ཏེ།
འདི་གཉིས་བྱེད་ན་བྱེད་མཉམ་པ་དང་། འཇོག་ན་འཇོག་མཉམ་དུ་ཀུན་ནས་མཚུངས་པའི་ཕྱིར། ཞེས་སོགས་གཟུགས་སྐུ་བསྒྲུབ་པ་ལ་དེ་སྒྲུབ་བྱེད་ཀྱི་རྒྱུར་ལྷའི་རྣལ་འབྱོར་ངེས་པར་བསྒོམ་དགོས་པའི་སྒྲུབ་བྱེད་དུ་མ་ཡི་གེའི་རིས་སུ་བྲིས་ནས་ཁས་ལེན་པའི་ཕྱིར་རོ། ། རྟགས་ཟུར་ཕྱི་མ་ནི། ཡང་རང་ཉིད་ཀྱིས་ཐེག་པ་ཆེན་པོ་ལ་གཉིས་སུ་ཕྱེ་བ་ཡང་། ཟབ་མོ་རྟོགས་པའི་ཤེས་རབ་ཀྱིས་མི་འབྱེད་ཀྱི། ཐབས་ཀྱིས་འབྱེད་དགོས་ཤིང་། ཐབས་ཀྱི་གཙོ་བོ་ཡང་གཟུགས་སྐུ་བསྒྲུབ་པའི་ཆ་ནས་ཡིན་ལ། གཟུགས་སྐུ་སྒྲུབ་བྱེད་ཀྱི་ཐབས་ནི། དེ་དང་རྣམ་པ་འདྲ་བ་བསྒོམ་པའི་ལྷའི་རྣལ་འབྱོར་ཉིད་ཐབས་གཞན་ལས་མཆོག་ཡིན་པའི་ཕྱིར་རོ། །
ཞེས་ཟེར་ཞིང་། ཕར་ཕྱིན་དང་། སྔགས་ཀྱི་ཐེག་པའི་ཁྱད་པར་འབྱེད་བྱེད་གཟུགས་སྐུ་སྒྲུབ་བྱེད་ཀྱི་ཐབས་ཡོད་མེད་ལ་བྱས་ནས། ཕར་ཕྱིན་གྱི་ལམ་ལ་དེ་མེད་པར་བཤད་པའི་ཕྱིར་རོ། ། དེ་ལྟར་སྔགས་དང་ཕར་ཕྱིན་གྱི་ལམ་གཉིས་པོ་འབྲས་བུ་བཟང་ངན་གྱི་རྒྱུར་སོང་བའི་ཚུལ་དུ་མ་ཞིག་མིག་ཕུག་པ་བཞིན་རང་ཉིད་ཀྱིས་བཤད་ནས། སླར་ཡང་ལམ་གཉིས་པོ་དེ་འབྲས་བུ་བཟང་ངན་དུ་བྱེད་པའི་རྒྱུར་མ་སོང་ཞེས་ཟེར་བ་ནི་མ་བརྟགས་པ་ཁོ་ན་ཡིན་ནོ། ། གལ་ཏེ་རྩ་བའི་དྲི་བ་ཕྱི་མ་ལྟར། ཕར་ཕྱིན་གྱི་ལམ་གྱིས་ཀུན་ཏུ་འོད་ཀྱི་སའི་བར་བགྲོད་མི་ནུས་ཞེ་ན། དེ་ལྟར་ན། སྔགས་དང་།
ཕར་ཕྱིན་གྱི་ཐེག་པའི་ལམ་གཉིས་ཀྱི་འབྲས་བུ་ལ་བཟང་ངན་གྱི་ཁྱད་པར་མ་བྱུང་བར་ཁས་བླངས་པ་ཡང་གཏོང་སྙམ་པ་ཡིན་ཏེ། དེ་ཡང་འདི་ལྟར་སྔགས་དང་། ཕར་ཕྱིན་གྱི་ལམ་གྱི་འབྲས་བུ་ལ་བཟང་ངན་གྱི་ཁྱད་པར་འབྱུང་བར་ཐལ། གསང་སྔགས་ཀྱི་ལམ་གྱིས་བཅུ་གཅིག་ཀུན་ཏུ་འོད་ཀྱི་ས་མངོན་དུ་བྱེད་ནུས་ཤིང་། ཕར་ཕྱིན་གྱི་ལམ་གྱིས་ས་བཅུ་ལས་གོང་དུ་འགྲོ་མི་ནུས་པའི་ཕྱིར། འདིའི་རྟགས་ཟུར་གཉིས་ཀ་དང་། གསལ་བ་དངོས་སུ་ཁས་བླངས་པས་བསམ་མནོ་ཐོངས་ཤིག གཞན་ཡང་ཕར་ཕྱིན་གྱི་ལམ་གྱིས་ཀུན་ཏུ་འོད་ཀྱི་སའི་བར་བགྲོད་ནུས་པར་ཐལ། ཕར་ཕྱིན་གྱི་ལམ་རྒྱུན་མཐའི་རྡོ་རྗེ་ལྟ་བུའི་ཏིང་ངེ་འཛིན་གྱིས་རང་གི་དངོས་འབྲས་སུ་གྱུར་པའི་རྣམ་གྲོལ་ལམ་དེ་མངོན་དུ་བྱེད་ནུས་པའི་ཕྱིར་ཏེ། ཏིང་ངེ་འཛིན་དེས་རྒྱུན་མཐའི་བག་ལ་ཉལ་གྱི་དྲི་མ་ཕྲ་ཞིང་ཕྲ་བ་དེ་དངོས་སུ་སྤོང་ནུས་པའི་ཕྱིར་ཏེ།
དྲི་མ་དེའི་དངོས་གཉེན་ཡིན་པའི་ཕྱིར་རོ། ། དྲི་མ་དེའི་དངོས་གཉེན་ཡིན་པས། དྲི་མ་དེ་སྤོང་ནུས་པའི་ཁྱབ་པ་མེད་ན། བར་ཆད་མེད་ལམ་གྱིས་རང་གི་ངོ་སྐལ་གྱི་སྤང་བྱ་སྤོང་ནུས་པའི་ཁྱབ་པ་མེད་པར་ཁས་ལེན་དགོས་པས། དེ་ལྟར་ཁས་ལེན་པ་ནི། མདོ་སྔགས་གང་གི་ལུགས་དང་ཡང་མི་མཐུན་པའི་འཆོལ་གཏམ་ཡིན་པའི་ཕྱིར་སྤང་བར་བྱའོ། ། དེས་ན་གོང་གི་ཁ་སྦྱོར་གྱི་ལུང་འདིས་ཐེག་པ་གཉིས་ཀྱི་ལམ་ལ་མཆོག་དམན་བྱུང་བས། ཐོབ་བྱའི་སངས་རྒྱས་ལ་ཡང་ཁྱད་པར་ཡོད་པར་གསལ་བར་བསྟན་པ་ཡིན་ནོ། ། ཁྱོད་ཀྱིས་ཁ་སྦྱོར་གྱི་ལུང་དེས་བླ་མེད་ཀྱི་ཚེ་གཅིག་ལ། ཡང་ན་ཕར་ཕྱིན་ནས་བཤད་པའི་ཀུན་ཏུ་འོད་འགྲུབ་ལ་ཡང་ན་སྔགས་ནས་བཤད་པའི་རྡོ་རྗེ་འཆང་འགྲུབ་ཅེས་སྟོན་པ་མིན་པའི་ཕྱིར།
ཞེས་ཟེར་བ་ནི་དངོས་སུ་སྙོན་འདིང་བ་ཡིན་ཏེ། ལུས་དེས་དོན་དེ་མ་བསྟན་ན། གཞན་འདི་འདྲ་བ་གཅིག་བསྟན། ཞེས་བཤད་རྒྱུ་ཅི་ཡོད། ཁྱོད་ལྟར་ན་ཁ་སྦྱོར་གྱི་ལུང་འདིར་གཞན་དུ་བསྐལ་པ་གྲངས་མེད་པ། ། བྱེ་བས་སངས་རྒྱས་གང་ཐོབ་པ། ། གང་གི་དམ་པས་བདེ་བས་ཁྱོད། ། སྐྱེ་བ་འདིར་ནི་ཐོབ་པར་འགྱུར། ། ཞེས་པ་དང་། སྐྱེ་བ་འདིར་སངས་རྒྱས་ཉིད་དམ་རྡོ་རྗེ་སེམས་དཔའ་ཐོབ་པར་འགྱུར་ཏེ།
ཞེས་གསུངས་པས་དོན་འདི་བསྟན་པ་མེད་པར་འགྱུར་རོ། ། གོང་གི་མན་སྙེའི་ལུང་དེས་ཀྱང་ཁ་སྦྱོར་གྱི་ལུང་དེས། རྒྱུ་མཆོག་དམན་གྱི་ཁྱད་པར་གྱིས་འབྲས་བུ་ལ་མཆོག་དམན་ཐོབ་པར་གསལ་བར་བཤད་པ་མ་ཡིན་ནམ་ལེགས་པར་སོམས་ཤིག། ༈ །།གཉིས་པ་ཐེག་པ་གཉིས་ཀྱི་ལམ་ལ་མཆོག་དམན་ཡོད་པའི་རྒྱུ་མཚན་གྱིས་ལམ་གཉིས་ཀྱི་འབྲས་བུ་ལ་མཆོག་དམན་གྱི་ཁྱད་པར་ཡོད་པའི་རྒྱུ་མཚན་རྒྱས་པར་བཤད་པ་ལ་གཉིས། སྤྱིར་སྔགས་ལ་མ་བརྟེན་པར་འབྲས་བུ་དེ་མངོན་དུ་བྱེད་མི་ནུས་པར་བསྟན་པའི་སྒོ་ནས། མདོར་བསྟན་པ་དང་། བྱེ་བྲག་ཏུ་རིམ་གཉིས་ཀྱི་ལམ་ལ་མ་བརྟེན་པར་འབྲས་བུ་དེ་མངོན་དུ་བྱེད་མི་ནུས་པར་བསྟན་པའི་སྒོ་ནས་སངས་རྒྱས་པར་བཤད་པའོ། ། དང་པོ་ནི། ཧེ་བཛྲ་ལས། གང་གིས་མི་ཤེས་ཀྱཻ་རྡོ་རྗེ། །
དེ་ཡི་ངལ་བ་དོན་མེད་ཡིན། ། ཞེས་དང་། དཔལ་གསང་བ་འདུས་པའི་རྒྱུད་ཕྱི་མ་ལས། རྣལ་འབྱོར་ཡན་ལག་དྲུག་གིས་ནི། ། བསྙེན་པར་བྱས་ན་བསྒྲུབ་པ་མཆོག ། བསྒྲུབ་པར་བྱས་ཏེ་གཞན་དུ་ནི། ། དངོས་གྲུབ་མཆོག་ནི་ཐོབ་མི་འགྱུར། ། ཞེས་དང་། ཤེས་རབ་ཡེ་ཤེས་གསལ་བ་ལས། ། གཞན་ཡང་འཁོར་གསུམ་མི་དམིགས་པས།
སྦྱིན་པའི་ཕ་རོལ་ཏུ་ཕྱིན་པ་ལ་སོགས་པ་རྣམས་གོམས་པ་དེ་ཐོབ་ནས། བསྐལ་པ་གྲངས་མེད་པ་གསུམ་གྱིས་ས་བཅུ་བཞིའི་བར་བགྲོད་ནས་རང་དབང་མེད་པར་མངོན་དུ་བྱས་ཏེ། བསོད་ནམས་དང་ཡེ་ཤེས་ཀྱི་ཚོགས་བསགས་ནས། རྩེ་མོ་ཙམ་དུ་སངས་རྒྱས་ཀྱི་དངོས་པོ་བསྟན་པ་ཡིན་ཏེ། ཡང་དག་པར་རྫོགས་པའི་སངས་རྒྱས་ཐོབ་པའི་ཕྱིར་དུས་མི་རིང་བར་ཐོབ་ནུས་པར་འགྱུར་རོ། ། དེ་བཞིན་གཤེགས་པ་ཐམས་ཅད་བྱོན་ནས་རྗེས་སུ་འཛིན་པར་མདུན་དུ་མཐོང་ནས། དེ་དག་ལ་སྔགས་ཀྱི་ཚུལ་གྱིས་ཉེ་བར་བསྟན་པ་ཐོབ་སྟེ། སེ་གོལ་གཏོགས་པའི་ཡུན་ཙམ་གྱིས་ཡང་དག་པར་རྫོགས་པའི་སངས་རྒྱས་མངོན་དུ་བྱེད་པ་ཡིན་ནོ། ། ཞེས་འབྲས་བུ་དེ་མངོན་དུ་བྱེད་པ་ལ་སྔགས་ལ་ངེས་པར་བརྟེན་དགོས་པར་གསལ་བར་བཤད་པའི་ཕྱིར་རོ། ། འདིའི་ས་བཅུ་པ་ནི།
སྔགས་ཀྱི་ཐེག་པ་ནས་སའི་རྣམ་གྲངས་བགྲང་ཚུལ་གྱི་དབང་དུ་བྱས་པ་ཡིན་པས། མདོ་སྔགས་གཉིས་ཀྱི་སའི་རྣམ་གྲངས་བགྲངས་ཚུལ་གྱི་ཁྱད་པར་འོག་ཏུ་བཤད་པ་ལས་ཤེས་པར་བྱའོ། ། གཉིས་པ་བྱེ་བྲག་ཏུ་རིམ་གཉིས་ལ་མ་བརྟེན་པར་མཐར་ཐུག་གི་འབྲས་བུ་དེ་མངོན་དུ་བྱེད་མི་ནུས་པར་བསྟན་པའི་སྒོ་ནས་རྒྱས་པར་བཤད་པ་ལ་གསུམ། བསྐྱེད་རིམ་ལ་མ་བརྟེན་པར་འབྲས་བུ་དེ་མངོན་དུ་བྱེད་མི་ནུས་པར་བསྟན་པ་དང་། རྫོགས་རིམ་ལ་མ་བརྟེན་པར་འབྲས་བུ་དེ་མངོན་དུ་བྱེད་མི་ནུས་པར་བསྟན་པ་དང་། ཐབས་ཁྱད་པར་ཅན་ཉེ་རྒྱུ་དང་སྤྱོད་པ་ལ་མ་བརྟེན་པར་འབྲས་བུ་དེ་མངོན་དུ་བྱེད་མི་ནུས་པར་བསྟན་པའོ། ། དང་པོ་ནི་མཐར་ཐུག་གི་འབྲས་བུ་ཡན་ལག་བདུན་ལྡན་གྱི་རྡོ་རྗེ་འཆང་མངོན་དུ་བྱེད་པ་ལ། ལམ་དུས་སུ་བསྐྱེད་རིམ་གྱི་ལྷའི་རྣལ་འབྱོར་མ་བསྒོམ་ན་འབྲས་བུ་དེ་མངོན་དུ་བྱེད་ནུས་པ་མི་སྲིད་དེ། ཐམས་ཅད་གསང་བའི་རྒྱུད་ལས། སངས་རྒྱས་ཉིད་ནི་མདོར་བསྡུས་ན། །
ཏིང་འཛིན་ཡེ་ཤེས་ལས་ངེས་འབྱུང་། ། སངས་རྒྱས་རྣལ་འབྱོར་མ་རྟོགས་པ། ། སངས་རྒྱས་རྣལ་འབྱོར་པས་མི་ཐོབ། ། ཅེས་གསུངས་ལ། དེའི་དོན་གྲུབ་ཆེན་དཔལ་འཛིན་གྱིས། སངས་རྒྱས་ཀྱི་རྣལ་འབྱོར་ཡང་། སེམས་ཅན་མ་ལུས་པ་འདུལ་བ། ཁྲོ་ཞིང་ཞི་བའི་བདག་ཉིད་ཅན་གྱི་གཤིན་རྗེ་གཤེད་དེ་ནག་པོ་དེ་ཉིད་དོ། ། ཞེས་གསུངས་པས། དོན་དེ་ཉིད་གྲུབ་པར་བྱེད་པ་ལ་ལྷའི་རྣལ་འབྱོར་ངེས་པར་བསྒོམ་དགོས་པར་བསྟན་པ་ཡིན་ལ།
གཤིན་རྗེ་གཤེད་དེ་ནི་མཚོན་པ་ཙམ་ཡིན་ནོ། ། གལ་ཏེ་གསང་སྔགས་ནས་བཤད་པ་ལྟར། ཚེ་གཅིག་གིས་སངས་རྒྱས་ཐོབ་པར་བྱེད་པ་ལ། བསྐྱེད་རིམ་གྱི་ལྷའི་རྣལ་འབྱོར་བསྒོམ་དགོས་ཀྱི། ཕར་ཕྱིན་གྱི་ཐེག་པ་ནས་བཤད་པ་ལྟར་གྲངས་མེད་གསུམ་ལ་སངས་རྒྱས་ཐོབ་པར་བྱེད་པ་ལ་དེ་བསྒོམ་མི་དགོས་ཏེ། སྟོང་ཉིད་བསྒོམ་པ་ཡེ་ཤེས་ཀྱི་ཚོགས་དང་། སྦྱིན་པ་ལ་སོགས་པ་བསོད་ནམས་ཀྱི་ཚོགས་ལ་བརྟེན་ནས་ཆོས་ཀྱི་སྐུ་དང་། མཚན་དཔེས་བརྒྱན་པའི་གཟུགས་སྐུ་ཐོབ་པ་ཡིན་ནོ། ། ཞེ་ན། འདི་ནི་ཡང་དག་པའི་ངེས་པའི་དོན་མ་ཡིན་ཏེ།
དོན་འདི་ལ་དོགས་པ་གཅོད་པའི་ཆེད་དུ། བཅོམ་ལྡན་འདས་ཀྱིས་རྡོ་རྗེ་གུར་གྱི་རྒྱུད་ལས་ལེགས་པར་གསུངས་ཏེ། རྒྱུད་དེའི་ལེའུ་དང་པོ་ལས། གལ་ཏེ་སྟོང་པ་ཐབས་ཡིན་ན། ། དེ་ཚེ་སངས་རྒྱས་ཉིད་མི་འགྱུར། ། འབྲས་བུ་རྒྱུ་ལས་གཞན་མིན་ཕྱིར། ། ཐབས་ནི་སྟོང་པ་ཉིད་མ་ཡིན། ། ལྟ་བ་རྣམས་ལས་ལོག་རྣམས་དང་། ། བདག་ཏུ་ལྟ་བ་འཚོལ་རྣམས་ཀྱིས། ། བདག་གཞན་བསམ་པ་བཟློག་པའི་ཕྱིར། །
སྟོང་པ་རྒྱལ་བ་རྣམས་ཀྱིས་གསུངས། ། དེ་ཕྱིར་དཀྱིལ་འཁོར་འཁོར་ལོ་ཞེས། ། ཐབས་ནི་བདེ་བའི་སྡོམ་པ་སྟེ། ། སངས་རྒྱས་ང་རྒྱལ་རྣལ་འབྱོར་གྱིས། ། སངས་རྒྱས་ཉིད་ནི་མྱུར་བར་འགྱུར། ། སྟོན་པ་སུམ་ཅུ་རྩ་གཉིས་མཚན། ། གཙོ་བོ་དཔེ་བྱད་བརྒྱད་ཅུར་ལྡན། ། དེ་ཕྱིར་ཐབས་ཀྱི་བསྒྲུབ་བྱ་དང་། ། དེ་ནི་ཐབས་ཀྱི་གཟུགས་ཅན་ནོ། ། ཞེས་སངས་རྒྱས་ཀྱི་གཟུགས་སྐུའི་རྒྱུར་བསྐྱེད་རིམ་ངེས་པར་བསྒོམ་དགོས་པའི་རྒྱུ་མཚན་དུ་མ་གསལ་བར་གསུངས་ཏེ།
དེའི་དོན། སེམས་དྲི་མས་རྣམ་པར་དག་ན། འབྲས་བུ་བདེ་བ་ཆེན་པོའི་ཡེ་ཤེས་ཡིན་པས། སེམས་ཀྱི་དྲི་མ་སྦྱོང་བ་ལ་སྟོང་ཉིད་བསྒོམ་པས་ཆོག་པས་ཐབས་གཞན་མི་དགོས་སོ་སྙམ་ན། སེམས་དྲི་མས་དག་པ་སངས་རྒྱས་ཡིན་ཞིང་། དེ་དྲི་མས་རྣམ་པར་དག་པ་ལ་སངས་རྒྱས་ཐོབ་དགོས་ལ། དེ་ཐོབ་པར་བྱེད་པ་ལ་གཟུགས་སྐུ་སྒྲུབ་བྱེད་ཀྱི་ཐབས་བསྒོམ་དགོས་པ་གསལ་བར་བསྟན་པ་ཡིན་ནོ། ། དོན་འདི་ཉིད་གསལ་བར་བྱ་བའི་ཕྱིར་དུ། གྲུབ་ཆེན་བྲམ་ཟེ་དཔལ་འཛིན་དང་སངས་རྒྱས་ཡེ་ཤེས་ཞབས་ལ་སོགས་པ་རྣམས་ཀྱིས་མིག་ཕུག་པ་བཞིན་དུ་ཕར་ཕྱིན་གྱི་ལམ་གྱིས་སངས་རྒྱས་ཀྱི་གཟུགས་སྐུ་ཐོབ་མི་ནུས་པར་བསྟན་ཏེ། དང་པོ་ནི།
གྲུབ་ཆེན་དཔལ་འཛིན་གྱིས་དགྲ་ནག་གི་དཀའ་འགྲེལ་ལྷན་ཅིག་སྐྱེས་པའི་སྣང་བ་ལས། ཕ་རོལ་ཏུ་ཕྱིན་པའི་མཐར་ཐུག་གི་ས་ཐོབ་པའི་ཕྱིར་མི་ལྡོག་པ་གང་ཡིན་པ་དེ་ནི་སངས་རྒྱས་ནི་མ་ཡིན་ཏེ། དེ་ལྟར་ན་ནི་ས་བཅུ་པར་སངས་རྒྱས་པར་ཐལ་བར་འགྱུར་རོ། ། གཞན་ཡང་ཟབ་མོ་མངོན་སུམ་དུ་བྱས་པ་ཉིད་ཀྱང་སེམས་ཅན་གྱི་དོན་མི་བྱེད་དེ། འགྲོ་བ་མ་ལུས་པའི་ཉེ་བར་འཚོ་བར་གྱུར་པ་དེ་ཐམས་ཅད་མཁྱེན་པའི་ཡེ་ཤེས་སུ་འདོད་ན། བདག་མེད་པའི་མཐར་ཐུག་པ་ལ་འཇུག་པ་དེ་ནི་སྡིག་པའི་གཉེན་པོ་ཡིན་པའི་ཕྱིར་རོ། ། དེ་ཡང་ཐབས་དང་བྲལ་བའི་དངོས་མེད་ཙམ་བསྒྲུབ་པར་བྱ་བ་མ་ཡིན་ཏེ། བདག་གཞན་དོན་ལ་དེ་མཐུན་མེད། ། དེ་ཕྱིར་ནམ་མཁའི་མེ་ཏོག་བཞིན། ། ཞེས་བསྟན་པ་ཡིན་ནོ། །
སྦྱིན་པ་ལ་སོགས་པ་ཐབས་ཀྱི་སྒོ་ནས་དང་། སྨོན་ལམ་གྱི་སྟོབས་ཀྱིས་འབྱུང་བར་འགྱུར་རོ། ། ཞེས་བརྗོད་པར་ཡང་མི་བྱ་སྟེ། གང་གི་ཕྱིར་མ་སྒོམ་པའི་ལོངས་སྤྱོད་རྫོགས་པ་དང་། སྤྲུལ་པའི་བདག་ཉིད་དག་ལ་ཐེ་ཚོམ་ཟ་ན་ཇི་ལྟར་སེམས་ངེས་པར་འགྱུར། དེ་ལྟ་ན་ཡང་སྨོན་ལམ་གྱི་སྟོབས་ཀྱིས་འབྱུང་བར་འགྱུར་རོ་ཞེ་ན། བདག་མེད་པ་ཡང་མ་བསྒོམ་པ་ཉིད་དུ་འགྱུར་བས་བསྒོམ་པའི་ངལ་བས་ཅི་ཞིག་བྱ། གལ་ཏེ་བསྒོམ་པ་ཉིད་ཀྱིས་དེ་འབྱུང་བར་འགྱུར་རོ་ཞེ་ན། ལོངས་སྤྱོད་རྫོགས་པ་དང་སྤྲུལ་པའི་བདག་ཉིད་ཀྱིས་ཉེས་པ་ཅི་ཞིག་བྱས་ནས་གང་གི་ཕྱིར་སྒོམ་པར་མི་བྱེད། དེའི་ཕྱིར་ཕ་རོལ་ཏུ་ཕྱིན་པའི་ཐེག་པ་ལ་གནས་པས་ཀྱང་སྐུ་གསུམ་གྱི་བདག་ཉིད་ཅན་གྱི་སངས་རྒྱས་ཁས་བླང་བར་བྱའོ། །
དེ་ནི་བསྒོམ་པས་གསལ་བར་འགྱུར་རོ། ། དེའི་ཕྱིར། སངས་རྒྱས་ཉིད་ནི་སྒྲུབ་པའི་རྒྱུ། ། སངས་རྒྱས་རྣལ་འབྱོར་ཀུན་ཏུ་ཡང་། ། རྒྱུ་དང་འདྲ་བའི་འབྲས་བུ་ཉིད། ། ཀུན་ཏུ་མཐོང་བ་མ་ཡིན་ནམ། ། ཞེས་བསྟན་པ་དང་། ཐམས་ཅད་གསང་བ་ལས་ཀྱང་། སངས་རྒྱས་ཉིད་ནི་མདོར་བསྡུས་ན། ། ཏིང་འཛིན་ཡེ་ཤེས་ལས་ངེས་འབྱུང་། །
སངས་རྒྱས་རྣལ་འབྱོར་མ་རྟོགས་པར། ། སངས་རྒྱས་རྣལ་འབྱོར་པས་མི་ཐོབ། ། ཅེས་བསྟན་པས། སངས་རྒྱས་ཀྱི་རྣལ་འབྱོར་ཡང་སེམས་ཅན་མ་ལུས་པ་འདུལ་བ། ཁྲོ་ཞིང་ཞི་བའི་བདག་ཉིད་ཅན་གྱི་གཤིན་རྗེ་གཤེད་ནག་པོ་ཉིད་དོ། ། ཞེས་གསུངས་པས། དེ་རྣམས་ཀྱི་དོན་ནི་ཕ་རོལ་ཏུ་ཕྱིན་པའི་ཐེག་པ་ལ་སྤྱོད་པ་ཡང་། ཞེས་པ་ནས། སྙིང་རྗེས་དམན་པའི་བདག་ཉིད་ཀྱིས་མྱ་ངན་ལས་འདས་པ་གཙོ་བོར་བྱེད་པ་ཉིད་ཡིན་ནོ། ། ཞེས་པའི་བར་གྱིས་ཕར་ཕྱིན་གྱི་ཐེག་པའི་ལམ་ལ་བཞུགས་པ་རྣམས་ལ།
སྦྱིན་པ་ལ་སོགས་པའི་བསོད་ནམས་ཀྱི་ཚོགས་མང་པོ་ཡོད་ཀྱང་། གཟུགས་སྐུ་འགྲུབ་བྱེད་ཀྱི་རྒྱུ་བསྐྱེད་རིམ་ལ་སོགས་པ་ལྷའི་རྣལ་འབྱོར་བསྒོམ་པ་མེད་པར་བསྟན་ལ། ཕ་རོལ་ཏུ་ཕྱིན་པའི་ཞེས་པ་ནས། དེ་ཕྱིར་ནམ་མཁའི་མེ་ཏོག་བཞིན། ། ཞེས་པའི་བར་གྱིས་ཐམས་ཅད་མཁྱེན་པའི་ཡེ་ཤེས་ཐོབ་པ་ན། གཟུགས་སྐུའི་སྣང་བ་བསྐྱེད་ནས་གདུལ་བྱའི་དོན་མཛད་དགོས་ལ། བདག་མེད་པ་བསྒོམ་པ་ནི་བདེན་པར་སྒྲོ་བཏགས་པའི་གཉེན་པོ་ཙམ་ཡིན་གྱི། གཟུགས་སྐུའི་སྣང་བ་བསྐྱེད་ནས་སེམས་ཅན་གྱི་དོན་བྱེད་པའི་མཐུ་མེད་པར་བསྟན་ལ། སྦྱིན་པ་ལ་སོགས་ཐབས་ཀྱི་སྒོ་ནས་དང་། ཞེས་པ་ནས།
ཇི་ལྟར་སེམས་ངེས་པར་འགྱུར། ཞེས་པའི་བར་གྱིས། སྦྱིན་པའི་ཕར་ཕྱིན་ལ་སོགས་པ་བསོད་ནམས་ཀྱི་ཚོགས་རྣམས་དང་། སྨོན་ལམ་གྱི་སྟོབས་ཀྱིས་མཚན་དཔེས་བརྒྱན་པའི་སངས་རྒྱས་ཀྱི་གཟུགས་སྐུ་མི་ཐོབ་ཅིང་། དེ་ཐོབ་པར་བྱེད་པ་ལ་དེའི་རྣམ་པ་བསྒོམ་དགོས་པར་བསྟན་ནོ། ། དེ་ལྟར་ན་ཡང་སྨོན་ལམ་གྱི་སྟོབས་ཀྱིས་འབྱུང་བར་འགྱུར་རོ་ཞེ་ན། ཞེས་པ་ནས། ཉེས་པ་ཅི་ཞིག་བྱས་ནས་སྒོམ་པར་མི་བྱེད། ཅེས་པའི་བར་གྱིས། གཟུགས་སྐུ་ནི་སྨོན་ལམ་གྱི་སྟོབས་ཀྱིས་འགྲུབ་ལ།
ཆོས་སྐུ་ནི་བདག་མེད་བསྒོམ་པའི་སྟོབས་ཀྱིས་ཐོབ་པ་ཡིན་ནོ། ། ཞེ་ན། འོ་ན། བདག་མེད་ཀྱང་བསྒོམ་མི་དགོས་པར་སྨོན་ལམ་གྱི་སྟོབས་ཀྱིས་མངོན་སུམ་དུ་རྟོགས་པར་འགྱུར་བས། བསྒོམ་པའི་ངལ་བས་ཅི་ཞིག་བྱ། གལ་ཏེ་བདག་མེད་བསྒོམས་པ་ཉིད་ཀྱིས་ཆོས་སྐུ་མངོན་སུམ་དུ་འབྱུང་བར་འགྱུར་རོ་ཞེ་ན། འོ་ན་ཆོས་སྐུ་ཐོབ་པ་ལ་སྟོང་ཉིད་བསྒོམ་དགོས་ན། མཆོག་གི་སྤྲུལ་པའི་སྐུ་དང་ལོངས་སྤྱོད་རྫོགས་པའི་སྐུ་གཉིས་ཀྱིས་ཉེས་པ་ཅི་ཞིག་བྱས་ནས། དེ་ཐོབ་བྱེད་ཀྱི་རྒྱུ་ལྷའི་རྣལ་འབྱོར་སྒོམ་པར་མི་བྱེད་ཅེས་མགོ་མཚུངས་བསྒྲིགས་ནས་གཉིས་ཀ་བསྒོམ་དགོས་པར་བསྟན་ནོ། ། དེའི་ཕྱིར་ཕ་རོལ་ཏུ་ཕྱིན་པའི་ཐེག་པ་ལ་གནས་པས་ཀྱང་།
སྐུ་གསུམ་གྱི་བདག་ཉིད་ཅན་གྱི་སངས་རྒྱས་ཁས་བླང་བར་བྱའོ། ། དེ་ནི་བསྒོམ་པས་གསལ་བར་འགྱུར་རོ། ། ཞེས་པ་ནི། འབྲས་བུའི་གནས་སྐབས་སུ་གཟུགས་སྐུ་ཐོབ་པ་ལ་རྒྱུའི་དུས་སུ་དེའི་རྣམ་པ་བསྒོམ་དགོས་པ་དེའི་ཕྱིར། ཕར་ཕྱིན་གྱི་ཐེག་པས་ཀྱང་འབྲས་བུའི་སྐབས་སུ་ཆོས་སྐུ་དང་ལོངས་སྐུ་དང་སྤྲུལ་སྐུ་གསུམ་གྱི་བདག་ཉིད་ཅན་གྱི་སངས་རྒྱས་ཁས་བླང་དགོས་ལ། དེ་གསུམ་ནི་ངེས་པར་བསྒོམ་པས་ཐོབ་པར་འགྱུར་བ་ཡིན་ཏེ། ཞེས་གསུངས་ནས། དེའི་རྒྱབ་བརྟེན་དུ་ཐམས་ཅད་གསང་བ་ལ་སོགས་པའི་རྒྱུད་གཉིས་ནས་ལུང་འདྲེན་པར་བྱེད་དོ། ། གཉིས་པ་སངས་རྒྱས་ཡེ་ཤེས་ཞབས་ཀྱི་ལུང་ནི། དེས་མཛད་པའི་བདག་བསྒྲུབ་པའི་ཐབས་ལས།
བདག་མེད་པ་ལ་གོམས་པ་ཡང་ཐབས་ཀྱི་བྱེ་བྲག་དང་བྲལ་བ་ཡིན་ན། གང་གི་ཕྱིར་དེ་རྟོགས་པའི་དྲི་མ་མ་ལུས་པ་དང་བྲལ་ཞིང་། འགྲོ་བ་མ་ལུས་པ་ལ་ཕན་པ་མཛད་པའི་ཐམས་ཅད་མཁྱེན་པའི་ཡེ་ཤེས་བསྐྱེད་པར་མི་ནུས་པ་དེའི་ཕྱིར། ཐབས་ཤིན་ཏུ་མངོན་དུ་གྱུར་པ་ལ་རབ་ཏུ་འབད་པར་བྱའོ། ། སྐྱེ་བོ་མ་ལུས་པ་ལ་ཕན་པའི་བདག་ཉིད་ནི་ཐམས་ཅད་མཁྱེན་པའི་ཡེ་ཤེས་ཡིན་ལ། ཕན་པ་ཡང་མཐར་ཐུག་པའི་ཆེ་བ་ལས་བྱུང་བ་ཡིན་ནོ། ། དེའི་རྒྱུ་ཡང་ཐབས་ལ་མཁས་པ་ཁོ་ན་ཡིན་ནོ། ། བདག་མེད་པ་ལ་གོམས་པས་ནི་རྣམ་པར་རྟོག་པ་ཙམ་སྤངས་པའི་འབྲས་བུ་ཅན་ཉིད་ཡིན་པའི་ཕྱིར་རོ། ། དེ་ཡང་ཟབ་པའི་ཕྱིར་དང་རྒྱ་ཆེ་ཕྱིར། ། རྣམ་མི་རྟོག་དང་ཡོངས་སུ་སྨིན། །
འདི་ལ་དེ་གཉིས་བསྟན་པས་ན། ། དེ་ཕྱིར་བླ་ན་མེད་པའི་ཐབས། ། ཞེས་གསུངས་སོ། ། དེ་བས་ན་ཕྱིན་ཅི་མ་ལོག་པའི་སྦྱིན་པ་ལ་སོགས་པའི་སེམས་པ་རབ་ཏུ་འཇུག་པ་ནི་ཐབས་ཡིན་ཏེ། ཐམས་ཅད་མཁྱེན་པ་ཉིད་ལ་ཡོངས་སུ་བསྔོས་པར་གྱུར་ན། དེ་དག་རྫོགས་པའི་བྱང་ཆུབ་ཀྱི་རྒྱུ་ཉིད་དུ་འགྱུར་བའི་ཕྱིར་རོ། ། དེ་སྐད་དུ་ཡང་། སྦྱིན་དང་ཚུལ་ཁྲིམས་བཟོད་དང་དེ་བཞིན་བརྩོན་འགྲུས་དང་། ། བསམ་གཏན་ཤེས་རབ་བྱང་ཆུབ་ཡོངས་སུ་བསྔོ་བར་གྱིས། ། བྱང་ཆུབ་ཕུང་པོར་ཞེན་ནས་མཆོག་འཛིན་མ་བྱེད་ཅེས། །
དང་པོའི་ལས་ཅན་དེ་ལ་དེ་སྐད་བསྟན་པར་བྱ། ། ཞེས་གསུངས་པ་ཡིན་ནོ། ། ཞེས་གསུངས་ཤིང་། དེའི་རྗེས་སུ་སྔགས་ནས་བཤད་པའི་ཐུན་མོང་མ་ཡིན་པའི་ཐབས་སྟོན་པ་ནི་དེ་ཁོ་ན་ལྟར་མ་ཡིན་ཏེ། རྒྱུ་མི་འདྲ་བ་ལ་གོམས་པ་ལས་རྫོགས་པའི་བྱང་ཆུབ་མངོན་དུ་གྱུར་པ་དང་རྗེས་སུ་མཐུན་པའི་བསྒོམ་པ་མེད་པའི་ཕྱིར་རོ། ། ཞེས་གསུངས་སོ། ། དེའི་དོན་ནི་ཐབས་དང་བྲལ་བའི་སྟོང་ཉིད་རྐྱང་པ་བསྒོམ་པས་ནི་བདེན་འཛིན་གྱི་རྣམ་རྟོག་གིས་བདེན་པར་སྒྲོ་བཏགས་པའི་དྲི་མ་སྤངས་པའི་འབྲས་བུ་ཅན་ཙམ་ཡིན་གྱི། ཐམས་ཅད་མཁྱེན་པའི་ཡེ་ཤེས་བསྐྱེད་པར་མི་ནུས། དེ་བསྐྱེད་པ་ནི་ཐབས་ལ་གོམས་པ་ལ་རགས་ལས་པས། ཐབས་གོམས་པ་ལ་འབད་པར་བྱ་སྟེ།
ཐབས་དེ་ཡང་ཕར་ཕྱིན་གྱི་ཐེག་པ་ནས་གསུངས་པའི་སྦྱིན་པ་ལ་སོགས་པ་ཐུན་མོང་བའི་ཐབས་རྣམས་ནི་བླ་ན་མེད་པའི་བྱང་ཆུབ་ཏུ་བསྔོ་ན། དེའི་རྒྱུར་འགྱུར་བ་ཙམ་དུ་གསུངས་ཤིང་། དེ་ཁོ་ན་ལྟར་མ་ཡིན་ཏེ། ཞེས་སོགས་གསང་སྔགས་ཀྱི་ཐུན་མོང་མ་ཡིན་པའི་ཐབས་སྟོན་པའི་ཚིག་གིས་སྦྱིན་པ་ལ་སོགས་པ་ཕར་ཕྱིན་ནས་བཤད་པའི་ཐབས་རྣམས་ལ་གོམས་པས་མཚན་དཔེས་སྤྲས་པའི་སངས་རྒྱས་ཀྱི་གཟུགས་སྐུའི་ཉེར་ལེན་གྱི་རྒྱུ་བྱས་ནས་དེ་དངོས་སུ་བསྐྱེད་ནུས་པ་ཡང་མ་ཡིན་ཏེ། འབྲས་བུ་སངས་རྒྱས་ཀྱི་གཟུགས་སྐུ་དང་རྣམ་པ་མི་འདྲ་བའི་རྒྱུ་ཙམ་ལ་གོམས་པར་བྱེད་པ་ཡིན་གྱི། དེ་དང་རྣམ་པ་མཐུན་པའི་བསྐྱེད་རིམ་ལ་སོགས་པ་རྒྱ་ཆེ་བ་ལྷའི་རྣལ་འབྱོར་བསྒོམ་པ་མེད་པའི་ཕྱིར་རོ། ། ཞེས་པའི་དོན་ཡིན་པས་གྲུབ་ཆེན་འདི་གཉིས་ཀྱིས་གསང་སྔགས་ཀྱི་ལམ་གྱིས་ཚེ་གཅིག་ལ་སངས་རྒྱས་པའི་དབང་དུ་བྱས་ནས། བསྐྱེད་རིམ་ལ་སོགས་ལྷའི་རྣལ་འབྱོར་བསྒོམ་དགོས་པ་དང་། ཕར་ཕྱིན་གྱི་ལམ་གྱིས་བསྐལ་པ་གྲངས་མེད་ཀྱིས་སངས་རྒྱས་པའི་དབང་དུ་བྱས་ནས། བསྐྱེད་རིམ་ལ་སོགས་པ་ལྷའི་རྣལ་འབྱོར་བསྒོམ་མི་དགོས་པའི་རྣམ་གཞག་མཛད་པར་ལུང་རིགས་དུ་མའི་སྒོ་ནས་བསྐྱེད་རིམ་ལ་སོགས་པའི་ལྷའི་རྣལ་འབྱོར་མ་བསྒོམས་ན།
མཚན་དཔེས་བརྒྱན་པའི་སངས་རྒྱས་ཀྱི་གཟུགས་སྐུ་ཐོབ་པ་མི་སྲིད་པས། ཕར་ཕྱིན་གྱི་ཐེག་པ་ལ་བཞུགས་པ་རྣམས་ཀྱང་མཚན་དཔེས་བརྒྱན་པའི་གཟུགས་སྐུ་ཐོབ་པར་བྱ་བའི་ཕྱིར་དུ། མཐར་གསང་སྔགས་ལ་བརྟེན་ནས་བསྐྱེད་རིམ་ལ་སོགས་ལྷའི་རྣལ་འབྱོར་བསྒོམས་ནས་དེ་བསྒྲུབ་དགོས་པར་གསུངས་པས། དེས་ན་གསང་སྔགས་ནས་བཤད་པ་ལྟར། ཚེ་གཅིག་ལ་སངས་རྒྱས་ཐོབ་པར་བྱེད་པ་ལ་མཚན་དཔེས་བརྒྱན་པའི་གཟུགས་སྐུའི་ཉེར་ལེན་ལ། བསྐྱེད་རིམ་ལ་སོགས་པ་ལྷའི་རྣལ་འབྱོར་ངེས་པར་བསྒོམ་དགོས་ན། ཕར་ཕྱིན་ནས་བཤད་པ་ལྟར་དུས་ཡུན་རིང་མོས་སངས་རྒྱས་ཐོབ་པར་བྱེད་པ་ལའང་གཟུགས་སྐུའི་ཉེར་ལེན་ལ་དེ་དང་རྣམ་པ་འདྲ་བའི་རྒྱུ་བསྒོམ་མི་དགོས་པ་ནི་ཤེས་ལྡན་གང་གིས་ཀྱང་བསྒྲུབ་པར་མི་ནུས་ཏེ། དཔེར་ན་དུས་ཡུན་ཐུང་ངུའི་སྒོ་ནས་སྟོན་ཐོག་གི་འབྲས་བུ་མཐོང་བ་ལ། དེའི་སྔོན་དུ་རང་དང་རིགས་འདྲ་བའི་ས་བོན་འགྲོ་དགོས་ན། ཡུན་རིང་པོའི་སྒོ་ནས་དེའི་འབྲས་བུ་མཐོང་བ་ལ་དེའི་སྔོན་དུ་འབྲས་བུ་རང་དང་རྣམ་པ་འདྲ་བའི་རྒྱུ་འགྲོ་མི་དགོས་པ་སུས་ཀྱང་མི་རྙེད་པ་བཞིན་ནོ། །
གཉིས་པ་རྫོགས་རིམ་ལ་མ་བརྟེན་པར་འབྲས་བུ་དེ་མངོན་དུ་བྱེད་མི་ནུས་པར་བསྟན་པ་ནི། འགྲེལ་ཆེན་དྲི་མེད་འོད་ལས། ཇི་ལྟར་ཤིང་ལ་མེ་ནི་བརྟག་གནས་ཀྱང་། ། བཅད་དང་དབྱེ་བའི་ཐབས་ཀྱིས་མི་མཐོང་སྟེ། ། གཙུབ་ཤིང་གཙུབ་སྟེ་ལག་པས་གཙུབ་པ་ལས། ། དེ་ལ་གནས་པ་ཡང་ནི་མཐོང་གྱུར་པ། ། དེ་བཞིན་སེམས་ཀྱིས་འོད་གསལ་རྟོག་པ་ཡིས། ། བསྒོམ་པའི་ཐབས་རྣམས་དག་གིས་མི་མཐོང་སྟེ། ། དེ་ཉིད་དུ་ནི་རོ་མ་དག་དང་ནི། ། རྐྱང་མ་གཅིག་ཏུ་སྦྱོར་བས་མཐོང་བར་འགྱུར།
ཞེས་དང་། ཡང་དེ་ཉིད་ལས། སྣ་ཚོགས་རྣམ་རྟོག་ལ་སོགས་ལམ་གྱིས་ནི། ། དེ་ཉིད་དེ་བཞིན་གཤེགས་པས་གང་གསུངས་པ། ། བཅུ་དྲུག་བཞི་ཡི་རབ་ཏུ་དབྱེ་བ་ཅན། ། ལམ་དང་བྲལ་བས་ཐོབ་པ་མ་ཡིན་ནོ། ། བསྐྱེད་པའི་རིམ་པར་གསུངས་པའི་ཧཱུྃ་དང་ནི། ། ཕཊ྄་ཡིག་ལ་སོགས་རྟོག་དང་བྲལ་བ་ཡི། ། རྫོགས་པའི་རིམ་པའི་རྣལ་འབྱོར་དེ་ཉིད་དེ། ། དེ་ཉིད་ཀྱི་ནི་བསྒྲུབ་ཐབས་གཞན་ཡོད་མིན། །
ཞེས་རྫོགས་རིམ་ལ་མ་བརྟེན་པར་བསྐྱེད་རིམ་ལ་སོགས་པའི་ལམ་གང་ཡིན་ཀྱང་འབྲས་བུ་དེ་མངོན་དུ་བྱེད་མི་ནུས་པར་གསུངས་ཤིང་། མགོན་པོ་ཀླུ་སྒྲུབ་ཀྱིས་ཀྱང་རིམ་ལྔ་ལས། བདག་ལ་བྱིན་གྱིས་བརླབས་པའི་རིམ། ། གང་གིས་རྙེད་པར་མ་གྱུར་པ། ། མདོ་སྡེ་རྒྱུད་དང་རྟོག་པ་ལ། ། དེ་ཡི་ངལ་བ་དོན་མེད་འགྱུར། ། བདག་ལ་བྱིན་རླབས་རིམ་ཐོབ་པའི། ། གཙོ་བོ་སངས་རྒྱས་ཀུན་བདག་ཉིད། ། ཚེ་འདི་ཉིད་ལ་སངས་རྒྱས་ནི། ། ཐེ་ཚོམ་མེད་པར་ཐོབ་པར་འགྱུར། །
ཞེས་ལམ་བདག་བྱིན་གྱིས་བརླབས་པ་ལ་མ་བརྟེན་པར་འབྲས་བུ་དེ་མངོན་དུ་བྱེད་མི་ནུས་པར་གསུངས་ཤིང་། སྒྱུ་ལུས་ཐོབ་ན་ཚེ་འདི་ཉིད་ལ་ཐེ་ཚོམ་མེད་པར་སངས་རྒྱས་པར་གསུངས་པའི་ཕྱིར་དང་། གྲུབ་ཆེན་ཨརྻ་དེ་ཝས་ཀྱང་བདག་བྱིན་གྱིས་བརླབས་པའི་རིམ་པ་ལས། བསྐལ་པ་བྱེ་བ་རྣམས་སུ་ཡང་། ། ཐོས་པའི་ཕ་རོལ་སོན་གྱུར་ཀྱང་། ། བདག་བྱིན་བརླབས་པས་ཕྱིར་བལྟས་པས། ། དེ་ཡི་དེ་ཉིད་མི་འགྱུར་རོ། ། ཞེས་དང་། ཡང་དེ་ཉིད་ལས། ཆོས་ཀུན་རྨི་ལམ་སྒྱུ་འདྲ་ཞེས། །
སངས་རྒྱས་པ་ཀུན་སྨྲ་མོད་ཀྱི། ། རྨི་ལམ་སྒྱུ་འདྲ་རྟོགས་མི་འགྱུར། ། ཞེས་རྫོགས་རིམ་ལ་མ་བརྟེན་པར་མཐར་ཐུག་གི་འབྲས་བུ་མངོན་དུ་བྱེད་མི་ནུས་པར་དངོས་སུ་གསུངས་ལ། དེ་བཞིན་དུ་བླ་མེད་ཀྱི་རྒྱུད་སྡེ་དང་། དེའི་དགོངས་འགྲེལ་བྱེད་པའི་གྲུབ་ཆེན་རྣམས་ཀྱིས་རྒྱས་པར་གསུངས་པ་མཐའ་དག་ནི་འདིར་བྲི་བར་ག་ལ་ནུས།། ༈ །།སྤྱི་དོན་གསུམ་པ་ཐབས་ཁྱད་པར་ཅན་ཉེ་རྒྱུ་ལ་མ་བརྟེན་པར་འབྲས་བུ་དེ་མངོན་དུ་བྱེད་མི་ནུས་པར་བསྟན་པ་ནི། དེ་ལྟར་མཐར་ཐུག་གི་འབྲས་བུ་ཡན་ལག་བདུན་ལྡན་གྱི་རྡོ་རྗེ་འཆང་ཆེན་པོ་དེ་ཉིད་ཐབས་ཁྱད་པར་ཅན་ཉེ་རྒྱུ་ལ་མ་བརྟེན་པར་མངོན་དུ་བྱེད་ནུས་པ་མི་སྲིད་དེ། དཔལ་ཁ་སྦྱོར་ལས། ཐབས་དང་ཤེས་རབ་མ་རྟོགས་པར་སངས་རྒྱས་ཉིད་མངོན་དུ་ཐོབ་པར་མི་འགྱུར་རོ། ། དེའི་ཕྱིར་ཤེས་རབ་མ་ཡང་དག་པར་རྫོགས་པའི་བྱང་ཆུབ་སྦྱིན་པར་བྱེད་པ་བཟང་མོ་སྤང་བར་མི་བྱ་སྟེ།
ཕྱག་རྒྱ་རེ་རེ་དང་ལྡན་པ་མ་གཏོགས་པར་དངོས་གྲུབ་སྟེར་བར་མི་འགྱུར་རོ། ། ཞེས་དང་། ཡང་དེ་ཉིད་ལས། དེ་ལྟར་གང་ཞིག་རྣལ་འབྱོར་པས་གལ་ཏེ་པདྨ་འཛིན་པ་ལ་མངོན་དུ་ཉི་མ་རེ་རེའམ། ཟླ་བ་སོ་སོའམ། ལོ་རེ་རེ་ལ་ལེགས་པར་མི་བྱེད་ན་དམ་ཚིག་ཉམས་པར་འགྱུར་རོ། ། དམ་ཚིག་ཉམས་པའི་རྣལ་འབྱོར་པ་ལ་བག་མེད་པ་སྐྱེ་བར་འགྱུར་ཏེ། བྱང་སེམས་ཀྱི་དམ་ཚིག་བླངས་ཤིང་མི་བྱེད་པར་སྡོམ་པ་བཟུང་ཞིང་ཕྱག་རྒྱའི་རྣལ་འབྱོར་བྱའོ། ། ཞེས་གསུངས་པས། རིམ་གཉིས་ཀྱི་རྣལ་འབྱོར་པས་ཉེ་རྒྱུ་མ་བསྟན་ན་དམ་ཚིག་ཉམས་པར་ཡང་གསུངས་ཤིང་།
དེ་བཞིན་དུ་རྡོ་རྗེ་མཁའ་འགྲོའི་སོ་དྲུག་པ་ལས། རྣལ་འབྱོར་པ་གང་ལོ་འཁོར་བར། ། མཆོག་དང་པད་མ་སྦྱོར་མི་བྱེད། ། དེ་ནི་དམ་ཚིག་ཉམས་པར་འགྱུར། ། དམ་ཚིག་ཉམས་པར་གྱུར་ན་ནི། ། ཡང་དག་བགྱི་བ་སྡོམ་པར་བགྱི། ། གཞན་དུ་སྔགས་དང་རྒྱུད་རྣམས་ཀྱི། ། རིམ་པའི་འབྲས་བུ་མེད་པར་འགྱུར། ། ཞེས་དམ་ཚིག་ཉམས་ཚུལ་ཁག་དང་མཐུན་པར་གསུངས་སོ། ། འོ་ན་དགེ་སློང་རྡོ་རྗེ་འཛིན་པ་མི་སྲིད་པར་འགྱུར་རོ་སྙམ་ན་བདེན་ཏེ།
དམ་ཚིག་དེ་ཉིད་དང་མི་འགལ་བར་བྱ་བའི་ཕྱིར་དུ་རྣལ་འབྱོར་པས་བསམ་གཏན་གྱི་སྒོ་ནས་ཀྱང་ཉེ་རྒྱུ་བསྟན་པར་བཤད་པ་ཡིན་ཏེ། དཔལ་ཁ་སྦྱོར་ལས། བསྟན་པ་ལ་སྨོད་པའི་འཇིགས་པ་དང་། སྐྱེ་བོ་གདུག་པའི་ནང་དུ་འདུག་པའི་རྣལ་འབྱོར་པས་རང་གི་སེམས་འབའ་ཞིག་དེར་བསམ་པས། སེམས་ལ་ལྷག་པར་མོས་པ་མངོན་དུ་བྱའོ། ། ཞེས་གསུངས་པའི་ཕྱིར་རོ། ། གཞན་ཡང་ཡེ་ཤེས་རྡོ་རྗེ་ཀུན་ལས་བཏུས་ལས། ཇི་ལྟར་འོ་མ་དང་ཏིལ་དག་གིས་ཡང་དག་པར་འདུས་བྱས་པ་མེད་པར། མར་དང་ཏིལ་མར་མི་འབྱུང་བ་དེ་བཞིན་དུ། སྔགས་དང་ཕྱག་རྒྱས་མངོན་དུ་མངོན་པར་འདུས་བྱས་པའི་རྡོ་རྗེ་དང་པདྨ་མཉམ་པར་སྦྱར་བ་མེད་པར་རྣམ་པར་ཤེས་པ་གསུམ་ཉེ་བར་མཚན་པར་མི་ནུས་སོ། །
བྷ་ག་དང་ལིང་ག་སྦྱོར་བར་མི་ནུས་པ་དེས་ནི་བདེ་བ་ཆེན་པོའི་ཏིང་ངེ་འཛིན་མི་རྙེད་དོ། ། ཞེས་གསུངས་ཤིང་། དེ་བཞིན་དུ་ཕྱག་རྒྱ་ཆེན་པོ་ཐིག་ལེ་ལས། པདྨའི་སྙིང་པོའི་དབུས་ན་ནི། ། རྡོར་དབྱིངས་དབང་ཕྱུག་མ་ནི་བཞུགས། ། དེ་མ་རྙེད་ཀྱི་བར་དུ་ནི། ། ཐབས་གཞན་ལས་ནི་བྱང་ཆུབ་མེད། ། དེ་ནི་རང་བཞིན་དག་པའི་གཟུགས། ། ཕྲ་མོ་ཕྲ་མོ་ཡང་དག་མཆོག ། ཅེས་རྡོ་རྗེ་དབྱིངས་ཀྱི་དབང་ཕྱུག་མའི་རྩ་མ་རྙེད་ཀྱི་བར་དུ།
ཡང་དག་པར་རྫོགས་པའི་བྱང་ཆུབ་དེ་མི་རྙེད་པར་བཤད་ཅིང་། རྡོ་རྗེ་སྙིང་འགྲེལ་ལས་ཀྱང་། བདེ་བ་ཆེན་པོ་ནམ་མཁའི་རང་བཞིན། ལུས་ཅན་ཐམས་ཅད་ལ་མཆོག་ཏུ་ཕན་པ་བསྐྱེད་པ། མ་བཅོས་པའི་ལྷན་ཅིག་སྐྱེས་པ་འདི་ནི། དབང་པོ་གཉིས་སྙོམས་པར་འཇུག་པའི་བདེ་བ་མ་གཏོགས་པ་གཞན་དུ་ཤེས་པའི་ཐབས་མེད་པའི་ཕྱིར། ཉན་ཐོས་དང་། རང་རྒྱལ་བ་དང་། མུ་སྟེགས་བྱེད་པ་རྣམས་ལ་གསང་བར་ངེས་སོ་ཞེས་གསུངས་པའི་ཕྱིར་རོ། ། དེ་ལྟར་རྡོ་རྗེ་འཆང་ཆེན་པོ་ཉིད་ཀྱིས་རྒྱུད་སྡེ་དྲི་མ་མེད་པ་རྣམས་ལས་ངེས་དོན་དུ་བཀའ་སྩལ་པ་དང་།
རང་ཉིད་ཀྱི་ཉམས་མྱོང་གིས་ཀྱང་གྲུབ་པ་ལ་བརྟེན་ནས། བྲམ་ཟེ་ཆེན་པོ་ས་ར་ཧས་ཀྱང་། མ་ལུས་རང་བཞིན་གང་གིས་མི་ཤེས་པས། ། ཀུན་ཏུ་རྒྱུ་ཡི་སྐབས་སུ་བདེ་བ་བསྒྲུབ་པ་ནི། ། ཇི་ལྟར་སྐོམ་པས་སྨིག་རྒྱུ་སྙེགས་པ་བཞིན། ། སྐོམ་པས་ཤི་ཡང་ནམ་མཁའི་ཆུ་རྙེད་དམ། ། རྡོ་རྗེ་པདྨ་གཉིས་ཀྱི་བར་གནས་པའི། ། བདེ་བ་གང་གིས་རྣམ་པར་རོལ་པ་ནི། ། ཅི་སྟེ་དེ་བསྟེན་ནུས་པ་མེད་པ་ན། ། ས་གསུམ་རེ་བ་གང་གིས་རྫོགས་པར་བྱེད། །
ཅེས་དེ་ཁོ་ན་ཉིད་བསྒོམ་པ་མེད་པར་དབང་པོ་སྦྱོར་བའི་བདེ་བ་ཁོ་ནས་མི་གྲོལ་བ་དང་། དབང་པོ་གཉིས་སྦྱོར་བའི་བདེ་བ་ལམ་དུ་མ་བྱས་ན། ས་གསུམ་གྱི་རེ་བ་བསྐོང་བའི་སངས་རྒྱས་ཐོབ་མི་ནུས་པར་གསལ་བར་གསུངས་པའི་ཕྱིར་དང་། དེ་བཞིན་དུ་མགོན་པོ་ཀླུ་སྒྲུབ་ཀྱིས་རིམ་ལྔ་ལས། ཇི་ལྟར་ཤིང་ལས་མེ་ནི་རྟག་གནས་ཀྱང་། ། མ་གཙུབ་བར་དུ་མེ་ནི་མི་འབྱུང་སྟེ། ། དེ་བཞིན་བྱང་ཆུབ་ཟླ་བྲལ་བ། ། རྣམ་པ་ཀུན་ཏུ་མི་ཐོབ་བོ། ། ཞེས་གསུངས་པས་ཀྱང་འདི་བསྟན་པ་ཡིན་ནོ། ། གྲུབ་ཆེན་དཔལ་འཛིན་གྱིས།
འདི་དེ་སངས་རྒྱས་ཐམས་ཅད་ཀྱི། ། རིག་མའི་བརྟུལ་ཞུགས་བླ་ན་མེད། ། བླུན་པོ་གང་ཞིག་འདི་སྤོང་བ། ། དེ་ལ་མཆོག་གི་དངོས་གྲུབ་མེད། ། ཅེས་གསལ་བར་གསུངས་པའི་ཕྱིར། འོ་ན་མཐར་ཐུག་གི་འབྲས་བུ་དེ་མངོན་དུ་བྱེད་པ་ལ་ཉེ་རྒྱུ་ངེས་པར་བསྟེན་དགོས་ན། འོག་མིན་དང་། བར་དོའི་རྟེན་ལ་སངས་རྒྱས་པ་རྣམས་ཇི་ལྟར་ཡིན་སྙམ་ན། འདི་གཉིས་ཀྱིས་ཀྱང་ཡེ་ཤེས་ཀྱི་ཕྱག་རྒྱ་ལ་བརྟེན་ནས་ཉེ་རྒྱུ་ཅུང་ཟད་སྤྱད་པ་ལ་བརྟེན་ནས་འབྲས་བུ་མངོན་དུ་བྱེད་པ་ཡིན་ཏེ། དེའི་སྤྱད་ཚུལ་ཡང་ཤེས་པར་བྱ་དགོས་སོ། །
ཡེ་ཤེས་ཀྱི་ཕྱག་རྒྱ་དེ་ཡང་རྣལ་འབྱོར་པ་རང་གིས་སྤྲུལ་པ་དང་། གཞན་གྱིས་གནང་བ་གཉིས་ལས། དང་པོ་ནི། ཐམས་ཅད་གསང་བ་ལས། སྙིང་ཀར་གནས་པའི་ལྷ་མོ་ཆེ། ། རྣལ་འབྱོར་རྣལ་འབྱོར་འབེབས་བྱེད་པ། ། སངས་རྒྱས་རྣམས་ཀྱི་སྦྱོར་བསྐྱེད་མ། ། རྡོ་རྗེ་དབྱིངས་ཀྱི་དབང་མོར་གྲགས། ། ཞེས་གསུངས་ཤིང་། སྤྱོད་བསྡུས་ལས།
སྙིང་ཁར་གནས་པའི་ཡེ་ཤེས་ཀྱི་ཕྱག་རྒྱ་དང་སྙོམས་པར་འཇུག་པས་ཤིན་ཏུ་མྱུར་བར་རྡོ་རྗེ་འཆང་ཐོབ་པར་བྱའོ། ། སྙམ་དུ་དམིགས་ཏེ་ཞེས་གསུངས་པས། རྣལ་འབྱོར་པ་རང་གིས་སྙིང་ཁ་ནས་ཡེ་ཤེས་ཀྱི་ཕྱག་རྒྱ་སྤྲུལ་ནས་དེ་ལ་ཉེ་རྒྱུའི་སྤྱོད་པ་མཛད་ནས། མཐར་ཐུག་གི་འབྲས་བུ་དེ་མངོན་དུ་བྱེད་པར་གསུངས་ཤིང་། གཉིས་པ་ནི་རིམ་ལྔའི་འགྲེལ་པར། ནམ་མཁའི་དབྱིངས་ལ་གནས་པའི་དེ་བཞིན་གཤེགས་པ་ཐམས་ཅད་ཀྱིས་དང་པོའི་འོད་ཟེར་གྱི་འཁོར་ལོ་སྤྲོས་ནས། དེའི་རྒྱུད་སྣོད་དུ་རུང་བར་བྱས་ཏེ། དེ་ནས་ཡེ་ཤེས་ཀྱི་ཕྱག་རྒྱ་སྤྲོས་ནས་དེའི་གན་དུ་བཏང་སྟེ། དེ་དང་ལྷན་གཅིག་སྙོམས་པར་འཇུག་པས་མཚམས་དང་མཚན་མོ་དང་། ཉིན་མོའི་རིམ་པས་ལྷན་ཅིག་སྐྱེས་པའི་དེ་ཁོ་ན་ཉིད་མངོན་དུ་བྱས་ནས།
མི་གཡོ་བའི་ཏིང་ངེ་འཛིན་སྤངས་ཏེ། ཤེས་རབ་ཡེ་ཤེས་ཀྱི་དབང་བསྐུར་བ་གསང་བ་ཉིད་ཡིན་པའི་ཕྱིར། མཚན་ཕྱེད་ན་དེ་ཁོ་ན་ཉིད་ཅེས་པ་དམིགས་པར་འགྱུར་ཞིང་ཐོབ་པར་འགྱུར་རོ། ། ཞེས་གསུངས། སངས་རྒྱས་ཀྱིས་གནང་བའི་ཡེ་ཤེས་ཀྱི་ཕྱག་རྒྱ་ལ་ཉེ་རྒྱུ་སྤྱད་ནས་གྲུབ་པ་དང་། ལས་རྒྱ་ལ་བརྟེན་ནས་གྲུབ་པའི་འབྲས་བུ་ལ་ཁྱད་པར་ཡོད་དམ་མེད་སྙམ་ན། དེ་ལ་ཁྱད་པར་མེད་དེ། སྤྱོད་བསྡུས་ལས། དཔེར་ན་ཤིང་ཚིག་པར་གྱུར་ཀྱང་ཐལ་བར་འགྱུར་རོ། ། ཏ་ལའི་ལོ་མ་ཚིག་པར་གྱུར་ཀྱང་ཐལ་བར་འགྱུར་རོ། །
རས་བལ་གྱི་ལོ་མ་ཚིག་པར་གྱུར་ཀྱང་ཐལ་བར་འགྱུར་རོ། ། ཐམས་ཅད་ཀྱང་ཚིག་པས་ཐལ་བར་འགྱུར་རོ། ། དེ་བཞིན་དུ་སྤྱོད་པ་གསུམ་ཆར་གྱིས་ཀྱང་རྡོ་རྗེ་འཛིན་པའི་གོ་འཕང་མངོན་པར་འདོད་པ་ལྟར་སྐྱེ་བར་འགྱུར་རོ། ། ཞེས་གསུངས་པས་སྤྲོས་བཅས་དང་། སྤྲོས་མེད་དང་། ཤིན་ཏུ་སྤྲོས་མེད་གསུམ་ཆར་གྱིས་སྤྱོད་པ་མཐར་ཐུག་གི་འབྲས་བུ་མངོན་དུ་བྱེད་པ་ཙམ་ལ་ཁྱད་པར་མེད་པར་གསུངས་པའི་ཕྱིར་རོ།། ༈ །།སྤྱི་དོན་གསུམ་པ་དེ་ལ་རྩོད་པ་སྤོང་བ་ལ་གསུམ། ཕར་ཕྱིན་གྱི་ཐེག་པ་ནས་བཤད་པ་དང་འགལ་བའི་རྩོད་པ་སྤོང་བ་དང་། སངས་རྒྱས་ལ་བཟང་ངན་གྱི་ཁྱད་པར་ཡོད་པར་ཐལ་བར་འགྱུར་བའི་རྩོད་པ་སྤོང་བ་དང་། རང་ཚིག་དང་འགལ་བའི་རྩོད་པ་སྤོང་བའོ། །
དང་པོ་ནི་ཁ་ཅིག་ན་རེ། ཕར་ཕྱིན་གྱི་ཐེག་པ་ནས་སྒྲིབ་གཉིས་བག་ཆགས་དང་བཅས་པ་སྤངས་པའི་སྟོབས་བཅུ་ལ་སོགས་པ་ཟག་མེད་ཀྱི་ཡོན་ཏན་བརྒྱ་ཞེ་བཞི་ལ་སོགས་པའི་མཐར་ཐུག་གི་འབྲས་བུ་རྣམས་བཤད་ཅིང་། དེ་ཉིད་ཕར་ཕྱིན་གྱི་ལམ་གྱིས་མངོན་དུ་བྱེད་ནུས་པར་གསུངས་པས། སྔགས་དང་ཕར་ཕྱིན་གྱི་ཐེག་པའི་འབྲས་བུ་ལ་བཟང་ངན་གྱི་ཁྱད་པར་འབྱེད་པ་མི་འཐད་དོ་སྙམ་ན། ཕར་ཕྱིན་གྱི་ཐེག་པ་ནས་སྟོབས་བཅུ་ལ་སོགས་པའི་མཐར་ཐུག་གི་འབྲས་བུ་རྣམས་བཤད་པ་བདེན་མོད་ཀྱི། འབྲས་བུ་དེ་རྣམས་ཕར་ཕྱིན་གྱི་ཐེག་པས་བགྲོད་ནུས་པར་བཤད་པ་ནི་དགོངས་པ་ཅན་ཡིན་ཏེ། འདི་ལ་དགོངས་གཞི། དགོས་པ། དངོས་ལ་གནོད་བྱེད་དང་གསུམ་ལས། དང་པོ་ནི།
རྡོ་རྗེ་འཆང་ཆེན་པོ་ཉིད་ཀྱིས། རྡོ་ཡི་རིགས་ཀྱི་བྱེ་བྲག་གིས། ། བཞུས་པས་ལྕགས་དང་ཟངས་དངུལ་འབྱུང་། ། གསེར་འགྱུར་རྩི་ཡི་དངོས་པོ་ཡིས། ། ཀུན་ཀྱང་གསེར་དུ་སྒྱུར་བར་བྱེད། ། རིགས་ཅན་གསུམ་གྱི་སྡོམ་པ་ཡང་། ། དཀྱིལ་འཁོར་ཆེན་པོ་འདིར་བཞུགས་ན། ། ཀུན་ཀྱང་རྡོ་རྗེ་འཛིན་པར་འགྱུར། ། ཞེས་གསལ་བར་གསུངས་པ་ལྟར། ཕར་ཕྱིན་ནས་བཤད་པའི་ས་ལམ་གྱི་ཡོན་ཏན་དེ་ཉིད་ཀྱང་སྔགས་ཀྱི་ཐབས་ལམ་ཁྱད་པར་ཅན་དང་བསྡོངས་ནས་མཐར་ཐུག་གི་འབྲས་བུ་དེ་མངོན་དུ་བྱེད་ནུས་པ་ལ་དགོངས་པ་ཡིན་ཞིང་།
གསང་ཆེན་ཐབས་ལ་མཁས་པའི་མདོ་ལས་ཀྱང་། བྱང་ཆུབ་སེམས་དཔའ་མི་སྐྱེ་བའི་ཆོས་ལ་བཟོད་པ་ཐོབ་པས། འདོད་ན་ཞག་བདུན་ན་ཡང་མངོན་པར་རྫོགས་པར་འཚང་རྒྱའོ། ། ཞེས་གསུངས་པ་ཡང་འདི་ལ་དགོངས་པ་ཡིན་ཏེ། འདིའི་དོན་གོང་དུ་རྒྱས་པར་བཤད་ཟིན་ཏོ། ། གཉིས་པ་དགོས་པ་ནི། ཕར་ཕྱིན་གྱི་ཐེག་པ་དུ་མ་ཞིག་ནས། ཕར་ཕྱིན་གྱི་ལམ་རྐྱང་པས་སྟོབས་བཅུ་དང་མི་འཇིགས་པ་བཞི་ལ་སོགས་པ་སྐྱོན་ཀུན་ཟད་དང་། ཡོན་ཏན་ཀུན་ལྡན་གྱི་མཐར་ཐུག་གི་འབྲས་བུ་མངོན་དུ་བྱེད་ནུས་པར་བཤད་པ་ནི། ཕར་ཕྱིན་གྱི་ལམ་དུ་བཞུགས་པའི་གང་ཟག་རྣམས་བྲོད་པ་བསྐྱེད་པའི་ཆེད་དུ་དེ་ལྟར་གསུངས་པ་ཡིན་ནོ། །
གསུམ་པ་དངོས་ལ་གནོད་བྱེད་ཀྱི་ཚད་མ་ནི། གོང་དུ་དྲངས་པའི་སྔགས་ལ་མ་བརྟེན་པར་ཕར་ཕྱིན་གྱི་ལམ་རྐྱང་བས་དེ་ལྟར་བཤད་པའི་འབྲས་བུ་དེ་མངོན་དུ་བྱེད་མི་ནུས་པར་བསྟན་པའི་རྒྱུད་གཞུང་གི་ལུང་རྣམས་ཡིན་ཞིང་། ལུང་དེ་རྣམས་ལ་བརྟེན་ནས། ཁྱད་པར་གྲུབ་ཆེན་བྲམ་ཟེ་དཔལ་འཛིན་གྱིས། ཕ་རོལ་ཏུ་ཕྱིན་པའི་ཐེག་པ་ལ་སྤྱོད་པ་ཡང་སྦྱིན་པ་ལ་སོགས་པ་ལ་བཞུགས་ན་ཡང་། རྟག་ཏུ་སྟོང་པ་ཉིད་དུ་རོ་གཅིག་པ་ཉིད་ཀྱིས་ལོངས་སྤྱོད་རྫོགས་པ་དང་། སྤྲུལ་པའི་སྐུ་གཉིས་མེད་པའི་ཕྱིར་སྙིང་རྗེ་དམན་པས་བདག་ཉིད་ཀྱིས་མྱ་ངན་ལས་འདས་པ་གཙོ་བོར་བྱེད་པ་ཉིད་ཡིན་ནོ། ། ཕ་རོལ་ཏུ་ཕྱིན་པའི་མཐར་ཐུག་པ་ཐོབ་པའི་ཕྱིར་མི་ལྡོག་པ་གང་ཡིན་པ་དེ་ནི་སངས་རྒྱས་ནི་མ་ཡིན་ཏེ། དེ་ལྟར་ན་ནི་ས་བཅུ་པ་སངས་རྒྱས་པར་ཐལ་བར་འགྱུར་རོ། ། ཞེས་ཕར་ཕྱིན་གྱི་ལམ་རྐྱང་པས་འབྲས་བུ་དེ་བསྒྲོད་པར་མི་ནུས་པར་གསལ་བར་གསུངས་པའི་ཕྱིར་རོ། །
གཉིས་པ་སངས་རྒྱས་ལ་བཟང་ངན་གྱི་ཁྱད་པར་ཡོད་པར་ཐལ་བར་འགྱུར་པའི་རྩོད་པ་སྤོང་བ་ལ་གཉིས། ཕར་ཕྱིན་གྱི་ཐེག་པའི་སངས་རྒྱས་དང་། རྡོ་རྗེ་ཐེག་པའི་སངས་རྒྱས་གཉིས་བཟང་ངན་གྱི་ཁྱད་པར་ཡོད་པར་འགྱུར་བའི་རྩོད་པ་སྤོང་བ་དང་། སྔགས་ཀྱི་ཐེག་པའི་ནང་ཚན་གྱི་སངས་རྒྱས་ལ་བཟང་ངན་གྱི་ཁྱད་པར་ཡོད་མེད་ཀྱི་དགོས་པ་དཔྱོད་པའོ། ། དང་པོ་ལ་་་་་་སྔར་གྱི་དགའ་གདོངས་པ་སོགས། ཁ་ཅིག་ན་རེ། ཕར་ཕྱིན་གྱི་ཐེག་པ་ནས་ཕར་ཕྱིན་གྱི་ལམ་རྐྱང་པས་ཀུན་ཏུ་འོད་ཀྱི་ས་ཡི་བར་དུ་བསྒྲོད་ནུས་པར་བཤད་ལ། དེས་བགྲོད་པར་བྱས་པའི་ཀུན་ཏུ་འོད་དེ་ཡང་སངས་རྒྱས་སུ་བཤད་པས། དེ་ལྟ་ན་སངས་རྒྱས་ལ་བཟང་ངན་དང་ཀུན་ཏུ་འོད་ལའང་མཐོ་དམན་གྱི་ཁྱད་པར་འབྱེད་པ་ཅི་ལྟར་ཞེས་ཟེར་རོ། ། འདི་ལ་བཤད་པར་བྱ་སྟེ།
ཕར་ཕྱིན་གྱི་ཐེག་པ་ནས་ཕར་ཕྱིན་གྱི་ལམ་རྐྱང་པས་ཀུན་ཏུ་འོད་ཀྱི་བར་དུ་བགྲོད་ནུས་པར་བཤད་ཅིང་དེ་ལྟར་བགྲོད་པའི་ཀུན་ཏུ་འོད་དེ་སངས་རྒྱས་སུ་བཤད་པ་བདེན་མོད་ཀྱི། དེ་ལྟར་བཤད་པའི་སངས་རྒྱས་དེ་དང་། སྔགས་ནས་བཤད་པའི་ཡན་ལག་བདུན་ལྡན་གྱི་རྡོ་རྗེ་འཆང་གཉིས་ཁྱད་པར་མེད་པ་མ་ཡིན་ཏེ། དཔལ་ཁ་སྦྱོར་ལས། སྐྱེ་བ་འདིར་སངས་རྒྱས་ཉིད་དམ་རྡོ་རྗེ་སེམས་དཔའ་ཐོབ་པར་འགྱུར་ཏེ། གང་དག་བསམ་གྱིས་མི་ཁྱབ་པའི་གནས་མ་ཐོབ་པ་དེ་ནི་བདེ་བར་གཤེགས་པ་དེ་སངས་རྒྱས་ཉིད་ཡིན་ནོ། ། མཚན་གཞི་མཚོན་པར་བྱེད་པ་ནི་རྡོ་རྗེ་སེམས་དཔའ་ཡང་དག་པར་གསུངས་སོ། ། ཞེས་དང་། ཡང་དེ་ཉིད་ལས། མདོར་བསྡུས་པས་ནི་སངས་རྒྱས་ཉིད། །
བསྐལ་པ་བྱེ་བ་གྲངས་མེད་པས། ། ཇི་སྲིད་སངས་རྒྱས་གང་ཐོབ་པ། ། གང་གི་དམ་པའི་བདེ་བས་ཁྱོད། ། སྐྱེ་བ་འདིར་ནི་ཐོབ་པར་འགྱུར། ། ཞེས་གསུངས་ལ། དེའི་དོན་ནི། སྔགས་ཀྱི་ཐེག་པའི་ལམ་ལ་ཞུགས་པའི་གང་ཟག་གིས། ཕར་ཕྱིན་གྱི་ལམ་རྐྱང་པས་བསྐལ་བ་བྱེ་བ་གྲངས་མེད་པས་བགྲོད་དགོས་པའི་ཀུན་ཏུ་འོད་ཙམ་ལ་སངས་རྒྱས་སུ་བྱས་པ་དེ་ཉིད་སྐྱེ་བ་འདི་ཉིད་ལ་ཐོབ་པར་འགྱུར་ལ།

ཡང་གང་ཟག་དེ་ཉིད་སྔར་གྱི་དེ་ལས་དབང་པོ་རྣོ་ཞིང་བརྩོན་འགྲུས་ཆེན་པོ་དང་ལྡན་པར་བྱས་ནས། སྐྱེ་བ་དེ་ཉིད་ལ་བཅུ་གསུམ་རྡོ་རྗེ་འཛིན་པའི་ས་མངོན་དུ་བྱེད་ནུས་བཤད་པ་ཡིན་ལ། དེ་ལས་གཞན་དུ་བཤད་པ་ནི་འདིའི་དོན་མ་ཡིན་ནོ། ། དེས་ན་སངས་རྒྱས་དེ་གཉིས་ཁྱད་པར་ཆེན་པོ་ཡོད་པར་རྡོ་རྗེ་འཆང་ཆེན་པོ་ཉིད་ཀྱིས་གསུངས་པ་ཡིན་ནོ། ། འདི་དག་གི་རྒྱུ་མཚན་རྒྱས་པར་ནི་གོང་དུ་གསལ་བར་བརྗོད་པ་ལས་བདེ་བླག་ཏུ་ཤེས་པར་ནུས་སོ། ། དོན་འདི་རྣམས་ཐུགས་ལ་བཞག་ནས། རྗེ་བཙུན་རྩེ་མོས་དཔལ་སམ་བུ་ཊིའི་འགྲེལ་པར། དེ་ལྟར་གྲུབ་པའི་འབྲས་བུ་ཉིད་གང་ཞེ་ན། སངས་རྒྱས་ཉིད་དམ་རྡོ་རྗེ་སེམས་དཔའ་ཐོབ་པར་འགྱུར་རོ་ཞེས་སྨོས་སོ། ། དེ་ལ་སངས་རྒྱས་ཉིད་ཅེས་བྱ་བ་ནི། ཉན་ཐོས་དང་རང་སངས་རྒྱས་ཀྱིས་བགྲོད་པར་བྱ་བའམ་ཕ་རོལ་ཏུ་ཕྱིན་པའི་ཐེག་པས་བགྲོད་པར་བྱ་བ་ས་བཅུ་གཅིག་པའོ། །
རྡོ་རྗེ་སེམས་དཔའ་ཞེས་བྱ་བ་ནི། གསང་བ་བླ་ན་མེད་པ་ཐོབ་པར་བྱ་བ་ས་བཅུ་གསུམ་པའོ། ། གལ་ཏེ་སངས་རྒྱས་ཞེས་བྱ་བ་ནི་སྤངས་པ་ཕུན་སུམ་ཚོགས་པ་དང་། ཡེ་ཤེས་ཕུན་སུམ་ཚོགས་པ་ཡིན་ན། དེའི་སྟེང་དུ་བསྒྲོད་པར་བྱ་བ་མི་འཐད་དོ་ཞེ་ན། འགལ་བ་མེད་དེ། སངས་རྒྱས་ཉིད་ཡིན་མོད་ཀྱང་། དེ་ཉིད་ལ་རྟོགས་པའི་རིམ་པས་སངས་རྒྱས་སུ་བཞག་སྟེ། སློབ་དཔོན་ཟླ་བ་གྲགས་པས། ཉན་ཐོས་སངས་རྒྱས་འབྲིང་རྣམས་ཐུབ་དབང་སྐྱེས། །
ཞེས་པས་རང་སངས་རྒྱས་ལ་འབྲིང་པོར་བཤད་པས་གཉིས་པོ་ཤུགས་ལས་ཤེས་པ་ཡིན་ནོ། ། ཞེས་པ་ནས། གལ་ཏེ་དེ་ལྟར་སངས་རྒྱས་ཀྱི་དབྱེ་བ་ཡོད་ན། གོང་དུ་ཐར་པ་ཉིད་ནི་གཅིག་པུ་ཉིད། ། མང་པོར་དམིགས་པར་མི་འགྱུར་རོ། ། ཞེས་བཤད་པ་དང་མི་འགལ་ལམ་སྙམ་ན། མི་འགལ་ཏེ། གོང་གི་ནི་མཐར་ཐུག་གཅིག་ལ་དགོངས་པ་ཡིན་ལ། འདིར་དེ་དག་ནི་གནས་སྐབས་ཀྱི་ཐེག་པ་ལ་དགོངས་ཏེ། མདོ་ལས་ཐེག་པ་བསམ་གྱིས་མི་ཁྱབ་པ་གསུངས་པ་ལྟ་བུའོ། །
ཡང་འདི་སྙམ་དུ་བསམ་སྟེ། ཅི་ས་བཅུ་གཅིག་པ་ལས་གོང་དུ་རྡོ་རྗེ་སེམས་དཔའ་ཞེས་བྱ་བ་ཡོད་ན། བཅུ་གཅིག་པ་དེ་ལ་ཐོབ་བྱ་མ་ཐོབ་པའམ། སྤང་བྱ་མ་སྤངས་པའི་ཁྱད་པར་ཡོད་དམ་མེད་སྙམ་ན་དེ་ཡོད་པའི་བསྟན་པའི་ཕྱིར། གང་དང་ཞེས་བྱ་བ་ལ་སོགས་པ་སྨོས་ཏེ། བསམ་གྱིས་མི་ཁྱབ་པའི་གནས་ནི། ཤེས་བྱ་ཐམས་ཅད་རང་སྣང་གི་ཡེ་ཤེས་ཏེ། སྣང་བ་ཉིད་ཀྱང་ཡེ་ཤེས་ཡེ་ཤེས་ཉིད་ཀྱང་སྣང་བ། དེའང་སྟོང་པ། སྟོང་པ་ཉིད་ཀྱང་དེ་ཡིན་ཏེ།
དུས་གཅིག་ཏུ་ཅིག་ཆར་འཇུག་པ་དེ་ཡིན་ཏེ། དེ་ལྟ་སོ་སོ་སྐྱེ་བོ་རྣམས་ཀྱིས་ཐ་སྙད་ལ་བརྟེན་ཏེ་རྟོག་པའི་ཡུལ་མོས་པ་ཙམ་བྱ་བ་ལས། དེའི་ཡེ་ཤེས་འདི་ལྟ་བུའོ། ། ཞེས་མོས་པར་བྱ་བའང་དཀའ་འོ། ། དེ་བས་ན་ས་བཅུ་པ་དང་བཅུ་གཅིག་པས་ཡེ་ཤེས་དེ་མ་ཐོབ་བོ། ། དེ་ནི་བདེ་བར་གཤེགས་པ་སྟེ་ལམ་བདེ་བ་ནས་གཤེགས་པའི་ཕྱིར་རོ། ། དེ་ཉིད་ལ་ཕ་རོལ་ཏུ་ཕྱིན་པ་ནས་སངས་རྒྱས་ཞེས་བཤད་དོ། ། ཞེས་པ་ནས། དེ་བས་ན་བསམ་གྱིས་མི་ཁྱབ་པའི་གནས་ཐོབ་དེ་ནི་རྡོ་རྗེ་སེམས་དཔའ་ཡིན་པར་གསུངས་སོ། ། མཚན་གཞི་མཚོན་པར་བྱེད་པ་ཞེས་བྱ་བ་ལ་སོགས་པ་གསུངས་པའོ། །
ཞེས་བཤད་པ་ཡིན་ནོ། ། འདི་ལྟར་བཤད་པ་ལ་བསམ་ནས་རང་གཞན་གྱི་གཞུང་ལུགས་འཛིན་པ་ཁ་ཅིག ས་སྐྱའི་རྗེ་བཙུན་གོང་མ་རྣམས་ཀྱིས་བཞེད་པས། བླ་མེད་ནས་བཤད་པའི་ཡན་ལག་བདུན་ལྡན་གྱི་རྡོ་རྗེ་དང་། ཕར་ཕྱིན་ནས་བཤད་པའི་སྟོབས་སོགས་ཀྱི་ཡོན་ཏན་མཐར་ཐུག་པ་རྣམས་དང་ལྡན་པའི་ཐམས་ཅད་མཁྱེན་པ་ལ་ཁྱད་པར་ཡོད་པར་ཞལ་གྱིས་བཞེས་པ་ཡིན་ནོ། ། ཞེས་པ་ནི་མ་བརྟགས་པ་ཡིན་ཏེ། རྗེ་བཙུན་རྩེ་མོས་སམ་བུ་ཊིའི་འགྲེལ་པར། དེ་ལ་འདིར་གཉིས་སུ་མེད་པ་བརྗོད་ན། ཐབས་ཤེས་རབ་བམ་སྟོང་པ་དང་སྙིང་རྗེའོ། ། འདི་ཡང་སྙིང་རྗེ་ཆེན་པོ་ནི་གཟུགས་ཀྱི་སྐུ་གསུམ་གྱི་སྐུ་མཚན་ཉིད་པ་བསྟན་ལ།
ཤེས་རབ་ཆེན་པོས་ནི་རང་བཞིན་ཆོས་ཀྱི་སྐུ་བསྟན་ཅིང་། དེ་གཉིས་སུ་མེད་པ་ནི་རྟོགས་པ་མངོན་གྱུར་གྱི་ཆོས་ཀྱི་སྐུ་བསྟན་ཏེ་སངས་རྒྱས་ཀྱི་ངོ་བོའོ། ། དེ་སྐད་དུ་ཡང་བརྟག་པ་གཉིས་པའི་རབ་བྱེད་གཉིས་པ་ལས། སྙིང་རྗེ་ཆེན་པོས་སེམས་ཅན་ལ། ། རྒྱབ་ཀྱིས་ཕྱོགས་པར་མི་བྱ་ཞིང་། ། སེམས་ཅན་ཡོད་དང་ཡོད་མིན་ཞེས། ། དེ་ལྟར་ཡོངས་སུ་བརྟག་མི་བྱ། ། སྤྲོས་པ་མེད་པའི་རང་བཞིན་ཉིད། ། ཤེས་རབ་ཅེས་ནི་རབ་ཏུ་གྲགས། ། ཡིད་བཞིན་ནོར་བུ་མ་ལུས་པའི། །
སེམས་ཅན་དོན་བྱེད་སྙིང་རྗེ་ཉིད། ། དམིགས་མེད་གནས་སུ་ཤེས་རབ་དང་། ། དམིགས་མེད་སྙིང་རྗེ་ཆེན་པོ་ཉིད། ། བློ་དང་ལྷན་ཅིག་འདྲེས་གྱུར་པས། ། ནམ་མཁའ་ནམ་མཁའ་ཇི་ལྟ་བའོ། ། ཞེས་གསུངས་པ་ཡིན་ནོ། ། དེ་ཉིད་ཀྱི་དོན་འཕགས་པ་བྱམས་པས་ཀྱང་རྒྱུད་བླ་མ་ལས། འདུས་མ་བྱས་ཤིང་ལྷུན་གྱིས་གྲུབ། ། གཞན་གྱིས་རྐྱེན་གྱིས་རྟོག་མིན་པ། ། མཁྱེན་དང་བརྩེ་དང་ནུས་པར་ལྡན། །
དོན་གཉིས་ལྡན་པའི་སངས་རྒྱས་ཉིད། ། ཅེས་གསུངས་པ་ཡིན་ནོ། ། ཞེས་བླ་མེད་ནས་བཤད་པའི་འབྲས་བུ་སྐུ་གཉིས་དང་། ཕར་ཕྱིན་ནས་བཤད་པའི་མཐར་ཐུག་གི་སྐུ་གཉིས་དོན་གཅིག་ཏུ་བཤད་ཅིང་། རྗེ་བཙུན་ཆེན་པོས་མངོན་རྟོགས་ལྗོན་ཤིང་གི་གནས་གྱུར་བསྟན་པའི་སྐབས་སུ། རྡོ་རྗེ་ཐེག་པའི་དགོངས་པ་ལྟར་ན་གཟུགས་ཀྱི་ཕུང་པོ་ནི་རྣམ་པར་སྣང་མཛད་མེ་ལོང་ལྟ་བུ་ལ་སོགས་རིགས་ལྔ་དང་། ཡེ་ཤེས་ལྔར་གྱུར་ཀྱང་རུང་སྟེ། ཕུང་པོ་ལྔ་རིགས་ལྔའི་ཡེ་ཤེས་ལྔར་གྱུར་པའོ། ། ཕུང་པོ་ལྔ་པོ་འདི་དག་ཐེག་པ་ཆེན་པོ་བསྡུས་པ་ལས། གནས་གྱུར་པའི་མཚན་ཉིད་ནི།
ཞེས་སོགས་གསུངས་པ་རྣམས་དྲངས་ནས། གནས་གྱུར་གྱི་འབྲས་བུ་གཅིག་པར་གསུངས་ཤིང་། ཡང་དེ་ཉིད་ལས། གནས་གྱུར་སྟོན་པའི་སྐབས་སུ། སྔར་གྱི་ཐེག་བསྡུས་ཀྱི་ལུང་དྲངས་པ་ནི། དེ་ཉིད་ལས། དབང་འབྱོར་པ་ལྔ་བསྡུས་ཏེ་གཟུགས་ཀྱི་ཕུང་པོ་གནས་གྱུར་པའི་ཕྱིར། ཞིང་དང་། ལུས་དང་། མཚན་དང་།
དཔེ་བྱད་བཟང་པོ་དང་། དབྱངས་མཐའ་ཡས་པ་དང་། སྤྱི་གཙུག་བལྟར་མི་མངོན་པ་ལ་དབང་འབྱོར་པ་དང་། ཞེས་པ་ནས། རྣམ་པར་ཤེས་པའི་ཕུང་པོ་གནས་གྱུར་པའི་ཕྱིར། མེ་ལོང་ལྟ་བུ་དང་། མཉམ་པ་ཉིད་དང་། སོ་སོར་རྟོག་པ་དང་། བྱ་བ་གྲུབ་པའི་ཡེ་ཤེས་ལའང་འབྱོར་པའོ། ། ཞེས་བྱ་བ་ལ་སོགས་པ་རྒྱས་པར་གསུངས་སོ། །
ཞེས་གསུངས་ནས། དེ་རྣམས་དང་རྡོ་རྗེ་ཐེག་པའི་གནས་གྱུར་གྱི་འབྲས་བུའི་སྐབས་མཐུན་པར་གསུངས་ཤིང་། ཡང་ལྗོན་ཤིང་ལས། མེ་ལོང་ལྟ་བུའི་མཚན་ཉིད་ནི། རྒྱུད་ཀྱི་དོན་བླ་མ་རྣམས་ཀྱིས་གསུངས་པ་དང་། འཕགས་པ་སངས་རྒྱས་ཀྱི་ས་ནི་མཐུན་ཏེ། ཡེ་ཤེས་ལ་ཁམས་གསུམ་གཟུགས་བརྙན་གྱི་ཚུལ་དུ་སྣང་བས་མེ་ལོང་ལྟ་བུ་དང་ཇི་ལྟ་བའོ། ། ཐམས་ཅད་མཁྱེན་པས་སོ་སོར་རྟོག་པའི་ཡེ་ཤེས་དང་། རང་དང་གཞན་གྱི་དོན་མ་ལུས་པ་གྲུབ་པས་བྱ་བ་གྲུབ་པའི་ཡེ་ཤེས་སོ། ། མི་གནས་ཤིང་ཞི་བར་བཞུགས་པ་ནི་མཉམ་པ་ཉིད་ཀྱི་ཡེ་ཤེས་སོ། །
དེ་ལྟར་སངས་རྒྱས་ཀྱི་ས་དང་། རྒྱུད་ལས་གསུངས་པ་དང་། མདོ་སྡེ་རྒྱན་ནས་འབྱུང་བ་དང་ཕལ་ཆེར་ནི་མཐུན་ཏེ། ཞེས་སོགས་གསུངས་ནས་སྔགས་དང་ཕར་ཕྱིན་གྱི་ཐེག་པ་དང་། གཉིས་ཀ་ནས་བཤད་པའི་སྐུ་གསུམ་དང་ཡེ་ཤེས་ལྔ་ལ་ཁྱད་པར་མེད་པར་དུ་མ་ཞིག་གསུངས་པ་མ་མཐོང་ངམ། གཉིས་པ་སྔགས་ཀྱི་ཐེག་པའི་ནང་ཚན་གྱི་འབྲས་བུའི་སངས་རྒྱས་ལ་བཟང་ངན་གྱི་ཁྱད་པར་ཡོད་མེད་ཀྱི་དོགས་པ་བཅད་པ་ནི། ཁ་ཅིག་་་་་་སྔར་བཤད་པ་ལྟར་དགེ་ལེགས་དཔལ་བ་སོགས། ན་རེ། དེ་ལ་ཁྱོད་ཀྱིས་གོང་དུ་རིམ་གཉིས་སྤྱོད་པ་དང་བཅས་པ་ལ་མ་བརྟེན་པར་མཐར་ཐུག་གི་འབྲས་བུ་དེ་མངོན་དུ་བྱེད་མི་ནུས་པར་བཤད་པས། རྒྱུ་སྡེ་འོག་མ་གསུམ་གྱི་ལམ་གྱི་འབྲས་བུ་དེ་མངོན་དུ་བྱེད་པ་ལ།
བླ་མེད་ལ་བརྟེན་དགོས་པར་འགྱུར་བས། དེ་ལྟ་ན་རྒྱུད་སྡེ་འོག་མ་གསུམ་པོ་རང་རང་གི་ལམ་གྱིས་ཚེ་གཅིག་ལ་སངས་རྒྱས་ཐོབ་ནུས་པར་བཤད་པས། དེ་ལྟར་ཐོབ་པའི་སངས་རྒྱས་དེས་མི་མཁྱེན་པའི་ཤེས་བྱ་ཡོད་པར་འགྱུར་རོ། ། ཞེ་ན། འདི་ལ་བཤད་པར་བྱ་སྟེ། དེ་ཡང་རྒྱུད་སྡེ་འོག་མ་གསུམ་གྱི་ལམ་གྱིས་མཐར་ཐུག་གི་འབྲས་བུ་ཡན་ལག་བདུན་ལྡན་གྱི་རྡོ་རྗེ་འཆང་མངོན་དུ་བྱེད་པ་ལ་བླ་མེད་ལ་ངེས་པར་བརྟེན་དགོས་ཤིང་། དེ་ལ་མ་བརྟེན་ན་དེས་འབྲས་བུ་དེ་མངོན་དུ་བྱེད་མི་ནུས་པ་ཡིན་ཏེ། གྲུབ་ཆེན་ཨརྻ་དེ་ཝས་སྤྱོད་པ་བསྡུས་པའི་སྒྲོན་མེ་ལས། འདུས་པ་ལ་སོགས་པའི་རྣལ་འབྱོར་ཆེན་པོའི་རྒྱུད་ལ་མ་ཞུགས་པར་བསྐལ་པ་གངྒཱའི་ཀླུང་གི་བྱེ་མ་སྙེད་ཀྱི་བསྐལ་པ་ཐམས་ཅད་ཀྱིས་ཀྱང་། རང་གི་སེམས་ཡང་དག་པ་ཇི་ལྟ་བ་ཉིད་ཤེས་པར་མི་ནུས་ཤིང་།
ཀུན་རྫོབ་ཀྱི་བདེན་པ་མཐོང་བར་མི་འགྱུར་རོ། ། ཞེས་གསུངས་པས། རྣལ་འབྱོར་ཆེན་པོའི་རྒྱུད་ལ་མ་ཞུགས་པར། རང་གི་སེམས་ཀྱིས་ཇི་ལྟ་བ་ཉིད་དེ་འོད་གསལ་དང་ཀུན་རྫོབ་ཀྱི་བདེན་པ་སྟེ་སྒྱུ་ལུས་ཀྱིས་རྟོགས་པར་མི་ནུས་པར་གསལ་བར་བཤད་པས། དེས་ན་འདི་ལ་མ་བརྟེན་པར་མཐར་ཐུག་གི་འབྲས་བུ་ཟུང་འཇུག་རྡོ་རྗེ་འཆང་མངོན་དུ་བྱེད་མི་ནུས་པ་ལྟ་ཡང་ཅི་སྨོས། དེས་ན་རྒྱུད་སྡེ་འོག་མ་གསུམ་པོ་རང་རང་གི་ལམ་གྱིས་མངོན་དུ་བྱས་པའི་སངས་རྒྱས་དེས་མ་རྟོགས་པའི་ཡོན་ཏན་ཡོད་པར་གསལ་བར་བཤད་པ་ཡིན་ཏེ། འཇམ་དཔལ་ཞལ་ལུང་ལས། དེ་འདྲའི་མཆོག་རབ་ཡེ་ཤེས་ནི། ། སོ་སོ་སྐྱེ་བོས་ག་ལ་ཤེས། ། ཉན་ཐོས་རྣམས་ཀྱིས་མི་ཤེས་སོ། །
རང་སངས་རྒྱས་ཀྱང་མི་ཤེས་སོ། ། རྣལ་འབྱོར་སྤྱོད་དང་དབུ་མ་པ། ། བྱང་ཆུབ་སེམས་དཔས་མི་ཤེས་སོ། ། བླ་བཅས་སངས་རྒྱས་ཀུན་གྱིས་ཀྱང་། ། འདི་ནི་ཅུང་ཟད་མི་ཤེས་སོ། ། ཞེས་གསུངས་ཤིང་། དེའི་འགྲེལ་པར། སློབ་དཔོན་སྨན་པའི་ཞབས་ཀྱིས། སོ་སོ་སྐྱེ་བོ་ཞེས་པ་ནི་ཚངས་པ་ལ་སོགས་པའོ། ། ཉན་ཐོས་ནི་རྒྱུན་དུ་ཞུགས་པ་ལ་སོགས་པའོ། །
རང་སངས་རྒྱས་ནི་བསེ་རུ་ལྟ་བུ་དང་། ཚོགས་ན་སྤྱོད་པའོ། ། རྣལ་འབྱོར་སྤྱོད་པ་དང་དབུ་མ་པ་ནི་བྱང་ཆུབ་སེམས་དཔའི་ལམ་ལ་ཞུགས་པའོ། ། བྱང་ཆུབ་སེམས་དཔའ་ནི་ས་བཅུ་ལ་གནས་པའོ། ། བླ་བཅས་སངས་རྒྱས་ཞེས་བྱ་བ་ནི། བྱ་བའི་རྒྱུད་ཀྱི་སངས་རྒྱས་དང་། ། སྤྱོད་པའི་རྒྱུད་ཀྱི་སངས་རྒྱས་དང་། ། རྣལ་འབྱོར་རྒྱུད་ཀྱི་སངས་རྒྱས་སོ། ། དེ་ཐམས་ཅད་ཀྱིས་འདི་ཅུང་ཟད་ཀྱང་མི་ཤེས་སོ། ། ཞེས་གསུངས་པས།
རྒྱུད་སྡེ་འོག་མ་གསུམ་པོ་རང་རང་གི་ལམ་རྐྱང་པའི་འབྲས་བུ་མཐར་ཐུག་པ་ལ་སངས་རྒྱས་སུ་བཤད་པ་དེས། བླ་མེད་ནས་བཤད་པའི་ལམ་བདག་བྱིན་གྱིས་བརླབས་པའི་ཡེ་ཤེས་མི་ཤེས་པར་གསལ་བར་བཤད་པ་དང་། ཤེས་རབ་ཡེ་ཤེས་གསལ་བ་ལས། སྟོང་པ་དང་སྙིང་རྗེ་དག་སྦྱོར་བ་ཁ་སྦྱོར་མ་ཡིན་ཏེ། བསྐྱེད་པའི་རིམ་པ་ཙམ་གྱིས་ལམ་དེ་ལྟ་བུ་ལ་གོམས་པའི་རང་རིག་པས་སྟོང་པ་ཉིད་དུ་བདེན་པའི་རྣམ་པ་ཅན་གྱིས་ཡེ་ཤེས་དབང་པོ་གཉིས་སྙོམས་པར་འཇུག་པ་ལས་སྐྱེས་པ་བཞིན་གང་ལས་ཀྱང་མི་མྱོང་བའི་ཕྱིར། དེའི་ཕྱིར་ན་གོམས་པ་མེད་པའི་དེ་ཁོ་ན་ཉིད་ཀྱིས་བདེ་བ་ཆེན་པོའི་བདག་ཉིད་རྡོ་རྗེ་སེམས་དཔའི་གོ་འཕང་མི་ཐོབ་བོ། ། དེས་ན་འདོད་ཆགས་ཆེན་པོའི་ཚུལ་འདིས། རྡོ་རྗེ་སེམས་དཔའ་བསྒྲུབ་པའི་ཁ་སྦྱོར་བསྟན་པ་ཡིན་ནོ། ། དེ་ཉིད་སངས་རྒྱས་ལ་ཁྱད་པར་ཡོད་པའི་ཕྱིར་རྡོ་རྗེ་འཆང་ཞེས་བྱའོ། ། ཞེས་གསུངས་པས།
རྒྱུད་སྡེ་འོག་མ་གསུམ་གྱི་ལམ་གྱིས་འབྲས་བུ་གྱུར་པའི་སངས་རྒྱས་དང་། བླ་མེད་ཀྱི་ལམ་གྱི་འབྲས་བུ་མཐར་ཐུག་རྡོ་རྗེ་འཆང་ཆེན་པོ་ལ་ཁྱད་པར་ཆེ་བར་གསལ་བར་གསུངས་པའི་ཕྱིར་རོ། ། དེ་ཡང་བླ་མེད་ནས་གསུངས་པའི་གསང་འདུས་ཀྱི་ལྷ་ལྟ་བུ་དང་། རྒྱུད་སྡེ་འོག་མ་གསུམ་ནས་བཤད་པའི་ལྷ་ལ་སྤངས་རྟོགས་ཀྱི་ཁྱད་པར་ཡོད་པར་བཤད་པ་མ་ཡིན་གྱི། བླ་མེད་ཀྱི་ལམ་གྱི་འབྲས་བུ་མཐར་ཐུག་དང་། རྒྱུད་སྡེ་འོག་མ་གསུམ་པོ་ཐ་དད་པའི་ལམ་ཡང་སའི་འབྲས་བུ་མཐར་ཐུག་ལ་ཁྱད་པར་ཡོད་པའི་དབང་དུ་བྱས་ནས་བཤད་པ་ཡིན་ནོ། ། འོ་ན་དེ་ལྟར་བཤད་པའི་རྒྱུད་སྡེ་འོག་མ་གསུམ་གྱི་འབྲས་བུ་དེ་ཉིད་ཕར་ཕྱིན་གྱི་ལམ་རྐྱང་པའི་འབྲས་བུ་མཐར་ཐུག་པ་ལས་ཁྱད་པར་འཕགས་སམ་མི་འཕགས། འབྲས་བུ་གསུམ་པོ་དེ་ཉིད་ལ་ཁྱད་པར་ཡོད་དམ་མེད་སྙམ་ན། འདི་ཡང་བཤད་པར་བྱ་སྟེ། དེ་ཡང་འདི་ལྟར།
ཕར་ཕྱིན་གྱི་ཐེག་པ་ནས་བཤད་པའི་རྒྱུན་མཐའི་རྡོ་རྗེ་ལྟ་བུའི་ངོ་སྐལ་གྱི་དྲི་མ་ལས་གྲོལ་བའི་རྣམ་གྲོལ་ལམ་ནས་བརྩམ་སྟེ། སྐྱོན་ཀུན་ཟད་དང་ཡོན་ཏན་ཀུན་ལྡན་གྱི་སངས་རྒྱས་ཀྱི་བར་གྱི་སྤང་རྟོགས་ཀྱི་ཡོན་ཏན་ཐམས་ཅད་ལ་ཀུན་ཏུ་འོད་ཅེས་བྱ་བའི་ཐ་སྙད་བྱེད་པ་ཡིན་ལ། དེ་ལ་རིམ་པ་བཞིར་ཕྱེ་བའི་རིམ་པ་དང་པོས་ཕར་ཕྱིན་གྱི་ལམ་རྐྱང་པའི་འབྲས་བུ་མཐར་ཐུག་པ་ཀུན་ཏུ་འོད་ཀྱི་ས་ལ་སློབ་ཙམ་ནས་བཟུང་སྟེ། རྒྱུད་སྡེ་འོག་མ་གསུམ་པོ་རང་རང་གི་འབྲས་བུ་མཐར་ཐུག་པ་རྣམས་བསྡུས་ལ། རིམ་པ་གཉིས་པས་བླ་མེད་ནས་བཤད་པའི་ས་བཅུ་གཅིག་པ་དཔེ་མེད་པའི་སའི་སྤངས་རྟོགས་རྣམས་བསྡུས་ཤིང་། དེའི་རིམ་པ་གསུམ་པ་དང་བཞི་པས་གོ་རིམ་བཞིན་དུ་བླ་མེད་ནས་བཤད་པའི་ས་བཅུ་གཉིས་པ་ཡེ་ཤེས་ཆེན་པོ་དང་། ས་བཅུ་གསུམ་པ་རྡོ་རྗེ་འཛིན་པའི་ས་གཉིས་བསྡུས་པར་བཤད་པས། ཕར་ཕྱིན་གྱི་ལམ་རྐྱང་པའི་འབྲས་བུ་མཐར་ཐུག་ནི་ཀུན་ཏུ་འོད་ཀྱི་ས་མ་ཟིན་ཙམ་ཡིན་པས། དེ་ལས་རྒྱུད་སྡེ་འོག་མ་གསུམ་གྱི་འབྲས་བུ་མཐར་ཐུག་ཁྱད་པར་དུ་འཕགས་ཤིང་། རྒྱུད་སྡེ་འོག་མ་གསུམ་པོ་དེ་ཡང་འོག་མ་འོག་མའི་ལམ་གྱི་འབྲས་བུ་མཐར་ཐུག་དེ་ལས་གོང་མ་གོང་མའི་ལམ་གྱི་འབྲས་བུ་དེ་ཁྱད་པར་དུ་འཕགས་པ་ཡིན་ཏེ།
རྒྱུ་ལམ་གསུམ་པོ་དེ་ལ་བཟང་ངན་གྱི་ཁྱད་པར་ཡོད་ན། ལམ་དེ་གསུམ་རང་རང་རྐྱང་སའི་འབྲས་བུ་མཐར་ཐུག་དེ་ལ་ཡང་བཟང་ངན་གྱི་ཁྱད་པར་ཡོད་དགོས་པའི་ཕྱིར་ཏེ། དེ་ལྟ་མ་ཡིན་ན་ཐེག་པ་འོག་མ་གསུམ་གྱི་ལམ་ལ་བཟང་ངན་གྱི་ཁྱད་པར་ཡོད་པའི་དབང་གིས། ཐེག་པ་དེ་གསུམ་པོ་རང་རང་གི་ལམ་རྐྱང་པའི་འབྲས་བུ་མཐར་ཐུག་གསུམ་པོ་དེ་ལ་ཡང་བཟང་ངན་གྱི་ཁྱད་པར་འབྱེད་མི་ནུས་པར་འགྱུར་རོ། ། དེས་ན་རྒྱུ་ལམ་ལ་བཟང་ངན་གྱི་ཁྱད་པར་ཡོད་ན། ལམ་དེའི་འབྲས་བུ་ལ་ཡང་བཟང་ངན་གྱི་ཁྱད་པར་ཡོད་དགོས་པར་དགོངས་ནས། དཔལ་ཁ་སྦྱོར་གྱི་ཕྱི་མ་ལས། གང་དང་གང་ཁྱད་པར་དུ་འཕགས་པའི་རྒྱུའི་དངོས་པོ་དང་ལྡན་པ་དེའི་འབྲས་བུ་ཁྱད་པར་དུ་འཕགས་པ་འབྱུང་ངོ་། ། ཞེས་རྒྱུ་ལམ་ལ་བཟང་ངན་གྱི་ཁྱད་པར་ཡོད་ན། དེའི་འབྲས་བུ་ལ་ཡང་བཟང་ངན་གྱི་ཁྱད་པར་ཡོད་དགོས་པར་གསལ་བར་གསུངས་པའི་ཕྱིར་དང་།
གྲུབ་ཆེན་ཨིནྡྲ་བྷོ་དྷིས་ཡེ་ཤེས་གྲུབ་པ་ལས། ཐམས་ཅད་རྒྱུ་དང་མཚུངས་པའི་ཕྱིར། ། འབྲས་བུ་འཇིག་རྟེན་ལ་སྤྱོད་དེ། ། ཀོ་ཏྲ་པ་ལས་འབྲས་སྐྱེ་བ། ། གང་ན་མཐོང་བ་མ་ཡིན་ནོ། ། ཞེས་གསུངས་པས། རྒྱུ་ངན་པས་འབྲས་བུ་བཟང་པོ་བསྐྱེད་མི་ནུས་པར་དཔེ་དང་བཅས་པར་གསལ་བར་བཤད་པའི་ཕྱིར་དང་། དེ་བཞིན་དུ་སྤྱོད་བསྡུས་སྒྲོན་མེ་ལས། དེ་བས་ན་ཁྱད་པར་གྱི་རྒྱུ་ལས་འབྲས་བུ་འབྱུང་བར་འགྱུར་རོ། ། དེ་བཞིན་དུ་གཟུགས་ལ་སོགས་པ་འདོད་པ་ལྔའི་ཡུལ་རྣམས་ལ་ཁྱད་པར་གྱི་ལོངས་སྤྱོད་ཀྱི་དངོས་པོ་ཁྱད་པར་ཅན་གྱིས་འབྲས་བུ་ཐོབ་པ་ཡིན་པར་ཤེས་པར་བྱའོ། །
ཞེས་གསུངས་ཤིང་། དེའི་འགྲེལ་པར་ཤཱཀྱ་བཤེས་གཉེན་གྱིས། དེ་བས་ཁྱད་པར་གྱི་རྒྱུ་ལས་འབྲས་བུ་འབྱུང་བར་འགྱུར་རོ། ། ཞེས་པ་ནི། དངོས་པོ་གང་དང་གང་ལ་རྒྱུ་ལ་ཁྱད་པར་ཡོད་པ་དེ་ལ། འབྲས་བུ་ལ་ཁྱད་པར་འབྱུང་བར་འགྱུར་ཏེ། དཔེར་ན་ཨ་རུ་རའི་འབྲས་བུ་གཅིག་ཉིད་རྒྱུ་དང་རྐྱེན་ཁྱད་པར་ཡོད་པ་ལས། ཨ་རུ་རའི་འབྲས་བུའི་ཁྱད་པར་མི་འདྲ་བ་འབྱུང་བ་བཞིན་ནོ། ། དེ་བཞིན་དུ་གསང་སྔགས་ཀྱི་ལམ་གྱི་རིམ་པ་འདི་ལ་ཡང་། གཟུགས་ལ་སོགས་པ་ལྔའི་ཡུལ་རྣམས་ལ་ཁྱད་པར་ངོ་བོར་གྱུར་པ་ཞེས་བྱ་བས་ནི།
ཁྱད་པར་གྱི་ལོངས་སྤྱོད་ནི་དེ་ཁོ་ན་ཉིད་ཀྱིས་ཏིང་ངེ་འཛིན་དང་ལྡན་པའི་སྒོ་ནས་གཟུགས་ལ་སོགས་པའི་ཡུལ་ལྔ་པོ་དེ། ལྷ་དང་། སེམས་དང་། སྟོང་པའི་ངོ་བོར་ཤེས་པ་ནི་ཁྱད་པར་གྱི་ལོངས་སྤྱོད་པ་རྒྱུའི་ཁྱད་པར་ཡིན་ལ། དེ་ལས་ཁྱད་པར་གྱི་འབྲས་བུ་ནི་རྡོ་རྗེ་འཆང་ཆེན་པོ་མཐར་ཐུག་གི་འབྲས་བུ་དབང་ཕྱུག་ཆེན་པོ་བརྒྱད་དམ། ཡན་ལག་བདུན་དང་ལྡན་པའི་བསྒྲུབ་བྱ་དེ་ཐོབ་པར་འགྱུར་བ་ཡིན་ནོ། ། ཞེས་རྒྱུ་ལ་བཟང་ངན་གྱི་ཁྱད་པར་ཡོད་ན། འབྲས་བུ་ལ་ཡང་བཟང་ངན་གྱི་ཁྱད་པར་ཡོད་པར། དཔལ་ཁ་སྦྱོར་གྱི་དགོངས་པ་ལྟར་གསལ་བར་གསུངས་པ་ཡིན་ནོ། ། དོན་འདི་ཉིད་ཤིན་ཏུ་གསལ་བར་སྟོན་པ་ནི།
གྲུབ་ཆེན་བྲམ་ཟེ་དཔལ་འཛིན་གྱིས། ལྷན་ཅིག་སྐྱེས་པའི་སྣང་བ་ལས། བྱ་བ་དང་སྤྱོད་པའི་ལུགས་ལ་ཡང་བསྒྲུབ་བྱ་དང་བསྒྲུབ་པའི་ཐབས་དུས་རིང་པོར་རྗེས་སུ་མི་འཇུག་སྟེ། དེ་དག་ནི་བརྟག་པ་ལས་རབ་ཏུ་བྱུང་བ་ཉིད་ཡིན་ཏེ། དེ་ནི་འདི་ལྟར་རས་བྲིས་ལ་སོགས་པར་རྟོག་པའི་ལྷའི་སྟོབས་ཀྱིས་དངོས་གྲུབ་རྫོགས་པར་བྱེད་པའི་ཕྱིར་རོ། ། རྣལ་འབྱོར་གྱིས་རྒྱུད་དུ་ནི་ཁྱད་པར་འདི་ཡིན་ཏེ། རང་གི་ལྷའི་རྣལ་འབྱོར་གྱི་རས་བྲིས་ལ་སོགས་པར་རྟོགས་པའི་ལྷ་ལ་དམིགས་ནས། མཐུན་པའི་དངོས་གྲུབ་སྒྲུབ་པར་བྱེད་དོ། ། རྣལ་འབྱོར་བླ་མར་ནི། གཙོ་བོ་ཉིད་དུ་རྒྱུའི་གཙོ་བོར་མ་བསྟན་ཏོ། །
འདིར་ནི་ཤེས་རབ་གཉིས་སུ་མེད་པའི་རྣལ་འབྱོར་གྱིས་ཆོས་དང་ལོངས་སྤྱོད་རྫོགས་པ་དང་། སྤྲུལ་པའི་བདག་ཉིད་ཆེན་པོ་གཅིག་ཏུ་འགྲོ་བ་མ་ལུས་པ་ལ་ཕན་པར་བྱེད་པ་ཟབ་པ་མེད་པའི་བདེ་བའི་རང་བཞིན་བསྟན་ཏེ། དེས་ན་ཐུན་མོང་མ་ཡིན་པའི་འབྲས་བུ་ཐོབ་པའི་རྒྱུ་ཉིད་ཡིན་པས་བླ་ན་མེད་པའོ། ། ཏཀྵ་ཀའི་མགོ་ལ་ཡོད་པའི་རིམས་ནད་སེལ་བའི་གཙུག་གི་ནོར་བུ་བཞིན་དུ་བསྒྲུབ་པར་མི་ནུས་པ་ཡང་མ་ཡིན་ཏེ། གང་གི་ཕྱིར་ཡུལ་མ་ལུས་པ་ལ་བརྟེན་ཅིང་འབྲེལ་པས་གསལ་པོར་འགྱུར་རོ། ། ཇི་ལྟ་བུ་ཞིག་ཅེ་ན། སྔགས་ལ་སོགས་པས་སྦྱངས་པའི་དུག་ལ་སྤྱད་པ་ལྟར། ཁྱད་པར་ཅན་གྱིས་འབྲས་བུ་འདྲེན་པར་བྱེད་པ་ཉིད་དོ། ། ཞེས་རྒྱུད་སྡེ་འོག་མ་གསུམ་གྱི་ལམ་དང་། བླ་མེད་ཀྱི་ལམ་ལ་བཟང་ངན་གྱི་ཁྱད་པར་ཡོད་པའི་དབང་གིས།
དེ་གཉིས་ཀྱི་འབྲས་བུ་ལ་ཡང་ཁྱད་པར་ཡོད་པར་གསལ་བར་གསུངས་པ་ཡིན་ནོ། ། དེ་བཞིན་དུ་ལྷ་མོ་བཞིས་ཞུས་ཀྱི་འགྲེལ་པར། མཁས་པ་ཆེན་པོ་སྨྲིརྟི་ཛྙ་ནས་ཀྱང་། བླ་ན་མེད་པ་ཡང་དག་པར་རྫོགས་པའི་སངས་རྒྱས་ནི་རྣམ་པར་སྣང་མཛད་ལ་སོགས་པ་སྟེ། གསང་བའི་རྒྱུད་རྡོ་རྗེ་ཐེག་པ་ལས། སངས་རྒྱས་པ་ནི་བླ་ན་མེད་པ་སྟེ། དེའི་གོང་ན་ཐེག་པ་གཞན་མེད་པའི་ཕྱིར་རོ། ། དེ་ཡང་དག་པའང་ཡིན་ཏེ། ཐེག་པ་ཆེན་པོ་ལ་གནས་པའི་ཕྱིར་རོ། ། རྣལ་འབྱོར་དང་།
བྱ་བའི་རྒྱུད་དང་། མདོ་སྡེ་ཆེན་པོ་ཐེག་པ་ལས་སངས་རྒྱས་པ་ནི་ཐེག་པ་གོང་ན་ཡོད་པས་བླ་དང་བཅས་པ་ནི་ཡིན་ལ། ཡང་དག་པའང་ཡིན་ཏེ་ཐེག་པ་ཆེན་པོ་ལ་གནས་པའི་ཕྱིར་རོ། ། ཐེག་པ་ཆུང་ངུ་ལས་སངས་རྒྱས་པ་དགྲ་བཅོམ་པ་དང་། རང་སངས་རྒྱས་ནི་བླ་དང་བཅས་པའང་ཡིན་ལ། ཡང་དག་པར་སངས་རྒྱས་པའང་མ་ཡིན་ཏེ། ཐེག་པ་གོང་ན་ཡོད་པ་དང་། ཐེག་པ་ཆུང་ངུ་ལས་ཕྱིར་བཟློག་དགོས་པའི་ཕྱིར་རོ། ། སངས་རྒྱས་ནི་ཡིན་ཏེ། ཉོན་མོངས་པ་ལས་སངས་པའི་ཕྱིར་དང་།
རྣམ་པར་གྲོལ་བའི་ཤེས་པ་བཅུ་རྒྱས་པའི་ཕྱིར་རོ། ། ཞེས་རྒྱུད་སྡེ་བཞི་དང་ཐེག་པ་གསུམ་གྱི་ལམ་ཐམས་ཅད་ཀྱི་མཆོག་དམན་ཁྱད་པར་གྱི་དབང་གིས། དེ་དག་གི་འབྲས་བུ་རྣམས་ལ་ཡང་བཟང་ངན་གྱི་ཁྱད་པར་ཡོད་པར་གསལ་བར་བཤད་པའི་ཕྱིར་རོ། ། མདོར་ན་བླ་མེད་ལ་མ་བརྟེན་པར་རྒྱུད་སྡེ་འོག་མ་གསུམ་མན་ཆད་ཀྱི་ལམ་རྐྱང་པས་སྐྱོན་ཀུན་ཟད་དང་། ཡོན་ཏན་ཀུན་ལྡན་གྱི་ཡན་ལག་བདུན་ལྡན་གྱི་རྡོ་རྗེ་འཆང་མངོན་དུ་བྱེད་ནུས་པ་མ་ཡིན་ཏེ། དེ་མན་ཆད་ཀྱིས་གཞུང་ལུགས་ལས་སྨིན་བྱེད་བཞི་རྫོགས་སུ་བསྐུར་བ་དང་། དེའི་ལམ་གྲོལ་བྱེད་རིམ་གཉིས་སྤྱོད་པ་དང་བཅས་པ་གང་ཡང་མ་བསྟན་པའི་ཕྱིར་རོ། ། གསུམ་པ་རང་ཚིག་དང་འགལ་བའི་རྩོད་པ་སྤོང་བ་ནི། འོ་ན་སྔགས་ཀྱི་ལམ་གྱི་འབྲས་བུ་དང་། ལམ་གཞན་གྱི་འབྲས་བུ་ལ་བཟང་ངན་གྱི་ཁྱད་པར་ཡོད་ན།
གོང་དུ་ཡན་ལག་བདུན་ལྡན་གྱི་རྡོ་རྗེ་འཆང་ཆེན་པོ་ཐེག་པ་གསུམ་ཆར་གྱི་ལམ་གྱི་ཐོབ་བྱའི་འབྲས་བུར་བསྟན་པ་དང་འགལ་ལོ་ཞེས་ཟེར་ན། སྐྱོན་མེད་དེ། ལམ་དེའི་ཐོབ་བྱའི་འབྲས་བུ་ཙམ་ཞིག་ཡིན་པས། ལམ་གཞན་ལ་མ་བརྟེན་པར་ལམ་དེ་རྣམས་རྐྱང་པས་འབྲས་བུ་དེ་མངོན་དུ་བྱེད་ནུས་པའི་ངེས་པ་མེད་པའི་ཕྱིར་རོ། ། གལ་ཏེ་གཞན་དུ་ན་ཉན་རང་གི་ལམ་རྐྱང་པས་མཐར་ཐུག་གི་ཐམས་ཅད་མཁྱེན་པའི་ཡེ་ཤེས་དེ་ཉིད་མངོན་དུ་བྱེད་ནུས་པར་འགྱུར་ཏེ། དེ་དེའི་ཐོབ་བྱའི་འབྲས་བུ་ཡིན་པའི་ཕྱིར་ཏེ། བདེན་པ་པོའི་ལེའུ་ལས། འཇམ་དཔལ་གལ་ཏེ་དེ་བཞིན་གཤེགས་པས་སེམས་ཅན་ཁ་ཅིག་ལ་ནི་ཐེག་པ་ཆེན་པོ་སྟོན། ཁ་ཅིག་ལ་ནི་རང་སངས་རྒྱས་ཀྱི་ཐེག་པ་སྟོན། ཁ་ཅིག་ལ་ནི་ཉན་ཐོས་ཀྱི་ཐེག་པ་སྟོན་ན།
དེ་བཞིན་གཤེགས་པའི་སེམས་ཡོངས་སུ་མ་དག་པར་འགྱུར་རོ། ། སེམས་མ་སྙོམས་པ་ཉིད་དུ་ཡང་འགྱུར་རོ། ། མངོན་པར་ཞེན་པའི་སྐྱོན་དུ་ཡང་འགྱུར་རོ། ། སྙིང་རྗེ་ཆེན་པོ་ཕྱོགས་གཅིག་པར་ཡང་འགྱུར་རོ། ། འདུ་ཤེས་ཐ་དད་པའི་སྐྱོན་དུ་ཡང་འགྱུར་རོ། ། ངས་ཆོས་ལ་སློབ་དཔོན་གྱི་དཔེས་མཁྱུད་བྱས་པར་ཡང་འགྱུར་རོ། ། འཇམ་དཔལ་ངས་སེམས་ཅན་རྣམས་ལ་ཆོས་གང་དང་གང་བསྟན་པ་དེ་དག་ཐམས་ཅད་ནི་འདི་ལྟ་སྟེ། ཐམས་ཅད་མཁྱེན་པའི་ཡེ་ཤེས་ཐོབ་པར་བྱ་བའི་ཕྱིར་བྱང་ཆུབ་ལ་གཞོལ་བ། ཐེག་པ་ཆེན་པོ་ལ་འབབ་པ། ཐམས་ཅད་མཁྱེན་པ་ཉིད་བསྒྲུབ་པ།
ཡུལ་གཅིག་ཏུ་ཡང་དག་པར་ཕྱིན་པར་བྱེད་པ་སྟེ། དེ་བས་ང་ལ་ཐེག་པ་ཐ་དད་པ་དགོས་པ་མེད་དོ། ། ཞེས་ཐོབ་བྱའི་འབྲས་བུ་མཐར་ཐུག་ཐམས་ཅད་མཁྱེན་པའི་ཡེ་ཤེས་དེ་ཉིད་ཐེག་པ་གསུམ་ཀའི་ལམ་གྱི་ཐོབ་བྱའི་འབྲས་བུར་སྟོན་པ་ཉིད་ཀྱིས་གསུངས་པའི་ཕྱིར་རོ། ། སྤྱི་དོན་བདུན་པ་མཛད་པ་འཕྲིན་ལས་ཀྱི་རྣམ་གཞག་གིས་མཇུག་བསྡུ་བ་ནི། སྤྱིར་མདོ་སྡེ་དང་རྒྱུད་སྡེ་དུ་མ་ནས་སངས་རྒྱས་ཀྱིས་མཛད་པ་སྣ་ཚོགས་ཀྱིས་སེམས་ཅན་གྱི་དོན་མཛད་ཚུལ་བསམ་གྱིས་མི་ཁྱབ་པ་གཅིག་གསུངས་ཀྱང་། འདིར་བཅོམ་ལྡན་འདས་ཀྱིས་ཀྱཻ་རྡོ་རྗེའི་བཤད་རྒྱུད་གཉིས་ལས་གསུངས་པས་གཞི་བྱས་ནས་བཤད་པ་ན། དེ་ཡང་རྡོ་རྗེ་གུར་གྱི་ལེའུ་བརྒྱད་པ་ལས། འདི་ནི་རང་བྱུང་བཅོམ་ལྡན་འདས། ། ཆོས་ཀྱི་འཁོར་ལོ་བསྐོར་བ་དང་། ། རིགས་དང་བྱང་ཆུབ་བྱེད་པ་དང་། །
དེ་བཞིན་དུ་ནི་ལྷར་གཤེགས་དང་། ། ཁྱིམ་ནས་བྱུང་བར་བྱེད་པ་དང་། ། རབ་ཏུ་བྱུང་བར་འཛིན་པ་དང་། ། སྐྱེ་བ་ཡོངས་སུ་ལེན་པ་དང་། ། ཡོངས་སུ་མྱ་ངན་འདས་པ་སྟོན། ། འདུལ་བའི་འཇིག་རྟེན་མཐོང་ནས་ནི། ། འདི་ནི་གཟུགས་ཅན་དུ་མར་བྱེད། ། སངས་རྒྱས་སེམས་ཅན་སྐྱོབས་བཞེད་པས། ། སངས་རྒྱས་གར་ནི་རོལ་པར་མཛད། ། རི་བོང་སྟག་དང་སེང་གེ་དང་། །
གླང་པོ་རྣམས་ཀྱི་རིགས་སུ་ཡང་། ། སྙིང་རྗེས་ཕན་པའི་སེམས་ཀྱིས་ནི། ། ཕྱག་རྒྱ་གྲུབ་པས་སྐྱེ་བར་འགྱུར། ། བུད་མེད་སྒྱུ་མའི་སྤྲོས་པ་ཡིས། ། འདོད་ཆགས་ཅན་ལ་ཆོས་གསུངས་སོ། ། བུད་མེད་སྒྱུ་མ་སངས་རྒྱས་ཉིད། ། སྒྱུ་མ་ཐམས་ཅད་སེལ་བར་བྱེད། ། ཅེས་གསུངས་ཤིང་། དཔལ་སམ་བུ་ཊིའི་བཅུ་པའི་གསུམ་པ་ལས་ཀྱང་། དེ་ཉིད་གཅིག་པུས་སེམས་ཅན་གྱི་དོན་བྱེད་པ་དང་།
རྣམ་པར་རྟོག་པ་ཐམས་ཅད་སྤངས་ཀྱང་བལྟམས་པ་སྟོན་པ་དང་། ཞེས་བྱ་བ་ནས་བརྩམས་ཏེ། ཡོངས་སུ་མྱ་ངན་ལས་འདས་པ་དང་། ཁམས་གསུམ་གྱི་ཆོས་ཀྱི་རྒྱལ་པོ་ཆེན་པོ་སྟེ། དེ་ལྟར་རིགས་ཀྱི་བུ་འདི་ལྟར་ཁྱད་པར་དུ་མར་རྨི་ལམ་ལྟ་བུར་སངས་རྒྱས་ཀྱིས་རིམ་པ་མཆོག་ཏུ་སྟོན་པར་མཛད་དོ། ། གང་གི་གྲུབ་པ་སྒྱུ་མའི་ཚུལ་གྱིས་སེམས་ཅན་གྱི་དོན་མཛད་དོ། ། ཞེས་པའི་བར་དུ་མཛད་པ་བཅོ་བརྒྱད་ལ་སོགས་པའི་ཚུལ་གྱིས་སེམས་ཅན་གྱི་དོན་མཛད་ཚུལ་རྒྱས་པར་གསུངས་ལ། དེ་དག་གི་དོན་བཤད་པ་ནི། ཆོས་སྐུ་ནི་སྤྲུལ་གཞི་ཡིན་པར་མདོ་སྡེ་གསེར་འོད་དམ་པ་ལས་བཤད་པ་ལྟར་ཡིན་ནོ། ། སྤྲུལ་ཚུལ་ལ་གསུམ་ལས།
གདུལ་བྱ་མཆོག་གི་དབང་དུ་བྱས་ནས་ལོངས་སྤྱོད་རྫོགས་པའི་སྐུར་སྤྲུལ་ཏེ་ཆོས་ཀྱི་འཁོར་ལོ་བསྐོར་ནས་དེའི་དོན་བྱེད་པ་དང་། གདུལ་བྱ་འབྲིང་གི་དབང་དུ་བྱས་ནས་མཆོག་གི་སྤྲུལ་པའི་སྐུར་སྤྲུལ་ཏེ། ཆོས་ཀྱི་འཁོར་ལོ་བསྐོར་བ་ལ་སོགས་པའི་སྒོ་ནས་དོན་བྱེད་པ། གདུལ་བྱ་དམན་པའི་དབང་དུ་བྱས་ནས། གང་ལ་ཅི་འདུལ་གྱི་རྣམ་པར་སྤྲུལ་ཏེ་ཆོས་སྟོན་པ་ལ་སོགས་པའི་སྒོ་ནས་དོན་བྱེད་ཚུལ་བཤད་པའོ། ། དེ་ལ་སྤྲུལ་པ་དང་པོ་ལོངས་སྤྱོད་རྫོགས་པའི་སྐུས་ནི། འཁོར་ངེས་པ་སར་གནས་ཀྱི་བྱང་སེམས་ཁོ་ན་ལ་ཐེག་པ་ཆེན་པོའི་ཆོས་འཁོར་འབའ་ཞིག་བསྐོར་ནས་སྨིན་གྲོལ་གྱི་ས་ལ་འགོད་པར་མཛད་དོ། ། སྤྲུལ་པ་གཉིས་པ་མཆོག་གི་སྤྲུལ་པའི་སྐུས་ནི། འཁོར་དུ་སར་གནས་ཀྱི་བྱང་ཆུབ་སེམས་དཔའ་ཡང་ཡོད་མོད། ཁྱད་པར་དུ་སོ་སྐྱེ་ལས་དག་པ་དང་།
ཉན་རང་དགྲ་བཅོམ་པ་དང་། མུ་སྟེགས་མཆོག་མང་པོ་ལ་དེ་རྣམས་ཀྱི་དབང་པོ་དང་འཚམས་པར་ཐེག་པ་གསུམ་ཆར་གྱི་ཆོས་ཀྱི་འཁོར་ལོ་བསྐོར་ནས། མངོན་མཐོ་དང་ངེས་ལེགས་ཀྱི་སར་འགོད་པར་བྱེད་དོ། ། སྤྲུལ་པ་གསུམ་པ་གང་ལ་ཅི་འདུལ་གྱི་རྣམ་པར་སྤྲུལ་ནས་གདུལ་བྱའི་དོན་བྱེད་ཚུལ་ནི། མཛད་པ་བཅུ་གཉིས་སུ་སྤྲུལ་ནས་དེ་ཙམ་སྣང་བར་ནུས་པའི་གདུལ་བྱའི་དོན་བྱེད་པ་དང་། དེ་ཙམ་ཡང་སྣང་བར་མི་ནུས་པའི་གདུལ་བྱ་རྣམས་ཀྱི་བློ་དང་བསྟུན་ནས། བུད་མེད་དང་སྐྱེས་པ་ཕལ་པ་ལ་སོགས་པའི་མིའི་གཟུགས་དུ་མ་འཛིན་པ་དང་། རི་བོང་དང་། སྟག་དང་། སེང་གེ་ལ་སོགས་པ་དུད་འགྲོའི་གཟུགས་དུ་མ་དང་།
གྲུ་དང་། གཟིངས་དང་། ཡིད་བཞིན་གྱི་ནོར་བུ་ལ་སོགས་པ་བེམ་པོའི་གཟུགས་དུ་མ་འཛིན་པར་མཛད་ནས། དེ་དང་དེས་འདུལ་བའི་སེམས་ཅན་གྱི་དོན་བྱེད་པ་ཡིན་པས། དེ་ལྟར་གདུལ་བྱ་རབ་འབྲིང་ཐ་གསུམ་གྱི་དོན་མཛད་པའི་སྒོ་ནས་མཛད་པ་འཕྲིན་ལས་ཀྱི་འཁོར་ལོ་འཁོར་བ་ཇི་སྲིད་མ་སྟོང་གི་བར་དུ་རྒྱུན་མི་ཆད་པ་འབྱུང་བ་ཡིན་ནོ། ། དེ་དག་གིས་ནི་མཐར་ཐུག་གི་འབྲས་བུ་དེ་མངོན་དུ་བྱེད་ཚུལ་བཤད་པ། དེ་མངོན་དུ་བྱེད་པའི་ཚེ་ངོ་མཚར་བའི་ལྟས་རྣམས་འབྱུང་ཚུལ་བཤད་པ། ལྟས་དང་ལྡན་པའི་མཐར་ཐུག་གི་འབྲས་བུ་དེ་ཉིད་གནས་འགྱུར་ལས་འབྱུང་ཚུལ་བཤད་པ། གནས་འགྱུར་ལས་བྱུང་བའི་འབྲས་བུའི་རྣམ་གཞག་རྒྱས་པར་བཤད་པ་སྟེ་དོན་ཚན་བཞིའི་སྒོ་ནས། གྲོལ་བ་མཐར་ཐུག་པ་འབྲས་བུའི་ཟབ་ཁྱད་རྒྱས་པར་བཤད་པ་བསྟན་ཟིན་ཏེ།
དེས་ན་དེ་རྣམས་ཀྱི་སྒོ་ནས་རྒྱུ་དང་འབྲས་བུའི་ཐེག་པའི་སྤྱི་དོན་ལེགས་པར་བཤད་པ་མདོ་སྔགས་བསྟན་པ་རྒྱ་མཚོའི་སྒོ་འབྱེད་ཅེས་བྱ་བའི་བསྟན་བཅོས་ཆེན་པོ་ལེགས་པར་བཤད་ཟིན་པ་ཡིན་ནོ། ། འདིར་སྨྲས་པ། གང་གི་མཁྱེན་པ་ལྷ་ལམ་ལྟར་ཡངས་ཤིང་། ། དེ་གསུང་བཟླས་བརྗོད་བྱེ་བའི་ཕ་མཐར་སོན། ། སྐུ་མཆོག་ཉི་མ་འབུམ་གྱི་གཟི་འབར་བའི། ། འཇམ་མགོན་གྲུབ་མཆོག་དབང་པོས་བདག་སྲུངས་ཤིག ། རི་བོང་འཛིན་འདྲའི་སྐུ་ནི་ཡིད་འཕྲོག་ཅིང་། ། གཞན་སྐྱོན་བརྗོད་པ་ཀུན་བྲལ་དམ་པའི་གསུང་། ། མཐོ་དམན་ཀུན་ལ་བརྩེ་བའི་ཐུགས་མངའ་བ། ། ཡབ་རྗེ་སྦས་པའི་སངས་རྒྱས་གང་དེས་སྲུངས། །
དུས་གསུམ་རྒྱལ་བ་རབ་འབྱམས་མ་ལུས་ཀུན། ། ཀུན་གྱི་ངོ་བོར་བཞུགས་པའི་སྤྱི་གཟུགས་གང་། ། གང་ཞིག་རྡོ་རྗེ་འཆང་དབང་མུས་པ་རྗེ། ། རྗེ་བཙུན་བུདྡྷའི་མཚན་གྱིས་རྟག་ཏུ་སྐྱོངས། ། གཞན་ཡང་སྙན་བརྒྱུད་གདམས་པའི་དབང་ཕྱུག་མཆོག ། རྡོ་རྗེ་གསུམ་གྱི་ངོ་བོར་རབ་བརྟན་གང་། ། དེ་སོགས་ཡོངས་འཛིན་ཆོས་ཚུལ་རྒྱ་མཚོ་ལ། ། མཁྱེན་པའི་སྤྱན་མངའ་རིན་ཆེན་བླ་མར་འདུད། ། ལྷ་མཆོག་ངག་གི་དབང་པོ་གདུལ་བྱའི་ངོར། ། རབ་ཏུ་ཁྲོས་པ་དཔལ་ལྡན་མ་ཧེའི་ཞལ། །
གསུམ་ལྡན་རྡོ་རྗེ་འཛིན་པའི་སྐུར་བསྟན་པའི། ། ཆོས་ཀུན་མཁྱེན་པའི་གྲགས་པ་གསལ་དེ་རྒྱལ། ། སྦྱིན་པ་ལ་སོགས་ཕར་ཕྱིན་རྣམ་བཅུ་དང་། ། རིམ་གཉིས་ཟབ་མོས་གྲོལ་བར་རབ་གྲགས་པ། ། དེ་སོགས་ཟབ་རྒྱས་ཆོས་ཀྱི་དྲིན་ནོས་པའི། ། ཁོ་བོའི་འདྲེན་པ་ཀུན་ལ་ཕྱག་བགྱིའོ། ། རྒྱུ་དང་འབྲས་བུའི་ཐེག་པའི་སྤྱི་དོན་རྣམས། ། ཚུལ་བཞིན་བཤད་པའི་སྔོན་མེད་ལེགས་བཤད་འདི། ། ས་སྐྱར་གནས་པའི་སྔགས་འཆང་རྡོ་རྗེ་འཛིན། ། ངག་དབང་ཀུན་དགའ་བསོད་ནམས་ཞེས་བྱས་སྦྱར། །
འདི་ལ་ནོངས་གང་སྔོན་བསགས་སྡིག་སྒྲིབ་དང་། ། མཁའ་མཉམ་འགྲོ་བའི་ཉེས་ལྟུང་དང་བཅས་པ། ། ལྷན་ཅིག་རབ་ནོངས་འགྱོད་པས་བཤགས་ལགས་ན། ། ཀུན་ཀྱང་བྱང་ཞིང་དག་པར་བྱིན་གྱིས་རློབས། ། ཚུལ་འདི་རང་ཉིད་གསུང་རབ་རྒྱ་མཚོའི་དོན། ། གོམས་པ་ལྷུར་ལེན་ཕྱིར་དང་རྗེས་འཇུག་གི ། བློ་གསལ་རྣམས་དང་སངས་རྒྱས་བསྟན་པ་ལ། ། གཅིག་ཏུ་ཕན་པའི་ལྷག་བསམ་དག་པས་སྦྱར། ། འདི་བརྩམས་དགེ་བས་བདག་ཅག་དཔོན་སློབ་རྣམས། ། ཚེ་མཐར་ཕྱིན་ཞིང་བསམ་དོན་ཀུན་འགྲུབ་སྟེ། །
སྤྱི་དང་བྱེ་བྲག་བསྟན་པ་རིན་ཆེན་འདི། ། ཡར་ངོའི་ཟླ་ལྟར་འཕེལ་ཞིང་རྒྱས་གྱུར་ཅིག ། དེ་རྒྱུན་བསྐལ་པར་རིགས་བརྒྱུད་དྲི་མེད་ཀྱིས། ། རྒྱུན་དུ་སྐྱོང་ཞིང་བྱང་ཕྱོགས་གངས་རིའི་ལྗོངས། ། མ་ལུས་དཔལ་ལྡན་ས་སྐྱའི་ཆོས་སྲིད་ཀྱིས། ། ཀུན་ཏུ་ཁྱབ་ཅིང་ཡུན་དུ་གནས་གྱུར་ཅིག ། མདོར་ན་བདག་ཅག་རྣམས་ཀྱི་འདི་ཕྱིའི་དོན། ། ཀུན་ཀྱང་འབད་མེད་ཡིད་བཞིན་འགྲུབ་གྱུར་ཏེ། ། འཇིག་རྟེན་ཁམས་འདིའི་འགྲོ་བ་མ་ལུས་རྣམས། ། བདེ་སྐྱིད་འཕེལ་ཞིང་ཆོས་ལ་སྤྱོད་པར་ཤོག །
རྩ་བརྒྱུད་བླ་མ་རྣམས་ཀྱི་ཐུགས་རྗེ་དང་། ། ཡི་དམ་ཞི་ཁྲོ་རབ་འབྱམས་བྱིན་རླབས་དང་། ། བཀའ་བསྲུང་དམ་ཅན་རྒྱ་མཚོའི་ནུས་མཐུ་ཡིས། ། ཇི་ལྟར་སྨོན་པའི་གནས་ཀུན་འགྲུབ་གྱུར་ཅིག ། ཅེས་རྒྱུ་དང་འབྲས་བུའི་ཐེག་པའི་སྤྱི་དོན་ལེགས་པར་བཤད་པ་མདོ་སྔགས་བསྟན་པ་རྒྱ་མཚོའི་སྒོ་འབྱེད་ཅེས་བྱ་བ་འདི་ཡང་། ཁམས་གསུམ་ཆོས་ཀྱི་རྒྱལ་པོ་གྲུབ་པ་མཆོག་གི་དེད་དཔོན་འཇམ་པའི་དབྱངས་བསོད་ནམས་དབང་པོ་དང་། རྒྱལ་སྲས་སྦས་པའི་སངས་རྒྱས་སྔགས་འཆང་གྲགས་པ་བློ་གྲོས། རིགས་ཐམས་ཅད་དང་དཀྱིལ་འཁོར་ཐམས་ཅད་ཀྱི་ཁྱབ་བདག་དྲུག་པ་རྡོ་རྗེ་སེམས་དཔའ་དང་དབྱེར་མ་མཆིས་པ་རྒྱལ་བ་མུས་པ་ཆེན་པོ་སངས་རྒྱས་རྒྱལ་མཚན་རྣམས་གཙོ་བོར་སྨོས་པའི་ཡོངས་འཛིན་དམ་པ་ཆོས་བཞིན་དུ་སྤྱོད་པ་དུ་མའི་ཞབས་རྡུལ་སྤྱི་བོས་ལེན་པ། དཔལ་ས་སྐྱ་པ་སྔགས་འཆང་ངག་དབང་ཀུན་དགའ་བསོད་ནམས་གྲགས་པ་རྒྱལ་མཚན་དཔལ་བཟང་པོས། བོད་ཡུལ་བསྟན་པའི་མངའ་བདག་རྗེ་བཙུན་ས་སྐྱ་བ་ཡབ་སྲས་རྣམས་ཀྱི་གསུང་རབ་རྣམས་དང་།
གཞན་ཡང་སྔོན་བྱོན་པའི་མཁས་པ་ཆེན་པོ་དག་གི་གསུང་རབ་མཐའ་དག་ལ་ཡུན་རིང་དུ་འདྲིས་པར་སྦྱངས་ཤིང་། ཁྱད་པར་སྙིགས་དུས་ཀྱི་རྒྱལ་བ་གཉིས་པ་རྗེ་བཙུན་ཀུན་དགའ་བཟང་པོས་རྡོ་རྗེ་འཇིགས་བྱེད་ཀྱི་རྣམ་བཤད་རྡོ་རྗེའི་མྱུ་གུ་ཞེས་བྱ་བའི་བསྟན་བཅོས་ཆེན་པོ་ཞིག་མཛད་པ་ལས་དེ་ཉིད་ཀྱི་སྨད་ཀྱི་ཆ་ལ་འཁྲུལ་འཁོར་གྱི་སྒོ་ནས་ལས་ཚོགས་རབ་འབྱམས་སྒྲུབ་པའི་ལག་ལེན་བཀླག་ཆོག་མའི་ཚུལ་གྱི་ཤིན་ཏུ་གསལ་བར་གསུང་པར་བརྟེན། དེ་ཉིད་དབུས་གཙང་གི་སྐྱེ་བོ་རྟོག་དཔྱོད་ཅན་རྣམས་ཀྱིས་མཐོང་ན་ཧ་ཅང་འཕེལ་ཆེས་ཏེ། མན་ངག་ཁྲོམ་ཆོས་སུ་གྱུར་པ་སོགས་རང་གཞན་ཀུན་ལ་མི་ལེགས་པར་དགོངས་ནས། གསུང་རྩོམ་གྲུབ་འཕྲལ་གྱི་རྩོམ་གཞི་ཕྱག་དཔེ་དེ་ཁམས་ཕྱོགས་ཀྱི་གྲྭ་སློབ་ཅིག་ལ་གནང་བ་ལས། དེས་རང་གི་ཡུལ་ཕྱོགས་སུ་ཁྱེར་ཏེ་དབུས་གཙང་ན་བཞུགས་པའི་ངོར་ཆེན་རྡོ་རྗེ་འཆང་གི་བཀའ་འབུམ་པོད་བཞི་མ་རྣམས་ཀྱི་ནང་དུ་མ་བཞུགས་པའི་དབང་གིས། འཇིགས་བྱེད་ཀྱི་རྣམ་བཤད་དེ་ལན་གཅིག་གྲགས་ཆེ་བར་མ་བྱུང་ཡང་། དུས་ཕྱིས་སྔར་གྱི་ཕྱག་དཔེ་དེ་ཉིད་ཀྱི་མ་ཕྱི་ལས་འཕེལ་བའི་དབུས་གཙང་གི་ལྗོངས་འདིར་ཡང་དཔེ་འགའ་རེ་སླེབས་འདུག་པའི་དཔལ་ས་སྐྱའི་བཞི་ཐོག་བླ་བྲང་གི་དཔེ་ཁང་ན་ཡང་གསུང་རབ་འདིའི་གླེགས་བམ་ཞིག་འདུག་པ་ལ། ཁོ་བོ་ཅག་གིས་ཡང་ཡང་དུ་བལྟ་རྟོག་དང་ཐོས་བསམ་བགྱིས་པས། མགོ་མཇུག་གི་ཚིག་བཅད་དང་ཚིག་ལྷུག་པ་དག་གི་ཚིག་དོན་གྱི་ཆ་རྣམས་དང་།
རྣམ་བཤད་དངོས་ཀྱི་བརྗོད་དོན་ཀུན་ཀྱང་གཞན་ལས་ཁྱད་པར་དུ་འཕགས་ཚུལ། ཐོག་མཐའ་བར་གསུམ་གྱི་རྩོམ་ཁྱེར་སོགས་གང་ལ་བསམས་ཀྱང་རྗེ་རྡོ་རྗེ་འཆང་གི་གསུང་རྩོམ་ཡིན་ངེས་པའི་ངེས་ཤེས་ལྷག་པར་རྙེད་མོད་ཀྱང་། འོན་ཀྱང་བཀའ་འབུམ་པོད་བཞི་མའི་ནང་དུ་མི་བཞུགས་པ་ཅི་ཡིན་ནམ་སྙམ་པའི་ཐེ་ཚོམ་དང་བཅས་ཡོད་སྐབས། བདག་གི་བླ་མ་མཁན་ཆེན་ཐམས་ཅད་མཁྱེན་པ་ངག་དབང་ཆོས་ཀྱི་གྲགས་པ་དང་འདི་སྐོར་གྱི་གསུང་གླེང་བྱུང་དུས་འཇིགས་བྱེད་ཀྱི་རྣམ་བཤད་འདི་རྗེ་རྡོ་རྗེ་འཆང་གི་གསུང་རྩོམ་ཡིན་ངེས་པའི་ལོ་རྒྱུས་གོང་དུ་བཤད་མ་ཐག་པ་དེ་རྣམས་ཀྱི་རྒྱུ་མཚན་རྒྱས་བཤད་དང་བཅས་རྗེ་ངོར་ཆེན་རང་གི་དངོས་སློབ་རྣམས་ཀྱི་གསུང་རྒྱུན་ལས་བྱུང་བ་རིམ་པར་བརྒྱུད་དེ། རྗེ་རྟ་ར་བ་གྲུབ་མཆོག་བསོད་ནམས་ཆོས་འཕེལ་གྱི་གསུང་ལས་གསན་ཚུལ་བཀའ་སྩལ་པ་ཐོས་པའི་མོད་ལ། བསྟན་བཅོས་ངོ་མཚར་ཅན་དེ་ཉིད་ལ་ཡིད་ཆེས་ཀྱི་དད་པ་ལྷག་པར་སྐྱེས་ཤིང་། རྒྱལ་བའི་ལུང་བསྟན་བརྙེས་པའི་སྐྱེས་བུ་མཆོག་གི་གསུང་རབ་ཁྱད་པར་ཅན་འདི་ཉིད་རྣམ་དཔྱོད་བློ་ལྡན་གྱི་སྐྱེ་བོ་རྣམས་ཀྱིས་མཐོང་ཞིང་། ཐོས་བསམ་གྱི་ཡུལ་དུ་གྱུར་པ་ཞིག་བྱུང་ན་སྤྱི་དང་བྱེ་བྲག་གི་བསྟན་པ་ལ་ཕན་པ་རྒྱ་ཆེན་པོ་འབྱུང་ངེས་པ་འདུག་སྙམ་པའི་དང་འདོད་ཀྱི་དད་པ་ཆེན་པོས་ཀུན་ནས་བསླངས་ཏེ་རྣམ་བཤད་དེ་ཉིད་ཀྱི་སྟོད་ཀྱི་ཆ་ལ་བཞུགས་པའི་སྤྱི་དོན་གྱི་བཤད་པ་རྣམས་ལོགས་སུ་བཀོད་དེ། གསུང་རབ་དེ་ཉིད་ཀྱི་དགོངས་པ་ཇི་ལྟ་བ་བཞིན་བཀོད་པ་ལ། སླར་ཡང་ལེགས་བཤད་ཀྱི་ཆ་དུ་མས་མཛེས་པར་བྱས་ནས་རང་ལོ་སོ་དྲུག་པ་སྤྲེལ་ལོ་ཟླ་བ་གཉིས་པའི་དགའ་བ་དང་པོའི་ཚེས་ལ།
དཔལ་ས་སྐྱའི་བཞི་ཐོག་བླ་བྲང་གི་ས་གསུམ་གྱི་བླ་མ་ཆོས་ཀྱི་རྒྱལ་པོ་འཕགས་པ་རིན་པོ་ཆེའི་བཞུགས་ཁྲི་པདྨ་ཅན་གྱི་དྲུང་དུ་ལེགས་པར་སྦྱར་བའི་ཡི་གེ་པ་ནི། རང་དང་ཉེ་བར་གནས་པའི་དགེ་སློང་རྡོ་རྗེ་འཛིན་པ་མདོ་སྔགས་རབ་འབྱམས་སྨྲ་བ་ལ་བློ་མིག་རབ་ཏུ་གསལ་བ་རྒྱ་མཚོའི་མཐའ་ཅན་དང་། ས་སྐྱར་སྐྱེས་ཤིང་ཡི་གེའི་འདུ་བྱེད་ལ་མཁས་པ་ནོར་བུ་ལྷ་བྱིན་གྱིས་གུས་པས་བགྱིས་སོ། ། འདི་བགྱིས་དགེ་བས་བདག་ཅག་རྣམས་ཀྱི་འདི་ཕྱིའི་དོན་ཐམས་ཅད་ཡིད་བཞིན་དུ་འགྲུབ་པར་གྱུར་ཅིག། །། སརྦ་མངྒ་ལྃ།། །། ནན་གྱིས་གཅིག་ཞུས། ཡང་གཅིག་ཞུས།། །། ༈ མཁན་ཆེན་ཨ་པད་རིན་པོ་ཆེའི་དགོངས་བཞེད་ལྟར་གུ་རུས་ཞབས་ཞུ་བགྱིས་པའོ།། PAGE * MERGEFORMAT 332 ཨ་མྱེས་ཞབས། རྒྱུ་འབྲས་ཐེག་པའི་སྤྱི་དོན་མདོ་སྔགས་བསྟན་པ་རྒྱ་མཚོའི་སྒོ་འབྱེད།
PAGE * MERGEFORMAT 1
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
