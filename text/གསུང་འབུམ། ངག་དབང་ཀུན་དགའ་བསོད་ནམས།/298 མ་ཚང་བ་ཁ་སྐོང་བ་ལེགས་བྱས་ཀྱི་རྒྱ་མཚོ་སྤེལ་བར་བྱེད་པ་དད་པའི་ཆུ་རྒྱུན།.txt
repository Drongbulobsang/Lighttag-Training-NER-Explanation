གསུང་འབུམ། ངག་དབང་ཀུན་དགའ་བསོད་ནམས།
པོད ༢༩༨
མ་ཚང་བ་ཁ་སྐོང་བ་ལེགས་བྱས་ཀྱི་རྒྱ་མཚོ་སྤེལ་བར་བྱེད་པ་དད་པའི་ཆུ་རྒྱུན།
༄༅། །རིགས་དང་དཀྱིལ་འཁོར་ཀུན་གྱི་མངའ་བདག་དྲིན་ཅན་རྩ་བའི་བླ་མ་དམ་པ་དཔལ་ས་སྐྱ་པ་ཆེན་པོ་སྔགས་འཆང་བླ་མ་ཐམས་ཅད་མཁྱེན་པ་ངག་དབང་ཀུན་དགའ་བསོད་ནམས་གྲགས་པ་རྒྱལ་མཚན་དཔལ་བཟང་པོའི་རྣམ་པར་ཐར་པ་ལས་དགུང་གི་བགྲང་གཞི་ལྔ་བཅུ་ཚུན་གྱི་མ་ཚང་བ་ཁ་སྐོང་བ་ལེགས་བྱས་ཀྱི་རྒྱ་མཚོ་སྤེལ་བར་བྱེད་པ་དད་པའི་ཆུ་རྒྱུན་ཞེས་བྱ་བ་བཞུགས།། ན་མོ་མཉྫུ་ཨ་ནནྡ་པུ་ཎྱ་ཡ། རིགས་དང་དཀྱིལ་འཁོར་ཀུན་གྱི་མངའ་བདག་དྲིན་ཅན་རྩ་བའི་བླ་མ་དམ་པ་དཔལ་ས་སྐྱ་པ་ཆེན་པོ་སྔགས་འཆང་བླ་མ་ཐམས་ཅད་མཁྱེན་པ་ངག་དབང་ཀུན་དགའ་བསོད་ནམས་གྲགས་པ་རྒྱལ་མཚན་དཔལ་བཟང་པོའི་རྣམ་པར་ཐར་པ་ལས་དགུང་གི་བགྲང་གཞི་ལྔ་བཅུ་རྩ་ལྔ་ཚུན་གྱི་མ་ཚང་བ་ཁ་སྐོང་བ་ལེགས་བྱས་ཀྱི་རྒྱ་མཚོ་སྤེལ་བར་བྱེད་པ་དད་པའི་ཆུ་རྒྱུན་ཞེས་བྱ་བ་རྗེ་བཙུན་བླ་མ་དམིགས་པ་མེད་པའི་ཐུགས་རྗེ་ཅན་དེ་ཉིད་ཀྱི་ཞབས་ལ་གུས་པས་ཕྱག་འཚལ་ཞིང་སྐྱབས་སུ་མཆིའོ། ། སྐྱེ་བ་དང་ཚེ་རབས་ཐམས་ཅད་དུ་ཐུགས་བརྩེ་བ་ཆེན་པོས་རྗེས་སུ་བཟུང་དུ་གསོལ། ངག་དབང་ལྷ་དང་དབྱེར་མེད་ས་སྐྱ་པ་ཞེས་གྲགས་པ་གསལ་ལྡན་པ། ། ཀུན་མཁྱེན་གཙོ་བོ་ཤཱཀྱའི་རྒྱལ་ཚབ་ཤེས་བྱ་མ་ལུས་མཁྱེན་ཅིང་གཟིགས། ། དགའ་ཆེན་རྡོ་རྗེ་སེམས་དཔའི་ངོ་བོ་དཀྱིལ་འཁོར་ཀུན་གྱི་འཁོར་ལོ་བསྒྱུར། ། བསོད་ནམས་མི་ཟད་ཟབ་ཅིང་རྒྱ་ཆེ་ས་གསུམ་སྐྱེ་དགུའི་མགོན་གཅིག་པུ། ༡ ། གྲགས་པའི་རྒྱལ་མཚན་མཐོན་པོར་འཕགས་ཁྱོད་ཡོན་ཏན་ཀུན་གྱི་མཛོད་མངའ་ཞིང་། །
དཔལ་ལྡན་བླ་མ་རིགས་བརྒྱའི་མགོན་པོ་དགེ་ལེགས་རིན་ཆེན་བྱེ་བའི་གཏེར། ། འཕྲིན་ལས་བཟང་པོའི་ལུས་ཅན་ཡོངས་ཀྱི་རེ་བའི་འབྲས་བུ་རྟག་འཇོ་བའི། ། རྡོ་རྗེ་འཆང་དབང་བཀའ་དྲིན་མཉམ་མེད་སྔགས་འཆང་བླ་མའི་ཞབས་ལ་འདུད། ༢ ། ཟབ་ཡང་མཁྱེན་བརྩེ་ནུས་མཐུ་ལ་སོགས་བསྔགས་འོས་ཡོན་ཏན་ཀུན་གྱི་གཏེར། ། རྣམ་དཀར་འཕྲིན་ལས་གསེར་གྱི་འཁོར་ལོས་འཛམ་གླིང་ནོར་འཛིན་ཁ་ལོ་བསྒྱུར། ། རྒྱལ་བསྟན་ཡོངས་སུ་རྫོགས་པའི་མངའ་བདག་ཆོས་ཀྱི་རྒྱལ་པོ་ས་སྐྱ་པ། ། ཡབ་སྲས་བརྒྱུད་པར་བཅས་པའི་ཞབས་རྡུལ་མི་འཕྲོག་མོས་པའི་གཙུག་གིས་བསྟེན། ༣ ། ཁྱད་པར་རྒྱལ་ཀུན་ཡེ་ཤེས་རྒྱུ་མའི་གཟུགས། །
གུར་གུམ་གཞོན་ནུའི་མདོག་ཏུ་སྣང་བའི་ལྷ། ། གོས་དཀར་འཛིན་པ་མཆོག་གི་སྣང་བརྙན་ཅན། ། སྙིང་དབུས་པད་མཚོར་བཞུགས་ལ་མཆོག་སྩོལ་ཞིག ༤ ། གང་གིས་རྟོགས་བརྗོད་མི་ཟད་ཆུ་གཏེར་ངོ་མཚར་རྦ་རླབས་མཁར་འཁྱུད་པ། ། ཟབ་དང་རྒྱ་ཆེ་གཏིང་མཐའ་མི་མངོན་མཐའ་གཉིས་རྙོག་པ་དང་བྲལ་བའི། ། དགེ་ལེགས་རིན་ཆེན་འབྱུང་གནས་ཆེ་ལས་སྐལ་ལྡན་ཡིད་ཀྱི་གདུང་སེལ་དུ། ། དད་པའི་སྙིམ་པས་ཆུ་ཐིགས་ཙམ་ཞིག་རང་བློའི་མོས་ངོར་འགོད་པར་བྱ། ༥ ། ཞེས་བྱ་བ་འདི་ལ་དོན་ལྔ་སྟེ།
སྔོན་གྱི་རྣམ་པར་ཐར་པ་དཔལ་འཕྲིན་ལས་ཀྱི་མགོན་པོ་ཆོས་སྐྱོང་ཡིད་བཞིན་ནོར་བུས་ལུང་བསྟན་དུ་སྩལ་བ་དང་། དམ་པ་རང་ཉིད་ཀྱི་ཞལ་གྱིས་ཇི་ལྟར་བཞེས་པ་སོགས་མདོར་བསྟན་པའི་ཚུལ། འགྲོ་བ་མ་ལུས་པའི་ལེགས་བྱས་ཀྱི་འབྲས་བུ་ནམ་ཡང་ཟད་པ་མེད་པའི་མཐུས་བདག་ཉིད་ཆེན་པོ་འདི་ཉིད་ཆོས་སྲིད་ཀྱི་ཉི་མ་ཆེན་པོར་ཟས་གཙང་སྲས་བཞིན་བལྟམས་པ་ནས་དགུང་གི་བགྲང་གཞི་ལྔ་བཅུ་རྩ་ལྔ་ཡན་ལ་རྒྱལ་བའི་བསྟན་པ་སྤྱི་དང་། བྱེ་བྲག་འཁྲུལ་ཟད་དཔལ་ལྡན་ས་སྐྱ་པའི་བསྟན་པ་རིན་པོ་ཆེ་ཇི་ལྟར་གསལ་བར་མཛད་པའི་ཚུལ། ལྔ་བཅུ་རྩ་དྲུག་ནས་དགུང་གི་བགྲང་གཞི་དྲུག་བཅུ་རེ་གསུམ་བར་དུ་གཙུག་ལག་ཟུང་འབྲེལ་ལ་མཆོག་གི་སྤྱོད་པས་བསྟན་འགྲོའི་དོན་རྒྱ་ཆེན་པོ་མཛད་པའི་ཚུལ། སངས་རྒྱས་ཀྱི་བསྟན་པ་ཉིན་མོ་ལྟར་གསལ་བར་མཛད་རྗེས་དག་པའི་ཞིང་ཁམས་གཞན་དུ་རྣམ་དཀར་གྱི་འཇུག་པ་ཆེས་ཆེར་ཡངས་པར་གཟིགས་པས་གཟུགས་སྐུའི་བཀོད་པ་ཆོས་དབྱིངས་སུ་བསྡུ་བ་ཇི་ལྟར་མཛད་པའི་ཚུལ། མཐར་དམ་པ་གང་གི་དགོངས་པ་ཆོས་དབྱིངས་སུ་རྫོགས་པར་བྱ་བའི་ཕྱིར་དང་། ལུས་ཅན་ཐམས་ཅད་ཀྱི་བརྒྱུད་ལ་ཡེ་ཤེས་གཟིགས་པའི་བྱིན་རླབས་འཇུག་པར་བྱ་བའི་ཕྱིར་རྣམ་པར་དཀར་བའི་འཕྲིན་ལས་རྒྱ་ཆེན་པོས་ཀུན་ཏུ་བཟང་པོའི་མཆོད་སྤྲིན་གྱི་ཕུང་པོ་ཇི་ལྟར་སྤེལ་བའི་ཚུལ་ལོ། ། དེ་ལ་དང་པོ་གཉིས་ནི། མདོ་སྔགས་རིག་གནས་དང་བཅས་པའི་ཆོས་ཚུལ་རྒྱ་མཚོའི་ཀློང་ལ་རང་དབང་འབྱོར་པས་འཆད་རྩོད་རྩོམ་གསུམ་ལ་ཐོགས་པ་མེད་པ་རྣམ་དཔྱོད་ཀྱི་མཐུ་གྲུབ་ཅིང་།
ཆོས་ཚུལ་ལ་མངོན་པར་མཐོ་བའི་ཐུབ་བསྟན་ལྷ་ཁང་ཆེན་མོའི་མཁན་ཐོག་བཅུ་གཅིག་པ་མཁས་པའི་དབང་པོ་བྱམས་པ་བསམ་གཏན་རྒྱ་མཚོའི་ཞལ་སྔ་ནས་ཀྱིས་མཛད་པའི་རྟོགས་བརྗོད་ངོ་མཚར་ཡོན་ཏན་རིན་པོ་ཆེ་འདུས་པའི་རྒྱ་མཚོ་ཞེས་བྱ་བ་ཤིན་ཏུ་རྒྱས་ཤིང་ལེགས་པ་སྔོན་མེད་གསར་དུ་བསྐྲུན་པ་དེ་ཉིད་དང་། ལྷ་ལྡན་གྱི་ལྗོངས་འདིར་དཔལ་ལྡན་འབྲུག་པ་ཞེས་ཡོངས་ལ་གྲགས་པའི་བསྟན་འཛིན་རྒྱ་མཚོ་ལྟ་བུའི་ནང་ནས་མཁས་པའི་བགྱི་བ་རྣམ་པ་གསུམ་ལ་འགྲན་པའི་ཟླ་ཐམས་ཅད་དང་བྲལ་བ་ཁྲོ་ཕུ་ནས་མཁན་རིན་པོ་ཆེ་དུས་འཁོར་ཞབས་གཉིས་པར་གྲགས་པ་དཔལ་རྒྱས་དབང་པོ་སྟེ། དེ་ཉིད་ཀྱིས་མཛད་པའི་རྟོགས་བརྗོད་ངོ་མཚར་རྒྱ་མཚོའི་རྦ་རླབས་ཀྱི་སྒྲ་དབྱངས་སྐལ་བཟང་དཔྱིད་ཀྱི་དགའ་སྟོན་ཞེས་བྱ་བ་འདྲེན་པ་གང་གི་ཞལ་གྱི་བུམ་བཟང་ལས་ཆོས་ཚུལ་ཆུ་གཏེར་ལྟ་བུ་ངོམས་པར་གསོལ་བའི་བཀའ་དྲིན་གྱི་ལྷུན་པོ་གཞལ་བའི་ཆེད་དང་། གཙུག་ལག་ལུགས་བརྒྱའི་སྒོ་ལ་རྣམ་དཔྱོད་ཀྱི་འཇུག་པ་ཆེས་ཆེར་ཡངས་ཤིང་ཐུགས་བསྐྱེད་ཀྱི་ལྷག་བསམ་གངས་རི་ལྟར་དཀར་བ་ཕྱག་མཛོད་དབོན་རིན་པོ་ཆེ་བསོད་ནམས་རབ་བརྟན་གྱིས་བསྐུལ་བའི་ངོར་སྤེལ་བར་མཛད་ཅིང་། མཁས་པ་རྣམས་ཡིད་འཕྲོག་པར་བྱེད་པ་ཤིན་ཏུ་ལེགས་པ་འདི་དག་ལས་རྟོགས་པར་བྱ་བ་ལས་གཞན་དུ་བྱ་མ་དགོས་སོ། ། གསུམ་པ་དགུང་གི་བགྲང་གཞི་ལྔ་བཅུ་རྩ་དྲུག་ནས་བསྒྱུར་བྱེད་ཅེས་པ་ས་མོ་ཕག་སྟེ་རྗེ་བཙུན་དམ་པ་འདི་ཉིད་དགུང་གྲངས་དྲུག་ཅུ་རྩ་གསུམ་པ་ཞེས་པའི་བར་གྱི་གཙུག་ལག་ཟུང་འབྲེལ་ལ་མཆོག་གི་སྤྱོད་པས་བསྟན་འགྲོའི་དོན་རྒྱ་ཆེན་པོ་མཛད་པའི་ཚུལ་ནི། སྙིགས་དུས་ལུས་ཅན་ཚོགས་གཉིས་རིན་ཆེན་ལས། ། ལེགས་གྲུབ་མཚན་དཔེའི་དཔལ་འབར་ལྷུན་པོའི་སྐུ། ། འགྲོ་མང་རྒྱ་མཚོའི་དབུས་སུ་རྟག་བཞུགས་ནས། ། ཐུབ་བསྟན་གླིང་བཞི་མཛེས་པའི་དཔལ་དུ་མཛད། །
ཅེས་ཏེ། དེ་ཡང་ཆོས་ཀྱི་རྗེ་ས་སྐྱ་པཎྜི་ཏའི་ཞལ་སྔ་ནས། ཁྱོད་ནི་རྒྱལ་དང་རྒྱལ་བའི་སྲས། ། རབ་བྱུང་དགེ་བསྙེན་བྱིས་པ་སོགས། ། འགྲོ་བ་ཀུན་གྱི་གཟུགས་མཛད་ནས། ། གདུལ་བྱ་ཐམས་ཅད་སྨིན་པར་མཛད། ། ཅེས་གསུངས་པ་ལྟར། ཞིང་འདིར་སྐལ་བ་དང་མཉམ་པའི་གདུལ་བྱ་རྣམས་ལ་ཐུན་མོང་དུ་གནང་བ་རྒྱ་མཚོ་ལྟ་བུ་ལས། རང་ཉིད་ཀྱིས་མཐོང་བ་དང་། རྗེ་ཉིད་ཀྱི་ཞལ་ནས་བྱུང་བ་དང་།
ཡང་དག་པའི་མཚན་མའི་སྟོབས་ཀྱིས་ངེས་པ་རྙེད་པ་རགས་རིམ་ཙམ་ཞིག་སྒྲོ་བཀུར་སྤངས་ཏེ་བརྗོད་པར་བྱའོ། ། སྨྲས་པ། ལུང་དང་རིགས་པ་གཉིས་སུ་མི་འགལ་བའི། ། ངོ་བོ་ཉིད་ཀྱི་རང་བཞིན་བརྗོད་ཙམ་ལ། ། ཕུལ་བྱུང་རྒྱན་དུ་འགྲོ་བ་དམ་པའི་ལུགས། ། བཟང་པོའི་སྤྱོད་མཆོག་རྗེས་སུ་མཐུན་པར་བརྩམས། ། དེ་ཡང་འདི་ལྟར། འགྲོ་བ་ཐམས་ཅད་ཀྱི་འདྲེན་པ་དཔལ་ས་སྐྱ་པ་ཆེན་པོ་སྔགས་འཆང་བླ་མ་ཐམས་ཅད་མཁྱེན་པའི་དབང་པོ་འདི་ཉིད་དགུང་གི་བགྲང་གཞི་དྲུག་གི་ལྷག་པའི་བཅུ་ཕྲག་ལྔར་ཕེབས་པ་དགའ་བ་ཞེས་པ་ཆུ་ཕོ་འབྲུག་གི་ལོ་སྤྲུལ་པའི་ལྷ་ཁང་ཆེན་མོའི་ཁྱམས་སྟོད་ཀྱི་ཤར་ངོས་ཀྱི་ལྡེབས་བྲིས་སྔར་འཕྲོས་རྣམས་མཐར་ཕྱིན་ཏེ། རབ་ཏུ་གནས་པ་སྨིན་རྒྱས་སུ་སྒྲུབ་པའི་སྒོ་ནས་བྱིན་རླབས་ཀྱི་གཟི་འོད་འབར་བ་མཛད། དེ་ནས་ལོ་དེའི་དཔྱིད་ཀྱི་དུས་ན་ཉང་སྟོད་རྩེ་ཆེན་ནས་བླ་མ་གྲྭ་རིགས་དང་བཅས་པས་གསོལ་བ་བཏབ་ངོར་དཔལ་ས་སྐྱའི་གཙུག་ལག་ཁང་དབུ་རྩེ་རྙིང་མར་རིགས་སྲས་འཇམ་མགོན་བསོད་ནམས་དབང་ཕྱུག་གྲགས་པ་རྒྱལ་མཚན་དཔལ་བཟང་པོའི་ཞལ་སྔ་ནས་ལྕམ་སྲིང་།
ཆོས་གྲྭ་ཆེན་པོ་ཐུབ་བསྟན་ལྷ་ཆེན་གྱི་མཁན་རིན་པོ་ཆེ། སློབ་དཔོན་པ་སོགས་བཤེས་གཉེན་བརྒྱ་ཕྲག་བརྒལ་བ་རྣམས་དང་། གསོལ་བ་འདེབས་པ་པོ་རྣམས་ལ་དཔལ་འཁོར་ལོ་བདེ་མཆོག་ལཱུ་ནག་དྲིལ་གསུམ་གྱི་ཟབ་གནད་ཐམས་ཅད་གཅིག་ཏུ་བསྡུས་པ་པན་ཆེན་ནཱ་རོ་ཏ་པས་མཁའ་སྤྱོད་དབང་མོ་ཉིད་ཀྱི་ཞལ་བུམ་ལས་དངོས་སུ་ནོས་ཤིང་། ཕམ་མཐིང་པ་སྐུ་མཆེད་ལས་གཞན་དུ་མ་གནང་བའི་སློབ་བཤད་ཟབ་མོ་རྗེ་བཙུན་ས་སྐྱ་པ་ཡབ་སྲས་ལ་མདོ་སྔགས་ཀྱི་བསྟན་པ་རྒྱ་མཚོ་ལྟ་བུ་མངའ་བའི་སྙིང་པོའི་སྙིང་པོ་མཆོག་ཏུ་གྱུར་པ། སྐལ་ལྡན་དད་འདུན་ཅན་རྣམས་ཚེ་འདི་ཉིད་ལ་མཁའ་སྤྱོད་ཉམས་དགའི་གྲོང་དུ་མྱུར་བར་བགྲོད་པའི་གསང་ལམ། མཆོག་སྒྲུབ་པའི་དམར་མོ་སྐོར་གསུམ་གྱི་ནང་ཚན། རྗེ་བཙུན་ནཱ་རོ་མཁའ་སྤྱོད་ཀྱི་བྱིན་རླབས་དབང་བཞིའི་ཚུལ་དུ་བསྐུར་བའི་ཆོ་ག་ཟབ་མོས་ཐོག་མར་སྣོད་རུང་དུ་བསྒྲུབས། དེ་ནས་བསྐྱེད་པའི་རིམ་པ་ཕག་མོ་མཁའ་སྤྱོད། རྫོགས་རིམ་རྩ་དབུ་མ། ལམ་གྱི་ཡན་ལག་པྲ་སེ་ན་དབབ་པ།
སྨན་ཆེན་པོའི་བཅུད་ལེན། གནོད་སྦྱིན་མོ་དབང་དུ་བྱ་བ་ཞེས་ལམ་གྱི་ཡན་ལག་ལྔ་གསུངས་པ་དེ་རྣམས་དམིགས་པ་གསལ་ཞིང་ཁྱེར་བདེ་བ་རེ་ཉམས་ཁྲིད་དུ་ཤིན་ཏུ་སྨིན་པར་སྩལ། དེ་ཉིད་ཀྱི་ཚེ་ཕྱག་ཆོས་འཆད་ཀྱི་ཕྱག་རྒྱ་སྣ་ཚོགས་མཛད་དེ། མདུན་དུ་བརྐྱངས་པ་དང་། གཡོན་ནས་གཡས་ཕྱོགས་སུ་བསྒྱུར་བ་ལ་སོགས་པའི་སྒོ་ནས་ལྷའི་ཕྱག་མཚན་དང་རྒྱན་ལ་སོགས་པ་རྣམས་ནི་ཚད་དབྱིབས་ཁ་དོག་སོགས་སྐུ་མདུན་དེ་ཁ་ན་ཕྱག་གིས་བཟུང་དུ་ཡོད་པ་ལྟ་བུ་དང་། ལྟ་བའི་སྐབས་སུ་ཕྱག་མཉམ་གཞག་བཅས་ཏེ་ཐོག་མར་སྤྱན་འབྲས་ཉི་ཟླ་འདྲ་བར་ཁྲ་ཁོར་ཁོར་གཡོ་ཞིང་། སླར་ཤངས་ཀྱི་རྩེར་ཟིམ་བུར་གཟིགས་ཏེ་ཅུང་ཟད་རེ་མཉམ་པར་འཇོག་པར་མཛད་ལ། ཞལ་ནས་ཀྱང་། ཁོ་བོ་ལ་ཚོགས་པ་ལྟ་བུའི་ནང་དུ་ཡང་། དེ་དག་ཀུན་ལ་ལྟོས་པ་མེད་པར་བརྗོད་བྲལ་གྱི་ཉམས་ཅུང་ཟད་རེ་འཆར་གྱི་འདུག
དེ་མཚོན་བྱེད་དཔེའི་ཡེ་ཤེས་མིང་གདགས་རུང་ཙམ་ཡིན་པ་འདྲ་ཞེས་གསུངས་པ་དངོས་སུ་ཐོས་ལ། དེ་དག་གི་རྒྱབ་རྟེན་དུ། རྗེ་ཉིད་ཀྱིས་མཛད་པའི་སྒྲུབ་དཀྱིལ་འགྲོ་ཀུན་མཁའ་སྤྱོད་བགྲོད་པའི་མྱུར་ལམ། ལམ་གྱི་ཆ་ལག་འཕོ་བའི་ཡི་གེ མུས་ཆེན་འཁོར་ལོ་སྡོམ་པ་སངས་རྒྱས་རྒྱལ་མཚན་གྱིས་མཛད་པའི་བསྐྱེད་རིམ་གྱི་རྣམ་བཤད། ཚར་ཆེན་བློ་གསལ་རྒྱ་མཚོའི་གསུང་ལ་རྗེ་མཁྱེན་བརྩེའི་དབང་ཕྱུག་གིས་ཟིན་བྲིས་མཛད་པའི་ཁྲིད་ཡིག སྔགས་འཆང་ཆོས་ཀྱི་རྒྱལ་པོ་ངག་དབང་ཀུན་དགའ་རིན་ཆེན། ཀུན་མཁྱེན་བསྟན་པའི་ཉི་མ་བསོད་ནམས་སེང་གེ ངོར་ཆེན་རྡོ་རྗེ་འཆང་ཀུན་དགའ་བཟང་པོ་རྣམས་ཀྱིས་མཛད་པའི་རྗེ་བཙུན་མའི་སྒྲུབ་ཐབས། དཔལ་ལྡན་གྲུབ་པའི་ཁྱུ་མཆོག་གྲགས་པ་རྒྱལ་མཚན་གྱིས་མཛད་པའི་རྩ་དབུ་མའི་ཁྲིད།
རྗེ་བཙུན་བརྩེ་བ་ཆེན་པོ་ཀུན་དགའ་སྙིང་པོས་མཛད་པའི་རྣལ་འབྱོར་བཅུ་གཅིག་གི་སྡོམ། གྲུབ་ཆེན་ནཱ་རོ་ཏ་པས་མཛད་པའི་སྒྲུབ་པའི་ཐབས་སོགས་ལུགས་འདི་ལ་ཚད་མར་གྱུར་པའི་རྒྱ་བོད་ཀྱི་བསྟན་བཅོས་རབ་ཏུ་མང་པོ་ཞིག་གི་ལུང་སྩལ་ཞིང་། དེ་དུས་གསུངས་ལས། སྒྲུབ་ཐབས་གཞན་ཕལ་ཆེར་ལས་རྗེ་བཙུན་མ་འདི་ལ་ཐོད་སྐམ་གྱི་དོ་ཤལ་བཤད་ཀྱང་། ཀུན་མཁྱེན་རིན་པོ་ཆེའི་རློན་པའི་དོ་ཤལ་བཤད་པ་འདི་ཐབས་མཚོན་བྱེད་ཡིན་པས་ཁོ་བོས་ཀྱང་སྔགས་འཆང་ཆེན་མོའི་མཁའ་སྤྱོད་མའི་སྐུ་འདི་ལ་འདི་བཞིན་བྲི་བའི་བཀོད་པ་བྱས་པ་ཡིན་གསུངས། དེ་དག་ནི་བོད་གཞུང་རྒྱ་གཞུང་དང་འགྲེལ་བ་ཞེས་པ་དེ་ཡིན་ལ། རྒྱ་གཞུང་རྒྱུད་དང་འགྲེལ་དགོས་པ་ཡིན་གསུངས་ནས། སླར་ཡང་དེ་ཐམས་ཅད་ཀྱི་རྒྱབ་རྟེན་དུ་རྣལ་འབྱོར་དབང་ཕྱུག་རྗེ་ས་སྐྱ་པ་ཆེན་པོ་ཀུན་དགའ་སྙིང་པོའི་གསུང་ལ། དེ་ཉིད་ཀྱི་སྲས་ཀྱི་ཐུ་བོ་གཉན་ཕུལ་ཆུང་པ་གཙུག་ཏོར་རྒྱལ་པོས་ཟིན་བྲིས་སུ་བཏབ་པའི་རྣམ་བཤད་མུ་ཏིག་གི་འཕྲེང་བ་དང་། བཛྲ་དྷརྨ་རང་ཉིད་ཀྱིས་མཛད་པའི་དཔལ་འཁོར་ལོ་སྡོམ་པའི་རྩ་བའི་རྒྱུད་ཀྱི་དོན་འགྲེལ་ཁོག་ཕུབ་ལེགས་པར་བཤད་པ་བདེ་མཆོག་རྒྱུད་བཤད་བསྟན་པ་རྒྱས་པའི་ཉིན་བྱེད་ཀྱི་སྟེང་ནས།
རྩ་རྒྱུད་བསྡུས་པ་ལེའུ་ལྔ་བཅུ་རྩ་གཅིག་པའི་ལུང་བཤད་རྒྱས་ཤིང་མཐའ་ཆོད་པ་དང་། རང་ཉིད་ཀྱིས་མཛད་པའི་དོན་འགྲེལ་གཞུང་དང་བཅས་བཀླགས་ལུང་དུ་སྩལ་ཏེ། དཀའ་གནས་རྣམས་ལ་མཆན་བུ་སོགས་ཀྱི་སྟེང་ནས་ཞིབ་བསེད་རྒྱས་པ་རེ་གནང་། རྩ་རྒྱུད་ཀྱི་མཆན། མུ་ཏིག་འཕྲེང་བ། ནག་འབུམ་གྱི་མཆན་སྣ་ཐུང་བ། རིམ་བཞི་ལམ་སློང་གི་མཆན་རྣམས་རྗེ་བཙུན་རྩེ་མོ་ཞབས་ཀྱིས་བཏབ་པར་བདག་གིས་བླ་མ་མུས་པ་ཆེན་པོས་གསུང་གསུངས་ཤིང་། གཞན་ཡང་དེར་སྐབས་ས་ཆེན་ཡབ་སྲས། ངོར་ཆེན་རྡོ་རྗེ་འཆང་། ཀུན་མཁྱེན་ཆེན་པོ།
གློ་བོ་མཁན་ཆེན་པ་སོགས་བླ་མ་གོང་མ་རྣམས་ཀྱིས་རྒྱུད་བཤད་མཛད་ཚུལ་དང་། སྤྱིར་རྒྱུད་འཆད་ལུགས་ལ་རྒྱས་འབྲིང་བསྡུས་གསུམ་གྱི་འཆད་ལུགས་སོགས་ཤིན་ཏུ་གཅེས་ཤིང་ཡིད་ལ་འབབ་པའི་གསུང་བཤད་ཤིན་ཏུ་མཐའ་ཆོད་པ་ཞིག་སྣང་ཡང་། རྒྱུད་བཤད་བསྟན་པ་རྒྱས་པའི་ཉིན་བྱེད་སོགས་ལས་རྟོགས་པར་བྱ་བ་ལས་འདིར་ཡི་གེས་འཇིགས་ནས་མ་སྤྲོས་སོ། ། དེ་ལྟ་བུའི་སྒོ་ནས། རྗེ་བཙུན་ནཱ་རོ་མཁའ་སྤྱོད་མའི་བསྐྱེད་རྫོགས་ཀྱི་གདམས་པ་ཟབ་མོ་རྒྱབ་ཆོས་ཀྱི་ལུང་དང་བཅས་པ་མ་ཚང་བ་མེད་པ་ལེགས་པར་སྩལ་བས། དེ་དུས་ཀྱི་ཆོས་ཉན་པ་ཕལ་ཆེར་མཁའ་འགྲོའི་དབང་མོ་འདིའི་རིམ་གཉིས་ཀྱི་ཉམས་བཞེས་ལ་དུས་རྟག་ཏུ་གཞོལ་བར་གྱུར་ཅིང་། སྟན་ཐོན་གཅིག་ཏུ་ཉེ་སྙིང་འབྲུ་འབུམ་བཟླ་བ་ལ་སོགས་པ་གྲངས་དུས་མཚན་མའི་བསྙེན་པ་མཐར་ཕྱིན་སྐྱེལ་བ་དང་། ལོ་ཚིགས་མང་པོར་མཚམས་ཀྱི་བཅད་རྒྱ་ལ་འཇུག་པ་ཡང་མང་དུ་བྱུང་བས། ཞི་བའི་སྒོ་འཕར་བརྒྱ་ཕྲག་དུས་གཅིག་ཏུ་དབྱེ་བར་མཛད་པ་ཡིན་ནོ། ། ཌཱ་ཀིའི་ལམ་བཟང་འོད་དཀར་འཕྲོ་བ་དང་། །
རྒྱུད་བཤད་ཀུ་མུད་འཛུམ་པ་མཉམ་དུ་བྱས། ། སྐལ་བཟང་བློ་ཡི་མུན་པ་གསལ་བ་དང་། ། མཉམ་དུ་དད་པའི་པད་མཚོ་རྒྱས་པར་གྱུར། ། བར་སྐབས་ཀྱི་ཚིགས་སུ་བཅད་པའོ། ། དེ་དང་རྗེས་འབྲེལ་དུ་ཇོ་བོ་བཀའ་གདམས་པ་ནས་བརྒྱུད་པའི་མྱུར་སྒྲོལ་དཔལ་མོ་ཉེར་གཅིག་གི་རྗེས་གནང་། བསྟོད་པ་ལ་སོགས་པའི་ལུང་དང་བཅས་པ་དང་། རྣལ་འབྱོར་གྱི་དབང་ཕྱུག་ལཱུ་ཧི་པ་དང་། ཌེཾ་ཀི་པ་ལ་སོགས་པའི་གྲུབ་ཐོབ་བརྒྱད་ཅུའི་རྗེས་གནང་། དེ་དག་གི་རྟོགས་བརྗོད་པཎྜི་ཏ་ཉི་མ་འོད་ཟེར་གྱིས་ཕྱོགས་གཅིག་ཏུ་བསྡུས་པ་འགྲེལ་བཅས། སྔགས་འཆང་ཆོས་ཀྱི་རྒྱལ་པོས་མཛད་པའི་རྗེས་གནང་གི་ཡི་གེ
དེ་དག་གི་རྣམ་ཐར། ལོ་རྒྱུས། བླ་མ་རྡོ་རྗེ་གདན་པས་མཛད་པའི་བསྟོད་པ་ལ་སོགས་པ་འདི་སྐོར་གྱི་ལུང་ཡོངས་སུ་རྫོགས་པ་སྩལ་ཞིང་། དེར་སྐབས་རྗེ་ཉིད་ཀྱིས་གྲུབ་ཆེན་བརྒྱད་ཅུའི་སྒྲུབ་ཐབས་འཐུས་ཤིང་ཟླུམ་ལ་བྱིན་རླབས་ཀྱི་དཔལ་འབར་བ་ཞིག་མཛད་དེ། ཐུབ་བསྟན་ལྷ་ཆེན་གྱི་གླིང་ཚང་སོ་སོའི་བླ་མཆོད་སོགས་ཀྱི་ཐོག་འཛུགས་ཇ་བཟང་པོ་དང་བཅས་ལེགས་པར་བཙུགས་ཏེ་དེ་ཉིད་ཀྱི་ལུང་ཡང་གནང་། ཡང་བདག་ཉིད་ཆེན་པོ་ཉིད་ཀྱིས་མཛད་པའི་དོན་འགྲེལ་ཁོག་ཕུབ་སྦྱོང་རྒྱུད་བསྟན་པ་རྒྱས་པའི་ཉིན་བྱེད་ཀྱི་སྟེང་ནས། དཔལ་ལྡན་ངན་སོང་ཐམས་ཅད་ཡོངས་སུ་སྦྱོང་བའི་རྒྱུད་ཀྱི་རྒྱལ་པོ་ཆེན་པོའི་བཤད་ལུང་ཞིབ་ཅིང་རྒྱས་པའི་བཀའ་དྲིན་དང་། མུས་ཆེན་སེམས་དཔའ་ཆེན་པོས་མཛད་པའི་རྩ་བའི་དཀྱིལ་འཁོར་གྱི་ཆོ་ག ཀུན་མཁྱེན་བསྟན་པའི་ཉི་མ་བསོད་ནམས་སེང་གེས་མཛད་པའི་རྒྱུད་ཀྱི་འགྲེལ་པ་གཞན་ཕན་ཀུན་ཁྱབ་དང་། དཔལ་ལྡན་གྲགས་པའི་ཐུགས་ཀྱི་རྒྱ་མཚོ་ལས་གངས་ཅན་གྱི་བློ་མུན་འཛོམས་བྱེད་དུ་འོངས་པའི་གཞན་ཕན་རྣམ་གསུམ་ཉིན་བྱེད་དབང་པོའི་གཟི་བྱིན་ལ་ཅོ་འདྲི་བ་ལྟར་རང་གཟོའི་སྤྲིན་ཚོགས་རྣམས་རྨེག་མེད་དུ་འཐོར་བར་བྱེད་པ་གཞན་ཕན་གནོད་འཇོམས་ཀྱི་ལུང་རྣམས་སྩལ་ཞིང་།
ཡང་དུས་དེར་གཅོད་ནམ་མཁའ་སྒོ་འབྱེད་ཀྱི་བྱིན་རླབས། སེམས་དཔའ་ཆེན་པོས་མཛད་པའི་ཁྲིད་ཡིག་གི་ཐོག་ནས་གཅོད་དོ་ལུགས་ཀྱི་ལུང་ཁྲིད། རྗེ་ཉིད་ཀྱིས་མཛད་པའི་གཅོད་གདན་ཐོག་གཅིག་ཏུ་ཉམས་སུ་བླང་ཚུལ་མ་རིག་མུན་སེལ་གྱི་ལུང་དང་བཅས་པ་ལེགས་པར་གནང་། གཞན་ཡང་དེར་སྐབས་ལྟུང་བཤགས། ཤེར་སྙིང་། མུས་ཆེན་སེམས་དཔའ་ཆེན་པོའི་བཀའ་འབུམ། ཀུན་མཁྱེན་རིན་པོ་ཆེའི་སྔགས་འབུམ། ས་ལོ་ཆེན་པོའི་བཀའ་འབུམ། རྗེ་ཉིད་ཀྱིས་སྒྲིག་པར་མཛད་པའི་སྔགས་འཆང་བསྟན་པའི་ཉིན་བྱེད་ངག་དབང་ཀུན་དགའ་རིན་ཆེན་དང་། དེ་ཉིད་ཀྱི་ཐུགས་སྲས་དམ་པ་འཇམ་པའི་དབྱངས་བསོད་ནམས་དབང་པོ་དང་།
ཡབ་རྗེ་སྦས་པའི་སངས་རྒྱས་སྔགས་འཆང་གྲགས་པའི་མཚན་ཅན་གཉིས་ཀྱི་བཀའ་འབུམ། རྗེ་བཙུན་བླ་མ་རང་ཉིད་ཀྱིས་མཛད་པའི་ཀུན་མཁྱེན་ཆེན་པོའི་རྣམ་ཐར་རྒྱས་བསྡུས། མཁན་ཆེན་མཁས་པའི་དབང་པོ་དེ་ཉིད་ཀྱིས་མཛད་པའི་རྗེ་ཉིད་ཀྱི་རྣམ་ཐར་ངོ་མཚར་ཡོན་ཏན་རིན་པོ་ཆེ་འདུས་པའི་རྒྱ་མཚོ་ལ་སོགས་པ་མདོ་རྒྱུད་བསྟན་བཅོས་རབ་ཏུ་མང་པོ་ཞིག་གི་ལྗགས་ལུང་ཤིན་ཏུ་དག་ཅིང་སྙན་པའི་གསུང་གིས་གསལ་བར་སྩལ་ཏེ། བསོད་ནམས་ཀྱི་ནོར་ཅན་བགྲང་བ་ལས་འདས་པའི་བློ་གྲོས་ཀྱི་ཡོལ་གོ་མང་དུ་ཐོས་པའི་ཟིལ་མངར་གྱིས་ཕྱུར་བུར་བལྟམས་པར་མཛད་པ་ཡིན་ནོ། ། དོན་དེ་དག་ལ་འདི་སྐད། གང་གིས་ཞལ་དཀྱིལ་ཨུཏྤལ་བཞད་པ་ལས། ། པུ་པྲའི་མེ་ཏོག་ལན་བརྒྱར་རབ་སྤྲོས་པའི། ། རྒྱལ་ཀུན་སྲས་བཅས་གདོད་མའི་ཕོ་བྲང་ནས། ། ངོ་མཚར་རི་མོའི་གཏན་ལ་ཅིས་མི་འཇུག ། སྐལ་བཟང་འདུས་ཚོགས་ཀུནྜའི་ནགས་ཀླུང་དུ། །
མཁའ་སྤྱོད་དགའ་མའི་ལམ་བཟང་བསིལ་ཟེར་འབུམ། ། སྤྲོས་པས་སེམས་དཔའ་སྦྲང་རྩིའི་དོགས་པ་ནི། ། མཐོན་པོར་གཅུར་བའི་སྔོན་མེད་ཟླ་དབང་ཤར། ། གསང་མཐའི་སྙན་རྒྱུད་འཆི་མེད་ལུས་ཡོངས་རྫོགས། ། ཁྱེད་ཐུགས་ཡངས་པའི་བང་མཛོད་དུ་འཁྱིལ་བ། ། བརྩེ་ཆེན་དྲང་སྲོང་སྐལ་ལྡན་ཤིང་རྟ་ཡིས། ། རིམ་པ་ལྔ་སོགས་རྫོགས་རིམ་ལུགས་བརྒྱ་གྲངས། ། དེ་ཚེ་བློ་གསལ་འདུས་པའི་ཚོགས་ཀུན་ལ། ། སྨིན་གྲོལ་ལུང་གི་བཀའ་དྲིན་མཐའ་ཡས་ཤིང་། ། རང་རང་ལེགས་བྱས་སྤེལ་བའི་མཆོད་པའི་རྫས། །
ཆར་ལྟར་ཕབ་པའི་ཕ་མཐའ་སུ་ཡིས་ཤེས། ། ཡོ་གའི་ཆ་མཐུན་རྒྱུད་རྒྱལ་གངྒཱའི་ཆབ། ། ཁྱོད་ཐུགས་གཙུག་ན་ཟླ་བའི་རལ་པ་ནས། ། བློ་གསལ་ཆུ་གཏེར་དབུས་སུ་ཐིགས་པ་ན། ། མཁས་མང་མ་དྲོས་རྒྱ་མཚོ་གསར་དུ་འཁྱིལ། ། དེ་ནས་ལོ་དེའི་དབྱར་ཐོག་ཐུབ་བསྟན་ཡངས་པ་ཅན་གྱི་དཀར་ཁྲ་གཉིས་ཀྱི་སློབ་དཔོན་པ་སོགས་གཞི་བྱེས་ཀྱི་བཤེས་གཉེན་དུ་མ་ཞིག་ལ། རྗེ་བཙུན་རྡོ་རྗེ་རྣལ་འབྱོར་མའི་བསྐྱེད་རྫོགས་ཀྱི་ཁྲིད་དང་། དཔལ་རྡོ་རྗེ་གུར་གྱི་མགོན་པོའི་སྲུང་འཁོར་རྡོ་རྗེ་བྲག་རྫོངས་མའི་ཁྲིད་གཉིས་སོ་སོའི་རྒྱབ་ལུང་དང་བཅས་པ་མང་པོ་ཞིག་གི་བཀའ་དྲིན་སྩལ། དེའི་སྟོན་རིགས་སྲས་འཇམ་པའི་དབྱངས་སོགས་གཞི་བྱེས་ཀྱི་བླ་མ་སློབ་དཔོན་སོགས་བཤེས་གཉེན་བརྒྱ་ཕྲག་བརྒལ་བ་ལ། དཔལ་འཁོར་ལོ་བདེ་མཆོག་ལཱུ་ནག་དྲིལ་གསུམ་སོ་སོའི་དབང་རྣམས་རིམ་པ་བཞིན་སྔོན་དུ་འགྲོ་བའི་སྒོ་ནས།
ཐོག་མར་བདེ་མཆོག་ནག་པོ་ལུགས་ཀྱི་བསྐྱེད་རིམ་གྱི་བཤད་པ་ཤིན་ཏུ་རྒྱས་ཤིང་མཐའ་ཆོད་པ་སེམས་འཛིན་གྱི་ཁྲིད་དང་བཅས་པ་དང་། རྫོགས་རིམ་ནག་པོ་རིམ་བཞི་དང་། དཔྱིད་ཐིག་གི་ཁྲིད་རྣམས་སྨིན་རྒྱས་སུ་གནང་ནས། དེ་དག་གི་རྒྱབ་ཆོས་ལུང་གི་བསྐོར་ལ། རྗེ་ཉིད་ཀྱིས་མཛད་པའི་བདེ་མཆོག་རྒྱུད་འདེབས། མཁན་ཆེན་ཐམས་ཅད་མཁྱེན་པ་ངག་དབང་ཆོས་ཀྱི་གྲགས་པས་མཛད་པའི་མངོན་རྟོགས་རྒྱས་འབྲིང་བསྡུས་གསུམ་ཉམས་སུ་བླང་ཚུལ་དང་། བསྐྱེད་རིམ་རྣམ་བཤད་བདེ་ཆེན་ཐིགས་འཕྲེང་། རྗེ་བཟང་པོ་དཔལ་བས་མཛད་པའི་ནག་པོ་བསྐྱེད་རིམ་གྱི་རྣམ་བཤད་ཆེན་མོ་དང་། དཔྱིད་ཐིག་གི་ཁྲིད་ཡིག ཀུན་མཁྱེན་ཆེན་པོས་མཛད་པའི་རིམ་བཞིའི་ཁྲིད་ཡིག
རྗེ་ས་སྐྱ་པ་ཆེན་པོའི་རིམ་བཞི་ལམ་སློང་། གྲུབ་ཆེན་ནག་པོ་སྤྱོད་པའི་རྡོ་རྗེས་བཀྲལ་བའི་ནག་པོ་གཞུང་དྲུག་སོགས་ཤིན་ཏུ་མཐའ་ཆོད་པ་རྒྱས་བཤད་དུ་སྩལ། དེར་རྗེས་གྲུབ་པའི་སློབ་དཔོན་ཆེན་པོ་ལཱུ་ཧི་པའི་ལུགས་ཀྱི་བསྐྱེད་རིམ་གྱི་བཤད་པ་དང་དམིགས་ཁྲིད། རྫོགས་རིམ་བསྡུ་བ་གསུམ་པའི་ཁྲིད། བཟང་པོ་དཔལ་བས་མཛད་པའི་རྣམ་བཤད། ལཱུ་ཧི་པས་མཛད་པའི་མངོན་རྟོགས། པྲཛྙཱ་རཀྵི་ཏས་མཛད་པའི་མངོན་རྟོགས་ཀྱི་འགྲེལ་པ། ཕྱི་རོལ་མཆོད་པའི་ཆོ་ག ལག་པའི་མཆོད་པ། གཏོར་མའི་མཆོད་པ་སྟེ་ལཱུ་ཧི་པའི་སྨད་ལྔར་གྲགས་པའི་ལུང་དང་བཅས་པ་དང་།
དེ་ཉིད་ཀྱི་མཚམས་ནས་སློབ་དཔོན་རྡོ་རྗེ་དྲིལ་བུ་པའི་ལུགས་ཀྱི་བསྐྱེད་རིམ་དང་། རྫོགས་རིམ་རིམ་པ་ལྔ་པའི་ཁྲིད། རྗེ་ཉིད་ཀྱིས་མཛད་པའི་ལཱུ་དྲིལ་གཉིས་ཀྱི་སྒྲུབ་ཐབས། ལཱུ་ནག་དྲིལ་གསུམ་ཀའི་རྣམ་བཤད། བདེ་མཆོག་ཆོས་འབྱུང་ཆེན་མོ་བཟང་པོ་དཔལ་བས་མཛད་པའི་དྲིལ་བུ་ལུགས་ཀྱི་རྣམ་བཤད། གྲུབ་ཆེན་དེ་ཉིད་ཀྱིས་མཛད་པའི་ལུས་དཀྱིལ་གྱི་མངོན་རྟོགས། དཀྱིལ་ཆོག་རིམ་ལྔ་སྟེ། དྲིལ་བུ་གཞུང་གསུམ་གྱི་ལུང་དང་བཅས་པ་སོགས་མདོར་ན་འཁོར་ལོ་བདེ་མཆོག་ལུགས་གསུམ་གྱི་རྒྱུ་ལམ་གྱི་དབང་། བསྐྱེད་རྫོགས་ཀྱི་ཁྲིད། རྒྱབ་རྟེན་གྱི་ལུང་རྣམས་ཚང་ལ་མ་ནོར་བར་སྩོལ་བ་མཛད་དེ།
ཉིད་ཀྱི་གསུང་ལས། ཆོས་གང་ལ་ཡང་། བླ་མས་ཀྱང་དབུ་ཞབས་སྒྲིགས་ནས་བཤད། སློབ་མས་ཀྱང་དོན་གཉེར་ཆེན་པོས་དེ་བཞིན་ཉན་ན་བསྟན་པ་མནལ་མ་ཞིག་འོང་བ་ཡིན་ཏེ་ཞེས་ཡང་ཡང་གསུང་བ་དེ་རང་ཉིད་ཀྱི་ཕྱག་བཞེས་ལ་ཐེབ་པར་མཛད་པ་ཡིན་ནོ། ། དེའི་སྐབས་ནམ་མཁའ་ཤིན་ཏུ་དྭངས་བ་ལས་མེ་ཏོག་ཆར་ཟིམ་རྒྱུན་མ་ཆད་པར་བབས་ཤིང་། གསུང་ལས་ཀྱང་སྔ་སོར་རྗེ་མུས་པ་ཆེན་པོ་ལས་ངེད་ཀྱིས་འཁོར་ལོ་བདེ་མཆོག་དྲིལ་བུ་ལུགས་ཀྱི་དབང་ནོས་པའི་ཚེ། བར་སྣང་འཇའ་འོད་ཀྱི་དྲྭ་བས་ཁྱབ་པ་ལ་སོགས་པའི་མཚན་མ་ངོ་མཚར་ཅན་མང་དུ་བྱུང་། བདག་གི་བླ་མ་མུས་པ་ཆེན་པོ་དེ་སྤྱིར་མདོ་སྔགས་མཐའ་དག་ལ་ཐོས་བསམ་ཕྱིན་ཅི་མ་ལོག་པ་མཐར་ཕྱིན་ཞིང་། ཁྱད་པར་ལུགས་འདི་ལ་བདེ་མཆོག་རློན་པ་རང་ཡིན་ཞེས་གསུང་བ་སོགས་བསྔགས་བརྗོད་དཔག་ཏུ་མེད་པ་དང་། ཕྱག་ཐུགས་ཁར་ཐལ་མོ་སྦྱར་ཏེ་སྐྱབས་སུ་མཆི་ཞེས་གུས་པའི་ཚུལ་ཅི་ཡང་ཞིག་མཛད་དེ།
དེ་ལྟ་བུའི་སྒོ་ནས་དཔལ་འཁོར་ལོ་བདེ་མཆོག་ལཱུ་ནག་དྲིལ་གསུམ་ནཱ་རོ་མཁའ་སྤྱོད་དང་བཅས་པའི་ཟབ་ལམ་འདབ་བརྒྱའི་དགའ་ཚལ་སྔོན་མེད་གསར་དུ་ཕྱེ་བས། ཐར་འདོད་སྦྲང་རྩི་ཅན་ཀུན་གྱི་རེ་བ་ཡིད་བཞིན་དུ་རྫོགས་ཏེ། བསམ་སྒོམ་གྱི་གཤོག་རྩལ་ཅི་ནུས་སུ་བསྐྱོད་ནས་ལེགས་བཤད་ཀྱི་མགྲིན་གླུ་དར་དིར་ཕྱོགས་ཀུན་ཏུ་སྒྲོག་ཅིང་། རྗེ་བཙུན་ཆེན་པོ་འདི་ཉིད་ཀྱང་གདན་ས་ཆེན་པོ་འདི་ཆོས་འདི་རྣམས་ཀྱི་འབྱུང་ཁུངས་རང་དུ་སྣང་བ་ལ་སྐབས་འགའ་ཞིག་ཏུ་ཡིད་སྲུབ་ཀྱིས་བྱེད་པས་ཆོས་ཀྱི་མིང་ཙམ་ཡང་མི་གྲགས་པའི་ཚོད་གཅིག་བྱུང་འདུག་ཀྱང་། བླ་མ་དང་ཆོས་སྐྱོང་གི་ཐུགས་རྗེས་འདི་ལྟ་བུའི་འཆད་ཉན་གེགས་མེད་གྲུབ་པ་རང་རེ་ཐམས་ཅད་སྐལ་བ་བཟང་ཞེས་གསུངས་ཤིང་ཤིན་ཏུ་དགེས་པར་གྱུར་ཏོ། ། གཞན་ཡང་དེ་དག་དང་རྒྱུན་ཆགས་སུ་གྲུབ་ཐོབ་གཡའ་བཟང་པ་ནས་བརྒྱུད་པའི་བཟའ་བསྲུང་གི་ཨུ་པ་དེ་ཤའི་ཡིག་ལུང་དང་། ས་སྐྱ་པའི་ཡབ་ཆོས་ནོར་ལྷ་དབྱུག་གུ་མ་མཆེད་གསུམ་གྱི་མན་ངག་གི་ལུང་། དེ་དག་ལ་ཆངས་བུ་འབུལ་ཚུལ་གྱི་གདམས་པ་རྣམས་སྩལ་བ་སོགས་ཟབ་ཅིང་རྒྱ་ཆེ་བའི་ཆོས་ཚུལ་དེ་རྣམས་གནང་ཟིན་འཕྲལ། ཉི་མའི་གཉེན་གྱི་གཙུག་ལག་ཟུང་འབྲེལ་དང་བཅས་པ་ལ་རྣམ་དཔྱོད་ཀྱི་མཐུ་གྲུབ་ཅིང་མཁས་པའི་བགྱི་བ་རྣམ་པ་གསུམ་ལ་རང་དབང་དུ་མཛད་པའི་ཤེས་བྱ་རིག་པའི་གནས་ལྔ་ལ་ཐོགས་པ་མེད་པ་བྱང་ནས་བདག་པོ་རིན་པོ་ཆེས་གསོལ་བ་བཏབ་པའི་ངོར་གཞི་བྱེས་ཀྱི་སྐལ་ལྡན་མང་པོ་ཞིག་ལ་གསུང་ངག་རིན་པོ་ཆེ་ལམ་འབྲུས་བུ་དང་བཅས་པའི་གདམས་པ་ཟབ་མོ་ཆ་ལག་དང་བཅས་པ་བདག་ཉིད་ཆེན་པོ་འདི་ཉིད་ཀྱིས་ཚོགས་བཤད་ཚར་བཅུ་པ་བཀའ་དྲིན་ཆེན་པོས་སྩོལ་བར་མཛད་དེ། དེ་དུས་ལམ་གྱི་རྣལ་འབྱོར་འཆག་མེད་ཉམས་སུ་ལེན་པའི་དམ་བཅའ་འབུལ་མི་ཡང་མང་དག་བྱུང་ངོ་། །
དོན་དེ་དག་ལ་འདི་སྐད། སླར་ཡང་མཁའ་འགྲོའི་བསྐྱེད་རྫོགས་སྤྲིན་གྱིས་བཅུད། ། ཁྲོ་བཅུའི་སྲུང་འཁོར་རྡོ་རྗེ་གཟེགས་མར་བཅས། ། སྐལ་ལྡན་འཛིན་མར་ཕབས་ཚེ་སྦྱང་བསྒྱུར་མཚོ། ། གང་ཞིག་བདག་ལྟས་ས་འཛིན་ཕྱེ་མར་སྙིལ། ། ཟླ་བའི་ཐོད་ཅན་ལུགས་གསུམ་གདམས་པའི་ནོར། ། འདོད་དགུར་སྤུངས་ཏེ་རིས་མེད་གདུལ་བྱ་ཡིས། སྣོད་བཅུད་ཐ་མལ་དངོས་དང་ཅིག་ཤོས་ཀྱི། ། སྣང་གཞན་དབུལ་བའི་འཇིགས་པ་རིང་དུ་བསྐྲད། ། བདག་མེད་མཁའ་འགྲོའི་ཞལ་གདམས་མཐོ་རིས་རླུང་། །
གང་གི་རྣམ་དཔྱོད་མཛའ་བོའི་ལྟོར་སྐྱིལ་ནས། ། འགྲོ་བློའི་ས་འོག་སྤྲུལ་ཚེ་སློབ་མ་ཡིས། ། དུག་ཅན་བུ་རྣམས་སྒྲིབ་བྲལ་ཐར་པར་སོང་། ། དེ་ནས་རྣམ་རྒྱལ་ཞེས་པ་ཆུ་མོ་སྦྲུལ་གྱི་ལོ་དམ་པ་འདི་ཉིད་དགུང་གི་བགྲང་གཞི་ལྔ་བཅུ་རྩ་བདུན་དུ་ཕེབས་པ་ན། མདོ་ཁམས་ནས་ཨ་ལི་ཆོས་རྗེ་གྲྭ་བུ་སློབ་མང་པོ་དང་བཅས་འཇམ་དབྱངས་བླ་མ་འདི་ཉིད་ཀྱི་ཞལ་གྱི་དཀྱིལ་འཁོར་མཇལ་བ་དང་། གསུང་གི་བདུད་རྩི་འཐུང་བར་བཅས་འབྱོར། དེ་སྐབས་ཆོས་སྡེ་ཆེན་པོར་མང་ཇའི་བསྙེན་བཀུར་དང་ཇ་གོས་དར་ལ་སོགས་པའི་གྲལ་འགྱེད་མང་པོ་ཡང་བཏང་། བདག་ཉིད་ཆེན་པོ་འདི་ཉིད་དུ་འབུལ་སྣོད་རྒྱ་ཆེན་པོ་བསྒྲུབས་ཤིང་ཤིན་ཏུ་གུས་པར་གྱུར། རྗེ་བཙུན་དམ་པ་འདིས་ཀྱང་ཆོས་དང་ཟང་ཟིང་གི་དངོས་པོས་རེ་བའི་ཡོལ་གོ་བསྐངས། དགུན་ཐོག་དེར་གཙང་གྲོམ་པ་རྒྱང་ནས་མཁས་པ་ཆེན་པོ་མང་ཐོས་ཀླུ་གྲུབ་རྒྱ་མཚོའི་སྐུ་དྲིན་ཆེ་བའི་བླ་མ་མཁན་ཆེན་བློ་གྲོས་རྣམ་རྒྱལ་གྱི་རྗེ་དབོན་རིན་པོ་ཆེ་མང་ཐོས་གྲགས་པ་རྣམ་རྒྱལ།
གདན་ས་ཆེན་པོ་འདིར་འཇམ་པའི་དབྱངས་ས་སྐྱ་པཎྜི་ཏ་ནས་བརྒྱུད་པའི་བསྙེན་རྫོགས་ཀྱི་སྡོམ་རྒྱུན་ཞིག་ངེས་པར་དགོས་རྒྱུར་སྣང་བ། སྤེལ་བའི་མཁན་པོའི་འོས་རིགས་སུ་ཁྱེད་ཆེ་བ་འདུག་པས། བསྟན་པ་སོམ་ལ་མྱུར་བར་སྤྱོན་ཅིག་པའི་བཀའི་སྤྲིང་ཡིག་གསེར་གྱི་ཤིང་རྟས་ལེགས་པར་དྲངས་ཏེ། དཔལ་ས་སྐྱའི་དབུ་རྩེ་རྙིང་མའི་དྲིའི་གཙང་ཁང་མཆོག་ཏུ་ཆོས་ཀྱི་རྗེ་དེ་ཉིད་ཀྱིས་མཁན་པོ་མཛད་དེ། དགེ་འདུན་གྲངས་ཚང་བས་ཆོ་ག་རྣམ་པར་དག་པའི་སྒོ་ནས། ཆོས་གྲྭ་ལྷོ་བྱང་གི་དགེ་བའི་བཤེས་གཉེན་མང་པོར། ཁ་ཆེའི་བསོད་སྙོམས་པ་ཆེན་པོ་ཤཱཀྱ་ཤྲཱི་བྷ་དྲྭ་ནས། འཛམ་གླིང་བྱང་ཕྱོགས་ཀྱི་ཐུབ་པ་ཆེན་པོ་འཇམ་མགོན་ས་སྐྱ་པཎྜི་ཏ་ལ་ལེགས་པར་བརྒྱུད་པའི་ཡོངས་སུ་རྫོགས་པ་དགེ་སློང་གི་སྡོམ་པ་ཡང་དག་པར་འབོགས་པའི་མཐུན་པའི་ཆ་རྐྱེན་བཟང་པོས་ཉེ་བར་སྦྱར་ཏེ། དཀར་ཕྱོགས་ཀྱི་ལྷ་ཀླུ་ས་གསུམ་ན་གནས་པ་ཐམས་ཅད་དགའ་བའི་ཟློས་གར་ལ་ངོམས་པ་མེད་པར་རྩེར་བཅུག་གོ ། འདི་ནི་ས་སྐྱ་པཎྜི་ཏ་ཆེན་པོའི་རིང་ལུགས་ལ་གཅིག་ཏུ་དགོངས་པའི་ཐུགས་བསྐྱེད་ཀྱི་ལྷག་བསམ་སྟོན་ཟླ་ལྟར་དཀར་བ་སྐུ་ཚེའི་ཕྲེང་བར་གོམས་པའི་མཚོན་བྱེད་ཡང་དག་པ་སྟེ།
དེ་ཡང་བདག་ཅག་གི་ཡོངས་སུ་འཛིན་པ་ཆེན་པོ་འདི་ཉིད་མཁས་དབང་ནཱ་ག་ཛུ་ནར་འཁྲུངས་པའི་ཚེ། ཆོས་ཀྱི་རྗེ་ས་སྐྱ་པཎྜི་ཏ་ཆེན་པོའི་བསྙེན་རྫོགས་ཀྱི་སྡོམ་རྒྱུན་དེ་ཉིད་ཐུགས་བསྐྱེད་རྨད་དུ་བྱུང་བས་བཞེས་ནས། དཔལ་གཉན་ཡོད་བྱར་གཤོང་དང་། གྲགས་ཆེན་སོགས་སུ་ཆོས་རྗེ་འགའ་རོང་པ་དང་། འབྲུག་པའི་དབུ་ཆེ་ཆོས་རྗེ་སྤོས་སྐྱ་བ་སོགས་བླ་མ་དང་། བློ་གསལ་མང་པོ་ལ་རྒྱ་ཆེར་སྤེལ་ཏེ། བསྟན་པ་ཡོངས་སུ་རྫོགས་པའི་ངུར་སྨྲིག་སྟེ། ། བགྲང་བར་མི་བཟོད་མཁན་བུའི་ཆོ་ག་བགྱིས། ། འདི་ཙམ་གྱིས་ཀྱང་ས་སྐྱ་པཎྜི་ཏའི། ། ཚུལ་ཁྲིམས་དྲི་ཡིས་ཕྱོགས་ཀུན་ཁྱབ་གྱུར་ཅིག །
ཅེས་སྨོན་ལམ་ཡང་མཛད་པ་དེ་ཉིད་ལེགས་པར་སྨིན་པའི་རྒྱུ་མཐུན་གྱི་འབྲས་བུ་བླ་ན་མེད་པའོ། ། དེ་ནས་ལོ་དེའི་འཇུག་གདུག་པ་ཅན་འགའ་ཞིག་གིས་བྱེད་པའི་རྐྱེན་གྱིས། མཆོད་ཡོན་ནས་གླིང་ཁ་དགོན་པར་སྙད་རྩོད་ཅུང་ཟད་བྱུང་སྐབས། རྗེ་འདིའི་གསུང་ལས། རྟེན་ཅིང་འབྲེལ་པར་འབྱུང་བའི་དབང་གིས་བསྟན་ལ་འཕེལ་འགྲིབ་བྱུང་བ་རྒྱལ་བས་གསུངས། ཞེས་གསུངས་པའི་ལུང་དོན་དུ་སླེབ་པ་ཡིན་འདུག་ཅིང་། འདི་དག་འབྱུང་བ་ཡང་སྔ་སོར་རྒྱལ་བ་མུས་པ་ཆེན་པོ་དེ་ཉིད་ཀྱིས་མ་འོངས་པ་ན་གནས་ཚུལ་འདི་བཞིན་འབྱུང་བ་སྒྲིབ་མེད་དུ་གཟིགས་པས། ལུང་བསྟན་གཉེར་དམ་གྱི་ཚུལ་དུ་ཞབས་དྲུང་གི་དགོན་པ་འདི་བློས་མ་བཏང་ན་འུ་གཉིས་ལ་དམ་ཚིག་བསེལ་མི་ཡོང་། བློས་བཏང་ན་དམ་ཚིག་གི་བསེལ་དུ་འགྲོ་བས་ཐུགས་བློས་མ་བཏང་ཞིག་ཅེས་སོགས་ཐུགས་དཀྱིལ་ནས་གཞལ་བའི་བསླབ་བྱ་ནན་ཏན་དུ་གནང་བ་ཐོག་ཏུ་ཁེལ་བྱུང་བ་ནས། བློས་བཏང་ན་དམ་ཚིག་གི་བསེལ་དུ་ཡང་འགྲོ་བ་ཡོད་པས་སྟོབས་གང་ཐོན་བྱ་དགོས་གསུངས།
མཁན་རིན་པོ་ཆེ་བསེད་བཀྲོལ་གནས་ཚུལ་འབུལ་བར་གནང་སྐྱེས་རྒྱ་ཆེན་པོ་བཅས་ལྷ་སར་རྫོངས་ལྟར་གནང་། དེ་སྐབས་རྗེ་ཉིད་ཀྱི་མཚན་ལམ་དུ། མཁན་རིན་པོ་ཆེ་དེ་ཆོས་སྐྱོང་གི་རྣམས་སྤྲུལ་མང་པོས་བསྐོར་ཏེ་བྱོན་པ་ཞིག་བྱུང་གསུངས་ནས། ཞུ་དོན་འདི་དགའ་རབ་ཡོང་འདུག་ཅིང་། རང་རེ་ཀུན་འདི་ཕྱི་ཐམས་ཅད་དུ་རྗེ་བཙུན་གོང་མས་ཐུགས་རྗེ་མི་གཏོང་ངེས་སུ་འདུག་གསུང་བ་སོགས་དངོས་སུ་ཐོས་ལ། དེ་ཡང་བདག་ཉིད་ཆེན་པོ་ས་སྐྱ་པཎྜི་ཏས། བསོད་ནམས་ཤུགས་ཀྱིས་དོན་འགྲུབ་པ། ། ཉི་མའི་འོད་བཞིན་ལྟོས་པ་མེད། ། འབད་པའི་ཤུགས་ཀྱིས་དོན་གྲུབ་པ། ། མར་མེའི་འོད་བཞིན་ཀུན་ལ་བལྟོས། །
ཞེས་གསུངས་པ་ལྟར། ། དམ་པ་འདི་ཉིད་ཀྱི་ཐུགས་རྗེ་དང་ཆོས་སྐྱོང་རྣམས་ཀྱི་འཕྲིན་ལས་འབད་མེད་དུ་སྒྲུབ་ཅིང་། མཁན་རིན་པོ་ཆེ་ནས་ཞུ་སྦྱར་ལེགས་པ་སོགས་ཀྱི་མཐུ་ལས། ཟླ་བ་རེ་ཞིག་གཟས་ཟིན་ཡང་། ། དེ་མ་ཐག་ཏུ་གྲོལ་བར་འགྱུར། ། ཞེས་གསུངས་པ་ལྟར། གླིང་ཁ་དགོན་པ་སླར་ཡང་རྗེ་རང་ཉིད་ཀྱི་ཕྱག་ཏུ་འབྱོར་སྟེ་བསྟན་པ་རིན་པོ་ཆེ་ཉིན་མོ་ལྟར་གསལ་བར་མཛད་པ་ཡིན་ནོ། ། སྨྲས་པ། དེ་ཚེ་བློ་གསལ་འདུས་པའི་ཚོགས་ཀུན་གྱི། ། རང་རང་འབྱོར་དང་བསྟུན་པའི་མཆོད་སྤྲིན་གྱིས། །
དམ་པ་གང་གི་སྤྱན་སྔར་རྟག་མཆོད་ཅིང་། ། བསྟོད་དབྱངས་སྙན་པའི་རྒྱལ་རྔ་སྲིད་རྩེ་བརྒལ། ། བར་སྐབས་ཀྱི་ཚིགས་སུ་བཅད་པའོ། ། ཡང་ལོ་དེའི་དཔྱིད་ཐོག་ཙམ་ནས་བཟུང་རྗེ་བཙུན་དམ་པ་འདི་ཉིད་སྐུ་ཁམས་ཅུང་ཟད་མ་བདེ་བ་དང་། ཁྱད་པར་ཕྱག་སོར་ཤིན་ཏུ་མ་བདེ་བའི་ཚུལ་བསྟན་ཏེ། འདི་ལོ་བཀའ་ཆོས་འཆད་ཉན་སོགས་ཀྱང་རྒྱ་ཆེར་མ་གནང་ཞིང་། དཀྱིལ་འཁོར་སྒྲུབ་མཆོད་སོགས་ལ་ཡང་ཐུགས་སྲས་འཇམ་པའི་དབྱངས་ཉིད་ལ་བཀའ་སྩལ་ཕེབས་ཏེ། རྡོ་རྗེ་ཕུར་པའི་ས་ཆོག་ནས་གཏོར་སྐྱོང་གི་བར་འཇམ་དབྱངས་ཉིད་ཀྱི་རྐང་བཞེས་ཁོ་ན་མཛད། འདི་སྐབས་རྗེའི་གསུང་ལས། འདི་ལོ་ཆོས་འཆད་ཉན་སོགས་ཀྱང་མང་པོ་མ་ཐུབ་ཅིང་དཀྱིལ་འཁོར་སྒྲུབ་མཆོད་སོགས་ལ་ཡང་འགྲོ་ཐུབ་པ་ཞིག་མ་བྱུང་པས་སེམས་མཛངས་ཀྱང་བྱ་ཐབས་མ་མཆིས་ཞེས་གསུངས་པ་ནི་སྔོན་གནས་རྗེས་སུ་དྲན་པའི་བཀའ་སྩལ་སྟེ།
དེ་ཡང་སྔགས་འཆང་བླ་མ་འདི་ཉིད་སྟོན་པའི་འཁོར་གྱི་གཙོ་བོ་མཽའུ་འགལ་གྱི་བུས་སྐྱེ་བའི་སྒྱུ་འཕྲུལ་དྲྭ་བའི་ཟློས་གར་དུ་ངེས་པར་བྱེད་པའི་མཚན་མ་ཡང་དག་པ་ཡིན་ཏེ། རྗེའི་གསུང་ལས། བསམ་ཡས་ཆོས་སྐྱོང་གི་ངེད་མཽའུ་འགལ་གྱི་བུའི་སྐྱེ་བ་ཡིན་ཟེར་བ་ལྟར་ན། མཽའུ་འགལ་གྱི་བུས་ཡན་ལག་རྣམས་གཅེར་བུ་པ་དབྱུག་ཐོགས་རྣམས་ཀྱིས་དུམ་བུར་བཅོམ་ནས། གནས་བརྟན་ཤ་རིའི་བུས་ཆོས་གོས་ཀྱིས་གཡོགས་ཏེ་འཁྱེར་ནས་འབྱོན་དགོས་པ་བྱུང་ཞིང་། གཞན་ཡང་སྐུ་ཚེ་མང་པོར་དེ་འདྲ་བའི་ལུས་འཚེར་མྱོང་དགོས་བྱུང་འདུག དེ་ཡང་ཚེ་རབས་གཞན་ཞིག་ལ་རང་གི་ཕ་མ་གཉིས་ཉིན་མོ་དགའ་མགུར་རོལ་བ་མཐོང་ནས་མ་དད་སྟེ། ཡན་ལག་འཇོམ་པར་བྱ་བ་ཁྱེད་ལྟ་བུའི་ཕ་མ་དང་མི་འཕྲད་པར་གྱུར་ཅིག ཅེས་ཕ་མ་ལ་འཕྱར་ཁ་བྱས་པའི་འབྲས་བུ་ཡིན་པར་བཤད། དེ་ཡང་མཁས་དབང་ཀླུ་སྒྲུབ་རྒྱ་མཚོས་མདོ་ལས་གསུངས་པའི་བརྗོད་བྱ་རྣམས་ཚིགས་བཅད་དུ་སྡོམ་པར་མཛད་པ་ལས།
ཕ་མར་ཚིག་རྩུབ་སྨྲས་པའི་རྣམ་སྨིན་གྱིས། ། རྫུ་འཕྲུལ་མཆོག་བརྙེས་མཽའུ་འགལ་བུ་དེ་ཡང་། ། མུ་སྟེགས་ཚོགས་ཀྱིས་ཡན་ལག་བཅོམ་ནས་ཀྱང་། ། སྐུ་ཚེའི་འདུ་བྱེད་བོར་བའི་རྣམ་ཐར་གཟིགས། ། ཞེས་གསུངས་པ་དེས་ན། ངེད་ཀྱི་སེར་མོ་ན་བ་འདི་ཡང་ལས་དེའི་རྣམ་སྨིན་གྱི་ལྷྭམ་མ་ཡིན་པར་སྣང་། ཞེས་ཡང་ཡང་གསུང་བ་དངོས་སུ་ཐོས་པས་སོ། ། ཡང་དེ་དུས་སྐབས་ཞིག ཌཱ་ཀིའི་གཙོ་མོ་མཁའ་སྤྱོད་དགའ་མའི་འཛུམ་ཞལ་དངོས་སུམ་དུ་གཟིགས་པས། སླད་ནས་གཟིགས་སྣང་ངོ་མཚར་ཅན་དེ་ཉིད་ཀྱི་བཀོད་པ་རི་མོར་འཁོད་པར་མཛད་དེ།
ཚེས་བཅུ་མཆོད་པའི་སྐབས་སོགས་བསྐྱེད་རིམ་གྱི་ཏིང་ངེ་འཛིན་གསལ་འདེབས་ཀྱི་དམིགས་རྟེན་དུ་འགྲེམ་པར་མཛད་པ་འདི་ཡིན་ནོ། ། དེ་ནས་འབྲས་ལྡན་གྱི་དུས་སྟོན་གསར་པ་སྔོན་དུ་གྱུར་པ་ན། ལྷ་ཀླུ་མི་གསུམ་གྱི་རིན་པོ་ཆེ་སྣ་བཅོ་ལྔ་སྤུངས་པ་ལ། བི་ཤྭ་ཀརྨས་སྒྱུ་འཕྲུལ་གྱིས་བཞེངས་པ་སྐབས་གསུམ་དབང་པོའི་ཡོན་གྱི་བདག་པོ་བྱས་ཏེ། རྒྱལ་བ་ཉིད་ཀྱིས་ཤིས་པའི་མེ་ཏོག་གསར་པ་ཇོ་བོ་ཤཱཀྱ་མུ་ནེ་དང་མཉམ་དུ་གཏོར་བའི་བྱིན་རླབས་བདུད་རྩིའི་འོད་ཟེར་ཕྱོགས་བཅུར་འཕྲོ་བ་ཐུབ་པ་འོད་ཟེར་འགྱེད་དང་ལུང་བསྟན་སྒྲོལ་མ་ལ་སོགས་པ་སངས་རྒྱས་བྱང་སེམས་ཀྱི་སྐུ་བརྙན་ཡེ་ཤེས་ཀྱི་འཁོར་ལོ་བཞུགས་ངེས་པ་བསམ་གྱིས་མི་ཁྱབ་པ་སྔོན་མེད་གསར་དུ་འབྱོར་པ་རྣམས་མཆོད་པའི་སྤྲིན་ཕུང་དཔག་ཏུ་མེད་པ་དང་བཅས་རྗེ་ཉིད་ཀྱི་གཟིམ་ཆུང་དུ་ཚོགས་ཀྱི་ཞིང་དམ་པར་བཞུགས་པ་ལས། འདི་ཐམས་ཅད་གདན་ས་ཆེན་པོ་འདི་ཉིད་ལས་གཞན་དུ་ནམ་ཡང་འཁྱར་བ་མི་འོས་པ་ན་འདི་རྣམས་ཕྱོགས་གཅིག་ཏུ་བཞུགས་པའི་གཙུག་ལག་ཁང་ཟུར་པ་ཞིག་ཆེད་དུ་གཏད་ནས་བཞེངས་དགོས་པར་འདུག་སྙམ་པའི་ཐུགས་དགོངས་བཟང་པོ་རྒྱུན་ཆགས་སུ་ཡོད་པའི་སྐབས་ཤིག ཉིད་ཀྱི་མཚན་ལམ་དུ་མི་ཞིག་གིས་གསེར་གྱི་ཟ་མ་ཏོག་ཤིན་ཏུ་མཛེས་ཤིང་འོད་འབར་བ་ཞིག་ཕུལ་ནས། འདི་སངས་རྒྱས་ཀྱི་འཕེལ་གདུང་བཞུགས་པའི་གཙང་ཁང་མཛད་དུ་གསོལ་ཞེས་ཞུ་བ་ཞིག་བྱུང་བས། འོད་གསལ་ལས་བཞེངས་པའི་ཚེ་རྨི་ལམ་ཤིན་ཏུ་བཟང་གཙུག་ལག་ཁང་ཉེས་སྐྱོན་མེད་པར་མཐར་ཕྱིན་པ་ཞིག་འོང་བ་འདུག་སྙམ་པ་འཁྲུངས་ཤིང་། ཐུགས་དགེས་སྤྲོ་ཆེན་པོས་ལས་ཀྱི་དབུ་བཙུགས་ཏེ།
ལས་མི་རྣམས་ལ་ཡང་ཞབས་དྲུང་དུ་བཞུགས་གྲལ་ཇ་ཆང་སྟོན་མོ་དང་བཅས་ཞལ་ལྟ་ལེགས་པར་གནང་བས་ཐམས་ཅད་གུས་ཤིང་མགུ་སྟེ་ལས་ལ་འགྲུས་སྟོན་པས། ཕྱིའི་སྤེན་བད་ནང་གི་རྐྱང་ནུལ་དང་བཅས་པ་དགུན་སྟོད་ཚུན་ལ་མྱུར་བར་གྲུབ། དེ་ནས་རྒྱལ་བ་ཞེས་པ་ཤིང་ཕོ་རྟའི་ལོ་རྗེ་ཉིད་དགུང་གྲངས་ལྔ་བཅུ་རྩ་བརྒྱད་དུ་ཕེབས་པ་བ་སནྟའི་དུས་ཀྱི་ལང་ཚོ་དར་བར་གྱུར་པ་ན། སྐྱ་སེར་རིས་སུ་མ་བཅད་པ་སྐྱེ་བོ་གྲངས་མེད་པ་ཞིག་ལ་སྦྱིན་གཏོང་གི་དགའ་སྟོན་རྒྱ་ཆེན་པོ་ཞིག་ཀྱང་སྩལ། གཙུག་ལག་ཁང་ནང་གི་ཞལ་བ་རྣམས་གྲུབ་སྟུན་ཀ་གདུང་སོགས་ཤིང་བརྩེགས་ཀྱི་ཚོན་རྩི་དང་། ལྡེབས་བྲིས་ཀྱི་བཀོད་པ་ཆེས་ཕུལ་དུ་བྱུང་བ་མཐོང་བ་ཙམ་གྱིས་ཡིད་འཕྲོག་པ་འདི་རྣམས་སྣང་སྟེ། དེ་ཡང་བྱང་ངོས་ཀྱི་སྟེང་ལ་ཐུབ་དབང་གནས་བརྟན་བཅུ་དྲུག་འཁོར་དང་བཅས་པ་དང་། རྒྱན་དྲུག་མཆོག་གཉིས་རྣམས་བཞུགས་ཤིང་། རྟེན་ཁྲིའི་རྒྱབ་བྱིན་ལ་མཁའ་སྤྱོད་དབང་མོ། རྒྱལ་བ་མི་འཁྲུགས་མགོན་པོ་འོད་དཔག་མེད་རྣམས་ཀྱི་སྣང་བརྙན་སྟོང་ཕྲག་ལ་ཉེ་བ་རེ།
བར་མཚམས་སུ་བླ་སྐུ་མང་པོས་བརྒྱན་པ་དང་། ཤར་ལྡེབས་ལ་རྗེ་བཙུན་ས་སྐྱ་པའི་ཡབ་ཆོས་གསུང་ངག་རིན་པོ་ཆེ་བླ་མ་བརྒྱུད་རིམ། སྣང་བ་མཐའ་ཡས་ཀྱི་ཞིང་མཆོག་བདེ་བ་ཅན་གྱི་བཀོད་པ། དེའི་སྟེང་ན་རྡོ་རྗེ་འཆང་ཡབ་སྲས་གསུམ་འོད་ཁྱིམ་དུ་བཞུགས་པའི་ཉེ་སྐོར་ན། བདག་ཉིད་ཆེན་པོ་དེ་ཉིད་རྡོ་རྗེའི་ཁྲི་ལས་སྐད་ཅིག་ཀྱང་མ་གཡོས་བཞིན་དུ། དག་ཞིང་གཞན་དུ་ཡང་སྤྲུལ་བ་འགྱེད་པས་མཚོན་བྱེད་སྤྲིན་འཕྲེང་གི་སྣེ་ཕྱག་གིས་བཟུང་བའི་བཀོད་པ་དང་། ལྷོའི་ལྡེབས་བྲིས་ལ་མགོན་པོ་ཚེ་དཔག་མེད་ལྷ་དགུའི་དབང་བརྒྱུད་དང་། དཔལ་འཁོར་ལོ་སྡོམ་པའི་བརྒྱུད་པ། པདྨ་ཀ་ར་ཇོ་འབྲོམ་ཡབ་སྲས་བཅས་པ་དང་། ཆུ་ལྷའི་ངོས་ཀྱི་ལྡེབས་བྲིས་ལ་གསང་འདུས་མི་བསྐྱོད་རྡོ་རྗེ་ཆོས་སྐོར་དང་།
ཀུན་རིག་ས་ལུགས་ཀྱི་དབང་བརྒྱུད་རྣམས་གཙོ་བོར་བཞུགས་པའི་གསེབ་ཚགས་སུ་རྗེ་ཉིད་སྔགས་འཆང་ཡབ་སྲས་མུས་ཆེན་རྣམས་འབྲལ་མེད་ཀྱི་མཚོན་དོན་མང་པོ། གཞན་ཡང་བདེ་དགེས་གསང་གསུམ། ཚེ་ལྷ་དུ་མ་སོགས་ཡི་དམ་དཀྱིལ་འཁོར་གུར་ཞལ་རྣམ་གཉིས་སོགས་ཆོས་སྲུང་མང་པོ་དང་། དམར་པོ་སྐོར་གསུམ་སོགས་ནོར་སྦྱིན་དབང་བསྡུད་ཀྱི་ལྷ་རིགས་མཐའ་ཡས་པ་དང་། གདུང་མའི་ནང་ལྡེབས་ཀྱི་ངོས་ལ་རྒྱལ་དབང་འོད་དཔག་མེད་ཀྱི་སྣང་བརྙན་མང་པོ། ཕྱིར་ལོགས་ལ་ལཉྪའི་ཚེ་གཟུངས་གསེར་ཤོག་མ་འབའ་ཞིག སྐེད་རིས་ལ་འཆི་མེད་དཔལ་མོའི་གཟུངས་རིང་ལྷ་ཡིག་ཏུ་བྲིས་པ་ངོ་མཚར་བ། གཞན་ཡང་ཀ་བ་བྲེ་ཕུལ། གཞུ་རིང་ཐུང་བད་འབུར་སྟེང་ལོགས་སོགས་ཐམས་ཅད་ཚོན་སྣ་བརྒྱ་རྩ་གཅིག་གི་རྣམ་པར་བཀྲ་ཞིང་། མཐོང་ན་མི་མཐུན་པ་མེད་པ་མིག་དང་སྙིང་འཕྲོག་པ།
མཐོ་རིས་ཀྱི་ཐེམས་སྐས་སུ་གྱུར་པ་འདི་ཉིད་དབྱར་ཐོག་དེར་ཤིན་ཏུ་ལེགས་པར་མཐར་ཕྱིན་སྟེ། གཟིམ་ཆུང་སྔར་ཡོད་ཀྱི་རྟེན་ཁྱད་པར་ཅན་རྣམས་མཆོད་པའི་ཕུང་པོ་དཔལ་ཀུན་ཏུ་བཟང་པོའི་རྣམ་འཕྲུལ་ལྟ་བུ་བཀོད་པའི་ཁྱད་པར་ཡིད་དུ་འོང་བ་ཚད་མེད་པ་དང་བཅས་གྲལ་གྱི་འཕྲེང་མཛེས་མཚར་དུ་མངར་བ་མཛད་དེ། དེ་ཡང་རྟེན་འབྲེལ་གྱི་གཙོ་བོར་སྔགས་འཆང་བསྟན་པའི་ཉིན་བྱེད་ཀུན་དགའ་རིན་ཆེན་གྱི་སྐུ་བརྙན། འཇམ་དབྱངས་སྐུ་མཆེད་དང་། དམ་པ་འདི་ཉིད་ཀྱི་ཕྱག་གནས་བརྒྱ་ཚར་མ་སོགས་གནང་བའི་སྐུ་འདྲ་རིན་པོ་ཆེ་ཡིད་བཞིན་གྱི་ནོར་བུ་དགོས་འདོད་ཀྱི་འབྱུང་ཁུངས་སུ་གྱུར་པ་ཉིད་བཞུགས་ཏེ། དེའི་གཡས་གཡོན་ཕྱོགས་སུ་དྲུག་པ་རྡོ་རྗེ་འཆང་ནས། རྒྱ་བོད་ཀྱི་མཁས་གྲུབ་བགྲང་བ་ལས་འདས་པ་ཞིག་གི་སྐུ་བརྙན་སོ་སོའི་ཕྱག་བཟོ་དང་ཕྱག་གནས་བཞུགས་པ་རྣམས་དང་། རྒྱལ་བ་སྲས་དང་བཅས་པའི་སྣང་བརྙན་བྱིན་རླབས་ཀྱི་གཟི་འོད་འབར་བ་གསོལ་བ་བཏབ་ན་མཆོག་ཐུན་མོང་གི་དངོས་གྲུབ་བདེ་བླག་ཏུ་སྩོལ་བར་མཛད་པ་འདི་རྣམས་མཆོད་པའི་བྱེ་བྲག་ཀུན་ཏུ་བཟང་པོའི་རྣམ་འཕྲུལ་ལྟ་བུ་ཕྱུར་བུར་བལྟམས་ཏེ་བཞུགས་པའི་མཚན་ལ་ཡང་བླ་མ་ལྷ་ཁང་མཐོང་བ་དོན་ལྡན་ནམ། གཞན་ལས་ཁྱད་པར་ཕུལ་དུ་བྱུང་བས་འཕགས་པ་ཞེས་གསོལ་བར་མཛད་དོ། ། དེ་དང་འདབས་འབྱོར་བར་མཉམ་དུ་བཞེངས་པའི་མགོན་ཁང་ཁྱད་པར་ཅན་ན་རྟེན་གྱི་གཙོ་བོ་རྗེ་བཙུན་ས་སྐྱ་པ་ལ་སྐུ་དང་ཆོས་ཀྱི་བཀའ་བབས་བཞི་བཞུགས་པའི་སྐུའི་བཀའ་བབས་ཀྱི་ནང་མཚན་པུ་ཧྲང་ལོ་ཙཱ་བའི་བླ་ཆེན་ཀུན་དགའ་སྙིང་པོ་ལ་དགེས་བཞིན་དུ་གནང་བ་བྲམ་ཟེ་མཆོག་སྲེད་ཀྱི་པུར་སོལ་ལས་རང་བྱོན་དུ་འཁྲུངས་པ་ཤིང་མགོན་ཡིད་བཞིན་གྱི་ནོར་བུ་དང་།
བ་རི་ལོ་ཙཱ་བ་ནས་བརྩེ་བ་ཆེན་པོ་ལ་བབས་པ་རི་བོ་མ་ལ་ཡའི་རྩེར་རང་བྱོན་དུ་བྱོན་པའི་རྡོ་མགོན་ཡིད་བཞིན་གྱི་ནོར་བུ་གཙོ་བོར་བཞུགས་པའི་གཡས་གཡོན་སྟེང་འོག་རྣམས་སུ་རྒྱ་བོད་ཀྱི་པཎ་གྲུབ་མང་པོའི་ཐུགས་དམ་གྱི་རྟེན་དང་ཕྱག་བཟོ་ཕྱག་བྲིས་སོགས་ལས་བསྐྲུན་པའི་སྐུའི་རྟེན་བསམ་གྱིས་མི་ཁྱབ་པ་ཞིག་བཞུགས་ཤིང་། ཕྱོགས་བཞིའི་ལྡེབས་རྣམས་ལ་དཔལ་གུར་གྱི་མགོན་པོ་ལྷ་བརྒྱད་གཙོ་བོར་གྱུར་པའི་ཆོས་སྐྱོང་སྲུང་མའི་ཚོགས་ཀྱི་སྐུ་བརྙན་བགྲང་བ་ལས་འདས་པ་ཞིག་དང་། བླ་མ་གོང་མའི་གཟིགས་སྣང་གི་བཀོད་པ་སོ་སོར་ཞལ་ཡིག་བཅས་པ་བྲི་བར་མཛད། དེ་རྣམས་ཀྱི་དྲུང་ན་གཏོར་ཚོགས་ལྷུན་པོ་ལ་འགྲན་པ་ནམ་མཁའ་རྒྱང་བུ་དྲག་པོའི་ཉེར་སྤྱོད་དང་བཅས་པ། སྔགས་འཆང་གྲགས་པའི་མཚན་ཅན་ལ་དམ་ཅན་རྡོར་ལེགས་ཀྱིས་སྐད་ཅིག་གཅིག་ལ་གཞིས་ཆེན་དུ་བརྡུངས་ནས་ཕུལ་བའི་ལྕགས་ཀྱི་རྡོ་རྗེ་ཞལ་བྱང་གིས་བརྒྱན་པ་དང་། གཞན་ཡང་རྡོ་རྗེ་དང་ཕུར་པ་གཏེར་མ་ངོ་མཚར་ཅན་གྲངས་ལས་འདས་པ་རྣམས་དང་། ས་ལོ་ཆེན་པོའི་སྒྲུབ་རྔ་བྱིན་རླབས་ཅན། འཕགས་པ་དང་ཐེག་ཆེན་རིན་པོ་ཆེའི་དབང་རྫས་ཁ་ཊྭཱཾ་ག བདག་ཆེན་རྒྱ་གར་བ་དང་སྔགས་འཆང་ཆེན་པོའི་ཕུར་བཟློག་གནང་དུས་ཀྱི་ཀརྟ་རི་སོགས་སྤྱན་གཟིགས་ཀྱི་ཚོགས་དབྱར་དུས་ཀྱི་སྤྲིན་ཕུང་ལྟར་འཐིབ་པ་ཤིན་ཏུ་གཟི་བརྗིད་ཆེ་ཞིང་ངོ་མཚར་བ་འདི་རྣམས་རྣམ་དཔྱོད་དང་ལྡན་པ་རྣམས་ཀྱིས་ལྟ་བས་མི་ངོམས་ཤིང་། གདུག་པ་ཅན་དག་གི་མཐོང་བ་ཙམ་གྱི་ཙིཏྟ་ལྐོག་མར་འདྲེན་པ་འདི་དག་གསར་དུ་བསྐྲུན་པ་མཛད་དེ་མཚན་ལ་ཡང་མགོན་ཁང་བདུད་ལས་རྣམ་རྒྱལ་ལམ།
གཞན་ལས་ཆེས་ཁྱད་པར་དུ་འཕགས་པ་ཞེས་གསོལ་བར་མཛད། དེ་གཉིས་ཀར་ཐུན་མོང་དུ་སྒོ་ཁང་སྒོ་གླེགས་གཡབ་དང་བཅས་པ་ཚོན་རྩི་དང་གསེར་ཤོག་ཕུན་སུམ་ཚོགས་པས་བརྒྱན་པ། སྟེང་དུ་རྒྱལ་མཚན་གསེར་འབྲུ་དང་རྔ་ཐུག་དུ་མ། ལོགས་ལ་དྲིལ་བུའི་འཕྲེང་བ་དྲི་བཟའི་གླུ་དབྱངས་ལྟ་བུའི་སྒྲ་སྐད་འབྱིན་པ་སོགས་བརྒྱ་བྱིན་གྱི་ཁང་བཟང་རྣམ་པར་རྒྱལ་བྱེད་ཀྱང་སྤ་སྐོང་བར་བྱེད་པ་འདི་དག་བཞེངས་ཏེ། རྒྱུད་སྡེ་རིན་པོ་ཆེ་ནས་གསུངས་པའི་རབ་ཏུ་གནས་པའི་ཆོ་ག་སྨིན་རྒྱས་སུ་སྩོལ་བར་མཛད་དོ། ། དེ་དག་ཐུན་མོང་བ་ཙམ་བརྗོད་པ་ཡིན་གྱི་རྒྱས་པར་ནི་རྗེ་ཉིད་ཀྱིས་མཛད་པའི་དཀར་ཆག་སོ་སོ་ལས་རྟོགས་པར་བྱའོ། ། ལོ་དེའི་དབྱར་འབྲས་སྤུངས་ནས་སྤྲུལ་པའི་སྐུ་ཐམས་ཅད་མཁྱེན་པ་མཆོད་ཡོན་རྣམས་གཞིས་ཁ་ཆེན་པོ་བསམ་འགྲུབ་རྩེར་ཕེབས། དེ་སྐབས་བདག་ཉིད་ཆེན་པོ་འདི་ཉིད་ཀྱི་བསྟན་པ་སྤྱི་བྱེ་བྲག་གི་འཕེལ་རྒྱས་དང་། ཁྱད་པར་ཐམས་ཅད་མཁྱེན་པ་ཉིད་སྔ་སོར་མ་མཇལ་བ་སོགས་ཀྱི་བཏབ་ནས་ཆིབས་ཀྱི་ཁ་ལོ་བསྒྱུར་ཏེ་གཞིས་ཀ་རྩེར་ཕེབས། མཆོད་ཡོན་སོ་སོ་ནས་ཀྱང་ཕེབས་བསུ་ཞབས་ཏོག་སོགས་ཕུལ་དུ་ཕྱིན་པ་མཛད།
དེ་ནས་མཇལ་ཕྲད་ཀྱི་ཚེ་སོ་སོ་ནས་མཇལ་མ་ཐག་ཏུ་རིང་ནས་འགྲོགས་པའི་དགའ་འདུན་གྱི་གྲོགས་ལྟར་དག་སྣང་ཤིན་ཏུ་ཆེ་བར་བཅས་ཕན་ཚུན་བག་ཕེབས་ཀྱི་གསུང་གླེང་ཅི་ཡང་ཞིག་གནང་རྗེས། དམ་པ་འདི་ཉིད་ཀྱི་མཆོད་ཡོན་སོ་སོར་གནང་སྐྱེས་རྒྱ་དཔངས་ཤིན་ཏུ་ཆེ་བ་ཞིག་སྩལ་ཞིང་། མཆོད་ཡོན་ནས་ཀྱང་བཞུགས་གྲལ་གྱི་དགའ་སྟོན་ཟབ་ཅིང་རྒྱ་ཆེ་བ་རི་མཚོ་ལྟར་སྤུངས་ཤིང་། འབུལ་ནོད་ཀྱང་གསེར་གྱི་མཎྜལ། དར་གོས་ཀྱི་ཡུག་རིང་མང་པོ་དང་། གཞན་ཡང་རིན་པོ་ཆེའི་རིགས་སོགས་དངོས་གཙང་ཞིང་གྲངས་མང་བ་རྣམ་ཐོས་སྲས་ཀྱི་མཛོད་ཁ་ཕྱེ་བ་ལྟ་བུའི་འདོད་ཡོན་གྱི་འབྱོར་པ་ཕུན་སུམ་ཚོགས་པ་བསྙེན་ཅིང་བཀུར་ཏེ་ཤིན་ཏུ་ཐུགས་ནང་གཙང་བར་གྱུར། དེ་སྐབས་ཉིན་གཅིག་རྒྱལ་དབང་ཐམས་ཅད་མཁྱེན་པ་ཉིད་དང་དབེན་ཞིང་ལྷོད་པར་མཇལ་འཛོམས་གནང་སྐབས་སྤྲུལ་པའི་སྐུ་དེས། རྗེ་བཙུན་དམ་པ་འདི་ལ་མདོ་སྔགས་རིག་གནས་དང་བཅས་པ་ལས་བརྩམས་ཏེ་འབེལ་གཏམ་གྱི་བཀའ་མཆིད་རང་ཉིད་ཀྱིས་ཇི་ཙམ་སྤོབ་པ་ཞིག་དྲི་བར་མཛད་པ་ན། རྗེ་བཙུན་དམ་པ་འདིས་དག་གསལ་སྙན་པའི་གསུང་གིས། ཆོས་འདིའི་ངོ་བོ་ནི་འདི་རྣམས་ལགས།
དབྱེ་བ་ནི་འདི་ཙམ་མཆིས། བརྒྱུད་པ་ནི་འདི་ལས་འོངས། ཡུལ་དུས་ནི་འདི་རྣམས་སུ་དར། བཤད་ཚུལ་ནི་འདི་འདྲ་ཞིག་བདོག ཉམས་སུ་ནི་འདི་ལྟར་དུ་ལེན། ཞེས་སོགས་རྡོ་རྗེ་ཚིག་མང་པོ་ཞིག་འདོམས་པར་མཛད་པས། སྤྲུལ་པའི་སྐུ་དེ་ཉིད་ཐུགས་དག་སྣང་ཤིན་ཏུ་ཆེ་བ་དང་བཅས་བསྟོད་བསྐུར་བསྔགས་གསུམ་གྱི་སྒོ་ནས་སྙན་པའི་གདུགས་དཀར་ཕྱོགས་ཀུན་ཏུ་བསྐོར་བར་མཛད་ཅིང་། སླར་དབུས་སུ་ཕེབས་ནས་ཀྱང་དམ་པ་འདི་ཉིད་ཀྱིས་མཛད་པའི་དཔལ་གཤིན་རྗེ་གཤེད་ཀྱི་ཆོས་བྱུང་འཇམ་དཔལ་ཆོས་ཀུན་གསལ་བའི་ཉིན་བྱེད་སོགས་གསུང་རྩོམ་འགའ་ཞིག་སྤྱན་ལམ་དུ་སྨིན་པས་ཀྱང་ཐུགས་སོང་སྟེ་སྙན་ཚིག་གི་འཕྲེང་བས་སྤུད་པའི་བསྔགས་བརྗོད་དཔྱིད་ཀྱི་ཕོ་ཉ་ངོ་མཚར་ཅན་ཞིག་ཀྱང་བསྔགས་པར་མཛད་དོ། ། དེ་ཁར་ཞག་བདུན་ཙམ་བཞུགས་པའི་རིང་ལ་ཕྱོགས་ཀྱི་བླ་མ་སློབ་དཔོན། དཔོན་རིགས་ཆེ་གྲ།
སྐྱེ་སེར་གྱི་ཚོགས་ཤིན་ཏུ་མང་བས་ཕྱག་དབང་ཞུ་བ་བཅས་འབུལ་ནོད་རྒྱ་ཆེན་པོ་ཕུལ། དམ་པ་འདིས་ཀྱང་སོ་སོར་འདོད་ཆོས་དང་རེ་བའི་འབྲས་བུ་ལན་བརྒྱར་སྨིན་གྲུབ་ཏུ་སྩལ་རྗེས་ཆིབས་ཐོག་ཁྱོན་པར་མཛད་དེ་སྣར་ཐང་དང་། གངས་ཅན་སོགས་སུ་ཕེབས། དེ་དག་གང་ཕེབས་སུ་རྙེད་བཀུར་དང་འབུལ་ནོད་སྟོབས་མི་ནི་བགྲང་བ་ལས་འདས། དེ་ནས་རང་ཞབས་ཀྱི་སྐྱེ་བོ་དཔག་ཏུ་མེད་པས་གླུ་གཞས་དང་། འདྲ་འདྲི་ཆོས་རྫོང་ཁམས་གསུམ་ཟིལ་གནོན་གྱི་བླ་མ་དགེ་འདུན་དང་བཅས་པ་རྣམས་ཀྱིས་སེར་འཕྲེང་གི་བཀོད་པ་ཕུལ་དུ་བྱུང་བ་དང་བཅས་གདན་ས་བར་པ་དགེ་སྡིངས་ཆོས་ཀྱི་ཕོ་བྲང་དུ་ཕེབས། དེར་ཞག་འགའ་བཞུགས་རིང་འདྲ་འདྲི་མགོན་ཁང་དང་། ཁྱད་པར་བདག་ཆེན་རྒྱ་གར་བའི་ཐུགས་དམ་གྱི་མགོན་པོ་ལྕམ་དྲལ་ཡེ་ཤེས་པ་དངོས་སུ་བཞུགས་པའི་དྲུང་དུ་བསྐང་བ་དང་ཇི་སྲིད་བསྟན་པ་གནས་ཀྱི་བར་དུ་སྡེ་བསྟན་པ་གདུང་བརྒྱུད་བཅས་པར་འཕྲིན་བཅོལ་ཡང་དག་པ་མཛད། དེར་འདུས་ཀྱི་སྐྱེ་བོའི་ཚོགས་རྣམས་ཀྱང་རང་རང་གི་རེ་བའི་འབྲས་བུ་ཕྱུར་བུར་བལྟམས་པའི་དགའ་ཞིང་མགུ་བའི་དཔལ་ལ་སྦྱོར་བར་མཛད་དོ། ། དེ་ནས་ཆིབས་ཀྱི་ཁ་ལོ་བསྒྱུར་ཏེ་སྐྱིས་སྟོད་དུ་ཕེབས།
ནང་སོ་རྣམས་ཀྱིས་རྙེད་བཀུར་ཕུན་སུམ་ཚོགས་པར་མཛད་དེ། རིམ་གྱིས་གདན་ས་ཆེན་པོར་ཕེབས་ཉེ་བ་ན། ཕེབས་བསུ་སེར་འཕྲེང་གི་བཀོད་པ་གཟབ་སྤྲོས་ཆེས་ཆེ་བ་དང་བཅས་གདན་ས་ཆེན་པོ་དཔལ་ལྡན་ས་སྐྱ་འདི་ཉིད་དུ་རྡོའི་སྐུ་ཤིན་ཏུ་འོད་འཕྲོ་བ་དང་བཅས་ཕེབས་པ་ཡིན་ནོ། ། དོན་དེ་དག་ལ་འདི་སྐད། ཐུབ་དབང་གཉིས་པ་ས་སྐྱ་པཎྜི་ཏས། ། གཙུག་ཏོར་བསྙེན་རྫོགས་ནོར་བུ་ཏོག་གི་བློ། ། མང་ཐོས་གྲགས་པའི་རྒྱལ་མཚན་རྩེར་མཆོད་ནས། ། ལེགས་སྤྱད་འདོད་དགུའི་དགའ་ཆར་དུས་དེར་ཕབ། ། རྟག་ཏུ་མི་དགེའི་ལས་ལ་བྱོལ་ཉོག་ཏུ། ། བག་མེད་དགའ་མགུར་སྤྱོད་པའི་འགྲོ་མང་ལ། །
བླང་དོར་སྟོན་ཕྱིར་སྒྲིབ་བྲལ་རྒྱལ་བ་ཡང་། ། བསྙུན་གྱིས་རྩེས་པའི་ཚུལ་དེ་བདེན་ལགས་དྲངས། ། སྐྱོ་ཤས་ངེས་འབྱུང་བསྐྱེད་བྱེད་འདི་སྐད་དུ། ། དུཿཁས་ཁུར་འདི་སྔོན་རབས་ཕ་མ་གཉིས། ། གཉིས་སྦྱོར་བདེ་བར་རོལ་ལ་རྟིང་པའི་ལས། ། ལས་བྱུང་རྣམ་སྨིན་ལྷག་མར་ངེས་ཞེས་གསུངས། ། གསུང་འདི་ཉན་ཐོས་ཆེན་པོ་མཽའུ་འགལ་བུ། ། བུ་རམ་ཤིང་པའི་འཁོར་གྱི་གཙོ་དེ་ནི། ། ཉིད་ཀྱི་སྐྱེ་བའི་གར་དུ་ཡིད་ཆེས་བློ། ། ཤེས་ལྡན་གང་དག་ཡིད་ཆེས་ཅིས་མི་སྐྱེ། །
དེ་ཚེ་མཁའ་སྤྱོད་དགའ་མའི་གྲོང་ཁྱེར་ནས། ། དེ་བཞིན་གཤེགས་ཀུན་ཡུམ་མཆོག་ཌཱ་ཀིའི་དབང་། ། དེ་ཉིད་འཛུམ་ཞལ་དངོས་སུ་བསྟན་མ་ཐག ། དེ་དང་གཉིས་མེད་བདེ་ཆེན་དཔའ་བོར་གྱུར། ། གང་གིས་ལེགས་བྱས་བདུད་རྩིའི་མཚོ། ། སྲུབ་པའི་ཕུན་ཚོགས་སྦྱོར་བ་ལས། ། ལྷ་དང་བླ་མ་ཆོས་སྲུང་གི ། བསྟི་གནས་ཉི་ཟླ་ཟུང་འདི་ཤར། ། དེ་དག་ཀུན་ཏུ་ཀུན་བཟང་རྣམ་འཕྲུལ་གྱིས། ། མཆོད་སྤྲིན་དབུས་ན་དབུས་འགྱུར་བསྟན་པའི་གཙོ། །
ཐུབ་དབང་མཆོག་སོགས་མཆོག་གསུམ་རྟེན་གྱི་ཚོགས། ། གྲངས་ཡས་བྱིན་རླབས་བྱིན་ཟ་འབར་ཞིང་བཞུགས། ། དེ་ཡི་འདབ་ན་དུར་ཁྲོད་རོལ་པའི་གཞལ་ཡས་ཁང་། ། དབུས་སུ་དཔལ་ལྡན་བསྟན་སྲུང་དམ་ཅན་རྒྱ་མཚོའི་ཚོགས། ། འཁོར་དང་ཕོ་ཉ་མང་པོ་ཁྲོ་ཞིང་རབ་འདུ་བའི། ། འཕྲིན་ལས་རྒྱ་མཚོའི་གོས་ཅན་འཇིག་རྟེན་འདི་ན་ཁྱབ། ། དེ་ནས་མྱོས་བྱེད་ཅེས་པ་ཤིང་མོ་ལུག་གི་ལོ་རྗེ་ཉིད་དགུང་གི་བགྲང་གཞི་ལྔ་བཅུ་རྩ་དགུར་ཕེབས་པ་ན། སྔ་སོར་ཡབ་རྗེ་གྲགས་པའི་མཚན་ཅན་གྱིས་བཀའ་བཞིན་རིགས་འཛིན་ལྷ་ཁང་གི་འོག་ཚོམ་ཆེན་མོར་སྔགས་འཆང་གྲགས་པའི་མཚན་ཅན་དང་། རྗེ་བཙུན་བླ་མ་རང་ཉིད་ཀྱིས་བཞེངས་པའི་གུར་ལྕམ་དྲལ་གྱི་འཆམ་སྐུ་ངོ་མཚར་ཅན་བཞི་མགོན་ཁང་ནུབ་ནས་གདན་དྲངས་ནས་བཞུགས་སུ་གསོལ། བྱང་ནུབ་ཀྱི་ལྡེབས་ལོགས་སྟེང་འོག་གི་ཆ་ལ་ས་ལོ་ཆེན་པོས་གསར་བཞེངས་ཐུགས་དམ་མའི་ལམ་འབྲས་བརྒྱུད་པ་སོགས་བླ་མ་ཡིད་དམ་ཆོས་སྐྱོང་གི་སྐུ་བརྙན་མང་པོ་མཆོད་པའི་བྱེ་བྲག་བསམ་གྱིས་མི་ཁྱབ་པ་དང་བཅས།
ཡབ་རྗེ་གྲགས་པའི་མཚན་ཅན་དེ་ཉིད་ཀྱི་དགོངས་པ་ཟབ་མོ་ཡོངས་སུ་བསྐོང་བར་མཛད། ལོ་དེའི་དགུན་བྱང་ནས་བདག་པོ་རིན་པོ་ཆེ་དང་རྒྱལ་བ་མུས་པ་ཆེན་པོའི་རིགས་དང་ཆོས་ཀྱི་སྲས་རྗེ་དབོན་སངས་རྒྱས་རབ་བརྟན་སོགས་མུས་དང་བཟློག་ཕྱོགས་ཀྱི་བླ་མ་སློབ་དཔོན་གྲྭ་པ་མང་པོ་དང་། ཆོས་གྲྭ་ཕན་ཚུན་གྱི་བླ་སློབ་འདུས་ཚོགས་དང་བཅས་པའི་སྐལ་ལྡན་མང་པོ་ཞིག་ལ། རྗེ་བཙུན་རྡོ་རྗེ་རྣལ་འབྱོར་མའི་ཆོས་སྐོར་གྱི་ཆ་ལག་ཆོས་ཉིད་དངོས་སུ་སྟོན་པའི་བྱིན་རླབས་གཞན་ལ་མེད་པའི་ཁྱད་པར་ཅན་དེ་དང་། བདེ་ཀྱེ་གསང་གསུམ་སོགས་བླ་མེད་ཕལ་ཆེར་གྱི་དབང་ཁྲིད་རྗེས་གནང་ལུང་ལ་སོགས་པ་མང་པོ་ཞིག་སྩལ། དེ་ནས་དཔྱིད་ཀྱི་དཔལ་མོའི་འཛུམ་ཞལ་གསར་དུ་བསྟན་པ་ན། ད་ལྟའི་ངོར་མཁན་པོ་བསོད་ནམས་རྒྱ་མཚོ་བའི་ཞབས་དེ་དུས་དཔལ་ཨེ་ཝྃ་ཆོས་ལྡན་གྱི་ཟུར་འཆད་མཛད་པའི་ངང་ནས་ཞལ་དཀྱིལ་མཇལ་བ་དང་ཟབ་ཆོས་མང་པོ་ཞིག་གསོལ་བཏབ་ཞུ་བར་བཅས་འབྱོར་པའི་ངོར། གཞིས་བྱེས་ཀྱི་དགེ་འདུན་སྐལ་བ་དང་ལྡན་པ་སུམ་བརྒྱ་བསྐོར་ལ་ཟུང་འཇུག་དགེས་པ་རྡོ་རྗེ་རྒྱུད་གསུམ་གྱི་བཤད་ཀ་སོགས་ཆོས་ཀྱི་འཁོར་ལོ་རྒྱ་ཆེན་པོ་བསྐོར་བར་མཛད་དེ། དེ་ཡང་ཐོག་མར་རྗེ་ཉིད་ཀྱིས་འཇམ་དབྱངས་སྐུ་མཆེད་ལ་རྩ་རྒྱུད་འཕགས་མཆན་དང་བཅས་པའི་བཤད་ལུང་གསན་པའི་བརྒྱུད་རིམ། རྗེ་ནགས་དགོན་པ་ཆེན་པོ་ལས་རྩ་རྒྱུད།
དེའི་འགྲེལ་པ་དག་ལྡན། དེའི་གསལ་བྱེད་དག་ལྡན་གོ་སླ་དང་བཅས་པ། མཁན་ཆེན་ཐམས་ཅད་མཁྱེན་པ་ངག་དབང་ཆོས་གྲགས་ལས། རྒྱུད་གསུམ་ཀ་སོ་སོའི་འགྲེལ་པ་དང་བཅས་པ་གསན་པའི་བརྒྱུད་འདེབས་ཚན་པ་གསུམ་གྱི་ཁ་སྐོང་དང་བཅས་པའི་རྒྱུད་འདེབས་ཀུན་ཁྱབ་མར་གྲགས་པ་རྗེ་བཙུན་དཀོན་མཆོག་ལྷུན་གྲུབ་ཀྱིས་མཛད་པའི་ལུང་གནང་ནས། དཔོན་སློབ་ཀུན་གྱིས་སྙན་ཞིང་བརྗིད་པའི་གདངས་ཀྱི་ང་རོས་གསོལ་བ་འདེབས་པ་མཛད་ཅིང་། བརྒྱུད་འདེབས་འདི་ཨེ་ཝྃ་པས། ས་ལོ་ཆེན་པོས་མཛད་པའི་རྡོ་རྗེ་ཕུར་པའི་བརྒྱུད་འདེབས་དཔལ་ལྡན་བརྟན་གཡོ་མ་ལ་ཐུགས་སོང་ནས། དེ་ལ་དཔེ་མཛད་དེ་བརྩམ་པ་ཡིན་པས་ཤིན་ཏུ་ལེགས་གསུངས། ཐུགས་རྩིས་དཔེ་མེད་གནང་། དེ་ནས་དེ་ལྟ་བུའི་བརྒྱུད་པ་ལ་ཉེ་བརྒྱུད་དང་རིང་བརྒྱུད་གཉིས་ལས།
རིང་བརྒྱུད་ནི་མངོན་པར་རྟོགས་པ་རིན་པོ་ཆེ་ལྗོན་ཤིང་ལས། རྡོ་རྗེ་འཆང་དང་དཔལ་ལྡན་ཡེ་ཤེས་མཁའ་འགྲོ་མ། ། ཞེས་སོགས་བརྒྱུད་ཀྱང་མན་ངག་གི་བཤད་པའི་བརྒྱུད་རིམ་དང་། ཡང་ལྗོན་ཤིང་ལས། ཨ་ལ་ལ་དང་དཔལ་ལྡན་ནགས་ཁྲོད་གརྦྷ་རི། ། ཞེས་སོགས་རྒྱུད་དོན་ཡན་ལག་ལྔའི་དཔེ་དང་སྦྱར་ཏེ་འགྲེལ་པའི་སྟེང་ནས་རྒྱས་པར་འཆད་པ་འགྲེལ་པ་ལུགས་ཀྱི་བརྒྱུད་པ་སྨོས་ནས། དེ་ལྟར་བཀའ་སྲོལ་གཉིས་འདུས་ཀྱི་ཆུ་བོ་ཆེན་པོ་འབྲོག་མི་ལོ་ཙཱ་བ་ནས། རྗེ་བཙུན་ས་སྐྱ་པ་ཆེན་པོ་ལ་བཀའ་བབས་ཚུལ་སོགས་བརྒྱུད་པའི་བཤད་པ་རྒྱ་ཆེར་མཛད་ནས། དེ་དང་འགྲེལ་བར་ངོར་ཆེན་རྡོ་རྗེ་འཆང་གི་བརྒྱུད་པའི་ལོ་རྒྱུས་ཀྱི་ཡི་གེའི་ལུང་ཡང་སྩལ། དེ་ནས་བཤད་པའི་སྔོན་དུ་འགྲོ་བ་ལ།
རྣམ་གཞག་མཚན་གྱི་དོན་དང་བཤད་ཐབས་དང་། ། མངོན་པར་རྟོགས་པ་ཞེས་བྱ་ཚུལ་བཞི་ཡིན། ། ཞེས་པ་ལྟར་བཞི་པོ་ཐམས་ཅད་ལ་གསུང་བཤད་ཤིན་ཏུ་རྒྱས་ཞིང་ཞིབ་པར་སྣང་སྟེ། འཇུག་ཏུ་དོན་བསྡུས་ཚིགས་བཅད་རེ་འགྲེམས་པ་མཛད། དེ་དག་གི་རྒྱབ་རྟེན་དུ་རྗེ་བཙུན་སྐུ་མཆེད་ཀྱི་སྤྱི་རྣམ་དང་། ལྗོན་ཤིང་། གློ་མཁན་ཆེན་པའི་གསུང་ལ་ས་ལོས་ཟིན་བྲིས་མཛད་པའི་སྔོན་འགྲོའི་ཡིག་སྣ་གཉིས། དཀོན་མཆོག་ལྷུན་གྲུབ་ཀྱི་གསལ་རྒྱན་དང་། མཛེས་རྒྱན་གྱི་ལུང་རྣམས་གནང་སྟེ་དཔོན་སློབ་ཐམས་ཅད་བྲེལ་བ་ཆེས་པས་ཧ་ཅང་ཡུན་རིང་བ་འགོར་ན་མི་འོང་བ་འདུག གཞན་མ་སྦྱོར་དངོས་ཀུན་ལ་ཟིན་ཐུན་རེ་བཏང་ན་སྙམ་པ་ཡོད་གསུངས།
འདི་ནི་རྗེ་ཉིད་སྤྱིར་མདོ་སྔགས་ཡོངས་རྫོགས། ཁྱད་པར་ལྟ་བ་རིམ་པ་ཅན་གྱི་སྐབས་དང་བསྟུན་པས་གྲུབ་མཐའ་བཞིའི་རྣམ་གཞག་ལ་ཤིན་ཏུ་མཁས་པས་འཇིགས་མེད་སེངྒེའི་ང་རོ་ལྟར་སྣང་སྟེ། ཐམས་ཅད་མཁྱེན་པ་ཀླུ་སྒྲུབ་རྒྱ་མཚོས། རང་རེ་ས་སྐྱ་པའི་ཕྱག་སྲོལ་སྔོན་འགྲོ་ཚུལ་བཞི་དང་རྒྱུད་ཀྱི་དངོས་གཞི་གཉིས་ངེས་པར་དགོས་པས་ཐོག་མར་བཤད་བྱའི་རྒྱུད། འཆད་ཐབས་ཀྱི་མན་ངག དེས་ཇི་ལྟར་འཆད་ཚུལ་གསུམ་ཚང་བ་ནི་རྒྱུད་སྡེ་སྤྱི་རྣམ་ཡིན་པས་དེའི་ཟིན་ཐུན་བཏང་། དེ་རྗེས་རྒྱུད་ཀྱི་མངོན་པར་རྟོགས་པ་ལག་ཏུ་བླང་བའི་རིམ་པ་ནི་མངོན་རྟོགས་ལྗོན་ཤིང་ཡིན་པས་དེའི་ཟིན་ཐུན་བཏང་། འདི་རྣམས་ཀྱི་ཟིན་ཐུན་གཏོང་བ་ལ་སྤྱིར་མདོ་སྔགས་ཟུང་འཇུག ཁྱད་པར་གྲུབ་མཐའ་སྨྲ་བ་བཞིའི་རྣམ་གཞག་ལེགས་པར་ཕྱེད་པའི་རྣམ་དཔྱོད་དང་ལྡན་པ་ཞིག་མ་བྱུང་ན་མགྲིན་པ་ཐུང་ཧྲིལ་འགྲོ་བས། གཞན་གྱི་རྩམ་ཆོས་ལ་ཀློག་སྒྲོགས་རེ་བ་ཙམ་ལས་མི་འབྱུང་བ་ཡིན་ནོ། །
ཞེས་གསུངས་པ་ཡིན་གསུངས་ཏེ། ལྟ་བ་རིམ་པ་ཅན་གྱི་གསུང་བཤད་གནང་བའི་སྐབས་སུ། ལྗོན་ཤིང་ཉིད་དང་རྗེ་ངོར་ཆེན་གྱི་གོང་མའི་དགོངས་རྒྱན། ལྗོན་ཤིང་མཛེས་རྒྱན་རྣམས་དང་སྦྱོར་བར་མཛད་ཅིང་། གཞན་ཡང་འདུལ་བ། མངོན་པ་གོང་འོག ཕར་ཕྱིན་དབུ་མ་རྣམས་ཀྱི་གཞུང་ཆེན་ཐ་དད་སོ་སོའི་ཊཱིཀྐ་སྤྱི་དོན་རྣམས་ནས་རྒྱས་བཤད་ཁ་སྐོང་བར་མཛད་དེ་ཞིབ་ཅིང་མཐའ་ཆོད་པ་སེམས་ཐོག་ཏུ་སྨིན་པ་ཞིག་སྩལ་བས། སྐུ་ཚེ་ཧྲིལ་པོར་འདི་ཁོ་ན་ལ་སྦྱངས་པ་མཛད་འདུག་སྙམ་པའི་མདོ་ཕྱོགས་ལ་སྦྱངས་པའི་བཤེས་གཉེན་ཆེན་པོ་ཀུན་ཀྱང་འདི་ལྟ་བུ་ཨེ་མ་མཚར་འཇམ་པའི་དབྱངས་ཀྱི་སྤྲུལ་པ་ཡིན་ངེས་སུ་འདུག་སྙམ་པའི་དད་པ་རང་དབང་མེད་པར་བསྐྱེད་པར་མཛད་ཅིང་། རྒྱུད་གསུམ་སོ་སོའི་དངོས་གཞིའི་གསུང་བཤད་ཀྱི་སྐབས། རྩ་རྒྱུད་ལ་དག་ལྡན་དང་།
དེའི་གསལ་བྱེད་དག་ལྡན་གོ་སླ་ཤར་པ་ཡེ་རྒྱལ་གྱིས་མཛད་པ་དང་། ཐེག་ཆེན་པའི་དག་ལྡན་གོ་སླ་རྣམས་ཀྱི་སྟེང་ནས་ཤིན་ཏུ་ཞིབ་པ་དང་། སམྤུ་ཊི་ལ་གནད་ཀྱི་གསལ་བྱེད་དང་། རྫོང་པ་ཀུན་དགའ་རྒྱལ་མཚན་གྱི་ཊཱིཀྐའི་སྟེང་ནས་ཟབ་བཤད་དང་། རྡོ་རྗེ་གུར་ལ་གུར་རྒྱན་དང་། ལུ་ཕུ་བ་ཆོས་རྗེ་ནམ་མཁའ་སྨོན་ལམ་གྱིས་མཛད་པའི་ཊཱིཀྐའི་སྟེང་ནས་རྒྱས་བཤད་དོན་བསྡུས་སོགས་ཞིབ་ཏུ་གནང་ཞིང་། དེ་དག་གི་རྒྱབ་རྟེན་དུ་ཡིག་ཆ་རྙིང་མ་སོ་སོའི་ལུང་དང་། རྗེ་བཙུན་དམ་པ་འདི་ཉིད་ཀྱིས་མཛད་པའི་ཚུལ་བཞི་སྔོན་འགྲོའི་རྩ་རྒྱུད་བརྟག་གཉིས་རྐྱང་པའི་དོན་འགྲེལ་ཁོག་ཕུབ་རྒྱུད་འགྲེལ་སྒོ་བརྒྱའི་ལྡེ་མིག་དང་། མཁན་ཆེན་ཐམས་ཅད་མཁྱེན་པ་ངག་དབང་ཆོས་གྲགས་ཀྱིས་རྒྱུད་གསུམ་གྱི་བཤད་པ་གནང་དུས་ཟིན་བྲིས་སུ་གནང་བའི་ཚུལ་བཞི་སྔོན་འགྲོའི་རྒྱུད་གསུམ་ཀའི་དོན་འགྲེལ་ཁོག་ཕུབ། ཡང་ཚུལ་བཞི་རྒྱས་བཤད་དང་བཅས་པའི་བརྟག་གཉིས་ཀྱི་འབྲུ་འགྲེལ་ཆེན་མོ་རྣམས་ཀྱི་ལུང་བཤད་སྦགས་མར་སྩལ་ཏེ།
དེ་སྐབས་དེར་འདུས་ཀྱི་སློབ་མའི་ཚོགས་རྣམས་ས་སྐྱ་པའི་ཡབ་ཆོས་རྒྱུད་གསུམ་ལ་བློ་གྲོས་ཀྱི་མིག་སྤུ་རབ་ཏུ་ཕྱེ་ནས། ལེགས་བཤད་སྨྲ་བའི་འཇིགས་མེད་ཀྱི་སྤོབས་པ་སེངྒེའི་ང་རོ་ལྟར་སྒྲོག་ནུས་པའི་དགའ་སྟོན་སྤེལ་ཏེ། དཔལ་ས་སྐྱར་བསྟན་པའི་འབྱུང་ཁུངས་སུ་རྒྱུད་གསུམ་གྱི་བསྟན་པའི་མེ་རོ་རྨང་ནས་བསླངས་ཏེ། རྩ་རྒྱུད་ཀྱི་བླ་མ་རྣམས་ཀྱི་དགོངས་པ་ཆོས་དབྱིངས་སུ་རྫོགས་པར་མཛད་པ་ཡིན་ནོ། ། ལོ་དེའི་སྟོན་ཕྱོགས་ནས་བྱོན་པའི་དོན་གཉེར་དུ་མ་དང་། འདིར་བཞུགས་རིགས་སྲས་འཇམ་པའི་དབྱངས་ངག་དབང་བསོད་ནམས་དབང་ཕྱུག་ལྕམ་སྲིང་། མཁན་རིན་པོ་ཆེ་འཇམ་དཔའི་དབྱངས་མཻ་ཏྲི་དྷྱ་ན་ས་མུ་དྲྭ། བྱང་ནས་བདག་པོ་རིན་པོ་ཆེ་བླ་མའི་དྲུང་། ངམ་རིང་མཁན་རིན་པོ་ཆེ་ཀླུ་སྒྲུབ་དར་རྒྱས། ཆོས་འཁོར་ལྷུན་པོ་ནས་མཁན་རིན་པོ་ཆེ་སངས་རྒྱས་ཤེས་རབ།
བཟང་ལྡན་སློབ་དཔོན་པ་ཆེན་པོ་བྱམས་པ་ངག་དབང་རྣམ་རྒྱལ། གདན་སའི་ཆོས་ལས་པ་གཉིས་སོགས་ཆོས་ཉན་པ་བརྒྱ་ཕྲག་ལྷག་ཙམ་ལ་དཔལ་གསང་བ་འདུས་པ་འཕགས་ལུགས་ཀྱི་རིམ་ལྔའི་ཁྲིད་འགོས་ལུགས་གཙང་མ་སོགས་དེ་སྐོར་གྱི་ཆོས་ཚུལ་རྒྱ་ཆེ་བ་ཞིག་སྩོལ་བར་མཛད་པ་དང་། དེ་དང་འགྲེལ་བར་གསང་བ་འདུས་པའི་རྒྱུད་བཤད་སྔགས་འཆང་ཉིད་ཀྱིས་མཛད་པའི་གསང་འདུས་ཆོས་འབྱུང་སྔ་རྩོམ་ཕྱི་རྩོམ་གཉིས་ཀྱི་སྟེང་ནས་གསུང་བཤད། འདི་སྐོར་ལ་མཁོ་བའི་རྒྱ་གཞུང་བོད་གཞུང་ཉིད་ཀྱི་མཛད་པའི་རྒྱུད་འགྲེལ་ཁོག་ཕུབ་སོགས་ལྗགས་ལུང་གི་ཚོགས་ཤིན་ཏུ་ཞིབ་པ་ལུས་པ་མེད་པ་སྩལ་ཏེ། དེ་དུས་ཀྱི་སློབ་མ་རྣམས་གསང་བ་འདུས་པའི་བསྐྱེད་རྫོགས་རྒྱུད་འགྲེལ་དང་བཅས་པའི་དགོངས་དོན་ལ་བློ་གྲོས་ཀྱི་སྣང་བ་རབ་ཏུ་རྒྱས་པའི་དགའ་སྟོན་སྩོལ་བར་མཛད་ཅིང་། གསང་འདུས་འཕགས་ལུགས་ཀྱི་བསྟན་པ་ནམ་ལང་པ་ལ་ཉིན་བྱེད་འོད་ཀྱིས་སྤ་བ་ལྟར་ཆེས་ཆེར་གསལ་བར་མཛད་པ་ཡིན་ནོ།། །། དེ་ནས་གདོང་ངན་ཞེས་པ་མེ་ཕོ་སྤྲེལ་ལོ་རྗེ་ཉིད་དགུང་གི་བགྲང་གཞི་བཅུ་ཕྲག་དྲུག་ཏུ་ཕེབས་པ་ན། སྔར་གྱི་སློབ་ཚོགས་དེ་རྣམས་དང་། ངོར་མཁན་རིན་པོ་ཆེ་བསོད་ནམས་རྒྱ་མཚོ་བ་སོགས་གསར་དུ་འདུས་པ་མང་པོ་ལ་དཔལ་ས་སྐྱ་པའི་ཆོས་སྐྱོང་རྡོ་རྗེ་ནག་པོ་ཆེན་པོ་ཞལ་བཞི་པའི་ཆོས་སྐོར་ཡོངས་སུ་རྫོགས་པའི་རྗེས་གནང་། གསང་ཁྲིད།
དེ་དག་གི་རྒྱབ་རྟེན་ལུང་གི་ཚོགས་མ་ཚང་བ་མེད་པ་སོང་རྗེས། རྗེ་ཚར་པའི་ཧ་ལ་ནག་པོའི་བེའུ་བུམ་དང་། དེ་ཉིད་ཀྱི་ཁ་སྐོང་། དམ་པ་ཉིད་ཀྱིས་སྒྲིག་པར་མཛད་པའི་དཀར་ཆག་ནང་བཞིན་གྱི་ལུང་སློབ་མ་རགས་བསྡུས་ཞིག་ལ་སྩལ་ཞིང་། བཀའ་ལས་ཀྱང་། འདི་ཆིག་བརྒྱུད་ཁོ་ན་ཡིན་ཀྱང་ཆོས་སྐྱོང་ལ་གནང་བ་ཞུས་ནས་བསྟན་པ་བསམ་པའི་ཁྱེད་རྣམས་ལ་བྱས་པ་ཡིན་པས་བསྟན་པ་སྙིང་ཁོང་དུ་བཅང་བ་གལ་ཆེ་གསུངས་སོ། ། དོན་དེ་དག་ལ་འདི་སྐད། དུས་གསུམ་རྒྱལ་བ་ཀུན་གྱི་ཡུམ་མཆོག་གཙོ། ། བདག་མེད་ཡེ་ཤེས་ཌཱ་ཀིའི་ཞལ་སྒོ་ལས། ། སྨིན་བྱེད་བདུད་རྩི་མཆོག་གི་རོ་དངར་པོ། །
དངོས་སུ་གསོལ་བ་དཔལ་ལྡན་བི་རཱུ་པ། ༡ ། གོས་དཀར་ལྕང་ལོའི་སྐུར་བསྟན་ས་སྐྱ་པའི། ། བཀའ་སྲོལ་དྲི་མེད་དགེས་རྡོར་རྒྱུད་གསུམ་གྱིས། ། ཚུལ་བཞི་སྔོན་འགྲོའི་བཤད་ཀ་ཟླ་མེད་པ། ། རྒྱས་པར་སྩལ་བས་ལྗོངས་འདི་དཀར་པོར་བྱས། ༢ ། ཕ་རྒྱུད་གཙོ་བོ་དཔལ་ལྡན་འདུས་པ་ཡིས། ། རྒྱུད་དང་མན་ངག་སྦྲེལ་བའི་ལེགས་བཤད་ཀྱི། ། སྔོན་མེད་ཉི་མ་གསར་པ་འདི་ཤར་བས། །
བློ་གསལ་བློ་ཡི་པདྨོ་ཆེས་ཆེར་རྒྱས། ༣ ། གཞན་ཡང་བསྟན་སྲུང་དབང་པོ་ཞལ་བཞི་པའི། ། དཀོན་ཞིང་གཉན་པའི་རྗེས་གནང་ཁྲིད་མན་ངག ། ཡིག་སྐོར་བཅས་པའི་ཟབ་ཆོས་སྤྲིན་དབྱངས་ཀྱིས། ། དགའ་སྟོན་མདོང་ལྡན་ཚོགས་ལ་སྤེལ་འདི་མཚར། ༤ ། ལྷ་བརྒྱས་ཐོར་ཅོག་ངོ་མཚར་ནོར་བུའི་ཁྲིར། ། ཞབས་སེན་དབྱིག་གི་ཁུ་བ་ངལ་འཚོ་བའི། ། འགྲོ་མང་ཀུན་དགའི་བྱེད་པོ་འཇམ་པའི་དབྱངས། །
སླར་ཡང་བསོད་ནམས་མགྲོན་དུ་འདིར་སྤྱོན་ཅིག ། དེ་ནས་ལོ་དེའི་འབྲས་སྟོན་གྱི་དུས་གསར་དུ་ཤར་བ་ན་སེམས་ཅན་སྤྱིའི་ལས་ཀྱི་སྒྲ་གཅན་མཐུ་རྟས་པའི་དབང་གིས་ལྷོ་བོད་ཤིན་ཏུ་ཟིར་ཤིང་རྣམ་སྨིན་གྱི་འབྲས་བུ་དངོས་སུ་མྱོང་བས་ཤིན་ཏུ་ཉམས་ང་བའི་ཚེ། དེ་རྣམས་མགྲིན་གཅིག་ཏུ་སྡུག་བསྔལ་གྱི་ཕུང་པོ་ཟད་མི་ཤེས་པ་འདི་ལྟ་བུ་ལ། དཔལ་ལྡན་ས་སྐྱ་ནས་བདག་ཆེན་རིན་པོ་ཆེ་འགྲོ་བ་ཀུན་ལ་བུ་གཅིག་པ་ལྟར་དགོངས་པའི་ཐུགས་རྗེ་ཅན་དེ་ཉིད་ལས་གཞན་དུ་སྐྱབས་གཞན་མ་མཆིས་སོ། ། ཞེས་པའི་དད་འདུན་དྲག་པོའི་སྒོ་ནས་སྨྲེ་སྔགས་འདོན་པ་བྱུང་ཞིང་། དེ་སྐབས་བདག་ཉིད་ཆེན་པོ་འདིས་རེ་ཞིག་དེ་རྣམས་འདུལ་བའི་དུས་ལ་མ་བབས་པར་གཟིགས་ཀྱང་། དམག་མི་རྣམས་སྤྲོ་བསྲིང་བའི་ཕྱིར་སྔོན་ལ་མི་སྣ་ཟུང་སྦྲེལ་ཞིག་བཀའ་མངགས་གནང་སྐྱེས་དང་བཅས་རྫོང་ལྟར་གནང་། དེ་བར་བླ་མ་དང་ཆོས་སྐྱོང་གི་དྲུང་དུ་བསྟན་པ་དང་སེམས་ཅན་ལ་ཕན་པའི་སྨོན་ལམ་རྒྱ་ཆེན་པོ་མཛད་པས་ནུབ་གཅིག་མཚན་ལམ་དུ། རྗེ་ཉིད་བླ་བྲང་ཕུན་ཚོགས་གླིང་གི་ཚོམ་ཆེན་མོའི་ཤར་ལྷོའི་མཚམས་ན་བཞུགས་འདུག་པའི་སྐུ་དྲུང་དུ། བདག་ཉིད་ཆེན་པོའི་ཞབས་ཏོག་ལ་རྟག་འགྲུས་ཀྱི་ངལ་བ་ལྷུར་ལེན་པའི་མཆོད་དཔོན་སྨོན་ལམ་རིན་ཆེན་པ་དང་།
བདག་ཅག་ལ་སོགས་པའི་སྐུ་འཁོར་འགའ་ཞིག་གི་ཁྲོལ་མ་ཆེན་པོ་བཞི་འཆི་ལ་ཁད་པ་ཤིན་ཏུ་ཉམས་ཐག་པའི་བྱེའུ་རད་རོད་མང་པོས་གང་བ་ཞིག་ཁྱེར་ནས་ཞབས་དྲུང་དུ་ཕུལ་བྱུང་བ་ལ་རྗེ་ཉིད་ཀྱིས་ལེགས་པར་འཚོ་བའི་ཆོ་ག་མཛད་པས་དེ་ཐམས་ཅད་ཉེར་འཚེ་མེད་པར་གསོས་ནས་ནམ་མཁའ་ལ་འཕུར་སོང་བའི་ཚུལ་ཤིན་ཏུ་གསལ་བ་ཞིག་བྱུང་སྟེ་མནལ་སད་པ་ན། ད་ལམ་སེམས་ཅན་ལ་ཕན་པ་རྒྱ་ཆེན་པོ་ཞིག་ཡོང་བའི་རྟགས་ཡིན་པ་འདྲ་སྙམ་པ་ཐུགས་ལ་འཁྲུངས་ཤིང་འོན་ཀྱང་ཁྲོལ་མ་བཞི་པོ་འདི་གང་གི་ལྟས་ཡིན་ནམ་དགོངས་པ་ཤར། སང་ཉིན་སྔ་ཆར་ཀྱང་དེ་ལྟ་བུའི་བཀའ་ལུང་སྐུ་འཁོར་རྣམས་ལ་དངོས་སུ་གནང་བ་བྱུང་ལ། དེ་ནས་སྟོན་ཟླ་འབྲིང་པོའི་མཇུག་ལ་མགོན་པོ་དྲུག་ཅུ་པའི་གཏེར་བཟློག་ལོ་དུས་ཀྱི་ཟླ་བ་ཕྱི་མར་གནང་སྲོལ་ཡོད་པ་དེ་བསུ་བར་མཛད་དེ། དེའི་ཕྱི་ཉིན་སྟོན་ཟླ་ཐ་ཆུང་དཀར་ཕྱོགས་དགའ་བ་དང་པོའི་ཚེས་ལ་དཔོན་སློབ་རགས་བསྡུས་བཅས་ཆིབས་ཀྱི་ཁ་ལོ་ལེགས་པར་བསྒྱུར་ཏེ། བྲག་སྐྱ་ཆུ་གཤོད། དཔལ་ལྡན་རྩེ། གཅེན་ལུང་བྱམས་གླིང་། ན་རིང་ཆོས་རྫོང་། གམ་པ་ལྷུན་གྲུབ་སྟག་རྩེ་སོགས་སུ་རིམ་པར་ཕེབས།
དེ་དག་སོ་སོས་ཀྱང་འབུལ་ནོད་དང་བསྙེན་བཀུར་ཕུན་སུམ་ཚོགས་པ་སྒྲུབ། དེ་ནས་རིམ་པར་བརྒྱུད་དེ་ཕག་རི་བསམ་འགྲུབ་ཁང་དུ་ཕེབས་ཤིང་གདན་ཆགས་སྐབས། ནུབ་ཅིག་མནལ་ལམ་དུ་གུར་གྱི་མགོན་པོ་ཞལ་དཀྱིལ་འོད་དང་ལྡན་པ་ཞིག་ཤར་ཕྱོགས་སུ་ཁྱུ་རུ་རུ་བསྒྱུར་བའི་སྤྱན་འབུར་ཚུགས་སུ་གཟིགས་པ་དང་། པུ་ཏྲ་ཆེན་པོ་ཞལ་དཀྱིལ་ཟླ་བ་ལྟར་དཀར་ཞིང་སྤྱན་གསུམ་གསེར་མིག་ལྟར་འཁྱིལ་བ་ཞིག་གི་ཐུགས་ལ་བཞེད་པའི་དོན་རྣམས་འཕྲལ་དུ་འགྲུབ་པའི་ལས་མཛད་པ་གཟིགས་སྣང་ཁྱད་པར་ཅན་ཞིག་དང་། ཡང་ལན་ཅིག་ཞིང་སྐྱོང་ཙ་ཏུརྨུ་ཁ་བྲམ་ཟེའི་གཟུགས་སྐུ་མདོག་སྔོན་པོ་རོལ་སྟབས་ཀྱིས་བཞུགས་པ་གཟི་བརྗིད་ཅན་ཞིག་སྐྱེད་ལྷས་མགོན་ཁང་གི་ནུབ་ཕྱོགས་ཀྱི་ལོགས་ངོས་ལ་བཞུགས་པའི་སྐུའི་བཀོད་པ་གསལ་བར་གཟིགས་པ་སོགས་མནལ་ལྟས་ཡ་མཚན་ཆེ་བ་དུ་མ་ཞིག་བཏུད་ནས་བྱུང་བས། དེ་དུས་ཆོས་སྐྱོང་སོ་སོ་ལ་བསྟོད་པ་རེ་ཡང་མཛད་ལ། ཡང་ལན་ཅིང་མནལ་ལམ་དུ་བྱ་རོག་ཆེན་པོ་གཅིག་གིས་གཅན་གཟན་སྟག་ཞིག་སྡེར་མོ་གཉིས་ཀྱི་བར་དུ་ཁྱེར་ནས་ལྕགས་མཆུ་རྣོན་པོས་ལུས་ལ་འདེབས་ཅིང་། སྟག་དེ་ཤི་ལ་ཁད་པའི་ངང་ནས་བྱ་རོག་དེ་གདན་ས་ཆེན་པོའི་ས་དཀར་ལོགས་ནས་བཞི་ཐོག་གི་བར་སྣང་ལ་ཕར་འཕུར་ཚུར་འཕུར་དང་བཅས་གཤོག་འགྱུར་མང་པོ་བྱེད་བཞིན་པའི་དེ་མ་ཐག་རྗེ་ཉིད་ཀྱང་སྐྱེད་ལྷས་མགོན་ཁང་གི་སྟེང་ན་བཞུགས་ཡོད་དོ་དགོངས་པ་ལ་སྐྱེད་ལྷས་ཀྱི་མགོན་ཁང་རྒྱབ་ཀྱི་བྲག་ལོགས་དེར་སྟག་གི་རོ་དེ་བསྐྱུར་ནས། སྔར་གྱི་བྱ་རོག་དེ་བྱ་ནག་ཆེན་པོ་གཉིས་སུ་གྱུར་ནས་གཟི་བརྗིད་ཆེན་པོའི་གཤོག་འགྱུར་དང་བཅས་སྐད་སྙན་པོ་སྒྲོག་བཞིན་པས་ཞབས་དྲུང་དུ་ཐུད་ཐུད་བྱུང་བ་ལ་བདག་ཉིད་ཆེན་པོས་ཀྱང་བཤོས་ཆང་མང་པོ་གནང་བ་ལ་སོགས་པའི་རྨི་ལམ་ཤིན་ཏུ་གསལ་བ་ཞིག་བྱུང་འདུག་པ་དང་། ཡང་ལན་གཅིག་གི་ཚེ་ཡབ་རྗེ་ཆོས་ཀྱི་རྒྱལ་པོ་དང་བཞི་ཐོག་ཚོམ་དམར་དུ་མཇལ་བ་ན་ཡབ་རྗེའི་ཕྱག་ཏུ་སྡིག་པ་ར་ཛ་ཞིག་བསྣམས་འདུག་པ་ལ་སླར་ཡང་སྡོམ་ཁ་བརྒྱད་སོགས་སྲོག་ཆགས་མ་རུང་པ་འགའ་ཞིག་སྔར་གྱི་སྡིག་པ་ར་ཛ་དང་ལྷན་ཅིག་ཏུ་མེ་ཚ་མོ་ཞིག་ལ་འདེབས་པར་མཛད་སོང་བས།
རྔོག་དུད་ཀྱི་ལུང་པ་ཁང་བ་ཙམ་དང་། མེ་དེ་ཚོམ་བར་གྱི་མགོན་ཁང་དུ་སྐྱོལ་ཅིག་གསུང་བ་སྙམ་བྱེད་པ་ལ་མནལ་ཚད་པའི་སྣང་བ་བྱུང་གསུང་བ་འདི་དག་ནི། བདག་ཉིད་ཆེན་པོས་སེམས་ཅན་རྣམས་བདེ་ཐབས་དགེ་འབྲུག་ལེགས་སྤེལ་གྱི་ཆིངས་འདོམས་གནང་བ་ལ། གེགས་བྱེད་ཀྱི་ལོག་སྒྲུབ་ཁོ་ནར་གཅིག་ཏུ་ཕྱོགས་པའི་མི་སྲུན་པ་མཐའ་དག་ཆོས་སྐྱོང་རྣམས་ཀྱིས་བསྒྲལ་ཏེ། ལྷོ་བོད་ཀྱི་ཆིངས་འདོམས་ཐོག་མར་ལོ་ལྔའི་བར་དང་དེ་ནས་གཏན་ཆིངས་རིམ་གྱིས་འབྱུང་བའི་རྟེན་འབྲེལ་ཐམས་ཅད་རང་འགྲིག་ཏུ་གྱུར་ཏེ། རྗེ་ཉིད་ཀྱི་ཐུགས་བཞེད་བཞིན་དུ་སྒྲུབ་པ་འདི་ཡང་ཀུན་དང་ཐུན་མོང་མ་ཡིན་པའི་རྣམ་ཐར་དུ་སྣང་། དེ་ལྟར་ཕག་རིར་བཞུགས་པའི་རིང་ལ། བདག་ཉིད་ཆེན་པོ་འདི་ཉིད་ཀྱི་ཐུགས་བསྐྱེད་རྨད་དུ་བྱུང་བའི་སྒོ་ནས་སྤྱིར་སེམས་ཅན་གྱི་བདེ་ཐབས་དང་། ཁྱད་པར་དེ་སྐབས་ཀྱི་འཁྲུག་ཟིང་རྣམས་མྱུར་དུ་ཞི་བ་ཞིག་བྱུང་ན་ཅི་མ་རུང་དགོངས་པའི་ཐུགས་འདུན་དྲག་པོས་དཀོན་མཆོག་རིན་པོ་ཆེ་རྣམ་པ་གསུམ་ལ་གསོལ་འདེབས། ཆོས་སྐྱོང་རྣམས་ལ་འཕྲིན་བཅོལ་དང་།
ཁྱད་པར་ཉིན་རེ་བཞིན་ཐུགས་དམ་གསིལ་གཏོར་ཤིན་ཏུ་སྨིན་པ་རེ་འཕར་དུ་གནང་སྟེ། བཀའ་ལས་ཀྱང་ད་ལམ་གྱི་གཏོར་མ་འདིས་གཟུགས་མེད་འདི་རྣམས་ཀྱི་འཕྲིན་ལས་ཡང་དག་བྱེད་པའི་རྟགས་ཡང་ཡང་སྟོན་པ་ཞིག་འདུག་གསུངས། གཞན་ཡང་ཟླ་དུས་ཀྱི་བླ་མ་མཆོད་ཆོག རྒྱུད་འདོན་སོགས་དང་། གསུང་རྩོམ་ཡང་ཆོས་ཀྱི་རྒྱལ་པོ་འཕགས་པ་རིན་པོ་ཆེས་རྒྱལ་བུ་ལ་གཏམ་དུ་བྱ་བ་ནོར་བུའི་ཕྲེང་བའི་རྣལ་པར་བཤད་པ་འཕགས་པ་དགེས་པའི་ལྷའི་རོལ་མོ་ཞེས་བྱ་བ་འདི་དང་། ལེགས་པར་བཤད་པ་རིན་པོ་ཆེའི་རྗེས་སུ་འཇུག་པ་ལུགས་ཀྱི་བསྟན་བཅོས་བླང་དོར་གསལ་བའི་མེ་ལོང་སོགས་ཀྱང་སྔོན་མེད་གསར་དུ་བསྐྲུན་པར་མཛད་ཅིང་། དེར་གནས་ཀྱི་སྐྱེ་བོ་མང་པོ་ལ་ཡང་ཐུགས་རྗེ་ཆེན་པོ་ཚེམས་བུ་ལུགས་ཀྱི་དམར་ཁྲིད། གྲུབ་ཆེན་ལྕགས་ཟམ་པ་ནས་བརྒྱུད་པའི་ཚེ་དབང་རྒྱབ་ཆོས་ཀྱི་ལུང་དང་བཅས་པ་མང་པོ་ཞིག་སྩལ་ཏེ། དེར་འདུས་སྐྱེ་བོ་རྣམས་ཀྱི་ནང་ནས་མ་ཎི་དུང་ཕྱུར་བྱེད་མི་དང་། སྲོག་གཅོད་ཀྱི་དམ་བཅའ་འབུལ་མི་བགྲང་བ་ལས་འདས་པ་བྱུང་བ་སོགས་མདོར་ན་རྒྱལ་བའི་སྲས་ཀྱི་སྤྱོད་པ་རླབས་པོ་ཆེས་འགྲོ་བའི་དོན་ལ་སྐད་ཅིག་ཀྱང་གཡེལ་བ་མེད་པས་སྐལ་བཟང་ལས་འཕྲོ་ཅན་རྣམས་དང་བའི་དད་པ་ལྷག་པར་འཕེལ་བས་ས་བོན་གྲངས་མེད་པ་ཞིག་འདེབས་པར་མཛད་པ་ཡིན་ནོ། །
དེ་སྐབས་ལྷོ་བོད་ཀྱི་དམག་དཔོན་སོ་སོར་དགེ་སྡིག་གི་སྤང་བླང་འདི་བཞིན་དགོས་ཚུལ་གྱི་ཕེབས་སྒོ་ཅི་ཡང་ཞིག་སྩལ་ཀྱང་། སོ་སོ་ནས་དང་ལེན་གདེང་ཁེལ་ཞུ་བ་ཞིག་འཕྲལ་དུ་མ་བྱུང་བ་ནས། སྐུའི་འཚོ་བཞེས་སུ་རེ་ཞིག་ན་རིང་ཆོས་རྫོགས་དུ་ཕེབས། ཚུར་ལམ་ལྷ་ལུང་དུ་སྐྱ་སེར་མང་པོ་ལ་ཁྲོམ་དབང་ཞིག་ཀྱང་སྩལ། ན་རིང་དུ་བཞུགས་སྐབས་དགོན་པ་བ་རིའི་བླ་མ། དེར་གནས་ཀྱི་བླ་མ་གྲྭ་བཙུན་སྐལ་ལྡན་མང་པོ་ལ་མགོན་པོ་ཏྲག་བཤད་ཀྱི་རྗེས་གནང་། རྣལ་འབྱོར་མའི་བསྐྱེད་རྫོགས་ཀྱི་ཁྲིད། ཐུགས་རྗེ་ཆེན་པོའི་དམར་ཁྲིད་སོགས་ཆོས་ཀྱི་འཁོར་ལོ་རྒྱ་ཆེན་པོ་སྐོར། དེ་ནས་སེར་འཕྱང་ཞེས་པ་མེ་མོ་བྱའི་ལོ་རྗེ་བཙུན་དམ་པ་འདི་ཉིད་དགུང་གི་བགྲང་གཞི་དྲུག་ཅུ་རེ་གཅིག་ཏུ་ཕེབས་པ་ན། ན་རིང་ནས་ཆིབས་ཀྱི་ཁ་ལོ་སླར་ཡང་ཕག་རིར་བསྒྱུར་ཏེ་དམག་དཔོན་སོ་སོར་གནང་སྐྱེས་བཀའ་མངགས་སོགས་རྨད་དུ་བྱུང་བ་མཛད།
དེ་ནས། ཆུ་སྲིན་གནས་ཀྱི་དུག་ཅན་པ། ། དུས་རྣམས་ཡོལ་བར་འགྱུར་སྲིད་ཀྱི། ། གདུལ་བར་བྱ་བའི་སྲས་རྣམས་ལ། ། སངས་རྒྱས་དུས་ལས་ཡོལ་བ་མེད། ། ཅེས་པ་ལྟར། གདུལ་བྱ་རྣམས་འདུལ་བར་བྱ་བ་དུས་ལ་བབ་པ་དགོངས་ནས། དཔོན་སློབ་རགས་བསྡུས་ཞིག་སྤ་གྲོའི་མཐིལ་རང་དུ་ཕེབས། དེར་ཕེབས་ཙམ་ཉིད་ན་དེར་ཡོད་ཀྱི་དམག་མི་རྣམས་བློ་གཅིག་དང་ཚིག་མཐུན་པར་མ་འདྲིས་པའི་མཛའ་བཤེས་འགྲོ་བའི་བླ་མ་དམ་པ་ཁྱེད་འདིར་བྱོན་པ་ནི་བདག་ཅག་རྣམས་ཀྱི་རྙེད་པ་ལེགས་པར་རྙེད་དེ། བདག་ཅག་མ་བསྒྲལ་བ་རྣམས་ནི་བསྒྲལ་དུ་གསོལ།
མ་བསྒྲོལ་བ་རྣམས་ནི་སྒྲོལ་དུ་གསོལ་ལོ་ཞེས་གསོལ་འདེབས་ཤིང་ཤིན་ཏུ་དབུགས་འབྱིན་པར་གྱུར་ཏོ། ། དེ་མཚམས་རྩེ་གདོང་ནས་བདག་ཆེན་རིན་པོ་ཆེ་དཔོན་སློབ་རྣམས་དང་། སྐྱི་གཤོད་ནས་ཞབས་དྲུང་དཔོན་གཡོག བཀྲིས་ལྷུན་པོ་ནས་སྐུ་ཚབ་སྦྲེལ་པོ། ངེར་ཨེ་ཝཾ་ཆོས་ལྡན་གྱི་མཁན་རིན་པོ་ཆེ་ནམ་མཁའ་རིན་ཆེན་དཔོན་སློབ་སོགས་ཀྱང་རིམ་གྱིས་ཕེབས། མཆོད་ཡོན་རྣམས་བཀའ་བགྲོས་ཐོག་ནས་ཕན་ཚུན་ལེགས་སྤེལ་གྱི་སྐོར་འཕེན་ཅི་ཡང་ཞིག་སྩལ། དེ་སྐབས་ཡུལ་ཕྱོགས་དེར་སྤྱིར་ཡང་ས་དུག་ཀྱི་ཉེས་དམིགས་ཆེ་ཞིང་། ཁྱད་པར་དེ་དུས་རོང་ཚད་ཆེ་བ་རང་གི་སྐབས་ཡིན་པ་དེ་ལོ་དགར་དེར་དལ་ཡམ་དྲག་པོ་གསོ་དཀའ་བ་དག་གིས་ཁེབས་པས། བདོ་དམག་བྱིན་དང་སྣ་བོ་གཞན་མ་ཚོ་ཐམས་ཅད་ནི་ས་དུག་ལ་སོགས་པའི་བྲོ་ནད་ཀྱི་རིགས་རྣམས་ས་མང་པོས་ཏེ་པོར་རྩེས་ཏེ་གྱག་གྲུམ་ཤིན་ཏུ་ཆེ་བ་བྱུང་ཡང་། བདག་ཉིད་ཆེན་པོའི་སྐུ་འཁོར་རྣམས་ལ་སྔ་དྲོ་རེ་བཞིན་ལྗགས་ཆབ་ཀྱི་བསྲུང་བ་རྒྱུན་མ་ཆད་པར་སྩལ་བས།
དེ་ཉིད་ཀྱི་མཐུས་རྗེ་ཉིད་དཔོན་སློབ་རྣམས་ལ་དེ་ལྟ་བུའི་ཉེས་པ་མ་བྱུང་ཞིང་། དམག་མི་བློ་ལྡན་གྲངས་དང་ཚད་མེད་པས་ཀྱང་ཆུ་གཙང་སྟོབས་ཆེ་བ་ཁྱེར་ནས་ལྗགས་ཆབ་ཞུ་བར་རྒྱུན་མ་ཆད་པར་བྱུང་བ་དེ་རྣམས་ལ་ཡང་སྔར་ནད་ཀྱིས་ཐེབས་པ་རྣམས་ཀྱང་སྲོག་སྐྱོན་མེད་ཅིང་། མ་བྱུང་བ་རྣམས་ཕྱིས་ནས་སྲུང་ཐུབ་པ་སོགས་བྱིན་རླབས་ཀྱི་རྟགས་མཚན་མངོན་གྱུར་དེ་བཞིན་བྱུང་བའི་ཚ། དེར་གནས་ཀུན་ན་རེ། འདི་ལྟ་བུའི་རྐྱེན་ངན་པ་རུ་འཛིངས་པའི་དཀྱིལ་དུ་གཞན་མ་ཐམས་ཅད་ནི་འདི་ལྟར་ཉམས་ཉེས་པར་གྱུར་པ་ལ། བདག་ཆེན་རིན་པོ་ཆེ་དཔོན་སློབ་རྣམས་ལ་ཉེས་དྲིས་གཙེ་བ་ལྟ་ཅི། དམག་མི་ལྗགས་ཆིལ་གྱི་བདུད་རྩི་རེག་ཚད་བྲོ་འཚལ་མེད་པའི་བདེ་བའི་དགའ་སྟོན་ལ་སྦྱོར་བ་མཛད་ཅེས་སྨྲའོ། ། དེ་སྐབས་རྩེ་གདོང་ནས་བདག་ཆེན་འཇམ་པའི་དབྱངས་དཔོན་སློབ་རྣམས་ཀྱང་དམ་པ་འདིའི་ཞལ་དཀྱིལ་མཇལ་བ་དང་གསུང་གི་བདུད་རྩི་གསོལ་བར་བཅས་ཉིན་རེ་བཞིན་ཞབས་དྲུང་དུ་ཕེབས། རྗེ་འདིས་ཀྱང་ལུགས་གཉིས་ཀྱི་བཀའ་དྲིན་ཆེན་པོས་སྒོ་ནས་ཐུགས་ཀྱི་ཡོལ་གོ་ཡང་དག་པ་འགང་བར་མཛད། དེར་བཞུགས་ཡུལ་སྤ་གྲོའི་རྣལ་འབྱོར་ཟེར་བ་དེ་ཡིན་པ་ལ།
ཀོང་པོ་སྟོང་ཕྲག་བརྒལ་བ་དང་གཞན་དམག་མི་རྣམས་ཀྱིས་ཉིན་མཚན་རྒྱུན་མ་ཆད་པར་བསྐོར་བ་བྱས་ཏེ་བཞུགས་ཡུལ་གྱི་མཐར་བསྐོར་ལམ་ཤིན་ཏུ་བྱང་བའི་ཤུལ་ལམ་དོད་པ་ཡང་བྱུང་། དེ་ནས་སྔོན་བདག་ཅག་གི་སྟོན་པ་ཐུབ་པའི་དབང་པོས་ཡུལ་འཁོར་མོ་འཇིག་གི་དྲང་སྲོང་ལྷུང་བ་རི་དྭགས་ཀྱི་ནགས་སུ་ལྔ་སྡེ་འདུལ་བའི་དོན་དུ་གཤེགས་པ་ན། དེ་དག་མ་གུས་པའི་འོག་ཁྲིམས་བཅས་པ་སྟོན་པའི་ཟིལ་གྱིས་རང་དབང་མེད་པར་བྲལ་སྟེ། ལ་ལས་བསུ། ལ་ལས་སྟན་འདིངས། ལ་ལས་ཞབས་བསིལ་བའི་ཆུ་བཤམས་ཏེ་བསྙེན་ཞིང་བཀུར་བའི་སྒོ་ནས་ཐུབ་པའི་གསུང་མཆིད་ཐོད་དུ་བླངས་པ་བཞིན་དུ་སྐྱོབ་པ་མཚུངས་པ་མེད་པ་གང་གིས་སྐུའི་ཉིན་བྱེད་ཡུལ་ཕྱོགས་དེའི་སྐྱེ་བོ་རྣམས་ཀྱི་མིག་མཁར་ཤར་ཞིང་། གསུང་ཟེར་སྒྲ་འཛིན་གྱི་བུ་གར་རེག་པ་ཙམ་གྱིས་འབྲུག་ཕྱོགས་ཀྱི་དཔུང་གི་ཁ་ལོ་པ་རྣམས་ཀྱང་དད་པའི་འདབ་བརྒྱ་རང་དབང་མེད་པ་བཞད་དེ་འདི་སྐད་ཅེས། སྤྲོ་མོ་ལ་ཚུན་གྱི་རོང་འདི་ནང་གི་དམག་ཚོགས་ཀ་ཙ་དང་བཅས་པ་ཐམས་ཅད་ངེད་རང་དབང་བཙན་པ་ཡིན་ནའང་། ད་ལམ་ས་སྐྱ་ཞབས་དྲུང་སངས་རྒྱས་མིའི་ཟོལ་འཛིན་སྐུ་ན་སྨིན་པ་འདི་ལྟ་བུ་བཙལ་ཀྱང་རྙེད་དཀའ་བ་ཡིན་པ་ལ།

སེམས་ཅན་རྣམས་ཐུགས་བློས་མ་བཏང་བའི་ངེད་ཀྱི་རྫོང་རྩ་འདིར་དབུ་གདུགས་སྐྱ་ལིང་ངེ་བ་དང་བཅས་པ་ཡང་ཡང་འབྱོན་པ་འདི་བློས་མི་བཟོད་པ་ཞིག་ཡོང་གི་འདུག་པས་བཀའ་གནང་དྭང་ལེན་ཞུ་ཟེར་བ་སོགས་སྙན་ཚིག་གི་དོ་ཀེར་ཆེན་པོ་རྗེ་ཉིད་ཀྱི་ཞབས་སྟན་དུ་བཀྲོལ་ཏེ། བདག་ཉིད་ཆེན་པོའི་བཀའ་སྩལ་གསེར་གྱི་ཅོད་པན་གཙུག་གི་རྒྱན་དུ་ཤིན་ཏུ་གུས་པར་བླངས་པས་དགེ་འབྲུག་གཉིས་ལོ་ལྔ་ཡི་བར་ཕན་ཚུན་གནོན་པ་མེད་པའི་ཆིངས་འདོམས་ལེགས་པར་མཛད་དེ། སེམས་ཅན་བགྲང་བ་ལས་འདས་པ་འཇིགས་རུང་གཤིན་རྗེའི་ཁ་སྒོ་མི་ཟད་པ་དྲག་ཅིང་རྩུབ་པའི་དུཿཁ་ཡུན་རིང་པོར་མ་ནོར་བ་དེ་འདྲ་བ་ནས་འབྱིན་པར་མཛད་པས། དེ་ཐམས་ཅད་ས་ཐོབ་དགའ་བ་སྟོང་ལ་འགྲན་པའི་བདེ་བའི་ཡིད་ཤིན་ཏུ་མྱོས་པའི་གདུང་དབྱངས་ཀྱིས་གསོལ་འདེབས་དང་། བཞུགས་པའི་ཕྱོགས་སུ་ཕྱག་འཚལ་བ་དང་། བསྐོར་བ་བྱེད་པ་དང་། ཐལ་མོ་སྦྱོར་བ་ལ་སོགས་པ་དགའ་མགུའི་རྣམ་འགྱུར་ཅི་ཡང་ཞིག་སྟོན་པར་གྱུར་ཏོ། ། དེ་དུས་ཆིངས་འདོམས་ཀྱི་བཀའ་མཆིད་གྲུབ་མཚམས། འབྲུག་པའི་དབུ་རྗེ་སོ་སོ་རྫོང་དཔོན། ས་སྐྱ་པ་རང་གི་དགོན་པ་སོ་སོའི་བླ་མ་གྲྭ་སློབ་སྦྱིན་བདག་བཅས་པ་དང་། རོང་གི་དམག་མི་ཕལ་ཆེར་དང་བཅས་པའི་འཁྲུག་རྩོད་ཀྱིས་ལུས་སེམས་དུབ་པའི་སྡུག་བསྔལ་ལས་སྐྱབས་པའི་དགའ་སྤྲོ་ཆེན་པོ་དང་བཅས།
ལྕགས་རས་གསེར་འབྲས་སོགས་ཀྱི་འབུལ་ནོད་བསམ་གྱིས་མི་ཁྱབ་པ་བྱུང་ཞིང་། རྗེ་ཉིད་ཀྱིས་ཀྱང་སོ་སོའི་འདོད་དང་བསྟུན་པའི་སློབ་དཔོན་རིན་པོ་ཆེའི་བླ་མའི་རྣལ་འབྱོར། དེའི་དོན་བསྡུས་ཀྱི་ཚིགས་བཅད། དམ་པ་འདི་ཉིད་ཀྱིས་མཛད་པའི་སློབ་དཔོན་རིན་པོ་ཆེ་ལ་གསོལ་འདེབས་བསམ་པ་མྱུར་གྲུབ་བོད་ཁམས་ཀུན་ཏུ་བདེ་བའི་དཔལ་སྟེར་ཞེས་བྱ་བ་ལྗོངས་འདི་ཕལ་ཆེར་དང་། ཁྱད་པར་ཡུལ་ཕྱོགས་དེར་ཤིན་ཏུ་དར་བ་འདུག་པས་བསྒོམ་ལུང་ཞིག་དང་། ཐུགས་རྗེ་ཆེན་པོའི་བསྒོམ་ལུང་སོགས་ཅི་ལ་ཅི་འདོད་ཀྱི་ཆོས་ཀྱི་ཆར་ཆེན་པོ་ཕབས་ཏེ། སློབ་དཔོན་པདྨའི་གསོལ་འདེབས་དང་བཟང་སྤྱོད་མ་ཎི་སོགས་དུང་ཕྱུར་མང་པོའི་དམ་བཅའ་བཞེས་ཞིང་། སོ་སོ་ནས་ཀྱང་བཀའ་སྩལ་དང་དུ་བླང་བའི་གུས་སྤྲོ་ཆེན་པོ་དང་བཅས་ཕུལ། དེ་ལྟར་བདག་ཉིད་ཆེན་པོ་འདིས་འགྲོ་བའི་དོན་དཔག་ཏུ་མེད་པ་མཛད་རྗེས། ཧོར་ལུགས་ཟླ་བ་དྲུག་པའི་དཀར་ཕྱོགས་དགའ་བ་གཉིས་པའི་ཚེས་ལ་སྤ་གྲོ་ནས་གདན་བཏེག་སྟེ་ཕེབས་པའི་ཚེ།
དཔུང་གི་ཁ་ལོ་པ་རྣམས་ཀྱིས་དམག་མི་རྣམས་མཇུག་མ་འགྲིལ་གྱི་བར་དུ་ཆིངས་པ་རྣམས་བཞུགས་དགོས་ཚུལ་དང་། ཁྱད་པར་བདག་ཉིད་ཆེན་པོ་ཉིད་ལ་ངེས་པར་བཞུགས་དགོས་ཚུལ་བྱུང་བ་བཞིན་རྗེ་ཉིད་ཀྱིས་ཀྱང་ཞལ་གྱིས་བཞེས་ཏེ་ཕྱག་བཞེས་སུ་བཏབ་པས་བོད་ཀྱི་དམག་མི་རྣམས་ལྟ་ཅི་སྨོས། རྐང་བཞི་ཕྲ་མོ་ཚུན་ཆད་ལ་ཉེས་ཞོ་མེད་པར་ཕག་རིར་འབྱོར་པས། དམག་མི་དྲག་ཞན་ཐམས་ཅད་འདི་ལྟ་བུ་བདེན་ནམ་བརྫུན་སྙམ་པའི་སླར་ཡང་ཡིད་དགའ་བདེས་ཁྱབ་པར་འགྱུར། དེ་ནས་རིམ་གྱིས་ཕང་ཐང་རྫོང་དང་བཤགས་ནང་གི་བཞུགས་ཡུལ་སྨན་ལྗོངས་ཉམས་དགའ་བ་དེར་ཕེབས། བཀའ་ལས། ད་ལམ་སེམས་ཅན་ལ་ཕན་པ་ཅུང་ཟད་བྱུང་བ་འདི་ཁོ་བོ་ལ་དེ་ལྟ་བུའི་ནུས་པ་གཏན་ནས་མ་མཆིས་ཀྱང་། རྗེ་བཙུན་གོང་མ་ཡེ་ཤེས་ཀྱི་སྤྱན་ལྡན་རྣམ་ཀྱི་ཐུགས་རྗེ་དང་ཆོས་སྐྱོང་གི་མཐུ་རྩལ་ཡིན་པར་སྣང་། ངེད་ཕར་འགྲོ་བའི་ཚེ་ཆོས་སྐྱོང་སྲུང་མ་རྣམས་ཞལ་ལྷོ་རང་ལ་གཟིགས་ནས་འབྱོན། ཚུལ་ལོག་ཙ་ན་འདི་ཕྱོགས་ལ་གཟིགས་ནས་འབྱོན་པའི་རྨི་ལམ་རྒྱུན་ཆགས་སུ་ཡོང་བ་ཞིག་འདུག
སྔ་མོར་ལམ་དུ་བྱུང་བའི་ཁྲོལ་མ་བཞི་པོ་ཅི་ཡིན་ནམ་སྙམ་པ་དེ་སྤ་གྲོ། དགོན། གླིང་གཞི། བུམ་ཐང་བཞི་ལ་ལྟ་བ་འདུག་གསུང་བ་སོགས་དངོས་སུ་ཐོས་ལ། དེ་ནས་ཕག་རིར་ཕེབས། སོག་བོད་ཀྱི་རྒྱལ་པོ་གཉིས་ཀྱི་གཙོས་དྲུང་འཁོར་སྟོབས་ཆེ་བ་རྣམས་ཀྱི་བཀའ་དྲིན་གསོབ་པའི་འབུལ་བ་རྒྱ་ཆེན་པོ་བྱུང་། རྒྱལ་རྩེ་ནས་དབྱིངས་ས་ཕྱག་མཛོད་ཆེན་པོའི་དཀར་སྤྲོ་དམར་སྤྲོ་འབུལ་དཔང་དང་བཅས། ད་ལམ་ས་སྐྱ་ཞབས་དྲུང་ནས་སྐུ་ངལ་དུབ་ལ་མ་ལྟོས་པར་ཐུགས་ཁུར་ཆེ་བཞེས་གནང་བ་ལ་རྟེན། ཆིངས་འདོམས་དོན་འཁྱོལ་བྱུང་བ་འདི་བཞིན་ལྷོ་བོད་གཉིས་ཀ་ལ་བཀའ་དྲིན་ཆེ་བ་བྱུང་འདུག་པས། ད་ལམ་བྲེལ་བའི་སྟབས་མཇལ་ཐུབ་པ་ཞིག་མ་བྱུང་ན།
སླར་དབུས་ཕྱོགས་སུ་མཇལ་མདུན་ཡོད་པ་བཞིན་དེ་ཐོག་ཞིབ་རྒྱས་ཕུལ་ཆོག་པ་དགོས་ཚུལ་གྱི་ཞུ་ཡིག་གནང་། དེ་ནས་རིམ་གྱིས་ཆིབས་ཁ་བསྒྱུར་སྟེ་གམ་པ་ལྷུན་གྲུབ་སྟག་རྩེར་རྫོང་དཔོན་རྣམས་ཀྱིས་ཞབས་ཏོག་ཕུལ་དུ་ཕྱིན་པ་སྒྲུབ་ཤིང་། དེར་ལྷོ་ཁོག་གི་དམག་མི་རྣམས་ལོག་པ་དང་དུས་འཛོམས་པས་དམག་དཔོན་རྣམས་ཞབས་དྲུང་དུ་འབུལ་བ་རྒྱ་ཆེན་པོ་བཅས་མཇལ་དུ་བྱུང་སྐབས། དེ་ཁའི་དམག་དཔོན་ཞིག་ན་རེ། སྔོན་ཆོས་རྒྱལ་འཕགས་པའི་རྒྱའི་མི་འགྱུར་ཆེན་མོ་གཅོད་པར་མཛད་པ་ཕུལ་དུ་ཕྱིན་པའི་རྣམ་ཐར་དུ་སྣང་ཡང་། ད་ལོ་རྗེ་ཉིད་ཀྱི་བཀའ་དྲིན་ལས་ངེད་ལྷོ་རོང་གི་དམག་མི་རྣམས་རང་གནས་སུ་བདེ་བར་ལོག་ཆོག་པ་འདི་དུས་ཀྱི་དབང་གིས་སྔོན་གྱི་དེ་ལས་ཀྱང་ངོ་མཚར་ཞིང་བཀའ་དྲིན་ཆེ་བ་བྱུང་ངོ་། ། ཞེས་ལེགས་སོའི་བསྟོད་སྐུར་འབུལ་བ་ཡང་ཐོས་སོ། ། དེ་ནས་ན་རིང་དགོན་པ་དང་། རིན་ཆེན་གླིང་སོགས་སུ་ཕེབས་ལྷོག་པ་ན་རིང་དང་བཅས་པའི་སྐྱེ་བོ་རྣམས་ཀྱིས་ཞབས་ཏོག་ཕུལ་ཕྱིན་པ་སྒྲུབ་ཅིང་དེར་ཡོད་རྣམས་ལ་ཁྲོམ་དབང་ཞིག་ཀྱང་གནང་སྟེ་སོ་སོའི་བསམ་པ་དང་མཐུན་པའི་ཆོས་ཀྱི་ཆར་ཆེན་པོ་འབེབས་བཞིན་པར་ཕེབས་པའི་ངང་ནས། ཟླ་བ་དེ་ཉིད་ཀྱི་དམར་ཆ་རྒྱལ་བ་གཉིས་པའི་ཉིན་དཔལ་ས་སྐྱ་ནས་ཐུགས་སྲས་འཇམ་པའི་དབྱངས་ངག་དབང་བསོད་ནམས་དབང་ཕྱུག་ཞབས་འབྲིང་ཆབ་འབངས་ཀྱི་རྟ་པའི་ཚོགས་དང་བཅས་ཕེབས་བསུར་ལྷ་ཚོ་ནེ་ཁར་ཕེབས་པས་བཞུགས་གྲལ་གྱི་དགའ་སྟོན་རྒྱ་ཆེན་པོའི་ལྗགས་བཀོད་ཀྱང་མཛད་འདུག་ཅིང་།
རྗེ་ཉིད་དང་མཇལ་མ་ཐག་ཤིན་ཏུ་དགེས་པའི་བཀའ་སྩལ་ཀྱང་མང་པོ་ཞིག་དང་བཅས་ཐུགས་ཡིད་གཅིག་འདྲེས་སུ་གྱུར་ནས་གསོལ་རྩིས་དང་གསོལ་ཇ་བཞི་ཙམ་གྱི་བར་བཞུགས་གྲལ་ཀྱང་དེ་ཁར་གནང་། དེ་ནས་ཆིབས་ཐོག་ཁྱོན་ནས་ཧ་ཅང་མི་རིང་བ་ཞིག་ན་ཆོས་སྐྱོང་འཆམ་མགོན་བྱིན་རླབས་ཅན་རྣམས་ཀྱི་བསུ་བ་དང་། ཆོས་སྡེ་ཆེན་པོའི་ཕེབས་བསུ་སེར་འཕྲེང་གཟབ་མ་བཅས་རང་གི་བསྟི་གནས་དམ་པ་བཞི་ཐོག་བླ་བྲང་དུ་ལེགས་པར་ཕེབས་ཏེ་ལྷ་མི་ཀུན་དགའ་བར་བྱེད་པའི་དགའ་སྟོན་གྱི་རྒྱལ་མཚན་སྤེལ་བར་མཛད་པ་ཡིན་ནོ། ། དེ་ནས་ཆོས་སྡེ་ལྷོ་བྱང་དུ་འབྲས་འཇམ། མང་ཇ་འགྱེད་བཅས་སོགས་ཕེབས་སྟོན་རྒྱ་ཆེ་བར་སྩལ། དེ་གོང་ལྷོ་རོང་དུ་བཞུགས་སྐབས་ཞིག་ཉིད་ཀྱི་མཚན་ལམ་དུ་ལྷ་ཁང་ཆེན་མོའི་ཤར་ལྷོའི་མཚམས་འདི་འཇིག་ལ་ཁད་པ་སོགས་མཚན་ལྟས་ཅུང་མི་ལེགས་པ་འགའ་བྱུང་ནས། མཁན་རིན་པོ་ཆེ་ཉིད་རང་དུ་སྐུ་རིམ་གང་དག་མཛད་དགོས་ལུགས་སོགས་བསླབ་སྟོན་རྒྱ་ཆེར་ཕེབས་འདུག་ཀྱང་། དུས་ཀྱི་ཉི་མ་ནུབ་རིར་ཉེ་བའི་དབང་གི་མཁས་པའི་དབང་པོ་དེ་ཉིད་ཟླ་བ་དེའི་ཉེར་གསུམ་ལ་དག་པའི་ཞིང་དུ་གཤེགས་པ་ན་བདག་ཉིད་ཆེན་པོ་འདིས་ཐུགས་བརྩེ་བ་ཆེན་པོས་ནམ་ཡང་མ་དོར་བའི་མང་ཇ་འགྱེད་བཅས་ཤིན་ཏུ་བཟང་བ་དང་། ཐུགས་དམ་སྐྱབས་འཇུག་བསྔོ་བ་སྨོན་ལམ་སོགས་བཀའ་དྲིན་ཤིན་ཏུ་ཆེ་བ་གནང་། ལོ་དེའི་སྟོན་འཇུག་ལ་རིགས་སྲས་འཇམ་པའི་དབྱངས་ལྕམ་སྲིང་གི་གཙོ་མཛད།
གདན་སའི་བླ་མ་སློབ་དཔོན། རྒྱལ་རྩེ་ཞབས་དྲུང་རིན་པོ་ཆེ་བླ་མའི་དྲུང་ཁུ་དབོན། ངམ་རིང་མཁན་རིན་པོ་ཆེ་ཀླུ་གྲུབ་དར་རྒྱས། ངོར་མཁན་རིན་པོ་ཆེ་བསོད་ནམས་རྒྱ་མཚོ། ཡར་ལུང་བཀྲ་ཤིས་རྩེ་ནས་ཆོས་ཀྱི་རྗེ་བཀའ་འགྱུར་བ་ཆེན་པོ་མགོན་པོ་བསོད་ནམས་མཆོག་ལྡན་ལ་སོགས་པ་ཆོས་ཉན་པ་བརྒྱ་ཕྲག་ཏུ་ལོང་པ་ལ། ཇོ་བོ་ཨ་ཏི་ཤ་ནས་བརྒྱུད་པའི་ཚེ་སྦྱིན་སྒྲོལ་མ་དཀར་མོའི་ཐུན་མོང་དང་ཐུན་མོང་མ་ཡིན་པའི་རྗེས་གནང་སྔོན་དུ་འགྲོ་བའི་སྒོ་ནས། དེའི་ཟུང་འཇུག་གི་ཁྲིད་ཉམས་ཁྲིད་དུ་སྩལ་ཏེ། ལུང་གི་སྐོར་ལ། སྒྲོལ་མའི་ཆོས་སྐོར་བླ་མ་གོང་མའི་ཕྱོགས་གཅིག་ཏུ་བསྒྲིགས་པའི་གླེགས་བམ་གྱི་ལུང་སོགས་དམ་པ་འདི་ཉིད་རང་གིས་མཛད་པའི་འདི་སྐོར་གྱི་ཡིག་ཆ་མང་པོའི་ལུང་དང་བཅས་པ་སྩལ་ཤིང་། དེ་ནས་རྣལ་འབྱོར་དབང་ཕྱུག་བིརྺ་པས་བཀྲལ་བའི་གཤེད་དམར་ལྷ་ལྔའི་བྱིན་རླབས་སྔོན་དུ་འགྲོ་བའི་སྤྲོས་མེད་ཀྱི་ཁྲིད་ཉམས་ཁྲིད་དུ་ཤིན་ཏུ་སྨིན་པར་གནང་བའི་རྒྱབ་ཆོས་སུ།
བིརྺ་པའི་རྒྱ་གཞུང་ཡོངས་རྫོགས། གློ་ལོ་ཙཱ་བའི་སྤྲོས་མེད་སྟོང་མཐུན། རྡོ་རྗེ་འཆང་གི་སྤྲོས་མེད་མཛེས་རྒྱན་སོགས་འདིའི་ཡིག་ཆ་མང་བ། རྗེ་ཀླུ་གྲུབ་རྒྱ་མཚོའི་ཆོས་འབྱུང་སྤྲོས་མེད་བྱིན་རླབས་ཁྲིད་ཡིག རྒྱུན་གྱི་ཉམས་ལེན་སོགས་ཡིག་སྐོར་ཆ་ཚང་བ། རྗེ་མཁྱེན་བརྩེ་བའི་ཁྲིད་ཡིག ས་ལོ་འཇམ་པའི་རྡོ་རྗེ། སྔགས་འཆང་ཆེན་པོ། རྗེ་རང་ཉིད་རྣམས་ཀྱིས་མཛད་པའི་གཤེད་དམར་གྱི་སྒྲུབ་ཐབས་ཁྲིད་ཡིག་བསྐྱེད་རིམ་རྣམ་བཤད་སོགས་འདི་སྐོར་གྱི་ཡིག་ཆ་བསམ་གྱིས་མི་ཁྱབ་པའི་ལུང་རྣམས་ལྷུག་པར་སྩལ་ཏེ། དེ་དུས་རྗེའི་གསུང་ལས།
གཤིན་རྗེ་གཤེད་སྐོར་གྱི་ཆོས་ཚུལ་སྤྱིར་དར་ཚུལ་དང་། བྱེ་བྲག་བོད་དུ་དར་ཚུལ་ཤིན་ཏུ་རྒྱས་པ་ཞིག་གསུང་བྱུང་ནའང་འདིར་ཡི་གེའི་ཚེགས་སྐྱུང་ཕྱིར་མ་སྤྲོས་ཤིང་། རྒྱས་པ་ནི་དམ་པ་འདི་ཉིད་ཀྱིས་མཛད་པའི་གཤིན་རྗེ་གཤེད་ཀྱི་ཆོས་བྱུང་འཇམ་དཔལ་ཆོས་ཀུན་གསལ་བའི་ཉིན་བྱེད་ལས་རྟོགས་པར་བྱའོ། ། དེ་ནས་ཇོ་བོ་བཀའ་གདམས་པ་ནས་བརྒྱུད་པའི་བློ་སྦྱོང་གི་སྐོར་སོགས་ཤིན་ཏུ་རྒྱས་ཤིང་མཐའ་ཆོད་པ་སྐུ་ཚེ་ཧྲིལ་པོ་བློ་སྦྱོང་ཁོ་ན་ལ་སྦྱངས་པ་ལྟ་བུའི་ལེགས་བཤད་ཀྱི་ཚོགས་ཅི་ཡང་ཞིག་སྩོལ་བར་མཛད་དེ། དེ་དུས་ཀྱི་ཆོས་ཉན་པ་ཐམས་ཅད་དད་པ་དང་ངེས་འབྱུང་དང་བྱང་ཆུབ་སེམས་ཀྱི་དགེ་བློ་གོང་འཕེལ་དུ་གྱུར་ཏེ། བཀའ་གདམས་ཆོས་ཀྱི་བང་མཛོད་ལ་དང་འདོད་ཀྱི་དད་པ་ཕྱོགས་མེད་དུ་རྒྱས་ཤིང་། ལེགས་བྱས་ཀྱི་འབྲས་བུ་བགྲང་བ་ལས་འདས་པ་ཞིག་བསྐྲུན་པར་མཛད་པ་ཡིན་ནོ། ། དེར་རྗེས་སྔར་གྱི་ཆོས་ཉན་པ་རྣམས་ཀྱི་སྟེང་དུ་གོང་གི་རྣམ་ཐར་རྩོམ་པ་པོ་ཁྲོ་ཕུ་ནས་མཁས་པའི་དབང་པོ་དུས་འཁོར་ཞབས་གཉིས་པ་དཔལ་རྒྱས་དབང་པོའི་ཞབས་དང་། རས་པ་ཞི་བ་འོད་ཀྱི་སྤྲུལ་སྐུ་བྱང་ཆུབ་གླིང་བླ་མ། ཁ་བ་ལྷས་ཀྱི་བླ་མ་གཞན་ཕན་འོད་ཟེར་བ་སོགས་ལ།
དམ་པ་སངས་རྒྱས་ནས་བརྒྱུད་པའི་ཞི་བྱེད་ཀྱི་ཆོས་སྐོར་ཆ་ཚང་བ་ཞིག་དང་། ཁ་ཆེ་པཎ་ཆེན་ནས་བརྒྱུད་པའི་འཇམ་དབྱངས་དཀར་པོའི་ཆོས་སྐོར་ཡོངས་རྫོགས། ཞལ་བཞི་པའི་རྗེས་གནང་གི་རིགས་མི་འདྲ་བ་དུ་མ། ལྷ་མོ་དུད་གསོལ་མའི་རྗེས་གནང་ཐུན་མོང་དང་ཐུན་མོང་མ་ཡིན་པ། དེའི་མན་ངག་བེའུ་བུམ་ཡོངས་རྫོགས་ཀྱི་ལུང་རྣམས་དང་། རྗེ་གྲོལ་མཆོག་ནས་བརྒྱུད་པའི་ཁྲིད་བརྒྱ། དེ་དང་འབྲེལ་བའི་ཡིག་སྐོར་མཐའ་དག་གི་ལུང་རྣམས་སྩལ་ཞིང་། ཁྲིད་བརྒྱ་གནང་དུས་ཞེན་པ་བཞི་བྲལ་དང་སུམ་པ་ལོ་ཙཱ་བའི་སྙན་བརྒྱུད། སྐྱིད་སྡུག་ལམ་ཁྱེར་རྣམས་ཉམས་ཁྲིད་ཀྱི་ཚུལ་དུ་སྨིན་པར་གནང་ནས། དེར་ཚོགས་ཐམས་ཅད་ཟབ་རྒྱས་ཀྱི་ཆོས་ཚུལ་མཐའ་དག་ལ་བློ་གྲོས་ཀྱི་མིག་བུ་གསལ་བར་མཛད་པ་ཡིན་ནོ། །
དོན་དེ་དག་ལ་འདི་སྐད། འགྲོ་ཀུན་ལེགས་བྱས་དགེ་ལེགས་འོད་སྟོང་ཅན། ། ལས་དབང་ལོག་སྤྱོད་སྒྲ་གཅན་གྱིས་སྒྲིབ་པས། ། ལུས་ཅན་མུན་པར་བཞུགས་ལ་མི་བཟོད་པའི། ། ཤུགས་དྲག་སྙིང་རྗེའི་རྒྱ་མཚོ་གྱེན་དུ་འཕྱུར། ༡ ། དེ་ཚེ་སྙིང་སྟོབས་ཕྲག་པར་འགྲོ་བ་ཡིས། ། ཕན་བདེའི་འཁུར་ཆེན་ལེན་བཟོད་ཁྱོད་ཐུགས་མཁར། ། ལྷག་བསམ་ཟླ་བ་སྟོང་ཕྲག་ཤར་བ་ལས། ། མཛད་བཟང་འོད་དཀར་ཕུང་པོས་ས་ཆེན་བཀངས།
༢ ། གང་གིས་ཐུགས་རྗེ་བདུད་བརྩིའི་སྨན་སྦྱོར་གྱིས། ། ལྷོ་བོད་ཡིད་ཅན་ཉེར་འཚེ་ལས་སྐྱབས་པའི། ། མི་ཕྱེད་དད་པ་ཆེན་པོའི་གསོལ་འདེབས་དང་། ། བསྔགས་བརྗོད་ལྷ་ཡིས་རྔ་ཆེན་སྲིད་རྩེ་བརྒལ། ༣ ། ལྷ་ལྡན་ས་ལ་གནས་པའི་ཚངས་པ་ཆེ། ། དཔུང་ཚོགས་ཡན་ལག་སྣ་བཞི་བསོད་ནམས་ཀྱིས། ། ཆོས་སྲིད་རྣམས་པར་འཕེལ་བའི་མཆོད་སྤྲིན་གྱིས། ། ནམ་མཁའི་ཁྱོན་ཡང་འགོག་པ་ལྟ་བུར་བྱས།
༤ ། དེ་ལྟར་འགྲོ་ཀུན་བདེ་བའི་སར་བཀོད་ནས། ། རང་གི་བསྟི་གནས་བྷོ་ཊའི་རྡོ་རྗེ་གདན། ། གང་དེར་འདུས་པའི་ཚོགས་ལ་ཚེ་སྦྱིན་མའི། ། ཟབ་རྒྱས་ཆོས་ཀྱི་བདུད་རྩི་ཅི་ཡང་སྤེལ། ༥ ། གཞན་ཡང་དཔལ་ལྡན་གཤེན་རྗེ་དམར་པོ་ཡིས། ། ཟབ་ཆོས་སྙིང་པོ་སྤྲོས་པ་མེད་པའི་ཁྲིད། ། བྱིན་རླབས་དང་བཅས་དེ་དང་འབྲེལ་བ་ཡིས། ། ཆོས་ཚུལ་རྒྱ་མཚོས་འགྲོ་བློའི་བུམ་པ་བཀང་།
༦ ། བྱང་སེམས་བདག་པོ་དཔལ་ལྡན་ཨ་ཏི་ཤ། ། བརྒྱུད་པར་བཅས་ལས་འོང་བའི་བཀའ་གདམས་གྱི། ། ཆོས་སྒོ་བརྒྱ་ཕྲག་དུས་གཅིག་ལ་ཕྱེ་སྟེ། ། ཀུན་ཀྱང་རྒྱལ་སྲས་སྤྱོད་པ་གོང་འཕེལ་མཛད། ༧ ། ནག་པོ་སྤྱོད་པ་གཟུགས་གཞན་བཟློག་པའི་གར། ། གྲོལ་མཆོག་ཞབས་ཀྱིས་སྤེལ་བའི་ཁྲིད་བརྒྱ་དང་། ། དུད་གསོལ་ལྷ་མོའི་རྗེས་གནང་རྣམ་པ་གཉིས། ། དེ་ཡི་མན་ངག་བེའུ་བུམ་ལུང་དང་བཅས།
༨ ། གཞན་ཡང་བསྟན་པའི་བདག་པོ་ས་སྐྱ་པའི། བཀའ་སྲུང་ཙ་ཏུརྨུ་ཁའི་ཆོས་སྐོར་འགའ། ། དམ་པ་སངས་རྒྱས་ཐུགས་བཅུད་ཞི་བྱེད་ཀྱི། ། ཆོས་ཚུལ་རྒྱ་མཚོས་དོན་གཉེར་རེ་བ་བཀངས། ༩ ། ཅི་མཛད་བསྟན་དང་འགྲོ་བའི་དྲི་མ་ཀུན། ། བཀྲུ་མཛད་རྒྱལ་བའི་སྲས་ཀྱི་སྤྱོད་ཚུལ་གང་། ། རྫོགས་སངས་རྒྱས་བློས་ས་བོན་མཐུ་རྟས་པའི། ། ཚད་མ་ལེགས་པས་དཔྱོད་ལྡན་སུ་མི་དད།
༡༠ ། དེ་ནས་རྣམ་འཕྱང་ཞེས་པ་ས་ཕོ་ཁྱི་ལོ་རྗེ་ཉིད་དགུང་གི་བགྲང་གཞི་བཅུ་ཕྲག་དྲུག་དང་ཉག་མ་གཉིས་སུ་ཕེབས་པ་ན། བསྟན་པའི་རྩ་བ་ཆོས་སྡེ་ལྷོ་བྱང་འདི་ཉིད་མི་ཉམས་ཤིང་འཕེལ་རྒྱས་ལ་དགོངས་རྒྱལ་ཟླའི་དཀར་ཕྱོགས་དགའ་བ་གསུམ་པའི་ཚེས་ལ་ལུང་རྟོགས་ཀྱིས་བསྡུས་པའི་ཆོས་ཚུལ་རྒྱ་མཚོ་ལྟ་བུ་ལ་གཞན་དྲིང་མི་འཇོག་པ་དགེ་བའི་བཤེས་གཉེན་ཆེན་པོ་བསོད་ནམས་བཀྲ་ཤིས་མཁན་པོའི་འོས་འགབས་སུ་ཤར་སྟེ། གཡག་རོང་རྣམ་གཉིས་ཀྱི་གདན་ས་མཛད་བཞིན་པའི་ངང་ནས་ཐུབ་བསྟན་ལྷ་ཆེན་གྱི་ཆོས་ཀྱི་ཁྲི་ག་ལ་བ་དེར་འདོན་པ་མཛད་དེ། དམ་པ་འདི་ཉིད་གཙོ་བོར་གྱུར་པའི་འདུས་ཚོགས་དང་བཅས་པའི་ཤིས་བརྗོད་མེ་ཏོག་གི་འཕྲིང་བ་ཅི་ཡང་ཞིག་སྤེལ་བར་མཛད་དོ། ། སྨྲས་པ། བསོད་ནམས་ལུང་རྟོགས་ཆ་ཤས་རྫོགས་པའི་ཟླ། ། བཀྲ་ཤིས་འོད་དཀར་བྱེ་བ་འཛག་པ་ཅན། ། གང་གིས་བཀའ་སྩལ་རྡོ་རྗེ་ཤིང་རྟ་ཡིས། ། ཐུབ་བསྟན་ཀུ་མུད་དཀར་པོའི་ཚུལ་དུ་གྲངས། །
དེ་ཚེ་དམ་པའི་མགོན་དང་འདུས་ཚོགས་ཀྱིས། ། ཤིས་བརྗོད་གླུ་དང་མེ་ཏོག་གསིལ་མ་ཕབ། ། བློ་གསལ་པད་མཚོ་འདུས་པའི་ཚོགས་ནང་དུ། ། ཉིན་བྱེད་ཕོ་ཉ་དང་པོ་ཤར་རིར་ཚེས། ། ཉིན་དེའི་ཕྱི་དྲོའི་ཆ་ལ་ཆོས་ཁྲི་ཆེན་པོར་ཕེབས་ཏེ། གདན་ས་ཆེན་པོ་གཙོ་བོར་གྱུར་པའི་སྐྱ་སེར་བགྲང་བ་ལས་འདས་པ་ལ་ཚེ་དཔག་མེད་གྲུབ་རྒྱལ་མའི་དབང་དང་། རི་ཁྲོད་མའི་རྗེས་གནང་ཞིག་ཀྱང་སྩལ། དེ་དུས་དགུན་གྲང་བའི་སྐབས་ཡིན་ཀྱང་དབང་མོ་ཆེ་གནང་བའི་ཉིན་ནས་བཟུང་དཔྱིད་གསོས་ལྟར་ས་གཞི་རི་རླུང་ཐམས་ཅད་དྲོད་ཀྱིས་ཁྱབ་པ་བྱུང་བ་དང་། ལྷག་པར་དེ་སྐབས་གདན་ས་འདིར་ནད་རིགས་ཕྲན་བུ་ཡོད་པ་ཡང་རང་ཞི་ལ་སོང་བས་བྱིན་རླབས་ཀྱི་རྟགས་མཚན་ངོ་མཚར་ཅན་བསྟན་ཏེ་སྐྱེད་དགུ་ཐམས་ཅད་ཕན་བདེའི་དཔལ་ལ་སྤྱོད་པར་མཛད་ཅིང་། དེ་མཚམས་སྔ་སོར་ཕག་རིར་དབྱིངས་ས་ཕྱག་མཛོད་ནས་དབུས་སུ་ཕེབས་གསོལ་སྙན་གསན་དབབ་པ་ལྟར།
རྩེ་ཆེན་གྲོང་སྟོད་པ་དཔོན་གཡོག་བཅས་སྤྱན་འདྲེན་གྱི་མི་སྣ་ཞབས་དྲུང་དུ་འབྱོར་ཏེ། ལྷ་སར་ལོ་གསར་གྱི་ཐོག་ཏུ་ཕེབས་དགོས་ཚུལ་གྱི་སྙན་འབུལ་བྱུང་བ་བཞིན་དམར་ཕྱོགས་དགའ་བ་དང་པོ་ལ་དཔོན་སློབ་རགས་བསྡུས་བརྒྱ་སྐོར་ཞིག་ཆིབས་ཀྱི་ཁ་ལོ་བསྒྱུར་བ་མཛད་དེ། དགོན་པ་རྒྱས། དར་ལུང་གཉེན་གྱི་ཕོ་བྲང་སོགས་བརྒྱུད་དེ་རྐང་བཞིར་ཕེབས་པ་ན། གཞིས་ཁ་ཆེན་པོ་བསམ་འགྲུབ་རྩེ་ནས་ས་དབང་ནོར་བུའི་དྲུང་གི་ཞབས་ཏོག་དང་འབུལ་ནོད་རྒྱ་ཆེན་པོ་སྒྲུབ་ཅིང་། དེ་དུས་རྗེ་འདིས་བཀའ་གནང་ནས་ཆུ་མིག་བླ་བྲང་འདི་ས་སྐྱ་པའི་རྗེ་བཙུན་གོང་མ་དུ་མས་བཞུགས་གནས་ཆོས་ཀྱང་དར་ས་ཞིག་ཡིན་པ་ལ། ད་ལྟ་ཕལ་ཆེར་ཞིག་རལ་དུ་སོང་འདུག་པས་ལྷ་ཁང་འདི་རྣམས་ལ་ཞིག་གསོས་མཛད་ན་སྐུ་བསོད་དང་སེམས་ཅན་གྱི་བདེ་སྐྱིད་ལ་ཕན་ངེས་འབྱུང་བས་དེ་བཞིན་གྱི་ཞལ་བཀོད་གནང་དགོས་ཚུལ་ཕེབས་སོང་བ་ལྟར་སྡེ་པ་ནས་ཀྱང་བཀའ་བཞིན་སྒྲུབ་སྟེ་གནས་དེར་ལྷ་ཁང་མགོན་ཁང་སོགས་ཉམས་གསོས་ཞབས་ཏོག་ཕུལ་དུ་ཕྱིན་པ་མཛད་ནས་གཟུངས་བཞུགས། རབ་གནས་སོགས་ལ་ལས་ཆེན་དཔོན་སློབ་འཇམ་དབྱངས་རྒྱལ་མཚན་རྫོང་ལྟར་གནང་བ་བཞིན་གཟུངས་འབུལ་ཕྱག་ནས་སོགས་ཚུལ་བཞིན་མཛད་པས་འགྲོ་བ་ཀུན་གྱི་བསོད་ནམས་ཀྱི་ཞིང་དུ་གྱུར་པ་འདི་ཡིན་ལ། དེ་ནས་དཔོན་སློབ་རྣམས་ཀྱི་དཔལ་རྣམ་ཀླུ་སྡིང་། ནོར་གླིང་།
འབྲེང་རྩེ་སོགས་རིམ་པར་བརྒྱུད་དེ་རྒྱལ་རྩེར་ཕེབས་ཉེ་བ་ན། དཔལ་འཁོར་ཆོས་སྡེའི་གྲྭ་ཚང་སོ་སོའི་བླ་མ་སློབ་དཔོན་ལས་ཚན་ཐ་དད་དང་བཅས་པའི་ཆིབས་བསུ་གཟབ་རྒྱས་འབྱོར། རྩེ་ཆེན་གྱི་ཐ་མཚམས་སུ་ཆོས་སྡེ་ནས་གཟིམ་གུར་དང་བཞུགས་གདན་གྱི་བཀོད་པ་ཟབ་གཤོམས་མཛད་འདུག་པས་ཆིབས་བཤོལ་དབེན་ཙམ་གནང་སྐབས་རྩེ་ཆེན་གྱི་གྲྭ་ཚང་སོ་སོ་དང་། དེ་ཕྱོགས་ཀྱི་མི་སྡེ་དྲག་ཞན་ཀུན་གྱིས་ཟང་ཟིང་གི་འབུལ་ནོད་བསམ་གྱིས་མི་ཁྱབ་པ་དང་། དཀར་སྤྲོ་སོགས་མཆོད་པའི་བྱེ་བྲག་ཀྱང་རྒྱ་ཆེན་པོར་སྐྱིལ་བས་བདག་ཉིད་ཆེན་པོའི་སྤྱན་ལམ་དུ་འབུལ་བ་མ་ཐོབ་དོགས་པ་ལྟ་བུའི་འབུལ་ཐུབ་པ་ལ་སྤྲོ་བ་དང་བཅས་ཤིན་ཏུ་རྒྱ་ཆེ་བ་བྱུང་ཞིང་། དེ་དག་སོ་སོར་ཡང་རང་རང་གི་བསམ་པ་ལྟར་ཆོས་ཀྱི་འབྲེལ་པ་དང་ལུགས་གཉིས་ཀྱི་བཀའ་མཆིད་གནང་སྐྱེས་བཟང་པོ་སོགས་སྩལ་ཏེ་ཀུན་ཀྱང་དགའ་མགུ་ཡིད་རང་བའི་རྗེ་ཉིད་ལ་མི་ཕྱེད་པའི་དད་པ་བླ་ལྷག་ཏུ་འཕེལ་བར་མཛད་ཅིང་། དེ་ནས་ཆིབས་ཐོག་ཁེལ་བའི་དཔལ་འཁོར་ཆོས་སྡེ་ནས་སེར་འཕྲེང་གི་བཀོད་པ་སོགས་མཆོད་པའི་བྱེ་བྲག་ཀུན་བཟང་རྣམ་འཕྲུལ་ལ་འགྲན་པ་དང་ལྷན་ཅིག་གུར་པ་གྲྭ་ཚང་ཆེན་མོར་ཕེབས། དེ་ཁར་ལྕགས་མལ་ཞིག་གདན་ཆགས་པའི་རིང་ལ། གྲྭ་ཚང་སོ་སོའི་བླ་མ་ལས་ཚན་གྲྭ་མང་སྡེ་དཔོན་མི་སེར་དང་བཅས་པས་ཟང་ཟིང་གི་འབུལ་ནོད་བགྲང་བ་ལས་འདས་པ་དང་། བསྙེན་བཀུར་ཞབས་ཏོག་ཅི་ཡང་ཞིག་སྒྲུབ་ཅིང་།
བདག་ཉིད་ཆེན་པོས་ཀྱང་ཆོས་སྡེ་སྤྱི་དང་གྲྭ་ཚང་སོ་སོར་མང་ཇ་བསྔོ་རྟེན་སྤྱི་འགྱེད་གྱ་ནོམས་པའི་གནང་སྐྱེས་དང་། སོ་སོའི་བསམ་པ་དང་མཐུན་པའི་གསུང་ཆོས་ཀྱི་རིམ་པ་ཡང་མཐའ་ཡས་པ་ཞིག་སྩལ་ཏེ། དེར་འདུས་ཐམས་ཅད་བདག་ཉིད་ཆེན་པོ་ལ་སངས་རྒྱས་དངོས་ཀྱི་འདུ་ཤེས་ཀྱི་དད་གུས་གོང་འཕེལ་དུ་གྱུར་པ་ཡིན་ནོ། ། དེར་བཞུགས་ཐོག་སྣ་དཀར་རྩེ་ནས་མི་དབང་ཆེན་པོའི་ཕེབས་གསོལ་དགོས་ཚུལ་གྱི་སྙན་འབུལ་བྱུང་བ་བཞིན་ཞལ་བཞེས་ཀྱང་མཛད། དེ་ནས་རིམ་གྱིས་འོམ་ཐང་དུ་ཕེབས། དེ་ནུབ་ཁ་བ་ཆེན་པོ་འབབ་ལ་ཉེ་བ་ན། རྗེ་ཉིད་ཀྱིས་གནོད་སྦྱིན་གང་བ་བཟང་པོར་གསུང་གཏོར་རྒྱས་པ་ཞིག་གནང་ཞིང་བཀའ་བསྒོ་མཛད་ནས་མཆོད་གཡོག་པར་སྟེང་དུ་སོང་ལ་རྐང་གླིང་བུས་ཤིག་ཅེས་བཀའ་སྩལ་གནང་བ་བཞིན་གྲུབ་མཚམས། དེ་མ་ཁད་ལྷ་ལམ་གྱི་རང་ཞལ་གསར་དུ་ཚེས་པ་ལྟ་བུ་བྱུང་ལ། དེ་ནས་ཁ་རོ་ལ་བརྒྱུད་ཡར་འབྲོག་སྣ་དཀར་རྩེར་ཕེབས་པའི་ཚེ། སྡེ་བདག་ཆེན་པོ་ནས་ཆིབས་བསུ་རྒྱ་ཆེན་པོ་དང་།
དེ་སྐོར་གྱི་དགོན་པ་སོ་སོའི་སེར་འཕྲེང་དང་བཅས་ཕོ་བྲང་གི་རྩེར་སྤྱན་དྲངས་ཏེ་གནས་དེར་ཞག་གསུམ་གདན་ཆགས་པའི་རིང་ལ་དབང་རྗེས་གནང་ལུང་མན་ངག་སོགས་ཆོས་ཀྱི་ཆར་ཆེན་པོ་ཕབ་སྟེ་དེར་གནས་ཐམས་ཅད་དགའ་མགུ་ཡིད་རང་བ་དང་བཅས་སྡེ་བདག་ཆེན་པོ་ཡང་མི་ཕྱེད་པའི་དད་པ་ཐོབ་སྟེ་རྙེད་བཀུར་ཞབས་ཏོག་འབུལ་ནོད་ལྷའི་དཔལ་འབྱོར་ལ་འགྲན་ནུས་པ་ལྟ་བུས་མཆོད་ཅིང་། རྒྱང་རིང་པོའི་བར་དུ་ཕེབས་སྐྱེལ་མཛད་པ་སོགས་སྲིད་ཞུ་ཅི་ཡང་ཞིག་དང་བཅས། སླར་ཡང་འདི་ཕྱོགས་སུ་ཕེབས་དགོས་པའི་སྙན་འབུལ་གསལ་འདེབས་ཞུས་ཤིང་། དེ་ནས་དཔལ་སྡེ། གམ་པ། འཇིག་སྐྱོབ་སོགས་སུ་ཕེབས་རྙེད་བཀུར་འབུལ་ནོད་རྒྱ་ཆེ་བ་དང་། དེར་གནས་རྣམས་ཀྱང་ཡིད་ཚིམ་པར་མཛད། དེའི་ནང་པར་བར་ཚིགས་སུ་ཆིབས་བཤོལ་གནང་སྐབས། སྐྱིད་ཚལ་ཕྱོགས་ཀྱི་བླ་མ་སློབ་དཔོན་དགོན་པའི་གྲྭ་རིགས་ཡོན་བདག་དང་བཅས་པ་ཐམས་ཅད་འཛོམས་ནས་རྗེ་དཔོན་སློབ་རྣམས་ལ་ཞབས་ཏོག་དང་། ཟང་ཟིང་གི་འབུལ་བ་དཔག་ཏུ་མེད་པ་སྒྲུབ་ཅིང་།
བདག་ཉིད་ཆེན་པོས་ཀྱང་གྲྭ་ཚང་སྤྱི་དང་སྒེར་གྱི་འདོད་ཆོས་གསོལ་བ་བཏབ་པ་སོ་སོའི་བསམ་པ་དང་མཐུན་པ་གནང་ཞིང་། གྲྭ་ཚང་སོ་སོར་ཡང་མང་ཇ་བསྔོ་རྟེན་ཟང་ཟིང་གི་གནང་སྐྱེས་སོགས་ལུགས་གཉིས་ཀྱི་བཀའ་དྲིན་ཆེན་པོ་སྩལ་བས་ཀུན་ཀྱང་གུས་པའི་སོར་བཅུ་སྤྱི་བོར་སྦྱོར་ཞིང་སྙན་གྲགས་ཕྱོགས་ཀུན་ཏུ་གྲགས་པར་གྱུར་ཏོ། ། དེ་ནུབ་གམ་པ་བྱང་ཐང་དུ་ཕེབས་པའི་ཚེ་གོང་དཀར་རྡོ་རྗེ་གདན་གྱི་སློབ་དཔོན་པ་རྣམས་དང་གྲྭ་རིགས་ཀྱི་ཚོགས་དུ་མ་དང་བཅས་ཞབས་དྲུང་དུ་འབྱོར་ཏེ་ཞབས་ཏོག་གྱ་ནོམས་པ་སྒྲུབ་ཅིང་། ཡར་ལམ་དགོན་པར་ཕེབས་དགོས་པའི་གསོལ་བཏབ་ནན་ཆགས་སུ་ཞུས། བདག་ཉིད་ཆེན་པོས་ཀྱང་ཞལ་གྱིས་བཞེས། དེ་ནས་ཆུ་ཤུལ་དང་ལྗངས་སུ་ཕེབས་པའི་ཚེ་སྔར་ཡོང་བ་མེད་པའི་བུད་མེད་ཞིག་ལ་ཁོག་ཞུགས་གློ་བུར་དུ་བྱུང་སྟེ། ང་བསམ་ཡས་ནས་བདག་ཉིད་ཆེན་པོ་ཕེབས་བསུ་ལ་ཡོང་པ་ཡིན་པས་སྐུ་དྲུང་དུ་སྨོན་ལམ་ཞིག་འདེབས་པར་ཐོངས་ཞེས་གཟིམ་ཆུང་འགག་ཏུ་ཡུས་ཆེན་པོའི་ཚུལ་གྱིས་སླེབ་བྱུང་བ་བདག་སོགས་སྐུ་འཁོར་བ་རྣམས་ཀྱིས་མ་བཏང་བའི་ངང་ནས་རྗེ་ཉིད་དུ་དེ་ཁའི་གནས་ཚུལ་ཕུལ་བས། ཅི་ཟེར། བསམ་ཡས་སུ་ངེད་འཕྲལ་དུ་ཡོང་རྩིས་ཡོད་པས་ད་ལམ་ཁམས་དུབ་པས་འཕྲད་མི་ཐུབ་ཕེབས་བྱུང་བ་བཞིན་ཕེབས་སྒོ་བསྒྱུར་བས་གནས་དེར་རང་ཡལ་དུ་སོང་། དེ་དགོང་བཀའ་ལས་ཀྱང་ད་ལམ་གྱི་ཁོག་ཞུགས་དེ་སྔོན་ངེད་དབུས་ལ་ཡོང་སྐབས་ཆོམ་རྐུན་པ་ཞིག་གི་དར་འབོག་ཁ་ཤས་བརྐུས་འདུག་པ་ལ་ཆོས་སྐྱོང་གི་འཁོར་དུ་གཏོགས་པ་ཞིག་གིས་མི་དེ་རང་ལ་ཁོག་ཞུགས་བྱས་ནས།
དར་འབོག་ལག་ཏུ་སྨིན་པ་ཞིག་བྱུང་བ་དེ་དུས་ཀྱི་ཆོས་སྐྱོང་གི་འཁོར་དེ་ཁ་ད་ལམ་ཀྱང་ཡུས་ཀྱི་ཚུལ་གྱིས་ངེད་འཕྲད་དུ་ཡོང་བ་ཡིན་འདྲ་གསུང་ཞིང་། ཐུགས་དམ་གཏོར་མ་འཕར་ཞིག་ཀྱང་བཀའ་དྲིན་སྩལ། སྙེ་ཐང་དུ་ཕེབས་པའི་ཚེ་ཡང་དགོན་པ་སོ་སོའི་གྲྭ་རིགས་ཀྱི་སེར་འཕྲེང་དང་རྙེད་བཀུར་ཞབས་ཏོག་ཤིན་ཏུ་བཟང་བ་སྒྲུབ་ཅིང་། བདག་ཉིད་ཆེན་པོས་ཀྱང་ཆོས་འབྲེལ་མང་འགྱེད་སོགས་སོ་སོའི་བློ་ཁ་རྫོགས་པར་མཛད། ནང་པར་ཤུན་རྫོང་དུ་ཕེབས་པའི་ཚེ་རྒྱལ་དབང་ཐམས་ཅད་མཁྱེན་པ་མཆོད་ཡོན་ནས་དྲུང་འཁོར་སྐྱ་སེར་རགས་བསྡུས་ཀྱིས་ཆིབས་བསུ་གཟབ་མ་དང་བཅས་སྤྱན་རས་ཏེ་ཆོས་འཁོར་ལྷ་སར་ཕེབས། དེ་འཕྲལ་ཞབས་ཏོག་རྙེད་བཀུར་ཕུན་སུམ་ཚོགས་པ་སྒྲུབ་པར་མཛད། དེ་ནས་ཞག་གཉིས་སོང་བའི་གཟའ་ཚེས་བཟང་པོའི་ཉིན་རྒྱལ་དབང་ཐམས་ཅད་མཁྱེན་པ་དང་། དབྱིངས་ས་ཆེན་པོ་བཅས་པར་མཇལ་འཕྲད་གནང་བའི་ཕན་ཚུན་ཐུགས་སྣང་དག་པའི་གསུང་གླེང་གི་རིམ་པ་རྒྱུན་རིང་པོའི་བར་དུ་མཛད་ཅིང་། དཀར་སྤྲོ་སོགས་བཞུགས་གྲལ་གྱི་དགའ་སྟོན་ཀྱང་གཟབ་གཤོམ་དུ་མཛད། དེ་རྗེས་ཞག་འགའ་ནས་སོག་པོའི་རྒྱལ་པོ་རྣམས་ཀྱང་འབུལ་སྣོད་རྒྱ་ཆེ་བ་དང་བཅས་དམ་པ་འདི་ཉིད་དང་མཇལ་ཏེ་ཞབས་ཏོག་དང་རྙེད་བཀུར་ཅི་ཡང་ཞིག་བྱུང་ཞིང་།
དེ་ནས་ཇོ་བོ་རིན་པོ་ཆེ། རང་བྱོན་ལྔ་ལྡན་བཅུ་གཅིག་ཞལ་སོགས་ལྷ་ས་མཐིལ་གྱི་གཙུག་ལག་ཁང་རྣམས་ཀྱི་རྟེན་སོ་སོ་ལ་ཞལ་གསེར་འབུལ་བ་དང་བཅས་སྙན་དར་དཀར་མེ་ཞལ་ཟས་སོགས་མཆོད་པའི་བྱེ་བྲག་ཀུན་ཏུ་བཟང་པོའི་མཆོད་སྤྲིན་ལྟ་བུ་གཤོམས་པར་མཛད་དེ་མཇལ་བར་ཕེབས། རྟེན་སོ་སོའི་དྲུང་དུ་ཡན་ལག་བདུན་པ་སྔོན་དུ་འགྲོ་བའི་ཕྱག་དང་མཆོད་པ་སྨོན་ལམ་རྒྱ་ཆེན་པོ་འདེབས་པར་མཛད་ཅིང་། བཀའ་ལས་ཀྱང་ད་ལམ་ཇོ་བོ་རིན་པོ་ཆེ་མཇལ་སྐབས་ཡིད་སྣང་ཤིན་ཏུ་བདེ་བ་ཞིག་བྱུང་བས་རང་རེ་དཔོན་སློབ་ཀྱི་འདི་ཕྱིའི་དོན་རྣམས་གེགས་མེད་དུ་འགྲུབ་པ་ཞིག་ཡོང་བ་འདུག་གསུངས། དེ་ནས་ཞག་འགའ་སོང་བ་ན། པོ་ཏ་ལའི་གཙུག་ལག་ཁང་གི་རྟེན་རྣམས་དང་། ཁྱད་པར་སྐྱིད་གྲོང་གི་འཕགས་པ་ཝ་ཏི། ཇོ་བོ་ལོ་ཀེ་ཤྭ་ར་སོགས་ལ་སྨོན་ལམ་གང་བཏབ་འགྲུབ་ངེས་པ་ངོ་མཚར་བའི་རྟེན་དེ་དག་གི་དྲུང་དུ་ཡང་ཞལ་གསེར་དང་མཆོད་པའི་བྱེ་བྲག་དཔག་ཏུ་མེད་པ་དང་བཅས་ཡན་ལག་བདུན་པ་ཕྱག་མཆོད་སྔོན་དུ་འགྲོ་བའི་སྒོ་ནས་ཐུགས་བསྐྱེད་སྨོན་ལམ་རྒྱ་ཆེན་པོ་མཛད་ཅིང་། དམ་པ་འདི་ཉིད་ཐུགས་བསྐྱེད་རྨད་དུ་བྱུང་བས་སེམས་ཅན་གྱི་བདེ་སྐྱིད་བསྟན་པ་སྤྱི་བྱེ་བྲག་གི་འཕེལ་རྒྱས་ལ་དགོངས་པའི་བསྔོ་སྨོན་གྱི་ཚིགས་བཅད་བསམ་དོན་ཀུན་འགྲུབ་ཅེས་བྱ་བ་བཀའ་རྩོམ་གནང་སྟེ། ལྷ་སའི་ཇོ་ཤཱཀ་དྲུང་དང་པོ་ཏ་ལའི་རྟེན་རྣམས་ཀྱི་དྲུང་བཅས་པར་དམ་པ་རང་ཉིད་ཀྱི་ཞབས་འབྲིང་པའི་ཚོགས་ཀྱིས་སྨོན་ལམ་འབུམ་ཐེར་ཞིག་དང་།
གཞན་ལ་ཡོན་གནང་ནས་སྨོན་ལམ་གྱི་རྒྱུན་འཛུགས་པར་མཛད་དེ་འབུམ་ཐེར་ལྔ་ཙམ་སྒྲུབ་པར་མཛད། དེ་མཚམས་ནས་རྒྱལ་དབང་ཐམས་ཅད་མཁྱེན་པ་དང་། འདྲེན་པ་དམ་པ་འདི་ཉིད་བཞག་བདུན་གྱི་བར་ལ་ཉིན་རེ་བཞིན་མདོ་སྔགས་རིག་གནས་དང་བཅས་པའི་བཀའ་གནས་མཐའ་དག་ལ་དྲི་བ་དྲིས་ལན་གྱི་ཚུལ་གྱིས་སོ་སོ་ནས་ལེགས་བཤད་ཀྱི་རིམ་པ་རྒྱུན་མ་ཆད་པ་འབེལ་གཏམ་དུ་མཛད་པས་སྔོན་དུས་ཀྱི་མཁན་སློབ་ཟུང་ལྟར། ས་གསུམ་གྱི་འདྲེན་པ་མཆོག་གཉིས་ཀའང་སོ་སོ་ནས་དང་འདོད་ཀྱི་ཐུགས་དད་ལྷག་པར་འཕེལ་ཏེ་ཕན་ཚུན་ཐུགས་ཡིད་གཅིག་འདྲེས་ལྟ་བུར་གྱུར་པ་ཡིན་ལ། དེ་ལྟར་ལྷ་སར་ཞག་བཅོ་ལྔ་ཙམ་ཞུགས་པའི་རིང་ལ། རྩེ་གདོང་ནས་བདག་ཆེན་རིན་པོ་ཆེ་འཇམ་པའི་དབྱངས་བསོད་ནམས་ལྷུན་གྲུབ་པ། དྭགས་ལ་སྒོམ་པོའི་སྤྲུལ་སྐུ་རིན་པོ་ཆེ། ཡོངས་འཛིན་རིན་པོ་ཆེ་སྤྲུལ་པའི་སྐུ། རྡོ་རྗེ་བྲག་ནས་སྤྲུལ་སྐུ་རིན་པོ་ཆེ་སོགས་འབྲུག་ཕྱོགས་དང་རྙིང་མའི་སྤྲུལ་སྐུ་དུ་མ་དང་། ནཱ་ལནྡྲེ་ནས་བཅོ་བརྒྱད་དབོན་པོ།
གྲྭ་ཐང་མཁན་པོ། རྣམ་རྒྱལ་སེར་ཁང་དཔོན་སློབ་སྐྱེད་ཚལ་བླ་མ། ས་སྐྱ་རབ་འབྱམས་པ་སོགས་ཆོས་སྡེ་དུ་མའི་བླ་མ་སློབ་དཔོན་དུ་མ་དང་། སྣ་དཀར་རྩེ་ནས་སྡེ་བདག་སྐུ་གཞོན་པ་སྐུ་མཆེད་སོགས་སྐྱ་སེར་མང་པོ་ཞལ་མཇལ་བ་དང་གསུང་གི་བདུད་རྩི་གསོལ་བར་ཞབས་དྲུང་དུ་ཕེབས། རྗེ་ཉིད་ཀྱིས་ཀྱང་སོ་སོའི་ཐུགས་དང་བསྟུན་པའི་དབང་ལུང་མན་ངག་རྗེས་གནང་སོགས་གང་ལ་གང་དགོས་ཐོགས་མེད་དུ་སྩལ་བས་སོ་སོ་ནས་མི་ཕྱེད་པའི་དད་པ་ཐོབ་ཏེ་འབུལ་ནོད་ཀྱང་བློས་མི་འཁྱུད་པ་ཕུལ། དེ་སྐབས་ལྷ་ས་སྨོན་ལམ་ཆེན་མོ་དང་སྟབས་འགྲིག་པ་ནས་ཚོགས་ཆེན་མོར་མང་ཇ་འགྱེད་བཅས་རྣམ་གཞག་ཆེ་ཆུང་སོགས་ཤིན་ཏུ་བཟང་བ་དང་། གཞན་ཡང་དབུས་ཕྱོགས་ཀྱི་དགོན་ཆེ་ཕྲ་ཡོད་དོ་ཅོག་ལ་མང་ཇ་འགྱེད་བཅས་རྒྱ་དཔངས་ཆེ་བ་སོ་སོར་སྩལ། དེ་ནས་ནཱ་ལེནྡྲའི་བླ་མ་གྲྭ་རིགས་སྦྱིན་བདག་དང་བཅས་པའི་སྤྱན་འདྲེན་གྱི་ཕོ་ཉ་ཡང་ཡང་བྱུང་བ་དང་། བདག་ཉིད་ཆེན་པོ་ཡང་རོང་སྟོན་ཐམས་ཅད་མཁྱེན་པ་དེ་བསྟན་པ་སྤྱི་སྒེར་ལ་བཀའ་དྲིན་ཆེ་བ་ནས་སྐུ་གདུང་མཇལ་བ་དང་། སྨོན་ལམ་ལེགས་པར་ཕེབས་བཞེད་ཀྱི་ཐུགས་མདུན་རྒྱུན་ཆགས་སུ་ཡོད་པར་བརྟེན།
དེ་ཕྱོགས་སུ་ཕེབས་པའི་ཞལ་ལེན་ཙམ་གནང་ཀྱང་། དཔལ་བསམ་ཡས་ལྷུན་གྱིས་གྲུབ་པའི་གཙུག་ལག་ཁང་ནས་ཆོས་སྐྱོང་ཆེན་པོས་ད་ལམ་ཕན་ཡུལ་ཕྱོགས་ལ་ཕེབས་པར་སྐུ་དོག་འཕྲན་བུ་ཡོད་པས། འདི་ཕྱོགས་སུ་འཕྲལ་དུ་ཕེབས་དགོས་ཚུལ་གྱི་སྙན་འབུལ་བྱུང་བར་བརྟེན། མཆོད་ཡོན་དུ་ཡང་དེ་བཞིན་གྱི་བཀའ་སྩལ་གནང་བའི་དེའི་ནང་པར་རྒྱལ་དབང་ཐམས་ཅད་མཁྱེན་པ། ཕྱག་མཛོད་དང་བཅས་པས་ཟང་ཟིང་གི་འབུལ་ནོད་རྣམ་ཐོས་བུའི་འབྱོར་པ་ལ་འགྲན་པ་ལྟ་བུའི་མཆོད་སྤྲིན་དང་། ཕེབས་ལམ་སོགས་སུ་རྫོང་མགོ་སོ་སོ་ནས་མཁོ་དགུའི་ཡོ་བྱད་གྱ་ནོམས་པ་དང་། སླར་ཆོས་གཞིས་འབུར་དོད་ཞིག་ཀྱང་འབུལ་བའི་བཀའ་བཞེས་དང་བཅས་འབུལ་བ་རྒྱ་ཆེན་པོ་མཛད། དེ་ནས་བསམ་ཡས་སུ་ཆིབས་ཀྱི་ཁ་ལོ་ཕྱོགས་ཏེ་མཆོད་ཡོན་ནས་དྲུང་འཁོར་རགས་དུས་སྐྱ་སེར་གྱི་གྲུ་ཁ་བར་ཕེབས་སྐྱེལ་ཞུས། དེར་གནང་སྐྱེས་རྒྱ་ཆེན་པོ་དང་ལུགས་གཉིས་ཀྱི་བཀའ་མཆིད་འཕྲལ་དང་ཡུན་དུ་ཕན་པ་སྩལ་བས་ཁོང་རྣམས་གུས་སྤྲོས་མྱོས་ཏེ་རྗེ་ཉིད་ཀྱི་ཞལ་དཀྱིལ་ལས་གཞན་དུ་ལྟ་བར་མ་མཆིས་སོ། ། དོན་དེ་དག་ལ་འདི་སྐད།
ཟུར་ཕུད་ལྔ་པའི་མ་དྲོས་ཆུ་གཏེར་ལས། ། ཉེ་བར་འོང་བའི་འཁོན་རིགས་འཇམ་པའི་དབྱངས། ། བྱང་ཕྱོགས་གངས་རིའི་མགོན་པོ་ས་སྐྱ་པ། ། འཇིག་རྟེན་མིག་གཅིག་རིགས་བརྒྱའི་ཅོད་པན་མཆོག ༡ ། སྟོབས་ཀྱི་འཁོར་ལོས་སྒྱུར་བ་མི་ཡིས་ལྷ། ། བསོད་ནམས་མཚན་ཅན་ས་ཡི་ཚངས་པ་ཆེས། ། གསུང་འཕྲིན་གསེར་གྱི་རྔ་སྒྲས་བསྐུལ་བ་ལས། ། དབུས་འགྱུར་སྐྱེ་དགུའི་བསོད་ནམས་མགྲོན་དུ་ཆས། ༢ །
དེ་ཚེ་ལྗོངས་དེར་གནས་པའི་ལྷ་མི་ཀུན། ། རང་ཅག་དཀར་པའི་ལེགས་ལམ་མཐུ་ཆེ་ཞིང་། ། རིང་ནས་སྨིན་པའི་དུས་ལས་མ་ཡོལ་བར། ། རང་རང་རེ་བ་སྐད་གཅིག་ལ་རྫོགས་པས། ༣ ། བསམ་འཕེལ་དབང་གི་རྒྱལ་པོ་ཐོབ་བོ་ཞེས། ། མགྲིན་པ་གཅིག་པས་ངག་གིས་ཤིས་བརྗོད་ཅིང་། ། མཆོད་སྤྲིན་རྒྱ་མཚོར་འཁྱིལ་དང་ལྷན་ཅིག་པར། ། འབུམ་ཕྲག་རྟ་པའི་དཔུང་གིས་རིང་ནས་བསུས། ༤ །
དེ་དང་ལྷན་ཅིག་རྒྱལ་དབང་སྲས་བཅས་ཀྱིས། ། ནོར་བུའི་བང་མཛོད་འབུམ་གྱི་སྒོ་ཕྱེ་ནས། ། ཉི་ཟེར་རྡུལ་དང་མཉམ་པའི་མཆོད་སྤྲིན་དང་། ། མཚན་གྱི་རྣམ་གྲངས་མང་པོའི་ཤིས་བརྗོད་ཕུལ། ༥ ། སྲིད་པ་གསུམ་ན་འདྲེན་པར་རློམས་ཀུན་གྱིས། ། དོ་ཟླ་མེད་པའི་འབྱུང་གནས་སུ་གཟིགས་ནས། ། རྒྱལ་པོའི་འབྱོར་པ་ཆེན་པོས་མངོན་མཆོད་པ། ། ལེགས་པར་སྲེད་མེད་ཀྱིས་ཀྱང་ཅིས་མི་རྟོགས། ༦ །
སྤྲུལ་པའི་ལྷ་མིས་བཞེངས་པའི་ཇོ་བོ་གཉིས། ། རང་བྱུང་ལྔ་ལྡན་བཅུ་གཅིག་ཞལ་སོགས་ལ། ། ཕྱག་འཚལ་མཆོད་པ་ཞབས་སྐོར་གསལ་སྦྱངས་ཀྱིས། ། སྣོད་བཅུད་ཀུན་ལ་ཕན་བདེའི་ཆོ་ག་བརྩམས། ༧ ། གང་ཁྱོད་རྒྱལ་བའི་སྲས་ཀྱི་སྤྱོད་པ་ཡིས། ། འགྲོ་མང་སྐྱབས་ཀྱི་མཆོག་ཏུ་གྱུར་ཅིག་པའི། ། འཁོར་བ་དོང་ནས་དཀྲུག་པའི་ཐབས་མཁས་ཀྱི། ། སྨོན་ལམ་མཁའ་མཉམ་འགྲོ་བའི་དོན་དུ་བཏབ། ༨ །
མཐོན་པོའི་རིགས་ལས་བྱུང་བའི་སྤྲུལ་པའི་སྐུ། ། སྒྲུབ་རྒྱུན་བསྟན་པའི་ཞལ་འཛིན་མངོན་མཐོ་བ། ། སྒམ་པོ་པ་སོགས་སྣ་ཆེན་འཛིན་པས་ཀྱང་། ། དབང་ལུང་མན་ངག་མང་པོའི་བཀའ་དྲིན་ཞུས། ༩ ། དེ་ཚེ་བདུད་རྩིའི་འོད་ཅན་དང་། ། ཁྱོད་ཀྱི་གྲགས་པ་མཉམ་དུ་དཀར། ། རྒྱལ་བསྟན་འདབ་བརྒྱའི་དགའ་ཚལ་དང་། ། བདེ་སྐྱེད་ཀུནྡ་ལྷན་ཅིག་དར། ༡༠ །
ཁ་བའི་ལྗོངས་ཀྱི་མཁས་བཙུན་བཟང་ཀུན་གྱིས། ། ཁྱོད་ཞབས་སྤྱི་བོར་མཆོད་ལ་ངོ་མཚར་ཅི། ། ཞབས་སེན་ཉིན་བྱེད་འབར་བས་མ་འཚིག་པའི། ། ཆེ་དགུའི་གཙུག་གི་རལ་པ་དེ་ཡ་མཚན། ༡༡ ། དེ་ནུབ་གུང་ཐང་དུ་ཕེབས་པའི་ཚེ་དེ་ཕྱོགས་ཀྱི་དགོན་པའི་གྲྭ་རིགས་མི་སེར་དང་བཅས་པའི་ཞབས་ཏོག་འབུལ་ནོད་ཀྱང་རྒྱས་པ་ཞུས་ཤིང་། བདག་ཉིད་ཆེན་པོས་ཀྱང་སོ་སོའི་བསམ་པ་དང་མཐུན་པའི་གསུང་ཆོས་ཀྱི་རིམ་པ་དུ་མ་སྩལ་ཏེ་སོ་སོར་ཡིད་ཚིམ་པར་མཛད། དེ་ནས་གཞིས་ཁ་བདེ་ཆེན་གྱི་ཀླུ་སྡིང་དུ་སྐྱིད་གཤོད་ཞབས་དྲུང་གི་གདན་དྲངས་ཏེ་གཞིས་ལེན་རྒྱས་པའི་རྙེད་བཀུར་དང་ཟང་ཟིང་གི་འབུལ་བ་དཔག་མེད་ཕུལ། དེ་ནུབ་ཕོ་རོག་ཐང་དུ་བཞུགས་པའི་ནང་པར་གསེར་ལ་བརྒྱུད་དེ་ཟུར་མཁར་དུ་ཕེབས་པའི་ཚེ། བསམ་ཡས་ནས་མཁན་ཚངས་རབ་འབྱམས་པ་ཐར་པ་རྒྱལ་མཚན་སོགས་ལྕོག་པ་དཔོན་གཡོག་རྣམས་དང་ཆོས་སྐྱོང་ཆེན་པོའི་སྐུ་རྟེན་པ་བཅས་ཕེབས་བསུར་འབྱོར་ཞིང་།
དེའི་ནང་པར་བསམ་ཡས་སུ་ཕེབས་པའི་བར་ལམ་དུ་རབ་བྱུང་གྲྭ་ཚང་གི་མཁན་པོ་ངག་དབང་ལྷུན་གྲུབ་པ་ལས་ཚན་སོ་སོ་བཅས་པ་དང་། སྐྱིད་གཤོད་ཞབས་དྲུང་ནས་ཕེབས་བསུའི་བཀོད་པ་རྒྱ་ཆེན་པོ་དང་བཅས་སྤྱན་དྲངས། དེ་དུས་ཆོས་སྐྱོང་ཆེན་པོ་བདག་ཉིད་ཆེན་པོའི་ཞལ་དཀྱིལ་མཇལ་བར་ཐུགས་རིང་པས་འཕྲལ་དུ་ཕེབས་པ་ཞིག་ཡོང་ངེས་ཞེས་ཀུན་གླེང་ཡང་། རྗེ་ཉིད་ཀྱི་གསུང་ལས། ངེད་ན་སོ་མཐོ་བ་དང་ལུས་གཤེད་ཆུང་བས་བསམ་ཡས་སུ་སླེབས་པའི་ཉིན་ཆོས་སྐྱོང་ཕེབས་ན་ལྕོག་སོགས་སུ་འགྲོ་དགོས་པའི་ལུས་སེམས་དུབ་པ་ཞིག་ཡོང་འདུག་པ་ནས། དེ་ཉིན་མ་འབྱོན་ཅིག་སྙམ་པ་བྱས་པས་སྐུ་ཕེབས་མི་ཡོང་ཐག་ཆོད་གསུང་བ་ལྟར། དཔོན་སློབ་ཆིབས་རགས་རྣམས་རྡོ་མཆོད་ཐང་ཀའི་ཐད་དུ་ཕེབས་པ་ན་སྐུ་རྟེན་པར་རྟ་ཐོག་ཏུ་ཆོས་སྐྱོང་ཕེབས་ལ་ཁད་པ་ཞིག་ལ་ཡལ་སོང་བས། རྗེ་ཉིད་ཀྱི་བཀའ་ལས། ཆོས་སྐྱོང་ཆེན་པོས་ཅུང་ཟད་ཀྱང་མི་འདའ་བར་དེར་ཡོད་ཀུན་ཡིད་ཆེས་ཏེ་སྤྲོ་བ་ལྷག་པར་འཕེལ་བར་འགྱུར་ཅིང་། དེ་ནས་རབ་བྱུང་བ་རྣམས་ཀྱི་སེར་འཕྲེང་དང་།
རྔ་བོ་ཆེ་དང་། འཆམ་མགོན་རྣམས་ཀྱི་བསུ་བ་དང་། ཆོས་སྐྱོང་ཆེན་པོའི་ལྗགས་བཀོད་གནང་བའི་འབག་དང་ཆས་གོས་མི་འདྲ་བ་དུ་མ་གྱོན་པའི་གཟིགས་མོ་ཆོད་པའི་བྱེ་བྲག་མང་པོ་དང་། བསམ་ཡས་སྡེ་ཤར་ནུབ་ཀྱི་མི་རྣམས་ཀྱི་དབུ་རྒྱན་དང་རུས་རྒྱན་སོགས་དཔའ་བོའི་ཆས་སྤྲད་པ་དང་། འབག་གྱོན་ཤིང་རོལ་སྟབས་དང་བཅས་འཆམས་པའི་བཀོད་པ་སོགས་བསུ་བའི་བྱེ་བྲག་མི་འདྲ་བ་དཔག་ཏུ་མེད་པ་ཞིག་གིས་རྗེ་དཔོན་སློབ་རྣམས་ཕོ་བྲང་གོང་དུ་སྤྱན་དྲངས། བདག་ཉིད་ཆེན་པོས་ཀྱང་ལྷ་སྡེ་མི་སྡེ་བཅས་སུ་ཟང་ཟིང་གི་གནང་སྐྱེས་གྱ་ནོམས་པ་སྩལ། ནངས་པར་ཆོས་སྐྱོང་ཆེན་པོའི་བཞུགས་གནས་སྡེ་བརྒྱད་རྦ་ཀློང་འཁྲུག་པའི་གནས་དཔེ་ཧར་ལྷའི་ཕོ་བྲང་གི་ཡང་རྩེར་རྗེ་དཔོན་སློབ་རྣམས་ཀྱིས་བསང་མཆོད་རྒྱས་པར་མཛད་དེ་ལྷ་མི་མཇལ་ཕྲད་མཛད་པར་ཉེ་བ་ན། སྨོད་ནས་སོགས་ལ་མ་ལྟོས་པར་ཆོས་སྐྱོང་རང་བབས་སུ་བྱོན་ནས། རེ་ཤིག་བདག་ཉིད་ཆེན་པོ་དཔོན་སློབ་རྣམས་ལྕོག་གི་ཕྱིར་ཕེབས་ཏེ། ཆོས་སྐྱོང་གིས་གསོལ་གོ་མཆོད་གྲུབ་བསྟུན་རྟེན་འབྲེལ་ལེགས་ཆ་དང་བཅས་མཁན་ཚངས་རབ་འབྱམས་པ་རྗེ་ཉིད་སྤྱན་འདྲེན་དུ་བྱུང་བས།
དཔོན་སློབ་རྣམས་ལྕོག་གི་འཁྱམས་རྭ་འོག་མའི་སྒོ་ནང་དུ་ཕེབས་མཚམས། དེ་གོང་ནས་ས་སྐྱ་པའི་ཞལ་ངོ་བགྲེས་གཞོན་སོགས་ཡུལ་གཉན་སུ་ཕེབས་ཀྱང་ཆོས་སྐྱོང་ཆེན་པོ་རྡོ་སྐས་ཀྱི་མགོ་ལས་ཕྱིར་མི་འབྱོན་པ་ཞིག་ཡིན་འདུག་ནའང་། དེ་སྐབས་སེན་རྣམས་ལ་མཆོང་ཞིང་ལྡིང་བའི་རྒྱུག་སྲལ་དང་བཅས་འཁྱམས་རྭ་འོག་མའི་ཕྱི་སྒོ་ལ་ཉེ་བའི་བར་དུ་ཕེབས་བསུ་མཛད་དེ། ལྷ་མི་མཇལ་འཕྲལ་ཆོས་སྐྱོང་ཆེན་པོས་དབུ་རྨོག་ཕུད་དེ་གུས་པའི་རྣམ་འགྱུར་དུ་མ་དང་དང་བཅས་སྤྱན་དྲངས་ཏེ་རྗེ་དཔོན་སློབ་རྣམས་རྡོ་སྐས་ཀྱི་རྩེར་ཕེབས་པ་དང་ཆོས་སྐྱོང་ཆེན་པོས་ས་སྐྱ་པཎྜི་ཏའི་བསྟན་པ་དར་བའི་ཕྱིར་དུ་ལྷ་རྒྱལ་ཐང་གསུམ་བོད་ཞེས་གསུངས་པ་ལྟར། དེར་ཚོགས་ཀྱི་ཁྲོམ་དམར་སྨུག་ཏུ་འཁྱིལ་བ་རྣམས་ཀྱིས་འབྲུག་སྟོང་དུས་གཅིག་ལ་ལྡིར་བ་ལྟ་བུའི་ལྷ་རྒྱལ་ཐང་གསུམ་བོས་མཚམས། རྗེ་ཉིད་དང་ཆོས་སྐྱོང་གཉིས་ཁྲིའུ་ཆུང་སོ་སོར་བཞུགས་ཤིང་། སྐུ་འཁོར་གྱི་ཚོགས་རྣམས་ཞབས་འབྲིང་དུ་འཁོད་འཕྲལ་དེ་ཀ་ལ། འཕྲིན་ལས་ཀྱི་མགོན་པོ་དམར་པོ་ཉིད་ཤིན་ཏུ་དགེས་པའི་མདངས་དང་ལྡན་ཞིང་སྐུ་འཁྲི་ལི་ལི་འདར་བའི་སྒོ་ནས་གུས་འདུད་ཀྱི་ཉམས་འགྱུར་དུ་མ་དང་བཅས། ལྷ་མི་གཉིས་དྲི་བ་དྲིས་ལན་གྱི་ཚུལ་དུ་གསུངས་གླེང་མང་དུ་མཛད། དེ་དུས་ཆོས་སྐྱོང་བའི་གསུངས་ལས།
དགེ་བཤེས་སྔོན་སློབ་དཔོན་པདྨའི་ཕྱག་ནས་ཕོག་པའི་གདུག་འདྲེའི་སྡིག་ཁྲབ་ཤ་གོས་དང་བཅས་པ་འདི་ལ། ཁྱེད་ས་སྐྱ་དགེ་བཤེས་རྣམས་ཀྱིས་ཞིག་གསོས་མཛད་པ་ལས་གཞན་སུས་ཀྱང་བྱར་མི་རུང་བས། སྔོན་སྔགས་འཆང་ཆེན་པོ་ཡབ་སྲས་རྣམས་ཀྱིས་ཉམས་གསོ་མཛད་པ་ལྟར། ད་ལམ་ཀྱང་དགེ་བཤེས་ཀྱིས་ཕྱག་ལེན་ལ་ཐེབས་པ་མཛད་དགོས་ཤིང་། བཟོ་བོ་སོགས་དགེ་བཤེས་རང་གི་བློས་བཅད་པ་བྱས་པས་ཆོག དེ་ནམ་གྲུབ་བར་དགེ་བཤེས་རང་ཡང་བཟོ་བོ་རྣམས་དང་ལྷན་ཅིག་འབྲལ་མེད་དུ་ཕེབས་དགོས་སོ། ། ཞེས་གསུངས་པ་ལྟར་ཞལ་གྱིས་བཞེས་ཏེ་དེའི་ནངས་པར་རང་ནས་ཕྱག་བཞེས་སུ་མཛད་པའི་བདག་ཉིད་ཆེན་པོས་གསུང་བརྟག་མཛད་པའི་འོས་བབས་ཀྱི་བཟོ་བོ་རྣམས་དང་བཅས་གསོལ་ཁྲབ། ཁྲབ་གདན། དབུ་རྨོག་དང་བཅས་པའི་ཉམས་གསོ་ལ་སྩལ་ཐོན་མཛད་པས་ཕལ་ཆེར་གྲུབ་ཀྱང་། ཚེས་གསུམ་སྐུ་ཕེབས་དང་ཐུག་ཆེས་པས་མ་ཚར་དོགས་སྐུ་བརྟེན་པ་དང་།
རྒྱུན་པར་གསོལ་ཁྲབ་འབུལ་བའི་ལྕོག་གི་གྲྭ་པ་དེ་གཉིས་ཀྱིས་རྗེ་ཉིད་ཀྱི་བཀའ་མ་བྱུང་ཡང་བཟོ་བོ་རྣམས་ཀྱི་ལས་གྲོགས་བྱས་པ་ལ་ཆོས་སྐྱོང་གི་ཁུ་ལྡོག་གི་རྣམ་པས། ཁོང་གཉིས་ལ་དེ་མ་ཐག་ལུས་ལ་ཤུ་འབུར་མི་ཟད་པ་དུ་མས་བཏབ་སྟེ་སོ་སོ་ནས་འཇིགས་ཤིང་ཧ་ལས་པར་གྱུར་ནས། བདག་ཉིད་ཆེན་པོར་ལྗགས་སྔགས་ཞུས་ཏེ་བྱུགས་པས་གཞི་མེད་དུ་དེངས་པའི་བྱིན་རླབས་མངོན་གྱུར་ཅན་བྱུང་ཞིང་། དེ་དུས་ཆོས་སྐྱོང་ཆེན་པོའི་གསུང་གི་གདུག་འདྲེའི་དཔེ་དཀར་གྱི་དངོས་སྤྱད་རྣམས་ལ་གཞན་གྱིས་འཇུག་ཆ་མེད་པས་དགེ་བཤེས་ཀྱི་དེབ་ཏུ་ཁྱོན་པའི་ཕྱག་དམ་འབྱར་བ་ཞིག་མཛད་དགོས་པའི་ཞུ་གསོལ་ཕུལ། རྗེ་བཙུན་དམ་པའི་བཀའ་བཞིན་ཉིད་ཀྱི་འཕྲིན་ལས་པ་ཆེན་པོ་ཕྱག་མཛོད་བསོད་ནམས་རབ་བརྟན་པས་ཞལ་བཀོད་ཀྱི་རྒྱས་བཏབ་ཅིང་། ལུགས་གཉིས་ལ་སྤྱན་ཡང་བ་མི་དབང་རྣམ་རྒྱལ་རྡོ་རྗེས་ཕྱག་བྲིས་འཁུར་བཞེས་ནས་ཞག་གཉིས་ཀྱི་ཁོང་དུ་དེབ་བྲིས་སུ་བཏབ་སྟེ་བདག་ཉིད་ཆེན་པོའི་ཕྱག་དམ་འབྱར་བ་མཁན་ཚང་རབ་འབྱམས་པའི་ལག་ཏུ་འཇོག་པ་མཛད་ཅིང་། དེ་ནས་ཚེས་གསུམ་གི་ཉིན་སྐུ་ཕེབས་གཟབ་མ་དང་བཅས་གསོལ་ཁྲབ། ཁྲབ་གདན། དབུ་རྨོག་དང་བཅས་པ་ཉམས་གསོ་མཛད་པ་དེ་ཐོག་མར་བཞེས་པ་དང་བསྟུན། བདག་ཉིད་ཆེན་པོས་འཕྲིན་ལས་ཀྱི་མགོན་པོ་དམར་པོ་དེ་ཉིད་ལ།
བཀྲགས་ཁོ་ན་ལ་གྲུབ་པའི་ཁྱད་གོས་ཀྱི་ཁྲབ་གདན་དེ་ཁའི་ཐོག་དྲངས། ཁྲབ་རྨོག་གྲི་གསུམ། ཇ་གོས་དར། སྟག་ལྤགས་གྲ་སྡེར་མ་ཉམས་པ་ལྷ་རྟ་བཟང་བ་སོགས་སྤྱན་གཟིགས་འབུལ་ནོད་རྒྱ་དཔངས་ཆེན་པོ་སྩལ་ཞིང་། ཆོས་སྐྱོང་ཆེན་པོའི་དགོངས་བཞེད་ལྟར་དུ་འགྲུབ་པས་ཤིན་ཏུ་དགྱེས་ཏེ་ཁྲོམ་ཆེན་པོར་ངོམ་པ་ལྟར་མཛད་དེ། དེ་ནས་ལྕོག་གི་སྦུག་ཏུ་ལྷ་མི་གཉིས་བསྟན་པ་བསྟན་འཛིན་དང་བཅས་སྲུང་ཞིང་སྤེལ་བའི་བཀའ་བགྲོས་ཀྱང་ཡུན་རིང་དུ་མཛད་ལ། དེ་དུས་ཆོས་སྐྱོང་རང་གི་དགོངས་པ་ལ་རྗེ་ཉིད་བསམ་ཡས་སུ་བཞུགས་རིང་ལ་ཡང་ཡང་དུ་ལྷ་མི་མཇལ་བ་ཞིག་དགོངས་པར་འདུག་ཀྱང་། རྗེ་ཉིད་སྐུ་ཁམས་ངན་པས་སྐབས་སྐབས་སུ་མཇལ་མཆོག་པའི་བསེད་བཀྲོལ་གནང་བས་ཆོས་སྐྱོང་གིས་ཀྱང་ཞལ་གྱིས་བཞེས་ཤིང་། དེ་དུས་སྟག་རྩེ་ནས་སྐྱིད་གཤོད་ཞབས་དྲུང་བསམ་ཡས་སུ་ཕེབས་པ་རྗེ་ཉིད་དང་མཇལ་བའི་ཚེ་ཞལ་དཀྱིལ་གཟིགས་མ་ཐག་དད་པ་ལྷག་པར་གཡོས་ཏེ། སླར་སྐུ་གསུང་ཐུགས་ཀྱི་མཛད་འཕྲིན་གཟིགས་པས་མི་ཕྱེད་པའི་དད་པ་སྐྱེས་ནས་བཀའ་ཆོས་ཀྱི་རིམ་པ་ཡང་མང་དུ་ཞུས་ཤིང་།
རྙེད་བཀུར་གྱི་ཞབས་ཏོག་ཀྱང་རྒྱ་དཔངས་ཆེན་པོ་རྒྱུན་དུ་སྒྲུབ་པ་དང་། ལྷག་པར་བདག་ཉིད་ཆེན་པོ་ས་སྐྱར་བཞུགས་དུས་གཤིན་འདྲེ་གདུག་པ་ཅན་འགའ་ཞིག་ལ་ལམ་སྟོན་བསྐྱར་ནས་མཛད་པས། གནས་ངན་ནས་འཕོས་པའི་རྟགས་མཚན་གསལ་པོར་བྱུང་བའི་སྙན་གྲགས་ལ་བརྟེན། བདག་ཉིད་ཆེན་པོར་ནང་སྦྱར་གྱི་བསླབ་སྟོན་ཞུས་ཏེ། ཞོ་ཁ་བླ་མའི་ཐོག་དྲངས་དེ་དུས་བསམས་ཡས་ན་གཤིན་འདྲེ་གདུག་པ་ཅན་སུམ་ཅུ་རྩ་གྲངས་ཞིག་ཡོད་པ་ཐམས་ཅད་དུས་གཅིག་ལ་ལམ་སྟོན་མཛད་དགོས་པའི་གསོལ་བ་བཏབ་པ་ལ་རྗེ་ཉིད་ཀྱི་ཆོས་སྐྱོང་སྐུ་ཕེབས་བྱུང་བ་ཞིག་ལ་དེ་བཞིན་གྱི་གྲོགས་ལྡན་མཛད་དགོས་པའི་བཀའ་སྩལ་གནང་བ་ན། གདོང་འདྲེ་ལ་ཡང་ལས་འཆོལ་བ་ལ་ཁོ་མོ་ཡོད་ཀྱང་ད་ལམ་དགེ་བཤེས་ཀྱི་ངོ་ལ་བཏང་བས་ཆོག་གསུངས་པ་བཞིན། ནངས་པར་ལམ་སྟོན་གནང་རྒྱུའི་དོ་ནུབ་འབྱུང་པོ་དེ་ཞབས་དྲུང་དུ་ཐལ་གྱི་བྱུང་ནས་གུས་འདུད་ཀྱི་རྣམ་འགྱུར་ཅི་ཡང་ཞིག་བྱས་འདུག་པ་དེའི་ཚུལ་ནངས་པར་བཀའ་ལས་དངོས་སུ་ཐོས་ལ། དེ་ནས་བདག་ཉིད་ཆེན་པོ་དཔོན་སློབ་མང་བ་ཞིག་གིས་ཀུན་རིག་གི་ཆོ་ག་རྒྱས་པ་མཛད་ནས། ལམ་སྟོན་གནང་བའི་གཤིན་འདྲེ་རྣམས་ཀྱི་མིང་བྱང་སྲེག་ཆོག་མཛད་པ་ན། ཤོག་བུ་བསྲེགས་པའི་དྲི་མེད་པར་ཤ་ཆེན་གྱི་དྲི་འདྲ་བ་ཞིག་ཐུལ་ཐུལ་བྱུང་བ་བསམ་ཡས་གཉེར་པ་གཉིས་དང་སྐུ་རྟེན་པ་བཅས་ཞབས་དྲུང་ན་ཡོད་པ་རྣམས་ཀྱིས་དངོས་སུ་ཚོར་བས་ཁོང་རྣམས་ཧ་ལས་པར་གྱུར་ཏོ། །
དེ་ཚུན་ཆད་གཤིན་འདྲེ་དེ་རྣམས་ཀྱི་གནོད་པ་བྱུང་བའི་གཏམ་གཞི་མེད་དུ་གྱུར་པ་འདི་ནི་རྗེ་ཉིད་ཀྱི་མཐུ་སྟོབས་དང་ནུས་མཐུའི་བྱིན་རླབས་ལ་རྟེན་གཤིན་པོ་དེ་རྣམས་དང་མི་ཕྱུགས་བགྲང་བ་ལས་འདས་པ་ཞིག་གི་སྲོག་སྐྱབས་པས་མི་འཇིགས་པ་སྐྱབས་ཀྱི་སྦྱིན་པ་བླ་ན་མེད་པ་སྩལ་བ་འདི་ཡང་གཞན་ལས་ཕུལ་དུ་བྱུང་བའི་རྣམ་ཐར་དུ་སྣང་ཞིང་། དེར་ཟླ་སྐོར་ཙམ་ཞིག་བཞུགས་པའི་རིང་དེ་དག་གི་བར་ལ་རབ་བྱུང་ཆོས་སྡེ་གྲྭ་པ་རྣམས་དང་། ཕྱོགས་ནས་བྱོན་པའི་དགོན་པ་སོ་སོའི་བླ་མ་གྲྭ་རིགས་དུ་མ་འདུས་པ་ལ། ཀྱཻ་རྡོ་རྗེའི་ལམ་དབང་། རྒྱུ་དབང་། བདག་མེད་ལྷ་མོ་བཅོ་ལྔའི་དབང་། རྡོ་རྗེ་ཕུར་པའི་དབང་། ཚེ་དཔག་མེད་ལྷ་དགུ། གྲུབ་རྒྱལ་མ། ལྕགས་གདོང་མ།
གྲུབ་ཆེན་ནས་བརྒྱུད་པའི་ཚེ་དབང་། རྣལ་འབྱོར་མའི་བྱིན་རླབས། གུར་མགོན་ལྷ་བརྒྱད། ཞལ་བཞི་པ། དུར་ཁྲོད་བདག་པོ། པུ་ཏྲ་མིང་སྲིང་། དཀར་བདུད་ལྕམ་དྲལ། བྲན་བདུད། རྣམ་རྒྱལ། རྣམ་འཇོམས།
སེང་གེ་སྒྲ། སྨན་བླ། བཀའ་གདམས་ནས་བརྒྱུད་པའི་སྒྲོལ་མ་ཉེར་གཅིག ཁྱུང་ནག ཁྱུང་ཁྲ། འབྱུང་འདུལ་རྣམས་ཀྱི་རྗེས་གནང་དང་། སྨན་བླའི་མདོ་བརྒྱད་བརྒྱ་པ་མདོ་ཆོག་དང་བཅས་པ། བདག་ཉིད་ཆེན་པོས་མཛད་པའི་བསམ་ཡས་ཀྱི་གནས་བཤད་ཆེན་མོ། སྔགས་འཆང་ཆེན་པོས་མཛད་པའི་ཆབ་གཏོར་གྱི་ཡི་གེ་དང་། གཏོར་མ་བརྒྱ་རྩ།
འོད་དཔག་མེད་ཀྱི་ཉལ་འཕོ། ས་པཎ་དང་འཇམ་དབྱངས་སྦགས་སྒྲུབ་ཀྱི་ཆོས་རྒྱལ་མའི་འདོན་ཐབས། སློབ་དཔོན་པདྨའི་བླ་མའི་རྣལ་འབྱོར། ཐུགས་རྗེ་ཆེན་པོའི་བསྒོམ་ལུང་སོགས། དེ་ལྟར་དབང་རྗེས་གནང་ལུང་བྱིན་རླབས་བསྒོམ་ལུང་སོགས་ཆོས་ཀྱི་འཁོར་ལོ་ཉིན་མཚན་མེད་པ་བསྐོར་བ་མཛད་དེ། དེར་འདུས་ཐམས་ཅད་འདོད་ཆོས་ཀྱི་རེ་བ་ཡོངས་སུ་རྫོགས་ནས་ཐམས་ཅད་མགྲིན་གཅིག་པར། ད་ལོ་གསེར་གྱི་ཕ་བོང་སྒོར་འགྲིལ་གྱི་ངོ་མཚར་དང་བསོད་ནམས་ཆེ་བ་འདི་ལྟ་བུ་འབྱུང་བ་ཞེས་ཐམས་ཅད་གུས་པའི་རྣམ་འགྱུར་དང་བཅས་སྙན་གྲགས་ཕྱོགས་ཀུན་ཏུ་སྒྲོག་པར་བྱེད་ཅིང་། དེ་སྐབས་ཉིན་གཅིག་དཀར་ཞལ་མཐིལ་གྱི་མཁན་པོ་བོ་དྷི་ས་ཏྭའི་བཞུགས་ཁྲིའི་སྟེང་ནས་བསམ་ཡས་ཀྱི་སྐྱ་སེར་དང་། ཕྱོགས་ནས་འདུས་པའི་སྐྱེ་བོ་ཁྲི་ཕྲག་ཏུ་ལོང་པ་ལ། ཚེ་དབང་གྲུབ་རྒྱལ་མའི་དབང་མོ་ཆེ་རྒྱས་པར་སྩལ་ཏེ་སོ་སོ་ནས་འབུལ་ནོད་ཀྱང་རྒྱ་ཆེན་པོ་གྲུབ་པ་ཡིན་ལ།
དེ་ནས་གཟའ་སྐར་བཟང་བའི་ཉིན་དཔལ་བསམ་ཡས་ལྷུན་གྱིས་གྲུབ་པའི་གཙུག་ལག་ཁང་དབུ་རྩེ་རིགས་གསུམ་གླིང་བཞི་གླིང་ཕྲན་བརྒྱད་དང་བཅས་པའི་ལྷ་ཁང་རྣམས་ལ་མཆོད་པའི་བྱེ་བྲག་བསམ་གྱིས་མི་ཁྱབ་པ་དང་བཅས་དཔོན་སློབ་རྣམས་ཀྱིས་རིམ་པས་མཇལ་བར་ཕེབས་ཏེ་ཕྱག་དང་ཡན་ལག་བདུན་པ་སྔོན་དུ་འགྲོ་བས་ཐུགས་བསྐྱེད་བཟང་པོ་དང་བཅས་སྨོན་ལམ་རྒྱ་ཆེན་པོ་འདེབས་པར་མཛད་ཅིང་། ཡང་ཉིན་གཅིག་ཆོས་རྒྱལ་ཆེན་པོ་དང་། ཆོས་སྐྱོང་ཆེན་པོ་གཉིས་སྐུ་ཕེབས་ཐོག་བདག་ཉིད་ཆེན་པོ་སྤྱན་དྲངས་ཏེ་ལྕོག་ཏུ་ཕེབས་པའི་ཚེ། ཆོས་སྐྱོང་ཆེན་པོས་བཀས་བསྐུལ་ནས། དབུ་རྩེ་ཆེན་མོའི་དབང་ཕྱུག་ཆེན་པོའི་དྲུང་དུ་ཕེབས་ཏེ། ཆོས་སྐྱོང་གཉིས་སྐྱིད་གཤོད་ཞབས་དྲུང་རྣམས་ཀྱིས་ཐོགས་དྲངས་དེར་འདུས་ཀྱི་སྐྱ་སེར་མང་དུ་ཚོགས་པ་རྣམས་ལ་བདག་ཉིད་ཆེན་པོས་སློབ་དཔོན་རིན་པོ་ཆེ་བླ་མའི་རྣལ་འབྱོར་དང་འབྲེལ་བར་རང་ཉིད་ཀྱིས་མཛད་པའི་སློབ་དཔོན་རིན་པོ་ཆེ་གསོལ་འདེབས་བསམ་པ་མྱུར་འགྲུབ་མའི་ལྗགས་ལུང་སྩལ་ཏེ། དེ་ནང་གི་བཞེད་དོན་རྣམས་ཚུལ་བཞིན་དུ་འགྲུབ་པའི་འཕྲིན་ལས་མཛད་དགོས་པ་ཆོས་སྐྱོང་གཉིས་ཀ་ལ་བཀའ་བསྩལ་བས། དམ་ལྡན་གཉིས་ཀྱིས་ཀྱང་དེ་བཞིན་དུ་སྒྲུབ་པ་ཞལ་བཞེས་ཕུལ། དེར་སྐབས་ཆོས་སྐྱོང་ཆེན་པོས་སྐྱིད་གཤོད་ཞབས་དྲུང་ལ་དཔལ་བསམ་ཡས་རེས་སུ་བོར་བ་བྱས་མི་ཆོག་པའི་བཀའ་ནན་ཆེ་བ་ཙམ་སྩལ་བ་ལ་བདག་ཉིད་ཆེན་པོས་ཁོང་སྐུ་མཆེད་འདི་པ་ཚོས་བསམ་ཡས་ཀྱི་ལྷ་ཁང་སོགས་ལ་ཞིག་གསོས་ཡང་དག་མཛད་འདུག་པས་ཆོས་སྐྱོང་རྣམ་གཉིས་ཀྱིས་ཀྱང་སྐྱིད་གཤོད་ཞབས་དྲུང་འདི་པ་ལ་སྐུ་ཚེ་ལ་བར་ཆད་མེད་ཅིང་ཐུགས་བསམ་བཞིན་འགྲུབ་པ་མཛད་དགོས། ལྷག་པར་སངས་རྒྱས་ཀྱི་བསྟན་པ་རིན་པོ་ཆེ་འདི་བསྲུང་ཞིང་སྐྱོང་བ་དང་།
འགྲོ་བ་སེམས་ཅན་རྣམས་ལ་བདེ་སྐྱིད་འབྱུང་བའི་བྱེད་པོར་སློབ་དཔོན་རིན་པོ་ཆེ་པདྨ་འབྱུང་གནས་ཀྱིས་བཀའ་བསྒོས་པ་བཞིན། ད་ལྟ་སྔགས་འཆང་བདག་གིས་དྲན་གསོས་བཏབ་པ་ལྟར་ལས་མི་གཡེལ་བའི་བཀའ་བསྒོ་ཤིན་ཏུ་རྒྱས་པ་ཞིག་སྩལ་བས་དེར་འདུས་ཀྱི་སྐྱ་སེར་མང་པོས་ཀྱང་ཐོས་ཤིང་སེམས་ཐོག་ཏུ་སྨིན་པས་བདག་ཉིད་ཆེན་པོ་ལ་མི་ཕྱེད་པའི་དད་པ་སྐྱེས། སྐབས་དེར་ཆོས་སྐྱོང་ཆེན་པོ་སྡེ་བདག་སྐྱིད་གཤོད་པ་བཅས་པས་གསོལ་བཏབ་ཞུས་པ་བཞིན་བདག་ཉིད་ཆེན་པོ་དཔོན་སློབ་མང་བ་ཞིག་གིས་དབུ་རྩེ་ཆེན་མོར་དཔལ་ཀྱཻ་རྡོ་རྗེ་ལ་བརྟེན་པའི་རབ་གནས་ཉིན་གང་མ་རྒྱས་པ་ཞིག་མཛད་དེ་ཕྱི་དྲོའི་དུས་ལ་བབས་པའི་ཚེ། ཆོས་སྐྱོང་ཆེན་པོ་ལྷ་མི་ཞབས་འབྲིང་པའི་ཚོགས་དང་བཅས་རྗེ་ཉིད་ཀྱི་ཕྱག་ཕྱིར་ཕེབས་ཏེ་གཙུག་ལག་ཁང་སྡེ་དང་བཅས་པ་ལ་ཞབས་སྐོར་ཕྱག་ནས་རྒྱས་པ་ཞིག་ཀྱང་མཛད། དེའི་ནངས་པར་ནས་བཟུང་སྟེ་གླིང་བཞི་གླིང་ཕྲན་སོགས་ལྷ་ཁང་ཞིག་གསོས་གྲུབ་པ་རྣམས་ལ་དཔོན་སློབ་རགས་བསྡུས་ཞིག་གིས་ཕེབས་ཏེ་རིམ་པ་བཞིན་ཕྱག་ནས་སྨིན་རྒྱས་སུ་གནང་བའི་སྒོ་ནས། དེར་ཡོད་ཀྱི་ལྷ་མི་ཀུན་གྱི་རེ་བ་ཡོངས་སུ་གང་བར་མཛད་པ་ཡིན་ལ། དེ་དག་ནི་ཐུན་མོང་བ་ཙམ་ཡི་གེར་བཀོད་པ་ཡིན་གྱི་ཐུན་མོང་མ་ཡིན་པ་དམ་པ་གང་གི་བཀའ་ལས་ཆོས་སྐྱོང་ཆེན་པོས་ནམ་ཡང་འདོར་བ་མེད་པའི་འཕྲིན་ལས་རྒྱ་ཆེན་པོ་སྒྲུབ་པ་ལ་སོགས་ངོ་མཚར་བའི་རྣམ་ཐར་བསམ་གྱིས་མི་ཁྱབ་པ་ཞིག་ཡོད་ནའང་ཆོས་སྐྱོང་བཀའ་གཉན་པས་འདིར་དྲི་བ་མ་སྤོབས་སོ། ། དེ་ནས་ཆིབས་ཀྱི་ཁ་ལོ་བསྒྱུར་བར་ཉེ་བ་ན་སྐྱིད་གཤོད་ཞབས་དྲུང་ནས་རྙེད་བཀུར་འབུལ་དཔངས་ཆེ་བ་སྒྲུབ་ཅིང་། སླར་ཡང་བསམ་ཡས་སུ་ལན་ཅིག་ཕེབས་ཐུབ་པ་ཅིས་ཀྱང་གནང་དགོས་ཞིང་ཞབས་པད་ཀྱང་བསྟན་འགྲོའི་གཙུག་རྒྱན་དུ་ཡུན་རིང་བརྟན་པའི་ཐུགས་འདུན་སོགས་མཛད་དགོས་པའི་སྙན་འབུལ་ཡང་ཐུགས་བསམ་རྨད་དུ་བྱུང་བའི་སྒོ་ནས་ཕུལ། རྗེ་ཉིད་ཀྱིས་ཀྱང་གང་ཅིའི་བསླབ་སྟོན་ལྷུག་སྩོལ་གནང་སྟེ་ཐུགས་ཡིད་གཅིག་འདྲེས་ཀྱི་ལེགས་ཚོགས་ཕུན་སུམ་ཚོགས་པ་བྱུང་བ་ཡིན་ལ།
རྗེ་དཔོན་སློབ་རྣམས་གནས་མཆོག་དེར་བཞུགས་རིང་ལ་རབ་བྱུང་ཆོས་སྡེར་མང་ཇ་འགྱེད་བཅས་ལན་གྲགས་མང་བ་དང་། བཟང་ཇ་སྦྱོར་སྦྲེལ་ཐོག་ས་ལེ་སྦྲམ་གྱི་འགྱེད་དང་། ཚོགས་ཁྲོ་ཆེན་པོ་ཞིག་ཀྱང་སྦྱོར་འཇགས་མཛད་དེ་ལྷ་མི་ཀུན་གུས་ཞེན་ཆེ་བའི་ཐོག་དད་པའི་རྒྱ་མཚོ་ཆེས་ཆེར་འཕེལ་བར་གྱུར་ཏོ། ། དེ་ལྟར་བསྟན་པ་དང་སེམས་ཅན་གྱི་དོན་རྒྱ་ཆེན་པོ་སྒྲུབ་པར་མཛད་ནས། ཟླ་བ་གཉིས་པའི་ཉེར་དགུའི་སྔ་ཆར་ཆིབས་ཁ་བསྒྱུར་བ་མཛད་དེ། དེ་ནུབ་མོན་མཁར་རྣམ་སྲས་གླིང་དུ་ཕེབས། སྡེ་པ་ཡུམ་སྲས་བཅས་པ་དང་། དེའི་ཕུ་ན་རྙིང་དགོན་ཞིག་གི་བླ་མ་གྲྭ་རིགས་བཅས་པར་དམ་པ་འདི་ཉིད་ཀྱི་དབང་རྗེས་གནང་ལུང་མན་ངག་སོགས་སོ་སོའི་བསམ་པ་དང་མཐུན་པ་སྩལ་ཞིང་། སྡེ་པ་ནས་ཀྱང་འབུལ་ནོད་ཤིན་ཏུ་རྒྱ་ཆེ་ཞིང་དཔངས་མཐོ་བ་མཛད། དེ་ནས་བྱེ་རྫིང་ཚོགས་པའི་སྤྱན་འདྲེན་དང་བཅས་ཆིབས་ཐོག་ཁྱོན་པས་དཔོན་སློབ་རྣམས་ལམ་བཞུགས་མཛད་པ་ན།
དེ་དང་དུས་མཉམ་མཆིམ་ཕུའི་སྒྲུབ་གནས་གུར་དཀར་ཕུག་གི་ཐད་ནས་འཇའ་དཀར་པོ་ཡིད་དུ་འོང་བ་གཅིག་ཤིང་སྡོང་གི་རྩ་བའི་ཚུལ་གྱི་རྒྱང་གིས་ཐོན་ནས། དེ་ལས་ཡལ་ག་དང་ལོ་འདབ་ཀྱི་ཚུལ་གྱི་འཇའ་རི་མོ་ངོ་མཚར་ཅན་ཕྱོགས་མཚམས་ཐམས་ཅད་དུ་གྱེས་ཏེ། རྗེ་དཔོན་སློབ་རྣམས་ཀྱི་དབུ་སྟེང་དུ་ཐུར་མ་བརྒྱ་པ་ཕུབ་པ་ལྟར་དུ་གྱུར་པའི་ཡ་མཚན་ཅན་གྱི་ལྟས་ངོ་མཚར་བ་དང་བཅས་རིམ་གྱིས་བྱེ་རྫིང་དུ་ཕེབས་པར་ཉེ་བ་ན་ཁོང་རྣམས་ཀྱིས་ཆིབས་བསུ་རྒྱས་པ་སེར་ཕྲེང་གཟབ་མ་དང་བཅས་སྤྱན་དྲངས་ཏེ་བླ་བྲང་དེར་ཞག་གཉིས་གདན་ཆགས་པའི་བར་ལ་ཚོགས་པ་རྣམས་ལ་འདུ་ཁང་ཆེན་མོར་རྗེས་གནང་། རིགས་གཏད་སྒོམ་ལུང་གི་རིགས་མང་པོ་དང་བཅས་ཆོས་ཀྱི་ཆར་ཆེན་པོ་ཕབས་ཤིང་། ཁ་ཆེ་པཎ་ཆེན་གྱི་རྫ་སྐུ་ཕྱག་ནས་མ་མཇལ་སྟེ་སྨོན་ལམ་ཐུགས་ཚིམ་པ་མཛད། དེ་དུས་གྲྭ་ཕྱི་ཆོས་སྐྱོང་བབས་ནས་བདག་ཉིད་ཆེན་པོའི་དྲུང་དུ་བྱོན་པ་ལ། གསུང་ཆོས་ཀྱི་འབྲེལ་པ་ཞིག་གནང་། དེ་དུས་རྗེ་གསུང་སྤྲུལ་གྱི་དབོན་པོ་འདོད་ཆོས་འདྲ་ཞུ་བར་བྱུང་བ་ལ་ཁོང་རང་གི་བསམ་པ་དང་མཐུན་པའི་ཆོས་རྣམས་རྫོགས་པར་གནང་ནས། གསུང་སྤྲུལ་སྐུ་ཅུང་ཟད་བསྙུང་བ་ལ་སྙན་ཚིག་ཚིགས་བཅད་ཞིག་དང་གནང་སྐྱེས་རྒྱ་དཔངས་ཆེ་བ་སྩལ་ཞིང་། ཁོང་ཇོ་གདན་ཚོགས་པ་སྤྱི་སྒེར་སོ་སོ་ནས་ཀྱང་ཞབས་ཏོག་རྙེད་བཀུར་འབུལ་ནོད་སོགས་རྒྱ་ཆེན་པོ་བསྒྲུབས།
དེ་ཕྱོགས་ཀྱི་སྐྱ་སེར་ཁྲི་ཕྲག་དུ་ལོང་བ་ལ་མ་གཅིག་གྲུབ་པའི་རྒྱལ་མོ་ནས་རྒྱུད་པའི་ཚེ་དབང་ཟབ་མོ་ཁྲོམ་ཆོས་སུ་སྩལ་ཏེ་ཀུན་ཀྱང་ཡིད་ཚིམ་པར་མཛད་ཅིང་། ཚོགས་པར་མང་ཇ་བསྔོ་རྟེན་ལོ་གྲངས་མང་པོ་ཞིག་འཚོ་བའི་འགྱེད་བཟང་པོའི་བསྙེན་བཀུར་མཛད་དེ། དེར་ཡོད་ཐམས་ཅད་མི་ཕྱེད་པའི་དད་པ་ཐོབ་ཏེ་དགའ་མགུ་ཡིད་རང་བར་མཛད་པ་ཡིན་ལ། དེ་ནས་དཔོན་སློབ་རྣམས་གྲྭ་ཐང་ཕྱོགས་སུ་ཕེབས་ཏེ་དེར་ཡོད་ཀྱི་མཁན་པོ་ལས་ཚན་གྲྭ་ཚང་སྦྱིན་བདག་དང་བཅས་པ་རྣམས་ཀྱིས་ཆིབས་བསུ་རྒྱས་པ་དང་། འདུས་ཚོགས་བྱིན་གྱིས་ཀྱང་སེར་འཕྲེང་རྒྱས་པ་དང་བཅས་པས་སྤྱན་དྲངས་ནས་ས་ཕྱོགས་དེར་ཞག་ལྔ་ཙམ་གདན་ཆགས་པའི་རིང་ལ། གྲྭ་ཐང་གི་མཁན་པོ་ལས་ཚན་དྲག་བསྡུས་དོན་གཉེར་མཐའ་དག ཚོགས་པ་བྱིན་བཅས་པ་ལ་བདག་ཉིད་ཆེན་པོས་ཞང་བློན་རྡོ་རྗེ་བདུད་འདུལ། གུར་ཞལ་པུ་ཏྲ། དུར་ཁྲོད་བདག་པོ་སོགས་ཆོས་སྐྱོང་མང་པོའི་རྗེས་གནང་། ས་པཎ་འཇམ་དབྱངས་སྦགས་སྒྲུབ།
དབྱུག་གུ་མའི་ཆོས་སྐོར། ཁྱུང་ཁྲ། ཁྱུང་ནག་གི་རྗེས་གནང་། འབྱུང་འདུལ་རི་ཁྲོད་མ། དམར་པོ་སྐོར་གསུམ་ལ་སོགས་པའི་གསུང་ཆོས་ཀྱི་རིམ་པ་མང་པོ་ཉིན་མཚན་འཁོར་ཡུག་ཏུ་སྩལ་ཞིང་། དེར་ཡོད་རྣམས་དང་ཕྱོགས་ནས་འདུས་པའི་སྐྱེ་བོ་ཁྲི་ཕྲག་ཏུ་ལོངས་པ་ལ་དབང་མོ་ཆེ་དང་ཐུགས་རྗེ་ཆེན་པོའི་སྒོམ་ལུང་གི་བཀའ་དྲིན་ཀྱང་སྩལ་ཞིང་། གྲྭ་ཚང་པ་དཔོན་སློབ་རྣམས་ཀྱིས་ཀྱང་གོང་དཀར་རྡོ་རྗེ་གདན་གྱི་ཕྱག་ལེན་དང་མཐུན་པའི་ལས་མཁན་རུ་འདྲེན་དང་བཅས་པའི་གར་འཆམ་དང་། ཞང་བློན་གནས་པའི་གཡག་སང་གི་ཆོ་འཕྲུལ་ངོ་མཚར་ཅན་གྱི་གཟིགས་འབུལ་རྣམས་རིམ་པར་ཕུལ་ཞིང་། དེར་ཡོད་སྐྱ་སེར་དྲག་ཞན་ཀུན་གྱིས་རྙེད་བཀུར་ཞབས་ཏོག་དང་འབུལ་བའི་རྣམ་གྲངས་དཔག་ཏུ་མེད་པ་བསྒྲུབས། དེ་དེའི་སྐབས་ནས་རྗེ་དཔོན་སློབ་རྣམས་ཉིན་གཅིག་བྱམས་པ་གླིང་གི་གནས་གཟིགས་ལ་ཕེབས་པའི་ཚེ།
དེར་བཞུགས་ཀྱི་བླ་མ་ལས་ཚན་གྲྭ་རིགས་དང་བཅས་པས་སེར་ཕྲེང་གཟབ་མས་སྤྱན་དྲངས་ཏེ་རྙེད་བཀུར་ཞབས་ཏོག་འབུལ་བའི་རྣམ་གྲངས་རྒྱ་ཆེན་པོ་བསྒྲུབས་ཤིང་། རྗེ་དཔོན་སློབ་རྣམས་ཀྱིས་ཀྱང་པཎ་ཆེན་བྱམས་པ་གླིང་པའི་སྐུ་གདུང་ཧྲིལ་པོ་བཞུགས་པའི་མཆོད་རྟེན་དང་། སྐུ་འབུམ་ཆེན་མོའི་སྟེང་འོག་གི་ལྷ་ཁང་ཐམས་ཅད་ཞིབ་པར་མཇལ་བར་མཛད་ཅིང་། དེར་ཡོད་ཀྱི་སྒྲུབ་སྡེ་ནམ་མཁའ་མཛོད་པ་རྣམས་ཀྱིས་ཀྱང་འབུལ་ནོད་དང་ཞབས་ཏོག་རྒྱས་པར་ཕུལ། གྲྭ་པ་འདས་གྲོང་མང་པོ་བྱུང་བ་ལ་རྟེན། དེ་ལ་ཕན་པའི་སྤྱན་དམིགས་གནང་དགོས་ཚུལ་ཞུས་པ་བཞིན་རྗེ་ཉིད་ཀྱིས་སྨིན་རྒྱས་གནང་། ཁོང་རྣམས་ཀྱིས་གསོལ་བ་བཏབ་ངོར་དབང་ཞིག་སྩལ། དེ་ནུབ་སླར་ཡང་གྲྭ་ཐང་དུ་ཕེབས། དེའི་ནང་པར་རྒྱ་གླིང་ཚོགས་པ་རྣམས་ཀྱིས་སྤྱན་དྲངས་ནས་ཁོང་རྣམས་ཀྱི་ཆིབས་བསུ་སེར་འཕྲེང་སོགས་རྒྱས་པས་གདན་དྲངས་ཏེ་བླ་བྲང་དུ་ཕེབས། རྙེད་བཀུར་ཞབས་ཏོག་ཕུལ་ཕྱིན་བསྒྲུབས་ཤིང་རང་རང་གི་བློ་དང་འཚམས་པའི་གསུང་ཆོས་ཀྱི་རིགས་དུ་མ་ཞིག་སྩལ་བས་ཀུན་ཀྱང་ཡིད་ཚིམ་པར་གྱུར།
དེ་ནས་འདུ་ཁང་དུ་ཕེབས་ཏེ་སངས་རྒྱས་ཀྱི་ཚེམ་ལ་སོགས་པ་ནང་མཇལ་བྱིན་རླབས་ཅན་ངོ་མཚར་བ་མང་དུ་འདུག་པ་རྣམས་མཇལ་བར་མཛད་དེ། རྗེ་འདི་ཉིད་ཀྱིས་ཀྱང་གྲྭ་ཐང་། བྱམས་པ་གླིང་། ནམ་མཁའ་མཛོད། རྒྱ་གླིང་ཚོགས་པ་སོགས་དགོན་རིགས་ལ་རྒྱ་ཇའི་རྙེད་བཀུར་ལན་གྲངས་མང་བ་དང་། བསྔོ་རྟེན་འགྱེད་སོགས་དངོས་གཙང་ཁོ་ནས་གནང་སྐྱེས་སྩལ་བས་ཀུན་ཀྱང་ལུགས་གཉིས་ཀྱི་བཀའ་དྲིན་ལ་སྤྲོ་བ་མཆོག་ཏུ་གྱུར་ཏོ། ། དེའི་སང་ཉིན་དོལ་གྱི་ཆོས་འཁོར་གནས་སུ་ཕྱག་ཕེབས་པའི་ཚེ། དེར་གནས་ཀྱི་བླ་མ། གྲྭ་པ་རགས་བསྡུས་ཀྱིས་ཆིབས་བསུ་དང་། དགེ་འདུན་བྱིངས་ཀྱིས་སེར་འཕྲེང་དང་བཅས་བླ་བྲང་དུ་སྤྱན་དྲངས་ནས་དད་ལྡན་སོ་སོའི་རེ་བ་བསྐོང་བར་མཛད།
དེའི་སང་ཉིན་འདུ་ཁང་དུ་རྗེ་ཉིད་ཕེབས་ཏེ་གསོལ་བཏབ་བཞིན་གྱི་འདོད་ཆོས་འགའ་ཞིག་སྩལ། ཕྱི་དྲོའི་དུས་ལ་བབས་པ་ན་སྐྱ་སེར་སྟོང་ཕྲག་དུ་མ་འདུས་པ་ལ་དབང་མོ་ཆེ་ཞིག་ཀྱང་གནང་སྟེ། ཐམས་ཅད་ཆོས་ཀྱི་བདུད་རྩིས་ཚིམ་པར་མཛད་ཅིང་། འདུས་ཚོགས་ལ་ཡང་མང་ཇ་བསྔོ་རྟེན་སྤྱི་འགྱེད་སོགས་ཆོས་རྒྱགས་གཉིས་ཀའི་བཀའ་དྲིན་སྩལ། དེའི་ཕྱི་ཉིན་སྐྱིད་གཤོང་། རྭ་བ་སྨད་ཀྱི་ཆོས་སྡེ་ཆེན་པོར་མཁན་པོ་གྲྭ་པ་རགས་བསྡུས་ཀྱིས་ཆིབས་བསུ། དགེ་འདུན་དམངས་ཀྱིས་སེར་འཕྲེང་དང་བཅས་བླ་བྲང་དུ་སྤྱན་དྲངས་ཏེ། ཞག་གཉིས་བཞུགས་པའི་ཕྱི་མ་ལ། སྐྱ་སེར་ཁྲི་གྲངས་སུ་ལོང་པ་ཙམ་ལ་དབང་མོ་ཆེ་སྩལ་ཞིང་། ཆོས་སྡེའི་འདུ་ཁང་དུ་མཁན་སློབ་འདུས་ཚོགས་དང་བཅས་པ་ལ་རོང་སྟོན་གྱི་ཆོས་ཚན་བརྒྱ་རྩའི་ལུང་གིས་གཙོས་པའི་ཁོ་རང་ཚོའི་འདོད་ཆོས་དུ་མ་ཞིག་ཉིན་གཅིག་ལ་གྲུབ་པ་སྩལ།
ཆོས་བདག་རྒྱལ་པོ་བསེ་ཁྲབ་ཅན་ལ་ཡི་གེའི་མ་མོ་ལ་སྤེལ་བའི་བསྐང་གསོ་ཚིགས་བཅད་མ་སོགས་མཁན་པོའི་འདོད་ཞུས་ལྟར་གསུང་རྩོམ་ཡང་མང་པོ་གནང་ཤིང་། དེ་ཕྱོགས་ཀྱི་ཆོས་སྡེ་རྣམས་སུ་མང་ཇ་ལན་གྲངས་མང་བའི་ཐོག་བསྔོ་རྟེན་སྤྱི་འགྱེད་རྒྱ་དཔངས་ཤིན་ཏུ་ཆེ་བ་བསྩལ་ཏེ། དེར་བཞུགས་ཀུན་ཀྱང་ལུགས་ཟུང་གི་བཀའ་དྲིན་ལ་ཡིད་རང་ཞིང་དད་པ་འཕེལ་བར་གྱུར། དེའི་ནངས་པར་རྡོ་རྗེ་གདན་གྱི་ཆོས་གྲྭ་ཆེན་པོར་ཕེབས་པའི་བར་ལམ་དུ། དྭགས་པོ་གྲྭ་ཚང་གི་མཁན་སློབ་དགེ་འདུན་བཅས་པ་བྱོན་ནས་ཞབས་ཏོག་བསྙེན་བཀུར་འབུལ་བ་རྒྱ་ཆེར་བསྒྲུབས་ཏེ། ཁོང་ཚོའི་བསམ་པ་དང་མཐུན་པའི་གསུང་ཆོས་ཀྱི་རིམ་པ་ཁ་ཡར་ཞིག་སྩལ་ཏེ། དེ་ནས་དཔོན་སློབ་རྣམས་ཆིབས་ཐོག་ཁེལ་བའི་ཆོས་སྡེ་ཆེན་པོ་དང་ཐག་ཉེ་བར་ཕེབས་པ་ན། རྒྱ་ནག་ཧ་ཤང་དང་ལྷའི་བུ། ཆོས་སྐྱོང་གི་རྣམ་འཕྲུལ་ལས་མཁན་གྱི་བསུ་མར་མཚོན་པའི་འབག་དང་ཆས་གོས་མི་འདྲ་བ་ཡ་མཚན་ཅན་མང་པོ་གྱོན་པའི་ཕེབས་བསུ་དུ་མ་ཡང་ཞབས་དྲུང་དུ་འབྱོར་ཏེ། དེ་ནས་རིམ་པར་ཆོས་སྡེ་ཆེན་པོའི་མདུན་དུ་ཕེབས་པ་ན་དེར་བཞུགས་ཀྱི་དགེ་འདུན་བྱིངས་ཀྱིས་སེར་འཕྲེང་གཟབ་མ།
མཛེས་ཤིང་བརྗིད་ཆགས་པ་མཐོང་བ་ཙམ་གྱིས་ཡིད་འཕྲོག་པའི་མདུན་ནས་བསུས་ཏེ་བླ་བྲང་ཆེན་མོའི་རྡོ་རྗེ་གདན་པའི་གཟིམ་ཆུང་དུ་སྤྱན་དྲངས། དེ་ནུབ་ནས་བཟུང་ཞག་བཅུ་གསུམ་གྱི་བར་དེར་གདན་ཆགས་ཏེ། ཡར་ལུང་བཀྲིས་རྩེ་ནས་ཆོས་རྗེ་བཀའ་འགྱུར་བ་ཆེན་པོའི་གཙོ་མཛད། ཆོས་སྡེ་ཆེན་པོའི་སློབ་དཔོན་རྣམ་གསུམ་དང་ཆོས་འཆད་ཀྱི་བླ་མ་སོགས་དགེ་འདུན་འདུས་པའི་ཚོགས་དང་བཅས་པ་རྣམས་ལ། ཀྱཻ་རྡོ་རྗེའི་ལམ་དབང་། རྒྱུ་དབང་། རྡོ་རྗེ་ཕུར་པའི་དབང་། གུར་མགོན་ལྷ་བརྒྱད། ཞལ་བཞི་པ། དུར་ཁྲོད་བདག་པོ།
པུ་ཏྲ་མིང་སྲིང་། དཀར་བདུད་ལྕམ་དྲལ། བྲན་བདུད་སོགས་ཀྱི་རྗེས་གནང་། འདུ་ཁང་ཆེན་མོར་སྔར་གྱི་ཆོས་ཉན་པའི་ཁར་ཕྱོགས་ནས་བྱོན་པའི་བླ་མ་གྲྭ་རིགས་ཡོན་བདག་དཔོན་རིགས་སོགས་སྐྱ་སེར་བགྲང་བ་ལས་འདས་པ་ཞིག་ལ། འཇམ་དབྱངས་དམར་སེར། འཇམ་དབྱངས་དཀར་པོ། འཇམ་དབྱངས་ནག་པོ། ཨུ་ཙ་མེ་དབང་མ། འབྱུང་འདུལ་མེ་དབང་མ། ཁྱུང་ཁྲ།
ཁྱུག་ནག མི་གཡོ་བ་དཀར་པོ། མི་གཡོ་བ་སྔོན་པོ་ཆུ་སྲུང་བཅས་པ། སེང་གདོང་མ་སྔོ་དམར། གུང་ཆེན་ནས་བརྒྱུད་པའི་གཏོར་དབང་། བཀའ་གདམས་ནས་བརྒྱུད་པའི་སྒྲོལ་མ་ཉེར་གཅིག གྲུབ་ཐོབ་བརྒྱད་ཅུའི་བྱིན་རླབས་སོགས་རྗེས་གནང་ཟུར་ཀ་དང་བྱིན་རླབས་མང་བ། ལྷག་པར་སྒྲུབ་ཐབས་བརྒྱ་རྩའི་རྗེས་གནང་ཡོངས་རྫོགས་བཅས་པ་ཉིན་གཅིག་ལ་སྩལ་བས་བདག་ཉིད་ཆེན་པོའི་མཁྱེན་རབ་ལ་དེར་ཡོད་ཀུན་ཧ་ལས་ཤིང་གྲུབ་པའི་མཚན་མ་ཡང་དག་པའོ་ཞེས་ཆབས་ཅིག་ཏུ་སྨྲ་བར་གྱུར་ཏོ། ། གཞན་ཡང་ས་པཎ་དང་འཇམ་དབྱངས་སྦགས་སྒྲུབ། འོད་དཔག་མེད་ཀྱི་ཉལ་འཕོ།
སློབ་དཔོན་པདྨའི་བླ་མའི་རྣལ་འབྱོར། ཀུ་རུ་ཀུ་ལླེ། ཛཾ་དམར་ལུགས་གཉིས་ཀྱི་རྗེས་གནང་། རྣམ་རྒྱལ། རྣམ་འཇོམས། རི་ཁྲོད་མ། ཁྲོ་མོ་རྨི་བརྩེགས་ཀྱི་རྗེས་གནང་དབྱུག་གུ་མའི་མན་ངག་སོགས་ཀྱི་མཚོན་པའི་དབང་རྗེས་གནང་ལུང་མན་ངག་རིགས་གཏད་ལ་སོགས་པ་ཆོས་ཀྱི་འཁོར་ལོ་ཉིན་མཚན་མེད་པར་བསྐོར་བར་མཛད་ཅིང་ཟང་ཟིང་གི་རྙེད་བཀུར་ཡང་བཞུགས་རིང་ལ་ཆོས་སྡེ་ཆེན་པོར་བཟང་རྗེའི་མང་ཇ་བཅུ་ཕྲག་གསུམ་ལ་ཉེ་བ་འགྱེད་བཅས་བཟང་པོ་དང་། ལྷག་པར་རྡོ་རྗེ་གདན་པ་ཆེན་པོའི་དུས་དྲན་གྱི་མཆོད་འབུལ་ཉིན་མང་ཇ་ཉིས་སྦྲེལ་གྱིས་ཐོག་བླ་མ་སློབ་དཔོན་སོགས་ཟུར་འབུལ་འོས་པ་རྣམས་ལ་མཚན་གྲངས་བཟང་པོ་དུ་མ་དང་། དེར་ཚོགས་ཀུན་ལ་གསེར་འགྱེད་དང་བྱིན་རླབས་སོགས་ཀྱི་རྙེད་བཀུར་ཡང་སྩལ་ཏེ་དགེ་འདུན་རེ་རེར་ལོ་གྲངས་དུ་མའི་འཚོ་རྐྱེན་ཕྱག་ཏུ་འབེབས་པ་མཛད་ཅིང་། ཆོས་རྗེ་ས་པཎ་དང་རྡོ་རྗེ་གདན་པ་ཆེན་པོའི་དུས་ཆེན་གྱི་ཐེབས་སུ་གསེར་སོགས་ཟང་ཟིང་གི་དངོས་པོ་རྒྱ་ཆེན་པོ་ཡང་སྦྱོར་བར་མཛད་དེ།
མདོར་ན་ལུགས་གཉིས་ཀྱི་སྒོ་ནས་བཀའ་དྲིན་ཆེན་པོ་སྩལ་བས་དེར་བཞུགས་ཀུན་ཡིད་རབ་ཏུ་ཚིམ་ཞིང་། ད་ལོ་འཇམ་པའི་དབྱངས་དངོས་ཀྱིས་རང་རེ་རྣམས་ཀྱི་ཆོས་ཀྱི་དབུལ་བ་དུས་གཅིག་ལ་སེལ་བར་མཛད་པའི་སྐལ་བ་བཟང་པོ་ཐོབ་ཟེར་བ་སོགས་དད་ཞེན་ལྷག་པར་འཕེལ་བའི་རྗེ་འདི་ཁོ་ན་བསམ་པ་ལས་གཞན་མཛད་རྒྱུ་དང་སྒྲུབ་རྒྱུ་གང་ཡང་མེད་པ་ལྟ་བུའི་ཐམས་ཅད་དམ་པ་འདི་ཉིད་ལ་བརྟེན་བཞུགས་དང་གསོལ་འདེབས་སྙན་གྲགས་སྒྲོག་པ་ཁོ་ནས་དུས་རྟག་ཏུ་འདའ་བ་ཁོ་ན་བྱུང་བ་ཡིན་ནོ། ། དེ་སྐབས་ཉིན་ཅིག་རྡོ་རྗེ་གདན་པ་ཆེན་པོའི་སྐུ་གདུང་བཞུགས་པའི་དངུལ་གདུང་། ལམ་འབྲས་བརྒྱུད་པ་དང་བཅས་པའི་བླ་མ་ལྷ་ཁང་སོགས་དེར་ཡོད་ཀྱི་གཙུག་ལག་ཁང་དང་། རྟེན་གསུམ་ཁྱད་པར་ཅན་རྣམས་ཀྱི་དྲུང་དུ་མཆོད་སྤྲིན་རྒྱ་མཚོ་ལྟ་བུའི་བཀོད་པ་མཚར་དུ་མངར་བ་དང་བཅས་རིམ་པར་ཕེབས། ཐུགས་བསྐྱེད་ཀྱི་ལྷག་བསམ་གསར་དུ་ཚེས་པའི་སྨོན་ལམ་རྒྱ་ཆེན་པོ་འདེབས་པ་མཛད་ཅིང་། ཁོང་ཆོས་སྡེ་བ་དཔོན་སློབ་རྣམས་ཀྱིས་ཀྱང་ཚེས་བཅུ་ཆེན་མོའི་ས་གིང་གནམ་གིང་སོགས་བཀོད་པ་ངོ་མཚར་ཅན་དང་། གུར་གར་གཟབ་མ། ལས་མཁན་རུ་འདྲེན་དང་བཅས་པའི་གར་འཆམ། ཞལ་བཞི་པའི་དྲག་པོའི་གཏོར་ཆེན་སྒྲུབ་པའི་ཕྱག་ལེན་གཟིགས་འབུལ་སོགས་རྣམ་གྲངས་དུ་མ་དང་།
དགེ་འདུན་སྤྱི་དང་བྱེ་བྲག་སློབ་དཔོན་པ་སོ་སོ་ནས་ཞབས་ཏོག་རྙེད་བཀུར་གྱི་རིམ་པ་རྒྱ་དཔངས་ཆེ་ཞིང་འབུལ་ནོད་ཀྱང་བློའི་ར་བ་ལས་འདས་པ་ཞིག་བསྒྲུབས། ལྷུན་གྲུབ་རབ་བརྟན་པ་སོགས་སྐྱ་སེར་གསུམ་གྱིས་དབང་གཞི་བཏིང་ཆོག་པའི་གསོལ་བ་བཏབ་ནས་རྡོ་རྗེ་གདན་པའི་ཆོས་ཁྲི་ཆེན་མོའི་སྟེང་ནས་དབང་མོ་ཆེ་ལན་གཉིས་སྩལ་ཏེ། དེ་དག་གི་ཚེ་ཡང་ནམ་མཁའ་གདུགས་འཇམ་ཞིང་འཇའ་འོད་ཀྱི་གུར་ཁང་འཁྲིགས་པ་སོགས་ངོ་མཚར་ཅན་དུ་མ་སྣང་ངོ་། ། དེ་ནས་རྗེ་དཔོན་སློབ་རྣམས་རྡོ་རྗེ་གདན་ནས་གཙང་ཕྱོགས་སུ་ཆིབས་ཀྱི་ཁ་ལོ་བསྒྱུར་ཏེ། ཆོས་རྗེ་བཀའ་འགྱུར་བས་གཙོ་མཛད་ཆོས་སྡེ་ཆེན་པོའི་བླ་མ་སློབ་དཔོན་སྦྱིན་བདག་དཔོན་རིགས་སོགས་དུ་མས་ཆིབས་སྐྱེལ་གཟབ་མ་དང་བཅས་རིམ་པར་ཕྱག་ཕེབས་ཏེ་དེ་ནུབ་གམ་པ་བྱང་ཐང་དུ་བཞུགས་ཤིང་། ནངས་པར་སྐྱེད་ཚལ་བ་རྣམས་ཀྱིས་སྤྱན་དྲངས་པའི་བར་ལམ་དུ་སྟག་ཁུ་སྤེ་ཆོས་སྡེའི་བླ་མ་གྲྭ་རིགས་དང་བཅས་པ་རྗེ་འདི་ཉིད་མཇལ་བ་ལ་ཆེར་གཏད་བྱོན་ཏེ་བསྙེན་བཀུར་འབུལ་ནོད་རྒྱས་པ་དང་། དེར་འདོད་མཐུན་གྱི་གསུང་ཆོས་དུ་མ་དུས་གཅིག་ལ་སྩལ། དེ་ནས་སྐྱིད་ཚལ་བ་དཔོན་སློབ་ཀྱིས་ཆིབས་བསུ་སེར་འཕྲེང་རྒྱས་པ་དང་བཅས་བླ་བྲང་དུ་སྤྱན་དྲངས་ཏེ་གནས་དེར་བཞག་གཉིས་བཞུགས་པའི་འདུ་ཁང་ཆེན་མོར་བླ་མ་གྲྭ་རིགས་དང་བཅས་པ་ལ་ཁོང་རང་རྣམས་ཀྱིས་གསོལ་བ་བཏབ་པའི་རྗེས་གནང་བྱིན་རླབས་རིགས་གཏད་ལུང་གི་རིགས་དུ་མ་སོགས་ཆོས་ཀྱི་རྣམ་གྲངས་མང་པོ་དུས་གཅིག་ལ་སྩོལ་བར་མཛད། ཆོས་རྭ་ཆེན་མོའི་ཁྲི་སྟེང་ནས་སྐྱ་སེར་སྟོང་ཕྲག་དུ་མ་ལོང་པ་ལ་དབང་མོ་ཆེ་ཞིག་ཀྱང་སྩལ་བས་ཐམས་ཅད་དགའ་ཞིང་མགུ་བར་གྱུར་ཅིང་། རྗེ་ཉིད་ཀྱིས་ཀྱང་ཆོས་སྡེར་མང་ཇ་ལྔ་ཕྲག་གཅིག་ཙམ་གནང་བའི་ཐོག
བསྔོ་རྟེན་སྤྱི་འགྱེད་ངལ་གསོས་པའི་འབྱོར་པ་ལ་ཅོ་འདྲི་བ་ལྟ་བུ་སྩལ་ཞིང་། ཁོང་རྣམས་ཀྱང་དད་སྤྲོའི་ཡིད་མྱོས་པར་གྱུར་ལ། དེ་ནས་རྗེ་དཔོན་སློབ་རགས་བསྡུས་འདའ་གསིང་ལ་བརྒྱུད་དེ་ཡར་འབྲོག་དཔལ་སྡེར་ཕེབས། སྡེ་པ་དཔོན་གཡོག་རྣམས་ཀྱིས་ཆིབས་བསུ་ཞབས་ཏོག་རྒྱ་ཆེ་བ་བསྒྲུབས། ཚེ་དབང་རྗེས་གནང་བསྒོམ་ལུང་གི་རིགས་སོགས་འདོད་ཞུས་ལྟར་ཅི་ཡང་ཞིག་སྩལ། སངས་རྒྱས་ཀྱི་སྐྱེས་རབས་ཞིག་འདུག་པ་ལ་ཕྱག་ནས་སྨིན་རྒྱས་ཀྱང་མཛད་དེ་ཀུན་གྱི་མཆོད་ཡུལ་དུ་མཛད། དེ་ནས་ཡར་གཟིགས་སུ་ཕེབས་པའི་ཚེ། སྣ་དཀར་རྩེ་ནས་སྡེ་བདག་ཆེན་པོ་དཔོན་བློན། དེ་ཕྱོགས་ཀྱི་ཆོས་སྡེ་སོ་སོའི་བླ་མ་གྲྭ་རིགས་དང་བཅས་པ་ཞབས་དྲུང་དུ་འབྱོར་སྟེ། ཁོང་རྣམས་ལ་ཐུགས་འདོད་དང་མཐུན་པའི་ཀྱཻ་རྡོ་རྗེའི་རྒྱུ་དབང་།
ལམ་དབང་། རྡོ་རྗེ་ཕུར་པའི་དབང་། གུར་མགོན་ལྷ་བརྒྱད། དུར་ཁྲོད་བདག་པོ། པུ་ཏྲ་མིང་སྲིང་། དཀར་བདུད་ལྕམ་དྲལ། བྲན་བདུད་སོགས་ཟབ་ཅིང་དཀོན་པའི་རྗེས་གནང་གི་རིགས་དུ་མ་དང་། ཚེ་དབང་གྲུབ་རྒྱལ་མ་འཆི་མེད་དཔལ་སྟེར། ལྕགས་གདོང་མ་སོགས་ཚེ་དབང་གི་རིགས་མང་པོ། རྣམ་རྒྱལ།
རྣམ་འཇོམས། ཁྱུང་ཁྲ། ཁྱུང་ནག འཇམ་དབྱངས་ནག་པོ་རྣམས་ཀྱི་རྗེས་གནང་། སློབ་དཔོན་པདྨའི་བླ་མའི་རྣལ་འབྱོར། འོད་དཔག་མེད་ཀྱི་ཉལ་འཕོ། ཐུགས་རྗེ་ཆེན་པོའི་སྒོམ་ལུང་སོགས་དང་། གཞན་ཡང་ལུང་གི་རིགས་མང་པོ་བཅས་གནས་དེར་ཞག་གསུམ་བཞུགས་པའི་རིང་ལ་ཉིན་མཚན་མེད་པར་ཆོས་ཀྱི་ཆར་ཆེན་པོ་ཕབས་པས། སྡེ་པ་དཔོན་བློན་བླ་མ་གྲྭ་རིགས་དང་བཅས་པ་ཐམས་ཅད་སོ་སོར་ཐུགས་འདོད་ཚིམ་ཞིང་མི་ཕྱེད་པའི་དད་པ་ཆེན་པོས་ཞབས་ཏོག་རྙེད་བཀུར་འབུལ་ནོད་ཀྱང་ལྷུན་པོ་ལ་འགྲན་པ་ལྟ་བུ་ཕུལ། རྗེ་ཉིད་ཀྱིས་ཀྱང་མཆོད་ཡོན་སོ་སོར་གནང་སྐྱེས་དང་ཆོས་གྲྭར་མང་ཇ་བསྔོ་རྟེན་སྤྱི་འགྱེད་སོགས་ལུགས་གཉིས་ཀྱི་བཀའ་དྲིན་གཞལ་དུ་མེད་པ་སྩལ།
དེ་དུས་སྣ་དཀར་རྩེ་དང་དཔལ་སྡེ་གཉིས་ཆར་དུ་མཚོ་དེའི་ཀླུ་རྣམས་ལ་དགེ་སློང་བཞི་སྡེ་རེས་ཆབ་གཏོར་ཀླུ་གཏོར་ཉིན་རེ་བཞིན་མ་ཆག་པ་དགོས་པའི་བཀའ་སྩལ་ལྟར། ཁོང་རྣམས་ཀྱིས་ཕྱག་བཞེས་སུ་ཐེབ་པར་མཛད། དེ་ནས་རོང་ཆེན་བརྒྱུད་པ་གནང་བའི་ཐོག་མར། རོང་རམ་པ། དགའ་བདེ། སྐྱིད་གཤོང་རྣམས་སུ་རིམ་པར་སྤྱན་དྲངས་ཏེ། དེ་དག་སོ་སོའི་རྙེད་བཀུར་དང་ཞབས་ཏོག་སོགས་ནི་བསམ་ལས་འདས། དཀྱིལ་ཁང་པའི་བཀའ་འགྱུར་གསར་དུ་བཞེངས་པ་ལ་རབ་གནས་སྨིན་རྒྱས་མཛད། གནས་དེར་གོང་ར་དགོན་པའི་གྲྭ་པ་མང་པོ་ཞལ་མཇལ་གསུང་ཐོས་ཞུ་བར་བྱུང་བ་ལ་སོ་སོའི་བསམ་བསྟུན་གྱི་དབང་རྗེས་གནང་ཆོས་ཀྱི་བཀའ་དྲིན་ཅི་ཡང་ཞིག་སྩལ་ཞིང་། དཀྱིལ་ཁང་པ་སོགས་སྐྱ་སེར་བརྒྱ་ཕྲག་མང་པོ་ལ་ཁྲོམ་དབང་ཞིག་ཀྱང་མཛད་དེ།
དེར་ཡོད་ཀུན་ཕན་བདེའི་ལམ་ལ་བཀོད། དེ་སྐབས་རྩེ་གདོང་ནས་སྤྱན་འདྲེན་གྱི་མི་སྣ་དང་། གདུང་བརྒྱུད་རིན་པོ་ཆེ་སྐུ་མཆེད་ལ་ལྗགས་བསྙེན་གྱི་སྟབས་ལམ་དབང་སོགས་གསུངས། ཆོས་ཀྱི་རིམ་པ་མང་པོ་ཞིག་གནང་དགོས་ཚུལ་གྱི་ཞུ་ཡིག་ཐེབས་ནན་འབྱོར་དོན་ལྟར། དམ་པ་ཉིད་ཀྱིས་ཀྱང་དགེས་བཞིན་དུ་ཞལ་གྱིས་བཞེས། དེ་གོང་དུར་སྨྲིག་གི་གཙུག་ལག་ཁང་དང་རྗེ་བཙུན་ས་སྐྱ་པ་ཆེན་པོའི་ཞབས་རྗེས་སོགས་ལ་ཕྱག་མཆོད་རྒྱས་པ་མཛད། དེ་ནས་ཆིབས་ཀྱི་ཁ་ལོ་བསྒྱུར་ཏེ་གཞིས་ཁ་བྱམས་ཆེན་པ་རྣམས་ཀྱི་ཆིབས་བཤོལ་ཞུས་ཐོག་རྙེད་བཀུར་ཞབས་ཏོག་འབུལ་བའི་རྣམ་གྲངས་རྒྱ་ཆེན་པོ་སྒྲུབ། རིམ་གྱིས་རིན་སྤུངས་ཀླུ་སྡིངས་སུ་ཕེབས་པའི་ཚེ། སྐྱེ་ཚལ་གོང་ནས་བླ་མ་གྲྭ་རིགས་ཀུན་ཀྱང་ཞབས་དྲུང་དུ་འབྱོར་པ་ལ་བླ་མའི་རྣལ་འབྱོར་རྗེས་གནང་བསྒོམ་ལུང་སོགས་སོ་སོའི་འདོད་པ་དང་མཐུན་པ་བསྩལ། རྫོང་དཔོན་རྣམས་ཀྱིས་ཀྱང་རྙེད་བཀུར་འབུལ་བ་ལེགས་པར་སྒྲུབ།
གྲྭ་ཚང་དེར་མང་ཇ་བསྔོ་རྟེན་སྤྱི་འགྱེད་སོགས་ཟང་ཟིང་གི་དངོས་པོ་དང་། མྱོང་གྲོལ་རིལ་བུའི་འགྱེད་ཀྱང་གནང་ཞིང་། འདིས་ཚོན་པའི་དབུས་ཕྱོགས་ཀྱི་ས་སྐྱ་པའི་དགོན་ཆེ་ཕྲ་ཐམས་ཅད་དུ་དམ་ཚིག་རིལ་བུ་བཀའ་དྲིན་བསྐྱངས་པས་རེ་བའི་འབྲས་བུ་ལན་བརྒྱར་སྨིན་གྲུབ་ཡོད་པ་མཛད། དེ་ནས་སྣེ་བཞི་བྲེས་གཤོང་། གྱེར་རེ་རྣམས་སུ་རིམ་པར་ཕེབས། དེའི་ནངས་པར་རྩེ་གདོང་ནས་ཞབས་དྲུང་རིན་པོ་ཆེ་རྩེ་རྒྱས་དྲུང་འཁོར་རགས་བསྡུས་དང་བཅས་པའི་ཆིབས་བསུ་སེར་འཕྲེང་ཟབ་རྒྱས་བཅས་ཀླུ་ལྡིང་དུ་སྤྱན་དྲངས། དེར་ཞག་གསུམ་ཙམ་བཞུགས་པའི་རིང་ལ་ཞབས་དྲུང་རྣམས་དང་། སྲིད་གསུམ་རྣམ་རྒྱལ་གྱི་བླ་མ་གྲྭ་རིགས་དང་བཅས་པ་ལ་དཔལ་ཀྱཻ་རྡོ་རྗེ་རྒྱུ་དབང་། ལམ་དབང་། འཁོར་ལོ་སྡོམ་པའི་དབང་།
གུར་མགོན་ལྷ་བརྒྱད། ཞལ་བཞི་པ། དུར་ཁྲོད་བདག་པོ། པུ་ཏྲའི་ཟུར་ཀ དཀར་བདུད། བྲན་བདུད་སོགས་ཆོས་སྐྱོང་མང་པོའི་རྗེས་གནང་། ཚེ་དབང་གི་རིགས་དུ་མ། ཁྱུང་ཁྲ། ཁྱུང་ནག འཇམ་དབྱངས་དམར་སེར།
ས་པཎ་སྦགས་སྒྲུབ། ལམ་ཟབ། ཐུགས་རྗེ་ཆེན་པོའི་སྒོམ་ལུང་། སློབ་དཔོན་པདྨའི་བླ་མའི་རྣལ་འབྱོར། འོད་དཔག་མེད་ཀྱི་ཉལ་འཕོ། ལུང་གི་རིགས་འགའ་ཞིག་ལ་སོགས་དེར་བཞུགས་རྣམས་ཀྱི་ཐུགས་འདོད་དང་མཐུན་པའི་ཆོས་ཀྱི་འཁོར་ལོ་རྒྱ་ཆེན་པོ་སྐོར་བར་མཛད་ཅིང་། དེར་བཞུགས་རིང་ཞབས་ཏོག་རྙེད་བཀུར་འབུལ་ནོད་སོགས་ཀྱང་བསམ་གྱིས་མི་ཁྱབ་པ་དང་། དེར་བཞུགས་རྣམས་ལ་ཡང་བྱིན་རླབས་རྟེན་དང་ཟང་ཟིང་གི་གནང་སྐྱེས་རྒྱ་ཆེན་པོས་སྐལ་བ་བཟང་པོའི་དཔལ་ལ་སྦྱོར་བར་མཛད། ཆོས་སྡེ་དེར་ཡང་མྱོང་གྲོལ་རིལ་བུ་མང་ཇ་འགྱེད་བཅས་སོགས་རེ་བ་དོན་ལྡན་དུ་མཛད་ཅིང་། དེ་ནས་ཆིབས་ཐོག་ཁེལ་བའི་མི་རིང་བ་ཞིག་གི་བར་དེར་བཞུགས་ཀྱི་ཞབས་དྲུང་དཔོན་སློབ་ཀྱིས་ཆིབས་སྐྱེལ་མཛད་དེ།
དེ་མཚམས་ནས་ཆིབས་གྱེས་གནང་བའི་ཞབས་དྲུང་དཔོན་སློབ་རྣམས་ཐུགས་ཡིད་ཤིན་ཏུ་འཕྲེང་བའི་ཞབས་ཀྱི་པདྨོ་ལ་རབ་ཏུ་འདུད་པས་བསྟན་འགྲོའི་དོན་དུ་སྐལ་བརྒྱར་ཞབས་པད་བརྟན་པ་དང་། བྱང་ཆུབ་མ་ཐོབ་ཀྱི་བར་དུ་རྗེས་སུ་འཛིན་པའི་སྨོན་ལམ་རྒྱ་ཆེན་པོ་མཛད་ཅིང་། དམ་པ་འདིས་ཀྱང་འཕྲལ་ཕུགས་སུ་དགེ་བའི་བསླབ་སྟོན་གཞལ་དུ་མེད་པའི་བཀའ་དྲིན་ཡང་སྩལ། གུང་རྩིས་ཐོག་རྟ་ནག་སྒྲོལ་མ་བའི་རྙེད་བཀུར་ཞབས་ཏོག་ཕུན་སུམ་ཚོགས་པ་བསྐྲུན། དེ་ནས་ཆོས་གྲྭ་ཆེན་པོ་གསེར་མདོག་ཅན་དུ་ཕེབས་པར་ཉེ་བ་ན། དེར་བཞུགས་ཀྱི་མཁན་སློབ་དྲག་འཐུས་ཀྱིས་ཆིབས་བསུ་དང་། དགེ་འདུན་བྱིངས་ཀྱིས་སེར་འཕྲེང་རྒྱས་པས་སྤྱན་དྲངས་ཏེ། ཕེབས་འཕྲལ་པཎ་ཆེན་རིན་པོ་ཆེས་བྱ་རྒོད་ཕུང་པོའི་བཞུགས་ཁྲིའི་སྟེང་ནས་མཁན་སློབ་དགེ་འདུན་དང་བཅས་པར་འཇམ་དབྱངས་ས་པཎ་སྦགས་སྒྲུབ། འོད་དཔག་མེད་ཀྱི་ཉལ་འཕོ། འཇམ་དབྱངས་དམར་སེར་གྱི་རྗེས་གནང་སོགས་གསུང་ཆོས་ཀྱི་རིམ་པ་སྩལ་ཞིང་།
དེ་ནུབ་བླ་བྲང་དུ་གདན་ཆགས་པའི་ནངས་པར་སྔ་བར་པཎ་ཆེན་རིན་པོ་ཆེ་སྐུ་གདུང་བཞུགས་པའི་གདུང་རྟེན་གྱི་གཙོས་པའི་ལྷ་ཁང་རྣམས་སུ་ཐུགས་བསྐྱེད་སྨོན་ལམ་རྒྱ་ཆེ་བར་མཛད། འདུ་ཁང་ཆེན་མོར་པཎ་ཆེན་གྱི་བཞུགས་ཁྲིའི་སྟེང་ནས་མཁན་སློབ་འདུས་ཚོགས་དང་བཅས་པ་ལ་པཎ་ཆེན་ཉིད་ལ་གསོལ་འདེབས་གསར་རྩོམ་གནང་བ་དེ་ཉིད་ཀྱིས་མཚོན་ཏེ་གསུང་ཆོས་ཀྱི་རིམ་པ་ཡང་འགའ་ཞིག་སྩལ། འདུས་པའི་ཚོགས་ལ་མང་ཇ་འགྱེད་བཅས་རྒྱ་དཔངས་ཆེ་བ་དང་། མྱོང་གྲོལ་དམ་ཚིག་རིལ་བུའི་འགྱེད་ཀྱང་སྩལ་ཏེ་ཁོང་རྣམས་གུས་པ་ལྷག་པར་འཕེལ་བའི་སྙན་གྲགས་ཀྱི་རྔ་བོ་ཆེ་ཕྱོགས་ཀུན་ཏུ་སྒྲོག་པར་གྱུར་ཅིང་། དེའི་ནངས་པར་བྱ་རྒོད་ཕུང་པོའི་བཞུགས་ཁྲིའི་སྟེང་ནས་སྐྱ་སེར་གྱི་ཚོགས་ལ་ཁྲོམ་དབང་ཞིག་ཀྱང་སྩལ། དེ་འཕྲལ་ཆིབས་ཐོག་ཁེལ་བའི་རིམ་པར་ཕེབས་པ་ན། གཞི་ཀ་ཆེན་པོ་བསམ་འགྲུབ་རྩེ་ནས་ས་དབང་ནོར་བུའི་དྲུང་གི་དྲུང་འཁོར་མང་པོའི་ཆིབས་བསུ་གཟབ་མས་སྤྱན་དྲངས་ཏེ་ཀླུ་ལྡིང་བཀྲ་ཤིས་དགེ་ཚལ་དུ་ཕེབས། དེར་ཞག་གསུམ་བཞུགས་པའི་རིང་ལ་སྡེ་སྲིད་ནོར་བུའི་དྲུང་དཔོན་གཡོག་རགས་བསྡུས། སྣ་དཀར་ཆོས་སྡེ་བ་རྣམས་དང་། འཕྱོང་རྒྱས་འདུ་ཁང་པ་བཅས་པའི་བླ་མ་འདུས་ཚོགས་དང་བཅས་པ་རྣམས་ལ་སོ་སོར་ཐུགས་འདོད་དང་བསྟུན་པའི་ཚེ་དབང་རྗེས་གནང་།
བྱིན་རླབས་རིགས་གཏད་སོགས་ཆོས་ཀྱི་འཁོར་ལོ་རྒྱ་ཆེན་པོ་བསྐོར་ཞིང་། དགོན་སོ་སོའི་བླ་མ་གྲྭ་རིགས་རྣམས་ལ་མང་འགྱེད་བཟང་པོའི་གནང་སྐྱེས་ཀྱང་མཛད་དོ། ། དེ་ཁར་མི་དབང་ཆེན་པོའི་རྙེད་བཀུར་འབུལ་ནོད་ཀྱི་ཚོགས་རྒྱ་ཆེན་པོ་ཕུལ་ཞིང་ཤིན་ཏུ་གུས་པའི་ཞུ་གསོལ་མཛད། རྗེ་ཉིད་ཀྱིས་ཀྱང་ཐུགས་བརྩེ་བ་ཆེན་པོས་གནང་སྐྱེས་བསླབ་རྟེན་སོགས་རྒྱས་པར་སྩལ་བས་དཔོན་སློབ་རྣམས་ལེགས་ཚོགས་ཤིན་ཏུ་ཆེ་བ་བྱུང་། དེར་བཞུགས་པའི་ཉིན་གཅིག་བཀྲ་ཤིས་ལྷུན་པོ་ནས་པཎ་ཆེན་རིན་པོ་ཆེ་དང་མཇལ་འཕྲད་གནང་བའི་ཚེ་ཐུགས་དག་སྣང་ཆེན་པོས་རྙེད་བཀུར་ཞབས་ཏོག་རྒྱ་དཔངས་ཤིན་ཏུ་ཆེ་བ་དང་། ཟང་ཟིང་གི་འབུལ་ནོད་ཀྱང་བློས་དཔག་པར་དཀའ་བ་ཞིག་སྒྲུབ་པར་མཛད། བདག་ཉིད་ཆེན་པོ་ནས་ཀྱང་ཆོས་གྲྭ་དེ་ཁར་མང་ཇ་སྦྱོར་སྦྲེལ་འགྱེད་བཅས་དང་། པཎ་ཆེན་རིན་པོ་ཆེའི་དྲུང་དུ་གྱ་ནོམས་པའི་སྐྱེས་བཟང་པོ་སྒྲུབ་པར་མཛད་དེ། ཀུན་ཀྱང་དགེས་ཤིང་ཚིམ་པའི་ལེགས་ལམ་གོང་འཕེལ་དུ་གྱུར་པ་ཡིན་ལ། དེ་ནས་སྣར་ཐང་དུ་ཕེབས་པའི་ཚེ་དེའི་གྲྭ་ཚང་སོ་སོའི་བླ་མ་གྲྭ་རིགས་མི་སྡེ་དང་བཅས་པའི་ཞབས་ཏོག་རྙེད་བཀུར་མང་དུ་བྱུང་ཞིང་།
ལྷག་པར་ཨེ་ཝཾ་ཆོས་ལྡན་ནས་མཁན་རིན་པོ་ཆེ་ཉིད་དང་ཀླུ་ལྡིང་ཐར་པ་རྩེ་སོགས་ཀྱི་སྐུ་ཚབ་མང་པོ་དུས་གཅིག་ལ་འཛོམས་པའི་སོ་སོ་ནས་ཞབས་ཏོག་འབུལ་ནོད་རྒྱ་ཆེན་པོ་ཕུལ་ཞིང་། དམ་པ་ཉིད་ཀྱིས་ཀྱང་དེར་གནས་ཀྱི་གཞིས་བྱེས་སོ་སོར་ལུགས་གཉིས་ཀྱི་བཀའ་དྲིན་ཆེན་པོ་སྩལ་བས་ཀུན་ཀྱང་གུས་པའི་སོར་བཅུ་སྤྱི་བོར་འགོད་པ་ལ་ངལ་བ་ལྷུར་ལེན་པར་གྱུར་ཏོ། །

དེ་ནས་གླང་ལ་བརྒྱུད་གདན་ས་ཆེན་པོར་མ་ཕེབས་ཀྱི་བར་གྱི་ཕེབས་ཚིགས་གང་ཡིན་དང་། ཁྱད་པར་ཚལ་སྤེལ་ཤབ་གཞུག་གི་གཉེར་བཞུགས་རྒན་དམངས་རྣམས་དང་། འདྲ་འདྲི། ལྷུན་པོ་རྩེ་སོགས་ཀྱི་བླ་མ་གྲྭ་རིགས། ནང་སོ་རྒྱ་རྒན་པ་རྣམས་ཀྱིས་ཞབས་ཏོག་ཕུལ་དུ་ཕྱིན་པ་མཛད་ཅིང་། སོ་སོར་འདོད་ཆོས་ཟང་ཟིང་གི་གནང་སྐྱེས་རྒྱ་ཆེན་པོས་དགའ་མགུ་ཡིད་རང་པར་གྱུར། དེ་ནས་འཕྱི་བ་ལུང་དུ་མ་ཕེབས་ཀྱི་བར་ལ། ཕུ་སུམ་ཆོས་སྡེ་དང་། དགོན་པ་རྒྱས་སོགས་ཀྱི་དཔོན་སློབ་གྲྭ་བཙུན་དང་བཅས་པས་མཆོད་སྤྲིན་རྒྱ་མཚོ་ལྟ་བུར་སྐྱིལ། ནངས་པར་འཕྱི་བ་ལུང་ནས་ཆིབས་ཐོག་ཁེལ་བའི་ཚེ། རྡོ་རྗེ་གདན་ཆེན་པོ་དཔལ་ས་སྐྱ་ནས་གང་གི་གདུང་སྲས་མཚུངས་པ་མ་མཆིས་པ་འཇམ་པའི་དབྱངས་ངག་དབང་བསོད་ནམས་དབང་ཕྱུག་དཔོན་སློབ་རྣམས་ཀྱི་གཙོ་མཛད།
ཆབ་འབངས་ཀྱི་ཚོགས་རྣམས་ཀྱི་ཆིབས་བསུ་རྒྱས་པ་དང་བཅས་སྤྱན་དྲངས་ཏེ་རིམ་གྱིས་གདན་ས་ཆེན་པོར་ཕེབས་ཉེ་བ་ན། དེར་བཞུགས་ཀྱི་དགེ་འདུན་རྣམས་ཀྱི་སེར་འཕྲེང་གཟབ་མ། འཆམ་མགོན་བྱིན་རླབས་ཅན་རྣམས་ཀྱིས་བསུ་བ། སྐྱེས་དང་བུད་མེད་རྣམས་ཀྱིས་གཞས་རྩེད་རྒྱན་གོས་གཟབ་མ་སོགས་ངོ་མཚར་བའི་བཀོད་པ་དུ་མ་དང་བཅས་པའི་སྐུ་མདུན་ནས་བསུས་ཏེ། ཧོར་ལུགས་ཟླ་བ་བཞི་པའི་དམར་ཕྱོགས་བཟང་པོ་ཐོག་མའི་ཚེས་ལ། རྗེ་བཙུན་གོང་མ་ཡེ་ཤེས་ཀྱི་སྤྱན་ལྡན་རྣམས་དང་། རིགས་དང་དཀྱིལ་འཁོར་ཀུན་གྱི་མངའ་བདག་དྲུག་པ་རྡོ་རྗེ་འཆང་ཆེན་པོ་ཉིད་ཀྱི་བསྟི་གནས་དམ་པ་དཔལ་ས་སྐྱའི་བཞི་ཐོག་བླ་བྲང་དུ་ལེགས་པར་ཕེབས་ཏེ། རྒྱལ་བསྟན་རིན་པོ་སྤྱི་དང་བྱེ་བྲག་དཔལ་ལྡན་ས་སྐྱ་པའི་བསྟན་པ་སྲིད་མཐའི་བར་དུ་ཉིན་མོ་ལྟར་གསལ་བར་མཛད་པ་ཡིན་ནོ། ། དོན་དེ་དག་ལ་འདི་སྐད། ལྷུན་གྲུབ་མི་འགྱུར་དཔལ་གྱི་བསམ་ཡས་ཞེས། །
བསྲུང་བའི་མེལ་ཚེ་མཐུན་ལྡན་རྩེ་དམར་གྱིས། ། མགོན་ཁྱོད་བསྟན་གྱི་དཔུང་དུ་རིང་ནས་བཀུག ། ལས་བཞི་སྤེལ་བའི་སྲོག་ལ་མདུད་པ་བཅས། ༡ ། གནས་དེར་ལུས་མེད་ཡིད་ཅན་བཅུ་ཕྲག་གསུམ། ། རྣམ་གྲོལ་མཆོག་གི་གོ་འཕང་ལ་བཀོད་པའི། ། རྡོ་རྗེ་རྣམ་རྒྱལ་ས་ཡི་ཚངས་པ་ཆེས། ། ཁྱོད་ཞབས་སྤྱི་བོའི་གཙུག་ཏུ་གུས་པས་བསྟེན། ༢ ། གཞན་ཡས་སྡོམ་བརྩོན་རིགས་སྔགས་འཆང་བའི་རྗེ། །
དཔལ་ལྡན་བདུད་འཇོམས་གཉིས་པ་ཀུན་དགའི་མཚན། ། གང་གི་བསྟི་གནས་དབུས་རུ་རྡོ་རྗེ་གདན། ། དེར་འདུས་འཕྲལ་ཡུན་ཕན་བདེའི་ལམ་ལ་བཀོད། ༣ ། མདོར་ན་དབུས་འགྱུར་འདུས་ཚོགས་གྲངས་ཡས་ལ། ། སྨིན་གྲོལ་ལུང་གི་བཀའ་དྲིན་མཐའ་ཡས་ཤིང་། ། རིན་ཆེན་ས་ལེ་སྦྲམ་སོགས་གནང་སྐྱེས་ཀྱི། ། ལོ་རེའི་དབུལ་བ་འགོག་པའི་འཚོ་བ་སྦྱར། ༤ ། འདུས་བྱས་དགེ་རྩ་གྲངས་མེད་གསུམ་གྱི་ཚོགས། །
སྐད་ཅིག་ཉིད་ལ་རྫོགས་པའི་ཐབས་མཁས་ཀྱིས། ། བྱིན་རླབས་མཚན་མ་བཟང་པོའི་རྒྱུད་ཕྱུག་པར། ། བྱས་ནས་ཆིབས་ཀྱི་ཁ་ལོ་གཙང་དུ་བསྒྱུར། ༥ ། དེ་ལྟའི་རྨད་བྱུང་ལེགས་བྱས་དཔག་མེད་ཀྱིས། ། རྒྱལ་བསྟན་ཉིན་མོའི་སྣང་བ་འབར་བཞིན་དུ། ། འགྲོ་ལ་རྗེས་ཆགས་གཟུགས་སྐུའི་སྣང་བརྙན་མཆོག ། དཔལ་ལྡན་ས་སྐྱར་ཆོས་སྲིད་ཉི་མ་ཤར། ༦ ། དེའི་ནང་པར་ནས་བརྩམས་མགོན་ཁང་སོ་སོར་གཏང་རག་གི་བསྐང་གསོ་རྒྱས་པ་མཛད་ཅིང་།
དེ་ནས་ཟླ་བ་ལྔ་པའི་རྗེ་མུས་ཆེན་གྱི་སྐུ་མཆོད་དང་། ཟླ་བ་དྲུག་པའི་ས་ལོ་ཆེན་པོའི་དུས་ཆེན་སྒྲུབ་མཆོད་སོགས་ཀྱི་ཚོགས་དབུར་ཕེབས། ཟླ་བ་དེའི་མཇུག་ཙམ་ལ་ཡབ་རྗེ་གྲགས་པའི་མཚན་ཅན་དེ་ཉིད་ཀྱི་ཐུགས་བཞེད་ཀྱི་ལྷག་མ་བསྐང་བའི་ཕྱིར་དང་། བསྟན་པ་སྤྱི་སྒེར་གྱི་འཕེལ་རྒྱས་ལ་དགོངས་གུར་གྱི་མགོན་པོ་ལྷ་བཅུ་གཉིས་མ། རུ་འདྲེན་སྡེ་བཞི། ཞིང་སྐྱོང་ཙ་ཏུརྨུ་ཁ་བྲམ་ཟེའི་གཟུགས་ཅན། དུར་ཁྲོད་བདག་པོ་ཡབ་ཡུམ། དམག་ཟོར་རྒྱལ་མོ། དཀར་བདུད་ལྕམ་དྲལ་དང་བཅས་པའི་འབུར་སྐུ་མཐོང་བ་ཙམ་གྱིས་ཡིད་འཕྲོག་པར་བྱེད་པ་འདི་རྣམས་ཀྱི་གཅའ་གཞི་སྒྲིག་པར་མཛད་པ་དང་ལྷན་ཅིག སྐུ་མདུན་བོད་གོང་པ་སོགས་ལྷ་བྲིས་པ་རྣམས་ལ་བཞུགས་གྲལ་ཐོག་བསླབ་སྟོན་ཞིབ་རྒྱས་ཞིག་གནང་སྟེ།
དེ་ཡང་གདན་ས་ཆེན་པོ་འདི་ཉིད་བླ་མ་གོང་མའི་བྱིན་གྱིས་རླབས་པའི་གནས་མཆོག་ཏུ་གྱུར་པ་ཆོས་སྐྱོང་རྣམས་སྤྲིན་ཕུང་འཐིབ་པ་ལྟ་བུར་བཞུགས་པ་ཡིན་ཀྱང་། བསེ་མགོན་ཡིད་བཞིན་ནོར་བུ་ཙམ་ལས་བཀའ་གཏོད་བྲན་གཡོག་དང་བཅས་པ་ཡོངས་སུ་རྫོགས་པ་ཆ་ཚང་བ་ཞིག་གི་འབུར་སྐུ་མ་བྱུང་འདུག་པ་ནས་གདན་ས་འདིར་ཆ་ཚང་བ་ཞིག་མེད་མཐུ་མེད་ཡིན་འདུག་པ། རྡོ་རྗེ་གདན་པ་ཆེན་པོའི་བཀའ་བཞིན་མཁྱེན་བརྩེ་ཆེན་མོའི་ཕྱག་སོར་གྱིས་བསྐྲུན་པར་མཛད་པའི་གུར་གྱི་མགོན་པོ་རུ་འདྲེན་དང་བཅས་པ་གོང་དཀར་རྡོ་རྗེ་གདན་གྱི་འདི་རྣམས་ཤིན་ཏུ་ལེགས་ཤིང་སྐབས་དང་འབྲེལ་བ་བྱུང་འདུག་པ་ལྟར། ད་ལམ་ཁྱེད་རྣམས་ཀྱིས་ཀྱང་ངེད་ཀྱི་ངག་བཞིན་འཕྲལ་དུ་བསྒྲུབ་དགོས་ཚུལ་དང་། ལྷག་པར་བཀའ་བསྒོ་ཞབས་དབང་སོགས་ཀྱི་རྒྱུན་བྱིན་གྱིས་བརླབས་ཏེ་ཁོང་རྣམས་ཀྱང་གུས་སྤྲོ་ཆེན་པོས་ཟླ་བ་བདུན་པའི་དཀར་ཕྱོགས་ཀྱི་གཟའ་ཚེས་བཟང་བ་ལ་ལས་འགོ་བཙུགས་སྟེ་བཀའ་བཞིན་རྟག་འགྲུས་སུ་སྒྲུབ་པར་མཛད། དེ་མཚམས་ནས་སྔགས་འཆང་ཆོས་ཀྱི་རྒྱལ་པོ་ཀུན་དགའ་རིན་ཆེན་གྱི་སྐུ་མཆོད་རྡོ་རྗེ་ཕུར་པའི་སྒྲུབ་མཆོད་ཆེན་མོ་གནང་གྲུབ་བསྟུན། བྱང་ནས་བདག་པོ་བླ་མའི་དྲུང་། གོང་དཀར་ནས་སོག་པོ་བླ་མ་སོགས་གཞིས་བྱེས་ཀྱི་ཆོས་ཉན་པ་རགས་བསྡུས་ཞིག་ལ་རྡོ་རྗེ་རྣལ་འབྱོར་མའི་ཁྲིད་དང་། དེའི་ཡིག་སྐོར་གསར་སྙིང་མང་པོ་ཞིག་གི་ལུང་། རྗེ་ཉིད་ཀྱི་རྟོགས་བརྗོད་ངོ་མཚར་རྒྱ་མཚོའི་རྦ་རླབས་ཀྱི་སྒྲ་དབྱངས་སྐལ་བཟང་དཔྱིད་ཀྱི་དགའ་སྟོན་སོགས་ཆོས་ཀྱི་བདུད་རྩི་ཅི་ཡང་ཞིག་སྩལ་རྗེས།
གསེར་མདོག་ཅན་ནས་མཁན་རིན་པོ་ཆེ་དཔོན་སློབ་རགས་བསྡུས་ཞིག་ཞབས་དྲུང་དུ་འབྱོར་པ་ལས། གསུང་ངག་རིན་པོ་ཆེ་ལམ་འབྲས་བུ་དང་བཅས་པའི་གདམས་པ་སྤྱི་དང་། ཁྱད་པར་པཎ་ཆེན་ནས་བརྒྱུད་པ་འདི་དེང་སང་གཞན་སུ་ལ་ཡང་བཞུགས་པ་ཞིག་མི་འདུག་པ་བཅས་བཀའ་དྲིན་བསྐྱང་དགོས་ཚུལ་གྱི་གསོལ་བ་བཏབ་པའི་ངོར། གདུང་སྲས་འཇམ་པའི་དབྱངས་ངག་དབང་བསོད་ནམས་དབང་ཕྱུག་ལྕམ་སྲིང་དང་། གདུང་བརྒྱུད་རིན་པོ་ཆེ་ངག་དབང་ཀུན་དགའ་བཀྲ་ཤིས་ཡབ་ཡུམ་སྲས་རྣམས་གཙོ་བོར་གྱུར་པའི་འདིར་བཞུགས་ཀྱི་དགེ་འདུན་རགས་རིམ་གསོལ་བ་འདེབས་པ་པོ་རྣམས་དང་། སྒོམ་སྡེ་ནང་ཆེན་ནས་ཆོས་རྗེ་བླ་མའི་དབོན་རིགས་རྗེ་ཉིད་ཀྱིས་ལུང་བསྟན་བཞིན་དགོན་པ་གསར་རྒྱག་གེགས་མེད་དུ་ཐར་ཕྱིན་པའི་ལེགས་སོ་འབུལ་བར་གྲྭ་རིགས་མང་པོ་དང་བཅས་འབྱོར་པ་དེ་དག་དང་། གཞན་ཡང་གློ་བོ་སྨོན་ཐང་པའི་གྲྭ་རིགས་དུ་མ། རྣམ་རྒྱལ་ལྷ་རྩེ། མངའ་རིས། ཉི་ཤར་ཆོས་སྡེ།
ཐུབ་བསྟན་རྣམ་རྒྱལ། ངོར་དགོན་པ། ནཱ་ལེནྡྲ་སོགས་ནས་འདུས་པའི་གཞིས་བྱེས་ཀྱི་ཆོས་ཉན་པ་བརྒྱ་ཕྲག་དུ་མ་ལ་གསུང་ངག་རིན་པོ་ཆེ་ལམ་འབྲས་བུ་དང་བཅས་པའི་གདམས་པ། དེ་དང་འབྲེལ་བའི་དབང་རྗེས་གནང་། ལུང་མན་ངག་ཆ་ལག་སོ་སོ་མ་ཚང་བ་མེད་པ་སྒྲུབ་པ་ལུང་སྦྱིན་གྱི་བར་དུ་སྨིན་རྒྱས་སུ་ཟླ་བ་དུ་མའི་བར་སྩལ་ཏེ། དེར་འདུས་ཐམས་ཅད་དད་པ་དང་བློ་གྲོས་ཀྱི་པདྨོ་རབ་ཏུ་རྒྱས་པར་གྱུར་པ་ཡིན་ལ། ལོ་དེའི་དགུན་བཟང་ལྡན་ཆོས་སྡེའི་སློབ་དཔོན་པ་ཆེན་པོ་མདོ་དང་རྒྱུད་སྡེ་ཀུན་ལ་མཁྱེན་པའི་སྤྱན་རས་གསལ་བ་བྱམས་པ་ངག་དབང་རྣམ་རྒྱལ་བས་གསོལ་བཏབ་པའི་ངོར་གདུང་སྲས་དམ་པ་རྣམས་དང་། གཞིས་བྱེས་ཀྱི་བླ་མ་གྲྭ་རིགས་མང་པོ་ལ་ས་སྐྱ་པའི་ཀྱཻ་རྡོ་རྗེ་བཀའ་བབས་བཞིའི་གཞུང་འགྲེལ་ལ་རྟེན་པ་གསུམ་གྱི། རྒྱ་གཞུང་གི་རིགས་ཕྱོགས་གཅིག་ཏུ་བསྒྲིགས་པ་དེང་སང་ལུང་རྒྱུན་ཆད་ལ་ཐུག་པའི་ཤིན་ཏུ་དཀོན་པས་གཙོ་ཆེའི་ཆོས་སྣ་སུམ་ཅུ་དགུ་དང་། འཇིག་བྱེད་ར་ལུགས་ཀྱི་རྭ་རྩེ་སེམས་འཛིན་གྱི་ཁྲིད།
དེའི་ཡིག་སྐོར་གྱི་ལུང་། འཇིག་བྱེད་རྭ་ལུགས། རྭ་ཁྲིད། མཁའ་འགྲོ་སྙན་རྒྱུད་ཀྱི་ཁྲིད། ཡིག་བརྒྱའི་ལུང་དང་བཅས་པ་འབྲི་ཁུང་དཔལ་འཛིན་གྱིས་བསྒྲིགས་པའི་འཇིགས་བྱེད་ཀྱི་མན་ངག་བེའུ་བུམ་རྣམས་ཤིན་ཏུ་རྒྱས་ཤིང་མཐའ་ཆོད་པའི་བཀའ་དྲིན་སྩལ། དེ་ནས་བསྒྱུར་བྱེད་ཅེས་པ་ས་མོ་ཕག་ལོ་དམ་པ་འདི་ཉིད་དགུང་གི་བགྲང་གཞི་བཅུ་ཕྲག་དྲུག་དང་ཉག་མ་གསུམ་དུ་ཕེབས་པ་ཧོར་ལུགས་ཟླ་བ་བཅུ་གཉིས་པའི་ནང་དུ་གུར་གྱི་མགོན་པོ་རུ་འདྲེན་དང་བཅས་པའི་སྣང་བརྙན་ཤིན་ཏུ་ལེགས་ཤིང་གཟི་བརྗིད་ལྡན་པ་འདི་རྣམས་མཐར་ཐོན་ཏེ་མཚན་སྲིད་གསུམ་ཟིལ་གནོན་དུ་གསོལ་བར་མཛད་ཅིང་། མགོན་ཁང་དེའི་ཕྱོགས་བཞི་བར་མཚམས་མེད་པར་སྔགས་འཆང་ཆོས་ཀྱི་རྒྱལ་པོ་ཡབ་སྲས་ཀྱིས་ཕྱག་བྲིས་གུར་ཞལ་པུ་ཏྲ་སོགས་ཀྱི་བྲིས་ཐང་བྱིན་རླབས་ཅན་དུ་མ་གཙོ་བོར་གྱུར་པའི་བླ་མ་གོང་མའི་ཐུགས་དམ་གྱི་རྟེན་ཕྱག་དྲིས་མ་སོགས་བྲིས་ཐང་བྱིན་རླབས་ཅན་དུ་མས་ཁྱབ་པ་དང་། གཞན་ཡང་སྐུ་གསུང་ཐུགས་གྱི་རྟེན་ཕྱི་ནང་གསང་གསུམ་གྱི་མཆོད་པའི་བྱེ་བྲག་བསམ་གྱིས་མི་ཁྱབ་པ་ཞིག་སྦྱོར་བར་མཛད་པས་རྒྱས་པར་ནི་དེ་ཉིད་ཀྱི་དཀར་ཆག་ཏུ་གསལ་ཞིང་། ཟླ་བ་དེའི་ཉེར་གསུམ་ལ་རབ་ཏུ་གནས་པ་ཐུན་མོང་དང་ཐུན་མོང་མ་ཡིན་པ་སྨིན་རྒྱས་སུ་མཛད། གཞན་ཡང་ཕྱག་ནས་སྨིན་རྒྱས་ཡང་ཡང་མཛད་པས་ཡེ་ཤེས་སེམས་དཔའ་དངོས་སུ་བཞུགས་པའི་རྟགས་སུ་མགོན་ཁང་དེར་སུ་ཞིག་གིས་ཕྱིན་ཀྱང་སླེབ་མ་ཐག་འཇིགས་ཤིང་སྐྱི་ཕུང་བྱེད་པ་དང་།
ཐ་མལ་གྱི་རྣམ་རྟོག་ཕྲ་རགས་རྣམས་འགགས་ནས་སྐུ་རྣམས་ལ་ལྟ་མི་ནུས་བཞིན་དུ་དལ་བུས་ལྟས་པ་ན། སྐུ་རྣམས་ཤིན་ཏུ་ལེགས་ཤིང་ཡིད་རང་དབང་མེད་པར་འཕྲོག་ཅིང་བློ་ཕེབས་ཏེ་ཆོས་སྐྱོང་ཡེ་ཤེས་པ་དངོས་རྣམས་ལ་ཡང་འདི་བས་ལྷག་པ་མེད་དོ་སྙམ་པའི་དང་བའི་དད་པ་དང་བྱིན་རླབས་རྨད་དུ་བྱུང་བ་གཞན་ལས་ཆེས་ལྷག་པ་འདི་ནི་སྔོན་མེད་གསར་དུ་བསྐྲུན་པར་མཛད་པ་ཡིན་ལ། དེ་ནས་འཁོན་དཀོན་མཆོག་རྒྱལ་པོའི་སྐུ་གདུང་རིལ་པོ་བཞུགས་པའི་གཙུག་ལག་ཁང་ཉམས་གསོ་གསར་བཞེངས་ལྟ་བུ་སྔོན་དུ་མཛད་ཟིན་པ་ལ་ཧོར་ལུགས་ཟླ་བ་དང་པོའི་ནང་དུ་ལྡེབས་བྲིས་དུས་མཆོད་གདུང་བརྒྱུད་རིམ་པར་བྱོན་པའི་བརྒྱུད་རིམ་དང་། སྐུ་གདུང་རིན་པོ་ཆེ་བཞུགས་པའི་མཆོད་རྟེན་ལ་གྲང་གསེར་རྗིབ་གཏོང་གི་ཞབས་ཏོག་གནམ་རྒྱན་བྱ་སྤུ་དཀར་ནག་ཁོ་ན་ལས་གྲུབ་པའི་བླ་བྲེ་ཁྱད་འཕགས་གཞན་ཡང་བཀྲས་ཐགས་དང་རྒྱན་གཞི་སོགས་ཁྱད་གོས་ཁོ་ན་བསྒྲིགས་པའི་ཀ་སྟར་གསུམ་གྱི་བར་ཏལ་མའི་བླ་བྲེ་དང་། ས་རྒྱན་མཆོད་པའི་བྱེ་བྲག་ཀྱང་གསར་པ་མང་དུ་འབུལ་བ་མཛད་ཅིང་རབ་གནས་སྨིན་རྒྱས་སུ་སྒྲུབ་པར་མཛད་དེ། དེང་སང་ཀུན་གྱི་ཡིད་འཕྲོག་པའི་གནས་སུ་གྱུར་པ་འདི་ཉིད་དང་། ཟུར་ཁང་དུ་རྗེ་བཙུན་རིན་པོ་ཆེའི་སྐུ་འདྲ་རིན་པོ་ཆེ་ལ་ཧོར་གོས་ཀྱི་སྐུ་བེར། ཀ་སྟར་གསུམ་ལ་ཁྱད་གོས་ཁོ་ན་བསྒྲིགས་པའི་བླ་བྲེ། ཕྱོགས་མཚམས་ཀུན་ལ་ལམ་འབྲས་བླ་མ་བརྒྱུད་པའི་བྲིས་ཐང་བྱིན་རླབས་ཅན་དུ་མས་མཛེས་པར་བྱས་ཤིང་། མཆོད་པའི་བྱེ་བྲག་ཀྱང་མང་པོ་གསར་དུ་འབུལ་བ་མཛད་ནས།
གཙུག་ལག་ཁང་འདི་ལ་ཡང་ཞབས་ཏོག་གསར་བཞེངས་ལྟ་བུའི་སྒོ་ནས་ད་ལྟ་ཀུན་ཀྱིས་མཐོང་བ་ཙམ་གྱིས་དང་བའི་དད་པ་དབང་མེད་དུ་བསྐྱེད་པར་བྱེད་པ་འདི་ཉིད་ཡིན་ལ། དེ་ནས་ལོ་དེའི་ཟླ་བ་གསུམ་པའི་ནང་དུ་ཉིས་ཐོག་བླ་བྲང་དུ་གཙུག་ལག་ཁང་གསར་བཞེངས་བཅའ་སྒྲིག་གི་ཞལ་བཀོད་ཐོག་མར་མཛད་པའི་ཉིན་གློ་བུར་དུ་ཨ་ཙ་ར་ཞིག་གིས་འཇམ་དཔལ་ན་ག་རག་ཤའི་སྐུ་ལི་མ་ཡ་མཚན་ཅན་ཞིག་དང་། ཞལ་བཞི་པའི་རྟེན་རྡོ་ཁོ་རང་རྩིས་ཤིན་ཏུ་ཆེ་ཞིང་ཙ་ཏུརྨུ་ཁ་ཟེར་བ་དང་བཅས་སྔགས་འཆང་བླ་མ་འདི་ཉིད་ཀྱི་ཕྱག་ཏུ་འབྱོར་པས་རྟེན་འབྲེལ་ཕུན་སུམ་ཚོགས་པ་འདུག་གསུངས་ཤིང་ཐུགས་དགེས་སྤྲོ་དང་བཅས་ཕྱག་ཏུ་བཞེས། གཞན་ཡང་དེ་སྐབས་རྟེན་འབྲེལ་ངོ་མཚར་ཅན་མང་པོ་ཞིག་དང་། རྗེ་ཉིད་རང་ལ་མཚན་ལྟས་ཁྱད་པར་ཅན་མང་དུ་བྱུང་བ་རྣམས་ནི་ཐུན་མོང་དུ་བྲི་བར་མ་ནུས་སོ། ། སླར་ཟླ་བ་དྲུག་པའི་ནང་དུ་གཙུག་ལག་ཁང་ཡོངས་སུ་རྫོགས་པ་གྲུབ་ཅིང་། གཟའ་སྐར་བཟང་བའི་ཉིན་རྗེ་ཉིད་རང་གི་གཟིམ་ཆུང་ན་ཡོད་པའི་རྟེན་བྱིན་རླབས་ཅན་རྣམས་དང་། རྟེན་གྱི་གཙོ་བོ་ལ་རྗེ་བཙུན་བརྩེ་བ་ཆེན་པོའི་སྐུ་བརྙན་མི་ཚད་ཙམ་ཞིག་གསར་དུ་བཞེངས་པར་མཛད་དེ། རྒྱ་བོད་ཀྱི་བླ་མ་གོང་མ་མང་པོ་ཞིག་གི་སྐུ་གསུང་ཐུགས་ཀྱི་རྟེན་བྱིན་རླབས་ཅན་མང་པོའི་འཕྱུར་བུར་བལྟམས་པས། ད་ལྟ་མཐོང་བ་ཙམ་གྱིས་ཡིད་འཕྲོག་པ་གསོལ་བ་བཏབ་ན་མཆོག་ཐུན་མོང་གི་དངོས་གྲུབ་ཐམས་ཅད་བདེ་བླག་ཏུ་སྩོལ་བར་མཛད་པ་འདི་ཉིད་དང་།
ཉིད་ཀྱི་ཞབས་འབྲིང་པ་མཆོད་དཔོན་སྨོན་ལམ་རིན་ཆེན་པས་གསོལ་བ་བཏབ་པའི་ངོར་བཀའི་གནང་བ་ཐོབ་སྟེ། རྗེ་བཙུན་དམ་པ་རང་ཉིད་ཀྱི་སྐུ་བརྙན་བྱིན་རླབས་ཀྱི་གཟི་འོད་འབར་བ་རྣམས་དང་། ས་རྒྱན་གནམ་རྒྱན་སོགས་མཆོད་པའི་བྱེ་བྲག་དཔག་ཏུ་མེད་པ་དང་བཅས་བདེ་ལྡན་མངོན་དགར་མཚན་གསོལ་ཏེ་སྐལ་པ་ཇི་སྲིད་གནས་ཀྱི་བར་དུ་འགྲོ་བ་རྣམས་ཀྱི་བསོད་ནམས་ཀྱི་ཞིང་དུ་བསྐྲུན་པར་མཛད་དོ། ། དེ་ནས་ཆོས་ཀྱི་རྒྱལ་པོ་འཕགས་པ་རིན་པོ་ཆེ་སོགས་བླ་མ་གོང་མའི་ཐུགས་དམ་འཆམ་མགོན་ལྕམ་དྲལ་བཅུ་གཅིག་གི་གསོལ་ཕོད་དང་། རྡོ་རྗེ་གོང་པ་རྣམས་ཁྱད་གོས་ཁོ་ནས་གསར་དུ་སྤོ་བ་མཛད་ཅིང་། ལོ་དེའི་ཟླ་བ་བཞི་པའི་མགོ་ཙམ་ལ་ཐུབ་བསྟན་ཡངས་པ་ཅན་གྱི་སློབ་དཔོན་པ་གཉིས་ཀྱིས་གསོལ་བ་བཏབ་པའི་ངོར། རིགས་ཀྱི་ཅོད་པན་འཛིན་པའི་གདུང་སྲས་ངག་དབང་ཀུན་དགའ་བཀྲ་ཤིས་སྲས་ཡུམ་གྱི་གཙོས་པའི་གཞིས་བྱེས་ཀྱི་གྲྭ་བུ་སློབ་མང་བ་ཞིག་ལ་གུར་གྱི་མགོན་པོའི་གསང་ཁྲིད་རྒྱས་པ་ཆ་ལག་དང་བཅས་པ། ཐུགས་རྗེ་ཆེན་པོའི་དམར་ཁྲིད། འབྲུག་ལུགས་ཀྱི་ནཱ་རོ་ཆོས་དྲུག རོ་སྙོམ་སྒང་སྒྲིལ་སོགས་ཀྱི་ཁྲིད།
སྐྱིད་སྡུག་ལམ་ཁྱེར། སུམ་པ་ལོ་ཙཱ་ནས་བརྒྱུད་པའི་ཁྲིད་ཟབ་མོ། ཇོ་བོ་ཐུགས་རྗེ་ཆེན་པོ་འཕགས་པ་སྤྱན་རས་གཟིགས་དབང་བཅུ་གཅིག་ཞལ་གྱི་རྗེས་སུ་གནང་བ། ཁྲིད་སོ་སོའི་ཡིག་ཆའི་ལུང་ལ་སོགས་པའི་ཆོས་ཀྱི་ཆར་ཆེན་པོས་འགྲོ་བ་དཔག་ཏུ་མེད་པ་སྔོན་དུ་འདྲེན་པར་མཛད་ཟིན་པ་དང་། ད་ལྟ་འདྲེན་པར་མཛད་པ་དང་། མ་འོངས་པ་ན་འདྲེན་པར་མཛད་པར་འགྱུར་བའི་གསུང་ཆོས་ཀྱི་ཐ་མ་དེ་ཉིད་ལ་གནང་། དེ་སྐབས་ནས་སངས་རྒྱས་ཀྱི་འཁྲུངས་རབས་སྔགས་འཆང་ཉིད་ཀྱིས་མཛད་པའི་དཔག་བསམ་འཁྲི་ཤིང་གི་དོན་འགྲེལ་ནང་བཞིན་རྒྱལ་བའི་སྐྱེས་རབས་བརྒྱ་རྩ་བརྒྱད་པ་ཐོག་ཚད་མ་ཉི་ཤུ་རྩ་དགུ་གསེར་ཐང་འབའ་ཞིག་ཏུ་སྒྲུབ་པར་མཛད་པ་དང་། དེ་ཐམས་ཅད་ལ་གོང་གཤམ་འཇའ་རིས་གསུམ་སྦྲག་ཧོར་གོས་ཁྱད་འཕགས་འབའ་ཞིག་ལས་གྲུབ་པ། ཞལ་ཁེབ་ལྔ་བརྩེགས། སྒྲིལ་ཤིང་གི་ཏོག་ཐད་གསེར་དངུལ་འཇང་བརྡུང་ཁོ་ན་ལས་གྲུབ་པ་སོགས་གཞན་ལས་ཆེས་ཁྱད་པར་དུ་འཕགས་པ་འདི་རྣམས་ལྗགས་བཀོད་གནང་བ་སོགས་རྣམ་པར་དཀར་བའི་འཕྲིན་ལས་རྒྱ་ཆེན་པོས་རྒྱལ་བསྟན་རིན་པོ་ཆེ་སྤྱི་དང་བྱེ་བྲག་དཔལ་ལྡན་ས་སྐྱ་པའི་བསྟན་པ་རིན་པོ་ཆེ་སྲིད་མཐའི་བར་དུ་མི་ཉམས་ཤིང་རྒྱུན་མི་ཆད་པའི་རྟེན་འབྲེལ་ཐམས་ཅད་ཡང་དག་པར་བསྒྲིགས་པར་མཛད་པ་ཡིན་ནོ། །
སྨྲས་པ། མཛད་པ་རྒྱ་མཚོའི་དབུས་སུ་ལྷུན་ཆགས་པའི། ། རྣམ་པར་དཀར་བའི་འཕྲིན་ལས་ཉིན་མོའི་མགོན། ། རྒྱལ་བསྟན་པད་ཚལ་བཞད་དང་ལྷན་ཅིག་ཏུ། ། ཐུབ་བསྟན་ས་ཆེན་མཛེས་པའི་རྒྱན་དུ་གྱུར། ། ཡོངས་འདུའི་ཤིང་དང་དབང་གི་རྒྱལ་པོ་ལྟར། ། རང་རང་རེ་བའི་འབྲས་བུ་རྟག་འཇོ་བའི། ། གང་ལ་ཅི་དགོས་ཆོས་ཅན་གཟིགས་པ་ཡིས། ། མཁའ་མཉམ་འགྲོ་འདི་བདག་གིར་མཛད་མིན་ནམ། ། འགྲོ་བའི་བླ་མའི་སྐྱེ་བའི་འཕྲེང་བ་ཡིས། །
སྐུ་བརྙན་རིན་ཆེན་ལས་གྲུབ་བཅུ་ཕྲག་གཉིས། ། དགུ་ཡིས་ལྷག་པའི་བྱིན་རླབས་དྲི་བསུང་ཅན། ། ལྷ་མིའི་བསོད་ནམས་ཞིང་དུ་ལེགས་པར་བསྐྲུན། ། བཞི་པ་སངས་རྒྱས་ཀྱི་བསྟན་པ་ཉིན་མོ་ལྟར་གསལ་བར་མཛད་རྗེས། ཞིང་ཁམས་གཞན་དུ་འཕྲིན་ལས་ཀྱི་འཇུག་པ་ཆེས་ཆེར་ཡངས་པར་གཟིགས་ནས་གཟུགས་སྐུའི་བཀོད་པ་ཆོས་དབྱིངས་སུ་ཇི་ལྟར་བསྡུ་བ་མཛད་པའི་ཚུལ་ནི། ཞིང་འདིར་མ་ལུས་གདུལ་བྱའི་དོན་སྒྲུབ་ནས། ། གཟུགས་སྐུའི་དཀྱིལ་འཁོར་ཆོས་དབྱིངས་ངང་དུ་བསྡུས། ། རྨད་བྱུང་ལྟས་མཆོག་ངོ་མཚར་གྲངས་ཡས་སྤྲུལ། ། འཕྲིན་ལས་རྒྱུན་མི་ཆད་ལ་སླར་ཡང་འདུད། ། ཞེས་ཏེ།
བདག་ཉིད་ཆེན་པོ་འདི་ཉིད་གདུང་གི་བགྲང་གཞི་བཅུ་ཕྲག་དྲུག་དང་ཉག་གསུམ་དུ་ཕེབས་པ་ས་མོ་ཕག་ལོ་མ་རྫོགས་ཀྱི་བར་དུ་བསྟན་པའི་བྱ་བ་ཐོས་བསམ་བསྒོམ་གསུམ་དང་། མཁས་པའི་བྱ་བ་འཆད་རྩོད་རྩོམ་གསུམ་སྤེལ་མར་མཛད་པས་གྲུབ་བསྟན་སྤྱི་དང་། བྱེ་བྲག་དཔལ་ལྡན་ས་སྐྱ་པའི་བསྟན་པ་རིན་པོ་ཆེ་ནམ་ལངས་པ་ལ་ཉིན་བྱེད་དབང་པོ་ཤར་བ་ལྟར་གྱུར་པས་ཤིན་ཏུ་ཐུགས་དགེས་པ་ཆེན་པོ་དང་ལྡན་ཅིང་། སྙིགས་མའི་དུས་ཀྱི་སྐྱེ་བོ་རྣམས་ཀྱི་སྤྱོད་ཚུལ་ངན་པ་དག་གཟིགས་པས་ཐུགས་ཅུང་ཟད་གདུང་བར་ཡང་གྱུར་ནས། བླ་མ་ལྷ་ཡི་ལུང་བསྟན་བཞིན་ཞིང་ཁམས་དག་པ་གཞན་དུ་གཤེགས་པ་ལ་ཐུགས་མངོན་དུ་ཕྱོགས་པར་གྱུར་ཏེ། དེ་ཡང་རྗེ་བཙུན་དམ་པ་འདི་ཉིད་དགུང་གི་གྲངས་ལྔ་བཅུ་རྩ་ལྔར་ཕེབས་པ་བོང་བུ་ཞེས་པ་ལྕགས་མོ་ཡོས་ལོ་ཧོར་ཟླ་དྲུག་པའི་ནང་དུ་དམ་རྫས་འཆི་མེད་རིལ་བུ་སྒྲུབ་པར་མཛད་པས་གནམ་གང་གི་ཐོ་རངས་མཚན་ལམ་དུ། རྗེ་ཉིད་བདེ་མཆོག་ཕོ་བྲང་དུ་ཕེབས་ནས། དེ་ན་བཞུགས་པའི་དཀར་པོ་རྣམ་གསུམ་གྱི་སྐུ་བརྙན་དེ་རྣམས་ལ་གུས་པའི་སྒོ་ནས་ལེགས་པར་གཟིགས་པས། དེ་རྣམས་ཞལ་འཛུམ་འཛུམ་མཛད་ཅིང་། ཕྱག་བརྐྱང་བསྐུམ་དང་།
སྐུ་ཡང་སྒུལ་སྐྱོད་སྣ་ཚོགས་མཛད་པ་སྙམ་བྱེད། དེ་ནས་ཐུགས་དད་པ་ཆེར་གཡོས་ཏེ། ཁྱེད་ཀྱིས་མི་མཁྱེན་པའམ་མི་གཟིགས་པ་ཅི་ཡང་མ་མཆིས་པས། བདག་གི་ཚེ་ཇི་ཙམ་ཐུབ་དང་ཕྱི་མར་གར་སྐྱེ་བའི་ལུང་བསྟན་གསལ་བར་སྩལ་དུ་གསོལ་ཞེས་ཞུ་བར་མཛད་པ་ན། དབུས་ཀྱི་ས་ཆེན་གྱི་སྐུ་དེ་ད་ལྟའི་བདེ་མཆོག་ཕོ་བྲང་གི་སྐུ་བརྙན་གསར་པ་དེ་མིན་པའི་སྐུ་འདྲ་རྙིང་མ་མི་ཚད་ཙམ་ཅིག་ཏུ་གྱུར་ནས། སྐུ་གཡས་འོག་ཏུ་བཅུག་སྟེ་གཟིམ་སྟབས་ལོག་གེ་བའི་ངང་ནས། རྗེ་ཉིད་ལ་གསང་གྲོས་ཀྱི་ཚུལ་དུ། ཚེ་ནི་འཇལ་བྱེད་གསེར་རིས་འཁྱུད་པའི་འབྱུང་བ་ཉིས་འགྱུར་དུ་ཐུབ་བོ་ཞེས་གསལ་བར་གསུངས་ཤིང་། ཕྱི་མ་རིག་པ་འཛིན་པ་འགྲུབ་བོ་གསུང་བ་སྙམ་མཛད་པ་ན་མནལ་སད་དེ། བག་ཆགས་སམ་ལུང་བསྟན་ཅི་ཡིན་ཡང་རྨི་ལམ་ཡ་མཚན་ཆེ་དགོངས་པ་འཁྲུངས་ཤིང་འདུག་པ།
ནང་པར་བདག་སོགས་སྐུ་འཁོར་བ་རྣམས་ལ་ཡང་དེ་བཞིན་གྱི་བཀའ་སྩལ་བྱུང་ཞིང་། ལྷག་པར་མཁན་རིན་པོ་ཆེ་མཁས་པའི་དབང་པོ་བསྟན་འཛིན་རྒྱ་མཚོ་བ་ཞབས་དྲུང་དུ་ཕེབས་པ་ཞིག་ལ་བཀའ་ལས། ངེད་ལ་བག་ཆགས་སམ་ལུང་བསྟན་ཅི་ཡིན་ཡང་ཁ་སང་གནམ་གང་གི་ཐོ་རངས་རྨི་ལམ་འདི་བཞིན་བྱུང་བ། ཚེ་ནི་འཇལ་བྱེད་གསེར་རིས་འཁྱུད་པའི་འབྱུང་བ་ཉིས་འགྱུར་ཐུབ་ཟེར་བ་དེས་བརྡའ་དོན་གསེར་རིས་འཁྱུད་པའི་ལྷུན་པོ་ལྟ་བུའི་ལུས་རྟེན་འདིའི་འཇལ་བྱེད་དམ་ཚད་ནི་འབྱུང་བ་སྟེ་ལྔ་ཉིས་འགྱུར་བཅུ་ཐུབ་ཟེར་རྒྱུ་ཡིན་འདུག་གསུང་བ་ལ། མཁན་རིན་པོ་ཆེ་ཉིད་ནས་སྐུ་ཚེའི་ཚད་སོགས་ལུང་བསྟན་དེ་བཞིན་ཤིན་ཏུ་ངོ་མཚར་ཆེ་ཞིང་བསླབ་སྟོན་གྲོན་མེད་དུ་ཕེབས་པ་བཀའ་དྲིན་ཤིན་ཏུ་ཆེ། བརྡའ་དོན་ཀྱང་འབྱུང་བ་ཉིས་འགྱུར་བཅུ། དེ་སྟེང་གསེར་རི་བདུན་བསྣན་པའི་བཅུ་བདུན་ངེས་པར་བཞུགས་པའི་ཐུགས་འདུན་ཅིས་ཀྱང་བཀའ་དྲིན་ཆེ་དགོས་ཤིང་། དེ་བཞིན་ཐུགས་འདུན་མ་དོར་བའི་སྙེལ་ཐོ་ཞིག་ཀྱང་གནང་དགོས་ཞུ་བ་མཛད་འདུག་པ་ལ། འདུན་པ་བྱས་པའི་སྟེང་དུ་འགྲོ་བ་ལྐོག་འདུག་ནའང་། བཅུ་བདུན་སྡོད་པའི་རྟེན་འབྲེལ་གང་འགྲིག་བྱེད་གསུངས་ཤིང་།
སྙེལ་ཐོ་ཞིག་འདེབས་པར་མཛད་པ་ལ་ཡང་བཅུ་བདུན་འཇུག་པར་མཛད་པ་གོང་བླ་མ་དང་ལྷག་པའི་ལྷས་བྱིན་གྱིས་བརླབས་པའི་སྐབས་ན་གསལ་བ་ལྟར་ལགས། མི་མཁས་པ་དག་གོང་གསལ་སྙེལ་ཐོ་འདེབས་པར་མཛད་པ་དང་འདི་སྐབས་ལུང་བསྟན་རྣམས་འགལ་ལོ་སྙམ་ན། བཤད་མ་ཐག་པ་ཡིན་མོད། དེ་དག་ནི་དྲང་ངེས་ཀྱི་རྣམ་གཞག་སོ་སོར་མ་ཕྱེད་པའི་སྐྱོན་ཏེ། དང་པོ་ནི་མཁན་རིན་པོ་ཆེ་སོགས་གདུལ་བ་ཁ་དྲང་པའི་ཆེད་དུ་གསུངས་པ་དང་། ཕྱི་མ་ནི་སྒྲ་ཇི་བཞིན་པ་སྟེ། ཆོས་ཀྱི་རྗེ་ས་སྐྱ་པཎྜི་ཏས་སྡོམ་པ་གསུམ་གྱི་རབ་ཏུ་དབྱེ་བ་ལས། སངས་རྒྱས་གསུང་ལ་དྲང་དོན་དང་། ། ངེས་དོན་རྣམ་པ་གཉིས་སུ་ཡོད། ། སྒྲ་ཡང་ཇི་བཞིན་པ་དང་ནི། །
ཇི་བཞིན་མིན་པ་གཉིས་སུ་གསུངས། ། ཐེག་པ་ཡང་ནི་འཇིག་རྟེན་དང་། ། འཇིག་རྟེན་འདས་པ་གཉིས་སུ་གནས། ། བཤད་པ་ཡང་ནི་དགོངས་པ་དང་། ལྡེམས་པོར་དགོངས་དང་དྲང་པོ་རུ། ། དགོངས་པ་ཞེས་བྱ་རྣམ་གསུམ་ཡོད། ། ཞེས་གསུངས་པ་ལྟར་གྱིས་རྣམ་པར་དབྱེ་བ་སོ་སོར་འབྱེད་དགོས་པས་སོ། ། དེ་ལྟར་ལྔ་བཅུ་རྩ་ལྔ་པ་ནས་བཅུ་འདས་པ་ན་ཞིང་ཁམས་དག་པ་གཞན་དུ་གཤེགས་པ་ལ་ཐུགས་སྔོན་དུ་ཕྱོགས་པར་གྱུར་ཏེ། དེའི་སྔ་ལྟས་སུ་དེའི་གོང་བདག་ཉིད་ཆེན་པོ་འདི་ཕྲ་རགས་ཀྱི་བྱ་བ་དང་། འཕྲིན་ལས་གང་སྒྲུབ་ནའང་ཐུགས་ངང་ཤིན་ཏུ་རིང་བ་ཞིག་ཡིན་པ་ལ།
དེ་ལོ་ནས་བརྩམས་གཞིས་བྱེས་ཀྱི་བླ་མ་སློབ་དཔོན་མང་པོ་དང་། ཁྱད་པར་རིགས་དང་ཆོས་ལས་འཁྲུངས་པའི་ཐུགས་སྲས་མཆོག་ཏུ་གྱུར་པ་དཔལ་ས་སྐྱ་པ་ཆེན་པོ་འཇམ་པའི་དབྱངས་ངག་དབང་བསོད་ནམས་དབང་ཕྱུག་གྲགས་པ་རྒྱལ་མཚན་དཔལ་བཟང་པོ་ཡབ་སྲས་སོགས་སྐལ་བ་དང་ལྡན་པའི་གདུལ་བྱ་རྣམས་ལ་ཐུགས་བརྩེ་བ་ཆེན་པོས་མ་དོར་བའི་དུས་དང་གནས་སྐབས་ཐམས་ཅད་དུ་ཆོས་ཀྱི་འཁོར་ལོ་རྒྱ་ཆེན་པོ་བསྐོར་བ་མཛད་པ་ཐམས་ཅད་མ་གྲུབ་དོགས་པ་ལྟ་བུའི་ཐུགས་རྩོལ་ཁོ་ན་མཛད་པ་དང་། སྒྲུབ་མཆོད་སོགས་ཀྱི་སྐབས་སུ་ཡང་དགེ་འདུན་རྣམས་གུང་ཚིགས་ཐོག་ཆོས་ཉན་པ་གཞན་རྣམས་ཀྱང་བསྡུ་བ་མཛད་ནས་གསུང་ཆོས་ཁོ་ནས་དུས་འདའ་བ་དང་། གཙུག་ལག་ཁང་རྟེན་དང་བཅས་པར་ཡང་ཞིག་བཟོས་ཉམས་གསོ་གསར་དུ་བསྐྲུན་པ་སོགས་མཛད་པ་གང་དང་ཅི་མཆིས་པ་ཐམས་ཅད་གང་མྱུར་མྱུར་གྱིས་ཞེས་ཡང་ཡང་བཀའ་སྩལ་ཕེབས་པ་སོགས་ལ་རྗེས་སུ་དཔག་ན། ཞིང་ཁམས་གཞན་དུ་གཤེགས་པ་མཁྱེན་ཅིང་དགོངས་པའི་བཀའ་ལུང་ཁོ་ནར་གནང་ཞིང་། ལྟོས་བཅས་ཀྱི་གདུལ་བྱ་རྣམས་ལ་ཐུགས་བརྩེ་བས་དེ་བར་ཞབས་པད་བརྟན་པར་བཞུགས་པ་མ་གཏོགས་མངོན་པར་དགའ་བའི་ཞིང་དུ་ཕེབས་པའི་ཐུགས་འདུན་སྔ་གོང་ཉིད་ནས་མཛད་ཟིན་པར་མངོན་ནོ། ། དེ་དག་ལ་འདི་སྐད། འགྲོ་བའི་བླ་མས་ཉེ་བའི་རིམ་གྲོ་བར། ། མྱང་འདས་ཞི་བར་བཞུགས་ལ་དགེས་པའི་གཏམ། ། ཡང་ཡང་བསྒྲགས་ཀྱང་ལུས་མེད་གཞན་དབང་ལས། །
ཀུན་དགའ་བོ་དེ་རྟོག་བརྗོད་དྲན་པ་གཏོར། ། བླ་མ་ལྷ་ཡི་ལུང་བསྟན་མངོན་གྱུར་ཞིང་། ། ངན་སྤྱོད་མང་པོས་དམ་པའང་བསུན་འབྱིན་པས། ། ཞིང་འདིར་ཁྲེལ་ནས་ཞིང་གཞན་ཕེབས་སྤྲོ་བའི། ། གསུང་འགའ་བྱོན་མོད་ཡིད་སྲུབ་འཐིབ་ཀྱིས་ནོན། ། དེ་ལྟར་མཆོག་གི་འདྲེན་པ་དམ་པ་དེ་ཉིད་ངེས་པའི་དོན་དུ་དབྱིངས་དང་ཡེ་ཤེས་རོ་གཅིག་པའི་ཆོས་ཀྱི་སྐུ་སྔོན་དུ་མཛད་ཟིན་པས་སྐྱེ་འཇིག་གི་སྤྲོས་པ་ཉེ་བར་ཞི་ཡང་། གཞན་སྣང་ཀུན་རྫོབ་ཏུ་གང་ལ་གང་འདུལ་གྱི་སྤྲུལ་པའི་སྐུའི་མཛད་པ་སྣ་ཚོགས་སུ་སྟོན་པ་རྒྱལ་བ་རྣམས་ཀྱི་སྤྱི་ལུགས་ཡིན་པ་བཞིན་དགུང་གི་གྲངས་དྲུག་ཅུ་རེ་གསུམ་པ་ས་མོ་ཕག་གི་ལོ་སྣྲོན་ཟླ་བའི་སྐྱེད་ཙམ་ནས་ཅུང་ཟད་བསྙུན་པའི་ཚུལ་བསྟན་པ་ལས་དོན་དུ་སྐུ་ཟུངས་ཞན་པ་ཙམ་ལ་བརྟེན་པའི་སྐབས་འགའ་དེར་སྐུ་ཟེར་སྤུན་ཙམ་ཡོང་བ་ཞིག་ལས་མཉེལ་རྒྱུ་ཆེར་མ་བྱུང་བས། ཐུགས་དམ་ཟབ་མོ་ལ་བརྩེ་གཅིག་ཏུ་བཞུགས་ཤིང་ཐུན་མཚམས་རྣམས་ལ་གསུང་རྩོམ་འཕྲོ་ཅན་རྣམས་ཀྱང་གྲུབ་པར་མཛད། སྐུ་དྲུང་ན་ཡོད་པའི་ཕྱག་དཔེ་རྣམས་ལ་གདོང་དར་གླེགས་ཐག་སོགས་ཁྱད་གོས་འབའ་ཞིག་ལས་གྲུབ་པ་འབུལ་བ་མཛད་དེ། ད་ཚེ་འདིར་དཔེ་འདི་རྣམས་ལ་བེད་སྤྱོད་པ་ཞིག་ཡོང་བ་མི་འདུག་ནའང་།
དཔེ་ཁང་ཆེན་མོར་བླ་མ་གོང་མའི་ཕྱག་དཔེ་རྣམས་ཀྱི་གྲབ་ལ་གཅིག་ཀྱང་མ་ལུས་པ་སྐྱེལ་བ་གྱིས། ཕྱིར་མི་འཁྱར་པའི་འཕྲིན་ལས་ཆོས་སྐྱོང་ལ་བཅོལ་ཡོད་པས་རྗེས་འཇུག་རྣམས་དང་། མ་འོངས་པ་ན་ངེད་རང་གི་བེད་ཆོད་པ་ཡང་སྲིད་གསུང་། སྐུ་ལ་བསྙུན་གཞི་ཆེ་བ་མེད་པས་སྨན་དཔྱད་སོགས་ཀྱིས་འཇུག་ཆེ་བ་མ་བྱུང་ཡང་། རྗེས་འཇུག་རྣམས་བསོད་ནམས་གསོག་པ་དང་གཞན་གྱི་ཁ་ན་མ་ཐོ་བའི་བརྗོད་པ་སྤང་བའི་ཕྱིར་འཚོ་བྱེད་མཁས་པ་ཟུང་གི་འཕྲོད་རྟེན་སྣ་རེ་ཙམ་གྱི་ངོ་བསྟུན་པ་དང་། སྐུ་རིམ་གྱི་ཚུལ་ཡང་ཇི་ལྟར་བཞེད་པ་བཞིན་སྒྲུབ་ཆོག་པ་རྗེས་སུ་གནང་བ་ལྟར་དབུས་གཙང་གི་དགོན་རིགས་སུ་མ་བཅད་པ་བགྲང་བ་ལས་འདས་པ་ཞིག་ལ་མང་ཇ་འགྱེད་བཅས་སྟོབས་ཆེ་བ་ཡང་ཡང་གནང་ཞིང་། གདན་ས་འདི་ཉིད་རང་དུ་ཡང་ཉེ་སྐོར་གྱི་དགེ་འདུན་རྣམས་བསྡུ་བར་མཛད་པའི་ཞལ་གྲངས་སྟོང་ཕྲག་བརྒལ་བར་རྙེད་བཀུར་འབུལ་འགྱེད་རྒྱ་ཆེན་པོ་དང་བཅས་རྒྱུན་མ་ཆད་པར་བསྒྲུབས། གཞན་ཡང་ཆོས་སྡེ་ལྷོ་བྱང་གཙོ་བོར་གྱུར་པའི་གཞིས་བྱེས་ཀྱི་གྲྭ་བུ་སློབ་སྡེ་དཔོན་སྐྱ་སེར་བགྲང་བ་ལས་འདས་པ་ཞིག་གི་སྐལ་བརྒྱར་ཞབས་པད་བརྟན་པའི་ཐུགས་མདུན་རྩེ་གཅིག་པས་ཉིན་མཚན་འཁོར་མོར་གསོལ་བ་འདེབས་པར་མཛད་པའི་བཞུགས་གདན་གྱི་རིགས་ཀྱང་བརྒྱ་ཕྲག་དུ་མ་ལོང་བ་བྱུང་མོད་གདུལ་བྱ་རྣམས་ལས་དང་སྐལ་བ་དང་ལྡན་ན་ཇི་ལྟར་བཞེད་པ་བཞིན་སྐུ་ཚེའི་འདུ་བྱེད་བྱིན་གྱིས་བརློབ་ནུས་ཀྱང་། ལུས་ཅན་རྣམས་ཀྱི་བསོད་ནམས་ལ་མ་དབང་པའི་སྐུ་ཁམས་ལ་སྐྱེད་ཐོན་པའི་བཀའ་ཆོས་འཆད་ཉན་གནང་བ་དང་། ཚུལ་སྒྲུབ་མཆོད་སོགས་ལ་ཕེབས་ཐུབ་པའི་སངས་དྭངས་ཞིག་མ་བྱུང་ཞིང་།
བཀའ་ལས་ཀྱང་མ་ཤི་བར་རོང་སྟོན་ཆོས་རྗེ་དང་སྔགས་འཆང་ཆེན་པོ་བཞིན་ཆོས་འཆད་ཉན་དང་བླ་མ་གོང་མའི་དུས་དྲན་གྱི་སྒྲུབ་མཆོད་འདི་རྣམས་ལ་ངོས་རང་འགྲོ་ཐུབ་པ་བྱེད་སྙམ་པ་ཡོད་ཀྱང་། ན་ཚོད་དང་ལུས་ཟུངས་འདི་ཡང་གཞན་དུ་ཀ་འགྲོ་བ་ཞིག་འདུག་པས། ད་རང་བསྟན་པའི་བྱ་བ་དེ་ཙམ་ཡིན་འདུག་ཅིང་། མ་གྲུབ་སྙམ་པའི་འགྱོད་པ་ཡང་ཆེར་མེད། ལོ་གཞོན་ནུ་ནས་ཆོས་ལ་དག་སྣང་ཆེ་བ་བྱས་པས་བླ་མ་རྣམས་ཀྱི་སྤྱན་འབྲས་ལྟ་བུ་ངེད་ཁོ་ན་དགོངས་པ་མཛད། ངེད་རང་གིས་ཀྱང་སོ་སོའི་བཀའ་བཞིན་བསྟན་པ་རིན་པོ་ཆེའི་འཛིན་སྐྱོང་སྤེལ་གསུམ་ལ་ངལ་བ་ལྷུར་ལེན་བགྱིས་པས་ད་བར་སྐྱེ་འགྲོ་ལ་ཡང་ཕན་པ་མང་དག་བྱུང་། ཆོས་ཐོབ་པ་ཐམས་ཅད་ཀྱང་མོས་བློར་མ་ལུས་པ་གདུལ་བྱ་རང་རང་གི་བློ་དང་མཐུན་པ་ཅི་དགོས་ཤོད་ཐུབ་པ་དང་། ལྷག་པར་ཆོས་རྒྱུན་དཀོན་པ་འདི་རྣམས་ཡང་ཡང་སྤེལ་ཐུབ་ཅིང་། སྔགས་འཆང་ཆེན་པོའི་བསྟན་པའི་རྒྱུན་འདི་ཡང་ཡར་ལྡན་ཁོ་ན་བྱུང་བས་སྐལ་བ་བཟང་ཞིང་བློ་བདེ་གསུང་། ཡང་སྐབས་འགར་ན་རྒྱུ་ཆེ་བ་མི་འདུག་ནའང་བསྟན་པའི་བྱ་བ་མི་ཐུབ་པའི་ལུས་རྟེན་འདི་རྗེས་པ་ལེགས་པ་འདུག་གསུང་བ་སོགས་དག་ཞིང་གཞན་དུ་ཕེབས་སྤྲོ་བའི་བཀའ་སྩལ་ཁོ་ན་གནང་བ་བྱུང་།
དེ་མཚམས་སྐབས་ཞིག་ཨེ་ཝཾ་ཆོས་ལྡན་གྱི་ཆོས་གྲྭ་ཆེན་པོ་འཛིན་སྐྱོང་སྤེལ་གསུམ་ལ་མཚུངས་པ་མེད་པས་སྤྱན་རས་ཀྱི་གཟིགས་པ་ནམ་མཁའ་ལྟར་ཡངས་པ་མཁན་རིན་པོ་ཆེ་བསོད་ནམས་རྒྱ་མཚོ་བ་རྒྱལ་བའི་ལུང་བསྟན་བརྙེས་པ་རྡོ་རྗེ་འཆང་ཀུན་དགའ་བཟང་པོའི་ཆོས་ཀྱི་ཁྲི་ག་ལ་བ་དེར་འཁོད་པའི་ཐོག་མའི་ཕྱག་འབུལ་ཞུ་བར་ཞབས་དྲུང་དུ་འབྱོར། ཕེབས་མ་ཐག་དགེས་བཞིན་དུ་ཞལ་མཇལ་ཕྱག་དབང་སོགས་བཀའ་དྲིན་བསྐྱངས། ད་ལམ་ཁྱེད་འདིར་འབྱོན་ཐུབ་པ་དེ་སྐབས་མཚམས་ཟིན་པ་བྱུང་། ངོར་དགོན་པ་འདི་ཉག་ཕྲ་བའི་སྐབས་ཐམས་ཅད་དུ་ངེད་རང་གི་བསམ་བཟང་ཁུར་བསྐྱེད་པའི་སྔ་སོར་ཡང་ཕན་སླེབ་ཆེ་བ་ཁོ་ན་བྱུང་ཞིང་། ད་ལམ་ཡང་ངེད་ཀྱི་མཐུན་གྲོགས་རྒྱལ་དབང་ནས་མཛད་པའི་ཆོས་ཁྲི་སྟོང་པར་རྒྱུན་རིང་འཇོག་མ་དགོས་པས་མཁན་པོ་འཕྲལ་དུ་འཁོད་པ་ཤིན་ཏུ་ལེགས་ཚོགས་ཆེ། རྡོ་རྗེ་འཆང་ཡབ་སྲས་ནས། རྗེ་བཙུན་གོང་མའི་བར་གྱི་རྩ་བརྒྱུད་ཀྱི་བླ་མ་དམ་པ་ཐམས་ཅད་དགོངས་པ་ཆོས་ཀྱི་དབྱིངས་སུ་རྫོགས་ཡོད་པས་རང་རེ་ཐམས་ཅད་སྐལ་བ་བཟང་། ད་བསྟན་པ་ལ་ཐུགས་འཁུར་ཡག་པོ་བསྐྱེད་དགོས་སོ་གསུངས་ཞིང་། དུས་གསུམ་མཁྱེན་པའི་བསླབ་སྟོན་མང་པོ་ཞིག་དང་གནང་སྐྱེས་རྒྱ་ཆེ་བ་གནང་། དེ་སྐབས་ཀྱང་ཞིང་གཞན་དུ་ཕེབས་པའི་བཀའ་སྩལ་ཁོ་ན་གནང་འདུག
ཡང་སྐབས་ཞིག་ལྷ་ཁང་ཆེན་མོ་ནས་གླིང་ཚང་མཐུན་སྡེབས་དང་། སྤྱི་པ་ལས་ཚན་སོགས་སྒེར་དག་ནས་བརྟན་བཞུགས་གསོལ་འདེབས་ཞུ་མི་མང་བ་བྱུང་བར། བཞུགས་གདན་རྣམས་སྟབས་གཅིག་ཏུ་ཕུལ་བས་འདི་རྣམས་ཅི་ཡིན་གསུངས། ཆོས་སྡེའི་གྲྭ་པ་རྣམས་ཀྱི་གླིང་ཚང་སོ་སོ་དང་སྒེར་ཉིས་འཐུ་གསུམ་འཐུ་མཛད་པ་ནས་བརྟེན་བཞུགས་གསོལ་འདེབས་ཁོ་ན་མཛད་ཀྱི་ཡོད་འདུག་པ་ནས། དེ་རྣམས་ཀྱི་བཞུགས་གདན་ཡིན་འདུག་ལགས་ཞུས་པས། གྲྭ་པ་འདི་རྣམས་ཀྱི་སྔ་ཕྱིར་ངེད་ཁོ་ན་བསམ་པ་བྱས། ད་ལམ་ཡང་དོ་གལ་ཆེ་བ་དེ་བཞིན་ཡོད་པ་ཡིན། ངེད་ལ་ཕན་པ་ཆེར་མེད་ནའང་ཁོ་རང་ཚོར་བླ་མ་གོང་མའི་བྱིན་རླབས་འཇུག་གསུངས། དེ་བསྟུན་སྐུ་གཟེངས་གནང་བ་དང་སྤྱན་ཁྲ་ཁོར་ཁོར་བའི་ངང་ནས་རྗེ་བཙུན་གོང་མ་ཚོ་དཔོན་སློབ་ཐམས་ཅད་དག་པའི་ཞིང་དུ་དྲོངས་ཤིག་གསུང་བ་སོགས་ལན་དུ་མའི་བར་དུ་གནང་བ་བྱུང་། གཞན་ཡང་དེ་ལྟའི་སྐབས་ཐམས་ཅད་དུ་སྐུ་ཟུངས་ཞན་པ་ཙམ་ལས་བསྙུན་གྱི་རྣམ་པ་གང་ཡང་མེད་པས་དུས་སྐབས་ཕལ་ཆེ་བ་ཐུགས་དམ་ཟབ་མོ་འབའ་ཞིག་ལ་རྩེ་གཅིག་ཏུ་བཞུགས་ཤིང་།
སྐབས་འགར་གཟིགས་སྣང་ཁྱད་པར་ཅན་མང་པོ་ཞིག་ཡོད་པའི་ཉམས་ཀྱི་བཀའ་ལུང་གསལ་པོ་མིན་པ་ཐོར་ཙམ་གནང་བ་ཞིག་དང་ཁྱད་པར་ནུབ་གཅིག་ས་སྲོས་མཚམས་སྐུ་འཁོར་ན་ཡོད་པ་རྣམས་ཀྱི་ད་ཆ་ས་ཡང་སྲོས་འདུག་པས་གཟིམ་ཆུང་སྟེང་དུ་ཕེབས་རན་འདུག་ལགས་ཞུས་པས། ཁྱེད་རང་རྣམས་ཀྱང་འདི་ཁར་འདུག་ལ་ལྷོད་ཙམ་གྱིས་གསུངས་པའི་མུ་ནས། ང་འདས་པའི་རྗེས་སུ་མེ་ཏོག་གི་ཆར་ཁ་བ་འབབ་འབབ་ཡོང་བ་འདུག ཁ་བ་འབབ་འབབ་ཡོང་བ་འདུག་གསུང་བ་ཉིས་བསྟུད་ཞིག་གནང་བ་དང་། སྤྱན་བར་སྣང་ལ་ཁོར་ཁོར་གཟིགས་པ་ཞིག་མཛད་བྱུང་བས་གཟིགས་སྣང་ཁྱད་པར་ཅན་ཞིག་བྱུང་བ་མངོན་དུ་གྱུར་ཀྱང་སྐུ་ཟིལ་ཆེས་པ་དང་། རང་ཉིད་སྤོབ་པ་ཞན་པས་གང་ཡང་ཞུ་མ་སྤོབ། དེ་ནས་གཟིམ་ཆུང་དུ་ཕེབས་ཞབས་འཆག་པ་དང་སྐུ་བྱུག་གནང་བ་སོགས་སྔར་རྒྱུན་ལྟར་བཀའ་དྲིན་བསྐྱངས་པས་ཉིན་རེ་ཙམ་མ་གཏོགས་གནས་སྐབས་ཐམས་ཅད་དུ་གསོལ་སྤྱོད་མི་འདའ་བའི་རིགས་གཏན་ནས་མ་བྱུང་ཞིང་། ཐུགས་རིག་ཀྱང་དང་བ་ཁོ་ན་བྱུང་། དེ་སྐབས་ཟླ་བ་བཅུ་པ་ཙམ་ལ། སྡེ་བདག་ནོར་བུའི་དྲུང་ཞང་ཚན་གཞིས་ཀ་རྩེར་གློ་བུར་དུ་ཕེབས་པའི་རྐྱེན་བྱས་གཙང་དབུས་ཀྱི་མི་རྣམས་འཁྲུག་རྩོད་སྣ་ཚོགས་བྱུང་བར་སྐྱེ་འགྲོ་བདེ་བའི་ཐུགས་སྐྱེད་རྨད་དུ་བྱུང་བས།
མཁན་རིན་པོ་ཆེ་དཔོན་སློབ་ཆིངས་ཀྱི་བཀའ་འདོམས་སུ་རྫོངས་རྟ་གནང་། དེ་ནས་ཧོར་ལུགས་ཟླ་བ་བཅུ་གཅིག་པའི་ཡར་ཚེས་ནས་བརྩམས་སྐུ་ཟུངས་ཇེ་ཞན་ལ་འགྲོ་བ་ཞིག་བྱུང་བས་གཞན་མ་བྱ་ཐབས་མ་རྙེད། ཚོགས་ཆེན་མོར་དགའ་སྟོན་ཞིག་བཏང་ཆོག་པའི་སྙན་འབུལ་ཕྱག་མཛོད་ནས་ཞུ་བར་མཛད་པ་ལ། རང་རེ་དཔོན་སློབ་ཐམས་ཅད་ཀྱི་བསགས་སྦྱང་ཡིན་པས་དེ་བཞིན་ཅིས་ཀྱང་ལེགས། དེ་ཐོག་རྗེ་བཙུན་གོང་མའི་སྐུ་བརྙན་རྣམས་ལ་ངེད་རང་གི་སྣམ་སྦྱར་དང་ཆ་རུ་དངོས་གཙང་བ་འདི་རྣམས་འབུལ་བའི་བཀོད་ཁྱབ་གྱིས་ཕེབས་འདུག་ཅིང་། དེ་ནས་ཚེས་ལྔ་ཡི་ནུབ་སྐུ་ཟེར་མཐོ་བས་མནལ་ཕེབས་ལྐོག་པ་ཙམ་བྱུང་། དེའི་ནང་པར་འགྲོ་བའི་འདྲེན་པ་མཆོག་ཏུ་གྱུར་པ་རིགས་སྲས་འཇམ་པའི་དབྱངས་ངག་དབང་བསོད་ནམས་དབང་ཕྱུག་གྲགས་པ་རྒྱལ་མཚན་དཔལ་བཟང་པོའི་གཙོ་མཛད། རྡོ་རྗེ་སློབ་བུ་ཉུང་ཤས་ལ་ཟབ་པ་དང་རྒྱ་ཆེ་བའི་བཀའ་གསང་རྨད་དུ་བྱུང་བའི་ལུང་བསྟན་པ་དང་། རྗེས་སུ་གནང་བའི་སྒོ་ནས་བསྟན་པ་རིན་པོ་ཆེ་སྤྱི་དང་ཁྱད་པར་སྡེ་བསྟན་པ་གདུང་བརྒྱུད་དང་བཅས་པ་དག་ཇི་ལྟར་འཛིན་ཞིང་སྐྱོང་བ་དང་སྤེལ་བའི་ཚུལ་རྣམས་ལེགས་པར་གསུང་ཞིང་། ཚེས་བདུན་གྱི་ཉིན་སྐུ་བརྙན་རྣམས་ལ་འབུལ་རྒྱུའི་ན་བཟའ་རྣམས་ལ་ཞལ་ཡིག་གསུང་རྩོམ་གནང་སྟེ།
དེ་ཡང་ཆོས་ཀྱི་རྗེ་ས་སྐྱ་པཎྜི་ཏའི་དྲུང་དུ་ན་བཟའ་འདིའི་ཚོན་པའི་དུས་གསུམ་གྱི་དགེ་བས་ས་སྐྱ་པ་ཨཱ་ནནྡ་ཚེ་འདི་འཕོས་འཕྲལ་དག་པའི་ཞིང་དུ་སྐྱེས་ནས་ས་ལམ་སྐད་ཅིག་ལ་བགྲོད་དེ། སླར་ཡང་སྤྲུལ་པས་བསྟན་པ་རིན་པོ་ཆེ་དཀར་འཇམ་དུ་བྱ་ནུས་པའི་མཐུ་དང་ལྡན་པར་གྱུར་ཅིག་གསུང་བ་སོགས་སྐུ་བརྙན་སོ་སོར་རིགས་འགྲེ་སྦྱོར་རྒྱུའི་བཀའ་རྩོམ་གྱི་ཐ་མ་དེ་ལ་གནང་། དེ་རྗེས་ཕྱག་མཛོད་སྐུ་གཞོགས་སུ་ཕེབས་པ་ལ་ཕྱོགས་ལ་ཟུར་བསྟན་གྱི་བཀའ་ཚིག་མང་པོ་ཞིག་དང་། ལྷག་པར་དགའ་སྟོན་སྦྱིན་གཏོང་འདི་ཚེས་བཅུ་ལ་ངེས་པར་ཡོང་བ་གྱིས་གསུང་བ་སོགས་འཕྲལ་ཕུགས་སུ་དགེ་བའི་བསླབ་སྟོན་ལུང་བསྟན་ཅི་ཡང་སྩལ་འདུག་པ་ལ། ཕྱག་མཛོད་ཉིད་ཀྱིས་དེ་བཞིན་གྱི་བཀའ་སྩལ་མི་གནང་བའི་ངོས་བསྟན་འགྲོའི་དོན་དུ་སྐལ་བརྒྱར་ཞབས་པད་བརྟན་པའི་གསོལ་འདེབས་ཞུ་བས་ཐུགས་འདུན་ཁོ་ན་བཀའ་དྲིན་ཆེ་དགོས། ཅི་ལྟེ་གསོལ་བ་མ་ཐེབས་ཚེ་བཀའ་སྩལ་བསླབ་སྟོན་གྱི་ཚོགས་ཅི་ནས་ཀྱང་དང་ལེན་ཁོ་ན་ཞུ་བས་བསྟན་པ་དང་སེམས་ཅན་ཐུགས་བརྩེ་བས་མ་དོར་བ་དང་། བདག་སོགས་སྐྱེ་བ་དང་ཚེ་རབས་ཐམས་ཅད་དུ་རྗེས་སུ་འཛིན་པ་ཅིས་ཀྱང་བཀའ་དྲིན་ཆེ་དགོས་ཞུ་བར་མཛད་འདུག་པ་ལ་ཁྱེད་རྣམས་ནམ་ཡང་བརྗེད་མི་ཡོང་གསུང་བ་སོགས་རྗེས་སུ་འཛིན་པའི་བཀའ་སྩལ་ལྷུག་པར་ཕེབས། ཚེས་དྲུག་ནས་བཅུའི་བར་ལ་སྐུ་བདེ་ཉམས་ཆེ་བ་ཁོ་ན་བྱུང་བས་སྐུ་གཞུག་ན་གནས་པ་རྣམས་ཀྱང་བློ་བག་ཕེབས་པ་ཙམ་བྱུང་། ཡིན་ཡང་སྐབས་འགར་དྲི་བཟང་པོ་ཞིག་ཐུལ་ཐུལ་བྱེད་པ་དང་། དགོངས་གཏད་ཀྱང་ཞིང་ཁམས་གཞན་དུ་སྣང་བ་རང་ཞིག་འདུག་པས།
མཆོད་དཔོན་ལགས་སོགས་བདག་སྐུ་འཁོར་ན་ཡོད་པ་རྣམས་ཀྱིས་ཀྱང་དེང་སང་སྐུ་ཡང་ཟོར་ཡང་ཆེ་བ་འདུག་ལགས་ཅིང་། ཕྱི་ནང་གི་རྟེན་འབྲེལ་རྣམས་ཀྱང་མི་ལེགས་པ་མི་འདུག་པ་དང་། ལྷག་པར་བསམ་ཡས་ཆོས་སྐྱོང་ནས་ཀྱང་དགེ་བཤེས་རང་གི་ཐུགས་འདུན་གནང་ཚེ་ཉེས་པའི་སྐྱོན་མེད་ཞུ་བ་ཁོ་ན་བྱུང་བས་བསྟན་པ་སྤྱི་སྒེར་ལ་དགོངས་ནས་ཞབས་ཀྱི་པདྨོ་ཡུན་རིང་བརྟན་པའི་ཐུགས་འདུན་བཀའ་དྲིན་ཆེ་དགོས་ཞུས་པས། བཀའ་ལས་ཆོས་འཆད་ཉན་བྱེད་པ་དང་བླ་མ་གོང་མའི་དུས་དྲན་གྱི་མཆོད་འབུལ་ལ་ཡང་འགྲོ་མ་ཐུབ་པ་ཟླ་བ་ཁ་ཤས་སོང་། ད་ལུས་རྟེན་འདིས་བསྟན་པའི་བྱ་བ་ཐུབ་པ་ཞིག་མི་ཡོང་བ་འདུག་པས། བསྟན་པའི་བྱ་བ་མི་ཐུབ་པའི་ལུས་རྟེན་འཕོས་པ་རང་ལེགས་པ་འདུག་གསུང་བ་དང་། གཞན་ཡང་བཀའ་སྩལ་མང་པོ་ཞིག་གནང་བྱུང་བའི་ཕྲོས་ལ། ཀ་བ་འདིའི་མདུན་དུ་བཙུན་མ་གཅིག་སྔ་གོང་ནས་ད་ལྟའི་བར་དུ་ཡང་ཡང་ཡོང་བ་ཞིག་འདུག་མཁའ་སྤྱོད་མ་ཡིན་པ་འདྲ། གཞན་ཡང་སྔས་མགོ་འདིའི་ཤར་ཕྱོགས་སུ་བྲམ་ཟེ་གཅིག་དང་། དེའི་ནུབ་ཏུ་བཙུན་པ་གཅིག་ཡོང་གི་འདུག་པ་འདི་རྣམས་ཞལ་བཞི་པ་དང་པུ་ཏྲ་ཡིན་པ་འདྲ་གསུང་ཤིང་།
གཞན་ཡང་འདིའི་མཚོན་པའི་རྨད་དུ་བྱུང་བའི་རྣམ་པར་ཐར་པ་མཐའ་ཡས་པ་ཞིག་ཡོད་ནའང་དམ་པ་གང་གི་བཀའི་གནང་བ་མ་ཐོབ་པ་དང་ཆོས་སྐྱོང་བཀའ་གཉན་པས་ཐུན་མོང་དུ་འདྲི་བར་མ་སྤོབས་སོ། ། དེ་ནས་ཚེས་བཅུའི་ཐུགས་དམ་ལྗགས་བཟླས་ཀྱི་རིམ་པ་རྣམས་གཏོར་བསྔོ་ཡི་བར་སྔར་ལྟར་རྒྱས་པ་གནང་རྗེས། གཏོར་མ་འབུལ་གྲབ་གྱིས་གསུང་བ་དང་ལྷན་ཅིག གཏོར་མ་རྣམས་ལ་ཕྱག་མཛུབ་མཛད་དེ། བདེ་ཀྱཻ་གསང་གསུམ་ལ་སོགས་པའི་རྩ་བརྒྱུད་ཀྱི་བླ་མ་ཡི་དམ། ཆོས་སྐྱོང་སྲུང་མའི་ཚོགས་དང་བཅས་པ་རྣམས་ལ་འདིས་མཚོན་པའི་དུས་གསུམ་དུ་བསགས་པའི་དགེ་བའི་དངོས་པོ་རྣམས་ཀུན་ཏུ་བཟང་པོའི་མཆོད་པའི་སྤྲིན་གྱི་ཕུང་པོ་ལྟ་བུར་གྱུར་ནས་སྐལ་པ་ཇི་སྲིད་གནས་ཀྱི་བར་དུ་རྒྱུན་མ་ཆད་པ་འབུལ་བར་བགྱིའོ་གསུངས་ནས། སྨོན་ལམ་དང་འཕྲིན་བཅོལ་མང་དག་ཞིག་གནང་། དེ་རྗེས་ནས་འདི་གནང་གི་བཀའ་ཅུང་ཟད་ཙམ་ཡང་མི་སྩལ་བ་རྗེ་བཙུན་སྒྲོལ་མའི་མཚན་བརྒྱ་མང་པོ་ཞིག་གནང་རྗེས། ད་ཚོགས་ཆེན་མོ་གྱེས་ཨ་སོང་གསུངས་ཅུང་མ་གྱེས་འདུག་ལགས་ཞུས་པས་ཐུགས་དམ་དེ་ཁའི་ངང་ལ་བཞུགས། དེ་མཚམས་ནས་ཚོགས་པ་རྣམས་ཀྱིས་བཀྲ་ཤིས་མཇུག་གི་ཀི་སྒྲ་མཛད་བྱུང་བ་ན་ད་གྲོལ་བ་ཡིན་འདུག་གསུངས།
ཐུགས་དགེས་ཉམས་ཤིན་ཏུ་ཆེ་བ་གཅིག་མཛད་པ་སོགས་ཞིང་ཁམས་འདིའི་མཛད་པ་རེ་ཞིག་དེ་ཙམ་གྱིས་རྫོགས་པ་དང་། ཞིང་ཁམས་གཞན་དུ་འཕྲིན་ལས་ཀྱི་འཇུག་པ་ཆེས་ཆེར་ཡོང་བ་ལ་དགོངས་ནས། རྟག་འཛིན་ཅན་རྣམས་ངེས་འབྱུང་བསྐྱེད་པ་དང་། ལེ་ལོ་ཅན་རྣམས་བརྩོན་འགྲུས་ལ་བསྐུལ་བའི་ཆེད་དུ་ལྷ་དང་བཅས་པའི་འཇིག་རྟེན་མ་ལུས་པའི་སྐྱབས་དང་། མགོན་དང་། དཔུང་གཉེན་མཆོག་ཏུ་གྱུར་པ་དེ་ཉིད་དགུང་གི་གྲངས་དྲུག་ཅུ་རེ་བཞིར་ཕེབས་པ་ཡོངས་སུ་གྲགས་པ། དེ་བཞིན་གཤེགས་པ་དགོངས་པ་ཡོངས་སུ་མྱ་ངན་ལས་འདས་ནས་ལོ་སུམ་སྟོང་བདུན་བརྒྱ་དགུ་བཅུ་གོ་བཞིར་སླེབས་པ་མགོ་ཟླ་བའི་དཀར་ཕྱོགས་ཀྱི་ཚེས་བཅུའི་སྲོད་ཀྱི་ཆ་ལ་རྗེ་བཙུན་གྲགས་པའི་འཕེལ་གདུང་དང་སྔགས་འཆང་ཆེན་པོའི་དམ་རྫས་ཞིག་བསྲེས་ལ་ཁུར་ཤོག་གསུངས། གསོལ་གྲུབ་འཕྲལ་ཞབས་རྡོ་རྗེ་སྐྱིལ་ཀྲུང་། ཕྱག་གཉིས་རྡོ་རྗེ་ཁུ་ཚུར་ཐུགས་ཁར་བསྣོལ། སྐུ་རྒྱབ་ཕྱོགས་སུ་ཅུང་ཟད་བསྙེས་ཙམ་གྱི་ངང་ནས་རྒྱུད་སྡེ་རིན་པོ་ཆེ་ནས་གསུངས་པའི་འདའ་ཁ་མའི་རྣལ་འབྱོར་གསལ་འདེབས་མཛད་དེ་ཧིག་ཆེ་བ་གཉིས་དང་ཆུང་ངུ་གཅིག་གནང་སྟེ།
ཐུན་མོང་དུ་སྣང་བའི་གཟུགས་སྐུའི་སྣང་བརྙན་མཚན་དཔེའི་གཟི་འོད་འཕྲོ་བ་དེ་ཆོས་དབྱིངས་འོད་གསལ་ཕྱག་རྒྱ་ཆེན་པོའི་དབྱིངས་སུ་མཉམ་པར་གཞག་པའི་ཚུལ་བསྟན། དེ་ལྟར་ཚེས་བཅུ་ནས་བཅུ་གཉིས་ཀྱི་ཐོ་རངས་ཀྱི་བར་དུ་འོད་གསལ་མ་བུ་འདྲེས་པའི་ཟུང་འཇུག་བདེ་བ་ཆེན་པོའི་ངང་དུ་མཉམ་པར་བཞག དེའི་ཚེ་རྣམ་ཀུན་མཆོག་ལྡན་གྱི་སྟོང་པ་ཉིད་མངོན་སུམ་དུ་རྟོགས་པའི་རྟགས་འདི་ལྟ་བུའོ་ཞེས་འཇིག་རྟེན་ཀུན་ལ་ཆེད་དུ་སྟོན་པ་བཞིན་དུ་དེ་ཉིན་ནས་བརྩམས་ནམ་མཁའ་གཡའ་ཡོངས་སུ་དག་པ་ལ་དབང་པོའི་གཞུ་རིས་གསར་པ་གདུགས་དང་རྒྱལ་མཚན་བ་དན་སོགས་ཀྱི་དབྱིབས་འདྲ་བའི་འཕྲེང་བ་མཚར་དུ་མངར་བས་ཁྱབ་པར་བྲེལ། ཐ་མལ་གྱི་རླུང་རྡུལ་ངང་གིས་ཞི། དྲི་བཞོན་གྱི་རྒྱུ་བ་ཙམ་ཡང་རྒྱུན་རིང་པོའི་བར་དུ་ཆད། ཉིན་བྱེད་ཀྱང་ཆེས་གསལ་བ་དང་ལྷ་རྣམས་ཀྱི་མངོན་པར་གཏོར་བའི་མེ་ཏོག་གི་ཆར་བསིལ་མར་འབབ་ཅིང་སྔར་ཚོར་མ་མྱོང་བའི་དྲི་བཟང་པོས་ཁྱབ་པ་དང་། དཔའ་བོ་དང་མཁའ་འགྲོའི་ཚོགས་ཀྱི་རོལ་མོའི་སྒྲ་ཡང་སྐབས་འགར་འབྱུང་བ་སོགས་ངོ་མཚར་བའི་ལྟས་དང་མཚན་མ་ཅི་ཡང་ཞིག་བྱུང་བས་དེ་སྐབས་གཙང་དབུས་ཟིར་བུན་གྱིས་སྟབས། གཞན་གྱི་ཁ་ན་མ་ཐོ་བའི་སྨྲ་བ་སྤོང་བའི་ཕྱིར་རེ་ཞིག་གསང་བའི་དམ་ཚིག་བྱས་ཀྱང་རྟོགས་སྤྱོད་ཆེ་བ་རྣམས་ཀྱིས་ངོ་མཚར་བའི་ལྟས་རྣམས་ལ་རྗེས་སུ་དཔག་ནས་ཞིང་ཁམས་གཞན་དུ་གཤེགས་པར་གོ་བ་ཡང་མང་དུ་བྱུང་བ་སོགས་སྐལ་བ་དང་ལྡན་པ་ཀུན་གྱི་ཐུགས་མཚོར་ཚང་བ་དེ་ལགས། དེ་ནས་ཚེས་བཅུ་གཉིས་ཀྱི་ཐོ་རངས་ཀྱི་ཆ་ལ་བབ་པ་ན་འོད་གསལ་ལས་ཟུང་འཇུག་གི་སྐུར་བཞེངས་ཏེ་དབུའི་གཙུག་ཏོར་སོར་གང་ཙམ་ཞིག་མཆོག་ཏུ་འཕགས་ཏེ་བྱང་སེམས་ཀྱི་ཟིལ་པ་ཁྲོམ་མེ་བ་དང་བཅས་དཔའ་བོ་དང་རྣལ་འབྱོར་མའི་ཚོགས་བསམ་གྱིས་མི་ཁྱབ་པས་སྐུ་མདུན་ནས་བསུས་ཏེ་ཤར་ཕྱོགས་མངོན་པར་དགའ་བའི་ཞིང་དུ་དེ་བཞིན་གཤེགས་པ་དྲི་མ་མེད་པའི་དྲུང་དུ་གཤེགས་ཏེ་རྒྱལ་བ་ཐམས་ཅད་ཀྱི་མཛད་པ་དུས་གཅིག་ལ་བསྡུས་པར་གྱུར་ཏོ། ། དེ་ནས་རྡོ་རྗེ་འཛིན་པ་བྱམས་པ་ངག་དབང་རྣམ་རྒྱལ་བས་ཕྱག་ལེན་མཛད་དེ་ཧེ་བཛྲ་ནས་བཤད་པའི་ཆོ་གས་སྐུ་གདུང་རིན་པོ་ཆེ་ལ་ཆས་གཞུག་གི་ཞབས་ཏོག་ཕུལ་ཏེ་དྲི་བཟང་དར་ཟབ་ལ་སོགས་པའི་མཆོད་པ་དང་ལྷ་རྫས་ཀྱི་ན་བཟའི་ཚོགས་དུ་མས་བཀུར་བསྟི་ཆེན་པོར་བྱེད་ནས་གདུང་སྒྲོམ་གྱི་ཁྲིར་མཆོད་པའི་སྤྲིན་ཕུང་དཔག་ཏུ་མེད་པའི་དབུས་སུ་བསོད་ནམས་ཀྱི་ཞིང་དམ་པར་རེ་ཞིག་བཞུགས་སུ་གསོལ་ཞིང་།
རིགས་སྲས་འཇམ་པའི་དབྱངས་སོགས་སྐུ་གཞོགས་པ་རྣམས་ཀྱིས་རྒྱུད་སྡེ་རིན་པོ་ཆེ་ནས་བཤད་པའི་བླ་མའི་རྣལ་འབྱོར་དང་རྗེས་སུ་འབྲེལ་བའི་ཆོ་གས་ཡུན་རིང་པོའི་བར་དུ་བླ་མཆོད་གསོལ་འདེབས་ཀྱི་རིམ་པའི་མཆོད་སྤྲིན་སྤྲོས། རྒྱ་མཚོ་དཔོན་དགེ་འདུན་བཀྲ་ཤིས་ཀྱིས་གཙོ་མཛད་རྡོ་རྗེ་འཛིན་པ་མང་པོའི་སྙིང་པོའི་སྙིང་པོ་མཆོག་ཏུ་གྱུར་པ་རྗེ་བཙུན་རྡོ་རྗེ་རྣལ་འབྱོར་མའི་སྒྲུབ་མཆོད་འཇམ་པའི་དབྱངས་བསོད་ནམས་དབང་པོ་དང་ལྷན་ཅིག་ཏུ་ཕུལ། གཞན་ཡང་ཆོས་གྲྭ་ཆེན་པོར་སྐུ་རིམ་དུ་ཁག་གཡར་བའི་མཆོད་འབུལ་སོགས་ནི་བགྲང་བ་ལས་འདས། དེ་ནས་ལོ་དེའི་ཟླ་བ་གསུམ་པའི་ཚེས་བཅུ་གཉིས་ལ་སྐུ་གདུང་རིན་པོ་ཆེ་ཡིད་བཞིན་གྱི་ནོར་བུ་འབར་བྱེད་ཀྱི་འཁོར་ལོའི་དབུས་སུ་ཀྱཻ་རྡོ་རྗེ་ནས་འབྱུང་བ་བཞིན་གྱི་མཆོད་པའི་ཕྱག་ལེན་འཁྲུལ་མེད་མདོ་དང་རྒྱུད་སྡེ་ཀུན་ལ་དབང་ཕྱུག་པའི་རྡོ་རྗེ་འཛིན་པ་ངག་དབང་རྣམ་རྒྱལ་པས་མཛད། དེ་ཉིན་ཡང་ཕྱོགས་ཀྱི་འཁོར་ལོ་འཇའ་འོད་སྣ་ལྔས་ཁྱབ་ཅིང་། ལྷག་པར་སྐུ་གདུང་ལ་བཞུ་མེ་ཕུལ་བའི་སྤུར་དུད་ཐམས་ཅད་འཇའ་འོད་ཁོ་ནར་སོང་བའི་ཀུན་གསལ་གྱི་ཕ་མཐའ་ཐམས་ཅད་ཁྱབ་པ་དང་མེ་ཏོག་གི་ཆར་འབབ་པ་སོགས་ཇི་ལྟར་པྲ་ཕབ་པའི་མིག་ངོར་གཟུགས་བརྙན་སྣ་ཚོགས་འཆར་བ་ལྟར་གདུལ་བྱའི་མོས་བློ་དང་མཐུན་པའི་མཐོང་སྣང་ངོ་མཚར་ཅན་མང་དུ་བྱུང་འདུག་པ་རྣམས་ནི་སོ་སོར་བྲི་བར་མ་ནུས་སོ། ། དེ་ནས་གདུང་ཁང་ལ་ཕྱག་རྒྱས་བཏབ་སྟེ་བདུན་ཕྲག་གཅིག་གི་བར་དུ་ལེགས་པར་མཆོད་ནས་ཞལ་ཕྱེ་སྟེ་རྒྱུད་སྡེ་ནས་བཤད་པའི་ཆོ་གས་གདུང་རུས་རྣམས་སྤྱན་དྲངས་པས་དབུ་ཐོད་ཕལ་ཆེ་བ་རིལ་པོར་བྱོན། དབུའི་གཙུག་ཏོར་གྱི་ཕྱི་ལོགས་ལ་གུར་གྱི་མགོན་པོའི་ཞལ་གདོང་ཤིན་ཏུ་ཆེ་ཞིང་གསལ་བ་རང་ཆས་སུ་ཡོད་པ་དེ་མངོན་དུ་གྱུར། ཞལ་གདོང་དེའི་སྤྱན་གཡས་ཚང་བུག་དང་ཉེ་བ་ན་རྡོ་རྗེ་རྣལ་འབྱོར་མ་ཐེབ་སོར་གྱི་ཚད་ཙམ་འབུར་དུ་དོད་པ། སྤྱན་གཡོན་ན་རྣལ་འབྱོར་དབང་ཕྱུག
གཞན་ཡང་བདེ་མཆོག་པ་གཅིག་སོགས་ལྷ་སྐུ་ཡིག་འབྲུ་རིང་བསྲེལ་དང་བཅས་སྐུ་གསུང་ཐུགས་ཀྱི་བརྟེན་ངོ་མཚར་དཔག་མེད་དང་མེ་བྱ་དུང་གི་ཚེམ་གཅིག་འཁྲུངས་ཡོད་པ་དེ་ཡང་རིལ་པོར་བྱོན། དེའི་ཚེ་མ་འོངས་པའི་ལུང་བསྟན་མངོན་དུ་གྱུར་ཏེ་མེ་ཏོག་གི་ཆར་ཁ་བ་འབབ་འབབ་གདུང་ཁང་དང་གཟིམ་ཆུང་སྟེང་འོག་ཐམས་ཅད་དུ་འཐུས་པའི་ཆོག་པ་བབ་ཅིང་། ལྷག་པར་གདུང་ཁང་གི་དྲུང་དུ་ཤིན་ཏུ་ཆེ་བ་བབས་པ་ཕྱོགས་གཅིག་ཏུ་བསྡོམས་པས་ཏིང་ཕོར་གང་བྱུང་བ་མཆོད་པའི་རྗེས་སུ་ཕུལ། གདུང་རུས་ལྷག་མ་ཆུ་ཤེལ་ལྟར་དྭངས་བ་ལུས་པ་མེད་པ་འཇིམ་པ་གཙང་མ་དྲི་བཟང་པོའི་ཆུས་རིན་པོ་ཆེ་དང་ལྷན་ཏུ་སྦྲུས་ནས་རིགས་སྲས་འཇམ་པའི་དབྱངས་ཉིད་ཀྱི་ཕྱག་ཚ་སྐུ་པར་དུ་བླུགས་ཏེ། སྔགས་འཆང་བླ་མའི་སྐུ་བརྙན། གོང་མ་ལྔ་ཚར། སྔགས་འཆང་ཡབ་སྲས། རྣལ་འབྱོར་དབང་ཕྱུག སློབ་དཔོན་པདྨ། རྡོ་རྗེ་འཆང་།
འོད་དཔག་མེད། མི་འཁྲུགས་པ། ཐུབ་དབང་གཙོ་འཁོར་གསུམ། བྱམས་པ། འཇམ་དབྱངས། འཇིགས་བྱེད། ཕྱག་རྡོར། ཨུ་ཙ། སྤྱན་གཟིགས། རྣམ་རྒྱལ།
རྣམ་རྒྱལ་མཆོད་རྟེན། མཆོད་སྐུ་མ་བརྒྱ་རྩ། ཚེ་དཔག་མེད་སོགས་སྐུ་བརྙན་སྟོང་ཕྲག་གཅིག་དང་བརྒྱ་ང་གསུམ། དེ་ཐམས་ཅད་ལ་གསེར་ཆབ་རྫིབ་འབུལ་དུ་ཞོ་བཅུ་དྲུག་གི་ཞབས་ཏོག་དང་། གཞན་ཡང་དར་ཟབ་ཀྱི་ན་བཟའ་སོགས་མཆོད་པའི་བྱེ་བྲག་བསམ་གྱིས་མི་ཁྱབ་པའི་དབུས་སུ་བཞུགས་ཤིང་དགོངས་པ་ཆོས་ཀྱི་དབྱིངས་སུ་བཀངས་པ་ཡིན་ནོ། ། འདིར་སྨྲས་པ། མཁའ་སྤྱོད་དབང་མོ་མཁའ་འགྲོ་འབུམ་བཅས་ཀྱིས། ། འཛུམ་དཀར་གཡོ་བའི་ལང་ཚོ་ཡང་ཡང་བསྟན། ། ལས་ཀྱི་མགོན་པོ་ཞལ་བཞི་པ་རྣམས་ཀྱང་། ། གང་གིས་བཞེད་དོན་སྒྲུབ་པའི་ཕོ་ཉར་ཆས།
༡ ། དེ་ཚེ་ནོར་འཛིན་ཉུལ་གྱི་འཚུབ་མ་བྲལ། ། སྤྲིན་མེད་མཁའ་ལ་འཇའ་འོད་འཕྲེང་བ་འཁྲིགས། ། རོལ་མོའི་སྒྲ་དང་དྲི་ཞིམ་ཕྱོགས་ཀུན་ཁྱབ། ། པུཎྜ་རི་ཀའི་ཆར་ཆེན་རྟག་པར་ཕབ། ༢ ། རྨད་བྱུང་ངོ་མཚར་ལྟས་དང་ཆོ་འཕྲུལ་གྱིས། ། རྒྱ་མཚོའི་གོས་ཅན་ཁྱོན་འདི་རབ་བཀངས་ནས། ། ཀྱཻ་མ་ཆོས་སྐུ་བརྙེས་ཀྱང་གདུལ་བྱའི་ངོར། ། ཀུན་ཁྱབ་འགྲོ་བའི་མགོན་པོ་གཤེགས་ཚུལ་བསྟན།
༣ ། འཇིགས་རུང་མི་ཟད་རིན་ཆེན་འབྱུང་གནས་སུ། ། དམ་པའི་དེད་དཔོན་ལན་གཅིག་རྙེད་པ་དེ། ། འཇའ་འོད་སྒྱུ་འཕྲུལ་ཇི་བཞིན་མྱུར་བར་ཡལ། ། ད་ནི་མགོན་མེད་བདག་རྣམས་ཅི་ཞིག་བྱ། ༤ ། ལས་ཀྱི་རྟ་ལྗང་ཤིང་རྟའི་རྩེར་ཕྱོགས་པས། ། སེམས་ཀྱི་དུཿཁ་ཉི་མའི་ཐིགས་འཕྲེང་གི ། ཙིཏྟའི་ཀུ་མུད་ཟུམ་པའི་ངལ་བ་ལས། ། འགྲམ་པའི་ཀུནྡ་ལག་པའི་ཆུ་མཚོར་བསྟན།
༥ ། གཙང་གནས་རིགས་ཀྱི་ལྷ་བུ་གཞོན་ནུ་ཡིས། ། ངོ་མཚར་ལྟས་དང་མཚན་མ་སྣ་ཚོགས་པ། ། རེ་ཞིག་དུས་ན་འདི་དང་འདི་འབྱུང་ཞེས། ། ལུང་བསྟན་བདུད་རྩིའི་ཐིགས་པ་སྙིང་ལ་བསིམ། ༦ ། བསྟན་འགྲོར་དགོངས་པའི་ཐུགས་བསྐྱེད་ལྷག་བསམ་གྱིས། ། མཆོག་གསུམ་དགེས་པའི་སྤྱོད་ཚུལ་ལྷུར་མཛད་ཅིང་། ། མ་ནོར་བླང་དོར་གསལ་བར་སྟོན་མཁས་པའི། ། བརྩེ་བའི་འཛུམ་ཞལ་ཡིད་ལ་ཡང་ཡང་བཅག
༧ ། འདི་འདྲའི་གནས་སྐབས་དངོས་སུ་མཐོང་གྱུར་ཀྱང་། ། ད་དུང་གཅེས་འཛིན་འགོང་པོ་མི་འདུལ་བ། ། མེ་ཏོག་གཞུ་ཅན་མཐུ་ལས་གཞན་དུ་ཅི། ། ནམ་ཡང་བརྩེ་བས་མ་འདོར་ཐུགས་རྗེ་ཅན། ༨ ། མི་དགེའི་ལས་ཀྱི་དུས་ཀྱི་མཐར་སྐྱེས་པས། ། རྨོངས་པ་བདག་ལ་རེ་ས་གཞན་མེད་པས། ། འདི་ནས་བཟུང་སྟེ་ཆོས་སྐུ་མ་ཐོབ་བར། ། རྡོ་རྗེ་འཆང་དབང་ཁྱེད་ཀྱི་ཐུགས་རྗེས་གཟིགས།
༩ ། ལྔ་པ་རྣམ་པར་དཀར་བའི་འཕྲིན་ལས་རྒྱ་ཆེན་པོས་ཀུན་ཏུ་བཟང་པོའི་མཆོད་པའི་སྤྲིན་གྱི་ཕུང་པོ་ཇི་ལྟར་སྤེལ་བའི་ཚུལ་ནི། རྣམ་པར་དཀར་བའི་འཕྲིན་ལས་གངྒའི་རྒྱུན། ། སྐྱེ་རྒུའི་བསོད་ནམས་འཛིན་མར་ལེགས་ཕབས་ཚེ། ། ཕན་བདེའི་རྩ་ལྗང་མྱུ་གུ་ཅི་མི་སྐྱེ། ། རྒྱལ་བསྟན་འབྲས་བུའི་ཁུར་ཆེན་འདི་ན་ལྕི། ། ཞེས་ཏེ། ལོ་དེའི་ཟླ་བ་དང་པོའི་དཀར་ཕྱོགས་ཀྱི་ཚེས་གསུམ་ནས་བརྩམས་གདན་ས་ཆེན་པོ་འདི་ཉིད་རང་དུ་སྐུ་གཞོགས་གྲྭ་ཚང་བན་ཚང་པ་རྣམས་ཀྱི་གཙོས་དགེ་འདུན་བཅུ་ཕྲག་དྲུག་གི་དབུས་སུ་ལྷ་ཁང་མཁན་རིན་པོ་ཆེ་ཉིད་ཕེབས་ཏེ་ཞག་ཉི་ཤུ་རྩ་བདུན་གྱི་བར་དུ་ཐེག་པ་ཐམས་ཅད་ཀྱི་ཡང་རྩེ་རྗེ་བཙུན་ནཱ་རོ་པས་བཀྲལ་བའི་མཁའ་སྤྱོད་དབང་མོའི་དཀྱིལ་འཁོར་ཆེན་པོ་ཞལ་ཕྱེ། ཐུབ་བསྟན་ལྷ་ཆེན་དུ་དགེ་འདུན་བརྒྱ་ཕྲག་མང་པོས་ལམ་ཟབ་མོ་བླ་མའི་རྣལ་འབྱོར་ལ་བརྟེན་པའི་མཆོད་སྤྲིན་རྒྱ་ཆེན་པོ་སྤྲོས། དེ་མཚམས་ཐུབ་བསྟན་རིན་ཆེན་གླིང་།
ན་རིང་གསང་སྔགས་གླིང་། ཆུ་འདུས་ཆོས་སྡེ། ཉི་ཤར་ཆོས་སྡེ། ཐུབ་བསྟན་དགེ་འཕེལ། བསམ་འགྲུབ་དགོན་གསར། མདར་གྲང་མོ་ཆེ། རགས་རྫོངས། རྒྱང་། གདོང་དགའ་ཆོས་སྡེ། འཛིམས་ཆོས་ལུང་།
ཕུ་གསུམ་ཆོས་སྡེ། འདྲ་འདྲི། ཆོས་འཁོར་ལྷུན་པོ། ནོར་བུ་ཆོས་འཕེལ་སོགས་ཉེ་འདབ་ན་གནས་པའི་ཀློག་སྤོང་གི་སྡེ་སོ་སོ་ནས་བླ་མ་སློབ་དཔོན་གྲྭ་བཙུན་ཕོ་མོ་སྟོང་ཕྲག་གཉིས་ལ་ཉེ་བ་ཙམ་འདུས། ཚེས་བརྒྱད་ནས་བཅུ་གཅིག་གི་བར་ལ་སྤྲུལ་པའི་ལྷ་ཁང་ཆེན་མོར་རིགས་སྲས་འཇམ་པའི་དབྱངས་ཉིད་གཙོ་བོར་ཕེབས་ཏེ་མཆོད་པའི་སྤྲིན་ཕུང་ཀུན་བཟང་རྣམ་འཕྲུལ་ལ་འགྲན་པ་ལྟ་བུ་བཙུགས་པའི་རྒྱུན་གྱི་ཕོགས་དང་། ཉིན་རེ་བཞིན་འབྲས་འཇམ། མང་ཇ། སྤུ་ཇ་སོགས་བཟང་ཇ་སྦྱོར་ལྔ་རེ་ཚོགས་ཆས་དང་བཅས་པ་ཕྱག་མཛོད་ནས་སྟར་ཆགས་སུ་ཞུས། ཆོག་ཡོན་ཉི་མ་དང་པོ་ལ་ཇ་དངུལ་ཕོར་རེ། བར་པ་ལ་གྲྭ་པ་བཅུ་རེའི་སར་བཀྲས་ཐགས།
གོས་ཁ་འབྲེལ། སྨན་ཙེ་ཁ་འབྲེལ། ཁོམ་བུ། གོས་ཆེན། ལྷོ་རས་ཡུག སྤུ་ཁ་ཡུག་ཏེ་བདུན་ཚན་རེ། གསུམ་པ་ལ་གྲྭ་པ་ཞལ་གྲངས་དྲུག་རེའི་སར་གསེར་ཞོ་འཁོར་རེ། བླ་མ་སློབ་དཔོན་སོ་སོར་ཚན་གྲང་དགུ་ཚན་ནས་བདུན་ཚན་གྱི་བར་སྐབས་འབྲེལ། ཉིན་བཞི་པ་ལ་ཞལ་ངོ་སོ་སོ་ཆོས་སྡེ་སྤྱི་པ། སྐུ་འཁོར་དུ་གཏོགས་པ་རྣམས་ཀྱི་རྙེད་བཀུར་འབུལ་འགྱེད་གྱ་ནོམས་པ་བསྒྲུབས།
དགོངས་རྫོགས་དངོས་གཞི་ཚེས་བཅུ་གཉིས་དུས་ཆེན་ཐོག་ཆོས་ཁྲི་ཆེན་མོར་གནང་བའི་གདན་ས་ཆེན་པོའི་གཙུག་ལག་ཁང་ཐམས་ཅད་དུ་དཀར་མེ་སྙན་དར་སོགས་མཆོད་སྤྲིན་གྱི་འཕྲེང་བ་ཐུབ་པ་གངས་ཅན་མཚོའི་མདུན་ས་བཞིན་བཤམས། བླ་མ་སློབ་དཔོན་ལས་ཆེན་ཟུར་འབུལ་འོས་པ་རྣམས་ལ་ཚན་གྲངས་སྟོབས་ཆེ་བ། གཞིས་བྱེས་ཀྱི་དགེ་འདུན་སྐྱེ་བོའི་ཚོགས་དང་བཅས་པ་སྟོང་ཕྲག་བཅོ་ལྔ་ཙམ་ལོང་པ་ལ་མང་ཇ་གདན་ནོན་གཟབ་མའི་སྟེང་དགེ་འདུན་རྣམས་ལ་སྤྱི་འགྱེད་དཔངས་མཐོ་བ། མི་སྡེར་ཇ་དངུལ་ཕོར་རེ་སོགས་ཟང་ཟིང་གི་སྦྱིན་གཏོང་བསམ་ལས་འདས་པ་ཞིག་བསྒྲུབས། དེ་དང་རྗེས་འབྲེལ་གླིང་ཁ་བདེ་བ་ཅན་དུ་དགེ་འདུན་བསྙེན་སོང་བརྒྱ་སུམ་ཅུ་སྐོར་གྱིས་ཞག་ཉེར་ལྔའི་བར་ལ་འཁོར་ལོ་བདེ་མཆོག་ནག་པོ་པའི་དཀྱིལ་འཁོར་ཆེན་པོ་ཞལ་ཕྱེ། མུས་ནང་གི་དགོན་སོ་སོ་འདུས་པའི་ཞལ་གྲངས་སྟོང་ཕྲག་ལ་ཉེ་བ་དང་བཅས་པའི་མཆོད་པའི་རྒྱུན་ཆེན་པོ་དང་། སྐྱེ་བོའི་ཚོགས་བགྲང་བ་ལས་འདས་པ་ལ་ཟང་ཟིང་གི་སྦྱིན་གཏོང་དང་། དགེ་འདུན་རྣམས་ལ་རྙེད་བཀུར་འབུལ་འགྱེད་མཆོད་སྤྲིན་སོགས་གདན་ས་འདི་ཉིད་དུ་ཇི་ལྟར་མཛད་པ་བཞིན་བསྒྲུབས། དེ་སྐབས་ལྷ་ས་ནས་ས་གསུམ་གྱི་འདྲེན་པ་དམ་པ་རྒྱལ་དབང་ཐམས་ཅད་མཁྱེན་པ་ཆེན་པོ། རྩེ་གདོང་ལྷུན་རྩེ།
བཀྲ་ཤིས་ལྷུན་པོ། ཨེ་ཝཾ་ཆོས་ལྡན། བདེ་ཆེན་ཆོས་འཁོར་སོགས་དབུས་གཙང་ནོར་འཛིན་གྱི་འཁྱོན་ན་གནས་པའི་ཆེ་དགུ་ཐམས་ཅད་ཀྱི་གདུང་འབུལ། སྙན་དར། གདུང་སོར་སོགས་རྒྱ་ཆེན་པོ་བྱུང་། ཆོས་སྡེ་རང་རང་སོ་སོར་མཆོད་འབུལ་དང་གསོལ་འདེབས་ཞུ་བ་ནི་བགྲང་བ་ལས་འདས། ལྷ་སར་ཇོ་བོ་རིན་པོ་ཆེའི་དྲུང་དུ་ཆོས་ཀྱི་རྒྱལ་པོ་འཕགས་པ་རིན་པོ་ཆེའི་སྐུ་ཆར་འབུལ་བ་དང་བསྟན་འགྲོ་ལ་དགོངས་པའི་ཐུགས་བསྐྱེད་བཟང་པོའི་སྨོན་ལམ་འབུམ་ཐེར་སྒྲུབ་པར་དམ་པ་རང་ཉིད་ཀྱི་དགོངས་གཏད་བཞིན་རབ་འབྱམས་སྨྲ་བ་ཆོས་འཕེལ་གྱིས་རྟག་འགྲུས་སུ་བསྒྲུབས་པ་མཛད། གཞན་ཡང་རྒྱལ་བ་ཐམས་ཅད་མཁྱེན་པ་སོགས་ཆོས་ཀྱི་སྤྱན་ལྡན་རྣམས་ལ་མཆོད་འབུལ་བསྔོ་རྟེན། ཨེ་ཝཾ་ཆོས་ལྡན། ཐུབ་བསྟན་གོང་འོག
གསེར་མདོག་ཅན། བཀྲ་ཤིས་ལྷུན་པོ། ངམ་རིང་། དཔལ་འཁོར་ཆོས་སྡེ། སེར་འབྲས། གོང་དཀར་རྡོ་རྗེ་གདན་སོགས་དབུས་གཙང་གི་དགོན་གནས་རིགས་སུ་མ་བཅད་པ་ཆེ་ཕྲ་ཉིས་བརྒྱ་སུམ་ཅུ་རྩ་གྲངས་སུ་མང་ཇ་འགྱེད་བཅས་བསྔོ་རྟེན་མཚན་གྲངས་རྒྱ་ཆེན་པོ་སྒྲུབ་པའི་ཚུལ་རྣམས་མཆོད་འབུལ་དེབ་ཆེན་དུ་གསལ་བ་ལྟར་ཡིན་པས་རེ་རེ་ནས་བརྗོད་མི་ནུས་ཏེ་བགྲང་བ་ལས་འདས་པའི་ཕྱིར་རོ། ། དེ་ལྟར་དགོངས་པ་ཟབ་མོ་ཆོས་ཀྱི་དབྱིངས་དག་པར་འགང་པའི་བྱ་བ་རྣམས་རགས་རིམ་གྲུབ་རྗེས། རྟེན་བཞེངས་ཆེན་མོ་གྲུབ་པར་མངོན་དུ་བཞེད་དེ། ཟླ་བ་དེའི་ཉེར་གཉིས། ལྷག་པ་ལྷ་མཚམས་ཀྱི་འགྲུབ་སྦྱོར་བཟང་པོ་འཛོམས་པའི་ཉིན་ནས་བཟོ་གྲྭ་གཙུག
མཆོད་གནས་བླ་མ་ཆོས་རྗེ་རྒྱལ་མཚན། བཟོ་མགོ་པ་ཀུན་དགའ་ལྔ་ལྡན་ལགས། ཐིག་རྩ་འདེབས་པ་སོགས་ཀྱི་བཀོད་པ་སྤྲུལ་སྐུ་བདོ་གོང་པས་ཕྱག་ལེན་ལ་ཐེབས་པར་མཛད་དེ། བལ་པོ་ཆོས་རྒྱལ་སོགས་བཅུ་གཅིག་གིས་གཙུག་ཏོར་དྲི་མ་མེད་པ་ལས་གསུངས་པའི་བདེ་གཤེགས་མཆོད་རྟེན་བརྒྱད་ཀྱི་ནང་ནས། ཡངས་པ་ཅན་དུ་སྐུ་ཚེ་བྱིན་གྱིས་རླབས་པའི་རྣམ་རྒྱལ་མཆོད་རྟེན་དུ་གྲགས་པའི་དབྱིབས་ཇི་ལྟ་བར་གསེར་དངུལ་སོགས་རིན་པོ་ཆེ་ལས་གྲུབ་པ་རྒྱ་དཔངས་ཆེ་ཞིང་འཛམ་བུ་གླིང་འདིར་མཆོག་ཏུ་གྱུར་པ་བཟོ་ཁྱད་ཕུན་སུམ་ཚོགས་པ་དང་། དམ་པ་དེ་ཉིད་ཀྱི་སྐུ་ཚབ་ཐོག་ཚད་མ་གསེར་ཟངས་ལས་གྲུབ་པ་ལྟ་བས་ངོམས་པ་མེད་པའི་མཚན་དཔེའི་གཟི་འོད་ཅན། མཐུ་སྟོབས་ཀྱི་དབང་ཕྱུག་དཔལ་ལྡན་བི་རཱུ་པའི་སྐུ་བརྙན་རྐང་གང་ཙམ་དང་བཅས་ཟླ་བ་བཞིའི་ཁོངས་སུ་ལེགས་པར་གྲུབ་པའི་སྐུ་རྒྱུར། ཟངས་ཁལ་ལྔ་བཅུ་ང་བརྒྱད། དངུལ་ཁལ་དྲུག་ཉག་གང་། གསེར་བཙོ་ཐོན་ཞོ་ལྔ་བརྒྱ་དང་བཅུ་གསུམ།
དངུལ་ཆུ་སྲང་ཉིས་བརྒྱ། ཕྲ་རྒྱན་ལ་གྲུ་དཀར་དམར་གཙོ་བོར་གྱུར་པའི་གཡུའི་རྡོ་རྗེ་རྒྱ་གྲམ་གསུམ། རྡོ་རྗེ་གསེར་གྱི་མཐའ་བཅས་བཅུ་བདུན། གསེར་སྤྱི་ཆེ་ཆུང་བརྒྱད། གསེར་པན་ཆེ་ཆུང་འདྲེས་པ་ཉེར་བརྒྱད། གསེར་གཡུའི་སོག་སྐོར་ཆེ་ཆུང་འདྲེས་པ་དྲུག གསེར་གྱི་ཁྲོམ་ཚར་གཉིས། གཉྫ་མུ་ཏིག་སྟོང་ཕྲག་གཅིག་དང་ཉེར་གཅིག བྱུ་རུ་ཆེ་ཆུང་འདྲེས་པ་དྲུག་བརྒྱ་དང་དྲུག་ཅུ་རེ་དྲུག བྱིར་ལྕུག་རྒྱ་གཞོགས་མ་རིང་བ་ལྔ།
པདྨ་རཱ་ག་གཉིས་བརྒྱ་དང་བཅོ་ལྔ། དཔྲལ་གཡུ་བཞི། གཡུ་སྤྲེལ་གཅིག དྲུག་དཀར་དམར་ཁོ་ན་བཅས་པའི་གཡུ་ཆེ་ཆུང་འདྲེས་པ་ཉིས་བརྒྱ། མེ་ཤེལ་ལྔ་བཅུ་ང་གསུམ། གཡང་ཀྲིའི་འཕྲེང་བ་སོགས་གཙོ་བོར་གྱུར་པའི་ནོར་བུའི་ཕྲ་རྒྱན་ཁྱད་འཕགས་འབའ་ཞིག་གྲངས་ལས་འདས་པས་མཛེས་པར་སྤྲས་ཞིང་། དེ་རྣམས་ཀྱི་ནང་བཞུགས་ལ་སྐུ་གདུང་རིན་པོ་ཆེ་ལས་བྱོན་པའི་ལྷ་སྐུ་རིང་བསྲེལ་ཡིག་འབྲུའི་ཚོགས་དང་། གདུང་ཚ་གཙོ་བོར་གྱུར་པའི་གཟུངས་དང་བྱིན་རླབས་ཀྱི་རྟེན་གྲངས་དང་ཚད་མེད་པ་ཞིག་སོ་སོའི་དཀར་ཆག་ཏུ་གསལ་བ་ལྟར་གྱི་ཕྱུར་བུར་བལྟམས་པའི་དངུལ་གདུང་རིན་པོ་ཆེ་ཉིད་བཞི་ཐོག་བླ་བྲང་གི་རིག་འཛིན་བླ་མ་བརྒྱུད་པའི་ཤར་ངོས་དང་། དེའི་མདུན་ཐད་ནུབ་ནས་ཤར་གཟིགས་ལ་སྐུ་འདྲ་རིན་པོ་ཆེ་དགོས་འདོད་ཀུན་འབྱུང་ཉིད། མཆོད་པའི་བྱེ་བྲག་དཔག་ཏུ་མེད་པ་དང་བཅས་ཇི་སྲིད་བསྟན་པ་གནས་ཀྱི་བར་དུ་ལྷ་བཅས་འགྲོ་བ་ཀུན་གྱི་བསོད་ནམས་ཀྱི་ཞིང་དམ་པར་བཞུགས་སུ་གསོལ།
དེ་བསྟུན་གོང་དུ་བཀོད་པའི་རྒྱལ་བའི་འཁྲུངས་རབས་དཔག་བསམ་འཁྲི་ཤིང་གི་དོན་འབྲེལ་ཇི་ལྟ་བ་བཞིན་བཀོད་པ་མཛད་པའི་བྲིས་ཐང་ཉེར་དགུ་གེགས་མེད་མཐར་ཕྱིན་པའི་གཙོ་ཐང་གསུམ་དང་། སྔགས་འཆང་ཡབ་སྲས། འདྲེན་པ་དམ་པ་ཡབ་སྲས་བརྒྱུད་པ་དང་བཅས་པ་སྦྱིན་བདག་གི་ཚུལ་དུ་བཞུགས་པ་རྣམས་ལ་ཏོག་གསེར་འཇང་བརྡུང་ཞོ་བཞི་བཅུ། གཞན་མ་རྣམས་ཀྱི་ཏོག་དངུལ་གར་ལུགས་ལས་གྲུབ་པའི་རྒྱུར་དངུལ་སྲང་ཉེར་བརྒྱད་དང་ཞོ་བརྒྱད། སྐུ་བརྙན་རྣམས་ལ་གསེར་ཞོ་སུམ་ཅུ་སོ་བདུན་བཅས་གཞན་ལས་ཆེས་ཁྱད་བར་དུ་འཕགས་པ་འདི་རྣམས་ཀྱང་བསྒྲུབས་ཏེ། མདོར་ན་གངས་ཅན་གྱི་ཁྲོད་འདིར་རྟེན་གསུམ་གསར་དུ་བསྐྲུན་པ་ལ་འདི་རྣམས་ལས་བཟོ་ཁྱད་ཁྱད་པར་དུ་འཕགས་པ་དང་། སྐུ་རྒྱུ་སྣང་ཆེ་བ་མེད་པར་གྲགས་ལ། རྟེན་གསུམ་དེ་དག་གི་སྤྱན་སྔར་མདོ་སྡེ་ཕལ་པོ་ཆེའི་གླེང་གཞི་ལས་གསུངས་པའི་མཆོད་པའི་སྤྲིན་གྱི་ཕུང་པོ་ལེགས་པར་བསྟར་བ་ལ་རབ་ཏུ་གནས་པའི་བྱིན་རླབས་ཀྱི་ཆར་རྒྱུན་འབེབས་པ་པོ་འགྲོ་བ་མ་ལུས་པའི་སྐྱབས་མགོན་མཚུངས་པ་མ་མཆིས་པའི་རྗེ་བཙུན་འཇམ་པའི་དབྱངས་བསོད་ནམས་དབང་ཕྱུག་གཙོ་བོར་ཕེབས་པའི་ཕྱག་ཕྱིར་རྒྱལ་རྩེ་ཞབས་དྲུང་བླ་མའི་དྲུང་། ཐུབ་བསྟན་ལྷ་ཆེན་གྱི་མཁན་རིན་པོ་ཆེ། བཟང་ལྡན་སློབ་དཔོན་པ་ཆེན་པོ་ངག་དབང་རྣམ་རྒྱལ་སོགས་རྡོ་རྗེ་འཛིན་པ་བཅུ་ཕྲག་གསུམ་ལྷག་ཙམ་གྱིས་དགེས་པ་རྡོ་རྗེ་ལ་རྟེན་པའི་རབ་ཏུ་གནས་པའི་ཆོ་གས་བྱིན་རླབས་ཀྱིས་གཟི་འོད་འབར་བ་མཛད།
སླད་ནས་ཀྱང་དུས་རྒྱུན་གྱི་མཆོད་པར་རྡོ་རྗེ་རྣལ་འབྱོར་མའི་སྒྲུབ་མཆོད། ཀྱཻ་རྡོར་རྩ་རྒྱུད་བརྟག་གཉིས་ཀྱི་རྒྱུད་འདོན། བླ་མ་མཆོད་ཆོག་རྣམས་ནར་མར་སྒྲུབ་པ་དང་། ལོ་དུས་ཀྱི་མཆོད་འབུལ་ཆེན་མོར་རྗེ་བཙུན་རྡོ་རྗེ་རྣལ་འབྱོར་མའི་སིནྡྷཱུ་རའི་དཀྱིལ་འཁོར་ཆེན་པོ་ཞལ་ཕྱེ་སྟེ་ཞག་གྲངས་ཉི་ཤུའི་བར་དུ་སྒྲུབ་ཅིང་མཆོད་པ་དང་། དེ་བསྟུན་ཐུབ་བསྟན་ལྷ་ཆེན་དུ་མཆོད་འབུལ་རྒྱ་ཆེན་པོ། གཞན་ཡང་ཨེ་ཝཾ་ཆོས་ལྡན། གོང་དཀར་རྡོ་རྗེ་གདན། ཉང་སྟོད་རྩེ་ཆེན་རྣམས་སུ་ཞག་གྲངས་མང་པོའི་བར་ལ་བླ་མེད་ཀྱི་དཀྱིལ་འཁོར་ཆེན་པོ་ཞལ་ཕྱེས་ཏེ་མཆོད་སྤྲིན་རྒྱ་མཚོ་ལྟ་བུ་དང་། གླིང་ཁ་བདེ་བ་ཅན་དུ་ཞག་བདུན་གྱི་བར་ལ་དགེ་འདུན་མང་པོས་འཁོར་ལོ་སྡོམ་པའི་དཀྱིལ་འཁོར་ཆེན་པོ་ཞལ་ཕྱེ་བ། གཞན་ཡང་གསེར་མདོག་ཅན།
སྲིད་གསུམ་རྣམ་རྒྱལ། ཡུལ་ཆེན། ཉི་ཤར་ཆོས་སྡེ། གདོང་དགའ་ཆོས་སྡེ། བསམ་ཡས་རབ་བྱུང་སོགས་ས་རིགས་ཀྱི་དགོན་ཆེན་ཕལ་ཆེ་བར་སྒྲུབ་ཅིང་མཆོད་པ་སོགས་གསོལ་འདེབས་རྒྱ་ཆེན་པོ་བགྱིད་པ་ལ་སྩོལ་བ་ལྷུར་ལེན་རྒྱལ་བསྟན་རིན་པོ་ཆེ་ཇི་སྲིད་གནས་ཀྱི་བར་དུ་རྒྱུན་མི་ཆད་པ་འབྱུང་བའི་སོ་སོར་གཞི་རྟེན་མཐའ་ཡས་པ་ཞིག་སྦྱོར་བར་མཛད་པ་རྣམས་འདིར་ཡི་གེའི་ཚེགས་སྐྱུང་ཕྱིར་ཞིབ་པར་མ་སྤྲོས་སོ། ། དེ་ཐམས་ཅད་ཀྱི་བྱ་བ་མཛད་པ་པོ་འགྲོ་བ་མ་ལུས་པའི་སྐྱབས་མགོན་མཚུངས་པ་མ་མཆིས་པ་དཔལ་ས་སྐྱ་པ་ཆེན་པོ་སྔགས་འཆང་ངག་དབང་བསོད་ནམས་དབང་ཕྱུག་གི་བཀའ་བཞིན། རྗེ་བཙུན་ས་སྐྱ་པའི་འཕྲིན་ལས་པར་སྨོན་ལམ་གྱི་མཐུ་ཡོངས་སུ་གྲུབ་པ་ཕྱག་མཛོད་བསོད་ནམས་རབ་བརྟན་པས་ཐུགས་ཁུར་བཞེས་ཏེ། ཉེར་འཚེའི་རྣམ་པ་ཅུང་ཟད་ཀྱང་མེད་ཅིང་རིང་པོར་མ་ཐོགས་པ་ལེགས་པར་གྲུབ་པ་འདི་ནི་མཆོག་གསུམ་འདུས་པའི་ངོ་བོ་བཀའ་དྲིན་མཉམ་མེད་སྔགས་འཆང་བླ་མ་དེ་ཉིད་ཀྱི་ཐུགས་རྗེ་ལས་གཞན་དུ་མ་མཆིས་སོ། ། དོན་དེ་དག་ལ་འདི་སྐད། རྫོགས་སངས་རྒྱས་ཀྱི་གང་འདུས་མཛད་པ་ཡིས། །
མྱང་འདས་ཞི་བར་གཟིམས་ཀྱང་འོད་སྲུང་གི ། སྐུ་གདུང་མཆོད་རྟེན་མང་པོའི་བཀའ་དྲིན་དང་། ། རྒྱལ་བའི་གསུང་རབ་བསྡུ་བའི་ཁུར་ཁྱེར་བཞིན། ༡ ། འཇམ་མགོན་རིགས་དང་ཆོས་ལས་འཁྲུངས་པའི་ལྷ། ། ས་གསུམ་འདི་ན་འགྲན་ཟླ་མ་མཆིས་པ། ། བསོད་ནམས་མི་ཟད་གསེར་གྱི་ལྷུན་པོ་མཆོག ། ཆོས་དང་སྲིད་ཀྱི་དབང་ཕྱུག་ཆེ་དེས་བཀའ། ༢ ། ལེགས་བྱས་བསོད་ནམས་ཡོངས་འདུའི་དཔག་བསམ་དབང་། །
དད་འདུན་རྩ་བ་རབ་བརྟན་རྣམ་དཔྱོད་ཀྱིས། ། གཟིགས་པ་ནམ་མཁའི་རྗེས་འགྲོ་སྐྱེས་ཆེན་དེས། ། ནམ་ཡང་མི་གཡེལ་གུས་སྤྲོ་ཆེན་པོ་ཡིས། ༣ ། དཔལ་འབྱོར་ཕ་མཐའ་ཡས་པ་ཡོངས་འཁྱིལ་བས། ། མི་ཟད་ནམ་མཁའ་མཛོད་ཀྱི་སྒོ་ཕྱེ་ནས། ། འདུས་པའི་ཚོགས་ལ་ལན་བརྒྱར་རྙེད་བཀུར་དང་། ། སྐྱེ་བོའི་ཚོགས་ལ་སྦྱིན་པའི་བཀའ་དྲིན་མཛད། ༤ ། བསླབ་གསུམ་ནོར་གྱིས་ཕྱུག་པའི་ངུར་སྨྲིག་སྡེ། །
བཤད་སྒྲུབ་ཉིས་བརྒྱ་བཅུ་ཕྲག་གསུམ་ལྷག་ལ། ། རྙེད་བཀུར་ཀུན་བཟང་མཆོད་སྤྲིན་མཐའ་ཡས་པས། ། དམ་པའི་ཐུགས་དགོངས་མ་ལུས་ཡོངས་སུ་བཀང་། ༥ ། གང་ལ་ཅི་དགེས་དངོས་གྲུབ་འདོད་དགུའི་ཆར། ། ཡོངས་འདུའི་དཔག་བསམ་ལ་འགྲན་ཐུགས་ཀྱི་རྟེན། ། ཆུ་ཤེས་མདོག་མཚུངས་བྱིན་རླབས་གཟི་འོད་ཅན། ། ལྷ་མིའི་བསོད་ནམས་མགྲོན་གྱི་ཕུལ་དུ་བསྒྲུབས། ༦ ། གསེར་གྱི་ལྷུན་པོ་ལ་ཡང་སྐྱེངས་སྟེར་བའི། །
ལྟ་བས་མི་ངོམས་མཚན་པའི་ལང་ཚོ་ཅན། ། དགེ་ལེགས་རིན་ཆེན་ལས་གྲུབ་སྐུའི་སྣང་བརྙན། ། མཁའ་མཉམ་འགྲོ་བའི་ལེགས་བྱས་ཞིང་དུ་བསྐྲུན། ༧ ། དེ་ཚེ་གཟུ་བོར་གནས་པའི་དཔྱོད་ལྡན་ཀུན། ། འདི་ཅི་ནམ་མཁའ་མཛོད་ལ་དབང་འབྱོར་རམ། ། ཡང་ན་རྣམ་ཐོས་བུ་ཡི་སྒྱུ་འཕྲུལ་ཞེས། ། ཁྱོད་སྙན་བརྗོད་པའི་མགྲིན་པ་རིང་དུ་སྐྱོང་། ༨ ། དེ་ལྟར་རིགས་བརྒྱའི་མགོན་པོ་སྔགས་འཆང་རྗེས། །
ཟབ་དགོངས་ཆོས་དབྱིངས་ཀུན་གསལ་དག་པའི་ཀློང་། ། ཡོངས་སུ་སྐོང་བའི་ལེགས་བྱས་ཇི་སྙེད་པ། ། རྒྱལ་བའི་འཕྲིན་ལས་སྒྲུབ་པ་སྨོན་ལམ་མཐུ། ༩ ། ཞེས་རིགས་བརྒྱའི་མགོན་པོ་བཀའ་དྲིན་མཉམ་མེད་རྒྱལ་བ་རྡོ་རྗེ་འཆང་ཆེན་པོའི་རྣམ་པར་ཐར་པ་རྒྱ་མཚོ་ལྟ་བུ་ལས་སྒྲོ་བཀུར་སྤངས་ཏེ་རགས་པ་ཆུ་ཐིགས་ཙམ་ཞིག་བརྗོད་པ་ལེགས་པར་བསྟན་ཟིན་ཏོ། ། འདིར་སྨྲས་པ། དམ་པའི་རྟོགས་བརྗོད་དགེ་ལེགས་འབུམ་གྱི་ཁྱིམ། ། གཞན་ཕན་བསིལ་ཟེར་བྱེ་བ་འཛག་པ་ཅན། ། མཐོང་བས་སྐལ་བཟང་ཡིད་ཀྱི་ཀུ་མུད་ཚལ། ། ཀུན་དགའི་འདབ་མ་ཕྱོགས་བརྒྱར་ཅིས་མི་འཛུམ།
༡ ། མགོན་དེའི་གསུང་དང་རང་གི་མོས་བློ་ཡིས། ། ལེགས་སྦྱར་འདི་ལ་ཉེས་པ་མ་མཆིས་མོད། ། བྱིས་པའི་བློ་ཡིས་འཁྲུལ་པར་འགྱུར་པ་གང་། ། དེ་ཉིད་གཟིགས་པ་རྣམས་ཀྱིས་བཟོད་པར་མཛོད། ༢ ། ཐུབ་དབང་བླ་མའི་ངོ་མཚར་གཏམ་ཉིད་ཀྱི། ། དད་པས་བློ་གསལ་སྐལ་ལྡན་ཡིད་ཚིམ་ཞིང་། ། མུ་ཅོར་སྨྲ་བ་རྣམས་ཀྱི་བསྟེན་པའི་ཚིག ། ཡིད་འོང་སེམས་པ་ཉིད་དང་བྲལ་བར་བྱེད།
༣ ། ཀུན་མཁྱེན་གོ་འཕང་ཇི་སྲིད་མ་ཐོབ་བར། ། དགའ་བཞིའི་ཚུལ་ཁྲིམས་དྲི་མེད་གཙང་མ་ཡིས། ། བློ་གྲོས་དབང་པོ་གསལ་བའི་ཆོས་ཅན་གྱིས། ། ཡང་དག་ཤེས་བྱའི་སྣང་བ་གསལ་པར་ཤོག ༤ ། ཁྱོད་ཞབས་པདྨོ་བསྟེན་པའི་བཀའ་དྲིན་ལས། ། སྐྱེ་བ་ཀུན་ཏུ་ཁྱེད་ཀྱི་ཞལ་མཐོང་ཞིང་། ། གདམས་པའི་ཉིང་ཁུས་མོས་པའི་ཡིད་ཚིམ་ནས། ། མི་འགྱུར་བདེ་བ་ཆེ་ལ་རོལ་བར་ཤོག
༥ ། ཚུལ་འདི་འབད་པས་དགེ་ཚོགས་ཀུནྡ་དང་། ། ཟླ་བའི་འོད་ལྟར་དཀར་བ་གང་ཐོབ་དེས། ། སྐྱེ་དགུའི་སྒྲིབ་གཉིས་མུན་པའི་དཔུང་བཅོམ་ནས། ། རྣམ་གྲོལ་ཐར་པའི་ལམ་ལ་འགོད་གྱུར་ཅིག ༦ ། བཀྲ་ཤིས་དགེ་ལེགས་ཐམས་ཅད་འབྱུང་བའི་སྒོ། ། རྒྱལ་བའི་བསྟན་པ་སྤྱི་དང་ཁྱད་པར་དུ། ། ལུང་རྟོགས་བདག་ཉིད་རྗེ་བཙུན་ས་སྐྱ་པའི། ། ལུགས་ཟུང་ཡར་ངོའི་ཟླ་ཚེས་བཞིན་གྱུར་ཅིག
༧ ། བདག་སོགས་དེང་ནས་ཚེ་རབས་ཐམས་ཅད་དུ། ། མགོན་པོ་ཁྱོད་དང་ནམ་ཡང་མི་འབྲལ་ཞིང་། ། རྡོ་རྗེ་འཆང་དངོས་རྗེ་བཙུན་ཞབས་པདྨོ། ། དད་པའི་གཙུག་གི་འབྲལ་མེད་བསྟེན་པར་ཤོག ༨ ། དཔལ་ལྡན་འཇམ་པའི་དབྱངས་ཀྱི་བྱིན་རླབས་དང་། ། མཆོག་གསུམ་སྲུང་མར་བཅས་པའི་མཐུ་སྟོབས་དང་། རྟེན་འབྲེལ་བསླུ་བ་མེད་པའི་བདེན་པ་ཡིས། ། འདི་ཕྱིའི་དོན་ཀུན་འགྲུབ་པའི་ཤིས་པས་སྐྱོངས།
༩ ། དེ་ལྟར་འགྲོ་བ་ལྷ་དང་མིའི་སྐྱབས་དང་མགོན་དང་དཔུང་གཉེན་མཚུངས་པ་མ་མཆིས་པ་དཔལ་ས་སྐྱ་པ་ཆེན་པོ་སྔགས་འཆང་བླ་མ་ཐམས་ཅད་མཁྱེན་པ་ངག་དབང་ཀུན་དགའ་བསོད་ནམས་གྲགས་པ་རྒྱལ་མཚན་དཔལ་བཟང་པོའི་རྣམ་པར་ཐར་པ་ལེགས་བྱས་ཀྱི་རྒྱ་མཚོ་སྤེལ་བར་བྱེད་པ་དད་པའི་ཆུ་རྒྱུན་ཅེས་བྱ་བ་འདི་ནི་དང་པོར་རིགས་བརྒྱའི་མགོན་པོ་གང་གི་མ་འོངས་པ་ལུང་བསྟན་པའི་བཀས་རྗེས་སུ་གནང་བ་ཐོབ་ཅིང་། བར་དུ་ས་གསུམ་གྱི་སྐྱོབ་པ་འགྲན་ཟླ་མ་མཆིས་པ་དཔལ་ས་སྐྱ་པ་ཆེན་པོ་འཇམ་པའི་དབྱངས་བསོད་ནམས་དབང་ཕྱུག་གྲགས་པ་རྒྱལ་མཚན་དཔལ་བཟང་པོའི་བཀའ་ལུང་དང་། མཐའ་མར་རྗེ་བཙུན་ས་སྐྱ་པའི་འཕྲིན་ལས་ཀྱི་ཤིང་རྟ་གྱེན་དུ་འདེགས་པ་ལ་མཚུངས་པ་མ་མཆིས་པ་ཕྱག་མཛོད་རིན་པོ་ཆེ་བསོད་ནམས་རབ་བརྟན་པའི་དྲུང་དང་། སྐྱེས་སྦྱང་གི་རྣམ་དཔྱོད་མཁའ་ལྟར་ཡངས་ཤིང་རིགས་རུས་ཆོ་འབྲང་སོགས་མཐོ་རིས་ཀྱི་ཡོན་ཏན་མང་པོའི་རྒྱན་གྱིས་མཛེས་པ་རྗེ་བཙུན་དམ་པ་དེ་ཉིད་ཀྱི་སྤྱན་གྱི་འབྲས་བུ་ལྟར་བཀའ་དྲིན་གྱིས་འཚོ་བའི་མིའི་དབང་ཕྱུག་རྣམ་རྒྱལ་རྡོ་རྗེ་སོགས་ཀྱིས་སྔ་ཕྱིར་བཀས་བསྐུལ་བའི་ཕེབས་ནན་ཆེ་བ་གནང་བྱུང་ནའང་། རང་ངོས་ནས་རྗེ་བཙུན་མཆོག་གི་བཀའ་དྲིན་དྲན་པས་ལྷག་བསམ་གྱི་ཟླ་བ་གསར་དུ་ཚེས་པས་གུས་སྤྲོར་གྱུར་ཀྱང་བློ་གྲོས་ཀྱི་འཇུག་པ་ཆེ་ཆེར་དམན་པས་སྦྲང་བུའི་གཤོག་རླབས་ཀྱིས་ཀུན་གསལ་གྱི་ཕ་མཐའ་འཇལ་བ་བཞིན་ངལ་བ་ཙམ་སྙིང་པོར་གྱུར་དོགས་རེ་ཞིག་སྤོབས་པ་ཟུམ་མོད། འོན་ཀྱང་དམ་པའི་མཚན་ཙམ་རྣ་བར་ཐོས་པ་ཡང་སྐལ་བ་བཟང་ན་འདི་ལྟ་བུའི་སྤྱོད་ཡུལ་ལ་འཇུག་པ་ཅི་ནས་ཀྱང་སྐལ་བ་བཟང་སྙམ། སྐྱེས་ཆེན་རྣམས་ཀྱི་བཀའ་སྩལ་སྤྱི་བོར་ནོད་དེ་རྗེ་བཙུན་ཉིད་ཀྱི་བཀའ་འབངས་ཀྱི་མཐའ་ཆུང་ཁོ་ནར་གྱུར་ཀྱང་། རང་ལོ་ཉི་ཤུ་ནས་སུམ་ཅུའི་བར་དུ་སྐུའི་སྲིད་ཞུ་དང་ཞབས་འབྲིང་བགྱིས་པའི་སྐལ་བ་བཟང་པོ་ཐོབ་ཅིང་། གསུང་གི་ཆ་ཤས་ཙམ་གྱིས་འཚོ་བ་ཤཱཀྱའི་བཙུན་པ་ཀུན་དགའ་བློ་གྲོས་ཀྱིས་འཛམ་གླིང་ནོར་འཛིན་གྱི་ཁྱོན་ལ་བཞུགས་པའི་དམ་པ་གང་གི་ཞལ་སློབ་བགྲང་བ་ལས་འདས་པ་རྣམས་ཀྱིས་རྗེ་བཙུན་ཉིད་ཀྱི་རྣམ་པར་ཐར་པར་རྒྱ་མཚོ་སྤེལ་བར་བྱེད་པའི་ས་བོན་ཙམ་ཞིག་སྒྲོ་བཀུར་གྱི་དྲི་མས་ཅུང་ཟད་ཀྱང་མ་སྦགས་པར་ཀུན་ལྡན་ཞེས་པ་ལྕགས་བྱི་ཆུ་སྟོད་ཟླ་བའི་དཀར་ཕྱོགས་དགའ་བ་དང་པོའི་ཚེས་རྒྱལ་ཕུར་གྱི་གྲུབ་འབྱོར་བཟང་པོ་འཛོམས་པའི་གོང་གི་སྐུ་གསུང་ཐུགས་ཀྱི་རྟེན་རྣམས་ལ་རབ་ཏུ་གནས་པ་ལེགས་པར་མཛད་པའི་ཉིན་དཔལ་ས་སྐྱའི་བཞི་ཐོག་བླ་བྲང་དུ་ལེགས་པར་སྦྱར་བ་འདིས་རྗེ་བཙུན་རྡོ་རྗེ་འཆང་ཆེན་པོའི་དགོངས་པ་ཡོངས་སུ་རྫོགས་ནས།
བདག་སོགས་ཕ་མར་གྱུར་པའི་སེམས་ཅན་ཐམས་ཅད་ཀྱི་བརྒྱུད་ལ་ཡེ་ཤེས་གཟིགས་པའི་བྱིན་རླབས་མྱུར་དུ་འཇུག་པའི་རྒྱུར་གྱུར་ཅིག འདིར་སྨྲས་པ། ཀུན་ཏུ་དགའ་བའི་ལྷག་བསམ་མི་དམན་ཡང་། ། བློ་གྲོས་ན་ཚོད་མ་སྨིན་སྙན་ཚིག་གིས། ། དབེན་པའི་མོས་བློས་ཅུང་ཟད་གཅིག་སྡེབས་པ། ། འདི་ཡང་རྣམ་ཀུན་དོན་ཡོད་ཁོ་ན་ཡིན། ། དྷརྨེ་ཨུ་ད་ཡ་མསྟུ། ཆོས་འདི་དར་བར་གྱུར་ཅིག ། སརྦ་མངྒ་ལཾ། ཐམས་ཅད་བཀྲ་ཤིས།། །།
༈ མཁན་ཆེན་ཨ་པད་རིན་པོ་ཆེའི་དགོངས་བཞེད་ལྟར་གུ་རུས་ཞབས་ཞུ་བགྱིས་པའོ།། PAGE * MERGEFORMAT 2 ཀུན་དགའ་བློོ་གྲོས། དགུང་གི་བགྲང་གཞི་ལྔ་བཅུ་ཚུན་གྱི་རྣམ་ཐར་མ་ཚང་བ་ཁ་སྐོང་བ་ཀུན་དགའ་བློོ་གྲོས་ཀྱིས་མཛད་པ། PAGE * MERGEFORMAT 1
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
