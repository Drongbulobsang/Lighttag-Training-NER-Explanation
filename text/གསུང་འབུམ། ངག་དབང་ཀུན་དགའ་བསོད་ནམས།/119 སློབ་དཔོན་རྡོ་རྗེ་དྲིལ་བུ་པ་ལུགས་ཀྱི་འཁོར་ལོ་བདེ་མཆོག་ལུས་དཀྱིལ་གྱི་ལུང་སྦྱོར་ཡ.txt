གསུང་འབུམ། ངག་དབང་ཀུན་དགའ་བསོད་ནམས།
པོད ༡༡༩
སློབ་དཔོན་རྡོ་རྗེ་དྲིལ་བུ་པ་ལུགས་ཀྱི་འཁོར་ལོ་བདེ་མཆོག་ལུས་དཀྱིལ་གྱི་ལུང་སྦྱོར་ཡིད་བདེའི་དཔལ་སྟེར།
༄༅། །སློབ་དཔོན་རྡོ་རྗེ་དྲིལ་བུ་པ་ལུགས་ཀྱི་འཁོར་ལོ་བདེ་མཆོག་ལུས་དཀྱིལ་གྱི་ལུང་སྦྱོར་ཡིད་བདེའི་དཔལ་སྟེར་ཞེས་བྱ་བ་བཞུགས།། ན་མོ་གུ་རུ་བུདྡྷ་དྷྭ་ཛ་ཡེ། སློབ་དཔོན་རྡོ་རྗེ་དྲིལ་བུ་པའི་ལུགས་ཀྱི་འཁོར་ལོ་བདེ་མཆོག་ལུས་དཀྱིལ་གྱི་ལུང་སྦྱོར་ཡིད་བདེའི་དཔལ་སྟེར་ཞེས་བྱ་བ། རྡོ་རྗེ་འཆང་རྡོ་རྗེ་ཆོས་རྗེ་བཙུན་སངས་རྒྱས་རྒྱལ་མཚན་ལ་ཕྱག་འཚལ་ལོ། ། རྒྱལ་བས་ལུང་བསྟན་ཀུན་དགའ་བཟང་པོའི་གསུང་། ། ལེགས་འོང་པཎ་ཆེན་ཀིརྟིའི་ཞལ་སྒོ་ནས། ། རིམ་བརྒྱུད་ལེགས་པའི་འབྱུང་གནས་གསུང་རབ་ཆ། ། རྗེ་བཙུན་མུས་པའི་གསུང་དང་མི་འགལ་བར། ། བསམ་པ་དག་ཅིང་སྦྱོར་བ་གུས་པ་ཡིས། ། འཆད་པར་འགྱུར་གྱིས་རྗེས་འཇུག་སྐལ་བཟང་རྣམས། །
སྙོམ་ལས་མ་བྱེད་ལེགས་བཤད་རི་མོར་བྲིས། ། རང་གཞན་དོན་གཉིས་བསྒྲུབ་ཕྱིར་ཕྱོགས་བརྒྱར་སྤེལ། ། འདིར་འཁོར་ལོ་བདེ་མཆོག་པའི་ལུགས་ཀྱིས། སྦྱིན་བྱ་བཞི་སྦྱིན་ནས། ལམ་ཉམས་སུ་ལེན་པ་ཡིན་པ་ལས། ཐོག་མར་སློབ་དཔོན་ནག་པོ་པའི་ལུགས་ཀྱི་ཕྱི་དཀྱིལ་དུ་སྨིན་བྱེད་ཀྱི་ཆོ་ག་དང་། ཕྱི་དཀྱིལ་ཉམས་སུ་ལེན་ཚུལ་རྒྱས་པ་དང་། རྫོགས་རིམ་ཤིན་ཏུ་རྒྱས་པ་ལམ་གྱི་ཆ་ཚང་བ་ཞིག་གསུངས་པ་ཡིན་ལ། ཕྱི་དཀྱིལ་བསྒོམས་པས་སྣོད་བཅུད་རགས་པ་ལྷར་གསལ་བས། ཕྱི་ནང་ཆ་མཉམ་པར་བསྒོམ་པ་ལ་ལཱུ་ཧི་པའི་མངོན་པར་རྟོགས་པར།
གཉིས་ཀ་མཉམ་པར་བརྟན་ཞིང་བརྟན་པ་ཐོབ་པས། ནང་དཀྱིལ་གཙོ་བོར་བྱེད་པའི་དབང་དུ་བྱས་ནས་དྲིལ་བུ་པ་འདིར་ལུས་དཀྱིལ་གཙོ་བོར་གསུངས་སོ། ། མཛད་པ་པོའི་རིམ་པ་ལྟར་ན། དང་པོར་ལཱུ་ཧི་པ། དེ་ནས་དྲིལ་བུ་པ། དེ་ནས་ནག་པོ་པའོ། ། ནག་པོ་པར་ནི་བསྐྱེད་རིམ་དངོས་བསྟན། རྫོགས་རིམ་སྦས་དོན་དུ་བཤད་ལ། ལཱུ་ཧི་པའི་རྫོགས་རིམ་ནི། རྩ་དབུ་མ་ཉིད་ཡིན་ཡང་།
བླ་མ་མལ་ལོ་སོགས་ཀྱིས་ཡུམ་ལ་གཙོ་བོར་སྦྱོར་བའི་ལུགས་སུ་མཛད་དོ། ། དྲིལ་བུ་པ་འདིར་ནི། བསྐྱེད་རིམ་སྦས་དོན། རྫོགས་རིམ་དངོས་བསྟན་ཡིན་ནོ། ། དེ་ཡང་སྤྱིར་ཕྱི་དཀྱིལ་ལས་ལུས་དཀྱིལ་ཟབ་པའི་ཚུལ་ནི། ཕྱི་དཀྱིལ་གྱིས་བདེ་ཆེན་གྱི་ཡེ་ཤེས་བརྒྱུད་ནས་འདྲེན་པ་ཡིན་ལ། འདིར་དངོས་སུ་འདྲེན་པས་སོ། ། ལུས་དཀྱིལ་ལའང་། འཁོར་ལོ་གཅིག་ལ་གནད་དུ་བསྣུན་པ་དང་། གཉིས་ལ་བསྣུན་པ་ཨ་བྷི་དྷ་ན་ལས་གསུངས།
གསུམ་ལ་གནད་དུ་བསྣུན་པ་རྡོ་རྗེ་ཕྲེང་བར་གསུངས། བཞི་ལ་བསྣུན་པ་མཁའ་འགྲོ་རྒྱ་མཚོར་གསུངས། ལྔ་ལ་བསྣུན་པ། སཾ་ཊིར་གསུངས། དྲུག་ལ་བསྣུན་པ་རྡོ་རྗེ་སྙིང་འགྲེལ་ལས་གསུངས་སོ། ། འདིར་ནི་ཨ་བྷི་དྷ་ན་ལས་གསུངས་པ་དང་མཐུན་ཞིང་། ཕྱི་སྐོར་སོགས་ཁྱད་པར་ཡོད་དོ། ། ཡང་སྒྲོལ་མ་ལུས་དཀྱིལ། བདག་མེད་མའི་ལུས་དཀྱིལ་སོགས་ཀྱང་འདི་ཟབ་ཅིང་། ཀྱཻ་རྡོ་རྗེའི་ལུས་དཀྱིལ་ལས་ཀྱང་།
རྩ་ཁམས་གཉིས་ཀ་ལ་གནད་དུ་བསྣུན་པ་འདི་ཉིད་མཆོག་ཏུ་གྱུར་པ་ཡིན་ནོ། ། མདོར་ན་བསྐྱེད་རིམ་ལུས་ལ་གནད་དུ་བསྣུན་པ་ལ། འདི་ལས་ཟབ་པ་སངས་རྒྱས་ཀྱིས་གསུང་མ་མཁྱེན་ཏོ། ། ཞེས་རྗེ་བཙུན་ས་སྐྱ་པ་གོང་མ་རྣམས་གསུངས་ངོ་། ། ལྷ་སྦྱིན་གྱི་སློབ་ཚུལ་གྱི་སྒོ་ནས་ཀྱང་ཟབ་སྟེ། རྩ་རྒྱུད་ལས། མཁའ་འགྲོ་ཉི་ཤུ་རྩ་བཞི་འདིས། ། རྒྱུ་དང་མི་རྒྱུའི་འཇིག་རྟེན་གསུམ། ། འགྲོ་བ་ཐམས་ཅད་འདི་ཡིས་ཁྱབ། ། ཅེས་དང་།
རྡོ་རྗེ་མཁའ་འགྲོ་ལས། པདྨའི་མཚོ་ལ་ངང་པ་བཞིན། ། དམ་ཚིག་གནས་ལ་མཁའ་འགྲོ་རྣམས། ། རིང་ན་གནས་ཀྱང་དེ་དང་དེར། ། ཞེས་པ་དང་། ཡུལ་འདི་དག་ནི་བུ་མོ་གང་། ། དཔའ་བོ་གཉིས་མེད་རྣལ་འབྱོར་མ། ། དེ་ཀུན་འདོད་པའི་གཟུགས་ཅན་ཏེ། ། ཡིད་ཀྱི་ཤུགས་ཀྱིས་འཇུག་པ་ཡིན། ། ཞེས་པ་ལྟར་རོ། །
སྔ་མ་མཁའ་འགྲོ་ཆོས་སྐུའི་ཁྱབ་པའི་དོན་ནོ། ། ཡང་འདི་ལྟ་བུའི་ལུས་ཀྱི་དཀྱིལ་འཁོར་རྒྱུད་གཞན་དུ་མ་གསུངས་ཏེ། དཀྱིལ་འཁོར་འདིར་ནི་དབང་བསྐུར་བ། ། རྒྱུད་རྣམས་ཀུན་གྱིས་སྒྲུབ་པོར་གསུངས། ། རྒོད་དང་ལྟ་བ་ལག་བཅང་དང་། ། གཉིས་གཉིས་འཁྱུད་པ་ལ་སོགས་དག ། རྒྱུད་རྣམས་ཀུན་དུ་མ་གསུངས་ཏེ། ། དེ་ཉིད་བསྡུས་པ་འཁོར་སྡོམ་མམ། ། གསང་བའི་རྡོ་རྗེ་འཇིགས་བྱེད་ལས། ། དཀྱིལ་འཁོར་རྣམས་ཀྱི་ཆོ་ག་འདི། །
མ་བྱུང་འབྱུང་བར་མི་འགྱུར་རོ། ། ཞེས་གསུངས། དེ་ལ་དང་པོ་རྣམས་ཀྱི་བྱ་སྤྱོད་སོགས། འཁོར་སྡོམ་འདིར་ཀྱཻ་རྡོ་རྗེ་ལ་བཏགས་པའོ། ། འོ་ན་ལུས་ལ་བསྒོམ་པ་རང་གང་གིས་བསྟན་ཞེ་ན། འདི་ལ་རྩ་རྒྱུད་དུ་སྦས་ཏེ་བཤད་པའི་ཚུལ་དང་། བཤད་རྒྱུད་དུ་འཐོར་བུའི་ཚུལ་གྱིས་བཤད་པའི་ཚུལ་གཉིས་ལས། དང་པོ་ལ། འཁོར་ལོ་བཞི་ལ་བསྒོམ་ཚུལ་ནི། མཁའ་འགྲོ་མ་ནི་སོགས་ནས།
འདི་དག་སྔོན་ཉིད་གྲུབ་པ་ཡིན། ། ཞེས་པའོ། ། སྔོན་ཉིད་གྲུབ་པའི་དོན་ནི། རྩ་ཁམས་སོགས་རང་བཞིན་གྱིས་གདོད་མ་ནས་ལྷའི་ངོ་བོར་གྲུབ་ཅེས་པའོ། ། ལུས་དང་རྩ་སོགས་དུས་མཚུངས་ཙམ་ལ་འདོད་པ་ནི། ངེས་དོན་ལ་ཁ་ཕྱིར་བལྟས་པའོ། ། སྐུ་གསུམ་ལམ་དུ་བྱེད་པ་ནི། དེ་ནས་ཧེ་རུ་ཀ་གཉིས་མེད། ། སྦྱོར་བ་གང་གིས་ཤེས་ཙམ་གྱིས། ། གྲུབ་པར་ཐེ་ཚོམ་མེད་པ་ཡིས། །
སྐུ་གསུམ་པོ་ནི་བཤད་པར་བྱ། ། སོགས་ནས། འགྲུབ་འགྱུར་འདི་ལ་ཐེ་ཚོམ་མེད། ། ཅེས་པའོ། ། རྟེན་གཞལ་ཡས་ཁང་ནི། ། གསང་བ་མཆོག་གི་དགྱེས་པ་ན་སོགས། འདིས་རྟེན་སྟོན་པའི་རྒྱུ་མཚན་སཾ་ཊིར་རོ། ། གཉིས་པ་ལ། སྐྱབས་སེམས། ཡི་གེ་བརྒྱ་པ་སོགས་སྔོན་དུ་སོང་ནས།
ཧེ་རུ་ཀར་ལྡང་བ་ནས། སྐུའི་དགའ་བའི་བར་ཨ་བྷི་དྷ་ན་ལས་གསུངས། ཚོགས་ཤིང་སྤྱན་དྲངས་མཆོད་བསྟོད་སོགས་ཀུན་སྤྱོད་ལས་གསུངས། འཕགས་པས་ཚོགས་ཞིང་བསྟིམ་པའི་རྐྱེན་གྱིས། ལུས་དཀྱིལ་གསལ་འདེབས་པ་འདི། ཀྱཻ་རྡོ་རྗེའི་སྐྱ་བཀབ་ཡིན། ཚོགས་ཤིང་བྱིན་གྱིས་རློབ་པའི་ཚུལ་གྱིས་བསྟིམ་པ། དྲིལ་བུ་གཞུང་ཆུང་ནས་ཡོད་པས་དེ་ལྟར་རམ། སྤྱི་བོ་སྣ་ཚོགས་རྡོ་རྗེ་སོགས་རྟེན་ལུས་དཀྱིལ་སཾ་ཊི་ལས་བཤད་ལ། ཕྱི་ནང་གི་ཧེ་རུ་ཀ་གཉིས་རིམ་གྱིས་གསལ་འདེབས་གོང་མ་མཛད།
འཕགས་པས་ཅིག་ཅར་མཛད་པ་འདི་གཞུང་རང་དང་མཐུན་ཤས་ཤིན་ཏུ་ཆེ་བས། ཅིག་ཅར་དུ་བྱ། ཡུལ་ཉེར་བཞིའི་རྩ་ཁམས་ལྷར་བསྒོམ་པ། ལྷ་གྲངས་སོགས་སཾ་ཊི་ལས་བཤད། ཡན་ལག་ཁ་ཊྭཾ་ག་སྦྱོར་བས་སོགས་ཀྱིས་ཕྱག་མཚན་བསྟན་ནོ། ། སྙིང་པོའི་རྣལ་འབྱོར་མ་བཞིའི་ཞལ་ཕྱག་རྡོ་རྗེ་མཁའ་འགྲོ། འདི་ནག་པོ་པས་དཔྱིད་ཐིག་སུའང་དྲངས་སོ། ། ཡང་སྙིང་པོའི་རྣལ་འབྱོར་མ་བཞིའི་རྩ་གནས་ནི། སཾ་ཊི་ལས། འབྱུང་བཞིའི་རྩ་རྣམས་ནི། །
མར་མེའི་རང་བཞིན་ལྟ་བུ་ནི། ། ཕྱོགས་བཞི་ལས་ནི་རྣམ་པར་གནས། ། ཞེས་པ་ཡིན་ལ། འདི་དག་གཞིར་གནས་ལ། ཕྱོགས་སངས་རྒྱས་ལྔ། མཚམས་ཡུམ་བཞི་ལཾ་དང་མཾ་སོགས་ཡོད་ལ། འདིར་མཾ་ལཾ་སོགས་མཁའ་འགྲོ་བཞི་ཡིས་རིམ་པས་བསྟན། སྔ་མའི་ལྟར་བྱས་པའང་བཞིར་གནས་དབང་གིས་མི་འགལ་ལོ། ། དེས་ན་གང་ཟིན་ནས་མཛད་པའོ། ། མཚམས་ཀྱི་བདུད་རྩི་འབབ་པའི་རྩ་རྣམས་བུམ་པ་ལ་གནས་པའི་ཐོད་པ་བདུད་རྩིས་གང་བར་བསྐྱེད་པ་ནི།
རྩ་རྣམས་བཞི་ཡང་མཚམས་རྣམས་སུ། ། རྣམ་པར་གནས་ཤིང་དེར་སོང་པའང་། ། བདུད་རྩི་ལྔ་ཡི་འབབ་པ་སྟེ། ། དེ་མཆོད་རང་གི་གཟུགས་གནས་པས། ། དེ་ཡི་དངོས་པོའི་ངོ་བོ་ལས། ། མཆོད་པ་བཞི་ནི་རྣམ་པར་བརྗོད། ། ཅེས་པས་སོ། ། ཡུལ་ཉེར་བཞིའི་རྩ་ཁམས་ལྷར་སྟོན་པ་ནི། ལུས་དཀྱིལ་སོགས་ནས། ཤ་དང་།
སྣབས་ནི་འབབ་པའོ། ། ཞེས་པའི་བར་རོ། ། སྙིང་ཁའི་ཧཱུྃ་ཧེ་རུ་ཀ་ནི། ། སྙིང་གའི་ནང་སོན་པདྨ་ནི། ། འདབ་མ་བརྒྱད་པ་སྙིང་པོར་བཅས། ། དེ་ཡི་ནང་དུ་སོན་པའི་རྩ། ། མར་མེ་ཡི་ནི་རང་བཞིན་དང་། ། ཆུ་ཤིང་གི་ནི་མེ་ཏོག་ལྟར། ། བརྐྱང་ཞིང་ཁ་ནི་འོག་ཏུའོ། ། དེ་ཡི་ནང་གནས་དཔའ་བོ་ནི། །
ཡུངས་ཀར་གྱི་ནི་སྦོམ་ཕྲ་ཙམ། ། མི་ཤིགས་ཧཱུྃ་གི་ས་བོན་ནི། ། ཁ་བ་ལྟ་བུར་འཛག་པ་ཉིད། ། ཅེས་སོགས་ཏེ། འདི་དག་བསྟན་ཚུལ་ཡིན་ནོ། ། རྫོགས་རིམ་གྱི་རྟག་ཏུ་སྙིང་ལ་རྣམ་གནས་པའི་སོགས། ཨ་བྷི་དྷ་ནའི་རྒྱུད་ཚིག་ཡིན། རིམ་པ་ལྔ་ལས་གང་ཡང་རུང་པ། བསྐྱེད་རིམ་རྗེས་སུ་རྒྱུན་པར་བསྒོམ་པར་གསུངས་ཀྱང་། སྔ་མ་འདི་ཉིད་སྒྲུབ་ཐབས་སུ་འབྱུང་བ་ཉམས་སུ་ལེན་ནོ། །
འདི་ལ་དམིགས་པ་གསལ་བར་གཏོད་པ་ཙམ་ལས་རླུང་ཁ་སྦྱོར་སོགས་བསྒོམ་པ་མི་བྱ། གཞན་རྣམས་འཕགས་པས་མཛད་པའི་མངོན་རྟོགས་སུ་བལྟའོ། ། རང་གིས་ཐོབ་ནས་ཉམས་སུ་ལེན་པའི་གནད། ། རྒྱུད་ལྡན་གསུང་གི་བདུད་རྩི་འཐུངས་པ་ན། ། ཡིད་ལ་དང་པ་དཔག་མེད་ཐོབ་པ་རྣམས། ། བརྗེད་པས་འཇིགས་ནས་ཆ་ཙམ་བྲིས་པ་ལ། ། གནས་གསུམ་མཁའ་འགྲོའི་ཚོགས་ཀྱིས་བཟོད་མཛོད་ཅིང་། ། བསྒྲུབ་ལ་བར་དུ་གཅོད་པ་ཞི་བ་དང་། ། མི་མཐུན་རྐྱེན་རྣམས་མ་ལུས་ཕྱིར་བསལ་ཏེ། ། གཉིས་མེད་སྦྱོར་ལྡན་ཟུང་འཇུག་མཐོང་བར་ཤོག །
བདག་ནི་ཚེ་འདིར་ཧེ་རུ་ཀར་གྱུར་ཏམ། ། ཡང་ན་སྐྱེ་བ་སྐྱེ་བར་ཆོས་ཚུལ་འདིའི། ། རྗེས་འབྲང་བླ་མ་དམ་པ་བསྟེན་པའི་མཐུས། ། འགྲོ་ཀུན་ཡང་དག་ལམ་གྱི་སར་བཅུད་དེ། ། སྟོབས་སོགས་ཡོན་ཏན་དཔག་མེད་བསྒྲུབ་པར་ཤོག ། ཅེས་སློབ་དཔོན་རྡོ་རྗེ་དྲིལ་བུ་པའི་ལུགས་ཀྱི་འཁོར་ལོ་བདེ་མཆོག་ལུས་དཀྱིལ་གྱི་ལུང་སྦྱོར་ཡིད་བདེའི་དཔལ་སྟེར་ཞེས་བྱ་བ་འདི་ཡང་ཁྱབ་བདག་འཁོར་ལོའི་མགོན་པོ་རྒྱལ་བ་མུས་པ་ཆེན་པོ་རྡོ་རྗེ་འཆང་སངས་རྒྱས་རྒྱལ་མཚན་གྱི་གསུང་ལས་སྐྱེས་པའི་བདེ་མཆོག་གསང་མཐའི་རྣལ་འབྱོར་ས་སྐྱ་པ་སྔགས་འཆང་ངག་དབང་ཀུན་དགའ་བསོད་ནམས་ཀྱིས་གློ་བོ་མཁན་ཆེན་ཐམས་ཅད་མཁྱེན་པའི་གསུང་རབ་ཀྱི་དགོངས་དོན་ཕལ་ཆེར་ཡིད་ཡུལ་དུ་འཇགས་པར་བྱས་པའི་ཚེ་ཟབ་གནད་ཀྱི་ཡི་གེ་འདི་ཡང་རྗེ་བླ་མ་མུས་པ་ཆེན་པོའི་གསུང་དང་མཐུན་པར་མཐོང་ནས་རང་གཞན་གྱི་དོན་དུ་བྲིས་པ་འདིས་བདག་ཅག་དཔོན་སློབ་ཀྱི་འདི་ཕྱིའི་དོན་ཐམས་ཅད་ཡིད་བཞིན་དུ་འགྲུབ་པར་གྱུར་ཅིག ། སརྦ་མངྒ་ལཾ།། །། ༈ མཁན་ཆེན་ཨ་པད་རིན་པོ་ཆེའི་དགོངས་བཞེད་ལྟར་གུ་རུས་ཞབས་ཞུ་བགྱིས་པའོ།། PAGE * MERGEFORMAT 2 ཨ་མྱེས་ཞབས། སློབ་དཔོན་རྡོ་རྗེ་དྲིལ་བུ་པའི་ལུགས་ཀྱི་འཁོར་ལོ་བདེ་མཆོག་ལུས་དཀྱིལ་གྱི་ལུང་སྦྱོར།
PAGE * MERGEFORMAT 1
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
