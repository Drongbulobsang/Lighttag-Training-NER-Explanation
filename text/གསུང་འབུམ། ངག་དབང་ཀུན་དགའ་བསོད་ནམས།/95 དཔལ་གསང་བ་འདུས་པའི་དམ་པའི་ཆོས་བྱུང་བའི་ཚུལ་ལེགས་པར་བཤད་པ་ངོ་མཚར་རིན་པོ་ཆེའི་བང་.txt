གསུང་འབུམ། ངག་དབང་ཀུན་དགའ་བསོད་ནམས།
པོད ༩༥
དཔལ་གསང་བ་འདུས་པའི་དམ་པའི་ཆོས་བྱུང་བའི་ཚུལ་ལེགས་པར་བཤད་པ་ངོ་མཚར་རིན་པོ་ཆེའི་བང་མཛོད།
༄༅། །དཔལ་གསང་བ་འདུས་པའི་དམ་པའི་ཆོས་བྱུང་བའི་ཚུལ་ལེགས་པར་བཤད་པ་ངོ་མཚར་རིན་པོ་ཆེའི་བང་མཛོད་ཅེས་བྱ་བ་བཞུགས།། རྒྱ་གར་སྐད་དུ། སརྦ་བུདྡྷ་སྱ་རུ་པ་བཛྲ་དྷ་ར་བུདྡྷ་དྷྭ་ཛ་ཡེ་ན་མཱ་མི། བོད་སྐད་དུ། སངས་རྒྱས་ཀུན་གྱི་ངོ་བོ་རྡོ་རྗེ་འཆང་སངས་རྒྱས་རྒྱལ་མཚན་ལ་ཕྱག་འཚལ་ལོ། ། ཐམས་ཅད་མཁྱེན་པ་ཟས་གཙང་སྲས་པོ་ཡི། ། བསྟན་པའི་ཉི་མ་འཕགས་མཆོག་ཀླུ་སྒྲུབ་སོགས། ། འཕགས་ཡུལ་མཛེས་པར་བྱེད་པའི་སྐྱེས་ཆེན་དང་། ། འགོས་ལོ་ལ་སོགས་སྐད་གཉིས་སྨྲ་རྣམས་རྒྱལ། ། ཀུན་དགའི་ཆུ་གཏེར་ཡིད་འོང་འཁྱིལ་པའི་དབུས། །
ཟབ་དོན་སྙིང་པོའི་མེ་ཏོག་འབུམ་ལྡན་དང་། ། བསོད་ནམས་མི་ཟད་ཆུ་བོ་རབ་བརྟན་པའི། ། ཕན་བདེའི་འབྲས་བཟང་རྩེ་མོར་སོན་དེའང་རྒྱལ། ། རྣམ་དཀར་གྲགས་པའི་རྒྱལ་མཚན་ཆེས་མཐོ་དང་། ། འགྲོ་ཀུན་དགའ་བའི་འབྲས་བུ་ཡོངས་སྩོལ་བའི། ། རྒྱལ་བའི་མཚན་དཔེ་འབར་བའི་བླ་ཆེན་གང་། ། འཕགས་མཆོག་ལ་སོགས་རྗེ་བཙུན་ཐམས་ཅད་རྒྱལ། ། ཁྱད་པར་སྙིགས་དུས་བསྟན་པའི་གསལ་བྱེད་མཆོག ། སྔགས་འཆང་ཆོས་ཀྱི་རྒྱལ་པོ་ཡབ་སྲས་དང་། ། རྡོ་རྗེ་འཆང་ཆེན་ངུར་སྨྲིག་འཛིན་པའི་ཟོལ། །
རྒྱལ་བ་མུས་པ་ཆེན་པོར་སྙིང་ནས་འདུད། ། དཔལ་ལྡན་གསང་བ་འདུས་པའི་ཆོས་སྐོར་རྣམས། ། འཕགས་པའི་ཡུལ་དང་བོད་འདིར་བྱུང་བའི་ཚུལ། ། ལེགས་བཤད་ངོ་མཚར་རིན་ཆེན་བང་མཛོད་འདི། ། ལྷག་བསམ་དག་པས་བཤད་ལ་དགའ་བས་ཉོན། ། ཅེས་མཆོད་པར་བརྗོད་ཅིང་བཤད་པར་དམ་བཅས་ནས་ཉན་པར་བདམས་ཏེ། འདིར་བོད་ཡུལ་བསྟན་པའི་མངའ་བདག་རྗེ་བཙུན་ས་སྐྱ་པའི་ཡབ་ཆོས་བདེ་ཀྱེ་གསང་གསུམ་ཞེས་ཡོངས་སུ་གྲགས་པའི་ནང་ནས། དཔལ་གསང་བ་འདུས་པའི་ཆོས་སྐོར་རྣམས་བྱུང་བའི་ཚུལ་ལེགས་པར་བཤད་པ་ངོ་མཚར་རིན་པོ་ཆེའི་བང་མཛོད་ཅེས་བྱ་བ་འདི་འཆད་པ་ལ་དོན་་་་་་འདིའི་ས་བཅད་དོན་ཆེན་པོ་སོ་སོའི་སྙིང་པོ་རྣམས་བསྡུས་པའི་ལེགས་བཤད་ཉུང་ངུ་ཞིག་བརྩམས་ན་བློ་དམན་རྣམས་ལ་མཁོ་བར་སྣང་ཡང་། འདིར་དོན་ཚན་སོ་སོ་མ་འདྲེས་པར་ཡོངས་རྫོགས་བྲིས་པའི་དགོས་པ་ནི། རྗེ་བླ་མ་གོང་མ་དེ་དག་གི་གསུང་རྒྱུན་ངོ་མཚར་ཅན་རྣམས་ཀྱི་ཚིག་ཟུར་ཚུན་ཡང་མ་ཉམས་པར།
རྗེས་འཇུག་རྣམ་དཔྱོད་ཅན་རྣམས་ཀྱིས་མཐོང་བའི་ཚེ་དང་འདོད་ཡིད་ཆེས་ཀྱི་དད་པ་ཆེན་པོ་འབད་མེད་ལྷུན་གྲུབ་ཏུ་འབྱུང་བའི་ཕྱིར་ཡི་གེའི་དཀའ་ཚེགས་མ་བསྐྱུངས་པར་བྲིས་པ་ཡིན་པས་བློ་གསལ་དཔྱོད་ལྡན་རྣམས་ཀྱིས་མཁྱེན་པར་མཛད་འཚལ་ལོ། ། འོན་ཀྱང་ལས་དང་པོ་པ་རྣམས་ལ་ཕན་པའི་ཕྱིར། དོན་ཚན་འདི་དག་གི་སྙིང་པོ་འདུས་པའི་ལེགས་བཤད་ཉུང་ངུ་ཞིག་ལོགས་སུ་འཆད་པར་བདག་སྤྲོ་འོ། ཚན་བདུན་གྱི་སྒོ་ནས་སྟོན་ཏེ། རྗེ་བཙུན་བླ་མ་མཆོག་གི་གསུང་རྒྱུན་ལས་འབྱུང་ཚུལ་བཤད་པ། པཎ་ཆེན་གུང་རུའི་གསུང་རབ་ལས་འབྱུང་ཚུལ་བཤད་པ། དཔལ་གྱི་རྒྱལ་མཚན་གྱི་གསུང་རབ་ལས་འབྱུང་ཚུལ་བཤད་པ། མཁས་པ་ཀུན་བློའི་གསུང་རབ་ལས་འབྱུང་ཚུལ་བཤད་པ། ཀུན་མཁྱེན་ཆེན་པོའི་གསུང་རབ་ལས་འབྱུང་ཚུལ་བཤད་པ། ཉི་ཟླ་སེངྒེའི་གསུང་རབ་ལས་འབྱུང་ཚུལ་བཤད་པ།
རྗེས་འཇུག་མཁས་པ་གཞན་གྱི་གསུང་རབ་ལས་འབྱུང་ཚུལ་བཤད་པའོ། ། དང་པོ་རྗེ་བཙུན་བླ་མ་མཆོག་གི་གསུང་རྒྱུན་ལས་འབྱུང་ཚུལ་བཤད་པ་ནི། བདག་གི་བླ་མ་ཁམས་གསུམ་གྱི་འདྲེན་པ། དུས་གསུམ་གྱི་སངས་རྒྱས། དཀོན་མཆོག་གསུམ་གྱི་ངོ་བོ། སྐུ་གསུམ་གྱི་བདག་ཉིད། མདོ་རྒྱུད་ཀུན་གྱི་གླེགས་བམ་གཅིག་པུ་བ། དཀྱིལ་འཁོར་རྒྱ་མཚོའི་ཁྱབ་བདག་དྲུག་པ་རྡོ་རྗེ་འཆང་ཆེན་པོ་ཉིད། གཞན་ངོར་ངུར་སྨྲིག་གི་བླ་གོས་འཆང་བ་རྒྱལ་བ་མུས་པ་ཆེན་པོ་སངས་རྒྱས་རྒྱལ་མཚན་ཞེས་སྙན་པའི་བ་དན་སྲིད་པ་གསུམ་ན་གཡོ་བ་དེ་ཉིད་ཀྱིས། རྗེ་ཉིད་དགུང་གི་ལོ་བདུན་བཅུ་དོན་དྲུག་བཞེས་ཤིང་།
ཁོ་བོ་ཅག་རང་ལོ་ཉེར་གཅིག་ལོན་པའི་སྦྲུལ་ལོ་ནག་པ་ཟླ་བ་ལ་གླིང་དགའ་བདེ་བ་ཅན་གྱི་ཡང་དབེན་བསམ་གཏན་ཕུག་གི་གནས་མཆོག་དེ་ཉིད་དུ་བདག་སོགས་དད་ལྡན་གྱི་སློབ་མ་འདུས་པ་རྒྱ་མཚོའི་དབུས་སུ་དཔལ་གསང་བ་འདུས་པའི་ཆོས་སྐོར་རྣམས་གསུང་བའི་ཚེ། སྔོན་དུ་འགྲོ་བ་སྤྱིའི་རྣམ་གཞག་རྣམས་འཆད་པའི་སྐབས་སུ། རྗེ་བཙུན་གོང་མ་རྣམས་དང་གཉིས་སུ་མེད་པའི་རྗེ་རྡོ་རྗེ་འཆང་་་་་་ཀུན་དགའ་བཟང་པོ། དཔོན་སློབ་རྣམས་ཀྱི་གསུང་རབ་ལས་འདི་ལྟར་འབྱུང་ཞེས་་་་་་འདིའི་བླ་མ། རྗེ་བཙུན་དམ་པ་་་་་་བྱང་ཆུབ་ཀྱི་སེམས་རྡོ་རྗེ། དེ་ཉིད་ཀྱི་སྐུ་མཐོང་བ་ཙམ་དང་། ཚུལ་ཁྲིམས་ཀྱི་དྲི་བསུང་ཚོར་མ་ཐག་ཆོས་ར་དེར་བློ་ལྷིང་ཕེབས་ཤིང་རྟོག་པ་རགས་པ་རྣམས་རང་འགགས་སུ་ཁྲིག་འགྲོ་ཞིང་ཞལ་གྱི་དཀྱིལ་འཁོར་ཁོ་ན་ལ་ལྟ་བ་ལས་ཡིད་གཞན་དུ་མི་འཕྲོ་བ་དང་། ཐུགས་ལྷག་བསམ་རྣམ་པར་དག་ཅིང་ཏིང་ངེ་འཛིན་བཟང་པོའི་རྒྱུན་ལ་ཆོས་གསུང་བའི་དུས་ཀྱང་སྐབས་སྐབས་སུ་ཡུག་རེ་འབྱམས་འགྲོ་བ་དང་། བསྙུན་གསུང་ལས། མདོ་རྒྱུད་བསྟན་བཅོས་རྣམས་ལས་དེ་བཞིན་དུ་འབྱུང་བས་འདི་བཞིན་དུ་བསྒོམས་ན་སྲིད་པ་ཧྲུལ་པོར་འཇིག་པ་ལ་ཚེགས་མེད་ཅེས་ཉམས་ལྡན་གྱི་ཚིག་འགའ་གསུངས་པའི་ཚེ་དེ་མ་ཐག་ཆོས་དང་བླ་མ་ངེས་ཤེས་ཁྱད་པར་ཅན་དབང་མེད་དུ་སྐྱེ་བ་དང་སྐྱེ་བོ་ཕལ་པ་ཞིག་ཡིན་ཡང་ཞལ་མཐོང་ཞིང་གསུང་ཐོས་པ་ཙམ་གྱིས་སེམས་རྣལ་དུ་ཕེབས་ཤིང་མི་ལུས་ཐེངས་གཅིག་ཙམ་ཐོབ་པ་འདི་དོན་དང་ལྡན་པ་བྱས་སོ་སྙམ་པའི་དགའ་སྤྲོ་ཁྱད་པར་ཅན་བསྐྱེད་པ་དང་།
བདག་རང་གི་བསམ་པ་ལ་ཡང་བླ་མ་སངས་རྒྱས་མི་གཟུགས་ཅན་འདི་འདྲ་བའི་དྲུང་དུ། རྒྱུད་སྡེའི་ངེས་གསང་ས་སྐྱ་པའི་ཡབ་ཆོས་ལྷད་མེད་འདི་ལྟ་བུ་ཐོས་ཤིང་ཉམས་སུ་ལེན་པའི་སྐལ་བ་འདི་འདྲ་ཨ་རེ་དགའ་སྙམ་པའི་དད་པ་དང་སྤྲོ་བ་རང་ཤུགས་ཀྱིས་སྐྱེ་བ་དང་བཅས། རྗེ་བླ་མ་ཐམས་ཅད་མཁྱེན་པ་བཀའ་དྲིན་ཅན་དེ་ཉིད་བདག་ཅག་སློབ་མ་རྣམས་ཀྱི་དབུས་དེར་སྐུ་མཛེས་ཤིང་ཟིལ་ཆེ་ལ་བག་གྲོ་བ་དེ་དྲང་པོར་བསྲངས་ནས་ཞལ་དཀྱིལ་ཟླ་བ་རྒྱས་པའི་སྤྱན་གཉིས་ཨུཏྤལ་ལྟ་བུའི་སློབ་བུའི་ཚོགས་ལ་དལ་བུར་གཟིགས་ཤིང་། དཔལ་གྱི་མགུལ་ནས་རྣམ་འཕྲུལ་གྱི་ལྗགས་བསྐྱངས་ཏེ། དཔལ་གསང་བ་འདུས་པ་ཉིད་ལ་སྐུ་ཚེ་ཧྲིལ་པོར་སྦྱངས་པ་ལྟར་ལུགས་འདིའི་རྒྱས་བཤད། དོན་བསྡུས། དཀའ་གནད་ཀྱི་བཤད་པ་སོགས་གང་མཛད་ཀྱང་དེ་ཁོ་ན་ལ་སྦྱངས་པ་ལྟར་དཔྱོད་ལྡན་ཀུན་གྱི་རྣ་བར་སྙན་ཅིང་སྙིང་ལ་འབབ་པའི་གསུང་གིས་ཧ་ཅང་དལ་བ་དང་། བྲེལ་བའི་སྐྱོན་སྤངས་པའི་དག་གསལ་སྙན་པའི་སྒོ་ནས་ཉིན་རང་པོ་ཆོས་ཀྱི་གྲྭར་ཞུགས་ཀྱང་སྐྱོ་སུན་ཅུང་ཟད་ཀྱང་མི་བསྐྱེད་པའི་ངང་ནས་འདི་ལྟར་གསུངས་ཏེ། འོ་ནམ་མཁའ་དང་མཉམ་པའི་སེམས་ཅན་ཐམས་ཅད་ཀྱི་དོན་དུ་རྫོགས་པའི་སངས་རྒྱས་ཀྱི་གོ་འཕང་འཐོབ་པར་བྱ། དེའི་ཆེད་དུ་དཔལ་གསང་བ་འདུས་པའི་དམ་པའི་ཆོས་ཟབ་མོ་གསན་སྙམ་པ་དང་།
ཆོས་གསན་པའི་ཀུན་ཏུ་སྤྱོད་པ་ཡང་གནས་ཁང་སྲུང་བའི་འཁོར་ལོར་བསྒོམ་པ། རང་ཉིད་ཀྱང་དཔལ་གསང་བ་འདུས་པར་བསྒོམ་པ། སློབ་དཔོན་ཟླ་གྲོགས་རྣམས་ཀྱང་དེར་བསྒོམ་ཞིང་། དུས་སྟོན་པས་གསང་བ་འདུས་པའི་ཆོས་གསུངས་པའི་དུས་དེ་ཉིད་ཡིན་སྙམ་པ་གསལ་བཏབ་ནས་གསན་པར་ཞུ། འདིར་གཤིན་རྗེའི་གཤེད་དགྲ་ནག་གི་རྒྱུད་ལས། བརྟུལ་ཞུགས་མཐར་ཐུག་སངས་རྒྱས་ཐོད། ། ལས་ཚོགས་མཐར་ཐུག་གཤིན་རྗེ་གཤེད། ། རྒྱུད་ཀྱི་མཐར་ཐུག་འདུས་པ་སྟེ། ། ཞེས་རྒྱུད་སྡེ་གཞན་ནས་ཆེ་བསྟོད་མཛད་པའི་དཔལ་གསང་བ་འདུས་པ་འཆད་པར་བྱེད་པ་ལགས། འདི་ལ་འོག་ནས་འབྱུང་བ་ལྟར་བཤད་སྲོལ་མི་འདྲ་བ་དུ་མ་ཞིག་ཡོད་ཀྱང་།
སློབ་དཔོན་འཕགས་པ་ཡབ་སྲས་ཀྱི་ལུགས་འགྲེལ་བར་བྱེད། དེ་ལ་ཡང་རྒྱུད་འཆད་པའི་དབང་དུ་བྱས་པ་དང་། མན་ངག་འཆད་པའི་དབང་དུ་བྱས་པ་གཉིས་ལས་དང་པོ་རྒྱུད་འཆད་པ་ལ། འཆད་བྱེད་ཀྱི་འགྲེལ་པ་སྒྲོན་གསལ་ནི་རྩ་བར་གྱུར་པ་ཡིན་ལ། དེ་ལས་གཞན་འགྲེལ་པ་འཕགས་ལུགས་བཞི་ཙམ་ཡོད་པ་ནི་དེའི་ཡན་ལག་ཏུ་གྱུར་པ་ཡིན་ནོ། ། གཉིས་པ་མན་ངག་འཆད་པར་བྱེད་པ་ལ། རྒྱུད་ཀྱི་དགོངས་པ་གྲུབ་པའི་སློབ་དཔོན་རྣམས་ཀྱིས་བཀྲལ་བའི་མན་ངག་གི་ཆོས་སྐོར་བྱུང་ཚུལ་སྤྱིར་བསྟན་པ་དང་། དེ་ལྟར་བྱུང་བའི་མན་ངག་ཟབ་མོ་དངོས་བཤད་པ་གཉིས། དང་པོ་ནི། རྡོག་པའི་བླ་མ་གོང་མ་ཡན་ཆད་དུ་བྱུང་ཚུལ་བླ་མའི་རྣམ་ཐར་ལྟ་བུའི་ཞར་ལ་ཅུང་ཟད་ཙམ་བསྟན་པ་མ་གཏོགས།
ཟུར་དུ་ཕྱོགས་འབྱམས་ཡི་གེར་བཀོད་པ་མེད་ལ། དེའི་རྗེས་སུ་བརླན་རྩད་ཙ་ཉི་མ་ལྕམ་གྱིས་མཛད་པའི་སྒྲོན་གསལ་གྱི་འགྲེལ་བཤད་བྱུང་ཚུལ་བྲིས་པ་རྣམས། ཁོང་གསང་འདུས་ལ་སྦྱངས་པ་ཆེ་བ་ལེགས་པོ་ཡིན་མོད་ཀྱང་རེ་ཞིག་བཏང་སྙོམས་སུ་བཞག དེའི་རྗེས་སུ་བུ་སྟོན་པས་རྒྱུད་འགྲེལ་གྱི་བྱུང་ཚུལ། རྗེ་བཙུན་བསོད་ནམས་རྩེ་མོ་ཉིད་ཀྱི་སྤྱི་རྣམ་ལ་གཞི་བྱས། དེར་འདུས་པའི་བྱུང་ཚུལ་རྒྱས་པར་བཤད་ནའང་རྒྱ་ཆེས་པ་དང་། དབང་རྒྱུད་དང་། བཤད་རྒྱུད་ཀྱི་རིམ་པ་སྣ་ཚོགས་ཡང་ནི་སྣང་། ལེགས་ཆའང་མང་མོད་ནའང་འདིར་དེའང་བཏང་སྙོམས་སུ་བཞག་ནས། འདིར་རྗེ་བཙུན་ས་སྐྱ་པ་རྣམས་རྒྱུད་སྡེ་དང་འགྲེལ་བའི་མན་ངག་ཟབ་མོ་གང་འཆད་ཀྱང་དེ་དག་གི་གཞུང་ཚད་མར་གྱུར་པ་རྣམས་ལ་བརྟེན་ནས་བྱུང་ཚུལ་མཛད་པ་ལྟར།
འདིར་ཡང་དེ་དང་མཐུན་པར། སྤྱིར་སྡེ་སྣོད་རྣམས་བྱུང་ཚུལ་གསུམ་དུ་དབྱེ་བ། བྱེ་བྲག་གསང་སྔགས་ཀྱི་ཐེག་པའི་རྣམ་པར་གཞག་པ། དེ་ལས་ཀྱང་འདུས་པའི་བྱུང་ཚུལ། དང་པོ་ནི། སྤྱོད་བསྡུས་སུ། སྟོན་པ་སངས་རྒྱས་ནས་འདོད་ཆགས་དང་བྲལ་བའི་གཟུགས་ཀྱིས་དམན་པ་ཉན་ཐོས་ཀྱི་ཐེག་པ་བདེན་པ་བཞི་ལ་སོགས་པའི་ལམ་བསྟན་འབྲས་བུ་ལ་བཀོད། དེ་ནས་གདུལ་བྱ་ང་རྒྱལ་ཅན་རྣམས་གཟུང་བའི་ཕྱིར་སྟོན་པ་འདོད་ཆགས་དང་བྲལ་བའི་གཟུགས་དེ་ཉིད་ཀྱིས་ས་དང་ཕར་ཕྱིན་གྱི་ལམ་བསྟན། འབྲས་བུ་ལ་བཀོད། དེ་ནས་འདོད་ཆགས་ཅན་རྗེས་སུ་གཟུང་བའི་ཕྱིར་འཁོར་ལོས་བསྒྱུར་བའི་གཟུགས་ཀྱིས་ཟབ་མོ་སྔགས་ཀྱི་ཐེག་པ་གསུངས།
གདུལ་བྱ་རྣམས་འབྲས་བུ་མཆོག་ལ་བཀོད་ཅེས་པ་ལ་སོགས་པ་འབྱུང་བས་ཐེག་པ་གསུམ་དུ་བྱེད། དེ་བཞིན་དུ་ཤནྟི་པའི་ཐེག་གསུམ་རྣམ་གཞག སློབ་དཔོན་དྲན་པའི་ཡེ་ཤེས་གྲགས་ཀྱི་བདེ་གཤེགས་ཀྱི་བཀའ་མཐའ་དག་བསྡུས་ཏེ་བཤད་པ་ཞེས་པའི་བསྟན་བཅོས་དང་། ཊི་པི་ཏ་ཀ་མ་ལའི་ཚུལ་གསུམ་སྒྲོན་མེ་རྣམས་ལས་ཀྱང་། དམན་པ་ཉན་ཐོས་ཀྱི་ཐེག་པ། རྒྱ་ཆེ་བ་ས་དང་ཕར་ཕྱིན་གྱི་ཐེག་པ། ཟབ་མོ་སྔགས་ཀྱི་ཐེག་པ། ཞེས་ཐེག་པ་གསུམ་དུ་ཆོས་ཀུན་བསྡུ་བར་མཛད་དོ། ། སྔགས་ཀྱི་ཐེག་པ་ཕར་ཕྱིན་ཐེག་པའི་ཁོངས་སུ་འདུ་མོད་ཀྱང་ཤིན་ཏུ་ཟབ་པའི་ཐེག་པ་ཡིན་པས་འཕགས་སྐོར་བའི་ལུགས་ཀྱིས་འདི་བཞིན་དུ་གསུངས་པ་ཡིན་ནོ། ། བྱེ་བྲག་ཏུ་སྔགས་ཀྱི་ཐེག་པ་བཤད་པ་ནི།
གསང་སྔགས་ཀྱི་ཐེག་པ་གང་གི་དོན་དུ་གསུངས་ན། སྐྱེ་བོ་འདོད་ཆགས་ཅན་དོན་དུ། ། ཞེས་གསུངས་པས་འདོད་ཆགས་ཅན་གྱི་དོན་དུ་གསུངས། བླ་མེད་ཁོ་ན་དེའི་དོན་དུ་ཡིན་གྱི་རྒྱུད་སྡེ་འོག་མ་རྣམས་མ་ཡིན་ནམ་སྙམ་ན། འདིར་བཤད་པའི་འདོད་ཆགས་ཅན་གཉིས་གཉིས་འཁྱུད་པ་ཁོ་ན་ལ་བྱ་བ་མིན་གྱི། གཉིས་གཉིས་འཁྱུད་དང་ལག་བཅང་དང་། ། རྒོད་དང་བལྟ་བ་དག་གི་ཡང་། ། རྒྱུད་ཀྱང་རྣམ་པ་བཞི་རྣམས་ཀྱི། ། ཞེས་གསུངས་པས། སྦྱང་བྱ་འདོད་ཆགས་ཅན་ལ་རིགས་མང་པོ་ཡོད་པས།
དེ་དག་སྦྱོང་བྱེད་དུ་རྒྱུད་སྡེ་རྣམས་གསུངས་པ་ཡིན་ཏེ། དེའི་བྱ་རྒྱུད་ལྟ་བུ་རེ་རེ་ལའང་དབྱེ་ན་བསམ་གྱིས་མི་ཁྱབ་པ་ཡོད་ཀྱང་། དེའི་ཚུལ་གཞན་དུ་ཤེས་པར་བྱའོ། ། འོ་ན་རྒྱུད་སྡེ་དེ་དག་བསྡུ་ན་དུར་གྲངས་ངེས་སྙམ་ན། འདིའི་ཚུལ་ལ། སློབ་དཔོན་ཨ་བྷྱ་ཀ་རས་རྒྱུད་སྡེ་གཉིས་སུ་འདོད་དེ། དཀྱིལ་འཁོར་ལྷ་ཚོགས་ཐམས་ཅད་ནི། ། སྟོན་པས་རྒྱུད་སྡེ་གཉིས་སུ་བསྡུས། ། ཞེས་སོ། ། སློབ་དཔོན་ཀུན་སྙིང་གསུམ་དུ་འདོད་དེ།
རྣལ་འབྱོར་སྤྱོད་དང་བྱ་དབྱེ་བས། ། ཞེས་སོ། ། རྒྱ་གར་བ་འགའ་ཞིག་དང་རྗེ་བཙུན་ས་སྐྱ་པ་ལ་སོགས་པ་བོད་ཕལ་ཆེར་བ་ཀྱཻ་རྡོར་རྒྱུད་གསུམ་ནས་འབྱུང་བའི་ཤེས་བྱེད་ཀྱི་ལུང་དྲངས་ནས་རྒྱུད་སྡེ་བཞིར་འདོད་དེ། རྒྱུད་ཀྱང་རྣམ་པ་བཞི་རྣམས་ཀྱི། ། ཞེས་སོ། ། ཤནྟི་པ་སོགས་རྒྱ་གར་བ་ཕལ་ཆེར་རྒྱུད་སྡེ་ལྔར་འདོད་དེ། བྱ་བ། སྤྱོད་པ། རྣལ་འབྱོར། རྣལ་འབྱོར་བླ་མ་ལ་ཕ་མ་གཉིས་སུ་དབྱེ་བས་ལྔའོ། །
རྣལ་འབྱོར་གསང་མཐའ་བ་རྣམས་རྒྱུད་སྡེ་དྲུག་ཏུ་འདོད་དེ། སྔར་གྱི་ལྔའི་སྟེང་དུ་མའི་མ་རྣལ་འབྱོར་གསང་མཐའ་ཞེས་སོ། ། ཇོ་བོ་རྗེས་མཛད་པར་གྲགས་པའི་ལམ་སྒྲོན་རང་འགྲེལ་དུ། སྔར་གྱི་སྟེང་དུ་རྟོག་པའི་རྒྱུད་ཅེས་བསྣན་པས་བདུན་དུ་འདོད་དོ། ། རྟོག་པའི་རྒྱུད་ནི་པདྨ་གར་གྱི་དབང་ཕྱུག་གོ་ཞེས་སོ། ། ལམ་སྒྲོན་འདི་ལས་དབུ་སེམས་ཀྱི་སེམས་བསྐྱེད་ཕྱོགས་གཅིག་ཏུ་བྱེད་པར་བཤད། བཀའ་གདམ་པ་ལ་ལ་ཚད་མར་བྱེད། ལ་ལ་འདི་ཚད་མར་མི་བྱེད་དོ། ། བུས་འདིའི་ལུང་དྲངས་པ་མང་པོ་ཡང་ཡོད། ཇོ་བོས་མཛད་པར་གྲགས་པའི་ཞེས།
བཏགས་ཆོས་སུའང་རེས་འགའ་བཞེད་ཅིང་དགག་པ་མཛད་པའང་མང་པོ་ཡོད་དོ། ། སློབ་དཔོན་ཡབ་སྲས་འདི་པའི་ལུགས་ཀྱི་རྒྱུད་སྡེ་ལྔར་འདོད་དེ། ཡེ་ཤེས་རྡོ་རྗེ་ཀུན་ལས་བཏུས་ལས། བཅོམ་ལྡན་འདས་ཀྱིས་བཀའ་སྩལ་པ། རྒྱུད་སྡེ་ནི་རྣལ་འབྱོར་གྱི་རྒྱུད་དང་། གཉིས་ཀའི་རྒྱུད་དང་། སྤྱོད་པའི་རྒྱུད་དང་། བྱ་བའི་རྒྱུད་དང་། རྟོག་པའི་རྒྱུད་དང་རྣམ་གྲངས་ལྔའོ་ཞེས་གྲངས་ངེས་གསུངས་པའི་རྗེས་སུ་འབྲངས་པའི་ཕྱིར་རོ། ། དེ་དག་རེ་རེའི་ཚད་རྣམ་པར་གཞག་པའི་ཕྱིར།
རྣལ་འབྱོར་གྱི་རྒྱུད་ལ་ནི་སྟོང་ཕྲག་བཅུ་གཉིས་སོ། ། གཉིས་ཀའི་རྒྱུད་ལ་ནི་སྟོང་ཕྲག་དྲུག་གོ ། སྤྱོད་པའི་རྒྱུད་ལ་ནི་སྟོང་ཕྲག་བརྒྱད་དོ། ། བྱ་བའི་རྒྱུད་ལ་སྟོང་ཕྲག་བཞིའོ། ། རྟོག་པའི་རྒྱུད་ལ་ནི་སྟོང་ཕྲག་བཞིའོ། ། ཞེས་དེ་ཉིད་ལས་གསུངས་སོ། ། རྣལ་འབྱོར་ལ་སོགས་པའི་རྒྱུད་སྡེའི་གྲངས་དེ་དག་རྒྱུད་སྡེ་རེ་རེའི་དབང་དུ་བྱས་པ་ཡིན་གྱི། ཤླཽ་ཀའི་དབང་དུ་བྱས་པ་ནི་མ་ཡིན་ཏེ། དོན་ཞགས་ཀྱི་རྟོག་པ་ཆོ་ག་ཞིབ་མོ་ལ་ཡང་ཤླཽ་ཀ་སྟོང་ཕྲག་བརྒྱད་ཡོད་དོ་ཞེས་རྗེ་བཙུན་རྩེ་མོས་གསུངས་སོ། ། རྣལ་འབྱོར་རྒྱུད་ལ་སྟོང་ཕྲག་བཅུ་གཉིས་ཞེས་པའང་རྣལ་འབྱོར་ཕའི་དབང་དུ་བྱས་པ་ཡིན་གྱི།
གཞན་དུ་ན་མ་རྒྱུད་ལ་བྱེ་བ་ཕྲག་དྲུག་ཡོད་པར་བཤད་པའི་ཕྱིར་ཏེ། སྡོམ་འབྱུང་ལས། རྣལ་འབྱོར་མ་ཡི་རྒྱུད་ཀྱི་གྲངས། ། བྱེ་བ་ཕྲག་ནི་དྲུག་ཏུ་ངེས། ། ཞེས་གསུངས་པའི་ཕྱིར་རོ། ། རྒྱུད་སྡེ་དེ་དག་གི་མཚན་གཞི་ནི། རྣལ་འབྱོར་རྒྱུད་ནི་དེ་ཉིད་འདུས་པ་སོགས་ལ་རྣལ་འབྱོར་རྒྱུད་དུ་བྱས་པ་དང་། འདུས་པ་སོགས་རྣལ་འབྱོར་བླ་མེད་ལ་བྱས་པ་གཉིས་ལས། འདིར་ཕྱི་མ་ཡིན་ཏེ། སྒྲོན་གསལ་ལས།
དཔལ་ལྡན་འདུས་པ་རྣལ་འབྱོར་རྒྱུད་ལ་མཐའ་དྲུག་གིས་ནི་རྣམ་ཕྱེ་བ། ། ཞེས་གསུངས་པའི་ཕྱིར། ལུགས་གཉིས་ཀས་ཀྱང་རྣལ་འབྱོར་གྱི་སྒྲ་དོན་མི་འདོར་ཏེ། དེའི་དོན། རྣལ་འབྱོར་ཐབས་ཀྱི་མ་ཡིན་ཞིང་། ། རྣལ་འབྱོར་ཤེས་རབ་གཅིག་པུས་མིན། ། ཐབས་དང་ཤེས་རབ་སྙོམས་འཇུག་ལ། ། དེ་བཞིན་གཤེགས་པ་རྣལ་འབྱོར་གསུངས། ། ཞེས་གསུངས། རྣལ་འབྱོར་གྱི་སྐད་དོད་ལ་ཡོ་ག་ཞེས་བྱ་ལ།
སྒྲའི་བསྟན་བཅོས་ལས་ཡོ་རྩིར་སྦྱོར་བ་ལའོ། ། ཞེས་བཤད་པས། གཉིས་མཉམ་པར་སྦྱར་བ་ཞིག་ཡིན་ལ། དེ་ཉིད་འདུས་པ་ལ་སོགས་པར་ལྷའི་རྣལ་འབྱོར་དང་། སྟོང་པ་ཉིད་རོ་གཅིག་ཏུ་སྦྱར་བ་བཤད་པས་རྣལ་འབྱོར་རྒྱུད་ཡིན་ལ། འདུས་པ་བས་འོད་གསལ་སྟོང་པ་ཉིད་དང་། ལྷ་སྐུ་སྒྱུ་མ་ལྟ་བུ་ཟུང་འཇུག་ཏུ་སྦྱར་བས་ན་རྣལ་འབྱོར་ཞེས་བཤད་དེ། ཟབ་ཅིང་རྒྱ་ཆེ་བཤད་གང་ལ། ། རྣམ་པར་མི་རྟོག་དང་པོ་སྟེ། ། གཉིས་པ་སངས་རྒྱས་རྣམས་ཀྱི་སྐུ། །
སྒྱུ་མ་ལྟ་བུ། ཞེས་བཤད་པའི་ཕྱིར་རོ། ། སྒྱུ་མ་ལྟ་བུ་དེ་ཅི་ཞེ་ན། ཆོས་ཀུན་རྨི་ལམ་སྒྱུ་འདྲ་ཞེས། ། སངས་རྒྱས་པ་ཀུན་སྨྲ་མོད་ཀྱི། ། བདག་བྱིན་རླབས་ལས་ཕྱིར་གྱུར་པས། ། རྨི་ལམ་སྒྱུ་འདྲར་རྟོགས་པ་མེད། ། ཅེས་གསུངས་པ་ལྟར་རོ། ། གཉིས་ཀའི་རྒྱུད་འདི་པས་དེ་ཉིད་འདུས་པ་སོགས་ལ་བཞེད་པ་ཡིན་ཏེ། སློབ་དཔོན་ཀླུ་བྱང་གིས།
རྡོ་རྗེ་སློབ་དཔོན་ལ་གསོལ་པ། དེ་ཁོ་ན་ཉིད་བསྡུས་པ་ལ་སོགས་པ་གཉིས་ཀའི་རྒྱུད་ལས་ནི། ལྷ་ཐམས་ཅད་ཞལ་གཅིག་པ་ལྟ་བུར་གསུངས་ན། འདིར་ཅིའི་ཕྱིར་ཞལ་གསུམ་པ་ལྟ་བུར་བསྒྲགས་ཞེས་བཤད་པའི་ཕྱིར་རོ། ། བུ་སྟོན་པས་འདིའི་གཉིས་ཀའི་རྒྱུད་སྤྱོད་རྒྱུད་ལ་མཛད་པས། རྩ་རྒྱུད་དུ། དངོས་གྲུབ་ཀུན་གྱི་འབྲས་འདོད་ཕྱིར། ། སྔགས་ཤེས་པས་ནི་སྦྱིན་སྲེག་བྱ། ། ཞེས་པའི་འགྲེལ་པར། དཀྱིལ་འཁོར་གྱི་ལྷ་ཚིམ་པ་དང་མགུ་བར་བྱ་བའི་ཕྱིར་སྦྱིན་སྲེག་བྱ་སྟེ།
གཉིས་ཀའི་རྒྱུད་ལས་བཤད་པའི་ཆོ་གས་སོ། ། ཞེས་གསུངས་ནས་གཉིས་ཀའི་རྒྱུད་རྣམ་སྣང་མངོན་བྱང་ལ་བྱས། འདུས་པའི་སྦྱིན་སྲེག་གི་ཆོ་ག་རྣམ་སྣང་མངོན་བྱང་ནས་བཤད་པའི་ཆོ་ག་གྱོང་སེ་བ་གཅིག་གིས་མཛད་དེ། གྲུབ་མཐའ་འཆུགས་པ་ཡིན་ནོ་ཞེས་རྗེ་རྡོ་རྗེ་འཆང་གི་གསུང་རྒྱུན་ཟིན་བྲིས་རྣམས་ལས་གསུངས། དགེ་ལྡན་པའི་ལུགས་ལ་ཡང་། འདིར་བཤད་པའི་གཉིས་ཀའི་རྒྱུད་སྤྱོད་རྒྱུད་ལ་འཆད་དེ། རང་གིས་བྱས་པའི་རྣམ་གཞག་རིམ་པའི་འགྲེལ་པར་དེ་ཁོ་ན་ཉིད་འདུས་པ་ལ་སོགས་པ་དང་། གཉིས་ཀའི་རྒྱུད་རྣམ་སྣང་མངོན་བྱང་ལས་ཀྱང་། ཞེས་སོགས་ཀྱིས་འབྲུ་གནོན་བྱས་ནས་དོགས་སྤོང་ཡང་། དེ་ཁོ་ན་ཉིད་འདུས་པ་ལས་གཙོ་བོ་ཞལ་བཞི་པར་བཤད་ཀྱང་།
འདིར་འཁོར་གྱིས་དབང་དུ་བྱས་པའོ་ཞེས་ཟེར་བ་ཤིན་ཏུ་མི་འཐད་དེ། འདི་གཉིས་ཀའི་རྒྱུད་རྣམ་སྣང་མངོན་བྱང་དུ་འདོད་ན། དེར་ལྷ་ཐམས་ཅད་ཞལ་གཅིག་པར་མ་གསུངས་ཏེ། ཞལ་གཅིག་ཕྱག་བཞི་པ་དང་། ཞལ་གསུམ་ཕྱག་དྲུག་པ་ལ་སོགས་པ་ཞལ་མང་ཕྱག་མང་བཤད་པས། ལྷ་ཐམས་ཅད་ཀྱི་ཚིག་གསུངས་པ་དོན་མེད་པར་ཐལ་བའི་སྐྱོན་ཡོད་དོ། ། དེ་ཉིད་འདུས་པ་ལས་གཙོ་བོ་ཞལ་བཞི་པར་བཤད་ཀྱང་། ཞེས་སོགས་ཀྱི་དོགས་སྤོང་མི་དགོས་ཏེ། རྒྱུད་སྡེའི་དངོས་བསྟན་གཙོ་བོ་ཞལ་གཅིག་ཕྱག་གཉིས་བྱང་ཆུབ་མཆོག་གི་ཕྱག་རྒྱ་ཅན། གཅིག་ལས་མ་བཤད་པས།
སློབ་དཔོན་ཤཱཀྱ་བཤེས་གཉེན་གྱི་རྗེས་སུ་འབྲངས་པ་རྣམས་ཀྱིས་གྲུབ་ཆེན་ཀུན་སྙིང་ལ་འདི་སྐད་ཅེས་ཁྱོད་ཀྱིས་རྡོར་དབྱིངས་ཀྱི་གཙོ་བོ་ཞལ་བཞི་པར་བྱས་པས་མི་འཐད་དེ། དེ་ཉིད་འདུས་པར་ཞལ་གཅིག་ཕྱག་གཉིས་པར་བཤད་པའི་ཕྱིར། ཞེས་རྒོལ་བ་ལ། ཀུན་སྙིང་ན་རེ། བདེན་མོད་ཀྱི། འོན་ཀྱང་རྩ་བའི་རྒྱུད་ངན་སོང་སྦྱོང་རྒྱུད་ལས་ཞལ་བཞི་པ་ལས་ཞེས་བཤད་དོ་ཞེས་བསྒྲུབས་པས་དེའི་ལུགས་ཡིན་གྱི། རྒྱུད་ཀྱི་དངོས་བསྟན་རང་ཞལ་གཅིག་པ་ཡིན་པས། ཀླུ་བྱང་གིས་དེའི་དབང་དུ་མཛད་དོ་ཞེས་སོགས་རྗེ་རྡོ་རྗེ་འཆང་གི་གསུང་རྒྱུན་བྲིས་པ་རྣམས་ལས་འདི་ལྟར་འབྱུང་ཞེས་མཐའ་སེལ་གྱི་དགག་སྒྲུབ་མང་དུ་གསུངས་ཤིང་། དེ་ལ་འཕྲོས་ནས་སྤྱིར་གྲུབ་མཐའ་འདི་ལ་འདོད་ཚུལ་མི་འདྲ་བ་མང་དུ་འབྱུང་སྟེ། མཚན་ཉིད་ཐེག་པའི་གྲུབ་མཐའ་བཞི་ལ།
ལྟ་བའི་གནད་ལ་ནང་གསེས་ཀྱི་དབྱེ་བ་མི་འདྲ་བ་སོ་སོར་ཡང་འདི་དང་འདི་འདོད་ཅེས་ཞིབ་ཏུ་གསུངས་པ་དང་། ཁྱད་པར་བོད་གངས་རིའི་ཁྲོད་འདིར་དབུ་མའི་ལྟ་བ་གཅིག་པུ་ལ་ཡང་མཁས་གྲུབ་སོ་སོའི་འདོད་ཚུལ་མི་འདྲ་བ་མང་དུ་འབྱུང་སྟེ། སྐྱེས་མཆོག་དམ་པ་འདི་དང་འདིའི་གསུང་རབ་ལས་འདི་དང་འདི་ལྟར་དུ་འབྱུང་ཞེས། མཁས་པ་སོ་སོའི་བཞེད་སྲོལ་རྣམས་རྒྱས་པར་གསུངས་ཏེ། མཐར་མདོ་སྔགས་ཀྱི་དོན་ལ་འཁྲུལ་པ་ཟད་པ་རྗེ་བཙུན་ས་སྐྱ་པའི་གོང་མ་རྣམས་ཀྱི་དགོངས་པ་འདི་ལྟར་ཡིན་ཞེས་ལག་པར་འཆང་དུ་ཡོད་པ་ལྟ་བུའི་སྔར་མཁས་པ་རྣམས་ཀྱི་བློ་ངོར་མ་ཤར་བའི་ལེགས་བཤད་ཀྱི་ཚོགས་དུ་མ་ཞིག་སྩལ་མོད་ཀྱང་། དེ་དག་གི་རྒྱས་བཤད་རྣམས་ནི་འདིར་ཡི་གེས་འཇིགས་ནས་མ་སྤྲོས་སོ། ། དེས་ན་བུ་དགེ་སོགས་གཉིས་ཀའི་རྒྱུད་སྤྱོད་རྒྱུད་ལ་འདོད་ཅིང་སློབ་མ་རྣམས་ལ་གྲགས་མོད་ཀྱང་། སློབ་དཔོན་ཡབ་སྲས་འདི་པ་གསང་འདུས་སོགས་དེང་སང་བླ་མེད་དུ་གྲགས་པ་ལ་རྣལ་འབྱོར་དང་། དེ་ཉིད་འདུས་པ་སོགས། ཡོ་གར་གྲགས་པ་ལ་གཉིས་ཀའི་རྒྱུད་ཀྱི་ཐ་སྙད་མཛད་དོ། །
སྤྱོད་རྒྱུད་ནི་རྣམ་སྣང་མངོན་བྱང་སོགས་སོ། ། རྟོག་པའི་རྒྱུད་ནི་བྱ་རྒྱུད་ལས་ལོགས་སུ་གྱུར་པ་མེད་ལ། འོན་ཀྱང་རྗེ་བཙུན་རྩེ་མོས། སྤྱིར་བྱ་རྒྱུད་ཡིན་པ་ལ། མཆོག་གི་དངོས་གྲུབ་བསྒྲུབ་པ་གཙོ་བོར་སྟོན་པ་ལ་བྱ་རྒྱུད་དང་། ལས་ཚོགས་གཙོ་བོར་སྟོན་པའི་རྒྱུད་ལ་རྟོག་པ་ཞེས་མཛད་དེ་ལགས་སོ། ། དེ་ལ་བྱ་རྒྱུད་ནི། དཔུང་བཟང་དང་ལེགས་གྲུབ་སོགས་སོ། ། རྒྱུད་སྡེ་དེ་དག་གི་མིང་ཇི་ལྟ་བུ་ཡིན་སྙམ་ན། ཡེ་ཤེས་རྡོ་རྗེ་ཀུན་ལས་བཏུས་ལས།
ཀ་ཁ་ཞེས་ནས། ཤ་ཥ་ས་དེ་རྣམས་ཀྱི་མིང་གི་མཐའ་ཅན་ནོ་ཞེས་གསུངས་པས། མཐའ་ཅན་ཞེས་པ་ནི་མཚོན་པ་སྟེ་ཐོག་མ་ཅན་དང་། དབུས་ཅན་ཡང་ཐོབ་པ་ཡིན་ནོ། ། སརྦ་བུདྡྷ་ས་མ་བྷྱོ་ག་ཞེས་པ་སངས་རྒྱས་ཐམས་ཅད་མཉམ་པར་སྦྱོར་བ་གའི་མཐའ་ཅན། བཛྲ་མ་ལ་ཞེས་པ་རྡོ་རྗེ་ཕྲེང་བ། ལའི་མཐའ་ཅན་ལྟ་བུའོ། ། ཡེ་ཤེས་རྡོ་རྗེ་ཀུན་ལས་བཏུས་སུ། གསལ་བྱེད་སོ་གསུམ་ལས་མ་གསུངས་ཤིང་། སྒྲོན་གསལ་དུ་སོ་བཞི་བཤད་པ་དང་པོའི་ཀ་དང་མཐའ་མའི་ཥ་བསྡེབས་པ་ཀྵ་ཞེས་པ་བསྣན།
དེའི་མཐའ་ཅན་ཡང་ཡོད་དེ། པཉྩ་རཀྵ་ཞེས་པ་བསྲུང་བ་ལྔའི་རྒྱུད་ལྟ་བུའོ། ། གསང་བ་འདུས་པའི་རྒྱུད་འདི་ནི་འགོས་རྡོག་པ་རྣམས་ཀྱིས་ཐ་མའི་ས་དང་། དབུས་ནས་ཨ་དང་། དང་པོའི་ཛ་རྣམས་ཀྱི་མཚན་དང་ལྡན་པ། ས་མ་ཛ། འདུས་པ་ཞེས་པ་གསལ་བྱེད་སོ་བཞིའི་མཐའ་ཅན་གྱི་རྒྱུད་སྡེ་སྟོང་ཕྲག་སོ་བཞིའི་རྒྱལ་པོ་ལྟ་བུ་ཡིན་ནོ་ཞེས་བཤད་ལ། སྙན་གྲགས་བཟང་པོས་ནི། རྒྱུད་ཕྱི་མར་འདིའི་མཚན། ། དེ་ཡི་རྩ་བ་ཡི་གེ་གསུམ། །
ཞེས་གསུངས་པ་ཨོཾ་ཨཱཿཧཱུྃ་ཡིན། དེ་གསུམ་དེ་བཞིན་གཤེགས་པ་ཐམས་ཅད་ཀྱི་སྐུ་གསུང་ཐུགས་ཡིན་ལ། སྐུ་གསུང་ཐུགས་ཀྱི་གསང་བ་འདུས་པའི་རྒྱུད་ཡིན་པས་གསང་བ་འདུས་པ་ཞེས་གསུངས་པའང་དེ་བཞིན་དུ་བཤད་དུ་རུང་བ་ཙམ་ཡིན་མོད་ཀྱང་། འདིར། དེ་ཡི་རྩ་བ་ཡི་གེ་གསུམ། ། ཞེས་པ་འགོས་ཀྱིས་ས་མ་ཛ་ལ་བཤད་པས་དེ་ཉིད་ཚད་མར་བཟུང་། ཡེ་ཤེས་རྡོ་རྗེ་ཀུན་ལས་བཏུས་ལས། དེ་ལྟར་རྒྱུད་སྡེའི་མིང་གསུངས་ནས་རྒྱུད་སྡེ་དེ་དག་གི་ངེས་པ་ཡང་གསུངས་ཏེ། གང་དུ་བདེ་བ་ཆེན་པོའི་ཏིང་ངེ་འཛིན་རྡོ་རྗེ་བཙུན་མོའི་བྷ་ག་ལ་ཞུགས་ནས་མཐའ་དྲུག་གི་བཤད་པས་རབ་ཏུ་ཕྱེ་བ་ནི་རྣལ་འབྱོར་གྱི་རྒྱུད་ལ་ཞུགས་སོ་ཞེས་གསུངས་ཏེ། དོན་ནི་རྒྱུད་སྡེ་གང་དུ་རྫོགས་རིམ་བདེ་བ་ཆེན་པོའི་ཏིང་ངེ་འཛིན་སྟོན་ཞིང་།
རྡོ་རྗེ་བཙུན་མོའི་བྷ་ག་ལ་ཞེས་པ་ལ་བཤད་པ་མང་ཡང་འདིར་ཆོས་འབྱུང་གི་དབུས་སུ་གཞལ་ཡས་ཁང་གི་ནང་དུ་རང་ཉིད་ལྷའི་སྐུར་གསལ་བ་བསྐྱེད་པའི་རིམ་པ་དང་། འཆད་པའི་མཐའ་དྲུག་ནི་དགོངས་པ་དང་། དགོངས་པ་མ་ཡིན་པའི་བཤད་པ། སྒྲ་ཇི་བཞིན་པ་དང་། ཇི་བཞིན་མ་ཡིན་པའི་བཤད་པ་དྲང་དོན་དང་། ངེས་དོན་གྱི་བཤད་པ་སྟེ་དྲུག་གོ ། རྩ་རྒྱུད་འདི་དང་བརྟག་གཉིས་ལྟ་བུ་དྲུག་ཆར་གྱིས་བཤད་དགོས་པའི་རྣལ་འབྱོར་གྱི་རྒྱུད་ཀྱང་ཡོད། དྲང་ངེས་ལྟ་བུ་གཉིས་ཀྱི་བཤད་པས་ཆོག་པའི་རྒྱུད་ཀྱང་ཡོད་དེ། གོང་གི་མཚན་ཉིད་དེ་དག་མཐའ་དག་མེད་ཀྱང་། ཁ་རེ་ཡོད་པའི་རྒྱུད་ནི་རྣལ་འབྱོར་རྒྱུད་དོ། །
ཡང་དེ་ཉིད་ལས། རིག་མ་དང་ལྷ་མོ་དཀྱིལ་འཁོར་ལ་བཀོད་པ་དང་། དེ་ཉིད་བཅུས་བསྒྲུབ་པར་བྱ་བ་ནི་གཉིས་ཀའི་རྒྱུད་ལ་བཞུགས་སོ་ཞེས་གསུངས་པས། རིག་མ་དཀྱིལ་འཁོར་ལ་འགོད་པ་ནི། ཀུན་རིག་ལྟ་བུ་ལ་དངོས་སུ་ཡོད་པ་དང་། རྡོར་དབྱིངས་ལ། མུ་སྟེགས་རྒོལ་བ་བཟློག་པའི་ཕྱིར། ། ཕྱག་རྒྱའི་གཟུགས་སུ་ཞེས་གསུངས་པ་ལྟར་ཡུམ་བཞིའི་ཕྱག་མཚན་བཀོད་པ་ཡོད་པ་དང་། ལྷ་མོ་བཀོད་པ་སྒེག་སོགས་བཞིའམ། མེ་ཏོག་མ་སོགས་བཞི་བསྣན་པས་བརྒྱད་དཀྱིལ་འཁོར་པའི་ཕྱི་རོལ་ཏུ་བཀོད་པའི་བཤད་པ་ཡོད་པའོ། །
དེ་ཉིད་བཅུ་ནི། ཏིང་འཛིན་དཀྱིལ་འཁོར་ཕྱག་རྒྱ་དང་། ། འདུག་སྟངས་སྟངས་སྟབས་བཟླས་བརྗོད་དང་། ། སྦྱིན་སྲེག་མཆོད་པ་ལས་སྦྱོར་དང་། ། སླར་ལོག་པ་ཡི་རྣམ་པ་ནི། ། ཕྱི་ཡི་དེ་ཉིད་བཅུར་བཤད་དོ། ། ཞེས་བཤད་པ་ལྟར་དེ་ཉིད་བཅུ་ཐམས་ཅད་ཚང་བར་ཡོད་པ་དང་། གཉིས་ཀའི་རྒྱུད་ནས་བཤད་པའི་བཞི་ཙམ་ལྔ་ཙམ་ཡོད་པ་ཡང་གཉིས་ཀའི་རྒྱུད་དོ། ། དེ་ལ་ཏིང་ངེ་འཛིན་ནི་གསུམ་སྟེ། དང་པོ་སྦྱོར་བ།
དཀྱིལ་འཁོར་རྒྱལ་མཆོག ལས་རྒྱལ་མཆོག་སྟེ་འདི་དག་རྒྱུད་ལས་བཤད་པ་བཞིན་ཉམས་སུ་ལེན་པ་དང་། དཀྱིལ་འཁོར་ནི་རྒྱུད་སྡེ་འདི་པའི་ལུགས་ཀྱི་ཕྱིའི་རྡུལ་ཚོན་དང་རས་བྲིས་ལ་སོགས་པ་དང་། ནང་གི་དཀྱིལ་འཁོར་ཞེས་པ་གཉིས་སུ་བཤད་དོ། ། ཕྱག་རྒྱ་ནི། ལས་དང་། ཆོས་དང་། དམ་ཚིག་དང་། ཕྱག་ཆེན་བཞི་ཆོ་ག་རྒྱས་རུང་བསྡུས་རུང་ཡོད་དགོས་ཏེ། ཕྱག་རྒྱ་བཞི་ཡི་རྒྱས་གདབ་དགོས། །
ཞེས་བཤད་པའོ། ཁ་ཅིག་ཏུ་བཞི་ཀ་སྔགས་ཀྱིས་བྱེད་པ་དང་། ཁ་ཅིག་ཏུ་བཞི་ཀ་ལག་པའི་ཕྱག་རྒྱས་བྱེད་པ་སོགས་མདོར་ན་རྒྱས་བསྡུས་གང་ཡོད་ཀྱང་ཚང་ངོ་། ། སྟངས་སྟབས་ནི། ས་ཆོག་ལ་སོགས་པའི་དུས་སུ་གཡས་བརྐྱངས་ལ་སོགས་པའི་སྟངས་ཀ་བྱེད་པ་སོགས་སོ། ། འདུག་སྟངས་ནི། རྣལ་འབྱོར་སྒོམ་པའི་ཚེ་ལུས་ཀྱི་སྤྱོད་ལམ་སྐྱིལ་ཀྲུང་ལ་སོགས་པའོ། ། ལས་སྦྱར་ནི། ཨོཾ་བཛྲ་དྷ་ཏུ། བཅོམ་ལྡན་འདས་རྣམ་པར་སྣང་མཛད་ཀྱིས་སེམས་ཅན་རྣམས་ཀྱི་རྒྱུད་ལ་བྱང་ཆུབ་ཀྱི་སེམས་བསྐྱེད་དུ་གསོལ།
ཞེས་པ་ལྟ་བུ་སྟེ། ཕྱག་རྒྱ་བཞིའི་རྒྱས་གདབ་དང་ཕྱོགས་གཅིག་བྱས་ཀྱང་རུང་ངོ་། ། སྦྱིན་སྲེག་ནི། གཉིས་ཀའི་རྒྱུད་ཉིད་ལས་བཤད་པའི་སྦྱིན་སྲེག་གོ ། མཆོད་པ་ནི། དཔལ་མཆོག་དང་པོ་ལྟ་བུ་མཆོད་པའི་ལྷ་མོ་བཅུ་གཉིས་ཀྱིས་མཆོད་པ་དང་། ཀུན་རིག་ལྟ་བུ་མཆོད་པ་ཉེར་ལྔ་པས་མཆོད་པ་ལྟ་བུ་ཡིན་ནོ། ། བཟླས་བརྗོད་ནི། ཡིད་བཟླས་དང་། ངག་བཟླས་ཞེས་པ་ཉམས་སུ་ལེན་ཚུལ་ཐ་དད་དུ་ཡོད་དེ།
ཡིད་བཟླས་ནི། སྣ་རྩེར་ཕྲ་མོའི་རྣལ་འབྱོར་ལ་སེམས་གཏད་དེ་སྔགས་བཟླ་བ་ལྟ་བུ་ཡིན་ལ། ངག་བཟླས་ནི། ངག་ཏུ་ཨོཾ་བཛྲ་སཏྭ་ཧཱུྃ། ཞེས་པ་ལྟ་བུ་སྒྲ་ལྷང་གི་བརྗོད་པའོ། ། སླར་ལོག་པའི་ཆོ་གའི་རྣམ་པ་ནི། མཇུག་ཏུ་རྡུལ་ཚོན་ཆུ་བོར་དོར་བ་ལ་སོགས་པ་རྗེས་ཀྱི་ཆོ་ག་ཡོད་པའོ། ། ཡང་དེ་ཉིད་ལས་བྱ་བའི་རྒྱུད་ལས་གསུངས་པའི་བཟླས་པ་དང་། ལས་ཀྱི་ཆོ་ག་རྒྱ་ཆེན་པོ་བསྒྲུབ་པ་ནི་སྤྱོད་པའི་རྒྱུད་ལ་བཞུགས་སོ། ། ཞེས་གསུངས་པས།
བདག་ཉིད་ལྷའི་རྣལ་འབྱོར་དང་ལྡན་པས། བྱ་རྒྱུད་ནས་བཤད་པའི་བསྲུང་བའི་སྔགས་དང་། རིགས་གསུམ་སྤྱིའི་སྔགས་སོགས་བཟླ་བ་དང་། དེ་ནས་བཤད་པའི་འཇིག་རྟེན་ལས་འདས་པའི་དངོས་གྲུབ་བསྒྲུབ་པའི་ཐབས་རྒྱ་ཆེན་པོ་བསྒྲུབ་པའི་ཚུལ་སྟོན་པ་ནི་སྤྱོད་པའི་རྒྱུད་ཡིན་ནོ། ། ཡང་དེ་ཉིད་ལས། འཇིགས་ཤིང་གཙང་སྦྲ་བྱེད་པ་དང་། བདག་ཉིད་ལྷའི་བསྙེན་པ་དང་། ཡེ་ཤེས་སེམས་དཔའི་བདེ་བ་དམ་པ་མེད་པ་ནི། བྱ་བའི་རྒྱུད་ལ་བཞུགས་སོ། ། ཞེས་གསུངས་པ།
འཁོར་བའི་རྒྱ་མཚོ་ལ་འཇིགས་ཤིང་གཙང་སྦྲ་ཆེ་བ་བསྙུང་གནས་ལ་སོགས་པ་བྱེད་པ་དང་། བདག་ཉིད་ལྷར་བསྐྱེད་པ་རྒྱུད་ཀྱི་དངོས་བསྟན་ལ་མེད་པ་སྟེ། འདིར་བདག་ཉིད་ལྷའི་སྙེམས་པ་མེད་པ་ཞེས་དམིགས་ཀྱིས་བསལ་བས། སྤྱོད་རྒྱུད་ཡན་ལ་བདག་བསྐྱེད་ཡོད་པར་གྲུབ་བོ། ། ཡེ་ཤེས་སེམས་དཔའ་བདེ་བ་དམ་པ་མེད་པ་སྟེ། ཡེ་ཤེས་སེམས་དཔའ་དགུག་གཞུག་མེད་པ་རྣམས་ནི་བྱ་བའི་རྒྱུད་དོ། ། བདེ་བ་དམ་པ་ཞེས་པའི་དོན་ལ་གཉིས་ཀའི་རྒྱུད་ཀྱི་སྲོལ་འཛིན་པའི་སློབ་དཔོན་རྣམས་ན་རེ། དེ་ཉིད་འདུས་པ་ལ་སོགས་པ་སྤྱོད་རྒྱུད་མན་ལས་ཁྱད་པར་འཕགས་ཏེ། ཡེ་ཤེས་དགུག་གཞུག་བྱས་པ་ལས་བྱུང་བའི་བདེ་བ་ཡོད་པའི་ཕྱིར། བདེ་བ་ཡོད་དེ།
འཇིག་རྟེན་པ་ཕོ་མོའི་དབང་པོ་ཉི་ཚེ་བ་གཉིས་སྤྲད་པ་ལའང་འཛག་བདེ་འབྱུང་ན། ངེད་ཡེ་ཤེས་པའི་དབང་པོ་དང་དམ་ཚིག་པའི་དབང་པོ་སོ་སོར་འདྲེས་པ་ལ་བདེ་བ་ཅིའི་ཕྱིར་མི་འབྱུང་། སོ་སོར་འདྲེས་པའི་གོ་རྒྱུ་ནི། ཡེ་ཤེས་པའི་མིག་གི་དབང་པོ་དང་། དམ་ཚིག་པའི་མིག་གི་དབང་པོ་དབྱེར་མེད་དུ་འདྲེས། གཞན་རྣམས་ཀྱང་དེ་བཞིན་ནོ། ། དེས་ན་འཇིག་རྟེན་པའི་འཛག་བདེ་ལས་ཁྱད་པར་འཕགས་པས་ན་དམ་པའོ་ཞེས་གསུངས། ཡང་དེ་ཉིད་ལས། སྔགས་དང་སྨན་ལ་སོགས་པ་དང་། བྱེ་མ་དག་གིས་ལས་ཀྱི་ཆོ་ག་རྒྱ་ཆེན་པོ་བསྒྲུབ་པ་ནི་རྟོག་པའི་རྒྱུད་ལ་བཞུགས་སོ་ཞེས་པ་རྟོག་པའི་རྒྱུད་བྱ་རྒྱུད་ཀྱི་ནང་ཚན་ཡིན་པས་མཚན་ཉིད་བྱ་བ་འདྲ་ཡང་།
བྱ་རྒྱུད་ནི་འདིར་གཟུགས་སྐུ་རྗེས་སུ་དྲན་པ་དང་། ཆོས་སྐུ་རྗེས་སུ་དྲན་པ་ལ་སོགས་པ་ལྷའི་རྣལ་འབྱོར་བསྒོམ་པ་ནི། མཚན་མེད་ཀྱི་རྣལ་འབྱོར་བསྒོམས་ཏེ་ཚེ་འདི་ཉིད་ལ་བདེན་པ་མཐོང་བ་ཡན་ཆད་ཀྱི་རྟོགས་པ་བསྐྱེད་ནུས་པའི་ཆོ་ག་རྒྱུད་ཀྱི་དངོས་བསྟན་ལ་ཡོད་པ་ལ་བྱ་ལ། རྟོག་པ་ནི། སྔར་ལྟར་རྗེས་དྲན་གཉིས་བསྒོམས་ནས་འཇིག་རྟེན་པའི་དངོས་གྲུབ་ནོར་བསྒྲུབ་པ་ལ་སོགས་དངོས་སུ་སྟོན་པའི་རྟོག་པ་སྟེ། ནོར་རྒྱུན་མའི་རྟོག་པ་དང་། གར་མཁན་མཆོག་གི་རྟོག་པ་དང་། གནོད་གནས་ཀྱི་རྟོག་པ་དང་། ཚོགས་བདག་གི་རྟོག་པ་སོགས་ནོར་བསྒྲུབ་དང་། རྒྱལ་མཚན་རྩེ་མོའི་དཔུང་རྒྱན་སོགས་ཡིན་ནོ། །
སློབ་དཔོན་ཡབ་སྲས་ཀྱིས་རྒྱུད་སྡེའི་དབྱེ་བ་འདི་བཞིན་བྱས་པ་ལ། ཁ་ཅིག་ན་རེ། ཀྱཻ་རྡོར་ནས། རྒྱུད་ཀྱང་རྣམ་པ་བཞི་རྣམས་ཀྱིས། ། ཞེས་གསུངས་པ་དང་འགལ་བ་ཇི་ལྟར་སྤོང་ཞེས་ཟེར་ན། བཤད་པར་བྱ་སྟེ། འདིར་སློབ་དཔོན་གྱིས་གསལ་བྱེད་སུམ་ཅུ་རྩ་བཞིའི་མཐའ་ཅན་གྱི་རྒྱུད་སྡེ་སྟོང་ཕྲག་སོ་བཞིའི་རྣམ་དབྱེ་ཤེས་པར་བྱ་བའི་ཕྱིར་རྒྱུད་སྡེ་ལྔར་གསུངས་མོད་ཀྱང་། དོན་ལ་བཞིར་བསྡུ་བ་སློབ་དཔོན་གྱི་དགོངས་པ་ཡིན་ཏེ། རིམ་ལྔ་ལས། སྒྱུ་ལུས་བྱིན་གྱིས་བརླབ་པའི་དབང་བསྐུར་སྐབས་སུ་དཀྱིལ་འཁོར་ཆུང་ཆུང་གཅིག་བཤད།
དེར་སློབ་དཔོན་གྱི་མཚན་ཉིད་བཤད་པ་ལས། ཆུ་ལ་སོགས་པའི་དབང་དགུ་ཐོབ་པ། རྒྱུད་སྡེ་བཞིའི་དོན་ལ་མཁས་པ་ཞེས་བཤད། ཆག་ལོའི་མཆན་དུ། བཤད་རྒྱུད་བཞིའི་དོན་ལ་མཁས་པ་ཞེས་བཤད་ཀྱང་། འདིར་འགོས་ཀྱིས་རྒྱུད་སྡེ་བཞི་བྱ་བ་སོགས་བཞི་ལ་བཤད་པ་ཉིད་ལེགས་ཏེ། གསང་འདུས་རྒྱུད་སྡེ་སྟོང་ཕྲག་སོ་བཞིའི་གཙོ་བོའམ། རྩ་བ་ཡིན་པར་འདོད་པས་ན། ། འཁོར་ཏུ་གྱུར་པའི་རྒྱུད་སྡེ་དེ་རྣམས་ཤེས་དགོས་པའི་ཕྱིར་རོ། ། འདིར་རྒྱུད་སྡེ་ལྔ་བཤད་པའི་སྐབས་སུ་རྟོག་པའི་རྒྱུད་ལ་སྟོང་ཕྲག་བཞིའོ་ཞེས་བཤད་པས་རྟོག་པའི་རྒྱུད་ལོགས་སུ་མ་བགྲངས་པར་བྱ་རྒྱུད་ཀྱི་ཁོངས་སུ་བསྡུས་ན།
གསལ་བྱེད་སུམ་ཅུ་རྩ་བཞིའི་མཐའ་ཅན་གྱི་རྒྱུད་སྡེ་སྟོང་ཕྲག་སོ་བཞི་འགྲིག་པར་མི་འགྱུར་བས་དེ་རྟོགས་པར་བྱ་བའི་ཕྱིར་ཡིན་ལ། བཞིར་བསྡུ་བ་ན། རྟོག་པ་བྱ་རྒྱུད་དུ་བསྡུའོ། ། གཞན་ཡང་སློབ་དཔོན་ཡབ་སྲས་ཀྱི་དགོངས་པ་རྒྱུད་སྡེ་བཞིར་བསྡུ་བར་ངེས་ཏེ་ཀླུ་བྱང་གི་ཉི་ཤུ་པར། བྱ་བའི་རྒྱུད་ནི་མ་གཏོགས་པར། ། སྤྱོད་དང་གཉིས་ཀའི་རྣལ་འབྱོར་རྒྱུད། ། གྲུབ་པའི་དཀྱིལ་འཁོར་སངས་རྒྱས་ཀྱི། ། ཚུལ་ལུགས་ལས་བྱུང་ཡང་དག་བཤད། ། ཅེས་བྱ་རྒྱུད་དང་། སྤྱོད་རྒྱུད་དང་།
རྣལ་འབྱོར་རྒྱུད་ལ་གཉིས་ཀའི་རྒྱུད་དང་། རྣལ་འབྱོར་ཆེན་པོའི་ཞེས་པ་བཅད་ནས་རྣལ་འབྱོར་རྒྱུད་དང་གཉིས་གསུངས་ཀྱི། རྟོག་པའི་རྒྱུད་མ་གསུངས་པས། མ་རྒྱུད་པའི་རྒྱུད་སྡེ་བཞིར་གསུངས་པ་དང་ཁོག་མཐུན་ནོ། ། དེ་ལ་བྱ་རྒྱུད་ནི་རྒྱུད་སྡེ་གང་ནས་གསང་སྔགས་ཀྱི་ཆོ་ག་བཤད་ཅིང་། བདག་ཉིད་ལྷར་བསྐྱེད་པ་མ་བཤད་པ་དེ་ནི་དཔུང་བཟང་སོགས་ཕྱེད་དང་ཉིས་བརྒྱ་ལྷག་ཙམ་ཞིག་ཡོད་དོ། ། བྱ་རྒྱུད་འདིའི་བདག་བསྐྱེད་ཡོད་མེད་ཀྱི་ཚུལ་ལ། སྔོན་རྒྱ་གར་གྱི་སློབ་དཔོན་ཕལ་ཆེ་བ་དང་། བོད་ཀྱི་རྗེ་བཙུན་ས་སྐྱ་པ་རྣམས་དང་། འགོས་ཀྱི་རྗེས་འབྲངས་རྣམས་དང་།
མར་པ་དཔོན་སློབ་རྣམས་ཏེ། མདོར་ན་བུ་སྟོན་མ་བྱོན་བར་དུ་བདག་བསྐྱེད་མེད་པའི་ཚུལ་འདི་བྱུང་བ་ཡིན་ལ། ཕྱིས་བུ་སྟོན་པས་རྒྱུད་སྡེ་སྤྱི་རྣམ་དུ། ཡེ་ཤེས་རྡོ་རྗེ་ཀུན་ལས་བཏུས་ལས་བདག་བསྐྱེད་མེད་པར་གསུངས་ཤིང་། བོད་ཀྱི་བླ་མ་རྣམས་ཀྱང་དེ་ལྟར་དུ་བཞེད་མོད། རྒྱ་གར་གྱི་སྒྲུབ་ཐབས་བརྒྱ་རྩ་དང་། རྒྱ་མཚོ་དང་། ཕྱེད་དང་ཉིས་བརྒྱ་པ་རྣམས་ལས་བདག་བསྐྱེད་བཤད་པ་རྣམས་བྱ་རྒྱུད་ལ་ཐོབ་པ་ཡིན་ནམ། རྒྱུད་སྡེ་གོང་མ་རྣམས་ཀྱིས་རྒྱས་བཀབ་པ་ཡིན་ནམ་བརྟག་གོ་ཞེས་ཐེ་ཚོམ་ཙམ་མཛད་ཅིང་། ཕྱིས་དོན་ཞགས་ཀྱི་བཤད་པར་བྱ་རྒྱུད་ལ་བདག་བསྐྱེད་ཡོད་པ་འདི་ཡིན་ཏེ།
སློབ་དཔོན་སངས་རྒྱས་གསང་བས་བཤད་པའི་ཕྱིར། ཞེས་དང་། ཡེ་ཤེས་རྡོ་རྗེ་ཀུན་ལས་བཏུས་ཀྱི་ལུང་དེ་དུས་ཐམས་ཅད་དུ་ལྷའི་ང་རྒྱལ་མི་བྱེད་པ་ལ་དགོངས་ཞེས་གསུངས་སོ། ། ཆོས་རྗེ་རི་བོ་དགེ་ལྡན་པས་བྱ་རྒྱུད་ལ་བདག་བསྐྱེད་དགོས་ཏེ། སངས་རྒྱས་གསང་བས་བཤད་པའི་ཕྱིར། ཞེས་སོགས་ཀྱི་ལུང་དང་། འདི་བལྟས་པའི་བདེ་བ་ལམ་བྱེད་ཀྱི་རྒྱུད་ཡིན་ལ། མདུན་དུ་སངས་རྒྱས་ཀྱི་སྐུ་སྤྱན་རས་གཟིགས་ལྟ་བུ་བྲིས། དེའི་གཡོན་དུ་གོས་དཀར་མོ་ལྟ་བུ་ཟུར་གྱིས་བལྟ་བ་བསྐྱེད་པས་བལྟས་པའི་བདེ་བ་ལམ་བྱེད་ཀྱི་སྒྲུབ་ཐབས་སུ་མི་འགྱུར་ཏེ། ལྷ་ཕ་རོལ་པོ་དེ་དག་བསྒོམས་པས་རང་རྒྱུད་ལ་བདེ་བ་སྟེར་བར་མི་ནུས་པའི་ཕྱིར།
དེས་ན་རང་ཉིད་ལྷའི་སྐུར་བསྒོམ་དགོས་པ་འདིས་གྲུབ་པ་ཡིན་ཟེར། ཁོང་རང་ཚོ་རིགས་པ་འདི་འཇིགས་རུང་དུ་བྱེད་དོ། ། བུ་སྟོན་པས་བྱ་རྒྱུད་ལ་བདག་བསྐྱེད་ཡོད་དེ། དོན་ལའང་ཐོབ་ཅིང་སངས་རྒྱས་གསང་བས་བཤད་པའི་ཕྱིར་ཟེར་བ་མི་འཐད་དེ། ཡེ་ཤེས་རྡོ་རྗེ་ཀུན་ལས་བཏུས་ལས་བདག་བསྐྱེད་མེད་པར་བཤད་པའི་ཕྱིར་རོ། ། དེའི་ལུང་དུས་ཐམས་ཅད་དུ་ལྷའི་ང་རྒྱལ་མེད་པ་ལ་དགོངས་ཟེར་ན། འོ་ན་བྱ་རྒྱུད་ལ་དུས་ཐམས་ཅད་དུ་ང་རྒྱལ་མེད་པའང་མི་འཐད་པར་འགྱུར་ཏེ། སངས་རྒྱས་གསང་བས་བྱ་རྒྱུད་ལ་དུས་ཐམས་ཅད་དུ་ལྷའི་ང་རྒྱལ་བྱེད་པར་བཤད་པའི་ཕྱིར་ཏེ། རྣམ་འཇོམས་ཀྱི་འགྲེལ་པ་ལས་བཟོད་པར་གསོལ་ལོ། ། བསྔོ་བ་བྱའོ། །
དེ་ནས་ཨོཾ་བཛྲ་ཨཏྨ་ཀོ྅ཧཾ། ཞེས་བདག་ཉིད་ལས་ཀྱི་རྡོ་རྗེའི་ང་རྒྱལ་གྱིས་ཐུན་མཚམས་ཀྱི་བྱ་བ་ལ་འཇུག་པར་བཤད་པའི་ཕྱིར་རོ། ། བུ་དགེ་གཉིས་ཀས་ཀྱང་སངས་རྒྱས་གསང་བས་བཤད་པའི་ཕྱིར་ཟེར་ནས། སངས་རྒྱས་གསང་བས་རྣམ་སྣང་མངོན་བྱང་དང་། ཕྱག་རྡོར་དབང་བསྐུར་ནས་དྲངས་པའི་ལུང་རྣམས་འགོད་པར་བྱེད་དོ། ། དགེ་ལྡན་པས་སྔགས་རིམ་གྱི་ཐོག་མར་རྒྱུད་སྡེ་གསུམ་དང་དྲུག་ཏུ་འདོད་པ་ལ་དགག་པ་བྱས་ནས། རང་ལུགས་ལ་བཞིར་ཁས་བླངས་པ་ཡིན་ལ། འདིའི་སྐབས་སུ་བྱ་རྒྱུད་ལ་བདག་བསྐྱེད་ཡོད་དེ། སྤྱོད་རྒྱུད་རྣམ་སྣང་མངོན་བྱང་དང་། ཕྱག་རྡོར་དབང་བསྐུར་ལས་བཤད་པའི་ཕྱིར་དུ་སོང་།
དེ་བྱས་ཙ་ན་བྱ་སྤྱོད་གཉིས་རྒྱུད་སྡེའི་སྡེ་ཚན་གཅིག་ཏུ་ཁས་བླངས། གཞན་ཡང་བྱ་སྤྱོད་ལ་ངོ་བོའི་སྒོ་ནས་ཁྱད་མེད་ཅེས་ཁས་བླངས་ཚར། དེ་ལྟར་ན་རྒྱུད་སྡེ་བཞིར་གྲངས་མ་ངེས་པར་འགྱུར་རོ། ། ཡང་དེ་གཉིས་ངོ་བོ་གཅིག་ན་ཟབ་ཁྱད་ཀྱང་མེད་ཅིང་། སྤྱོད་རྒྱུད་ཀྱི་མཚན་གཞི་ཡང་མི་རྙེད་དོ། ། ཁོང་པའི་ལུགས་ཀྱི་ཡེ་ཤེས་རྡོ་རྗེ་ཀུན་ལས་བཏུས་ཀྱི་འབྲུ་ནོན་ནི། བདག་བསྐྱེད་མེད་པའི་བྱ་རྒྱུད་ཁ་ཅིག་ལ་དགོངས་ལོ། ། གཞན་ཡང་བྱ་རྒྱུད་བལྟས་པའི་བདེ་བ་ལམ་བྱེད་ཀྱི་སྒྲུབ་ཐབས་ཡིན་ལ། བལྟས་པའི་བདེ་བ་རང་རྒྱུད་ལ་བསྐྱེད་པ་ལ། རང་ལྟ་བ་པོ་ལྷ་དེ་དང་དེར་བསྒོམ་དགོས་ཀྱི།
མདུན་དུ་བསྐྱེད་པས་རང་རྒྱུད་ལ་བདེ་བ་བསྐྱེད་མི་ནུས་པའི་ཕྱིར་ཞེས་པ་འདི་བདག་བསྐྱེད་ཡོད་པའི་རིགས་པ་དྲག་ཤོས་ཡིན། འོ་ན་སྐྱེས་བུ་བུད་མེད་ལ་འདོད་ཆགས་ཅན་ཞིག་གིས་བུད་མེད་ལ་བལྟས་པའི་བདེ་བ་རང་རྒྱུད་ལ་བསྐྱེད་པར་འདོད་ན། རང་བུད་མེད་དུ་བསྒོམ་དགོས་པར་འགྱུར་རོ། ། རང་རྒྱུད་ལ་བུད་མེད་ལ་བལྟས་པའི་བདེ་བ་བསྐྱེད་པ་ལ། རང་ལྟ་བ་པོ་བུད་མེད་དུ་བསྒོམ་དགོས་ན་ཧ་ཅང་ཐལ་ལོ། ། ཁོ་ན་རེ། ངེད་ཀྱིས་རྣམ་བྱང་ལ་བྱེད་ལ། ཁྱོད་ཀྱིས་དེ་ཀུན་ནས་ཉོན་མོངས་ཀྱི་ཕྱོགས་ཡིན་ལན་དུ་མི་རུང་ངོ་ཟེར་ཏེ། ལྕེ་མ་ཆད་ཙམ་གྱི་ལན་དུ་ཟད་དོ། ། ཞེས་ངོར་པའི་ཟིན་བྲིས་འགའ་ཞིག་ཏུ་བྲིས་འདུག་པ་སྔོན་རྗེ་རྡོ་རྗེ་འཆང་དང་།
ཆོས་རྗེ་རི་བོ་དགེ་ལྡན་པ་དངོས་ཀྱི་གསུང་གླེང་མང་པོ་བྱུང་ཚོད་གདའ་བས་དེ་སྐབས་ཀྱི་གསུང་སྒྲོས་འདྲ་གསུངས་པ་ཟིན་བྲིས་པ་རྣམས་ཀྱིས་སྒྲ་ཇི་བཞིན་པ་བཀོད་པར་འདུག་གསུངས། རྣམ་པ་གཅིག་ཏུ་ན། རྣལ་འབྱོར་ཆེན་པོ་པས་མདུན་དུ་ལྷ་བསྐྱེད་པ་དེས་སྒྲུབ་པ་པོའི་རྒྱུད་ལ་བདེ་བ་ལམ་དུ་བྱེད་དམ་མི་བྱེད། བྱེད་ན། གཉིས་ཀྱིས་གཉིས་འཁྱུད་པའི་བདེ་བ་ལམ་དུ་བྱེད་དགོས་ཙ་ན་རང་མདུན་གྱི་ལྷ་དེར་བསྒོམ་དགོས་པར་འགྱུར་ཏེ། བལྟས་པའི་བདེ་བ་ལམ་དུ་བྱེད་པ་ལ་རང་ལྷ་དེར་བསྐྱེད་དགོས་པའི་ཕྱིར། དེ་བཞིན་དུ་རྣལ་འབྱོར་གྱི་རྒྱུད་ལ་ཡང་མཚུངས་སོ། ། མི་བྱེད་ན་རྣལ་འབྱོར་ཆེན་པོའི་སྒྲུབ་པ་པོས་དེ་ལྟར་མདུན་བསྐྱེད་བསྒོམ་པ་དོན་མེད་པར་འགྱུར་རོ། ། འདི་ལྟ་བུའི་གྲུབ་མཐའ་བཅས་ཙ་ན། རྣལ་འབྱོར་ཆེན་པོའི་སྒྲུབ་ཐབས་ཀྱི་མདུན་བསྐྱེད་ལ་སྐུར་པ་བཏབ།
བྱ་སྤྱོད་ལ་སྒྲོ་བཏགས་པས་ཁྱེད་རྒྱ་ནག་མཁན་པོ་དང་འདྲའོ་ཞེས་ཀྱང་རྗེ་རྡོ་རྗེ་འཆང་གི་གསུང་རྒྱུན་ཟིན་བྲིས་འགའ་ཞིག་ལས་འབྱུང་ངོ་གསུང་། ཡང་ཁོང་ཚོ་ན་རེ། ཐང་སྐུ་ལ་ལྷ་བྲིས་པ་དེ་དག་རང་ཉིད་འདི་ལྟར་བསྒོམ་དགོས་པ་ཡིན་ནོ། ། ཞེས་མཚོན་སླ་བའི་ཕྱིར་ཡིན་གྱི། མདུན་དུ་དེ་ལྟར་བསྒོམ་པ་མིན་ཟེར། འོ་ན་འདུལ་བ་ལུང་ལས། སྟོན་པའི་སྐྱེས་རབས་བྲིའོ་ཞེས་གསུངས་པའི་དོན་སྟོན་པའི་སྔོན་གྱི་མཛད་པ་མཐོང་བས་གཞན་དད་པར་བྱ་བའི་ཕྱིར་ཡིན་ལ། ཁྱེད་ལྟར་ན་རང་རྒྱལ་པོ་ཐམས་ཅད་སྒྲོལ་དུ་བསྒོམ་དགོས་པར་འགྱུར་རོ། ། གཞན་ཡང་སྲིད་པའི་འཁོར་ལོ་ཆ་ལྔ་པ་བྲི་བར་གསུངས་པ། དེར་སྐྱེ་བོ་གཞན་བྱུང་བའི་དུས་སྐུ་གཉེར་གྱིས་འདི་ཡི་དྭགས་དང་འདི་དམྱལ་བ་ཞེས་སྨོས་པས་དེས་ངན་འགྲོ་ལ་འཇིགས་ནས་ཆོས་ལ་འཇུག་པར་འགྱུར་བས་དེ་རེ་རེ་བྲིས་པའི་དགོས་པ་ཡིན་མོད་ཀྱི།
དེ་ལྟར་ན། རང་ཡི་དྭགས་སུ་བསྒོམ་དགོས་པར་ཐལ། རང་རྒྱུད་ལ་ངན་འགྲོའི་འཇིགས་པ་བསྐྱེད་པ་ལ་རང་དེར་བསྒོམ་དགོས་པའི་ཕྱིར་རོ། ། དེ་མི་དགོས་ན། རང་རྒྱུད་ལ་བལྟས་པའི་བདེ་བ་བསྐྱེད་པ་ལ་རང་ལྷར་བསྒོམ་དགོས་པ་ཉམས་སོ། ། དེས་ན་ལྷ་ཕན་ཚུན་བལྟ་བའི་ཟུར་མིག་ལ་སོགས་པས་བལྟ་བ་ལ་དམིགས་པས་རང་རྒྱུད་ཀྱི་ཉོན་མོངས་པའི་གཉེན་པོར་འགྱུར་རོ། ། དེ་བས་ན། དཔལ་འཛིན་གྱི་དགྲ་ནག་གི་འགྲེལ་པ་དང་། ལྷའི་རིགས་ཀྱི་བློ་གྲོས་ཀྱི་གུར་འགྲེལ་དང་། ཨིནྡྲ་བྷུ་ཏིའི་བདེ་མཆོག་རྩ་རྒྱུད་ཀྱི་འགྲེལ་པ་དང་།
ཐ་ག་ན་རྒྱལ་བའི་རྡོ་རྗེའི་འདུས་པའི་འགྲེལ་པ་རྣམས་ལས་བྱ་རྒྱུད་ལ་བདག་བསྐྱེད་མེད་པར་གསལ་བར་བཤད་ཅིང་། ཡེ་ཤེས་རྡོ་རྗེ་ཀུན་ལས་བཏུས་པ་སོགས་རྒྱུད་ཀྱི་དོན་ཡང་དེ་ལྟར་དུ་སྣང་ལ། བྱ་རྒྱུད་རང་ནས་བདག་བསྐྱེད་ཟུར་ཙམ་གཅིག་ཀྱང་མ་བཤད་པ་དང་། བོད་ཀྱི་མཁས་པ་སྔ་མ་ས་སྐྱ་པ་དང་། འགོས་རྗེས་འབྲངས་དང་བཅས་པ་རྣམས་དང་། ཡང་རྒྱ་གར་བའི་བྱ་རྒྱུད་ཀྱི་ཤིང་རྟའི་སྲོལ་འབྱེད་འཕགས་པ་འཇམ་དཔལ་གྱིས་བྱིན་གྱིས་བརླབས་པའི་པཎྜི་ཏ་བྱང་ཆུབ་མཆོག་རྣམས་ཀྱིས་ཀྱང་བྱ་རྒྱུད་ལ་བདག་བསྐྱེད་མེད་པར་བཤད་པས། རྒྱུད་སྡེ་གང་དུ་སྔགས་ཀྱི་ཆོ་ག་བཤད་ཅིང་བདག་ཉིད་ལྷར་བསྐྱེད་པ་མ་བསྟན་པ་དེ་བྱ་བའི་རྒྱུད་ཡིན་ལ། དེའི་ཆོས་ཀྱི་རྣམ་གྲངས་བོད་ན་ཕྱེད་དང་ཉིས་བརྒྱ་ཙམ་ཞིག་ཡོད་པར་བཤད་ཅིང་། སྤྱོད་རྒྱུད་ནི། རྒྱུད་སྡེ་གང་དུ་བདག་ཉིད་སངས་རྒྱས་སུ་བསྐྱེད་པ་བཤད་ཅིང་།
ཡེ་ཤེས་དགུག་གཞུག་མ་བཤད་པ། དེའི་རྣམ་གྲངས་བོད་ན་རྣམ་སྣང་མངོན་བྱང་། ཕྱག་རྡོར་དབང་བསྐུར་སོགས་དགུ་ཙམ་ཡོད་དོ་ཞེས་འབྱུང་། ཆོས་རྗེ་དགེ་ལྡན་པས། སྤྱོད་རྒྱུད་ལ་ཡེ་ཤེས་པ་དགུག་གཞུག་ཡོད་དེ། ཕྱག་རྡོར་དབང་བསྐུར་ལས་འགྲོ་ཡང་རུང་། འགྲེང་ཡང་རུང་། བདག་ཉིད་ལྷའི་ང་རྒྱལ་གྱིས་གནས་པར་བྱའོ། ། ཞེས་པའི་ལུང་འདི་འདྲེན་པར་མཛད་དོ། ། སྤྱོད་རྒྱུད་ལ་ཡེ་ཤེས་པ་དགུག་གཞུག་རྒྱ་གར་བ་ཐམས་ཅད་དང་།
བོད་ཀྱི་བོན་པོ་ཡན་ཆད་ཀྱི་བླ་མ་ཐམས་ཅད་མི་བཞེད། འོན་ཀྱང་འདི་ཁོང་རང་གི་གསུང་རབ་ལ་དབང་ཆེ་ཆེན་པོ་བཅོ་བརྒྱད་ཡོད་པའི་གཅིག་ཡིན་ནོ། ། ཞེས་རྗེ་རྡོ་རྗེ་འཆང་གི་གསུང་རྒྱུན་ཟིན་བྲིས་རྣམས་ལས་བཤད་དོ། ། དེ་ལ་སྤྱོད་རྒྱུད་ལ་ཡེ་ཤེས་དགུག་གཞུག་བྱེད་པ་མི་འཐད་དེ། སངས་རྒྱས་གསང་བའི་སྤྱོད་རྒྱུད་ཀྱི་བསྟན་བཅོས་སུ་འདི་ཙམ་ཞིག་ལས་མ་བཤད་པའི་ཕྱིར། སངས་རྒྱས་གསང་བ་ཚད་མར་བྱེད་ན་དེས་ཁྱབ། མི་བྱེད་ན་སྔར་བྱ་རྒྱུད་ལ་བདག་བསྐྱེད་ཡོད་དེ། སངས་རྒྱས་གསང་བས་བཤད་པའི་ཕྱིར་ཞེས་པ་དང་འགལ། སྤྱིར་ཡོ་ག་དང་བླ་མེད་དུ་རྣལ་འབྱོར་ཕ་རྒྱུད་པ་རྣམས་ཀྱི་ལུགས་ལ་ཡེ་ཤེས་པ་བཅུག ཆོ་ག་ཟིན་པ་དང་གཤེགས་གསོལ་བྱེད་པ་ཡིན་ལ།
རྣལ་འབྱོར་མ་རྒྱུད་པ་རྣམས་གཤེགས་གསོལ་མི་བྱེད་པར་རང་ལ་ཐིམ་པ་བྱེད་པས་དུས་ཐམས་ཅད་དུ་རང་ཡེ་ཤེས་པ་དང་དམ་ཚིག་པ་ཐ་མི་དད་པའི་ང་རྒྱལ་བྱེད་པས། ཁོང་པས་ཀྱང་མ་རྒྱུད་ལ་དེ་ལྟར་དུ་བཤད་དོ། ། རྣལ་འབྱོར་རྒྱུད་དམ། འཕགས་པ་ཡབ་སྲས་ལྟར་གཉིས་ཀའི་རྒྱུད་ནི། རྒྱུད་སྡེ་གང་དུ་བདག་ཉིད་ལྷར་བསྐྱེད་པའི་སྟེང་དུ་ཡེ་ཤེས་དགུག་གཞུག་ཡོད་པའོ། ། དེའི་རྣམ་གྲངས་ནི་དེ་ཁོ་ན་ཉིད་འདུས་པ། དཔལ་མཆོག རྩེ་མོ། སྦྱོང་རྒྱུད་ལ་སོགས་པ་ཉེར་གཅིག་ཙམ་ཡོད་པར་བཤད་ལ། རྣལ་འབྱོར་བླ་མེད་དམ་རྣལ་འབྱོར་ཆེན་པོའི་རྒྱུད་ཅེས་པ་སྦྱར་ན།
རྣལ་འབྱོར་ཆེན་པོའི་རྒྱུད་ནི། རྒྱུད་སྡེ་གང་དུ་སྦྱང་གཞི་སེམས་ཅན་གྱི་སྐྱེ་ཤི་བར་དོ་གསུམ་སྦྱོང་བའི་སྦྱོང་བྱེད་བསྐྱེད་རིམ་ཡོད་པའོ། ། བཤད་པའི་རིམ་པའི་རྣམ་གཞག་འདི་རྣམས་ནི་སྨན་ཞབས་ཀྱིས་རྒྱས་པར་གསུངས་སོ། ། དེ་ལ་དབྱེ་ན། མ་རྒྱུད་དང་། ཕ་རྒྱུད་གཉིས་སོ། ། དེ་ཡང་རྡོ་རྗེ་སྙིང་པོ་རྒྱན་གྱི་རྒྱུད་ལས། རྣལ་འབྱོར་ཕ་དང་རྣལ་འབྱོར་མ། ། རྡོ་རྗེ་སྙིང་པོ་རྒྱན་གྱི་རྒྱུད། ། ཅེས་སོ། །
ཕ་རྒྱུད་ལ་རིགས་དྲུག་སྟེ། ཧེ་རུ་ཀའི་རིགས་ཀྱཻ་རྡོར་བདེ་མཆོག་སོགས་སོ། ། མི་བསྐྱོད་པའི་རིགས་ཀྱང་དེ་ཉིད་དང་གཅིག་གོ ། རྣམ་སྣང་གི་རིགས་ལ་རྡོ་རྗེ་གདན་བཞི། མི་གཡོ་བ་བླ་མེད། འོད་དཔག་མེད་ཀྱི་རིགས་པདྨ་དྲ་བའི་རྒྱུད་ཅེས་པ་རྡོ་རྗེ་འཆང་གི་དུས་སུ་དེའི་དབང་བཀའ་ཡོད་ཚོད་དུ་འདུག་གསུང་། རིན་འབྱུང་གི་རིགས་རྡོ་རྗེ་བདུད་རྩི། དོན་གྲུབ་ཀྱི་རིགས་མགོན་པོ་མངོན་འབྱུང་དང་། སྒྲོལ་མ། རྣལ་འབྱོར་ཆེན་པོར་བཤད་པ་རྣམས་སོ། །
དྲུག་ཀ་ཆ་མཉམ་པ་སངས་རྒྱས་མཉམ་སྦྱོར། ཕ་རྒྱུད་ལ་བུ་སྟོན་པས་རིགས་ལྔར་འབྱེད་པ་མི་འཐད་པ་སོགས་དགག་སྒྲུབ་མང་དུ་མཛད་ཀྱང་འདིར་ཡི་གེས་འཇིགས་ནས་མ་བྲིས་ལ་རྟོགས་པར་འདོད་ན་གཞན་དུ་ཤེས་སོ། ། བུས་རྣམ་སྣང་སྒྱུ་དྲ་རྣམ་སྣང་གི་རིགས་སུ་བཞག་ཀྱང་། སྤྱིར་རྣམ་སྣང་སྒྱུ་དྲ། ཀུན་སྙིང་། རབ་ཞི་བཤེས་གཉེན། སྨྲྀརྟི་ཛྙཱ་ན་ཀིརྟི་ལ་སོགས་པས་ཡོ་གར་བཀྲལ། རྒྱུད་འདི་རྣལ་འབྱོར་ཆེན་པོ་ཡིན་པ་མཐའ་གཅིག་ཏུ་མ་ངེས་མོད། འོན་ཀྱང་དེ་ཙམ་ཡིན་པའང་སྲིད། གང་ལྟར་རང་ལུགས་ལ་རྣལ་འབྱོར་ཆེན་པོའི་རྒྱུད་ལ་གཉིས།
མ་རྒྱུད་ལོགས་སུ་འཆད་ལ། ཕ་རྒྱུད་ལ་རྒྱ་གར་བ་རྣམས་དང་། བོད་སྔ་རབས་པ་རྣམས་སྡེ་གསུམ་དུ་འབྱེད་དེ། དེ་སྐད་དུ་རྡོ་རྗེ་སྙིང་པོ་རྒྱན་གྱི་རྒྱུད་ལས། འདོད་ཆགས་ཞེ་སྡང་གཏི་མུག་གིས། ། རྒྱུད་ཀྱང་རྣམ་པ་གསུམ་དུ་འགྱུར། ། ཞེས་གསུངས་པས། སྐྱེ་བོ་འདོད་ཆགས་ཅན་འདུལ་བའི་རྒྱུད། ཞེ་སྡང་ཅན་འདུལ་བ། གཏི་མུག་ཅན་འདུལ་བའོ། །
དང་པོ་ནི། འདུས་པ། ཕྱག་རྡོར། ཟླ་གསང་ཐིག་ལེ་སོགས་སོ། ། འདུས་པ་འོག་ཏུ་འཆད་ལ་ཕྱག་རྡོར་གྱི་སྐོར་ལ་རྒྱུད་ཅི་ཡིན་འདི་ཡིན་མེད་པ་ཞེ་གཅིག་ཙམ་ཡོད་པར་གསུངས་ཏེ། དེའི་ཕྱིར་རྗེ་བཙུན་གྱིས། དཔལ་ལྡན་ས་གསུམ་གདུག་པ་ཀུན་འདུལ་བ། ། ཁྱོད་ལ་ལོག་པར་རྟོག་པས་ས་གསུམ་ཁེངས། ། ཞེས་གསུངས་སོ། ། འདིར་ཕྱག་ན་རྡོ་རྗེ་དྲག་པོ་གསུམ་འདུལ་ཞེས་བྱ་བ།
གཟུངས་དང་རྒྱུད་གཉིས་ཀའི་མཚན་འབྱར་བ། སྔགས་བྷོ་བྷོ་ནི་ཡོད་པ་དེ་ཉིད་དག་པོ་ཡིན་ཞིང་འདི་ནས་འཁོར་ཆེན་སྟོན། འདི་ལ་དམར་གྱི་ཊཱིཀྐ་དང་དབང་ཆོག་སོགས་གཞུང་ཚང་མ་ཡོད་ཅིང་། རྗེ་རྡོ་རྗེ་འཆང་གི་སྐབས་སུ་དེའི་དབང་དང་ལུང་སོགས་ཆ་ཚང་ཡོད་པར་འདུག དེ་དག་གི་དཀྱིལ་འཁོར་ལྷ་བཅུ་གསུམ་མ་ཡབ་ཡུམ་ཞལ་སྦྱོར་གྱི་རྣམ་པར་བཞུགས་པས། འདོད་ཆགས་ཅན་འདུལ་བའི་རྒྱུད་དུ་བཞག ཟླ་གསང་ཐིག་ལེ་ལ་ད་ལྟ་ལུང་མ་གཏོགས་དབང་དང་འགྲེལ་པ་ནི་མེད་ལ། སྔོན་བྱུང་བར་གསལ་ཏེ། བླ་མ་ཡེ་ཤེས་འོད་ཀྱི་དཀར་ཆག་ཏུ་ཟླ་གསང་ཐིག་ལེའི་འགྲེལ་པ་ཡེ་ཤེས་རྡོ་རྗེས་བྲིས་པ། ཞེས་བཤད་པས་སོ། །
འདི་ཁ་ཅིག་གིས་མ་རྒྱུད་དུ་བཞག་པ་ཡོད་ཀྱང་། འདི་ཉིད་ལས། དཔའ་བོ་ཟླ་གསང་ཐིག་ལེ་ནི། ། ཞེས་བཤད་པས་ཕ་རྒྱུད་ཡིན་ནོ། ། གཉིས་པ་ནི་གཤིན་རྗེའི་གཤེད་སྐོར་རྣམས་ནི། དེ་ཡང་དམར་ནག་གཉིས་སུ་འདུས། དམར་པོ་ལ་ལེའུ་བཅུ་དགུ་པ། ལེའུ་དང་པོ་ནས་ལྷ་ལྔ་སྟོན། བརྒྱད་པ་ནས་བཅུ་གསུམ་མ་སྟོན། དེ་ཡང་བིརྺ་པའི་ལྷ་ལྔ་མ་དང་།
དཔལ་འཛིན་གྱི་བཅུ་གསུམ་མ་གཉིས་ཡིན་ལ་དེ་དག་བོད་ལ་དཔྱལ་ལོ། ཆག་ལོ། ད་ན་ཤཱི་ལས་གཡག་སྡེ་ལ་གསུངས་པ་དང་ལུགས་གསུམ། དེའི་གོང་འགོས་དང་། ས་སྐྱ་པ་གོང་མ་རྣམས་ལ་ནི་མེད་དོ། ། དེང་སང་དེ་གཉིས་ཀྱི་དབང་དང་རྒྱུད་ཀྱི་ལུང་བཞུགས། དགྲ་ནག་མཁས་པོ་གཅིག་ཤེས་ན་རྒྱུད་དེ་འཆད་སླ་བར་འདུག་ཅེས་རྡོ་རྗེ་འཆང་གི་གསུང་རྒྱུན་ཟིན་བྲིས་ལས་འབྱུང་གསུངས། འདི་ལ་རྒྱ་འགྲེལ་མེད་པར་བཤད། གློ་བོ་ལོ་ཙཱ་བ་ཆག་ལོའི་སློབ་མ་ཡིན་པས་དེའི་རྗེས་འབྲང་དུ་གཏོགས་སོ། ། ཕྱིས་ལེའུ་ཉེར་གཉིས་པ་བུ་སྟོན་པས་བསྒྱུར་ཏེ་དབང་དང་ལུང་རྒྱུན་ནི་མེད་པ་འདྲ་གསུངས།
འདི་བློ་བཟང་སྙིང་པོའི་ལྷ་ལྔ་མ་དང་ཤིན་ཏུ་མཐུན་པས་འདི་ལ་བརྟེན་ནས་བརྩམས་པར་བླ་མ་གོང་མ་རྣམས་བཞེད་དོ། ། ནག་པོའི་སྐོར་ལ། རྩ་རྒྱུད་དགྲ་ནག དེའི་འཁྲུལ་འཁོར་གསལ་བར་སྟོན་པ་གདོང་དྲུག དྲག་ལས་བྱེ་བྲག་ཏུ་སྟོན་པ་འཇིགས་བྱེད། དགྲ་ནག་ལ་དཔལ་འཛིན་གྱི་འགྲེལ་པ། ཤནྟི་པ། གཞོན་ནུ་ཟླ་བ། ནག་པོ་པ་རྣམས་ཀྱི་འགྲེལ་པ་ཡོད་པར་བཤད་ལ། འདིའི་དཀྱིལ་འཁོར་གྱི་ལྷ་གྲངས་བཅུ་གསུམ་མ་ཡིན་ལ།
རྒྱལ་པོ་ཨིནྟྲ་བྷུ་ཏི་ལ་སངས་རྒྱས་ཀྱིས་དབང་བསྐུར་མཛད་པའི་གསང་འདུས་དེ་ཡང་བཅུ་གསུམ་མ་ཡིན་ནོ། ། དེའི་ལྷ་རྣམས་ཀྱི་རྩ་ཕྱག་གཉིས་ཡུམ་ལ་འཁྱུད་པ་ཡིན་ལ། འདི་རྣམས་གྲི་གུག་དང་ཐོད་པ་འཛིན་པ་མ་གཏོགས་ཕྱག་ལྷག་མ་རྣམས་འདྲ་ཞིང་། ཕྱག་མཚན་ཡང་འདྲ་བས། དེ་དང་འདི་གཉིས་འཇམ་དཔལ་ཞི་བ་དང་ཁྲོས་པའི་དཀྱིལ་འཁོར་ལྟ་བུ་ཡིན་ནོ། ། ཞེས་བླ་མ་གོང་མ་རྣམས་ཀྱིས་བཤད་གསུངས་སོ། ། དགྲ་ནག་ལ་དཔལ་འཛིན་སོགས་ཀྱི་གཞུང་ཕྲན་ཡོད་ཅིང་། བོད་དུ་བསྟན་པ་ཕྱི་དར་གྱི་མགོ་ལ་འགྱུར། བླ་མ་གོང་མ་རྣམས་ཐུགས་རྩིས་ཆེ་ཞིང་། ད་ལྟ་ཡང་དེའི་བསྟན་པའི་རྒྱུན་ཡོད་ལ།
ཁྱད་པར་ཞང་ལུགས་པ་རྣམས་འདི་ལ་འཆད་ཉན་སྒྲུབ་པ་བྱེད་ཅིང་། དེ་ལ་ཁོང་རྣམས་རྒྱུད་འདི་ལ་བཤད་གསར་རེ་བྱེད་པ་དང་། དེའི་སྔོན་དུ་བསྙེན་པ་ལོ་སྐྱ་སྔོ་བཅུ་གཉིས་སོང་བྱ་བ། ལོ་ངོ་དྲུག་ཙམ་རེ་བྱེད་པའི་སྲོལ་བཟང་པོ་ཡོད་པས་དགྲ་ནག་ཞང་ལ་ཐུག་ཅེས་ཟེར། སྙོས་ཁ་རག་པ་ཞེས་དང་པོ་ཟེར་ལ། འདམ་གྱི་ཁ་ཐོད་ན་ཁོང་ཚོའི་དགོན་ཆེན་པོ་ཡང་ཡོད་ཚོད་དུ་འདུག་གསུངས། དེང་སང་སྐྱོ་ལུགས་སུ་གྲགས་པའི་སྐྱོ་བ་རྣམས་ཀྱང་། ཞང་པ་ལྟ་བུའི་རྒྱས་པོ་ནི་མེད་ལ། འདི་ཡི་བཤད་པ་ཧྲུག་པ་རེ་དང་དབང་རྒྱུན་འབྱུང་ཞིང་། རྗེ་བཙུན་ས་སྐྱ་པ་གོང་མ་རྣམས་ཀྱང་ཐུགས་དམ་འདི་ལ་མཛད་དོ་ཞེས་གྲགས་ཤིང་།
གདོང་དྲུག་ལ་རྒྱ་འགྲེལ་མེད་པར་བཤད་ལ། གཞུང་ཕྲན་ལ། ཀླུ་སྒྲུབ་ཀྱི་སློབ་མ་དེ་མིན་པའི་ཀླུ་བྱང་བྱ་བ་གཅིག་གིས་མཛད་པའི་སྒྲུབ་ཐབས་དང་། དེ་ཝ་ཨ་ཀ་ར་ཙནྟྲས་མཛད་པའི་སྒྲུབ་ཐབས་གཉིས་ཡོད་ཅིང་། དེ་ཝ་ཨ་ཀ་ར་ཙནྟྲ་འདི་གདོང་དྲུག་གི་བདག་པོ་ཡིན་པར་བླ་མ་གོང་མ་རྣམས་བཞེད་ལ། བོད་ཀྱི་རྭ་ལོའི་འགྲེལ་པ་ཡོད་ལ། གཞུང་གི་ངོ་བོ་ལ་རྭ་ལོས་འགྲེལ་པ་རྒྱས་པར་བྱས་ན་གོ་མོད། འོན་ཀྱང་འགྲེལ་པ་འཁྲུགས་སེ་བ་གཅིག་མཛད། མན་ངག་རྣམས་ལ་ཟུར་དུ་གཞུང་ཕྲན་ཞེ་བརྒྱད་ཙམ་མཛད་ནས་བཞག་གོ ། དེའི་དབང་བཀའ་དང་ལུང་གི་རྒྱུན་ཡང་འབྱུང་ངོ་། །
རྟོག་བདུན་ལ། གཞོན་ནུ་ཟླ་བ། མི་བསྐྱོད་པ་རྣམས་ཀྱི་འགྲེལ་པ་ཡོད་ལ། གཞན་ཡང་ལ་ལར་མཛད་བྱང་མེད་པ་དང་། ལ་ལར་གྲུབ་པའི་རྡོ་རྗེས་བྱས་ཟེར་བ་དང་། བཻ་རོ་ཙ་ན་རཀྵི་ཏས་བྱས། ད་ན་ཤྲཱིས་བྱས་ཟེར་བ་མིང་མི་འདྲ་ཡང་། འགྲེལ་པ་དེ་བཞི་ཚིག་ལ་ཞུས་དག་ཐུབ་པ་ལྟ་བུ་ཡིན་ནོ་ཞེས་བླ་མ་གོང་མ་རྣམས་ཀྱི་གསུང་རྒྱུན་ལས་འབྱུང་གསུངས། གཞུང་ཕྲན་ལ། ལ་ལི་ཏ་བཛྲས་མཛད་པའི་སྒྲུབ་ཐབས་སོགས་བཞི་བཅུ་ལ་ཉེ་བ་ཞིག་ཡོད་ལ།
སྤྱིར་འཇིགས་བྱེད་འདི་ལ་རྗེ་བཙུན་ས་སྐྱ་པ། རྭ་པ། སྐྱོ་པ་སོགས་བོད་ནའང་ལུགས་སྲོལ་ཤིན་ཏུ་མང་བ་ཡིན་ནོ། ། བར་ཆད་བཟློག་པ་ལ་ཤིན་ཏུ་བསྔགས་པས་རྒྱ་གར་ནའང་ཤིན་ཏུ་དར་རོ། ། ཆོས་རང་གི་ཁུངས་ལ་བལྟས་ན་ཤིན་ཏུ་སྦས་པ་གཅིག་འོང་ཐད་འདུག་ཀྱང་། རྒྱ་བོད་གཉིས་ཆར་ན་གྲགས་ཆེའོ་ཞེས་དང་། དེས་ན་ད་ལྟ་བོད་ན་གཤིན་རྗེའི་གཤེད་ནག་པོ་སྐོར་གསུམ་གྱི་བསྟན་པ་ཡང་ཚང་བར་བཞུགས་པ་དེས་རྗེ་རྡོ་རྗེ་འཆང་གི་གསུང་རྒྱུན་ཟིན་བྲིས་ལས་འབྱུང་ངོ་གསུངས། འདི་ཕྱོགས་ཀྱི་གཞུང་གཞན་མ་དག་པ་རྣམས་ནི་གཞན་དུ་གསལ་ལ། རྟོག་གསུམ་ནི། སྐྱོ་པའི་བླ་མ་གོང་མ་མཁས་པོ་ཞིག་གིས་བྱས་པ་ཡིན་ཏེ།
ཨ་མོ་གྷ་བཛྲ་ཆུང་བ་སྐྱོ་པའི་བླ་མ་ཡིན་པས། ཁོང་གི་འཇིགས་བྱེད་ཀྱི་སྒྲུབ་ཐབས། འཁྲུལ་འཁོར་སྟོན་པ་དྲག་པོའི་ལས་བདུན། ཞི་བའི་ལས་བདུན། དྲག་ལས་ཕྱོགས་གཅིག་པ་བྱ་བ་རྣམས་དང་མཐུན་པས་སོ། ། རྭ་པ་དང་མི་མཐུན་ཏེ། དེ་ཡང་རྭ་པ་ལ་མྱུར་བའི་ལས་བདུན་བྱ་བ་རྒྱུད་རྒྱ་གཞུང་ནས་མ་བཤད་ཀྱང་། ཁོང་གི་འདི་མན་ངག་ལས་ཚོགས་ལ་ཤིན་ཏུ་མྱུར། སྙིང་པོ་དང་རྩ་སྔགས་སྤེལ། ཉེ་སྙིང་དང་རྩ་སྔགས།
སྙིང་པོ་དང་ཉེ་སྙིང་སྤེལ་བ་སོགས་ཡོད་དེ་ཤིན་ཏུ་དཀོན་པས། ཆོས་སྐོར་འདི་རྣམས་མདོ་ཁམས་སོགས་ན་ཨེ་ཡོད། འདི་ཕྱོགས་ན་མེད་པ་འདྲ་ཞེས་རྗེ་རྡོ་རྗེ་འཆང་གིས་ཀྱང་གསུངས་བར་གྲགས་སོ། ། རྒྱ་སྟོན་རྭ་པའི་སློབ་མ་ཡིན་ཀྱང་། སྐྱོ་པའི་རྟོག་གསུམ་ལ་ཊཱིཀྐ་བྱས་ཡོད་ལ། རྟོག་གསུམ་འདི་སྐྱོ་ལུགས་ལ་མཁོ་ཞིང་། གཞན་དང་མི་མཐུན་ཚོད་དུ་འདུག་གསུངས། གཏི་མུག་ཅན་འདུལ་བ་རྣམ་སྣང་སྒྱུ་དྲ་ལ། ཀུན་སྙིང་། རབ་ཞི་བཤེས་གཉེན།
སྨྲྀརྟི་རྣམས་ཀྱིས་ཡོ་གར་བཀྲལ་བའི་འགྲེལ་པ་བྱས། དུས་འཁོར་གྱི་དཔལ་ལྡན་འབྲས་སྤུངས་ཀྱི་དབང་བཅུ་གཅིག་པའི་ནང་དུ་འདིའི་དབང་བསྐུར་བྱེད་པ་དང་། སློབ་དཔོན་ཨ་བྷྱས་རྣལ་འབྱོར་བླ་མེད་དུ་བཤད་པས་འདི་ཕ་རྒྱུད་དུ་བཞག་གོ ། ད་ལྟ་དེའི་དབང་བཀའ་མེད་ཅིང་། རྗེ་རྡོ་རྗེ་འཆང་གི་སྐུ་ཚེའི་སྟོད་ཙམ་གྱི་གོང་ན་བླ་མ་འདྲ་རྣམ་སྣང་སྒྱུ་དྲའི་དབང་བྱེད་པ་ཡོད་དེ། སངས་རྒྱས་ནས་བརྒྱུད་པའི་དབང་ནི་མིན་ནོ་ཞེས་རྡོ་རྗེ་འཆང་གསུངས་པར་གྲགས་སོ། ། འདོད་ཆགས་ཅན་འདུལ་བ། འདུས་པ་ལ། རྩ་བཤད་གཉིས། འདིའི་རྩ་རྒྱུད་ལ་འབུམ་ཕྲག་གསུམ་པ་སྙིགས་དུས་ཀྱི་གདུལ་བྱ་ཚེ་ཐུང་བ་རྣམས་ལ་མི་སྣང་བར་བྱིན་གྱིས་བརླབས་ཞེས་སློབ་དཔོན་ཤནྟི་པའི་འགྲེལ་པ་སྙིམ་པའི་མེ་ཏོག་ཏུ་བཤད་དོ། །
དེ་ཡང་ཐ་མལ་པ་ཚེ་ཐུང་བ་ལ་མི་སྣང་བ་ཡིན་གྱིས། གྲུབ་ཐོབ་རྣམས་ལ་ཐོས་བསམ་བྱེད་པའི་སྐལ་བ་ཡོད་དོ། ། ལེའུ་བཅོ་བརྒྱད་པ་འདི་བཟླས་ཏེ་གསུངས་པ་ཡིན་ལ། འཕགས་པ་ཡབ་སྲས་ཀྱིས་ལེའུ་བཅུ་བདུན་པ་ཡན་ལ་རྩ་རྒྱུད་དུ་བྱེད་ཅིང་། རྒྱུད་ཕྱི་མ་ཁྱད་པར་དུ་འཕགས་པ་ཡིན་མོད། འོན་ཀྱང་སྒྲོན་གསལ་དུ་ལེའུ་བཅུ་བདུན་པ་ཡན་གྱི་འགྲེལ་པ་ལས། སློབ་དཔོན་ཟླ་གྲགས་ཀྱིས་མ་མཛད་ལ། ཡེ་ཤེས་ཞབས་ལུགས་པ་རྣམས་ལེའུ་བཅོ་བརྒྱད་པ་ལ་འཆད་ཉན་མཛད་ཅིང་། སྨན་ཞབས་ཀྱིས་རྒྱུད་ཕྱི་མ་ལ་འགྲེལ་པ་ཟུར་དུ་ཡང་མཛད་ལ། རྒྱུད་འདི་བོད་དུ་ལོ་ཆེན་རིན་བཟང་གིས་བསྒྱུར་ཅིང་ལེའུ་བཅོ་བརྒྱད་པའི་གཤམ་དུ་འགྱུར་བྱང་ཡང་སྨོས།
དེའི་དོན་གྱིས་འཕགས་ལུགས་པ་འཆད་ཉན་བྱེད་པའི་བོད་རྣམས་ཀྱིས་ལེའུ་བཅུ་བདུན་པ་ཡན་བྲིས་རྟོགས་པའི་རྒྱལ་པོ་རྫོགས་བྱ་བ་ལས་འགྱུར་བྱང་མེད་པ་མང་པོ་འབྱུང་བའི་རྒྱུ་མཚན་ཡང་དེ་ཡིན་ནོ། ། དེས་ན་རྒྱུད་ཕྱི་མ་འཕགས་ལུགས་ལ་མི་དགོས་ལ་ཡེ་ཤེས་ཞབས་ལུགས་པའི་གྲུབ་མཐའ་ཡན་ལག་བཞི་དང་། སྦྱོར་བ་ཡན་ལག་དྲུག་སོགས་རྒྱུད་ཕྱི་མ་ནས་འདོན་དགོས་པས་གལ་ཤིན་ཏུ་ཆེའོ། ། བཤད་རྒྱུད་ལ་བཞིར་འདོད་པ་དང་། བརྒྱད་དུ་འདོད་པ་གཉིས་ལས། བུ་སྟོན་པས་རྡོ་རྗེ་ཕྲེང་བ་སོགས་བཞི་དང་། རྒྱུད་ཕྱི་མ། རྡོ་རྗེ་སྙིང་པོ་རྒྱན་གྱི་རྒྱུད། ལྷའི་དབང་པོས་ཞུས་པ། གཉིས་མེད་རྣམ་རྒྱལ་དང་བརྒྱད་དུ་རིམ་ལྔའི་ཁྲིད་ཡིག་ཏུ་བཤད་དོ། །
དང་པོ་བཞི་རྩོད་མེད་ཀྱི་བཤད་རྒྱུད་ཡིན་ལ། རྒྱུད་ཕྱི་མ་དང་། རྡོ་རྗེ་སྙིང་པོ་རྒྱན་གྱི་རྒྱུད་ཡེ་ཤེས་ཞབས་ལུགས་པ་རྣམས་བཤད་རྒྱུད་དུ་བྱེད་ཀྱི། འཕགས་པ་ཡབ་སྲས་མི་བཞེད་དོ། ། ལྷའི་དབང་པོས་ཞུས་པའང་མདོ་ཡིན་པའང་སྲིད། རྒྱུད་ཡིན་པའང་སྲིད་བོད་དུ་མ་འགྱུར་རོ། ། འདི་བཤད་རྒྱུད་ཡིན་པ་ལ་སྒྲུབ་བྱེད། སྒྲོན་གསལ་དུ། འདི་སྐད་བདག་གིས་ཐོས་པའི་སྐབས་སུ་ལུང་དྲངས་པའི་ཕྱིར་ཁོ་ན་ལས་མེད། དེ་ཙམ་གྱིས་བཤད་རྒྱུད་དུ་འགྱུར་ན་ཧ་ཅང་ཐལ་ལོ། །
གཉིས་མེད་རྣམ་རྒྱལ་ལ་པོ་ཏི་ཆེན་པོ་དེ་བཞིན་གཤེགས་པ་ཐམས་ཅད་ཀྱི་གཉིས་སུ་མེད་པ་བྱ་བ་གཅིག་དང་པོ་ནས་ཡོད། འདི་ལ་བར་སྐབས་ཀྱི་དགེ་བཤེས་རྣམས་ན་རེ། གཉིས་མེད་རྣམ་རྒྱལ་དུ་གྲགས་པ་འདི་ཆུ་ཤུལ་དུ་རྒྱ་ཕོ་བ་ལུང་པས་བརྩམས་པ་ཡིན། ཇི་ལྟར་བརྩམས་ལུགས་ཀྱང་། ཁོང་ལ་འདུས་པ་མར་ལུགས་ཀྱི་མན་ངག་མང་པོ་ཡོད་པས། དེ་ཚོ་སྟོན་བྱེད་ཀྱི་རྒྱུད་ཅིག་དགོས་པ་འདུག་སྙམ་ནས་བརྩམས། འདི་ནས་འདུས་པའི་དཀྱིལ་འཁོར་ཆེན་པོ་གཅིག་གི་ནང་དུ་དཀྱིལ་འཁོར་སོ་གཉིས་བྱས་པ། དབུས་ཀྱི་མི་བསྐྱོད་པ་བཞུགས་པའི་ལྷ་སྣམ་ལ་མི་བསྐྱོད་པ་གཙོ་བོར་གྱུར་པའི་ལྷ་སོ་གཉིས་རྫོགས་པ་དེ་བཞིན་དུ། ཤར་ཕྱོགས་མི་གཡོ་བའི་གནས་སུ་མི་བསྐྱོད་པ་ཕུད་ནས། གཙོ་བོ་མི་གཡོ་བས་བྱས་པའི་དཀྱིལ་འཁོར་ཆེན་པོ་གཅིག་ཡོད་དེ་དེ་ནི་སངས་རྒྱས་ཀྱི་བཀའ་མིན་ཞིང་།
འོན་ཀྱང་བླ་མ་བློ་ཆེན་ན་རེ། ཁོང་རང་ཚོ་གང་ཟེར་བ་གྱིས། ང་རང་འདིའི་དབང་བསྐུར་བྱེད་ཟེར་ནས་དབང་བསྐུར་མང་པོ་བྱེད་པ་ཡིན་ནོ་ཞེས་ཀྱང་གྲགས་སོ། ། བུ་སྟོན་པས་འདུས་པའི་བཤད་རྒྱུད་དུ་ཁས་བླངས་པ་ནི་ཁོང་རས་བསྒྱུར་པའི་གཉིས་མེད་རྣམ་རྒྱལ་དེ་ཡིན་ནོ། ། དང་པོའི་གཉིས་མེད་རྣམ་རྒྱལ་དེ་རྒྱུད་རྣམ་དག་ཡིན་ན་ཕ་རྒྱུད་དུ་བཞག་ཏུ་རུང་མོད། འོན་ཀྱང་འདི་ལ་འཕགས་པ་རིན་པོ་ཆེས་རྒྱུད་ཀྱི་ལུང་མང་པོ་དྲངས་ཡོད་པས་བཀའ་མིན་ཞེས་ཀྱང་མི་རུང་ལ། རང་གི་ངོ་བོ་བོད་གཅིག་གིས་བསྒྲིགས་པས་བཀར་ཡང་མི་རུང་ཞེས་ཐེ་ཚོམ་ཅན་བརྟག་པའི་ཡུལ་དུ་མཛད་པ་ཉིད་ལེགས་སོ། ། བུ་སྟོན་པས་གཉིས་མེད་རྣམ་རྒྱལ་འདི་ཡོ་ག་བ་གཅིག་གིས་ཡོ་གར་བཀྲལ་ནའང་འགྲེལ་ཐུབ་པར་སྣང་ལ། བླ་མེད་ཡིན་ནའང་རྣམ་སྣང་གཙོ་བོར་གྱུར་པའི་དཀྱིལ་འཁོར་ཞིག་བཤད་པས། གཏི་མུག་ཅན་འདུལ་བ་རྣམ་སྣང་སྒྱུ་དྲའི་ཁོངས་སུ་རིགས་ཀྱིས།
འདུས་པའི་དོན་མེད་དོ། ། སྔར་གྱི་གཉིས་མེད་རྣམ་རྒྱལ་དེའི་མཚན་ལ་དེ་བཞིན་གཤེགས་པ་ཐམས་ཅད་ཀྱི་གཉིས་སུ་མེད་པ་རྣམ་པར་རྒྱལ་བ་ཐུན་མོང་མ་ཡིན་པའི་གསང་བ་བྱ་བ་ཞེས་མཚན་དུ་གྲགས། འདི་ཚད་མར་འདོད་པ་དག་གིས་ཐུན་གསང་ལས་ཞེས་ལུང་ཡང་དྲངས་སོ། ། ཀླུ་བྱང་གི་རྣམ་གཞག་རིམ་པར། ཐུན་མོང་མ་ཡིན་པའི་གསང་བ་ལས་བྱ་བ་འབྱུང་སྟེ་དེ་ནི་རྒྱུད་འདི་མ་ཡིན་ནོ། ། བུས་གཉིས་མེད་རྣམ་རྒྱལ་དེ་ལ། ཐུན་མོང་མ་ཡིན་པའི་གསང་བ་བྱ་བ་མེད་ལ། འདུས་པའི་བཤད་རྒྱུད་དུ་འདོད་ན་མིང་ཕྱི་མ་དེ་ཡང་འབྱོར་དགོས་ཚོད་དུ་འདུག་གོ ། བུས་བསྒྱུར་པ་འདི་ཀ་དྲི་མ་མེད་པ་ནི་ཡིན་ལ། འགྱུར་ཡང་ལེགས།
དེ་བོད་དུ་བསྒྱུར་པས་བཀའ་དྲིན་ཆེ། འདི་ལ་འགྲེལ་པ་དང་གཞུང་ཕྲན་སོགས་མེད་པས་རྒྱུད་སྡེ་གང་གི་ཁོངས་སུ་གཏོགས་པ་བཞག་དཀའོ། ། དེས་ན་འཕགས་ལུགས་ལ། བཤད་རྒྱུད་བཞི་ཡིན་ཏེ། འདི་ལའང་ཐུན་མོང་མ་ཡིན་པ་དང་། ཐུན་མོང་བ་གཉིས། དང་པོ་ལ་རྩ་རྒྱུད་ཀྱི་ཚིག་གི་ཆ་སྟོན་པ་ཡེ་ཤེས་རྡོ་རྗེ་ཀུན་ལས་བཏུས་པ་ཡིན་ཞིང་། འདིའི་རྩ་རྒྱུད་ལ་མཐའ་དྲུག་ཚུལ་བཞི་རྒྱན་བདུན་སོགས་ཚིག་གི་ཆ་གསལ་བར་སྟོན། འདི་ལྟ་བུའི་བཤད་རྒྱུད་ཅིག་མེད་ན་རྩ་རྒྱུད་ཀྱི་ཚིག་གི་བཤད་པ་བྱིང་ཅན་འདི་མི་འཐོན། རྒྱུད་འདི་ལ་ཤྲརྡྷའི་རྒྱན་བདུན་གྱི་བརྗེད་བྱང་བྱ་བའི་དོན་འགྲེལ་མ་གཏོགས་གཞན་མེད་དོ། །
དོན་གྱི་ཆ་གསལ་བར་སྟོན་པ་དགོངས་པ་ལུང་སྟོན་ཡིན། འདིས་རྩ་རྒྱུད་ཀྱི་སྒྱུ་མ་དང་འོད་གསལ་ཟུང་འཇུག་རྣམས་སྦས་པའི་དགོངས་དོན་གསལ་བར་འཆད་པས་ཐུན་མོང་མ་ཡིན་པ་སྟེ། འདི་ལྟ་བུའི་བཤད་རྒྱུད་ཀླུ་སྒྲུབ་ལ་མཁའ་འགྲོ་མས་ལུང་བསྟན་པ་ཡིན་གྱི། ཡེ་ཤེས་ཞབས་དང་ཤནྟི་པ་སོགས་འགྲེལ་བྱེད་གཞན་གྱི་ཐུན་མོང་མ་ཡིན་པའི་བཤད་རྒྱུད་འདི་པ་མེད་པས་བཤད་པའི་བྱིང་མ་འཐོན་པ་ཡིན་ཞིང་། འདི་ལ་འགྲེལ་པ་ཚང་བ་ནི་མེད། ཤྲརྡྷས་གཞུང་ཁེལ་བུ་ཅུང་ཟད་གཅིག་ལ་བྱས་ཡོད་པར་བཤད་ཅིང་། རྡོག་ཚུལ་ཁྲིམས་བཟང་པོ་བྱ་བས་མཛད་པའི་འགྲེལ་པ་བོད་ལ་ཡོད། ཐུན་མོང་གི་བཤད་རྒྱུད་ལྷ་མོ་བཞིས་ཞུས་ནི། འདིས་ངག་དབེན་གྱི་སྐབས་སུ་ཕན་འདོགས། གཞན་སམྦུ་ཊི་ལ་སོགས་པ་བླ་མེད།
རླུང་གི་བཤད་པ་ཡོད་ཚད་ལ་ཕན་འདོགས་པས་བཤད་རྒྱུད་དོ། ། འདི་ལ་སློབ་དཔོན་ཡེ་ཤེས་སྙིང་པོའི་འགྲེལ་པ། སྨྲྀརྟིའི་འགྲེལ་པ་དང་གཉིས་ཡོད་དེ། སྔ་མ་བཟང་ཞིང་འགྱུར་ལེགས་གསུངས། རྡོ་རྗེ་ཕྲེང་བས། འདིའི་གླེང་གཞིའི་སྦས་དོན་གསལ་བར་སྟོན་པས་བཤད་རྒྱུད་དུ་འཇོག་ཅིང་། གླེང་གཞིའི་མཐར་ཐུག་གི་བཤད་པ་ཡང་དགོངས་པ་ལུང་སྟོན་གྱིས་བཤད་དགོས་སོ། ། འདི་ནས་སྤྱི་བོ་པུ་ལི་ར་མ་ལ་ཡ་སོགས་ཡུལ་ཉི་ཤུ་རྩ་བཞིའི་བཤད་པ་བདེ་མཆོག་དང་མཐུན་པར་བཤད། བདེ་མཆོག་རྒྱུད་དུ་ལུས་དཀྱིལ་གྱི་ཆོ་ག་སྦས་པར་ཡོད་པ་འདིའི་ནང་དུ་གསལ་བ་ཡིན་ཏེ། དཔེར་ན་མི་ཞིག་ནོར་ཆེན་པོ་ཡོད་པ་རང་གི་ནང་དུ་མི་འཇོག་པར་གཞན་གྱི་ཁྱིམ་དུ་སྦེད་པ་བཞིན་ཡིན་གསུངས་ཤིང་།
དེས་ན་སློབ་དཔོན་རྡོ་རྗེ་དྲིལ་བུ་པ་ལ་རྡོ་རྗེ་རྣལ་འབྱོར་མས་གནང་བ་བྱིན་ནས། རྡོ་རྗེ་ཕྲེང་བ་ལ་རྩོམ་སྟན་བྱས་ནས་ལུས་དཀྱིལ་གྱི་ཆོ་ག་བརྩམས་པ་ཡིན་ནོ། ། དེས་ན་འདི་བདེ་མཆོག་དང་ཐུན་མོང་ཡིན་པས་ན་ཐུན་མོང་གི་བཤད་རྒྱུད་དོ། ། དེས་ན་བཤད་རྒྱུད་བཞི་ཡིན་ནོ། ། ཡེ་ཤེས་ཞབས་ལུགས་པས་རྒྱུད་ཕྱི་མ་བཤད་རྒྱུད་དུ་འདོད་པས། དེའི་རྗེས་འབྲངས་འགྲེལ་བྱེད་མང་པོས་ཀྱང་ཕྱོགས་གཅིག་ཏུ་འགྲེལ་པ་བྱས་ཤིང་། ཁོང་ཚོའི་གྲུབ་མཐའ་སྟོན་པ་ལ་གལ་ཆེའོ། ། འཕགས་ལུགས་པས་ལུང་ཡར་དྲངས་པ་ནི་ཡོད་ལ། འབྲུ་ནོན་མར་ལ་བྱས་པའི་འབྲུ་ཊིག་ནི་མེད་ཅིང་། འགྲེལ་པ་སྒྲོན་གསལ་དུ་ཡང་རྒྱུད་ཕྱི་མ་ལ་འགྲེལ་པ་མེད་པས།
ལུང་རེ་ཙམ་མཛད་པ་སྔོན་གྱི་བླ་མ་རྣམས་ཀྱི་ཕྱག་ལེན་ལ་བྱུང་བ་ཡིན་ཚོད་དུ་གདའ་གསུངས། རྡོག་ཨརྻ་དེ་ཝས་འདི་ལ་དོན་ཚན་བཅུ་གསུམ་དུ་བྱས་པའི་ས་བཅད་གཅིག་བྱས་སོ། ། སངས་རྒྱས་ཡེ་ཤེས་ཞབས་པ་རྣམས་རྡོ་རྗེ་སྙིང་པོ་རྒྱན་གྱི་རྒྱུད་འདི་བཤད་རྒྱུད་དུ་ཞལ་གྱིས་བཞེས། དེ་ཡང་རྡོ་རྗེ་སྙིང་པོ་རྒྱན་གྱི་རྒྱུད་ཀྱི་ལྷ་གྲངས་མི་གསལ་བ་གསལ་བར་བྱེད། བཟླས་པ་དང་རྫོགས་རིམ་སྣ་རྩེ་གསུམ་གྱི་རྫོགས་རིམ་ཡང་གསལ་བར་བྱེད་ཅིང་། སྤྱིར་བོད་ན་བླ་མེད་རྡོ་རྗེ་སྙིང་པོ་རྒྱན་གྱི་རྒྱུད་ལྷ་ཡེ་ཤེས་རྒྱལ་མཚན་གྱིས་བསྒྱུར་པ་དང་། ཡོ་ག་རྡོ་རྗེ་སྙིང་པོ་རྒྱན་གྱི་རྒྱུད་ས་པཎ་གྱིས་བསྒྱུར་པ་གཉིས་ལས། འདི་བླ་མེད་དེ་ཡིན་ནོ། ། འདི་ལ་རྒྱ་འགྲེལ་མེད་པར་བཤད་ཅིང་། སྤྱིར་རྒྱུད་སྡེའི་རྣམ་གཞག་བྱེད་པ་ལ།
ཕ་རྒྱུད་འཆད་ན་ཕ་རྒྱུད་དང་མཐུན་པར་བཤད། མ་རྒྱུད་འཆད་ན་མ་རྒྱུད་དང་མཐུན་པར་འཆད་པ་ནི་རྣམ་པར་དག་པ་ཡིན་ཞིང་། དེ་དག་ནི་རྡོ་རྗེ་སྙིང་པོ་རྒྱན་གྱི་རྒྱུད་ཀྱི་རྗེས་སུ་འབྲངས་ནས་རྣལ་འབྱོར་ཕ་དང་མའི་རྒྱུད་སྤྱིའི་རྣམ་པར་གཞག་པ་མདོར་བསྡུས་ཏེ་བཤད་པ་ཡིན་གསུངས། གསུམ་པ་འདུས་པའི་རྣམ་གཞག་བྱེ་བྲག་ཏུ་བཤད་པ་ནི། འདིར་གསལ་བྱེད་སུམ་ཅུ་སོ་བཞིའི་མཐའ་ཅན་གྱི་རྒྱུད་སྡེ་སྟོང་ཕྲག་སོ་བཞིའི་ནང་ནས་རྩ་བ་དང་མཆོག་ཏུ་གྱུར་པ་དཔལ་གསང་བ་འདུས་པའི་རྒྱུད་ནས་གསུངས་པའི་མན་ངག་ཟབ་མོ་འཆད་པར་བྱེད་པ་ལས། དེ་ལ་ཐོག་མར་བླ་མ་བརྒྱུད་པའི་རྣམ་པར་ཐར་པ་དང་རྒྱུད་ཀྱི་བྱུང་ཚུལ་བཤད་པར་བྱ་བ་ལ། སྤྱིར་སྟོན་པས་འདུས་པའི་རྒྱུད་གསུང་ཚུལ། དེ་ཉིད་རྒྱ་གར་དུ་བྱུང་ཚུལ། དེ་དག་བོད་དུ་ཇི་ལྟར་དར་ཚུལ་གསུམ་ལས། དང་པོ་ནི།
སློབ་དཔོན་ཀུན་སྙིང་གིས་ནི་གཞན་འཕྲུལ་དབང་བྱེད་དུ་གསུངས་སོ་ཞེས་ཉིད་ཀྱིས་མཛད་པའི་འགྲེལ་པ་ལས་བཤད་ཅིང་། ཡང་སློབ་དཔོན་ལ་ཁ་འཕངས་པའི་འགྲེལ་པ་བོ་དོང་གིས་བྱས་པ་པོ་ཏི་དྲུག་ཙམ་བྱས་པ་ཡོད་དོ་གསུངས། ཡང་རྡོ་རྗེ་ཕྲེང་བ་ལ་འགྲེལ་པ་སློབ་དཔོན་ཨ་ལང་ཀ་ཀ་ལ་ཤ་ཞེས་པ་རྒྱན་གྱི་རོལ་པས་མཛད་པར་གསང་སྔགས་མཐའ་དག་དགའ་ལྡན་དུ་གསུངས་པར་བཤད་པ་ཡོད་ནའང་། འདིར་རྗེ་བཙུན་ས་སྐྱ་པ་རྣམས་སྤྱིར་གསང་སྔགས་ལ་སྟོན་པ་འདི་འདས་ཏེ་མ་གསུངས་པ་དང་། གསུངས་པ་གཉིས་ལས། དང་པོ་ནི། སྟོན་པ་འདི་བསྐལ་པ་དཔག་ཏུ་མེད་པའི་སྔོན་དུ་སངས་རྒྱས་ནས་ཐེག་པ་གསུམ་གྱི་ཆོས་འཁོར་བསྐོར་བའི་ཚེ། ཀྱཻ་རྡོར་གྱི་རྒྱུད་འབུམ་ཕྲག་ལྔ་དང་། འདུས་པའི་རྩ་རྒྱུད་འབུམ་ཕྲག་གསུམ་པ་སོགས་རྩ་རྒྱུད་ཆེན་པོ་རྣམས་གསུངས་མོད། སྙིགས་མའི་དུས་འདིར་སྟོན་པ་འདིས་སེམས་ཅན་ཚེ་ཐུང་ཞིང་ལོངས་སྤྱོད་དམན་པས་རྒྱུད་དེ་ལ་ཐོས་བསམ་བྱེད་པ་ལ་སོང་ནས།
བསྒོམ་པའི་རོ་མི་མྱོང་བར་འགྱུར་བར་གཟིགས་ནས་དེ་མི་སྣང་བར་བྱིན་གྱིས་བརླབས་ནས། དེ་དག་འདས་ཏེ་མ་གསུངས་པ་ཡིན་ལ། དེ་དག་དང་དོན་འདྲ་ཞིང་ཚིག་ཉུང་བའི་བསྡུས་རྒྱུད་འདི་ལྟ་བུ་ནི་འདས་ཏེ་གསུངས་པ་ཡིན་ནོ། ། དེ་ཡང་དང་པོར་རྒྱུད་སྡེ་འདི་རྣམས་རྒྱ་གར་རྡོ་རྗེ་གདན་གྱི་ནུབ་ཕྱོགས་ཨུ་རྒྱན་ན་བཞུགས་པའི་རྒྱལ་པོ་ཨིནྟྲ་བྷུ་ཏི་ཞེས་བྱ་བས་ནམ་མཁའ་ལ་སྟོན་པའི་ཉན་ཐོས་རྫུ་འཕྲུལ་གྱིས་འགྲོ་བ་མཐོང་ནས་ཅི་ཡིན་དྲིས་པས། སྟོན་པའི་ཉན་ཐོས་ཡིན་ཟེར་བས་སྟོན་པ་ལ་དད་པ་སྐྱེས་ཏེ་མཉན་ཡོད་ན་བཞུགས་པ་མངོན་སུམ་དུ་མཐོང་ངོ་། ། དེ་ནས་སང་བདག་གི་འདིར་གདུགས་ཚོད་ལ་གཤེགས་སུ་གསོལ་ཞེས་ཞུས་པས་རྫུ་འཕྲུལ་གྱིས་བྱོན། དེར་ཆོས་ཞུས་པས། རབ་ཏུ་བྱུང་ཞིག་གསུངས། མི་ནུས་པས། འདོད་ཡོན་ལ་སྤྱོད་བཞིན་དུ་སངས་རྒྱས་ཐོབ་པའི་ལམ་ཞུ་བྱས་པས།
འདུས་པའི་དཀྱིལ་འཁོར་དུ་བཅུག་སྟེ་དབང་བསྐུར་བས། དེ་ཉིད་ཀྱི་ཚེ་གྲུབ་པ་བརྙེས་སོ། ། འདི་ནི་དབང་ཁོ་ནས་གྲོལ་བ་ཡིན་ནོ། ། དེའི་འཁོར་དུ་གཏོགས་པའི་བྱ་རོག་ཡན་ཆད་ཀྱིས་ཀྱང་གཏོར་ཟན་ཟོས་པས་གྲུབ་པ་བརྙེས་སོ། ། དེར་བཅོམ་ལྡན་འདས་ཀྱིས་རྡོ་རྗེ་ཆོས་ལ་རྒྱུད་སྡེ་རྣམས་གཏད་དོ། ། རྡོ་རྗེ་ཆོས་ནི་གསུང་རྡོ་རྗེའི་རང་བཞིན་ཡིན་པས་རྒྱུད་སྡེ་འཛིན་པ་ལ་གཞན་ལས་ཁྱད་པར་ཆེས་འཕགས་པའི་ཕྱིར་རོ། ། དེར་རྒྱལ་པོས་རྒྱུད་རྣམས་གསེར་ལ་བཻཌཱུརྻས་བྲིས་ཏེ་དེ་དག་བཞུགས་པའི་ཁང་བུ་བྱས། རྒྱལ་པོ་འཁོར་བཅས་ཐམས་ཅད་གྲུབ་པ་བརྙེས། ཡུལ་ཁམས་དེ་རིམ་གྱིས་སྟོངས་ཏེ་མཚོར་གྱུར་ཏེ། དེ་ལ་ཀླུ་མང་པོ་གནས་པར་གྱུར་ཏེ།
དེར་ཡང་ཕྱག་ན་རྡོ་རྗེ་བྱོན་ནས་ཀླུ་རྣམས་ལ་གསང་སྔགས་བསྟན། རིམ་པས་མཚོ་འགྲམ་དུ་གྲོང་ཡང་ཆགས། དེ་ནས་མཚོ་ཡང་སྐམ་པར་གྱུར་ཏོ། ། དེར་སྔར་གྱི་རྒྱལ་པོའི་དཔེ་ཁང་བྱུང་བ་ལ་ཧེ་རུ་ཀ་རང་བྱུང་གི་གནྡྷོ་ལ་ཞེས་མིང་བཏགས་སོ། ། དེའི་དཔེ་རྣམས་ཕྱག་ན་རྡོ་རྗེས་ཀླུ་རྣམས་ལ་གཏད། དབང་བསྐུར། ལམ་བསྟན་པས་ཀླུ་ལས་གྱུར་པའི་དཔའ་བོ་དང་རྣལ་འབྱོར་མ་མང་བར་བྱུང་ངོ་། ། ཧེ་རུ་ཀ་རང་བྱུང་གི་གནྡྷོ་ལ་དེང་སང་ཡང་བར་སྣང་ལ་ཡོད་ཅིང་། སྐལ་ལྡན་འགའ་རེས་མཐོང་བ་ཡང་ཡིན་ནོ། ། སྤྱིར་ཨུ་རྒྱན་ནི་ས་ཆ་སེར་མདངས་ཅན་ཞིག་ཡོད་པར་གསུངས་ལ།
དེ་ནི་ཨོ་ཌི་ཡ་ན་ཞེས་པའི་གནས་དེ་ཡིན་ནོ། ། སྒྲ་དྲང་པོར་བསྒྱུར་ན་འཕུར་འགྲོ་ཞེས་བྱའོ། ། དེ་ཡང་ཡུལ་དེའི་མཁའ་འགྲོ་དང་། མཁའ་འགྲོ་མ་རྣམས་འཕུར་ནས་འགྲོ་བའི་ཕྱིར་རོ། ། སྒྲ་ཟུར་ཆག་པ་ལས་ཨུ་རྒྱན་ཞེས་བྱ་ལ་དེ་ནི་རྡོ་རྗེ་གདན་གྱི་ནུབ་ཕྱོགས་ན་ཡོད་དོ། ། རྡོ་རྗེ་གདན་ནི་ས་སྐྱའི་ལྷོ་དྲང་ཐད་ན་ཡོད་ཅེས་གྲགས་ཀྱང་། སྐྱིད་གྲོང་གི་ལྷོ་དྲང་ཐད་ན་ཡོད་དོ་ཞེས་རྗེ་རྡོ་རྗེ་འཆང་གི་གསུང་རྒྱུན་ཟིན་བྲིས་ལས་འབྱུང་གསུངས། འོ་ན་འཕགས་པའི་ཡུལ་དུ་ནམ་གྱི་ཚེ་གདན་དྲངས་སྙམ་ན། ཨུ་རྒྱན་ན་ཀླུ་ལས་གྱུར་པའི་རྣལ་འབྱོར་མ་མང་དུ་ཡོད་པ་དེའི་ཚེ་ན། འཕགས་པའི་ཡུལ་ན་རྒྱལ་པོ་བི་སུ་ཀལྤ་ལེགས་པའི་ཏོག་ཅེས་བྱ་བ་ཐེག་ཆེན་གྱི་སྡེ་སྣོད་ལ་མཁས་པ་ཞིག་ཡོད་དེ།
དེས་བསམ་པས། ཐེག་ཆེན་གྱི་སྡེ་སྣོད་འདི་དག་ལས་ཉོན་མོངས་སྤོང་དགོས་ཞེས་ཕལ་ཆེར་གསུངས་ནའང་། སེམས་ཅན་བྱང་ཆུབ་སྟེ། དེའི་ཕྱིར་བྱང་ཆུབ་སེམས་དཔའ་ཞེས་བྱའོ་ཞེས་པ་དང་། བྱང་ཆུབ་སེམས་དཔའ་འདོད་པའི་ཡོན་ཏན་ལྔ་སྤྱོད་ཀྱང་བྱ་བ་དང་། འོད་སྲུང་གིས་ཞུས་པ་ལས། ཇི་ལྟར་གྲོང་ཁྱེར་སྐྱེ་བོའི་མི་གཙང་ལུད། ། དེ་ནི་བུ་རམ་ཤིང་པའི་ཞིང་ལ་ཕན། ། དེ་བཞིན་བྱང་ཆུབ་སེམས་དཔའི་ཉོན་མོངས་ལུད། ། དེ་ནི་སངས་རྒྱས་ཆོས་རྣམས་བསྐྱེད་ལ་ཕན། །
ཞེས་ཉོན་མོངས་ཉིད་ལམ་དུ་གསུངས་ཤིང་། འདིའི་དོན་སྟོན་པའི་སངས་རྒྱས་ཀྱི་བཀའ་ཡོད་ངེས་ཏེ་བདག་གིས་རྙེད་ན་སྙམ་དུ་བསམ་པས། ཨུ་རྒྱན་གྱི་ཡུལ་དུ་སོང་ཞིག་དང་རྙེད་པར་འགྱུར་རོ་ཞེས་ལུང་བསྟན་བྱུང་། དེས་དེར་ཕྱིན་པས་ཀླུ་ལས་གྱུར་པའི་མཁའ་འགྲོ་མ་གཅིག་གིས་དབང་བསྐུར། ལམ་བསྟན། གསང་བ་འདུས་པའི་རྒྱུད་བྱིན་ཏོ། ། སྤྱིར་ཨུ་རྒྱན་དུ་ལ་ལས་དབང་དང་ལམ་ཐོབ་ཀྱང་། རྒྱུད་མ་ལོན་པ་དང་། ལ་ལས་རྒྱུད་ལོན་ཀྱང་དབང་དང་ལམ་མ་ཐོབ་པ་ཡོད་ཀྱང་། རྒྱལ་པོ་འདིས་ཐམས་ཅད་དུས་གཅིག་ལ་ལོན་པ་ཡིན་ནོ། །
དེ་ལྟར་རྒྱལ་པོ་དབང་ཐོབ་ལམ་བསྒོམས་པས་གྲུབ་པ་བརྙེས་ནས་རྒྱུད་ཁྱེར་ཏེ་འཕགས་ཡུལ་དུ་བྱོན་ཏོ། ། དེའི་ཚེ་འཕགས་ཡུལ་ན་བྲམ་ཟེ་ཞིག་ལ་བུ་བཞི་ཡོད་པའི་གཅིག་བཅོམ་ལྡན་འདས་ཀྱི་སྲས་སྒྲ་གཅན་འཛིན་བཟང་པོའི་དྲུང་དུ་རབ་ཏུ་བྱུང་བསྙེན་པར་རྫོགས་ཏེ་མཚན་ཡང་སྒྲ་གཅན་འཛིན་བཟང་པོར་མཚན་བཏགས་སོ། ། དེས་བྲི་ཀ་མ་ལ་ཤི་ལའི་མཁན་པོ་མཛད་ཅིང་བཞུགས་ཙ་ན། རྒྱལ་པོ་བི་ཛུ་ཀལྤ་ལ་ཨུ་རྒྱན་ནས་ལོན་པའི་ཆོས་ཡོད་ཟེར་བ་ཐོས་ནས་ཞུས་ཏེ། འདུས་པ་སོགས་མང་པོ་གནང་བསྒོམས་པས་གྲུབ་པ་བརྙེས་སོ། ། གྲུབ་པའི་དབང་ཕྱུག་དེས་མདའ་འཕེན་པའི་སྤྱོད་པ་མཛད་པས་ས་ར་ཧ་ཞེས་གྲགས་སོ། ། གཞན་ཡང་ཤ་ཝ་རི་དབང་ཕྱུག་ལ་ས་ར་ཧ་ཆུང་བ་ཞེས་བརྡ་ཆད་བྱེད་པ་ཡོད་དེ། ཁོང་པའང་མདའ་འཕེན་ཞིང་སྤྱོད་པ་མཛད་པ་ཡིན་པ་འདུག་གོ་གསུངས། སྒྲ་གཅན་འཛིན་བཟང་པོ་གྲུབ་པ་བརྙེས་པའི་ས་ར་ཧ་དེས། དོ་ཧ་མཛོད་ཀྱི་གླུ་མཛད་དོ། །
སྤྱིར་དོ་ཧ་ལ་རྒྱལ་པོ་དོ་ཧ། དམངས་དོ་ཧ། བཙུན་མོ་དོ་ཧ་ཞེས་གྲགས་པ་དུ་མ་ཡོད་ཀྱང་། སློབ་དཔོན་གྱིས་མཛད་པ་ནི་དིང་སང་དམངས་དོ་ཧར་གྲགས་པ། སེམས་ཉིད་གཅིག་པུ་ཀུན་གྱི་ས་བོན་ཏེ། ། ཞེས་པ་ཡོད་པ་དེ་ཡིན་ལ། གཞན་གཉིས་བལ་པོའི་པཎྜི་ཏ་འདྲས་བྱས་པ་ཡིན་པར་བཤད་དོ། ། ས་ར་ཧ་དེས་ཀླུ་སྒྲུབ་ལ་གདམས་སོ། ། དེ་ལ་ཀླུ་སྒྲུབ་ནི་ལྷོ་ཕྱོགས་བེ་ཏའི་ཡུལ་དུ་བྲམ་ཟེ་ཕུན་སུམ་ཚོགས་པ་ཞིག་ལ་བུ་མེད་པ་ལ། ལྷ་ལ་གསོལ་བ་བཏབ་པས་བུ་བྱུང་།
དེ་བྲམ་ཟེ་མཚན་མཁན་ལ་བསྟན་པས་བཟང་སྟེ་ཞག་བདུན་ན་འཆི་ཟེར། ཅི་ཕན་བྱས་པས། བྲམ་ཟེ་བརྒྱ་དང་། དགེ་སློང་བརྒྱ་ལ་ཆོས་སྟོན་དྲངས་ན་རིམ་པ་བཞིན་ཟླ་བ་བདུན་དང་ལོ་བདུན་འཚོ་ཟེར། དེ་ལྟར་བྱས་ནས་ལོ་བདུན་ལ་ཉེ་བར་བསླེབས། ཕ་མ་བུའི་རོ་མཐོང་བ་མི་བཞེད་ནས་གཡོག་དང་བཅས་ཏེ་ཡུལ་གཞན་དུ་སྤྱུགས། དེས་རིམ་གྱིས་ན་ལེནྡྲ་ན་ས་ར་ཧ་བཞུགས་པའི་སྒོ་དྲུང་དུ་བསླེབས། དེར་ཚིགས་སུ་བཅད་པ་བཏོན་པས། ནང་དུ་བོས་རྒྱུ་མཚན་བསྙད་པས། རབ་བྱུང་ནུས་ན་ཐབས་ཡོད་གསུངས།
གཟོད་འབྱུང་བར་ཁས་བླངས། དེར་སྦྱོང་རྒྱུད་ཀྱི་འཆི་བདག་འཇོམས་པའི་དབང་བསྐུར་དང་ལམ་བསྟན་ནས་བསྒྲུབ་ཏུ་བཅུག་པས་ཚེའི་རིག་འཛིན་བརྙེས། དགུང་ལོ་བརྒྱད་པ་ལ་དེ་ཉིད་ཀྱི་དྲུང་དུ་རབ་ཏུ་བྱུང་། དེ་ནས་རིམ་གྱིས་བསྙེན་པར་རྫོགས་པ་དང་། དཔལ་གསང་བ་འདུས་པའི་དཀྱིལ་འཁོར་དུ་དབང་བསྐུར། ལམ་བསྟན། མཚན་དགེ་སློང་དཔལ་ལྡན་ཞེས་བཏགས་སོ། ། དེར་དགེ་འདུན་གྱི་ཞལ་ཏ་བ་ལ་བསྐོས། མུ་གེ་ལོ་བཅུ་གཉིས་བྱུང་པ་ལ། སློབ་དཔོན་གྱིས་སློབ་དཔོན་བྷ་ལིན་ཏའི་དྲུང་དུ་གསེར་འགྱུར་གྱི་རྩི་བསླབས།
དགེ་འདུན་གྱི་ཞབས་ཏོག་བྱས། མུ་གེ་སངས་པ་དང་། དགེ་འདུན་རྣམས་ན་རེ། མུ་གེ་བྱུང་པ་ཡིན་པ་འདུག་པ་ལ། ཁྱེད་ཀྱིས་ཇི་ལྟར་འཚོ་བ་བཙལ་ཞེས་དྲིས། རྒྱུ་མཚན་བསྙད་པས། དགེ་འདུན་ལོག་འཚོ་ལ་སྦྱར་བས་ཟེར་ནས་གནས་ནས་དབྱུང་ལ། མཆོད་རྟེན་བྱེ་བ་དང་། གཙུག་ལག་ཁང་བཞེངས་ཤིག་བྱས་ཕུད་དོ། ། དགེ་འདུན་ལོག་འཚོ་ལ་སྦྱར་བ་མིན་ཡང་།
དེ་ལྟར་ཕྱུང་ན་མཆོད་རྟེན་དང་བསྟན་བཅོས་རྩོམ་པའི་ཕྱིར་ཡིན་ནམ་སྙམ་མོ་གསུངས། དེ་ནས་ཆོས་གསུང་གིན་བཞུགས་ཙ་ན། བྱིས་པ་དྲི་ཞིམ་པ་གཉིས་ཆོས་ཉན་དུ་བྱུང་། ཀླུའི་རྒྱལ་པོ་འཇོག་པོའི་བུ་ཡིན་ཟེར། སློབ་དཔོན་ལ་ཀླུའི་ཡུལ་དུ་འབྱོན་དགོས་ཟེར་བ་ལ། འབུམ་བསྐུར་བ་དང་། མཆོད་རྟེན་གྱི་འདམ་སྟེར་ན་འགྲོ་གསུངས་ནས་བྱོན། འབུམ་གྱི་མཇུག་དུམ་པ་གཅིག་མ་གཏོགས་པ་རྣམས་དང་། འདམ་བསྐུར། འབུམ་གྱི་འགྱུར་རེ་སྐན་ལས།
དེ་མན་གྱི་གཞུང་ད་ལྟ་རྫོགས་སོའི་བར་ཡོད་པ་ཉི་ཁྲི་ནས་ཁ་བསྐངས་པ་ཡིན་ནོ། ། ཞེས་སྔོན་གྱི་ཟིན་བྲིས་འགའ་ལས་འབྱུང་ཞིང་། དེ་ནས་མི་ཡུལ་དུ་བྱོན། སེང་ལྡེང་གི་ནགས་སུ་བྱོན་པས། མ་ཧེ་འཚོ་བའི་བྱིས་པ་གཅིག་ན་རེ། བུད་མེད་གཅིག་ནས། སློབ་དཔོན་ཀླུ་སྒྲུབ་བྱ་བ་སྒོ་ན་ཡོད་ནང་དུ་ཤོག་གསུངས་སོ་ཟེར། ཕྱིན་པས་སྒྲོལ་མའི་ཞལ་གཟིགས། འདི་སློབ་དཔོན་ཐམས་ཅད་མཁྱེན་པའི་བཤེས་གཉེན་གྱི་ལུགས་ཀྱི་སྒྲོལ་མ་ལྷ་ལྔ་མ་མེ་ཏོག་ཕྲེང་འཛིན་དུ་གྲགས་པ་དེ་ཡིན། ཐམས་ཅད་མཁྱེན་པའི་བཤེས་གཉེན་གྱིས་ལྷ་ལྔའི་སྒྲུབ་ཐབས་མཛད།
སློབ་དཔོན་འདིས་གཙོ་བོ་རྐྱང་པའི་སྒྲུབ་ཐབས་མཛད་དོ། ། དེ་ནས་སྒྲ་མི་སྙན་དུ་འབྱོན་པའི་ལམ་ཀར་བྱིས་པ་མང་པོའི་ལག་ཡིག་གཟིགས། གཅིག་རྒྱལ་པོར་འགྱུར་བར་ལུང་བསྟན། ཚུར་ཕེབས་དུས་དེས་རྒྱལ་པོ་ཐོབ་འདུག་གོ ། དེས་སློབ་དཔོན་གྱི་སྦྱིན་བདག་བྱས་དེར་ཡུན་རིང་དུ་བཞུགས། ཡང་དཔལ་གྱི་རི་ལ་བྱོན། རྒྱལ་པོ་དེ་ལ་བུ་གཅིག་ཡོད་པ་ལ།

བུ་དེ་ལ་རས་གཅིག་ཡོད་པ་མ་ལ་འདི་ཉ་ར་གྱིས་རྒྱལ་པོ་ཐོབ་དུས་དགོས་ཟེར་རོ། ། མ་ན་རེ། རྒྱལ་ས་མི་འཐོབ་སྟེ། ཁྱོད་ཀྱི་ཕ་སློབ་དཔོན་ཀླུ་སྒྲུབ་དང་སྲོག་གཅིག་པས་འཆི་མེད་ཚེའི་དངོས་གྲུབ་ཡོད་པས་སོ་ཟེར་བས། བུ་ངུ་བ་ལ། མ་ན་རེ་ཐབས་ཡོད་དེ། སློབ་དཔོན་བྱང་ཆུབ་སེམས་དཔའ་ཡིན་པས་ཁྱོད་རང་དབུ་སློང་དུ་སོང་ཟེར། ཕྱིན་པས་གནང་། དེ་ནས་དབུ་དེ་ལུང་པ་གཞན་ཞིག་ཏུ་བསྐྱུར་ཏོ། ། བྱམས་པའི་བསྟན་པ་ལ་དེ་གཉིས་འགྲིག་ཡོང་ཟེར། ཁ་ཅིག་ན་རེ།
ད་ལྟ་ཡང་དབུ་དང་སྐུ་ལུས་གཉིས་ཇེ་ཉེ་ཇེ་ཉེར་འགྲོ་ཡི་འདུག་ཅེས་གྲགས་སོ། ། དབུ་དང་སྐུ་ལུས་ནི་རྡོ་དཀར་པོའི་རང་བཞིན་དུ་བྱིན་གྱིས་བརླབས་སོ། ། དེ་ལྟ་བུའི་བྱང་ཆུབ་སེམས་དཔའ་དེས། དབུ་མ་རྩ་ཤེས་ལ་སོགས་པའི་རིགས་ཚོགས་རྣམས་དང་། གཏམ་བྱ་རིན་པོ་ཆེའི་ཕྲེང་བ་ལ་སོགས་པ་གཏམ་ཚོགས་རྣམས་དང་། ཆོས་དབྱིངས་བསྟོད་པ་ལ་སོགས་པ་བསྟོད་ཚོགས་རྣམས་མཛད། མདོ་ཀུན་ལས་བཏུས། བསླབ་པ་ཀུན་ལས་བཏུས་པ་ཆེན་པོ་ཞེས་པ་སློབ་དཔོན་གྱིས་མཛད་པར་གྲགས་པའི་གཞུང་ཁྱད་འཕགས་ཤིག་གནང་ཡང་། བཀའ་གདམས་པ་འགས་ར་སྒྲེང་གི་མདོ་སྡེ་ནས་བཏུས་པ་ཡིན་ནམ་བརྟག་གོ ། སྔགས་ཕྱོགས་ལ་བྱང་ཆུབ་སེམས་འགྲེལ་ཞེས་པ་ཚིགས་བཅད་མ་འདི་སློབ་དཔོན་གྱིས་མཛད་པ་ཡིན་ལ།
ལྷུག་པ་ཞིག་ཡོང་བ་ཏི་ཤྲཱི་གྲགས་འོད་ནས་བཟུང་སྟེ་བསྟན་འགྱུར་ཟླ་ལ་ཟུར་དུ་བྱས་ཀྱང་། སྒྲོན་གསལ་གྱིས་བྱང་ཆུབ་སེམས་ཀྱི་འགྲེལ་པ་ཟུར་དུ་ཕྱུང་བ་ཡིན་ནོ། ། གཞན་ཡང་མདོ་བྱས། མདོ་བསྲེས། རིམ་ལྔ་རྣམས་མཛད། ཀླུ་སྒྲུབ་ཀྱིས་མཛད་པར་གྲགས་པའི་ཆོ་ག་ཉི་ཤུ་པ་འདི། འགོས་རྡོག་པ་རྣམས་ཀྱི་སློབ་དཔོན་ཀྱིས་མཛད་པར་བཞེད་ཅིང་དེ་ནས་བརྒྱུད་པའི་དབང་བཀའ་ཡང་ཡོད་པ་ལ། ས་སྐྱ་པ་རྣམས་དབང་བཀའ་རྙིང་པ་ཞེས་པའི་ཐ་སྙད་བྱེད། བུ་སྟོན་མ་བྱོན་གོང་དུ་ཐེ་ཚོམ་ཅན་དུ་སུ་ཡང་མི་ཟེར། བུ་སྟོན་པས་ཆོ་ག་ཉི་ཤུ་པ་སློབ་དཔོན་གྱིས་མཛད་པ་མ་ཡིན་ཏེ།
སྒྲུབ་ཐབས་མདོར་བྱས་དང་མི་འདྲ་བའི་ཕྱིར་དང་། ཀླུའི་བྱང་ཆུབ་དང་མི་མཐུན་པའི་ཕྱིར་ཞེས་གསུངས་སོ། ། སྒྲུབ་ཐབས་མདོར་བྱས་དང་མི་མཐུན་པ་ཆེན་པོ་རང་མེད་ཅིང་། ཀླུ་བྱང་དང་མི་མཐུན་པའི་ཕྱིར་བྱས་པ་ལ། རེད་མདའ་བ་ན་རེ། སློབ་དཔོན་གྱི་མི་འཐད་དེ། སློབ་མ་དང་མི་མཐུན་པའི་ཕྱིར་ཟེར་བ་མི་འཐད་དེ་ཟེར་རོ། ། ཀླུ་སྒྲུབ་ཀྱིས་མཛད་པར་གྲགས་པ་དེ། སློབ་དཔོན་གྱི་མཛད་ངེས་ཤེས་པ་མིན་ཟེར་བ་འདི་ནུས་པ་ཆེན་པོ་ཡིན་ཏེ། སློབ་དཔོན་གྱིས་མཛད་ངེས་ཡིན་ན།
ཀླུ་བྱང་གིས་དེ་དང་མི་མཐུན་པ་མཛད་མི་རིགས་པའི་ཕྱིར་དང་། སློབ་དཔོན་སྒྲ་གཅན་འཛིན་དཔལ་བཤེས་གཉེན་བསྟན་པའི་གཏད་རབས་དགུ་པ་ཡིན་ཞིང་། ཀླུ་སྒྲུབ་ཀྱི་དངོས་སློབ་ཀྱང་ཡིན་པ་ལ་ཀླུ་སྒྲུབ་ཀྱི་གཞུང་ཡོད་ན་དེའི་ལུང་འདྲེན་རིགས་པ་ལ་མ་དྲངས་པར། ཀླུ་བྱང་གི་དཀྱིལ་ཆོག་ཟུང་འཇུག་གསལ་བ་ནས་ལུང་དྲངས་པ། དབབ་པའི་ནུས་པ་དང་ལྡན་པའི་སློབ་དཔོན་གྱིས་དབབ་པའི་སྣོད་དང་ལྡན་པའི་སློབ་མ་ལ་དབབ་པར་བྱེད་དེ། གྲུབ་པའི་དབང་ཕྱུག་ཀླུའི་བློའི་ཆོ་ག་ལས་སོ། ། ཞེས་བཤད་པའི་ཕྱིར། གཞན་ཡང་ཨ་བྷྱེ་ལ་སོགས་པ་རྒྱ་གར་བ་མང་པོས་ཀྱང་ཀླུ་བྱང་གི་དཀྱིལ་ཆོག་ནས་ལུང་མང་པོ་དྲངས་པའི་ཕྱིར་རོ། ། རྗེ་འགོས་རྔོག་པ་སོགས་གོང་མ་རྣམས་ལ་ཀླུ་སྒྲུབ་ཀྱི་དཀྱིལ་ཆོག་དེའི་སྟེང་ནས་དབང་བཀའ་ཡོད་པས་མ་མཛད་ཟེར་བ་ཡང་དཀའ། འགྱུར་ཉེས་པ་ཡིན་ནམ་སྙམ་སྟེ།
སློབ་དཔོན་གྱི་རྩོམ་རྣམས་ཧྲིལ་ལེ་བ་ཞིག་ཡོང་ན། འདི་ཉོག་གེ་བ་ཞིག་ཀྱང་འདུག བུ་སྟོན་གྱི་རིག་པ་དེ་དང་གཞུང་ཁོ་རང་གི་ཚིག་འགྲོས་ལ་བལྟས་ན་མིན་ནམ་སྙམ་སྟེ་བརྟག་གོ ། ཞེས་རྗེ་རྡོ་རྗེ་འཆང་གི་གསུང་རྒྱུན་བྲིས་པ་ལས་འབྱུང་ངོ་གསུངས། སྒྲ་གཅན་འཛིན་དང་ཀླུ་བྱང་གི་དཀྱིལ་ཆོག་གཉིས་མཚམས་སྦྱོར་ཙམ་མ་གཏོགས་ཚིག་ཚུན་ཆད་ཤིན་ཏུ་མཐུན། དེ་གཉིས་ལ་བརྟེན་པའི་དབང་བཀའ་ཁ་ཆེ་པཎ་ཆེན་གྱིས་ཆོས་རྗེ་ས་པཎ་ལ་གནང་། འདི་ལ་ས་སྐྱ་པ་རྣམས་དབང་བཀའ་གསར་པ་ཞེས་གསུངས། དེང་སང་བུ་ལུགས་སུ་གྲགས་པ་དེ་ཡིན་ནོ། ། དེས་ན་བསྟན་བཅོས་མང་དུ་བརྩམས་པའི་སློབ་དཔོན་ཀླུ་སྒྲུབ་དེ། ལང་ཀར་གཤེགས་པ་དང་།
འཇམ་དཔལ་རྩ་རྒྱུད་དང་། དུས་འཁོར་རྒྱུད་ཕྱི་མ་རྣམས་ནས་ལུང་བསྟན་པ་ཡིན་ནོ། ། དེ་ལ་སློབ་མའི་མཆོག་ནི། སློབ་དཔོན་ཨརྻ་དེ་ཝ། ཤཱཀྱ་བཤེས་གཉེན། ཀླུ་བྱང་རྣམས་ནི་དངོས་སློབ་ཡིན་པ་ལ་རྩོད་པ་མེད་ཅིང་། ཟླ་གྲགས་དངོས་སློབ་ཡིན་མིན་འོག་ཏུ་དཔྱད་དོ། ། ཨརྻ་དེ་ཝ་ནི་སྔོན་སྟོན་པ་བཞུགས་པའི་དུས་སུ། བྱ་རོག་ཅིག་གིས་སྟོན་པའི་དབུ་ལ་བྱ་ཐལ་བཏང་། དེ་སྟོན་པས་མ་འོངས་པ་ན་མུ་སྟེགས་ཤིག་ཏུ་གྱུར་ཏེ་བསྟན་པ་ལ་གནོད་པར་བྱེད་པ་ལུང་བསྟན།
དེར་བཙུན་ཆུང་ཞིག་གིས་དེ་ངས་འདུལ་བར་གྱུར་ཅིག་པར་སྨོན་ལམ་བཏབ་བོ། ། དེ་ནས་དུས་རིང་ཞིག་ན་རྒྱལ་པོ་ཞིག་གི་ལྡུམ་ར་ན་པདྨ་མང་པོ་ཡོད་པ་ཉིན་བྱེ་ཞིང་། མཚན་ཟུམ་པར་འགྱུར་བ་ཡིན་པ་ལ་པདྨ་ཆེན་པོ་ཞིག་ཉིན་མོ་ཡང་ཁ་ཟུམ། དེའི་རྒྱུ་མཚན་རྒྱལ་པོ་ལ་བསྙད་པས་སྲུངས་ཤིག་སྲས་སྐྱེའོ་ཞེས་གསུངས། དེ་ནས་ཞག་འགའ་ནས་ཁ་ཕྱེ་བས། སློབ་དཔོན་ཀླུ་སྒྲུབ་གང་ན་ཡོད་ཟེར་བའི་ཁྱེའུ་མཚན་ལྡན་ཞིག་བྱུང་ངོ་། ། དེ་རྒྱལ་པོའི་བུར་ཁས་བླངས། དེ་ནས་བུ་དེས་རིང་ཞིག་ན་སློབ་དཔོན་ཅན་དུ་བྱོན་རབ་ཏུ་བྱུང་། བསྙེན་པར་རྫོགས་ནས་གསང་འདུས་ལ་སོགས་པའི་དབང་ཞུས། གདམས་པ་དང་རྗེས་སུ་བསྟན་པ་ཞུས་ནས་དཔལ་གྱི་རི་ལ་བཞུགས་སོ། །
དེ་དུས་མུ་སྟེགས་ཤིག་ལ་བུ་གཅིག་སྐྱེས། མས་སངས་རྒྱས་ཀྱི་བསྟན་པ་ལ་ཞུགས་བྱས་ཀྱང་ཕས་མ་ཉན་མུ་སྟེགས་ལ་བཅུག་གོ ། དེས་དབང་ཕྱུག་བསྒྲུབས་པས་གྲུབ་སྟེ་དངོས་གྲུབ་བྱིན་ནོ། ། དེས་རྒྱ་གར་ཤར་ཕྱོགས་དང་ལྷོ་ཕྱོགས་ན་ཡོད་པའི་སངས་རྒྱས་པ་ཀུན་ཕམ་པར་བྱས་སོ། ། དེར་མ་ན་རེ། རྒྱ་གར་ཤར་དང་ལྷོ་ན་སངས་རྒྱས་པ་རྟའི་རྣ་བ་ཙམ་ཡིན་དབུས་ན་ལེནྡྲ་ན་སངས་རྒྱས་པ་རྟའི་ལུས་ལྟར་ཆེས་ཆེ་བ་དག་ཡོད་ཀྱིས་དེར་སོང་ལ། རྒྱལ་ན་ང་རྒྱལ་བྱེད་པ་ཡིན་མོད་བྱས་པ་དང་། ཡུལ་དབུས་སུ་སོང་ནས་བུད་མེད་གཅིག་དང་འཕྲད། ན་ག་ལེནྡྲ་ག་ན་ཡོད་བྱས་པས། བླུན་པོ་ན་ལེནྡྲ་ཟེར་བ་ཡིན་ཟེར།
རྟེན་འབྲེལ་མ་ལེགས་སྙམ་མོ། ། དེར་དེ་ན་ཡོད་པའི་པཎྜི་ཏ་རྣམས་ལ་རང་རེ་རྣམས་རྩོད། ང་རྒྱལ་ན་ཁྱེད་ཀུན་ངའི་བསྟན་པ་ལ་འཇུག་དགོས། ཁྱེད་རྒྱལ་ན་ང་ཆུ་བོ་གངྒཱ་ལ་ལྕེབ་ཟེར། དེར་ཁོ་དང་རྩོད་ནུས་པའི་པཎྜི་ཏ་མ་བྱུང་ནས་གྲོས་བྱས། དཔལ་གྱི་རི་ལ་སློབ་དཔོན་ཡབ་སྲས་བཞུགས། རང་རེ་རྣམས་ཆོས་སྐྱོང་ལ་གསོལ་བ་བཏབ་ནས། དེར་ཞུ་བ་བཏང་བ་དྲག་ཟེར་ནས་གསོལ་བ་བཏབ་གཏོར་མ་བྱས་ཏེ་དེའི་སྟེང་དུ་ཕྲིན་ཡིག་བཞག་པ་བྱ་རོག་གིས་ཁྱེར་ཏེ་དཔལ་གྱི་རི་ལ་སོང་ངོ་། ། བོད་རྣམས་ཆོས་སྐྱོང་བྱ་རོག་མ་བྱ་བ་དེ་ལ་ཟེར་བ་ཡིན་ཟེར་རོ། ། དེ་ནས་སློབ་དཔོན་གྱིས་ཕྲིན་ཡིག་གཟིགས་ང་རྩོད་པ་ལ་ཡུལ་དབུས་སུ་འགྲོ་གསུངས་པ་ལ།
འཕགས་པ་ལྷ་ན་རེ། སློབ་དཔོན་འབྱོན་མི་འཚལ། ང་ཡིས་འགྲོ་ཡིས་ཞུས་པས། ཁྱོད་ཀྱིས་མི་ཐུབ་གསུངས། ཐུབ་ཞུས་པས། བལྟ་ཡིས་གསུངས་ནས། སློབ་དཔོན་གྱིས་མུ་སྟེགས་ཀྱི་གྲུབ་མཐའ་བཟུང་ཨརྻ་དེ་བས་ནང་པའི་གྲུབ་མཐའ་བཟུང་ནས་བརྩད་པས་ལྷ་ལན་གསུམ་རྒྱལ། མུ་སྟེགས་ངན་པ་དེ་ཁྱེར་ཅེས་སློབ་དཔོན་ལ་ལྷྭམ་བརྒྱབ། ཕྱིས་འགྱོད་པ་ལས། དེ་དུས་ན་ང་མུ་སྟེགས་ཀྱི་འདུ་ཤེས་ཡིན་ཉེས་པ་མེད་གསུངས།
དེར་ལྷས་ཡུལ་དབུས་སུ་བྱོན། ལམ་ཁར་སྤྱན་སློང་པ་ལ་ཡ་གཅིག་བྱིན་ནོ། ། དེར་ཆུ་ལེན་གྱི་ཚུལ་དུ་བྱས་ནང་དུ་བྱོན། ཁོས་སྔ་གོང་ནས་ཕྱི་ནས་རྩོད་པ་འོང་པར་གོ་ནས་སྒོ་ལ་ཉལ་ཞིང་། ནང་དུ་དགེ་འདུན་རེ་རེ་ནས་མགོ་ལ་དབྱུག་པ་བརྒྱབ་ནས་བགྲང་ལ། དེར་སློབ་དཔོན་ནང་དུ་ཚུད་གྲལ་གཤམ་དེར་བསྡད་པས། མགོ་ཟླུམ་གང་ནས་འོངས་ཟེར། སྐེ་ནས་འོངས་བྱས། དེ་ནས་བཟུང་སྟེ་བརྩད་ནས་ཕམ་པར་བྱས་ནས་བསྟན་པ་ལ་བཙུད་པ་ནི་རྟ་དབྱངས་ཡིན་ནོ། ། སྔོན་གྱི་ལུང་བསྟན་ཡང་དེ་གཉིས་ཡིན་ནོ། །
སློབ་དཔོན་དེས་སྤྱོད་བསྡུས་སྒྲོན་མེ་དང་། བཞི་བརྒྱ་པ་ལ་སོགས་པ་མཛད། རྩ་རྒྱུད་ཀྱི་འགྲེལ་པ་མཛད་ཟེར་བ་ནི་རྡོག་ཨརྻ་དེ་ཝ་ཡིན་ནོ། ། སྤྱིར་བོད་ན་སྒྲོན་ཆུང་། སྒྲོན་འབྲིང་། སྒྲོན་ཆེན། སྟོད་འབུམ། སྨད་འབུམ་བྱ་བ་བཞི་ཡོད་པའི་སྔ་མ་རྡོག་ཉི་མ་སེངྒེས། གཉིས་པ་བརླན་ཉི་མ་ལྕམ་གྱིས། གསུམ་པ་རྡོག་ཨརྻ་དེ་ཝས་བྱས་པ་དང་འཁྲུལ་བར་ཟད་དོ། །
འཕགས་པ་ལྷ་ནི་འཇམ་དཔལ་རྩ་རྒྱུད་དང་། དུས་འཁོར་རྒྱུད་ཕྱི་མ་ནས་ལུང་བསྟན་ཏོ། ། སློབ་དཔོན་ཤཱཀྱ་བཤེས་གཉེན་ནི་ཀླུ་སྒྲུབ་ཀྱི་དངོས་ཀྱི་སློབ་མ། རིམ་ལྔའི་རིམ་པ་གཉིས་པ་མཛད་མཁན་སློབ་དཔོན་ཆེན་པོ་དེ་ཡིན། རིམ་པ་གཉིས་པ་མཛད་པའི་ཚུལ་ལ། ཁ་ཆེ་ལེགས་སྨྲའི་རིམ་ལྔའི་འགྲེལ་པར། སྲས་ཀྱི་ཐུ་བོ་ཡིན་པས་དགྱེས་དགྱེས་མཛད་ནས་ཤཱཀྱ་བཤེས་གཉེན་གྱིས་མཛད་བྱང་བཅུག་པ་ཡིན་ཏེ་ཟེར་རོ། ། ཁ་ཅིག་ཤཱཀྱ་བཤེས་གཉེན་སློབ་དཔོན་གྱི་མཚན་གྱི་རྣམ་གྲངས་ཡིན་ཟེར་མོད་ཀྱང་། འདིར་འགོས་ཀྱིས་རིམ་པ་གཉིས་པ་སློབ་དཔོན་གྱི་རྩོམ་འཕྲོ་ཤཱཀྱ་བཤེས་གཉེན་གྱིས་བརྩམས་པ་ཡིན་གསུངས་པ་དེ་གཙོ་བོར་བཟུང་ངོ་། ། གང་ལྟར་ཡང་རིམ་ལྔ་ལ་རྒྱ་འགྲེལ་བྱས་ཚད་ཀྱིས་ཁོང་གི་འདི་ལ་ཡང་འགྲེལ་པ་བྱས་པས།
དངོས་སློབ་ཆེན་པོ་ཞིག་ཡིན་པར་ངེས་སོ། ། འདིར་རྗེ་རྡོ་རྗེ་འཆང་གི་གསུང་གིས་སྤྱིར་ཡོ་ག་བ་ཤཱཀྱ་བཤེས་གཉེན་བྱ་བ་ཞིག་བྱུང་ཡང་། དེ་འདི་མིན་ཏེ། ཡོ་ག་བ་ཤཱཀྱ་བཤེས་གཉེན་དེས། ལེགས་ལྡན་འབྱེད་ཀྱི་ལུང་མང་པོ་དྲངས་ནས་བཤད་པ་དེ་ཉིད་ཀྱིས་ཤེས་སོ། ། ཡང་སྤྱོད་བསྡུས་སྒྲོན་མེའི་འགྲེལ་པ་བྱེད་མཁན་གྱི་ཤཱཀྱ་བཤེས་གཉེན་ཞིག་བྱུང་ཞིང་། དེའང་པཎྜི་ཏ་གཙང་ཧྲིག་པ་ཞིག་ཡིན་པར་འདུག་ལ། འགྲེལ་པ་ཡང་དགའ་མོ་ཐོན་ཡོད་ཅིང་། འོན་ཀྱང་སྤྱོད་བསྡུས་ཀྱི་འགྲེལ་པ་འགོས་རྡོག་གི་གཙོ་བཟང་ངོ་ཞེས་རྗེ་རྡོ་རྗེ་འཆང་གི་གསུང་རྒྱུན་ཟིན་བྲིས་སུ་བྱས་པ་རྣམས་ལས་འབྱུང་ངོ་གསུངས། སློབ་དཔོན་དེ་དང་ཡང་སྔར་གྱི་ཤཱཀྱ་བཤེས་གཉེན་མི་གཅིག་ཅིང་།
ཡེ་ཤེས་ཞབས་ལུགས་པ་ལ་ཡང་ཤཱཀྱ་བཤེས་གཉེན་ཞིག་ཡོད་པ་དེ་ཡང་འདི་དང་དུས་མི་མཚུངས་སོ། ། སློབ་དཔོན་ཀླུ་བྱང་ནི། སྔར་སློབ་དཔོན་ལི་ཁ་ར་ཤིང་འཕེལ་ན་གསར་འགྱུར་མཛད་དུས། དེར་བྲམ་ཟེ་རྒས་འཁོགས་གཉིས་ཀྱང་ཡོད། དེ་ལ་སྦྱིན་པ་བྱིན་པས་མགུ་སྟེ། རྒན་པོས་སློབ་དཔོན་གྱི་ཉེ་གནས་བྱས། དེ་ནས་ཤི་འཕོས་མ་ཧེ་འཚོ་བའི་བུ་ཞིག་ཏུ་སྐྱེས། མ་ཧེ་འཚོ་བའི་བུས་བག་ཆགས་དྲན་ཏེ། ཀླུ་སྒྲུབ་ཀྱི་སྒོ་དྲུང་དུ་བྱོན་གྲུབ་པ་ང་སྐྱོ་སྒོམ་སྟོན་ཅིག་ཟེར། མ་ཧེ་སྒོམས་བྱས་པས་བསྒོམས།
ཇི་ཞིག་ན་སློབ་དཔོན་ཅན་བྱུང་། ད་ངའི་རྭ་འདི་མ་བདེ་དམིགས་པ་སྤོས་ཟེར། མདུན་དུ་མི་དཀར་པོ་ཐལ་མོ་སྦྱར་བ་གཅིག་སྒོམས་གསུངས། བསྒོམས་པས་དེ་དངོས་སུ་བྱུང་། དངོས་གྲུབ་ཅི་དགོས་ཟེར་བས། ཁྱོད་རང་དེ་རུ་སྡོད། ངས་གྲུབ་པ་ལ་དྲིའོ་བྱས། དྲིས་པས། ཁྱོད་རང་ངའི་སྙིང་ལ་ཞུགས་གྱིས་ཤིག་གསུངས། དེ་སྐད་བྱས་པས།
ཞུགས་པའི་སྣང་བ་བྱུང་ངོ་། ། དེ་ནས་སློབ་དཔོན་གྱི་དྲུང་དུ་རབ་བྱུང་བསྙེན་པར་རྫོགས། མཚན་ཀླུའི་བྱང་ཆུབ་ཅེས་ཀྱང་བྱ། ཀླུའི་བློ་དང་། ཀླུའི་བཤེས་གཉེན་ཞེས་ཀྱང་ཟེར་རོ། ། དེར་སློབ་དཔོན་གྱིས་འདུས་པའི་དཀྱིལ་འཁོར་དུ་བཅུག ལམ་བསྟན་པས་གྲུབ་པ་བརྙེས་སོ། ། ཀླུ་བྱང་གིས་འདུས་པའི་དཀྱིལ་འཁོར་གྱི་ཆོ་ག་མཛད་ཅིང་། སྦྱིན་སྲེག་གི་ཆོ་ག་མཛད་ཟེར་ཡང་བོད་དུ་མ་འགྱུར། བསྐྱེད་རིམ་སྟོན་པ་རྣམ་གཞག་རིམ་པ།
རྫོགས་རིམ་སྟོན་པ་ལས་མཐའ་རྣམ་འབྱེད་དེ། འདི་འགོས་རྡོག་པ་ལ་མེད་པར་བཤད། ཆག་གིས་བསྒྱུར། རིམ་ལྔའི་དོན་བསྡུས་ཀྱི་འགྲེལ་པ་ཁོངས་སུ་བསྡུ་བ་འདི་པ་ཚབ་ཀྱིས་བསྒྱུར་ཅིང་འདི་ཡང་འགོས་རྡོག་པ་ལ་མེད་པ་འདྲ་ཞེས་གསུངས། གཞན་ཀླུ་བྱང་གི་རྩ་རྒྱུད་ཀྱི་འགྲེལ་པ་ནོར་བུའི་ཕྲེང་བ། འགྲེལ་ཆེན་འགྲེལ་པ་དོན་གསལ་བྱ་བ་གསུམ་ཙམ་ལ་ཀླུ་བྱང་གིས་མཛད་ཟེར་བ་ཡོད་ཀྱང་། འདི་ནི་པཎྜི་ཏ་ཕྲ་ལ་རིང་གྲོང་འཇུག་བྱས་པ་ཡིན་ཟེར་བ་ཟོམ་རོང་ཆོས་བཟང་ཁོང་གིས་བྱས་པ་ཡིན་ནམ། ཁོང་གི་རྗེས་སུ་རོང་དུ་དེ་ལྟ་བུའི་བསྟན་བཅོས་མང་པོ་བརྩམས་ནས་ཁ་འཕང་བྱེད་མཁན་མང་པོ་བྱུང་བ་དེ་རྣམས་ཀྱིས་བྱས་པར་ངེས་ཀྱི་ཀླུ་བྱང་གིས་མཛད་པ་མིན་ཞེས་བླ་མ་གོང་མ་རྣམས་གསུངས་སོ། ། ལེགས་ལྡན་འབྱེད་དང་སངས་རྒྱས་བསྐྱངས་རྣམས་ཀྱང་སློབ་དཔོན་གྱི་དངོས་སློབ་ཡིན་མོད་ཀྱི་གསང་འདུས་པ་ལ་མ་གྲགས་སོ། ། སློབ་དཔོན་ཟླ་བ་གྲགས་པ་ནི།
སྤྱིར་དེ་དུས་ན་ལེནྡྲ་ན་མུ་སྟེགས་དང་རྩོད་པ་བྱེད་ནུས་པ་ཀུན་གྱིས་ཕྱི་རུ་ཆོས་འཆད་མི་ནུས་པ་ཀུན་ནང་དུ་ཆོས་འཆད་པ་ལས། སློབ་དཔོན་འདི་ཕྱི་རུ་ཆོས་འཆད། དེའི་ཚེ་རྒྱ་གར་ལྷོ་ཕྱོགས་ནས་སློབ་དཔོན་ཙཎྜ་གོ་མི་བྱོན། སློབ་དཔོན་ཟླ་གྲགས་ཀྱི་ཆོས་གྲྭར་འདུད་པ་མ་བྱས་པར་བསྡད་དེ། སློབ་དཔོན་ཟླ་གྲགས་ཀྱིས་ཆོས་ཅི་ཤེས་དྲིས་པས། སྒྲ་དང་ཤེར་ཕྱིན་ཚུལ་བརྒྱ་ལྔ་བཅུ་པ་དང་། མཚན་བརྗོད་ཤེས་སོ་ཞེས་དྲིས་ལན་བཏབ་པས། པཎྜི་ཏ་ཆེན་པོ་ཡིན་པར་གོ་ནས། ཕྱིར་བཀྱེད་དེ་བསུ་བ་བྱས་ཏེ་ཤིང་རྟ་གཉིས་ལ་འཇམ་དབྱངས་ཀྱི་སྐུ་ཞིག་དང་། ཁོང་གཉིས་རེ་རེ་བཀོད།
ཁོང་གིས་འཇམ་དབྱངས་ལ་བསྟོད་པ་བྱས་པས་འཇམ་དབྱངས་ཞལ་ཕྱིར་གཟིགས་ཞེས་ཟེར། འཇམ་དབྱངས་དེ་ལ་ད་ལྟ་རྒྱ་གར་ན་འཇམ་དབྱངས་མཇིང་ཡོན་དུ་གྲགས་སོ། ། དེར་སློབ་དཔོན་གཉིས་བརྩད་པས་ཟླ་གྲགས་ཀྱིས་ལན་ཐོགས་མེད་དུ་འདེབས་ནུས་ལ། ཙཎྜས་ཐོགས་བཅས་སུ་ནུས་པ་ཆེའོ། ། ནངས་གཅིག་ཙཎྜ་གོ་མི་ལ་སྤྱན་རས་གཟིགས་ཀྱིས་ཆོས་དངོས་སུ་སྟོན་པ་ཟླ་བས་རྒྱབ་ནས་གཟིགས། མདུན་དུ་བྱོན་པས་སྤྱན་རས་གཟིགས་ཀྱི་རྡོ་སྐུ་ཡོད་པ་དེ་ལ་ཐིམ་སོང་བས། ཟླ་བས་ང་ལ་ཞལ་སྟོན་ན་སྟོན། མི་སྟོན་ན་ང་འཆི་བྱས་པས། རྨི་ལམ་དུ་ཁྱོད་འཇམ་དབྱངས་ཀྱི་བྱིན་གྱིས་བརླབས་པ་ཡིན་པས་ངས་ཞལ་སྟོན་མི་དགོས། ཙཎྜ་གོ་མི་ལ་ངས་མ་བསྟན་ན་གཞན་མེད་གསུངས།
དེར་སློབ་དཔོན་གྱིས་འཕགས་པ་ཉེ་རིང་མ་མཛད་པར་ཞལ་སྟོན་ཅིག་གསུངས་པས། སྤྱན་རས་གཟིགས་དངོས་སུ་གཟིགས། གཞན་ཡང་སློབ་དཔོན་འདི་རི་མོའི་བ་ལས་འོ་མ་འཇོ་བ་དང་། རྡོའི་ཀ་བ་ལ་ཕྱག་བསྣུན་ན་ཐོགས་པ་མེད་པ་ལ་སོགས་པའི་ཡོན་ཏན་མངའོ། ། འདིས་མཚན་ཉིད་ཀྱི་ཕྱོགས་ལ་མངོན་པ་མཛོད་དང་གྲུབ་མཐའ་རྐང་གཅིག་པའི་ཕུང་པོ་ལྔ་བརྟག་པའི་རབ་བྱེད་བྱ་བ་དང་། དབུ་མའི་ཕྱོགས་ལ་ཚིག་གསལ། འཇུག་པ། བཞི་བརྒྱ་པའི་འགྲེལ་པ་རྣམས་མཛད། སྔགས་ཕྱོགས་ལ་འགྲེལ་ཆེན་སྒྲོན་མེ་གསལ་བ་མཛད། ཟླ་གྲགས་ཀྱིས་མཛད་པའི་རྡོ་རྗེ་སེམས་དཔའི་བསྒོམ་བཟླས་ཤིག་འབྱུང་བ་འགའ་ཞིག་འདི་བོད་མ་ཡིན་ཟེར་ནའང་།
གྲོ་ཁ་ལ་བྲིས་པའི་རྒྱ་དཔེ་སྣང་བས་བོད་མ་མ་ཡིན་ཞིང་། འོན་ཀྱང་ཟླ་གྲགས་ཞེས་པའི་མཚན་མངའ་བའི་པཎྜི་ཏ་ཁྱུགས་ཙམ་ཞིག་གིས་བྱས་འདུག་གོ ། ཞེས་རྗེ་རྡོ་རྗེ་འཆང་གསུང་བར་ཟིན་བྲིས་རྣམས་ལས་བཤད་གསུངས། ཡང་མངོན་པར་རྟོགས་པའི་རྒྱན་ཞེས་བྱ་བ་རྩ་འགྲེལ་གཉིས་ཟླ་གྲགས་ལ་ཁ་འཕངས་པའི་འདུས་པའི་བསྟན་བཅོས་ཤིག་ཡོད་པ་རྡོག་པའི་བླ་མ་གཅིག་གིས་བྱས་ཤིང་། ཁ་མ་འཕངས་ན་བསྟན་བཅོས་དགའ་མོ་ཞིག་འདུག་སྟེ། ཁ་འཕངས་པས་གདུལ་བྱ་འགགས་སོ། ། ཞེས་ཀྱང་སྔོན་གྱི་ཟིན་བྲིས་འགའ་ལས་བཤད་འདུག་གོ་གསུངས། ཟླ་བ་གྲགས་པ་འདི། འགོས་རྡོག་པ་རྣམས་དང་། བཀའ་གདམས་པ་རྣམས་དང་།
བུ་སྟོན་པས་སློབ་དཔོན་གྱི་དངོས་སློབ་ཡིན་པར་བཞེད་ཅིང་། ས་སྐྱ་པ་རྣམས་མིན་པར་བཞེད་དེ། དེ་ཡང་བཀའ་གདམས་པ་རྣམས་ཇོ་བོ་རྗེས། ཀླུ་སྒྲུབ་སློབ་མ་ཟླ་གྲགས་ཡིན། ། ཞེས་གསུངས་པའི་ཕྱིར་ཞེས་ཟེར་བ་ལ། ས་པཎ་གྱིས་ཟླ་གྲགས་ཀླུ་སྒྲུབ་ཀྱི་དགོངས་པ་བསྐོང་བའི་སློབ་མ་ཡིན་གྱི་དངོས་སློབ་མིན་ཏེ། དེའི་དོན་གྱིས། ཀླུ་སྒྲུབ་སློབ་མ་ཟླ་གྲགས་ཡིན། ཞེས་གསུངས། བུས་སྐྱེ་མེད་མཛོད་ལས།
སློབ་མའི་ཐ་མ་ཟླ་གྲགས་ལ། ། ཆོས་ཀྱི་ཐ་མ་སྐྱེ་མེད་བསྟན། ། ཅེས་གསུངས་པའི་ཕྱིར་ཞེས་གསུངས་ནས་དངོས་སློབ་ཏུ་འདོད་བཞིན་དུ་སྐྱེ་མེད་མཛོད་ཀླུ་སྒྲུབ་ཀྱིས་མ་མཛད། བལ་པོའི་པཎྜི་ཏ་ཞིག་གིས་བྱས་པ་ཡིན་ཞེས་ཁོང་པ་རང་གི་ཆོས་འབྱུང་དུ་བྲིས་ཚར་ནས། དེའི་ལུང་དྲངས་པ་ནི་ཅུང་ཟད་མི་བདེ་བ་འདྲ་སྟེ་བརྟག་པར་བྱའོ་གསུངས། ཆོས་རྗེ་དགེ་ལྡན་པས། དངོས་སློབ་ཡིན་ཏེ། ཟླ་གྲགས་ཚེའི་རིག་འཛིན་བརྙེས་པའི་ཕྱིར་ཞེས་ཟེར་ཏེ། ཚེའི་རིག་འཛིན་སྐྱེས་ནས་བརྙེས་ཀྱི། མ་སྐྱེས་གོང་དུ་ག་ལ་བརྙེས། །
ཞེས་རྗེ་རྡོ་རྗེ་འཆང་ཀུན་དགའ་བཟང་པོས་གསུངས་ཞེས་ཟིན་བྲིས་འགའ་ལས་འབྱུང་གསུངས། འོན་ཀྱང་སློབ་དཔོན་ཀླུ་སྒྲུབ་ཀྱིས་ཕྱིས་ཞལ་བསྟན་པ་ནི་སྲིད། དུས་ཀྱི་དབང་དུ་བྱས་ན་སློབ་དཔོན་གྱི་དངོས་སློབ་ཏུ་མི་འགྲིག་གོ ། དེས་ན་ས་སྐྱ་པའི་དབང་བཀའ་གསར་མའི་བརྒྱུད་པ་ལ་ཀླུ་སྒྲུབ། ཤཱཀྱ་བཤེས་གཉེན། ཀླུ་བྱང་། ཟླ་གྲགས་བྱ་བ་འབྱུང་ལ། བྱང་སེམས་ཀྱི་སྡོམ་བརྒྱུད་ལ་ཀླུ་སྒྲུབ། ཨརྻ་དེ་ཝ། ཀླུའི་བཤེས་གཉེན།
ཟླ་གྲགས་བྱ་བ་ཡོད་པས། སློབ་དཔོན་ཟླ་བ་དང་ཀླུའི་བར་ན་སློབ་དཔོན་གཉིས་གསུམ་ཡོད་དགོས་ནའང་། ཀླུ་བྱང་ཚེའི་རིག་འཛིན་བརྙེས་པས་གཅིག་གིས་ཆོག་པ་སྲིད་ཙམ་ཡིན་གསུངས། གཞན་ཡང་དངོས་སློབ་ཡིན་ན་ཚིག་གསལ་ལས། བདེ་བ་ཅན་དུ་རྒྱལ་བའི་སྲས་པོ་ཀླུ་སྒྲུབ་གཤེགས་པར་གྱུར་པ་དེས་མཛད་པའི། ། གཞུང་མང་དང་ནི་སློབ་མའི་ཚོགས་དེ་དག་ཀྱང་དུས་མང་ཞིག་ན་ཉམས་པར་གྱུར། ། དེ་ཉིད་ཉི་མ་ནུབ་པས་དེང་སང་གཞུང་ལུགས་གསལ་པོ་དེ་ནི་གང་ནའང་མེད། ། ཅེས་སྨྲེ་སྔགས་འདོན་པ་འདི་ཅི་ཞིག་ཡིན། ཡང་། གཅིག་ནས་གཅིག་ཏུ་བརྒྱུད་ལས་འོངས་དང་བདག་གི་རྣམ་ཕྱེ་ལས་རྙེད་གང་། །
ཞེས་གཅིག་ནས་གཅིག་ཏུ་བརྒྱུད་པ་གང་ཞིག་ཡིན། དེ་ན་ཟླ་གྲགས་ཀླུ་སྒྲུབ་ཀྱི་དངོས་སློབ་ཡིན་ན། དེའི་དུས་ན་སློབ་དཔོན་གྱི་སློབ་མའི་ཚོགས་ཀྱང་མ་ཉམས་ལ། གཞུང་ལུགས་གསལ་པོ་ཡང་ཡོད་དགོས་པ་ལས། དེ་དག་ཉམས་པ་དང་མེད་པར་གསུངས་པས་སོ། ། ཁ་ཅིག་དངོས་སློབ་ཡིན་ཏེ། སྒྲོན་གསལ་ལས། སློབ་དཔོན་ཀླུ་སྒྲུབ་ལས་རྙེད་དོ། ། ཞེས་གཞུང་འདོན་ནོ། ། སྒྲོན་གསལ་ལས་ནི་སློབ་དཔོན་ཀླུ་སྒྲུབ་མན་ངག་ལས་རྙེད།
ཅེས་གསུངས་པས་མན་ངག་ཅེས་པའི་ཚིག་མ་རྐུ་ཞིག དེས་ན་ལུང་བརྫུན་བྱས་ནས་ཟླ་གྲགས་དངོས་སློབ་ཏུ་བསྒྲུབ་པ་ལ་དགོས་པ་ཅི་ཡོད། དེས་ན་བརྒྱུད་ཡིག་རྣམས་ལས་ཀླུ་སྒྲུབ་དང་ཟླ་གྲགས་ཀྱི་བར་ན་ཀླུ་བྱང་ཡིན་ན་ཚེའི་རིག་འཛིན་ཐོབ་པས་གཅིག དེ་མིན་ན་གཉིས་ཅིས་ཀྱང་ཡོད་ལ། ཀླུ་སྒྲུབ་སྟོན་པ་གཤེགས་ནས་ལོ་བཞི་བརྒྱ་ནས་བྱོན། ཐོགས་མེད་དགུ་བརྒྱ་ནས་བྱོན། དེའི་རྗེས་སུ་དབྱིག་གཉེན་བྱོན། དེའི་སློབ་མ་ཕྱོགས་གླང་ཡིན་ལ། ཕྱོགས་གླང་ཟླ་གྲགས་ཀྱི་སྔོན་དུ་བྱོན་ཟིན་པ་ཡིན་ཏེ། ཟླ་གྲགས་ཀྱིས།
གནས་བརྟན་ཆོས་སྐྱོང་། དབྱིག་གཉེན། ཕྱོགས་གླང་ཞེས་ཕྱོགས་སྔ་མ་ལ་བཞི་བརྒྱ་པའི་འགྲེལ་པར་བྱས་སོ། ། དེས་ན་ཟླ་གྲགས་ཀྱིས་ཀླུ་སྒྲུབ་ཀྱི་ཞབས་དུས་ཀྱི་དབང་དུ་བྱས་ན་མ་ཟིན་པ་ཡིན་ལ། ཕྱིས་ཞལ་བསྟན་ནས་བྱིན་གྱིས་བརླབས་པ་ནི་མ་བཀག་གོ ། ཞེས་བླ་མ་གོང་མ་རྣམས་ཀྱི་གསུང་རབ་དང་། གསུང་རྒྱུན་ཕལ་ཆེར་ལས་འབྱུང་ཞིང་། འོན་ཀྱང་གོང་དུ་དྲངས་པའི་འགྲེལ་པ་སྒྲོན་གསལ་གྱི་ལུང་དེ་ལ། ཀླུ་སྒྲུབ་མན་ངག་ལས་རྙེད་ཅེས་པའི་མན་ངག་ཅེས་པའི་ཚིག་དེ་མེད་པའི་སྒྲོན་གསལ་ཡང་མང་དུ་སྣང་བས་ལུང་བརྫུན་ཡིན་པར་ཡང་མ་ངེས་པས་དཔྱད་པར་བྱ་བའི་གནས་ཡིན་ནོ་གསུངས། དེ་ལྟ་བུའི་ཟླ་གྲགས་ཀྱིས་སློབ་པའི་རྡོ་རྗེ་ལ།
དེས་སློབ་དཔོན་ནག་པོ་པ་ལ། འདི་ལ་བུས་བདེ་མཆོག་པའི་ནག་པོ་པ་ཡིན་ཟེར་བ་མི་འཐད་དེ། དུས་མི་མཚུངས་པའི་ཕྱིར་རོ། ། ཞེས་རྗེ་རྡོ་རྗེ་འཆང་གསུངས་ལ། དེས་ན་འགོས་ཀྱིས་ནག་པོ་པ་ཆེ་འབྲིང་གསུམ་དུ་བྱས་ནས་འདི་ཆེན་པོ་ཞེས་བཤད་ཀྱང་། འདི་ནག་པོ་སྤྱོད་ཆུང་བྱ་བ་ཡིན་པར་བཤད་དོ། ། དེས་ས་འདྲེས་པ་ལ། དེ་ལ་སློབ་མ་བཞིའམ་ལྔ་ཡོད་དེ། མངོན་ཤེས་ཅན་ཏེ། བིརྻ་བྷ་དྲ།
བཙུན་མོ་ཅན། ཤནྟི་པ། དཔལ་སྦས་ཏེ་བཞི་དང་། ལྔར་བྱེད་ན། མར་མེ་མཛད་བཟང་པོ་ཞེས་བྱ་བ། ཡེ་ཤེས་ཞབས་ལུགས་པ་དེའང་མིན། ཇོ་བོ་རྗེའང་མིན་པ་གཅིག་ཡིན་པར་གོང་མའི་ཡིག་ཆ་རྣམས་སུ་བཤད་གསུངས། མངོན་ཤེས་ཅན་གྱི་སློབ་མ་ནག་པོ་དམ་ཚིག་རྡོ་རྗེ། ཁོང་གི་མཚན་དངོས་ཤྲཱི་བྷ་དྲ་བྱ་བ་ཡིན་ནོ། ། འདིས་གསང་འདུས་རྡོ་རྗེ་སེམས་དཔའི་མཆོད་ཆོག
དཀྱིལ་ཆོག་ཅིག་ཡོད་པ་འདི་ནི་ཕལ་ཆེར་མ་རྒྱུད་པའི་ཆོ་ག་གཞིར་བཞག་པ་གཅིག་ཡོད་ལ། གཞན་ཡང་འདུས་པའི་གཏོར་ཆོག མདོར་བྱས། མདོ་བསྲེ། རིམ་ལྔ་རྣམས་ཀྱི་འགྲེལ་པ་མཛད། མདོ་བསྲེ་ལ་འདི་ལས་གཞན་པའི་འགྲེལ་པ་མེད་ཅིང་། ནག་པོ་པ་འདི་དང་ཀྱཻ་རྡོར་བཀའ་བབས་བཞིའི་ནག་པོ་དམ་ཚིག་རྡོ་རྗེ་གཉིས་གཅིག་གོ ། ཁ་ཅིག་ཏུ་རྒྱ་སྐད་སྨོས་ནས་ཀྲྀཥྞ་ས་མ་ཡ་བཛྲ་ཞེས་བྱས་ཤིང་། འགོས་ཀྱི་སྟོང་ཐུན་དུ་ཤྲཱི་བྷ་དྲར་བསྒྱུར་ནས་བཟང་པོ་དཔལ་ཞེས་བརྗོད་དོ། ། ས་སྐྱ་པའི་དབང་བཀའ་གསར་པའི་བརྒྱུད་པ་ལ།
ཟླ་གྲགས། རོལ་པའི་རྡོ་རྗེ། སྐལ་ལྡན་གྲགས་པ་སོགས་བརྒྱུད་ནས་འབྱུང་ངོ་། ། འོ་ན་བོད་དུ་ཇི་ལྟར་དུ་འགྱུར་སྙམ་ན། སྔོན་ཆོས་རྒྱལ་མེས་དབོན་རྣམ་གསུམ་གྱི་རིང་ལ་གསང་སྔགས་རྙིང་མ་མང་པོ་འགྱུར། དེའི་དུས་སུའང་འདི་འགྱུར་ཏེ། རྙིང་མ་བ་རྣམས། སྐུའི་རྒྱུད་སངས་རྒྱས་མཉམ་སྦྱོར། གསུང་གི་ཟླ་གསང་ཐིག་ལེ། ཐུགས་ཀྱི་གསང་བ་འདུས་པ།
ཡོན་ཏན་གྱི་རྡོ་རྗེ་བདུད་རྩི། འཕྲིན་ལས་ཀྱི་རྒྱུད་ཀརྨ་མ་ཡ། ཁ་སྐོང་སྒྱུ་འཕྲུལ་དྲ་བ། གླང་ཆེན་རྭ་འབོག་ལ་སོགས་པ་ཡན་ལག་གི་རྒྱུད་བཅུ་གཉིས་ཏེ། ཏན་ཏྲ་སྡེ་བཅོ་བརྒྱད་ཅེས་ཐ་སྙད་མཛད་དོ། ། དེ་ལྟ་བུའི་རྩ་རྒྱུད་དྲུག་ནི་དྲི་མ་མེད་པའི་རྒྱུད་སྡེ་ཡིན་ལ། འདུས་པ་ལ་རྡོ་རྗེ་བཞད་པའི་འགྲེལ་པ་མདའ་ཚད་བཅོ་བརྒྱད་ཙམ་ཞིག་སྣང་། དེས་རྒྱུད་འཆད་ཐུབ་པ་དཀའ། དོན་བསྡུས་ཀྱིས་འགྲེལ་པ་ལྟ་བུ་བཟང་པོ་གཅིག་འདུག་ཅེས་རྗེ་རྡོ་རྗེ་འཆང་གི་གསུང་རྒྱུན་ཟིན་བྲིས་ལས་འབྱུང་གསུངས་ཤིང་། ཡང་ཟ་ཧོར་གྱི་སློབ་དཔོན་བི་ཤུ་མུ་ཁས་འགྲེལ་པ་ལེའུ་བཅུ་བདུན་པ་ལ་དུམ་བུ་གཉིས་སུ་བྱས།
དེ་ཉིད་ལ་ལེའུ་བཅོ་བརྒྱད་པའང་བྱས་པ་གཅིག་འདུག རྒྱ་གར་མ་མིན་ཞིང་མཆན་དཀྱུས་སུ་ཤོར་བ་ལྟ་བུ་ལྷད་ཆེ་བར་འདུག་གསུངས། ཞེས་སྔོན་གྱི་ཟིན་བྲིས་འགའ་ལས་བཤད་དོ། ། ཡང་སློབ་དཔོན་བི་མ་ལ་མི་ཏྲས་མཛད་ཟེར་བའི་འགྲེལ་པ་ཡང་ཡོད་ཅིང་། རྙིང་མ་ནས་བརྒྱུད་པའི་ལུང་བཀའ་ནི་མེད་དོ། ། ཀརྨ་མ་ལའི་དཔེ་དེང་སང་མེད་ཅིང་། རྒྱུད་དྲི་མ་མེད་པ་ཡིན་ཏེ། སངས་རྒྱས་གསང་བས་རྣམ་སྣང་མངོན་བྱང་གི་བསྡུས་འགྲེལ་དུ། ཇི་སྐད་དུ་ལས་ཀྱི་ཕྲེང་བ་ཞེས་བྱ་བའི་རྒྱུད་ལས། ཞེས་བཤད་དོ། །
རྒྱུད་དེ་སྔོན་བོད་དུ་འགྱུར་བ་ཡིན་པར་འདུག་གོ་ཞེས་རྗེ་རྡོ་རྗེ་འཆང་གི་གསུང་རྒྱུན་ཟིན་བྲིས་ལས་འབྱུང་གསུངས། རྒྱུད་དེ་རྣམས་དར་བའི་ཚེ་རྒྱལ་པོ་དར་མས་བསྟན་པ་བསྣུབས་སོ། ། དེ་ནས་རྙིང་མ་བ་རྣམས་སྦྱོར་སྒྲོལ་ཆོས་སུ་སྨྲ་བ་དེ་ན་མར་བྱུང་ཞིང་། དེ་ནས་ཆོས་རྒྱལ་ཆེན་པོ་ལྷ་བླ་མ་ཡེ་ཤེས་འོད་ཀྱིས་རིན་ཆེན་བཟང་པོ་ཁ་ཆེར་བརྫངས། པཎྜི་ཏ་ཤྲརྡྷ་སོགས་མང་དུ་གདན་དྲངས། རྒྱུད་སྡེ་མང་པོ་བོད་དུ་བསྒྱུར། ཁྱད་པར་གསང་འདུས་རྩ་རྒྱུད། སྒྲོན་གསལ། མདོ་བྱས། མདོ་བསྲེས།
རིམ་ལྔ། སྤྱོད་བསྡུས་རྣམས་བསྒྱུར། ལོ་ཙཱ་བའི་ཐུགས་དམ་ཡེ་ཤེས་ཞབས་ལུགས་ལ་མཛད། དེའི་བསྟན་པ་ཤིན་ཏུ་དར་བར་བྱུང་། ལོ་ཙཱ་བ་ནས་བརྒྱུད་པའི་དབང་བཀའ་ཡོད་ལ། འཕགས་ལུགས་ལ་གཙོ་བོར་འཆད་ཉན་མ་མཛད་ཅིང་། དེའི་སྐུ་ཚེའི་སྐེད་ཙམ་ལ་འབྲོག་མི་ལོ་ཙཱ་བ་བྱོན། མ་རྒྱུད་ཀྱི་བསྟན་པ་ཆེས་གསལ་བར་བྱས། དེས་རྒྱུད་འགྲེལ་མང་པོ་བསྒྱུར། དེའི་སློབ་མ་འགོས་ཡིན་ཏེ་འབྲོག་མིའི་དྲུང་དུ་འགོས་ཀྱིས་སྒྲ་དང་།
གཞུང་ཕྲན་ཚེགས་མང་པོ་བསླབས་ནས་ཁྱེད་ལ་མ་རྒྱུད་ཀྱི་གདམ་ངག་ཟབ་ལ་མང་བར་གདའ་བས་བདག་ལ་གནང་བར་ཞུ་བྱས་པས། གསེར་ཁྱེར་ལ་ཤོག་གསུངས། ཡུལ་དུ་ཕྱིན། ཞིང་རྣམས་བཙོངས་པས་གསེར་མང་པོ་བྱུང་། གསེར་འབུལ་དགོས་མཉམ་པོ་རྒྱ་གར་ལ་འགྲོ་སྙམ་ཕྱིན། འགྲོ་ཁར་འབྲོག་མིའི་དྲུང་ནས་འབིག་པར་ཏའི་དཔེ་གཅིག་བརྐུས་པས། མངའ་རིས་པ་གསལ་བའི་སྙིང་པོ་ན་རེ། འགོས་ངན་པ་ངའི་བླ་མའི་དཔེ་བརྐུས་པས་ང་ཁ་མི་ལབ་ཟེར་ཞེས་ཁ་ཅིག་འཆད་ལ། དེ་ལྟ་བུའི་འགོས་ལོ་ཙཱ་བ་དེ་ཡུལ་རྟ་ནག་པ་ཡིན། མིང་སྲིང་གཉིས་འདུས་པའི་བུ་ཡིན་པས་ཁུག་པ།
རྟ་ནག་ཕུའི་ལྷས་ཤིག་ཏུ་བཙར་ཕྱིན་པས་ལྷས་བཙས། བློན་པོ་འགོས་ཀྱི་རུས་བརྒྱུད་ཡིན་པས་འགོས་ཞེས་བྱ། དེ་ནས་ཁོང་ཆེར་སྐྱེས་པའི་ཚེ། ཟུར་འུག་པ་ལུང་དུ་རྙིང་མ་སློབ་ཏུ་བཏང་པས། རྙིང་མ་བ་རྣམས་ཁོང་ལ་སྡང་བར་བྱུང་ནས། ངས་རྒྱ་གར་དུ་ཕྱིན་ལ་ཆོས་ཤིག་བསླབས་ནས། ཁྱོད་ལ་གཅིག་བྱའི་ཟེར་ནས་གྱི་ཇོ་ཟླ་བའི་འོད་ཟེར་དང་འགྲོགས་ནས་རྒྱ་གར་དུ་ཕྱིན། དེ་དུས་ན་མཁས་པ་སྒོ་དྲུག་ནི་གྲོངས་ནས་མི་འདུག འདུས་པ་སློབ་དགོངས་ནས་སུ་དྲག་དྲིས་པས། ས་འདྲེས་པའི་སློབ་མ་རྣམས་དྲག་ཟེར།
ཤནྟི་པ་དང་། དཔལ་སྦས་ནི་གྲོངས་ཚར། མངོན་ཤེས་ཅན་དང་། བཙུན་མོ་ཅན་ལ་འདུས་པའི་ཆོས་སྐོར་རྣམས་ཞུས། བོད་དུ་བྱོན། དེ་ཙ་ན་མདོ་ཁམས་ནས་ཁམ་པ་མར་སྟན་སེང་རྒྱལ་བྱ་བ་ནོར་ཆེན་པོ་ཡོད་པ་ཞིག་གཙང་འཇད་ཀྱི་ལུང་པ་སྟོང་པར་ཡོད་པས་དེར་བསྡད་ཙ་ན། འགོས་དང་མཇལ་ཆོས་ཞུས། སླར་ཡང་ནོར་མང་པོ་ཕུལ་ནས་དེ་ནས་ཡང་འགོས་ཀྱིས་རྒྱ་གར་དུ་བྱོན། ནག་པོ་དམ་ཚིག་རྡོ་རྗེ་ལ་འདུས་པ་མཐར་ཕྱིན་པར་བསླབས། དེ་ལྟར་འདུས་པ་བསླབས་པའི་བླ་མ་གསུམ་གྱི་གསུང་བགྲོས་རྣམས་རང་རང་སར་བྲིས།
རིམ་ལྔའི་ཁྲིད་ལན་གསུམ་ཞུས་པས་ཁྲིད་ཡིག་ཀྱང་ཤོག་རིལ་གསུམ་བྱས། གཞན་ཡང་པཎྜི་ཏ་སྤྲིན་གྱི་ཤུགས་ཅན་ལའང་ཆོས་ཞུས་ཤིང་། འདི་ག་ཡ་དྷ་ར་དང་གཅིག་སྟེ། འགོས་འགྱུར་གཅིག་ཏུ། པཎྜི་ཏ་སྤྲིན་གྱི་ཤུགས་ཅན་ག་ཡ་དྷ་རའི་ཞལ་སྔ་ནས་དང་། ཞེས་བཤད། ལོ་ཆེན་རིན་བཟང་གི་དབང་སྔ་མའང་ཞུས། པཎྜི་ཏ་ཙཎྜ་ཧ་རི་ལ་ཡང་ཆོས་ཞུས། པཎྜི་ཏ་འདིའི་གྲུབ་མཐའ་རྣམ་གཞག་སྟོན་པའི་བསྟན་བཅོས་རྩ་འགྲེལ་དང་བཅས་པ་མཛད། ལྗོན་ཤིང་དུ་འདིའི་ལུང་ཡང་དྲངས་ཡོད་ཅིང་།
ཁོང་རང་བྱ་སྤྱོད་ལ་ཤིན་ཏུ་མཁས་པ་ཞིག་ཡིན་པར་འདུག་གསུངས། དེ་ལ་སོགས་པ་པཎྜི་ཏ་བདུན་ཅུ། རྣལ་འབྱོར་མ་གཉིས་ཏེ་བླ་མ་བདུན་ཅུ་རྩ་གཉིས་ལ་གཏུགས། ལོ་ཆེན་རིན་བཟང་གི་འགྱུར་ཡོད་པ་རྣམས་ལ་འགྱུར་བཅོས་མ་མཛད། སྒྲོན་གསལ་ལ་གཡར་ཁྲལ་ཅུང་ཟད་བགྱིས་ཟེར་བའི་སྒྲོན་གསལ་གཡར་ཁྲལ་མ་བྱ་བ་ལ། ལ་ལ་རྩིས་ཆེ་བར་བྱེད་ཅིང་། བོད་དུ་བྱོན་ནས་རྒྱུད་ཀྱི་ཚིག་འགྲེལ་མཆན་ཆེན་འདི་བསྟན་བཅོས་བཟང་པོ་ཡིན། དོན་འགྲེལ་སྟོང་ཐུན་ཆེན་མོ་ལ་སོགས་པ་ཁོང་ཐུགས་བསམ་བཟང་པོ་རང་གཅིག་ཡིན་པར་འདུག་པས་མན་ངག་ཡི་གེར་བཀོད་པ་འདི་བཀའ་དྲིན་ཤིན་ཏུ་ཆེ་གསུངས། ཁོང་ལ་འདུས་པའི་སློབ་མ་རྒྱུད་ཀྱི་ཀ་བ་ཚུགས་པ་བཞི། མན་ངག་གི་གདུངས་མ་ཐེག་པ་བརྒྱད་ལ་སོགས་པ་ཤིན་ཏུ་མང་བར་བྱུང་།
ཁྱད་པར་དུ་མར་སྟོན་སེང་རྒྱལ་ལ་འདུས་པའི་ཆོས་མ་ལུས་པར་གནང་། དེ་ཙམ་ན་ཁམས་ནས་རྡོག་ཆེན་པོ་བྱ་བ་འཇད་དུ་བྱོན། མར་སྟོན་སེང་རྒྱལ་དང་མཇལ། འདི་ཁོང་གི་ཞང་པོ་ཡིན་པས་འདུས་པ་འཕགས་སྐོར་མ་ལུས་པ་གནང་། མཚན་དངོས་རྡོག་ཡེ་ཤེས་སེངྒེ་། ཁོང་གིས་འགོས་ཀྱི་སྟོང་ཐུན་གྱི་མངོན་ཤེས་ཅན་གྱི་ལུགས་ཟུར་དུ་ཕྱུང་བའི་ཊཱིཀྐ་བྱས་ཤིང་། དེ་ལ་སྟོང་འབྲིང་ཞེས་ཟེར། དེས་བླ་མའི་ཆོས་གསུངས་ཚད་ཟིན། ཟིན་ཚད་ཡི་གེར་བཀོད། དེའི་སྲས་རྡོག་ཉི་མ་སེངྒེས་སྟོང་ཐུན་ཤོག་བུ་བཅུ་ཙམ་བྱས་པ་ཡོད་ལ་འདི་ལ་སྟོང་ཆུང་ཞེས་ཟེར།
སྔར་གྱི་འགོས་ཉིད་ཀྱིས་མཛད་པ་དེ་ལ་སྟོང་ཆེན་ཞེས་གྲགས། རྡོག་ཉི་མ་སེངྒེ་དེས་གསང་འདུས་ཀྱི་འགྲེལ་པ་སྒྲོན་ཆུང་། འདུས་པ་འཕགས་ལུགས་གཞུང་ཕྲན་དེ་དུས་ན་འགྱུར་བ་རྣམས་ལ་ས་བཅད། ཊཱིཀྐ་རྣམས་མཛད། ཁོང་ཛམྦྷ་ལ་གྲུབ་པས་ལོངས་སྤྱོད་ཆེ། ཕ་རྒྱུད་ལ་མཁས་མ་རྒྱུད་མཧཱ་མ་ཡ་གཅིག་ཤེས་ལ། དེར་ཆོས་མཁས་ཤིང་ལོངས་སྤྱོད་ཆེ་བས་སློབ་མ་མང་དུ་འདུས། རྡོག་ཤཱཀྱ་ཐུབ་པ་ཞེས་ཀྱང་གྲགས། ཟུར་དུ་སྲས་གཅིག་བྱུང་བ་མིས་མ་ཚོར་བ་བྱས་མདོ་སྨད་དུ་བསྐྱལ་ཏོ། ། དེས་ཤང་གི་བརླན་རྩད་ཚེ་ཉི་མ་ལྕམ་ཞེས་བྱ་བ་སྔགས་པ་སྐྱ་བོ་ལྕང་ལོ་ཅན་ལ་འདུས་པའི་ཆོས་སྐོར་རྫོགས་པར་ཞུས།
བརླན་གྱི་རྒྱུད་ཀྱི་འགྲེལ་པ་རྡོག་གི་དེ་ཁོངས་སུ་བཅུག་གསུང་བགྲོས་བསྣན་ཏེ་ཅུང་ཟད་རྒྱས་པར་བྱས་པ་སྒྲོན་འབྲིང་ཞེས་བྱ། དེའི་དཔེ་ཡང་ཤིན་ཏུ་མོད་ཅིང་། ཊཱིཀྐ་དེའི་མགོ་ན་སྟོང་ཐུན་ལྟ་བུ་བྱས་པ་རྙིང་མའི་བརྡ་ཆད་རེ་ཁ་ཁྱེར་ཡོད་ཅིང་། དེ་ཙམ་མ་གཏོགས་གཞན་ཊཱིཀྐ་ལེགས་པོ་ཡིན་པར་བཤད། བུས་ཀྱང་ཁོང་རང་གི་ཊཱིཀྐ་མ་བརྩམས་གོང་དུ་ཁོང་གི་དེའི་སྟེང་ནས་འཆད་པ་ཡིན་པར་འདུག་གསུངས། དེ་ནས་རྡོག་ཉི་མ་སེངྒེ་གྲོངས། གདན་སར་སུ་བཀོད་བྱས་པས། གཅིག་ན་རེ། མདོ་ཁམས་ན་བླ་མའི་སྲས་པོ་ཡོད་ཟེར། གདན་དྲངས་པས།
ངའི་ཕ་ཆོས་གང་ཡིན་ཟེར། འདུས་པ་ཡིན་བྱས་པས། སུ་མཁས་ཟེར། གྱེ་རེ་ལྷ་ཁང་པ་མཁས་བྱས་པས། དེར་བྱོན་གསུང་གླེང་བྱས་པས། ངེད་ཡེ་ཤེས་ཞབས་ལུགས་པ་ཡིན། ཁྱོད་ཀྱི་ཕ་ཆོས་འཕགས་ལུགས་ཡིན་པས་བརླན་རྩད་ཚ་ཉི་མ་ལྕམ་ཅན་བྱོན་ཟེར། ཕྱིན་པས་འདུས་པ་རྫོགས་པར་གནང་། ཁོང་གིས་སླར་ཡང་གསུང་བགྲོས་ཟུར་དུ་བསྣན་པའི་འགྲེལ་པ་སྒྲོན་ཆེན་བྱ་བ་མཛད། མཚན་དངོས་རྡོག་ཨརྻ་དེ་ཝ་ཞེས་གྲགས།
ས་སྐྱར་འཆད་ཉན་ལ་བྱོན་ས་པཎ་གྱི་སློབ་མ་ཡང་ཡིན་ལ། ས་ཐག་རིང་པས་ལམ་བཏེགས་ལ་བྱ་རུ་གཞུང་ས་པཎ་གྱིས་གནང་བས། དེས་ན་ས་པཎ་གྱི་སློབ་མ་ཞང་བྱ་རུ་བ་བྱ་བ་དེ་ཡིན་ནོ། ། དེ་གོང་དུ་འགོས་རྡོག་རྣམས་བཤད་པ་ཁོ་ན་མ་གཏོགས་སྒྲུབ་མཆོད་བྱེད་པའི་སྲོལ་མེད་ཅིང་། ཁོང་གིས་ས་སྐྱ་པ་ཕྱག་ལེན་བདེ་བའི་དམིགས་ཤུགས་ཁྱེར་ནས་འདུས་པའི་སྒྲུབ་མཆོད་བཙུགས། དཀྱིལ་ཆོག་མཆོད་ཕྲེང་སོགས་བསྟན་བཅོས་མང་པོ་མཛད་དེ། འགོས་རྡོག་བླ་མ་གོང་མ་རྣམས་སྒྲུབ་ཐབས་ཀྱི་བཤད་པ་རྒྱུན་དུ་བྱེད་པས་བསྐྱེད་རིམ་བསྒོམ་པ་ཞར་ལ་འོང་ཞིང་། རིམ་ལྔའི་ཁྲིད་རྒྱུན་དུ་བསྒོམ་པ་མ་གཏོགས་དཀྱིལ་ཆོག་བརྩམས་པ་ཡང་མེད་ལ། མང་པོ་ཚོགས་ནས་སྒྲུབ་མཆོད་ཀྱང་མི་མཛད་པ་ཡིན་ཞེས་བླ་མ་གོང་མ་རྣམས་ཀྱིས་བཤད་གསུངས། དེའི་དུས་སུ་ཁོང་གི་སློབ་མ་རྣམས་ཀྱིས་གསུང་བགྲོས་ཕྱོགས་གཅིག་ཏུ་བྲིས་པ་སྟོད་འབུམ་བྱ་བ་པོ་ཏི་གཅིག་དང་།
སྨད་འབུམ་བྱ་བ་པོ་ཏི་གཅིག་སྟེ་གསང་འདུས་ཀྱི་འགྲེལ་པ་ཆེན་པོ་ལྟ་བུ་ཡང་བརྩམས་སོ། ། དེ་ལྟ་བུའི་འགོས་འདི་ནི་རྟེན་དགེ་བསྙེན་སྐྱ་བོའི་ཚུལ་དུ་ཡོད། དེས་མར་སྟོན་སེང་རྒྱལ་ལ། དེས་ཁོང་གི་ཞང་པོ་རྡོག་ཡེ་ཤེས་སེངྒེ་ལ། ཁོང་གིས་འགྲེལ་པ་གཞུང་ཕྲན་དང་བཅས་པའི་བསྟན་བཅོས་མང་བར་མཛད་ཀྱང་དེང་སང་དར་རྒྱུ་མེད་ཅིང་། ས་སྐྱའི་སྒོ་སྲུང་ན་དེའི་དཔེ་འདུག་གོ་ཞེས་རྗེ་རྡོ་རྗེ་འཆང་གི་གསུང་རྒྱུན་ཟིན་བྲིས་འགའ་ན་འདུག་གསུངས། རྡོག་ཡེ་ཤེས་སེངྒེ་དེས་ཁོང་རང་གི་སྲས་པོ་རྡོག་ཉི་མ་སེངྒེ་ལ་གནང་། ཁོང་གིས་མཛད་པའི་བསྟན་བཅོས་རྣམས་ལེགས་ཤིང་ཤིན་ཏུ་དར་རྒྱས་ཆེ་བ་ཡང་བྱུང་། དེས་བརླན་རྩད་ཚ་ཉི་མ་ལྕམ་ལ་བཤད། དེས་སྟག་པ་རིན་ཆེན་གྲགས་ལ།
དེས་མི་ཉག་རྡོ་རྗེ་གྲགས་ལ་བཤད། དེས་གསེར་སྡིང་པ་གཞོན་ནུ་འོད་ལ་བཤད། དེས་ཀུན་མཁྱེན་ཆོས་སྐུ་འོད་ཟེར་ལ། དེས་འཕགས་འོད་ཡོན་ཏན་རྒྱ་མཚོ་ལ། དེས་བུ་སྟོན་ཐམས་ཅད་མཁྱེན་པ་ལ་གནང་ཞིང་། ཁོང་པས་སྒྲོན་གསལ་གྱི་ཊཱིཀྐ་མཐའ་དྲུག་རབ་གསལ། སྒྲུབ་ཐབས་དངོས་གྲུབ་ཆར་འབེབས། བསྟོད་པ་བྱིན་རླབས་ཆར་འབེབས། གཏོར་ཆོག་འདོད་དོན་ཆར་འབེབས། དཀྱིལ་ཆོག་ཡེ་ཤེས་ཆར་འབེབས།
སྦྱིན་སྲེག་འཕྲིན་ལས་ཆར་འབེབས་རྣམ་སྣང་མངོན་བྱང་དང་བསྟུན་པ། ཆོས་འབྱུང་གསང་བའི་སྒོ་འབྱེད། རིམ་ལྔའི་ཁྲིད་ཡིག་ཡིད་བཞིན་གྱི་ནོར་བུ་རིན་པོ་ཆེ་ཟ་མ་ཏོག་རྣམས་མཛད་དེ་འདུས་པའི་བསྟན་པ་བཟུང་ངོ་། ། བུའི་ཁྲིད་ཡིག་འདིའི་རྩོམ་ཚུལ་ནི། ཀུན་མཁྱེན་ཆོས་སྐུ་འོད་ཟེར་གྱིས་མར་འགོས་གཉིས་ཀའི་གདམ་ངག་གསན་ནས། ཀུན་མཁྱེན་འཕགས་འོད་ལ་གནང་། དེས་བླ་མའི་གསུང་བགྲོས་ཤོག་བུ་བདུན་ཙམ་གཅིག་མཛད་པ་ཤིན་ཏུ་དར་བར་ཡོད་པ་ལ། བུས་ཞུས་ནས་བླ་མའི་ཡིག་ཆུང་དཀྱིལ་དུ་ཡོད་པར་བྱས་པའི་གསུང་བགྲོས་བྲིས་པ་ཡིན་ལ་འདིའི་ངོ་བོ་དབེན་གསུམ་ཡན་འགོས་ལུགས་སུ་སྣང་ཞིང་། སྒྱུ་མའི་སྐབས་སུ་མཉམ་གཞག་སྒྱུ་མ་ལ་སྦྱོར་དྲུག་གི་དམིགས་པ་ཞིག་ཀྱང་བྲིས་ཏེ། ཀུན་མཁྱེན་ཆོས་སྐུ་བ་སྦྱོར་དྲུག་པ་ཡིན་པས་བསྣན་པ་ཡིན་གསུངས།
གཞན་སྒྱུ་མ་གསུམ་བཏུད་སོགས་ནག་ཁྲིད་བསྲེས་པ་ཡིན་ཞིང་། ཟུང་འཇུག་ལ་བསྡུས་སེ་བ་ཞིག་མཛད་སྣང་ངོ་། ། དེ་ལྟ་བུའི་བུ་སྟོན་དེས་ཁྱུང་ལྷས་པ་གཞོན་ནུ་བསོད་ནམས། དེས་ཆོས་རྗེ་ཡེ་ཤེས་རྒྱལ་མཚན་ལ། དེའི་དྲུང་དུ་རྗེ་རྡོ་རྗེ་འཆང་ཀུན་དགའ་བཟང་པོས་ཚར་གསུམ་གསན་ཅེས་རྗེ་རྡོ་རྗེ་འཆང་གི་གསུང་རྒྱུན་ཟིན་བྲིས་རྣམས་ལས་འབྱུང་ཞིང་། དེ་རྣམས་ནི་རྒྱུད་ཀྱི་བཤད་བཀའི་བརྒྱུད་པ་ཡིན་ལ། དབང་བརྒྱུད་ལ་རྙིང་པ་དང་གསར་པ་གཉིས། བཀའ་བབས་བདུན་ལྡན་སོགས་སུ་ཡོད་པ་ལས། འདི་དག་ལ་ནང་སེལ་གྱི་དབྱེ་བ་མང་དུ་ཡོད་པ་རྣམས་ནི་འོག་ཏུ་འཆད་ལ། རིམ་ལྔའི་ཁྲིད་ཀྱི་བརྒྱུད་པ་ཡང་འོག་ཏུ་འཆད་དོ་གསུངས།
མན་ངག་གི་ཤོག་རིལ་གསུམ་སོགས་ཀྱི་བརྒྱུད་པ་ནི། རྗེ་ཀུན་དགའ་བཟང་པོས་ཡེ་ཤེས་རྒྱལ་མཚན་པ་ལ་ཞུས། དེས་དཔལ་ལྡན་ཚུལ་ཁྲིམས། དེས་བོ་དོང་པ་དགེ་སློང་ནམ་མཁའ་དཔལ་བྱ་བ་གཅིག་ལ་ཞུས་པར་འདུག དེ་མན་ཙམ་ལས་དེ་ཡན་གསལ་བར་ཟིན་བྲིས་ག་ན་ཡང་མི་འདུག་པས། རྗེ་རྡོ་རྗེ་འཆང་གིས་གསལ་བར་མི་གསུངས་ཡོད་པ་འདྲ་གསུངས། དེ་ལྟ་བུའི་རྒྱལ་བའི་ལུང་བསྟན་བརྙེས་པའི་ཆོས་ཀྱི་རྗེ་ཀུན་དགའ་བཟང་པོ་དེ་ཉིད་ཀྱིས་གསང་བ་འདུས་པའི་བརྒྱུད་པའི་གསོལ་འདེབས་བྱིན་རླབས་རྒྱ་མཚོ། སྒྲུབ་ཐབས་དངོས་གྲུབ་རྒྱ་མཚོ། དཀྱིལ་ཆོག་ཡེ་ཤེས་རྒྱ་མཚོ། མཆོད་ཕྲེང་མཆོད་སྤྲིན་རྒྱ་མཚོ།
གཏོར་ཆོག་འདོད་དགུའི་རྒྱ་མཚོ། སྦྱིན་སྲེག་འཕྲིན་ལས་རྒྱ་མཚོ། རབ་གནས་བཀྲ་ཤིས་རྒྱ་མཚོ། བཀྲ་ཤིས་དགེ་ལེགས་རྒྱ་མཚོ། ཁྲིད་ཡིག་ཟུང་འཇུག་གསལ་བ་རྣམས་མཛད་ཅིང་། ཕྱོགས་འདིའི་དབང་། རྒྱུད། མན་ངག་གཞུང་ཕྲན་དང་བཅས་པ་ལ་སྦྱངས་པ་མཐར་ཕྱིན་པ་མཛད་ནས་འཆད་ཉན་གྱིས་གཏན་ལ་ཕབ་སྟེ། དཔལ་གསང་བ་འདུས་པའི་བསྟན་པ་ནམ་ལངས་པ་ལ་ཉི་མ་ཤར་བ་ལྟར་གསལ་བར་མཛད་པ་ཡིན་ཏེ། དེ་དག་གིས་ཚུལ་རྒྱས་པར་ནི་ཆོས་རྗེ་སྲད་པ་ཀུན་བློ་སོགས་ཀྱི་གསུང་རབ་རྣམས་ལས་གསལ་བར་འབྱུང་བས་དེ་དག་ཏུ་བལྟ་བར་བྱའོ་གསུངས་སོ། །
དེ་དག་གི་འདུས་པ་འཕགས་ལུགས་འགོས་ལས་བརྒྱུད་པའི་བརྒྱུད་ཚུལ་མདོར་བསྡུས་ཏེ་བཤད་ཟིན་ཏོ། ། གཞན་ཡང་འདུས་པ་མར་ལུགས་སུ་གྲགས་པ་འདི་ལ། རིམ་ལྔ་དམར་ཁྲིད་བྱ་བ་དང་། ནཱ་རོ་ཆོས་དྲུག་དང་བསྲེས་པའི་རིམ་ལྔ་ནག་ཁྲིད་བྱ་བ་གཉིས་ཀྱི་ཁྲིད་བཀའ་དེང་སང་མ་ཆད་ཙམ་ཡོད་ཅིང་། མར་པ་རང་གིས་མཛད་པའི་རིམ་ལྔ་གདན་རྫོགས་བྱ་བ་དེ་མན་ངག་ཁྱད་པར་འཕགས་པ་ཞིག་ཡིན་པར་བཤད་ལ། གསེར་སྡིང་པས་ནཱ་རོ་ཆོས་དྲུག་དང་རིམ་ལྔ་བསྲེས་པའི་ནག་ཁྲིད་བྱ་བ་བརྩམས་པས། ཀུན་མཁྱེན་ཆོས་སྐུ་འོད་ཟེར་གྱི་གསན་ཡིག་ཏུ་ཡང་། ནཱ་རོ་ཆོས་དྲུག་དང་རིམ་ལྔ་བསྲེས་པའི་ནག་ཁྲིད་དུ་གྲགས་པའི་ལུང་ཐོབ་ཅེས་འབྱུང་བར་རྗེ་རྡོ་རྗེ་འཆང་གི་གསུང་རྒྱུན་ཟིན་བྲིས་པ་རྣམས་ཀྱིས་བྲིས་སྣང་ངོ་། ། ཡང་ཆག་ལུགས་ཞེས་བྱ་བ་ལོ་ཙཱ་བ་དེས་བལ་པོ་ར་ཝེན་ཏྲ་ལ་འདུས་པའི་དབང་ཞུས། ཁོང་དབང་ཆོག་བོད་ཀྱི་འགོས་རྡོག་གི་ལུགས་བྱེད།
བརྒྱུད་པ་བལ་པོ་ལ་དེད། ར་ཝེན་ཏྲ་དང་འདི་པའི་དབང་ཆོག་ཡེ་མི་གཅིག་ཀྱང་། ཁོང་དེ་བཞིན་དུ་མཛད་པར་གྲགས་ལ། ཆག་ལོའི་བརྒྱུད་འཛིན་རྣམས་ཀྱིས་ས་སྐྱར་འཆད་ཉན་ཡུན་རིང་དུ་བྱས་ཤིང་། དེའི་དོན་གྱིས་བླ་བྲང་ཤར་ན་ཆག་ལོས་མཛད་པའི་སྒྲུབ་ཐབས་ཀྱི་ས་བཅད་དང་། ཊཱིཀྐ་ཤིན་ཏུ་མང་བ་ཡོད་པར་གྲགས་ཤིང་། རྗེ་རྡོ་རྗེ་འཆང་བཞུགས་དུས་ཆག་ལོ་ནས་བརྒྱུད་པའི་བརྒྱུད་པ་གཞན་དང་མ་འདྲེས་པའི་དབང་བཀའ་ཐང་པོ་ཆེས་པ་རྣམས་ལ་ཡོད་པ་ནས། ཆོས་རྗེ་སངས་རྒྱས་དཔལ་བ་དང་། ཆོས་རྗེ་རོང་བོ་གཉིས་ཀྱིས་ཀྱང་གསང་འདུས་ཐང་པོ་ཆེ་པ་ལ་ཞུས་པ་ཡིན་ནོ། ། ཞེས་རྗེ་རྡོ་རྗེ་འཆང་གི་གསུང་རྒྱུན་ལས་འབྱུང་གསུངས།
ཇོ་བོ་རྗེའི་ལུགས་ཀྱི་རིམ་ལྔའི་ཁྲིད་ཅིག་སྔོན་གྱི་དུས་སུ་བཤད་ཅིང་བྱུང་། བར་སྐབས་སུ་དར་མོད་ཀྱང་དེང་སང་ཆད་ནས་མེད་པ་འདྲའོ། ། དེས་ན་བརྒྱུད་པ་བཟང་ཞིང་དར་རྒྱས་ཆེ་བའི་གསང་འདུས་འཕགས་ལུགས་འགོས་ཀྱིས་བོད་དུ་གདན་དྲངས་པ་འདི་དུས་དིང་སང་གི་བར་དུ་དབང་། རྒྱུད། འགྲེལ་པ། མན་ངག་གཞུང་ཕྲན་དང་བཅས་པ་རྣམས་ཤིན་ཏུ་དར་ཞིང་རྒྱས་པར་གྱུར་པ་ཡིན་ནོ། ། དེ་ལྟར་དཔལ་གསང་བ་འདུས་པའི་ཆོས་ཚུལ་རྒྱ་མཚོ་ལྟ་བུའི་སྙིང་པོ་བསྡུ་ན། སྨིན་བྱེད་ཀྱི་དབང་། གྲོལ་བྱེད་ཀྱི་ཁྲིད། དེའི་རྒྱབ་རྟེན་རྒྱུད་དང་།
རྒྱ་བོད་ཀྱི་གཞུང་ཚད་ལྡན་རྣམས་ཀྱི་བཤད་པ་དང་ལུང་རྣམས་སུ་འདུས་པ་ལས། དེ་ལ་ཐོག་མར་སྨིན་བྱེད་དབང་གི་བརྒྱུད་པ་ལ། ས་སྐྱ་པའི་དབང་བཀའ་རྙིང་པའི་བརྒྱུད་པ་དང་། གསར་པའི་བརྒྱུད་པ་གཉིས། གཞན་ཡང་བརྒྱུད་པའི་བཀའ་བབས་བདུན་ལྡན་རྣམས་སུ་ཡོད་པ་ལས། དང་པོ་ས་ལུགས་ཀྱི་དབང་བཀའ་རྙིང་པའི་བརྒྱུད་པ་ནི། རྡོ་རྗེ་འཆང་། ཕྱག་ན་རྡོ་རྗེ། ཨིནྟྲ་བྷུ་ཏི། ཀླུ་ལས་བྱུང་བའི་ཡེ་ཤེས་ཀྱི་མཁའ་འགྲོ་མ།
རྒྱལ་པོ་བི་སུ་ཀལྤ། བྲམ་ཟེ་ཆེན་པོ་ས་ར་ཧ། འཕགས་པ་ཀླུ་སྒྲུབ། ཨརྻ་དེ་ཝ། སློབ་དཔོན་ཤཱཀྱ་བཤེས་གཉེན། གྲུབ་ཆེན་ཀླུའི་བྱང་ཆུབ། དཔལ་ལྡན་ཟླ་བ་གྲགས་པ། ཕྱི་མ་བཞི་ཆར་ལ་སློབ་པའི་རྡོ་རྗེ། སློབ་དཔོན་ནག་པོ་སྤྱོད་པ། ས་འདྲེས་པ་ཆེན་པོ།
དེས་པཎ་ཆེན་བིརྻ་་་་་་མངོན་ཤེས་ཅན། བྷ་དྲ། དེ་ལ་ཨ་་་་་་བཙུན་མོ་ཅན། ཀ་ར་ཙནྟྲ། དཱི་པཾ་ཀ་ར། དེ་གསུམ་གྱིས་འགོས་ལོ་ཙཱ་བ། དབུས་པ་དགེ་སེར། བླ་མ་གནམ་ཁའུབ་པ་ཆོས་ཀྱི་རྒྱལ་མཚན། བླ་མ་ས་སྐྱ་པ་ཆེན་པོ་ཀུན་དགའ་སྙིང་པོ། གནམ་ཁའུབ་པ་རྡོ་རྗེ་བདུད་འཇོམས།
རྗེ་བཙུན་རིན་པོ་ཆེ་གྲགས་པ་རྒྱལ་མཚན། ཆོས་རྗེ་ས་སྐྱ་པཎྜི་ཏ། འགྲོ་མགོན་ཆོས་རྒྱལ་འཕགས་པ། ཞང་དཀོན་མཆོག་དཔལ་བ། ན་བཟའ་བྲག་ཕུག་པ། བླ་མ་དམ་པ་བསོད་ནམས་རྒྱལ་མཚན། རི་ཁྲོད་པ་བློ་གྲོས་བརྟན་པ། བླ་མ་དཔལ་ལྡན་ཚུལ་ཁྲིམས། གྲུབ་ཆེན་བུདྡྷ་ཤྲཱི། རྡོ་རྗེ་འཆང་ཀུན་དགའ་བཟང་པོ།
སེམས་དཔའ་ཆེན་པོ་དཀོན་མཆོག་རྒྱལ་མཚན། འཇམ་དབྱངས་སངས་རྒྱས་རིན་ཆེན། ས་ལོ་ཙཱ་བ་འཇམ་པའི་དབྱངས་ཀུན་དགའ་བསོད་ནམས། གཉན་ཆེན་གྲགས་པ་བློ་གྲོས། སྤྱན་སྔ་རིན་པོ་ཆེ་དཀོན་མཆོག་རྒྱ་མཚོ། དེའི་དྲུང་དུ་བདག་གི་བླ་མ་དུས་གསུམ་སྒྲིབ་མེད་དུ་གཟིགས་པ་དེ་ཉིད་ཀྱིས་གསན་གསུངས། ཡང་རྗེ་སྤྱན་སྔ་བས་ཆོས་རྗེ་དཀོན་མཆོག་རིན་ཆེན་ལ་ཡང་གསན་པས། དེས་རྗེ་འཇམ་དབྱངས་ལ་གསན་ནམ་སྙམ་སྟེ་བརྟག་གོ ། ཡང་བརྒྱུད་པ་ལུགས་གཅིག་ལ། ས་ལོ་ཐམས་ཅད་མཁྱེན་པས་ཡོངས་འཛིན་དཀོན་མཆོག་ལྷུན་གྲུབ་ལ་གནང་།
དེས་སྙིགས་དུས་ཀྱི་རྒྱལ་བ་གཉིས་པ་དཔལ་ས་སྐྱ་པ་ཆེན་པོ་སྔགས་འཆང་ངག་གི་དབང་པོ་ཀུན་དགའ་རིན་ཆེན་ལ་གནང་། དེས་ཐུགས་སྲས་རྒྱལ་ཚབ་དམ་པ་སྔགས་འཆང་གྲགས་པའི་མཚན་ཅན་ལ་གནང་། དེ་ལས་ཀྱང་རྗེ་ཉིད་ཀྱིས་གསན་གསུངས་ཤིང་། བདག་གིས་ནི་ལུགས་འདིའི་སྨིན་བྱེད་ཀྱི་དབང་སྔགས་འཆང་གྲགས་པའི་མཚན་ཅན་ལས་ཐོས་ལ། ས་སྐྱ་པའི་དབང་བཀའ་གསར་པའི་བརྒྱུད་པ་ལ་རིང་བརྒྱུད་དང་ཉེ་བརྒྱུད་གཉིས་ལས། དང་པོ་ནི། རྡོ་རྗེ་འཆང་། ཕྱག་ན་རྡོ་རྗེ། སློབ་དཔོན་ཀླུ་སྒྲུབ། ཨརྻ་དེ་ཝ།
ཤཱཀྱ་བཤེས་གཉེན། ཟླ་བ་གྲགས་པ། རོལ་པའི་རྡོ་རྗེ། སྐལ་ལྡན་གྲགས་པ། འོད་ཟེར་འབྱུང་གནས་གྲགས་པ། འོད་མཛད་ལྷ། ཆོས་ཀྱི་འབྱུང་གནས་ཞི་བ། བིཀྵ་ཏ་དེ་བ། ཁ་ཆེ་ཤཱཀྱ་ཤྲཱི་བྷ་དྲ། ཆོས་རྗེ་ས་སྐྱ་པཎྜི་ཏ།
འོད་ཟེར་ཤཱཀྱ། ཁའུ་དར་ཤེ སེ་མོ་ར་པ་རིན་ཆེན་དཔལ། བླ་མ་ར་གཉིས་པ་རིན་ཆེན་རྒྱལ། སྲུ་ལུང་པ་ཀུན་སྨོན། བླ་མ་གྲགས་ཆེན་པ། བླ་མ་འཕགས་འོད། བུ་སྟོན་རིན་པོ་ཆེ། མཁས་གྲུབ་གཞོན་ནུ་བསོད་ནམས། ཆོས་རྗེ་ཡེ་ཤེས་རྒྱལ་མཚན།
རྡོ་རྗེ་འཆང་ཀུན་དགའ་བཟང་པོ། མུས་ཆེན་དཀོན་མཆོག་རྒྱལ་མཚན། རྗེ་བཙུན་སངས་རྒྱས་རིན་ཆེན། འཇམ་དབྱངས་ས་སྐྱ་ལོ་ཙཱ། གཉན་ཆེན་གྲགས་པ་བློ་གྲོས། སྤྱན་སྔ་དཀོན་མཆོག་རྒྱ་མཚོ། དེའི་དྲུང་དུ་རྗེ་མུས་པ་ཆེན་པོ་ཉིད་ཀྱིས་གསན་གསུངས་སོ། ། ས་སྐྱ་པའི་དབང་བཀའ་གསར་མའི་ཉེ་བརྒྱུད་ནི། རྡོ་རྗེ་འཆང་། ཕྱག་ན་རྡོ་རྗེ།
ཀླུ་སྒྲུབ། འཕགས་པ་ལྷ། མ་ཏང་གི སྒྲ་གཅན་འཛིན་དཔལ་བཤེས་གཉེན། ཤྲཱི་བིཀྵ་ཏ་དེ་བ། ཁ་ཆེ་པཎ་ཆེན། ས་སྐྱ་པཎྜི་ཏ། འོད་ཟེར་ཤཱཀྱ་མན་གོང་དང་འདྲ་ལ། དཔལ་གསང་བ་འདུས་པ་བཀའ་བབས་བདུན་ལྡན་གྱི་ཐོག་མར་རྡོག་ལུགས་ཀྱི་བརྒྱུད་པ་ནི། སངས་རྒྱས་རྡོ་རྗེ་འཆང་།
ཕྱག་ན་རྡོ་རྗེ། ཨིནྟྲ་བྷུ་ཏི། ཀླུ་ལས་གྱུར་པའི་རྣལ་འབྱོར་མ། རྒྱལ་པོ་བི་སུ་་་་་་རྒྱ་གར་ལྷོ་ཕྱོགས་ཨོ་སྡེའི་ཤ ཀལྤ། བྲམ་ཟེ་ཆེན་པོ་ས་ར་ཧ། ནཱ་གརྫུ་་་་་་རྒྱལ་བས་ལུང་བསྟན་པའི་དགེ་སློང་དཔལ་ལྡན། པ། དེ་ལ་སློབ་མའི་མཆོག་ཨརྻ་དེ་ཝ་དང་། ཤཱཀྱ་བཤེས་གཉེན་དང་།
ཀླུའི་བྱང་ཆུབ་དང་། ཟླ་བ་གྲགས་པ་དང་བཞིས་ཞུས། དེས་སློབ་པའི་རྡོ་རྗེ། ནག་པོ་སྤྱོད་པ་བ། ས་འདྲེས་པ། དེས་མར་མེ་་་་་་དཱི་པཾ་ཀ་ར། མཛད་་་་་་པཎ། དང་། དེ་ཝ་་་་་་པཎ་དཀར། ཨ་ཀ་ར་་་་་་བཙུན་མོ་ཅན།
ཙནྟྲ། དང་། བིདྱ་་་་་་པཎ། བྷ་་་་་་མངོན་ཤེས་ཅན། དྲ་གསུམ་ལས། གསུམ་པོས་འགོས་ཁུག་་་་་་སྔགས་པ་ཅོ་རེག་ཅན། པ་ལྷས་བཙས་ལ་གསུངས། གཞན་ཡང་ཟ་ཧོར་གྱི་མཁས་པ་བཙུན་མོ་ཅན། བལ་ཡུལ་རྫོང་གི་ནཱ་ག་ཀོ་ཊི། བི་ཀྲ་མ་ལ་ཤི་ལའི་ཐམས་ཅད་མཁྱེན་པ་གཉིས་པར་གྲགས་པ་དཱི་པཾ་ཀ་ར།
རྡོ་རྗེ་གདན་གྱི་མཁན་པོ་ཆེན་པོ་ནག་པོ་པ། ཀངྐོ་ལའི་མཁས་པ་ཆེན་པོ་རྒྱལ་བུ་སྤྲིན་གྱི་ཤུགས་ཅན། རྒྱལ་པོའི་ཁབ་ཀྱི་མཁས་པ་ཆེན་པོ་ཛ་ཧུ་ཞེས་བྱ་བ་ཞི་བ་བཟང་པོ། ཁ་ཆེ་ཁྲི་བརྟན་གྱི་མཁས་པ་ཆེན་པོ་ཙནྟྲ་ཧ་རི་ལ་སོགས་པཎྜི་ཏ་བདུན་ཅུ། མཁའ་འགྲོ་བླ་མ་གཉིས་དང་བཅས་པ་ལ་ལོ་ཙཱ་བ་ཆེན་པོ་འགོས་ཀྱིས་གསན། དེས་འཇད་པ་པོ་རོང་གི་མང་ར་བ་སེངྒེ་རྒྱལ་མཚན་ལ། དེས་འཇད་བྲག་ལྟག་གི་རྡོག་ཡེ་ཤེས་སེངྒེ་།་་་་་ བཙུན་པ། དེས་དབོན་པོ་རྡོག་མུ་ནི་རབ་ཏུ་བྱུང་བའི་མཚན་ཉི་མ་སེངྒེ་་་་་་བཙུན་པ། དེས་བྲེས་ཆུ་བར་གྱི་རླན་རྩད་ཚ་ཉི་མ་ལྕམ།་་་་་
ཅོ་རེག དེ་གཉིས་ལ་མུ་ནེའི་སྲས་ཨརྻ་དེ་བ། དེ་ལ་ཞར་ཆོས་པ་སྐྱི་མཁར་འཇུག་གྲེས་ཁ་དབེན་ཚའི་རྟག་པ་རིན་ཆེན་གྲགས་པ། དེ་ལ་བླ་མ་ཐམས་ཅད་མཁྱེན་པ་ཆོས་འོད་ཀྱིས་རྒྱུད་འགྲེལ་གྱི་བཤད་བཀའ་ཐོབ། ཡང་རྡོག་ཆེན་པོ་དང་རླན་རྩད་ཚ་གཉིས་ལ། སྙི་མོའི་ཕུག་ཀ་བ་འབུམ་སྐྱབས། རོང་ལྷ་སྟེང་གི་གཙང་སྟོན་སྨྲ་སེང་། ཉང་སྟོད་སྲིབ་ཆུང་གི་ལྕེ་མདོ་སེང་། ཡང་བྲག་ལྟག་པ་ཆེན་པོ་ལ་ཆ་གར་མོན་མོ་བྲག་གི་མི་ཉག་རྡོ་རྗེ་་་་་་ཅོ་རེག གྲགས།
དེ་ལ་ལྕེ་མདོ་སྡེ་་་་་་ཅོ་རེག སེངྒེ་། དེ་ལ་བླ་མ་ཐམས་ཅད་མཁྱེན་པ་དགེ་སྡིང་པ་ཆོས་་་་་་མི་བསྐྱོད་རྡོ་རྗེ། འོད། ཡང་རླན་རྩད་ཚ་ལ། ཐང་སྤེ་བ་གྲུབ་ཐོབ་གསེར་སྡིང་པ། བླ་མ་ཆོས་འོད། བླ་མ་འཕགས་འོད། ཡང་ན་ཐམས་ཅད་མཁྱེན་པ་ལྕེ་བློ་ལྡན་སེངྒེ་། བླ་མ་འཕགས་པ།
ཐམས་ཅད་མཁྱེན་པ་བུ་་་་་་རྡོ་རྗེ་སེམས་དཔའ། སྟོན། མཁས་གྲུབ་གཞོན་ནུ་བསོད་ནམས།་་་་་ ཕ་རི་འགག་ཆེན། ཆོས་རྗེ་ཡེ་ཤེས་རྒྱལ་མཚན། རྡོ་རྗེ་འཆང་ཀུན་དགའ་བཟང་པོ། མུས་ཆེན་དཀོན་མཆོག་རྒྱལ་མཚན། རྗེ་བཙུན་སངས་རྒྱས་རིན་ཆེན། འཇམ་དབྱངས་ཀུན་དགའ་བསོད་ནམས། གཉན་ཆེན་གྲགས་པ་བློ་གྲོས།
རྗེ་དཀོན་མཆོག་རྒྱ་མཚོ། དེ་ལ་བདག་གི་བླ་མ་བྱང་ཆུབ་ཀྱི་སེམས་རྡོ་རྗེ་བུདྡྷའི་མཚན་ཅན་ཉིད་ཀྱིས་གསན་གསུངས་སོ། ། ཡང་རྗེ་དཀོན་མཆོག་རྒྱ་མཚོས་ཆོས་རྗེ་དཀོན་མཆོག་རིན་ཆེན་ལ་ཡང་གསན་ཅིང་། དེས་རྗེ་འཇམ་དབྱངས་ལ་གསན་ནམ་སྙམ་མོ། ། མར་ལུགས་ཀྱི་བརྒྱུད་པ་ནི། སྒྲོ་འདོགས་ནང་ནས་ཆོད་པ་གྲུབ་ཐོབ་ཉམས་བརྒྱུད་ནི། རྡོ་རྗེ་འཆང་། ཨིནྟྲ་བྷུ་ཏི། ཌཱ་ཀི་བདེ་བའི་ཞབས། ཌོམྦྷི་ཧེ་རུ་ཀ
རྡོ་རྗེ་དྲིལ་བུ་པ། ཡན་ལག་མེད་པའི་རྡོ་རྗེ། ཀམྦྷ་ལ་པ། ནག་པོ་སྤྱོད་པ། ཏི་ལོ་པ། ནཱ་རོ་པ། མར་པ།་་་་་ སྔགས་པ་ལྕང་ལོ་ཅན། འཚུར་དབང་གི་རྡོ་རྗེ། འཁོན་གད་པ་ཀིརྟི།
མགར་སྟོན་ཤེས་རབ་རྒྱ་མཚོ། དྲང་སོ་ཁྲོ་བོ་ལ་རྩར་ཨང་ཁུག་པ་རིན་ཆེན་སེངྒེ་། རོང་པ་ཤེས་རབ་སེངྒེ་། སྟོན་མོ་ལུང་པ་ཡེ་ཤེས་འབར། བླ་མ་ཆོས་འོད། འཕགས་འོད། བུ་སྟོན་ཁྱུང་པོ། ཆོས་རྗེ་ཤར་པ། ངོར་ཆེན། མུས་ཆེན།
བུདྡྷ་རཏྣ། ས་སྐྱ་ལོ་ཙཱ་བ་འཇམ་དབྱངས་ཀུན་དགའ་བསོད་ནམས་མན་འདྲའོ། ། ཡང་ན། རྡོ་རྗེ་འཆང་། བྱང་སེམས་བློ་གྲོས་རིན་ཆེན། འཕགས་པ་ཀླུ་སྒྲུབ། མཚན་གསང་བ་མ་ཏཾ་གི་པ། ཏི་ལོ་པ། ནཱ་རོ་པ། མར་པ་ལོ་ཙཱ་བ།
འཚུར་དབང་གི་རྡོ་རྗེ། འཁོན་གད་པ་ཀིརྟི། མཁན་པོ་བྱ་ཁང་པ་བསོད་རིན། མཁན་པོ་ཐུར་མལ་ཚུལ་ཁྲིམས་སྐྱབས། མཁན་པོ་ཐང་སྤེ་བ་འཕགས་པ་སྐྱབས། གྲུབ་ཐོབ་གསེར་སྡིང་པ་གཞོན་ནུ་འོད། ཐམས་ཅད་མཁྱེན་པ་ཆོས་སྐུ་འོད་ཟེར། འཕགས་འོད་མན་འདྲའོ། ། མཁས་པ་པཎྜི་ཏའི་བརྒྱུད་པ་ནི། རྡོ་རྗེ་འཆང་།
ཕྱག་ན་རྡོ་རྗེ། ཨིནྟྲ་བྷུ་ཏི། ཀླུ་ལས་གྱུར་པའི་རྣལ་འབྱོར་མ། རྒྱལ་པོ་བི་སུ་ཀལྤ། བྲམ་ཟེ་ས་ར་ཧ། ཀླུ་སྒྲུབ། དེའི་ཐུགས་སྲས་བཞི། ཉེ་སྲས་གསུམ་སྟེ་བདུན་ནི། འཇམ་དཔལ་ཞལ་མཐོང་ཤཱཀྱ་མི་ཏྲ། སྒྲོལ་མ་ཞལ་གཟིགས་ན་ག་བོ་དྷི།
ས་བརྒྱད་ནོན་པ་ཨརྻ་དེ་ཝ། སྤྱན་རས་གཟིགས་ཞལ་མཐོང་མ་ཏངྒི་པ། ཉེ་བ་གསུམ་ནི། སངས་རྒྱས་བསྐྱངས། ལེགས་ལྡན་འབྱེད། སློབ་དཔོན་དཔའ་བོ་དང་གསུམ་མོ། ། ཡང་མ་ཏངྒི་པ། ཏི་ལོ་པ། ནཱ་རོ་པ། མར་པའོ། །
ཡང་ཀླུ་སྒྲུབ་ཀྱིས་མ་ཏངྒི་པ། ཟླ་གྲགས། རིག་པའི་ཁུ་བྱུག ཨ་ཝ་དྷུ་ཏི་པ། སྤྱོད་པའི་རྡོ་རྗེ། ནག་པོ་ཞབས། དྲི་མེད་བློ་གྲོས། དཔལ་ཡེ་ཤེས་སྙིང་པོས་མར་པ་ལ་གདམས་ཏེ། མར་པ་ལ་འཕགས་སྐོར་གྱི་རྒྱུད་འགྲེལ་པ་དང་། རྒྱུད་རྐྱང་།
བཤད་རྒྱུད་ལྔ་གཞུང་ཕྲན་དང་བཅས་པ་དང་། ཡེ་ཤེས་ཞབས་ལུགས་སོགས་དང་བཅས་པ་ལ། རྒྱ་གར་ན་འགྲེལ་པ་ཉེར་གསུམ། ཇོ་བོས་ཉེར་ལྔ་ཙམ་གསན་གསུངས་སྐད། བོད་ན་བདུན་ཟེར་ཡང་མང་དུ་སྣང་། མར་པ་ལ། ཛ་ཡ་ན། ཐ་ག་ན། སྙིམ་ཏོག་གསུམ་ཡོད། སྤྱིར་རྒྱ་གར་དུ་ལན་གསུམ།
བལ་པོར་ལན་བཞི་སྟེ་བདུན། ཤར་ནུབ། ལྷོ་བྱང་། ཁ་ཆེ། བལ་པོའི་པཎྜི་ཏ་དང་། ཀུ་ས་ལི་གྲགས་ཚད་ལ་བླ་མ་བརྒྱ་རྩ། བརྒྱུད་པ་འཛིན་ངེས་ལྔ་བཅུ་རྩ་བརྒྱད། སྣང་བ་འགྱུར་ངེས་བཅུ་གསུམ། འདུས་པ་ལ་མཁས་པའི་བླ་མ་བདུན་གྱི་ནང་ནས་ནུབ་ཏུ་ལ་ཀྵེ་ཏྲའི་གཙུག་ལག་ཁང་ན་གནས་པ་དཔལ་ཡེ་ཤེས་སྙིང་པོ་ལས་འདུས་པའི་དབང་རྒྱུད་གདམས་པའི་བཀའ་བབས། ཁྱད་པར་དུ་མར་པའི་བུ་བཞིའི་ནང་ནས་འཚུར་དབང་ལ་ནཱ་རོ་པའི་དབང་དང་རྒྱུད་རྐྱང་གདམས་པར་བཅས་པ་གདམས།
དེའི་རྗེས་གད་པ་ཀིརྟི། དེ་ལ་མི་ཉག་ཐུར་ལ་པ། དབུས་པ་འགར་དགེ གྲུབ་ཐོབ་ཞང་ཞུང་པ། དེས་ཐུགས་སྲས་གསུམ་ལ། གང་བར་གསེར་ཁའི་རིན་ཆེན་གླིང་པ་ཚུལ་ཁྲིམས་མཛེས། བླ་མ་རྒྱ་རྣལ་འབྱོར་འཕོ་བ་ལུང་པ། དགེ་སློང་ཆོས་གྲགས་དཔལ་བཟང་། བླ་མ་ཤཀ་གཞོན། བླ་མ་བློ་ལྡན།
བླ་མ་འཕགས་པ། བུ་སྟོན་སོགས་མན་གོང་དང་འདྲའོ། ། ཇོ་བོའི་ལུགས་ཀྱི་དབང་གི་བརྒྱུད་པ་ནི། རྡོ་རྗེ་འཆང་བདག་ཨིནྟྲ་བྷུ་ཏི་ཆེ། ། ནཱ་ག་ཛོ་གི་བྲམ་ཟེ་ས་ར་ཧ། ། ནཱ་གརྫུ་ན་ཟླ་བ་གྲགས་པ་དང་། ། ཀུ་ས་ལི་གཉིས་ཇོ་བོ་ཨ་ཏི་ཤ ། རོང་པ་འགར་དགེ་ལྷ་རྗེ་སྟོད་པ་དང་། ། ཤེས་རབ་རྒྱལ་པོ་ཤེས་རབ་གཙུག་ཏོར་དང་། ། ལྷ་རྗེ་ཆེན་པོ་ཐང་སྟོད་ཆོས་ཀྱི་འོད། །
བླ་ཆེན་ཀློག་སྐྱ་བསོད་ནམས་རྒྱལ་མཚན་དང་། ། ཀུན་དགའ་རྒྱལ་མཚན་དཔལ་ལྡན་གྲགས་པ་དཔལ། ། འདུས་པའི་དབང་དང་གཞུང་ཕྲན་ལུང་ཐོབ་བྱས། ། ཕྱིས་ནི་བླ་མ་བསྒོམ་ཡེའི་ཞབས་དྲུང་དུ། ། བདེ་དགེ་གསང་འདུས་རྒྱུད་འགྲེལ་ཕྲན་བཅས་ཐོབ། ། ཁོང་ལ་འཕགས་པས་རྒྱུད་འགྲེལ་ཕྲན་བཅས་གསན། ། དེ་ལ་བུ་སྟོན་མན་གོང་དང་འདྲའོ། ། ཆག་ལུགས་ཀྱི་བརྒྱུད་པ་ནི། ཀླུ་སྒྲུབ། སྲས་ཀྱི་ཐུ་བོ་ཤཱཀྱ་བཤེས་གཉེན།
ཨརྻ་དེ་ཝ། འཕགས་པ་རྟ་དབྱངས། རོལ་པའི་རྡོ་རྗེ། རྡོ་རྗེ་དྲིལ་བུ་པ། རུས་སྦལ་ཞབས། ཛ་ལནྡྷ་རི་པ། དཔེ་མེད་དཔལ། གམྦྷི་ར་མ་ཏི་པ། ནིསྐ་ལངྐ་པ་དེ་བ། ར་ཝེནྟྲ་པ་དེ་བ།
ཆག་ལོ་ཙཱ་བ། འུ་ཡུག་ཀུང་ར་བ་བླ་མ་དཔལ། ཡང་ཀླུའི་བྱང་ཆུབ་ཀྱིས། ཌོམྦྷི་བ། བི་ར་ཌི་པ། མ་ཏི་གརྦྷ། རྡོ་རྗེ་གདན་པ། ར་ཝེནྟྲ་པ། ཆག་ལོ་ཙཱ་བ། ཡང་ཟླ་གྲགས་ཀྱིས་རོལ་པའི་རྡོ་རྗེ།
སྐལ་ལྡན་གྲགས་པ། འོད་ཟེར་འབྱུང་གནས་གྲགས་པ། འོད་མཛད་ལྷ། ཆོས་ཀྱི་འབྱུང་གནས་ཞི་བ། རྣམ་པར་གྲགས་པའི་ལྷ། རྙོག་མེད་ལྷ། ར་ཝེནྟྲ་པ། ཆག་ལོ་ཙཱ་བ་ཆོས་རྗེ་དཔལ། འུ་ཡུག་དཔལ་ལ། བླ་མ་གྲགས་ཆེན་པ།
བླ་མ་འཕགས་འོད། ཐམས་ཅད་མཁྱེན་པ་བུ་སྟོན་མན་ཆད་གོང་དང་འདྲའོ། ། ས་ལུགས་ཀྱི་བརྒྱུད་པ་ནི། རྡོ་རྗེ་འཆང་། ཕྱག་ན་རྡོ་རྗེ། མགོན་པོ་ཀླུ་སྒྲུབ། ཨརྻ་དེ་ཝ། ཤཱཀྱ་བཤེས་གཉེན། ཟླ་བ་གྲགས་པ། རོལ་པའི་རྡོ་རྗེ།
སྐལ་ལྡན་གྲགས་པ། འོད་ཟེར་འབྱུང་གནས་གྲགས་པ། འོད་མཛད་ལྷ། ཆོས་ཀྱི་འབྱུང་གནས་ཞི་བ། བི་ཁྱེ་ཏ་དེ་ཝ། ཁ་ཆེ་ཤཱཀྱ་ཤྲཱི་བྷ་དྲ། ས་སྐྱ་པཎྜི་ཏ། འོད་ཟེར་ཤཱཀྱ། ཁའུ་དར་ཤེ སེ་མོ་ར་པ་རིན་ཆེན་དཔལ།
བླ་མ་ར་གཉིས་པ་རྒྱལ་རིན། སྲེ་ལུང་ནགས་ཕུག་པ་ཀུན་སྨོན། བླ་མ་གྲགས་ཆེན་པ། བླ་མ་འཕགས་འོད། བུ་སྟོན་མན་གོང་དང་འདྲའོ། ། ཇོ་བོ་ལུགས་ཀྱི་དབང་གི་མཇུག་ན། དཔྱལ་ཨ་མོ་གྷས་སྦྱར་བའི་བུམ་དབང་ཆོ་གའི་དབང་བཀའ་འདི་དཀྱིལ་ཆོག་དཔྱལ་བའི་དཔེ་སྟེང་ནས་བྱས་པ་ཡིན་གྱི་དབང་བཀའ་ཇོ་བོའི་བར་མ་ཆད་པ་ཡིན་ནོ་ཞེས་འབྱུང་ལ། དཔྱལ་ལུགས་ཀྱི་དབང་གི་བརྒྱུད་པ་ནི། ཇོ་བོ་དང་འདྲའོ་ཞེས་ཟེར་བ་བུ་སྟོན་རིན་པོ་ཆེའི་གསན་ཡིག་ལ་སྣང་ཡང་། དཔྱལ་ལོ་ཙཱ་བ་ཆོས་ཀྱི་བཟང་པོས་ཁ་ཆེ་པཎ་ཆེན་ལ་ཞུས་པར་སྣང་བས།
ཡན་ཆད་ས་ལུགས་དང་འདྲ་ལ། དཔྱལ་ལོ་ཙཱ་བ་ཆོས་ཀྱི་བཟང་པོ། རྗེ་བཙུན་སྒ་ལོ། བླ་མ་དཔལ་གྱི་རྒྱལ་མཚན། བླ་མ་དོན་རི་གྲགས་ཆེན། ཀུན་མཁྱེན་འཕགས་འོད། བུ་སྟོན་ལོ་ཙཱ་བ། མཁས་གྲུབ་གཞོན་ནུ་བསོད་ནམས་མན་འདྲའོ། ། དེ་ལྟར་བརྒྱུད་པའི་རིམ་པ་སྨོས་པ་འདི་རྣམས་ཆོས་ཀྱི་ཁུངས་ཙམ་ཤེས་པར་བྱ་བའི་ཕྱིར་ཡིན་གྱི། བརྒྱུད་པའི་གཙོ་བོ་ནི།
དེ་ལྟར་དབང་བསྐུར་བའི་ཆོ་གའི་ཆིངས་དང་། ལག་ལེན་གྱི་རིམ་པ་རྣམས་ནི་འགོས་དང་། ས་ལུགས་གཙོ་ཆེ་བ་ཡིན་ནོ་གསུངས་ཤིང་། རྗེ་མུས་ཆེན་ཉིད་ཀྱིས་བླ་མེད་ཀྱི་དབང་གིས་གཞན་དོན་མཛད་པའི་ཐོག་མ་ཡང་འདི་ཡིན་ཏེ། དེ་ཡང་རྗེ་དཀོན་མཆོག་རྒྱ་མཚོ་བཞུགས་པའི་སྐབས་ཤིག་ན་གླིང་དགའ་བདེ་བ་ཅན་དུ་གསང་འདུས་ཀྱི་ཆོས་སྐོར་དོན་གཉེར་གྱི་བུ་སློབ་མང་པོ་འདུས་པའི་ཚེ། རྗེ་དཀོན་མཆོག་རྒྱ་མཚོའི་གསུང་གིས་ད་ལམ་གྱི་གསང་འདུས་དོན་གཉེར་འདིར་འདུས་རྣམས་ལ། ཆོས་རྗེ་ཤང་པས་དབང་བསྐུར་གྱིས། དེ་ནས་ངེད་ཀྱིས་ཁྲིད་སོགས་སྟོན་པ་ཡིན་ནོ་ཞེས་གསུངས་པ་བཀའ་བཞིན་བསྒྲུབ་པར་མཛད་པའི་སྟ་གོན་གྱི་ནུབ་མོ་རྗེ་ཉིད་ཀྱི་མནལ་ལམ་དུ་དཀོན་མཆོག་གི་རྟེན་གྱི་དྲུང་ན་ཟན་རིལ་བརྟག་པ་ཞིག་མཛད་ཀྱི་འདུག་པ་ན། རིལ་བུ་གཅིག་ཕྱིར་ཐོན་པ་ལ་མེ་འབར་ནས་ཇེ་མཐོ་ཇེ་མཐོར་སོང་སྟེ། མཐར་ནམ་མཁའི་དབྱིངས་སུ་ཐིམ་པའི་མཚན་ལྟས་ཤིན་ཏུ་གསལ་བ་བྱུང་གསུངས།
འདི་ནི་རྗེ་བཙུན་བླ་མ་ཉིད་ཀྱི་འཕྲིན་ལས་ནམ་མཁའ་དང་མཉམ་པས་གདུལ་བྱ་རྣམས་མི་གནས་པའི་མྱ་ངན་ལས་འདས་པའི་དབྱིངས་སུ་འདྲེན་ནུས་པའི་མཚན་མ་ཡང་དག་པ་ཡིན་པར་ངེས་སོ། ། དེ་ལྟར་ཁོ་བོ་ཅག་གི་ཡོངས་སུ་འཛིན་པ་ཆེན་པོ་འདིས་ནི་བགྲང་བ་ལས་འདས་པའི་སློབ་མ་རྣམས་ལ་དཔལ་ལྡན་འདུས་པའི་དཀྱིལ་འཁོར་ཆེན་པོར་དབང་བསྐུར་བ་དང་། ཟབ་མོའི་ཁྲིད་སྟོན་པ་སོགས་ཀྱི་སྒོ་ནས་ཕ་རྒྱུད་གསང་བ་འདུས་པའི་བསྟན་པ་ཡར་ངོའི་ཟླ་བ་ལྟར་འཕེལ་ཞིང་རྒྱས་པར་མཛད་ཅིང་། ལྷག་པའི་ལྷ་འདི་ཉིད་ཀྱི་བསྐྱེད་རྫོགས་ཟབ་མོའི་རྣལ་འབྱོར་དང་། གསང་སྔགས་ཀྱི་བཟླས་བརྗོད་རྣམས་ཀྱང་ཇི་སྲིད་མཚན་མ་བརྙེས་ཀྱི་བར་དུ་ཐུགས་ཉམས་སུ་བཞེས་པ་ལ་བརྟེན། ཞིང་སྐྱོང་ཙ་ཏུརྨུ་ཁ་འདི་ཉིད་རྗེ་ཉིད་ཀྱི་བྲན་བཞིན་དུ་བཀའ་ཉན་ཅིང་འཕྲིན་ལས་བསྒྲུབ་པའི་ངོ་མཚར་བའི་རྣམ་ཐར་མང་དུ་སྣང་ཡང་། འདིར་ཡི་གེས་འཇིགས་ནས་མ་བྲིས་ལ། རྟོགས་པར་འདོད་ན་ཁོ་བོས་བྱས་པའི་རྗེ་ཉིད་ཀྱི་རྣམ་ཐར་ཉིད་ལ་བལྟ་བར་གྱིས་ཤིག དེ་ལྟར་གོང་དུ་བཤད་པའི་བརྒྱུད་པ་དེ་དག་ལས་འོངས་པའི་དབང་གིས་སྨིན་པའི་སློབ་མ་རྣམས་ལ་འདིར་དཔལ་གསང་བ་འདུས་པའི་ཟབ་མོའི་ཁྲིད་སྟོན་པའི་སྐབས་སུ་བབས་པར་གྱུར་པ་ཡིན་ཞིང་། འདི་ལ་ཡང་རྗེ་འགོས་ནས་བརྒྱུད་པ་དང་།
མར་པ་ནས་བརྒྱུད་པ་གཉིས་ཡོད་པ་ལས། འགོས་ལུགས་ཀྱི་དབང་དུ་བྱས་ནས། དང་པོར་སྤྱོད་བསྡུས་ལྟར། སངས་རྒྱས་པའི་ཐེག་པའི་བསམ་པ་ལ་བསླབ་པ། དེ་ནས་སྨིན་བྱེད་ཀྱི་དབང་རྣམས་ལེགས་པར་ཐོབ་པར་བྱས་ཏེ། སྔོན་འགྲོ་སོང་ནས། དྲན་པ་གཅིག་པའི་རྣལ་འབྱོར་ལུས་དབེན་པ་ལ་སློབ་པ། དེ་དག་ལ་ལོབ་པའི་དབང་གིས། འཕགས་པ་ཀླུ་སྒྲུབ་ཀྱིས་མཛད་པའི་རིམ་ལྔ་ལོ་ཆེན་འགྱུར་གཞུང་ལྟར་རྡོ་རྗེའི་བཟླས་པ། སེམས་ལ་དམིགས་པ་བདག་བྱིན་གྱིས་བརླབས་པ།
མངོན་པར་བྱང་ཆུབ་པ། ཟུང་དུ་འཇུག་པ་དང་ལྔར་མཛད་པའོ། ། དེ་ལྟར་འཕགས་པས་བསྐྱེད་རིམ་རགས་པ། ལུས་དབེན་ཕྲ་བ་སྟེ། རགས་པའི་ཁོངས་སུ་ཕྲ་བ་འདུ་བར་བྱའོ། ། སེམས་དབེན་གྱི་སྤྲོས་བྲལ་སྟོང་པ་ཉིད་དུ་བསྟན་པ་ལ། དེ་ལྟར་དགེ་སྡིག་ལ་སོགས་པའི་རྣམ་གཞག་མི་རིགས་སམ་ཞེས་རྒོལ་བ་བྱུང་ན་བཟློག་པའི་ཕྱིར། སེམས་ལ་ཐོག་མེད་ནས་བག་ཆགས་བརྟན་པའི་དབང་གིས་ཀུན་རྫོབ་རྒྱུ་འབྲས་ཀྱི་རྣམ་གཞག་འཐད་དོ་ཞེས་བསྟན་པའི་ཕྱིར། ཀླུའི་བྱང་ཆུབ་ཀྱིས་མཐའ་རྣམ་པར་དབྱེ་བ་མཛད་་་་་་ཆག་ཆོས་རྗེ་དཔལ་གྱི་འགྱུར། ཅིང་།
སེམས་དེ་ཉིད་གསལ་བའི་ཕྱིར་དུ་ཨརྻ་དེ་ཝས་སེམས་ཀྱི་སྒྲིབ་སྦྱོང་མཛད།་་་་་ ཛྙཱ་ན་ཨ་ཀ་ར་དང་། ནག་ཚོ་ཚུལ་ཁྲིམས་རྒྱལ་པོའི་འགྱུར། ཀུན་རྫོབ་བདེན་་་་་་སྒྱུ་ལུས་ཁོངས་བསྡུ། པ་སྒྱུ་ལུས་ཀྱི་སྐབས་སུ། ཁྱེད་ཀྱི་སྒྱུ་མ་ལྟ་བུ་དེ་ཕར་ཕྱིན་ཐེག་པ་ན་གྲགས་པའི་སྒྱུ་མ་ལྟ་བུ་དེ་ཡིན་ནམ། དེ་ལས་ལྷག་པ་གཞན་ཡོད་ཅེས་ཆོས་ཉིད་ངོ་སྤྲོད་སྟོན་པའི་སྐབས་སུ། ལུས་སྟོང་ཉིད་ཙམ་གྱི་ངོ་བོ་ནས་ཁྱད་པར་མེད་ཀྱང་། རྟོགས་བྱེད་ཀྱི་ཐབས་ལ་ཁྱད་པར་ཆེ་བས། དེའི་ཁ་སྐོང་ཨརྻ་དེ་བས།
བདག་བྱིན་གྱིས་བརླབས་པ་མཛད་་་་་་འགོས་ཁུག་པ་ལྷས་བཙས་ཀྱི་འགྱུར། འོད་གསལ་ཆོས་ཅན་བདེ་བ་ཆེན་པོའི་ཁ་སྐོང་། ཨརྻ་དེ་ཝས་མངོན་པར་བྱང་ཆུབ་པའི་རིམ་་་་་་ལོ་ཆེན། པ་མཛད།་་་་་ ཆོས་ཀྱི་ཤེས་རབ་ཀྱི་འགྱུར། བདེ་ཆེན་གྱིས་དྲངས་པའི་སྟོང་ཉིད་སྤྲོས་བྲལ་སྟོན་པའི་སྐབས་སུ། འཕགས་པ་ཀླུ་སྒྲུབ་ཀྱིས་བྱང་ཆུབ་སེམས་འགྲེལ་མཛད། རིམ་པ་ལྔ་པོ་རེ་རེ་ལ་ཡང་རིམ་པ་ལྔ་ལྔ་ཚང་བར་ཡོད་དོ་ཞེས་སྟོན་ཅིང་ཤེས་པའི་ཕྱིར། ཀླུའི་བྱང་ཆུབ་ཀྱིས་རིམ་པ་ལྔ་ཁོངས་བསྡུ་མཛད། དེ་རྣམས་ཀྱིས་རིམ་པ་ལྔ་རྒྱས་པར་བསྟན་པའི་དོན་བསྒོམས་པས།
རྟོགས་པ་སྐྱེས་ན་དེ་དག་ངོ་སྤྲོད་པ་དང་། ལམ་རིམ་ཅན་དུ་དཀྲི་བའི་ཚུལ་ཨརྻ་དེ་ཝས་སྤྱོད་བསྡུས་སྒྲོན་མེ་མཛད། རིམ་ལྔ་སྦྱོར་བ་ཡན་ལག་དྲུག་ཏུ་སྦྱར་བའི་གསང་བ་འདུས་པའི་སྦྱོར་བ་དྲུག་པ། སྒྲ་དབྱངས་བཅུ་གཅིག་པས་མཛད་པ་ལོ་ཆེན་གྱི་འགྱུར། རྡོ་རྗེ་འཆང་ཆེན་པོའི་ལམ་གྱི་རིམ་པ་་་་་་འདི་མན་ངག གསང་བ་ཞེས་བྱ་བ། སློབ་དཔོན་སྒྲ་དབྱངས་བཅུ་གཅིག་པས་མཛད་པ་ལོ་ཆེན་གྱི་འགྱུར། འདི་རིམ་ལྔ་སྦྱོར་དྲུག་དང་གནད་གཅིག་ཏུ་བསྟན། མངོན་ཤེས་ཅན། ནག་པོ་པ།
བཙུན་མོ་ཅན་རྣམས་ལ་འགོས་ཀྱིས་གསན་པའི་ཤོག་རིལ་གསུམ། དེའི་འགྲེལ་པ་འགོས་ཀྱིས་མཛད་པ། རྡོག་གིས་མཛད་པའི་ཁྲིད་ཡིག་ཀྱང་རྡོག་ཨརྻ་དེ་བས་མཛད་པའི་དབང་གོང་མ་གསུམ་གྱི་དམིགས་པ། རྗེ་རྡོ་རྗེ་འཆང་གིས་མཛད་པའི་ཁྲིད་ཡིག་ཀུན་མཁྱེན་ཆེན་པོའི་ཁ་སྐོང་དང་བཅས་པ། གསང་འདུས་རྩ་རྒྱུད་ལ་འགོས་ཀྱིས་བཏབ་པའི་མཆན་ཆེན་སོགས་མདོར་ན་རྗེ་འགོས་ལོ་ཙཱ་བའི་ལུགས་གཙང་མར་གྱུར་པའི་རིམ་ལྔའི་ཁྲིད་ཀྱི་བརྒྱུད་པ་ནི། རྡོ་རྗེ་འཆང་། རྡོ་རྗེ་ཆོས། ཀླུ་ལས་གྱུར་པའི་ཡེ་ཤེས་ཀྱི་མཁའ་འགྲོ་མ། རྒྱལ་པོ་བི་སུ་ཀལྤ། བྲམ་ཟེ་ཆེན་པོ་ས་ར་ཧ།
འཕགས་པ་ཀླུ་སྒྲུབ། སློབ་དཔོན་འཕགས་པ་ལྷ། སློབ་དཔོན་ཤཱཀྱ་བཤེས་གཉེན། གྲུབ་ཆེན་ཀླུའི་བྱང་ཆུབ། དཔལ་ལྡན་ཟླ་བ་གྲགས་པ། སློབ་དཔོན་སློབ་པའི་རྡོ་རྗེ། པཎྜི་ཏ་ནག་པོ་པ། རྒྱལ་སྲས་ས་འདྲེས་པ་ཆེན་པོ། པཎྜི་ཏ་བི་ཡ་བྷ་དྲ། དེ་ཝ་ཨ་ཀ་ར་ཙནྟྲ།
རྗེ་འགོས་ལོ་ཙཱ་བ། མར་སྟོན་སེངྒེ་རྒྱལ་མཚན། རྔོག་ཡེ་ཤེས་སེངྒེ་། རླན་རྩད་ཚ་ཉི་མ་ལྕམ། རྡོག་ཨརྻ་དེ་ཝ། མཁན་པོ་འཕགས་པ་སྐྱབས། གསེར་སྡིང་པ་གཞོན་ནུ་འོད། ཀུན་མཁྱེན་ཆོས་སྐུ་འོད་ཟེར། འཕགས་འོད་ཡོན་ཏན་རྒྱ་མཚོ། བུ་སྟོན་ཐམས་ཅད་མཁྱེན་པ།
དཔལ་ལྡན་བླ་མ་དམ་པ། བླ་མ་དཔལ་ལྡན་ཚུལ་ཁྲིམས། གྲུབ་ཆེན་བུདྡྷ་ཤྲི། རྗེ་རྡོ་རྗེ་འཆང་ཀུན་དགའ་བཟང་པོ། མུས་ཆེན་སེམས་དཔའ་ཆེན་པོ། ཀུན་མཁྱེན་བསོད་ནམས་སེངྒེ་། ཡོངས་འཛིན་དཀོན་མཆོག་འཕེལ་བ། འཇམ་དབྱངས་སངས་རྒྱས་རིན་ཆེན། ཀོང་སྟོན་དབང་ཕྱུག་གྲུབ་པ། བདག་ཆེན་ངག་གི་དབང་ཕྱུག
རྗེ་དཀོན་མཆོག་རྒྱ་མཚོ། དེའི་དྲུང་དུ་བདག་ཅག་གི་འདྲེན་པ་དམ་པ་རྗེ་བཙུན་བཀའ་དྲིན་ཅན་མུས་ཆེན་བུདྡྷའི་མཚན་ཅན་ཉིད་ཀྱིས་གསན་གསུངས་ཤིང་། ཡང་རིམ་ལྔ་མར་ལུགས་ཀྱི་བརྒྱུད་པ་ནི། རྡོ་རྗེ་འཆང་། བྱང་སེམས་བློ་གྲོས་རིན་ཆེན། ཀླུ་སྒྲུབ། མ་ཏཾ་གི་པ། ཏི་ལོ་པ། ནཱ་རོ་པ། མར་པ་ལོ་ཙཱ།
དབང་གི་རྡོ་རྗེ། རྗེ་གད་པ། བྱ་ཁང་པ་བསོད་རིན། མི་ཉག་ཐུར་ལ་བ་ཚུལ་ཁྲིམས་སྐྱབས། རྒྱ་མཁར་ཐང་སྤེ་བ་འཕགས་པ་སྐྱབས། གྲུབ་ཐོབ་གསེར་སྡིང་པ་གཞོན་ནུ་འོད། ཀུན་མཁྱེན་ཆོས་སྐུ་འོད་ཟེར། བླ་མ་འཕགས་འོད། བུ་སྟོན་རིན་པོ་ཆེ། བླ་མ་དཔལ་ལྡན་ཚུལ་ཁྲིམས།
བླ་མ་དམ་པ་བུདྡྷ་ཤྲཱི། རྡོ་རྗེ་འཆང་ཀུན་དགའ་བཟང་པོ། ཀུན་མཁྱེན་བསོད་ནམས་སེངྒེ་། ཀོང་པོ་པཎ་ཆེན་དབང་ཕྱུག་གྲུབ་པ། བདག་ཆེན་ངག་གི་དབང་ཕྱུག རྗེ་དཀོན་མཆོག་རྒྱ་མཚོ། དེའི་དྲུང་དུ་རྗེ་ཉིད་ཀྱིས་གསན་གསུངས། དེས་ན་རྗེ་མུས་ཆེན་ཉིད་ལ་རིམ་ལྔའི་བརྒྱུད་ལུགས་གཉིས་ཀ་བཞུགས་ཀྱང་། རང་ལུགས་ཀྱི་བླ་མ་གོང་མ་རྣམས་འགོས་ལུགས་ལ་གཙོ་བོར་མཛད་པ་ཉིད་ལ་དགོངས་ནས་རྗེ་རྡོ་རྗེ་འཆང་ཡབ་སྲས་ཀྱིས་མཛད་པའི་ཁྲིད་ཡིག་ཟུང་འཇུག་གསལ་བ་དང་། རྗེ་སེམས་དཔའ་ཆེན་པོའི་གསུང་ལ་ཆོས་རྗེ་མང་མཁར་བ་བློ་གྲོས་རྒྱལ་མཚན་གྱིས་ཟིན་བྲིས་སུ་བཏབ་པའི་རིམ་ལྔའི་ཁྲིད་ཡིག་རྣམས་ཀྱི་སྟེང་ནས།
དཔལ་ལྡན་འདུས་པའི་ཟབ་ཁྲིད་སྨིན་རྒྱས་སུ་སྩལ་ཏེ། དེའི་རྒྱབ་རྟེན་དུ་རྒྱ་བོད་ཀྱི་གཞུང་རྣམས་ཀྱི་བཤད་པ་དང་ལུང་གི་ཚོགས་རྣམས་ཀྱང་ཤིན་ཏུ་ཞིབ་པར་གནང་སྟེ། རྗེ་བཙུན་གང་གི་གསུང་གི་བདུད་རྩིའི་ཆུ་རྒྱུན་གྱིས་བདག་བློའི་བུམ་པ་ཡོངས་སུ་གང་བར་གྱུར་ཏེ་རབ་དགའི་ས་ཐོབ་པ་ལྟ་བུའི་དགའ་བདེའི་དཔལ་ལ་རང་གཞན་ཀུན་འགོད་པར་མཛད་པའི་བཀའ་དྲིན་གཞལ་དུ་མེད་པ་སྩལ་པ་ཡིན་ནོ། ། དེ་རྣམས་ཀྱིས་རྗེ་བཙུན་བླ་མ་མཆོག་གི་གསུང་རྒྱུན་ལས་འབྱུང་ཚུལ་བཤད་ཟིན་ཏོ།། །། འདིར་སྨྲས་པ། ཁྱབ་བདག་བྱང་ཆུབ་སེམས་ཀྱི་རྡོ་རྗེ་ཉིད། ། གཞན་ངོར་བཤེས་གཉེན་མཆོག་གི་ཚུལ་བཟུང་ནས། ། སངས་རྒྱས་བསྟན་པའི་རྒྱལ་མཚན་ལེགས་འཛིན་པའི། ། གང་གི་བཀའ་དྲིན་དྲན་པས་སྙིང་ནས་འདུད། ། དབྱིབས་མཛེས་བརྗིད་ཆགས་གཟི་འོད་འབར་བའི་སྐུ། །
པདྨ་ར་གའི་ལྷུན་པོ་ཕྱིས་པ་ལྟར། ། སུ་ཡིས་མཐོང་ཡང་དྭང་བའི་དཔལ་བསྐྱེད་པའི། ། ཡིད་འཕྲོག་བླ་མའི་སྐུ་དེ་ལྷག་པར་དྲན། ། ཟབ་རྒྱས་ཆོས་ཚུལ་སྒོ་བརྒྱ་འབྱེད་པའི་ཚེ། ། ཟིལ་ཆེ་རབ་སྙན་རྣ་བའི་བདུད་རྩི་མཆོག ། མགོན་དེའི་གསུང་དེ་ད་ལྟ་མངོན་སུམ་དུ། ། ཐོས་པའི་སྐལ་བ་ཡོད་ན་ཨེ་མ་མཚར། ། ཆགས་སྡང་རྨོངས་པའི་དྲི་མ་ཀུན་སྤངས་ཤིང་། ། ཏིང་འཛིན་ཟབ་མོའི་རྒྱུན་ལ་དབང་འབྱོར་བའི། ། ལུང་རྟོགས་ཡོན་ཏན་དུ་མའི་ཆུ་གཏེར་ཆེ། །
བླ་མའི་ཐུགས་ཀྱི་ཡོན་ཏན་དྲན་ཞིང་དད། ། གང་སྐུ་ཚུལ་ཁྲིམས་དྲི་བསུང་འཕྲོ་བ་ཅན། ། དེ་གསུང་དམ་ཆོས་ཆོས་ཆར་འབེབས་མཁས་པ། ། ཁྱོད་ཐུགས་ཏིང་འཛིན་དུ་མར་མངའ་བརྙེས་པའི། ། གསང་གསུམ་འདུས་པའི་མགོན་དེར་ཕྱག་བགྱི་འོ། ། གང་གི་དྲིན་ལས་དཔལ་ལྡན་འདུས་པ་ཡི། ། དམ་ཆོས་བྱུང་ཚུལ་མདོ་ཙམ་བཤད་པ་འདི། ། རང་ཉིད་གསུང་རབ་དོན་ལ་གོམས་ཕྱིར་དང་། ། བསྟན་དང་འགྲོ་ལ་ཕན་ཕྱིར་བཤད་མོད་ཀྱི། ། འོན་ཀྱང་སྙིགས་མའི་སེམས་ཅན་ཉོན་མོངས་རགས། །
ཇི་ལྟར་བྱས་ཀྱང་གཞན་སེམས་འཛིན་དཀའ་ཞིང་། ། ཕལ་ཆེར་རང་ཉིད་བསམ་པ་མ་རྫོགས་པའི། ། ཉེས་མེད་གཞན་ལ་གཞི་མེད་སྒྲོ་བཏགས་ཀྱིས། ། སྣ་ཚོགས་ཐབས་ཀྱིས་སྐུར་པ་འདེབས་བྱེད་པའི། ། ཚེར་ཕུང་དབུས་སུ་གཅེར་བུར་གནས་པ་ལྟར། ། ཅི་བྱས་སྐྱོན་དུ་འཛིན་ཞིང་འཇུག་པ་ཡི། ། སྐྱེས་ངན་རྣམས་ཀྱིས་སྨད་པར་མ་གྱུར་ཅིག། ༈ །།ཡོངས་འཛིན་ཡོངས་ཀྱི་སྐྱབས་གནས་བླ་མ་ཡི། ། གསང་གསུམ་གསང་བ་འདུས་པའི་ཆོས་སྐོར་རྣམས། ། དད་ལྡན་དད་པས་གསོལ་བ་བཏབ་པའི་ངོར། །
ལེགས་གསུང་ལེགས་བཤད་ཟིན་བྲིས་འདི་ངོ་མཚར། ། ཚུལ་འདིས་འདུས་པའི་འཕྲིན་ལས་རབ་རྒྱས་ཤིང་། ། བདག་ཅག་དཔོན་སློབ་གདུལ་བྱར་གྱུར་པ་རྣམས། ། དུས་འདིར་ཚེ་རིང་ནད་མེད་བསམ་དོན་འགྲུབ། ། ཕྱི་མ་བདེ་བ་ཅན་དུ་སྐྱེ་བར་ཤོག ། བར་སྐབས་ཀྱི་ཚིགས་སུ་བཅད་པའོ། ། སྤྱི་དོན་གཉིས་་་་་་དོན་ཚན་འདི་རྣམས་མཁས་པ་གོང་མ་དེ་དག་གི་གསུང་རབ་སོ་སོ་ནས་ཇི་ལྟར་འབྱུང་བ་བཞིན། སྒྲ་ཇི་བཞིན་དུ་གླེགས་བམ་འདིར་བཀོད་པའི་དགོས་པ་ནི། གོང་དུ་མཆན་བུར་བྲིས་ཟིན་པ་དེ་ཉིད་དང་། གཞན་ཡང་དིང་སང་དུས་བསྐལ་གྱི་དབང་གིས་བློ་གསལ་རྣམ་དཔྱོད་དང་ལྡན་ཞིང་གོང་མའི་གསུང་རབ་ངོ་མཚར་ཅན་རྣམས་ལ་མཐོང་རྒྱ་དང་རྟོག་དཔྱོད་འདོད་པའི་སྐལ་བཟང་ལས་འཕྲོ་ཅན་བརྒྱ་ཞིག་ན་རེ་རེ་ཙམ་སྣང་ཞིང་།
ཅུང་ཟད་སྲིད་ཀྱང་འདིར་བཀོད་པའི་མཁས་པ་གོང་མ་རྣམས་ཀྱི་གསུང་རབ་མཐའ་དག་ནི། དིང་སང་གི་སྐྱེ་བོ་དཔེ་ཚོགས་ཅན་སུས་ཀྱང་ལག་ཏུ་འཛོམས་པ་ནི་ཤིན་ཏུ་དཀའ་བར་མཐོང་ནས། རྒྱུ་མཚན་དེས་ན་སྐྱེས་བུ་བློ་གསལ་དང་རྣམ་དཔྱོད་རབ་ཏུ་གསལ་བའི་ལས་འཕྲོ་ཅན་གསུང་རབ་རྒྱ་ཆེན་པོ་མཐོང་འདོད་ཅན་རྣམས་ལ་གཅིག་ཏུ་ཕན་པའི་བསམ་པ་ཁོ་ནའི་དབང་བྱས་ཏེ། གོང་མའི་གསུང་རབ་རྒྱ་མཚོ་ལས། ། ངོ་མཚར་ལེགས་བཤད་རིན་ཆེན་རྣམས། ། གཅིག་ཏུ་བསྒྲིགས་པའི་གླེགས་བམ་འདི། ། བློ་གསལ་རྣམས་ཀྱི་དགའ་སྟོན་ཡིན། ། འདི་ལ་སློབ་པར་འདོད་རྣམས་ཀྱིས། ། རང་རང་བློ་གྲོས་དང་སྦྱར་ཏེ། ། འདིར་བཤད་དོན་ཚན་གཅིག་བཟུང་ནས། །
གཞན་རྣམས་བཀླགས་པས་བདེ་བླག་རྟོགས། ། ཞེས་ཀྱི་བར་རྟོགས་པར་གྱིས་ལ། བློ་ཆུང་ལོག་ལྟ་ཅན་རྣམས་ཀྱིས་མ་གོ་བའི་གཏམ་མ་སྨྲ་ཞིག པ་གུང་རུ་ཤེས་རབ་བཟང་པོའི་གསུང་རབ་ནས་འབྱུང་ཚུལ་བཤད་པ་ནི། པཎ་ཆེན་དེ་ཉིད་ཀྱིས་རྗེ་རྡོ་རྗེ་འཆང་གི་གསུང་ལ་ཟིན་བྲིས་མཛད་པའི་དཔལ་གསང་བ་འདུས་པའི་བསྐྱེད་རིམ་ི་རྣམ་བཤད་རྨོངས་པའི་མུན་སེལ་ལམ། ཡིད་ཀྱི་མུན་སེལ་ཞེས་ཀྱང་བྱ་ཞིང་། ལོག་རྟོག་གི་མུན་པ་སེལ་བར་བྱེད་པ་པདྨོའི་གཉེན་ཞེས་ཀྱང་བྱ་བ་དེ་ཉིད་ལས་འདི་ལྟར་འབྱུང་སྟེ། འདིར་བཤད་པར་བྱ་བའི་ཆོས་ནི་དགྲ་ནག་དང་། གཤེད་དམར་གྱི་རྒྱུད་དུ། རྒྱུད་ཀྱི་མཐར་ཐུག་འདུས་པ་སྟེ། །
མ་བྱུང་འབྱུང་བར་མི་འགྱུར་རོ། ། ཞེས་རྒྱུད་སྡེ་གཞན་ནས་ཀྱང་བསྔགས་པ་ཆེན་པོ་མཛད་ཅིང་། སྒྲོན་གསལ་དུ་བཤད་པ་ལྟར་དབྱངས་གསལ་གྱི་ཡི་གེ་རེ་རེའི་མཐའ་ཅན་གྱི་མཚན་དང་ལྡན་པའི་རྒྱུད་སྡེ་བསམ་གྱིས་མི་ཁྱབ་པ་གཅིག་གསུངས་པའི་ནང་ནས་ཆེས་ཟབ་ཅིང་དེ་ཐམས་ཅད་ཀྱི་རྩ་བར་གྱུར་པའི། ཡི་གེ་ས་མཱ་ཛ་གསུམ་འདུས་པའི་བདག་ཉིད་དཔལ་གསང་བ་འདུས་པ་ཞེས་རྒྱ་བོད་ན་ཉི་ཟླ་ལྟར་གྲགས་པ་དེ་ཡིན་ནོ། ། འོ་ན་གསང་བ་འདུས་པ་ཞེས་བྱ་བའི་དོན་གང་ཡིན་སྙམ་ན། སྐུ་གསུང་ཐུགས་ནི་རྣམ་པ་གསུམ། ། གསང་བ་ཞེས་ནི་མངོན་པར་བརྗོད། ། སངས་རྒྱས་ཐམས་ཅད་ཅེས་བྱ་བ། ། འདུས་པ་ཚོགས་པར་བྱ་བ་ཉིད། ། ཅེས་གསང་འདུས་ཀྱི་རྒྱུད་ལས་འབྱུང་བ་ལྟར་རོ། །
འདི་བཤད་པ་ལ་དོན་བཞི་སྟེ། ལམ་འདི་ཕྱོགས་གང་དུ་གཏོགས་ངོས་བཟུང་བའི་ཚུལ་གྱིས་རྒྱུད་སྡེ་སྤྱིའི་རྣམ་གཞག་བསྟན་པ། འདུས་པ་རྒྱ་བོད་དུ་སྲོལ་ཇི་ལྟར་བྱུང་ཚུལ། འཕགས་ལུགས་ཀྱི་བཤད་སྲོལ་འདིའི་རྟེན་པའི་རྒྱུད་ངོས་བཟུང་བ། རྒྱུད་དེ་ལ་བརྟེན་པའི་འཕགས་ལུགས་ཀྱི་ལམ་གྱི་རྣམ་གཞག་བཤད་པའོ། ། དང་པོ་ནི། སྤྱོད་བསྡུས་ཀྱི་ལེའུ་དགུ་པར་གསུངས་པ་ལྟར། བཅོམ་ལྡན་འདས་དགའ་ལྡན་ནས་བྱོན་ཏེ་འདོད་ཆགས་བྲལ་བའི་གཟུགས་སུ་མངོན་པར་སྤྲུལ་ཏེ། ཆགས་བྲལ་དམན་པ་ལ་མོས་པ་རྣམས་ལ་ཐེག་དམན་གྱི་ཆོས་འཁོར་དེ་བསྐོར། རྒྱ་ཆེན་པོ་ལ་མངོན་པར་ཞེན་པ་རྣམས་ལ་ཐེག་ཆེན་ཕ་རོལ་ཏུ་ཕྱིན་པའི་ཆོས་འཁོར་དེ་བསྐོར།
ཡང་འཁོར་ལོ་བསྒྱུར་བའི་གཟུགས་སུ་སྤྲུལ་ནས་ཟབ་མོ་ལ་ལྷག་པར་མངོན་པར་ཞེན་པ་རྣམས་ལ་ཐེག་ཆེན་གསང་སྔགས་ཀྱི་ཆོས་འཁོར་དེ་བསྐོར་བ་ལ་དེའི་ནང་ནས་གསང་བ་འདུས་པ་འདི་ནི་སྔགས་ཀྱི་ཐེག་པར་གཏོགས་སོ། ། འོ་ན་མདོ་སྔགས་གཉིས་ལ་ཁྱད་པར་ཅི་ཡོད་སྙམ་ན། སློབ་དཔོན་ཀྲི་པི་ཏ་ཀ་མ་ལས་ཚུལ་གསུམ་སྒྲོན་མེར་རྒྱུད་ཀྱི་ལུང་དྲངས་པར། དོན་གཅིག་ན་ཡང་མ་རྨོངས་དང་། ། ཐབས་མང་དཀའ་བ་མེད་པ་དང་། ། དབང་པོ་རྣོན་པོའི་དབང་བྱས་པས། ། སྔགས་ཀྱི་ཐེག་པ་ཁྱད་པར་འཕགས། ། ཞེས་འབྱུང་བ་ལྟར་མདོ་སྔགས་གཉིས་མཐར་ཐུག་འཐོབ་བྱའི་འབྲས་བུ་རྫོགས་པའི་སངས་རྒྱས་དང་། ལྟ་བའི་ཡུལ་སྟོང་ཉིད་དང་སྤྱོད་པ་ཕར་ཕྱིན་བཅུ་དང་། ས་བཅུ་ལམ་ལྔ་ཐབས་སྙིང་རྗེ་དང་སེམས་བསྐྱེད་སོགས་གཅིག་ན་ཡང་ལྟ་བ་དེ་རྟོགས་པའི་ཐབས་ལ་རྨོངས་མ་རྨོངས་དང་།
མཆོག་ཐུན་མོང་སྒྲུབ་པ་ལ་ཐབས་མང་ཉུང་དང་། ལམ་དཀའ་བ་ཡོད་མེད་དང་། དབང་པོ་རྣོ་རྟུལ་གྱི་ཁྱད་པར་བཞི་ཡོད་པ་ཡིན་ནོ། ། དེ་ཡང་མདོ་སྔགས་གཉིས་ཀ་མཐར་ཐུག་གི་འབྲས་བུ་དོན་གཅིག་སྟེ། སམ་པུ་ཊི་ལས། གང་ཕྱིར་ཆོས་ནི་དུ་མས་ནི། ། ཆུ་བོའི་རྒྱུན་ནི་རྒྱ་མཚོ་ལྟར། ། བར་པ་ཉིད་ནི་གཅིག་པུ་ཉིད། ། མང་པོ་དམིགས་པར་མི་འགྱུར་རོ། ། ཞེས་དང་།
སྒྱུ་འཕྲུལ་དྲ་བར། ཐེག་པ་གསུམ་གྱི་ངེས་འབྱུང་ལ། ། ཐེག་པ་གཅིག་གི་འབྲས་བུར་གནས། ། ཞེས་འབྱུང་བས་སོ། ། མདོ་སྔགས་གཉིས་ལྟ་བ་སྟོང་ཉིད་ཙམ་རྟོགས་པ་ལ་ཁྱད་པར་མེད་དེ། སྡོམ་གསུམ་རབ་དབྱེ་ལས། གལ་ཏེ་དབུ་མ་ལས་ལྷག་པའི། ། ལྟ་བ་གཞན་ཞིག་ཡོད་ན་ནི། ། ལྟ་དེ་སྤྲོས་པ་ཅན་དུ་འགྱུར། ། ཞེས་གསུངས་པ་ལྟར་ཆོས་ཐམས་ཅད་ཀྱི་གནས་ལུགས་སྟོང་པ་ཉིད་སྤྲོས་པའི་མཐའ་བྲལ་དུ་གཏན་ལ་ཕབ་ནས་བསྒོམ་ཚུལ་མདོ་སྡེ་རྣམས་ནས་བཤད་པ་ལྟར་རྒྱུད་སྡེ་རྣམས་ལ་ཡང་རྒྱས་པར་བཤད་པའི་ཕྱིར་རོ། །
འོན་ཀྱང་མདོ་སྔགས་གཉིས་ལྟ་བ་དེ་རྟོགས་པའི་ཐབས་ལ་རྨོངས་མ་རྨོངས་ཡོད་དེ། ཕར་ཕྱིན་ཐེག་པར་དཔེ་དང་གཏན་ཚིགས་སོགས་ཀྱི་སྒོ་ནས་ལྟ་བ་རྟོགས་པར་འདོད་ལ། སྔགས་ལ་དེའི་སྟེང་དུ་ཡང་བླ་མ་ལ་མོས་གུས་ཀྱི་བྱིན་རླབས་དང་། ཡེ་ཤེས་ཕབ་པ་ལ་བརྟེན་ནས་ལྟ་བ་རྟོགས་པའི་ཉམས་མྱོང་རྒྱུད་ལ་སྐྱེ་བའི་ཐབས་ཡོད་ཅིང་། བླ་མེད་ལྟར་ན་དབང་གོང་མ་གསུམ་སྐུར་བའི་ཚེ་དཔེའི་ཡེ་ཤེས་དང་། དོན་གྱི་ཡེ་ཤེས་སྐྱེས་པའི་ཚུལ་གྱིས་ལྟ་བ་རྟོགས་པའི་ཐབས་ལྷག་པོ་ཡོད་ཅིང་། རྣམ་རྟོག་གིས་གཡོ་མེད་དུ་སྟོང་ཉིད་ལ་སེམས་ཡུན་རིང་དུ་འཇོག་ནུས་པ་ཡང་ཡིན་ནོ། ། ཡང་མདོ་སྔགས་གཉིས་ལ་མཆོག་ཐུན་མོང་བསྒྲུབ་པའི་ཐབས་མང་ཉུང་ཡང་ཡོད་དེ། མཆོག་བསྒྲུབ་པའི་དབང་དུ་བྱས་ན། ཕར་ཕྱིན་ཏུ་རྒྱུ་ཚོགས་གཉིས་བསགས་པས་འབྲས་བུ་སྐུ་གསུམ་བསྒྲུབ་ཚུལ་སོགས་རྒྱས་པར་གསུངས་ཀྱི།
སྔགས་ལ་དེའི་སྟེང་དུ་ཡང་མཚན་བཅས་ཀྱི་ལྷའི་རྣལ་འབྱོར་རྒྱ་ཆེན་པོ་དང་། མཚན་མེད་ཀྱི་རྣལ་འབྱོར་གྱི་སྒོ་ནས་མཆོག་བསྒྲུབ་པ་ཡོད་ཅིང་། བླ་མེད་ལྟར་ན་བསྐྱེད་རྫོགས་ཟབ་མོའི་སྒོ་ནས་མཆོག་བསྒྲུབ་པ་ཡོད་པའི་ཕྱིར་རོ། ། ཐུན་མོང་བསྒྲུབ་པའི་དབང་དུ་བྱས་ན་ཕར་ཕྱིན་ཐེག་པར་སྔོན་གྱི་སྦྱིན་འབྲས་དང་ཚོང་ཁེ་ཕོགས་སོགས་ལ་བརྟེན་ནས་ལོངས་སྤྱོད་འབྱུང་བར་བྱེད་ཅིང་ཐོས་བསམ་གྱིས་བློ་སྦྱངས་པས་ཤེས་རབ་འཕེལ་བ་ལ་སོགས་པ་ཡོད་ལ། སྔགས་ལ་དེའི་སྟེང་དུ་ཡང་ནོར་བསྒྲུབ་ཟབ་མོའི་ཐབས་ཉམས་སུ་བླངས་པས་རང་གཞན་གྱི་ཚེ་འདིའི་ལོངས་སྤྱོད་ཟད་མི་ཤེས་པ་འབྱུང་བ་དང་། འཇམ་དབྱངས་སོགས་ཤེས་རབ་བློ་འཕེལ་གྱི་མན་ངག་ཟབ་མོ་ཉམས་སུ་བླངས་པས་ཤེས་རབ་མྱུར་དུ་སྐྱེ་བའི་ཐབས་ཡོད་ཅིང་། གཞན་ཡང་ཞི་སོགས་ཀྱི་ལས་ཚོགས་རབ་འབྱམས་ཡོད་པའི་ཕྱིར་རོ། ། ཡང་མདོ་སྔགས་གཉིས་དཀའ་བ་ཡོད་མེད་ཀྱི་ཁྱད་པར་ཡང་ཡོད་དེ། ཕར་ཕྱིན་ཐེག་པར་བསམ་གཏན་དང་ཤིན་ཏུ་སྦྱངས་པའི་བདེ་བ་ཁྱད་པར་ཅན་ཡོད་ཀྱང་། སྔགས་ལ་དེའི་སྟེང་དུའང་སྦྱང་བྱ་འདོད་ཁམས་ཀྱི་འདོད་ཆགས་རིགས་བཞིའི་གཉེན་པོར་འདོད་ཆགས་དེ་དང་རིགས་འདྲ་བའི་བདེ་བ་རིགས་བཞི་སྔགས་ཀྱི་རྒྱུད་སྡེ་བཞི་ལ་ཡོད་པའི་ཕྱིར་རོ། །
ཡང་མདོ་སྔགས་གཉིས་ལ་དབང་པོ་རྣོ་རྟུལ་ཡང་ཡོད་དེ། ཕར་ཕྱིན་གྱི་གདུལ་བྱ་དེ་མྱུར་ན་ཡང་བསྐལ་ཆེན་གྲངས་མེད་གསུམ་དང་སོ་གསུམ་འགོར་ལ། སྔགས་ཀྱི་གདུལ་བྱ་དེ་མྱུར་ན་ཚེ་གཅིག་ལ་སངས་རྒྱ་བའམ། བླ་མེད་ལྟར་ན་རབ་ཚེ་གཅིག་ལུས་གཅིག་ལ་རྫོགས་པའི་སངས་རྒྱས་མངོན་དུ་བྱེད། འབྲིང་བར་དོའམ། དམ་ཚིག་དང་སྡོམ་པ་ཚུལ་བཞིན་དུ་བསྲུངས་ན། ཐ་མའང་སྐྱེ་བ་བདུན་ནམ་བཅུ་དྲུག་ལ་གྲོལ་བར་གསུངས་སོ། ། ཡང་མདོ་སྔགས་གཉིས་སོ་སོའི་གང་ཟག་ལའང་དབང་པོ་རྣོ་རྟུལ་མང་པོ་འབྱུང་ཡང་། བསྐལ་པ་གྲངས་མེད་གསུམ་དུ་ཚོགས་གསོག་དགོས་པ་དང་། མི་དགོས་པ་གཉིས་པོ་ལ་ཡང་དབང་པོ་རྣོ་རྟུལ་མང་བ་ཡིན་ནོ། །
ཡང་ན་ཐབས་མང་དཀའ་བ་མེད་པ་སོགས་ཀྱི་དོན་ཕར་ཕྱིན་ཏུ་ཉོན་མོངས་སོགས་སྤོང་ཚུལ་བཤད་ཀྱང་། ཉོན་མོངས་ལ་བརྟེན་ནས་ལམ་དུ་བྱེད་ཚུལ་མ་བཤད་པས་ཐབས་ཉུང་ལ། སྔགས་སུ་ཉོན་མོངས་པ་འདོད་ཆགས་ལམ་དུ་བསྒྱུར་ཚུལ་སོགས་གསུངས་པས་ཐབས་མང་ལ། ཡང་ཕར་ཕྱིན་ཏུ་མགོ་དང་རྐང་ལག་སོགས་གཏོང་དགོས་པས་དངོས་པོ་ཡང་དཀའ། ལམ་བདེ་བས་མ་བརྒྱན་པས་ན་ལམ་ཡང་དཀའ། བསྐལ་པ་གྲངས་མེད་སོགས་འགོར་བས་དུས་ཀྱང་དཀའ་ན། སྔགས་ལ་ནི་ལམ་བསྐྱེད་རྫོགས་ཙམ་གྱིས་འགྲུབ་པས་ན་དངོས་པོ་ཡང་སླ། སྔགས་རྒྱུད་སྡེ་བཞི་ལས་ལམ་བདེ་བ་རིགས་བཞིས་བརྒྱན་པས་ན་ལམ་ཡང་སླ།

སྔར་བཤད་པ་ལྟར་སྔགས་ཀྱིས་མྱུར་ན་ཚེ་གཅིག་དང་། འབྲིང་བར་དོའམ། ཐ་མ་སྐྱེ་བ་བདུན་དང་བཅུ་དྲུག་ཚུན་ལ་འགྲུབ་པར་རྒྱུད་རྒྱ་གཞུང་ཚད་ལྡན་རྣམས་ལས་བཤད་པ་ལྟར་ཡིན་པས་ན་དུས་ཀྱང་སླ་བ་ཡིན་ནོ། ། ཡང་ཕར་ཕྱིན་པའི་གདུལ་བྱ་དེ་སྔར་བློ་གཞན་དུ་མ་སྦྱངས་པས་ན་དབང་པོ་ཡང་བརྟུལ་ཞིང་། སྔགས་ཀྱི་གདུལ་བྱ་དེ་ཕར་ཕྱིན་ཐེག་པར་བློ་སྦྱངས་པ་གཅིག་འཇུག་པས་ན་དབང་པོ་རྣོ་བ་སོགས་ཀྱི་ཁྱད་པར་ཡོད་དོ་ཞེས་བདེ་མཆོག་གི་སྐབས་སུ་གསུངས་སོ། ། འདི་རྣམས་ཀྱི་སྐྱོན་སྤོང་དང་བཅས་པ་རྒྱུད་སྡེ་སྤྱི་རྣམ་སོགས་སུ་ཤེས་སོ། ། སྔགས་ལ་ཡང་སློབ་དཔོན་སངས་རྒྱས་གསང་བས། ཕྱི་ནང་གི་རྒྱུད་སྡེ་གཉིས་སུ་བྱས་པ་དང་། སློབ་དཔོན་ཨ་བྷྱའི་དགོངས་པ་ཕྱོགས་གཅིག་ལ་རྡོར་ཕྲེང་དུ་རྒྱུད་སྡེ་བཞི་ཕ་རྒྱུད་མ་རྒྱུད་ཀྱི་ཆོ་ག་གཉིས་སུ་བསྡུས་ནས་རྣལ་འབྱོར་ཕའི་རྒྱུད་དང་། མའི་རྒྱུད་སྡེ་གཉིས་སུ་མཛད་པ་དང་། སློབ་དཔོན་སྒེག་པའི་རྡོ་རྗེ་སོགས་ཡོ་ག་བ་རྣམས་བྱ་སྤྱོད་རྣལ་འབྱོར་གྱི་རྒྱུད་དེ་གསུམ་དུ་བྱས་པ་དང་།
རྡོ་རྗེ་གུར་དུ། དམན་པ་རྣམས་ལ་བྱ་བའི་རྒྱུད། ། བྱ་མིན་རྣལ་འབྱོར་དེ་ལྟག་ལ། ། སེམས་ཅན་མཆོག་ལ་རྣལ་འབྱོར་སྦྱིན། ། རྣལ་འབྱོར་བླ་མེད་དེ་ལྟག་ལ། ། ཞེས་འབྱུང་བ་ལྟར་ཀྱཻ་རྡོར་རྒྱུད་གསུམ་གྱི་སྐབས་སུ། རྗེ་བཙུན་བིརྺ་པ་ཡབ་སྲས་ཀྱི་རྗེས་སུ་འབྲངས་ནས་ས་སྐྱའི་རྗེ་བཙུན་ཡབ་སྲས་ཀྱིས་རྒྱུད་སྡེ་བཞིའི་བཤད་པ་རྒྱ་ཆེན་པོ་མཛད་པ་དང་། ཡང་སློབ་དཔོན་ཨ་བྷྱས་བྱ་སྤྱོད་རྣལ་འབྱོར་རྒྱུད་གསུམ་གྱི་སྟེང་དུ། བླ་མེད་ལ་ཕ་བླ་མེད་དང་། མ་བླ་མེད་དེ་རྒྱུད་སྡེ་ལྔར་བྱས་པ་དང་།
བདེ་མཆོག་རྩ་རྒྱུད་ལེའུ་ལྔ་བཅུ་རྩ་གཅིག་པར། ཇི་སྲིད་མདོ་བྱ་སྤྱོད་པ་ནི། ། རྣལ་འབྱོར་གསང་མཐའི་དབྱེ་བ་ཉིད། ། སེམས་ཅན་མོས་པ་སྣ་ཚོགས་པ། ། དེ་དང་དེ་ལ་དགའ་བ་ཡིན། ། ཞེས་པ་ལ་བརྟེན་ནས་གྲུབ་ཆེན་ནཱ་རོ་པ་དཔོན་སློབ་ཀྱིས་བྱ་སྤྱོད་རྣལ་འབྱོར་རྒྱུད་གསུམ་གྱི་སྟེང་དུ་རྣལ་འབྱོར་གསང་མཐའ་ལ། ཕ་བླ་ན་མེད་པ་དང་། མ་བླ་ན་མེད་པ་དང་། མའི་ཡང་མ་གསང་མཐའ་སྟེ་རྒྱུད་སྡེ་དྲུག་ཏུ་བཞེད་པ་སོགས་ཡོད་ནའང་། འདིར་འཕགས་པ་ཡབ་སྲས་ཀྱིས་འདུས་པའི་རྒྱུད་ཡེ་ཤེས་རྡོ་རྗེ་ཀུན་ལས་བཏུས་པའི་རྗེས་སུ་འབྲངས་ནས།
རྟོག་པའི་རྒྱུད། བྱ་བའི་རྒྱུད། སྤྱོད་པའི་རྒྱུད། གཉིས་ཀའི་རྒྱུད། རྣལ་འབྱོར་ཆེན་པོའི་རྒྱུད་དང་ལྔར་མཛད་པའི་ནང་ནས་དཔལ་གསང་བ་འདུས་པ་འདི་རྣལ་འབྱོར་ཆེན་པོའི་རྒྱུད་དུ་གཏོགས་སོ། ། དེ་ལྟར་འཕགས་པ་ཡབ་སྲས་རྣམས་ཀྱིས་རྒྱུད་སྡེ་ལྔར་བྱས་ཀྱང་། རྣམ་གཞག་རིམ་པ་སོགས་སུ་བདེ་མཆོག་གི་ལུང་དྲངས་པར་ཤེས་རབ་ཀྱི་མདོ་ལས་ཞེས་གསུངས་པས། རྣལ་འབྱོར་ཆེན་པོའི་རྒྱུད་ལ་ཡང་ཕ་རྒྱུད། མ་རྒྱུད་གཉིས་སུ་བཞེད་པར་མངོན་ལ། རིམ་ལྔའི་སྒྱུ་ལུས་ཀྱི་སྐབས་སུ།
སློབ་དཔོན་གྱི་མཚན་ཉིད་ལ་རྒྱུད་སྡེ་བཞི་ལ་མཁས་པ་ཞེས་གསུངས་སོ། ། བསྡུ་ན་རྒྱུད་སྡེ་བཞིར་འདུས་པར་ཡང་བཞེད་དེ། རྟོག་པའི་རྒྱུད་ནི་དོན་བྱ་རྒྱུད་ཡིན་ཡང་ཐུན་མོང་གི་ལས་ཚོགས་སྟོན་པ་རྡོ་རྗེ་ས་འོག་གི་རྒྱུད་ལྟ་བུ་ལ་ཟེར་བས་སོ། ། འོ་ན་རྒྱུད་སྡེ་དེ་རྣམས་གང་ལ་ངོས་འཛིན་སྙམ་ན། དེ་ལ་རྟོགས་པའི་རྒྱུད་ནི་སྔ་མ་བཞིན་ཡིན་ལ། གཉིས་པ་བྱ་བའི་རྒྱུད་ནི། རྒྱུད་སྡེ་གོང་མའི་ཆོ་ག་མ་སྦྱར་བར་བྱ་རྒྱུད་རང་རྐང་བའི་དབང་དུ་བྱས་ནས་བདག་ཉིད་ལྷར་མི་བསྐྱེད། མདུན་དུ་ལྷ་རྗེ་དཔོན་ལྟ་བུ་ལ་དངོས་གྲུབ་ལེན་པའོ། ། དེ་སྟོན་པའི་གཞུང་ནི་གསང་བ་སྤྱི་རྒྱུད། ལེགས་གྲུབ་ཀྱི་རྒྱུད།
དཔུང་བཟང་གི་རྒྱུད། བསམ་གཏན་ཕྱི་མ་སོགས་ཡིན་ཏེ། རྒྱས་པར་བྱ་རྒྱུད་སྤྱི་རྣམ་དུ་ཤེས་སོ། ། རྒྱུད་སྡེ་གོང་མས་རྒྱས་བཀབ་ནས་བྱ་རྒྱུད་ཀྱི་ལྷ་ལ་བདག་བསྐྱེད་སྦྱར་བ་ཡང་ཡོད་དེ། སྒྲུབ་ཐབས་བརྒྱ་རྩ་དང་། རྒྱ་མཚོ་སོགས་ཀྱི་ལྷ་ཕལ་མོ་ཆེ་བྱ་སྤྱོད་ཀྱི་ལྷ་ཡིན་པ་ལ་རྒྱུད་སྡེ་གོང་མ་ལྟར་བདག་བསྐྱེད་ཡེ་ཤེས་པ་འཇུག་པ་སོགས་སློབ་དཔོན་མང་པོས་མཛད་སྣང་བས་སོ། ། གྲུབ་ཆེན་ཀུན་སྙིང་གིས། སྙིང་པོ་ཕྱག་རྒྱ་སྔགས་རིག་པས། ། དུམ་བུ་ལས་བཤད་རང་བྱ་འམ། ། བསྒྲུབ་པ་འདི་ནི་ཐམས་ཅད་དུའོ། །
ཞེས་གསུངས་པའི་དོན་ནི་བྱ་རྒྱུད་ཀྱི་སྙིང་པོའི་དཀྱིལ་འཁོར་དང་། ཕྱག་རྒྱའི་དཀྱིལ་འཁོར་དང་། སྔགས་ཀྱི་དཀྱིལ་འཁོར་རྣམས་ཀྱི་རྣམ་དབྱེ་ལ་མཁས་པས་བྱ་རྒྱུད་སོ་སོའི་ཆོ་ག་ལྟར་བྱ་བའམ། ཡང་ན་ཡོ་ག་ལྟར་གྱི་ཆོ་གས་ཉམས་སུ་བླང་རུང་བར་གསུངས་པས། བྱ་རྒྱུད་ལ་རྒྱུད་སྡེ་གོང་མའི་ཆོ་ག་སྦྱར་བའི་བཤད་པ་བྱུང་བ་ཡིན་ནོ། ། བྱ་རྒྱུད་རང་རྐང་ལ་བདག་ལྷར་བསྐྱེད་པ་མེད་དེ། བྱ་རྒྱུད་ཀྱི་གཞུང་རྣམས་ནས་བདག་བསྐྱེད་མ་བཤད་པས། ཡེ་ཤེས་རྡོ་རྗེ་ཀུན་ལས་བཏུས་པའི་རྒྱུད་དུ། བདག་ཉིད་ལྷའི་སྙེམས་པ་མེད་ཅིང་ཡེ་ཤེས་སེམས་དཔའི་བདེ་བ་དམ་པ་དང་བྲལ་བ་ནི་བྱ་བའི་རྒྱུད་ལ་ཞུགས་སོ། ། ཞེས་འབྱུང་བའི་རྗེས་སུ་འབྲངས་ནས་གྲུབ་ཆེན་དཔལ་འཛིན་སོགས་ཚད་ལྡན་མང་པོས་བྱ་རྒྱུད་ལ་བདག་བསྐྱེད་མི་བཞེད་པས་སོ། །
དེ་ལ་དགོངས་ནས་ཆོས་རྗེ་ས་པཎ་གྱི་དྲིས་ལན་ཁ་ཅིག་དང་། སྡོམ་གསུམ་རབ་དབྱེའི་རང་མཆན་དུ། བྱ་རྒྱུད་ལ་རྟོག་པའི་དབང་དུ་བྱས་པ་དང་། སྒྲུབ་ཐབས་ཀྱི་དབང་དུ་བྱས་པ་གཉིས་ཡོད་དོ་ཞེས་གསུངས་པ་ནི་གནད་ཀྱི་དོན་ནོ། ། ཕྱིས་ཀྱི་བླ་མ་་་་་་བུ་སྟོན་དག བྱ་རྒྱུད་ལ་བདག་བསྐྱེད་་་་་་འདོད་ཚུལ་་་་་་སོགས་གྱི་དགག་སྒྲུབ་སོགས་ནི་བྱ་རྒྱུད་སྤྱི་རྣམ་དུ་ཤེས་སོ། ། གསུམ་པ་སྤྱོད་རྒྱུད་ནི། བདག་མདུན་གཉིས་ཀ་ལྷར་བསྐྱེད་དེ། ལྷ་གྲོགས་པོ་ལྟ་བུ་ལ་དངོས་གྲུབ་ལེན་ཡང་ཡེ་ཤེས་པ་བཅུག་པ་མེད་པས་ཏེ། བདག་ལྷར་བསྐྱེད་པ་ནི་བྱ་རྒྱུད་ལས་ཁྱད་པར་འཕགས་ཆོས་ཡིན་ཡང་།
བྱ་རྒྱུད་ལ་བདག་བསྐྱེད་ན་ཁྱད་པར་དུ་འཕགས་ཆོས་གཞན་མ་བྱུང་པས། རྡོ་རྗེ་གུར་ལས། དམན་པ་རྣམས་ལ་བྱ་བའི་རྒྱུད། ། བྱ་མིན་རྣལ་འབྱོར་དེ་ལྟག་ལ། ། ཞེས་སོགས་རྒྱུད་སྡེ་གོང་མ་གོང་མ་ཟབ་པར་བཤད་པ་སོགས་དང་འགལ་ལོ། ། སྤྱོད་རྒྱུད་ཀྱི་གཞུང་ནི་རྣམ་སྣང་མངོན་བྱང་། འཇམ་དཔལ་རྩ་རྒྱུད། ཕྱག་ན་རྡོ་རྗེ་དབང་བསྐུར་བའི་རྒྱུད་སོགས་ལ་ཟེར་ཏེ། རྒྱས་པར་སྤྱོད་རྒྱུད་སྤྱི་རྣམ་དུ་ཤེས་སོ། ། བཞི་པ་གཉིས་ཀའི་རྒྱུད་ནི།
དེའི་སྟེང་དུ་ཡེ་ཤེས་པ་བཅུག ཕྱག་རྒྱ་བཞིའི་རྒྱས་བཏབ་ནས་དངོས་གྲུབ་ལེན་པར་གསུངས་ཀྱང་། དབང་བཞི་དང་། རིམ་པ་གཉིས་དང་། ཤ་ལྔ་བདུད་རྩི་ལྔ་བསྟེན་པ་སོགས་མེད་པས་ཏེ། ཡེ་ཤེས་པ་བཅུག་པ་འདི་བྱ་སྤྱོད་ལས་ཁྱད་པར་འཕགས་ཆོས་ཡིན་ཀྱང་། བྱ་སྤྱོད་རང་རྐང་ལ་ཡེ་ཤེས་པ་བཅུག་པར་འདོད་པ་ལ་ནི་རྒྱུད་སྡེ་གོང་འོག་གི་རྣམ་དབྱེ་མེད་པར་ཟད་དོ། ། གཉིས་ཀའི་རྒྱུད་ཀྱི་གཞུང་ནི་རྩ་རྒྱུད་དེ་ཉིད་འདུས་པ་དུམ་བུ་བཞི། རྒྱུད་ཕྱི་མ། ཕྱི་མའི་ཡང་ཕྱི་མ་་་་་་བཤད་རྒྱུད་ལ་དུམ་བུ་དང་པོའི་བཤད་རྒྱུད་ཐམས་ཅད་གསང་བ།
གཉིས་པའི་བཤད་རྒྱུད་ཁམས་གསུམ་རྣམ་རྒྱལ་གྱི་རྟོག་པ། དུམ་བུ་ཐམས་ཅད་ཀྱི་བཤད་རྒྱུད་རྡོ་རྗེ་རྩེ་མོ་སྟེ་འདིས་རིགས་ལྔ་ཀའི་བྱེད་པ་འཕྲིན་ལས་དང་བཅས་པ་སྟོན་པས་ན། རིམ་ལྔ་སོགས་སུ་འདིའི་ལུང་དྲངས་པར། རྒྱ་ཆེ་རོལ་པའི་མདོ་ལས་ཞེས་གསུངས་པ་དེ་ཤེར་ཕྱོགས་ཀྱི་རྒྱ་ཆེ་རོལ་པ་དང་ནོར་བར་མི་བྱའོ། ། ཆ་མཐུན་གྱི་རྒྱུད་ནི། དཔལ་མཆོག་གི་སྐོར། ཡོ་ག་རྡོ་རྗེ་སྙིང་པོ་རྒྱན་གྱི་རྒྱུད། ངན་སོང་སྦྱོང་རྒྱུད་སོགས་ལ་ཟེར་རོ། ། འདིར་བླ་མ་ཕྱི་མ་མང་པོས་སྤྱོད་རྒྱུད་ལ་གཉིས་ཀའི་རྒྱུད་དུ་འཆད་པ་ནི་མི་འཐད་དེ། སློབ་དཔོན་སངས་རྒྱས་གསང་བ་སོགས་ཀྱིས་སྤྱོད་རྒྱུད་ལ་གཉིས་ཀའི་རྒྱུད་དུ་བྱས་པ་ཡོད་ཀྱང་།
འཕགས་ལུགས་ཀྱི་སྐབས་འདིར་དེ་ལྟར་བྱེད་པ་ནི་གྲུབ་ཆེན་གྱི་གཞུང་དང་དངོས་སུ་འགལ་ལོ། ། ཇི་ལྟར་འགལ་ན། ཡེ་ཤེས་རྡོ་རྗེ་ཀུན་ལས་བཏུས་པའི་རྒྱུད་དུ། འཇིག་རྟེན་དང་འགལ་བའི་སྤྱོད་པ་དང་མཐའ་དྲུག་གི་སྤྱོད་པ་སྟོན་པ་ནི་རྣལ་འབྱོར་གྱི་རྒྱུད་ལ་བཞུགས་སོ། ། རིག་པའི་ལྷ་མོ་དཀྱིལ་འཁོར་ལ་བཀོད་དེ་དེ་ལ་འཕྲིན་ལས་བསྐུལ་བ་དེ་ཁོ་ན་ཉིད་བཅུ་སྟོན་པ་ནི་གཉིས་ཀའི་རྒྱུད་ལ་བཞུགས་སོ། ། ལས་ཀྱི་བྱ་བ་ཕྱག་རྒྱ་ཆེན་པོ་སྟོན་ལ་ཕྱག་རྒྱ་ལ་དམིགས་པའི་མཚན་ཉིད་སྟོན་པ་སྒྲུབ་པར་བྱེད་པ་ནི་སྤྱོད་པའི་རྒྱུད་ལ་བཞུགས་སོ་ཞེས་དང་། གྲུབ་ཆེན་ཀླུ་བྱང་གི་ཆོ་ག་ཉི་ཤུ་པར། བྱ་རྒྱུད་ཆོ་ག་མ་གཏོགས་པ། ། སྤྱོད་དང་གཉིས་ཀ་རྣལ་འབྱོར་གྱིས། ། གྲུབ་པའི་དཀྱིལ་འཁོར་སངས་རྒྱས་ནི། །
ཞེས་སོགས་ཀྱིས་གཉིས་ཀའི་རྒྱུད་སྤྱོད་རྒྱུད་ལ་མ་བཤད་པར། སྤྱོད་རྒྱུད་ཀྱི་གོང་གི་རྒྱུད་སྡེ་ཕྱིས་དེ་ཉིད་བཅུས་ཁྱད་པར་དུ་བྱས་པ་དེ་ལ་བཤད་པའི་ཕྱིར་རོ། ། དེས་ན་སྒྲོན་གསལ་ལེའུ་བཅུ་དྲུག་པ་ལས། སྦྱིན་སྲེག་ཅེས་པ་ནི། སྦྱིན་སྲེག་གི་མཆོད་སྦྱིན་འབུལ་བ་སྟེ་གཉིས་ཀའི་རྒྱུད་ལས་བྱུང་བ་ཞེས་བྱ་བ་ནི་ལྷག་མའོ་ཞེས་པའི་དོན་དུ་བསམས་ནས། སྤྱོད་རྒྱུད་རྣམ་སྣང་མངོན་བྱང་གི་སྦྱིན་སྲེག་གསང་འདུས་ལ་སྦྱར་བ་ཡང་ནོར་ཏེ། རྒྱ་གར་གྱི་སློབ་དཔོན་ཆེན་པོ་རབ་འཇིགས་རྡོ་རྗེས། སློབ་དཔོན་བྱ་དང་སྤྱོད་པའི་མ། ། གསལ་བའི་སྦྱོར་བ་བྲིས་པ་ནི། ། དེ་འདིར་གསང་འདུས་སྦྱིན་སྲེག་ཏུ། །
རྡོ་རྗེ་ཅན་གྱིས་མ་གསུངས་སོ། ། ཞེས་སོགས་ཀྱིས་སྤྱོད་རྒྱུད་ཀྱི་སྦྱིན་སྲེག་གསང་འདུས་ལ་སྦྱར་བ་བཀག་པའི་ཕྱིར་རོ། ། ཡང་སྒྲོན་གསལ་གྱི་གཞུང་མང་པོར་སྦྱིན་སྲེག་གི་མཆོད་སྦྱིན་འབུལ་བ་སྟེ། གཉིས་ཀའི་རྒྱུད་ལས་འབྱུང་བ་ཞེས་གསུངས་པ་ལྟར་ན་ཕྱི་ནང་གི་སྦྱིན་སྲེག་གཉིས་ཀ་རྒྱུད་ལས་བྱུང་བ་ལྟར་བྱ་ཞེས་བརྗོད་ནའང་བདེ་སྟེ། གཞུང་དེའི་འོག་ཏུ་བཤང་གཅི་ཞེས་བྱ་བ་ལ་སོགས་པ་ནི་ནང་གི་སྦྱིན་སྲེག་གསུངས་པ་ཡིན་ཏེ། ཞེས་གསུངས་པ་དང་འགྲིག་གོ ། དེས་ན་འདིར་དེ་ཉིད་འདུས་པ་ལ་སོགས་པ་ལ་གཉིས་ཀའི་རྒྱུད་ཟེར་བའི་རྒྱུ་མཚན་ནི། ཕྱིའི་སྤྱོད་པ་བྱ་རྒྱུད་དང་མཐུན། ནང་གི་སྒོམ་པ་སྤྱོད་རྒྱུད་དང་མཐུན་པས་སོ། ། ལྔ་པ་རྣལ་འབྱོར་ཆེན་པོའི་རྒྱུད་ལ་དབང་བཞི་དང་།
ལམ་རིམ་པ་གཉིས་དང་། ཤ་ལྔ་བདུད་རྩི་ལྔ་བསྟེན་ནས་དངོས་གྲུབ་ལེན་པ་གཅིག་ཡིན་ནོ། ། སྡོམ་གསུམ་རབ་དབྱེར། དབང་བཞི་དང་ནི་རིམ་པ་གཉིས། ། རྣལ་འབྱོར་ཆེན་པོའི་ཁྱད་ཆོས་ཡིན། ། ཞེས་གསུངས་པ་ལྟར་བསྐྱེད་རྫོགས་རྒྱུད་སྡེ་འོག་མ་ལ་མེད་པའི་བླ་མེད་ཀྱི་ཁྱད་ཆོས་ཡིན་པ། རྒྱུད་དོན་ལ་མཁས་པ་ཐམས་ཅད་བཞེད་པ་མཐུན་ཡང་། ལྷ་བསྒོམ་ཚད་བསྐྱེད་རིམ་དང་། སྟོང་ཉིད་སོགས་དམིགས་མེད་བསྒོམ་ཚད་རྫོགས་རིམ་དུ་སྨྲ་བ་ནི་རྒྱུད་སྡེའི་དོན་མ་ཤེས་པའི་སྐྱོན་ཡིན་ནོ། ། རྣལ་འབྱོར་ཆེན་པོ་ལ་ཡང་ཕ་རྒྱུད་དང་།
མ་རྒྱུད་གཉིས་ཡོད་ལ། མཁས་པ་བུ་སྟོན་པ་དང་རྗེས་འབྲང་དག་ན་རེ། ཕ་རྒྱུད་ལ་རིགས་དྲུག་གམ་བདུན་ཡོད་པའི་མི་བསྐྱོད་པའི་རིགས་ལའང་གསང་བ་འདུས་པ་ལྟ་བུ་མི་བསྐྱོད་པའི་དེ་བཞིན་གཤེགས་པའི་རིགས། ཕྱག་རྡོར་འཁོར་ཆེན་ལྟ་བུ་མི་བསྐྱོད་པའི་སེམས་དཔའི་རིགས། གཤིན་རྗེ་གཤེད་ཀྱི་སྐོར་ནི་མི་བསྐྱོད་པའི་ཁྲོ་བོའི་རིགས་ཏེ་རིགས་གསུམ་མོ། ། གཉིས་པ་རྣམ་སྣང་གི་རིགས་ནི་རྣམ་སྣང་སྒྱུ་དྲའོ། ། འོད་དཔག་མེད་ཀྱི་རིགས་ནི། ཐུགས་རྗེ་ཆེན་པོ་བདེ་ཆེན་རལ་གཅིག་གོ ། རིགས་དྲུག་ཆ་མཉམ་དུ་སྟོན་པ་ནི་ཟླ་གསང་ཐིག་ལེའོ། ། རིན་འབྱུང་གི་རིགས་དང་།
དོན་གྲུབ་དང་། རིགས་དྲུག་པ་རྡོ་རྗེ་སེམས་དཔའི་ཕ་རྒྱུད་ནི་བོད་དུ་མ་འགྱུར་རོ་ཞེས་གསུངས་སོ། ། དེ་ལ་བྱ་རྒྱུད་རིགས་དྲུག་དང་མ་རྒྱུད་སྒོ་དྲུག་ཏུ་བྱས་པ་ཡོད་ཀྱང་། ཕ་རྒྱུད་ལ་རིགས་དྲུག་ཏུ་བྱེད་པ་མི་འཐད་དེ། དེ་ལྟར་དུ་མཁས་པ་སྔ་མ་སུས་ཀྱང་མ་མཛད་ཅིང་། དེ་ལྟར་དུ་བྱེད་པའི་ལུང་རིགས་མེད་པའི་ཕྱིར་རོ། ། གསང་འདུས་འཇམ་རྡོར་དེ་སེམས་དཔའི་རིགས་སུ་འདོད་ན། གསང་འདུས་ཀྱི་རྒྱུད་གཅིག་ལ་དེ་པའི་རིགས་དང་སེམས་དཔའི་རིགས་གཉིས་སུ་བྱེད་པ་འགལ་ཞིང་། འཇམ་རྡོར་དེ་པའི་རིགས་སུ་འདོད་ན། ཕྱག་རྡོར་འཁོར་ཆེན་ཡང་དེ་པའི་རིགས་སུ་འགྱུར་ཏེ།
འཇམ་དབྱངས་དང་ཕྱག་རྡོར་གཉིས་དོན་ལ་དེ་པ་ཡིན་ཡང་། སེམས་དཔའི་ཚུལ་བཟུང་བ་མཚུངས་པའི་ཕྱིར། རིགས་བདག་སངས་རྒྱས་མི་བསྐྱོད་པ་ཡིན་པར་ཡང་མཚུངས་པས་སོ། ། གཞན་ཡང་བདེ་ཆེན་རལ་གཅིག་འདི་དོན་ལ་རྙིང་མར་འདུག་ཅིང་འདིའི་ཁ་འཛིན་བྱེད་པའི་ཁྲོ་ཕུ་བས་ནི། མ་རྒྱུད་དུ་འདོད་པས་ན་ཕ་རྒྱུད་དུ་མི་འཐད་དོ། ། ཡང་རིན་འབྱུང་དང་དོན་ཡོད་གྲུབ་པའི་རིགས་ཀྱི་ཕ་རྒྱུད་ཀྱི་རྣམ་གཞག་ཀྱང་མི་འཐད་དེ། རྒྱུད་དེ་གཉིས་ནི་བོད་དུ་མ་འགྱུར་བར་མ་ཟད། འཕགས་ཡུལ་སོགས་སུའང་ཡོད་པར་བསྒྲུབ་མི་ནུས་པའི་ཕྱིར་རོ། ། དེས་ན་ཟླ་གསང་ཐིག་ལེའི་རྒྱུད་དུ། འདོད་ཆགས་ཞེ་སྡང་གཏི་མུག་གིས། །
རྒྱུད་ཀྱང་རྣམ་པ་གསུམ་དུ་གནས། ། ཞེས་གསུངས་པའི་རྗེས་སུ་འབྲངས་ནས། མཁས་པ་སྔ་མ་རྣམས་ཀྱིས་རྒྱུད་སྡེ་གསུམ་དུ་མཛད་པ་ཁོ་ན་འཐད་དེ། དེའང་འདོད་ཆགས་ཅན་གཙོ་བོར་འདུལ་བའི་དོན་དུ་གསུངས་པ་གསང་བ་འདུས་པ། ཞེ་སྡང་ཅན་འདུལ་བའི་དོན་དུ་གསུངས་པ་གཤིན་རྗེ་གཤེད་སྐོར། གཏི་མུག་ཅན་འདུལ་བའི་དོན་དུ་གསུངས་པ་རྣམ་སྣང་སྒྱུ་དྲའི་རྒྱུད་སྡེ་གསུམ་མོ། ། དང་པོ་ལའང་། འདུས་པའི་རྩ་རྒྱུད་ལེའུ་བཅུ་བདུན་པ། བཤད་རྒྱུད་ལ་ཡེ་ཤེས་རྡོ་རྗེ་ཀུན་ལས་བཏུས་པ། དགོངས་པ་ལུང་སྟོན།
ལྷ་མོ་བཞིས་ཞུས། རྡོ་རྗེ་ཕྲེང་བ། རྡོ་རྗེ་སྙིང་པོ་རྒྱན་གྱི་རྒྱུད། གསང་འདུས་ཀྱི་རྒྱུད་ཕྱི་མ་སྟེ་རྩ་བཤད་ཀྱི་རྒྱུད་བདུན་ཙམ་ཡོད་དོ། ། ལྷའི་དབང་པོས་ཞུས་པ་དང་། གཉིས་མེད་རྣམ་རྒྱལ་རྣམས་ཀྱང་འདུས་པའི་བཤད་རྒྱུད་དུ་འདོད་པ་ཡོད་ཀྱང་། ལྷའི་དབང་པོས་ཞུས་པ་ནི་བོད་དུ་མ་འགྱུར་ཞིང་མདོ་རྒྱུད་གང་ཡིན་མི་གསལ་ལ། གཉིས་མེད་རྣམ་རྒྱལ་གྱི་རྒྱུད་ཆུང་དེ་ནི་རྣམ་སྣང་སྒྱུ་དྲའི་བཤད་རྒྱུད་ལྟ་བུར་སྣང་ངོ་། ། གཤིན་རྗེ་གཤེད་སྐོར་ལ་དམར་ནག་གཉིས་ཀྱི། དང་པོ་ལ་གཤེད་དམར་ལྷ་ལྔའི་དཀྱིལ་འཁོར་དང་།
ལྷ་བཅུ་གསུམ་གྱི་དཀྱིལ་འཁོར་གཉིས་ཀ་སྟོན་པའི་རྒྱུད་ལེའུ་བཅུ་དགུ་པ་དང་། ལྷ་ལྔའི་དཀྱིལ་འཁོར་ཁོ་ན་སྟོན་པའི་གཤེད་དམར་གྱི་རྒྱུད་ལེའུ་ཉེར་གཉིས་པ་སྟེ་གཉིས་སོ། ། ནག་པོའི་རྒྱུད་ལ་རྩ་རྒྱུད་དགྲ་ནག་ལེའུ་བཅོ་བརྒྱད་པའོ། ། དེའི་བཤད་རྒྱུད་ལ་དྲག་ལས་གཙོ་བོར་སྟོན་པ་འཇིགས་བྱེད་རྟོག་པ་བདུན་པའི་རྒྱུད་དང་། འཁྲུལ་འཁོར་གསལ་བར་སྟོན་པ་སྡོམ་པ་གསུམ་པའམ་གདོང་དྲུག་གི་རྒྱུད་དེ་རྒྱུད་སྡེ་གཉིས་སོ། ། ཡང་རྟོག་བདུན་གྱི་བཤད་རྒྱུད་དུ་འདོད་པའི་རྟོག་གསུམ་དང་། གཏམ་རྒྱུད་ཀྱི་རྟོག་པ་དང་། གཤིན་རྗེ་གཤེད་འཁོར་ལོའི་རྟོག་པ་གཅིག་མ་དང་། གཤིན་རྗེ་བྲག་དམར་གྱི་རྟོག་པ་དང་། ལས་མཁན་ཏེའུ་ལོ་པའི་རྟོག་པ་སྟེ་ལྔ་ཙམ་སྣང་ཡང་།
རྟོག་གསུམ་ནི་སྐྱོ་པ་ཚང་གི་བླ་མ་ཞིག་གིས་བྱས་ཤིང་། གཞན་རྣམས་ཀྱང་བོད་དག་གིས་འཇིགས་བྱེད་ཀྱི་བཤད་རྒྱུད་དུ་སྒྲོ་བཏགས་པའོ། ། ཁ་ཅིག་ན་རེ། རྟོག་གསུམ་བཤད་རྒྱུད་མིན་ཟེར་བ་མི་འཐད་དེ། སློབ་དཔོན་མི་བསྐྱོད་པའི་རྟོག་བདུན་གྱི་འགྲེལ་པར། ཕྱི་རོལ་དབྱངས་དང་གསལ་བྱེད་ཀྱིས་བསྐོར་བ་དང་གཤིན་རྗེའི་ལྟེ་བར་བཞག་པ་ལ་སོགས་པ་ནི་འདིའི་བཤད་རྒྱུད་རྟོག་གསུམ་ལས་ཤེས་པར་བྱའོ་ཞེས་གསུངས་པ་དང་འགལ་ལོ་ཞེས་བྲིས་སྣང་ངོ་། ། དེ་ནི་བརྫུན་ཚིག་ཡིན་ཏེ། མི་བསྐྱོད་པའི་འགྲེལ་པའི་ལེའུ་གཉིས་པར་ལྷག་མ་ཕྱི་རོལ་དབྱངས་དང་གསལ་བྱེད་ཀྱིས་བསྐོར་བ་དང་གཤིན་རྗེའི་ལྟེ་བར་བཞག་པ་ལ་སོགས་པ་ནི་འདི་དང་ཆ་མཐུན་པའི་རྒྱུད་ལས་ཤེས་པར་བྱའོ་ཞེས་སྔར་སྨྲས་སོ་ཞེས་པའི་ཚིག་གཅིག་བྱུང་ལ། ཚིག་དེའི་བསྙེག་ས་ནི་སྔར་ལེའུ་དང་པོར་དབང་བསྐུར་བ་ཐོབ་པ་ཞེས་བྱ་བ་ནི་གཤིན་རྗེ་དགྲ་ནག་གི་རྒྱུད་ཅེས་བྱ་བ། རྒྱུད་འདི་དང་རྗེས་སུ་མཐུན་པའི་རྒྱུད་དེ་ལས།
འདིར་དབང་བསྐུར་བའི་ཚུལ་དང་། གཏོར་མ་དང་། འཁྲུལ་འཁོར་གྱི་བྱ་བ་དང་། བསྟོད་པ་ལ་སོགས་པ་དྲང་བར་བྱ་སྟེ། ཞེས་སྨོས་པ་དེ་ལ་བསྙེགས་པ་ཡིན་གྱིས། འགྲེལ་པ་དེའི་སྟོད་སྨད་གང་དུའང་རྟོག་གསུམ་ཞེས་པ་མི་འབྱུང་བས་བརྫུན་ཁོ་ནས་གྲུབ་མཐའ་འཁྱོངས་སུ་རེ་བའི་བླུན་པོ་མགོ་བསྐོར་མ་བྱེད་ཅིག ཡང་མ་རྒྱུད་ལ་རིགས་དྲུག་ཏུ་ཡོད་དེ། ཧེ་རུ་ཀའི་རིགས། བརྟག་པའི་རིགས། རྡོ་རྗེ་ཉི་མའི་རིགས།
པདྨ་གར་དབང་གི་རིགས། རྟ་མཆོག་གི་རིགས། རྡོ་རྗེ་སེམས་དཔའི་རིགས་ཀྱི་རྒྱུད་དོ། ། དང་པོ་ལའང་ཀྱཻ་རྡོར་རྒྱུད་གསུམ། རྡོ་རྗེ་ཨ་ར་ལི། རིགས་ཀྱི་ཨ་ར་ལི། སྙོག་པ་མེད་པའི་ཨ་ར་ལི་སྟེ་ཨ་ར་ལི་སྐོར་གསུམ། ཕྱག་རྒྱ་ཆེན་པོ་ཐིག་ལེ། ཡེ་ཤེས་ཐིག་ལེ། ཡེ་ཤེས་སྙིང་པོ།
གསང་བའི་དེ་ཁོ་ན་ཉིད། གསལ་བ་གྲུབ་པ་ངེས་བསྟན་ཐིག་ལེ་སྟེ་ཐིག་ལེ་སྐོར་ལྔ། ཕྱི་མ་འདི་བོད་དུ་མ་འགྱུར་རོ། ། གཞན་ཡང་འཁོར་ལོ་བདེ་མཆོག་གི་རྩ་རྒྱུད་ལེའུ་ང་གཅིག་པ། བཤད་རྒྱུད་ལ་ཧེ་རུ་ཀ་མངོན་འབྱུང་། ཕག་མོ་མངོན་འབྱུང་། སྡོམ་འབྱུང་། རྡོ་རྗེ་མཁའ་འགྲོ། མཁའ་འགྲོ་རྒྱ་མཚོ། རྣལ་འབྱོར་མ་ཀུན་སྤྱོད།
མངོན་བརྗོད་བླ་མ་སོགས་དང་། མཧཱ་མ་ཡ། སངས་རྒྱས་མཉམ་སྦྱོར། སངས་རྒྱས་ཐོད་པ། དུས་ཀྱི་འཁོར་ལོ་རྣམས་སུ་ཡོད་ཅིང་། དུས་འཁོར་བསྡུས་རྒྱུད་ལས། ཧེ་རུ་ཀ་ནི་དྲི་མེད་འོད་ཟེར་འཕྲོ་བ་དུས་ཀྱི་འཁོར་ལོ་གཅིག་པུ་ཉིད་ཅེས་འབྱུང་བས་དུས་འཁོར་མ་རྒྱུད་དུའང་གསལ་བ་ཡིན་ནོ། ། བརྟག་པའི་རིགས་ནི་མི་གཡོ་བ་བླ་མེད། རྡོ་རྗེ་གདན་གཞི། དེའི་བཤད་རྒྱུད།
མཎྜ་ཨཾ་པ། གསང་བ་ཐམས་ཅད་པ་རྣམས་སོ། ། རྡོ་རྗེ་ཉི་མའི་རིགས་ནི་རྡོ་རྗེ་བདུད་རྩིའི་རྒྱུད་དོ། ། པདྨ་གར་དབང་གི་རིགས་ནི་རིགས་ཀྱི་འཇིག་རྟེན་མགོན་པོ་ལྔ་བཅུ་པའི་རྒྱུད་དང་། ཀུ་རུ་ཀུལླེའི་རྟོག་པའོ། ། རྟ་མཆོག་གི་རིགས་ནི་སྒྲོལ་མ་བླ་མེད་ཀྱི་རྒྱུད་དོ། ། རྡོ་རྗེ་སེམས་དཔའི་རིགས་ནི་ཇི་བཞིན་བརྙེས་པ་ནམ་མཁའ་དང་མཉམ་པའི་རྒྱུད་དོ། ། སངས་རྒྱས་མཉམ་སྦྱོར་ལྟ་བུ་རིགས་ཐམས་ཅད་པའི་རྒྱུད་དེ་ཟུར་པ་གཅིག་ཏུ་བྱེད་པ་མི་འཐད་དོ། ། དེ་ལྟ་བུའི་རིགས་བསྡུས་པ་ནི་བདེ་མཆོག་འཁོར་ལོ་བསྒྱུར་དྲུག་ལ་ཡོད་ཀྱང་། རྡོ་རྗེ་གུར་དང་འདི་རྣམས་ཧེ་རུ་ཀའི་རིགས་སུ་འདུས་པས་སོ། །
འོ་ན་ཕ་རྒྱུད་མ་རྒྱུད་ལ་ཁྱད་པར་ཅི་ཡོད་སྙམ་ན། བླ་མ་དག་སྐྱེས་པ་འདུལ་བའི་དོན་དུ་གསུངས་པ་དང་། ཕོས་ཞུས་པ་དེ་ཕ་རྒྱུད། བུད་མེད་འདུལ་བའི་དོན་དུ་གསུངས་པ་དང་། མོས་ཞུས་པ་དེ་མ་རྒྱུད། ཡང་དུར་ཁྲོད་ཡོད་མེད་དང་རྫོགས་རིམ་ལ་རླུང་སྟོན་པ་དང་། འོད་གསལ་དང་ཟུང་འཇུག་སྟོན་པ་དེ་ཕ་རྒྱུད་དང་། རྩ་ཐིག་སྟོན་པ་དང་དགའ་བ་བཞི་སྟོན་པ་དེ་མ་རྒྱུད་ཡིན་ཞེས་སོགས་མང་པོ་བྲིས་པ་ནི་ཕྱོགས་རེ་མཚོན་ནུས་ཀྱང་། ཁྱད་པར་འབྱེད་པར་བྱེད་པའི་གཙོ་བོ་དེ་མ་ཡིན་ནོ། ། ཡང་མ་རྒྱུད་ལས་ཕ་རྒྱུད་ཁྱད་པར་དུ་འཕགས་ཏེ།
མ་རྒྱུད་པའི་གདུལ་བྱ་ནི་དབང་པོ་བརྟུལ་པོ་དབང་དུས་ཀྱི་ཉམས་མྱོང་གི་རྒྱུན་དེ་ཉིད་གོམས་པར་བྱེད་པ་ཙམ་ཡིན་ལ། ཕ་རྒྱུད་པའི་གདུལ་བྱ་དེ་ལམ་ཟབ་པ་དང་རྒྱ་ཆེ་བ་ལ་མོས་ཤིང་། མ་རྒྱུད་པའི་ལམ་གྱི་དྲག་ཤོས་གཏུམ་མོའི་རྣལ་འབྱོར་ནི། ཕ་རྒྱུད་པའི་ངག་དབེན་རྡོར་བཟླས་ཀྱི་སྐབས་སུ་ཚང་ཞིང་། ཕྱག་རྒྱ་ལ་བརྟེན་པ་དབང་གསུམ་པའི་ལམ་དགའ་བ་བཞིའི་ཡེ་ཤེས་འདྲེན་པར་བྱེད་པ་ནི་ཕ་རྒྱུད་པའི་སེམས་དབེན་ལས་ཀྱི་ཕྱག་རྒྱ་ལ་བརྟེན་པ་དང་ཆགས་ལམ་དུ་མཚུངས་པས་སེམས་དབེན་གྱི་སྐབས་སུ་དགའ་བ་བཞིའི་ཡེ་ཤེས་ཚང་ཞིང་། དེའི་སྟེང་དུའང་སྒྱུ་ལུས་འོད་གསལ་ཟུང་འཇུག་སོགས་ཕ་རྒྱུད་ལ་ལྷག་པོར་ཡོད་པའི་ཕྱིར་རོ་ཞེས་རྗེ་འགོས་ཀྱིས་གསུངས། འདི་མར་པའི་དགོངས་པར་ཡང་མངོན་ཏེ། མར་པའི་རིམ་ལྔ་བསྡུས་གསལ་ལས། གཏུམ་མོའི་རྣལ་འབྱོར་རླུང་གིས་སྟེ། ། བདེ་ཆེན་བྱང་ཆུབ་སེམས་ཀྱིས་སོ། །
ཞེས་གསུངས་སོ། ། དེ་ལ་མ་རྒྱུད་ཀྱི་བདག་པོ་དག་ན་རེ། བསྐྱེད་རྫོགས་ཀྱི་ལམ་སྣ་དང་པོ་དབང་དུས་ནས་འཛིན་དགོས་པས་མ་རྒྱུད་ཀྱི་གདུལ་བྱ་དེས་དབང་དུས་ཀྱི་ཉམས་རྒྱུན་སྐྱོང་བར་བྱེད་པ་བདེན་ཡང་། མ་རྒྱུད་ལས་ཕ་རྒྱུད་ཁྱད་པར་དུ་འཕགས་གསུངས་བ་མི་འཐད་དེ། སྒྱུ་མའི་སྐུ་དང་འོད་གསལ་དང་ཟུང་འཇུག་ནི་མ་རྒྱུད་ལའང་ཡོད་ཅིང་། ཕ་རྒྱུད་པས་ཚེ་གཅིག་ལུས་གཅིག་ལ་སངས་རྒྱ་བ་ལ། མ་རྒྱུད་སངས་རྒྱས་མཉམ་སྦྱོར་ནས་གསུངས་པའི་སྤྱོད་པ་གསུམ་བྱེད་ཚུལ་གྱི་ལམ་རྣམས་སྣོན་དགོས་པར་སྤྱོད་བསྡུས་ལེའུ་ཐ་མ་གསུམ་དུ་གསུངས་པས་སོ། ། ཡང་ཕ་རྒྱུད་ཀྱི་ངག་དབེན་དང་། མ་རྒྱུད་གཏུམ་མོའི་རྣལ་འབྱོར་གཉིས་མི་མཚུངས་ཏེ། མ་རྒྱུད་དུ་རླུང་བུམ་པ་ཅན་གྱི་གདམས་ངག་ཁྱད་པར་ཅན་ཡོད་ལ།
ཕ་རྒྱུད་ལ་དེ་མེད་པའི་ཕྱིར། ཡང་སེམས་དབེན་ལས་ཀྱི་ཕྱག་རྒྱ་ལ་བརྟེན་པའི་ཉམས་ལེན་དེས་མ་རྒྱུད་པའི་དབང་གསུམ་པའི་ལམ་ཕྱག་རྒྱ་ལ་བརྟེན་ནས་དགའ་བ་བཞིའི་ཡེ་ཤེས་བསྐྱེད་པ་དེ་འདྲ་བ་གཅིག་འདྲེན་པར་མི་ནུས་ཏེ། མ་རྒྱུད་དུ་ཉམས་ལེན་དེའི་སྔོན་དུ་རླུང་སེམས་ལ་དབང་ཐོབ་པར་བྱེད་པའི་མན་ངག་གཏུམ་མོའི་རླུང་སྦྱོར་སོགས་ཡོད་ཀྱང་ཕ་རྒྱུད་པ་ལ་མན་ངག་དེ་དག་མེད་པས་སོ། ། དཔེར་ན་ཕ་རྒྱུད་པས་འོད་གསལ་གྱི་རྟོགས་པ་འདྲེན་པའི་དོན་དུ་ཕྱག་རྒྱ་བསྟེན་པ་དང་། སེམས་དབེན་གྱི་རྟོག་པ་འདྲེན་པའི་དོན་དུ་ཕྱག་རྒྱ་བསྟེན་པ་གཉིས་ཀྱང་ཆགས་ལམ་དུ་མཚུངས་ནའང་མན་ངག་ཁྱད་པར་སྒྱུ་ལུས་སྔོན་དུ་སོང་མ་སོང་གི་ཁྱད་པར་གྱིས་འོད་གསལ་གྱི་རྟོག་པ་འདྲེན་ནུས་མི་ནུས་ཀྱི་ཁྱད་པར་ཡོད་པ་བཞིན་ནོ། ། དེ་ལྟར་མིན་ན་བསྐྱེད་རིམ་གྱི་སྐབས་སུ་ཡང་ཆགས་ལམ་གྱི་གདམ་ངག་ཡོད་པས་དེས་ཀྱང་སེམས་དབེན་དང་འོད་གསལ་གྱི་རྟོག་པ་འདྲེན་ནུས་པར་འགྱུར་རོ། ། ཞེས་གསུངས་སོ། ། དེས་ན་ཕ་རྒྱུད་དང་མ་རྒྱུད་ཀྱི་ཁྱད་པར་ནི། གྲུབ་ཆེན་ནག་པོ་པས། བསྐྱེད་དང་རྫོགས་འབྱུང་དབྱེ་བ་ཡིས། །
རྣལ་འབྱོར་ཕ་དང་རྣལ་འབྱོར་མ། ། བསྐྱེད་པ་རྣལ་འབྱོར་ཕ་ཞེས་བྱ། ། རྫོགས་པ་རྣལ་འབྱོར་མ་ཞེས་གྲགས། ། ཞེས་གསུངས་པ་ལྟར་བསྐྱེད་རིམ་རྒྱས་པ་དངོས་སུ་སྟོན་ཅིང་རྫོགས་རིམ་ཤུགས་ལ་སྟོན་པ་དེ་ཕ་རྒྱུད། རྫོགས་རིམ་རྒྱས་པ་དངོས་སུ་སྟོན་ཅིང་བསྐྱེད་རིམ་ཤུགས་ལ་སྟོན་པ་དེ་མ་རྒྱུད་དུ་འཇོག་གོ ། དེ་ལྟར་འཐད་པ་ཡང་ཡིན་ཏེ། ཕ་རྒྱུད་ཀྱི་གཙོ་བོ་གསང་འདུས་ལ་བསྐྱེད་རིམ་རྒྱས་པར་བསྟན་ཀྱང་། རྫོགས་རིམ་གཏུམ་མོ་དང་དགའ་བཞིའི་ཡེ་ཤེས་དང་། རྩ་ཐིག་ལ་གནད་དུ་བསྣུན་ཚུལ་རྒྱས་པར་མ་གསུངས་ལ། མ་རྒྱུད་བདེ་དགེས་སོགས་སུ་རྫོགས་རིམ་དེ་རྣམས་རྒྱས་པར་དངོས་སུ་གསུངས་པས་སོ། །
ཕ་རྒྱུད་ལས་མ་རྒྱུད་ཤིན་ཏུ་ཟབ་ཅིང་རྒྱ་ཆེ་བའི་རྒྱུ་མཚན་དེ་ལྟར་ཡིན་ཡང་། རྒྱུད་སྡེ་རབ་འབྱམས་ཀྱི་ཟབ་དོན་མི་ཤེས་པའི་མན་ངག་དང་མི་ལྡན་པ་ཁ་ཅིག རང་ཉིད་ཀྱིས་ཤེས་པར་རློམ་པའི་གསང་འདུས་ཀྱི་ཆེ་བ་དབྱུང་བར་བསམས་ནས་རྒྱུད་ཐམས་ཅད་དང་། ཆོས་ཐམས་ཅད་ལ་རང་རང་གི་ཆེ་བ་དབྱུང་བའི་ཁ་ཟིན་རེ་ཡོང་བ་སྤྱི་ལུགས་ཡིན་པས་འདིའི་བསྔགས་པ་བརྗོད་པ་ཡང་ཚུལ་དེ་ཡིན་ནོ་སྙམ་དུ་མི་འཛིན་པར་འདུས་པ་ཤིན་ཏུ་ཟབ་པར་ཤེས་དགོས་ཚུལ་བྲིས་པ་ནི་ཁྲོན་པའི་ནང་གི་རུས་སྦལ་གྱིས་ཕྱིའི་རྒྱ་མཚོ་གཞལ་བ་ལྟར་ཡིན་པས་རྒྱུད་སྡེ་ཟབ་མོ་ཐམས་ཅད་ལ་སྐུར་པ་བཏབ་པ་ཡིན་ནོ། ། འོ་ན་ཐབས་ཤེས་གཉིས་མེད་ཀྱི་རྒྱུད་ཟབ་མོ་ཞིག་ཟུར་ན་མེད་དམ་སྙམ་ན། དེ་ལྟར་མེད་དེ། ཀུན་རྫོབ་ཏུ་གདུལ་བྱ་དྲང་དོན་དུ་ཕ་རྒྱུད་མ་རྒྱུད་གཉིས་གསུངས་ཀྱང་། རྒྱུད་ཀྱི་དགོངས་པ་མཐར་ཐུག་པ་ངེས་དོན་དུ་ནི་བླ་མེད་ཐམས་ཅད་ཐབས་ཤེས་གཉིས་སུ་མེད་པའི་རྒྱུད་ཡིན་ཏེ། རྒྱས་པ་འབུམ་ཕྲག་ལྔ་པའི་ལུང་རྡོ་རྗེ་སྙིང་འགྲེལ་དུ་དྲངས་པར། གང་དུ་ཐབས་ནི་ཀུན་སྤྱོད་ཅིང་། །
ཤེས་རབ་གནས་པར་གྱུར་པ་ནི། ། ཀུན་རྫོབ་རྣལ་འབྱོར་ཕ་རྒྱུད་དུ། ། གང་ཡིན་དེ་ནི་ང་ཡིས་བཤད། ། གང་དུ་ཤེས་རབ་ཀུན་སྤྱོད་ཅིང་། ། ཐབས་ནི་གནས་པར་གྱུར་པ་ནི། ། ཀུན་རྫོབ་རྣལ་འབྱོར་མ་རྒྱུད་དུ། ། གང་ཡིན་དེ་ནི་ང་ཡིས་བཤད། ། ཀྱཻ་རྡོར་གྱི་ནི་ཕྱོགས་གཅིག་མིན། ། དོན་གྱི་འདུས་པ་ལ་སོགས་པ། ། ཤེས་རབ་ཐབས་ཀྱི་བདག་ཉིད་དོ། །
ཞེས་གསུངས་པ་དང་། དུར་ཁྲོད་འགྲེལ་པ་ཡེ་ཤེས་ལེའུར་ཡང་། རྣལ་འབྱོར་མ་དང་རྣལ་འབྱོར་གྱི་རྒྱུད་ཅེས་པས་ཏེ། ཀུན་རྫོབ་ཀྱི་གང་དུ་རྣལ་འབྱོར་མ་རྣམས་ཡང་དག་པར་རྒྱུ་ཞིང་ཐབས་མི་གཡོ་བ་དེ་ནི་རྣལ་འབྱོར་མའི་རྒྱུད་དོ། ། གང་དུ་ཐབས་ཡང་དག་པར་རྒྱུ་ཞིང་ཤེས་རབ་མི་གཡོ་བ་དེ་ནི་ཐབས་ཀྱི་རྒྱུད་དོ། ། རང་གི་ངོ་བོ་ནི་ཐམས་ཅད་ཤེས་རབ་དང་ཐབས་ཀྱི་བདག་ཉིད། གཞན་རྣམས་རྣལ་འབྱོར་གྱི་རྒྱུད་འདི་ཉིད་དེ་ཞེས་གསུངས་ཤིང་། ངེས་དོན་དུ་ན། ཀྱཻ་རྡོར་དང་། གསང་འདུས་དང་།
དུར་ཁྲོད་རྣམས་ཐབས་ཤེས་གཉིས་མེད་ཀྱི་རྒྱུད་ཡིན་ཚུལ་ལུང་དང་བཅས་པ་བྲིས་པའི་ཕྱིར་རོ། ། དོན་དམ་ངེས་དོན་དུ་བླ་མེད་ཀྱི་རྒྱུད་ཐམས་ཅད་ཐབས་ཤེས་གཉིས་མེད་ཡིན་ཞེས་པའི་དོན་ཡང་དྲང་དོན་དུ་གདུལ་བྱའི་ངོར་ཐབས་ཤེས་གཉིས་མེད་གཙོ་ཆེ་ཆུང་སོ་སོར་གསུངས་ཀྱང་། ངེས་པའི་དོན་དུ་རྒྱུད་ཀྱི་དགོངས་པ་མཐར་ཐུག་བསྐྱེད་རྫོགས་ཟུང་འཇུག་ཏུ་གནས་སོ་ཞེས་པའི་དོན་ཡིན་ཏེ། དཔེར་ན་བཅོམ་ལྡན་འདས་ཀྱིས་གདུལ་བྱའི་ངོར་ཆོས་སྣ་ཚོགས་གསུངས་པ་རྣམས་ཀྱང་ངེས་པའི་དོན་དུ་ན། དེ་བཞིན་ཉིད་ལ་གཞོལ་ཞིང་འབབ་ཅེས་པ་དང་མཚུངས་སོ། ། གཞན་ཡང་རྒྱུད་སྡེ་བཞི་ལ་དབང་ཆོག་གི་ཁྱད་པར་ཡོད་དེ། བྱ་རྒྱུད་ལ་ཆུ་དང་ཅོད་པན་གྱི་དབང་ཙམ་ཞིག་ཡོད། སྤྱོད་རྒྱུད་ལ་རྡོ་རྗེ་དྲིལ་བུ་མིང་དབང་སྟེ་རིགས་པའི་དབང་ཙམ་ཞིག་ཡོད། ཡོ་ག་ལ་རྡོ་རྗེ་སློབ་དཔོན་གྱི་དབང་དང་བཅས་པ་ཡོད་ལ། བླ་མེད་ལ་དབང་རྫོགས་པར་ཡོད།
དེས་ན་རྒྱུད་སྡེ་བཞི་ལ་སྔགས་སྡོམ་ཐོབ་པའི་དབང་ཆོག་ལ་ཁྱད་པར་ཡོད་པའི་རྒྱུ་མཚན་གྱིས་སྔགས་སྡོམ་ལའང་ཁྱད་པར་ཡོད་ཅིང་། བསྲུང་བྱ་ལའང་ཁྱད་པར་ཡོད་དེ། བྱ་རྒྱུད་དུ་ཁོ་རང་གི་སྒོས་ཀྱི་རྩ་ལྟུང་བཅུ་གསུམ། སྤྱོད་རྒྱུད་ལ་རྩ་ལྟུང་བཞི། ཡོ་ག་ལ་རྩ་ལྟུང་བརྒྱད་དམ་བཅུ་གཅིག བླ་མེད་ལ་རྩ་ལྟུང་བཅུ་བཞི་སོགས་བཤད་པས་སོ། ། གཞན་ཡང་རྒྱུད་སྡེ་སྤྱིའི་རྣམ་གཞག་རྒྱས་པར་ནི་རྗེ་བཙུན་རྩེ་མོའི་རྒྱུད་སྡེ་སྤྱི་རྣམ་དང་། རྗེ་འགོས་ཀྱི་སྟོང་ཐུན་ཆེན་མོ་སོགས་སུ་ཤེས་སོ། ། གཉིས་པ་འདུས་པ་ལ་རྒྱ་བོད་དུ་ལམ་སྲོལ་ཇི་ལྟར་བྱུང་ཚུལ་ལ་གཉིས་ཀྱི་དང་པོ་ནི། རྒྱ་གར་དུ་བྱུང་ཚུལ་ཡང་བདུན་ཙམ་ཡོད་པའི།
དང་པོ་ནི། སློབ་དཔོན་འཕགས་པ་ཡབ་སྲས་ཀྱིས་འདུས་པ་རྩ་བཤད་ཀྱི་རྒྱུད་ལྔ་ལ་བརྟེན་པའི་ལམ་སྲོལ་འོག་ནས་འཆད་པར་འགྱུར་བ་ནི་ལམ་སྲོལ་ཆེན་པོ་གཅིག་ཡིན་ནོ། ། གཉིས་པ་ནི། སློབ་དཔོན་སངས་རྒྱས་ཡེ་ཤེས་ཞབས་ཀྱིས་འཇམ་དབྱངས་ལ་དངོས་སུ་ཞུས་པའི་བཤད་སྲོལ་ཏེ། དེའང་འདུས་པ་རྩ་རྒྱུད་དང་། རྡོ་རྗེ་སྙིང་པོ་རྒྱན་གྱི་རྒྱུད་དང་། རྒྱུད་ཕྱི་མ་སྟེ་རྩ་བཤད་ཀྱི་རྒྱུད་གསུམ་པོ་དེ་ལ་བརྟེན་ནས་བསྐྱེད་རིམ་བསྙེན་སྒྲུབ་ཡན་ལག་བཞི། རྫོགས་རིམ་གྲོལ་བའི་ཐིག་ལེ་སྟེ་མ་རྒྱུད་དང་མཐུན་པར་བཀྲལ་ཅིང་། དེ་ཡང་སློབ་དཔོན་ཉིད་ཀྱིས་སྒྲུབ་ཐབས་ཀུན་བཟང་། འཇམ་དཔལ་ཞལ་ལུང་།
གྲོལ་བའི་ཐིག་ལེ་རྣམས་མཛད་ཅིང་། དེའི་དངོས་སློབ་མར་མེ་མཛད་བཟང་པོས་དཀྱིལ་ཆོག་བཞི་བརྒྱ་ལྔ་བཅུ་པ་མཛད་དེ། སྲོལ་འདི་ནི་རྒྱ་གར་དུ་ཉི་ཟླ་ལྟར་གྲགས་ཤིང་གྲུབ་ཆེན་དམན་ཞབས། གྲུབ་ཆེན་ཐ་ག་པ། དཔལ་འབྲས་རྡོ་རྗེ། རྩེ་ལུང་པ་སོགས་བརྒྱུད་འཛིན་གྱི་སློབ་མ་འཕགས་ལུགས་པ་ལས་ཀྱང་ཆེས་བཟང་བ་མང་དུ་བྱུང་ཞིང་། གཞུང་ཕྲན་ཡང་མང་པོ་བྱུང་ངོ་། ། གསུམ་པ་ནི་སློབ་དཔོན་ཤནྟི་པས། རྩ་རྒྱུད་དང་ཕྱི་མ་སྦྲེལ་བའི་འགྲེལ་པ་སྙིམ་པའི་མེ་ཏོག་མཛད། སློབ་དཔོན་འདི་འཕགས་ལུགས་པའི་སློབ་དཔོན་རྒྱལ་སྲས་ས་འདྲེས་པ་དང་།
ཡེ་ཤེས་ཞབས་ལུགས་པའི་སློབ་དཔོན་དམན་ཞབས་གཉིས་ཀྱི་སློབ་མར་འདུག་ཀྱང་། ལྟ་བ་སེམས་ཙམ་དུ་བཀྲལ་ཅིང་ལྷ་ཡང་ཉེར་ལྔ་བྱས་པར་སྣང་བས་འཕགས་ལུགས་དང་ཡེ་ཤེས་ཞབས་ལུགས་གང་ཡང་མིན་པར་འདུག་གོ ། བཞི་པ་ནི་སློབ་དཔོན་སྒེག་པའི་རྡོ་རྗེས་རྩ་རྒྱུད་ཀྱི་འགྲེལ་པ་གླེང་གཞི་མ་རྒྱུད་དང་མཐུན་པར་བཤད་པའི་སྲོལ་ཞིག་བྱུང་ངོ་། ། ལྔ་པ་ནི་སྨྲིརྟིས་བླ་མ་བཟང་པོའི་ཞབས་ཞེས་པ་ཞིག་གི་རྗེས་སུ་འབྲངས་ནས་རྒྱུད་ཀྱི་འགྲེལ་པ་རང་འགྱུར་དུ་བྱས་པ་ཞིག་ཡོད་དོ། ། དྲུག་པ་ནི་ཤནྟི་པ་སོགས་མཁས་པ་སྒོ་དྲུག་གི་རྗེས་ཙམ་དུ་བྱང་ཤམྦྷ་ལ་ནས་དུས་ཀྱི་འཁོར་ལོ་དཔལ་ལྡན་རྒྱུ་སྐར་གྱི་དཀྱིལ་འཁོར་བཅུ་གཉིས་འཕགས་ཡུལ་དུ་འགྱུར་བའི་ནང་ནས་གསང་བ་འདུས་པ། རིགས་དྲུག་གི་དཀྱིལ་འཁོར་བཞུགས་སོ། ། དེའང་དུས་འཁོར་སྔོན་ལའང་བྱུང་བ་ཕྱིས་དེའི་ཆོས་སྐད་གསང་འདུས་སོགས་ལ་སྦྱར་བ་ལྟ་བུ་ནི་མ་ཡིན་ཏེ། ཤམྦྷ་ལའི་རིགས་ལྡན་རྣམས་ཀྱི་ལུགས་ལ་བླ་མེད་ཐམས་ཅད་དུས་འཁོར་ལྟར་འཆད་རྒྱུ་ཡིན་པས་སོ། ། བདུན་པ་ནི། རྒྱལ་བས་ལུང་བསྟན་ཅིང་སྒྲོལ་མས་བྱིན་གྱིས་བརླབས་པའི་གྲུབ་ཆེན་ཀུན་སྙིང་གིས་གསང་འདུས་རྩ་རྒྱུད་དང་།
རྣམ་སྣང་སྒྱུ་དྲ་རྩ་བཤད་དུ་བསྡེབས་ནས་ཡོ་ག་རྣལ་འབྱོར་དབྱིངས་ལྟར་བསྣུན་བསྲེག་བཅིང་གསུམ་གྱི་སྲུང་འཁོར་དང་། ཕྱག་རྒྱ་བཞིས་རྒྱས་འདེབས་སོགས་བྱེད་པ་སྟེ། དེའང་རྡོར་དབྱིངས་ལྟར་བྱེད་པའི་རྒྱུ་མཚན་ནི། སྟོན་པ་སངས་རྒྱས་ནས་ཞག་བདུན་ལོན་པའི་ཚེ་རྩ་རྒྱུད་དེ་ཉིད་འདུས་པ་གསུངས་པས། དེའི་རྗེས་སུ་གསུངས་པའི་རྒྱུད་ཐམས་ཅད་དེའི་བཤད་རྒྱུད་ལྟ་བུར་འདོད་པས། སློབ་དཔོན་འདིས་རྒྱུད་མ་རྒྱུད་སངས་རྒྱས་མཉམ་སྦྱོར་དང་། ཕ་རྒྱུད་གསང་འདུས་དང་། སྒྱུ་དྲ་རྣམས་ཡོ་གར་བཤད་དེ་སངས་རྒྱས་མཉམ་སྦྱོར་དང་། གསང་འདུས་ཀྱི་འགྲེལ་པ་ཡང་མཛད་དོ། ། གསང་འདུས་ཀྱི་འགྲེལ་པ་ཆེ་བ་ཀུན་སྙིང་གིས་བྱས་ཟེར་བ་དེ་ནི་ཟོམ་རོང་གིས་བྱས་པའོ། །
འོ་ན་གསང་འདུས་སོགས་ཡོ་གར་བཤད་པ་མི་འཐད་དམ་སྙམ་ན། སྐྱོན་མེད་དེ། ཡོ་ག་ལ་འཕགས་ཡུལ་བའི་སློབ་དཔོན་རྣམས་ཀྱི་འགྲེལ་ཚུལ་དང་། ཀུན་སྙིང་སོགས་ཟ་ཧོར་གྱི་ཡུལ་གྱི་སློབ་དཔོན་རྣམས་ཀྱི་འགྲེལ་ཚུལ་དང་གཉིས་འབྱུང་བ་ལས། འཕགས་ཡུལ་བའི་སློབ་དཔོན་རྣམས་ཀྱིས་རྒྱུད་སྡེ་བཞི་ལ་སོགས་པ་བྱས་ནས་རྡོར་དབྱིངས་སོགས་རྒྱུད་སྡེ་གསུམ་པར་བྱས་ཏེ་དེའི་གོང་དུ་བསྐྱེད་རྫོགས་ཟབ་མོས་ཁྱད་པར་དུ་བྱས་པའི་བླ་མེད་ཀྱི་རྒྱུད་སྡེ་རྣམས་ཡོད་པའི་ལུགས་ཡིན་ལ། ཀུན་སྙིང་སོགས་ཟ་ཧོར་བའི་སློབ་དཔོན་རྣམས་ཀྱིས་རྒྱུད་སྡེ་གསུམ་དུ་བྱས་ནས། སྤྱོད་རྒྱུད་ཀྱི་གོང་ན་རྒྱུད་སྡེ་གང་བྱུང་ཐམས་ཅད་ཡོ་གར་འདུས་པས་དེའི་གོང་དུ་བླ་མེད་ཟེར་བའི་རྒྱུད་སྡེ་གཞན་མེད་པའི་ལུགས་སོ། ། དཔེར་ན་བླ་མེད་ལའང་འཕགས་ཡུལ་བའི་སློབ་དཔོན་རྣམས་ཀྱི་འགྲེལ་ཚུལ་ལ་དུས་འཁོར་དེ་བླ་མེད་གཞན་དང་མི་མཐུན་པའི་ཆོས་སྐད་ཟུར་པ་གཅིག་ཡིན་པར་འདོད་ལ། བྱང་ཤམྦྷ་ལའི་རིགས་ལྡན་རྣམས་ཀྱིས་བླ་མེད་ཐམས་ཅད་དུས་འཁོར་ལྟར་བཤད་རྒྱུ་ཡིན་གསུངས་ནས། བདེ་དགེས་གསང་སོགས་དུས་འཁོར་ལྟར་བཀྲལ་བའི་སེམས་འགྲེལ་སྐོར་གསུམ་བྱུང་བ་ལྟ་བུའོ། །
འོ་ན་རྒྱུད་སྡེ་འོག་མར། བྷ་གར་ལིང་ག་བཞག་ནས་ནི། ། དེ་ལ་སངས་རྒྱས་རྗེས་དྲན་བསྒོམ། ། ཞེས་སོགས་རིག་མ་དང་སྙོམས་འཇུག་བྱེད་པར་བཤད་པ་རྣམས་ཇི་ལྟར་འཆད་སྙམ་ན། དེའི་དོན་བླ་མེད་ལྟར་སྙོམས་འཇུག་ལ་མི་ཟེར་བར། ལྷ་དམ་ཚིག་པའི་བྷ་ག་ལ་ལྷ་ཡེ་ཤེས་པའི་ལིང་ག་བཞག་པས་ཏེ། དེས་མཚོན་ནས་དམ་ཚིག་པའི་ཕུང་ཁམས་སྐྱེ་མཆེད་ཐམས་ཅད་ལ་ལྷ་ཡེ་ཤེས་པའི་ཕུང་ཁམས་སྐྱེ་མཆེད་ཐམས་ཅད་འཇུག་པ་སྟོན་པར་འཆད་དོ། ། ཡང་རིག་མ་ལོ་བཅུ་དྲུག་དང་ཉི་ཤུ་ལོན་པ་སྟོན་པ་སོགས་ཀྱང་མཆོད་པ་བཅུ་དྲུག་དང་མཆོད་པ་ཉི་ཤུ་སྟོན་པར་འཆད་དོ། ། གཞན་ཡང་སློབ་དཔོན་ཨ་བྷྱས་ཕྲེང་བར་གསང་འདུས་འཕགས་འཇམ་གཉིས་ཀྱི་དཀྱིལ་འཁོར་བྲིས་ཀྱང་། འཕགས་འཇམ་གྱི་ཟུར་བཀའི་ཉམས་ལེན་དང་མི་མཐུན་ནོ། །
དེ་ཡང་ཟླ་གྲགས་གཉིས་པའི་རྡོ་རྗེ་སེམས་དཔའི་སྒྲུབ་ཐབས་སུ། དཀྱིལ་འཁོར་པའི་ལྷ་ལ་ཡང་ཁ་ཅིག་བཅུ་གསུམ་པར་འདོད་དོ། ། ཁ་ཅིག་བཅུ་དགུ་མར་འདོད་དོ་ཞེས་འབྱུང་བ་ལྟར་རྒྱ་གར་བ་རྣམས་དཀྱིལ་འཁོར་གྱི་ལྷ་གྲངས་ཀྱང་མི་མཐུན་ཏེ། འཕགས་ལུགས་ལ་སོ་གཉིས་ཡིན་ཡང་། ཤནྟི་པ་དང་སྒེག་པའི་རྡོ་རྗེའི་ལུགས་དང་འགྲེལ་པ་རིན་ཕྲེང་དང་། ཀུན་སྙིང་གིས་མི་བསྐྱོད་པ་གཙོ་བོར་གྱུར་པའི་ལྷ་ཉེར་ལྔ་མཛད། ཡེ་ཤེས་ཞབས་ཀྱིས་བཅུ་དགུར་མཛད། སྨྲིརྟིས་ཀྱང་མི་བསྐྱོད་པར་བཅུ་དགུ་མར་མཛད། ཨིནྟྲ་བྷོ་དྷིས་བཅུ་གསུམ་དུ་མཛད། དུས་འཁོར་དུའང་གསང་འདུས་རིགས་དྲུག་ལ་ལྷ་དགུ་མ།
བཅུ་གསུམ་མ། བཅུ་དགུ་མ། ཉེར་ལྔ་མ། སོ་གཉིས་མ། སོ་བཞི་མ་དང་དྲུག་བཤད་དེ། དུས་འཁོར་འགྲེལ་པ་དྲི་མེད་འོད་ཀྱི་དབང་ལེར། གསང་འདུས་ལྷ་དགུ་མ་དང་། བཅུ་གསུམ་མ་དང་། བཅུ་དགུ་མ་དང་། ཉེར་ལྔ་མ་དང་།
སོ་གཉིས་མ་དང་། སོ་བཞི་མ་རྣམས་བཤད་ནས། དེ་ལྟར་འདུས་པ་དྲུག་གི་དབྱེ་བ་ཐ་དད་དོ་ཞེས་གསུངས་སོ། ། ཡེ་ཤེས་ལེའུར་ལྷ་ལྔ་མ་དང་། སོ་དྲུག་མ་སོགས་ཀྱི་དཀྱིལ་འཁོར་བཤད་པ་ནི་དུས་འཁོར་རང་ཉིད་ཀྱི་དཀྱིལ་འཁོར་གྱི་དབྱེ་བསྡུ་ཡིན་ནོ། ། གཉིས་པ་བོད་དུ་སྲོལ་བྱུང་ཚུལ་ནི། བསྟན་པ་སྔ་དར་ལ་གསང་འདུས་འགྱུར་ཀྱང་རྙིང་མའི་ལྷད་ཞུགས་སོ། ། བསྟན་པ་ཕྱི་དར་གྱི་ཐོག་མར་ལོ་ཆེན་རིན་བཟང་གིས་པཎྜི་ཏ་ཤྲརྡྷ་ལ་གསང་འདུས་ཞུས་ནས་བསྒྱུར་ཅིང་དར་བར་མཛད་ཀྱང་དེ་ནས་བརྒྱུད་པའི་གསང་འདུས་འཕགས་ལུགས་ཀྱི་དབང་བཀའ་སོགས་ཆད་དོ། ། ཡང་ལོ་ཆེན་གྱི་སྐུ་ཚེའི་སྨད་དུ་ཇོ་བོ་རྗེ་བོད་དུ་བྱོན་ནས་རོང་པ་འགར་དགེ་བ་རབ་གསལ་ལ་འདུས་པ་འཕགས་ལུགས་གནང་ཞིང་། མངའ་རིས་ཀྱི་རྒྱལ་པོ་ལྷ་བྱང་ཆུབ་འོད་ལ་གསང་འདུས་འཇམ་རྡོར་གྱི་དཀྱིལ་འཁོར་ལ་སྤྱན་རས་གཟིགས་དབུས་སུ་གོ་འཕོ་བའི་གསང་འདུས་སྤྱན་རས་གཟིགས་གནང་བ་ཡང་ད་ལྟ་མ་ཆད་པར་བཞུགས་སོ། །
དེ་ཡང་ཤནྟི་པས་གསང་འདུས་ཀྱི་འགྲེལ་པར། གལ་ཏེ་རྒྱལ་གཞན་དབུས་མར་བཞག ། དེ་ཡི་རིགས་ཀྱི་དཀྱིལ་འཁོར་ཡིན། ། ཞེས་འབྱུང་བ་ལྟར་ཡེ་ཤེས་ཞབས་ལུགས་པས་འཇམ་དབྱངས་དབུས་སུ་བཞག་ནས། འཇམ་དབྱངས་ཀྱི་རིགས་བདག་མི་བསྐྱོད་པ་དེ་ཡར་བཏེགས་པས་དཀྱིལ་འཁོར་དེ་ཡང་མི་བསྐྱོད་པའི་དཀྱིལ་འཁོར་དུ་འཇོག་པ་དང་མཐུན་པར་ཇོ་བོའི་ལུགས་ལ་སྤྱན་རས་གཟིགས་དབུས་སུ་བཞག དབུས་ཀྱི་མི་བསྐྱོད་པ་ནུབ་ཀྱི་འོད་དཔག་མེད་ཀྱི་གནས་སུ་བསྐྱལ། འོད་དཔག་མེད་སྤྱན་རས་གཟིགས་ཀྱི་རིགས་བདག་ཏུ་ཡར་བཏེགས་པས་དཀྱིལ་འཁོར་དེའང་སྤྱན་རས་གཟིགས་ཀྱི་རིགས་བདག་འོད་དཔག་མེད་ཀྱི་དཀྱིལ་འཁོར་དུ་འགྱུར་རོ། ། འོ་ན་འཇམ་དབྱངས་དང་སྤྱན་རས་གཟིགས་དཀྱིལ་འཁོར་གྱི་དབུས་སུ་བཞག་པ་དེ་འཁོར་གྱི་ལྷས་གཙོ་བོའི་ས་བཟུང་བས་གཙོ་འཁོར་གོ་ལོག་ཏུ་མི་འགྱུར་རམ་སྙམ་ན། མི་འགྱུར་ཏེ། གལ་ཏེ་རྒྱལ་གཞན་དབུས་མར་བཞག །
ཅེས་པ་ལྟར་འཇམ་དབྱངས་དང་སྤྱན་རས་གཟིགས་གཉིས་གཞན་ནས་བྱོན་ཏེ་དཀྱིལ་འཁོར་གྱི་དབུས་སུ་བཞག དབུས་ཀྱི་གཙོ་བོ་དེ་རིགས་བདག་ཏུ་བཏེགས་པ་ཡིན་གྱི་གཙོ་བོ་དེ་འཁོར་གྱི་གནས་སུ་མི་འཇོག་པའི་དབང་དུ་བྱས་ཀྱི་སེམས་དཔའ་དེ་གཉིས་དཀྱིལ་འཁོར་ལ་བཀོད་པའི་འཁོར་མིན་ཏེ། བཅུ་དགུ་མའི་དཀྱིལ་འཁོར་ལ་སེམས་དཔའ་གཞན་རྣམས་འཁོར་ཡུག་ཏུ་བཀོད་པ་མེད་པས་འཕགས་ལུགས་དང་འཁྲུལ་བར་མི་བྱའོ། ། དེ་ཡང་ལྷ་བཅུ་དགུ་ནི་རིགས་ལྔ་ཡུམ་བཞི། ཁྲོ་བོ་བཞི། རྡོ་རྗེ་མ་དྲུག་སྟེ་བཅུ་དགུའོ། ། འཕགས་ལུགས་པས་ཆོས་དབྱིངས་རྡོ་རྗེ་མའི་སྦྱང་གཞི་ཆོས་དབྱིངས་དེ། ལྷ་གཞན་རྣམས་ཀྱི་སྦྱང་གཞི་ལ་ཁྱབ་པས་ཆོས་དབྱིངས་རྡོ་རྗེ་མ་ཡང་ཐམས་ཅད་ཀྱི་སྤྱི་ཁྱབ་ཏུ་བཏང་ནས་ཟུར་དུ་མི་བགྲང་ཡང་། ཡེ་ཤེས་ཞབས་ལུགས་པས་དེ་ཡང་བརྩིས་ནས་རྡོ་རྗེ་མ་དྲུག་ཏུ་བྱས་སོ། ། ཡེ་ཤེས་ཞབས་ལ་འཇམ་དབྱངས་ཀྱིས་གནང་བ་ཡིན་ཡང་།
ཇོ་བོས་སྤྱན་རས་གཟིགས་དབུས་སུ་བྱས་པས་དེ་བླ་མ་བརྒྱུད་པའི་མན་ངག་གམ། ཡི་དམ་གྱིས་གནང་བ་ཡིན་མིན་མི་གསལ་ལོ། ། ཡང་འབྲོག་མི་ལོ་ཙཱ་བས་པཎྜི་ཏ་སྤྲིན་གྱི་ཤུགས་ཅན་ལ་འདུས་པའི་ཆོས་སྐོར་ཞུས་པ་ཡང་ད་ལྟ་ཆད་དོ། ། ཡང་འགོས་ཁུག་པ་ལྷས་བཙས་རྒྱ་གར་དུ་བྱོན་ནས་སྤྱིར་ཆོས་འབྲེལ་ཡོད་པའི་བླ་མ་བདུན་ཅུ། ཡེ་ཤེས་ཀྱི་མཁའ་འགྲོ་མ་མིའི་བུ་མོའི་གཟུགས་ཅན་གཉིས་ལ་ཞུས། ཁྱད་པར་དུ་འཕགས་སྐོར་ལ་མཁས་པའི་བླ་མ་བཙུན་མོ་ཅན། མངོན་ཤེས་ཅན། རྡོ་རྗེ་གདན་གྱི་ནག་པོ་དམ་ཚིག་རྡོ་རྗེ་སྤྲིན་གྱི་ཤུགས་ཅན་རྣམས་ལས་འདུས་པ་མཁས་པར་བསླབས་ནས་བོད་དུ་བྱོན་ཏེ་བླ་མ་སྔ་མ་གསུམ་གྱི་བཞེད་པ་ཐམས་ཅད་བཀོད་པའི་སྟོང་ཐུན་ཆེན་མོ། རྒྱན་བདུན་གྱི་སྟོང་ཐུན་ཤོག་དྲིལ་གསུམ། སྒྲོན་གསལ་གྱི་མཆན་ཆེན་རྣམས་མཛད་དོ། །
ཁོང་གི་སློབ་མ་རྒྱུད་ཀྱི་ཀ་ཆེན་འཛུགས་པ་བཞི། མན་ངག་གི་གདུང་ཆེན་འདེགས་པ་བརྒྱད། ལས་ཚོགས་དང་འཕྲིན་ལས་ལ་མཁས་པ་ལྕམ་དང་དྲལ་མ་གཤིབ་པ་ཙམ་བྱུང་སྟེ་འདུས་པའི་བསྟན་པ་དར་བར་མཛད་དོ། ། འགོས་ཀྱི་སློབ་མ་རྡོག་ཡེ་ཤེས་སེངྒེས་མདོར་བྱས་ཀྱི་ཊཱིཀྐ་མཛད། དེའི་སྲས་ཉི་མ་སེངྒེས་སྟོང་ཐུན་ཆེན་མོའི་ནང་གི་བཙུན་མོ་ཅན་གྱི་ལུགས་དེ་གཙོ་བོར་སྟོན་པའི་སྟོང་ཐུན་འབྲིང་པོ་དང་། སྒྲོན་གསལ་གྱི་འགྲེལ་པ་མཛད་དོ། ། དེའི་སློབ་མ་བརླན་རྩད་ཚ་ཉི་མ་ལྕམ་གྱིས་སྒྲོན་གསལ་གྱི་འགྲེལ་པ་མཛད་དོ། ། ཡང་དེ་དང་ས་པཎ་གཉིས་ཀའི་སློབ་མ་ཉི་མ་སེངྒེའི་སྲས་རྡོག་ཨརྻ་དེ་ཝ་ཞེས་ཀྱང་བྱ། ཞང་བྱ་རུ་བ་ཞེས་ཀྱང་བྱ་བ་དེས་སྒྲོན་གསལ་གྱི་འགྲེལ་པ་དང་སྟོང་ཐུན་ཆེན་མོའི་ནང་གི་ནག་པོ་པའི་ལུགས་དེ་གཙོ་བོར་བཀོད་པའི་སྟོང་ཐུན་ཆུང་བ་མཛད་དོ། ། སྟོང་ཐུན་གསུམ་པོ་ཡས་རིམ་གྱིས་ཆེ་ལ་སྒྲོན་གསལ་གྱི་འགྲེལ་པ་གསུམ་པོ་མས་རིམ་གྱིས་ཆེའོ། །
ཡང་བླ་མ་མར་པ་རྒྱ་གར་དུ་བྱོན་ནས་ནཱ་རོ་པ་ལ་འདུས་པ་འཕགས་ལུགས་ཞུས་ཏེ། དེ་ཡང་ཀླུ་སྒྲུབ་ཀྱི་དགོངས་པ་མཁས་པ་པཎྜི་ཏའི་བཤད་པ་སྤྱོད་བསྡུས་སོགས་འགྲེལ་པ་ལུགས་དང་། རྣལ་འབྱོར་པ་ཀུ་ས་ལའི་མན་ངག སངས་རྒྱས་ལག་བཅང་གི་གདམ་ངག་དང་གཉིས་ཡོད་པ་ལས་ཁོང་གི་ལུགས་དེ་ཕྱི་མ་འདི་ཡིན་གསུངས་ནས་དབང་གོང་མ་གསུམ་ལ་སིནྡྷུ་རའི་དཀྱིལ་འཁོར་དང་། མེ་ཏོག་ཕྲེང་བ་འབུལ་བ་དང་། ཡེ་ཤེས་ཕབ་པ་རེ་རེ་བྱེད་ཅིང་རྫོགས་རིམ་ལ་ཡང་རིམ་ལྔ་གདན་རྫོགས་ཞེས་པའི་ལམ་གཅིག་ཅར་བ་བསྲེ་འཕོའི་གདམས་ངག་དང་བཅས་པ་སྟོན་པའི་སྲོལ་གཅིག་བྱུང་སྟེ། འདིའི་བརྒྱུད་འཛིན་ལ་རྒྱ་ཕོ་བ་ལུང་པའི་ལུགས་དང་། བླ་མ་གསེར་སྡིང་པའི་ལུགས་དང་གཉིས་ལས་ཕྱི་མ་ལ་རྒྱུད་རིམ་ལྔ་ནག་ཁྲིད་ཀྱི་ཤོག་རིལ་སུམ་ཅུ་ཙམ་ཡོད་གསུངས་སོ། ། ཕྱིས་བླ་མ་དག་མར་ལུགས་ཀྱི་རིམ་ལྔ་གདན་རྫོགས་ཀྱི་ཉམས་ལེན་ཡང་ཡིན། སྤྱོད་བསྡུས་སོགས་ཀྱི་དོན་ཡང་ཡིན་པར་བྱས་པའི་ཁྲིད་ཡིག་བྱས་པ་ནི་མི་འཐད་དེ།
མར་ལུགས་ཀྱི་གདན་རྫོགས་ཡིན་ན་ལམ་ཅིག་ཅར་བ་ཡིན་ལ། སྤྱོད་བསྡུས་སོགས་སུ་ལམ་སྔ་མ་ལ་ལོབས་ནས་ཕྱི་མ་ལ་སློབ་པར་བཤད་པས་སྲོལ་དེ་གཉིས་ཤིན་ཏུ་འགལ་བའི་ཕྱིར་རོ། ། ཡང་ས་ལུགས་ནི་རྗེ་འགོས་ཀྱིས་དབུས་པ་དགེ་སེར་ལ་གནང་། དེས་གནམ་ཁའུབ་པ་ལ་གནང་། དེས་ས་ཆེན་ལ་གནང་། ཡང་འགོས་ཀྱིས་འཁོན་དཀོན་མཆོག་རྒྱལ་པོ་ལ་གནང་། དེས་སྐྱུ་ར་ཨ་སྐྱབས་ལ། དེས་ས་ཆེན་ལ། དེས་རྗེ་བཙུན་སྐུ་མཆེད་ལ་གནང་སྟེ། འཕགས་པ་རིན་པོ་ཆེས་མི་བསྐྱོད་པའི་དཀྱིལ་ཆོག་མཛད་ལ།
ས་པཎ་གྱི་སློབ་མ་ལ་རུ་བ་བསོད་ནམས་སེངྒེ་། འོད་ཟེར་ཤཱཀྱ། འཕགས་པའི་སློབ་མ་སྤྲོ་ལུང་ཀུན་སྨོན། བདེ་བ་ཅན་པ་ཡེ་ཤེས་མགོན། དགའ་ལྡན་པ་བཀྲ་ཤིས་དཔལ་རྣམས་ཀྱིས་སྒྲུབ་ཐབས་རེ་མཛད། ཡང་རྗེ་ས་ཆེན་གྱིས་ལོ་ཆེན་དང་གཉན་ནས་བརྒྱུད་པའི་གསང་འདུས་འཇམ་རྡོར་གྱི་སྒོ་ནས་རིགས་སྲས་བསྐྲུན་པའི་ཆོ་ག་མཛད་པས་རྗེ་བཙུན་སྐུ་མཆེད་བཞི་སོགས་འཇམ་དབྱངས་བདུན་བརྒྱུད་བྱོན་པ་ཡིན་ཞིང་། ས་སྐྱ་པཎྜི་ཏས་པཎ་ཆེན་ཤཱཀྱ་ཤྲཱི་ལ་ཞུས་ནས། ཟུང་འཇུག་གསལ་བ་བསྒྱུར་པ་ཡིན་ཞིང་། དེའི་ས་བཅད་ཀྱང་མཛད་ནས། ཟུང་འཇུག་གསལ་བ་དང་།
ཀླུ་བྱང་གི་དཀྱིལ་ཆོག་གཉིས་སྦྱར་བའི་དབང་བཞི་རྫོགས་ཀྱི་བཀའ་ཁྱད་པར་ཅན་འདི་དེ་ནས་བྱུང་བས་ན་འདི་ས་སྐྱ་པཎྜི་ཏ་ཁོ་ནའི་དྲིན་ཡིན་ནོ། ། ཡང་ཆག་ལོས་བལ་པོ་ར་བེན་ཏྲ་ལ་གསང་འདུས་ཀྱི་དབང་ཞུས་ནས་སྒྲུབ་ཐབས་ཀྱང་མཛད། ཀླུ་བྱང་གི་དབང་ཆོག་གཉིས་བསྒྱུར་ཀྱང་དབང་ཆོག་སོགས་ཕྲེང་བ་ལྟར་བྱའོ། ། ཡང་ཆག་ལོས་རྔོག་རྗེ་བཙུན་མེ་འབར་ལའང་འདུས་པ་ཞུས་པར་གྲགས་སོ། ། ཡང་ཆག་ལོ་དང་འཕགས་པ་རིན་པོ་ཆེ་གཉིས་ཀའི་སློབ་མ་གྲགས་པ་གྲུབ་ཀྱིས་ཀྱང་སྒྲུབ་ཐབས་མཛད་དོ། ། ཡང་དཔྱལ་བའི་ལུགས་ཀྱི་གསང་འདུས་ཀྱང་ཡོད་ལ། གཉོས་ལོ་ཙཱ་བ་དཔོན་སློབ་ལ་འཇམ་རྡོར་གྱི་བཤད་སྲོལ་བཟང་པོ་བྱུང་ནའང་ད་ལྟ་ཆད་དོ། ། ཡང་པ་ཚབ་ལོ་ཙཱ་བས་ཤུད་པུ་ལོ་ཙཱ་བའི་ལུགས་ཀྱི་གསང་འདུས་བསྒྱུར་ཀྱང་ད་ལྟ་ཆད་དོ། ། དེ་ལྟར་བོད་ཀྱི་མཁས་གྲུབ་སྔ་མ་རྣམས་ལ་འདུས་པའི་ཆོས་སྐོར་བྱུང་ཚུལ་མདོ་ཙམ་བྲིས་པ་ནི་ད་ལྟའི་སྐྱེ་བོ་རྣམས་རང་ཉིད་ཀྱིས་ཕྱོགས་ཙམ་མཐོང་བ་རྒྱུ་མཚན་དུ་བྱས་ནས་ཁྲོན་པའི་སྦལ་པས་རྒྱ་མཚོ་ལས་རང་གི་ཁྲོན་པ་ཆེ་བར་བཟུང་བ་ལྟར་མཁས་གྲུབ་སྔ་མ་རྣམས་ལ་སྐུར་པ་འདེབས་པར་མཐོང་ནས་བྲིས་པའོ། ། གསུམ་པ་འཕགས་པ་ཡབ་སྲས་ཀྱི་བཤད་སྲོལ་འདིའི་རྟེན་པའི་རྒྱུད་ངོས་བཟུང་བ་ནི།
མཁས་པ་དག་འཕགས་པ་ཡབ་སྲས་ཀྱིས་རྩ་རྒྱུད་དང་། བཤད་རྒྱུད་ལ་ཡེ་ཤེས་རྡོ་རྗེ་ཀུན་ལས་བཏུས། དགོངས་པ་ལུང་སྟོན། རྡོ་རྗེ་ཕྲེང་བ། ལྷ་མོ་བཞིས་ཞུས། རྡོ་རྗེ་སྙིང་པོ་རྒྱན་གྱི་རྒྱུད། གཉིས་མེད་རྣམ་རྒྱལ། རྒྱུད་ཕྱི་མ། ལྷའི་དབང་པོས་ཞུས་པ། སྒྱུ་དྲ་སྟེ་རྩ་བཤད་ཀྱི་རྒྱུད་བཅུ་གཅིག་ལ་བརྟེན་པར་འདོད་པ་ནི་མི་འཐད་དེ།
སྔར་སྨྲས་པ་ལྟར་སྒྱུ་དྲ་ནི་ཀུན་སྙིང་གིས་གསང་འདུས་ཡོ་གར་བཤད་པའི་ཚེ་བཤད་རྒྱུད་དུ་སྦྱར་བ་ཡིན་ཡང་། སྤྱིར་སྒྱུ་དྲ་གསང་འདུས་ཀྱི་རྒྱུད་མིན་ལ། ལྷའི་དབང་པོས་ཞུས་པ་ཡང་བོད་དུ་མ་འགྱུར་ཞིང་མདོ་སྔགས་གང་ཡིན་མི་གསལ་བས་གསང་འདུས་སུ་མི་འགྲུབ་ཅིང་། གཉིས་མེད་རྣམ་རྒྱལ་ཆེ་བ་དེ་ནི་ཆུ་ཤུལ་གྱི་རྒྱ་ཕོ་བ་ལུང་པས་བྱས་སོ། ། རྒྱུད་ཆུང་བ་དེ་ནི་རྣམ་སྣང་སྒྱུ་དྲ་དང་མཐུན་ནོ། ། རྒྱུད་ཕྱི་མ་དང་རྡོ་རྗེ་སྙིང་པོ་རྒྱན་གྱི་རྒྱུད་གཉིས་ནི། སྤྱིར་གསང་འདུས་ཀྱི་རྒྱུད་ཡིན་ཡང་། ཡེ་ཤེས་ཞབས་ལུགས་ལ་མེད་མི་རུང་གི་རྒྱུད་ཡིན་གྱི། འཕགས་ལུགས་ཀྱི་བཤད་སྲོལ་འདི་ལ་མེད་ཐབས་མེད་མ་ཡིན་ནོ། ། ཁ་ཅིག་ན་རེ།
ལྷའི་དབང་པོས་ཞུས་པ་དེ་ཀ་འཕགས་ལུགས་ལ་དགོས་པའི་གསང་འདུས་ཀྱི་རྒྱུད་ཡིན་ཏེ། སྒྲོན་གསལ་དུ་གླེང་གཞིའི་ཨེ་ཝཾ་མ་ཡའི་སྐབས་སུ་ལུང་དུ་དྲངས་སོ། ། ཞེས་ཟེར་རོ། ། དེ་ནི་མི་འཐད་དེ། ལྷའི་དབང་པོས་ཞུས་པའི་ཨེ་ཝཾ་གྱི་ལུང་དེས་འདུས་པའི་གླེང་གཞི་ལ་ཕན་པ་ཙམ་ཞིག་ཨེ་ཝཾ་མ་ཡ་ཡོད་པའི་མདོ་རྒྱུད་ཐམས་ཅད་ཀྱི་གླེང་གཞི་ལ་ཕན་པས་དེ་རྒྱུད་ཐམས་ཅད་ཀྱི་བཤད་རྒྱུད་དུ་འགྱུར་ཞིང་། འདུས་པའི་སྐབས་སུ་ལུང་དྲངས་ཚད་བཤད་རྒྱུད་དུ་མི་འགྱུར་ཏེ། འཕགས་པ་ཡབ་སྲས་ཀྱིས་བཟང་སྤྱོད་སོགས་མདོ་ལུང་དུ་མ་ཞིག་དྲངས་པས་སོ། ། ཁ་ཅིག་རྒྱུད་ཕྱི་མ་ནི་འཕགས་པ་ཡབ་སྲས་རྣམས་ཀྱིས་ལན་གཅིག་མིན་པར་དྲངས་ཤིང་། སྒྲོན་གསལ་དུ་ཡང་རྡོ་རྗེ་བཞི་བསྐྱེད་ལ་སོགས་པའི་བསྐྱེད་རིམ་གྱི་ཆ་དུ་མ་ཞིག་དང་སྦྱོར་བ་ཡན་ལག་དྲུག་ལ་སོགས་པའི་རྫོགས་རིམ་གྱི་རྣམ་གཞག་ཆེས་མང་པོ་ཞིག་རྒྱུད་ཕྱི་མ་ཉིད་དྲངས་ནས་རྩ་རྒྱུད་ཀྱི་དོན་བཤད་པས། འཕགས་ལུགས་པས་རྒྱུད་ཕྱི་མ་གཙོ་བོར་མི་མཛད་དོ། །
ཞེས་སྨྲ་བ་ནི་མ་བརྟགས་པ་ཆེན་པོའོ། ། ཞེས་པ་བྲིས་སྣང་ངོ་། ། དེ་ནི་ཁྱེད་རང་གི་མ་བརྟགས་པ་ཆེན་པོ་ཡིན་ཏེ། སྤྱོད་བསྡུས་ཀྱི་ལེའུ་ཐ་མ་གསུམ་དུ་མ་རྒྱུད་སངས་རྒྱས་མཉམ་སྦྱོར་གྱི་གཞུང་མང་པོ་དྲངས་ནས་གསང་འདུས་པའི་གདམ་ངག་གི་རྫོགས་རིམ་གྱི་སྤྱོད་པ་བྱེད་ཚུལ་རྒྱས་པར་གསུངས་པ་དང་། མྱ་ངན་ལས་འདས་པ་ཡང་སྒྱུ་མ་ལྟ་བུ་རྨི་ལམ་ལྟ་བུ་ཞེས་པའི་ཡུམ་གྱི་ལུང་དེ་སྤྱོད་བསྡུས་སུ་ཟུང་འཇུག་གི་སྐབས་སུ་དྲངས་པ་དང་། རྡུལ་གཅིག་སྟེང་ན་རྡུལ་སྙེད་སངས་རྒྱས་རྣམས། ། ཞེས་པའི་ལུང་དེ་ལུས་དབེན་གྱི་སྐབས་སུ་དྲངས་པས། ཁྱེད་ལྟར་ན་མདོ་དེ་རྣམས་དང་མ་རྒྱུད་སངས་རྒྱས་མཉམ་སྦྱོར་སོགས། ཕ་རྒྱུད་གསང་བ་འདུས་པའི་སྐབས་འདིར་གཙོ་བོར་བྱེད་དགོས་པར་འགྱུར་ཞིང་། སྤྱོད་བསྡུས་སུ་ཟུང་འཇུག་གི་སྐབས་སུ་དྲངས་པ་དང་།
རྡུལ་གཅིག་སྟེང་ན་རྡུལ་སྙེད་སངས་རྒྱས་རྣམས། ། ཞེས་པའི་ལུང་སྒྲོན་གསལ་ལ་མདོ་རྒྱུད་བསྲེས་པ་ཞེས་ཟེར་བ་ལྟར་མདོ་རྒྱུད་མང་པོའི་ལུང་དྲངས་ནས་གསང་འདུས་ཀྱི་རྒྱུད་དོན་བཤད་པ་མ་ངེས་པའི་སྐྱོན་ཡིན་ནོ། ། རྒྱུད་ཕྱི་མའི་ལུང་དྲངས་ནས་རྩ་རྒྱུད་ཀྱི་དོན་བཤད་ཟེར་བ་ལ་ཡང་ནུས་པ་མེད་དེ། རྩ་རྒྱུད་འཆད་པའི་སྐབས་སུ་རྒྱབ་རྟེན་དུ་དྲངས་པའི་ལུང་ཐམས་ཅད་རྩ་རྒྱུད་ཀྱི་དོན་བཤད་པའི་ཕྱིར་དུ་དྲངས་པས་སོ། ། ཡང་སྦྱོར་བ་ཡན་ལག་དྲུག་ལ་སོགས་པའི་རྫོགས་རིམ་གྱི་རྣམ་གཞག་ཆེས་མང་བ་ཞིག་རྒྱུད་ཕྱི་མར་དྲངས་པའི་ཆ་ནས་རྒྱུད་དེ་གཙོ་བོར་བྱེད་ན། རྒྱུད་ཕྱི་མར་གསུངས་པའི་རྫོགས་རིམ་སྦྱོར་བ་དྲུག དེ་ཇི་ལྟ་བཞིན་དུ་འཕགས་པ་ཡབ་སྲས་ཀྱིས་ཞལ་གྱིས་བཞེས་པར་འགྱུར་རོ། ། གཞན་ཡང་དེ་དག་གིས་ནི་ལུང་དུ་དྲངས་པ་ཙམ་དང་བཤད་རྒྱུད་དུ་འགྲོ་བའི་མཚམས་ཀྱང་གཏན་ནས་མ་ཤེས་པ་ཡིན་ཏེ། བཤད་རྒྱུད་དུ་འགྲོ་བ་ལ་ནི་རྩ་རྒྱུད་དུ་སྦས་པའི་དོན་གཅིག་ལ་སྟོན་པ་ཉིད་ཀྱིས་སྔར་གྱི་དོན་དེ་འཆད་བྱེད་དུ་དམིགས་ནས་ཕྱིས་གསུངས་པའི་རྒྱུད་དེ་བཤད་རྒྱུད་དུ་འགྲོ་ལ། དེ་ལ་ཡང་མི་གསལ་བ་གསལ་བར་བྱ་བ་དང་།
མ་ཚང་བ་ཁ་སྐོང་བར་བྱེད་པ་སོགས་ཀྱིས་བཤད་རྒྱུད་དུ་འགྲོ་ཚུལ་ལྔ་ཙམ་ཡོད་པའི་གནད་མ་ཤེས་པའི་བབ་ཆོལ་དུ་སྨྲ་བ་ཡིན་ནོ། ། དེས་ན་འཕགས་པ་ཡབ་སྲས་ཀྱི་བཤད་སྲོལ་འདི་ལ་མེད་ཁ་མེད་ཀྱི་རྒྱུད་ནི་རྩ་བཤད་ལྔ་ཡིན་ཏེ། རྒྱུད་ལྔ་པོ་དེ་དག་གང་རུང་གཅིག་མ་ཚང་ནའང་འཆད་ཐབས་ཀྱི་མན་ངག་མཐའ་དྲུག་དང་ཚུལ་བཞིའི་འཆད་ཚུལ་སོགས་དང་བསྐྱེད་རྫོགས་ཀྱི་ཉམས་ལེན་རྣམས་ཚང་བར་མི་འཐོན་པའི་ཕྱིར་རོ། ། དེ་ཡང་བཤད་རྒྱུད་ཕྱི་མ་གཉིས་པོ་དེ་ཐུན་མོང་གི་བཤད་རྒྱུད་ཡིན་ཏེ། རྡོ་རྗེ་ཕྲེང་བ་ནི་བདེ་མཆོག་སོགས་དང་ཐུན་མོང་བ། ལྷ་མོ་བཞིས་ཞུས་པ་ནི་སམྦུ་ཊི་དང་ཐུན་མོང་བ་ཡིན་པས་སོ། ། དང་པོ་གཉིས་པོ་དེ་ཐུན་མོང་མ་ཡིན་པའི་བཤད་རྒྱུད་ཡིན་ལ། དེ་ཡང་ཡེ་ཤེས་རྡོ་རྗེ་ཀུན་ལས་བཏུས་ལས་དོན་གྱི་ཆ་དེ་གཙོ་བོར་སྟོན། དགོངས་པ་ལུང་སྟོན་གྱིས་ཚིག་གི་ཆ་དེ་གཙོ་བོར་སྟོན་པ་ཡིན་ནོ། ། བཞི་པ་དེ་ལ་བརྟེན་པའི་ལམ་གྱི་རྣམ་གཞག་འཆད་པ་ལ་བཞི་སྟེ།
འཕགས་སྐོར་གྱི་གཞུང་ཡོད་ཚུལ། དེ་རྣམས་ཀྱི་ནང་ནས་ཉེ་བར་མཁོ་བའི་གཞུང་རྣམས་ཉམས་ལེན་དུ་བསྒྲིག་ཚུལ། ཉམས་ལེན་གྱི་རྣམ་གཞག་སྤྱིར་བཤད་པ། བྱེ་བྲག་ཏུ་བསྐྱེད་རིམ་བཤད་་་་་་ས་བཅད་འདིའི་དོན་རྒྱས་པར་ཤེས་པར་འདོད་ན་ཀུན་མཁྱེན་གུང་རུས་མཛད་པའི་གསང་འདུས་ཀྱི་རྣམ་བཤད་རྨོངས་པའི་མུན་སེལ་དུ་བལྟ་བར་གྱིས་ཤིག ཁོ་བོས་བྱས་པའི་བསྟན་བཅོས་འདིར་ནི་རྣམ་བཤད་དེ་ཉིད་ཀྱི་དབུ་ན་བཞུགས་པའི་ལུགས་འདིའི་དམ་པའི་ཆོས་བྱུང་ཚུལ་ཉིད་ལོགས་སུ་བཀོལ་བ་ཡིན་ནོ། པའོ། ། དང་པོ་ནི། སློབ་དཔོན་འཕགས་པ་ཉིད་ཀྱིས་སྒྲུབ་ཐབས་མདོར་བྱས་ཏེ་རྩ་རྒྱུད་ལེའུ་བཅུ་བདུན་པ་ཡན་ཆད་དུ་བསྡུས་པ་ཡིན་ནོ། ། ཞེས་ཡིད་ཆེས་པའི་ཁུངས་དང་སྦྱར་ཞིང་། མདོར་བྱས་ཀྱི་ཁ་སྐོང་འགའ་ཞིག་ཀྱང་སྟོན་པ་མདོ་བསྲེས་ཏེ།
བསྐྱེད་རིམ་གྱི་གཞུང་གཉིས་མཛད་ལ། ཡང་རིམ་ལྔ་དང་བྱང་ཆུབ་སེམས་འགྲེལ་ཏེ་རྫོགས་རིམ་གྱི་གཞུང་གཉིས་མཛད་དོ། ། བྱང་ཆུབ་སེམས་འགྲེལ་ཚིག་ལྷུག་པ་དེ་ནི་འཕགས་པས་མཛད་པ་མ་ཡིན་ནོ། ། སྔ་རབས་པ་རྣམས་ཀླུ་སྒྲུབ་ཀྱིས་མཛད་པར་གྲགས་པའི་དཀྱིལ་ཆོག་ཉི་ཤུ་པ་དེ་ཚད་མར་བྱས་ཏེ། དེའི་སྟེང་ནས་ཕྱག་ལེན་དུ་མཛད་དོ། ། འོན་ཀྱང་འགོས་རང་གིས་ནི་སྟོང་ཐུན་ཆེན་མོར་འཕགས་ལུགས་ཀྱི་དབང་ཆོག་ཚང་མར་བྲིས་པ་ལྟར་མཛད་དོ། ། ཕྱིས་ཀླུ་བྱང་གི་དཀྱིལ་ཆོག་གི་བཀའ་དེ་བྱུང་ནས་སྔར་གྱི་དེ་ལ་བཀའ་རྙིང་ཟེར་རོ། ། དེ་ལ་བླ་མ་དག་སྔར་གྱི་དཀྱིལ་ཆོག་དེ་ཀླུ་སྒྲུབ་ཀྱིས་མཛད་པ་མ་ཡིན་ཏེ། དེ་ཀླུ་བྱང་གི་དཀྱིལ་ཆོག་དང་མི་མཐུན་པས་སོ་ཞེས་གསུངས་སོ། ། མཁས་པ་ཁ་ཅིག་དེ་ནི་སློབ་མའི་གཞུང་དང་མ་མཐུན་པའི་རྒྱུ་མཚན་གྱིས་སློབ་དཔོན་གྱི་གཞུང་འགོག་པར་མི་རིགས་པས་ཀླུ་བྱང་གི་དཀྱིལ་ཆོག་དེ་ཀླུ་སྒྲུབ་ཀྱི་དཀྱིལ་ཆོག་དང་མི་མཐུན་པས་ཐེ་ཚོམ་ཅན་དུ་བྱེད་དགོས་སོ་ཞེས་གསུངས་སོ། །
འོན་ཀྱང་ཀླུ་བྱང་གི་དཀྱིལ་ཆོག་དེ་ཚད་མར་བྱེད་དགོས་ཏེ། ཀླུ་སྒྲུབ་ཀྱི་དངོས་སློབ་སྒྲ་གཅན་འཛིན་དཔལ་བཟང་པོས་ཟུང་འཇུག་གསལ་བར། ཡེ་ཤེས་དབབ་ཚུལ་ཀླུ་བྱང་གི་དཀྱིལ་ཆོག་ལ་ཁ་འཕངས་ཤིང་། ཕྲེང་བའི་སྟོད་སྨད་མང་པོར་ལུང་དྲངས་པ་དང་། ཁ་ཆེ་པཎ་ཆེན་སོགས་ཀྱིས་ཚད་མར་བྱས་པས་སོ། ། དཀྱིལ་ཆོག་སྔ་མ་དེ་དང་པོར་འཕགས་པས་ཆུང་སེ་བ་ཞིག་མཛད་པ་ལ་དུས་ཕྱིས་མཆན་དཀྱུས་སུ་ཤོར་བའམ། འཕགས་པའི་གསུང་རྒྱུན་བླ་མ་གཞན་ཞིག་གིས་བྲིས་པ་ལ་ལྷད་ཅུང་ཟད་ཅིག་ཞུགས་པ་ཡིན་པར་འདུག་གོ ། དེ་ལྟ་ནའང་དེའི་དབང་ཆོག་དེ་འཕགས་ལུགས་ཀྱི་བཀའ་ཡང་དག་ཡིན་ཏེ། གཞུང་དེར་ཐུན་མོང་གི་དབང་དགུ་སོགས་ལེགས་པར་བྱུང་བ་དང་། འགོས་ཀྱི་སྟོང་ཐུན་དུ་ཡང་ལུང་དྲངས་པས་སོ། །
འོ་ན་ཟུང་འཇུག་གསལ་བར། འཕགས་པ་ཀླུ་སྒྲུབ་ཀྱིས་མཛད་པའི། ། དབང་གི་ཆོ་ག་གསལ་བར་བཤད། ། ཅེས་འབྱུང་བ་དེ་གང་ལ་ཟེར་སྙམ་ན། དེ་ནི་གཞུང་དེའི་ས་བཅད་ས་སྐྱ་པཎྜི་ཏས་མཛད་པར་གསུངས་པ་ལྟར་ཀླུ་སྒྲུབ་ཀྱི་རིམ་ལྔར། ཕྲེང་བ་ཆུ་དང་རྫོགས་སངས་རྒྱས། ། ཞེས་སོགས་ཀྱིས་དབང་ཆོག་གསུངས་པ་དེ་ལ་ཟེར་བ་ཡིན་ནོ། ། ཡང་ཨརྻ་དེ་ཝས་རྫོགས་རིམ་གཙོ་བོར་སྟོན་པ་སྤྱོད་བསྡུས་སྒྲོན་མེ་ལེའུ་བཅུ་གཅིག་ཡོད་པ་དང་། སེམས་དབེན་ལས་འཕྲོས་པ་སེམས་ཀྱི་སྒྲིབ་སྦྱོང་། སྒྱུ་ལུས་ལས་འཕྲོས་པ་བདག་བྱིན་གྱིས་བརླབ་པ།
འོད་གསལ་ལ་འཕྲོས་པ་མངོན་པར་བྱང་ཆུབ་པའི་རིམ་པ་སྟེ་གཞུང་བཞི་མཛད་པར་གྲགས་ཀྱི། ཕྱི་མ་འདི་རྡོག་པ་ལས་བྱུང་བའི་ཐེ་ཚོམ་ཅན་ནོ། ། ཡང་ཨརྻ་དེ་ཝས་བྱས་ཟེར་བའི་སྒྲོན་གསལ་གྱི་འགྲེལ་པ་ནི་རྡོག་ཨརྻ་དེ་བས་བྱས་ལ། ཡ་ར་ལ་ཝ་སོགས་ཚུལ་བཞི་བཤད་པ་ཡང་དེའི་ནང་གི་གླེང་གཞིའི་བཤད་པ་དེ་ཟུར་དུ་ཕྱུང་བའོ། ། ཡང་རོ་བསྲེག་གི་ཆོ་ག་ཨརྻ་དེ་ཝས་བྱས་ཟེར་བ་ཡང་བོད་མའོ། ། ཡང་ཀླུ་བྱང་གི་འཕགས་པའི་མདོ་བྱས་ཀྱི་ཉམས་ལེན་དེ་སྦྱང་གཞི་དང་སྦྱར་བ་དང་། ལྷག་མོས་འོད་གསལ་དུ་འཇུག་པ་དང་། ལུས་དཀྱིལ་དང་། དཀྱིལ་འཁོར་རྒྱལ་མཆོག་གི་སྐབས་རྣམས་སུ་ཁ་སྐོང་གི་ཟིན་བྲིས་ལྟ་བུར་གྱུར་པ་རྣམ་གཞག་རིམ་པ་དང་། དཀྱིལ་ཆོག་ཉི་ཤུ་པ་དང་།
རྫོགས་རིམ་གྱི་སེམས་དབེན་ལས་འཕྲོས་པ་ལས་མཐའ་རྣམ་འབྱེད་དང་། རིམ་ལྔ་ཁོངས་བསྡུད་དེ་གཞུང་བཞི་མཛད་པར་གྲགས་ཀྱང་ཕྱི་མ་འདི་ཐེ་ཚོམ་ཅན་ནོ། ། ཀླུ་བྱང་གིས་མཛད་པའི་མདོ་བྱས་ཀྱི་འགྲེལ་པ་དེ་ཁོ་ན་ཉིད་གྲུབ་པ་ཞེས་བྱ་བ་གཅིག་ཡོད་པར་གྲགས་ཀྱང་བོད་དུ་མ་འགྱུར་རོ། ། ཡང་རིམ་ལྔའི་འགྲེལ་པ་ནོར་བུའི་ཕྲེང་བ་ཀླུ་བྱང་གིས་བྱས་ཟེར་བ་ནི་ཟོམ་རོང་གིས་བྱས་སོ། ། ཡང་དོན་གསལ་ཞེས་པ་དང་། མངོན་རྟོགས་རྒྱན་རྩ་འགྲེལ་ཀླུ་བྱང་གིས་བྱས་ཟེར་བ་ཡང་བོད་མའོ། ། ཡང་སྒྲ་གཅན་འཛིན་དཔལ་བཤེས་གཉེན་གྱིས་རས་བྲིས་ཀྱི་དཀྱིལ་ཆོག་ཟུང་འཇུག་གསལ་བ་མཛད་དོ། ། སློབ་དཔོན་ཤཱཀྱ་བཤེས་གཉེན་གྱིས་རིམ་ལྔའི་སེམས་དབེན་གྱི་མཇུག་ཏུ། སྲིད་པའི་གཟེབ་ལས་ངེས་གྲོལ་འགྱུར། ། ཞེས་པ་ཡན་རྫོགས་པའི་དེ་མན་ཆད་ཀྱི་འཕྲོ་དེ་མཛད་དོ། །
དེས་ན་ཤཱཀྱ་བཤེས་གཉེན་ཞེས་པ་འཕགས་པའི་མཚན་གྱི་རྣམ་གྲངས་སུ་འཆད་པ་དང་། འཕགས་པས་མཛད་པ་ལ་ཤཱཀྱ་བཤེས་གཉེན་གྱི་མཛད་བྱང་སྦྱར་བ་ཡིན་ཞེས་སོགས་འཆད་པ་ནི་མཐའ་མ་ཆོད་པའོ། ། ཡང་སྒྲོན་གསལ་གྱི་འགྲེལ་པ་བྷ་བྱ་ཀིརྟིས་བྱས་ཟེར་བ་དང་། སྤྱོད་བསྡུས་ཀྱི་འགྲེལ་པ་ཤཱཀྱ་བཤེས་གཉེན་གྱིས་བྱས་ཟེར་བ་ཡང་འཕགས་པའི་དངོས་སློབ་གཉིས་པོ་དེ་མ་ཡིན་ནོ། ། ཡང་དཔལ་ལྡན་ཟླ་བ་གྲགས་པས་འཕགས་པ་ཡབ་སྲས་ཀྱི་དགོངས་པ་བསྐྱེད་རྫོགས་ཟབ་མོའི་ཉམས་ལེན་རྣམས་རྒྱུད་ལ་མཐའ་དྲུག་དང་ཚུལ་བཞི་སོགས་རྒྱན་བདུན་གྱི་བཤད་པ་བྱས་པས་སྟོན་ནོ་ཞེས་ཤེས་པའི་ཕྱིར་དུ་རྩ་རྒྱུད་ལེའུ་བཅུ་བདུན་པའི་འགྲེལ་པ་སྒྲོན་གསལ་མཛད་ཅིང་། འགྲེལ་པ་དེས་ཡབ་སྲས་ཀྱི་གཞུང་སྔ་མ་རྣམས་ལ་མི་གསལ་བའི་སྒྲུབ་དཀྱིལ་གྱི་སྐབས་སུ་ཉེ་བར་མཁོ་བ་མང་པོ་ཞིག་ཀྱང་བསྟན་ཏོ། ། འོ་ན་རྒྱན་བདུན་པོ་དེ་གང་ལ་ཟེར་སྙམ་ན། གླེང་སླང་བ་རྣམ་པ་ལྔ། རིགས་པ་བཞི། མཐའ་དྲུག
སྤྱི་སྦས་མཐར་ཐུག་ཡིག་དོན་གྱི་བཤད་པ་སྟེ་ཚུལ་བཞི། སློབ་ཚོགས་ཀྱི་བཤད་པ་གཉིས། སློབ་མ་བརྟག་པ། བདེན་པ་གཉིས་དང་བདུན་ཡིན་ཏེ། སྒྲོན་གསལ་དང་སྟོང་ཐུན་ཆེན་མོར་ཤེས་སོ། ། འོ་ན་ཟླ་བ་གྲགས་པ་འདི་ཀླུ་སྒྲུབ་ཀྱི་དངོས་སློབ་མིན་ནམ་ཞེ་ན། འཕགས་པས་རྒྱལ་བུ་ལ་དབུ་སྦྱིན་པར་བཏང་རྗེས་ཞལ་མཇལ་བ་ལྟ་བུ་ལ་ནི་འགལ་བ་མེད་དེ། སངས་རྒྱས་མྱ་ངན་ལས་འདས་པའི་ཚུལ་བསྟན་པའི་རྗེས་སུ་ཞལ་མཇལ་བ་དང་། གྲུབ་ཆེན་ཀླུ་བྱང་ད་དུང་ཡང་ལྷོ་ཕྱོགས་དཔལ་གྱི་རི་ལ་ཚེའི་རིག་འཛིན་བརྙེས་ནས་བཞུགས་པ་ལ་སྐྱེས་བུ་སྐལ་ལྡན་རྣམས་ད་ལྟ་ཡང་ཞལ་མཇལ་བ་ཡིན་ནོ། ། འཕགས་པས་དབུ་སྦྱིན་པར་མ་བཏང་གོང་དུ་དཔོན་སློབ་ཏུ་བྱས་ནས་འཆད་ཉན་བྱས་པའི་དངོས་སློབ་ནི་མིན་ཏེ།
ཟླ་གྲགས་འདི་ནཱ་རོ་པའི་སློབ་དཔོན་ཙཎྜ་གོ་མི་དང་དུས་མཚུངས་དུ་བཤད་པ་དང་། ཟླ་གྲགས་ཀྱི་དུས་ན་ཨརྻ་དེ་ཝའི་སློབ་མ་གནས་བརྟན་ཆོས་སྐྱོང་སྟེ་བིརྺ་པ་ཡང་བྱོན་ཟིན་པར་བཤད་པ་དང་། ཀླུ་སྒྲུབ་དང་དེའི་དངོས་སློབ་ཕལ་ཆེར་ཡང་འདས་ཟིན་པར་ཟླ་གྲགས་རང་ཉིད་ཀྱིས་གསུངས་ཏེ། དབུ་མ་འཇུག་པའི་རང་འགྲེལ་དུ། གལ་ཏེ་གནས་བརྟན་དབྱིག་གཉེན་དང་། ཕྱོགས་ཀྱི་གླང་པོ་དང་། ཆོས་སྐྱོང་ལ་སོགས་པ་བསྟན་བཅོས་མཛད་པ་པོ་རྣམས་བྱོན་ཟིན་པར་གྱུར་པ་དེ་དག་གིས་ཀྱང་། ཡི་གེ་ཙམ་མཐོང་བས་འཇིགས་ཏེ་རྟེན་ཅིང་འབྲེལ་པར་འབྱུང་བའི་དོན་ཕྱིན་ཅི་མ་ལོག་པར་སྟོན་པ་འདི་ཡོངས་སུ་སྤངས་སམ་ཞེ་ན། དེ་སྐད་དུ་སྨྲའོ། ། ཞེས་པ་དང་།
ཚིག་གསལ་གྱི་མཇུག་ཏུ། བདེ་བ་ཅན་དུ་རྒྱལ་བའི་སྲས་པོ་ཀླུ་སྒྲུབ་གཤེགས་པར་གྱུར་པ་དེས་མཛད་པའི། ། གཞུང་རྣམས་དང་ནི་སློབ་མའི་ཚོགས་དེ་དག་ཀྱང་དུས་མང་ཞིག་ན་ཉམས་པར་གྱུར། ། དེ་ཉིད་ཉི་མ་ནུབ་པས་དེང་སང་གཞུང་ལུགས་གསལ་པོ་དེ་ནི་ད་ལྟ་གང་ནའང་མེད། ། ཅེས་གསུངས་སོ། ། ཁ་ཅིག་ན་རེ། ཇོ་བོས། ཀླུ་སྒྲུབ་སློབ་མ་ཟླ་གྲགས་ཡིན། ། དེ་ལས་བརྒྱུད་པའི་མན་ངག་གི ། ཞེས་པ་དང་།
ལེགས་ལྡན་འབྱེད་ཀྱིས་མཛད་པའི་དབུ་མ་ཤེས་རབ་སྒྲོན་མེའི་འགྲེལ་པ་སྤྱན་རས་གཟིགས་བརྟུལ་ཞུགས་སུ། དབུ་མའི་འགྲེལ་པ་མཛད་པ་པོ། གནས་བརྟན་བྷུདྡྷ་དྷརྨ་པ་ལི་ཏ་དང་། ཙཎྜ་ཀིརྟི་སོགས་བགྲངས་པའི་མཐར་སློབ་དཔོན་ལེགས་ལྡན་འབྱེད་ཉིད་ལ་ཐུག་པའི་བར་དག་ཡོད་པ་ལས། ཞེས་བཤད་པས་དཔལ་ལྡན་ཟླ་གྲགས་ཀྱང་ཀླུ་སྒྲུབ་ཀྱི་དངོས་སློབ་ཏུ་གྲུབ་བོ་ཞེས་གསུངས་སོ། ། དེ་ནི་མ་ངེས་ཏེ། ལུང་སྔ་མའི་དོན་ནི་མཁས་པ་སྔ་མ་རྣམས་ཀྱིས་གསུངས་པ་ལྟར་ཟླ་གྲགས་འཕགས་པའི་དགོངས་པ་ཇི་ལྟ་བ་བཞིན་སྐྱོང་ནུས་པའི་བརྒྱུད་འཛིན་ཡིན་པ་ལ་དགོངས་པ་སྟེ། ཆོས་གྲགས་ཀྱིས་ཕྱོགས་གླང་གི་དགོངས་པ་ཇི་ལྟ་བ་བཞིན་ལོན་པས་བར་དུ་དབང་ཕྱུག་སྡེ་ཡོད་ཀྱང་ཕྱོགས་གླང་ཆོས་གྲགས་ཞེས་དངོས་ཀྱི་དཔོན་སློབ་ལྟ་བུར་བརྗོད་པ་བཞིན་ནོ། ། སྤྱན་རས་གཟིགས་བརྟུལ་ཞུགས་ཀྱི་དངོས་སློབ་ཏུ་འདོད་སྲིད་ཀྱང་སློབ་དཔོན་དེ་ཚད་མར་རང་གིས་ཀྱང་མ་བྱས་ཏེ། དེའི་རྩ་ཤེའི་འགྲེལ་པ་འགའ་ལས།
འཇིག་མེད་ཀླུ་སྒྲུབ་ཀྱི་རང་འགྲེལ་དུ་འདོད་པ་དེ་ཁྱེད་རང་གིས་ཀྱང་ཚད་མར་མ་བྱས་པས་སོ། ། ཁ་ཅིག་ན་རེ། རྗེ་འགོས་སོགས་ཀྱིས་དངོས་སློབ་ཏུ་འདོད་ཟེར་བ་ནི་བརྫུན་ཡིན་ཞིང་། པཎྜི་ཏ་ཀུ་མ་རས་དངོས་སློབ་ཏུ་བྱས་ཞེས་པ་དང་། སྐྱོན་གསལ་འགྲེལ་པར། སྐལ་ལྡན་གྲགས་པས་དངོས་སློབ་ཏུ་བྱས་ཟེར་བ་ཡང་སྐལ་ལྡན་གྲགས་པ་ཁྱེད་རང་གིས་ཀྱང་ཚད་མར་མ་བྱས་ཤིང་། དངོས་སློབ་ཏུ་འདོད་པའི་རྒྱ་གར་བ་ཁ་ཅིག་ལ་ཡང་ངེས་པ་མེད་དེ། ཤཱཀྱ་བཤེས་གཉེན་དེ་ཀླུ་སྒྲུབ་ཀྱི་མཚན་གྱི་རྣམ་གྲངས་སུ་འདོད་པའི་ནོར་བ་རྒྱ་གར་བ་ལ་ཡང་འདུག་ཅིང་། ཟླ་གྲགས་ཀྱི་རྒྱུས་དེ་ཟླ་གྲགས་རང་ཉིད་ཆེ་བའི་ཕྱིར་རོ། ། དེས་ན་གོང་དུ་སྨོས་པ་ལྟར་ཀླུ་སྒྲུབ་དང་ཀླུ་བྱང་སོགས་ལ་དུས་ཕྱིས་མཇལ་བའི་སློབ་མ་ཡིན་པར་མི་འགལ་ཏེ།
གྲུབ་ཆེན་ཀླུ་བྱང་ད་དུང་ཡང་ལྷོ་ཕྱོགས་དཔལ་གྱི་རི་ལ་བཞུགས་པར་བཤད་པས་སོ། ། རྡོ་རྗེ་སེམས་དཔའི་སྒྲུབ་ཐབས་ཙཎྜ་ཀིརྟིས་བྱས་ཟེར་བ་འདི་སྒྲོན་གསལ་མཁན་པོས་མཛད་པ་མིན་ཏེ། གཞུང་དེ་ཡབ་སྲས་དང་མི་མཐུན་པའི་ལྕགས་ཆུ་མེ་རླུང་གི་ར་བའི་སྲུང་འཁོར་མདོ་བསྲེས་དང་མི་མཐུན་པའི་ལུང་སྦྱོར་དུ་མ་སྣང་བ་དང་། ཡེ་ཤེས་ཙམ་ལ་སྙོམས་འཇུག་པ། ། རྣལ་འབྱོར་ཞེས་ནི་མངོན་པར་བརྗོད། ། ཅེས་པ་རྣམ་སྣང་སྒྱུ་དྲའི་ཁུངས་དེ་བདེ་མཆོག་གི་ལུང་ཁུངས་སུ་ནོར་བ་སོགས་སྣང་བས་སོ། ། ཡང་གཞུང་དེར་ཁ་ཅིག་ལྷ་བཅུ་དགུར་འདོད་ཅེས་པ་འབྱུང་བ་དེ་ཡེ་ཤེས་ཞབས་ལུགས་ལ་ཟེར་ན་ནི་ཡེ་ཤེས་ཞབས་ཞི་བ་འཚོའི་སློབ་མ་འགྲེལ་པ་དོན་གསལ་མཁན་པོ་སློབ་དཔོན་སེངྒེ་བཟང་པོའི་སློབ་མར་བཤད་པས་སྒྲོན་གསལ་མཁན་པོ་ལས་ཆེས་ཕྱི་བ་ཡིན་ནོ། ། བླ་མ་ཁ་ཅིག་རྡོ་རྗེ་སེམས་དཔའི་སྒྲུབ་ཐབས་འདི་བོད་མ་ཡིན་གསུངས་པ་ཡང་མི་འཐད་དེ། གཞུང་འདི་ལ་རྒྱ་དཔེ་དངོས་སུ་སྣང་ཞིང་། གཞུང་དེ་ལ་ལ་ལི་ཏ་བཛྲ་དང་།
ཏ་ཐཱ་ག་ཏ་རཀྵི་ཏའི་འགྲེལ་པ་འབྱུང་བས་སོ། ། ས་པཎ་གྱི་གསན་ཡིག་ཏུ་རྡོ་རྗེ་སེམས་དཔའི་སྒྲུབ་ཐབས་ཤེས་རབ་འབྱུང་གནས་ཀྱིས་བྱས་པ་ཞེས་འབྱུང་བས་ཟླ་གྲགས་གཉིས་པ་སྟེ་སློབ་དཔོན་གཞན་ཞིག་གིས་བྱས་པ་ཡིན་ནོ། ། ཡང་མདོར་བྱས་ལ་འགྲེལ་པ་བརྒྱད་ཡོད་དེ། ཨ་བྷྱ་ཀ་རའི་རིམ་ལྔ་དང་སྦྲེལ་བའི་འགྲེལ་པ། བྷ་བྱ་ཀིརྟིའི་འགྲེལ་པ། ཐུབ་པ་དཔལ་གྱི་འགྲེལ་པ། བརྩོན་འགྲུས་བཟང་པོ་སྟེ་བཙུན་མོ་ཅན་གྱི་འགྲེལ་པ། བི་བྷུ་ཏ་ཙཎྜའི་འགྲེལ་པ། ནག་པོ་དམ་ཚིག་རྡོ་རྗེས་མདོ་བསྲེས་དང་གཉིས་ཀ་ལ་འགྲེལ་པ་བྱས་པ། སློབ་དཔོན་སྒེག་པའི་རྡོ་རྗེའི་འགྲེལ་པ།
ཁ་ཆེ་ལེགས་སྨྲའི་འགྲེལ་པ་རྣམས་སོ། ། ཡང་ཀླུ་བྱང་གིས་བྱས་པའི་མདོ་བྱས་ཀྱི་འགྲེལ་པ་དེ་ཁོ་ན་ཉིད་གྲུབ་པ་ཞེས་བྱ་བ་ཞིག་ཡོད་པར་སྣང་བ་བོད་དུ་མ་འགྱུར་རོ། ། ཤནྟི་པས་བྱས་ཟེར་བའི་འགྲེལ་པ་རིན་ཆེན་ཕྲེང་ནི་སྒེག་པའི་རྡོ་རྗེ་ལྟར་ལྷ་ཉེར་ལྔ་བྱས་སྣང་བས་འཕགས་ལུགས་མིན་ནོ། ། ཡང་ནག་པོ་དམ་ཚིག་གི་རྡོ་རྗེས་འདུས་པའི་དཀྱིལ་ཆོག་མ་རྒྱུད་དང་མཐུན་པ་གཅིག གཏོར་ཆོག་རྡོ་རྗེ་སེམས་དཔའི་མཆོད་ཆོག་རྣམས་མཛད་དོ། ། ཡང་མངོན་ཤེས་ཅན་གྱི་གཏོར་ཆོག རབ་འཇིགས་རྡོ་རྗེའི་སྦྱིན་སྲེག སློབ་དཔོན་སྒྲ་དབྱངས་བཅུ་གཅིག་པའི་རྡོ་རྗེ་འཆང་གི་ལམ་གྱི་རིམ་པ་རྣམས་ཡོད་དོ། ། འདི་མན་ཆད་གསང་བ་འདུས་པའི་ཆོས་བྱུང་ཚུལ་རང་དུ་མི་སྣང་ཡང་ལུགས་འདིའི་ཉམས་ལེན་གྱི་རྣམ་གཞག་དང་། རང་གཞན་གྱི་གྲུབ་མཐའི་གནད་ལ་ཤིན་ཏུ་ཕན་པ་ཞིག་འདུག་པས་བྲིས་པ་ལགས།་་་་་
གཉིས་པ་དེ་རྣམས་ཀྱི་ནང་ནས་ཉེ་བར་མཁོ་བའི་གཞུང་རྣམས་ཉམས་ལེན་དུ་བསྒྲིགས་པ་ནི། སྒྲུབ་ཐབས་ཀྱི་དབང་དུ་བྱས་ན་མདོར་བྱས་དང་། མདོ་བསྲེས་གཉིས་ལ་རྣམ་གཞག་རིམ་པ་དེ་ཟིན་བྲིས་ཀྱི་ཚུལ་དུ་སྦྱར་ཏེ། དེ་ལ་ལེའུ་བཞི་ཡོད་པའི་ལེའུ་ཐ་མ་དོན་དམ་པའི་རྣམ་པར་གཞག་པ་འདི་ལྷག་མོས་འོད་གསལ་དུ་བསྡུ་བའི་སྐབས་སུ་སྦྱར། ལེའུ་གཉིས་པ་དགོད་པའི་རྣམ་པར་གཞག་པ་ལུས་དཀྱིལ་གྱི་སྐབས་སུ་སྦྱར། ལེའུ་གསུམ་པ་ཕྱུང་བའི་རྣམ་པར་གཞག་པ་དེ་དཀྱིལ་འཁོར་རྒྱལ་མཆོག་གི་སྐབས་སུ་སྦྱར། ལེའུ་དང་པོ་སྦྱང་གཞིའི་རྣམ་པར་གཞག་པ་དེ་སྒྲུབ་ཐབས་དང་སྦྱང་གཞི་སྦྱོང་བྱེད་ངོ་སྤྲོད་པའི་ཚུལ་དུ་འཆད་དོ། ། ཡང་སྒྲོན་གསལ་གྱི་སྐབས་ཀྱི་བསྐྱེད་རིམ་ལ་ཉེ་བར་མཁོ་བ་ལྷག་མོས་ཀྱིས་མཛད་པ་སོགས་མང་པོ་ཁ་བསྐང་རྒྱུ་ཡོད་ལ། སྔོན་འགྲོའི་སྐབས་སུ་རྡོ་རྗེ་སེམས་དཔའི་མཆོད་ཆོག་ཉམས་སུ་བླངས་པས་སྒྲུབ་ཐབས་ཚང་བར་འབྱུང་ཞིང་། དཀྱིལ་ཆོག་གི་དབང་དུ་བྱས་ན།
ཀླུ་བྱང་གི་ཆོ་ག་ཉི་ཤུ་པ་དང་། ཟུང་འཇུག་གསལ་བ་གཉིས་ཀྱི་སྟེང་དུ་སྒྲོན་གསལ་གྱི་ལེའུ་བརྒྱད་པར་བདག་མདུན་ཐ་མི་དད་དུ་བསྒྲུབ་ཚུལ་གསུངས་པ་དང་། ལེའུ་བཅུ་དྲུག་པར་ནང་དབང་བསྐུར་ཚུལ་གསུངས་པ་སོགས་སྦྱར་བས་དཀྱིལ་ཆོག་དེས་རྫོགས་པར་ཐོན་ལ། རབ་འཇིགས་རྡོ་རྗེའི་སྦྱིན་སྲེག་དང་། མངོན་ཤེས་ཅན་གྱི་གཏོར་ཆོག་རྣམས་སྦྱར་བས་བསྐྱེད་རིམ་གྱི་ཆ་རྫོགས་པར་འབྱུང་ངོ་། ། དེ་ཡང་དཀྱིལ་ཆོག་ལ་སྒྲོན་གསལ་གྱིས་ཁ་བསྐང་དགོས་པའི་རྒྱུ་མཚན་ནི། སྒྲོན་གསལ་དུ་ནང་དབང་བསྐུར་བ། རྣམ་སྣང་ཆུ་དབང་རིག་པའི་དབང་ལྔའི་སྐབས་སུ་ལུས་དཀྱིལ་འགོད་པ། སྔགས་ཀྱི་རྗེས་གནང་བྱེད་ཚུལ་སོགས་གསུངས་པས་སོ། ། བླ་མ་ཕྱི་མ་་་་་་རྗེ་དག་བཤད་རྒྱུད་རྡོར་ཕྲེང་དུ་མི་བསྐྱོད་པ་ཆུ་དབང་དུ་གསུངས་པ་ལ་བརྟེན་ནས་གསང་འདུས་ལ་མི་བསྐྱོད་པ་ཆུ་དབང་བྱས་ཏེ།
རྣམ་སྣང་ཆུ་དབང་མི་བྱེད་པ་ནི་རྒྱུས་མེད་པའི་གཏམ་ཡིན་ཏེ། རྡོར་ཕྲེང་དུ་དབང་ཆོག་གསུངས་པ་དེ་མཁས་པ་སྔ་མ་རྣམས་ཀྱིས་གསུངས་པ་ལྟར། བདེ་མཆོག་དྲིལ་བུ་པའི་དབང་ཆོག་དེ་སྟོན་པས་ཏེ། རྒྱུད་རྡོར་ཕྲེང་དེ་བདེ་མཆོག་དང་ཐུན་མོང་བའི་བཤད་རྒྱུད་དུ་འགྲོ་བའི་རྒྱུ་མཚན་ཡང་དེ་ཡིན་ཞིང་། རྒྱུད་དེར་ཐུན་མོང་མ་ཡིན་པའི་བརྟུལ་ཞུགས་ཁ་ཊྭཾ་ག ཐོད་པ། ཚངས་སྐུད་སོགས་སྟེར་བ་དང་། ལུས་དཀྱིལ་དུ་དབང་བསྐུར་ཚུལ་རྒྱས་པར་བཤད་པ་དེ་བདེ་མཆོག་མ་གཏོགས་གསང་འདུས་ལ་ཇི་ལྟར་སྦྱར་དུ་རུང་སོམས་ཤིག དེ་ལ་རྒྱུད་དེར་ཕུར་གདབ་སོགས་བཤད་པ་དེ་དྲིལ་བུ་པ་ལ་སྦྱར་དུ་མི་རུང་བས་འཕགས་ལུགས་ཀྱི་ཆོ་ག་ཉི་ཤུ་པ་དེ་སྟོན་པ་ཡིན་ནམ་སྙམ་ན། མ་ཡིན་ཏེ།
དྲིལ་བུ་པ་ལ་དགོས་པའི་དབང་ཆོག་ཙམ་ཚུར་སྦྱོར་བ་ཡིན་ལ། རྒྱུད་དེར་སྦྱིན་སྲེག་དང་བཅས་པའི་ཆོ་ག་ཉི་ཤུ་བཤད་པ། འཕགས་ལུགས་ཀྱི་ཆོ་ག་ཉི་ཤུ་དང་དོན་མི་གཅིག་པས་ཞིབ་ཏུ་དཔྱོད་ཅིག དེས་ན་འདུས་པ་འཕགས་ལུགས་ལ་རྣམ་སྣང་ཆུ་དབང་བྱེད་དགོས་ཏེ། ཀླུ་སྒྲུབ་ཀྱི་དངོས་སློབ་སྒྲ་གཅན་འཛིན་དཔལ་བཤེས་གཉེན་གྱི་ཆུ་དབང་གི་སྐབས་སུ། ཕྲེང་བའི་དབང་བསྐུར་བྱས་པ་ཡིས། ། སློབ་མ་དཀྱིལ་འཁོར་དབུས་བཀུག་སྟེ། ། རྟག་པའི་ང་རྒྱལ་འཛིན་པ་ཡིས། ། ཞེས་པ་དང་། ཀླུ་བྱང་གི་དཀྱིལ་ཆོག་གི་མིང་དབང་གི་སྐབས་སུ།
སློབ་མ་རྡོ་རྗེ་འཛིན་དག་ཏུ། ། དེ་བཞིན་གཤེགས་པ་ཐམས་ཅད་དང་། ། ཐབས་ཅིག་ཚིགས་བཅད་འདི་བརྗོད་ཅིང་། ། ཞེས་མི་བསྐྱོད་པ་མིང་དབང་དུ་བཤད་པས་རྣམ་སྣང་ཆུ་དབང་དུ་གྲུབ་ལ། དུས་འཁོར་འགྲེལ་པར་ཡང་འདུས་པ་བའི་རྣམ་སྣང་ཆུ་དབང་བྱེད་པའི་འདོད་པ་བཀོད་ཅིག སྒྲོན་གསལ་ལེའུ་བཅུ་དྲུག་པར། སངས་རྒྱས་ཏེ་རྣམ་པར་སྣང་མཛད་ལ་སོགས་པ་བསྒོམ་པར་བྱའོ། ། དེ་ལྟར་བསྒོམས་ནས་དེ་བུམ་པའི་ནང་དུ་ཆུད་པ་ནི་སྤྱན་ལ་སོགས་པ་བཟུང་བར་མཁས་པ་སྟེ་སློབ་དཔོན་གྱིས་བསྒོམ་པར་བྱའོ། ། དེ་ཅི་འགྱུར་ཞེ་ན། སློབ་མ་བློ་བརྟན་པ་སེམས་རྩེ་གཅིག་རྡོ་རྗེ་རྣམ་པར་སྣང་མཛད་དུ་གྱུར་པར་བསམ་མོ། །
ཞེས་གསུངས་པས་སོ། ། ཡང་རིག་པའི་དབང་ལྔ་ལ་ལུས་དཀྱིལ་ཚང་བར་འགོད་དགོས་ཏེ། ལུང་སྔ་མ་དེའི་འཕྲོས་སུ། ལུས་དང་ངག་སེམས་རྡོ་རྗེ་ཅན། ། ཞེས་པས་སློབ་མའི་ལུས་ཀྱི་དཀྱིལ་འཁོར་ལ་སྔགས་ཤེས་པས་ཞེས་པ་ལྷ་བསྐྱེད་པའི་ས་བོན་ཤེས་པས་དགོད་པར་བྱའོ། ། དེ་ལྟར་དགོད་པར་བྱས་ནས་འོག་ནས་བཤད་པ་འདིས་དཀྱིལ་འཁོར་ཐམས་ཅད་དུ་དབང་བསྐུར་བ་ནི་དབང་བསྐུར་བ་ཐམས་ཅད་དེ་ཞེས་འབྱུང་བས་སོ། ། ཡང་ནང་དབང་བསྐུར་བ་ཡང་བྱེད་དགོས་ཏེ། ལུང་སྔ་མ་དེའི་སྟོད་དེར། ཡུངས་ཀར་གྱིས་ནི་བརྡེག་པར་བྱ། ཞེས་པའི་འབྲུ་ནོན་དུ་རང་གི་ཕྱག་རྒྱ་དང་ལྷན་ཅིག་ཏུ་བྱས་པ་ལས་བྱུང་བའི་ཡུངས་ཀར་ཏེ།
བྱང་ཆུབ་ཀྱི་སེམས་ཀྱི་ཐིག་ལེ་རྣམས་ཀྱིས་བརྟུལ་ཞུགས་ཅན་ཏེ། སློབ་དཔོན་གྱིས་དེ་བཞིན་གཤེགས་པ་རྣམས་བསྒོམས་ལ་སློབ་མ་ལ་དབང་བསྐུར་བྱ་བའི་ཕྱིར་བརྡེག་པར་བྱ་ཞིང་བསྐུར་བར་བྱའོ། ། དེའི་ཚེ་དེ་བཞིན་གཤེགས་པ་རྣམས་བསྐུལ་ཞིང་བདག་ཉིད་ཉེ་བར་བྱོན་ནས་དབང་བསྐུར་ཅིང་བྱིན་གྱིས་བརླབས་པ་ལ་སོགས་པར་འགྱུར་རོ། ། ཞེས་གསུངས་པས་སོ། ། ཡང་རྡོ་རྗེ་སློབ་དཔོན་གྱི་དབང་རྗེས་སུ་སྔགས་ཀྱི་རྗེས་གནང་སྦྱིན་པ་ཡང་བྱ་དགོས་ཏེ། ཡང་དེ་ཉིད་ལས། སྔགས་ཀྱི་ཞེས་བྱ་བ་ལས་སོགས་པ་ལ་དམ་ཚིག་དང་སྡོམ་པ་འཛིན་པ་ལ། བླ་མས་ཁྱེད་དངོས་གྲུབ་གང་འདོད་ཅེས་དྲི་བར་བྱའོ། ། དེས་གལ་ཏེ་བདག་ནི་འདི་འཚལ་ལོ། ། ཞེས་སྨྲ་ན།
དེའི་ཚེ་དེ་ལ་བྱ་བ་དེ་བསྒྲུབ་པའི་སྔགས་སྦྱིན་པར་བྱའོ། ། ཇི་ལྟར་སྦྱིན་པར་བྱ་ཞེ་ན། སྔགས་ཀྱིས་བསྐུལ་བ་སྨྲ་བ་པོས། ། ཞེས་བྱ་བ་སྟེ་སྔགས་ཀྱིས་བསྐུལ་བ་སྨྲས་པ་ཡི་ཞེས་པ་སྟེ། སྨྲས་པ་དེ་ལ་སྔགས་ཀྱིས་བསྐུལ་བ་སྨྲ་བའི་སློབ་མའི་ཚིག་དེས་སློབ་དཔོན་གྱིས་དེའི་ཚིག་ལ་བསམ་པ་ཤེས་པར་བྱས་ལ་སྦྱིན་པར་བྱའོ། ། ཞེས་གསུངས་པས། དཔལ་ལྡན་ཟླ་བ་གྲགས་པ་ཚད་མར་བྱེད་ན་རྣམ་སྣང་ཆུ་དབང་སོགས་བྱེད་དགོས་པ་ཡིན་ཞིང་། རྣམ་སྣང་ཆུ་དབང་སོགས་བྱེད་པའི་རྒྱུ་མཚན་གྱི་མན་ངག་ཀྱང་སྣང་ངོ་། ། བསྐྱེད་རིམ་གྱི་གཞུང་རྣམས་དེ་ལྟར་ཡིན་ཞིང་། རྫོགས་རིམ་ལ་འཕགས་པའི་རིམ་ལྔའི་སེམས་དབེན་གྱི་སྐབས་སུ།
སེམས་ཀྱི་སྒྲིབ་སྦྱོང་དང་ལས་མཐའ་རྣམ་འབྱེད་རྣམས་དང་། སྒྱུ་ལུས་ཀྱི་སྐབས་སུ་བདག་བྱིན་གྱིས་བརླབ་པའི་རིམ་པ། འོད་གསལ་གྱི་སྐབས་སུ་བྱང་ཆུབ་སེམས་འགྲེལ་དང་། མངོན་པར་བྱང་ཆུབ་པའི་རིམ་པ་རྣམས་སྦྱར་ཏེ་བཤད་པས་རྫོགས་རིམ་དེ་རྫོགས་པར་ཐོན་ནོ། ། རིམ་ལྔ་ཁོངས་བསྡུ་དང་། རྡོ་རྗེ་འཆང་གི་ལམ་རིམ་པ་གཉིས་ཀྱང་རྫོགས་རིམ་ལ་ཉེ་བར་མཁོ་བ་ཙམ་ཡིན་ཏེ། དང་པོས་རིམ་ལྔའི་རིམ་པ་རེ་རེ་ལའང་རིམ་པ་ལྔ་ལྔ་ཚང་ཚུལ་གཅིག་སྟོན་ལ་གཉིས་པས་འཕགས་ལུགས་ཀྱི་རིམ་ལྔ་དང་། རྒྱུད་ཕྱི་མ་ནས་བཤད་པའི་སྦྱོར་དྲུག་དེ་ཆ་མཐུན་སྦྱོར་ཚུལ་ཙམ་ཞིག་སྟོན་པས་སོ། ། གསུམ་པ་ཉམས་ལེན་གྱི་རྣམ་གཞག་སྤྱིར་བསྟན་པ་ནི། དཔལ་ལྡན་ཟླ་བ་གྲགས་པས།
བསྐྱེད་རིམ་ལ་རིམ་པ་གཅིག དབེན་གསུམ་ལ་སེམས་ཙམ་ལ་དམིགས་པ་ཞེས་པའི་རིམ་པ་གཅིག ཀུན་རྫོབ་བདེན་པ་སྒྱུ་ལུས། ཀུན་རྫོབ་བདེན་པ་དག་པ་སྟེ་འོད་གསལ། བདེན་པ་གཉིས་སྦྱོར་བ་སྟེ་ཟུང་འཇུག་དང་། རིམ་པ་ལྔར་མཛད་ནས་རྒྱུད་ཀྱི་དོན་མ་ལུས་པ་རིམ་པ་ལྔ་པོ་དེར་འདུས་པར་གསུངས་ཏེ། སྒྲོན་གསལ་དུ། གསང་སྔགས་སྐུ་ནི་རབ་སྒྲུབ་བྱེད། ། བསྐྱེད་པའི་རིམ་པ་དང་པོ་ཡིན། ། སེམས་ལ་དམིགས་པ་ཙམ་ཞིག་ནི། །
རིམ་པ་གཉིས་པ་ཞེས་བརྗོད་དོ། ། ཀུན་རྫོབ་བདེན་པ་བསྟན་པ་ནི། ། ཡིད་འོང་རིམ་པ་གསུམ་པ་ཡིན། ། ཀུན་རྫོབ་བདེན་པ་དག་པ་ནི། ། རིམ་པ་བཞི་པོ་ཞེས་བརྗོད་དོ། ། བདེན་གཉིས་སྦྱོར་བ་གང་ཡིན་པའི། ། ཟུང་འཇུག་ཅེས་བྱ་ལྔ་པ་སྟེ། ། འདི་ནི་བསྒྲུབ་པའི་ཡན་ལག་མཆོག ། རྒྱུད་ཀུན་གྱི་ནི་དོན་བསྡུས་པའོ། ། ཞེས་གསུངས་སོ། །
འཕགས་པ་ཉིད་ཀྱིས་ལུས་དབེན་དང་བསྐྱེད་རིམ་སྔོན་སོང་གི་རྫོགས་རིམ་ཁོ་ན་ལ་རིམ་པ་ལྔར་མཛད་དོ། ། འོ་ན་ལུས་དབེན་དང་བསྐྱེད་རིམ་ཇི་ལྟར་སྔོན་དུ་སོང་སྙམ་ན། བསྐྱེད་རིམ་ནི་མདོ་བྱས་ལྟར་ཡིན་ལ། ལུས་དབེན་ཡང་མདོ་བྱས་ཀྱི་རྗེས་སྤྱོད་ཀྱི་སྐབས་སུ་སྣང་བ་ཐམས་ཅད་ལྷར་བསྒོམ་པར་གསུངས་པ་དེ་ཉིད་ལ་མན་ངག་གི་བཤད་པ་བྱས་པས་ཐོན་པ་ཡིན་ནོ། ། ཡང་ཨརྻ་དེ་ཝས་རིམ་པ་ལྔའི་གྲངས་ངེས་མ་མཛད་པར། ལུས་དབེན་སོགས་དངོས་སུ་བྲིས་ཏེ། སྤྱོད་བསྡུས་ལ་ལེའུ་མང་པོ་བྱས་ནས་གང་ཟག་རིམ་གྱིས་དཀྲི་ཚུལ་གསུངས་ཤིང་། རིམ་ལྔ་ཁོངས་བསྡུད་དུ་ལུས་དབེན་དང་ལམ་རིམ་པ་དྲུག་ཙམ་དུ་བྱས་སོ། ། འོ་ན་འཕགས་པ་ཡབ་སྲས་ཀྱི་ལམ་གྱི་རྣམ་གཞག་ཕན་ཚུན་འགལ་ལོ་སྙམ་ན། ཚིག་གི་འཆད་ཚུལ་ནི་མི་མཐུན་ཏེ།
བསྐྱེད་རྫོགས་ཐམས་ཅད་རིམ་ལྔར་འདུས་པའི་བཤད་ཚུལ་དང་། རྫོགས་རིམ་འབའ་ཞིག་ལ་རིམ་ལྔར་བྱས་པ་སོགས་བཤད་ཚུལ་ཐ་དད་པས་སོ། ། འོན་ཀྱང་དོན་གྱི་དགོངས་པ་ནི་མི་འགལ་ཏེ། ཀླུ་སྒྲུབ་དང་ཨརྻ་དེ་ཝས་ལམ་གྱི་རྣམ་གཞག་མང་པོ་གསུངས་པ་རྣམས་བསྡུ་ན་ཟླ་གྲགས་ལྟར་འདུ་ཞིང་། ཡང་ཟླ་གྲགས་ཀྱིས་བསྐྱེད་རྫོགས་ཐམས་ཅད་རིམ་ལྔར་བསྡུས་པའི་རྫོགས་རིམ་དེ་ལ་ཡང་ཀླུ་སྒྲུབ་ལྟར་ངག་དབེན་སོགས་རིམ་པ་ལྔར་དབྱེར་ཡོད་དེ། སྒྲོན་གསལ་ལས། སྔགས་དང་སེམས་དང་ལུས་དང་ནི། ། རྣམ་གཞག་དང་ནི་གཟུག་པ་དང་། ། རིམ་པ་ལྔ་ཡི་བསྡུས་པའི་དོན། ། ཞེས་གསུངས་སོ། །
ཡང་ལམ་དེ་རྣམས་བསྡུ་ན་བསྐྱེད་རྫོགས་གཉིས་སུ་ཡང་འདུས་སོ། ། དེ་ལ་སྤྱིར། བསྐྱེད་རྫོགས་ཀྱི་རྣམ་གཞག་ལ། སེམས་འགྲེལ་བ་རྣམས་འབྲས་བུ་ལ་བསྐྱེད་རྫོགས་མཚན་ཉིད་པར་བཞེད་དོ། ། ཀྱཻ་རྡོར་རྒྱུད་གསུམ་གྱི་སྐབས་སུ་བིརྺ་པས་ལམ་ལ་བསྐྱེད་རྫོགས་མཚན་ཉིད་པར་བཞག་སྟེ། ས་སྐྱ་པ་ཡབ་སྲས་ཀྱང་འདི་ཉིད་ལ་ཐུགས་རྩིས་སུ་མཛད་ནས་བཤད་པ་རྒྱས་པར་མཛད་དོ། ། འདུས་པའི་སྐབས་འདིར་སྦྱང་གཞིའི་བསྐྱེད་རྫོགས་སྐྱེ་འཆི་གཉིས་ལ་བསྐྱེད་རྫོགས་མཚན་ཉིད་པར་བཞག་སྟེ། དང་པོ་ཁུ་ཁྲག་སོགས་ལས་ལུས་རིམ་ཀྱིས་བསྐྱེད་པའི་བསྐྱེད་ཚུལ་དེ་འདྲ་བ་དང་། མཐར་ཚེ་ཡོངས་སུ་རྫོགས་ནས་འབྱུང་བཞི་དང་ཕུང་ཁམས་སྐྱེ་མཆེད་བསྡུ་ཚུལ་རྫོགས་པ་འཆི་བའི་རིམ་པ་གཉིས་པོ་དེ་བློས་བཏགས་པ་ཙམ་མིན་པ་དོན་སྟེང་དུ་མཚན་ཉིད་པར་གྲུབ་ལ། ལམ་བསྐྱེད་རྫོགས་གཉིས་ནི་བློས་བཏགས་པ་སྟེ་བཅོས་ནས་བསྒོམ་དགོས་པས་སོ། །
དེ་ལྟར་དུའང་སྤྱོད་བསྡུས་སུ། སྐྱེ་བ་ཞེས་བྱ་ཀུན་རྫོབ་བདེན་པ་སྟེ། ། འཆི་བའི་མིང་ཡང་དོན་དམ་བདེན་པ་ཡིན། ། རིམ་གཉིས་འདི་དག་བླ་མའི་བཀའ་དྲིན་གྱིས། ། བརྙེད་པ་གང་དེ་མ་འོངས་སངས་རྒྱས་འགྱུར། ། ཞེས་གསུངས་སོ། ། དེ་ལ་ཁ་ཅིག་ན་རེ། སྦྱང་གཞི་སྐྱེ་འཆི་གཉིས་པོ་དེ་བསྐྱེད་རྫོགས་མཚན་ཉིད་པ་ཡིན་ན། སེམས་ཅན་ཐམས་ཅད་ལ་བསྐྱེད་རྫོགས་རང་ཆས་སུ་ཡོད་པར་འགྱུར་བས་དེ་རྣམས་འབད་མེད་དུ་གྲོལ་བར་འགྱུར་ཞིང་། རིམ་པ་གཉིས་པོ་དེ་བླ་མའི་མན་ངག་ལ་རག་མ་ལས་པར་འགྱུར་བས།
རིམ་གཉིས་འདི་དག་བླ་མའི་བཀའ་དྲིན་གྱིས། ། བརྙེད་པ་གང་དེ་མ་འོངས་སངས་རྒྱས་འགྱུར། ། ཞེས་པ་དང་འགལ་ལོ་ཞེས་བྲིས་སྣང་ངོ་། ། འོ་ན་ཁྱེད་རང་གིས་ཀྱང་སྦྱང་གཞི་འཆད་པའི་སྐབས་སུ། འབྲས་དུས་ཀྱི་སྐུ་གསུམ་དང་། ལམ་དུས་ཀྱི་སྐུ་གསུམ་དང་། གཞི་དུས་ཀྱི་སྐུ་གསུམ་གྱི་རྣམ་གཞག་བྱས། སྦྱང་གཞི་སྐྱེ་འཆི་བར་དོ་གསུམ་པོ་དེ་སྐུ་གསུམ་དུ་ཁས་བླངས་པས།

སེམས་ཅན་ཐམས་ཅད་ལ་སྐུ་གསུམ་རང་ཆས་སུ་ཡོད་པར་འགྱུར་བས་དེ་རྣམས་འབད་མེད་དུ་གྲོལ་བར་འགྱུར་ཞིང་། སྐུ་གསུམ་ལམ་དུ་བྱེད་པ་བླ་མའི་མན་ངག་ལ་མི་ལྟོས་པར་འགྱུར་རོ། ། གལ་ཏེ་གཞི་དུས་ཀྱི་སྐུ་གསུམ་པོ་དེ་སྐྱེ་འཆི་བར་དོ་གསུམ་ལ་བཞག་ནས། དེ་གསུམ་སེམས་ཅན་ཐམས་ཅད་ལ་རང་ཆས་སུ་ཡོད་པ་ཡིན་གྱི། འབྲས་དུས་ཀྱི་སྐུ་གསུམ་མ་ཡིན་པས་སྐྱོན་དེ་རྣམས་མེད་དོ་སྙམ་ན། འོ་ན་ངེད་ཀྱིས་ཀྱང་བསྐྱེད་རྫོགས་གཉིས་པོ་དེ་སྦྱང་གཞི་སྦྱོང་བྱེད་ཀྱི་ལམ་དང་འབྲས་བུ་ལ་འཇོག་ཚུལ་གསུམ་ཡོད་པའི་ནང་ནས་འདུས་པའི་སྐབས་འདིར་གཙོ་བོར་སྦྱང་གཞི་ལ་བསྐྱེད་རྫོགས་སུ་བྱས་པའི་སྐྱེ་འཆི་གཉིས་པོ་དེ་སེམས་ཅན་ཐམས་ཅད་ལ་རང་ཆས་སུ་ཡོད་པར་འདོད་པ་ཡིན་གྱི། ལམ་ལ་བསྐྱེད་རྫོགས་སུ་བྱས་པ་དེ་སེམས་ཅན་ཐམས་ཅད་ལ་རང་གྲུབ་ཏུ་ཡོད་པར་ཁས་མ་བླངས་པས་སེམས་ཅན་ཐམས་ཅད་འབད་མེད་དུ་གྲོལ་བར་འགྱུར་རོ། ། ཞེས་སྐྱོན་འཕེན་པ་ནི་བསྐྱེད་རྫོགས་གཉིས་པོ་ལམ་ལ་འཇོག་པའི་ཤེས་འདོད་ཡིད་ལ་བཞག་པའི་ལུགས་ཕན་ཚུན་འདྲེས་པའི་སྐྱོན་བརྗོད་ཙམ་ཡིན་པས་ལུགས་ཕན་ཚུན་བསྲེས་པའི་བབས་ཆོལ་མ་བྱེད་ཅིག དེ་ལྟར་མ་ཡིན་ན་བསྐྱེད་རྫོགས་འབྲས་བུ་ལ་འཇོག་པའི་ཤེས་འདོད་ཡིད་ལ་བཞག་ནས་གཞན་གྱི་བསྐྱེད་རྫོགས་ལམ་ལ་འཇོག་པ་ལ་ལམ་གྱི་དུས་ན་འབྲས་བུ་རང་ཆས་སུ་ཡོད་པར་འགྱུར་རོ། ། ཞེས་པའི་སྐྱོན་བརྗོད་ན་ཡང་། ཁྱེད་ལྟར་ན་སྐྱོན་དུ་འཇུག་པར་འགྱུར་རོ། །
ཡང་སྐྱེ་འཆི་གཉིས་ལ་བསྐྱེད་རྫོགས་སུ་འཇོག་ན་རྒྱུད་སྡེ་འོག་མ་གསུམ་ལ་ཡང་བསྐྱེད་རྫོགས་འབྱུང་བས། བསྐྱེད་རྫོགས་གཉིས་པོ་དེ་བླ་མེད་ཀྱི་ཁྱད་ཆོས་མ་ཡིན་པར་འགྱུར་རོ་སྙམ་ན་ཡང་། བླ་མེད་ཀྱི་ཁྱད་ཆོས་སུ་འགྱུར་བ་དེ་ལམ་བསྐྱེད་རྫོགས་གཉིས་ཀྱི་དབང་དུ་བྱས་པ་ཡིན་པས་འཁྲུལ་པར་མི་བྱའོ། ། གཞན་ཡང་སྦྱང་གཞི་ལ་བསྐྱེད་རིམ་ཟེར་བ་མི་འཐད་ན། བདེ་མཆོག་སྡོམ་འབྱུང་གི་ལེའུ་གཉིས་པར། ལྷའི་རྣལ་འབྱོར་སོགས་མ་གསུངས་ཀྱང་། སྦྱང་གཞི་སྐྱེ་གནས་བཞིའི་བཤད་པ་རྒྱས་པར་མཛད་པའི་མཇུག་ཏུ། བསྐྱེད་པའི་རིམ་པ་སྟེ་ལེའུ་གཉིས་པའོ་ཞེས་པ་དེ་ཡང་མི་འཐད་པར་འགྱུར་རོ། ། ཡང་ལམ་གྱི་བསྐྱེད་རིམ་དེ་ལྷའི་རྣལ་འབྱོར་ཙམ་ལ་མི་བྱ་སྟེ། དེ་ཙམ་ཞིག་ནི་རྒྱུད་སྡེ་འོག་མ་གསུམ་ལའང་ཡོད་པས་ན་རྣམ་གཞག་རིམ་པའི་ལེའུ་དང་པོར་བཤད་པ་ལྟར་སྦྱང་གཞི་སྦྱོང་ནུས་པའི་རྣལ་འབྱོར་ཁྱད་པར་ཅན་གཅིག་ལ་བྱ་སྟེ།
མདོར་བྱས་ལས། རྣམ་རྟོག་བག་ཆགས་ཉེས་པ་ཡིན། ། འགྲོ་བ་གསུམ་པོ་རྣམ་འཁོར་ལ། ། བློ་དང་ལྡན་པས་ལེགས་བལྟས་ནས། ། རྣལ་འབྱོར་རྒྱུད་ཀྱིས་སྦྱང་བར་བྱ། ། ཞེས་གསུངས་པས་སོ། ། དེ་ཡང་སྦྱང་གཞི་སྦྱོང་ནུས་པའི་ཉམས་ལེན་ཁྱད་པར་ཅན་དུ་འགྲོ་བ་ལ་ལམ་འདི་དང་འདི་ནི་སྦྱང་གཞི་འདི་དང་འདིའི་སྦྱོང་བྱེད་ཡིན་ནོ་སྙམ་དུ་བློས་ཞེན་པ་ཙམ་མམ། ལམ་རང་ཉིད་ཀྱི་སྟེང་དུ་སྦྱང་གཞི་སྦྱོང་ནུས་སུ་ཡོད་པ་ཙམ་གྱིས་མི་ཆོག་སྟེ། དང་པོ་ལྟར་ན་ལམ་བཟང་ངན་ལ་མི་ལྟོས་པར་ཞེན་པ་ཙམ་གྱིས་ཆོག་པར་འགྱུར་ལ། གཉིས་པ་ལྟར་ན་སྦྱང་གཞི་སྦྱོང་བྱེད་ངོ་འཕྲོད་མི་དགོས་པར་འགྱུར་རོ། །
དེས་ན་ལམ་དེའི་ངོས་ནས་ཀྱང་སྦྱང་གཞི་སྦྱོང་ནུས་སུ་མ་ནོར་བར་ཡོད་དགོས་ལ། ཉམས་སུ་ལེན་པའི་ཚེ་ན་ཡང་སྦྱང་གཞི་སྦྱོང་བྱེད་ངོ་འཕྲོད་པའི་ཚུལ་གྱིས་བསྒོམ་དགོས་ཏེ། བླ་མ་གོང་མས་སྦྱང་གཞི་སྦྱོང་བྱེད་ངོ་འཕྲོད་པ་གལ་ཆེའོ། ། ཞེས་ཡང་དང་ཡང་དུ་གསུངས་པས་ཞིབ་པར་བླ་མའི་ཞལ་ལས་རག་གོ ། གཞན་ཡང་ལམ་བསྐྱེད་རིམ་དེ་ཉིད་འཁོར་བའི་རྩ་བར་གྱུར་པའི་བདག་འཛིན་གཉིས་དང་འཛིན་སྟངས་དངོས་སུ་འགལ་བའི་ཚུལ་གྱིས་སྟོང་ཉིད་རྟོགས་པའི་ལྟ་བས་རྒྱས་བཏབ་ནས་བསྒོམ་དགོས་ཏེ། སློབ་དཔོན་སངས་རྒྱས་ཡེ་ཤེས་ཞབས་ཀྱི་སྒྲུབ་ཐབས་ཀུན་བཟང་ལས། ཐ་མལ་རྣམ་རྟོག་རྒྱུན་ལས་གཞན་པ་ཡི། ། སྲིད་པའི་བཅིང་བ་གཞན་ཅིའང་ཡོད་མ་ཡིན། ། དེ་དང་རྣམ་པ་འགལ་བར་གྱུར་པའི་སེམས། ། དེ་ནི་མངོན་སུམ་ཉིད་དུ་རྟོགས་པར་འགྱུར། །
ཟབ་ཅིང་རྒྱ་ཆེ་བ་ཡི་བདག་ཉིད་ཅན། ། གང་ཡིན་དེ་ནི་ཀུན་རྟོག་སྣང་མི་འགྱུར། ། ཞེས་གསུངས་པས་སོ། ། ཟབ་མོ་སྟོང་པ་དང་གསལ་བ་ལྷ་སྐུ་བསྒོམ་པ་རེ་རེ་བ་མ་ཡིན་པར་ཟབ་གསལ་གཉིས་མེད་དུ་བསྒོམ་དགོས་པར་གསུངས་ཏེ། ཟབ་མོ་ཁོ་ན་རྟོགས་པས་མིན། ། གསལ་བ་དག་ཀྱང་དེ་བཞིན་ནོ། ། དེ་ཕྱིར་ཐལ་བྱུང་ཟབ་མོ་ཡི། ། གྲོལ་འདོད་དེ་ལ་ང་མ་དད། ། དེ་བས་ཆོས་རྣམས་གཉིས་མེད་དུ། ། རྟོགས་པས་ཚེ་འདིར་འབྲས་ཐོབ་ངེས། །
ཞེས་གསུངས་པས་སོ། ། བསྐྱེད་རྫོགས་གཉིས་བསྒོམ་པའི་གོ་རིམ་ནི་གཞུང་གཞན་དུ་བསྐྱེད་རྫོགས་ཟུང་འཇུག་ཏུ་བསྒོམ་པ་སོགས་ཡོད་ཀྱང་། འདིར་ནི་བསྐྱེད་རིམ་ལ་བརྟན་པ་ཐོབ་ནས་རྫོགས་རིམ་བསྒོམ་པ་ཡིན་ཏེ། འཕགས་པས། བསྐྱེད་པའི་རིམ་ལ་ལེགས་གནས་ནས། ། རྫོགས་པའི་རིམ་པ་འདོད་རྣམས་ལ། ། ཐབས་འདི་རྫོགས་པའི་སངས་རྒྱས་ཀྱིས། ། སྐས་ཀྱི་གདང་བུ་ལྟ་བུར་བསྟན། ། ཅེས་གསུངས་ཤིང་། ཡབ་སྲས་རྣམས་ཀྱིས་ལམ་རིམ་ཅན་དུ་འཁྲིད་ཚུལ་རྒྱས་པར་གསུངས་པས་སོ། །
དེ་ཡང་འདིའི་བསྐྱེད་རྫོགས་ཟབ་མོའི་ཉམས་ལེན་སྤྱོད་བསྡུས་དང་། འགོས་ཀྱི་ཤོག་དྲིལ་གསུམ་ཊཱིཀྐ་དང་བཅས་པ་ལས་ཤེས་སོ། ། ཞེས་པ་དེ་རྣམས་ཀྱིས་པཎ་ཆེན་གུང་རུའི་གསུང་རབ་ལས་འབྱུང་ཚུལ་བཤད་ཟིན་ཏོ། ། འདིར་སྨྲས་པ། རྡོ་རྗེ་འཆང་དབང་བཟང་པོའི་ཞབས་ཀྱི་གསུངས། ། གསུང་བཞིན་པཎ་ཆེན་མཆོག་གིས་གསལ་བར་མཛད། ། མཛད་པའི་དོན་རྣམས་ལེགས་པར་བཤད་པ་འདི། ། འདི་ཕྱིའི་དོན་ཆེན་སྒྲུབ་རྣམས་བླང་བར་རིགས། ། བར་སྐབས་ཀྱི་ཚིགས་སུ་བཅད་པའོ། ། སྤྱི་དོན་གསུམ་པ་སྡོམ་བརྩོན་དཔལ་གྱི་རྒྱལ་མཚན་གྱི་གསུང་རབ་ལས་འབྱུང་ཚུལ་བཤད་པ་ནི།
སྡོམ་བརྩོན་དམ་པ་དེ་ཉིད་ཀྱིས་མཛད་པའི་དཔལ་གསང་བ་འདུས་པའི་བསྐྱེད་རིམ་གྱི་རྣམ་གཞག་རྗེ་རྡོ་རྗེ་འཆང་གི་གསུང་ལས་འབྱུང་བ་བཞིན་ཟིན་བྲིས་སུ་མཛད་པ། བློའི་པདྨོ་རྒྱས་བྱེད་ཅེས་བྱ་བ་ལས་འདི་ལྟར་འབྱུང་སྟེ། དེ་ལ་ཡང་དག་པར་རྫོགས་པའི་སངས་རྒྱས་རྡོ་རྗེ་འཆང་ཆེན་པོས་གསལ་བྱེད་སུམ་ཅུ་སོ་བཞིའི་མཐའ་ཅན་གྱི་རྒྱུད་སྡེ་སྟོང་ཕྲག་སུམ་ཅུ་རྩ་བཞི་གསུངས་པའི་ནང་ནས་རྒྱལ་པོ་ལྟ་བུར་གྱུར་པ་ནི་ཡི་གེ་གསུམ་མ་ཡིན་ལ། དེ་ཡང་ས་མཱ་ཛཿཞེས་ཏེ། བོད་སྐད་དུ་འདུས་པའོ། ། དཔལ་གསང་བ་འདུས་པ་འདི་ཉིད་རྒྱུད་སྡེ་གང་དུ་གཏོགས་ཤེ་ན། དམན་པ་རྣམས་ལ་བྱ་བའི་རྒྱུད། ། བྱ་མིན་རྣལ་འབྱོར་དེ་ལྟག་ལ། ། སེམས་ཅན་མཆོག་ལ་རྣལ་འབྱོར་མཆོག ། རྣལ་འབྱོར་བླ་མེད་དེ་ལྟག་ལ། །
ཞེས་གདུལ་བྱ་དབང་པོ་བརྟུལ་པོ་དང་འབྲིང་པོ་དང་། མཆོག་དང་། མཆོག་རབ་བཞིའི་ངོ་བོར་རྒྱུད་སྡེ་རྣམ་བཞི་བཀའ་སྩལ་པའི་ནང་ནས་མཆོག་རབ་ལ་གསུངས་པའི་རྣལ་འབྱོར་བླ་ན་མེད་པའི་རྒྱུད་དོ། ། དེ་ལ་ཡང་ཕ་རྒྱུད། མ་རྒྱུད། གཉིས་མེད་ཀྱི་རྒྱུད་ཅེས་གསུངས་པ་ཡང་ངེས་པའི་དོན་དུ་རྣལ་འབྱོར་བླ་མེད་ཀྱི་རྒྱུད་ཡིན་ན། གཉིས་མེད་ཀྱི་རྒྱུད་ཡིན་དགོས་ཏེ། རྣལ་འབྱོར་ཐབས་ཀྱི་མ་ཡིན་ཞིང་། ། རྣལ་འབྱོར་ཤེས་རབ་རྐྱང་པས་མིན། ། ཐབས་དང་ཤེས་རབ་གཉིས་མེད་ལ། །
བཅོམ་ལྡན་འདས་ཀྱིས་རྣལ་འབྱོར་གསུངས། ། ཞེས་དང་། ཐབས་དང་ཤེས་རབ་གཉིས་མེད་རྒྱུད། ། དེ་ནི་ང་ཡིས་བཤད་ཀྱི་ཉོན། ། ཅེས་གསུངས་པ་ལྟར་རོ། ། དྲང་བའི་དོན་དུ་ན། སྐྱེས་པ་རྣམས་ནི་རྗེས་གཟུང་ཕྱིར། ། རྣལ་འབྱོར་ཕ་ཡི་རྒྱུད་ཅེས་བཤད། ། བུད་མེད་རྣམས་ནི་རྗེས་གཟུང་ཕྱིར། ། རྣལ་འབྱོར་མ་ཡི་རྒྱུད་བཤད་དོ། །
ཞེས་གསུངས་པ་ལྟར་རྣལ་འབྱོར་བླ་མེད་ཀྱི་རྒྱུད་ཐམས་ཅད་ཀྱང་ཕ་རྒྱུད་མ་རྒྱུད་གཉིས་སུ་འདུས་པ་ལས། འདི་ནི་ཕའི་རྒྱུད་དོ། ། བུ་དོལ་གཉིས་ན་རེ། དུས་འཁོར་གཉིས་མེད་ཀྱི་རྒྱུད་ཡིན་ཞེས་ཟེར་ཀྱང་། རྣལ་འབྱོར་མ་རྒྱུད་ཡིན་ཏེ། བསྡུས་པའི་རྒྱུད་ལས། ཧེ་རུ་ཀ་ནི་དྲི་མེད་འོད་ཟེར་འཕྲོ་བ་དུས་ཀྱི་འཁོར་ལོ་གཅིག་པུ་ཉིད། ། ཅེས་ཧེ་རུ་ཀར་བཤད་པ་དང་། དཔལ་ལྡན་རྒྱུ་སྐར་གྱི་དཀྱིལ་འཁོར་ལ། བྱ་བའི་རྒྱུད་རྣམ་སྣང་སྒྱུ་འཕྲུལ་དྲ་བ་རིགས་གསུམ་རྣལ་འབྱོར་ཕའི་རྒྱུད་གསང་བ་འདུས་པ་རིགས་དྲུག
རྣལ་འབྱོར་རྗེ་རིགས་འཁོར་ལོ་སྡོམ་པ་ཆེན་པོ། ཤེས་རབ་རྒྱུད་དུས་ཀྱི་འཁོར་ལོ་ཞེས་དུས་འཁོར་ཤེས་རབ་ཀྱི་རྒྱུད་དུ་བཤད་པའི་ཕྱིར་རོ། ། དེས་ན་ཇོ་ནང་པ་ཕྱོགས་ལས་རྣམ་རྒྱལ་གྱིས་མ་རྒྱུད་དུ་བཤད་པ་ལེགས་པ་ཡིན་ནོ། ། བུ་ན་རེ། རྣལ་འབྱོར་མའི་རྒྱུད་ལ་རིགས་ལྔ་རྡོ་རྗེ་སེམས་དཔའི་རིགས་དྲུག་ཆ་མཉམ་པའི་རྒྱུད་དེ། རྒྱུད་སྡེ་བདུན་དུ་བྱེད་པ་ལྟར། རྣལ་འབྱོར་ཕའི་རྒྱུད་ལ་ཡང་རིགས་ལྔ་རྡོ་རྗེ་འཆང་རིགས་དྲུག་ཆ་མཉམ་པའི་རྒྱུད་དེ་བདུན་དུ་འབྱེད་དགོས་པ་ཡིན་ཏེ། དེ་གཉིས་གང་ཟག་གཅིག་སངས་རྒྱ་བར་བྱེད་པའི་ལམ་བཟང་ངན་འདྲ་བས་སོ། ། མ་རྒྱུད་དུ་རིགས་ལྔ་ལ་ཧེ་རུ་ཀ བརྟག་པ།
རྡོ་རྗེ་ཉི་མ། པདྨ་གར་དབང་རྟའི་རྒྱལ་པོའི་རིགས་ཀྱི་རྒྱུད་ཅེས་མཚན་བསྒྱུར་ནས་གསུངས་པ་ནི། ལྷ་སྒྲུབ་ཐབས་ཕྱིན་ཅི་ལོག་གི་མུ་སྟེགས་པ་རྣམས་གཟུང་བའི་ཆེད་ཡིན་ལ། རྣལ་འབྱོར་ཕའི་རྒྱུད་དུ་མི་བསྐྱོད་པའི་རིགས་ཀྱི་རྒྱུད་ཅེས་རིགས་ལྔ་རང་གི་མིང་གིས་གསུངས་པ་ནི། ལྷ་བསྒྲུབ་ཕྱིན་ཅི་མ་ལོག་པའི་ནང་པ་རྣམས་རྗེས་སུ་གཟུང་བའི་ཕྱིར་དུ་གསུངས་པ་ཡིན་ནོ། ། དེ་ལ་མི་བསྐྱོད་པའི་རིགས་ཀྱི་རྒྱུད་ལ། མི་བསྐྱོད་པའི་རིགས་ཀྱི་དེ་བཞིན་གཤེགས་པ། མི་བསྐྱོད་པའི་རིགས་ཀྱི་ཁྲོ་བོ། མི་བསྐྱོད་པའི་རིགས་ཀྱི་བྱང་ཆུབ་སེམས་དཔའི་རྒྱུད་དོ། ། དང་པོ་ནི།
གསང་བ་འདུས་པ་རྩ་བའི་རྒྱུད་བཤད་པའི་རྒྱུད་བརྒྱད་དང་བཅས་པ་རྣམས་ཡིན་ནོ། ། གཉིས་པ་ནི་གཤིན་རྗེ་གཤེད་དམར་ནག་གི་རྒྱུད་དོ། ། གསུམ་པ་ནི། ཕྱག་ན་རྡོ་རྗེ། འཁོར་ལོ་ཆེན་པོའི་རྒྱུད་རྩ་བཤད་རྣམས་སོ། ། གཉིས་པ་རྣམ་སྣང་གི་རིགས་ཀྱི་རྒྱུད་ནི། རྣམ་སྣང་སྒྱུ་འཕྲུལ་དྲ་བའོ། ། རིན་ཆེན་འབྱུང་ལྡན་གྱི་རིགས་ཀྱི་རྒྱུད་ནི། ནམ་མཁའི་སྙིང་པོ་དང་། རིན་འབྱུང་གི་རིགས་སུ་གཏོགས་པའི་རྒྱུད་རྣམས་ཏེ་བོད་དུ་འགྱུར་བ་མི་སྣང་ངོ་། །
འོད་དཔག་མེད་ཀྱི་རིགས་ནི། བདེ་ཆེན་རལ་གཅིག་ཡིན་ཏེ་འདི་ལ་དབང་བཞི་དང་རིམ་གཉིས་བཤད་པས་རྣལ་འབྱོར་བླ་མེད་ཡིན་ཞིང་། བླ་མ་རྣམས་ཕ་རྒྱུད་དུ་བཞེད་པ་དང་། སྤྱན་རས་གཟིགས་ཀྱི་རིགས་སུ་འདུག་པས་ཕ་རྒྱུད་དོ། ། དོན་གྲུབ་ཀྱི་རིགས་ནི། ཀུན་ཏུ་བཟང་པོ་དང་། དོན་གྲུབ་ཀྱི་རིགས་སུ་གཏོགས་པའི་རྒྱུད་སྡེ་བོད་ན་མི་སྣང་ངོ་། ། རྡོ་རྗེ་འཆང་གི་རྒྱུད་ནི། རིགས་ཐམས་ཅད་ཀྱི་གཙོ་བོ་བསྡུས་པའི་རྒྱུད་དེ། དེ་ཡང་བོད་ན་མི་སྣང་ངོ་། །
རིགས་དྲུག་ཆ་མཉམ་པའི་རྒྱུད་ནི། ཟླ་གསང་ཐིག་ལེའོ། ། འདི་སྔ་རབས་པ་ཁ་ཅིག་མ་རྒྱུད་དུ་འདོད་ཀྱང་། དེ་ཉིད་ལས། དཔའ་བོ་ཟླ་གསང་ཐིག་ལེ་སྟེ། ། ཞེས་ཐབས་དཔའ་བོའི་སྒྲས་གསུངས་པའི་ཕྱིར་རོ། ། ཞེས་གསུངས་སོ། ། དེ་ནི་མི་འཐད་དེ། མ་རྒྱུད་ལ་རིགས་བདུན་གྱི་རྒྱུད་དུ་འབྱེད་པ་ལྟར། རྣལ་འབྱོར་ཕའི་རྒྱུད་ལ་རིགས་བདུན་དུ་བྱེད་པ་གང་ནས་ཀྱང་མ་བཤད་པའི་ཕྱིར་དང་།
བྱེ་བྲག་ཏུ་མི་བསྐྱོད་པའི་རིགས་ལ་མི་བསྐྱོད་པའི་རིགས་ཀྱི་དེ་བཞིན་གཤེགས་པ་གསུམ་དུ་འབྱེད་པ་ནི། བྱ་རྒྱུད་ཀྱི་རྒྱས་བཀབ་པ་ཡིན་གྱི། རྣལ་འབྱོར་བླ་མེད་ཀྱི་རྒྱུད་དུ་དེ་ལྟ་བུའི་བརྡ་ཆད་རྒྱུད་རྒྱ་གཞུང་འགྲེལ་པ་ཚད་ལྡན་གང་ནས་ཀྱང་མ་བཤད་པའི་ཕྱིར་རོ། ། རིགས་པས་ཀྱང་གནོད་དེ། དཔལ་གསང་བ་འདུས་པ་མི་བསྐྱོད་པའི་རིགས་ཀྱི་དེ་བཞིན་གཤེགས་པའི་རིགས་སུ་འཇོག་པ་དེ། གསང་འདུས་མི་བསྐྱོད་པ་ལ་དེ་བཞིན་གཤེགས་པ་དཀྱིལ་འཁོར་གྱི་གཙོ་བོར་ཡོད་པས་འཇོག་པ་ཡིན་ན། འཇམ་པའི་རྡོ་རྗེ་ལ་འཇམ་དབྱངས་དཀྱིལ་འཁོར་གྱི་གཙོ་བོར་ཡོད་པས། འདུས་པའི་རྒྱུད་བྱང་ཆུབ་སེམས་དཔའི་རྒྱུད་དུ་ཁས་ལེན་དགོས་པར་འགྱུར་རོ། ། འཇམ་པའི་དབྱངས་དེ་རང་གི་ངོ་བོའི་སྒོ་ནས་དེ་བཞིན་གཤེགས་པ་ཡིན་ནོ་སྙམ་ན། དེ་ལྟར་ན་འཇིགས་བྱེད་དང་།
ཕྱག་རྡོར་འཁོར་ཆེན་ཡང་རང་གི་ངོ་བོའི་སྒོ་ནས་དེ་བཞིན་གཤེགས་པ་ཡིན་པས། གཤིན་རྗེའི་གཤེད་ཀྱི་རྒྱུད་རྣམས་ཀྱང་མི་བསྐྱོད་པའི་རིགས་ཀྱི་དེ་བཞིན་གཤེགས་པའི་རྒྱུད་དུ་ཁས་ལེན་དགོས་པར་འགྱུར་རོ། ། ཕྱག་ན་རྡོ་རྗེའི་རྒྱུད་ལ། འཁོར་ལོ་ཆེན་པོའི་རྟོག་པ་དང་། དེའི་བཤད་རྒྱུད་དྲག་པོ་གསུམ། རྣམ་འཇོམས་མ་གཏོགས་པ་གཞན་རྣམས་མཁས་པ་སྔ་མ་རྣམས་ཀྱིས་རྒྱུད་ཐེ་ཚོམ་ཅན་དུ་བྱས་ཤིང་། ཁྱེད་རང་གིས་ཀྱང་དེ་ལྟར་དུ་བྱས་ལ། དེ་གཉིས་ཀྱང་ཕྱག་རྡོར་འཁོར་ཆེན་བྱང་ཆུབ་སེམས་དཔའ་ཡིན་པས། དེ་ལྟར་དུ་འཇོག་ན་སྔར་གྱི་སྐྱོན་རྣམས་གནས་སོ། ། དེ་ལྟར་ན་ཕྱག་རྡོར་འཁོར་ཆེན་དང་།
བཅོམ་ལྡན་འདས་གཤིན་རྗེ་གཤེད་རྣམས་དང་། རྗེ་བཙུན་འཇམ་དབྱངས་རྣམས་རང་གི་ངོ་བོའི་སྒོ་ནས་མི་བསྐྱོད་པའི་རིགས་ཀྱི་དེ་བཞིན་གཤེགས་པར་མཚུངས་པ་དང་། རྣམ་པའི་སྒོ་ནས་བྱང་ཆུབ་སེམས་དཔའ་ཡིན་ན་ཡིན་མཉམ་དང་། མིན་ན་མིན་མཉམ་དུ་མཚུངས་པས། དེ་ལྟ་བུ་དབྱེ་བ་མི་འཐད་དོ། ། རྣམ་སྣང་སྒྱུ་འཕྲུལ་དྲ་བ་ལ་ཡང་རིགས་གསུམ་ཡོད་པས་རྣམ་སྣང་རྐྱང་པའི་རིགས་ཀྱི་རྒྱུད་དུ་འཇོག་པ་ལ་ཤེས་བྱེད་མེད་དོ། ། བདེ་ཆེན་རལ་གཅིག་གི་རྒྱུད་དེ་ཡང་དབང་བཞི་དང་རིམ་གཉིས་ཀྱི་རྣལ་འབྱོར་སོགས་རྙིང་མའི་མན་ངག་དང་ཚུལ་མཚུངས་པས་ཐེ་ཚོམ་གྱི་གཞིར་གྱུར་པ་ཡིན་ནོ། ། རྗེ་བཙུན་མཻ་ཏྲི་བས་ཁྲོ་ཕུ་ལོ་ཙཱ་བ་ལ་དངོས་སུ་གནང་བ་མ་ཡིན་ནམ་སྙམ་ན། ཁྲོ་ལོ་ལ་གནང་བ་དེ་ནི་གཙོ་མོ་བདེ་ཆེན་རལ་གཅིག་རྐྱང་པའི་སྒྲུབ་ཐབས་དེ་ཡིན་གྱི། དེ་ལྟ་བུའི་དཀྱིལ་འཁོར་ཡོངས་རྫོགས་གནང་བའི་བཤད་པ་མེད་དོ། །
རིན་འབྱུང་། དོན་གྲུབ། རྡོ་རྗེ་འཆང་གི་རྒྱུད་རྣམས་བོད་ན་འགྱུར་བ་མི་སྣང་ཟེར་བ་ནི། བདེ་ཆེན་དེ་ལྟ་བུ་སྒྱུར་རྒྱུ་མེད་པའི་ཕྱིར་རོ། ། དེས་ན་ཟླ་གསང་ཐིག་ལེ་ཕ་རྒྱུད་ཡིན་ཞེས་པ་དོན་ལ་གནས་ཤིང་། རྗེ་བཙུན་རིན་པོ་ཆེས་ཀྱང་ཕ་རྒྱུད་དུ་བཤད་ལ། དེ་ཉིད་ལས། འདོད་ཆགས་ཞེ་སྡང་གཏི་མུག་གིས། ། རྒྱུད་ཀྱང་རྣམ་པ་གསུམ་དུ་འགྱུར། ། ཞེས་གསུངས་པས།
སྦྱང་བྱ་འདོད་ཆགས་རིགས་བཞིའི་དབྱེ་བས་རྒྱུད་སྡེ་བཞིར་འཇོག་པ་དང་། འདིར་ཡང་ཉོན་མོངས་པ་དུག་གསུམ་གྱི་དབྱེ་བས་ཕ་རྒྱུད་སྡེ་གསུམ་དུ་འཇོག་པ་ཡིན་ཏེ། འདོད་ཆགས་ཅན་རྗེས་སུ་གཟུང་བར་བྱ་བའི་ཕྱིར་དུ་གཙོ་བོར་བསྟན་པ་གསང་བ་འདུས་པའི་ཆོས་སྐོར། ཞེ་སྡང་གིས་ཞེ་སྡང་མི་སྤོང་ཞིང་ཞེ་སྡང་ཅན་ཉིད་བླ་ན་མེད་པའི་བྱང་ཆུབ་ཀྱི་ལམ་དུ་སྒྱུར་བར་བྱེད་པ་གཤིན་རྗེ་གཤེད་ཀྱི་ཆོས་སྐོར། གཏི་མུག་གིས་གཏི་མུག་མི་སྤོང་ཞིང་གཏི་མུག་བླ་ན་མེད་པའི་བྱང་ཆུབ་ཀྱི་ལམ་དུ་སྒྱུར་བར་བྱེད་པ་རྣམ་སྣང་སྒྱུ་འཕྲུལ་དྲ་བའི་ཆོས་སྐོར་ཞེས་བཤད་པ་ལྟར་རོ། ། གསང་བ་འདུས་པའི་ཆོས་སྐོར་ལ། རྩ་བའི་རྒྱུད་ལེའུ་བཅུ་བདུན་པ། བཤད་རྒྱུད་ལ་འཕགས་པ་ཡབ་སྲས་ལྟར་ན་ཐུན་མོང་མ་ཡིན་པའི་བཤད་རྒྱུད་གཉིས། ཐུན་མོང་གི་རྒྱུད་གཉིས་ཏེ་བཞིའོ། ། དང་པོ་ནི།
ཡེ་ཤེས་རྡོ་རྗེ་ཀུན་ལས་བཏུས་དང་། དགོངས་པ་ལུང་སྟོན་གཉིས་ཏེ། དང་པོས་མཐའ་དྲུག་དང་ཚུལ་བཞི་ལ་སོགས་པའི་དོན་གྱི་ཆ་དང་། གཉིས་པས་ཚིག་གི་ཆ་སྟོན་ཏེ། རྩ་རྒྱུད་དུ། རྡོ་རྗེ་ཆེར་བཀླག་ཅེས་པའི་ཚིག་འབྱུང་བ་ལ། དགོངས་པ་ལུང་སྟོན་དུ། རྡོ་རྗེ་ནི་སྟོང་པ་ཉིད། ཆེར་བཀླག་པ་ནི་ལུས་དཀྱིལ་གྱི་ལྷ་རྣམས་འོད་གསལ་དུ་བཅུག་པ་ལ་བཤད་པ་དང་། ཡང་རྩ་རྒྱུད་དུ།
དེ་བཞིན་གཤེགས་པའི་ཚོགས་བསད་ན། ། དངོས་གྲུབ་རབ་མཆོག་ཐོབ་པར་འགྱུར། ། ཞེས་འབྱུང་བ་ལ་དེ་བཞིན་གཤེགས་པའི་ཚོགས་ནི་ལུས་དཀྱིལ་གྱི་ལྷ་རྣམས་ཡིན་ལ། བསད་པ་ནི་དེ་རྣམས་འོད་གསལ་དུ་བཅུག་པ་ལ་བཤད་པ་སོགས་འབྱུང་བས་སོ། ། གཉིས་པ་ཐུན་མོང་གི་བཤད་རྒྱུད་ལ། རྡོ་རྗེ་ཕྲེང་བ་ལས། བདེ་མཆོག་དྲིལ་བུ་པའི་དཀྱིལ་ཆོག་དང་ཡུལ་ཉི་ཤུ་རྩ་བཞིའི་རྩ་ཁམས་སོགས་བཤད་པས་བདེ་མཆོག་དང་ཐུན་མོང་བ། ལྷ་མོ་བཞིས་ཞུས་ནི། སམྦུ་ཊི་དང་ཐུན་མོང་བ་ཡིན་པས་མ་རྒྱུད་ཐུན་མོང་གི་བཤད་རྒྱུད་དོ། ། ཡེ་ཤེས་ཞབས་ལུགས་ལྟར་ན།
རྒྱུད་ཕྱི་མ་དང་། རྡོ་རྗེ་སྙིང་པོ་རྒྱན་གྱི་རྒྱུད་དེ་གཉིས་སོ། ། དེ་ཡང་སློབ་དཔོན་དེས་བཤད་རྒྱུད་གོང་མ་བཞི་པོ་དེ་མ་གཟིགས་པ་ཡང་མིན། རྒྱུད་རྣམ་དག་ཏུ་ཁས་མི་ལེན་པ་ཡང་མ་ཡིན་མོད་ཀྱི། ཁོང་རང་གི་བསྐྱེད་རིམ་བསྙེན་བསྒྲུབ་ཡན་ལག་བཞི། རྫོགས་རིམ་གྲོལ་བའི་ཐིག་ལེ་དང་། སྦྱོར་བ་ཡན་ལག་དྲུག་པའི་མན་ངག་དེ་ཐོན་པ་ལ་བཤད་རྒྱུད་དེ་གཉིས་ཀྱིས་ཆོག་ཅིང་། དེ་གཉིས་མེད་ན་མི་རུང་བས་དེའི་དབང་དུ་བྱས་པ་ཡིན་ནོ། ། རིན་པོ་ཆེ་པས། བཤད་རྒྱུད་བཞིའམ་བརྒྱད་ཀྱིས་བཀྲལ་པ།
ཞེས་པ་ལྟར་ན་རྣམ་སྣང་སྒྱུ་འཕྲུལ་དྲ་བ་དང་། གཉིས་མེད་རྣམ་རྒྱལ་གཉིས་བཤད་རྒྱུད་དུ་འདོད་ཀྱང་། དང་པོ་ནི་གྲུབ་ཆེན་ཀུན་དགའ་སྙིང་པོས་བཤད་རྒྱུད་དུ་བྱས་པའི་ཚེ། ཡོ་གར་བཀྲལ་པ་ཡིན་ཞིང་། བླ་མེད་དུ་བཀྲལ་པའི་ཚེ་བཤད་རྒྱུད་དུ་འདོད་མཁན་སུ་ཡང་མེད་དོ། ། གཉིས་པ་ལ་གཉིས་མེད་རྣམ་རྒྱལ་ཆེན་པོ་ཐུན་མོང་མ་ཡིན་པའི་གསང་བ་ཞེས་པར་གྲགས་པ་ནི། རྒྱ་ཕོ་བ་ལུང་པས་མཛད་པར་གྲགས། རིན་པོ་ཆེ་པས་ཐར་ལོའི་ཕྱག་དཔེའི་གསེབ་ནས་རྒྱ་དཔེ་ཤོག་འཁྱར་ལྔ་ཙམ་བརྙེད་པ་བསྒྱུར་པས། གཉིས་མེད་རྣམ་རྒྱལ་གྱི་རྒྱུད་ཀྱི་དུམ་བུར་འདུག་སྟེ། འདི་མགོ་མཇུག་མ་ཚང་བས་འདི་རང་གིས་མི་ཕན་ཀྱང་།
སྔར་གྱི་གཉིས་མེད་རྣམ་རྒྱལ་དེ་བརྫུས་མ་ཡིན་པར་རྟོགས་པའི་ཆེད་དུ་བསྒྱུར་པ་ཡིན་གསུངས། ཕྱིས་ཏིང་བཟང་ལྡན་འདེབས་མཁན་གྱི་ཀུན་སྤངས་ཆོས་གྲགས་ཀྱིས་དེའི་རྒྱ་དཔེ་བརྙེད་ནས་རིན་པོ་ཆེ་པ་ལ་ཕུལ་བས། དེ་ལ་ཕྱིས་འགྱུར་མཛད་ནས་མང་ཉུང་བརྟག་གཉིས་ཙམ་པ་ཞིག་བྱུང་ཞིང་། དེ་གསང་འདུས་ཀྱི་བཤད་རྒྱུད་དུ་བྱས་ནས་རྩ་རྒྱུད་ཀྱི་གཞུང་ཚིག་རྣམས་དང་སྦྱར་བ་ཡོད་ཀྱང་། རྒྱུད་དེས་ནི་རྣམ་སྣང་གཙོ་བོར་བྱས་པའི་དཀྱིལ་འཁོར་གཅིག་སྟོན་པར་སྣང་བ་སོགས་རྩ་རྒྱུད་ཀྱི་དོན་དུ་མི་འཐད་པས་བཤད་རྒྱུད་དུ་མི་འཐད་ཀྱི། རྣམ་སྣང་སྒྱུ་འཕྲུལ་དྲ་བ་དང་རིགས་གཅིག་པ་ཡིན་ནོ། ། གཉིས་པ་གཤིན་རྗེ་གཤེད་ཀྱི་ཆོས་སྐོར་ལ། གཤིན་རྗེ་གཤེད་དམར་ནག་གཉིས། དང་པོ་ནི། གཤེད་དམར་གྱི་རྒྱུད་ལེའུ་བཅུ་དགུ་མ།
ལྷ་ལྔ་དང་། ལྷ་བཅུ་གསུམ་གྱི་དཀྱིལ་འཁོར་གཉིས་ཀ་སྟོན་པ་གཤོང་བློ་བརྟན་དང་གྲུབ་ཐོབ་ཨུ་རྒྱན་པ། ལོ་ཙཱ་བ་གྲགས་རྒྱལ་རྣམས་ཀྱི་འགྱུར་རེ་ཡོད་པ་དང་། ལེའུ་ཉི་ཤུ་རྩ་གཉིས་མ། ལྷ་ལྔའི་དཀྱིལ་འཁོར་རྐྱང་པ་སྟོན་པ་ལོ་ཙཱ་བ་རྣམས་ཀྱི་འགྱུར་ངན་ངོན་ཞིག་ཡོད་པ་ལ། ཕྱིས་རིན་པོ་ཆེ་པས་འགྱུར་བཅོས་བྱས་པས་ལེགས་སུ་སོང་བ་གཅིག་དང་གཉིས་ཡོད་དོ། ། ནག་པོའི་སྐོར་ལ། རྩ་བའི་རྒྱུད་དགྲ་ནག་ལེའུ་བཅུ་བདུན་མ། བཤད་པའི་རྒྱུད་གཤིན་རྗེ་གདོང་དྲུག་གི་རྒྱུད་དང་། རྡོ་རྗེ་འཇིགས་བྱེད་ཀྱི་རྒྱུད་རྟོག་པ་བདུན་པ་གཉིས་སོ། །
གཤིན་རྗེའི་འཁོར་ལོའི་རྟོག་པ་གཅིག་མ། ལས་མཁན་ཏེའུ་ལོའི་རྟོག་པ། གཏམ་རྒྱུད་ཀྱི་རྟོག་པ། གཤིན་རྗེ་བྲག་དམར་གྱི་རྟོག་པ་སོགས་ནི་བོད་ཀྱི་སྔགས་པ་ཁ་ཅིག་གིས་བཟོས་པས་རྒྱུད་རྣམ་དག་མིན་ནོ། ། རྟོག་གསུམ་ཡང་། རྒྱ་གར་གྱི་མན་ངག་ལེགས་པོ་ཡོད་པ་ཞིག་གིས་བརྩམས་པའི་བསྟན་བཅོས་ཡིན། རྒྱུད་ཡིན་ཟེར་བ་ཁོ་རང་གི་ནང་ན་ཡང་མེད་དོ། ། རྗེ་འགོས་ལོ་ཙཱ་བའི་གསུང་གིས། ཕ་རྒྱུད་དང་། མ་རྒྱུད་གཉིས་ཀྱི་ནང་ནས།
དང་པོ་ནི། གང་ཟག་དབང་པོ་རྣོན་པོ་རིན་པོ་ཆེ་ལྟ་བུའི་ལམ་དོན་དུ་གཉེར་བ་དང་། ཟབ་པ་དང་རྒྱ་ཆེ་བ་གཉིས་ཀྱི་ནང་ནས། ཟབ་ལ་རྒྱ་ཆེ་བ་སངས་རྒྱས་པའི་ཐེག་པའི་བསམ་པ་ལ་སློབ་པ་ནས་ཟུང་འཇུག་གི་བར་ལ་སློབ་ནུས་པའི་གང་ཟག་གི་ངོར་གསུངས་པ་ཡིན་ལ། མ་རྒྱུད་ནི་དབང་པོ་བརྟུལ་པོ་དེ་ལྟ་བུའི་ཟབ་ལ་རྒྱ་ཆེ་བ་ལ་སློབ་མི་ནུས་ཤིང་། དབང་དུས་ཀྱི་ཡེ་ཤེས་ཙམ་སྐྱོང་བར་བྱེད་པའི་ངོར་བསྟན་པ་ཡིན་ནོ་ཞེས་གསུངས་སོ། ། སྤྱིར་འཕགས་ཡུལ་དུ་གསང་བ་འདུས་པའི་བཤད་སྲོལ་བྱུང་བ་ལ། སློབ་དཔོན་ཀུན་དགའ་སྙིང་པོའི་ལུགས། འཕགས་པ་ཡབ་སྲས་ཀྱི་ལུགས། སངས་རྒྱས་ཡེ་ཤེས་ཞབས་ལུགས།
སློབ་དཔོན་ཤནྟི་པའི་ལུགས། སློབ་དཔོན་སྒེག་པའི་རྡོ་རྗེའི་ལུགས། པཎྜི་ཏ་སྨྲྀརྟིའི་ལུགས་སོ། ། དང་པོ་ནི། རྣམ་སྣང་སྒྱུ་དྲ་དང་། རྩ་རྒྱུད་དུ་སྦྲེལ་ཏེ་ཡོ་གར་བཀྲལ་པ་མི་བསྐྱོད་པས་གཙོ་བྱས་པའི་ལྷ་ཉི་ཤུ་རྩ་ལྔའི་དཀྱིལ་འཁོར་སྟོན་པ། མང་ཉུང་སྡེབ་གཅིག་བྱས་པ་ལོ་ཆེན་གྱིས་བསྒྱུར་པ་ཡོད་དེ། དེ་ལྟར་དུ་བཀྲལ་པ་དེ་ཡང་རང་བཟོ་མ་ཡིན་གྱི། རྡོ་རྗེ་སེམས་དཔས་ཟ་ཧོར་གྱི་རྒྱལ་པོ་རབ་གསལ་ཟླ་བ་ལ་ཏན་ཏྲ་སྡེ་བཅོ་བརྒྱད་ཡོ་གར་བཀྲལ་བའི་མན་ངག་གནང་བ་ཡིན་ཞིང་། དེ་ནས་བརྒྱུད་པའི་ལུགས་ཡིན་པས་གསང་བ་འདུས་པའི་རྒྱུད་ཀྱི་དགོངས་པ་ཕྱོགས་གཅིག་ཡིན་ནོ། །
གཉིས་པ་ནི། རྩ་རྒྱུད་ཀྱི་དངོས་བསྟན་གྱི་དགོངས་པ་ཡོ་གར་བཀྲལ་པ་མི་འགྲིག་པ་མེད་ཀྱང་། སྦས་པའི་དོན་ཟབ་མོ་བཤད་རྒྱུད་རྣམས་ན་ཡོད་པ་ཀླུ་ལས་གྱུར་པའི་ཡེ་ཤེས་ཀྱི་མཁའ་འགྲོ་མས། གྲུབ་ཆེན་ས་ར་ཧ་ལ་དངོས་སུ་བསྟན་པའི་མན་ངག་ཡིན་ལ། དེ་ཡང་འཕགས་པ་ཡབ་སྲས་ཀྱི་ལུགས་ཀྱི་བསྐྱེད་རིམ་རྣལ་འབྱོར་གསུམ་གྱི་ཏིང་ངེ་འཛིན་དང་། རྫོགས་རིམ་རིམ་པ་ལྔ་དེ་ཉིད་ཀྱི་སྔོན་དུ་སྨིན་བྱེད་ཀྱི་དབང་ལ་ཐུན་མོང་གི་དབང་དགུ་དང་བཅས་པའི་རྩ་རྒྱུད་ཀྱི་དངོས་བསྟན་ལ་མི་ཐོན་ཅིང་། རྩ་རྒྱུད་ཀྱི་གཞུང་ཚིག་རེ་རེ་ལ་ཡང་བཤད་པའི་རྒྱུད་དུ་དགོངས་པས་བཤད་པ་དང་། དགོངས་པ་མ་ཡིན་པ་སོགས་བྱས་པའི་སྒོ་ནས་ཐོན་པ་ཡིན་ནོ། ། གསུམ་པ་ནི། སངས་རྒྱས་ཡེ་ཤེས་ཞབས་ཀྱིས་གསང་འདུས་ཀྱི་པཎྜི་ཏ་ཉི་ཤུ་རྩ་ལྔ་ཙམ་ལ་ཐུག་ཅིང་།
བྱེ་བྲག་ཏུ་འཇམ་པའི་དབྱངས་ཀྱིས་དཀྱིལ་འཁོར་གྱི་གཙོ་བོ་བྱས་པའི་སློབ་དཔོན་འཇམ་པའི་རྡོ་རྗེས་དངོས་སུ་གནང་བའི་མན་ངག་བསྐྱེད་རིམ་བསྙེན་བསྒྲུབ་ཡན་ལག་བཞི། རྫོགས་རིམ་གྲོལ་བའི་ཐིག་ལེ་ཞེས་པ་འཁོར་ལོ་བཞིར་ཐིག་ལེ་བཞི་བསྒོམས་ནས་དགའ་བཞི་དང་། ལྷན་སྐྱེས་ཀྱི་རྟོགས་པ་སྐྱེད་པར་བྱེད་པ་མ་རྒྱུད་པ་དང་མཐུན་པ་དང་། དེའི་སྔོན་དུ་སྨིན་བྱེད་ཀྱི་དབང་ཡང་མ་རྒྱུད་དང་མཐུན་པར་བཤད་པ་ཡིན་ཏེ། སློབ་དཔོན་དེས་ཀྱང་གསང་འདུས་ཕ་རྒྱུད་དུ་ཁས་ལེན་མོད་ཀྱི། འོན་ཀྱང་བཀྲལ་ཚུལ་དེ་མ་རྒྱུད་དང་མཐུན་པར་སྣང་ངོ་། ། སློབ་དཔོན་དེ་ལ་མཐོང་བའི་ཆོས་ལ་མྱ་ངན་ལས་འདས་པའི་གྲྭ་པ་བཞི། གསང་བ་འདུས་པའི་བཤད་བཀའ་འཛིན་པར་ནུས་ངེས་ཤེས་པའི་གྲྭ་པ་བཅོ་བརྒྱད། དེ་རྣམས་ཀྱི་ནང་དུ་རྩ་རྒྱུད་རྒྱུད་ཕྱི་མ་དང་བཅས་པ་ལ་འགྲེལ་པ་བྱེད་མཁན་བཅུ་གསུམ་ཙམ་བྱུང་ངོ་། ། གཞན་ཡང་དེ་དག་གི་རྗེས་སུ་འབྲངས་པའི་སྒྲུབ་ཐབས་ཀྱི་གཞུང་ཕྲན་དུ་མ་ཡང་ཡོད་དོ། །
བཞི་པ་ནི། སློབ་དཔོན་ཤནྟི་པས་བྱས་པའི་རྩ་རྒྱུད་ཀྱི་འགྲེལ་པ་སྙིམ་པའི་མེ་ཏོག་ཅེས་པ་ཡོད་ལ། ལུགས་དེ་ཉིད་བོད་སྔ་རབས་པ་དང་བསྟན་འགྱུར་བསྡུད་མཁན་རྣམས་ཀྱིས་ཡེ་ཤེས་ཞབས་ཀྱི་རྗེས་སུ་འབྲང་པར་འདོད་ཀྱང་། དེ་ནས་མི་བསྐྱོད་པ་གཙོ་བོར་བྱས་པའི་ལྷ་ཉི་ཤུ་རྩ་ལྔའི་དཀྱིལ་འཁོར་གཅིག་སྟོན་པས། དེའི་རྗེས་སུ་འབྲང་པ་མ་ཡིན་ཏེ། ཡེ་ཤེས་ཞབས་ལུགས་པས་མི་བསྐྱོད་པ་གཙོ་བོར་བྱས་པའི་ཚེ་ན་ཡང་། ལྷ་བཅུ་དགུ་ལས་ཁས་མི་ལེན་པའི་ཕྱིར་དང་། བསྐྱེད་རྫོགས་ཀྱི་རྣལ་འབྱོར་ཡང་དེ་དང་ཡང་མི་མཐུན། འཕགས་ལུགས་ཀྱི་རྗེས་སུ་འབྲང་པ་ཡང་མིན་ཞིང་། བླ་མེད་དུ་བཀྲལ་པའི་ཕྱིར་གྲུབ་ཆེན་ཀུན་སྙིང་གི་རྗེས་སུ་འབྲང་པ་ཡང་མ་ཡིན་ནོ། །
སྔགས་ཀྱི་ཤིང་རྟའི་སྲོལ་རང་དགར་འབྱེད་ནུས་པ་ཡང་མིན་པས། བླ་མ་སྔ་མ་ཁ་ཅིག་གི་རྗེས་སུ་འབྲང་པར་སྣང་ཡང་གང་གི་ཡིན་མི་ཤེས་སོ། ། སྤྱིར་སློབ་དཔོན་དེ་འཕགས་ཡུལ་བའི་རྒྱལ་སྲས་ས་འདྲེས་པ་ཆེན་པོ་དང་། ཡེ་ཤེས་ཞབས་ལུགས་ཀྱི་སློབ་དཔོན་དམན་པའི་ཞབས་ཀྱི་གྲྭ་པ་ཡིན་པར་སྣང་ངོ་། ། གང་ལྟར་ཡང་འགྲེལ་པ་དེའི་ནང་ནས་དབང་ཆོག་བསྐྱེད་རྫོགས་ཀྱི་རྣལ་འབྱོར་དང་བཅས་པ་ཚང་མར་སྟོན་ཅིང་། ཆོས་འདི་ལ་ནི་རྣམ་པར་རིག་པ་ཙམ་དུ་བལྟ་བར་བྱ་སྟེ། ཞེས་སོགས་ཀྱི་ལྟ་བ་གཟུང་འཛིན་གཉིས་མེད་ཀྱི་དེ་ཁོ་ན་ཉིད་སྟོན་པར་སྣང་ངོ་། ། ལྔ་པ་ནི། སློབ་དཔོན་སྒེག་པའི་རྡོ་རྗེ་ཞེས་པ་ཞིག་གིས་མཛད་པའི་རྩ་རྒྱུད་ཀྱི་འགྲེལ་པ་གླེང་གཞི་མ་རྒྱུད་དང་མཐུན་པར་བཤད་པ་གཅིག་ཡོད་ལ། སློབ་དཔོན་དེ་ཡང་མཚན་བརྗོད་ཀྱི་འགྲེལ་བྱེད་འཇམ་དཔལ་སེང་ལྡན་གྱི་དཀྱིལ་ཆོག་རྩོམ་པ་པོ་ཡིན་ན་ནི་འཇམ་དབྱངས་ཀྱིས་རྗེས་སུ་བཟུང་ངེས་ཤེས་པ་གཅིག་ཡིན་པར་འདུག་པས།
འཇམ་དབྱངས་ཀྱིས་གནང་བའི་མན་ངག་ཡིན་ནམ་དཔྱད་དོ། ། དྲུག་པ་ནི། པཎྜི་ཏ་སྨྲྀརྟིས་མཛད་པའི་འགྲེལ་པ་སྨྲྀརྟི་ཉིད་ཀྱིས་རང་འགྱུར་དུ་བྱས་པ། བོད་སྐད་འོལ་ལེ་བ་ལས་མི་ཤེས་པའི་སྟོབས་ཀྱིས་འགྱུར་ཤིན་ཏུ་ངན་པ་ཞིག་ཡོད་ལ། དེ་ཡང་བླ་མ་བཟང་པོའི་ཞབས་ཞེས་པ་ཞིག་གིས་གནང་བའི་མན་ངག་ཡིན་གསུངས། དེ་གཉིས་ཀ་ཡང་གོང་གི་འགྲེལ་བྱེད་རྣམས་གང་གི་ཡང་རྗེས་སུ་འབྲངས་པ་མ་ཡིན་ནོ། ། བི་མ་ལ་མི་ཏྲ་དང་། བི་ཤ་མུ་ཏྲ་གཉིས་ཀྱིས་བྱས་ཟེར་བའི་འགྲེལ་པ་དང་། རབ་བྱུང་གི་མཚན་ལ་ཀུན་དགའ་སྙིང་པོ་ཟེར་བ་ཞིག་གིས་བྱས་པའི་འགྲེལ་པ་པོ་ཏི་དྲུག་ཙམ་ཡོད་པ་རྣམས་ནི་རྙིང་མ་དང་འབྲེལ་པ་སོགས་སུ་སྣང་བས་ཐེ་ཚོམ་གྱི་གཞིར་གྱུར་པ་ཡིན་ནོ། ། ཡང་དུས་ཀྱི་འཁོར་ལོ་རྣལ་འབྱོར་ཕའི་རྒྱུད་གསང་བ་འདུས་པ་རིགས་དྲུག་བཤད་པ་ལ།
ལྷ་དགུའི་དཀྱིལ་འཁོར། བཅུ་གསུམ་གྱི། བཅུ་དགུའི། ཉི་ཤུ་རྩ་ལྔའི། སུམ་ཅུ་སོ་གཉིས་ཀྱི། ལྷ་སོ་བཞིའི་དཀྱིལ་འཁོར་རོ། ། དེ་ལ་དང་མཐའ་གཉིས་ནི་དུས་འཁོར་བའི་ཐུན་མོང་མ་ཡིན་པའི་ཁྱད་ཆོས་ཡིན་ལ། ལྷ་བཅུ་གསུམ་མ་ནི་རྩ་རྒྱུད་ཀྱི་ལེའུ་དང་པོའི་དངོས་བསྟན་དུ་བཤད་ཅིང་། གྲུབ་ཆེན་ཨིནྟྲ་བོ་ཏིས་ཡེ་ཤེས་གྲུབ་པར་ཡང་བཤད། ལྷ་བཅུ་དགུའི་དཀྱིལ་འཁོར་ནི།
ཡེ་ཤེས་ཞབས་དང་ཐུན་མོང་བ། ཉི་ཤུ་རྩ་ལྔའི་དཀྱིལ་འཁོར་ནི། གྲུབ་ཆེན་ཀུན་སྙིང་གི་ལུགས་དང་ཐུན་མོང་བ། ལྷ་སོ་གཉིས་ནི། འཕགས་ལུགས་དང་ཐུན་མོང་བ་ཡིན་ནོ། ། ལྷ་དགུ་ནི་རིགས་ལྔ་ཡུམ་བཞིའོ། ། དེའི་སྟེང་དུ་སྒོ་བ་བཞི་བསྣན་པས་བཅུ་གསུམ། དེའི་སྟེང་དུ་རྡོ་རྗེ་མ་དྲུག་བསྣན་པས་བཅུ་དགུའོ། ། དེའི་སྟེང་དུ་བྱང་ཆུབ་སེམས་དཔའ་བྱམས་པ་དང་ས་སྙིང་དོར། དྲུག་བསྣན་པས་ཉི་ཤུ་རྩ་ལྔའོ། །
དེའི་སྟེང་དུ་ཁྲོ་བོ་གཙུག་ཏོར་ཅན་ཐེ་བས་ཁྲོ་བོ་ལྔ། ཁྲོ་མོ་དྲག་ཅན་མ་བསྣན་པས་དྲུག་གཙོ་བོ་ཡབ་ཡུམ་གཉིས་སོ་སོར་བགྲངས་པས་ལྷ་སོ་གཉིས་སོ། ། དེའི་སྟེང་དུ་གནོད་མཛེས་ཤིན་ཏུ་སྔོན་པོ་གཉིས་བསྣན་པས་སོ་བཞིའོ། ། དེ་དག་ཀྱང་བསྡུས་པའི་རྒྱུད་གཞན་རྣམས་ཀྱི་སྐབས་སུ། མི་བསྐྱོད་པ་སྔོན་པོ་ནས་དོན་གྲུབ་ལྗང་ཁུ་སོགས་སུ་བཤད་པ་ནི་ནང་གི་སྦྱང་གཞི་ཁམས་ཀྱི་དེ་ཁོ་ན་ཉིད་མི་ཤེས་པའི་བྱིས་པ་སོ་སོ་སྐྱེ་བོ་རྣམས་དྲང་བའི་ཆེད་དུ་བསྟན་པ་ཡིན་གྱི། ནང་དུ་སྦྱང་གཞི་ཁམས་རྣམ་པར་དག་པའི་དབང་གིས་ཕྱི་རོལ་ཏུ་ལྷའི་ཁ་དོག་ཀྱང་དེ་ལྟར་དུ་བཞག་པ་ཡིན་པས། འོད་དཔག་མེད་དཀར་པོར་བཤད་པ་ནི་འཐད་པ་ཡིན་ནོ། ། ཞེས་པ་ནི་དུས་འཁོར་བའི་ལུགས་སོ། ། དེ་རྣམས་ཀྱི་ནང་ནས་འཕགས་པ་ཡབ་སྲས་ཀྱིས་བཀྲལ་ཚུལ་དེ་ཉིད་བོད་དུ་ཇི་ལྟར་དར་བའི་ཚུལ་ནི། ལོ་ཆེན་རིན་ཆེན་བཟང་པོས་པཎྜི་ཏ་དྷ་ཤྲ་ཏ་ལ་ཞུས་ཏེ།
རྩ་རྒྱུད་སྒྲོན་གསལ་འཕགས་པ་ཡབ་སྲས་ཀྱི་གཞུང་ཕྲན་རྣམས་དང་བཅས་པ་བསྒྱུར་ཅིང་། སྒྲོན་གསལ་གྱི་བཤད་བཀའ། རིམ་ལྔའི་ཁྲིད་བཀའ་དབང་བཀའ་དང་བཅས་པ་བྱུང་ཡང་ད་ལྟ་ཆད་ནས་མེད་དོ། ། ཡང་འབྲོག་མིས་བླ་མ་སྤྲིན་གྱི་ཤུགས་ཅན་ལ་ཞུས། དེའི་རྩ་རྒྱུད་ཀྱི་འགྱུར་དང་། དབང་བཀའ་དང་། རིམ་ལྔའི་ཁྲིད་བཤད་བཀའ་དང་བཅས་པ་བྱུང་ཡང་ད་ལྟ་ཆད་ནས་མེད་དོ། ། འབྲོག་མིའི་སྐུ་ཚེའི་སྨད་ལ། རྗེ་འགོས་ཁུག་པ་ལྷས་བཙས་ཀྱིས་རྒྱ་གར་དུ་བྱོན་ཏེ། པཎྜི་ཏ་སྤྲིན་གྱི་ཤུགས་ཅན།
ནག་པོ་དམ་ཚིག་རྡོ་རྗེ། མངོན་ཤེས་ཅན། བཙུན་མོ་ཅན་ཏེ་གཙོ་བོར་གསང་བ་འདུས་པའི་བླ་མ་བཞི་ལ་འདུས་པའི་ཆོས་སྐོར་རྣམས་གསན། སྤྱིར་རྒྱ་གར་ན་ཆོས་འབྲེལ་ཡོད་པའི་བླ་མ་བདུན་ཅུ། ཡེ་ཤེས་ཀྱི་མཁའ་འགྲོ་མ་རྣམས་ལ་གཏུགས་ཏེ། སྤྱིར་བླ་མེད་ཀྱི་ཆོས་མང་པོ་དང་། བྱེ་བྲག་ཏུ་གསང་བ་འདུས་པའི་རྒྱུད། རྒྱུད་འགྲེལ་གྱི་བཤད་བཀའ། དབང་བཀའ། རིམ་ལྔའི་ཁྲིད་བཀའ་སོགས་འཕགས་ལུགས་ཀྱི་ཆོས་སྐོར་རྣམས་ལ་མཁས་པར་བྱས་ཏེ་བོད་དུ་དར་བར་མཛད་ཅིང་།
ལོ་ཆེན་གྱིས་བསྒྱུར་པའི་གཞུང་ཕྲན་རྣམས་ལ་འགྱུར་བཅོས་འགའ་རེ་མཛད། དེས་རྡོག་ཉི་མ་སེངྒེ་སོགས་ལ་གནང་། དེས་བརླན་ལ། དེས་པྲེའུ་ཆུང་པ་བློ་ལྡན་སེངྒེ་། དེས་འཕགས་འོད། དེས་རིན་པོ་ཆེ་པ་སོགས་ལ་གནང་ཞིང་། ཡང་འགོས་ཀྱིས་སློབ་མ་དབུས་པ་དགེ་སེར་བ། དེས་གནམ་ཁའུབ་པ། དེ་ལ་རྗེ་བཙུན་ས་སྐྱ་པ་ཆེན་པོས་གསན་པ་ནི་གསང་འདུས་རྙིང་མར་གྲགས་པའི་བརྒྱུད་ལུགས་སོ། ། ཡང་ཇོ་བོ་ཆེན་པོ་རྗེས།
འཕགས་ལུགས་ཀྱི་དབང་བཀའ། རིམ་ལྔའི་ཁྲིད་བཀའ། རྒྱུད་འགྲེལ་གྱི་བཤད་བཀའ་རྣམས་རོང་པ་འགར་དགེ་བ་རབ་གསལ་ལ་གནང་ཞིང་། རིམ་ལྔའི་ཁྲིད་ཡིག་བོད་ཀྱི་དགེ་བཤེས་འགའ་རེས་ཟིན་བྲིས་བྱས་པ་ཡང་བྱུང་ཞིང་། ད་ལྟ་དབང་བཀའ་སོགས་ཆད་ནས་མེད་དོ། ། ཡང་སྐྱེས་མཆོག་མར་པ་ལོ་ཙཱས་ཇོ་བོ་ནཱ་རོ་ཏ་པ་ལ་འཕགས་པའི་དངོས་ཀྱི་སློབ་མ་གྲུབ་ཆེན་མ་ཏང་ཀི་པ་ནས། བླ་མ་ཏི་ལོ་པ་ལ་བརྒྱུད་པའི་དབང་བཀའ། རྒྱུད་དང་མན་ངག་གི་བཤད་པ། རིམ་ལྔ་གདན་རྫོགས་ཀྱི་ཁྲིད་བཀའ་རྣམས་གསན། དབང་བཀའ་ལ་དབང་གོང་མ་གསུམ་ཡང་སིནྡྷུ་རའི་དཀྱིལ་འཁོར་རེ་རེ།
དེའི་འོག་ཏུ་ཐོད་པ་ཆང་གིས་བཀང་བ། དེའི་འོག་ཏུ་རྡུལ་ཚོན་གྱི་ཆོས་འབྱུང་གྲུ་གསུམ་རེ་རེ། དབང་གོང་མ་གསུམ་ཀ་ལ་ཡང་ཡེ་ཤེས་དབབ་པ་དཀྱིལ་འཁོར་དུ་མེ་ཏོག་དོར་བ་སོགས་བྱེད་པ་ཡོད་དོ། ། མར་པས་བྱས་ཀྱང་ཟེར། གྲུབ་ཆེན་ནཱ་རོ་པས་བརྩམས་པ་ཡིན་ཞེས་པའི་རིམ་ལྔ་བསྡུས་གསལ་གྱི་བསྟན་བཅོས་ཀྱང་ཡོད་དོ། ། མར་པའི་སློབ་བརྒྱུད་རྒྱ་རྣལ་འབྱོར་ཕོ་བ་ལུང་པ་དང་། གཙང་རོང་གི་མེས་སྟོན་ཚོན་པོ་གཉིས་ལས། དང་པོས་རིམ་ལྔ་བསྡུས་གསལ་གྱི་ཊཱིཀྐ་བྱས་ཤིང་མན་ངག་རྣམས་ཀྱང་ལེགས་པར་ཡོད་དོ། ། གཉིས་པ་ལ་རིམ་ལྔ་ནག་ཁྲིད་དུ་གྲགས་པ་རིམ་ལྔ་དང་ནཱ་རོ་ཆོས་དྲུག་བསྲེས་པའི་ཁྲིད་ཡོད་དོ། ། ཡང་ཆག་ལོ་ཙཱ་བ་ཆོས་རྗེ་དཔལ་གྱིས་བལ་པོ་མ་ན་ཀ་ཤྲཱི་ཛྙ་ན་ལ་འཕགས་ལུགས་ཀྱི་དབང་བཀའ་རྡོ་རྗེ་ཕྲེང་བས་བདག་བྱས་པ་གཅིག་དང་།
སྒྲོན་གསལ་གྱི་ལུང་། རིམ་ལྔའི་ཁྲིད་བཀའ་རྣམས་ཞུས་ཤིང་། ཐང་པོ་ཆེར་དར་བར་བྱས་ནས་ད་ལྟ་ཡང་ཡོད་དོ། ། ཡང་དུས་ཕྱིས་ཆོས་རྗེ་ས་སྐྱ་པཎྜི་ཏས་ཁ་ཆེ་པཎ་ཆེན་ལ་གསང་སྔགས་ཀྱི་སྐོར་ལ་དུས་འཁོར་དང་གསང་འདུས་གཉིས་གསན་ཅིང་། གསང་འདུས་ལ་རྒྱུད་འགྲེལ་གྱི་བཤད་བཀའ། དཀྱིལ་ཆོག་ཉི་ཤུ་པ་ལ་ཟུང་འཇུག་གསལ་བ་ནས་དབང་གོང་མ་གསུམ་ཁ་བསྐངས། དཀྱིལ་ཆོག་དེ་གཉིས་ཀྱི་སྟེང་ནས་དབང་བཀའ་གསན། ཟུང་འཇུག་གསལ་བ་ལ་ལོ་པཎ་གཉིས་ཀྱིས་འགྱུར་ཡང་མཛད། ཆོས་རྗེ་དང་། པཎ་ཆེན་གཉིས་ཀྱི་དངོས་ཀྱི་སློབ་མ་འོད་ཟེར་ཤཱཀྱ་གསང་འདུས་འཕགས་ལུགས་པའི་སྒོས་ཀྱི་འཆད་ཉན་པར་བཀོད་དེ།
ལུགས་དེ་ཉིད་དར་བར་བྱས་པ་ནི། གསང་འདུས་གསར་མར་གྲགས་པའོ། ། གང་དག་ཀླུ་བྱང་གི་དཀྱིལ་ཆོག་སྟེང་ནས་དབང་ཐོབ་པར་ཁས་ལེན་ཅིང་། ཆོས་རྗེ་ས་པཎ་བརྒྱུད་པར་མི་འདོད་པ་ནི་རང་གིས་རང་ལ་འཚབ་བྱས་པ་ཡིན་ནོ། ། བུའི་ཀླུ་བྱང་གི་བརྒྱུད་པ་ཡང་ས་སྐྱ་པའི་དགེ་བཤེས་དོན་རི་གྲགས་ཆེན་པ། དེ་ལ་ཀུན་མཁྱེན་འཕགས་འོད། དེ་ལ་བུས་གསན་པ་ཡིན་ནོ། ། ལུགས་དེ་རྣམས་ཀྱི་ནང་ནས་འཕགས་པ་ཡབ་སྲས་ཀྱི་ལུགས་དེ་བོད་དུ་དར་བའི་ལུགས་རྣམས་ཀྱི་ནང་ནས་ཆེས་ཁྱད་པར་དུ་འཕགས་པ་རྗེ་འགོས་ཀྱི་ལུགས། དེ་ཉིད་འདིར་གཏན་ལ་དབབ་པར་བྱ་བའི་ཆོས་སོ། ། ཞེས་པ་དེ་རྣམས་ཀྱིས་དཔལ་གྱི་རྒྱལ་མཚན་གྱི་གསུང་རབ་ལས་འབྱུང་ཚུལ་བཤད་ཟིན་ཏོ། །
འདིར་སྨྲས་པ།། །། སྐྱེ་བ་སྐྱེ་བ་དུ་མའི་སྔོན་རོལ་ཏུ། ། ལེགས་བསགས་ལེགས་སྤྱད་བྱེ་བའི་མཐུ་ལྡན་རྣམས། ། དུས་འདིར་དུས་གསུམ་མཁྱེན་པའི་བཤེས་གཉེན་གྱིས། ། རྗེས་བཟུང་རྗེས་འཇུག་གུས་པས་བསྟན་པར་རིགས། ། བར་སྐབས་ཀྱི་ཚིགས་སུ་བཅད་པའོ།། ༈ །།སྤྱི་དོན་བཞི་པ་མཁས་པ་ཀུན་དགའ་བློ་གྲོས་རྒྱལ་མཚན་དཔལ་བཟང་པོའི་གསུང་རབ་ལས་འབྱུང་ཚུལ་བཤད་པ་ནི། མཁས་པ་དེ་ཉིད་ཀྱིས་རྗེ་རྡོ་རྗེ་འཆང་ལ་དཔལ་གསང་བ་འདུས་པའི་ཆོས་སྐོར་རྣམས་གསན་པའི་དུས་སུ་ཟིན་བྲིས་སུ་མཛད་པའི་རྒྱུད་ཀྱི་རྒྱལ་པོ་དཔལ་གསང་བ་འདུས་པའི་ཆོས་སྐོར་རྣམས་བྱུང་ཚུལ་ཞིབ་ཏུ་བཤད་པའི་རྒྱུད་ཀྱི་སྤྱི་རྣམ་ཆེན་མོ་ལས་འདི་ལྟར་འབྱུང་སྟེ། དཔལ་ཨེ་ཝཾ་ཆོས་ལྡན་གྱི་ཚོགས་ཁང་དུ་རྗེ་བཙུན་ཀུན་དགའ་བཟང་པོ་སྒོ་ནང་དུ་ཕེབས་ཙམ་ནས་ཡིག་བརྒྱ་གསུངས་ཏེ་ཁྲིར་བཞུགས་ཉེར་གཅིག་ཙམ་ཀུན་གྱིས་འདྲེན། དེ་ནས་འཇིག་རྟེན་པའི་གཏོར་མ་བསྔོས་ནས་སྐུ་བསྲངས་ཏེ་མགོ་འདྲེན་འདི་སྐད་གསུང་པ་ཡིད་སྤྲོ་བས་བྲིས།
འོ་ནམ་མཁའ་དང་མཉམ་པའི་སེམས་ཅན་ཐམས་ཅད་ཀྱི་དོན་དུ་རྫོགས་པའི་སངས་རྒྱས་ཀྱི་གོ་འཕང་འཐོབ་པར་བྱ། དེའི་ཆེད་དུ་དམ་པའི་ཆོས་ཟབ་མོ་གསན་སྙམ་པ་བྱང་ཆུབ་ཀྱི་མཆོག་ཏུ་ཐུགས་བསྐྱེད་པ་དང་། གནས་ཁང་སྲུང་འཁོར་གྱི་དབུས་སུ་ཆུད་པའི་གཞལ་ཡས་ཁང་གྲུ་བཞི་སྒོ་བཞི་རྟ་བབས་བཞིས་མཛེས་པ་རང་བཞིན་གྱིས་འོད་གསལ་བའི་གནས་འོག་མིན་དུ་བསམ་པ་དང་། ཆོས་སྟོན་པའི་བླ་མ་ལོངས་སྤྱོད་རྫོགས་པའི་སྐུ་བཅོམ་ལྡན་འདས་བྱང་ཆུབ་ཀྱི་སེམས་རྡོ་རྗེ་དྲུག་པ་རྡོ་རྗེ་འཆང་ཤེས་རབ་མ་དང་བཅས་པའི་སྟོན་པ་ཕུན་སུམ་ཚོགས་པ་དང་། ཁྱེད་རང་རྣམས་དཔལ་གསང་བ་འདུས་པ་ལ་སོགས་པ་ལྷག་པའི་ལྷའི་རྣལ་འབྱོར་ལ་ཐུགས་མཉམ་པར་བཞག་ནས་ཆོས་ཉན་པ་འཁོར་ཕུན་སུམ་ཚོགས་པ་དང་། སྟོན་པ་ལ་ནང་དུ་ཡང་དག་འཇོག་པའི་དུས་དང་། སྙོམས་པར་འཇོག་པའི་དུས་དང་། ཆོས་འཆད་པའི་དུས་རྣམས་ལས། གསུང་གི་འཕྲིན་ལས་ཆོས་འཆད་པའི་དུས་ཕུན་སུམ་ཚོགས་པ་དང་། རྩ་བའི་རྒྱུད་འདིའི་ཚིག་གི་ཕྲེང་བ་རྣམས་དང་།
དོན་རྟོགས་པར་བྱ་བ་རྣམས་ནི་ཆོས་ཕུན་སུམ་ཚོགས་པ་སྟེ་ཕུན་སུམ་ཚོགས་པ་ལྔའི་ཏིང་ངེ་འཛིན་གསལ་བཏབ་ནས་གསན་པར་ཞུ། འདིར་རྒྱུད་སྡེ་རྣམས་ཀྱི་ནང་ནས་ཆེས་ཟབ་པ་དང་རྒྱ་ཆེ་བར་གྱུར་པ་དཔལ་གསང་བ་འདུས་པ་ཞེས་བྱ་བ་རྒྱུད་སྡེ་གཞན་ནས། དཔལ་གཤིན་རྗེ་དགྲ་ནག་ལས་་་་་་བརྟུལ་ཞུགས་མཐར་ཐུག་སངས་རྒྱས་ཐོད། ། ལས་ཚོགས་མཐར་ཐུག་གཤིན་རྗེ་གཤེད། ། རྒྱུད་ཀྱི་མཐར་ཐུག་འདུས་པ་སྟེ། ། ཞེས་ཆེ་བསྟོད་མཛད་པའི་རྩ་བའི་རྒྱུད་ཀྱི་རྒྱལ་པོ་འཆད་པར་བྱེད་པ་ལེགས། འདི་ལ་བཤད་སྲོལ་མི་འདྲ་བ་དུ་མ་ཞིག་ཡོད་ཀྱང་། སློབ་དཔོན་འཕགས་པ་ཀླུ་སྒྲུབ་ཡབ་སྲས་ཀྱི་ལུགས་བཞིན་འགྲེལ་བར་བྱེད། དེ་ལ་འདི་འཆད་བྱེད་ཀྱི་འགྲེལ་པ་སྒྲོན་མ་གསལ་བ་ནི་རྩ་བར་གྱུར་པ་ཡིན་ལ། གཞན་ལམ་ལུགས་ཀྱི་འགྲེལ་པ་བཞི་ཙམ་ཡོད་པ་ནི་དེའི་ཡན་ལག་ཏུ་གྱུར་པ་ཡིན་ནོ། །
དེ་ལྟ་བུའི་འགྲེལ་ཆེན་འཆད་པར་བྱེད་པ་ལ། རྒྱུད་འགྲེལ་གྱི་བྱུང་ཚུལ་རྣམ་པར་གཞག་པ་དང་། དེ་ལྟར་བྱུང་བའི་རྒྱུད་འགྲེལ་དངོས་བཤད་པ་གཉིས། དང་པོ་ནི་རྡོག་པའི་བླ་མ་གོང་མ་རྣམས་ཡན་ཆད་དུ་བྱུང་ཚུལ་བླ་མའི་རྣམ་ཐར་གྱི་ཞར་ལ་ཅུང་ཟད་ཙམ་བསྟན་པ་མ་གཏོགས། ཟུར་དུ་ཕྱོགས་འབྱམས་ཡི་གེར་བཀོད་པ་མེད་ལ། དེ་དག་གི་རྗེས་སུ་བླ་མ་བརླན་རྩད་ཚ་ཉི་མ་ལྕམ་གྱིས་མཛད་པའི་སྒྲོན་གསལ་གྱི་འགྲེལ་བཤད་དུ་བྱུང་ཚུལ་བྲིས་པ་རྣམས་ཁོང་གསང་འདུས་ལ་སྦྱངས་པ་ཆེ་བས་འདུས་པ་རང་གི་ཆོས་སྐད་ངོ་བོ་ཤིན་ཏུ་བཟང་མོད། གཞན་གསུང་རབ་སྤྱི་ལ་སྦྱངས་པ་ཆུང་ཙམ་ཡིན་པ་འདྲ་བས་ཐུན་མོང་གི་བརྡ་ཆད་སྤྱི་རིགས་དང་། སྔགས་རྙིང་མའི་ཆོས་སྐད་མང་དུ་བཀོད་པ་ཡོད་པས་རེ་ཞིག་བཏང་སྙོམས་སུ་བཞག དེའི་རྗེས་སུ་བུ་སྟོན་རིན་པོ་ཆེས་རྒྱུད་འགྲེལ་གྱི་བྱུང་ཚུལ། རྗེ་བཙུན་རྩེ་མོའི་རྒྱུད་སྡེ་སྤྱི་རྣམ་ལ་གཞི་བྱས།
དེར་གསང་འདུས་ཀྱི་བྱུང་ཚུལ་ཤིན་ཏུ་རྒྱས་པར་བཀོད་པ་ཞིག་མཛད་ན་ཡང་། རྒྱ་ཆེས་པ་དང་། དབང་བརྒྱུད་དང་། བཤད་བརྒྱུད་ཀྱི་རིམ་པ་སྣ་ཚོགས་ཡང་ནི་སྣང་། ལེགས་ཆ་ཡང་ཤིན་ཏུ་མང་མོད། སྐབས་འདིར་དེ་ཡང་བཏང་སྙོམས་སུ་བཞག འདིར་རྗེ་བཙུན་ས་སྐྱ་པ་རྣམས་རྒྱུད་སྡེ་གང་འཆད་ཀྱང་། དེ་དག་གི་བླ་མ་བརྒྱུད་པའི་གཞུང་ཚད་མར་གྱུར་པ་རྣམས་ལ་བརྟེན་ནས་བྱུང་ཚུལ་མཛད་པ་ལྟར། འདིར་ཡང་དེ་དག་དང་མཐུན་པར་སྤྱིར་སྡེ་སྣོད་རྣམས་ཚུལ་གསུམ་དུ་དབྱེ་བ། བྱེ་བྲག་གསང་སྔགས་ཀྱི་ཐེག་པ་རྣམ་པར་གཞག་པ།
དེ་ལས་ཀྱང་གསང་བ་འདུས་པའི་བྱུང་ཚུལ་ལོ། ། དང་པོ་ནི། སྤྱོད་བསྡུས་སྒྲོན་མེར། དེ་ལ་ཐོག་མ་ཁོ་ནར་བཅོམ་ལྡན་འདས་བྱང་ཆུབ་སེམས་དཔའི་སྤྱོད་པའི་གནས་སྐབས་སུ་གླིང་ལ་སོགས་པ་ལ་གཟིགས་ནས་དགའ་ལྡན་ནས་བབས་་་་་་སངས་རྒྱས་པའི་ཚུལ་བསྟན་ནས་ཏེ་འདོད་ཆགས་དང་བྲལ་བའི་གཟུགས་སུ་མངོན་པར་སྤྲུལ་ནས་དམན་པ་ལ་མོས་པ་རྣམས་ལ་འཕགས་པའི་བདེན་པ་བཞི་རྟོགས་པར་མཛད་ཅིང་། འདོད་ཆགས་དང་བྲལ་བའི་སྤྱོད་པ་བསྟན་པ་དང་། བདག་ཏུ་ལྟ་བའི་ང་རྒྱལ་ཆེན་པོ་ལ་མངོན་པར་ཞེན་པའི་འགྲོ་བ་རྣམས་ལ་རྣམ་པར་ཤེས་པའི་ཚོགས་བརྒྱད་ལ་སོགས་པ་བསྟན་པའི་སྒོ་ནས་བདག་མེད་པ་རྟོགས་པར་མཛད་ཅིང་། ས་དང་ཕ་རོལ་ཏུ་ཕྱིན་པའི་སྤྱོད་པ་ཟབ་ཅིང་རྒྱ་ཆེན་པོ་བསྟན་པ་དང་། དཀའ་ཐུབ་དང་འདོད་པའི་ཡུལ་སྤངས་པས་སྐྲག་ཅིང་ཟབ་མོ་ལ་ལྷག་པར་མོས་པ་ཆོས་ཀྱི་དེ་ཁོ་ན་ཉིད་ཀྱི་སྣོད་དུ་གྱུར་པ་རྣམས་ལ་འཁོར་ལོས་བསྒྱུར་བའི་གཟུགས་སུ་མངོན་པར་སྤྲུལ་པར་མཛད་ནས་བདེན་པ་གཉིས་རྟོགས་པར་བྱ་བའི་ཕྱིར། འདོད་ཆགས་ཀྱི་ཆོས་ཀྱི་སྤྱོད་ཚུལ་ལྟ་བུ་ལ་སོགས་པ་བསྟན་ཏེ་སྔགས་ཀྱི་སྒོ་སྟོན་པར་མཛད་པ་ཡིན་ནོ། ། ཞེས་འབྱུང་བས།
དམ་པའི་ཆོས་བསྟན་པའི་ཚུལ་ནི་རྣམ་པ་གསུམ་སྟེ། བདེན་པ་བཞི་དང་ལྡན་པ་དང་། ཕ་རོལ་ཏུ་ཕྱིན་པའི་སྤྱོད་པ་དང་ལྡན་པ་དང་། གསང་སྔགས་ཀྱི་ཁྱད་པར་གྱི་སྤྱོད་པ་དང་ལྡན་པའོ། ། དེ་བཞིན་དུ་སློབ་དཔོན་ཤནྟི་པའི་ཐེག་གསུམ་རྣམ་གཞག སློབ་དཔོན་དྲན་པའི་ཡེ་ཤེས་གྲགས་པའི་བདེ་བར་གཤེགས་པའི་བཀའ་མཐའ་དག་བསྡུས་ཏེ་བཤད་པ། སློབ་དཔོན་ཏྲི་པི་ཏ་ཀ་མ་ལའི་ཚུལ་གསུམ་སྒྲོན་མ་རྣམས་ལས། དམན་པ་ཉན་ཐོས་ཀྱི་ཐེག་པ་རྒྱ་ཆེ་བ་དང་ཕ་རོལ་ཏུ་ཕྱིན་པའི་ཐེག་པ། ཟབ་མོ་སྔགས་ཀྱི་ཐེག་པ་ཞེས་ཆོས་ཀུན་བསྡུ་བ་མཛད་དེ། ཐེག་པ་ཆེ་ཆུང་གཉིས་སུ་བྱས་ནས་སྔགས་ཀྱི་ཐེག་པ་ཕར་ཕྱིན་ཐེག་པའི་ཁོངས་སུ་འདུ་མོད་ཀྱི།
ཤིན་ཏུ་ཟབ་པའི་ཐེག་པ་ཡིན་པས། འཕགས་སྐོར་བ་འདི་པས་ལུགས་འདི་བཞིན་དུ་གསུངས་པ་ཡིན་ནོ། ། གཉིས་པ་བྱེ་བྲག་ཏུ་གསང་སྔགས་ཀྱི་ཐེག་པའི་རྣམ་པར་གཞག་པ་ནི། གསང་སྔགས་ཀྱི་ཐེག་པ་གང་གི་དོན་དུ་གསུངས་ན། སྐྱེ་བོ་འདོད་ཆགས་ཅན་དོན་དུ། ། ཞེས་གསུངས་པས། གདུལ་བྱ་འདོད་ཆགས་ཅན་གྱི་དོན་དུ་གསུངས། བླ་མེད་ཁོ་ན་དེའི་དོན་དུ་ཡིན་གྱིས། རྒྱུད་སྡེ་འོག་མ་རྣམས་མ་ཡིན་ནམ་སྙམ་ན། འདིར་བཤད་པའི་འདོད་ཆགས་གཉིས་གཉིས་འཁྱུད་པ་ཁོ་ན་ལ་བྱས་པ་མ་ཡིན་གྱི།
གཉིས་གཉིས་འཁྱུད་དང་ལག་བཅང་དང་། ། དགོད་དང་བལྟ་བ་དག་གིས་ཀྱང་། ། རྒྱུད་ཀྱང་རྣམ་པ་བཞི་རྣམས་ཀྱིས། ། ཞེས་གསུངས་པས་སྦྱང་བྱ་འདོད་ཆགས་རིགས་མང་པོ་ཡོད་པས། དེ་དག་སྦྱོང་བྱེད་དུ་རྒྱུད་སྡེ་རྣམས་གསུངས་པ་ཡིན་ཏེ། དེའི་ཚུལ་གཞན་དུ་ཤེས་པར་བྱའོ། ། འོ་ན་རྒྱུད་སྡེ་དེ་དག་གྲངས་དུར་ངེས་སྙམ་ན། འདིའི་ཚུལ་ལ་སློབ་དཔོན་ཨ་བྷྱ་ཀ་ར་རྒྱུད་སྡེ་གཉིས་སུ་འདོད་དེ། དཀྱིལ་འཁོར་་་་་་ལས་བསོག་ཆོ་ག་ཟེར་ལྷ་ཚོགས་ཐམས་ཅད་ནི། ། སྟོན་པས་རྒྱུད་སྡེ་གཉིས་སུ་བསྡུས། །
ཞེས་སོ། ། སློབ་དཔོན་སངས་རྒྱས་གསང་བས་རྒྱུད་སྡེ་གསུམ་དུ་བཞེད་དེ། རྣལ་འབྱོར་སྤྱོད་དང་བྱ་དབྱེ་བ། ། རྒྱུད་སྡེ་རྣམ་པ་གསུམ་དུ་འདོད། ། ཅེས་སོ། ། སློབ་དཔོན་ཀུན་དགའ་སྙིང་པོ་ཡང་རྣལ་འབྱོར་སྤྱོད་དང་བྱ་དབྱེ་བ་དང་མཐུན་པར། ཕྱི་དང་གསང་བའི་ཐེག་པ་གསུམ། ། ཞེས་པའི་དོན། ཕྱི་བྱ་སྤྱོད་གཉིས། གསང་བ་རྣལ་འབྱོར་གྱི་རྒྱུད་དང་གསུམ་དུ་བཞེད་་་་་་འཇིག་རྟེན་གསུམ་རྒྱལ་གྱི་འགྲེལ་པར།
སེམས་ཅན་རྟོག་པ་མང་བ་རྣམས་ཀྱི་དོན་དུ་བྱ་བའི་རྒྱུད་གསུངས་སོ། ། གཅིག་ཁོ་ནར་རྣལ་འབྱོར་གྱིས་སྒྲུབ་པར་འདོད་པ་རྣམས་ལ་རྣལ་འབྱོར་གྱི་རྒྱུད་རྣམས་བཤད་དོ། ། གཉིས་ཀའི་སྤྱོད་པ་རྒྱུད་དང་གསུམ་མོ་ཞེས་ཁ་ཅིག་སྟེ་ཀུན་སྙིང་དང་ལུགས་གཉིས་སུ་བསྡུད་པར་གསལ་ལ་འཆད་ཅེས་སོ། སློབ་དཔོན་བིརྺ་པ་དང་། ཌོམྦྷི་ཧེ་རུ་ཀ་ལ་སོགས་པའི་རྒྱ་གར་བ་འགའ་ཞིག་དང་། རྗེ་བཙུན་ས་སྐྱ་པ་ལ་སོགས་པ་རྒྱུད་སྡེ་བཞིར་འདོད་དེ། རྒྱུད་ཀྱང་རྣམ་པ་བཞི་རྣམས་ཀྱིས། ། ཞེས་དང་། དམན་པ་རྣམས་ལ་བྱ་བའི་རྒྱུད། ། ཅེས་སོགས་གསུངས་སོ། །
སློབ་དཔོན་བྷ་ཝ་པ་དང་། ཤནྟི་པ་ལ་སོགས་པ་རྒྱ་གར་བ་ཕལ་མོ་ཆེ་བྱ་བ། སྤྱོད་པ། རྣལ་འབྱོར་བླ་མ། རྣལ་འབྱོར་མའི་རྒྱུད་ཅེས་ལྔར་འདོད་དེ། རྒྱུད་ཀྱང་རྣམ་པ་བཞི་རྣམས་ཀྱི། ། དགོངས་པའི་སྐད་ནི་མ་བསྒྲགས་པ། ། ཞེས་པས་བཞིར་མ་གསུངས་པས་ལྔ་པ་ཞིག་ཤུགས་ལ་བཞེད། བདེ་མཆོག་རྣལ་འབྱོར་གསང་མཐའ་བ་རྣམས་དྲུག་ཏུ་བཞེད། བྱ་སྤྱོད་རྣལ་འབྱོར་གསུམ།
བླ་མེད་ལ་ཕ་བླ་ན་མེད་པ་དང་། མ་བླ་ན་མེད་པ་དང་། མའི་ཡང་མ་བླ་ན་མེད་པ་གསུངས། ཇོ་བོ་རྗེའི་ལམ་སྒྲོན་རང་འགྲེལ་དུ་དྲུག་པོ་དེའི་སྟེང་དུ་རྟོག་པའི་རྒྱུད་ཅེས་པ་བསྣན་ནས་བདུན་དུ་འདོད་དེ། རྟོག་པའི་རྒྱུད་ནི་པདྨ་གར་གྱི་དབང་ཕྱུག་གོ ། ཞེས་སོ། ། གཞུང་དེར་དབུ་སེམས་ཀྱི་སེམས་བསྐྱེད་ཕྱོགས་གཅིག་ཏུ་བྱེད་པར་བཤད། བཀའ་གདམས་པ་ལ་ལ་ཚད་མར་བྱེད། ལ་ལ་མི་བྱེད། བུ་སྟོན་རིན་པོ་ཆེས་འདི་ལས་ལུང་དྲངས་པ་ཡང་མང་བར་ཡོད་ལ།
རེས་འགའ་ཇོ་བོས་མཛད་པར་གྲགས་པའི་ཞེས་བཏགས་ཆོས་སུ་ཡང་བཞེད་ཅིང་དགག་པ་ཡང་མཛད་དེ། སློབ་དཔོན་ཡབ་སྲས་འདི་པའི་ལུགས་ཀྱིས་རྒྱུད་སྡེ་ལྔར་བཞེད་དེ། ཡེ་ཤེས་རྡོ་རྗེ་ཀུན་ལས་བཏུས་པའི་རྒྱུད་ལས། བྱང་ཆུབ་སེམས་དཔའ་ཆེན་པོས་གསོལ་བ། བཅོམ་ལྡན་འདས་རྣལ་འབྱོར་གྱི་རྒྱུད་དང་། གཉིས་ཀའི་རྒྱུད་དང་། སྤྱོད་པའི་རྒྱུད་དང་། བྱ་བའི་རྒྱུད་དང་། རྟོག་པའི་རྒྱུད་རྣམས་ཀྱི་ཚད་ཇི་ལྟར་ལགས། བཅོམ་ལྡན་འདས་ཀྱིས་བཀའ་སྩལ་པ།
རྣལ་འབྱོར་གྱི་རྒྱུད་ཀྱི་མིང་སྟོང་ཕྲག་བཅུ་གཉིས་ཞེས་བྱ་སྟེ། རྒྱས་པར་བྱས་ན་གྲངས་མེད་དོ། ། གཉིས་ཀའི་རྒྱུད་སྟོང་ཕྲག་དྲུག་གོ ། སྤྱོད་པའི་རྒྱུད་སྟོང་ཕྲག་བརྒྱད་དོ། ། བྱ་བའི་རྒྱུད་སྟོང་ཕྲག་བཞིའོ། ། རྟོག་པའི་རྒྱུད་སྟོང་ཕྲག་བཞིའོ། ། དེ་དག་ནི་སྟོང་ཕྲག་སུམ་ཅུ་རྩ་བཞི་སྟེ། ཞེས་གསུངས་པའི་རྗེས་སུ་འབྲངས་པའོ། ། རྒྱུད་སྡེའི་གྲངས་དེ་དག་ཀྱང་ཚིགས་སུ་བཅད་པའི་གྲངས་སུ་མི་བལྟ་སྟེ། རྒྱུད་ཀྱི་མིང་ཐ་དད་པའི་གྲངས་སུ་བལྟའོ། །
ཇི་ལྟར་ཞེ་ན། བྱ་བའི་རྒྱུད་ལ་སྟོང་ཕྲག་བཞིའོ། ། ཞེས་གསུངས་པ་ལ། དོན་ཡོད་ཞགས་པའི་་་་་་རྟོག་པ་ཆོ་ག་ཞིབ་མོ་མདོ་ཁོ་ན་ལའང་སྟོང་ཕྲག་བརྒྱད་ཡོད་དོ། ། ཞེས་རྗེ་བཙུན་རྩེ་མོས་གསུངས་སོ། ། རྣལ་འབྱོར་གྱི་རྒྱུད་སྟོང་ཕྲག་བཅུ་གཉིས་ཞེས་པ་ཡང་། རྣལ་འབྱོར་ཕའི་དབང་དུ་བྱས་ནས་འདིར་དེ་ཙམ་ཞིག་བཤད་པ་ཡིན་གྱི། གཞན་དུ་སྡོམ་འབྱུང་ལས། རྣལ་འབྱོར་རྒྱུད་རྣམས་ཀྱི་ནི་ཚད། ། བྱེ་བ་ཕྲག་ནི་དྲུག་ཏུ་ངེས། །
དེ་བཞིན་རྣལ་འབྱོར་མ་རྒྱུད་གྲངས། ། བྱེ་བ་ཕྲག་ནི་བཅུ་དྲུག་གྲངས། ། ཞེས་གསུངས་པས་མཐའ་ཡས་སོ། ། རྒྱུད་དེ་དག་གི་མཚན་གཞི་གང་ཡིན་སྙམ་ན། རྣལ་འབྱོར་རྒྱུད་ལ་དེ་ཉིད་འདུས་པ་ལ་སོགས་པ་ལ་རྣལ་འབྱོར་གྱི་རྒྱུད་དུ་བྱས་པ་དང་། གསང་བ་འདུས་པ་ལ་སོགས་པ་རྣལ་འབྱོར་བླ་མེད་ལ་བྱས་པ་གཉིས་ལས། འདིར་ཕྱི་མ་ཡིན་ཏེ། སྒྲོན་གསལ་ལས། དཔལ་ལྡན་་་་་་ཚོགས་གཉིས་ཀྱི་རྒྱུད་རྒྱལ་་་་་་པོ་གསང་འདུས། རྣལ་འབྱོར་ཕྲེང་སོགས་བཤད་རྒྱུད་བཞི།
མ་རྟོགས་པ་དང་ཐེ་ཚོམ་དང་། རྣལ་འབྱོར་རྒྱུད་ཀྱིས་ཤིན་ཏུ་གསལ་བར་རྣམ་་་་་་ལོག་རྟོག་མེད་པ་ཡང་ཤིན་ཏུ་ནི། ཕྱེ་་་་་་མ་ནོར་བ་གསལ་བ་ནི་སྒྲ་ཟུར་མ་ཆག་པར་བཤད། རྣམ་ཕྱེ་ནི་ཚིག་དོན་རེ་རེ་ནས་སོ། ལེགས་་་་་་ཚིག་རེ་རེ་ནས་བཤད་པ། ཞེས་གསུངས་པའི་ཕྱིར་རོ། ། ལུགས་དེ་གཉིས་ཀས་ཀྱང་རྣལ་འབྱོར་གྱི་སྒྲ་དོན་མི་འདོར་ཏེ། དེའི་དོན། རྣལ་འབྱོར་ཐབས་ཀྱི་མ་ཡིན་ཞིང་། ། རྣལ་འབྱོར་ཤེས་རབ་གཅིག་པུས་མིན། །
ཐབས་དང་ཤེས་རབ་སྙོམས་འཇུག་པས། ། དེ་བཞིན་གཤེགས་པས་རྣལ་འབྱོར་གསུངས། ། ཞེས་འབྱུང་ལ། རྣལ་འབྱོར་གྱི་སྐད་དོད་ལ་ཡོ་ག་ཞེས་བྱ། སྒྲའི་བསྟན་བཅོས་ལས། ཡོ་རྩིར་སྦྱོར་བ་ལའོ། ། ཞེས་བཤད་པས་གཉིས་མཉམ་པར་སྦྱར་བ་ཞིག་ཡིན་ལ། དེ་ཉིད་འདུས་པ་ལ་སོགས་པར། ལྷའི་རྣལ་འབྱོར་དང་སྟོང་པ་ཉིད་རོ་གཅིག་ཏུ་སྦྱར་བ་དང་། ལྷ་ཡེ་ཤེས་པ་དང་དམ་ཚིག་པ་གཉིས་སུ་མེད་པར་སྦྱར་བར་བཤད་པས་རྣལ་འབྱོར་གྱི་རྒྱུད་ཡིན་ལ།
དཔལ་གསང་བ་འདུས་པ་ལ་སོགས་པ་འོད་གསལ་སྟོང་པ་ཉིད་དང་། ལྷའི་སྐུ་སྒྱུ་མ་ལྟ་བུ་ཟུང་དུ་སྦྱོར་བས་ན་རྣལ་འབྱོར་ཞེས་བཤད་དེ། ཟབ་ཅིང་རྒྱ་ཆེ་ཞེས་བཤད་པ། ། རྣམ་པར་མི་རྟོག་ཟབ་པ་སྟེ། ། རྒྱ་ཆེ་སངས་རྒྱས་རྣམས་ཀྱི་སྐུ། ། སྒྱུ་མ་ལྟ་བུ་ཞེས་བཤད་པའི་ཕྱིར། སྒྱུ་མ་ལྟ་བུ་དེ་ཅི་ཞེ་ན། ཆོས་ཀུན་རྨི་ལམ་སྒྱུ་འདྲ་ཞེས། ། སངས་རྒྱས་པ་ཀུན་སྨྲས་མོད་ཀྱི། ། བདག་བྱིན་རླབས་ལས་ཕྱིར་ཕྱོགས་པས། །
རྨི་ལམ་སྒྱུ་འདྲར་རྟོགས་པ་མེད། ། ཅེས་གསུངས་པ་ལྟར་རོ། ། གཉིས་ཀའི་རྒྱུད་འདི་པས་དེ་ཉིད་འདུས་པ་ལ་སོགས་པ་ལ་བཞེད་པ་ཡིན་ཏེ། སློབ་དཔོན་ཀླུའི་བྱང་ཆུབ་ཀྱི་རྣམ་གཞག་རིམ་པར། རྡོ་རྗེ་སློབ་མས་གསོལ་པ། དེ་ཁོ་ན་ཉིད་འདུས་པ་ལ་སོགས་པ་གཉིས་ཀའི་རྒྱུད་ལས་ནི། ལྷ་ཐམས་ཅད་ཞལ་གཅིག་པ་ལྟ་བུར་གསུངས་ན། འདིར་ཅིའི་ཕྱིར་ཞལ་གསུམ་པ་ལྟ་བུར་བསྒྲགས་ཞེས་བཤད་པའི་ཕྱིར། བུ་སྟོན་རིན་པོ་ཆེས། ས་སྐྱ་པ་ལ་སོགས་པ་བོད་ཀྱི་དགེ་བའི་བཤེས་གཉེན་གཞན་ཕལ་ཆེར་སྤྱོད་རྒྱུད་རྣམ་སྣང་མངོན་བྱང་སོགས་མཛད་པ་ལ་ཞེན་ནས།
འདིར་ཡང་དེ་བཞིན་ངོས་བཟུང་སྟེ། རྩ་རྒྱུད་ལས། དངོས་གྲུབ་ཀུན་གྱི་འབྲས་འདོད་པའི། ། སྔགས་ཤེས་པས་ནི་སྦྱིན་སྲེག་བྱ། ། ཞེས་གསུངས་ཤིང་། དེའི་འགྲེལ་པར། སྦྱིན་སྲེག་གི་མཆོད་སྦྱིན་དབུལ་བ་སྟེ། གཉིས་ཀའི་རྒྱུད་ལས་གསུངས་པའི་ཆོ་ག་ཞེས་བྱ་བ་ནི་ལྷག་མའོ། ། ཞེས་སྤྱོད་རྒྱུད་ལ་ཁ་འཕངས་པས་རྣམ་སྣང་མངོན་བྱང་གི་རྩ་བའི་རྒྱུད་དང་། རྒྱུད་ཕྱི་མར་ལས་ཐམས་ཅད་པ་དང་ལས་བཞིའི་སྦྱིན་སྲེག་གསུངས་པས།
སྦྱིན་བསྲེག འཕྲིན་ལས་ཆར་ཕེབས་སུ་རྣམ་སྣང་མངོན་བྱང་ནས་བཤད་པའི་སྦྱིན་སྲེག་གྱོང་སེ་བ་གཅིག་མཛད་ཡོད་དེ། འཕགས་བསྐོར་བ་རང་གི་གྲུབ་མཐའི་རྐང་འཆུགས་པ་ཡིན་ནོ། ། དགེ་ལྡན་པ་ཆེན་པོའི་ལུགས་ལ་ཡང་། འདིར་བཤད་པའི་གཉིས་ཀའི་རྒྱུད་སྦྱོང་རྒྱུད་ལ་འཆད་དེ། རྣམ་གཞག་རིམ་པའི་ཊི་ཀར་ཁོ་ན་ཉིད་འདུས་པ་ལ་སོགས་པ་དང་། གཉིས་ཀའི་རྒྱུད་རྣམ་སྣང་མངོན་བྱང་ལས་ཞེས་སོགས་ཀྱི་འབྲུ་བསྣོན་བྱས། དོགས་སྤོང་ཡང་། དེ་ཉིད་འདུས་པར་གཙོ་བོ་ཞལ་བཞི་པར་བཤད་ཀྱང་འཁོར་གྱི་དབང་དུ་བྱས་པའོ། ། ཞེས་གསུངས་པ་རྣམས་ཤིན་ཏུ་མི་འཐད་དེ།
འདིའི་གཉིས་ཀའི་རྒྱུད་རྣམ་སྣང་མངོན་བྱང་དུ་འདོད་ན་དེར་ལྷ་ཐམས་ཅད་ཞལ་གཅིག་པར་མ་གསུངས་ཏེ། ཞལ་གཅིག་ཕྱག་བཞི་པ་དང་། ཞལ་གསུམ་ཕྱག་དྲུག་པ་ལ་སོགས་པ་ཞལ་མང་ཕྱག་མང་བཤད་པས། ལྷ་ཐམས་ཅད་ཀྱི་ཚིག་གསུངས་པ་དོན་མེད་པར་ཐལ་བའི་སྐྱོན་ཡོད་དོ། ། དེ་ཉིད་འདུས་པ་ལས་གཙོ་བོ་ཞལ་བཞི་པར་བཤད་ཀྱང་། ཞེས་སོགས་ཀྱི་དོགས་སྤོང་མི་དགོས་ཏེ། རྒྱུད་སྡེའི་དངོས་བསྟན་གཙོ་བོ་ཞལ་གཅིག་ཕྱག་གཉིས་བྱང་ཆུབ་མཆོག་གི་ཕྱག་རྒྱ་ཅན་གཅིག་ལས་མ་བཤད་པས། སློབ་དཔོན་ཤཱཀྱ་བཤེས་གཉེན་གྱི་རྗེས་སུ་འབྲངས་པ་རྣམས་ཀྱིས་གྲུབ་ཆེན་ཀུན་སྙིང་ལ་འདི་སྐད་ཅེས། ཁྱེད་ཀྱིས་རྡོར་དབྱིངས་ཀྱི་གཙོ་བོ་ཞལ་བཞི་པར་བྱས་པ་མི་འཐད་དེ། དེ་ཉིད་འདུས་པར་ཞལ་གཅིག་ཕྱག་གཉིས་པར་བཤད་པའི་ཕྱིར།
ཞེས་རྒོལ་བ་ལ། ཀུན་སྙིང་ན་རེ། བདེན་མོད་ཀྱི། འོན་ཀྱང་རྩ་བའི་རྒྱུད་ངན་སོང་སྦྱོང་རྒྱུད་ལས་ཞལ་བཞི་པ་ལས་ཞེས། རྣམ་གཞག་ཊཱིཀྐར་ཡོ་ག་དང་སྤྱོད་རྒྱུད་གཉིས་ཀ་ལ་མ་སྦྱངས་པའི་སྔོ་ལོ་འཕྱར་ཚར་ནས། ཕྱིས་རྟིང་ཡེ་ཤེས་རྡོ་རྗེ་ཀུན་ལས་བཏུས་ཀྱི་ཊཱིཀྐར་རྒྱུད་ཁོང་རང་གསལ་གྲགས་པས་འདི་གཉིས་ཀའི་རྒྱུད་དེ་ཉིད་འདུས་པ་ལ་བྱེད་པ་ཙམ་ཞིག་ངོས་ཟིན་འདུག གཞན་ཊཱིཀྐ་དེ་ན་ཁ་ཆལ་ཧ་ཆེ་བཤད་དོ། ། ཞེས་བསྒྲུབས་པས་དེའི་ལུགས་ཡིན་གྱི། རྒྱུད་ཀྱི་དངོས་བསྟན་རང་ཞལ་གཅིག་པ་ཡིན་པས་ཀླུ་བྱང་གིས་དེའི་དབང་དུ་མཛད་དོ། ། སྤྱིར་གཉིས་ཀའི་རྒྱུད་ཕྱི་ལུས་ངག་གི་སྤྱོད་པ་དང་།
ནང་ཏིང་ངེ་འཛིན་གཉིས་ཀ་ཆ་མཉམ་པར་སྤྱོད་པས་སྤྱོད་རྒྱུད་ལ་གྲགས་པ་ཡོད་ཀྱང་། སློབ་དཔོན་ཡབ་སྲས་འདི་རྣམས་ཀྱིས་གསང་འདུས་སོགས་དེང་སང་བླ་མེད་དུ་གྲགས་པ་རྣམས་ལ་རྣལ་འབྱོར་གྱི་རྒྱུད་དང་། དེ་ཉིད་འདུས་པ་ལ་སོགས་པ་ཡོ་གར་གྲགས་པ་རྣམས་ལ་གཉིས་ཀའི་རྒྱུད་ཀྱི་ཐ་སྙད་མཛད་པས་འདིར་དེ་བཞིན་དུ་གོ་བར་བྱའོ། ། སྤྱོད་པའི་རྒྱུད་ནི་རྣམ་སྣང་མངོན་བྱང་ལ་སོགས་པ་དིང་སང་སྤྱོད་རྒྱུད་དུ་གྲགས་པ་རྣམས་ཉིད་ཡིན་ལ། བྱ་བའི་རྒྱུད་ནི་དཔུང་བཟང་དང་ལེགས་གྲུབ་ལ་སོགས་པ་རྣམས་སོ། ། རྟོག་པའི་རྒྱུད་ནི་སྤྱིར་བྱ་བའི་རྒྱུད་ཉིད་ཡིན་པ་ལ། སྔགས་དང་སྦྱིན་སྲེག་དང་། ཕྱེ་མ་ལ་སོགས་པ་ཕྱིའི་བྱ་བ་གཙོ་བོར་གྱུར་པས་ལས་ཚོགས་བསྒྲུབ་པ་སྟོན་པ་ལ་བྱ་སྟེ། ངོ་བོ་བྱ་བའི་རྒྱུད་དུ་འདུའོ། ། ཞེས་རྗེ་བཙུན་བསོད་ནམས་རྩེ་མོས་གསུངས་ཏེ་ལེགས་སོ། །
རྒྱུད་སྡེ་དེ་དག་གི་མིང་ནི་ཡེ་ཤེས་རྡོ་རྗེ་ཀུན་ལས་བཏུས་པ་ལས། ཀ་ཁ་ག་གྷ་ང་། ཙ་ཚ་ཛ་ཛྷ་ཉ། ཊ་ཋ་ཌ་ཌྷ་ཎ། ཏ་ཐ་ད་དྷ་ན། པ་ཕ་བ་བྷ་མ། ཡ་ར་ལ་ཝ་ཤ་ཥ་ས་ཧ། འདི་དག་གི་མིང་གི་ཡི་གེ་མཐའ་མ་རྣམས་སོ་ཞེས་གསུངས་པས། མཐའ་ཅན་ཞེས་པ་ནི་མཚོན་པ་སྟེ། ཐོག་མ་ཅན་དང་།
དབུས་ཅན་ཡང་ཐོབ་པ་ཡིན་ནོ། ། དེ་ཡང་དཔེར་བརྗོད་ན། སརྦ་བུདྡྷ་སཱམ་བྷྱོག་ཞེས་པ་སངས་རྒྱས་ཐམས་ཅད་མཉམ་པར་སྦྱོར་བ་གའི་མཐའ་ཅན། བཛྲ་ས་མཱ་ཡ་ཞེས་པ་རྡོ་རྗེ་ཕྲེང་བ་ལའི་མཐའ་ཅན་ལྟ་བུའོ། ། རྒྱུད་དེར་གསལ་བྱེད་སོ་གསུམ་ལས་མ་གསུངས་ཀྱང་། སྒྲོན་གསལ་དུ། དང་པོའི་ཀ་དང་མཐའ་མའི་ཥ་སྦྱར་བས་ཀྵ་ཞེས་པ་བསྟན་ཏེ། དེའི་མཐའ་ཅན་པཉྩ་རཀྵ་བསྲུང་བ་ལྔའི་རྒྱུད་ལྟ་བུའོ། ། རྩ་རྒྱུད་འདི་ནི་འགོས་རྡོག་པ་རྣམས་ཀྱིས་མཐའ་མའི་ས་དང་། དབུས་ནས་མ་དང་།
དང་པོའི་ཛ་སྟེ། ས་མཱ་ཛ་ཞེས་པའི་མཚན་དང་ལྡན་པ་འདུས་པ་ཞེས་བྱ་བ། གསལ་བྱེད་སོ་བཞིའི་མཐའ་ཅན་གྱི་རྒྱུད་འདི་ནི་སྟོང་ཕྲག་བཞིའི་རྩ་བའམ། རྒྱལ་པོ་ལྟ་བུ་ཡིན་ནོ། ། སྙན་གྲགས་བཟང་པོས་རྒྱུད་ཕྱི་མར་འདིའི་མཚན། དེ་ཡི་རྩ་བ་ཡི་གེ་གསུམ། ། ཞེས་གསུངས་པ་ཨོཾ་ཨཱཿཧཱུྃ་ཡིན། དེ་གསུམ་དེ་བཞིན་གཤེགས་པ་ཐམས་ཅད་ཀྱི་སྐུ་གསུང་ཐུགས་ཡིན་ལ། སྐུ་གསུང་ཐུགས་ཀྱི་གསང་བ་འདུས་པའི་རྒྱུད་ཡིན་པས་གསང་བ་འདུས་པ་ཞེས་གསུངས་པ་ཡང་དེ་བཞིན་དུ་བཤད་དུ་རུང་ཙམ་ཡིན་མོད། འདིར་ཡི་གེ་གསུམ་རྗེ་འགོས་ཀྱིས་ས་མཱ་ཛཿཉིད་ལ་བཤད་པ་གཟུང་ངོ་། །
རྒྱུད་དེ་དག་སོ་སོའི་ངེས་པ་རྣམ་པར་གཞག་པ་ནི། ཡེ་ཤེས་རྡོ་རྗེ་ཀུན་ལས་བཏུས་ལས། དོན་དམ་པའི་བདེན་པ་ལས་རང་བྱིན་གྱིས་བརླབ་པའི་རིམ་པས་ལངས་ཏེ། འདོད་ཆགས་ལས་བྱུང་བའི་བྱང་ཆུབ་ཀྱི་གནས་བསྟན་པའི་ཕྱིར་བཙུན་མོའི་འཁོར་གྱི་དབུས་ན་འཁོར་ལོ་བསྒྱུར་བའི་གཟུགས་ཀྱི་བདེ་བ་ཆེན་པོའི་ཏིང་ངེ་འཛིན་གྱིས་བཙུན་མོའི་བྷ་ག་ལ་ཡང་དག་པར་ཞུགས་ཏེ། འཇིག་རྟེན་གྱི་སྤྱོད་པ་དང་འགལ་བ་རྨད་དུ་བྱུང་བའི་རྡོ་རྗེའི་ཚིག་གི་མཐའ་དྲུག་གིས་རབ་ཏུ་དཔྱད་དེ་བསྒྲུབ་པར་བྱའོ། ། ཞེས་རྣལ་འབྱོར་གྱི་རྒྱུད་ལ་གནས་སོ། ། ཞེས་གསུངས་པས་རྣལ་འབྱོར་གྱི་རྒྱུད་ནི་རྒྱུད་སྡེ་གང་དུ་རང་བྱིན་གྱིས་བརླབ་པའི་རིམ་པ་ཞེས་པ་འོད་གསལ་ཐམས་ཅད་སྟོང་པ་ལངས་ཏེ་ཞེས་པ་ལུས་བཟློག་གི་རླུང་སེམས་ལ་ཟུང་འཇུག་གི་སྐུར་བཞེངས་པ་འདོད་ཆགས་ལས་བྱུང་བའི་བྱང་ཆུབ་ཀྱི་གནས། འདོད་ཡོན་བསྟེན་ཅིང་བསྒྱུར་བ་ལམ་དུ་བྱས་པ་ལས་བྱུང་བ་མི་སློབ་པའི་ཟུང་འཇུག་གི་གནས་ཐོབ་པར་བྱེད་པ་ཞེས་པའོ། ། ལྷན་ཅིག་སྤྱོད་མ་དང་རྗེས་སུ་འབྲངས་མའི་བཙུན་མོའི་འཁོར་གྱི་དབུས་ན་རིན་པོ་ཆེ་དང་དར་སྣ་ཚོགས་ཀྱིས་བརྒྱན་པ་སོགས་འཁོར་ལོ་བསྒྱུར་བའི་གཟུགས་ཀྱི་ཞེས་པ་བཙུན་མོ་དང་ཞལ་སྦྱོར་གྱི་རྣམ་པར་བཞུགས་པའི་ལྷ་ཆོས་འབྱུང་གི་དབུས་སུ་ཆུད་པའི་གཞལ་ཡས་ཁང་གི་ནང་དུ་འཁོར་ལོ་བསྒྱུར་བའི་ཆ་ལུགས་ཅན་གྱི་རྡོ་རྗེ་འཆང་གི་དཀྱིལ་འཁོར་ལྷ་སུམ་ཅུ་རྩ་གཉིས་བསྒོམ་པ་བསྐྱེད་པའི་རིམ་པ་དང་། བདེ་བ་ཆེན་པོའི་ཏིང་ངེ་འཛིན་ནི་རྫོགས་པའི་རིམ་པ་བདེ་སྟོང་གི་ཡེ་ཤེས་བསྒྲུབ་པའི་ཆོ་ག་དང་།
བཙུན་མོའི་བྷ་ག་ལ་ཡང་དག་པར་ཞུགས་པ་ནི་འདོད་ཆགས་ལས་བྱུང་བའི་རིག་མ་བརྟུལ་ཞུགས་ཀྱི་སྤྱོད་པའི་ཆོ་ག་གསུངས་པའོ། ། འཇིག་རྟེན་གྱི་སྤྱོད་པ་དང་འགལ་བ་ནི། རྒྱུ་ལས་དང་ཉོན་མོངས་པས་འབྲས་བུ་སྐྱེ་གནས་བཞིར་སྐྱེ་བ་དང་། གནས་པ་དང་། འཆི་བ་དང་། བར་དོ་རྣམས་གྲུབ་པའི་རྒྱུའི་རྟོག་པ་་་་་་ཐ་མལ་གྱི་རྟོག་པ་གཟུང་འཛིན་བྱ་བྱེད་ཀྱི་རྟོག་པ། དངོས་པོ་ངོ་བོ་ཉིད་ཀྱི་རྟོག་པ་གསུམ་སྤོང་བ་དང་། བདུད་རྩི་ལྔ་བསྟེན་པ་དང་། བགྲོད་མིན་ལ་བགྲོད་པ་སོགས་མདོར་ན་འཇིག་རྟེན་དང་མཐུན་པའི་རྣམ་གཞག་ཧྲུལ་པོར་ཞིག་པའོ། ། རྨད་དུ་བྱུང་བ་ནི་སྣོད་བཅུད་ཀྱིས་བསྡུས་པའི་སྦྱང་གཞི་རང་བཞིན་གྱི་ཆོས་རྣམས་རྟེན་དང་བརྟེན་པའི་དཀྱིལ་འཁོར་རྫོགས་རིམ་དང་བཅས་པར་གཞི་བསྒྱུར་ཏེ་གནས་གྱུར་གྱི་སྐུ་ལུས་འདི་ཉིད་ལ་འགྲུབ་པའོ། །
དེ་རྣམས་སྟོན་པའི་རྩ་རྒྱུད་དང་བཤད་རྒྱུད་རྣམས་ཀྱི་ཚིག་གིས་བཤད་པ་དང་། དགོངས་པས་བཤད་པ་དང་། དགོངས་པ་མ་ཡིན་པས་བཤད་པ་དང་། དྲང་བའི་དོན་དང་། ངེས་པའི་དོན། སྒྲ་ཇི་བཞིན་པ་དང་། སྒྲ་ཇི་བཞིན་མ་ཡིན་པ་སྟེ། མཐའ་དྲུག་གིས་རབ་ཏུ་དཔྱད་དེ་རྒྱུད་དོན་མ་ལུས་པ་གདམས་ངག་ཏུ་སྒྲུབ་པ་ནི་རྣལ་འབྱོར་གྱི་རྒྱུད་ཀྱི་དོན་ལ་གནས་སོ། ། མདོར་ན་རྣལ་འབྱོར་པ་གང་ཞིག་དབང་པོ་རྣོ་བ་དེ་ཁོ་ན་ཉིད་བསྒོམ་པར་གཅིག་ཏུ་འདུན་པ། སྔོན་གོམས་པའི་སྟོབས་ཀྱིས་བྱ་བ་དང་དངོས་པོ་ཐམས་ཅད་ལ་ཐ་དད་པའི་འདུ་ཤེས་མི་འཇུག་པ།
ཐེག་པ་ཆེན་པོ་ལ་སེམས་རྣམ་པར་སྦྱངས་པ། ཤེས་རབ་དང་གཉིས་སུ་མེད་པའི་སྤྱོད་པ་ལ་མངོན་པར་དད་པའི་བདག་ཉིད་ཆེན་པོ་ལ་ནི་དེ་ཁོ་ན་ཉིད་ཀྱི་རྣལ་འབྱོར་གཙོ་བོར་མཛད་དེ་གཉིས་སུ་མེད་པའི་ཚུལ་གྱིས་འཇུག་ཅིང་། སྤྲོས་པ་དང་བཅས་པ་དང་། སྤྲོས་པ་མེད་པ་དང་། ཤིན་ཏུ་སྤྲོས་པ་མེད་པའི་སྤྱོད་པ་སྟོན་པའི་རྣལ་འབྱོར་གྱི་རྒྱུད་དཔལ་གསང་བ་འདུས་པ་ལ་སོགས་པ་བསྟན་པ་ཡིན་ནོ། ། རིག་པ་དང་ལྷ་མོ་རྣམས་ལྷན་ཅིག་དཀྱིལ་འཁོར་གྱི་འཁོར་ལོར་དགོད་པ། དེ་ལས་བྱུང་བའི་ལས་བྱེད་པའི་བསྒྲུབ་པ་ལ་སོགས་པ་དེ་ཁོ་ན་ཉིད་རྣམ་པ་བཅུས་རབ་ཏུ་སྤྱད་དེ་སྒྲུབ་པར་བྱེད་པ། གཉིས་ཀའི་རྒྱུད་ལ་ཞུགས་སོ། ། ཞེས་གསུངས་པའི་དོན། རིག་མ་དཀྱིལ་འཁོར་གྱི་ལྷ་ལ་དགོད་པ་ནི་ཀུན་རིག་ལྟ་བུ་ལ་དངོས་སུ་ཡོད་པ་དང་།
རྡོར་དབྱིངས་ལས། མུ་སྟེགས་རྒོལ་བ་བཟློག་པའི་ཕྱིར། ། ཕྱག་རྒྱའི་གཟུགས་སུ་སྦས་པ་ཡིན། ། ཞེས་པ་ལྟར་ཡུམ་བཞིའི་ཕྱག་མཚན་བཀོད་པ་ཡོད་པ་དང་། ལྷ་མོ་བཀོད་པ་ནི། སྒེག་སོགས་བརྒྱད་མཆོད་པའི་ཕྱིར་དུ་དཀྱིལ་འཁོར་ལ་བཀོད་པ་ཡོད་པ་ཕལ་ཆེར་ལ་བཞུགས་ཤིང་། ལ་ལ་ལ་མ་བཀོད་པ་སོགས་སྣ་ཚོགས་པ་ཡང་སྣང་ངོ་། ། དེ་ལས་བྱུང་བའི་ལས་བྱེད་པའི་བསྒྲུབ་པ་ཞེས་པ་ནི། ཐོག་མར་རིག་པ་དང་ལྷ་མོས་མཚོན་ཏེ་དཀྱིལ་འཁོར་ཡོངས་སུ་རྫོགས་པར་བསྒྲུབས་ནས་དེའི་སྤྱན་སྔར་དངོས་གྲུབ་ཀྱི་ཡེ་ཤེས་ལ་སློབ་པ་དང་ཕྱག་རྒྱའི་ཡེ་ཤེས་ལ་སློབ་པ་སོགས་ཀྱིས་ཞི་སོགས་ཀྱི་ལས་བསྒྲུབ་པ་ལ་གསུངས་སོ། ། དེ་ཁོ་ན་ཉིད་རྣམ་པ་བཅུ་ནི།
སྒྱུ་འཕྲུལ་དྲ་བ་དང་། རབ་གནས་ཀྱི་རྒྱུད་དང་། རྡོ་རྗེ་སྙིང་པོ་རྒྱན་གྱི་རྒྱུད་རྣམས་དགོངས་པ་མཐུན་པར། ཕྱིའི་དེ་ཉིད་བཅུ། དཀྱིལ་འཁོར་ཏིང་འཛིན་ཕྱག་རྒྱ་དང་། ། སྟངས་སྟབས་འདུག་སྟངས་བཟླས་བརྗོད་དང་། ། སྦྱིན་སྲེག་མཆོད་པ་ལས་སྦྱར་དང་། ། སླར་བསྡུད་པ་ཡི་རྣམ་པ་ནི། ། ཕྱི་ཡི་དེ་ཉིད་བཅུ་ཡིན་ནོ། ། ཞེས་གསུངས་པས་དེ་ཉིད་བཅུ་ཚང་བ་དང་།
གཞི་ལྔ་ཙམ་ཕལ་ཆེར་ཚང་བ་ཡང་གཉིས་ཀའི་རྒྱུད་ཡིན་ནོ། ། དེ་ལ་དཀྱིལ་འཁོར་ནི་ཕྱིའི་དཀྱིལ་འཁོར་རྡུལ་ཚོན་དང་། རས་བྲིས་ལ་སོགས་པ་དང་། ནང་གི་དཀྱིལ་འཁོར་ཞེས་གཉིས་སུ་འཐད་དོ། ། ཏིང་ངེ་འཛིན་ནི་གསུམ་སྟེ། དང་པོ་སྦྱོར་བ་དང་། དཀྱིལ་འཁོར་རྒྱལ་མཆོག ལས་རྒྱལ་མཆོག་གོ ། ཕྱག་རྒྱ་ནི་ལས་དང་། ཆོས་དང་།
དམ་ཚིག་དང་། རྒྱས་བསྡུས་གང་རུང་ཡོད་པ་སྟེ་ཕྱག་རྒྱ་བཞིའི་ རྒྱས་གདབ་དགོས་ཞེས་བཤད་པའོ། ། ཁ་ཅིག་ཏུ་བཞི་ཀ་ལ་ལུས་ཀྱི་ཕྱག་རྒྱ། ངག་གི་ཕྱག་རྒྱ། སེམས་ཀྱི་ཕྱག་རྒྱ་བཞི་གསུམ་བཅུ་གཉིས་པོ་ཐམས་ཅད་ཚང་བར་ཡོད་པ་དང་། ཁ་ཅིག་ཏུ་འབྲིང་ཙམ་དང་། ཁ་ཅིག་ཏུ་བཞི་ཀ་སྔགས་ཀྱིས་བྱེད་པ་དང་། ཁ་ཅིག་ཏུ་བཞི་ཀ་ལག་པའི་ཕྱག་རྒྱས་བྱེད་པ་སོགས་མདོར་ན་རྒྱས་བསྡུས་གང་ཡོད་ཀྱང་ཚང་ངོ་། ། སྟངས་སྟབས་ནི་ས་ཆོག་ལ་སོགས་པའི་དུས་སུ་བྱེད་པའི་གཡས་བརྐྱང་ལ་སོགས་པའི་སྟེངས་ཀའོ། ། འདུག་སྟངས་ནི་རྣལ་འབྱོར་བསྒོམ་པ་ལ་སོགས་པའི་དུས་དང་།
ས་ཆོག་སོགས་སུ་རྡོ་རྗེ་དང་སེམས་དཔའི་སྐྱིལ་ཀྲུང་ལ་སོགས་པའོ། ། བཟླས་བརྗོད་ནི་ངག་བཟླས་དང་ཡིད་བཟླས་དང་ཞེས་འདི་པས་ཐ་སྙད་མཛད་པས་ངག་བཟླས་ནི་ཨོཾ་བཛྲ་སཏྭ་ཧཱུྃ་ཞེས་པ་ལྟ་བུ་ངག་ཏུ་སྒྲ་ལྷང་གིས་བརྗོད་པའོ། ། ཡིད་བཟླས་ནི་སྣ་རྩེར་ཕྲ་མོའི་རྣལ་འབྱོར་ལ་སེམས་གཏད་དེ་སྔགས་ཟློས་པ་ལྟ་བུ་ཡིན་ནོ། ། སྦྱིན་སྲེག་ནི་ལས་བཞི་དང་། ལས་ཐམས་ཅད་པ་སོགས་སོ། ། མཆོད་པ་ནི་དཔལ་མཆོག་དང་པོ་ལྟ་བུའི་མཆོད་པའི་ལྷ་མོ་བཅུ་གཉིས་ཀྱིས་མཆོད་པ་དང་། དེ་ཉིད་འདུས་པར་སྒེག་སོགས་བརྒྱད་དང་། ཀུན་རིག་ཏུ་མཆོད་པ་ཉེར་ལྔ་པས་མཆོད་པ་ལྟ་བུ་ཡིན་ནོ། ། ལས་ལ་སྦྱར་བ་ནི། ཨོཾ་བཛྲ་དྷ་ཏུ།
བཅོམ་ལྡན་འདས་རྣམ་པར་སྣང་མཛད་ཀྱིས་སེམས་ཅན་རྣམས་ཀྱི་རྒྱུད་ལ་བྱང་ཆུབ་ཀྱི་སེམས་བསྐྱེད་དུ་གསོལ་ཞེས་པ་ལྟ་བུ་སྟེ། ཕྱག་རྒྱ་བཞིའི་རྒྱས་གདབ་དང་ཕྱོགས་གཅིག་བྱས་ཀྱང་རུང་ངོ་། ། སླར་བསྡུད་པའི་རྣམ་པ་ནི། མཇུག་གི་ཆོ་ག་རྡུལ་ཚོན་ཆུ་བོར་དོར་བ་ལ་སོགས་པ་རྒྱས་པར་གསུངས་པའོ། ། རབ་ཏུ་དཔྱད་དེ་ཞེས་པ་ནི་དེ་ཉིད་བཅུས་རྒྱུད་སྡེའི་ཁོག་ཕུབ་སྟེ། མཆོག་དང་ཐུན་མོང་སྒྲུབ་པར་བྱེད་ཅེས་པའོ། ། མདོར་ན་གང་ཞིག་དེ་ཁོ་ན་ཉིད་ལ་མངོན་པར་དགའ་བའི་སེམས་དང་ལྡན་པ། རྣལ་འབྱོར་ལ་ལྷག་པར་མོས་པ། ཕྱིའི་བྱ་བ་ལ་མི་དགའ་བར་ཏིང་ངེ་འཛིན་རྒྱུད་རྣམ་པར་གཞག་པར་འདོད་པ་རྣམས་ལ་ནི་བྱ་བའི་ཡན་ལག་ཉི་ཤུ། རྣལ་འབྱོར་གྱི་ཡན་ལག་གཙོ་ཆེར་སྟོན་པའི་རྣལ་འབྱོར་གྱི་རྒྱུད་འཕགས་པ་དེ་ཁོ་ན་ཉིད་བསྡུས་པ་ལ་སོགས་པ་ལ།
འདིར་གཉིས་ཀའི་རྒྱུད་ཅེས་གསུངས་པ་ཡིན་ནོ། ། ལས་ཀྱི་བྱ་བ་སྣ་ཚོགས་རྒྱ་ཆེན་པོ་བྱ་བའི་རྒྱུད་དང་། ཕྱག་རྒྱ་དམིགས་པའི་མཚན་ཉིད་རབ་ཏུ་དཔྱད་པས་སྒྲུབ་པར་བྱེད་པ་ནི་སྤྱོད་པའི་རྒྱུད་ལ་བཞུགས་སོ། ། ཞེས་གསུངས་པའི་དོན་བསྲུང་བའི་སྔགས་རྒྱ་དང་། རིགས་གསུམ་སྤྱིའི་སྔགས་རྒྱ་སོགས་དང་། སྦྱིན་སྲེག་དང་། རྫས་སྦྱོར་ལ་སོགས་པའི་ལས་ཀྱི་བྱ་བ་སྣ་ཚོགས་རྒྱ་ཆེན་པོ་བྱ་བའི་རྒྱུད་ནས་འབྱུང་བ་ལྟར་ཡང་སྤྱོད་ཅིང་བདག་ཉིད་ལྷའི་རྣལ་འབྱོར་དང་ལྡན་པས་ཐབས་ཤེས་རབ་ཀྱི་སྤྱོད་པའི་ཕྱག་རྒྱ་སྟེ། སྟོང་པའི་ངང་ལས་རང་ལྷ་སྐུར་བསྒོམ་པའི་ཕྱག་རྒྱ་ལ་སེམས་དམིགས་པའི་མཚན་ཉིད་དེ་ང་རྒྱལ་བྱེད་པའོ། ། རབ་ཏུ་སྤྱད་པ་ནི་བདག་བསྐྱེད་དང་ལྡན་པའི་མཚན་བཅས་དང་མཚན་མེད་ཀྱི་ཏིང་ངེ་འཛིན་གྱིས་འཇིག་རྟེན་དང་འཇིག་རྟེན་ལས་འདས་པའི་དངོས་གྲུབ་རྒྱ་ཆེན་པོ་བསྒྲུབ་པ་ནི་སྤྱོད་པའི་རྒྱུད་ཡིན་ཏེ། མདོར་ན་བྱ་བའི་ཁྱད་པར་ལ་ཡང་མོས་ཤིང་།
ཐབས་དང་ཤེས་རབ་ཀྱི་སྤྱོད་པ་རྒྱ་ཆེན་པོ་ལ་སྦྱོར་བ་ནི་ནང་གི་བདག་ཉིད་ཅན་གྱི་ཚུལ་ཡང་མི་དོར་བར་སྤྲོ་བ་དེ་དག་ལ་ནི་གསང་སྔགས་དང་རྗེས་སུ་མཐུན་པའི་སྤྱོད་པ་ཤེས་རབ་དང་། ཐབས་གཙོ་བོར་གྱུར་པ་རྒྱ་ཆེར་སྟོན་པ་དང་། སྤྱོད་པའི་རྒྱུད་རྣམ་པར་སྣང་མཛད་མངོན་པར་བྱང་ཆུབ་པ་ལ་སོགས་པ་གསུངས་པ་ཡིན་ནོ། ། འཇིགས་པར་དམིགས་ཤིང་ཤིན་ཏུ་གཙང་སྦྲ་བྱེད་པ་དང་། ཡེ་ཤེས་སེམས་དཔའི་བདེ་བ་མེད་པ་དང་། བདག་ཉིད་ལྷའི་སྙེམས་པ་མེད་པ་དང་། རྨད་དུ་བྱུང་བའི་སྤྱོད་ཚུལ་སྐྱོན་གྱི་རྒྱུའི་རྟོག་པས་རབ་ཏུ་སྤྱད་པས་སྒྲུབ་པར་བྱེད་པ་ནི་བྱ་བའི་རྒྱུད་ལ་བཞུགས་སོ། ། ཞེས་གསུངས་པའི་དོན་རྣལ་འབྱོར་གྱི་རྒྱུད་དུ་བཤད་པའི་རྨད་དུ་བྱུང་བའི་སྤྱོད་ཚུལ་སྣོད་བཅུད་ལྷ་དང་གཞལ་ཡས་ཁང་དུ་བསྒྱུར་བ་དང་། ཉོན་མོངས་ཡེ་ཤེས་སུ་བསྒྱུར་བ་དང་། ཤ་ལྔ་བདུད་རྩི་ལྔ་བསྟེན་པ་སོགས་གསང་ཆེན་རྣམས་བློ་ཁོག་ཏུ་མི་ཚུད་པར་དངངས་སྐྲག་སྐྱེ་ཞིང་།
དེ་རྣམས་ལ་སྐྱོན་གྱི་རྒྱུའི་རྟོག་པ་སྐྱེ་བ་དང་། དེར་མ་ཟད་གཉིས་ཀའི་རྒྱུད་ལས་བྱུང་བའི་ཡེ་ཤེས་པ་བཅུག་པའི་བདེ་བ་མེད་པ་སྟེ། དེ་ལ་བདེ་བ་ཅི་འདྲ་བ་ཞིག་ཡོད་ན། གྲུབ་ཆེན་ཀུན་སྙིང་ལ་སོགས་པ་ན་རེ། དེ་ཉིད་འདུས་པ་ལ་སོགས་འདི་རྣམས་སྤྱོད་རྒྱུད་མན་ངག་ལས་ཁྱད་པར་དུ་འཕགས་ཏེ། ཡེ་ཤེས་པ་དགུག་གཞུག་བྱས་པ་ལས་བྱུང་བའི་བདེ་བ་ཡོད་པའི་ཕྱིར། དཔེར་ན་འཇིག་རྟེན་པ་ཕོ་མོའི་དབང་པོ་ཉི་ཚེ་བ་སྤྲད་པ་ལ་ཡང་བདེ་བ་འབྱུང་ན། ངེད་ཡེ་ཤེས་པའི་དབང་པོ་དང་དམ་ཚིག་པའི་དབང་པོ་སོ་སོར་འདྲེས་པ་ལ་ཅིའི་ཕྱིར་བདེ་བ་མི་འབྱུང་། སོ་སོར་འདྲེས་པའི་གོ་རྒྱུ་ནི་ཡེ་ཤེས་པའི་མིག་གི་དབང་པོ་དང་དམ་ཚིག་པའི་མིག་གི་དབང་པོ་གཉིས་དབྱེར་མེད་དུ་འདྲེས་གཞན་རྣམས་དེ་བཞིན་ནོ། ། དེས་ན་འཇིག་རྟེན་པ་འཛག་བདེ་ལས་ཁྱད་པར་དུ་འཕགས་པ་ན་བདེ་བ་དམ་པའོ། །
དེར་མ་ཟད་སྤྱོད་པའི་རྒྱུད་ནས་བཤད་པའི་བདག་ཉིད་ལྷའི་སྙེམས་པ་མེད་པ་སྟེ། བདག་ལྷར་བསྐྱེད་པ་དང་། བདག་དེར་ང་རྒྱལ་བྱེད་པ་མེད་པའོ། ། འདིར་བདག་ཉིད་ལྷའི་སྙེམས་པ་མེད་པ་ཞེས་དམིགས་ཀྱི་བསལ་བས་སྤྱོད་རྒྱུད་ཡན་ལ་བདག་བསྐྱེད་ཡོད་པར་གྲུབ་བོ། ། འོ་ན་བྱ་བའི་རྒྱུད་ནས་ཉམས་ལེན་ཅི་འདྲ་བ་ཞིག་སྟོན་སྙམ་ན། འཁོར་བའི་རྒྱ་མཚོ་ལ་འཇིགས་པར་དམིགས་པའི་ངེས་འབྱུང་དང་། རང་དོན་ལ་འཇིགས་པར་དམིགས་པའི་སེམས་བསྐྱེད་དང་། བདག་འཛིན་ལ་འཇིགས་པར་དམིགས་པའི་ལྟ་བ་རྣམ་པར་དག་པ་དང་ལྡན་པས་གཟུགས་ཀྱི་སྐུ་རྗེས་སུ་དྲན་པའི་སྒྲུབ་ཐབས་མཚན་བཅས་ཀྱི་རྣལ་འབྱོར་མདུན་དུ་རས་བྲིས་སོགས་ལྷར་བསྐྱེད། དེའི་སྤྱན་སྔར་ཁྲུས་གསུམ་བྱེད་པ་དང་། གོས་གསུམ་བརྗེ་བ་ལ་སོགས་པའི་གཙང་སྦྲ་ཤིན་ཏུ་ཆེན་པོ་དང་བཅས་པའི་བསྙུང་གནས་དྲག་པོ་དང་ལྡན་པས་མཆོད་པ་དང་བཟླས་པ་སོགས་བྱེད་པ་དང་།
ཆོས་ཀྱི་སྐུའི་སངས་རྒྱས་རྗེས་སུ་དྲན་པའི་སྒྲུབ་ཐབས་མཚན་མ་མེད་པའི་རྣལ་འབྱོར་བསྒོམ་སྟེ། རྣལ་འབྱོར་དེ་གཉིས་ཀྱིས་རབ་ཏུ་དཔྱད་པས་སྒྲུབ་པར་བྱེད་པ་ནི་ཚེ་འདི་ཉིད་ལ་བདེན་པ་མཐོང་བ་ཡན་ཆད་ཀྱི་རྟོགས་པ་བསྐྱེད་ནུས་པའི་ཆོ་ག་རྒྱུད་ཀྱི་དངོས་བསྟན་ལ་ཡོད་པའོ། ། མདོར་ན་འགྲོ་བ་གང་སྐྱེ་བ་གཞན་དུ་གོམས་པའི་བག་ཆགས་ཀྱི་སྟོབས་ཀྱིས་ནགས་ཚལ་དབེན་པ་ལ་མངོན་པར་དགའ་ཞིང་། ཁྲུས་དང་། དཀྱིལ་འཁོར་འབྲི་བ་དང་། མཆོད་པ་དང་། སྦྱིན་སྲེག་དང་། དཀའ་ཐུབ་དང་། བཟླས་བརྗོད་ལ་སོགས་པའི་བྱ་བ་མེད་པར་ཡིད་མཉམ་པར་འཇོག་མི་ནུས་པ་དེ་ཁོ་ན་ཉིད་བསྒོམ་པའི་ནུས་པ་ཆུང་བ་དང་། མཚན་མ་ཅན་གྱི་སྤྱོད་པ་ལ་དགའ་བ་དག་ཡོད་པ།
དེའི་ཕྱིར་ན་ཕྱིའི་སྤྱོད་པ་དེ་དག་ཤས་ཆེར་སྟོན་པའི་བྱ་བའི་རྒྱུད། ལེགས་པར་གྲུབ་པའི་རྒྱུད་ཆེན་པོ་ལ་སོགས་པ་གསུངས་པ་ཡིན་ནོ། ། སྔགས་དང་། སྨན་དང་། སྦྱིན་སྲེག་དང་། ཕྱེ་མ་དང་། མིག་སྨན་དང་། རྐང་མགྱོགས་ལ་སོགས་པའི་དངོས་གྲུབ་ཆེན་པོ་བརྒྱད་རབ་ཏུ་སྤྱད་པས་གྲུབ་པར་བྱེད་པ་ནི་རྟོག་པའི་རྒྱུད་ལ་བཞུགས་སོ། ། ཞེས་པའི་དོན་སྔར་ལྟར་རྗེས་དྲན་གཉིས་བསྒོམས་ནས། སྔགས་ལ་སོགས་པས་འཇིག་རྟེན་པའི་དངོས་གྲུབ་ནོར་བསྒྲུབ་ལ་སོགས་པ་དངོས་སུ་སྟོན་པའི་རྟོག་པ་སྟེ།
ནོར་རྒྱུན་མའི་རྟོག་པ་དང་། གར་མཁན་མཆོག་གི་རྟོག་པ་དང་། གནོད་གནས་ཀྱི་རྟོག་པ་དང་། ཚོགས་བདག་གི་རྟོག་པ་དང་། རྒྱལ་མཚན་རྩེ་མོའི་དཔུང་རྒྱན་ལ་སོགས་པ་རྣམས་ཡིན་ནོ། ། མདོར་ན་ལས་ཚོགས་ཀྱི་བྱ་བ་གཙོ་བོར་སྟོན་པ་ཙམ་ལ་དགོངས་ནས་རྟོག་པའི་རྒྱུད་དུ་ཕྱེ་བ་སྟེ། ངོ་བོ་བྱ་བའི་རྒྱུད་དུ་འདུའོ། ། སློབ་དཔོན་ཡབ་སྲས་ཀྱི་བཞེད་པས་རྒྱུད་སྡེའི་དབྱེ་བ་འདི་བཞིན་བྱས་པ་ལ། ཁ་ཅིག་འདི་སྙམ་དུ་མ་རྒྱུད་ཀྱཻ་རྡོ་རྗེ་ནས། རྒྱུད་ཀྱང་རྣམ་པ་བཞི་རྣམས་ཀྱི། །
ཞེས་གསུངས་པ་དང་འགལ་བ་ཇི་ལྟར་སྤོང་སྙམ་ན་བཤད་པར་བྱ་སྟེ། འདིར་སློབ་དཔོན་གྱིས་གསལ་བྱེད་སུམ་ཅུ་རྩ་བཞིའི་མཐའ་ཅན་གྱི་རྒྱུད་སྡེ་སྟོང་ཕྲག་སོ་བཞིའི་རྣམ་དབྱེ་ཤེས་པར་བྱ་བའི་ཕྱིར། རྒྱུད་སྡེ་ལྔར་གསུངས་མོད་ཀྱི། དོན་ལ་བཞིར་བསྡུ་བར་དགོངས་པ་ཡིན་ཏེ། རིམ་ལྔ་ལས་སྒྱུ་ལུས་བྱིན་གྱིས་བརླབ་པའི་དབང་བསྐུར་གྱི་སྐབས་སུ་སློབ་མའི་མཚན་ཉིད་གསུངས་པ་ལས་དབང་བསྐུར་བ་ཐོབ་ཅིང་། རྒྱུད་རྣམ་པ་བཞིའི་དགོངས་པ་ཤེས་ཞེས་བཤད། དེ་ལ་འགོས་རྡོག་པའི་མཆན་དུ་བཤད་རྒྱུད་བཞིའི་དོན་ལ་མཁས་པ་ལ་བཤད་པ་ཡང་ཡིན་མོད། ཆག་ལོས་བྱ་བའི་རྒྱུད་ལ་སོགས་པ་བཞི་ལ་བཤད་པ་ལེགས་ཏེ། གསང་བ་འདུས་པ་རྒྱུད་སྡེ་སྟོང་ཕྲག་སོ་བཞིའི་དཔོན་པོའམ་རྩ་བ་ཡིན་པར་ཁས་བླངས་ཙམ་ནས་འཁོར་རམ་གཡོག་ཏུ་གྱུར་པ་དེ་ཤེས་དགོས་པའི་ཕྱིར་རོ། ། མདོར་ན་བཤད་རྒྱུད་ལས།
རྟོག་པའི་རྒྱུད་ལ་སྟོང་ཕྲག་བཞིའོ། ། ཞེས་གསུངས་པ་རྟོགས་པའི་ཕྱིར་ལྔར་བཤད་པ་ཡིན་གྱི། རྟོག་པའི་རྒྱུད་བྱ་བའི་རྒྱུད་ཀྱི་ནང་ཚན་ཡིན་ནོ། ། གཞན་ཡང་ཀླུ་བྱང་གི་ཆོ་ག་ཉི་ཤུ་པར། བྱ་རྒྱུད་ཆོ་ག་མ་གཏོགས་པར། ། སྤྱོད་དང་གཉིས་ཀ་རྣལ་འབྱོར་གྱི། ། གྲུབ་པའི་དཀྱིལ་འཁོར་སངས་རྒྱས་ནི། ། ཀུན་ལུགས་ལས་བྱུང་ཡང་དག་བསྔགས། ། ཞེས་བྱ་བའི་རྒྱུད་དང་། རྣལ་འབྱོར་གྱི་རྒྱུད་ལ་གཉིས་ཀའི་རྒྱུད་དང་།
རྣལ་འབྱོར་ཆེན་པོའི་རྗེ་ས་བཅད་ནས། རྣལ་འབྱོར་གྱི་རྒྱུད་དང་བཞི་གསུངས་ཀྱི། རྟོག་པའི་རྒྱུད་མ་བྱུང་བས་མ་རྒྱུད་པའི་རྒྱུད་སྡེ་བཞིར་བཞེད་པ་དང་ཁོག་མཐུན་ནོ། ། དེ་ལ་བྱ་བའི་རྒྱུད་ནི། རྒྱུད་སྡེ་གང་དུ་གསང་སྔགས་ཀྱི་ཆོ་ག་བཤད་ཅིང་བདག་ཉིད་ལྷར་བསྐྱེད་པ་མ་བཤད་པ་དེ་ནི། དཔུང་པ་བཟང་པོ་དང་། གསང་བ་སྤྱི་རྒྱུད་དང་། ལེགས་པར་གྲུབ་པ་དང་། བསམ་གཏན་ཕྱི་མ་སྟེ་སྤྱི་རྒྱུད་བཞི་དང་། སོ་སོའི་རྒྱུད་ཕྱེད་དང་ཉིས་བརྒྱ་ལྷག་ཙམ་ཞིག་ཡོད་དོ། །
བྱ་བའི་རྒྱུད་ཀྱི་བདག་བསྐྱེད་ཡོད་མེད་ཀྱི་ཚུལ་ལ་སྔོན་གྱི་རྒྱ་གར་གྱི་སློབ་དཔོན་ཕལ་ཆེ་བ་དང་། བོད་ཀྱི་རྗེ་བཙུན་ས་སྐྱ་པ་རྣམས་དང་། འགོས་ཀྱི་རྗེས་འབྲངས་རྣམས་དང་། མར་པ་དཔོན་སློབ་རྣམས་ཏེ། མདོར་ན་བུ་སྟོན་རིན་པོ་ཆེ་མ་བྱོན་གྱི་བར་དུ། བྱ་རྒྱུད་རང་རྐང་གི་ཉམས་ལེན་ལ་བདག་བསྐྱེད་མེད་པའི་ཚུལ་ཉིད་བྱུང་བ་ཡིན་ལ། ཕྱིས་བུ་སྟོན་པས་རྒྱུད་སྡེ་སྤྱིའི་རྣམ་གཞག་ཏུ། ཡེ་ཤེས་རྡོ་རྗེ་ཀུན་ལས་བཏུས་ལས་བདག་བསྐྱེད་མེད་པར་གསུངས་ཤིང་། བོད་ཀྱི་བླ་མ་རྣམས་ཀྱང་དེ་ལྟར་བཞེད་མོད། རྒྱ་གར་གྱི་འཕགས་པ་ཀླུ་སྒྲུབ་སོགས་ཀྱིས་མཛད་པའི་སྒྲུབ་ཐབས་ཟུར་པ་མང་པོ་དང་།
སྒྲུབ་ཐབས་བརྒྱ་རྩ་དང་། རྒྱ་མཚོ་དང་། ཕྱེད་དང་ཉིས་བརྒྱ་པ་རྣམས་ལས་བདག་བསྐྱེད་བཤད་པ་རྣམས་བྱ་རྒྱུད་རང་རྐང་གིས་ཐོབ་པ་ཡིན་ནམ། རྒྱུད་སྡེ་གོང་མ་རྣམས་ཀྱི་རྒྱས་བཀབ་པ་ཡིན་བརྟག་གོ ། ཞེས་ཐེ་ཚོམ་ཙམ་མཛད་ཅིང་། ཕྱིས་དོན་ཞགས་ཀྱི་བཤད་པ་ཞིབ་མོར། བྱ་བའི་རྒྱུད་ལ་བདག་བསྐྱེད་ཡོད་དེ། དོན་ལའང་ཐོབ་ཅིང་སངས་རྒྱས་གསང་བས་བཤད་པའི་ཕྱིར། ཡེ་ཤེས་རྡོ་རྗེ་ཀུན་ལས་བཏུས་པའི་ལུང་དེ་དུས་ཐམས་ཅད་དུ་ལྷའི་ང་རྒྱལ་མི་བྱེད་པ་ལ་དགོངས་ཞེས་གསུངས་སོ། ། དེ་མི་འཐད་དེ།
སངས་རྒྱས་གསང་བས་བཤད་པས་གཏན་ཚིགས་སུ་གྲུབ་ན། དུས་ཐམས་ཅད་དུ་ལྷའི་ང་རྒྱལ་མི་བྱེད་པ་འགལ་ཏེ། དེས་མཛད་པའི་རྣམ་འཇོམས་ཀྱི་འགྲེལ་པར། བཟོད་པར་གསོལ། བསྔོ་བ་བྱས་ནས། ཨོཾ་བཛྲ་ཨཏྨ་ཀོ྅ཧཾ། ཞེས་བདག་ཉིད་ལས་ཀྱི་རྡོ་རྗེའི་ང་རྒྱལ་དང་ལྡན་པས་ཐུན་མཚམས་ཀྱི་བྱ་བ་ལ་འཇུག་པར་བཤད་པའི་ཕྱིར་རོ། ། དགེ་ལྡན་པ་ཆེན་པོས་བྱ་རྒྱུད་ལ་བདག་བསྐྱེད་ཡོད་དགོས་ཏེ། སློབ་དཔོན་སངས་རྒྱས་གསང་བས་བཤད་པའི་ཕྱིར་དང་། འདི་འདོད་ཆགས་རིགས་བཞིའི་བལྟས་པའི་བདེ་བ་ལམ་བྱེད་ཀྱི་རྒྱུད་སྡེ་ཡིན་ལ།
བལྟས་པའི་བདེ་བ་རང་རྒྱུད་ལ་བསྐྱེད་པ་ལ་རང་བལྟ་བ་པོ་ལྷ་དེ་དང་དེར་བསྒོམ་དགོས་ཀྱི། མདུན་དུ་སངས་རྒྱས་སྤྱན་རས་གཟིགས་དང་། གོས་དཀར་མོ་ལྟ་བུ་ཟུར་མིག་ཅན་བྲིས་ཤིང་བསྐྱེད་པ་ལ་བལྟས་པས། རང་རྒྱུད་ལ་བལྟས་པའི་འདོད་ཆགས་ལས་བྱུང་བའི་བདེ་བ་བསྐྱེད་མི་ནུས་པའི་ཕྱིར། ཞེས་པ་འདི་བྱ་རྒྱུད་ལ་བདག་བསྐྱེད་རིགས་པས་བསྒྲུབ་པའི་དྲག་ཤོས་ཡིན། ཡེ་ཤེས་རྡོ་རྗེ་ཀུན་ལས་བཏུས་པའི་ལུང་གི་དོན་བྱ་རྒྱུད་ཕལ་ཆེ་བ་དང་། གདུལ་བྱའི་ཁྱད་པར་འགའ་ཞིག་ལ་དགོངས་ཀྱི། བྱ་རྒྱུད་ཐམས་ཅད་ཀྱི་དབང་དུ་བྱས་པ་མ་ཡིན་ནོ། ། ཞེས་གསུངས། ལུང་རིགས་དང་དོགས་སྤོང་རྣམས་རིམ་པ་བཞིན་མི་འཐད་དེ།
སྔགས་རིམ་དང་། སྤྱི་རྣམ་དུ་རྒྱུད་སྡེ་གསུམ་དང་དྲུག་ཏུ་འདོད་པ་ལ་དགག་པ་བྱས་ནས། རང་ལུགས་ལ་རྒྱུད་སྡེ་བཞིར་ཁས་བླངས་པ་ཡིན་ལ། འདིའི་སྐབས་སུ་སངས་རྒྱས་གསང་བ་བྱ་སྤྱོད་རྒྱུད་སྡེ་གཅིག་ཏུ་འདོད་པའི་ལུགས་ཀྱི་རྣམ་སྣང་མངོན་བྱང་དང་། ཕྱག་རྡོར་དབང་བསྐུར་ལས་གསུངས་པས་བདག་བསྐྱེད་ཡོད་པའི་སྒྲུབ་བྱེད་དགོད་པ་ལ་ནང་འགལ་འབྱུང་ངོ་། ། ཁྱེད་རང་གི་སྒྲུབ་བྱེད་གོ་སླ་བར་དྲིལ་ན། བྱ་རྒྱུད་ལ་བདག་བསྐྱེད་ཡོད་དེ། སྤྱོད་རྒྱུད་རྣམ་སྣང་མངོན་བྱང་དང་། ཕྱག་རྡོར་དབང་བསྐུར་ལས་བཤད་པའི་ཕྱིར་དུ་སོང་། དེ་བྱས་ཙ་ན་བྱ་སྤྱོད་གཉིས་རྒྱུད་སྡེའི་སྡེ་ཚན་གཅིག་ཏུ་ཁས་བླངས་ཤིང་།
གཞན་ཡང་བྱ་སྤྱོད་གཉིས་ངོ་བོའི་སྒོ་ནས་ཁྱད་པར་མེད་ཅིང་ཁས་བླངས་པས་སྔགས་རིམ་དུ་རྒྱུད་སྡེ་བཞིའི་གྲངས་བཤད་པ་མི་འཐད་པར་འགྱུར་ཏེ། བྱ་སྤྱོད་གཉིས་ངོ་བོ་གཅིག་ཅིང་དེ་གཉིས་ལ་ཟབ་ཁྱད་མི་འདུག་པའི་ཕྱིར་དང་། རྣམ་སྣང་མངོན་བྱང་དང་ཕྱག་རྡོར་དབང་བསྐུར་བྱ་རྒྱུད་ཡིན་ན། སྤྱོད་རྒྱུད་ཀྱི་མཚན་གཞི་ག་ལ་ཡོད། དེས་ན་སྒྲུབ་བྱེད་ལྟར་སྣང་ཙམ་དུ་སོང་བ་ཡིན་ནོ། ། འདོད་ཆགས་ལམ་དུ་བྱེད་པས་བདག་བསྐྱེད་བསྒྲུབ་པའི་རིགས་པ་དེ་ཡང་མི་འཐད་དེ།

འོ་ན་མི་འདོད་ཆགས་ཅན་ཞིག་གིས་བུད་མེད་ལ་བལྟས་པའི་བདེ་བ་རང་རྒྱུད་ལ་བསྐྱེད་པར་འདོད་ན། རང་བུད་མེད་དུ་བསྒོམ་དགོས་པར་འགྱུར་རོ། ། དེ་འདོད་ན་ཧ་ཅང་ཐལ་ཞིང་མངོན་སུམ་གྱིས་གནོད་དོ། ། ངེད་ཀྱིས་དགེ་ལྡན་དུ་ཕྱིན་དུས་དེ་སྐད་ཞུས་པས། ཁོང་པ་ན་རེ། ངེད་ཀྱི་རིགས་པ་དེ་རྣམ་བྱང་གི་ཡིན་ལ། ཁྱེད་ཀྱི་དེ་ཀུན་ནས་ཉོན་མོངས་པའི་ཕྱོགས་ཡིན་པས་ལན་དུ་མི་རུང་ངོ་། ། ཞེས་ལྕེ་མ་ཆད་ཙམ་གསུངས་སོ། ། རྣམ་པ་གཅིག་ཏུ་ན་རྣལ་འབྱོར་ཆེན་པོས་མདུན་སྐྱེད་བསྒྲུབ་དུས་མདུན་དུ་ལྷ་ཡབ་ཡུམ་ཞལ་སྦྱོར་བསྒོམ་པ་དེས། གཉིས་ཀ་འཁྱུད་པའི་བདེ་བ་ལམ་དུ་བྱེད་དགོས་ཙ་ན། རང་མདུན་བསྐྱེད་ཀྱི་ལྷ་དེར་ངེས་པར་བསྒོམ་དགོས་པར་འགྱུར་ཏེ།
བལྟས་པའི་བདེ་བ་ལམ་དུ་བྱེད་པ་ལ་རང་ལྷར་བསྐྱེད་དགོས་པའི་ཕྱིར། བདེ་བ་ལམ་དུ་མི་བྱེད་ན་རྣལ་འབྱོར་ཆེན་པོའི་སྒྲུབ་པ་པོས་མདུན་བསྐྱེད་བསྒོམ་པ་དོན་མེད་པར་འགྱུར་རོ། ། དེ་བཞིན་དུ་རྣལ་འབྱོར་རྒྱུད་ཀྱི་མདུན་བསྐྱེད་ལ་ཡང་མཚུངས་སོ། ། འདི་ལྟ་བུའི་གྲུབ་མཐའ་ཁྱེད་ཀྱིས་བཅས་ཙ་ན། རྣལ་འབྱོར་དང་རྣལ་འབྱོར་ཆེན་པོའི་སྒྲུབ་ཐབས་ཀྱི་མདུན་བསྐྱེད་ལ་སྐུར་པ་བཏབ། བྱ་བའི་རྒྱུད་ལ་བདག་བསྐྱེད་བཟོས་ཏེ་སྒྲོ་བཏགས་པས་ལུང་རིགས་ཀྱི་གནོད་པ་མང་དུ་ཁྱེད་ལ་འབབ་པར་འགྱུར་རོ། ། ཡང་ཁོང་པ་ན་རེ། ཐང་སྐུ་ལ་ལྷ་བྲིས་པ་དེ་རང་ཉིད་འདི་ལྟར་བསྒོམ་དགོས་པ་ཡིན་ཞེས་མཚོན་པར་བྱ་བའི་ཕྱིར་ཡིན་གྱི། མདུན་དུ་དེ་ལྟར་བསྒོམ་པ་མ་ཡིན་ནོ་ཞེས་གསུངས་པ་ལ། འོ་ན་འདུལ་བ་ལུང་ལས།
སྟོན་པའི་སྐྱེས་རབས་འབྲི་བར་གསུངས་པ་སྟོན་པའི་སྔོན་གྱི་མཛད་པ་མང་བས་གཞན་དད་པར་བྱ་བའི་ཕྱིར་ཡིན་ལ། ཁྱེད་ལྟར་ན་རང་རྒྱལ་པོ་ཐམས་ཅད་སྒྲོལ་ལ་སོགས་པར་བསྒོམ་དགོས་པར་འགྱུར་རོ། ། གཞན་ཡང་སྲིད་པའི་འཁོར་ལོ་ཆ་ལྔ་པ་བྲི་བར་གསུངས་པ་རིགས་དྲུག་གི་སྡུག་བསྔལ་དང་། ཁྱད་པར་དུ་ངན་འགྲོའི་འཇིགས་པ་མཐོང་ནས་གཞན་ཆོས་ལ་འཇུག་པའི་ཕྱིར་ཡིན་ལ། ཁྱེད་ལྟར་ན་རང་ཡི་དྭགས་དང་དམྱལ་བ་པ་སོགས་སུ་བསྒོམ་དགོས་པར་འགྱུར་རོ། ། རང་རྒྱུད་ལ་ངན་འགྲོའི་འཇིགས་པ་འབྱུང་བ་ལ་རང་ངན་འགྲོར་བསྒོམ་མི་དགོས་ན། རང་རྒྱུད་ལ་བལྟས་པའི་བདེ་བ་བསྐྱེད་པ་ལ་རང་ལྷར་བསྒོམ་དགོས་པའི་དམ་བཅའ་ཉམས། ཞེས་སྨྲ་ན་ལྷ་ཕན་ཚུན་ཟུར་མིག་སོགས་བལྟ་བ་ལ་དམིགས་པས་རང་རྒྱུད་ལ་བདེ་བ་འདྲེན་ཅིང་ཉོན་མོངས་པ་ལམ་དུ་འགྱུར་རོ། ། རྒྱུད་སྡེ་གོང་མར་བདག་བསྐྱེད་མེད་པར་གསུངས་པའི་ལུང་དོན་བྱ་རྒྱུད་ཕལ་ཆེར་ལ་དགོངས་ཀྱི་མཐའ་དག་ལ་མ་ཡིན་ན། བྱ་རྒྱུད་བདག་བསྐྱེད་ཡོད་པ་གཅིག་ཚོལ་ཤོག་དང་མེད་དོ། །
བདག་བསྐྱེད་མེད་པ་གདུལ་བྱའི་ཁྱད་པར་འགའ་ཞིག་ལ་དགོངས་ཞེས་པ་ཡང་མི་འཐད་དེ། གདུལ་བྱ་ལ་བསྟན་པའི་ལམ་དེ་རྒྱུད་སྡེའི་དོན་ལ་མི་གནས་པར་འགྱུར་བ་སོགས་སྐྱོན་མཐའ་ཡས་སོ། ། དེ་བས་ན་གྲུབ་ཆེན་དཔལ་འཛིན་གྱི་དགྲ་ནག་གི་འགྲེལ་པ་དང་། སློབ་དཔོན་ལྷའི་རིགས་ཀྱི་བློ་གྲོས་ཀྱི་གུར་གྱི་འགྲེལ་པ་དང་། ཨིནྟྲ་བྷུ་ཏིའི་བདེ་མཆོག་རྩ་རྒྱུད་ཀྱི་འགྲེལ་པ་དང་། སློབ་དཔོན་ཐ་ག་ན་རྒྱལ་བའི་རྡོ་རྗེའི་གསང་འདུས་ཀྱི་འགྲེལ་པ་རྣམས་ལས་བྱ་རྒྱུད་ལ་བདག་བསྐྱེད་མེད་པ་གསལ་བར་བཤད་ཅིང་། ཡེ་ཤེས་རྡོ་རྗེ་ཀུན་ལས་བཏུས་པ་སོགས་རྒྱུད་ཀྱི་དོན་ཡང་དེ་ལྟར་དུ་སྣང་ལ། བྱ་རྒྱུད་ཁོ་རང་ནས་བདག་ལྷར་བསྐྱེད་པ་ཡི་གེ་ན་ཙམ་ཞིག་ཀྱང་མ་བཤད་པ་དང་། བོད་ཀྱི་མཁས་པ་སྔ་མ་རྗེ་བཙུན་ས་སྐྱ་པ་དང་། སྒྲ་བསྒྱུར་གྱི་ལོ་ཙཱ་བ་འགོས་དཔོན་སློབ་རྗེས་འབྲངས་དང་བཅས་པ་རྣམས་དང་།
ཁྱད་པར་རྒྱ་གར་གྱི་བྱ་རྒྱུད་ཤིང་རྟའི་སྲོལ་འབྱེད་པཎྜི་ཏ་བྱུང་བ་མཆོག་གིས་ཀྱང་བྱ་རྒྱུད་ལ་བདག་བསྐྱེད་མེད་པ་གསལ་བར་གསུངས་སོ། ། དེས་ན་བྱ་རྒྱུད་ཀྱི་ཉམས་ལེན་ཚེ་དཔག་མེད་དང་། གཙུག་ཏོར་རྣམ་རྒྱལ་ལྟ་བུ་ལ་ཆོ་གའི་ཡན་ལག་བྱ་བ་སྤྱིའི་རྒྱུད་དང་བཞིས་ཁ་བསྐངས་ཏེ་བྱ་རྒྱུད་རང་ལུགས་སུ་ཉམས་སུ་ལེན་པ་དང་། སྒྲུབ་ཐབས་བརྒྱ་རྩ་རྒྱ་མཚོ་ལྟ་བུ་དང་། དགེ་སློང་མ་དཔལ་མོའི་སྤྱན་རས་གཟིགས་ཀྱི་སྒྲུབ་ཐབས་ལྟ་བུ་རྣལ་འབྱོར་གྱི་རྒྱུད་ཀྱི་རྒྱས་བཀབ་སྟེ་ཉམས་སུ་ལེན་པ་དང་། སློབ་དཔོན་སངས་རྒྱས་གསང་བའི་ལུགས་ཀྱིས་རྣམ་འཇོམས་ལྟ་བུ་བྱ་སྤྱོད་གཉིས་བསྲེས་ཏེ་སྤྱོད་རྒྱུད་ལྟར་ཉམས་སུ་ལེན་པ་སོགས་རྒྱ་བོད་ཀྱི་ཉམས་ལེན་པ་ཆེན་པོ་རྣམས་ལ་རྡོ་རྗེ་འཆང་དངོས་ཀྱི་གདམས་ངག་སྟོན་ཚུལ་མི་འདྲ་བ་དུ་མ་ཞིག་སྣང་བས་གང་བཀའ་ལུང་ཡོད་པ་དེ་དང་དེ་ཁུངས་ལ་གཏུགས་ཉམས་སུ་བླང་བར་བྱ་ཡི། ཐམས་ཅད་བསྲེས་ནས་ཕོ་ཚོད་རང་བཟོའི་གྲུབ་མཐའ་བཅའ་བར་མི་བྱའོ། ། སྤྱོད་པའི་རྒྱུད་ནི་རྒྱུད་སྡེ་གང་དུ་བདག་ཉིད་སངས་རྒྱས་སུ་བསྐྱེད་པ་བཤད་ཅིང་ཡེ་ཤེས་པ་དགུག་གཞུག་མ་བཤད་པ་དེའི་ཆོས་ཀྱི་རྣམ་གྲངས་བོད་ན་བཞུགས་པ་ལ། རྣམ་སྣང་མངོན་བྱང་དང་། ཕྱག་རྡོར་དབང་བསྐུར་ལ་སོགས་པ་དགུ་ཡོད་དོ། །
དགེ་ལྡན་པ་ཆེན་པོས་སྤྱོད་རྒྱུད་ལ་ཡེ་ཤེས་པ་དགུག་གཞུག་ཡོད་དེ། ཕྱག་རྡོར་དབང་བསྐུར་ལས་འགྲོ་ཡང་རུང་། འགྲེང་ཡང་རུང་བདག་ཉིད་ལྷའི་ང་རྒྱལ་གྱིས་གནས་པར་བཤད་པའི་སྒྲུབ་བྱེད་འགོད་པ་མི་འཐད་དེ། སྤྱོད་རྒྱུད་ལ་ཡེ་ཤེས་པ་དགུག་གཞུག་ཡོད་པར་སྤྱིར་རྒྱ་གར་གྱི་མཁས་གྲུབ་ཐམས་ཅད་དང་། བོད་ཀྱི་བུ་སྟོན་ཡན་ཆད་ཐམས་ཅད་མི་བཞེད་ལ། འོན་ཀྱང་འདི་ཁོང་པ་རང་གི་གསུང་རབ་ལ་དབང་ཆེན་པོ་བཅོ་བརྒྱད་ཀྱི་ནང་ནས་ཆེ་ཤོས་གཅིག་ཡིན་ནོ། ། ཁྱད་པར་གྲུབ་ཆེན་སངས་རྒྱས་གསང་བས་སྤྱོད་རྒྱུད་ཀྱི་བསྟན་བཅོས་ཆེ་ལ་མང་བ་འདི་ཙམ་གཅིག་ལས་མ་བཤད་པའི་ཕྱིར། སངས་རྒྱས་གསང་བ་ཚད་མར་བྱེད་ན་དེས་ཁྱབ་ལ། མི་བྱེད་ན་སྔར་བྱ་རྒྱུད་ལ་བདག་བསྐྱེད་ཡོད་དེ། སངས་རྒྱས་གསང་བས་བཤད་པའི་ཕྱིར་ཞེས་པའི་གྲུབ་མཐའ་ལ་གནོད་པ་ཆེན་པོ་འབྱུང་ངོ་། །
སྤྱིར་གྱི་ཡོ་ག་དང་རྣལ་འབྱོར་ཕ་རྒྱུད་པ་འགའ་ཞིག་གི་ལུགས་ལ་ཆོ་ག་ཟིན་པ་དང་། ཡེ་ཤེས་པ་གཤེགས་གསོལ་བྱེད་པ་ཡིན་ལ། རྣལ་འབྱོར་མ་རྒྱུད་པ་རྣམས་གཤེགས་གསོལ་མི་བྱེད་པར་རང་ལ་སྟིམ་པར་བྱེད་པས་དུས་ཐམས་ཅད་དུ་རང་ཡེ་ཤེས་པ་དང་དམ་ཚིག་པ་ཐ་མི་དད་པའི་ང་རྒྱལ་འབྱུང་། ཁོང་པའི་ཐུགས་ལ་མ་རྒྱུད་པས་དེ་ལྟར་དུ་འཆད། ཕྱག་རྡོར་དབང་བསྐུར་གྱི་ལུང་འདི་ཡང་འགྲོ་འདུག་འགུལ་བསྐྱོད་གང་བྱེད་ཀྱང་ལྷའི་ང་རྒྱལ་གྱིས་གནས་པར་འདུག་པར་དགོངས་ནས་ཡེ་ཤེས་པ་དགུག་གཞུག་བཞེད་པ་འདྲ། དེ་མིན་ན་ལུང་དེ་དང་ཡེ་ཤེས་པ་དགུག་པ་ལ་འབྲེལ་མེད་པར་འགྱུར་རོ། ། མ་རྒྱུད་ལས་བཤད་པས་བྱེད་ན་སྤྱོད་རྒྱུད་ལ་རྫོགས་རིམ་བསྒོམ་དགོས་པར་ཐལ་བའི་སྐྱོན་ཡོད་དེ། རྣལ་འབྱོར་གྱི་རྒྱུད་འདི་པ་ལྟར་ན་གཉིས་ཀའི་རྒྱུད་ནི། རྒྱུད་སྡེ་གང་དུ་བདག་ཉིད་ལྷར་བསྐྱེད་པའི་སྟེང་དུ་ཡེ་ཤེས་པ་དགུག་གཞུག་ཡོད་པའོ། ། དེའི་ཆོས་ཀྱི་རྣམ་གྲངས་ནི།
དེ་ཁོ་ན་ཉིད་འདུས་པ། དཔལ་མཆོག རྩེ་མོ། ངན་སོང་སྦྱོང་རྒྱུད་ལ་སོགས་པ་ཉི་ཤུ་ཙམ་ཡོད་དོ། ། རྣལ་འབྱོར་གྱི་རྒྱུད་དང་རྗེས་པ་སྦྱར་ནས། རྣལ་འབྱོར་ཆེན་པོའི་རྒྱུད་ནི། རྒྱུད་སྡེ་གང་དུ་སྦྱང་གཞི་རྒྱུ་ལས་དང་ཉོན་མོངས་པ་དང་། འབྲས་བུ་བདག་དང་བདག་གིར་འཛིན་པ། སྣོད་བཅུད་ཀྱིས་བསྡུས་པའི་ཐ་མལ་གྱི་རྣམ་རྟོག་སྣང་བ་སྣ་ཚོགས་པ་ལྷ་དང་བདེ་ཆེན་དུ་བསྒྱུར་བའི་ཐབས་རིམ་པ་གཉིས་ཀྱི་རྣལ་འབྱོར་ཡོད་པའོ། ། རྣལ་འབྱོར་གྱི་རྒྱུད་མན་ལ་ནི་ལྷའི་རྣལ་འབྱོར་ཞེས་བྱ་བ་ལ་བསྐྱེད་རིམ་ནི་རྣལ་འབྱོར་ཆེན་པོ་པ་ཁོ་ནའི་ཁྱད་ཆོས་ཡིན་ནོ། །
འདིར་བཤད་པའི་རྣམ་གཞག་འདི་རྣམས་ནི་སློབ་དཔོན་སྨད་ཞབས་ཀྱིས་རྒྱས་པར་གསུངས་སོ། ། རྣལ་འབྱོར་ཆེན་པོའི་འཕགས་སྐོར་བ་ལྟར་ན་རྣལ་འབྱོར་གྱི་རྒྱུད་ལ་དབྱེ་ན་མ་རྒྱུད་དང་ཕ་རྒྱུད་གཉིས་ཏེ། རྡོ་རྗེ་སྙིང་པོ་རྒྱན་གྱི་རྒྱུད་ལས། རྣལ་འབྱོར་ཕ་དང་རྣལ་འབྱོར་མ། ། རྡོ་རྗེ་སྙིང་པོ་རྒྱན་གྱི་རྒྱུད། ། ཅེས་སོ། ། མ་རྒྱུད་ལ་རིགས་དྲུག་སྟེ། རྡོ་རྗེ་སེམས་དཔའི་རིགས་ནི། ཇི་བཞིན་པ་བརྙེས་པ་ནམ་མཁའ་མཉམ་པ། ཧེ་རུ་ཀའམ་མི་བསྐྱོད་པའི་རིགས།
ཀྱཻ་རྡོ་རྗེ། བདེ་མཆོག དུས་འཁོར། སངས་རྒྱས་ཐོད་པ། སངས་རྒྱས་མཉམ་སྦྱོར། མ་ཧཱ་མ་ཡ་རྣམས་ཡིན་ནོ། ། རྣམ་སྣང་གི་རིགས་རྡོ་རྗེ་གདན་བཞི། མི་གཡོ་བ་བླ་མེད། འོད་དཔག་མེད་ཀྱི་རིགས་ལ། ཀུ་རུ་ཀུལླེའི་རྟོག་པ།
རིགས་ཀྱི་འཇིག་རྟེན་མགོན་པོ་ལྔ་བཅུ་པ། པདྨ་དྲ་བའི་རྒྱུད་ཅེས་པ་ལ་དེང་སང་དབང་བཀའ་ཡང་ཡོད་དོ། ། རིན་འབྱུང་གི་རིགས་རྡོ་རྗེ་བདུད་རྩི། དོན་གྲུབ་ཀྱི་རིགས་མགོན་པོ་མངོན་འབྱུང་། ཕུར་པ་རྩ་དུམ། སྒྲོལ་མ་རྣལ་འབྱོར་ཆེན་པོར་བཤད་པ་རྣམས་ཡིན་ནོ། ། ཕ་རྒྱུད་ལ་བུ་སྟོན་རིན་པོ་ཆེས་རིགས་ལྔ་རུ་འབྱེད་དེ། མི་བསྐྱོད་པའི་རིགས་ལ་ཡང་རིགས་ཀྱི་དེ་བཞིན་གཤེགས་པ་གསང་བ་འདུས་པའི་སྐོར། རིགས་ཀྱི་བདག་པོ་ནི་དྲག་པོ་གསུམ་འདུལ་ལ་སོགས་པ་འཁོར་ལོ་ཆེན་པོ་སོགས་སྟོན་པའི་ཕྱག་རྡོར་གྱི་སྐོར། རིགས་ཀྱི་ཁྲོ་བོ་ནི་གཤིན་རྗེ་གཤེད་ཀྱི་སྐོར་ཞེས་བྱ་རྒྱུད་པའི་བརྡ་ཆད་ཡར་ཁྱེར་ནས་མཛད་ཀྱང་དེ་མི་འཐད་དེ།
སྤྱིར་རྣལ་འབྱོར་གྱི་རྒྱུད་ཡན་ཆད་དུ་རིགས་ཀྱི་གཙོ་བོ་བདག་པོ་ཁྲོ་བོ་གསུམ་གྱིས་འབྱེད་ཚུལ་མི་འབྱུང་བའི་ཕྱིར་དང་། བྱ་རྒྱུད་པ་ནི་རིགས་ཀྱི་བདག་པོ་དང་། ཁྲོ་བོ་བྱང་སེམས་པ་ཐོབ་པ་རང་དགའ་བ་དང་། ཁྲོ་བོ་རང་རྒྱུད་པ་ལ་འདོད་ལ། འདིའི་ཕྱག་རྡོར་དང་། གཤིན་རྗེ་གཤེད་དམར་ནག་སོགས་ཡང་དག་པར་རྫོགས་པའི་སངས་རྒྱས་ཉིད་དུ་འདོད་པའི་ཕྱིར་རོ། ། བྱེ་བྲག་ཏུ་ཕྱག་རྡོར་གྱི་རྒྱུད་ཕལ་ཆེར་རྗེ་བཙུན་རིན་པོ་ཆེས། འདི་ལ་ལོག་པར་རྟོག་པས་ས་སྟེང་ཁེངས། ། ཞེས་རྒྱུད་བརྫུས་མ་མང་པོ་ཡོད་པར་གསུངས་ཤིང་། དམར་ཆོས་ཀྱི་རྒྱལ་པོ་སོགས་འཁོར་ཆེན་པ་རྣམས་ཀྱིས་ཕྱག་རྡོར་མ་རྒྱུད་དུ་བཤད་ལ།
ཁྱེད་རང་གི་རྒྱུད་སྡེའི་དཀར་ཆག་ཏུ་ཡང་ཕྱག་རྡོར་གྱི་སྐོར་རྣམས་ལྷད་ཅན་དུ་བཤད་ཟིན་པའི་ཕྱིར་རོ། ། རྣམ་སྣང་གི་རིགས་ཀྱང་རྣམ་སྣང་སྒྱུ་འཕྲུལ་དྲ་བ་ཞེས་བཞེད་པ་ཡང་། རྒྱུད་འདི་ཀུན་དགའ་སྙིང་པོ། རབ་ཞི་བཤེས་གཉེན། པཎྜི་ཏ་སྨྲྀཏི་ཛྙཱ་ན་ཀིརྟི་རྣམས་ཡོ་གར་བཀྲལ་ཅིང་། དངོས་བསྟན་ལ་དེ་ལྟར་བཀྲལ་ན་ཕར་འཐེན་ཚུར་འཐེན་མི་དགོས་པས་ལེགས་པོ་རང་ཞིག་ཡོང་བས་འདི་རྣལ་འབྱོར་ཆེན་པོའི་རྒྱུད་སྡེ་ཡིན་པར་མཐའ་གཅིག་ཏུ་མ་ངེས་མོད། འོན་ཀྱང་དེ་ཙམ་ཡིན་དུ་ཆུག་གོ ། པདྨའི་རིགས་རལ་གཅིག་མའི་རྟོག་པ་བྱ་བ་ཁྲོ་ཕུ་བ་ལ་བཞུགས་པ་དེ་ལ་བྱ་གསུངས་ཏེ། འདི་ཡང་ཁྲོ་ཕུ་བ་ཚད་མར་བྱེད་ན་ཁྲོ་ཕུ་བས་མ་རྒྱུད་དུ་བཞེད་པས། ཕ་རྒྱུད་ཀྱི་དོན་མེད།
མི་བྱེད་ན་རྒྱུད་འདིའི་ཁ་འཛིན་ཁྲོ་ཕུ་བ་མ་གཏོགས་གཞན་བྱེད་མཁན་མེད་པས་རྒྱུད་གང་ནས་བྱུང་ཆ་མེད་པར་འགྱུར་རོ། ། རྒྱུད་ཁོང་རང་གི་ངོ་བོ་ནི་རྙིང་མའི་རྒྱུད་ཅིག་ཡིན་ནམ། བོད་ཀྱི་བཟོས་པ་ཞིག་ཡིན་ནམ། མཁས་པ་ལ་གྲགས་ཆུང་ཞིང་། བུ་སྟོན་པ་རང་གིས་ཀྱང་འདི་ནས་ལུང་དྲངས་པ་གཅིག་ཀྱང་མེད་དོ། ། རིན་འབྱུང་གི་རིགས་ནམ་མཁའི་སྙིང་པོའི་རྒྱུད་ཅེས་བྱ་བ་ཡོད་དེ་བོད་དུ་མ་འགྱུར། ལས་ཀྱི་རིགས་ཀྱང་བོད་ན་མེད་དོ། ། ཞེས་གསུངས་སོ། ། ཕ་རྒྱུད་རིགས་ལྔར་འབྱེད་དེ། འབྱེད་རྒྱུ་བོད་ན་མེད་པའི་གསུང་དེ་ཡི་བྱུང་དོགས་མེད་དོ། །
འོ་ན་འདིར་ཇི་ལྟར་དབྱེ་བ་བྱེད་སྙམ་ན། མ་རྒྱུད་རྒྱས་པར་ལོགས་སུ་ཤེས་པར་འགྱུར་ལ། ཕ་རྒྱུད་ལ་བྲག་ལྟག་པ་རྡོག་ཉི་མ་སེངྒེས། རྩ་བའི་རྒྱད།་་་་་ གསང་འདུས་ལེའུ་བཅུ་བདུན་པ། རྒྱུད་ཕྱི་མ།་་་་་ ལེའུ་ཕྱི་མ་བཅོ་བརྒྱད་པ། བཤད་པའི་རྒྱུད།་་་་་ རྡོར་ཕྲེང་སོགས་བཞི། འཕྲོས་པའི་རྒྱུད་་་་་་གཤིན་རྗེ་གཤེད་ནག་པོའི་སྐོར་རྣམས་ལ་གསུངས།
དེ་ཞེས་དབྱེ་བ་མཛད་པ་ཡང་སྣང་མོད། རྒྱ་གར་བ་དུ་མ་དང་། བོད་སྔ་རབས་པ་ཞང་ཤེས་རབ་བླ་མ་སོགས་རྒྱུད་སྡེ་གསུམ་དུ་འབྱེད་དེ། དེ་སྐད་དུ་ཡང་རྡོ་རྗེ་སྙིང་པོ་རྒྱན་གྱི་རྒྱུད་ལས། འདོད་ཆགས་ཞེ་སྡང་གཏི་མུག་གིས། ། རྒྱུད་ཀྱང་རྣམ་པ་གསུམ་དུ་འགྱུར། ། ཞེས་གསུངས་པས། འདོད་ཆགས་ཀྱིས་འདོད་ཆགས་མི་སྤོང་ཞིང་འདོད་ཆགས་ཅན་བྱང་ཆུབ་ཀྱི་ལམ་དུ་བསྒྱུར་བ་གསང་བ་འདུས་པའི་སྐོར། ཞེ་སྡང་གིས་ཞེ་སྡང་མི་སྤོང་ཞིང་ཞེ་སྡང་ཅན་བྱང་ཆུབ་ཀྱི་ལམ་དུ་བསྒྱུར་བ་གཤིན་རྗེའི་གཤེད་ཀྱི་སྐོར། གཏི་མུག་གིས་གཏི་མུག་མི་སྤོང་ཞིང་གཏི་མུག་ཅན་བྱང་ཆུབ་ཀྱི་ལམ་དུ་བསྒྱུར་བ་སྒྱུ་འཕྲུལ་དྲ་བའི་སྐོར།
དང་པོ་ལ་གསང་བ་འདུས་པ་ནི་འོག་ཏུ་འཆད་ལ། ཕྱག་རྡོར་གྱི་སྐོར་ལ་རྒྱུད་ཅི་ཡིན་འདི་ཡིན་མེད་པ་བཞི་བཅུ་ཞེ་གཅིག་ཡོད། དེ་ཉིད་ཀྱི་ཕྱིར་རྗེ་བཙུན་རིན་པོ་ཆེས། རྒྱལ་བ་ཀུན་གྱི་གསང་བ་འཛིན་པའི་གཟུངས། ། འདི་ལ་ལོག་པར་རྟོག་པས་ས་སྟེང་ཁེངས། ། ཞེས་གསུངས་སོ། ། འདིར་ཕྱག་ན་རྡོ་རྗེ་དྲག་པོ་གསུམ་འདུལ་གྱི་གཟུངས་ཀྱི་རྒྱུད་བྱ་བ། གཟུངས་དང་རྒྱུད་གཉིས་ཀའི་མཚན་འབྱར་བ། སྔགས་བྷོ་བྷོ་བྷན་ཡོད་པ་དེ་ཉིད་རྒྱུད་དག་པོ་ཡིན་འདི་ནས་འཁོར་ཆེན་སྟོན། འདི་ལ་དམར་གྱི་ཊིཀྐ་དང་།
སྒྲུབ་དཀྱིལ་དང་ཡིག་ཆ་ཚང་མ་ཡོད་ཅིང་། དབང་བཀའ་དང་ལུང་བཀའ་ཡང་དིང་སང་གི་བར་དུ་བཞུགས། དེ་དག་གི་དཀྱིལ་འཁོར་ལྷ་བཅུ་གསུམ་མ་ཡབ་ཡུམ་ཞལ་སྦྱོར་གྱི་རྣམ་པར་ཡོད་པས་ཅིས་ཀྱང་ཕ་རྒྱུད་དུ་བྱེད་ན། འདོད་ཆགས་ཅན་འདུལ་བའི་ཟླ་ལ་བཞག་གོ ། ཟླ་གསང་ཐིག་ལེ་ལ་ད་ལྟ་ལུང་བཀའ་མ་གཏོགས་དབང་བཀའ་དང་འགྲེལ་པ་ནི་མེད་ལ། བླ་མ་ཡེ་ཤེས་འོད་ཀྱི་དཀར་ཆག་ཏུ། ཟླ་གསང་ཐིག་ལེའི་འགྲེལ་པ་ཡེ་ཤེས་རྡོ་རྗེས་མཛད་པ་ཞེས་པ་བྲིས་པས་སྔོན་ནི་བྱུང་བར་གསལ་ལོ། ། འདི་ཁ་ཅིག་གིས་མ་རྒྱུད་དུ་བཞག་པ་ཡོད་ཀྱང་། འདི་ཉིད་ལས། དཔའ་བོ་ཟླ་གསང་ཐིག་ལེ་ཞེས་བཤད་པས་ཕ་རྒྱུད་དུ་བཞག་པ་རིགས་སོ། །
ཞེ་སྡང་ཅན་འདུལ་བའི་རྒྱུད་གཤིན་རྗེ་གཤེད་ཀྱི་སྐོར་རྣམས་ནི། དམར་ནག་གཉིས་སུ་འདུས་ལ། དམར་པོའི་རྒྱུད་ལེའུ་བཅུ་དགུ་པའི་ལེའུ་དང་པོ་ནས་ལྷ་ལྔ་སྟོན། བརྒྱད་པ་ནས་བཅུ་གསུམ་མ་སྟོན་ཅིང་། རྣལ་འབྱོར་དབང་ཕྱུག་བིརྺ་པའི་ལྷ་ལྔ་མ་འདི་ཡང་འདི་དང་ཆ་མཐུན་ཅིང་། བརྟེན་པའི་ངོ་བོ་ནི་རྒྱུད་རྒྱས་པ་འབུམ་པ་ཡིན་ལ། དཔལ་འཛིན་གྱི་བཅུ་གསུམ་མ་ཡང་འདི་ཉིད་ལ་བརྟེན་ནོ། ། དེ་དག་བོད་དུ་དཔྱལ་ལོ་ཙཱ་བ་ཆོས་བཟང་། ཆག་ལོ་ཙཱ་བ་ཆོས་རྗེ་དཔལ། པཎ་ཆེན་དྷ་ན་ཤཱི་ལས་གཡག་སྡེ་ལོ་ཙཱ་བ་ལ་གསུངས་པའི་ལུགས་དང་གསུམ་དུ་འདུས།
དེའི་གོང་རྗེ་འགོས་དང་། ས་སྐྱ་པ་གོང་མ་རྣམས་ལ་ནི་མེད་དོ། ། དེང་སང་ལྷ་ལྔ་མ། བཅུ་གསུམ་མ་གཉིས་ཀའི་དབང་དང་། རྒྱ་གཞུང་དང་། རྒྱུད་ཀྱི་ལུང་ནི་བོད་ན་བཞུགས་ལ། རྒྱུད་འདི་ལ་རྒྱ་འགྲེལ་ནི་མེད། དགྲ་ནག་ལ་མཁས་པ་ཞིག་ཤེས་ན་འཆད་སླ་བ་ནི་འདུག་གོ ། གློ་བོ་ལོ་ཙཱ་བའི་ལུགས་ཀྱི་བཅུ་གསུམ་མའི་དབང་བཀའ་ཡང་ཆག་ལོའི་སློབ་མ་ཡིན་པས་ཆག་ལུགས་སུ་འདུའོ། ། ཕྱིས་བཟང་ལྡན་འདེབས་མཁན་ཀུན་སྤངས་ཆོས་གྲགས་དཔལ་ལ་རྒྱ་དཔེ་གཅིག་བྱུང་བ་བུ་སྟོན་པ་ལ་བསྐུར་ནས་བསྒྱུར་པ།
གཤེད་དམར་གྱི་རྒྱུད་ལེའུ་ཉི་ཤུ་རྩ་གཉིས་པ་ཡིན་ལུང་བཀའ་ནི་མེད། འདི་བློ་བཟང་སྙིང་པོའི་ལྷ་ལྔ་མའི་སྒྲུབ་ཐབས་དང་ཤིན་ཏུ་མཐུན་པས་དེ་འདི་ལ་བརྟེན་ནས་མཛད་པ་འདྲའོ། ། ནག་པོའི་རྒྱུད་ལ། རྩ་བའི་རྒྱུད་དགྲ་ནག་ལེའུ་བཅོ་བརྒྱད་པ། དེའི་འཁྲུལ་འཁོར་གསལ་བར་སྟོན་པ་གདོང་དྲུག དྲག་ལས་བྱེ་བྲག་ཏུ་སྟོན་པ་རྡོ་རྗེ་འཇིགས་བྱེད་དོ། ། དགྲ་ནག་ལ་གྲུབ་ཆེན་དཔལ་འཛིན། ཤནྟི་པ། གཞོན་ནུ་ཟླ་བ། ནག་པོ་པ་རྣམས་ཀྱི་འགྲེལ་པ་ཡོད་ཅིང་དཀྱིལ་འཁོར་ལ་བཀོད་པའི་ལྷ་བཅུ་གསུམ་སྟོན།
གསང་འདུས་ལྷ་བཅུ་གསུམ་མ་སངས་རྒྱས་ཀྱིས་རྒྱལ་པོ་ཨིནྟྲ་བྷུ་ཏི་ལ་དབང་བསྐུར་མཛད་པ་དེ་དང་འདི་གཉིས་ཞི་བ་དང་ཁྲོ་བོའི་དཀྱིལ་འཁོར་ལྟ་བུ་ཡིན་ལ། འོན་ཀྱང་དེའི་ལྷ་རྣམས་ཀྱི་རྩ་བའི་ཕྱག་གཉིས་ཡུམ་ལ་འཁྱུད་པ་དང་འདི་རྣམས་གྲི་གུག་དང་ཐོད་པ་འཛིན་པ་མ་གཏོགས་ཕྱག་ལྷག་མ་རྣམས་འདྲ་ཞིང་ཕྱག་མཚན་ཡང་འདྲའོ། ། འདི་ལ་གྲུབ་ཆེན་དཔལ་འཛིན་དང་། ལ་ལི་ཏ་བཛྲ་ལ་སོགས་པའི་གཞུང་ཕྲན་ཡང་ཡོད་ཅིང་། བསྟན་པ་ཕྱི་དར་གྱི་མགོ་ལ་ཅོག་གྲུ་ཤེས་རབ་བླ་མས་བསྒྱུར། ཁྱད་པར་འབྲིང་མཚམས་ཀྱི་ཞང་པ་ཡབ་སྲས་རྣམས་ཞང་ཤེས་རབ་བླ་མ་ནི་ཅོག་གྲུ་ཀླུའི་རྒྱལ་མཚན་ནས་མྱ་ངན་མེད་པའི་དཔལ་ཡན་ཆད་དུ་ལོ་ཙཱ་བ་མང་དུ་བྱོན་པའི་རྒྱུད་རྒྱ་གར་དུ་བྱོན་ཏེ་དེ་ཝ་ཨ་ཀ་ར་ཙནྟྲ་བྷ་དྲ་དང་། དེའི་སློབ་མ་ཨ་མོ་གྷ་བཛྲ་ལས་ནག་པོ་སྐོར་གསུམ་གསན་ཉམས་སུ་བཞེས་པ་དེའི་སྐུ་གསུང་ཐུགས་ཀྱི་སྲས་ཞང་སམ་གྷ་བྷ་ཏྲ་ཡབ་སྲས་གཉིས་ཀའི་ཐུགས་སྲས་ཞང་དཀོན་མཆོག་རྒྱལ་མཚན། དེའི་སློབ་མ་སམ་བྷའི་སྲས་གཅེན་གཙང་འོད། གཅུང་རྡོ་རྗེ་རྩེ་མོ། གཅུང་གི་སྲས་མཆེད་གཉིས་ཀའི་སློབ་མ་རྡོ་རྗེ་ཡང་རྩེ།
དེའི་སློབ་མ་དངོས་གྲུབ་རྒྱལ་མཚན་སོགས་སོ། ། འདིའི་འཆད་ཉན་དང་བསྒྲུབ་པ་བྱེད་དེ། དེ་ཡང་ཁོང་རྣམས་རྒྱུད་འདི་ལ་བཤད་གསར་བྱེད། དེའི་སྔོན་དུ་བསྙེན་པ་ལོ་སྐྱ་སྔོ་བཅུ་གཉིས་སོང་བྱ་བ་དང་། དྲུག་ཙམ་རེ་བྱེད་པའི་སྲོལ་བཟང་པོ་ཡོད་པས་དགྲ་ནག་ཞང་ལ་ཐུག་ཟེར། སྙོས་ཁ་རག་པ་ཞེས་དང་པོ་ཟེར་ཞིང་འདམ་གྱི་ཁ་ཐོད་ན་ཁོང་ཚོའི་དགོན་པ་ཆེན་པོ་ཡོད། དིང་སང་སྐྱོ་ལུགས་སུ་་་་་་ཨ་མོ་གྷ་བཛྲ་བོད་དུ་བྱོན། ཞང་ཤེས་རབ་བླ་མ་ལ་ཆོས་བཤད་དབུས་སུ་བྱོན་སྐྱོ་ནག་འགྲེལ་སྟོན་དང་མཇལ་དབང་བསྐུར་ནས་རྒྱུད་བཤད་དེ་འདི་བཟུང་དུ་བཏགས། དེས་སྐྱོ་ཡེ་ཤེས་འབྱུང་གནས། དེས་སྐྱོ་བསོད་ནམས་བླ་མ།
དེས་སྐྱོ་རྡོ་རྗེ་འབར། ལྷོ་བྲག་པ་རོ་མཉམ་རྡོ་རྗེ་སོགས་ལས་བརྒྱུད་དོ། ། གྲགས་པ་སྐྱོ་པ་རྣམས་ཀྱང་འདིའི་བཤད་པ་དང་ཉམས་ལེན་མཛད་དོ། ། ཞང་པ་ལྟ་བུའི་རྒྱས་པོ་ནི་མེད། འོན་ཀྱང་བཤད་པ་ཧྲུག་གེ་བ་རེ་དང་དབང་བཀའ་ཡོད་དོ། ། རྗེ་བཙུན་ས་སྐྱ་པ་ཡབ་སྲས་གོང་མ་རྣམས་ཀྱང་འདི་ལ་ཐུགས་དམ་མཛད་ཅིང་ཐུགས་རྩིས་ཤིན་ཏུ་ཆེ་བས་ད་ལྟ་ཡང་བསྟན་པ་ཡོད་དོ། ། འཁྲུལ་འཁོར་གསལ་བར་སྟོན་པ་གདོང་དྲུག་ལ་རྒྱ་གར་བའི་འགྲེལ་པ་ནི་མེད། གཞུང་ཕྲན་སློབ་དཔོན་ཀླུའི་བྱང་ཆུབ་ཀྱིས་མཛད་པའི་སྒྲུབ་ཐབས་དང་། དེ་ཝ་ཨ་ཀ་ར་ཙཎྜས་མཛད་པའི་སྒྲུབ་ཐབས་གཅིག་ཡོད་དེ། སློབ་དཔོན་ཕྱི་མ་འདི་གདོང་དྲུག་གི་བདག་པོ་ཡིན་པར་བྱེད་དོ། །
བོད་དུ་རྭ་རྡོ་རྗེ་གྲགས་ཀྱིས་འགྲེལ་པ་བསྡུས་པ་གཅིག་མཛད། གཞུང་ཕྲན་གྱི་ཆོས་སྣ་བཞི་བཅུ་ཞེ་བརྒྱད་མཛད་དེ། མན་ངག་བཟང་ཞིང་གསལ་བ་ཡོད་དོ། ། རྒྱུད་སྡེའི་ལུང་དང་དབང་བཀའ་ཡང་དིང་སང་བཞུགས། དྲག་པོའི་ལས་བྱེ་བྲག་ཏུ་སྟོན་པ་རྡོ་རྗེ་འཇིགས་བྱེད་རྟོག་པ་བདུན་པ་ལ་སློབ་དཔོན་གཞོན་ནུ་ཟླ་བ་དང་། མི་བསྐྱོད་རྡོ་རྗེའི་འགྲེལ་པ་ཡོད་ཅིང་། གཞན་ཁ་ཅིག་ཏུ་གྲུབ་པའི་རྡོ་རྗེས་མཛད་ཟེར། ལ་ལར་མཛད་བྱང་མེད་པ་ཡང་འབྱུང་། ཁ་ཅིག་ཏུ་བཻ་རོ་ཙ་ན་རཀྵི་ཏས་མཛད་ཟེར། ལ་ལར་སྭ་ན་ཤྲཱིས་མཛད་ཟེར་བ་མིང་མི་འདྲ་ཡང་།
འགྲེལ་པ་དེ་བཞིའི་ཚིག་ཞུས་དག་ཐུབ་པ་ལྟ་བུ་བྱས་པས་རྒྱ་འགྲེལ་གཅིག་ཀྱང་ཡོད་དོ། ། གཞུང་ཕྲན་ལ་སློབ་དཔོན་ལ་ལི་ཏ་བཛྲས་མཛད་པའི་སྒྲུབ་ཐབས་ལ་སོགས་པ། བཅུ་བཞི་ལ་ཉེ་བ་གཅིག་ཡོད། འདི་ལ་རྗེ་བཙུན་ས་སྐྱ་པ་རྣམས་དང་། ར་པ་རྣམས་དང་། སྐྱོ་པ་ལ་སོགས་པ་བོད་ན་ཡང་ཤིན་ཏུ་ཐུགས་རྩིས་ཆེ་ཞིང་བར་ཆད་བཟློག་པ་ལ་ཆེས་བསྔགས་པས་རྒྱ་གར་ན་ཡང་རབ་ཏུ་དར་བ་ཡིན་ནོ། ། ཁོ་རང་ལ་བལྟར་ཕྱིན་ན་གསང་ཞིང་སྦས་པ་ཞིག་འོང་ཐང་པ་ཞིག་འདུག་ཀྱང་། རྒྱ་བོད་གཉིས་ཀར་གྲགས་ཆེའོ། ། དེས་ན་ད་ལྟ་བོད་ན་གཤིན་རྗེ་གཤེད་ནག་པོ་སྐོར་གསུམ་གྱི་བསྟན་པ་ཡང་ཚང་བར་བཞུགས་པ་ལགས། གཞུང་གཞན་གཏམ་རྒྱུད་ཀྱི་རྟོག་པ་བྱ་བ་དང་།
གཤིན་རྗེ་གཤེད་དགྲ་དམར་གྱི་རྟོག་པ་བྱ་བ་དང་། རྟོག་པ་གཅིག་པ་ཞེས་བྱ་བ་རྣམས་ནི་བོད་ཀྱི་སྔགས་པ་མི་མཁས་པོ་འགས་བརྩམས་པ་ཡིན་ཞིང་། རྟོག་གསུམ་བྱ་བ་འདི་སྐྱོ་པའི་བླ་མ་གོང་མ་མཁས་པོ་ཞིག་གིས་བྱས། དེ་ནས་འཁྲུལ་འཁོར་ཤིན་ཏུ་ཆེ་བ་སྟོན་ནོ། ། སྐྱོ་པའི་བླ་མ་གྲུབ་ཆེན་ཨ་མོ་གྷ་བཛྲ་ཆུང་བ་ཡིན་ལ། ཁོང་གི་འཇིགས་བྱེད་ཀྱི་སྒྲུབ་ཐབས་འཁྲུལ་འཁོར་སྟོན་པ་ཞི་བ་ལས་བདུན། དྲག་པོ་ལས་བདུན། དྲག་ལས་ཕྱོགས་གཅིག་བྱ་བ་རྣམས་དང་ཤིན་ཏུ་མཐུན། མདོར་ན་རྟོག་གསུམ་སངས་རྒྱས་ཀྱིས་གསུང་པའི་རྒྱུད་དང་། རྒྱ་གར་བས་མཛད་པའི་གཞུང་ནི་མ་ཡིན་ནོ། །
སྐྱོ་པ་རང་ལ་ཤིན་ཏུ་དགོས། གཞན་སུ་དང་ཡང་མི་མཐུན་ནོ། ། ཨ་མོ་གྷའི་གཞུང་ཞིབ་ལས་བདུན་སོགས་ཀྱང་རྭ་པ་དང་མི་མཐུན་ནོ། ། རྭ་པ་རྣམ་ལ་མྱུར་བའི་ལས་བདུན་བྱ་བ། རྒྱུད་རྒྱ་གཞུང་ནས་དངོས་སུ་མ་བཤད་ཀྱང་མན་ངག་ཤིན་ཏུ་མྱུར་བ། སྙིང་པོ་དང་། རྩ་སྔགས་སྤེལ། རྩ་སྔགས་དང་ཉེ་སྙིང་སྤེལ། ཉེ་སྙིང་དང་སྙིང་པོ་སྤེལ། གསུམ་ཀ་སྤེལ་བྱ་བ་སོགས་བྱས་པ་ཟབ་མོ་ཞིག་བྱུང་པ་དིང་སང་འདི་ཕྱོགས་ན་ནི་དེའི་བཀའ་ལུང་མེད།
མདོ་ཁམས་ན་དོང་དོམ་པ་དང་། ཡོན་ཏན་འབུམ་བྱ་བ་དེ་ཚོ་ལ་མཁས་པ་བྱོན་འདུག་པས་དེའི་རྒྱུན་ཨེ་ཡོད་ཡིན། བླ་མ་རྒྱ་དང་། མགར་དང་། ལྡོང་གསུམ་ཡང་རྭ་ལོའི་དངོས་བརྒྱུད་ཀྱི་སློབ་མ་ཡིན་པས་རྭ་པའི་ཁོངས་སུ་འདུའོ། ། རྟོག་གསུམ་ལ་སྐྱོ་བ་རང་གི་ཊཱིཀྐ་བཟང་པོ་ཡོད་དོ། ། སྒྱུ་འཕྲུལ་དྲ་བ་ལ། རྣམ་སྣང་སྒྱུ་འཕྲུལ་དྲ་བ། འཇམ་དཔལ་སྒྱུ་འཕྲུལ་དྲ་བ། རྡོ་རྗེ་སེམས་དཔའི་སྒྱུ་འཕྲུལ་དྲ་བ་དང་གསུམ་ལས།
དང་པོ་ལ་སློབ་དཔོན་ཀུན་དགའ་སྙིང་པོ་དང་། རབ་ཞི་བཤེས་གཉེན། སྨྲིརྟི་རྣམས་ཀྱིས་ཡོ་གར་བཀྲལ་བའི་འགྲེལ་པ་བྱས། དུས་འཁོར་གྱི་དཔལ་ལྡན་འབྲས་སྤུངས་ཀྱི་དབང་བསྐུར་བཅུ་གཅིག་བྱ་བའི་ནང་དུ་འདིའི་དབང་བྱུང་ན་ཡང་ད་ལྟ་ནི་མེད། ཕྱིས་ལོ་བཅུ་ཙམ་གྱི་གོང་ན་བླ་མ་ཁ་ཅིག་རྣམ་སྣང་སྒྱུ་དྲའི་དབང་བྱེད་ཀྱིས་དྲག་སྟེ། སངས་རྒྱས་ནས་བརྒྱུད་པའི་དབང་ནི་མ་ཡིན་ནོ། ། སློབ་དཔོན་ཨ་བྷ་ཡས་ཕྲེང་བར། རྣལ་འབྱོར་བླ་མེད་དུ་བཤད་པས་འདིར་ཕ་རྒྱུད་དུ་བཞག་གོ ། འཇམ་དཔལ་སྒྱུ་འཕྲུལ་དྲ་བ་ཁྲི་དྲུག་སྟོང་པའི་དུམ་བུ་མཚན་ཡང་དག་པར་བརྗོད་པ་ཡོ་ག་དང་བླ་མེད་དུ་བཀྲལ་པ་སོགས་བཤད་སྲོལ་རྒྱ་ཆེ་བར་བཞུགས། རྡོ་རྗེ་སེམས་དཔའ་སྒྱུ་འཕྲུལ་དྲ་བ།
རྩ་བའི་རྒྱུད་གསང་བའི་སྙིང་པོ་སོགས། ཁ་ཅིག་གིས་རྨ་རིན་ཆེན་མཆོག་གི་བརྩམས་སོ་ཞེས་གསུངས་ཀྱང་། རྗེ་བཙུན་གྲགས་པ་རྒྱལ་མཚན་གྱིས་གསང་བའི་སྙིང་པོ། སྒྱུ་འཕྲུལ་བརྒྱད་ཅུ་པ། སྒྱུ་འཕྲུལ་བླ་མ། ལྷ་མོ་སྒྱུ་འཕྲུལ། ཐབས་ཀྱི་ཞགས་པ་རྣམས་རྒྱུད་རྣམ་པར་དག་པ་འདྲ། ལྷག་མ་ལེགས་པར་རྟོགས་ལ་གྱིས་གསུངས་པ་ལྟར་ཡིན་ནོ། ། སྤྱིར་རྙིང་མ་བ་རྣམས་ཀྱིས་རྒྱུད་བརྩམས་པ་ནན་ཏར་མང་ན་ཡང་བསྟན་པ་སྔ་དར་ལ། སྐུའི་རྒྱུད་སངས་རྒྱས་མཉམ་སྦྱོར།
གསུང་གི་རྒྱུད་ཟླ་གསང་ཐིག་ལེ། ཐུགས་ཀྱི་རྒྱུད་གསང་བ་འདུས་པ། ཡོན་ཏན་གྱི་རྒྱུད་རྡོ་རྗེ་བདུད་རྩི། འཕྲིན་ལས་ཀྱི་རྒྱུད་ཀརྨཱ་མ་ལ། ཁ་སྐོང་གི་རྒྱུད་རྣམ་སྣང་སྒྱུ་དྲ་ཞེས་པ་དྲུག་གསར་རྙིང་ཀུན་ལ་རྩོད་པ་མེད་པར་གྲགས་པའི་རྒྱུད་ཡིན་ནོ། ། འདོད་ཆགས་ཅན་འདུལ་བ་དཔལ་ལྡན་གསང་བ་འདུས་པའི་རྒྱུད་ལ། རྩ་རྒྱུད་དང་བཤད་རྒྱུད་གཉིས། རྩ་རྒྱུད་དུ་འཇོག་བྱེད་རྗེ་བཙུན་ས་སྐྱ་པ་རྣམས་ཀྱིས་གང་གི་ཐོག་མར་བྱུང་ཞིང་བཤད་བཞིར་གྱུར་པས་རྩ་རྒྱུད། ཕྱིས་བྱུང་ཞིང་འཆད་བྱེད་དུ་འདུག་པས་བཤད་རྒྱུད་ཅེས་པ་ལྟར་ཡིན་ནོ། ། འདིའི་རྩ་རྒྱུད་ཆེན་མོ་འབུམ་ཕྲག་གསུམ་པ་གསུངས་ནས་སྙིགས་དུས་ཀྱི་སེམས་ཅན་ཚེ་ཐུང་བ་རྣམས་ལ་མི་སྣང་བར་བྱིན་གྱིས་བརླབས་ཞེས་སློབ་དཔོན་ཤནྟི་པའི་གསང་འདུས་ཀྱི་འགྲེལ་པ་སྙིམ་པའི་མེ་ཏོག་ཏུ་བཤད་དོ། །
ཨུ་རྒྱན་སོགས་ན་དཔའ་བོ་མཁའ་འགྲོའི་ཕྱག་ན་བཞུགས་པས་གྲུབ་པ་ཐོབ་པ་རྣམས་ལ་ནི་ཐོས་བསམ་བྱེད་པའི་སྐལ་བ་ཡོད་དོ། ། སྙིགས་དུས་ཀྱི་སེམས་ཅན་ཚེ་ཐུང་བ་རྣམས་ལ་རྩ་རྒྱུད་བསྡུས་པ་ལེའུ་བཅོ་བརྒྱད་པ་འདི་སྟོན་པས་བཟླས་ཏེ་གསུངས་ལ། དེ་ཡང་སློབ་དཔོན་འཕགས་པ་ཡབ་སྲས་ལེའུ་བཅུ་བདུན་པ་ཡན་ལ་རྩ་རྒྱུད་དུ་མཛད་དེ། སྒྲོན་གསལ་ལས་ཀྱང་དེ་ཀའི་འགྲེལ་པ་མཛད་ཅིང་། མདོ་བསྲེས་ལས་ཀྱང་ལེའུ་བཅུ་བདུན་པ་ལས་བཏུས་ཏེ་བསྟན་ཅེས་འབྱུང་བའི་ཕྱིར་རོ། ། ལེའུ་བཅོ་བརྒྱད་པ་རྒྱུད་ཕྱི་མར་མཛད་དེ་སྒྲོན་གསལ་དུ་ལུང་དྲངས་པ་མང་དུ་ཡོད་ཅིང་། འཆད་པ་པོ་རྣམས་ཀྱིས་ལུང་ཙམ་རེ་་་་་་རྡོག་ཨརྻ་དེ་བས་དོན་བཅུ་གསུམ་དུ་བཅད་པའི་ས་བཅད་ཡོད་དོ། མཛད་དོ། ། སློབ་དཔོན་ཡེ་ཤེས་ཞབས་ལུགས་པ་རྣམས་ཀྱིས་བསྐྱེད་་་་་་བསྙེན་སྒྲུབ་བཞི། རྫོགས་་་་་་སྦྱོར་བ་ཡན་ལག་དྲུག་ཀྱི་གནད་རྣམས་རྒྱུད་ཕྱི་མ་ལས་སྟོན་པས་བཤད་རྒྱུད་ཀྱི་མཐིལ་རང་དུ་མཛད་ལ།
ལེའུ་བཅོ་བརྒྱད་པ་ལ་སློབ་དཔོན་སྨན་ཞབས་ཀྱིས་འགྲེལ་པ་ཟུར་དུ་མཛད་པ་ཡང་ཡོད་དོ། ། རྒྱུད་འདི་བོད་དུ་ཐོག་མར་ལོ་ཙཱ་བ་རིན་ཆེན་བཟང་པོས་བསྒྱུར། ལེའུ་བཅོ་བརྒྱད་པའི་མཇུག་ཏུ་འགྱུར་བྱང་སྨོས་པ་བཅུ་བདུན་ཡན་ལ་རྟོག་པའི་རྒྱལ་པོ་རྫོགས་སོ་བྱ་བ་ལས་འགྱུར་བྱང་མི་འབྱུང་བའི་རྒྱུ་མཚན་དེ་ཡིན་ནོ། ། འཕགས་ལུགས་པའི་བཤད་པའི་རྒྱུད་ལ་རྗེ་འགོས་དཔོན་སློབ་ནས་ཀུན་མཁྱེན་འཕགས་འོད་ཡན་བཤད་རྒྱུད་བཞིར་་་་་་ཁོང་པའི་ཁྲིད་ཡིག་ནའང་བཞི་ལས་མེད། འདོད་དེ། ཡེ་ཤེས་རྡོ་རྗེ་ཀུན་ལས་བཏུས། དགོངས་པ་ལུང་སྟོན། ལྷ་མོ་བཞིས་ཞུས། རྡོ་རྗེ་ཕྲེང་བའོ། ། བུ་སྟོན་པས་དེའི་སྟེང་དུ་རྒྱུད་ཕྱི་མ།
རྡོ་རྗེ་སྙིང་པོ་རྒྱན་གྱི་རྒྱུད། ལྷའི་དབང་པོས་ཞུས་པ། གཉིས་མེད་རྣམ་རྒྱལ་དང་བརྒྱད་དུ་བཞེད་དོ། ། སྒྲོན་གསལ་དུ་དེ་རྣམས་ནས་ལུང་མང་པོ་དྲངས་པས་གསུངས་ཏེ། དེ་ལྟར་ན་བཟང་སྤྱོད་ཀྱི་ལུང་ཡང་དྲངས་པས་དེ་ཡང་བཤད་རྒྱུད་དུ་འགྱུར་རོ། ། རྒྱུད་ཕྱི་མ་ལས། འཕགས་ལུགས་པས་ལུང་ཡར་དྲངས་པ་ཡོད། འབྲུ་སྣོན་ཕར་བྱས་པ་ནི་མེད་དེ། འདི་པ་ལ་འགྲེལ་པ་སྒྲོན་གསལ་གཅིག་པོ་ལས་ནི་མེད། དེ་ལས་ནི་འགྲེལ་པ་ལེའུ་བཅུ་བདུན་པ་ཡན་ལས་མ་མཛད་དོ། །
བླ་མེད་རྡོ་རྗེ་སྙིང་པོ་རྒྱན་གྱི་རྒྱུད་ལྷ་ཡེ་ཤེས་རྒྱལ་མཚན་གྱིས་བསྒྱུར་པ་འདི་ནས་ཡེ་ཤེས་ཞབས་ལུགས་པའི་ལྷའི་གྲངས་དང་། བཟླས་པ་དང་། སྣ་རྩེ་གསུམ་གྱི་རྫོགས་རིམ་གསལ་བར་བྱེད་ཅིང་། གཞན་འདུས་པ་སྤྱི་ལ་ཕན་པའི་ལུང་མང་དུ་བཞུགས་མོད། རྒྱ་བོད་ཀྱི་འཕགས་སྐོར་བ་རྣམས་ལ་མ་བྱུང་ངོ་། ། རྒྱུད་འདི་ལ་རྒྱ་འགྲེལ་ནི་མེད། བོད་ཀྱི་ཊཱིཀྐ་ཡང་མ་མཐོང་ཞིང་། རྒྱུད་རང་གི་ངོ་བོ་ཁྱད་པར་འཕགས་པ་ཞིག་སྣང་ལ། རྒྱུད་འབུམ་ན་ལུང་བཞུགས་པ་ཡིན་ནོ། ། སྒྲོན་གསལ་གྱི་གླེང་གཞི་འཆད་པའི་ལྷའི་དབང་པོས་ཞུས་པ་ལས་ཞེས་ལུང་དྲངས་མོད།
དེ་བོད་ཡིན་པ་ཡང་སྲིད། རྒྱུད་ཡིན་པ་ཡང་པོ་ཏི་བོད་དུ་མ་འགྱུར། གཉིས་མེད་རྣམ་རྒྱལ་ལ། དེ་བཞིན་གཤེགས་པ་ཐམས་ཅད་ཀྱི་གཉིས་སུ་མེད་པ་རྣམ་པར་རྒྱལ་བ་ཞེས་བྱ་བའི་པོ་ཏི་ཆེན་པོ་ཡོད་པ་དེ་ལ་བར་སྐབས་ཀྱི་དགེ་བའི་བཤེས་གཉེན་རྣམས་ན་རེ། རྒྱུད་འདི་ཆུ་ཤུལ་ཕོ་བ་ལུང་དུ་རྒྱ་ཕོ་བ་ལུང་པས་བརྩམས་པ་ཡིན་ཏེ། ཇི་ལྟར་བརྩམས་པའི་ཚུལ་ཡང་ཁོང་ལ་གསང་འདུས་མར་ལུགས་མན་ངག་མང་པོ་ཡོད་པས་དེ་རྣམས་སྟོན་བྱེད་ཀྱི་རྒྱུད་བརྩམས་པ་ཡིན་ནོ། ། འདི་ནས་གསང་འདུས་ཀྱི་དཀྱིལ་འཁོར་ཆེན་པོ་གཅིག་གི་ནང་དུ་དཀྱིལ་འཁོར་ཆེན་པོ་སོ་གཉིས་བྱས་པ། དབུས་ཀྱི་མི་བསྐྱོད་པ་བཞུགས་པའི་ལྷ་རྣམས་ལ་མི་བསྐྱོད་པ་གཙོ་བོར་གྱུར་པའི་ལྷ་སོ་གཉིས་རྫོགས་པ། དེ་བཞིན་དུ་ཤར་ལྷོ་མི་གཡོ་བའི་གནས་སུ་མི་གཡོ་བས་གཙོ་བྱས་ཁྲོ་བོ་མི་གཡོ་བའི་སར་གཙོ་བོ་མི་བསྐྱོད་པ་བསྐྱལ་བ་སོགས་དཀྱིལ་འཁོར་འཇིགས་སུ་རུང་བ་ཆེས་ཆེ་བ་གཅིག་ཅིག་ཡོད་དོ། ། སངས་རྒྱས་ཀྱི་བཀའ་མ་ཡིན་ནོ་གསུངས།
ས་སྐྱ་པ་བློ་ཆེན་ན་རེ། རྒྱུད་འདི་ལ་ཁོང་རང་ཚོ་རྒྱ་ཕོ་བ་ལུང་པ་ལས། སྟོང་གྲོད་པ་ལུང་པས་བྱས་ཟེར་ནའང་གྱིས། ང་རང་འདིའི་དབང་བསྐུར་བྱེད་ཟེར་ནས་མཚན་ཅན་བྱེད་ཅེས་གྲགས་སོ། ། ཕྱིས་མཁན་ཆེན་ཐར་པ་ལོ་ཙཱ་བའི་ཕྱག་དཔེའི་ཁྲོད་ནས་བུ་སྟོན་པས་གཉིས་མེད་རྣམ་རྒྱལ་བྱ་བའི་རྒྱུད་ཀྱི་དུམ་བུ་ཤོག་བུ་བཞི་ལྔ་ཙམ་ཞིག་གི་རྒྱ་དཔེ་བརྙེད་ནས། དེ་བསྒྱུར་པའི་མཇུག་ན་འདི་རྒྱུད་ཀྱི་དུམ་བུ་ལས་མི་སྣང་མོད། སྔར་གྱི་གཉིས་མེད་རྣམ་རྒྱལ་ཞེས་གྲགས་པ་ཆེན་པོ་དེ་བརྫུན་མར་རྟོགས་པར་བྱ་བའི་ཕྱིར་འདི་བསྒྱུར་ཏོ་ཞེས་བྲིས། ཕྱིས་བླ་མ་ཀུན་སྤངས་ཆོས་གྲགས་པ་ལ་དེ་བཞིན་གཤེགས་པ་ཐམས་ཅད་ཀྱི་མཉམ་པ་ཉིད་གཉིས་སུ་མེད་པ་རྣམ་པར་རྒྱལ་བའི་རྒྱུད་བྱ་བའི་རྒྱ་དཔེ་ཞིག་འབུལ་མཁན་བྱུང་། དེ་བུ་སྟོན་ལ་གསེར་དང་བཅས་ཏེ་སྒྱུར་ཅིག་ཅེས་གནང་ནས་བསྒྱུར་པས། བརྟག་གཉིས་ཙམ་བྱས་པའི་རྒྱུད་ཚང་མ་ཞིག་བྱུང་།
དེའི་གཤམ་ན་སྔར་མཁན་ཆེན་ཐར་པ་ལོ་ཙཱ་བའི་ཕྱག་དཔེའི་ཁྲོད་ནས་རྒྱུད་འདིའི་དུམ་བུ་བརྙེད་པ་བསྒྱུར་མོད་ཀྱང་། ད་ནི་རྒྱུད་ཀྱི་རྒྱ་དཔེ་ཚངས་མ་བརྙེད་ནས་བསྒྱུར་ཏེ། སྔར་གཉིས་མེད་རྣམ་རྒྱལ་དུ་གྲགས་པ་དེ་བརྫུན་མ་ཡང་དག་པར་རྟོགས་པར་བྱ་བའི་རིན་ཆེན་གྲུབ་ཀྱིས་བསྒྱུར་ཅེས་པའོ། ། ཞེས་བྲིས་ཏེ་ཁོ་པ་རང་གིས་བསྒྱུར་པའི་གཉིས་མེད་རྣམ་རྒྱལ་གྱི་རྒྱུད་དེ་བཤད་རྒྱུད་དུ་ཁས་བླངས་སོ། ། སྤྱིར་དང་པོའི་གཉིས་མེད་རྣམ་རྒྱལ་ཆེན་པོ་འདི་རྒྱུད་རྣམ་དག་ཡིན་ན་གསང་འདུས་ཀྱི་བཤད་རྒྱུད་དུ་བཞག་ན་རུང་མོད། འོན་ཀྱང་འདི་ལ་འཕགས་པ་རིན་པོ་ཆེས་རྒྱུད་ཀྱི་ལུང་མང་པོ་དྲངས་ཡོད་པས་བཀའ་མིན་ཞེས་ཀྱང་མི་རུང་ལ་ཁོ་རང་གི་ངོ་བོ་བོད་ཅིག་གིས་བསྒྲིགས་པ་ཡིན་ཞེས་ཀྱང་མི་རུང་ཞེས་བརྟག་པའི་གནས་སུ་མཛད་པ་ཉིད་ལེགས་སོ། ། བུ་སྟོན་པས་གཉིས་མེད་རྣམ་རྒྱལ་འདི་སློབ་དཔོན་ཡོ་ག་བ་ཞིག་གིས་ཡོ་གར་བཀྲལ་ནས་ཀྱང་འགྲེལ་ཐུབ་པ་ཞིག་སྣང་ལ། བླ་མེད་ཡིན་ན་ཡང་རྣམ་པར་སྣང་མཛད་གཙོ་བོར་གྱུར་པའི་དཀྱིལ་འཁོར་གཅིག་བཤད་པས་གཏི་མུག་ཅན་འདུལ་བའི་ཁོངས་སུ་རིགས་ཀྱི། གསང་འདུས་ཀྱི་དོན་མེད་དོ། ། སྔར་གྱི་གཉིས་མེད་རྣམ་རྒྱལ་ཆེན་པོ་དེའི་མིང་ཡང་།
དེ་བཞིན་གཤེགས་པ་ཐམས་ཅད་ཀྱི་གཉིས་སུ་མེད་པ་རྣམ་པར་རྒྱལ་བ་ཐུན་མོང་མིན་པའི་གསང་བ་ཞེས་གྲགས། འདི་ཚད་མར་འདོད་པ་དག་གིས་ཐུན་གསང་ལས་ཞེས་པའི་ལུང་ཡང་དྲངས། བུ་སྟོན་པས་བསྒྱུར་པ་འདི་ལ་ཐུན་མོང་མ་ཡིན་པའི་གསང་བ་ཞེས་བྱ་བའི་མཚན་མེད་པས་གསང་འདུས་ཀྱི་རྒྱུད་དུ་འགྲོ་བར་མིང་དེ་ཡང་འབྱར་དགོས་ཚོད་དུ་འདུག་སྟེ། ཀླུ་བྱང་དང་ཟླ་གྲགས་སོགས་ཀྱི་ཐུན་མོང་མ་ཡིན་པའི་གསང་བ་ཞེས་པ་ལས་ཞེས་འབྱུང་ཞིང་། འཕགས་སྐོར་བའི་གཞུང་རྣམས་ལས་ཐུན་མོང་མིན་པའི་གསང་བ་ལས་ལུང་དྲངས་པ་རྣམས་ཀྱང་འདི་ན་མི་སྣང་ངོ་། ། ཀླུ་བྱང་ཟླ་གྲགས་སོགས་ཀྱིས་ལུང་དྲངས་པའི་ཐུན་མོང་མ་ཡིན་པའི་གསང་བ་དེ་བོད་དུ་མ་འགྱུར་རོ། ། སྤྱིར་བཀའ་དྲི་མ་མེད་པའི་རྒྱུད་འདི་ལྟ་བུ་བསྒྱུར་པ་བུ་སྟོན་སྐུ་དྲིན་ཆེ་ལ། འགྱུར་ཡང་ལེགས་མོད་ལུང་མེད། འགྲེལ་པ་དང་གཞུང་ཕྲན་སོགས་མེད་པས་རྒྱུད་སྡེ་གང་གི་ཁོངས་སུ་གཏོགས་གཞག་པར་དཀའ་བ་ཞིག་འདུག་གོ ། དེས་ན་འཕགས་ལུགས་ལ་བཤད་རྒྱུད་བཞི་ཡིན་ཞིང་།
དེ་ལ་ཡང་ཐུན་མོང་མ་ཡིན་པ་དང་། ཐུན་མོང་བ་གཉིས། དང་པོ་ལ་ཡང་གཉིས་ལས། ཡེ་ཤེས་རྡོ་རྗེ་ཀུན་ལས་བཏུས་ཀྱི་མཐའ་དྲུག་དང་ཚུལ་བཞི་སོགས་ཀྱི་རྒྱན་བདུན་གྱི་སྒོ་ནས་རྩ་རྒྱུད་ཀྱི་རྡོ་རྗེའི་ཚིག་རྣམས་འདི་ལྟར་འཆད་གསལ་བར་སྟོན་པ་འདི་ལྟ་བུའི་བཤད་རྒྱུད་ཅིག་མེད་ན། རྩ་རྒྱུད་ཀྱི་ཚིག་གིས་བཤད་པ་བྱིང་ཅན་འདི་མི་ཐོན། འདི་ལ་སློབ་དཔོན་ཤརྡྷ་ཀ་ར་ཝརྨའི་རྒྱན་བདུན་གྱི་བརྗེད་བྱང་བྱ་བའི་དོན་འགྲེལ་གཅིག་མ་གཏོགས་འགྲེལ་པ་གཞན་མེད་དོ། ། དགོངས་པ་ལུང་སྟོན་གྱིས་རྩ་རྒྱུད་ལེའུ་བཅུ་གཉིས་པ་ཡན་གྱི་དོན་གྱི་ཆ་གསལ་བར་སྟོན་ཏེ། འདིས་རྩ་རྒྱུད་དུ་སྒྱུ་མ་དང་འོད་གསལ་ཟུང་འཇུག་གླེང་གཞི་མཐར་ཐུག་ཏུ་བཤད་པ་རྣམས་གསལ་བར་སྟོན། འདི་ལྟ་བུའི་བཤད་རྒྱུད་སློབ་དཔོན་འཕགས་པ་ཀླུ་སྒྲུབ་ལ་མཁའ་འགྲོ་མས་ལུང་བསྟན་ནས་བྱུང་བ་ཡིན་གྱི། ཡེ་ཤེས་ཞབས་དང་།
ཤནྟི་པ་སོགས་ལ་ཐུན་མོང་མ་ཡིན་པའི་བཤད་རྒྱུད་འདི་ལྟ་བུ་མེད་པས་འཕགས་སྐོར་བའི་བཤད་པ་བྱིང་ཅན་འདི་འདྲ་མ་ཐོན་པ་ཡིན་ནོ། ། འདི་ལ་འགྲེལ་པ་ཚང་མ་ནི་མེད། རྡོར་བཟླས་སྟོན་པའི་གཞུང་ཁོལ་བུ་ཅུང་ཟད་ལ་སློབ་དཔོན་ཤརྡྷ་ཀ་རས་འགྲེལ་པ་མཛད་དོ། ། བོད་རྡོག་ཚུལ་ཁྲིམས་བཟང་པོས་བྱས་པའི་ཊཱིཀྐ་ཡོད། ཐུན་མོང་གི་བཤད་རྒྱུད་ལྷ་མོ་བཞིས་ཞུས་ནི་འདིའི་ངག་དབེན་གྱི་སྐབས་སུ་ཤིན་ཏུ་ཕན། གཞན་ཀྱཻ་རྡོ་རྗེ་དང་། སམྦུ་ཊི་སོགས་རླུང་གི་བཤད་པ་སྟོན་ཚད་ཀྱི་བཤད་རྒྱུད་ཡིན་ནོ། ། འདི་ལ་སློབ་དཔོན་ཡེ་ཤེས་སྙིང་པོ་དང་། སྨྲྀརྟིའི་འགྲེལ་པ་ཡོད་ཅིང་། སྔ་མ་ནི་བཟང་ཞིང་།
འགྱུར་ཡང་ཤིན་ཏུ་ལེགས་སོ། ། རྡོ་རྗེ་ཕྲེང་བ་རྣལ་འབྱོར་ཆེན་པོའི་རྒྱུད་འདིའི་གླེང་གཞི་སྦས་དོན་དུ་གསལ་བར་བཤད་པས་བཤད་་་་་་འདུས་པའི་བསྐྱེད་རིམ་ཡང་གསལ་བར་སྟོན། རྒྱུད་འདི་ནས་ཡུལ་ཉི་ཤུ་རྩ་བཞི་བདེ་མཆོག་ལྟར་དུ་སྟོན་ཅིང་། བདེ་མཆོག་གི་རྒྱུད་དུ་ལུས་དཀྱིལ་གྱི་དབང་ཆོག་གསལ་བར་མ་བསྟན་པ་འདིའི་ནང་དུ་སྦས་ཏེ། དཔེར་ན་མི་ཞིག་ལ་ནོར་ཆེན་པོ་ཡོད་པ་རང་གི་ནང་དུ་མི་འཇོག་པར་གཞན་གྱི་ཁྱིམ་དུ་སྦེད་པ་བཞིན་ནོ། ། སློབ་དཔོན་རྡོ་རྗེ་དྲིལ་བུ་པ་ལ་རྡོ་རྗེ་རྣལ་འབྱོར་མས་གནང་བ་བྱིན་ནས་རྒྱུད་འདི་ལ་རྩོམ་གདན་བྱས་ནས་ལུས་དཀྱིལ་གྱི་ཆོ་ག་བརྩམས་པ་ཡིན་ཏེ། མདོར་ན་བདེ་མཆོག་དང་ཐུན་མོང་གི་བཤད་རྒྱུད་ཡིན་ནོ། ། འཕགས་ལུགས་ལ་སྒྲོན་གསལ་ལས་གཞན་པའི་རབ་ཏུ་སྒྲོན་གསལ་་་་་་འདི་ལ་ལོ་ཙཱ་བ་བྱང་རྩེས་འགྲེལ་པ་བརྒྱད་སྟོང་པ་ཞེས་གསུངས་ཏེ། དཔེ་བརྒྱད་ལ་དོན་གྱིས་སྟོང་པས་སོ་ཞེས་གསུངས། སོགས་འགྲེལ་པ་བཞི་ཙམ་ཡོད་དེ།
སྒྲོན་གསལ་གྱི་ཆ་ལག་ཡིན་ནོ། ། གཞན་ཡང་ལེའུ་བཅོ་བརྒྱད་པོ་ཐམས་ཅད་ལ་སློབ་དཔོན་རྡོ་རྗེ་བཞད་པའི་འགྲེལ་པ། བི་མ་ལ་མི་ཏྲའི་འགྲེལ་པ། སྒེག་པའི་རྡོ་རྗེའི་གླེང་གཞིའི་འགྲེལ་པ་དེ་དག་གཞུང་ཕྲན་དང་བཅས་པ་བསྟན་པ་སྔ་དར་གྱི་དུས་སུ་འགྱུར་ཏེ། དིང་སང་ནི་གླེགས་བམ་ཙམ་ལས་བཀའ་ལུང་མེད་དོ། ། ཡེ་ཤེས་ཞབས་ལུགས་ལ་བསྐྱེད་རྫོགས་ལྟ་བ་འབྲས་བུ་དང་བཅས་པ་གསལ་བར་སྟོན་པ་འཇམ་དཔལ་ཞལ་ལུང་། བསྐྱེད་རིམ་སྒྲུབ་ཐབས་ཀུན་བཟང་། བདག་བསྒྲུབ་པ། རྫོགས་རིམ་འགྲེལ་ཐིག དབང་ཆོག་བཞི་བརྒྱ་ལྔ་བཅུ་པ་སོགས་གཞུང་ཕྲན་བཟང་ལ་མང་བ་དང་།
ཤནྟི་པའི་སྙིམ་པའི་མེ་ཏོག་སོགས་འགྲེལ་པ་བཅུ་གཉིས་ཙམ་དང་། བོད་ཀྱི་ཡང་ལོ་ཆེན་དང་། ས་སྐྱ་པ་རྣམས་ཤིན་ཏུ་ཐུགས་རྩིས་ཆེ་ལ། སྙོས་ཀྱི་གྱེ་རེ་ལྷས་པ་ཡབ་སྲས་རྣམས་ཀྱི་ཡིག་ཆ་བཟང་ལ་མང་བ་ཡོད་དོ། ། ཡང་པཎྜི་ཏ་སྨྲིརྟི་ནས་བརྒྱུད་པའི་སྲོལ་ཡང་བོད་དུ་བྱུང་མོད་ཀྱང་དེང་སང་མི་བཞུགས། སྤྱིར་རྒྱུད་སྡེའི་རྣམ་གཞག་བྱེད་ན་ཐུན་མོང་བ་རྣམས་མི་འགལ། ཐུན་མོང་མ་ཡིན་པ་རྣམས་མ་འདྲེས་པར་བྱས་ནས། ཕ་རྒྱུད་མ་རྒྱུད་གང་འཆད་ཀྱང་རང་རང་དང་མཐུན་པར་སྟོན་དགོས་པ་ལས་གསང་བ་འདུས་པའི་རྩ་བཤད་རང་ལུགས་ལྟར་བརྡ་ཆད་བཞག་པ་ཡིན་ནོ། ། འདིར་གསལ་བྱེད་སུམ་ཅུ་རྩ་བཞིའི་མཐའ་ཅན་གྱི་རྒྱུད་སྡེ་སྟོང་ཕྲག་སུམ་ཅུ་སོ་བཞིའི་ནང་ནས་རྩ་བ་དང་མཆོག་ཏུ་གྱུར་པ་དཔལ་གསང་བ་འདུས་པ་འཆད་པར་བྱེད། དེ་ལ་ཐོག་མར་བླ་མ་བརྒྱུད་པའི་རྣམ་ཐར་དང་།
རྒྱུད་ཀྱི་བྱུང་ཚུལ་བཤད་པར་བྱ་བ་ལ་སྤྱིར་སྟོན་པས་གསང་བ་འདུས་པའི་རྒྱུད་གསུངས་པའི་ཚུལ། དེ་དག་རྒྱ་གར་དུ་ཇི་ལྟར་བྱུང་པའི་ཚུལ། དེ་ཉིད་བོད་དུ་ཇི་ལྟར་དར་བའི་ཚུལ་གསུམ་ལས། དང་པོ་སློབ་དཔོན་ཀུན་སྙིང་གི་བཞེད་པས། གཞན་འཕྲུལ་དབང་བྱེད་ཀྱི་གནས་སུ་གསུངས་པར་ཡོ་གའི་འགྲེལ་པ་རྣམས་དང་། ཁྱད་པར་གསང་འདུས་ཡོ་གར་བཀྲལ་པའི་འགྲེལ་པ་ལས་བཤད། སློབ་དཔོན་ཀུན་སྙིང་ལ་ཁ་འཕངས་ནས་ཟོམ་རོང་ཆོས་བཟང་གིས་བྱས་པའི་འགྲེལ་པ་ཆེན་པོ་སྟེ་དྲུག་ཙམ་བྱས་པ་ཡང་ཡོད། ཡང་རྡོ་རྗེ་ཕྲེང་བའི་འགྲེལ་པ་སློབ་དཔོན་ཨ་ལམ་ཀ་ཀ་ལ་ཞེས་པ་རྒྱན་གྱི་རོལ་པས་མཛད་པར་གསང་སྔགས་མཐའ་དག་དགའ་ལྡན་དུ་གསུངས་པར་བཤད་པ་ཡོད་ནའང་། འདི་རྗེ་བཙུན་ས་སྐྱ་པ་རྣམས་སྤྱིར་གསང་སྔགས་ལ་སྟོན་པ་འདིས་བཟླས་ཏེ་མ་གསུངས་པ་དང་། གསུངས་པ་གཉིས་ལས།
དང་པོ་ནི། སྟོན་པ་འདིས་བསྐལ་པ་དཔག་ཏུ་མེད་པའི་སྔོན་རོལ་ཏུ་སངས་རྒྱས་ནས་ཐེག་པ་གསུམ་གྱི་ཆོས་ཀྱི་འཁོར་ལོ་བསྐོར་བའི་ཚེ། ཀྱཻ་རྡོར་གྱི་རྩ་རྒྱུད་འབུམ་ལྔ་དང་། འདིའི་རྒྱུད་འབུམ་ཕྲག་གསུམ་པ་སོགས་རྩ་རྒྱུད་ཆེན་པོ་རྣམས་གསུངས་ནས། སྙིགས་མའི་དུས་འདིར་སྟོན་པ་འདིས་སེམས་ཅན་ཚེ་ཐུང་ཞིང་ལོངས་སྤྱོད་དམན་པས་རྩ་རྒྱུད་ཆེན་པོ་རྣམས་ལ་ཐོས་བསམ་བྱེད་པས་དུས་འདས་ཏེ་བསྒོམ་པའི་རོ་མི་མྱོང་བར་འགྱུར་བར་གཟིགས་ནས། རྩ་རྒྱུད་ཆེན་པོ་དེ་ཉིད་མི་སྣང་བར་བྱིན་གྱིས་བརླབས་པས་ན། དེ་དག་བཟླས་ཏེ་མ་གསུངས་པ་ཡིན་ནོ། ། དེ་དག་དང་དོན་འདྲ་ཞིང་ཚིག་ཉུང་བའི་བསྡུས་རྒྱུད་འདི་ལྟ་བུ་རྣམས་ནི་སྟོན་པས་བཟླས་ཏེ་གསུངས་པ་ཡིན་ནོ། ། དེ་ལ་དང་པོ་རྒྱུད་སྡེ་འདི་རྣམས་རྒྱ་གར་རྡོ་རྗེ་གདན་གྱི་ནུབ་ཕྱོགས་ཨུ་རྒྱན་ན་བཞུགས་པའི་རྒྱལ་པོ་ཨིནྟྲ་བོ་དྷི་ཞེས་བྱ་བས་ནམ་མཁའ་ལ་སྟོན་པའི་ཉན་ཐོས་རྫུ་འཕྲུལ་གྱིས་འགྲོ་བ་མཐོང་ནས། ཅི་ཡིན་དྲིས་པས།
སྟོན་པའི་ཉན་ཐོས་ཡིན་ཟེར་བས། སྟོན་པ་ལ་དད་པ་སྐྱེས་ཏེ་གཉན་ཡོད་ན་བཞུགས་པ་མངོན་སུམ་དུ་མཐོང་ནས། སང་གི་ཉིན་པར་བདག་གི་འདིར་གདུགས་ཚོད་ལ་གཤེགས་སུ་གསོལ་ཞེས་ཞུས་པས། རྫུ་འཕྲུལ་གྱིས་བྱོན། དེར་ཆོས་ཞུས་པས་རབ་ཏུ་བྱུང་ཞིག་གསུངས། མི་ནུས་པས་འདོད་ཡོན་ལ་སྤྱོད་བཞིན་དུ་སངས་རྒྱས་ཐོབ་པའི་ཐབས་ལམ་ཞུ་བྱས་པས། སྟོན་པས་དཔལ་གསང་བ་འདུས་པའི་དཀྱིལ་འཁོར་དུ་བཅུག་སྟེ་དབང་བསྐུར་བ་དེ་ཉིད་ཀྱི་ཚེ་གྲུབ་པ་བརྙེས་སོ། ། འདི་ནི་དབང་ཁོ་ནས་གྲོལ་བ་ཡིན་ཞིང་། དེའི་འཁོར་བྱ་རོག་ཡན་ཆད་ཀྱིས་ཀྱང་གཏོར་ཟན་ཟོས་པས་གྲུབ་པ་བརྙེས་སོ། ། དེར་བཅོམ་ལྡན་འདས་ཀྱིས་རྡོ་རྗེ་ཆོས་ལ་རྒྱུད་སྡེ་རྣམས་གཏད་དེ་རྡོ་རྗེ་ཆོས་ནི་གསུང་རྡོ་རྗེའི་རང་བཞིན་ཡིན་པས་རྒྱུད་སྡེ་འཛིན་པ་ལ་ཆེས་ཁྱད་པར་དུ་འཕགས་པའི་ཕྱིར་རོ། །
དོན་ཕྱག་ན་རྡོ་རྗེ་ཉིད་ཡིན་ནོ། ། དེར་རྒྱལ་པོས་རྒྱུད་སྡེ་རྣམས་གསེར་ལ་བཻ་ཌཱུརྻས་བྲིས་ཏེ་དེ་དག་བཞུགས་པའི་ཁང་བུ་ཡང་བྱས་སོ། ། དེ་ལྟར་རྒྱལ་པོ་འཁོར་བཅས་ཐམས་ཅད་ལུས་དེ་ཉིད་ཀྱིས་སངས་རྒྱས་ནས་ཡུལ་ཁམས་དེ་རིམ་གྱིས་སྟོང་ནས་མཚོར་གྱུར་ཏེ། མཚོ་དེ་ལ་ཀླུ་མང་པོ་གནས་ཤིང་རིམ་གྱིས་མཚོ་འགྲམ་དུ་གྲོང་ཡང་ཆགས། དེ་ནས་མཚོ་སྐམས་པས་སྔར་གྱི་རྒྱལ་པོའི་དཔེ་ཁང་བྱུང་བ་ལ་ཧེ་རུ་ཀ་རང་བྱུང་གི་གནྡྷོ་ལ་ཞེས་མིང་བཏགས་སོ། ། དེའི་དཔེ་རྣམས་ཕྱག་ན་རྡོ་རྗེས་ཀླུ་ལ་གཏད་དེ། དབང་བསྐུར་ལམ་བསྟན་པས་ཀླུ་ལས་གྱུར་པའི་དཔའ་བོ་དང་རྣལ་འབྱོར་མ་མང་བར་བྱུང་སྟེ། ཧེ་རུ་ཀ་རང་བྱུང་གི་གནྡྷོ་ལ་དེང་སང་ཡང་བར་སྣང་ལ་བཞུགས་ཤིང་སྐལ་ལྡན་འགའ་རེས་མཐོང་བ་ཡིན་ནོ། ། སྤྱིར་ཨུ་རྒྱན་ནི་ས་ཆ་སེར་པོ་དེ་འདྲ་གཅིག་ཡོད་ལ། དེ་ནི་ཨོ་ཌི་ཡ་ན་ཞེས་པའི་གནས་དེ་ཡིན་ལ།
སྒྲ་དྲང་པོར་བསྒྱུར་ན་འཕུར་འགྲོ་ཞེས་བྱའོ། ། དེ་ཡང་ཡུལ་དེའི་དཔའ་བོ་དང་རྣལ་འབྱོར་མ་རྣམས་ནམ་མཁའ་ལ་འཕུར་ནས་འགྲོ་བའི་ཕྱིར་རོ། ། ཟུར་ཆག་པ་ལས་ཨུ་རྒྱན་ཞེས་བྱ་ལ། དེ་ནི་རྡོ་རྗེ་གདན་གྱི་ནུབ་ཕྱོགས་དྲང་པོ་ན་ཡོད་ཅིང་། རྡོ་རྗེ་གདན་ནི་ས་སྐྱའི་ལྷོ་དྲང་ཐད་ན་ཡོད་ཅེས་ཀྱང་གྲགས་ཀྱང་སྐྱིད་གྲོང་གི་ལྷོའི་དྲང་ཐད་ན་ཡོད་དོ། ། འོ་ན་རྒྱུད་འདི་འཕགས་པའི་ཡུལ་དུ་དུས་ནམ་གྱི་ཚེ་སུས་གདན་དྲངས་སྙམ་ན། ཨུ་རྒྱན་ན་ཀླུ་ལས་གྱུར་པའི་དཔའ་བོ་དང་རྣལ་འབྱོར་མ་མང་དུ་ཡོད་པ་དེའི་ཚེ་ན། འཕགས་པའི་ཡུལ་ལ་རྒྱལ་པོ་བི་སུ་ཀལྤ་ལེགས་པའི་རྟོག་ཅེས་པ་ཐེག་ཆེན་གྱི་སྡེ་སྣོད་ལ་མཁས་པ་ཞིག་ཡོད་དེ། དེས་བསམ་པ། ཐེག་ཆེན་གྱི་སྡེ་སྣོད་འདི་དག་ལས་ཉོན་མོངས་པ་སྤོང་དགོས་ཞེས་ཕལ་ཆེར་གསུངས་ན་ཡང་།
བྱང་ཆུབ་སེམས་དཔའ་འདོད་པའི་ཡོན་ཏན་ལྔ་སྤྱོད་ཀྱང་ཞེས་བྱ་བ་དང་། འོད་སྲུང་གིས་ཞུས་པ་ལས། ཇི་ལྟར་གྲོང་ཁྱེར་སྐྱེ་བོའི་མི་གཙང་ལུད། ། དེ་ནི་བུ་རམ་ཤིང་པའི་ཞིང་ལ་ཕན། ། དེ་བཞིན་བྱང་ཆུབ་སེམས་དཔའི་ཉོན་མོངས་ལུད། ། དེ་ནི་སངས་རྒྱས་ཆོས་རྣམས་བསྐྱེད་ལ་ཕན། ། ཞེས་ཉོན་མོངས་པ་ལམ་དུ་བྱེད་པར་གསུངས་ཤིང་། སེམས་ཅན་ནི་བྱང་ཆུབ་སྟེ་དེའི་ཕྱིར་བྱང་ཆུབ་སེམས་དཔའ་ཞེས་བྱའོ། ། ཞེས་བྱ་བ་ལ་སོགས་པ་ཡང་བཤད་པས་འདིའི་དོན་སྟོན་པའི་སངས་རྒྱས་ཀྱི་བཀའ་ཡོད་ངེས་ཏེ། བདག་གིས་བརྙེད་ན་སྙམ་དུ་བསམ་པས།
རྨི་ལམ་དུ་ཨུ་རྒྱན་དུ་སོང་ཞིག་དང་བརྙེད་པར་འགྱུར་རོ། ། ཞེས་ལུང་བསྟན་ཅེས་འདུས་པ་བ་ཆེན་པོ་རྣམས་གསུངས་ཤིང་། ས་སྐྱ་པའི་གསུང་ལས། རྒྱལ་པོ་བི་སུ་ཀལྤ་ཞེས་བྱ་བ་ཉན་ཐོས་ཀྱི་ཐེག་པ་ལ་ཞུགས་པ་ཞིག་གི་རྨི་ལམ་དུ་ཁྱོད་ཨུ་རྒྱན་དུ་སོང་ཞིག་དང་། སྐྱེ་བ་འདིར་རྡོ་རྗེ་འཛིན་པ་ཐོབ་པར་འགྱུར་རོ། ། ཞེས་བོས་ཏེ། ཞེས་འབྱུང་བ་དང་། གང་ལྟར་ཡང་མནལ་སད་ནས་ཐེ་ཚོམ་མེད་པར་ཕྱིན་པས། ཀླུ་ལས་གྱུར་པའི་རྣལ་འབྱོར་མ་གཅིག་དང་འཕྲད་དེ་བསྙེན་བཀུར་བྱས་པས། གསང་བ་འདུས་པའི་དབང་བསྐུར་ལམ་བསྟན་རྒྱུད་བྱིན་ཏོ། །
སྤྱིར་ཨུ་རྒྱན་དུ་ལ་ལས་དབང་དང་གདམས་ངག་ལོན་ཀྱང་རྒྱུད་མ་ལོན་པ་དང་། ལ་ལས་རྒྱུད་ལོན་ཀྱང་དབང་ལམ་མ་ཐོབ་པ་ཡོད་ཀྱང་། རྒྱལ་པོ་འདིས་ཐམས་ཅད་དུས་གཅིག་ལ་ལོན་པ་ཡིན་ནོ། ། དེ་ལྟར་ན་རྒྱལ་པོས་ལམ་བསྒོམས་པས་གྲུབ་པ་བརྙེས་ནས་རྒྱུད་ཁྱེར་ཏེ་འཕགས་ཡུལ་དུ་བྱོན་ནས་རྒྱ་གར་ལྷོ་ཕྱོགས་སུ་དར་བར་མཛད་དེ། དེའི་ཚེ་ན་འཕགས་ཡུལ་ན་བྲམ་ཟེ་ཞིག་ལ་བུ་ཞིག་ཡོད་པ་བཅོམ་ལྡན་འདས་ཀྱི་སྲས་སྒྲ་གཅན་འཛིན་བཟང་པོའི་དྲུང་དུ་རབ་ཏུ་བྱུང་ནས། བསྙེན་པར་རྫོགས་ཏེ་མཚན་ཡང་སྒྲ་གཅན་འཛིན་བཟང་པོ་ཞེས་གྲགས་སོ། ། དེས་བྷྲི་ཀཱ་མ་ལ་ཤི་ལའི་མཁན་པོ་མཛད་ཅིང་། བཞུགས་ཙ་ན། རྒྱལ་པོ་བི་སུ་ཀལྤ་ལ་ཨུ་རྒྱན་ནས་ལོན་པའི་ཆོས་ཡོད་ཟེར་བ་ཐོས་ནས་ཞུས་པས། གསང་བ་འདུས་པ་ལ་སོགས་པ་མང་པོ་གནང་ངོ་། །
བསྒོམས་པས་གྲུབ་པ་བརྙེས་ནས་མདའ་འཕེན་པའི་སྤྱོད་པ་མཛད་པས་གྲུབ་ཆེན་ས་ར་ཧ་ཞེས་གྲགས་སོ། ། སློབ་དཔོན་ཤ་ཝ་རི་དབང་ཕྱུག་ལ་ས་ར་ཧ་ཆུང་བ་ཞེས་བརྡ་ཆད་བྱེད་པ་ཡང་གྲུབ་ཆེན་འཇིགས་སུ་རུང་བ་ཡིན་ཡང་། འདི་ལ་ལྟོས་ཏེ་དུས་ཕྱི་བ་དང་། འདི་པའི་སློབ་རྒྱུན་ཡིན་པས་དེ་བཞིན་བྱས་ཀྱང་མི་རུང་བ་མེད་དོ། ། སྒྲ་གཅན་འཛིན་བཟང་པོ་གྲུབ་པ་བརྙེས་པའི་ས་ར་ཧ་ཆེན་པོ་དེས་སྔགས་ཀྱི་བསྟན་བཅོས་དོ་ཧ་མཛོད་ཀྱི་གླུ་མཛད་དོ། ། སྤྱིར་དོ་ཧ་ལ་རྒྱལ་པོ་དོ་ཧ་བཙུན་མོ་དོ་ཧ། དམངས་དོ་ཧ་ཞེས་གྲགས་པ་དུ་མ་ཡོད་ཀྱང་། འདིར་སློབ་དཔོན་གྱིས་མཛད་ངེས་ཤེས་པ་ནི་དམངས་དོ་ཧར་གྲགས་པ། སེམས་ཉིད་གཅིག་པུ་ཀུན་གྱི་ས་བོན་ཏེ་ཞེས་པ་ཡོད་པ་དེ་ཡིན་ལ། གཞན་གཉིས་ནི་བལ་པོའི་པཎྜི་ཏ་འདྲས་བྱས་པ་ཡིན་ནོ། །
དེས་སློབ་དཔོན་ཀླུ་སྒྲུབ་ལ་གདམས་ཏེ། དེ་ལ་ཀླུ་སྒྲུབ་ནི་ལྷོ་ཕྱོགས་བྷེ་ཏའི་ཡུལ་དུ་བྲམ་ཟེ་ཕུན་སུམ་ཚོགས་པ་ཞིག་ལ་བུ་མེད་པར་ལྷ་ལ་གསོལ་བ་བཏབ་པས་བུ་བྱུང་། བྲམ་ཟེ་མཚན་མཁན་ལ་བསྟན་པས་གཟུགས་བྱད་ཀྱི་མཚན་ད་བཟང་སྟེ། ཞག་བདུན་ནས་འཆི་ཟེར། ཅིས་ཕན་བྱས་པས། བྲམ་ཟེ་བརྒྱ་དང་། དགེ་སློང་བརྒྱ་ལ་ཆོས་སྟོན་དྲངས་ན་རིམ་པ་བཞིན་ཟླ་བ་བདུན་དང་། ལོ་བདུན་འཚོ་ཟེར། དེ་ལྟར་བྱས་པས་ལོ་བདུན་ལ་ཉེ་བར་བསླེབས། ཕ་མ་བུའི་རོ་མཐོང་བར་མི་འདོད་ནས་གཡོག་དང་བཅས་ཏེ་ཡུལ་གཞན་དུ་སྤྱུགས།
དེས་རིམ་གྱིས་ནཱ་ལེནྡྲ་ན་ས་ར་ཧ་བཞུགས་པའི་སྒོ་དྲུང་དུ་བསླེབས། དེར་ཚིགས་སུ་བཅད་པ་བཏོན་པས། ནང་དུ་བོས་རྒྱུ་མཚན་བསྙད་པས། རབ་ཏུ་བྱུང་ནུས་ན་ཐབས་ཡོད་གསུངས། གཟོད་རབ་ཏུ་བྱུང་བ་ཁས་བླངས། དེར་སྦྱོང་རྒྱུད་ཀྱི་འཆི་བདག་འཇོམས་པའི་སྒོར་ཞུགས་ཏེ། ལམ་བསྟན་ནས་བསྒྲུབ་ཏུ་བཅུག་པས་ཚེའི་རིག་འཛིན་བརྙེས། དགུང་ལོ་བརྒྱད་པ་ལ་དེ་ཉིད་ཀྱི་དྲུང་དུ་རབ་ཏུ་བྱུང་། དེ་ནས་རིམ་གྱིས་བསྙེན་པར་རྫོགས་ཏེ་མཚན་དགེ་སློང་དཔལ་ལྡན་དུ་གྲགས། དཔལ་གསང་བ་འདུས་པའི་དཀྱིལ་འཁོར་བཅུ་བཅུག
ལམ་བསྒོམས་པས་དངོས་གྲུབ་བརྙེས། དེ་ནས་དགེ་འདུན་གྱི་ཞལ་ལྟ་བ་ལ་བསྐོས་ཏེ། མུ་གེ་ལོ་བཅུ་གཉིས་སུ་བྱུང་བ་ལ། སློབ་དཔོན་གྱིས་བྷ་ལིང་ཏའི་དྲུང་དུ་གསེར་འགྱུར་གྱི་རྩི་བསླབས་དགེ་འདུན་གྱི་ཞབས་ཏོག་བྱས་མུ་གེ་སངས་པ་དང་། དགེ་འདུན་རྣམས་ན་རེ། མུ་གེ་བྱུང་པ་ཡིན་པར་འདུག་ལ། ཁྱེད་ཀྱིས་འཚོ་བ་ཇི་ལྟར་བཙལ་ཞེས་དྲིས་རྒྱུ་མཚན་བསྙད་པས་དགེ་འདུན་ལོག་འཚོ་ལ་སྦྱར་འདུག་པས། དེའི་བཤགས་པ་ལ་མཆོད་རྟེན་བྱེ་བ་དང་། གཙུག་ལག་ཁང་བཞེངས་ཤིག ཅེས་གནས་ནས་དབྱུང་།
དགེ་འདུན་ལོག་འཚོ་ལ་སྦྱར་བ་མ་ཡིན་ཀྱང་། དེ་ལྟར་ཕྱུང་ན་མཆོད་རྟེན་དང་བསྟན་བཅོས་རྩོམ་པའི་ཕྱིར་ཡིན་ནམ་སྙམ། དེ་ནས་ཆོས་གསུང་གིན་བཞུགས་ཙ་ན་བྱིས་པ་དྲི་ཞིམ་པ་གཉིས་ཆོས་ཉན་དུ་བྱུང་པ། ཀླུའི་རྒྱལ་པོ་འཇོག་པོའི་བུ་ཡིན་ཟེར། སློབ་དཔོན་ལ་ཀླུའི་ཡུལ་དུ་འབྱོན་དགོས་ཟེར་བ་ལ། འབུམ་བསྐུར་བ་དང་། མཆོད་རྟེན་གྱི་འདམ་སྟེར་ན་འགྲོ་གསུངས་ནས་བྱོན། ཆོས་གསུངས་པས་ཀླུ་རྣམས་དད་དེ། འབུམ་གྱི་མཇུག་དུམ་པ་གཅིག་མ་གཏོགས་པ་རྣམས་དང་འདམ་བསྐུར། འབུམ་གྱི་འགྱུར་རེ་སྐན་ལས་དེ་མན་ཆད་ཀྱི་གཞུང་ད་ལྟ་རྫོགས་སོའི་བར་ཡོད་པ་ཉི་ཁྲི་ནས་ཁ་བསྐངས་པ་ཡིན་ནོ། །
དེ་ནས་མི་ཡུལ་དུ་ཕེབས་ཏེ་མཆོད་རྟེན་བཞེངས། སེང་ལྡེང་གི་ནགས་སུ་བྱོན་པས་མ་ཧེ་འཚོ་བའི་བྱིས་པ་གཅིག་ན་རེ། བུད་མེད་གཅིག་གིས་སློབ་དཔོན་ཀླུ་སྒྲུབ་བྱ་བ་སྒོ་ན་ཡོད། ནང་དུ་ཤོག་གསུང་ངོ་ཟེར་ཕྱིན་པས་སྒྲོལ་མའི་ཞལ་གཟིགས། འདི་སློབ་དཔོན་ཐམས་ཅད་མཁྱེན་པའི་བཤེས་གཉེན་གྱི་ལུགས་ཀྱི་སྒྲོལ་མ་ལྷ་ལྔ་མ་མེ་ཏོག་ཕྲེང་འཛིན་དུ་གྲགས་པ་དེ་ཡིན་ནོ། ། ཐམས་ཅད་མཁྱེན་པའི་བཤེས་གཉེན་གྱིས་ལྷ་ལྔའི་སྒྲུབ་ཐབས་མཛད། སློབ་དཔོན་འདིས་གཙོ་མོ་རྐྱང་པའི་སྒྲུབ་ཐབས་མཛད། དེ་ནས་བྱང་སྒྲ་མི་སྙན་དུ་བྱོན་པའི་ལམ་ཁར་བྱིས་པ་མང་པོའི་ལག་ཡིག་གཟིགས། གཅིག་རྒྱལ་པོར་འགྱུར་བར་ལུང་བསྟན། ཚུར་ཕེབས་དུས་དེས་རྒྱལ་པོ་ཐོབ་འདུག་གོ །
དེས་སློབ་དཔོན་གྱི་སྦྱིན་བདག་བྱས་ནས་ཡུན་རིང་དུ་བཞུགས། དེ་ནས་ལྷོ་ཕྱོགས་དཔལ་གྱི་རི་ལ་བྱོན། ། རྒྱལ་པོ་དེ་ལ་བུ་གཅིག་བྱུང་། བུ་དེ་ལ་རས་གཅིག་ཡོད་པ་མ་ལ་འདི་ཉ་ར་གྱིས། རྒྱལ་པོ་ཐོབ་དུས་དགོས་ཟེར། མ་ན་རེ། ཁྱོད་ཀྱིས་རྒྱལ་པོ་མི་ཐོབ་སྟེ། ཁྱོད་ཀྱི་ཕ་སློབ་དཔོན་ཀླུ་སྒྲུབ་དང་སྲོག་གཅིག་པས་འཆི་མེད་ཚེའི་དངོས་གྲུབ་ཡོད་པས་སོ་ཟེར་བས། བུ་ངུ་བ་ལ། མ་ན་རེ།
ཐབས་ཡོད་ཁྱོད་རང་སློབ་དཔོན་གྱི་དབུ་སློང་དུ་སོང་། བྱང་ཆུབ་སེམས་དཔའ་ཡིན་པས་སྟེར་ཟེར་དེར་ཕྱིན་པས་གནང་། དེ་ནས་དབུ་དེ་གཞན་ཞིག་ཏུ་བསྐྱུར་ཏོ། ། བྱམས་པའི་བསྟན་པ་ལ་དེ་གཉིས་འགྲིག་ཡོང་ཟེར་རོ། ། ཁ་ཅིག་ན་རེ། ད་ལྟ་ཡང་དབུ་དང་ལུས་ཇེ་ཉེར་འགྲོ་ཡི་འདུག་ཟེར་གྲགས་སོ། ། དབུ་དང་སྐུ་ལུས་ནི་རྡོ་དཀར་པོའི་རང་བཞིན་དུ་བྱིན་གྱིས་བརླབས་སོ། ། དེ་ལྟ་བུའི་བྱང་ཆུབ་སེམས་དཔའ་ཆེན་པོ་དེས་དབུ་མ་ཆོས་དབྱིངས་བསྟོད་པ་ལ་སོགས་པ་བསྟོད་པའི་ཚོགས་དང་། རྩ་བའི་ཤེས་རབ་ལ་སོགས་པ་རིག་པའི་ཚོགས་དང་། རིན་ཆེན་ཕྲེང་བ་ལ་སོགས་པ་གཏམ་གྱི་ཚོགས་དང་།
མདོ་ཀུན་ལས་བཏུས་པ་རྣམས་མཛད། བསླབ་པ་ཀུན་ལས་བཏུས་པ་ཆེན་པོ་ཞེས་བྱ་བ་སློབ་དཔོན་གྱིས་མཛད་པར་གྲགས་པ་འདི་གཞུང་ཁྱད་འཕགས་གཅིག་ནི་སྣང་། བཀའ་གདམས་པ་འགའ་ཞིག་གིས་ར་སྒྲེང་གི་མདོ་སྡེ་ནས་བཏུས་པ་ཡིན་ནམ་བརྟག་གོ ། སྔགས་ཕྱོགས་ལ་བྱང་ཆུབ་སེམས་འགྲེལ་ཞེས་པའི་ཚིགས་བཅད་མ་འདི་སློབ་དཔོན་གྱིས་མཛད་པ་ཡིན་ལ། ལྷུག་པ་གཅིག་ཡོད་པ་འདི་ཏི་ཤྲི་གྲང་འོད་ལ་སོགས་པས་བསྟན་འགྱུར་དུ་བསྟན་བཅོས་ཟུར་པ་ཞིག་ཏུ་བྱས་མོད། སྒྲོན་གསལ་གྱི་བྱང་ཆུབ་སེམས་ཀྱི་ལེའུའི་འགྲེལ་པ་དེ་ཟུར་དུ་ཕྱུང་བ་ཡིན་ནོ། ། སྒྲུབ་ཐབས་མདོར་བྱས། མདོ་བསྲེས། རིམ་པ་ལྔ་པ་རྣམས་མཛད། སློབ་དཔོན་ཀླུ་སྒྲུབ་ཀྱིས་མཛད་ཟེར་བའི་ཆོ་ག་ཉི་ཤུ་པ་འདི་འགོས་རྡོག་པ་རྣམས་ཀྱིས་སློབ་དཔོན་གྱིས་མཛད་པར་བཞེད་ཅིང་།
དེ་ནས་འབྱུང་བའི་དབང་བཀའ་ཡང་ཡོད་པ་ལ། ས་སྐྱ་པ་རྣམས་དབང་བཀའ་རྙིང་པ་ཞེས་པའི་ཐ་སྙད་མཛད། བུ་སྟོན་པ་མ་བྱོན་གོང་དུ་འདི་ཐེ་ཚོམ་ཅན་ཡིན་སུ་ཡང་མི་ཟེར། ཁོང་པས་ཆོ་ག་ཉི་ཤུ་པ་སློབ་དཔོན་གྱིས་མཛད་པ་མ་ཡིན་ཏེ། སྒྲུབ་ཐབས་མདོར་བྱས་དང་མི་འདྲ་བའི་ཕྱིར་དང་། ཀླུའི་བྱང་ཆུབ་དང་མི་མཐུན་པའི་ཕྱིར་ཞེས་ཟེར་རོ། ། སྒྲུབ་ཐབས་མདོར་བྱས་དང་མི་འདྲ་བ་ཆེན་པོ་རང་མེད་ཅིང་། ཀླུའི་བྱང་ཆུབ་དང་མི་འདྲ་བའི་ཕྱིར་ཞེས་བུ་ཡིས་བྱས་པ་ལ། བླ་མ་རེད་མདའ་པ་ན་རེ། སྐྱག་འབྱུང་མེད་པའི་བུ་སྟོན།
ཀླུའི་བྱང་ཆུབ་ཀྱི་དཀྱིལ་ཆོག་མ་དག་སྟེ། སློབ་དཔོན་ཀླུ་སྒྲུབ་དང་མི་མཐུན་པའི་ཕྱིར་མ་ཟེར་བར། སློབ་དཔོན་གྱི་དེ་མིན་ཏེ་སློབ་མ་དང་མི་མཐུན་པའི་ཕྱིར་ཟེར་བ་མི་འཐད་ཅེས་སྨྲས་མོད། བུ་སྟོན་གྱི་ཀླུའི་བྱང་ཆུབ་ཀྱི་ཆོ་ག་ཉི་ཤུ་དང་མི་མཐུན་པའི་ཕྱིར་ན། སློབ་དཔོན་གྱིས་མཛད་ངེས་ཤེས་པ་མིན་ཟེར་བའི་ཚིག་འདི་ནུས་པ་ཆེན་པོ་ཡིན་ཏེ། སློབ་དཔོན་གྱིས་དཀྱིལ་ཆོག་མཛད་ངེས་ཤེས་ན། ཀླུ་བྱང་གིས་དེ་དང་མི་མཐུན་པའི་དཀྱིལ་ཆོག་ག་ལ་རྩོམ། གཞན་ཡང་སློབ་དཔོན་ཀླུ་བྱང་ལ་ཀ་མའི་ཕྱེ་རྐྱལ་མ་ཡིན་ཏེ། རྒྱུ་མཚན་སློབ་དཔོན་སྒྲ་གཅན་འཛིན་དཔལ་བཤེས་གཉེན་སློབ་དཔོན་ཀླུ་སྒྲུབ་ཀྱི་དངོས་སློབ་བསྟན་པའི་གཏད་རབས་དགུ་པ་ཡིན་ཞིང་། དེས་མཛད་པའི་དཀྱིལ་ཆོག་ཟུང་འཇུག་གསལ་བར།
དབབ་པའི་ནུས་པ་དང་ལྡན་པའི་སློབ་དཔོན་གྱིས་དབབ་པའི་སྣོད་དང་ལྡན་པའི་སློབ་མ་ལ་དབབ་པར་བྱ་སྟེ། གྲུབ་པའི་དབང་ཕྱུག་ཀླུའི་བློའི་ཆོ་ག་ལས་སོ་ཞེས་བཤད་ཅིང་། གཞན་ཡང་ཨ་བྷྱ་ལ་སོགས་པའི་རྒྱ་གར་བ་མང་པོས་ཀླུ་བྱང་གི་དཀྱིལ་ཆོག་ནས་ལུང་ཤིན་ཏུ་མང་བ་དྲངས་པའི་ཕྱིར་རོ། ། དེ་ནས་འགོས་དཔོན་སློབ་དང་། རྗེ་བཙུན་ས་སྐྱ་པ་གོང་མ་རྣམས་སློབ་དཔོན་ཀླུ་སྒྲུབ་ཀྱིས་མཛད་པར་བཞེད་ཅིང་། དེ་ལ་བརྟེན་པའི་དབང་བཀའ་ཡོད་པས་སློབ་དཔོན་གྱིས་མ་མཛད་ཅེས་སྨྲ་བ་ནི་ཤིན་ཏུ་དཀའ། སློབ་དཔོན་གྱི་རྩོམ་རྣམས་གཙང་ཧྲིལ་པ་གཅིག་ཡོང་བ་ལ་འགྱུར་ཉེས་པ་ཨེ་ཡིན། འདི་ཉོག་གེ་བ་གཅིག་ཀྱང་འདུག བུ་སྟོན་པའི་རིག་པ་དེ་དང་གཞུང་ཁོ་རང་གི་ཚིག་འགྲོས་ལ་བརྟགས་ན་མིན་ནམ་ཡང་སྙམ་སྟེ་བརྟག་གོ ། སྒྲ་གཅན་འཛིན་དཔལ་བཤེས་གཉེན་གྱི་རས་རིས་ལ་བརྟེན་པའི་དཀྱིལ་ཆོག་དང་།
ཀླུ་བྱང་གི་དཀྱིལ་ཆོག་གཉིས་མཚམས་སྦྱོར་ཙམ་མ་གཏོགས་ཚིག་ཚུན་ཆད་ཀྱང་ཤིན་ཏུ་མཐུན། དེ་གཉིས་ལ་བརྟེན་པའི་དབང་ཆོག་བླ་མ་ཁ་ཆེ་པཎ་ཆེན་གྱིས་ས་པཎ་ལ་གནང་། འདི་ལ་ས་ལུགས་པ་རྣམས་དབང་བཀའ་གསར་པ་ཞེས་གསུངས། དེང་སང་བུ་སྟོན་པའི་ལུགས་སུ་ཡང་གྲགས་ཤིང་། དཀྱིལ་ཆོག་གི་རྩོམ་ཡང་ཕལ་ཆེར་འདི་ལ་བརྟེན་པ་ཡིན་ཡང་དབང་བཀའ་གཅིག་གི་བརྒྱུད་པ་གསར་རྙིང་ཐམས་ཅད་ལ་འདོད་པ་ཞ་ལུ་པའི་ཕྱག་སྲོལ་ཡིན་ནོ། ། དེ་ལྟར་བསྟན་བཅོས་རྒྱ་ཆེར་མཛད་པའི་སློབ་དཔོན་ཀླུ་སྒྲུབ་དེ། མདོ་ལང་ཀར་གཤེགས་པ་དང་། འཇམ་དཔལ་རྩ་རྒྱུད་དང་། དུས་འཁོར་རྒྱུད་ཕྱི་མ་རྣམས་ནས་རྒྱལ་བ་ཉིད་ཀྱིས་ལུང་བསྟན་པ་ཡིན་ནོ། ། དེ་ལ་སློབ་མའི་མཆོག་ཇི་ལྟར་བྱུང་སྙམ་ན།
སློབ་དཔོན་ཨརྻ་དེ་ཝ། སློབ་དཔོན་ཤཱཀྱ་བཤེས་གཉེན། སློབ་དཔོན་ཀླུའི་བྱང་ཆུབ་རྣམས་ནི་དངོས་ཀྱི་སློབ་མ་ཡིན་པ་ལ་རྩོད་པ་མེད་ལ། སློབ་དཔོན་ཟླ་བ་གྲགས་པ་ཁ་ཅིག་དངོས་སློབ་ཡིན་པར་འདོད། ཁ་ཅིག་མིན་པར་འདོད་དེ་འོག་ཏུ་དཔྱད་དོ། ། སློབ་དཔོན་ཨརྻ་དེ་ཝ་ནི་སྔོན་སྟོན་པ་བཞུགས་པའི་དུས་སུ། བྱ་རོག་ཅིག་གིས་སྟོན་པའི་དབུ་ལ་བྱ་ཐལ་བཏང་སྟེ་སྟོན་པས་མ་འོངས་པ་ན་མུ་སྟེགས་སུ་འགྱུར་ཏེ། བསྟན་པ་ལ་གནོད་པ་བྱེད་པར་ལུང་བསྟན། དེར་བཙུན་ཆུང་ཞིག་གིས་དེ་ངས་འདུལ་བར་འགྱུར་པའི་སྨོན་ལམ་བཏབ་བོ། ། དེ་ནས་དུས་རིང་ཞིག་ན་རྒྱལ་པོ་ཞིག་གི་ལྡུམ་ར་ན་པདྨ་མང་པོ་ཡོད་པ་ཉིན་ཁ་བྱེ་ཞིང་།
མཚན་ཁ་ཟུམ་པར་གྱུར་པ་ལས་པདྨ་ཆེན་པོ་ཞིག་ཉིན་མོ་ཡང་ཁ་ཟུམ་སྟེ། དེའི་རྒྱུ་མཚན་རྒྱལ་པོ་ལ་བསྙད་པས། དེ་སྲུངས་ཤིག་སྲས་སྐྱེའོ་ཞེས་གསུངས། དེ་ནས་ཞག་འགའ་ནས་ཁ་བྱེ་བས། སློབ་དཔོན་ཀླུ་སྒྲུབ་གང་ན་ཡོད་ཟེར་བའི་ཁྱེའུ་མཚན་དང་ལྡན་པ་ཞིག་བྱུང་ངོ་། ། དེ་རྒྱལ་པོས་བུར་ཁས་བླངས། དེ་ནས་བུ་དེས་རིང་ཞག་ན་སློབ་དཔོན་ཅན་བྱོན་རབ་ཏུ་བྱུང་བསྙེན་པར་རྫོགས། གསང་བ་འདུས་པ་ལ་སོགས་པའི་དབང་དང་གདམས་པ་ཞུས་ནས་སློབ་དཔོན་གྱི་དྲུང་ན་ལྷོ་ཕྱོགས་དཔལ་གྱི་རི་ལ་བཞུགས་སོ། ། དེའི་དུས་ན་མུ་སྟེགས་ཤིག་ལ་བུ་གཅིག་སྐྱེས་པ་མ་ཡིས་སངས་རྒྱས་ཀྱི་བསྟན་པ་ལ་གཞུག་བྱས་ཀྱང་། ཕས་མ་ཉན་ཏེ་མུ་སྟེགས་ལ་བཅུག་གོ །
དེས་དབང་ཕྱུག་བསྒྲུབས་པས་གྲུབ་སྟེ་དངོས་གྲུབ་བྱིན་ནོ། ། དེ་ནས་ཁོས་རྒྱ་གར་ཤར་ཕྱོགས་དང་། ལྷོ་ཕྱོགས་ན་ཡོད་པའི་སངས་རྒྱས་པ་ཀུན་ཕམ་པར་བྱས་སོ། ། དེར་མ་ན་རེ། རྒྱ་གར་ཤར་དང་ལྷོ་ན་སངས་རྒྱས་པ་རྟའི་རྣ་བ་ཙམ་ཡིན། ཡུལ་དབུས་ན་ལེནྟྲ་ན་སངས་རྒྱས་པའི་པཎྜི་ཏ་རྟའི་ལུས་ལྟར་ཆེས་ཆེ་བ་དག་ཡོད་ཀྱི། དེར་སོང་ནས་ཁྱོད་རྒྱལ་ན་ང་རྒྱལ་བྱེད་པ་ཡིན་མོད་བྱས་པ་དང་། ཁོང་ཡུལ་དབུས་སུ་སོང་། ན་ག་ལེནྡྲ་གང་ན་ཡོད་བྱས་པས། བུད་མེད་གཅིག་ན་རེ།
བླུན་པོ་ན་ལེནྡྲ་ཟེར་བ་ཡིན་ཟེར། རྟེན་འབྲེལ་མ་ལེགས་སྙམ་སོ། ། དེར་དེ་ན་ཡོད་པའི་པཎྜི་ཏ་རྣམས་ལ་རང་རེ་རྩོད། ང་རྒྱལ་ན་ཁྱེད་ཀུན་ངའི་བསྟན་པ་ལ་འཇུག་དགོས། ཁྱེད་རྒྱལ་ན་ང་ཆུ་བོ་གངྒཱ་ལ་ལྕེབ་ཟེར། དེར་ཁོང་དང་རྩོད་ནུས་པའི་པཎྜི་ཏ་མ་བྱུང་ནས་གྲོས་བྱས་པས། དཔལ་གྱི་རི་ལ་སློབ་དཔོན་ཡབ་སྲས་བཞུགས། རང་རེ་རྣམས་ཆོས་སྐྱོང་མགོན་པོ་ལ་གསོལ་བ་འདེབས་ལ། དེར་ཞུ་བ་གཏོང་བ་དྲག་ཟེར་ནས་གསོལ་བ་བཏབ་གཏོར་མ་བྱས། དེའི་སྟེང་དུ་འཕྲིན་ཡིག་བཞག་པ་བྱ་རོག་གཅིག་གིས་ཁྱེར་ཏེ་དཔལ་གྱི་རི་ལ་སོང་།
བོད་རྣམས་ཆོས་སྐྱོང་བྱ་རོག་མ་བྱ་བ་ཡིན་ཟེར་རོ། ། དེ་ནས་སློབ་དཔོན་གྱིས་འཕྲིན་གཟིགས་ཏེ། ང་རྩོད་པ་བྱེད་པ་ལ་ཡུལ་དབུས་སུ་འགྲོ་གསུངས་པ་ལ། འཕགས་པ་ལྷ་ན་རེ། སློབ་དཔོན་བྱོན་མི་འཚལ་ང་ཡིས་འགྲོ་ཡི་ཞུས་ཏེ། ཁྱོད་ཀྱིས་མི་ཐུབ་གསུངས། ཐུབ་ཞུས་པས་བལྟ་ཡི་གསུངས་ནས། སློབ་དཔོན་གྱིས་མུ་སྟེགས་ཀྱི་གྲུབ་མཐའ་བཟུང་། འཕགས་པ་ལྷ་ཡིས་ནང་པའི་གྲུབ་མཐའ་བཟུང་རྩོད་པ་བྱས་པས། ལྷ་ལན་གསུམ་གྱི་བར་དུ་རྒྱལ།
མུ་སྟེགས་ངན་པ་དེ་ཁྱེར་ཞེས་ལྷྭམ་སློབ་དཔོན་ལ་བརྒྱབ་པས། ཕྱིས་འགྱོད་པ་ལ། སློབ་དཔོན་ན་རེ། འགྱོད་མི་དགོས། དེ་དུས་ང་མུ་སྟེགས་ཡིན་པའི་འདུ་ཤེས་ཡོད་པས་སོ་གསུངས། དེ་ལྟར་ལྷ་ཡུལ་དབུས་སུ་བྱོན། ལམ་ཁར་སྤྱན་སློང་བ་ལ་ཡ་གཅིག་བྱིན་ནོ། ། དེར་ཆུ་ལེན་པའི་ཚུལ་དུ་བྱས་ནང་དུ་བྱོན། ཁོས་སྔ་གོང་ནས་ཕྱི་ནས་རྩོད་པ་ཡོང་བར་གོ་ནས་སྒོ་ལ་ཉལ། ནང་དུ་དགེ་འདུན་རེ་རེ་ནས་མགོ་ལ་དབྱུག་པ་བརྒྱབ་སྟེ་བགྲངས།
དེར་སློབ་དཔོན་ལྷ་ནང་དུ་ཚུད་གྲལ་གཤམ་དུ་བསྡད་པས། མགོ་ཟླུམ་གང་ནས་འོངས་ཟེར། སྐེ་ནས་འོངས་བྱས། དེ་ནས་བཟུང་སྟེ་རྩོད་པས་མུ་སྟེགས་ཕམ་པར་བྱས་ཏེ་བསྟན་པ་ལ་བཙུད་པ་ནི་སློབ་དཔོན་རྟ་དབྱངས་ཡིན་ནོ། ། སྔོན་གྱི་ལུང་བསྟན་པའི་བྱ་རོག་དང་བཙུན་ཆུང་ནི་དེ་གཉིས་སོ། ། དེ་ལྟ་བུའི་སློབ་དཔོན་འཕགས་པ་ལྷས་དབུ་མ་བཞི་བརྒྱ་པ་དང་། སྤྱོད་པ་བསྡུས་པའི་སྒྲོན་མེ་དང་། སེམས་ཀྱི་སྒྲིབ་སྦྱོང་དང་། བདག་བྱིན་གྱིས་བརླབ་པའི་རིམ་པ་དང་། མངོན་པར་བྱང་ཆུབ་པའི་རིམ་པ་ལ་སོགས་པ་མཛད་དེ།
ཨརྻ་དེ་ཝས་མཛད་ཟེར་བའི་རྩ་རྒྱུད་ཀྱི་འགྲེལ་པ་ནི། རྡོག་ཨརྻ་དེ་ཝ་ཡིན་ནོ། ། དེ་ལྟར་འགྲེལ་པའི་དོན་ལ་མ་དཔྱད་པར་ཨརྻ་དེ་ཝའི་མིང་ལ་འཁྲུལ་པར་ཟད་དོ། ། སློབ་དཔོན་དེ་འཇམ་དཔལ་རྩ་རྒྱུད་དང་། དུས་འཁོར་རྒྱུད་ཕྱི་མ་ནས་ལུང་བསྟན་ཏོ། ། སློབ་དཔོན་ཤཱཀྱ་བཤེས་གཉེན་ནི་རིམ་པ་ལྔ་པའི་རིམ་པ་གཉིས་པ་མཛད་མཁན་གྱི་་་་་་སྤྱིར་བོད་ན་སྒྲོན་གསལ་གྱི་ཊཱིཀྐ་ཉི་མ་སེངྒེའི་སྒྲོན་ཆུང་། ཉི་མ་ལྕམ་སྒྲོན་འབྲིང་། ཨརྻ་དེ་ཝ་སྒྲོན་ཆེན་ཞེས་གྲགས་སོ། ། སློབ་དཔོན་ཆེན་པོ་དེ་ཡིན། ཁ་ཅིག་ལེགས་སྨྲའི་རིམ་ལྔའི་འགྲེལ་པར།
སློབ་དཔོན་ཤཱཀྱ་བཤེས་གཉེན་སློབ་དཔོན་ཀླུ་སྒྲུབ་ཀྱི་སྲས་ཀྱི་ཐུ་བོ་ཡིན་པས་དགྱེས་དགྱེས་མཛད་ནས་རིམ་པ་གཉིས་པ་ལ་ཤཱཀྱ་བཤེས་གཉེན་གྱི་མཛད་བྱང་བཅུག་པ་ཡིན་ཟེར། ཁ་ཅིག་ན་རེ། ཤཱཀྱ་བཤེས་གཉེན་སློབ་དཔོན་ཀླུ་སྒྲུབ་ཀྱི་མཚན་གྱི་རྣམ་གྲངས་ཡིན་ཟེར། འདིར་རྗེ་འགོས་ཀྱི་གསུང་ལས། སྲིད་པའི་གཟེབ་ལས་ངེས་གྲོལ་འགྱུར། ། ཞེས་པ་ཡན་སློབ་དཔོན་ཀླུ་སྒྲུབ་ཀྱིས་མཛད་ནས། ཤེས་རབ་ངོ་བོ་འདི་ཉིད་ནི་མན་སློབ་དཔོན་ཤཱཀྱ་བཤེས་གཉེན་གྱིས་འཕྲོས་ཁ་བསྐངས་པ་ཡིན་ཞིང་། རིམ་ལྔའི་མཇུག་ཏུ་ཁོང་པའི་མཚན་བཏབ་པའོ། ། ཞེས་གསུངས་པ་ལྟར་ཡིན་ནོ། ། གང་ལྟར་ཡང་རིམ་ལྔ་ལ་རྒྱ་གར་གྱིས་འགྲེལ་པ་བྱས་པ་ཐམས་ཅད་ཀྱིས་ཁོང་གི་འདི་ལ་ཡང་བྱས་པས་ཀླུ་སྒྲུབ་ཀྱི་དངོས་སློབ་ཆེན་པོ་ཞིག་ཡིན་པར་ངེས་སོ། །
སྤྱིར་ཡོ་ག་བ་ཆེན་པོ་ཤཱཀྱ་བཤེས་གཉེན་ཟེར་བ་ཞིག་བྱུང་སྟེ། དེས་སློབ་དཔོན་ལེགས་ལྡན་འབྱེད་ཀྱི་ལུང་མང་པོ་དྲངས་བཤད་པ་བྱས་པས་འདི་དང་མི་གཅིག ཡང་སྤྱོད་བསྡུས་འགྲེལ་བྱེད་ཤཱཀྱ་བཤེས་གཉེན་བྱ་བ་བྱུང་། དེ་ཡང་འདི་མ་ཡིན། འགྲེལ་པ་དེ་གཙང་ཧྲིག་པ་དགའ་མོ་གཅིག་འདུག འོན་ཀྱང་སྤྱོད་བསྡུས་ཀྱི་འགྲེལ་པ་འགོས་རྡོག་པ་རྣམས་ཀྱི་བཟང་ངོ་། ། གསང་འདུས་ཡེ་ཤེས་ཞབས་ལུགས་པ་ལ་ཤཱཀྱ་བཤེས་གཉེན་གཅིག་བྱུང་སྟེ། དེ་དང་ཡང་དུས་མི་མཚུངས། སློབ་དཔོན་ཀླུའི་བྱང་ཆུབ་ནི་སློབ་དཔོན་ཀླུ་སྒྲུབ་ཨི་ཁ་ར་ཤིང་འཕེལ་དུ་གསེར་འགྱུར་མཛད་པའི་དུས། བྲམ་ཟེ་རྒན་རྒོན་གཉིས་ཡོད།
དེ་ལ་སྦྱིན་པ་བྱིན་པས་མགུ་སྟེ། རྒད་པོས་སློབ་དཔོན་གྱི་ཉེ་གནས་བྱས། དེ་ནས་ཤི་འཕོས་ཏེ་མ་ཧེ་འཚོ་བའི་བུ་གཅིག་ཏུ་སྐྱེས། མ་ཧེ་འཚོ་བའི་ཚེ་བག་ཆགས་སད་དེ། སློབ་དཔོན་ཀླུ་སྒྲུབ་ཀྱི་་་་་་དཔལ་གྱི་རི་ལ་སྒྲུབ་པ་མཛད་པའི། སྒོ་དྲུང་དུ་བྱོན། གྲུབ་པ་ང་སྐྱོ་སྒོམ་སྟོན་ཅིག་ཟེར། མ་ཧེ་སྒོམས་་་་་་ཁོ་རང་གི་བ་ལང་གི་ཁྱུའི་ནང་ནས་མ་ཧེ་དཀར་པོ་ཞིག གསུངས་བསྒོམས་་་་་་པས་ཤིན་ཏུ་གསལ། ཡང་ཇི་ཞིག་ན་སློབ་དཔོན་་་་་་ཞོ་རྫ་གང་ཁྱེར་ནས།
སློབ་དཔོན་གྱི་རྩྭའི་སྤྱིལ་པོའི་སྒོའི་མ་ཚད་ན་གྲུབ་པ་ཞེས་འབོད་པར་ཤོག་བྱས་པས་རྭ་ཅོ་མི་ཤོང་ཟེར། ཅན་བྱུང་། ད་ང་ཡི་རྭ་འདི་མ་བདེ་དམིགས་པ་སྤོས་ཟེར། མདུན་དུ་མི་དཀར་པོ་ཐལ་མོ་་་་་་པདྨ་ཁྱེར་གཟེར། སྦྱར་བ་གཅིག་སྒོམས་གསུངས། བསྒོམས་པས་མི་དཀར་པོ་གཅིག་དངོས་སུ་བྱུང་སྟེ། དངོས་གྲུབ་ཅི་འདོད་ཟེར་བ་ལ། ཁྱོད་དེ་རུ་སྡོད་ངས་གྲུབ་པ་ལ་དྲི་ཡི་བྱས། དྲིས་པས་་་་་་སློབ་དཔོན་གྱིས་མི་དེ་ཐུགས་རྗེ་ཆེན་པོ་བྱ་བ་ཡིན་གྱི་བྱིན་གྱིས་བརླབ་ཏུ་གསོལ་གྱིས་ལ་རང་གི་སྙིང་ཁར་ཐིམ་པར་སྒོམས་ཤིག་གསུངས། ཁྱོད་རང་ངའི་སྙིང་ལ་ཞུགས་གྱིས་གསུངས།
དེ་སྐད་བྱས་པས་ཞུགས་པའི་སྣང་བ་བྱུང་ངོ་།་་་་་ དེ་ལྟར་ཇོ་བོས་བྱིན་གྱིས་བརླབས་པས་རྨོངས་པའི་མུན་པ་བསལ་ཏོ། ། དེ་ནས་སློབ་དཔོན་གྱི་དྲུང་དུ་རབ་ཏུ་བྱུང་ཞིང་བསྙེན་པར་རྫོགས། མཚན་ཀླུའི་བྱང་ཆུབ་ཅེས་ཀྱང་བྱ། ཀླུའི་བློ་ཞེས་ཀྱང་བྱ། ཀླུའི་བཤེས་གཉེན་ཞེས་ཀྱང་ཟེར་རོ། ། དེར་སློབ་དཔོན་གྱིས་གསང་བ་འདུས་པའི་དཀྱིལ་འཁོར་དུ་བཅུག ལམ་བསྒོམས་པས་གྲུབ་པ་བརྙེས་སོ། ། སློབ་དཔོན་དེས་འདུས་པའི་དཀྱིལ་འཁོར་གྱི་ཆོ་ག་བསྐྱེད་རིམ་སྟོན་པ་རྣམ་གཞག་རིམ་པ། རྫོགས་རིམ་སྟོན་པ་ལས་མཐའ་རྣམ་འབྱེད་དང་།
རིམ་པ་ཁོང་བསྡུ་གཉིས་འགོས་རྡོག་པ་ལ་མེད། སྔ་མ་ཆག་དང་། ཕྱི་མ་པ་ཚབ་ཀྱི་འགྱུར། གཞན་རིམ་ལྔའི་འགྲེལ་པ་ནོར་བུའི་ཕྲེང་བ། རྩ་རྒྱུད་ཀྱི་འགྲེལ་ཆེན་འགྲེལ་པ་དོན་གསལ་བྱ་བ་གསུམ་ཙམ་ལས་ཀླུ་བྱང་གིས་མཛད་ཟེར་བ་འབྱུང་སྟེ། འདི་རྣམས་པཎྜི་ཏ་ཕྲ་ལ་རིང་གྲོང་འཇུག་བྱས་པས་ཟམ་རོང་ཆོས་བཟང་དུ་སྐྱེས། ཁོང་གིས་མང་པོ་བརྩམས་ཏེ་གཞན་ལ་ཁ་འཕང་བྱས་པས་ཁོང་གི་ཡིན་ནམ། དེའི་རྗེས་སུ་རོང་དུ་དེ་ལྟ་བུའི་ཁ་འཕང་བྱེད་མཁན་མང་པོ་བྱུང་འདུག་པ་དེ་རྣམས་ཀྱིས་བྱས་པར་ངེས་ཀྱི་སློབ་དཔོན་ཀླུ་བྱང་གིས་མཛད་པ་མ་ཡིན་ནོ། ། མཛད་ངེས་ཤེས་པའི་སྦྱིན་སྲེག་ཅིག་ཡོད་པར་འདུག་སྟེ་བོད་དུ་མ་འགྱུར་རོ། ། སློབ་དཔོན་ལེགས་ལྡན་འབྱེད་དང་སངས་རྒྱས་བསྐྱང་ཡང་དངོས་སློབ་ཆེན་པོ་ཡིན་མོད།
གསང་འདུས་འགོས་ལུགས་པ་ལ་ཆེར་མ་གྲགས་སོ། ། སློབ་དཔོན་ཟླ་བ་གྲགས་པ་ནི། ཁོང་བཤད་ཉན་མཛད་པའི་ཚེ། རྒྱ་གར་ན་ལེནྟྲ་ན་མུ་སྟེགས་དང་རྩོད་པ་བྱེད་ནུས་པ་ཀུན་ཕྱི་རུ་ཆོས་འཆད། མི་ནུས་པ་ཀུན་ནང་དུ་ཆོས་འཆད་པ་ལས། སློབ་དཔོན་ཕྱི་རུ་ཆོས་འཆད་པའི་ཚེ། རྒྱ་གར་ལྷོ་ཕྱོགས་ནས་སློབ་དཔོན་ཙཎྜ་གོ་མི་བྱོན། སློབ་དཔོན་གྱི་ཆོས་གྲྭར་འདུད་པ་མ་བྱས་པར་བསྡད་པས། ཆོས་ཅི་ཤེས་དྲིས་པས། སྒྲ་དང་།
ཤེར་ཕྱིན་ཚུལ་བརྒྱ་ལྔ་བཅུ་པ། མཚན་བརྗོད་ཤེས་བྱས་པས་པཎྜི་ཏ་ཆེན་པོ་ཡིན་པར་གོ་ནས་ཕྱིར་བཀྱེད་དེ་བསུ་བ་བྱས། ཤིང་རྟ་གཉིས་ལ་འཇམ་དབྱངས་གཅིག་དང་ཁོང་གཉིས་རེ་རེ་བཀོད། ཙཎྜ་གོ་མིས་འཇམ་དབྱངས་ལ་བསྟོད་པ་བྱས་པས། འཇམ་དབྱངས་སློབ་དཔོན་ལ་ཞལ་ཕྱིར་གཟིགས་པས་མཇིང་པ་ཡོན་པོར་སོང་བ་ལ་ད་ལྟ་རྒྱ་གར་ན་འཇམ་དབྱངས་མཇིང་ཡོན་དུ་གྲགས་སོ། ། དེར་སློབ་དཔོན་གཉིས་བརྩད་པས་ཟླ་གྲགས་ལན་ཐོགས་མེད་དུ་འདེབས་ནུས་ཤིང་། ཙཎྜས་ཐོགས་བཅས་ནུས་པ་ཆེན་པོ་བྱུང་། ནངས་ཤིག་ཁོང་ལ་སྤྱན་རས་གཟིགས་ཀྱིས་དངོས་སུ་ཆོས་སྟོན་པ་ཟླ་བས་རྒྱབ་ནས་གཟིགས། མདུན་དུ་བྱོན་པས་སྤྱན་རས་གཟིགས་ཀྱི་རྡོ་སྐུ་གཅིག་ཡོད་པ་དེ་ལ་ཐིམ་སོང་། ཟླ་གྲགས་ཀྱིས་ང་ལ་ཞལ་སྟོན་ན་སྟོན་མཛོད།
མི་སྟོན་ན་ང་འཆི་བྱས་པས། རྨི་ལམ་དུ་ཁྱོད་འཇམ་དབྱངས་ཀྱིས་བྱིན་གྱིས་བརླབས་པ་ཡིན་པས་ང་ཡིས་ཞལ་སྟོན་མི་དགོས། ཙཎྜ་གོ་མི་ལ་ངས་མ་བསྟན་ན་གཞན་མེད་གསུངས། དེར་ཟླ་གྲགས་ཀྱིས་འཕགས་པ་ཉེ་རིང་མ་མཛད་པར་ཞལ་སྟོན་མཛོད་ཞུས་པས་གཟིགས་གསུངས། གཞན་ཡང་རི་མོའི་བ་ལས་འོ་མ་འཇོ་བ་སོགས་དང་། རྡོའི་ཀ་བ་ལ་ཕྱག་བསྣུན་པས་ཐོགས་པ་མེད་པར་སོང་བ་ལ་སོགས་པའི་ཡོན་ཏན་མངའ། འདིས་མཚན་ཉིད་ཀྱི་ཕྱོགས་ལ་མངོན་པ་མཛོད་དང་གྲུབ་མཐའ་རྐང་གཅིག་པའི་ཕུང་པོ་ལྔ་བརྟག་པའི་རབ་བྱེད་བྱ་བ་དང་། དབུ་མ་འཇུག་པའི་རྩ་འགྲེལ། ཚིག་གསལ། བཞི་བརྒྱ་པ་རྣམས་ཀྱི་འགྲེལ་པ་དང་།
རིགས་པ་དྲུག་ཅུ་པའི་འགྲེལ་པ་ལ་སོགས་པ་མཛད་དོ། ། སྔགས་ལ་འགྲེལ་ཆེན་སྒྲོན་མ་གསལ་བ་མཛད་ཅིང་། ཟླ་བ་གྲགས་པས་མཛད་པའི་རྡོ་རྗེ་སེམས་དཔའི་སྒྲུབ་ཐབས་བྱ་བ་ཞིག་བྱུང་པ་ལ། འགའ་ཞིག་བོད་མ་ཡིན་ཟེར་ཏེ། གྲོ་ཁ་ལ་བྲིས་པའི་རྒྱ་དཔེ་མཐོང་བས་བོད་ཀྱིས་བྱས་པ་མ་ཡིན་ཞིང་། ཟླ་གྲགས་ཆེན་པོ་འདིས་མཛད་པ་ཡང་མ་ཡིན་ཏེ། རྒྱུ་མཚན་མདོར་བྱས་ཀྱི་བཤད་པའི་སྐབས་སུ་འཆད། འོན་ཀྱང་ཟླ་གྲགས་བྱ་བའི་པཎྜི་ཏ་ཁྱུག་པ་ཞིག་གིས་བྱས་འདུག་གོ ། གསང་འདུས་ཀྱི་བསྟན་བཅོས་མངོན་པར་རྟོགས་པའི་རྒྱན་ཞེས་བྱ་བ་རྩ་འགྲེལ་དང་བཅས་པ་ཞིག་ཡོད་པ་རྡོག་པའི་བླ་མ་ཞིག་གིས་བྱས་ནས་ཁ་འཕངས་པ་ཡིན་ནོ། ། ཁ་མ་འཕངས་ན་བསྟན་བཅོས་དགའ་མོ་གཅིག་འདུག་གོ །
སློབ་དཔོན་འདི་འགོས་རྡོག་པ་རྣམས་དང་། པ་ཚབ་དང་། ཆག་ལོ་དང་། བཀའ་གདམ་པ་དང་། བུ་སྟོན་རིན་པོ་ཆེ་ཀླུ་སྒྲུབ་ཀྱི་དངོས་སློབ་ཡིན་ཞེས་ཐེང་ཀྱིས་འཐེན། བཀའ་གདམས་པ་དངོས་སློབ་ཡིན་ཏེ། ཇོ་བོ་རྗེས། ཀླུ་སྒྲུབ་སློབ་མ་ཟླ་གྲགས་ཡིན། ། ཞེས་གསུངས་པའི་ཕྱིར་ཟེར། བཀའ་གདམས་པ་ནམ་མཁའ་འབུམ་གྱིས་ས་སྐྱ་པཎྜི་ཏ་ལ་ཞུས་པས།
དགོངས་པ་སྐོང་བའི་སློབ་མ་ཡིན་གསུངས་པས་ས་པཎ་གྱི་རྗེས་འབྲངས་རྣམས་དངོས་སློབ་མ་ཡིན་པར་བཞེད་དོ། ། བུ་སྟོན་གྱིས་དངོས་སློབ་ཡིན་ཏེ། སྐྱེ་མེད་མཛོད་ལས། སློབ་མའི་ཐ་མ་ཟླ་གྲགས་ལ། ། ཆོས་ཀྱི་ཐ་མ་སྐྱེ་མེད་བསྟན། ། ཞེས་གསུངས་པའི་ཕྱིར། སྐྱེ་མེད་མཛོད་ཀླུ་སྒྲུབ་ཀྱིས་མ་མཛད། བལ་པོའི་པཎྜི་ཏ་ཞིག་གིས་བྱས་པ་ཡིན་ཞེས་ཁོང་རང་གི་ཆོས་འབྱུང་ཆེན་མོར་བྲིས་ཚར་ནས། ཡང་དེའི་ལུང་ཁུར་ནས་མི་ལ་ངར་ངར་བྱས་པས་ག་ལ་འོང་། རི་བོ་དགེ་ལྡན་པས་དངོས་སློབ་ཡིན་ཏེ།
ཚེའི་རིག་འཛིན་བརྙེས་པའི་ཕྱིར་ཟེར་ཏེ། ཚེའི་རིག་འཛིན་སྐྱེས་ནས་བརྙེས་ཀྱི། མ་སྐྱེས་གོང་དུ་བརྙེས་དོགས་མེད་འཇུང་ཆུང་པ་ལ། འོན་ཀྱང་སློབ་དཔོན་ཀླུ་སྒྲུབ་ཀྱིས་ཕྱིས་ཞལ་བསྟན་པ་ནི་སྲིད། དུས་ཀྱི་དབང་དུ་བྱས་ནའང་དངོས་སློབ་ཏུ་འོང་ས་མེད། དེས་ན་ས་སྐྱ་པའི་དབང་བཀའ་གསར་པའི་བརྒྱུད་པ་ལ། ཀླུ་སྒྲུབ། ཤཱཀྱ་བཤེས་གཉེན། ཀླུའི་བྱང་ཆུབ། ཟླ་གྲགས་ཞེས་འབྱུང་།
བྱང་སེམས་ཀྱི་སྡོམ་བརྒྱུད་ལ། ཀླུ་སྒྲུབ། ཨརྻ་དེ་ཝ། ཀླུའི་བཤེས་གཉེན། ཟླ་གྲགས་བྱ་བ་ཡོད་པས། ཀླུ་སྒྲུབ་དང་ཟླ་གྲགས་ཀྱི་བར་ན་སློབ་དཔོན་གཉིས་ཙམ་ཡོད་དགོས་ན་ཡང་། ཀླུ་བྱང་ཚེའི་རིག་འཛིན་བརྙེས་པས་གཅིག་གིས་ཆོག་གོ ། དངོས་སློབ་ཡིན་ན་ཚིག་གསལ་ལས། བདེ་བ་ཅན་དུ་རྒྱལ་བའི་སྲས་པོ་ཀླུ་སྒྲུབ་གཤེགས་པར་གྱུར་པ་དེས་མཛད་པའི། ། གཞུང་མང་དང་ནི་སློབ་མའི་ཚོགས་དེ་དག་ཀྱང་དུས་མང་ཞིག་ན་ཉམས་པར་གྱུར། །
དེ་ཉིད་ཉི་མ་ནུབ་པས་དིང་སང་གཞུང་ལུགས་གསལ་པོ་དེ་ནི་ད་ལྟ་གང་ནའང་མེད། ། ཅེས་པའི་ཉེན་སྐད་དེ་ཙམ་ག་ལ་འོང་། གཅིག་ནས་གཅིག་ཏུ་བརྒྱུད་ལས་འོངས་དང་བདག་གི་རྣམ་ཕྱེ་ལས་བརྙེད་གང་། ། ལེགས་ལྡན་འབྱེད་ཀྱི་ལེགས་བཤད་ལས་ནི་རྩ་ཤེའི་དོན་བརྙེད། ཅེས་ཀྱང་འབྱུང་བ་རྣམས་ཀྱི་དོན་ལ་བསམས་པས་དངོས་སློབ་མིན་པར་སྟོན་ནོ། ། ཁ་ཅིག་ན་རེ། དངོས་སློབ་ཡིན་ཏེ། སྒྲོན་གསལ་ལས། ཀླུ་སྒྲུབ་ལས་བརྙེད་ཅེས་གཞུང་འདོན་ཏེ། སྒྲོན་གསལ་ལས་ནི་ཀླུ་སྒྲུབ་མན་ངག་ལས་རིམ་པར་བརྙེད་ཅེས་པ་ཡོད་དོ། །
དེས་ན་ལུང་བརྫུན་བྱས་པ་ལ་དགོས་པ་ཅི་ཡོད། མདོར་ན་སྟོན་པ་གཤེགས་ནས་ལོ་བཞི་བརྒྱ་ནས་ཀླུ་སྒྲུབ་བྱོན། དགུ་བརྒྱ་ནས་ཐོགས་མེད་བྱོན། དེའི་གཅུང་དབྱིག་གཉེན། དེའི་སློབ་མ་ཕྱོགས་གླང་། དེའི་རྗེས་སུ་ཟླ་གྲགས་བྱོན་ཏེ། ཟླ་གྲགས་ཀྱིས་གནས་བརྟན་ཆོས་སྐྱོང་དང་། དབྱིག་གཉེན་དང་། ཕྱོགས་གླང་། ཕྱོགས་སྔ་མ་ལ་བཞི་པའི་འགྲེལ་པར་བཀོད་པ་སོགས་དུས་ཀྱི་དབང་དུ་བྱས་ན་མ་ཟིན་པ་ས་པཎ་ཡང་གསུངས་པ་མཛད་ཅིང་།
རྗེ་འགོས་དང་། པ་ཚབ་དང་། ཆག་ལོ་ཙཱ་བ་རྣམས་ཀྱི་དངོས་སློབ་ཏུ་བཤད་པ་ཡང་། རྒྱུས་ཁོང་ཚོ་ཀ་ཆེ་ཞིང་། མར་པའི་གསང་འདུས་མཁས་པའི་པཎྜི་ཏའི་བཤད་པའི་རྒྱུད་པ་ལ་ཡང་དངོས་སློབ་ཏུ་མཛད་པས་མཐའ་གཅིག་ཏུ་དངོས་སློབ་མ་ཡིན་ཞེས་སྨྲ་བ་ཡང་་་་་་རིག་པའི་ཁུ་བྱུག་གི་སློབ་མ་ན་སུ་མ་ཏི་ན་རེ། ཟླ་གྲགས་ཀྱིས་སློབ་དཔོན་ཀླུ་སྒྲུབ་ལོ་བརྒྱ་ཕྱེད་བསྟེན་གསུངས་ཞེས་པ་པ་ཚབ་ཀྱི་བུ་སློབ་རྣམས་ཀྱིས་བྲིས་པ་ཡང་འདུག་གོ དཀའ་མོ་རང་གདའ། དེ་ལྟ་བུའི་སློབ་དཔོན་དེས་སློབ་པའི་རྡོ་རྗེ་ལ་གནང་། དེས་ནག་པོ་པ་ལ་གནང་། ནག་པོ་པ་འདི་བུ་སྟོན་བདེ་མཆོག་ནག་པོ་པ་ཡིན་གསུངས་ཏེ་དུས་མི་མཚུངས་སོ། །
དེས་དྲི་མེད་བློ་གྲོས་དང་། ས་འདྲེས་པ་ལ་གནང་། སྔ་མས་ཡེ་ཤེས་སྙིང་པོ། དེས་མར་པ་ལ་གནང་། ས་འདྲེས་པ་ལ་སློབ་མ་ལྔ་སྟེ། མངོན་ཤེས་ཅན། བཙུན་མོ་ཅན། ཤནྟི་པ། དཔལ་སྦས། མར་མེ་མཛད་བཟང་པོ།
མངོན་ཤེས་ཅན་གྱི་མཚན་ལ་བྷ་ག་ལའི་པཎྜི་ཏ་བིདྱ་བྷ་དྲ་སྟེ། རིག་པ་བཟང་པོ་ཟེར། བཙུན་མོ་ཅན་གྱི་མཚན་ལ་ཟ་ཧོར་གྱི་མཁས་པ་ཆེན་པོ་དེ་ཝ་ཨ་་་་་་རྡོག་ཉི་མ་སེངྒེས་ངོས་ཀྱི་བླ་མ་ལ་བིདྱ་ན་དྲ་མངོན་ཤེས་ཅན་དང་། དེ་ཝ་ཨ་ཀ་ར་ཞེས་སྨོས་པའི་རྗེས་ལ་ཟ་ཧོར་གྱི་མཁས་པ་བཙུན་མོ་ཅན་དང་ཞེས་ད་ཝ་ཨ་ཀ་ར་དང་བཙུན་མོ་ཅན་མི་གཅིག་པར་བཤད་པ་ཡང་ཡོད་དོ། ཀ་ར་ཤནྟི་སྟེ་ལྷའི་འབྱུང་གནས་ཞི་བ་ཟེར། སྔ་མས་གསང་བ་འདུས་པའི་གཏོར་ཆོག་མཛད། ཤནྟི་པས་རྒྱུད་ཀྱི་འགྲེལ་པ་སྙིམ་པའི་མེ་ཏོག་མཛད་དེ། ཡེ་ཤེས་ཞབས་ལུགས་གཙོ་ཆེ། དཔལ་སྦས་ཀྱིས་འདུས་པའི་སྐོར་མཛད་པ་མ་ཐོས། འདིའི་མར་མེ་མཛད་དེ་ཡེ་ཤེས་ཞབས་ལུགས་པ་དེ་ཡང་མིན།
ཇོ་བོ་རྗེ་ཡིན་པར་བུ་སྟོན་བཞེད་པར་འདྲ་སྟེ། བྷྲི་ཀ་མ་ལ་ཤཱི་ལའི་དྷི་པཾ་ཀ་ར་ཞེས་གསན་ཡིག་ཏུ་འབྱུང་ཡང་། འདིར་མར་མེ་མཛད་བཟང་པོ་ཞེས་པ་ཡོད་པས་མི་གཅིག་གོ ། མངོན་ཤེས་ཅན་གྱི་སློབ་མ་རྡོ་རྗེ་གདན་གྱི་ནག་པོ་པ། མཚན་དངོས་ཤྲཱི་བྷ་དྲ་བཟང་པོ་དཔལ་བྱ་བ། གསང་མཚན་དམ་ཚིག་རྡོ་རྗེ་ཟེར་བས་འཇིགས་བྱེད་ཀྱི་སྒྲུབ་ཐབས་སུ། ཤྲཱི་བྷ་དྲས་ཞེས་པ་སྨོས། སྟོང་ཐུན་ཆེན་མོར། རྒྱལ་བའི་ཆོས་ལ་མངའ་བརྙེས་བདག་གི་བླ་མ་བཟང་པོ་དཔལ། ཞེས་འབྱུང་།
ཀྱཻ་རྡོ་རྗེའི་འགྲེལ་པར་ནག་པོ་དམ་ཚིག་རྡོ་རྗེས་མཛད་ཅེས་གསུངས། ཁ་ཅིག་ཏུ་ཀྲྀཥྞ་ས་མཱ་ཡ་བཛྲ་ཞེས་བརྗོད་པའི་པཎྜི་ཏ་དེས་གསང་འདུས་རྡོ་རྗེ་སེམས་དཔའི་མཆོད་ཆོག མ་རྒྱུད་ཀྱི་ཆོ་ག་གཞིར་བཞག་པའི་འདུས་པའི་དཀྱིལ་ཆོག་མདོར་བྱས་དང་། རིམ་ལྔའི་འགྲེལ་པ། མདོ་བསྲེའི་འགྲེལ་པ་མཛད་དེ། མདོ་བསྲེ་ལ་རྒྱ་འགྲེལ་འདི་ལས་མེད། རྗེ་བཙུན་ས་སྐྱ་པའི་ཀྱཻ་རྡོར་བཀའ་བབས་བཞིའི་གཅིག་འདིའི་ལུགས་ཡིན་ཏེ། དམ་ཚིག་རྡོ་རྗེ་ནག་པོའི་སྐོར། ། ཞེས་སོ། ། དེ་ལྟ་བུའི་རྩ་རྒྱུད་འགྲེལ་པ་གཞུང་ཕྲན་མན་ངག་དང་བཅས་པ་བོད་དུ་དུས་ནམ་གྱི་ཚེ།
གང་ཟག་ཇི་ལྟ་བུས་བསྒྱུར་ཅིང་དར་བར་བྱས་ཤེ་ན། སྔོན་ཆོས་རྒྱལ་མེས་དབོན་རྣམ་གསུམ་གྱི་རིང་ལ་གསང་སྔགས་རྙིང་མའི་ཆོས་མང་པོ་འགྱུར་ཏེ། རྩ་བའི་རྒྱུད་དྲུག་དང་། གླང་ཆེན་རབ་འབོག་ལ་སོགས་པ་ཡན་ལག་གི་རྒྱུད་བཅུ་གཉིས་ཏེ་ཏནྟྲ་སྡེ་བཅོ་བརྒྱད་ཅེས་ཐ་སྙད་བྱེད་ཀྱང་། སྔར་སྨོས་པའི་རྩ་བའི་རྒྱུད་དྲུག་ནི་དྲི་མ་མེད་པའི་རྒྱུད་སྡེ་ཡིན་ལ། གཞན་རྣམས་བོད་ཀྱིས་རང་དགར་བརྩམས་པ་ཤས་ཆེའོ། ། དེ་ལ་ཐུགས་ཀྱི་རྒྱུད་གསང་བ་འདུས་པ་ལ་སློབ་དཔོན་རྡོ་རྗེ་བཞད་པའི་འགྲེལ་པ་ཤོག་བུ་མདའ་ཚད་བཅོ་བརྒྱད་ཙམ་བྱས་པ་གཅིག་སྣང་བ་དེས་རྒྱུད་འཆད་མི་ཐུབ་ཀྱང་། དོན་བསྡུས་ཀྱི་འགྲེལ་པ་ལྟ་བུ་བཟང་པོ་ཞིག་འདུག ཟ་ཧོར་གྱི་སློབ་དཔོན་བི་ཤྭ་མུ་ཁས་བྱས་པའི་འགྲེལ་པ་ལེའུ་བཅུ་བདུན་པ་ལ་ཚན་པ་གཉིས་སུ་བྱས། ལེའུ་བཅོ་བརྒྱད་པ་ལ་ཡང་མཛད་པ་གཅིག་འདུག་པ་རྒྱ་གར་གྱི་ཡིན་ནི་ཡིན།
མཆན་དཀྱུས་ཤོར་ལྟ་བུ་ལྷད་ཅུང་ཟད་ཀྱང་ཡོད་དོ། ། སློབ་དཔོན་བི་མ་ལ་མི་ཏྲས་མཛད་ཟེར་བའི་འགྲེལ་པ་ཡང་ཡོད། དེ་རྣམས་བསྟན་པ་སྔ་དར་ལ་བྱུང་སྟེ། རྙིང་མ་བ་དེ་རྣམས་བརྒྱུད་པའི་རྒྱུད་ཀྱི་ལུང་དང་དབང་སོགས་ནི་དིང་སང་མེད་དོ། ། རྩ་བའི་རྒྱུད་དྲུག་གི་གཞན་རྣམས་གོ་སླ། ཀརྨ་མཱ་ལ་དིང་སང་བོད་ན་དེའི་དཔེ་ནི་མེད། རྒྱུད་རྣམ་པར་དག་པ་ཡིན་པར་སྣང་སྟེ།

སློབ་དཔོན་སངས་རྒྱས་གསང་བས་རྣམ་སྣང་མངོན་བྱང་གི་བསྡུས་འགྲེལ་དུ། ཇི་སྐད་དུ་ལས་ཀྱི་ཕྲེང་བ་ཞེས་བྱ་བའི་རྒྱུད་ལས་ཞེས་ལུང་དྲངས་པའི་ཕྱིར་རོ། ། རྒྱུད་དེ་སྔོན་བོད་དུ་འགྱུར་བ་ཡིན་ཚོད་འདུག དེ་ལྟར་རྒྱུད་དེ་རྣམས་དར་བའི་ཚེ་རྒྱལ་པོ་དར་མས་བསྟན་པ་བསྣུབས་ཏེ་སྔགས་པ་རྣམས་ཀྱིས་རྒྱུད་ཀྱི་ཚིག་ཙམ་སྒྲ་ཇི་བཞིན་དུ་བཟུང་ནས་སྦྱོར་སྒྲོལ་ཆོས་སུ་སྨྲ་བ་སོགས་ཆོས་ལོག་ཆེར་བྱུང་ངོ་། ། དེ་ནས་ཆོས་རྒྱལ་ཆེན་པོ་ལྷ་བླ་མ་ཡེ་ཤེས་བོད་ཀྱིས་སྐྱེས་བུ་དམ་པ་རིན་ཆེན་བཟང་པོ་ཁ་ཆེར་བརྫངས། མདོ་རྒྱུད་མཁས་པར་བསླབས་ནས་པཎྜི་ཏ་ཤྲརྡྷ་ཀརྨ་ཝརྨ་ལ་སོགས་པ་མང་དུ་གདན་དྲངས། རྒྱུད་འགྲེལ་མང་པོ་བསྒྱུར་པའི་ཚེ་གསང་འདུས་རྩ་རྒྱུད་འགྲེལ་ཆེན་སྒྲོན་གསལ་དང་བཅས་པ། སྒྲུབ་ཐབས་མདོར་བྱས། མདོ་བསྲེ། རིམ་ལྔ། སྤྱོད་བསྡུས་རྣམས་བསྒྱུར།
ཁྱད་པར་ལོ་ཙཱ་བའི་ཐུགས་དམ་གྱི་མཐིལ་རྗེ་བཙུན་འཇམ་པའི་དབྱངས་ཡིན་པས་གཙོ་ཆེར་ཡེ་ཤེས་ཞབས་ལུགས་ལ་ཐུགས་དམ་མཛད། དེའི་བསྟན་པ་ཤིན་ཏུ་དར་བར་བྱུང་སྟེ་ལོ་ཆེན་ནས་བརྒྱུད་པའི་དབང་བཀའ་དིང་སང་གི་བར་དུ་ཡང་ཡོད་དོ། ། གསང་འདུས་འཕགས་ལུགས་ཀྱི་ནི་རྒྱུད་གཞུང་རྣམས་བསྒྱུར་པ་ཙམ་ལས་གཙོ་བོར་འཆད་ཉན་མ་མཛད། དེའི་སྐུ་ཚེའི་སྐེད་ཙམ་ལ་འབྲོག་མི་ལོ་ཙཱ་བ་བྱོན་མ་རྒྱུད་ཀྱི་འགྲེལ་མང་པོ་བསྒྱུར་ཅིང་བསྟན་པ་ཡང་ཆེས་གསལ་བར་བྱས། དེའི་དྲུང་དུ་རྗེ་འགོས་ཀྱིས་སྒྲ་དང་། གཞུང་ཕྲན་ཚོགས་མང་དུ་བསླབས། ཁྱེད་ལ་མ་རྒྱུད་ཀྱི་གདམས་ངག་ཟབ་ལ་མང་བར་གདའ་བས་བདག་ལ་གནང་བར་ཞུ་བྱས་པས། གསེར་ཁྱེར་ལ་ཤོག་གསུངས། ཡུལ་དུ་ཕྱིན་ཞིང་རྣམས་བཙོངས་པས་གསེར་མང་པོ་བྱུང་གསེར་འབུལ་དགོས་པ་མཉམ་པོ་ལ་རྒྱ་གར་ལ་ཕྱིན་ན་དགའ་ཞེས་ས་སྐྱ་པ་རྣམས་ཟེར་རོ། ། འབྲོག་མིའི་དྲུང་ནས་འགྲོ་ཁར་བླ་མའི་བིད་པར་ཏའི་དཔེ་བརྐུས་ཏེ་བྱོན།
ཕྱིས་འགོས་ལ་མངའ་རིས་པ་གསལ་བའི་སྙིང་པོས་ཆོས་གསན་དུ་བྱོན་པའི་ཚེ། འབྲོག་མིས་འགོས་ངན་པ་ངའི་བིད་པར་ཏ་བརྐུ་བ་ལ་ཆོས་ཉན་པ། ཁྱོད་ལ་དམ་ཚིག་མེད་ཟེར་བའི་འཕྲིན་གནང་སྟེ། མངའ་རིས་པས་བཤགས་པ་ཕུལ་ཟེར། འཆད་ལུགས་གཅིག་ལ་ཁོང་འཁྲུངས་ཡུལ་རྟ་ནག་པ་གདུང་རུས་བློན་པོ་འགོས་ཀྱི་བརྒྱུད་པ་ཡིན་པས་འགོས། ལྕམ་སྲིང་གཉིས་འདུས་པའི་བུ་ཡིན་པས་ཁུག་པ། དེ་ནས་རྟ་ནག་ཕུ་ཡི་ལྷས་ར་ཞིག་ཏུ་བཙར་ཕྱིན་པས་ལྷས་བཙས། ཆེར་སྐྱེས་ནས་འུག་པ་ལུང་དུ་ཟུར་པ་ལ་རྙིང་མ་སློབ་ཏུ་བཏང་པས་རྙིང་མ་བ་རྣམས་ཁོང་ལ་སྡང་བར་བྱུང་པས་ངས་རྒྱ་གར་དུ་ཕྱིན་ལ་ཆོས་ཤིག་བསླབས་ལ་ཁྱེད་ལ་ཅིག་བྱ་ཡི་ཟེར། གྱི་ཇོ་ཟླ་བའི་འོད་ཟེར་དང་འགྲོགས་ཏེ་རྒྱ་གར་དུ་བྱོན། དེ་དུས་མཁས་པ་སྒོ་དྲུག་ནི་གྲོངས་ཚར་ནས་མི་འདུག་པས།
གསང་འདུས་སློབ་དགོངས། སུ་མཁས་དྲིས་པས་ས་འདྲེས་པའི་སློབ་མ་རྣམས་དྲག་ཟེར། ཤནྟི་པ་དང་དཔལ་སྦས་ནི་མི་བཞུགས། གཞན་མངོན་ཤེས་ཅན་དང་བཙུན་མོ་ཅན་རྣམས་ལ་གསང་བ་འདུས་པའི་ཆོས་སྐོར་རྣམས་ཞུས་བོད་དུ་བྱོན། དེ་ཙམ་ན་མདོ་ཁམས་ནས་ཁམས་པ་མར་སྟོན་སེང་རྒྱལ་བྱ་བ་ནོར་ཆེན་པོ་ཡོད་པ་གཅིག་གཙང་དུ་བྱོན། འཇད་ཀྱི་ལུང་པ་སྟོང་པ་ཡོད་པ་དེར་བསྡད་ཙ་ན་འགོས་དང་མཇལ་ཆོས་ཞུས། ནོར་མང་པོ་ཕུལ་ནས་རྒྱ་གར་དུ་བརྫངས། དེའི་རེས་ལ་མངོན་ཤེས་ཅན་གྱི་གྲྭ་པ་ནག་པོ་དམ་ཚིག་རྡོ་རྗེ་ལ་འདུས་པའི་བཤད་པ་རྒྱ་ཆེན་པོ་དང་། ཕྱག་ལེན་ཕྲ་མོ་ཚུན་ཆད་ལ་མཁས་པར་བསླབས། དེ་ལྟར་རྒྱུད་གསུངས་དུས་བླ་མ་དེ་གསུམ་གྱི་གསུང་བགྲོས་སྤྱི་དང་བྱེ་བྲག་སོ་སོར་མ་འདྲེས་པར་བྲིས་པ་རྒྱུད་ཀྱི་མཆན་ཆེན་པོ་ཁྱད་པར་དུ་འཕགས་པ་དང་རིམ་ལྔའི་ཁྲིད་སོ་སོ་ལ་ཞུས་པ་ལ་ཡང་ཤོག་རིལ་སོ་སོར་བྱས་པས་ཤོག་རིལ་གསུམ་མཛད།
གཞན་པཎྜི་ཏ་སྤྲིན་གྱི་ཤུགས་ཅན་ལ་ཡང་ཆོས་མང་དུ་གསན་ཏེ། འདི་པཎ་ཆེན་ག་ཡ་དྷ་ར་དང་ཡང་གཅིག་སྟེ། འགོས་འགྱུར་ཁ་ཅིག་ཏུ་པཎྜི་ཏ་སྤྲིན་གྱི་་་་་་རྒྱ་གར་ཤར་ཕྱོགས་ཀྱི་ཀོ་ས་ལའི་རྒྱལ་བུ། ཤུགས་ཅན་ག་ཡ་དྷ་རའི་ཞལ་སྔ་ནས་ཞེས་བཤད། ལོ་ཆེན་རིན་བཟང་གིས་དབང་སྔོན་མ་རང་ཞུས་པ་ཁ་ཆེ་ཁྲི་བརྟན་གྱི་པཎྜི་ཏ་ཙཎྜ་ཧ་རི་ལ་ཡང་ཆོས་ཞུས། འདི་བྱ་སྤྱོད་ལ་ཤིན་ཏུ་མཁས་པ་ཞིག་ཡིན་པར་འདུག་ཅིང་། ཁོང་གི་གྲུབ་མཐའ་བཞིའི་རྣམ་གཞག་སྟོན་པ་རྩ་འགྲེལ་དང་བཅས་པ་ལས་མངོན་རྟོགས་ལྗོན་ཤིང་དུ་ལུང་དྲངས་ཡོང་། གཞན་ཡང་བལ་ཡུལ་རྫོང་གི་ན་ག་ཀོ་ཊའི་ཞེས་ཀྱང་ཟེར། ཞི་བ་བཟང་པོ་བྱ་བ་དང་། བལ་པོ་མཐིལ་གྱི་རྩ་ཧ་ངུ་རྒྱལ་པོའི་ཁབ་ཀྱི་མཁས་པ་ཆེན་པོ་ཛ་ཧུ་ཤྲི་ཀ་མ་ལ་ཤཱི་ལའི་ཐམས་ཅད་མཁྱེན་པར་གྲགས་པ་དཱི་པཾ་ཀ་ར།
ས་ར་ཧ་ལ་སོགས་པའི་པཎྜི་ཏ་བདུན་ཅུ། མཁའ་འགྲོ་མ་གཉིས་སྟེ་མཁས་པ་བདུན་ཅུ་རྩ་གཉིས་ལ་མདོ་རྒྱུད་མན་ངག་མང་དུ་ནོས་ཤིང་། རྒྱ་གར་ཤར་ནུབ་ཐམས་ཅད་བསྐོར་བས་པཎྜི་ཏ་སྐད་སྣ་མང་བ་རྣམས་ཀྱིས་ཀྱང་སྐད་སྣ་བདུན་བརྒྱད་ལས་མི་ཤེས་པ་ལ། རྗེ་འགོས་ཀྱིས་རྒྱ་གར་ཤར་ནུབ་ཀྱི་སྐད་སྣ་མི་འདྲ་བ་བཅུ་གཉིས་མཁྱེན། ལོ་ཆེན་རིན་བཟང་གི་འགྱུར་ཡོད་པ་རྣམས་ལ་འགྱུར་བཅོས་མ་མཛད་སྒྲོན་གསལ་ལ་དབྱར་ཁྲལ་ཅུང་ཟད་བགྱིས་ཟེར་བའི་སྒྲོན་གསལ་དབྱར་ཁྲལ་མ་བྱ་བ་ལ་དིང་སང་རྩིས་ཆེ་བར་བྱེད་དོ། ། བོད་དུ་བྱོན་ཏེ་རྩ་བཤད་ལྔའི་ཉམས་ལེན་མངོན་པར་རྟོགས་པ་སྟོང་ཐུན་ཆེན་མོ་ཞེས་བྱ་བ་དང་། རྩ་རྒྱུད་ཀྱི་ཚིག་འགྲེལ་སྒྲོན་གསལ་གཞིར་བཞག་པ་ལ། བླ་མ་མངོན་ཤེས་ཅན། བཙུན་མོ་ཅན། རྡོ་རྗེ་གདན་གྱི་ནག་པོ་པ་གསུམ་པོའི་བཤད་སྲོལ་ཐུན་མོང་བ་དང་།
ནང་གསེས་མི་འདྲ་བ་སོ་སོར་མ་འདྲེས་པར་རྩ་རྒྱུད་ཀྱི་སྟེང་དུ་མཆན་དུ་བཀོད་པ། འདུས་པའི་མཆན་ཆེན་ཞེས་བྱ་བའི་བསྟན་བཅོས་ཁྱད་པར་ཅན་མཛད། གཞན་ཡང་ཁོང་པ་བླ་མ་བསམ་པ་བཟང་པོ་ཞིག་ཡིན་པར་འདུག་པས། མན་ངག་ཐམས་ཅད་ཡི་གེར་བཀོད་བཤད་ཉན་ལ་རྩལ་བཏོན་པས་རྒྱུད་ཀྱི་ཀ་བ་ཚུགས་པ་བཞི། མན་ངག་གི་གདུང་ཆེན་ཐེག་པ་བཞི། ལས་ཚོགས་དང་འཕྲིན་ལས་ལ་མཁས་པ་་་་་་སློབ་མ་ཞིག་གིས་ལྷ་མ་ཡིན་ཐག་བཟང་རིས་ཀྱི་བུ་མོ་རིག་མ་ལ་བཀུག་པའི་ལོ་རྒྱུས་ཡོད་དོ་གསུངས། ལྕམ་དང་བྲལ་མ་གཤིབས་པ་ལྟ་བུ་ཤིན་ཏུ་མང་བར་བྱུང་ངོ་། ། ཀ་ཆེན་བཞི་ནི། བརླན་གྲགས་དབང་། མང་ར་བ་སེངྒེ་རྒྱལ་མཚན།
སུམ་སྟོན་ཡེ་འབར། མི་ཉག་དྷརྨ་ཙནྟྲའོ། ། གདུང་བཞི་ནི། རྔོག་དགེ་སེར་བ། དབུས་པ་དགའ་འབུམ། ལྷོ་རྡོ་རྗེ་སྙིང་པོ། སྙལ་གྱི་བྲོ་གཉེ་བ་མགར་ཆུང་ཆོས་ཀྱི་ཤེས་རབ་དང་བཞིའོ། ། ཀ་ཆེན་བཞིའི་ནང་ནས་བགྲེས་ཤོས་བརླན་གྲགས་དབང་ཡིན་ཏེ། ཆོས་ནི་མཧཱ་ཡ་མ་ལས་གཞན་ཙམ་མི་ཤེས་པ་ཡིན་གསུངས། དེ་ལ་མང་ར་བ་ལ་སོགས་པ་བུ་ཚ།
གཞོན་པ་རྣམས་ཀྱིས་རྒན་པ་རྣམས་ལ་ལྷ་ཕྱག་ཀྱང་གསུམ་གསུམ་འབུལ་སྐད། དགེ་བཤེས་མང་ར་བ་ནི་བུ་ཚོ་རྣམས་ཀྱི་ནང་ནས་བླ་མ་ལ་ཞབས་ཏོག་ཆེ་ཞིང་ཤེས་རབ་ཀྱང་ཤིན་ཏུ་ཆེ་བས་འཕགས་པ་ཡབ་སྲས་ཀྱི་ཆོས་དང་། རྡོ་རྗེ་མཁའ་འགྲོ་མ་ཁོ་ནའི་གདམས་ངག་ལ་མཁས། སྒྲོན་གསལ་གྱི་ཀ་ཆེན་ལ་སོགས་པ་ཡིག་སྣ་དུ་མ་མཛད། ཁོང་རྡོག་གི་ཚ་བོ་ཡིན་ཏེ། ཡུམ་རྡོག་གི་དགེ་ཚེ་མ། ཡབ་མང་ར་བན་ཆེན་བྱ་བ་ཡིན་ཁོང་གིས་བླ་མ་ལ་གསེར་གཡུ་ལ་སོགས་པའི་ནོར་མང་པོ་ཕུལ་ཅིང་། ཁྱད་པར་གནག་ཁྱུ་ཆེན་པོ་ཡོད་པ་ཐམས་ཅད་ཞོ་དོང་དང་སྦྲ་ཁྱི་ཚུན་ཆད་ཅམ་མེ་ཕུལ། ཡབ་ཀྱིས་འོ་སྐོལ་ལྷ་གཡག་འདི་མ་འབུལ་བྱས་པས། ཁོང་ན་རེ།
བླ་མ་ལ་འབུལ་བ་ལ་ལྷ་གཡག་བྱ་བ་གང་ན་ཡོད། བླ་མ་ཉིད་ལྷ་ཡིན་ཞེས་གསུངས་སོ། ། དེ་ལྟར་རྗེའི་ཐུགས་ཟིན་ནས་འཕགས་སྐོར་གྱི་གདམས་ངག་ཐམས་ཅད་ལྷག་མ་ལུས་པ་མཁྱེན་ནོ། ། དེ་ལ་ཤེས་རབ་རྡོ་རྗེ་རྒྱལ་མཚན། བྲང་ཏི་རྒྱ་པེ་ལ་སོགས་པའི་བུ་སློབ་མང་པོ་བཞུགས་ཀྱང་། རྔོག་ཆེན་པོ་ཡེ་ཤེས་སེངྒེ་ཞེས་བྱ་བས་ཁམས་ནས་འཇད་དུ་བྱོན། ཁོང་མང་རའི་ཞང་པོ་ཡིན་པས་ངའི་ཞང་པོ་ཡིན་གསུངས་ཤིང་ཐུགས་རྩིས་ཆེན་མོ་མཛད་དེ། རྒྱུད་གདམ་ངག་མ་ལུས་པ་ཚར་བར་ཡིན་སྐད། རྔོག་ཤེས་རབ་ཆེ་བས་བླ་མས་གསུངས་པའི་ཆོས་ལ་མི་ཟིན་མི་སྲིད། ཟིན་པ་ཐམས་ཅད་ལ་ངས་ཡི་གེར་མ་བྱས་པ་མེད་གསུངས་སྐད།
ཁྱད་པར་རྗེ་འགོས་ཀྱི་སྟོང་ཐུན་ལས། མངོན་ཤེས་ཅན་གྱི་ལུགས་ཟུར་དུ་བྱུང་བ་སྟོང་ཐུན་འབྲིང་་་་་་རིམ་ལྔའི་སྒྲོན་མེ། པོ་མཛད། དེའི་སྐུ་གསུང་ཐུགས་ཀྱི་སྲས་རྡོག་ཉི་མ་སེངྒེས་ཛམྦྷ་ལ་འགྲུབ་པས་ལོངས་སྤྱོད་ཤིན་ཏུ་ཆེ་ཞིང་། མ་རྒྱུད་མཧཱ་མ་ཡ་གཅིག་མཁྱེན། ཕ་རྒྱུད་ལ་ཤིན་ཏུ་མཁས་པས་སློབ་མ་མང་དུ་འདུས། སྐུ་བཙུན་པར་བྱེད་ཅིང་ན་བཟའ་ཡང་ལུས་ལ་སྣལ་འཕྲི་མ་མྱོང་པར་གསོ་དར་འབའ་ཞིག་ལ་ལོངས་སྤྱོད་པས་རྡོག་ཤཱཀྱ་མུ་ནེ་ཞེས་གྲགས། དེས་དེ་དུས་ཡན་ལ་འགྱུར་བའི་འཕགས་ལུགས་ཀྱི་གཞུང་རྣམས་ལ་ས་བཅད་དང་ཊཱིཀྐ་མཛད། ཁྱད་པར་རྒྱུད་ཀྱི་སྟོང་ཐུན་ཤོག་བུ་མདའ་ཚད་མ་བཅུ་ཙམ་བྱས་པའི་སྟོང་ཐུན་ཆུང་བ་བྱ་བ་དང་། སྒྲོན་གསལ་གྱི་འགྲེལ་བཤད་མཛད་པ་ལ་སྒྲོན་་་་་་ཡེ་ཤེས་སེངྒེའི་ཡིག་ཆ་རྣམས་ས་སྐྱ་སྒོ་བསྲུང་ན་དཔེ་འདུག་དར་རྒྱུ་མེད་ཉི་མ་སེངྒེའི་ཚེ་ཤིན་ཏུ་དར་ཞིང་ལེགས་པ་ཡང་ཡོད།
ཆུང་་་་་་མིང་བདུད་རྩི་ཚིམ་བྱེད། དུ་གྲགས། ཟུར་དུ་སྲས་གཅིག་བྱུང་པ་སྐུ་བཙུན་པའི་གྲགས་པ་ཆེས་པས་མིས་མ་ཚོར་བར་བྱས་མདོ་སྨད་དུ་བསྐྱལ་ཏོ། ། མདོར་ན་བྲག་སྟག་གི་རྡོག་ཉི་མ་སེངྒེ་ལ་མུ་ནེར་གྲགས་པ་དེས་བྲེས་ཆུ་བར་གྱི་བརླན་རྩད་ཚ་ཉི་མ་ལྕམ་ཅན་དུ་བྱོན་ཟེར། དེར་ཕྱིན་པས་འདུས་པ་རྫོགས་པར་གནང་། བླ་མ་འདིས་སྔར་གྱི་བླ་མ་གོང་མའི་འགྲེལ་པ་དཀྱུས་སུ་བཅུག སྔོན་དུས་རྡོག་པ་ཡབ་སྲས་ཀྱི་གསུང་བགྲོས་ལ་སློབ་མ་རྣམས་ཀྱིས་ཟིན་བྲིས་སུ་བྱས་པ་སྟོད་འབུམ་སྨད་འབུམ་བྱ་བའི་སྟོད་སྨད་ལ་པོ་ཏི་རེ་རེ་སྟེ་པོ་ཏི་གཉིས་ཡོད་པ་ཞིག་ནས་གསུང་བགྲོས་རྒྱས་པར་བསྣན་པའི་འགྲེལ་བཤད་་་་་་དེའི་རྗེས་སུ་འབྲངས་པའི་ཊིཀྐ་གཅིག་བོ་དོང་སེ་བསྒོམ་གྱིས་ཀྱང་མཛད། སྒྲོན་ཆེན་ཞེས་བྱ་བ་མཛད། གསང་འདུས་ལ་མཁས་པའི་གྲགས་པ་ཆེན་ཐོབ་སྟེ། རྡོག་ཨརྻ་དེ་ཝ་ཞེས་་་་་་ཡ་ར་ལ་ཝ་ཚུལ་བཞིར་བཤད་པ་ཞེས་པ་ཡང་མཛད།
གྲགས། དེས་ས་སྐྱར་ཆོས་རྗེ་ས་པཎ་གྱི་སྐུ་དྲུང་དུ་བྱོན་ཏེ་ས་སྐྱ་པའི་ཆོས་ལུགས་ཀྱང་མང་པོ་གསན། ཁོང་པས་ཀྱང་ས་སྐྱར་འདུས་པ་ལ་སོགས་པའི་འཆད་ཉན་མཛད། ས་སྐྱར་འབྱོན་པ་ལ་ས་ཐག་རིང་པས་ལམ་སྟེགས་ལ་བྱ་རུ་གཞུང་ས་པཎ་གྱིས་གནང་། དེས་ན་ས་པཎ་གྱི་སློབ་མ་ཞང་བྱ་རུ་བ་ཞེས་གྲགས། ས་པཎ་གྱི་གསུང་ལ་ཟིན་བྲིས་མཛད་པ་ཡང་གཞལ་ཡས་ཁང་གི་ཚད་ལ་སོགས་པ་དུ་མ་ཡོད་དོ། ། དེ་གོང་དུ་འགོས་རྡོག་པ་རྣམས་ལ་རྡོ་རྗེ་སེམས་དཔའི་མཆོད་ཆོག་རེ་མ་གཏོགས་དཀྱིལ་འཁོར་བསྒྲུབ་མཆོད་རྒྱས་པར་བྱེད་པའི་སྲོལ་མེད་པ་ལ་ཁོང་གིས་ས་སྐྱ་པ་ལག་ལེན་བདེ་བ་མིག་ཤུགས་ཁྱེར་ནས་འདུས་པའི་བསྒྲུབ་མཆོད་བཙུགས། དཀྱིལ་ཆོག་མཆོད་ཕྲེང་སོགས་བསྟན་བཅོས་མང་པོ་མཛད་དོ། ། འགོས་རྡོག་གི་བླ་མ་གོང་མ་རྣམས་སྒྲུབ་ཐབས་ཀྱི་བཤད་པ་རྒྱུན་དུ་མཛད་པས་བསྐྱེད་རིམ་བསྒོམ་ཚུལ་དེའི་ཞར་ལ་འོང་། རིམ་ལྔའི་ཁྲིད་རྒྱུན་དུ་བསྒོམ་ཞིང་།
དབང་བསྐུར་བའི་ཚེ་དཀྱིལ་ཆོག་གི་རྒྱ་གཞུང་དང་སྟོང་ཐུན་ལ་བརྟེན་པ་མ་གཏོགས་བོད་ཀྱི་མངོན་དཀྱིལ་བརྩམས་པ་ཡང་མེད་ཅིང་མང་པོ་ཚོགས་ནས་བསྒྲུབ་མཆོད་ཀྱང་མཛད་དོ། ། དེ་ལ་སྐྱིན་ཁར་མཇུག་གྲོ་ཁ་དབེན་ཚེའི་བརྟག་པ་རིན་ཆེན་གྲགས་དང་། རོང་ལྷ་སྟེང་གི་གཙང་སྨྲ་སེང་དང་། ཆ་དཀར་མོན་མོ་བྲག་གི་མི་ཉག་རྡོ་རྗེ་གྲགས་གསུམ་གྱིས་གསན། ཡང་རྡོག་ཉི་མ་སེངྒེ་དང་། བརླན་བཙད་ཚ་ཡབ་སྲས་གཉིས་ཀ་ལ་སྙེ་མོ་ཞུའི་ཕུག་ཀ་བ་ཕུག་སྟོན་ཤེས་རབ་་་་་་འབུམ་སྐྱབས་ཟེར། གྲགས་ཀྱིས་གསན། དེ་ལ་ཡང་མི་ཉག་རྡོ་རྗེ་གྲགས་དང་། གཙང་སྨྲ་སེང་གཉིས་ཀྱིས་ཞུས། དེ་གཉིས་ཀ་ལ་ཉང་སྟོད་སྲིབ་ཆུང་གི་ལྕེ་སྟོན་མདོ་སྡེ་སེངྒེས་ཞུས།
ཡང་བརླན་རྩད་ཚ་ལ་རྒྱང་མཁར་ཐང་དཔེ་བའི་མཁན་པོ་འཕགས་པ་སྐྱབས་ཀྱིས་ཞུས། དེ་ལ་གསེར་སྡིང་པ་གཞོན་ནུ་འོད་ཀྱིས་གསན། བརྟག་པ་རིན་ཆེན་གྲགས་ཀྱིས་རྡོག་ཨརྻ་དེ་ཝའི་ཞར་ཆོས་པ་ཡང་མཛད་ཅིང་། དེ་དང་ལྕེ་སྟོན་མདོ་སྡེ་སེངྒེ་དང་། གསེར་སྡིང་པ་གཞོན་ནུ་འོད་གསུམ་ཀ་ལ་ཀུན་མཁྱེན་ཆོས་སྐུ་འོད་ཟེར་གྱིས་གསན། དེ་ལ་ཀུན་མཁྱེན་འཕགས་འོད་ཡོན་ཏན་རྒྱ་མཚོས་གསན། དེ་ལ་བུ་སྟོན་ཐམས་ཅད་མཁྱེན་པ་རིན་ཆེན་གྲུབ་ཀྱིས་གསན་ཅིང་ཐུགས་ཉམས་སུ་བཞེས་པས་འདུས་པའི་བདག་པོར་གྱུར་ཅིང་། གསང་བ་འདུས་པའི་ཆོས་འབྱུང་། སྒྲོན་གསལ་གྱི་འགྲེལ་བཤད། སྒྲུབ་དཀྱིལ་ལ་སོགས་པའི་ཡིག་ཆ་མང་དུ་མཛད་དོ། །
དེའི་སྲས་ཀྱི་ཐུ་བོ་དམ་པ་མཁས་གྲུབ་ཁྱུང་པོ་ལྷས་པ་གཞོན་ནུ་བསོད་ནམས་དགུང་ལོ་བརྒྱད་ཅུ་རྩ་ལྔ་བཞེས་པ་ཞིག་གི་དྲུང་དུ། བདག་གི་བླ་མ་ཆོས་ཀྱི་རྗེ་ཡེ་ཤེས་རྒྱལ་མཚན་དཔལ་བཟང་པོས་ཉེ་བར་བསྟེན་ཏེ། འདུས་པའི་རྒྱུད་འགྲེལ་ཆེན་འགྲེལ་བཤད་འདུས་པ་ལ་སོགས་པ་མཐའ་དག་བུམ་པ་གང་བྱོར་བཞུགས་པ། མཐའ་དྲུག་རབ་གསལ། དབང་བཀའ་བརྒྱུད་པ་མང་པོའི་བཀའ་བབས་ཕྱོགས་གཅིག་ཏུ་དྲིལ་བ་དང་། སྒྲུབ་ཐབས་དང་རྒྱ་གཞུང་མང་པོའི་བཤད་པ་རིམ་ལྔའི་བསྒོམ་ཁྲིད་དང་བཅས་པ་རྒྱ་ཆེར་གསན་ཅིང་། དེའི་ཞབས་དྲུང་དུ་ངེད་ཀྱིས་རྒྱུད་འགྲེལ་ཚར་གསུམ་ཉན་ཅིང་། དབང་བཀའ་དང་སྒྲུབ་ཐབས་ཀྱི་བཤད་པ་སོགས་མང་དུ་ཞུས་པ་ཡིན་ནོ། ། རིམ་ལྔ་འགོས་ལུགས་ཀྱི་ཁྲིད་ཀྱི་བརྒྱུད་པ་བརླན་བཙད་ཚ་ཡན་སྔར་བཞིན་ལ། མཁན་པོ་འཕགས་པ་སྐྱབས།
གསེར་སྡིང་པ་གཞོན་ནུ་འོད། ཀུན་མཁྱེན་ཆོས་སྐུ་འོད་ཟེར། འཕགས་འོད་ཡོན་ཏན་རྒྱ་མཚོ། བུ་སྟོན་རིན་པོ་ཆེ། རྗེ་དཔལ་ལྡན་ཚུལ་ཁྲིམས། གྲུབ་ཆེན་བུདྡྷ་ཤྲཱི་པའི་དྲུང་དུ་ངེད་ཀྱིས་ཞུས། དབང་བཀའ་འགོས་ནས་རྡོག་པ་ཡབ་སྲས་ལ་བརྒྱུད་པའི་ཚུལ་རྒྱུད་ཀྱི་བཤད་པ་ཇི་ལྟ་་་་་་བརླན་ཙད་ཚ་དང་འཕགས་པ་སྐྱབས་ཀྱི་བར་དུ་ཨརྻ་དེ་ཝ་ཞུགས། བ་བཞིན་ཡིན་ལ། ས་ལུགས་ཀྱི་དབང་བཀའ་རྙིང་པ་ཞེས་གྲགས་པ་རྗེ་འགོས་ཀྱི་གདུང་བཞིའི་དབུས་པ་རྔོག་དགེས་བཤེས་སེར་པོ། གནམ་ཁའུབ་པ་ཆོས་ཀྱི་རྒྱལ་མཚན།
ས་ཆེན་ཡབ་སྲས་གསུམ།་་་་་ བསོད་རྩེ་མི་འབྱུང་བར་ཁའུབ་པའི་རྡོ་རྗེ་བདུད་འཇོམས་བྱ་བ་ཡང་འབྱུང་། ཆོས་རྗེ་ཁུ་དབོན། ཞང་དཀོན་མཆོག་དཔལ། བྲག་ཕུག་པ་བསོད་ནམས་དཔལ། བློ་གྲོས་བརྟན་པ། དཔལ་ལྡན་ཚུལ་ཁྲིམས། དེ་ལ་ངེད་ཀྱིས་ཐོབ་པ་ལ་རེ་བ་བརྩོན་འགྲུས་བྱས་ཏེ། བླ་མ་གཤེགས་པས་རིང་ནས་མ་ཐོབ། གྲུབ་ཆེན་བུདྡྷ་ཤྲཱི་པ་ལ་ཞུས།
ས་ལུགས་ཀྱི་དབང་བཀའ་གསར་པའི་བརྒྱུད་པ་ཟླ་གྲགས་ནས་ས་རོལ་པའི་རྡོ་རྗེ། སྐལ་ལྡན་གྲགས་པ། འོད་ཟེར་འབྱུང་གནས་གྲགས་པ། འོད་མཛད་ལྷ། ཆོས་ཀྱི་འབྱུང་གནས་ཞི་བ། རྣམ་པར་བཟོད་པའི་ལྷ། ཁ་ཆེ་པཎ་ཆེན། ས་སྐྱ་པཎ་ཆེན་མན་རྙིང་པ་ལྟར་རམ། ཡང་ན་ས་པཎ། འོད་ཟེར་ཤཱཀྱ།
ཁའུབ་པ་དར་ཤེ སེ་མོ་ར་ས་རིན་ཆེན་དཔལ། བླ་མ་ར་གཉིས་པ་རིན་རྒྱལ། སྤྲུ་ལུང་ཀུན་སྨོན། བླ་མ་གྲགས་ཆེན་པ། འཕགས་འོད་མན་ཆད་བཤད་བཀའ་དང་འདྲ་བ་ལས། ཆོས་ཀྱི་རྗེ་ཡེ་ཤེས་རྒྱལ་མཚན་པའི་དྲུང་དུ་ཐོབ། དབང་བཀའ་རྙིང་པའི་དཀྱིལ་ཆོག་རྡོག་ཨརྻ་དེ་ཝ་དང་། རོག་ཚེ་དབང་གྲགས་ཀྱིས་བྱས་པ་ཡོད། གསར་པ་ལ་འཕགས་པ་རིན་པོ་ཆེ་དང་།
བུ་སྟོན་པའི་དཀྱིལ་ཆོག་ཡོད་དོ། ། དབང་བཀའ་རྙིང་པའི་དབང་བཀའ་ཞིག་ཐོབ་པས། བརྒྱུད་པ་ས་ལུགས་དང་། རྡོག་ལུགས་གཉིས་ཀ་ལ་དེད་པས་ཆོག་སྟེ་དབང་ཆོག་གཅིག་གིས་བྱས་པའི་ཕྱིར་རོ། ། མན་ངག་ཤོག་དྲིལ་གསུམ་ངེད་ཀྱིས་ཆོས་རྗེ་ཡེ་ཤེས་རྒྱལ་མཚན་པ་ལ་་་་་་བུདྡྷ་ཤྲཱི་ལ་ཡང་ཞུས། ཞུས། དེས་་་་་་དེ་གཉིས་ཀས། དཔལ་ལྡན་ཚུལ་ཁྲིམས་པ་ལ་ཞུས། དེས་བོ་དོང་པ་ནམ་མཁའ་དཔལ་བྱ་བའི་གསང་འདུས་པ་གཅིག་ལ་ཞུས། དེ་་་་་་སྟོང་ཐུན་ཆེན་མོ་བུདྡྷ་ཤྲཱི་ལ་གསན་གསུངས།
རྒྱ་གཞུང་ཕྲན་དུ་མ་བཀྲས་རིན་པ་ལ་ཡང་གསན། ཡན་ཆད་མ་ཆོད། དེ་དག་གིས་ནི་གསང་བ་འདུས་པ་འཕགས་ལུགས་འགོས་ལས་བྱུང་ཚུལ་མདོར་བསྡུས་ཏེ་བཤད་ཟིན་པ་ཡིན། གཞན་ཡང་གསང་འདུས་མར་ལུགས་སུ་གྲགས་པའི་བཀའ་སྲོལ་ཆེན་པོ་བྱུང་སྟེ། རྗེ་མར་པ་ལོ་ཙཱ་བས་དབུས་ཀྱི་ལྷོ་བྲག་ནས་རིམ་གྱི་མུ་གུ་ལུང་དུ་བླ་ཆེན་འབྲོག་མིའི་དྲུང་དུ་སྒྲ་མཁས་ཤིང་སྐད་བྱང་བར་བསླབས། སྔགས་ཀྱང་ཅུང་ཟད་ཞུས། ཞབས་དྲུང་དུ་ལོ་གཅིག་བཞུགས་པ་ལ་རྒྱུད་དང་གདམས་ངག་ཡེ་མ་གནང་ནས་ལྷོ་བལ་དུ་ལོ་ཙཱ་བ་གཤེགས་པའི་ཐུགས་དགོངས་བྱུང་པ་བླ་མས་དགོངས་ཏེ། འབྲོག་བླ་ཆེན་གྱིས་ཞལ་ནས། ལོ་ཙཱ་ནི་མཁས་པར་ཁྱོད་རང་གིས་ཤེས། ད་རྒྱུད་དང་གདམས་ངག་ཞུ་བ་ལ་ཁྱོད་ཀྱི་སྔར་གྱི་ཞབས་ཏོག་གིས་ཅུང་མི་ཡོང་བས་ཡང་ན་ཡུལ་དུ་སོང་ལ་རྒྱགས་ཐུབ་པ་ལོངས་ལ་ཤོག
ཡང་ན་ཁྱོད་རང་གིས་ཕུལ་བའི་རྟ་འདི་ཡང་ཕར་ཕྱིན་གྱིས་གསེར་དུ་ཚོངས་ལ་བལ་པོ་ཙམ་དུ་ཆོས་ཞུ་བ་ལ་དཀའ་ལས་ཅི་འདུག་ཚོད་བལྟ་བ་ལ་སོང་དང་། དེ་ནས་གདོད་ང་ལ་ཡང་གུས་པ་དྲིན་དུ་གཟོ་བ་ཞིག་ཡོང་སྟེ་མཆི་གསུངས། དེར་བླ་མ་མར་པས་སྔར་ཁོང་རང་ཕུལ་བའི་རྟ་ནག་པོ་སེངྒེ་ཁ་གདངས་ཞེས་བྱ་བ་དེ་སླར་ཞུས་ནས། བཟབ་ཆེན་བུབས་གཅིག སེང་ལྡེང་གི་རྟ་སྒ་གཅིག་དང་གསུམ་སྟག་རིས་སུ་འཚོང་དུ་ཕྱིན་པ་ལས་གསེར་སྲང་ཉི་ཤུ་ཁུགས་ནས། དགེ་བཤེས་ཀློག་ཀྱ་ཆེན་པོས་གྲོགས་མཛད་དེ་རིམ་གྱིས་རྒྱ་གར་དུ་བྱོན་སྔ་མ་རེས་ལ་ལོ་བཅུ་གཉིས་བཞུགས་པ་ཡིན། མར་པའི་གསུང་ལས། ཁོ་བོ་མར་པ་ལོ་ཙཱ་འདི། ། སྐྱེ་ས་ལྷོ་བྲག་གཏིང་དུ་སྐྱེས། ། བག་ཆགས་མང་མཁར་གྱི་ཕྱོགས་སུ་སད། །
དཔལ་མུ་གུ་ལུང་གི་དགོན་པ་རུ། ། སྒྲ་བསྒྱུར་འབྲོག་མི་ལོ་ཙཱ་ལ། ། སྒྲ་ཐང་ཀློག་སྐད་ཀྱི་ཡིག་ཚང་བསླབས། ། ཁོང་སྐུ་དྲིན་མི་ཆུང་ཆེ་བར་འཁུམས། ། ཞེས་གསུངས། ཕྱིར་རྒྱ་གར་དུ་ལན་གསུམ། བལ་པོར་ལན་བཞི་སྟེ་བདུན། ཤར་ནུབ། ལྷོ་བྱང་། ཁ་ཆེ།
བལ་པོའི་པཎྜི་ཏ་དང་། ཀུ་ས་ལར་གྲགས་ཚད་བླ་མ་བརྒྱ་རྩ། བརྒྱུད་པ་འཛིན་ངེས་ལྔ་བཅུ་རྩ་བརྒྱད། སྣང་བ་འགྱུར་ངེས་བཅུ་གསུམ་བཞུགས་ཏེ། གསུང་མགུར་ལས། ཆོས་སྨོན་ལམ་གྱི་འབྲེལ་པ་བཅུ་གསུམ་བཞུགས། ། ཁྱད་པར་གྲུབ་ཐོབ་ཞལ་ལྔ་་་་་་བལ་པོ་སྤྱི་ཐེར་བ། ཡེ་ཤེས་སྙིང་པོ། ཞི་བ་བཟང་པོ། གྷ་གྷ།
མཻ་ཏྲི་བ། ནཱ་རོ་པཎ་ཆེན་དང་ལྔའོ། བཞུགས། ། རྗེ་འགྲན་གྱི་དོ་མེད་རྣམ་གཉིས་བཞུགས། ། གཙོ་བོ་དཔལ་ཆེན་ནཱ་རོ་པ། ། དེ་འོག་རྒྱལ་སྲས་མཻ་ཏྲི་པ། ། ཞེས་པ་དང་། ཡང་། ཞབས་པད་སྤྱི་བོར་རེག་མཛད་ཅིང་། ། གསུང་དོན་བདུད་རྩིའི་རྗེས་གནང་པ། །
ཆོས་འབྲེལ་ཙམ་གྱི་བླ་མ་མང་། ། དཔལ་སིངྒ་གླིང་པས་སྣ་དྲངས་པ། ། སྣང་བ་འགྱུར་ངེས་བཅུ་གསུམ་བཞུགས། ། ཞེས་གསུངས། འདུས་པ་ལ་མཁས་པའི་བླ་མ་བདུན་གྱི་ནང་ནས། འདུས་པའི་དབང་དང་རིམ་ལྔ་དམར་ཁྲིད། རྒྱུད་ཀྱི་བཤད་པ་ཧྲིལ་ཙམ་དཔལ་ནཱ་རོ་པ་ལ་ནོས་ཤིང་། ཁྱད་པར་ནུབ་གུ་ལ་ཀྵེ་ཏྲའི་གཙུག་ལག་ཁང་དུ་གནས་པ་དཔལ་ཡེ་ཤེས་སྙིང་པོ་ལས་འདུས་པའི་དབང་རྒྱུད་གདམ་ངག་འགྲེལ་པ་དང་བཅས་པའི་བཀའ་བབས་ཏེ། ནུབ་གུ་ལ་ཀྵེ་ཏྲའི་གྲོང་ཁྱེར་དུ། དཔལ་ཡེ་ཤེས་སྙིང་པོའི་ཞབས་ལ་བཏུད། །
ཕ་རྒྱུད་གསང་བ་འདུས་པ་ཉན། ། སྒྱུ་ལུས་འོད་གསལ་གྱི་གདམ་ངག་ཐོབ། ། ལམ་རིམ་པ་ལྔ་ཡི་དོན་ལ་བསླབས། ། ཞེས་གསུངས་པ་དང་། རིམ་ལྔའི་དམར་ཁྲིད་་་་་་ཡོད་པ་ལ་ཨ་ཅང་ཆེ་སྟེ། མ་གཏོགས་པའི། ། རྫོགས་རིམ་བརྒྱ་དང་བརྒྱ་རྩ་ཤེས། ། ཆེ་ན་ངོ་མཚར་དེ་ཆེ་མོད། ། ཞེས་གསུངས་སོ། ། དེས་ན་རིམ་ལྔའི་ཁྲིད་དང་།
རྒྱུད་རྐྱང་མར་ལུགས་གྲུབ་ཐོབ་ཉམས་ཀྱི་བརྒྱུད་པ་ནི། རྡོ་རྗེ་འཆང་། ཨིནྟྲ་བྷུ་ཏི། ཌ་ཀི་བདེ་བའི་ཞབས། ཌོམྦྷི་ཧེ་རུ་ཀ རྡོ་རྗེ་དྲིལ་བུ་པ། ཡན་ལག་མེད་པའི་རྡོ་རྗེ། ཀམ་བྷ་ལ་པ། ནག་པོ་སྤྱོད་པ་བ། ཏི་ལོ་པ།
ནཱ་རོ་པ། དེས་མར་པ་ལ་གདམས། ཡང་ཀླུ་སྒྲུབ་ཀྱིས་མ་ཏཾ་ཀི་པ། ཏི་ལོ་པ། ནཱ་རོ་པ། མར་པ། དབང་བཀའི་བརྒྱུད་པ། རྡོ་རྗེ་འཆང་། ཀླུ་སྒྲུབ་ནས་མར་པ་་་་་་མ་ཏཾ་ཏི་ལོ་ནཱ་རོ། ཡན་འདྲ་བ་ལས་གསན་ཅིང་།
མཁས་པ་པཎྜི་ཏའི་བརྒྱུད་པ་རྩ་རྒྱུད་བཤད་པའི་རྒྱུད་བཞི། རྒྱུད་ཕྱི་མ་དང་བཅས་པ་ནི། བརྒྱུད་ལུགས་གཉིས་ཏེ། ཀླུ་སྒྲུབ་ཀྱི་སྲས་བཞི། ཉེ་བའི་སྲས་གསུམ་སྟེ་བདུན་ནི། སྒྲོལ་མ་ཞལ་གཟིགས་ན་ག་བྷོ་ཏི། ས་བརྒྱད་ནོན་པ་ཨརྻ་དེ་ཝ། སྤྱན་རས་གཟིགས་ཞལ་མཐོང་བ་མ་ཏཾ་ཀི་པ། འཇམ་དཔལ་ཞལ་གཟིགས་པ་ཤཱཀྱ་བཤེས་གཉེན། ཉེ་བའི་སྲས་གསུམ་ནི།
སངས་རྒྱས་བསྐྱངས། ལེགས་ལྡན་འབྱེད། དཔའ་བོ་དང་གསུམ་མོ། ། དེ་ལ་མ་ཏཾ་ཀི་པས་རིག་པའི་ཁུ་བྱུག ཨ་ཝ་དྷུ་ཏི་པ། སྤྱོད་པའི་རྡོ་རྗེ། ནག་པོ་ཞབས། དྲི་མེད་བློ་གྲོས། དཔལ་ཡེ་ཤེས་སྙིང་པོ། དེས་མར་པ་ལ་གདམས།
བརྒྱུད་ལུགས་གཉིས་པ་རྩ་རྒྱུད་འགྲེལ་པ་སྒྲོན་གསལ་དང་བཅས་པའི་བརྒྱུད་པ་ནི། རྡོ་རྗེ་འཆང་། ཕྱག་རྡོར། ཨིནྟྲ་བྷུ་ཏི། ཀླུའི་རྣལ་འབྱོར་མ། རྒྱལ་པོ་བི་སུ་ཀལྤ། བྲམ་ཟེ་ས་ར་ཧ། ཀླུ་སྒྲུབ། ཟླ་གྲགས། སློབ་པའི་རྡོ་རྗེ།
ནག་པོ་པ། དྲི་མེད་བློ་གྲོས། དཔལ་ཡེ་ཤེས་སྙིང་པོས་མར་པ་ལ་གདམས་ཏེ། མར་པ་ལ་འཕགས་སྐོར་གྱི་རྒྱུད་དང་འགྲེལ་པ། རྒྱུད་རྐྱང་བཤད་རྒྱུད་བཞི་ཕྲན་དང་བཅས་པ་དང་། ཡེ་ཤེས་ཞབས་ལུགས་ཀྱི་ཡང་ཛ་ཡ་ན། ཐ་ག་ན། སྙིམ་པའི་མེ་ཏོག་གསུམ་ཡོད་གསུངས། དེ་ལྟ་བུའི་རྗེ་མར་པ་ལོ་ཙཱ་བ། རྔོག་གཞུང་པ་ཆེན་པོ་ལ་སོགས་པའི་བུ་ཆེན་རྣམས་ལས།
འདུས་པའི་དབང་ལུང་། བཤད་པ་དང་། ཁྲིད་བཀའ། སྔོན་གྱི་དུས་སུ་གང་ཟག་སོ་སོ་ལས་བརྒྱུད་པ་བྱུང་སྣང་མོད། ཕྱིས་བུ་སྟོན་རིན་པོ་ཆེས་གསང་བ་འདུས་པའི་བསྟན་འཛིན་ཆེན་པོ་དེ་ལ་དབང་དང་རྒྱུད་འགྲེལ། གདམས་པའི་བཀའ་བབས་ཤིང་དིང་སང་ཡན་དུ་བཞུགས་པ་ལས། དོལ་གྱི་ཚུར་སྟོན་དབང་གི་རྡོ་རྗེ་ལ་རྒྱུད་རྐྱང་པ་དང་། དབང་གདམས་པར་བཅས་པའི་བཀའ་བབས་པས། དེས་འཁོན་གད་པ་ཀིརྟི། དེས་མི་ཉག་ཐུར་ལ་བ།
དབུས་པ་མགར་དགའ། གྲུབ་ཐོབ་ཞང་ཞུང་པ། དེ་ཐུགས་སྲས་གསུམ་ལས།་་་་་ ཞང་ཞུང་པ་ཆོས་ཀྱི་དབང་ཕྱུག དེས་རྒྱ་ཕོ་བ་ལུང་པ་ཞེས་པ་ཡོད་དོ། ། དེ་གསུམ་ཀ་ལ་གང་བར་གསེར་ཁའི་རིན་ཆེན་གླིང་པ་ཚུལ་ཁྲིམས་མཛེས་ཀྱིས་ཞུས། དེས་རྒྱ་རྣལ་འབྱོར་ཕོ་བ་ལུང་པ་ལ་གདམས་ཏེ། འདིས་རིམ་ལྔ་བསྡུས་གསལ། འགྲེལ་པ་སོགས་མར་ལུགས་ཀྱི་ཡིག་ཆ་མང་དུ་མཛད། དེས་དགེ་སློང་ཆོས་གྲགས་བཟང་པོ།
བླ་མ་ཤཱཀ་གཞོན། བླ་མ་བློ་ལྡན། བླ་མ་འཕགས་འོད། དེ་ལ་བུ་སྟོན་རིན་པོ་ཆེས་མར་པས་མཛད་པའི་སྤྱི་དོན་ཁོག་ཕུབ། ནཱ་རོ་པས་མཛད་པའི་རྒྱུད་ཕྱི་མའི་འགྲེལ་པ་རྣམས་གསན། ཡང་སངས་རྒྱས་རྡོ་རྗེ་འཆང་། བྱང་སེམས་བློ་གྲོས་རིན་ཆེན། འཕགས་པ་ཀླུ་སྒྲུབ་སྙིང་པོ། མཚན་གསང་བ་མ་ཏཾ་ཀི་པ། ཏི་ལོ་པ།
ནཱ་རོ་པ། མར་པ་ལོ་ཙཱ་བ། ཚུར་སྟོན་དབང་། མཁོན་གད་པ་ཀིརྟི། མཁན་པོ་བྱང་ཁང་པ་བསོད་རིན། མཁན་པོ་ཐུར་ལ་བ་ཚུལ་ཁྲིམས་སྐྱབས། མཁན་པོ་ཐང་དཔེ་བ་འཕགས་པ་སྐྱབས། གྲུབ་ཐོབ་གསེར་སྡིང་པ་གཞོན་ནུ་འོད། བླ་མ་འདི་ལ་མར་འགོས་གཉིས་ཀའི་གདམས་པ་ཐམས་ཅད་ཀྱི་བཀའ་བབས་པས་ཞལ་ཕོ་ཡང་ཆེ་སྟེ། དེང་སང་གསང་འདུས་མར་ལུགས།
འགོས་ལུགས་གཉིས་ཀྱི་གདམ་ངག་འདོད་པ་ཚོ་ང་ཅན་ཤོག་ཟེར། དེའི་ནང་ནས་མར་ལུགས་ལ་ཐུགས་རྩིས་ཤིན་ཏུ་ཆེ་སྟེ། སྤྱིར་མར་པས་རིམ་ལྔའི་དོན་བསྡུས་པ་གསལ་བ་ཞེས་བྱ་བ་དཔལ་ནཱ་རོ་པས་མཛད་པའི་མན་ངག་བླ་མའི་ཞལ་ལས་རྟོགས་པར་བྱ་བ་ཞེས་པ་ཡི་གེར་བཀོད། དེའི་མཚན་བསྡུས་ན། རིམ་ལྔ་བསྡུས་གསལ་ཞེས་ཟེར་ཞིང་། རྒྱ་ཕོ་བ་ལུང་པ་དཔོན་སློབ་རྣམས་རིམ་ལྔ་རྡོ་རྗེའི་ཚིག་སྦྲམ་ཞེས་གསུངས་སོ། ། དེ་ནི་བསམ་གྱིས་མི་ཁྱབ་པའི་ཡིག་ཆ་བཟང་པོ་ཡིན་ཞིང་། དཔལ་གསང་བ་འདུས་པའི་མན་ངག་རིམ་པ་ལྔ་པ་ཞེས་བྱ་བ་ཁ་ཆེའི་པཎྜི་ཏ་ནཱ་རོ་པས་མཛད་ནས། མར་པས་པུ་ལ་ཧ་རིར་བསྒྱུར་ཅེས་པ་འབྱུང་བའི་དཔེ་རིམ་ལྔ་བསྡུས་གསལ་གསུམ་འདབ་ཙམ་ཞིག་འབྱུང་བ་འདི་ཡང་། རིམ་ལྔ་གདན་རྫོགས་བྱ་བ་ཁྱད་པར་དུ་འཕགས་པ་ཡིན།
རང་རེའི་འདི་ན་མན་ངག་དགེ་སྡིངས་སུ་ཀུན་མཁྱེན་འཕགས་པས་ཕྱག་རིས་མཛད་པའི་དཔེ་ཆ་དངོས་སུ་ཡོད། དེ་རྣམས་ལ་དེང་སང་གསེར་སྡིང་པ་མཁས་ཚོད་དུ་འདུག ཁོང་གི་ལྟ་སྒོམ་སྤྱོད་འབྲས་ཀྱི་པོ་ཏི་ཆེན་པོ་འབྱུང་བ། དེའི་སྒོམ་པའི་སྐབས་སུ་རིམ་ལྔ་མར་ལུགས་བྲིས། གཞན་ཡང་ནཱ་རོ་ཆོས་དྲུག་དང་རིམ་ལྔ་བསྲེས་པའི་རིམ་ལྔ་ནག་ཁྲིད་དུ་གྲགས་པའི་ཡིག་ཆ་ཆང་ཆུང་མང་པོ་གཅིག་ཏུ་བསྡོམས་ནས་ལམ་འབྲས་གླེགས་བམ་ཙམ་འབྱུང་། ཀུན་མཁྱེན་ཆོས་སྐུ་འོད་ཟེར་གྱི་གསན་ཡིག་ཏུ། ནཱ་རོ་ཆོས་དྲུག་དང་རིམ་ལྔ་བསྲེས་པ་ནག་ཁྲིད་དུ་གྲགས་པའི་ལུང་ཐོབ། ཅེས་འབྱུང་ངོ་། ། རྣམ་པ་གཅིག་ཏུ་ན་ནཱ་རོ་ཆོས་དྲུག་ཏུ་ཡང་། སྒྱུ་ལུས་དང་འོད་གསལ་གསང་འདུས་ནས་ཕར་འབྱོན་པར་གདའ་བས་བསྲེས་པ་རང་མིན་ནམ།
བསྲེས་ན་ཡང་ཆེར་མི་འགལ་ལམ་སྙམ། གང་ལྟར་ཡང་ནག་ཁྲིད་དུ་གྲགས་པ་ལ་བསྐྱེད་རྫོགས་གཉིས་གདན་ཐོག་གཅིག་ཏུ་བསྒོམ་པ་ལམ་རྟགས་དང་འབྲེལ་པའི་གདམ་ངག་དོན་ལྔ་མ་དང་། དོན་བཞི་མ། རིམ་ལྔ་གདན་ཐོག་གཅིག་ཏུ་བསྒོམ་པའི་མན་ངག་འཁོར་ལོ་ཅན་དང་། འཁོར་ལོ་མེད་པ་དང་། སྲོག་རྩོལ་ལ་བརྟེན་ནས་གཏུམ་མོ་བསྒོམ་པ་ལམ་རིམ་ལྔ་དང་སྦྱར་བ། རིམ་ལྔ་སེམས་དཔའ་གསུམ་བརྩེག་གི་གདམ་ངག འཁོར་བ་འཇུག་ལྡོག་ལ་བརྟེན་ནས་མ་རིག་པ་རྩད་ནས་བཅད་པའི་གདམ་ངག སྐྱེ་འཆི་གཉིས་ལ་བརྟེན་ནས་གྲོང་འཕོ་འཇུག་གིས་ལེ་ལོ་ཅན་འཆི་ཁར་སངས་རྒྱ་བའི་གདམ་ངག མཉམ་གཞག་སྒྱུ་མ།
རྨི་ལམ་སྒྱུ་མ། བར་དོ་སྒྱུ་མ་གསུམ་གྱི་མན་ངག སྐུ་གསུམ་གྱི་འཕོ་བ། བཙན་ཐབས་སུ་འཕོ་བ། ཆགས་ཅན་འོག་སྒོ་ལ་བརྟེན་ནས་བདེ་བ་ལམ་དུ་བླང་བ་བསྲེ་བ་དྲུག་པ། རྡོ་རྗེ་སེམས་དཔའི་གསེང་ལམ། སྡིག་པོ་ཆེ་བཙན་ཐབས་སུ་སངས་རྒྱས་པའི་མན་ངག མགྲིན་པར་རྨི་ལམ་ལ་བརྟེན་ནས་སྒྱུ་མ་བཙན་ཐབས་སུ་བཟུང་བའི་མན་ངག སྙིང་ཁར་མི་ཤིགས་པའི་ཐིག་ལེ་ལ་བརྟེན་ནས་མ་རིག་པ་རྩད་ནས་བཅད་པའི་གདམ་ངག རིམ་ལྔ་གཅིག་ཅར་བར།
གསང་བ་ཐུགས་ཀྱི་རིམ་ལྔ། དཀྱིལ་འཁོར་ཉིད་ནས་འབྲས་བུ་སངས་རྒྱས་ཀྱི་བཞུགས་ཚུལ་གཏན་ལ་དབབ་པ། ཕ་རྒྱུད་ཡང་སྙིང་། མ་རྒྱུད་ཡང་སྙིང་ཞེས་བྱ་བ་ལ་སོགས་པ་ཡོད་ཅིང་། གཞན་ཡང་གསེར་སྡིང་པས་འདུས་པའི་སྒྲུབ་ཐབས་སོགས་ཡིག་ཆ་མང་དུ་མཛད་ཅིང་། བཤད་ཉན་གྱིས་གཏན་ལ་ཕབ། དེའི་སྤྱན་སྔར་ཀུན་མཁྱེན་ཆོས་སྐུ་འོད་ཟེར་གྱིས་ཞུས། དེས་ཀུན་མཁྱེན་འཕགས་འོད་ཡོན་ཏན་རྒྱ་མཚོ་ལ་གདམས་ཏེ། དམ་པ་དེ་ཉིད་ཐོག་མ་ཉིད་ནས་བོད་ན་བཞུགས་ཚད་ཀྱི་བཀའ་ལུང་གསན་ཐུབ་པ་ཞིག་གི་འཕེན་པ་བཏང་ནས་ཡི་གེ་དང་། ལྷ་རིས་ཤིན་ཏུ་མཁས་པ་ཅིག་བསླབས་ཏེ།
དེས་བླ་མ་རྣམས་ཀྱི་ཞབས་ཏོག་དང་། རང་གི་འཚོ་བ་མཛད་ནས་དེའི་དུས་ཀྱི་བླ་མ་བཟང་དགུ་ཐམས་ཅད་ལས་བཀའ་ལུང་མན་ངག་བགྲང་བ་ལས་འདས་པ་གསན་ལ། ཁྱད་པར་གསང་འདུས་ལ་དབང་རང་ཡང་བརྒྱུད་ལུགས་མི་གཅིག་པ་མང་དུ་གསན་ཅིང་། རྒྱུད་འགྲེལ་གཞུང་ཕྲན་དང་བཅས་པ་ལ་མར་འགོས་སོགས་ཀྱི་བཤད་སྲོལ་མི་འདྲ་བ་མང་པོ་དང་། རིམ་ལྔའི་ཁྲིད་ཀྱང་། འགོས་ལུགས་དང་། མར་ལུགས་ཀྱི་བསྡུས་གསལ་དང་། གདན་རྫོགས་སོགས་དང་། ནག་ཁྲིད་དུ་གྲགས་པ་རྣམས་དང་། ཡི་གེ་མེད་པའི་རིམ་ལྔ་དམར་ཁྲིད་ཀྱི་གདམས་པ་རྣམས་གསན་ཅིང་ཐུགས་ཉམས་སུ་བཞེས་པས་ཉམས་རྟོགས་བསམ་གྱིས་མི་ཁྱབ་པ་འཁྲུངས།
དམར་ཁྲིད་ལ་བླ་མ་དོན་རི་གྲགས་ཆེན་གྱི་ཞལ་ནས། ང་ན་སོ་རྒས་པས་ཚིག་དོན་ཟིན་དཀའ་བས་ཡི་གེར་འཁོད་གསུངས་པའི་བཀའ་མ་ཆོགས་པར་ཁྲིད་ཡིག་གསོན་ཙམ་གཅིག་མཛད། ཇོ་འཚོ་བ་བྱང་ཆུབ་རྡོ་རྗེས་ཞུས་པའི་ངོར་ཡུ་མོ་ཁུགས་ཞེས་བྱ་བ་དམར་ཁྲིད་ཀྱི་ངོ་སྤྲོད་ཅིག་ཀྱང་མཛད་དོ། ། དམ་པ་དེ་ཞ་ལུར་བུ་སྟོན་རིན་པོ་ཆེས་སྤྱན་དྲངས་ཏེ། བླ་མས་གང་ཟག་སོ་སོ་ལ་ལུགས་སོ་སོའི་དབང་བཀའ་སོ་སོར་གསན་པའི་ཕྱག་ལེན་ཕྱོགས་གཅིག་ཏུ་བསྡུས་པའི་དབང་བཀའ་རྒྱས་པ་ཞིག་མཛད་དེ། སྙིང་ནས་འདུས་པ་སློབ་ན་སྔོན་ལ་རིམ་ལྔ་དགོས་གསུངས་ཁྲིད་ཕོག དེའི་རྗེས་སུ་རྒྱུད་འགྲེལ་གཞུང་འགྲེལ། གདམས་པ་སྣ་ཚོགས་དང་བཅས་ཏེ་བུམ་པ་གང་བྱོའི་ཚུལ་དུ་གནང་སྟེ། རྗེ་དེས་ཀྱང་ཐོས་བསམ་བསྒོམ་གསུམ་གྱིས་གཏན་ལ་ཕབ་སྟེ། ཕྱག་ལེན་དང་བཤད་པའི་རྩོམ་རབ་ཏུ་མང་པོ་དང་།
དམར་ཁྲིད་ཀྱི་ཡི་གེ་ཀུན་མཁྱེན་འཕགས་འོད་ཀྱིས་མཛད་པ་ཁོངས་སུ་བཅུག་པའི་ཁྲིད་ཡིག་ཆེན་མོ་མཛད་དེ། བསྟན་པ་སྤྱི་དང་ཁྱད་པར་གསང་འདུས་དར་རྒྱས་སུ་མཛད་དོ། ། དེ་ནས་བཟུང་སྟེ་གསང་འདུས་ཀྱི་དབང་བཀའ་རྒྱས་པ་གཅིག་ལ་བརྒྱུད་པ་སོ་སོར་འདོད་པ་འདི་བྱུང་། འགོས་རྡོག་གི་ལུགས་དང་། ས་སྐྱ་པའི་དབང་བཀའ་རྙིང་པ་ལ་གཅིག་གིས་ཆོག ས་ལུགས་གསར་པ་དང་། ཆག་ལུགས་དང་། མར་ལུགས་སོགས་ལ་ཕྱག་ལེན་མི་འདྲ་བ་ཆེན་པོ་འདུག་པས་ས་སྐྱ་པའི་ཀྱཻ་རྡོར་བཀའ་བབས་བཞི་ལྟར་སོ་སོར་བྱུང་ན་གཙང་ཤས་ཆེ་བ་གདའ་སྟེ། ད་ཞ་ལུ་པས་གཅིག་ཏུ་བསྲེས་འདུག་པས་དགག་བསྒྲུབ་དྲགས་ན་དབང་བཀའ་གཅིག་ཀྱང་མེད་པ་བྱུང་དོགས་འདུག་ཙ་ན་རང་རེའི་ཐོབ་ཡིག་ཏུ་ཡང་ཞ་ལུ་པའི་ལུགས་ལྟར། དབང་གཅིག་ལ་བརྒྱུད་པ་སོ་སོར་འདོད་པ་ཀ་བྱས་ཡོད་དེ།
བར་སྐབས་ནས་གསང་འདུས་ཀྱི་དབང་བསྐུར་མ་ཐོབ་པ་ལ་རིམ་ལྔ་འབོགས་པའི་སྲོལ་གཅིག་བྱུང་སྟེ། དབང་མེད་པའི་ཁྲིད་དེ་ཡང་འོལ་ལེ་བ་ཡིན་ནོ། ། མར་ལུགས་ཀྱི་དབང་བཀའ་རྐྱང་པའི་བརྒྱུད་པ་ཁོན་གད་པ་ཀིརྟི་ནས། ཡར་ལུང་། ཟུར་དགོན་པ་མགར་སྟོན་ཤེར་རྒྱལ། གཉན་རྩེ་ཨང་ཕུག་པ་སྤྲུལ་སྐུ་རིན་ཆེན་སེངྒེ་། གོ་ལུང་པ་ཡེ་ཤེས་རྒྱལ། རོང་སྟོན་མཁན་པོ། བྱང་ཆུབ་ཟུང་། གཤོང་བློ་བརྟན།
ལོ་ཙཱ་བ་མཆོག་ལྡན། བླ་མ་དཔལ་ལྡན་སེངྒེ། དེ་ལ་བུ་སྟོན་པས་ཞུས། ཡང་ཨང་ཕུག་པ་རིན་སེང་གེས། རོང་པ་ཤེར་སེང་། སྟོན་མོ་ལུང་པ་ཡེ་ཤེས་འབར། ཆོས་སྐུ། འཕགས་འོད་ཡོན་ཏན་རྒྱ་མཚོ། དེས་བུ་སྟོན་རིན་པོ་ཆེ། རྒྱུད་ཀྱི་བཤད་པ་དང་།
དབང་བརྒྱུད་ཁྱུང་ལྷས་པ་ལ་བརྒྱུད་དེ་ཆོས་རྗེ་ཤར་པ་ལས་ཐོས་པ་དང་། བསྡུས་གསལ་དང་། གདན་རྫོགས་དང་། ནག་ཁྲིད་ཀྱི་ལུང་དང་། དམར་ཁྲིད་ཀྱང་དཔལ་ལྡན་པ་ལ་བརྒྱུད་དེ། རྗེ་བུདྡྷ་ཤྲཱི་ལ་ཞུས་ལ། དེར་མ་ཟད་མཁན་ཆེན་དྷརྨཱ་ཤྲཱི་དང་། ལོ་ཙཱ་བ་བྱང་རྩེའི་ཟིན་བྲིས་ཀྱང་བུདྡྷ་བ་ལ་ཐོས་ཏེ། མདོར་ན་མར་ལུགས་རྣམས་ཀྱང་དིང་སང་ཚང་བར་བཞུགས་པ་ཡིན་ནོ། ། ཇོ་བོ་རྗེའི་ལུགས་ཀྱི་དབང་དང་རྒྱུད་འགྲེལ་གྱི་བཤད་པ།
རྡོ་རྗེ་འཆང་། ཨིནྟྲ་བྷུ་ཏི། ནཱ་ག་ཇོ་གི བྲམ་ཟེ་ས་ར་ཧ། ཀླུ་སྒྲུབ། ཟླ་གྲགས། ཀུ་སུ་ལུ་ཆེ་ཆུང་། ཇོ་བོ་རྗེ། རོང་པ་མགར་དགེ་བ། ལྷ་རྗེ་ལ་བསྟོད་པ་ཚུལ་ཁྲིམས་ཤེས་རབ།
དེའི་སྲས་ཆེ་བ་ཤེས་རབ་རྒྱལ་པོ། ཆུང་བ་གཙང་བསྒོམ་ཤེས་རབ་གཙུག་ཏོར། ཆེ་བའི་སྲས་ལྷ་རྗེ་ཆོས་འཁོར། ཐང་སྟོད་ཆོས་ཀྱི་འོད། ཀློཀྱ་གྲགས་པ་དཔལ། བསོད་ནམས་རྒྱལ་མཚན། ཀུན་དགའ་རྒྱལ་མཚན། དཔལ་ལྡན་གྲགས་པ་དཔལ། དགེར་ཕུ་བ་བསྒོམ་ཡེ། ཀུན་མཁྱེན་འཕགས་འོད་པས་གྲགས་པ་དཔལ་ལ་དབང་དང་གཞུང་ཕྲན་ཙམ་ནོས་ཤིང་།
བསྒོམ་ཡེ་ལས་རྒྱུད་འགྲེལ་ཕྲན་བཅས་རྫོགས་པར་གསན་ནས་བུ་སྟོན་ལ་གདམས། དེ་མན་ཆད་ཁྱུང་ཆེན་པ་ནས་སྔར་ལྟར་རོ། ། ཇོ་བོའི་ལུགས་ཀྱི་རིམ་ལྔ་གཅིག་སྔོན་ཡང་བྱུང་། བར་སྐབས་སུ་ཡང་དར་མོད། དིང་སང་ཆད་ནས་མེད་དོ། ། ཆག་ལུགས་ཀྱི་རྒྱུད་འགྲེལ་དབང་དང་བཅས་པའི་བརྒྱུད་པ། འཕགས་པ་ཀླུ་སྒྲུབ་ནས་སྲས་ཀྱི་གཙོ་བོ་ཤཱཀྱ་བཤེས་གཉེན། ཨརྻ་དེ་ཝ། ཀླུའི་བྱང་ཆུབ། དཔལ་ལྡན་ཟླ་བ་གྲགས་པ་བཞི་ལ་གནང་།
ཨརྻ་དེ་བས་འཕགས་པ་རྟ་དབྱངས། དེ་ནས་རོལ་པའི་རྡོ་རྗེ། རྡོ་རྗེ་དྲིལ་བུ་པ། རུས་སྦལ་ཞབས། ཛ་ལནྡྷ་རི་པ། དཔེ་མེད་དཔལ། གཾ་བྷི་ར་མ་ཏི། ནིསྐ་ལཾ་ཀ་དེ་ཝ། རཻ་ཝནྟྲཻ་བྷ་དྲ། ཆག་སྒྲ་བསྒྱུར་པ་ཆོས་རྗེ་དཔལ།
ཡང་ཀླུའི་བྱང་ཆུབ་ཀྱིས་ཌོམྦྷི་པ། བི་ར་ཌི་པ། གྷཾ་བྷི་ར་མ་ཏི་མན་འདྲ། ཡང་དཔལ་ལྡན་ཟླ་བ་གྲགས་པས་རྗེ་རོལ་པའི་རྡོ་རྗེ། སྐལ་ལྡན་གྲགས་པ། འོད་ཟེར་འབྱུང་གནས་གྲགས་པ། འོད་མཛད་ལྷ། ཆོས་ཀྱི་འབྱུང་གནས་ཞི་བ། རྣམ་པར་གྲགས་པའི་ལྷ།་་་་་ བཟོད་པའི་ལྷ་དང་གཅིག་ལ།
སྙོག་མེད་ལྷ། རཻ་ཝནྟྲཻ་བྷ་དྲ། ཆག་ལོ་ཙཱ་བ། འུ་ཡུག་པ་དཔལ་གྱི་རྒྱལ་མཚན། དོན་རི་གྲགས་ཆེན། ཀུན་མཁྱེན་འཕགས་འོད་མན་ཆད་སྔར་ལྟར་རོ། ། བླ་མ་ཆག་ལོ་འདིས་དབང་ཆོག་་་་་་ཆག་ལོས་མཛད་པའི་དཀྱིལ་ཆོག་ལས་དབང་བཀའ་གཅིག་ལ་ཀླུ་སྒྲུབ་ཀྱི་དཀྱིལ་མཆོག་ལྟར་ན་འདི་ལྟར་འདོད། ཀླུ་བྱང་གི་ལྟར་ན་འདི་ལྟར་བྱེད་ཅེས་འབྱུང་། འགོས་རྡོག་གི་ལུགས་བཞིན་མཛད། བརྒྱུད་པ་བལ་པོའི་བླ་མ་ལ་འདོད་པར་མཛད་དེ།
བལ་པོ་རེ་ཝེནྟྲ་དང་། འགོས་ཀྱི་དབང་ཆོག་ཅིག་དེ་ཡེ་རང་མི་གཅིག་གམ། ཁོང་དེ་ལྟར་དུ་མཛད། ཆག་ལོའི་བརྒྱུད་འཛིན་རྣམས་ཀྱིས་ས་སྐྱར་འདུས་པའི་བཤད་ཉན་ཡུན་རིང་དུ་བྱས་པས་རང་རེ་བླ་བྲང་ཤར་པའི་དཔེ་ཚན་རྣམས་ཀྱི་ཁྲོད་ལ་ཆག་ལོས་མཛད་པའི་སྒྲུབ་ཐབས་ཀྱི་ས་བཅད་དང་ཊཱིཀྐ་སོགས་ཤིན་ཏུ་མང་། དིང་སང་ཡང་ཆག་ལོ་ནས་བརྒྱུད་པའི་གསང་འདུས་ཀྱི་དབང་དང་བཤད་པ་བླ་མ་ཐང་པོ་ཆེ་པ་རྣམས་ལ་ཡོད། རང་རེའི་ཆོས་རྗེ་གཡག་ཕྲུག་སངས་རྒྱས་དཔལ་བ་དང་། ཆོས་རྗེ་རོང་ཆེན་པ་དཔོན་སློབ་གཉིས་ཀྱིས་ཀྱང་གསང་འདུས་ཐང་པོ་ཆེ་བ་ལ་ཞུས་པ་ཡིན་ནོ། ། མདོར་ན་བརྒྱུད་ལུགས་མང་པོ་ནས་ཀུན་མཁྱེན་འཕགས་འོད་ལ་བཀའ་ལུང་བྱུང་སྣང་བ། བུ་རིན་པོ་ཆེ་ནས་རང་རེའི་བར་དུ་ཡོད་པས་རྒྱུད་དང་འགྲེལ་པ་ངོ་བོའི་ལུང་བཤད་ཙམ་གང་གི་ལུགས་ལྟར་བྱས་ཀྱང་འོང་མོད་དེ། དེ་དག་གི་ནང་ནས་རྒྱུད་ཀྱི་བཤད་པ་བྱིང་ཆེ་ལ་འགྲེལ་པ་དང་མཐུན་པ།
མངོན་ཤེས་ཅན། བཙུན་མོ་ཅན། ནག་པོ་པ་གསུམ་གྱི་མན་ངག་རབ་ཏུ་མང་པོས་བརྒྱན་པ་འགོས་ལུགས་སྟོན་པར་བྱེད། སྟོན་ཚུལ་ཡང་བུ་སྟོན་པའི་ཊཱིཀ་ཆེན་འདི་གསལ་ཞིང་ས་བཅད་ལེགས་ལ། གླེང་གཞི་སྦས་དོན་གྱི་སྒྲ་སྒྲུབ་དགོས་པ་རྣམས་ཁོང་པ་སྒྲ་མཁས་པས་ནན་ཏར་ལེགས་པར་ཐོན་ཡོད་པས་འདི་གཞིར་བཞག འདིར་འགོས་ལུགས་ཀྱི་གདམ་ངག་མ་ཚང་བ་དང་། མི་གསལ་བ་དང་། ཅུང་ཟད་མི་མཐུན་པ་ཡོད་པ་རྣམས་རྗེ་འགོས་ཉིད་ཀྱི་མཆན་ཆེན་མོ་ལ་ངེད་ཀྱིས་འཕྲལ་དུ་གཏུགས་ཏེ་སྟོན་པ་ཡིན་ནོ། ། བརྒྱུད་པའི་རིམ་པ་བར་མ་ཆད་པ་འདི་ཤིན་ཏུ་གལ་ཆེ་སྟེ། བཤད་རྒྱུད་རྡོ་རྗེ་ཕྲེང་བར།
ཕན་ཚུན་བརྒྱུད་པའི་རིམ་པ་ཡི། ། བླ་མ་བཟང་པོས་ཞལ་ལས་ཤེས། ། ཞེས་གསུངས་ཤིང་ཐོགས་མེད་ཀྱི་གཞི་བསྡུ་བར། སློབ་དཔོན་དང་སློབ་མ་གཅིག་ནས་གཅིག་ཏུ་བརྒྱུད་དེ་འོང་པས་ལུང་ཞེས་བྱ་ཞེས་གསུངས་པའི་ཕྱིར་ན་རང་བཟོ་དང་རྟོག་བཏགས་སྤངས་ཏེ། རྒྱུད་རིམ་དང་བླ་མ་བརྒྱུད་པའི་གསུང་རྒྱུན་ལ་རྩིས་ཆེ་བར་བྱེད་པ་ཡང་གནད་ཀྱི་དོན་ཡིན་ནོ། ། སྤྱིར་དུ་བླ་མེད་ཀྱི་རྒྱུད་འགྲེལ་གོ་བ་ལ་བསྐྱེད་རྫོགས་ཀྱི་བརྡ་ཆད་ལེགས་པོར་ཆགས་དགོས་པས། དིང་སང་ཆོས་ཐུན་གཅིག་ལ་བསྐྱེད་རིམ་གྱི་བཤད་པ་དང་། རིམ་ལྔའི་ཁྲིད་འཆད་པར་བྱེད་དེ་ཡང་འདུས་པ་གཞུང་་་་་་ཕྱིས་ཕྲན་ནས་སློབ་བྱ་བ་ཡིན་གསུངས། ཕྲན་གྱི་འཆད་བྱ་བ་ཡིན་པས། བསྐྱེད་རིམ་གྱི་སྒྲུབ་ཐབས་སྟོན་པ་འཕགས་པ་ཀླུ་སྒྲུབ་ཀྱི་མདོར་བྱས།
དེ་རྒྱུད་ཀྱི་ལུང་དང་སྦྱར་བ་མན་བསྲེ། བསྐྱེད་རིམ་གྱི་དཀའ་བའི་གནས་འགྲོལ་བ་ཀླུ་བྱང་གི་རྣམ་གཞག་རིམ་པ། མདོར་བྱས་ཀྱི་ཡན་ལག་ཏུ་ནག་པོ་པའི་རྡོ་རྗེ་སེམས་དཔའི་མཆོད་ཆོག མངོན་ཤེས་ཅན་གྱི་གཏོར་ཆོག་རྣམས་འཆད་ཅིང་། རྫོགས་རིམ་ལ་འཕགས་པའི་རིམ་ལྔ་ཉིད་དང་། དེའི་སེམས་དབེན་གྱི་སྐབས་སུ་འཕགས་པ་ལྷའི་སེམས་ཀྱི་སྒྲིབ་སྦྱོང་། ཀླུ་བྱང་གི་ལས་མཐའ་རྣམ་འབྱེད། སྒྱུ་ལུས་ཀྱི་སྐབས་སུ་འཕགས་པ་ལྷའི་བདག་བྱིན་གྱིས་བརླབ་པའི་རིམ་པ། འོད་གསལ་གྱི་སྐབས་སུ་འཕགས་པ་ཀླུ་སྒྲུབ་ཀྱི་བྱང་ཆུབ་སེམས་འགྲེལ། འཕགས་པ་ལྷའི་མངོན་པར་བྱང་ཆུབ་པའི་རིམ་པ།
རིམ་ལྔ་སྤྱི་ལ་ཕན་པ་ལ་རིམ་ལྔ་ཁོངས་སུ་བསྡུ་བ་ཀླུ་བྱང་གིས་མཛད་པ། སྒྲ་དབྱངས་བཅུ་གཅིག་པའི་རྡོ་རྗེ་འཆང་གི་ལམ་རིམ་རྣམས་ཀྱང་ཅི་ནུས་སུ་འཆད་ལ། ཁྱད་པར་ལམ་མཐའ་དག་གི་གཞུང་ཤིང་དང་། རྫོགས་རིམ་གྱི་སྤྱི་ཁོག་སྤྱོད་པ་གསུམ་དང་བཅས་པ་རྒྱས་ལ་གསལ་བར་སྟོན་པ་སློབ་དཔོན་འཕགས་པ་ལྷའི་སྤྱོད་བསྡུས་སྒྲོན་མེ་རྣམས་རིམ་གྱིས་སྟོན་པ་ལགས། དེ་དག་གིས་ནི་རྒྱུད་འགྲེལ་འཆད་པའི་སྔོན་དུ་འགྲོ་བ་སྤྱིའི་རྣམ་གཞག་དང་བྱུང་ཚུལ་བསྟན་ཟིན་པ་ཡིན། དངོས་གཞིའི་རྒྱུད་འགྲེལ་ཉིད་སང་དགོང་ནས་མཛད་པར་ཞུ་སྟེ་ཟླ་བ་གསུམ་ཙམ་དགོས་སོ་ཞེས་གསུངས་སོ། ། ཕྱག་ན་རྡོ་རྗེ་ཀླུ་ཡི་རྣལ་འབྱོར་མ། ། བི་སུ་ཀལྤ་གྲུབ་ཆེན་ས་ར་ཧ། ། ཀླུ་སྒྲུབ་ཡབ་སྲས་་་་་་ཤཱཀྱ་བཤེས་གཉེན་དང་ཨརྻ་དེ་ཝ། ཀླུ་བྱང་ཟླ་བ་གྲགས། །
སློབ་པའི་རྡོ་རྗེ་ནག་པོ་ས་འདྲེས་པ། ། པཎ་ཆེན་མངོན་ཤེས་ཅན་དང་བཙུན་མོ་ཅན། ། དམ་ཚིག་རྡོ་རྗེས་འཕགས་ཡུལ་སྣང་བར་མཛད། ། བོད་འདིར་སྒྲ་བསྒྱུར་འགོས་ཀྱིས་གསལ་བྱས་ཏེ། ། མང་ར་སེང་རྒྱལ་རྡོག་ཆེན་ཡེ་ཤེས་སེང་། ། ཉི་་་་་་རོའི་ཕྲག སེང་ཉི་་་་་་བརླན་བཙད་ཚ། མ་སེང་དང་སྟོན་ཨརྻ་དེ་་་་་་ཝ། ། རིན་གྲགས་་་་་་གཙང་། སྨྲ་སེང་་་་་་མི་ཉག
རྡོར་གྲགས་་་་་་ལྷོ་སྟོན་མདོ་སྡེ། མདོ་སྡེ་སེང་། ཕུག་སྟོན། འབུམ་སྐྱབས་རྒྱ་མཁར་ཐང་དཔེ་བ་འཕགས་པ་སྐྱབས་དང་་་་་་རྒྱང་རོང་གསེར་སྡིང་བ། གཞོན་ནུ་འོད། ། ཀུན་་་་་་བར་སྐབས་ཀྱི་བརྒྱུད་པ་གྱེས་པ། འདུས་ཆོས་སྐུ་མན་ངག་ལ། འོད་ཟེར་འཕགས་པ་འོད། ། བུ་་་་་་ཞ་ལུ། སྟོན་སྲས་མཆོག་་་་་་འཁྱུང་བར་པ།
གཞོན་ནུ་བསོད་ནམས་ལས། ། དཔལ་ལྡན་་་་་་ས་སྐྱ་ཤར་པ། བླ་མ་ཡེ་ཤེས་རྒྱལ་མཚན་དཔལ། ། དེ་ལས་ཀུན་མཁྱེན་་་་་་ཀུན་དགའ། བཟང་པོས་ལན་གསུམ་གསན། ། ཐོས་བསམ་བསྒོམ་པས་མྱོང་མཛད་རྒྱུད་འགྲེལ་ཆེ། ། ཞིང་འདིར་གདུལ་བྱའི་ཚོགས་ལ་གསུངས་པའི་ཚེ། ། རྒྱུད་འགྲེལ་བྱུང་ཞིང་འཆད་ཚུལ་རྣམ་གཞག་འདི། ། རང་ཉིད་བློ་ཡི་དྲན་པ་གསོ་ཕྱིར་དང་། ། སྐལ་མཉམ་གཞན་ལའང་ཕན་པར་བྱ་བའི་ཕྱིར། །
དད་ཅན་ཀུན་དགའ་བློ་གྲོས་རྒྱལ་མཚན་གྱིས། ། སྒྲོ་སྐུར་སྤངས་ཏེ་བླ་མའི་གསུང་བཞིན་བྲིས། ། འོན་ཀྱང་བདག་བློ་སྐར་འོད་ལྟ་བུ་ཡིས། ། རྒྱུད་འགྲེལ་གླིང་བཞི་གསལ་བར་མ་བྱས་པས། ། བྱུང་ཚུལ་གངས་ཅན་མངོན་དུ་མ་གྱུར་ན། ། བདག་བློའི་ཉེས་པར་ཟད་ཀྱི་བླ་མའི་མིན། ། འདི་བྲིས་དགེ་བ་གང་ཐོབ་དགེ་བ་དེས། ། མ་གྱུར་འགྲོ་རྣམས་ཐམས་ཅད་མཁྱེན་འགྲོ་ཞིང་། ། ཐུབ་བསྟན་ཆེས་རྒྱས་བསྟན་འཛིན་བླ་མ་ཡི། ། སྐུ་ཚེ་མགོན་པོ་ཚེ་དཔག་མེད་བཞིན་ཤོག །
ཅེས་པའི་སྨོན་ལམ་ཚིགས་སུ་བཅད་པ་དེ་ཉིད་ཀྱི་རྗེས་སུ་ཚིག་ལྷུག་པའི་ཟིན་བྲིས་ཀྱི་སྦྱར་བྱང་དང་བཅས་བྱུང་བ་ཡིན་ལ།། ༈ །།ཡང་བཤད་མ་ཐག་པའི་དཔལ་གསང་བ་འདུས་པའི་རྒྱུད་ཀྱི་བྱུང་ཚུལ་སྤྱི་རྣམ་དེ་ཉིད་དང་སྒོ་འབྲེལ་བའི་རྗེ་རྡོ་རྗེ་འཆང་ཆེན་པོ་ཀུན་དགའ་བཟང་པོས་གསང་བ་འདུས་པའི་ཆོས་སྐོར་གསུངས་ཚུལ་རྣམས་རྗེ་རྡོ་རྗེ་འཆང་ཀུན་དགའ་བཟང་པོ་ཉིད་ཀྱི་རྣམ་ཐར་གྱི་ཚུལ་དུ་བཤད་པའི་ཆོས་ཀྱི་རྗེ་སྲད་པ་ཀུན་དགའ་བློ་གྲོས་ཀྱི་ཟིན་བྲིས་ལས་འདི་ལྟར་འབྱུང་སྟེ། དཔལ་གྱི་ཆོས་གྲྭ་ཆེན་པོ་ཨེ་ཝཾ་ཆོས་ལྡན་དུ་རྗེ་ཐམས་ཅད་མཁྱེན་པ་ཀུན་དགའ་བཟང་པོ་པ་དགུང་ལོ་བདུན་ཅུ་རྩ་གཉིས་བཞེས་པ། བདག་རང་ལོ་ཉི་ཤུ་རྩ་གཅིག་པ་ཆུ་མོ་བྱའི་ལོ་གསར་ཤར་བ་ནས། དགུན་དཔྱིད་ཟླ་བ་བཞིའི་བར་དུ་རྒྱུད་ཀྱི་རྒྱལ་པོ་ཆེན་པོ་དཔལ་གསང་བ་འདུས་པའི་ཆོས་སྐོར་གསུངས་པ་ལ། སྔོན་དུ་ཟླ་གཅིག་ཙམ་གྱི་སྤྱིའི་བྱུང་ཚུལ་རྒྱས་པ་ཞིག་གནང་སྟེ་བདག་གིས་གང་ཟིན་ཙམ་གཅིག་བྲིས་ཡོད། དེ་ནས་སྔ་ཆོས་ལ་བསྐྱེད་རྫོགས་གཞུང་ཕྲན་དང་བཅས་པ་གནང་ཞིང་། དགོང་ཆོས་ལ་རྒྱུད་འགྲེལ་གྱི་བཤད་པ་རྒྱས་པར་གསུངས། ཚ་རྟིང་མའི་གསོལ་ཇའི་ཐོག་ཏུ་བསྐྱེད་རིམ་གྱི་བཤད་པ་གསུང་དུས། བུ་སྟོན་རིན་པོ་ཆེའི་མདོར་བྱས་ཀྱི་ཊཱིཀྐ་ལ་སྔ་གཟིགས་རེ་མཛད་ནས་ཇ་གྲོལ་མ་ཐག་སྔ་ཆོས་གསུང་དུ་འབྱོན་པས།
ཚོགས་སུ་ཆོས་རིམ་ལ་རྡོ་རྗེ་སེམས་དཔའི་ཡིག་བརྒྱ་ཉེར་གཅིག་རེ། གསང་འདུས་ཉིད་ཀྱི་གཏོར་ཆོག་ལྟར་འཇིག་རྟེན་པའི་གཏོར་བསྔོ་མཛད་ནས། ཆོས་གསུངས་ཏེ་བསྐྱེད་རིམ་གྱི་བཤད་པ་འགོས་རྡོག་གི་བཞེད་པ་གཙོ་ཆེར་རང་ལུགས་སུ་བཞག་ནས། བུ་སྟོན་གྱི་བཞེད་པ་རེས་འཐད་པ་དང་། སྐབས་སུ་སུན་འབྱིན་དགོས་པ་ཡང་སྣང་ཞིང་། ཕྱིས་ཀྱི་འདུས་པ་ལ་སྦྱངས་ཤིང་མཁས་པར་རློམ་པ་དག་གི་རྟོག་བརྟགས་ལ་དགག་བསྒྲུབ་ཆེར་མཛད། རང་ལུགས་ཀྱི་སྒྲུབ་བྱེད་དུ་སྔོན་འགྲོ་དང་། ལྷག་མོས་ལྟ་བུའི་དོན་ཚན་རེ་སོང་རིམ་གྱི་རང་ལུགས་འཕགས་པའི་བཞེད་པ་དང་མཐུན་པར་བསྟན་པའི་ཕྱིར། མདོར་བྱས། དེ་ཡང་རྒྱུད་ཀྱི་ལུང་གིས་བསྒྲུབ་པ་དང་།
མདོར་བྱས་སུ་ཅུང་ཟད་ཁ་སྐོང་དགོས་པ་ཡང་ཡོད་པས་མདོ་བསྲེ། དོན་དམ་པའི་དཀྱིལ་འཁོར། ལུས་ཀྱི་དཀྱིལ་འཁོར་ཕྱུང་བའི་དཀྱིལ་འཁོར། སྦྱང་གཞི་སྣོད་བཅུད་ཀྱི་སྲིད་པའི་རིམ་པ་ལྟར་སྦྱོང་བྱེད་སྟོན་པའི་རྣམ་གཞག་རིམ་པ་རྣམས་ཀྱི་འབྲུ་སྣོན། རྒྱས་བཤད། དཀའ་གནས་རྣམས་ལུང་རིགས་མན་ངག་གི་སྒོ་ནས་ཞིབ་པར་སྟོན་ཅིང་། ཟླ་གྲགས་ཀྱིས་མཛད་ཟེར་བའི་རྡོ་རྗེ་སེམས་དཔའི་སྒྲུབ་ཐབས་ཀྱང་བཤད་པ་དང་བཅས་པར་གནང་། རྫོགས་རིམ་གྱི་བཤད་པ་སངས་རྒྱས་པའི་ཐེག་པའི་བསམ་པ་ལ་བསླབས་ནས་བདེན་གཉིས་ཟུང་འཇུག་རྡོ་རྗེ་འཆང་གི་བར་དུ། སྤྱོད་བསྡུས་ལས་འབྱུང་བའི་བསླབ་ཚིག་རིང་མོ་རྒྱས་པར་གསུངས། དེ་དུས་སྔ་གཟིགས་ལ་རྗེ་འགོས་ཀྱི་སྟོང་ཐུན་ཆེན་མོ།
ཤོག་དྲིལ་གསུམ། འགོས་ཀྱི་གསུང་བགྲོས་ཡིག་སྣ་དང་བཅས་པ་མཛད་ནས་རིམ་ལྔ་འགོས་ལུགས། དེ་ལས་ཀྱང་པཎྜི་ཏ་བཙུན་མོ་ཅན་གྱི་ཤོག་དྲིལ་ལ་ཐུགས་རྩིས་སུ་མཛད་དེ། གཞན་མར་ལུགས་ལ་དམིགས་པའི་བྱེད་ལུགས་འདི་ལྟར་ཡོད་དོ་ཞེས་དམིགས་རྐང་ཚང་བར་གནང་སྟེ། བུ་སྟོན་གྱི་ཁྲིད་ཡིག་དབེན་པ་གསུམ་འགོས་ལུགས་གཙོ་ལ། དབེན་པ་གཉིས་མར་ལུགས་རང་དུ་ཡོད་ཅིང་། ཟུང་འཇུག་གཉིས་ཀ་ལྟར་ཡོད་ཅེས་གསུངས་པ་ལས་དགག་བསྒྲུབ་ཆེར་མི་མཛད། དིང་སང་གི་འདུས་པ་བར་གྲགས་པ་རྣམས་ཀྱི་གསུང་ལ་ཡི་གེར་བྲིས་པ་ལ་ནོར་པ་འདི་འདྲ་ཡོད་ཅིང་། ངེད་ཀྱིས་གསུང་གླེང་གི་སྒོ་ནས་རྩད་བཅད་པ་ལ་འདི་འདྲ་ཡོད་དོ་ཞེས་སོགས་ཕྱོགས་སྔ་རྒྱུ་མཚན་དང་བཅས་པ་ལོང་པའི་དགག་བསྒྲུབ་ཆེར་མཛད། ཀླུ་སྒྲུབ་ཀྱི་རིམ་ལྔ་དང་།
འཕགས་པའི་སྤྱོད་བསྡུས་ལ་བཤད་པ་མཛད། གཞན་གཞུང་རྣམས་ལ་ལུང་བཤད་པ་ཐོ་རེ་བ་གནང་། དེའི་ཚེ་བསྐྱེད་རྫོགས་ཀྱི་བཤད་པ་ཞིབ་རྒྱས་ཆེ་ལ་འགག་དོན་འདྲིལ་བ། སུན་འབྱིན་སྒྲུབ་བྱེད་ནུས་པ་ཆེ་ལ་ཚིག་རིས་གཙང་བ། ཉམས་ལེན་སེམས་ཐོག་ཁྱེར་བདེ་བ་གནང་བས། བདག་གི་སློབ་དཔོན་མཁས་པའི་དབང་པོ་དོན་ཡོད་དཔལ་བཟང་པོའི་ཞལ་སྔ་ནས། སྔ་ཆོས་དེ་གསན་རྗེས་བྱམས་ཆོས་གསུང་བའི་ཆོས་གྲྭར་ཉིན་རེ་བཞིན་ཆོས་རྗེ་རིན་པོ་ཆེའི་དེ་རིང་གི་ཆོས་ཐུན་དེ་གཅིག་པོས་མཁས་པའི་ཁྱད་པར། དགག་བསྒྲུབ་ཀྱི་རྣམ་གཞག་ཉམས་ལེན་ལ་སྦྱོར་ཚུལ། ཡེ་རང་ཚོའི་ཡོན་ཏན་ཕྱོགས་གཅིག་ཏུ་དྲིལ་བ་ལ་མེད་གསུངས། ཆོས་ཐུན་ཡང་འཚམས་པར་བྱུང་བས་དགྱེས་དགྱེས་མཛད།
གུང་ཇའི་བར་ལ་རྗེ་འགོས་ཀྱི་མཆན་ཆེན་པོ་ལ་སྔ་གཟིགས་མཛད་ཅིང་། རེས་འགའ་རྡོག་པའི་འགྲེལ་བཤད་ཀྱང་གཟིགས་ནས་དགོང་ཆོས་ལ་སྒྲོན་གསལ་གྱི་མཆོད་བརྗོད་རྒྱན་བདུན་གྱི་སྟོང་ཐུན་རྣམས་ལ། སྔོན་ལ་གཞུང་ཐོག་ཏུ་མི་གཟིགས་པར་སྐམ་བཤད་རྒྱས་པ་རེ་མཛད། དེ་ནས་བུ་སྟོན་རིན་པོ་ཆེའི་མཐའ་དྲུག་རབ་གསལ་གྱི་སྟེང་ནས་བཤད་པ་དང་འབྲུ་ནོན་ལུང་ཚུན་ཆད་ཡི་གེ་གཅིག་ཀྱང་མ་ལུས་པར་མཛད་རྗེས། མང་རའི་དཀའ་མཆན་དང་། རྡོག་དང་བརླན་གྱི་ཊཱིཀྐར། དེ་འདྲའི་ཉང་ཉོག་མང་པོ་མི་བྱེད་པར་གོ་རྒྱུ་ཆེ་ལ་ཚིག་ཉུང་བའི་ཧྲིལ་པ་འདི་འདྲ་རེ་བྱེད་པ་ཡིན་གསུངས་ནས་སྔ་རབས་པའི་ལུགས་ཀྱི་བཤད་པ་རྣོ་ཐག་ཆོད་པ་རེ་མཛད་དེ། དཔེར་མཚོན་ན། སྒྲོན་གསལ་གྱི་མཆོད་བརྗོད་བཤད་པར་དམ་བཅའ་ལ། བུ་ཊཱིཀ་ན་འབྲུ་སྣོན་དང་།
བཤད་ཡམ་རྒྱས་ལ། དཔལ་ལྡན་རྡོ་རྗེ་སེམས་དཔའ་ལ་སྤྱི་སྦས་མཐར་ཐུག་སོགས་སྐྱོར་གྱིན་མང་པོ་བྲིས་པ་གསུངས་རྗེས་སུ། སྔ་རབས་པ་རྣམས་འདི་འདྲའི་གོ་རྒྱུ་ཆུང་ལ་ཟེར་རྒྱུ་མང་བ་མི་བྱེད། རྒྱུད་ཚིག་ལ་གཞི་བཤད་དགོས་པ་དུ་མ་འབྱུང་ཡང་། བསྟན་བཅོས་ཀྱི་འབྲུ་སྣོན་ལ་བཞི་བཤད་བྱེད་པ་ཅི་འདྲ་ཡིན་མ་ཤེས། འདི་ལ་མང་ར་སེང་རྒྱལ་འདི་ལྟར་གསུངས་ཏེ། བཤད་ཅེས་སྦྱར། གང་བཤད་ན་དཔལ་ལྡན་རྒྱུད་རྒྱལ་ཞེས་དང་། རྒྱལ་བའི་འདུས་གང་ཡིན་པ་བཤད། གང་གི་བཤད་ན་ཟླ་བ་གྲགས་པས་བཤད།
སྔོན་དུ་བྱ་བ་ཅི་བྱས་ནས་བཤད་ན། ཁྱབ་བདག་དཔལ་ལྡན་རྡོ་རྗེ་སེམས་དཔའ་ལ་བཏུད་དེ་བཤད། ཚུལ་ཇི་ལྟར་བཤད་ན་རྣལ་འབྱོར་རྒྱུད་ཀྱི་ཤིན་ཏུ་གསལ་བར་རྣམ་ཕྱེ་ལེགས་སྤྱད་པ། མཐའ་དྲུག་ནི་འཆིང་པས་བཅིངས་ཏེ་བཤད། སྣོད་གང་ལ་བཤད་ན་རྒྱལ་སྲས་ཡུལ་གྱུར་ཏེ་དབང་རྣོན་སྐལ་ལྡན་ལ་བཤད། སློབ་དཔོན་སུའི་མན་ངག་ལ་བརྟེན་ནས་བཤད་ན། དེ་ནི་ཀླུ་སྒྲུབ་ལས་བརྙེད་པ་སྟེ་ལྟ་བུའི་མན་ངག་ལ་མ་བརྟེན་ན་བཤད་པར་མི་ནུས་ཏེ། སངས་རྒྱས་ཀུན་གྱི་རིམ་གཉིས་གནས་ཀྱི་རྒྱས་བཏབ་ཅེས་སྦྱར། ཚོགས་གཉིས་ཀྱི་དཔལ་དང་ལྡན་པས་དཔལ་ལྡན་ནོ། ། རྒྱུད་ཀྱི་རྒྱལ་པོ་ནི་གསང་འདུས་སོ། །
གང་འདུས་ན་རྒྱལ་བའི་སྐུ་གསུང་ཐུགས་ཀྱི་གསང་བ་འདུས་པ་དང་། རྒྱལ་བ་ཉིད་ཀྱིས་གསུངས་པས་རྒྱལ་བའི་འདུས་གང་ཡིན་པའོ། ། ཁྱབ་པ་ནི་གཉིས་སུ་མེད་པའི་ཡེ་ཤེས་སོ། ། བདག་ནི་འཇིག་རྟེན་དང་འཇིག་རྟེན་ལས་འདས་པའི་ལྷའི་བདག་ཉིད་དུ་གྱུར་པས་སོ། ། དཔལ་ལྡན་ཟུང་འཇུག་རྡོ་རྗེ་དོན་དམ། སེམས་དཔའ་ཀུན་རྫོབ། རྣལ་འབྱོར་རྒྱུད་ཀྱི་ནི་བཤད་རྒྱུད་བཞིས་སོ། ། ཤིན་ཏུ་མི་ཤེས་པ་དང་བྲལ་ཏེ་མ་ནོར་བའོ། ། གསལ་བ་ནི་ཐེ་ཚོམ་དང་བྲལ་ཏེ་སྒྲ་ཟུར་མ་ཆག་པའོ། ། རྣམ་ཕྱེ་ནི་ལོག་རྟོག་དང་བྲལ་ཏེ་རྒྱུད་ཀྱི་དོན་ཚིག་རེ་རེ་ནས་སོ། །
ལེགས་པར་བཤད་ནི་ཚིག་རང་ཡང་བསྡེབས་ལེགས་པའོ། ། འཆད་ལུགས་ཀྱི་ཆིངས་སྒྲ་ཇི་བཞིན་པ་དང་། མ་ཡིན་པ་དང་། དགོངས་པ། དགོངས་མིན། དྲང་དོན། ངེས་དོན་ཏེ། ཚིག་དང་། དོན་དང་། ཚིག་དོན་གཉིས་ཀའི་མཐའ་དྲུག་གི་ཆིངས་ཀྱིས་བཅིངས་ནས་སོ། །
དེ་ལྟ་བུའི་བཤད་ཚུལ་དཀའ་ཞིང་ཟབ་པ་ནི་རྒྱལ་སྲས་ཏེ། རིན་པོ་ཆེ་ལྟ་བུའི་གང་ཟག་གི་ཡུལ་དུ་གྱུར་པས་དེ་ལ་བཤད་དོ། ། སངས་རྒྱས་ཀུན་གྱི་རིམ་གཉིས་གནས་ནི། རྒྱུད་ཀྱི་དགོངས་པ་ཐུགས་ཀྱི་ཉིང་ཁུ་བསྐྱེད་རྫོགས་གཉིས་སོ། ། རྒྱས་བཏབ་ནི་མཚན་པའི་རྒྱའོ། ། ཞེས་པའི་དོན་དཀའ་མཆན་ལས་འབྱུང་བས་མདོར་ན་དཔལ་ལྡན་རྡོ་རྗེ་སེམས་དཔའ་ལ་ཕྱག་བཙལ་ནས། རྒྱུད་ཀྱི་རྒྱལ་པོ་གསང་བ་འདུས་པ་ཟླ་གྲགས་བདག་གིས་བཤད་པའི་རྒྱུད་བཞིས་མཐའ་དྲུག་གི་ཆིངས་དང་ལྡན་པར། ཀླུ་སྒྲུབ་ཀྱི་གདམ་ངག་ལ་བརྟེན་ནས་སངས་རྒྱས་ཀྱི་དགོངས་དོན་རིམ་གཉིས་ཀྱི་རྒྱ་དང་ལྡན་པ་དེ། སློབ་མ་དང་བརྒྱུད་འཛིན་རིན་པོ་ཆེ་ལྟ་བུའི་གང་ཟག་རྣམས་ཀྱི་དོན་དུ་བཤད་ཅེས་པའོ་གསུངས་ཏེ། དེ་ལྟ་བུས་མཚན་ནོ། །
གླེང་གཞིའི་བཤད་པའི་སྐབས་སུ་རིམ་ལྔའི་བཤད་པ་རྒྱས་པར་གནང་ཏེ་ཡུན་རིང་པོ་སོང་། དེ་མན་ཆད་ལ་སྔོན་ལ་རྒྱུད་ཀྱི་སྟེང་དུ་འབྲུ་སྣོན་དང་བཤད་པ་གོ་སླ་བ་རེ་དེ་ནས་འགྲེལ་པའི་འབྲུ་སྣོན་རྒྱ་ཆེ་བ་རེ། དེ་ནས་བུ་ཊཱིཀ་ལྟར་འབྲུ་དང་བཤད་པ་སྦྱར་བ་རེ། དེ་ནས་ཊཱིཀ་འདིར་དེ་བཞིན་བཤད་ཀྱང་། མཆན་ཆེན་དང་། རྡོག་དང་། བརླན་གྱིས་གོ་བདེ་ལ་དོན་བཟང་པ་རེ་འདི་ལྟར་མཛད་གསུངས་པ་དང་། སྐབས་མང་པོར་ནི་མཆན་ཆེན་གྱི་ཡིན་ཚོད་དུ་འདུག་སྟེ། མངོན་ཤེས་ཅན་གཞུང་འདི་དང་འདི་ལ་འདི་ལྟར་འཆད། བཙུན་མོ་ཅན་འདི་འདྲ་འཆད།
ནག་པོ་པས་འདི་སྐད་གསུངས་ཏེ། ཁོང་ཀུན་གྱི་བཤད་ལུགས་ཡ་མཚན་ཆེ་བ། རྗེ་འགོས་ཀྱང་གསུང་བགྲོས་འདི་ཙམ་ཡང་སོ་སོར་མ་འདྲེས་པར་བཀོད་པ་ཐུགས་བསམ་དགེ་བ་བསྟན་པ་ལ་བསམ་པ་ཨ་ཚི་ཨ་ཚི་བ། འདི་ལྟ་བུ་སྔོན་གྱི་ས་སྐྱ་པ་རྙིང་མ་ཚོ་ལ་ཀྱཻ་རྡོར་བིརྺ་པའི་ལུགས་དང་གཞན་མི་བསྲེ་མན་ངག་ལུགས་དང་འགྲེལ་པ་ལུགས་མི་བསྲེ། མན་ངག་ལུགས་ཀྱི་ཡང་ཐུན་མོང་དུ་གསུངས་པ་དང་། ལམ་འབྲས་ཀྱི་ལུང་སྦྱོར་མི་བསྲེ་བ་ཡོད། དིང་སང་ཡིན་ན་རྒྱལ་ཁམས་ཀྱི་ལུང་འཁྱམས་ཀུན་ཡོད་བསྲེས་ཚར། བསླད་ཚར། རྗེ་འགོས་འདི་བཞིན་མཛད་པ་བཀའ་དྲིན་ཆེ་གསུངས། དུས་ཕྱིས་ཀྱི་གསང་འདུས་ཀྱང་གསར་པ་རྣམས་ནི་སྒྲོན་གསལ་གྱི་མཆན་དང་མཐའ་དཔྱོད་ཟེར་བའི་རིགས་ལམ་ནས་དྲངས་ཟེར།
སྤྱིར་བླ་མེད་ཀྱི་གྲུབ་མཐའ་དང་མི་མཐུན། དགོས་སུ་མར་འགོས་སོགས་ལ་ཡེ་མེད་པའི། སོལ་བ་བརྡར་བའི་དཀར་པོ་མི་འབྱུང་བ་ལྟར་རང་ལུས་འདིས་སངས་རྒྱས་མི་འགྲུབ། རྣམ་སྨིན་གྱི་ལུས་དོར་ཏེ་རང་བཞིན་གཉུག་མའི་ཡིད་ལུས་གཅིག་གིས་ཟུང་འཇུག་བསྒྲུབ་བྱ་བ་སོགས་གསུང་རབ་ལ་དབང་ཆེན་པོ་མང་པོ་བྱས་ཡོད་དེ། བླ་མེད་ཀྱི་རྒྱུད་ཀྱི་གཞུང་གི་གོ་བ་རྣལ་མ་རེ་ཆགས་ན་ཡིག་ཆ་དེ་ཀུན་བཀླགས་པ་ཙམ་གྱིས་རང་སྐྱོན་རྗེན་ཆེར་ཏེ་རིག་རྒྱུ་ཞིག་ཡོང་བྱ་བ་སོགས་དགག་བསྒྲུབ་ཀྱང་མང་དུ་མཛད་པས་ཆོས་ཐུན་ཤིན་ཏུ་ཆེ། རྗེས་ན་མར་ལ་མཁས་མཆོག་དོན་ཡོད་དཔལ་བའི་དྲུང་ནས། ཆོས་གྲོལ་ནས་རང་གི་གནས་སུ་ཕེབས་ནས་འདི་སྐད་གསུངས་ཏེ། གསང་སྔགས་པའི་ཆོས་ཀྱི་འཆད་ལུགས་བུ་ཊཱིཀ་ཡིག་ཚོགས་ཅན་དེ་ཕྱག་ཏུ་བསྣམས། དེའི་ཡི་གེ་གཅིག་ཀྱང་མ་ལུས་པ་ལ་འབྲུ་བསྣན། དེར་རྟིང་གོ་ཆོད་མོད།
ཡང་དེ་བཀག་ནས་སྔ་རབས་པའི་བཞེད་པ་རེ། ཡང་ན་སྔ་རབས་པ་ལ་ཐུགས་རྩིས་མཛད་རྟིང་བུ་ཊཱིཀ་གིས་གང་མཛད། བཤད་ལུགས་དེ་རྣོ་ལ་བཟང་བ། ཉུང་བ་དེ་ཀ་གནང་བས་ཆོག་མོད། ཕྱོགས་སྔ་ལ་ཡང་ཁ་ཅིག་ན་རེ་ཞེས་མི་ཆེན་གྱི་ཚིག་སྦྲམ་པོ་མཛད་པས་ཆོག་པ་ལ། ཆོས་རྗེ་དགེ་ལྡན་པ་ཆེན་པོས་འདི་རུ་འདི་སྐད་བྲིས། འདིའི་དུས་འདི་སྐད་གསུངས། དེ་འདྲས་ག་ན་འོངས་ལ་ཨ་ཕ་ཕ་ཞེས་གསུངས་པ་སོགས་དེ་འདྲ་གསུངས་ག་ལ་དགོས། བླ་མ་ཆེན་པོ་འདི་ཙམ་དུ་སོང་ནས་མི་ཆོས་གྲུ་བཞི་ལམ་པ་བྱས་པས་ཆོག་པ་ཡིན་གསུངས་ཏེ། དྲུང་ནས་རང་སྤྱིར་དགའ་བ་གདོང་ལ་འབྱོན་དགོས་པས་རྒྱུད་མྱུར་བར་གྲོལ་ན་དགོངས་པ་དང་།
ཁྱད་པར་མཚན་ཉིད་ཀྱི་ཆོས་མང་པོ་འཆད་དགོས་པས་ཆོས་ཐུན་ཆུང་ཙམ་ལ་ཆོས་འགྲོ་ཆེ་བ་བྱུང་ན་དགོངས་པར་འདུག་གོ ། བདག་གི་བསམ་མནོ་ལ་ནི། སྔོན་ལ་རྒྱུད་རྐྱང་ལ་འབྲུ་བསྣན་ཏེ་ཏིང་ངེ་འཛིན་འདིས་ཉམས་ལེན་འདི་སྟོན་གསུངས་པ་དེས་བརྡ་ཆད་ལམ་པ་ར་ཆགས། དེ་ནས་སྒྲོན་གསལ་འབྲུ་བསྣན་ཏེ་ཚུལ་བཞི་སོགས་བཤད་ཚུལ་འགྲེལ་པ་རང་སྐེད་གསལ་སེང་སྟེ་འོང་། བུ་ཊཱིཀ་ཕྱག་ཏུ་བསྣམས་ནས་འཆད་ཅིང་ཚིག་རེ་རེ་བཞིན་འབྲུ་བསྣན་ཏེ་གསུངས་པ་ནི་ཆོས་རྗེ་ཤར་པ་ཡེ་ཤེས་རྒྱལ་མཚན་པ་དེ་བུ་སྟོན་ལ་ཤིན་ཏུ་མོས་པས། བུ་སྟོན་བཀའ་འབུམ་བཞེངས། ཅུང་ཟད་མ་གྲུབ་པ་ལ་ཆོས་རྗེ་ཉིད་ཀྱིས་བསོབས་ཏེ་བསབས་ཀྱང་ཡོད། རྗེས་ཀྱང་བུ་ཊཱིཀ་སྟེང་ནས་ཚར་གསུམ་གསན་པས་དེའི་འབྲེལ་དང་ཞེན་པར་གདའ། རྗེས་སུ་ཡིག་ཆ་རྙིང་མ་རྣམས་ཀྱི་ལུང་དེ་མན་ངག་ཐོན་ཆེ་བ་དང་གོ་སླ་བ་སོགས་དགོས་པ་མང་པོ་གཟིགས་པ་ཡིན་ཏེ་དེ་ཚོའི་གསུང་བསྐྱོར་ཙ་ན། ཁོང་ཀུན་གསང་འདུས་ལ་མི་ཚེ་ཕྱི་ཞིང་དྲིལ་བ་རྣམས་ཞེས་གསུངས་པ་སོགས་ཆེ་བརྗོད་མཛད་པ།
ཡིག་ཆ་བཟང་པོ་དེ་རྣམས་ཀྱི་བཤད་བསྒྲུབ་དར་ལ་རེ་བར་འདུག བུ་སྟོན་གཟིགས་རྒྱ་ཆེ་ཡང་རྡོག་དང་། བརླན་གྱི་ཡིག་ཆ་རྣམས་ལས། འགོས་ཀྱི་སྟོང་ཐུན་དང་། མཆན་ཆེན། ཤོག་དྲིལ་གསུམ་དང་མ་མཇལ་ཚོད་དུ་འདུག་སྟེ། ཁོང་པ་ནན་ལྟར་བཤད་ཡམ་མང་པ་ལ། རྡོག་པས་འདི་ལྟར་གསུངས་ཞེས་པ་ལས། འགོས་ཀྱི་ཡིག་ཆ་ན་འདི་ཡོད་ཅེས་མ་བཀོད་དོ། ། འདུས་པ་བ་ཕྱི་མ་རྣམས་ལ་དགག་བསྒྲུབ་མཛད་པའི་ཚེ་ཡང་རྗེའི་ཞལ་ལ་བལྟ་སྙིང་འདོད་ཅིང་ད་དུང་སུན་འབྱིན་དང་ཚིག་ཉམས་འདྲ་བྱུང་ན་བསམ་དགའ་རུ་ཆོར་བ་དང་།
ཆོས་ཐུན་འདི་ད་རུང་མ་གྲོལ་ན་སྙམ་པ་དང་། འདི་ལྟ་བུའི་རྒྱུད་སྡེ་ཁྱད་པར་ཅན་རྗེ་འགོས་ལྟ་བུའི་ལོ་ཙཱ་བ་རང་བཟོ་མི་མཛད་པ་ལ་མན་ངག་ཆེ་བའི་གསུང་ལ་གཏུག་ཏུ་ཡོད་པས། བདག་རང་ཡང་བསོད་ནམས་ཆེ་བ་སྙམ་པ་དང་། ཞང་ལུང་པའི་དྲིན་ལས་ཀྱང་གསང་འདུས་ཀྱི་བཤད་སྲོལ་བཟང་པོ་ད་ལྟའི་བར་དུ་བྱུང་བར་འདུག་སྙམ་པ་དང་། དགེ་ལྡན་པས་ཀྱང་གསང་འདུས་ལ་གོ་ལ་མ་གོའི་ཡིག་ཆ་མཛད། དིང་སང་དར་བས་རྗེས་ཀྱང་དགེ་ལྡན་དུ་སྐུ་མདུན་དུ་ཡང་ཁོང་ཚོའི་ལུགས་དཔྱིས་ཕྱིན་པར་ཞུས། ཡིག་ཆ་རྣམས་ཀྱང་བཞེངས། བཤད་པ་མཛད་པས་ཁོང་ཚོས་རིང་ལམ་ནས་འདྲེན་ཞེས་པ་དེའི་གཉེན་པོར། རྗེས་སྔ་རབ་པའི་ལུང་མན་ངག ཐབས་མཁས་ཀྱི་ཁྱད་པར་མང་པོའི་མཛོད་རྡོལ་ཏེ།
ལྷུག་པར་གནང་བ་འདི་ཁོང་ཚོས་འབེན་བཟང་པོ་བཙུགས་པའི་དྲིན་ཡང་ཡིན་པར་གོ་བས། ཁོ་བོ་ལ་ནི་དགེ་ལྡན་པ་ལ་དགྲའི་འདུ་ཤེས་རྣམ་པ་ཐམས་ཅད་དུ་མེད་དོ། ། དེ་ལྟར་ཟླ་བ་གསུམ་གྱི་བར་དུ་སྔ་ཆོས་དགོང་ཆོས་གཉིས་ཀ་འདུས་པ་ལ་དྲིལ་ཏེ། རྒྱུད་འགྲེལ། བཤད་སྲོལ་གསར་རྙིང་ཕྱོགས་སྔའི་ཚུལ་གྱི་དགེ་ལྡན་པའི་གྲུབ་མཐའི་གནད་དང་། སྤྱི་བཤད་ཀྱི་དུས་འཆད་དོ་གསུང་པའི་གཞུང་ཕྲན་རྣམས་དང་། གྲུབ་ཆེན་ཀླུ་བྱང་གི་ཆོ་ག་ཉི་ཤུ་པ་དང་བཅས་པ་ཐམས་ཅད་གནང་ཞིང་། རྒྱུན་མ་ཆད་པ་ཉན་པ་ལགས་སོ། ། བདག་གིས་དེ་གོང་དང་དེའི་རྗེས་ནས་ཀྱང་བསྐྱེད་རྫོགས་ཀྱི་བཤད་པ་དང་ཁྲིད་ཐོས་པའི་ཚེ། འགོས་ལུགས་གཙོ་ཆེ་བ་ལ།
མར་པའི་བསྡུས་གསལ་དང་། གདན་རྫོགས། ནག་ཁྲིད། དམར་ཁྲིད་སོགས་ན་དམིགས་པའི་རྐང་འདི་ལྟ་བུ་ཡོད་དོ་ཞེས་ཁྲིད་ཀྱི་དོན་རྣམས་ལེགས་པར་ཐོབ་ཅིང་། ལུང་རྣམས་ནི་ད་ཐོབ་ལ་རེ་ཡོད་དོ། ། ཞེས་པ་དེ་རྣམས་ཀྱིས་མཁས་པ་ཀུན་བློའི་གསུང་རབ་ལས་འབྱུང་ཚུལ་བཤད་ཟིན་ཏོ། ། འདིར་སྨྲས་པ། བསྟན་འཛིན་མཆོག་གི་བསྟན་པ་སྤེལ་བ་ལ། ། དོན་གཉེར་སློབ་མས་དོན་དུ་གཉེར་བའི་ཚུལ། ། མཛད་པ་ངོ་མཚར་མཛད་བཟང་འདི་སོམ་ལ། །
ཀུན་ཀྱང་དམ་ཆོས་ཀུན་ལ་དོན་གཉེར་གཅེས། ། བར་སྐབས་ཀྱི་ཚིགས་སུ་བཅད་པའོ།། ༈ །།སྤྱི་དོན་ལྔ་པ་ཀུན་མཁྱེན་ཆེན་པོ་བསོད་ནམས་སེངྒེའི་གསུང་རབ་ལས་འབྱུང་ཚུལ་བཤད་པ་ནི། ཀུན་མཁྱེན་བསྟན་པའི་ཉི་མ་དེ་ཉིད་ཀྱིས་མཛད་པའི་དཔལ་གསང་བ་འདུས་པ་འཇམ་པའི་རྡོ་རྗེའི་སྒྲུབ་ཐབས་ཀུན་ཏུ་བཟང་པོའི་ཉི་འོད་ཀྱི་དོན་འགྲེལ་ལམ་བཟང་གསལ་བའི་སྣང་བ་ཞེས་བྱ་བ་ལས་འདི་ལྟར་འབྱུང་སྟེ། སངས་རྒྱས་ཐམས་ཅད་ཀྱི་གསང་ཆེན་གཅིག་ཏུ་བསྡུས་པ་གོང་ན་མེད་པའི་རྒྱུད་ཆེན་པོ་རྩ་རྒྱུད་ལེའུ་བཅུ་བདུན་པ་རྒྱུད་ཕྱི་མ་དང་བཅས་པ་འདི་ལ་ཐོག་མར་སངས་རྒྱས་གཉིས་པ་ཀླུ་སྒྲུབ་ཞབས་བསྐྱེད་པའི་རིམ་པ་ཏིང་ངེ་འཛིན་གསུམ་དང་། རྫོགས་པའི་རིམ་པ་རིམ་པ་ལྔས་བཅིངས་པའི་སྲོལ་ཆེན་པོ་ཕྱེ་སྟེ་སློབ་ཚོགས་དང་བཅས་པས་གཞུང་ཕྲན་གྱི་སྒོ་ནས་འཛམ་བུའི་གླིང་དུ་དར་ཞིང་རྒྱས་པར་མཛད་དོ། ། དེའི་རྗེས་སུ་དཀྱིལ་འཁོར་ཆེན་པོའི་སློབ་དཔོན་སངས་རྒྱས་ཡེ་ཤེས་ཞབས་ཀྱིས་མགོན་པོ་འཇམ་པའི་དབྱངས་ཀྱི་དཀྱིལ་འཁོར་ལས་དབང་བསྐུར་བ་ནོས་ཏེ། ཞལ་གྱི་ལུང་ཐོབ་ནས་ལམ་ཡོངས་སུ་རྫོགས་པའི་ལམ་སྲོལ་ཕྱེ་བའི་ནང་ནས་བསྐྱེད་པའི་རིམ་པ་ནི་གང་བཤད་པར་བྱ་བའི་ཆོས་སོ། ། འདི་ལ་གསུམ་སྟེ། བླ་མ་ཆེན་པོ་ཇི་ལྟར་བྱོན་པའི་ལོ་རྒྱུས་སྨོས་པ།
དེས་བཀྲལ་བའི་ལམ་སྤྱིའི་རྣམ་གཞག་མདོར་བསྡུས་པ། དེ་ལས་བསྐྱེད་པའི་རིམ་་་་་་ས་བཅད་འདིའི་དོན་རྒྱས་པར་ཤེས་པར་འདོད་ན་ཀུན་མཁྱེན་ཆེན་པོས་མཛད་པའི་གསང་འདུས་འཇམ་རྡོར་གྱི་རྣམ་བཤད་ལམ་བཟང་གསལ་བའི་སྣང་བར་བལྟ་བར་གྱིས་ཤིག ཁོ་བོས་བྱས་པའི་བསྟན་བཅོས་འདིར་ནི་རྣམ་བཤད་དེ་ཉིད་ཀྱི་དབུ་ན་བཞུགས་པའི་ལུགས་འདིའི་དམ་པའི་ཆོས་འབྱུང་ཚུལ་ཉིད་བསྡུས་པའོ། ། པ་བྱེ་བྲག་ཏུ་བཤད་པའོ། ། དང་པོ་ནི། བླ་མ་འདི་རྒྱ་གར་ཤར་ལྷོའི་ཡུལ་སིནྡྷུ་ར་ཞེས་བྱ་བར། རྒྱལ་པོ་གྷ་པ་རོ་པྲ་བྷ་ཝ་ཞེས་བྱ་བའི་སྲས་སུ་འཁྲུངས་སོ། དེ་བྱིས་པ་ཉིད་ནས་གཟུགས་དང་། ཤེས་རབ་དང་། ཀུན་ཏུ་སྤྱོད་པ་རྣམ་པར་དག་པར་གྱུར་ནས།
སྒྲ་དང་། སྡེབ་སྦྱོར་དང་། ལུགས་ཀྱི་བསྟན་བཅོས་ལ་སོགས་པ་ལ་རབ་ཏུ་མཁས་པར་སྦྱངས་སོ། ། ཆེར་སྐྱེས་པ་དང་རྒྱལ་སྲིད་མཆིལ་མའི་ཐལ་བ་བཞིན་དོར་ནས། ན་ལེནྟྲའི་ཕྱོགས་གཅིག་ཏུ་གྲོང་ཁྱེར་རྡོ་འཇོག་ཅེས་བྱ་བར་རྒྱལ་པོ་ཤྲཱི་དྷརྨཱ་པཱ་ལས་བརྩིགས་པ་ཏྲིཀ་ཞེས་བྱ་བའི་གཙུག་ལག་ཁང་དུ། མཁན་པོ་རྣམ་པར་སྣང་མཛད་བཟང་པོའི་སློབ་མ། ཐུགས་རྗེ་དང་བྱང་ཆུབ་ཀྱི་སེམས་ལ་གོམས་པ། བདེ་བར་གཤེགས་པའི་གསུང་རབ་དུ་མའི་མཛོད་འཛིན་ཅིང་། ཤེས་རབ་ཀྱི་ཕ་རོལ་ཏུ་ཕྱིན་པའི་དོན་གསལ་བར་འཆད་པ་སློབ་དཔོན་སེངྒེ་བཟང་པོའི་དྲུང་དུ་ཕ་རོལ་ཏུ་ཕྱིན་པའི་གཞུང་ལུགས་སྦྱངས་ནས། ཤྲཱི་ན་ལེནྡྲར་རིགས་ལྡན་ཡོན་ཏན་བཤེས་གཉེན་གྱིས་གསོལ་བ་བཏབ་པའི་ངོར།
རྩོམ་པ་དང་། བཤད་པ་སོགས་བྱས་ནས་དེར་གནས་པ་རྣམས་བྲོད་པ་བསྐྱེད་དོ། ། དེ་ནས་བྱང་ཕྱོགས་ཨུ་རྒྱན་གྱི་ཡུལ་དུ་བྱོན་ཏེ། ཡུལ་དེའི་ཕྱོགས་གཅིག་ན་སློབ་དཔོན་ནོར་བུའི་གླིང་དུ་སྐྱེས་པས་ནོར་བུ་གླིང་པ་ཞེས་ཀྱང་བྱ། གཟུགས་སྣ་ཚོགས་སུ་སྟོན་པས་སྣ་ཚོགས་གཟུགས་ཞེས་ཀྱང་བྱ། འཇོལ་སྒེག་རྡོ་རྗེ་ཞེས་བྱ་བ་དེའི་དྲུང་དུ། བྱ་བ་དང་། རྣལ་འབྱོར་གྱི་རྒྱུད་མང་དུ་གསན། དེ་ནས་དེའི་ཕྱོགས་གཅིག་ན་གུ་ནི་རུ་ཞེས་བྱ་བར་གྲགས་པའི་བླ་མ་དེའི་དྲུང་དུ་བསྙེན་ཏེ་ལུང་མང་དུ་གསན། ཡང་ཡུལ་དེའི་ཕྱོགས་གཅིག་ན་ལཀྵ་མོ་སེ་ན་ཆེན་མོའི་དྲུང་དུ་ཟླ་བ་བརྒྱད་ཀྱི་བར་དུ་བཞུགས་ནས་རྣལ་འབྱོར་བླ་ན་མེད་པའི་རྒྱུད་གསན་ཏེ།
དེར་འཕགས་པ་གནོད་གནས་ཀྱི་གྲུབ་པ་ཐོབ་བོ། ། དེ་ནས་ཛ་ལེན་དྷ་རར། ས་མོ་པཱ་ཏ་སྟེ། སློབ་དཔོན་བྱིས་པ་ཆུང་ངུའི་ཞབས་ཞེས་བྱ་བ་ཤེས་རབ་ཀྱི་རྒྱུད་ལ་བསམ་པ་ཆུ་ཀླུང་ལྟ་བུར་གྱུར་པའི་དྲུང་དུ་ཤེས་རབ་ཀྱི་རྒྱུད་མང་དུ་གསན་ཏོ། ། དེ་ནས་ལྷོ་ཕྱོགས་ནམ་མཁའི་ཤིང་ལྡན་ཀོང་ཀ་ནར་བ་ལིཾ་བཱ་ཏ་སྟེ། སློབ་དཔོན་བསྲུང་བའི་ཞབས་ཞེས་བྱ་བ། ཐབས་ཀྱི་རྒྱུད་ལ་བསམ་པ་ཆུ་ཀླུང་ལྟ་བུར་གྱུར་པའི་དྲུང་དུ་ལོ་དགུ་བཞུགས་ཏེ། འདུས་པའི་རྒྱུད་ཆེན་འགྲེལ་བཅས་བཅོ་བརྒྱད་བར་དུ་ཉན་ཅེས་གསུངས་ཏེ། བླ་མའི་དགོངས་པ་འདུས་པའི་རྒྱུད་ཆེན་ནི་རྣལ་འབྱོར་རྣམས་སོ། ། འགྲེལ་བཅས་ནི་རྣལ་འབྱོར་ལེགས་པར་བསླབ་པས་སྨེ་ཤ་ཅན་གྱི་བུ་མོ།
ཉི་ལ་མུ་ཏྲ་ཏ་དེ་དང་བཅས་པས་ཟླ་བ་བཅོ་བརྒྱད་ཀྱི་བར་དུ་ཉན་པར་གསུངས་སོ། ། དེའི་ཚེ་བླ་མའི་ཞལ་ནས་བདག་གིས་དོན་འདི་མ་རྟོགས་ཞེས་གསུངས། དེ་ལ་ཐུགས་ཅུང་ཟད་ཆད་དེ། འདི་མ་རྟོགས་ན་གཞན་དོན་མེད་སྙམ་ནས་ཕྱག་རྒྱ་འདུས་པའི་གླེགས་བམ་དུ་བྱས་ནས་མགུལ་པར་བཏགས་ཏེ། རྡོ་རྗེ་གདན་གྱི་བྱང་ཕྱོགས་ཀུ་བ་ཙ་ཞེས་བྱ་བར་སྟག་དང་། དྲེད་ལ་སོགས་པ་མང་པོ་གནས་པའི་ཚལ་དུ་བྱོན་ཏེ་ཟླ་བ་དྲུག་བསྒོམས་པས་དེ་ཁོ་ན་ཉིད་རྟོགས་སོ། ། དེ་ནས་སྟོན་ཟླ་ར་བའི་ཚེས་བརྒྱད་ཀྱི་ཐོ་རངས་སྐར་མ་རྒྱལ་ལ་བབས་པའི་ཚེ་འཇམ་པའི་དབྱངས་འཇོལ་སྒེག་རོལ་པ་དང་བཅས་པ་གཙོ་བོར་གྱུར་པའི་དཀྱིལ་འཁོར་དང་། སྤྲུལ་པའི་དགེ་སློང་མ་གཉིས་དང་བཅས་པ་སློབ་དཔོན་གྱི་ཁང་པ་ཆུང་ངུ་ཞིག་ཏུ་སྣང་བར་གྱུར་ཏོ། ། དེའི་ཚེ་སློབ་དཔོན་གྱིས་གསོལ་བ་བཏབ་པས། འཇམ་པའི་དབྱངས་ཀྱི་ཞལ་ནས་རིམ་པ་གཉིས་པའི་དེ་ཁོ་ན་ཉིད་ཅེས་བྱ་བ་འཇམ་དཔལ་གྱི་ལུང་གསུངས།
ཞེས་པ་འདི་ཙམ་ཞིག་ཞལ་ལུང་ལས་འབྱུང་ལ། གཏམ་རྒྱུད་གཞན་ལས་ནི་བླ་མ་བ་ལིཾ་པ་ཏའི་ཞལ་ནས། ཁྱོད་ཀྱི་ཐེ་ཚོམ་གྱི་མདུད་པ་དེ་དག་རྒྱ་ནག་རི་བོ་རྩེ་ལྔར་འཇམ་པའི་རྡོ་རྗེ་བཞུགས་པའི་དྲུང་དུ་ཞུས་ཤིག དེས་གྲོལ་བར་འགྱུར་རོ་ཞེས་ལུང་བསྟན་ནས་བྱོན་པའི་ལམ་ཁར་རྡོ་རྗེ་གདན་གྱི་བྱང་ཕྱོགས་སུ་ཁང་བུ་ཞིག་གི་དྲུང་ན་བུད་མེད་གཅིག་དང་། ཁྱི་མོ་ཞིག་གནས་པ་དང་། དེ་དང་ཉེ་བ་ན་བཙུན་པ་ཞིག་ཆོས་གོས་ཀྱིས་ཐོད་བྱས་ནས་ཞིང་རྨོད་ཅིང་འདུག་པ་གཟིགས་པས། ཀྱེ་མ་རབ་ཏུ་བྱུང་བ་བུད་མེད་དང་བཅས་ཞིང་རྨོད་པ་འདི་འདྲ་བ་བྱུང་པས་བསྟན་པ་ཉམས་སོ་སྙམ་དུ་དགོངས་ནས་ཐུགས་སྐྱོ་བར་གྱུར་ཏོ། ། དེ་ལྟར་ན་ཡང་ཉི་མའི་དུས་ལ་བབས་པས་དེར་བྱོན་ནས་བསོད་སྙོམས་མཛད་པར་དགོངས་པ་དང་། བཙུན་པ་དེས་བུད་མེད་ལ། རབ་ཏུ་བྱུང་པ་འདི་ལ་དྲོ་དྲོངས་ཤིག་བསྒོས་པས།
བུད་མེད་དེས་ཉ་རྒྱ་ཁྱེར་ནས་ཆུ་ཕྲན་ཞིག་ལ་ཉ་བཤོར་ཏེ། དེ་བཙོས་ནས་ཁྱི་མོའི་མདུན་དུ་ཤིང་ལོ་ལ་བཞག་ནས་ཆོས་སྟོན་དྲོངས་ཞེས་བསྒོས་པས། ཁྱི་མོ་བསྐྱུགས་པ་དང་། དེར་སྔར་གྱི་ཉ་དང་བཅས་པ་དྲངས་པས། སློབ་དཔོན་གྱིས་ཆེད་དུ་དམིགས་པའི་ཤ་དང་། མི་གཙང་བར་དགོངས་ནས་མ་གསོལ་ལོ། ། དེ་ནས་བཙུན་པ་ན་རེ། ཀྱཻ་འཛམ་བུའི་གླིང་པ་ལ་ཕལ་པའི་ཟས་བྱིན་ཅེས་བསྒོས་པས། འབྲས་ཆན་ཞོ་དང་བཅས་པ་དྲངས་པ་དང་། སློབ་དཔོན་གྱིས་གསོལ་ནས་ཡང་གཤེགས་པར་དགོངས་པ་དང་།
བཙུན་པ་དེ་ན་རེ། ད་འདི་ན་ཕར་སོང་ཡང་དོ་ནུབ་སྡོད་ས་མི་རྙེད་ཀྱི་སང་སོང་ཟེར་བས་དེར་བཞུགས་སོ། ། དེར་སློབ་དཔོན་གྱིས་གསང་བ་འདུས་པ་ཞལ་འདོན་དུ་བཏོན་པ་དང་། གང་དུ་སློབ་དཔོན་གྱིས་མ་ཤེས་པའི་སར། བུད་མེད་དེས་མི་མགུ་བ་དང་། མ་རངས་པའི་རྣམ་འགྱུར་རེ་བྱས་པ་དང་། སློབ་དཔོན་གྱིས་འདིས་ཐེ་ཚོམ་ཆོད་པར་འགྱུར་རོ་སྙམ་དུ་དགོངས་ཏེ། ཕྱག་བཙལ་ནས་གསོལ་བ་བཏབ་པ་དང་། བུད་མེད་དེ་ན་རེ། ངས་མི་ཤེས་ད་ཅིའི་བཙུན་པ་དེ་ཤིན་ཏུ་མཁས་པ་ཡིན་པས་དེ་ལ་ཞུས་ཤིག་ཟེར་རོ། །
དེ་གར་སོང་དྲིས་པས་ཆང་ཉོར་སོང་ཟེར། བསྒུགས་པས་ཕྱི་མ་རེད་ཆང་གིས་བཟི་ནས་འཁྱོར་བཞིན་པ་འོངས་པ་གཟིགས་པས། མ་དད་ཀྱང་ང་རྒྱལ་བཅག་ནས་ཕྱག་བཙལ་ཏེ། བདག་ལ་གསང་བ་འདུས་པ་བཤད་པར་ཞུ་ཞེས་གསོལ་བ་བཏབ་པས། དབང་བསྐུར་ལོངས་ཤིག་ཅེས་གསུངས། བདག་གིས་དབང་བསྐུར་ཐོབ་ཅེས་བརྗོད་པས། ང་ཉིད་ཀྱིས་དབང་བསྐུར་དགོས་ཞེས་གསུངས་པས། སློབ་དཔོན་གྱིས་ཡོ་བྱད་བཙལ་ནས་དབང་ཞུས་སོ། ། དེར་སྟོན་ཟླ་ར་བའི་ཚེས་བརྒྱད་ཀྱི་མཚན་མོ་སྤྱིལ་པོ་གཞལ་མེད་ཁང་དུ་སྤྲུལ། དེའི་དབུས་སུ་འཇམ་པའི་རྡོ་རྗེ་ལྷ་དགུའི་དཀྱིལ་འཁོར་བཞུགས་པ་མངོན་སུམ་དུ་བསྟན་ནས་དབང་ཞུས་ཞེས་པ་སྣང་ངོ་། །
ལོ་རྒྱུས་གཞན་ལས་ནི་སྔར་གྱི་བཙུན་པ་དེ་ཡང་དཀྱིལ་འཁོར་གྱི་དྲུང་དུ་འདུག་ནས། ང་ལ་དབང་ལེན་ནམ། དཀྱིལ་འཁོར་ལ་དབང་ལེན་ཞེས་གསུངས་པ་ལ། དཀྱིལ་འཁོར་ལ་དབང་ལེན་ཞུས་པས། དཀྱིལ་འཁོར་མི་སྣང་བར་གྱུར་ནས། དེར་དཀྱིལ་འཁོར་བཙུན་པས་སྤྲུལ་པ་ཡིན་པར་དགོངས་ནས་ཕྱག་འཚལ་ཏེ། ཁྱོད་ནི་སེམས་ཅན་ཀུན་གྱི་ཡབ་སྟེ་ཡུམ་ཡང་ཡིན། ། ཞེས་སོགས་ཀྱིས་བསྟོད་ནས་གསོལ་བ་བཏབ་པས། དཀྱིལ་འཁོར་སྤྲུལ་པ་ལ་ཐོ་རངས་དབང་བླངས་ཟེར་བ་ཡང་མ་དག་པ་འདྲ་སྟེ། ཞལ་ལུང་ལས།
མགོ་དང་ལག་གཉིས་ཡོལ་དང་ཚེས་བརྒྱད་རྒྱལ་ལ་བབས། ། སྟོན་ཟླ་འབྲིང་པོའི་ཐོ་རངས་སྐྱ་རེངས་ཤར་དུས་སུ། ། འཇམ་པའི་དབྱངས་ཀྱི་དཀྱིལ་འཁོར་སྤྲུལ་པ་ལ། ། བདག་གིས་དོན་ནི་བླང་ཕྱིར་གསོལ་བ་རབ་ཏུ་བཏབ། ། ཁྱོད་ནི་སེམས་ཅན་ཀུན་གྱི་ཡབ་སྟེ་ཡུམ་ཡང་ཡིན། ། ཞེས་གསུངས་པ་ཙམ་ལས་མི་སྣང་ཡང་། དེའི་འགྲེལ་པར་དེ་ནས་དགེ་སློང་གིས་གསང་སྔགས་ཀྱི་སྤྱོད་པའི་མཆོག་ལ་གནས་པར་ཤེས་ནས། དེ་ལས་སྤྱན་རས་གཟིགས་ཀྱི་བཙལ་བའི་ཕྱིར། འཇམ་དབྱངས་ཀྱི་དཀྱིལ་འཁོར་སྤྲུལ་ལོ། ། ཚེས་གང་ཞེ་ན།
མགོ་དང་ལག་གཉིས་ཡོལ་ནས་ཚེས་བརྒྱད་རྒྱལ་ལ་བབས། ། ཞེས་སོ། ། ནམ་ཟླ་གང་ཞེ་ན་སྟོན་ཟླ་ར་བ་ཞེས་སོ། ། དེར་སྤྲུལ་པའི་དཀྱིལ་འཁོར་དང་བླ་མ་ལ་མོས་པ་དྲིས་པ་དང་། སྤྲུལ་པའི་དཀྱིལ་འཁོར་ལ་མོས་པར་བཀའ་གསལ་བ་དང་། དགེ་སློང་བླ་མ་དང་བཅས་པ་དེ་ཉིད་དུ་ཁང་པ་ཆུང་ངུ་ཞིག་གི་ནང་དུ་བཞུགས་སོ། ། དེ་ནས་བླ་མ་ཆེན་པོས་འཇམ་པའི་དབྱངས་ཀྱི་དཀྱིལ་འཁོར་ལ་དེ་བཞིན་ཉིད་བླང་བར་བྱ་བའི་ཕྱིར་གསོལ་བ་འདི་སྐད་དུ་བཏབ་བོ། ། ཁྱོད་ནི་ཞེས་པ་ལ་སོགས་པའོ། ། ཞེས་གསུངས་པས་སོ། ། དེས་ན་འགྲེལ་པ་འདིར་དཀྱིལ་འཁོར་སྤྲུལ་པ་ཡང་ཚེས་བརྒྱད་ཀྱི་ཐོ་རངས་སྤྲུལ་པར་གསུངས་ཤིང་།
མཇུག་ཏུ་ཞལ་གྱི་ལུང་གནང་ཟིན་ནས་སྐྱ་རེངས་ཤར་བའི་ཚེ་སྤྲུལ་པའི་དཀྱིལ་འཁོར་དགེ་སློང་བླ་མ་གཉིས་དང་བཅས་པ་མི་སྣང་བར་གསུངས་པས་སྤྲུལ་པའི་དཀྱིལ་འཁོར་སྤྲུལ་མ་ཐག་ཏུ་གསོལ་བ་བཏབ་ནས་གདམས་པ་གནང་བར་གསལ་ལོ། ། གཏམ་རྒྱུད་དེ་ལྟར་འཆད་པ་ནི་སྤྲུལ་པའི་དཀྱིལ་འཁོར་དང་། བླ་མ་ལ་མོས་པ་དྲིས་པ་དང་། སྤྲུལ་པའི་དཀྱིལ་འཁོར་ལ་མོས་པར་ཤེས་ནས་དགེ་སློང་བླ་མ་དང་བཅས་པ་དེ་ཉིད་དུ་ཁང་པ་ཆུང་ངུ་ཞིག་གི་ནང་དུ་བཞུགས་ཞེས་པས་འཁྲུལ་གཞི་བྱས་པར་སྣང་ཡང་། དེའི་དོན་སྤྲུལ་པའི་དཀྱིལ་འཁོར་ལ་མོས་པར་ཤེས་པའི་ཚེ་དགེ་སློང་བླ་མ་དང་བཅས་པ་སྤྲུལ་པའི་དཀྱིལ་འཁོར་གནས་པའི་སར་བཞུགས་ནས་དཀྱིལ་འཁོར་དང་ཐ་དད་དུ་སྣང་ལ། བླ་མ་ལ་མོས་པར་ཤེས་ན་སྤྲུལ་པའི་དཀྱིལ་འཁོར་ཉིད་དགེ་སློང་བླ་མ་དང་བཅས་པ་དེར་བྱོན་ནས་ཐ་མི་དད་དུ་སྣང་ཞེས་པའི་དོན་ནོ། ། གཏམ་རྒྱུད་སྔ་མ་བ་ལིཾ་པཱ་ཏས་ལུང་བསྟན་ནས་རི་བོ་རྩེ་ལྔར་འགྲོ་བའི་ལམ་ཁར་དེ་ལྟར་བྱུང་བར་བཤད་པ་ཡང་ཅུང་ཟད་མ་དག་པ་འདྲ་སྟེ། ཞལ་ལུང་ལས། རྡོ་རྗེ་གདན་རྒྱབ་ཀུ་པ་ཙ་ན་ཞེས་བྱ་བ་ཡི་ཚལ། ། སྟག་དང་དྲེད་སོགས་མང་ཞིག་འཇིགས་པའི་སར། །
ཟླ་བ་དྲུག་ཏུ་གནས་ནས་ཆོས་རྣམས་དེ་ཉིད་རྟོགས། ། སྤྲུལ་པའི་དགེ་སློང་བླ་མ་གཉིས་དང་བཅས་པར་འཕྲད། ། མགོ་དང་ལག་གཉིས་ཡོལ་དང་ཞེས་སོགས་སྔར་དྲངས་པ་གསུངས་པའི་ཕྱིར་རོ། ། འོན་ཀྱང་ཟླ་བ་དྲུག་སོང་བའི་མཐར་སྔར་བཤད་པ་ལྟར་གྱི་སྤྲུལ་པ་གསུམ་པོ་དང་འཕྲད་ནས། ཟས་དང་སྤྱོད་པ་ལ་ཅུང་ཟད་མ་དད་པས། བཙུན་པས་དཀྱིལ་འཁོར་སྤྲུལ་ཏེ། བཙུན་པ་དེ་དང་། ཁྱི་མོ་དཀར་མོ་དང་། བུད་མེད་ངན་མ་བུ་ཆུང་ངུ་དང་བཅས་པ་གསུམ་པོ་ཡང་དཀྱིལ་འཁོར་གྱི་དྲུང་དུ་གནས་པ་ལ་གསོལ་བ་བཏབ་པས་དབང་བསྐུར་ནས་ལུང་ཐོབ་པར་གསལ་ཏེ། ཞལ་ལུང་ལས།
སྤྲུལ་པ་གསུམ་པོ་དེ་ལྟར་དུ་གནས་པ་ཡང་གསུངས་ཤིང་། མཇུག་ཏུ། ཁྱོད་ཀྱིས་ཟས་ཀྱི་བྱ་བ་དང་། ། ང་ལ་ཅུང་ཟད་འཁྲུལ་རྟོག་པས། ། ཞེས་སོགས་གསུངས་པས་སོ། ། གཏམ་རྒྱུད་ཁ་ཅིག་ལས་ཚིགས་བཅད་འདི་དག་བཙུན་པས་བཤད་པར་གསུངས་པ་ཡང་ངོ་བོ་གཅིག་པ་ལ་འགལ་བ་མེད་ཀྱང་། རྣམ་པའི་ཆ་ནས་དེ་ལྟར་མ་ཡིན་ཏེ། ཞལ་ལུང་གི་འཕྲོ་ཉིད་དུ། ཁྱོད་ཀྱང་ཟས་ཀྱི་བྱ་བ་དང་། ། ང་ལ་ཅུང་ཟད་འཁྲུལ་རྟོག་པས། །
ཁྱོད་ཀྱིས་ཚེ་འདི་ཉིད་ལ་ནི། ། གཟུགས་བཅས་ཕུང་པོ་རང་ལུས་ནི། ། གནས་ནི་ཡང་དག་མི་འགྱུར་ཏེ། ། རྣམ་པར་ཤེས་པ་མི་བཤིག་པ། ། ཕྱག་རྒྱ་ཆེན་པོ་རབ་ཏུ་འགྲུབ། ། དེ་བས་ཁྱོད་ཀྱིས་ཡང་དག་བློས། ། སངས་རྒྱས་ཀུན་གྱི་འདུས་པའི་རྒྱུད། ། གསང་ཆེན་གསང་ལ་རབ་གསང་བ། ། གོང་ན་མེད་པའི་ལུང་ཆེན་པོ། ། འདི་ཡི་རིམ་པ་དང་པོ་ཡི། །
བསྒྲུབ་པའི་ཐབས་དང་སྦྱིན་སྲེག་དང་། ། གཏོར་མ་སྣ་ཚོགས་འཁོར་ལོ་དང་། ། བསྡུས་པ་ལ་ནི་རྣམ་བཤད་དང་། ། དཀྱིལ་འཁོར་ཆོ་ག་ལ་སོགས་པ། ། མི་ཤེས་མུན་སྒྲིབ་སེམས་ཅན་གྱི། ། ཐུར་མ་ལྟ་བུ་རྩོམ་པར་གྱིས། ། ཞེས་ལུང་བསྟན་ཏོ། ། དེ་ལ་སྒྲུབ་པའི་ཐབས་ནི་ཀུན་ཏུ་བཟང་མོ་གསུམ་མོ། ། སྦྱིན་སྲེག་ནི་གཉིས་ཀྱི་ཆོ་གའོ། ། གཏོར་མ་ནི་མི་ནུབ་པའི་སྒྲོན་མེའོ། །
སྣ་ཚོགས་འཁོར་ལོ་ནི་ཚོགས་འཁོར་གྱི་ཆོ་གའོ། ། བསྡུས་པ་ནི་རིན་པོ་ཆེ་འབར་བའོ། ། རྣམ་བཤད་ནི་མ་མཛད་དོ། ། དཀྱིལ་འཁོར་གྱི་ཆོ་ག་ནི་ཉིས་བརྒྱ་ལྔ་བཅུ་པ་ཞིག་མཛད་དེ། བླ་མས་རྒྱ་དཔེ་ཁ་ཆེར་ཁྱེར་ནས་ཡུལ་དབུས་ཀྱི་སློབ་མ་རྣམས་ཀྱིས་མ་མཐོང་བར་གྲག་གོ ། སོགས་ཀྱི་སྒྲས་བསྡུས་པ་རྩ་བའི་ཡེ་ཤེས་ཆེན་པོ། ཚིགས་སུ་བཅད་པ་མཛོད་འགྲེལ་བའི་ཐིག་ལེ་བདག་ཉིད་གྲུབ་པ་འབྱུང་བ། བྱང་ཆུབ་སེམས་ཀྱི་ཐིག་ལེ། དཔལ་བཀྲ་ཤིས་ཀྱི་རྣམ་བཤད་ཆེན་མོ། བཞི་པ་ལ་འཇུག་པའི་ཐབས་དང་བཅས་པ།
ནོར་སྦྱིན་དབང་པོའི་སྒྲུབ་ཐབས་ཏེ་ལུང་དང་མཐུན་པའི་ཆོས་བཅུ་གཉིས་མཛད་དོ། ། དེ་དག་གི་སློབ་མའི་ཚོགས་ལ་ཕན་གདགས་པའི་ནང་ནས་རྒྱལ་ཚབ་ཀྱི་སར་འོས་པའི་གང་ཟག་བཅོ་བརྒྱད་དང་། དེའི་ནང་ནས་མཐོང་བའི་ཆོས་ལ་མྱ་ངན་ལས་འདའ་བའི་གང་ཟག་མར་མེ་མཛད་བཟང་པོ། རབ་ཞི་བཤེས་གཉེན། སྒྲ་གཅན་འཛིན་བཟང་པོ། རྡོ་རྗེ་བདེ་བ་ཆེན་པོ་སྟེ་བཞིའོ། ། དཀྱིལ་འཁོར་གྱི་ཆོ་ག་ནི་བླ་མ་ཆེན་པོའི་དགོངས་པ་ཇི་ལྟ་བ་བཞིན་ཡིན་པས་མར་མེ་མཛད་བཟང་པོས་མཛད་པའི་བཞི་བརྒྱ་ལྔ་བཅུ་པའི་རྗེས་སུ་འབྲངས་པར་སྨན་པའི་ཞབས་ཀྱིས་བཤད་དོ། ། བླ་མ་ཆེན་པོས་རྣམ་བཤད་མ་མཛད་པས། ། རྩ་རྒྱུད། རྒྱུད་ཕྱི་མ་དང་བཅས་པ་ལ་འགྲེལ་པ་མཛད་པའི་སློབ་མ་བཅུ་གསུམ་བྱུང་བར་གྲགས་ཤིང་།
རྗེས་འཇུག་ལ་ཡང་སྨན་པའི་ཞབས་དང་། དཔལ་འབྲས་རྡོ་རྗེ་དང་། ཙི་ལུ་པ་དང་། ཐ་ག་ན་ལ་སོགས་པ་མཁས་ཤིང་གྲུབ་པ་བརྙེས་པ་མང་དུ་བྱུང་སྟེ། སྲོལ་བླ་ན་མེད་པའོ། ། འདི་མན་ཆད་གསང་བ་འདུས་པའི་ཆོས་འབྱུང་ཚུལ་རང་དུ་མི་སྣང་ཡང་ལམ་སྤྱིའི་རྣམ་གཞག་རྟོགས་པ་ལ་ཤིན་ཏུ་ཕན་པ་ཞིག་འདུག་པས་བྲིས་པ་ལགས།་་་་་ གཉིས་པ་དེས་བཀྲལ་བའི་ལམ་སྤྱིའི་རྣམ་གཞག་མདོར་བསྡུས་པ་ལ་བཞི་སྟེ། ལམ་གྱི་སྔོན་དུ་འགྲོ་བ་བསྒོམ་པར་བྱ་བའི་ལམ་དངོས། རྟོག་པའི་རིམ་པས་གཞག་པའི་གདམ་ངག ལམ་གྱི་སྒྲུབ་པའི་འབྲས་བུའོ། །
དང་པོ་ལ་བཞི་སྟེ། དཀྱིལ་འཁོར། སློབ་དཔོན། དབང་། དམ་ཚིག་དང་སྡོམ་པའོ། ། དང་པོ་ལ་བཞི་སྟེ། རི་མོའི་དཀྱིལ་འཁོར། ལུས་དང་། བྱང་ཆུབ་ཀྱི་སེམས་དང་། བྷ་གའི་དཀྱིལ་འཁོར་རོ། །
དང་པོ་ལ་མར་མེ་མཛད་ཀྱི་བཞི་བརྒྱ་ལྔ་བཅུ་པ་དང་། སྨན་པའི་ཞབས་ཀྱི་དངོས་གྲུབ་འབྱུང་བའི་གཏེར་གཉིས་ལས། རྡུལ་ཚོན་གྱི་དཀྱིལ་འཁོར་ཉིད་ལ་གསུངས་ཤིང་ངག་དབང་གྲགས་པའི་དབང་གི་རབ་བྱེད་ལས། རྡུལ་ཚོན་དང་། རས་རིས་དང་། ཡིད་ཀྱི་དཀྱིལ་འཁོར་དང་གསུམ་དུ་གསུངས་སོ། ། རྡུལ་ཚོན་ལ་ཡང་གང་ཟག་གི་སྒོ་ནས་འབྲི་ཚུལ་གསུམ་སྟེ། ལས་དང་པོ་པས་འབྲི་ཚུལ་དང་། ཡེ་ཤེས་ལ་ཅུང་ཟད་དབང་བ་དང་། ཡེ་ཤེས་ལ་དབང་བས་འབྲི་ཚུལ་ལོ། །
དང་པོ་ནི། དཀྱིལ་ཆོག་ཉིད་ལས་བཤད་པའི་ཐིག་ཚོན་གྱི་ཆོ་ག་ཇི་ལྟ་བ་བཞིན་དུ་འབྲིའོ། ། གཉིས་པ་ནི་ཁྱེའུ་དང་། བུ་མོ་ལོ་བཅུ་གཉིས་ལོན་པ་གྲོང་པའི་ཆོས་ཀྱིས་མ་ཕོག་པ་ལ་པྲ་ཕབ་ནས་རང་གིས་ཐིག་ཚོན་བྱིན་རླབས་བྱས་པ་གཏད་དེ་འབྲིར་བཅུག་པའོ། ། འདི་ལ་ཡང་ཐུགས་ཀྱི་དཀྱིལ་འཁོར་འབྲི་ན་ཁྱེའུ་ལ་མི་བསྐྱོད་པ་དང་། བུ་མོ་ལ་མ་མཱ་ཀི་ཕབ། གསུང་གི་དཀྱིལ་འཁོར་ལ་འོད་དཔག་མེད་དང་གོས་དཀར་མོ། སྐུའི་དཀྱིལ་འཁོར་ལ་རྣམ་སྣང་དང་། སངས་རྒྱས་སྤྱན་ཕབ་པར་གསུངས་ཤིང་། དགོས་པ་ནི་འཇིག་རྟེན་པ་དག་གིས་ནུས་པ་མེད་དོ། །
ཞེས་བརྙས་པ་སྤོང་བའི་ཕྱིར་ཡིན་པར་གསུངས་སོ། ། གསུམ་པ་ནི་ས་ཆོག་ནས་བརྩམས་ཏེ་མཇུག་ཡོངས་སུ་རྫོགས་པའི་བར་ཏིང་ངེ་འཛིན་འབའ་ཞིག་གིས་རྡུལ་ཚོན་གྱི་དཀྱིལ་འཁོར་སྤྲུལ་ཏེ་གསུམ་ཆར་ལ་ཡང་ཆོ་ག་ལྷག་མ་རྣམས་ནི་འདྲ་བར་བཤད་དོ། ། འདི་ལ་སྨན་པའི་ཞབས་ཀྱིས། བསམ་གཏན་དཀྱིལ་འཁོར་བསམ་གཏན་གྱི། ། མཆོད་དང་དབང་བསྐུར་དེ་བཞིན་དུ། ། བྱས་ནས་གཞན་ལ་འགའ་ཡི་དོན། ། བསྒྲུབ་ཕྱིར་ལུགས་འདི་བསྒོ་བ་འོ། །

ཞེས་བསམ་གཏན་གྱི་དཀྱིལ་འཁོར་སོགས་ཀྱི་ཐ་སྙད་གསུངས་སོ། ། བླ་མས་དེ་ལྟར་སྤྲུལ་ནུས་ཀྱང་། ། སློབ་མ་དཀྱིལ་འཁོར་དེ་བལྟར་ནུས་པ་དང་། མི་ནུས་པ་གཉིས་ལས། དང་པོ་དཀྱིལ་འཁོར་དེར་དབང་བསྐུར། ཕྱི་མ་ལ་ཡེ་ཤེས་ལ་ཅུང་ཟད་དབང་བའི་ལུགས་ལྟར་པྲ་ཕབ་ནས་དབང་བསྐུར་བའི་ལུགས་གཉིས་གསུངས་སོ། ། དཀྱིལ་འཁོར་ཕྱི་མ་གསུམ་ནི། སམྦུ་ཊི་དང་། འདུས་པའི་རྒྱུད་ཕྱི་མ་གཉིས་ལས། དཀྱིལ་འཁོར་ལུས་སུ་གསུངས་པ་སྟེ། ། དཀྱིལ་འཁོར་བྷ་གར་གསུངས་པ་ཉིད། །
དཀྱིལ་འཁོར་བྱང་ཆུབ་སེམས་ཉིད་དེ། ། དཀྱིལ་འཁོར་གསུམ་ནི་ཡོངས་སུ་བརྟག ། ཅེས་གསུངས་པའི་དོན། རྣལ་འབྱོར་དབང་ཕྱུག་བིརྺ་པའི་བཞེད་པས། གསང་བ་ཆོས་ཀྱི་དཀྱིལ་འཁོར་གསུམ་ལ་འཆད་པའི་ལུགས་ཡོད་ཀྱང་། འདིའི་ལུགས་ཀྱི་རྒྱུའི་སློབ་དཔོན་གྱིས་ལུས་ཀྱི་དཀྱིལ་འཁོར་དང་། རྒྱུ་དང་རྐྱེན་གྱི་སློབ་དཔོན་གཉིས་ཀྱིས་བྱང་ཆུབ་ཀྱི་སེམས་དང་། ལྷན་ཅིག་བྱེད་པའི་སློབ་དཔོན་གྱིས་བྷ་གའི་དཀྱིལ་འཁོར་ལ་འཆད་དོ། ། ལུས་ཀྱི་དཀྱིལ་འཁོར་གྱི་དོན་ཡང་འདུས་པ་འཕགས་ལུགས་དང་། མ་རྒྱུད་ལྟར་གྱི་ལུས་ཀྱི་དཀྱིལ་འཁོར་མ་ཡིན་གྱི།
སློབ་དཔོན་གྱིས་རྡུལ་ཚོན་གྱི་དཀྱིལ་འཁོར་གྱི་དབུས་སུ་ཏིང་ངེ་འཛིན་གསུམ་གྱི་དཀྱིལ་འཁོར་སྤྲུལ་ནས་དབང་སྐུར་བའི་ཚེ་གཙོ་བོའི་ཐུགས་ཁ་ནས་བྱེ་སྟེ་དཀྱིལ་འཁོར་དང་སློབ་དཔོན་སོ་སོར་སྣང་བའི་ཆ་ནས་སློབ་དཔོན་གྱིས་ལུས་ཀྱི་དཀྱིལ་འཁོར་གྱི་དབུས་སུ། སྨན་པའི་ཞབས་ཀྱིས་རི་མོ་དང་། ལུས་ཀྱི་དཀྱིལ་འཁོར་གཉིས་ལས་བུམ་དབང་ལེན་པར་གསུངས་པའི་ཕྱིར། འདིའི་དོན་སྔ་རབས་པ་ཁ་ཅིག རི་མོའི་དཀྱིལ་འཁོར་ལས་གཞན་མི་མཐོང་བའི་སྐལ་མེད་རྣམས་ལ་རི་མོའི་དཀྱིལ་འཁོར་དང་། ལུས་ཀྱི་དཀྱིལ་འཁོར་མཐོང་བའི་སྐལ་ལྡན་རྣམས་ལ་ལུས་ཀྱི་དཀྱིལ་འཁོར་དུ་དབང་བསྐུར་ཞེས་དང་། གཞན་དག་རི་མོའི་དཀྱིལ་འཁོར་དུ་སློབ་མའི་དབང་ཐོབ། ལུས་ཀྱི་དཀྱིལ་འཁོར་དུ་སློབ་དཔོན་གྱི་དབང་ཐོབ་ཟེར་བ་གཉིས་ཀ་དོན་ལ་མི་གནས་ཏེ། སྔ་མ་བདེ་མཆོག་དྲིལ་བུ་པ་སོགས་ལ་ཡོད་ཀྱང་ལུགས་འདི་ལ་མེད་པའི་ཕྱིར་དང་། ཕྱི་མ་ལ་ནི་དེ་ལྟ་བུའི་ཁྱད་པར་དབྱེར་མེད་པའི་ཕྱིར་རོ། །
གཉིས་པ་སློབ་དཔོན་ལ་གསུམ་སྟེ། རྒྱུའི་སློབ་དཔོན། རྐྱེན་གྱི་སློབ་དཔོན། ལྷན་ཅིག་བྱེད་པའི་སློབ་དཔོན་ནོ། ། དང་པོ་ནི་བུམ་དབང་བསྐུར་བ། གཉིས་པ་ནི་གསང་བ་བསྐུར་བའི་བླ་མའི་ཕྱག་རྒྱ། གསུམ་པ་ནི་ཤེས་རབ་ཡེ་ཤེས་ཀྱི་དབང་བསྐུར་བའི་སློབ་མའི་ཕྱག་རྒྱ་སྟེ། འདི་ཉིད་སྔོན་བྱུང་གི་རྣམ་འཕྲུལ་དང་སྦྱར་ནས་དགེ་སློང་བྱི་བའི་ཤམ་ཐབས་ཅན་ཆོས་གོས་ལ་ཐོད་བྱས་པ་ནི་རྒྱུའི་སློབ་དཔོན། ཁྱི་མོ་དཀར་མོ་ནི་རྐྱེན་གྱི་སློབ་དཔོན། བུད་མེད་ངན་མ་བུ་ཆུང་ངུ་དང་བཅས་པ་ནི་ལྷན་ཅིག་བྱེད་པའི་སློབ་དཔོན་ཡིན་པར་ཞལ་ལུང་གི་འགྲེལ་པར་བཤད་དོ། །
གསུམ་པ་དབང་ལ་གསུམ་སྟེ། བུམ་དབང་། གསང་དབང་། ཤེས་རབ་ཡེ་ཤེས་ཀྱི་དབང་ངོ་། ། གསུམ་པོ་རེ་རེ་ལ་ཡང་། སློབ་དཔོན་དང་། ཡོན་དང་། སྡོམ་པ་དང་། དཀྱིལ་འཁོར་དང་། ཆོ་ག་དང་།
ངོ་བོ་དང་། དག་བྱ་དང་། སྐལ་བ་གང་དང་མཉམ་པ་དང་། གདམ་ངག་དང་། རྟོགས་པ་དང་། ངེས་ཚིག་སྟེ་བཅུ་གཅིག་བཅུ་གཅིག་གི་སྒོ་ནས་སྨན་པའི་ཞབས་ཀྱིས་སྦྱོར་བ་བདུན་པ་ལས་གསུངས་ཏེ། སློབ་དཔོན་གྱི་སྐབས་སུ་རྒྱུའི་སློབ་དཔོན་ལས་བུམ་དབང་། རྐྱེན་གྱི་སློབ་དཔོན་ལས་གསང་དབང་། དེ་གཉིས་དང་ལྷན་ཅིག་བྱེད་པའི་སློབ་དཔོན་གསུམ་ལས་ཤེས་རབ་ཡེ་ཤེས་ཀྱི་དབང་ལེན་པ་དང་། སྡོམ་པའི་སྐབས་སུ་བུམ་དབང་ལས་ཐུན་མོང་དང་ཐུན་མོང་མ་ཡིན་པའི་སྡོམ་པ།
གསང་དབང་ལས་སྲོག་གཅོད་སོགས་ཐུན་མོང་མ་ཡིན་པའི་སྡོམ་པ། ཤེས་རབ་ཡེ་ཤེས་ལས་དཀྱིལ་འཁོར་བྲི་བ་སོགས་འགོག་པའི་མཆོག་གི་སྡོམ་པ་ཐོབ་པ་དང་། དཀྱིལ་འཁོར་གྱི་སྐབས་སུ་རི་མོ་དང་ལུས་དཀྱིལ་གྱི་དཀྱིལ་འཁོར་ལས་བུམ་དབང་། བྱང་ཆུབ་སེམས་ཀྱི་དཀྱིལ་འཁོར་ལས་གསང་དབང་། བྷ་གའི་དཀྱིལ་འཁོར་ལས་ཤེས་རབ་ཡེ་ཤེས་ཀྱི་དབང་ལེན་པར་གསུངས་སོ། ། འོ་ན་དེ་དག་ཐམས་ཅད་དབང་བཞི་པ་ལ་ཅིའི་ཕྱིར་མ་བཤད་སྙམ་ན། བཞི་བརྒྱ་ལྔ་བཅུ་པ་དང་། དངོས་གྲུབ་འབྱུང་བའི་གཏེར་གཉིས་ལས། དབང་བཞི་པ་བསྐུར་བའི་ཚུལ་གཏན་མ་གསུངས་ཤིང་། དབང་གི་རབ་བྱེད་ལས་ནི་ཤེས་རབ་ཡེ་ཤེས་ཀྱི་དབང་གི་ཡེ་ཤེས་ལ་ཡན་ལག་བདུན་ལྡན་གྱི་ངོ་སྤྲོད་བྱེད་པའི་སྒོ་ནས་བསྐུར་བའི་ཚུལ་གསུངས་སོ། །
སྦྱོར་བ་བདུན་པ་ལས་ནི། ད་ནི་ཡང་དག་བཤད་པར་བྱ། ། བཞི་པ་མངོན་པར་བྱང་ཆུབ་པ། ། བླ་མའི་ཞལ་ནས་ངེས་ཐོབ་པ། ། སྦྱོར་བ་བདུན་གྱི་དེ་ཉིད་བཤད། ། རང་བཞིན་གནས་ཕྱིར་སློབ་དཔོན་མེད། ། རིན་ཐང་མེད་ཕྱིར་ཡོན་མེད་དེ། ། སྡོམ་པ་བས་ན་སྡོམ་པ་མེད། ། དེ་ཉིད་དཀྱིལ་འཁོར་དཀྱིལ་འཁོར་མེད། ། སྟོབས་ཀྱིས་ཐོབ་ཕྱིར་དབང་མེད་དེ། །
སྤྱི་བས་རང་གི་ངོ་བོ་མེད། ། ཆོས་ཀུན་གཉེན་པོ་གཉེན་པོ་མེད། ། རྡོ་རྗེ་འཛིན་གནས་ས་མེད་དེ། ། རང་བཞིན་མེད་ཕྱིར་ཆོ་ག་དང་། ། ལྟ་བ་ངེས་ཚིག་མེད་པ་རུ། ། བླ་མ་ཡིས་ནི་ཡང་དག་བཤད། ། ཅེས་བཤད་དོ། ། འོ་ན་དབང་བཞི་པ་ལ་སློབ་དཔོན་སོགས་གཏན་མེད་པ་ཡིན་ནམ་སྙམ་ན། ཤེས་རབ་ཡེ་ཤེས་ཀྱི་དབང་ལས་ལོགས་སུ་གྱུར་པའི་དེ་དག་མེད་ཅེས་པའི་དོན་ཡིན་གྱི། དབང་བཞི་པ་མཚན་ཉིད་པ་དང་དེ་ཚིག་གིས་བསྐུར་བའི་ཚུལ་མི་བཞེད་པ་ནི་མ་ཡིན་ཏེ།
འདུས་པའི་རྒྱུད་ལས། བུམ་པའི་དབང་ནི་དང་པོ་སྟེ། ། གཉིས་པ་ལ་ནི་གསང་བའི་དབང་། ། དེ་ལྟར་དེ་བཞིན་བཞི་པ་ཡང་། ། ཞེས་གསུངས་པས་སོ། ། འདི་ལ་གསུམ་སྟེ། དབང་བཞི་པ་མཚན་ཉིད་པ། མཚོན་བྱེད་དཔེའི་དབང་བཞི་པ། དེ་ཚིག་གི་སྒོ་ནས་ཇི་ལྟར་བསྐུར་བའི་ཚུལ་ལོ། ། དང་པོ་ནི།
སངས་རྒྱས་ཀྱི་སའི་སྐུ་གསུམ་ཡན་ལག་བདུན་དང་ལྡན་པ་སྟེ། སློབ་དཔོན་ངག་གི་དབང་ཕྱུག་གྲགས་པས་ལོངས་སྤྱོད་རྫོགས་དང་ཁ་སྦྱོར་བདེ་ཆེན་རང་བཞིན་མེད། ། སྙིང་རྗེས་ཡོངས་གང་རྒྱུན་མི་ཆད་དང་འགོག་པ་མེད། ། ཡན་ལག་བདུན་པོ་ཉིད་དང་ལྡན་པའི་བསྒྲུབ་བྱ་འདིར། ། བདག་འདོད་ཚད་མས་ཡོངས་བསྒོས་བློ་ཅན་རྣམས་ཀྱང་བསྔགས། ། ཞེས་དང་། དེའི་འགྲེལ་པར། རྡོ་རྗེ་སེམས་དཔའ་ལ་སོགས་པའི་ཕྱག་རྒྱ་ཆེན་པོ་ལ་སོགས་པ་སྟོན་པར་བྱེད་པ་སྟེ། ཕྱག་རྒྱ་ཆེན་པོ་ཁོ་ན་དབང་བསྐུར་བ་བཞི་པ་ཡིན་ནོ། ། ཞེས་གསུངས་པས་སོ། །
གཉིས་པ་ནི། དབང་གསུམ་པའི་དུས་ཀྱི་ཡེ་ཤེས་གཅིག་ཉིད་ལ་སྔར་གྱི་སློབ་དཔོན་ལ་སོགས་པའི་དོན་ཚན་བཅུ་གཅིག་རང་བཞིན་ལྷུན་གྲུབ་ཀྱི་ཚུལ་དུ་ཚང་སྟེ། སྦྱོར་བ་བདུན་པ་ལས་སྔར་གྱི་དབང་བཞི་པ་སྟོན་པའི་ཚིག་གི་མཇུག་ཏུ། ཤེས་རབ་ལས་སྐྱེས་ཡེ་ཤེས་ནི། ། བཞི་པ་ཡིན་པར་ཤེས་པར་བྱ། ། ཞེས་གསུངས་སོ། ། གསུམ་པ་ནི། དེ་ལྟར་དེ་བཞིན་བཞི་པ་ཡང་། ། ཞེས་དེ་ལྟར་དང་། ཡང་དང་།
དེ་བཞིན་ཞེས་པའི་ཚིག་གསུམ་གྱིས་དབང་གསུམ་པའི་ཡེ་ཤེས་ལ་ཡན་ལག་བདུན་ལྡན་ཚང་བར་ངོ་སྤྲོད་པ་སྟེ། ངག་གི་དབང་ཕྱུག་གྲགས་པའི་གཞུང་ལས། དེ་ལྟར་སྒྲ་དང་ལྡན་ཉིད་ཕྱིར། ། ཡང་གི་སྒྲ་དོན་སྐྱེས་ཉིད་ཕྱིར། ། དེ་བཞིན་སྒྲ་དོན་ལྡན་ཉིད་ཕྱིར། ། བཞི་པ་དེ་བཞིན་ཉིད་བདག་འདོད། ཅེས་གསུངས་པས་སོ། ། རྣལ་འབྱོར་དབང་ཕྱུག་གི་མན་ངག་ལས། དབང་བཞི་པོ་རེ་རེ་ལ་ཡང་སྦྱང་གཞི་དང་སློབ་དཔོན་སོགས་དོན་ཚན་བཅུ་དྲུག་སོ་སོར་བཞེད་པ་ནི་གྲུབ་ཆེན་གྱི་འགྲེལ་ཚུལ་གཞན་ཡིན་ནོ། ། གསུམ་པ་དམ་ཚིག་དང་སྡོམ་པ་ལ་གཉིས་ཏེ།
ཐུན་མོང་བའི་སྡོམ་པ་དང་། ཐུན་མོང་མ་ཡིན་པའི་སྡོམ་པའོ། ། དང་པོ་ནི། སྟ་གོན་དང་འཇུག་པའི་སྐབས་སུ་ཐོབ་པའི་སོ་ཐར་དང་། བྱང་སེམས་ཀྱི་སྡོམ་པ་དང་། རིག་པའི་དབང་ལྔའི་སྐབས་སུ་ཐོབ་པའི་རིགས་ལྔའི་སྡོམ་པ་སྟེ། སློབ་དཔོན་དང་སློབ་མ་གཉིས་ཀའི་ཐུན་མོང་བའོ། ། གཉིས་པ་ལ་གསུམ་སྟེ། སྤང་བའི་དམ་ཚིག་དང་སྡོམ་པ་དང་། བཟའ་བ་དང་བསྲུང་བའི་དམ་ཚིག་དང་།
རྣལ་འབྱོར་སྙིང་པོའི་སྡོམ་པའོ། ། དང་པོ་ནི། བུམ་པའི་དབང་གི་སྐབས་སུ་ཐོབ་པ་སྟེ། རྩ་བའི་ལྟུང་བ་བཅུ་བཞི་དང་། ཡན་ལག་གི་ལྟུང་བ་བརྒྱད་བསྲུང་བའོ། ། གཉིས་པ་ནི་གསང་དབང་གི་སྐབས་སུ་ཐོབ་པ་སྟེ། ཤ་ལྔ་དང་། བདུད་རྩི་ལྔ་བཟའ་བ་དང་། བསྲུང་བ་སྲོག་གཅོད་སོགས་བཞིའོ། ། འདི་ནི་ཀྱཻ་རྡོ་རྗེ་ལས་དགོངས་ཏེ་གསུངས་པར་བྱས་ནས་བཞི་པའི་དམ་ཚིག་ཏུ་གསུངས་ཀྱང་།
འདིར་ནི་སེམས་ཅན་གྱི་དོན་དུ་འགྱུར་ན་སྲོག་གཅོད་པ་སོགས་བྱང་ཆུབ་སེམས་དཔའ་དང་ཐུན་མོང་བ་དང་། རྣམ་རྟོག་གི་སྲོག་གཅོད་པ་སོགས་དགོངས་ཏེ་གསུངས་པ་རྣམས་གསང་དབང་གི་དམ་ཚིག་ཏུ་གསུངས་སོ། ། གསུམ་པ་ནི། ཤེས་རབ་ཡེ་ཤེས་ཀྱི་སྐབས་སུ་ཐོབ་པ་སྟེ། ཕྱི་རོལ་གྱི་དཀྱིལ་འཁོར་བྲི་བ་ལ་སོགས་པ་བཀག་ནས་ཕྱག་རྒྱ་སྤྱན་མ་ལ་སོགས་པ་དང་། སྒྲུབ་པ་པོ་རིགས་ལྔར་ཤེས་པར་བྱས་ནས་དག་མི་དག་གི་འདུ་ཤེས་འགོག་པའོ། ། ཡང་དམ་ཚིག་འདི་དག་བསྡུས་ན་ལུས་ངག་ཡིད་གསུམ་གྱི་སྡོམ་པ་གསུམ་དུ་ཡང་གསུངས་ཏེ། ལུས་ཀྱི་སྡོམ་པ་ནི། རང་གཞན་གྱི་ལུས་རྡོ་རྗེ་སེམས་དཔའ་ལས་བྱུང་བར་ཤེས་པར་བྱས་ནས་གཞན་གྱི་ལུས་ལ་མི་སྨོད་པ་དང་། རང་གི་ལུས་ཀྱི་སྤྱོད་པ་ལ་བླང་དོར་དགག་པ་དང་།
རང་གཞན་གྱི་ངག་རྡོ་རྗེ་སེམས་དཔའ་ལས་བྱུང་བར་ཤེས་པར་བྱས་ནས་གཞན་གྱི་ངག་ལ་མི་སྨོད་པ་དང་། རང་གི་ངག་བཟང་ངན་ལ་བླང་དོར་དགག་པ་དང་། རང་གཞན་གྱི་སེམས་རྡོ་རྗེ་སེམས་དཔའ་ལས་བྱུང་བར་ཤེས་པར་བྱས་ནས་གཞན་གྱི་སེམས་ལ་མི་དམོད་པ་དང་། རང་གི་སེམས་ཕྱི་མས་སྔ་མ་སུན་མི་དབྱུང་བ་གསུམ་དུ་བསྡུས་ནས་གསུངས་ཏེ། སྔ་མ་རྣམས་ནི་ལས་དང་པོ་པའི་དམ་ཚིག་དང་། ཕྱི་མ་རྣམས་ནི་བརྟན་པ་ཐོབ་པའི་དམ་ཚིག་ཏུ་མངོན་ནོ། ། གཉིས་པ་བསྒོམ་པར་བྱ་བའི་ལམ་གྱི་ངོ་བོ་ནི་བསྐྱེད་རྫོགས་གཉིས་ཏེ། འདི་ལ་དབྱེ་གཞི། དབྱེ་ངོ་། གྲངས་ངེས་པ།
བསྒོམ་པའི་གོ་རིམ་དང་བཞི་ལས། དང་པོ་ནི། ཡིད་མཚན་རྟོག་ལས་སྐྱོབ་པའི་ཐབས་ཁྱད་པར་ཅན་དུ་གྱུར་པའི་སྔགས་ཀྱི་སྤྱོད་པ་སྟེ། འདུས་པའི་རྒྱུད་ཕྱི་མ་ལས། དབང་པོ་དང་ནི་ཡུལ་རྣམས་ཀྱི། ། རྐྱེན་ལས་གང་དང་གང་བྱུང་བའི། ། ཡིད་དེ་མན་ཞེས་བྱ་བར་བཤད། ། ཏྲ་ནི་སྐྱོབ་པར་བྱེད་པའི་དོན། ། འཇིག་རྟེན་སྤྱོད་ལས་རྣམ་གྲོལ་བར། ། གང་བཤད་དམ་ཚིག་སྡོམ་པ་ནི། །
རྡོ་རྗེ་ཀུན་གྱི་བསྲུང་བ་ནི། ། སྔགས་ཀྱི་སྤྱོད་པ་ཞེས་བཤད་དོ། ། ཞེས་གསུངས་པ་ལྟར་རོ། ། འདི་ལ་གང་སྐྱོབ་པར་བྱ་བའི་ཡིད། གང་ལས་སྐྱོབ་པའི་སྤང་བྱ། གང་གིས་སྐྱོབ་པའི་ཐབས་དང་གསུམ་ལས། དང་པོ་ནི། མནྟྲ་ཞེས་པའི་མ་ན་ལ་ཨོ་བྱིན་པས་མ་ནོ་ནི་ཡིད་དེ། དབང་པོ་དྲུག་དང་། ཡུལ་དྲུག་གི་རྐྱེན་ལས་བྱུང་བའི་རྣམ་པར་ཤེས་པ་ཚོགས་དྲུག་གོ །
དེ་ནི་ཚིག་རྐང་དང་པོ་གསུམ་གྱིས་བསྟན་ཏོ། ། གཉིས་པ་ནི། གཞུང་ལ་དངོས་སུ་མེད་ཀྱང་། དོན་གྱིས་ཐོབ་པ་མཚན་མ་དང་རྣམ་པར་རྟོག་པའོ། ། གསུམ་པ་ནི། རྩ་རྒྱུད་ལེའུ་བཅུ་བདུན་པར་གང་བཤད་པའི་དམ་ཚིག་དང་སྡོམ་པ་ཐམས་ཅད་འཛིན་པའི་སྤྱོད་པ་མཚན་རྟོག་ལས་གྲོལ་བའི་ཐབས་ཁྱད་པར་ཅན་རྡོ་རྗེ་གསུམ་གྱི་བསྲུང་བ་བླ་ན་མེད་པར་འདུས་ཏེ། འདི་ལ་བསྐྱེད་རིམ་གྱི་རྡོ་རྗེ་གསུམ་གྱི་བསྲུང་བ་ནི་ལུས་ངག་ཡིད་གསུམ། སྐུ་གསུང་ཐུགས་ཀྱི་རྡོ་རྗེ་གསུམ་དུ་ཤེས་པར་བྱས་ནས་ཉམས་སུ་ལེན་པ་ཡིན་ལ། རྫོགས་རིམ་ལ་ནི་ཡེ་ཤེས་གཅིག་ཉིད་ལ་བསྲུང་བ་གསུམ་ཆ་ཚང་བའོ། ། དེ་ནི་ཚིག་རྐང་ཕྱི་མ་ལྔས་སྟོན་ནོ། །
གཉིས་པ་དབྱེ་ངོ་ནི། འདུས་པའི་རྒྱུད་ཕྱི་མར། སངས་རྒྱས་རྣམས་ཀྱིས་དེར་བསྟན་པ། ། རིམ་པ་གཉིས་ལ་ཡང་དག་བརྟེན། ། བསྐྱེད་པའི་རིམ་པ་ཉིད་དང་ནི། ། དེ་བཞིན་རྫོགས་པའི་རིམ་ཉིད་དོ། ། ཞེས་གསུངས་པ་ལྟར་བསྐྱེད་རིམ་དང་། རྫོགས་རིམ་གཉིས་སོ། ། དང་པོ་ནི་འོག་ཏུ་རྒྱས་པར་འཆད་དོ། ། གཉིས་པ་ལ་སྙིང་ཁར་མི་ཤིགས་པའི་ཐིག་ལེ་བསྒོམ་པ་དགའ་བའི་རང་བཞིན།
གསང་གནས་སུ་གསང་བའི་ཐིག་ལེ་བསྒོམ་པ་དགའ་བ་བར་མའི་རང་བཞིན། ལུས་ཀྱི་གནས་གཞིར་སྤྲུལ་པའི་ཐིག་ལེ་བསྒོམ་པས་དགའ་བྲལ་གྱི་རང་བཞིན། དགའ་བ་གསུམ་ཆ་རོ་གཅིག་པ་མི་ཤིག་པའི་ཐིག་ལེ། དེ་ཉིད་བསྒོམས་པས་ལྷན་སྐྱེས་ཀྱི་རང་བཞིན་ཏེ་གཙོ་བོར་ཐིག་ལེའི་རྣལ་འབྱོར་བཞི་གསུངས་ལ། དེ་ཡང་། སྒྱུ་མ་དག་ནི་ཐམས་ཅད་ལས། ། བུད་མེད་སྒྱུ་མ་ཁྱད་པར་འཕགས། ། ཞེས་པའི་ཚུལ་གྱིས་ལས་རྒྱ་ལ་བརྟེན་ནས་སྒྱུ་མའི་དཔེ་བཅུ་གཉིས་ཀྱིས་མཚོན་པའི་སྒྱུ་མ་ལྟ་བུའི་ཏིང་ངེ་འཛིན་དཔེའི་ཚུལ་གྱིས་མངོན་སུམ་དུ་རྟོགས་ནས་རིག་པ་བརྟུལ་ཞུགས་ཀྱི་སྤྱོད་པ་ཟླ་བ་དྲུག་གམ་བཅོ་བརྒྱད་དུ་སྤྱད་པས་ཚེ་འདིར་རྡོ་རྗེ་འཆང་བསྒྲུབ་པ་སྟེ། དངོས་གྲུབ་འབྱུང་བའི་གཏེར་ལས། རྫོགས་པའི་རིམ་པའི་རྣལ་འབྱོར་དང་། །
ཕྱག་རྒྱ་ལས་སྐྱེས་ཆོས་ཐམས་ཅད། ། སྒྱུ་མ་ལ་སོགས་འདྲར་བསྒྲུབ་པ། ། རང་བཞིན་གནས་པའི་རྣལ་འབྱོར་རོ། ། ཞེས་གསུངས་པ་ལྟར་རོ། ། སྒྱུ་མའི་དཔེ་བཅུ་གཉིས་ནི། ཞལ་ལུང་ལས། སྒྱུ་མ་དང་ནི་སྨིག་སྒྱུ་དང་། ། བྲག་ཆ་འགལ་མེ་འཁོར་ལོ་དང་། ། སྤྲུལ་པ་དྲི་ཟའི་གྲོང་ཁྱེར་དང་། ། ཆུ་བུར་དང་ནི་མིག་འཁྲུལ་དང་། །
གཟུགས་བརྙན་ཆུ་ཟླ་ལ་སོགས་པར། ། ཞེས་དང་། སོགས་ཀྱི་སྒྲས་བསྡུས་པ་རྨི་ལམ་དང་། དབང་པོའི་གཞུ་གཉིས་ཡིན་པར་གསུངས་སོ། ། དེ་ལྟར་བསྐྱེད་རྫོགས་གཉིས་པོ་ཡང་། འབྲས་བུ་སངས་རྒྱས་ཀྱི་ཡེ་ཤེས་ཟབ་གསལ་གཉིས་མེད་ཡིན་པ་ལྟར། ཟབ་གསལ་གཉིས་མེད་ཀྱི་ཚུལ་གྱིས་བསྒོམ་དགོས་པ་ལས། བསྐྱེད་རིམ་གྱི་ཟབ་གསལ་གཉིས་མེད་ནི་ཡེ་ཤེས་ཀྱི་ཚོགས་ཀྱི་ཟབ་མོ་སྟོང་པ་ཉིད་བསྒོམས་ནས་དེ་ལས་ལངས་ཏེ་སེམས་གསལ་བ་དང་། དཀྱིལ་འཁོར་གྱི་འཁོར་ལོའི་རྣམ་པར་བརྟགས་པ་ན། ཟབ་མོ་སྟོང་པ་ཉིད་དང་།
གསལ་བ་དཀྱིལ་འཁོར་གྱི་འཁོར་ལོ་དབྱེར་མེད་པ་སྟེ། སྒྲུབ་ཐབས་ཀུན་བཟང་ལས། ཐ་མལ་རྣམ་རྟོག་རྒྱུན་ནི་མ་གཏོགས་པ། ། སྲིད་པའི་སྡུག་བསྔལ་གཞན་ཅིའང་ཡོད་མ་ཡིན། ། ཞེས་དང་། ཟབ་ཅིང་རྒྱ་ཆེ་བ་ཡི་བདག་ཉིད་ཅན། ། དེར་ནི་ཀུན་རྟོག་གང་ཡིན་སྣང་མི་འགྱུར། ། ཞེས་གསུངས་པས་སོ། ། རྫོགས་རིམ་གྱི་ཟབ་གསལ་གཉིས་མེད་ནི་ཕྱག་རྒྱ་ལ་བརྟེན་ནས་དཔེའི་ཚུལ་གྱིས་རྟོགས་པ་སྟེ། ཞལ་ལུང་ལས།
དེ་བཞིན་ཕྱིན་ལོག་རྣམ་པར་ཤེས། ། ལོག་པས་ཟབ་གསལ་གཉིས་མེད་ཀྱི། ། དོན་འདྲ་ཞེས་དང་། དེའི་འགྲེལ་པར། ཟབ་གསལ་གཉིས་མེད་ཀྱི་དོན་འདྲ་ཞེས་པ་ནི། ཇི་བཞིན་མ་ཡིན་པའི་ཕྱིར་འདྲ་བ་སྟེ་བརྟག་པའི་སྒོ་ཞེས་གསུངས་པས་སོ། ། གསུམ་པ་གྲངས་ངེས་པ་ལ་བཞི་སྟེ། སྤང་བྱ་གཉིས་ཡིན་པས་དང་། བསྒྲུབ་བྱ་གཉིས་ཡིན་པས་དང་། བསྐྱེད་བྱ་གཉིས་ཡིན་པས་དང་།
རང་གི་ངོ་བོ་རྟེན་དང་བརྟེན་པ་ཡིན་པས་རིམ་པ་གཉིས་སུ་གྲངས་ངེས་པའོ། ། དང་པོ་ནི། སྤང་བྱ་ཐ་མལ་གྱི་རྣམ་པར་རྟོག་པ་དང་། ལྷར་ཞེན་པའི་རྣམ་པར་རྟོག་པ་གཉིས་སྤོང་བས་རིམ་པས་གཉིས་སུ་གྲངས་ངེས་པ་སྟེ། སྤང་བྱ་དང་པོའི་ལུང་ནི་སྔར་དྲངས་ཟིན་ལ། གཉིས་པ་ནི། ཞལ་ལུང་གི་འགྲེལ་པར། དེ་ལྟར་བསྐྱེད་པའི་རིམ་པས་གཞི་རྣམ་པར་བཀོད་ནས། ད་ནི་རྫོགས་པའི་རིམ་པས་དེ་སྦྱོང་བའི་ཐབས་གསུངས་པ་ཞེས་གསུངས་སོ། ། གཉིས་པ་ནི།
བསྒྲུབ་པར་བྱ་བ་ཐུན་མོང་གི་དངོས་གྲུབ་དང་། མཆོག་གི་དངོས་གྲུབ་གཉིས་སུ་ངེས་པས་རིམ་པ་གཉིས་སུ་ངེས་ཏེ། འདུས་པའི་རྒྱུད་ལས། ཐ་མལ་པ་ནི་རྡོ་རྗེ་བཞི། ། ཡེ་ཤེས་རྡོ་རྗེ་མཆོག་རྣམས་སོ། ། ཞེས་གསུངས་པས་སོ། ། གསུམ་པ་ནི། བསྐྱེད་པར་བྱ་བ་སྔགས་ཀྱི་སྐུ་དང་། ཡེ་ཤེས་ཀྱི་སྐུ་གཉིས་སུ་ངེས་པས་རིམ་པ་གཉིས་སུ་ངེས་ཏེ། ཞལ་ལུང་གི་འགྲེལ་པ་ལས།
དང་པོའི་རིམ་པས་ཞེས་པ་ནི་བསྐྱེད་པའི་རིམ་པའི་ཡན་ལག་དང་བཅས་པ་རྟོགས་པས་རང་གི་རྒྱུད་ཀྱི་ལས་ཀྱི་སྒྲིབ་པའི་དྲི་མ་རྣམ་པར་དག་པར་བྱ་སྟེ། ཡེ་ཤེས་སྒྱུ་མ་ཞེས་པ་ནི་ཡེ་ཤེས་ཅུང་ཟད་དག་པའི་སྐུ་སྟེ་ཞེས་གསུངས་པས་སོ། ། བཞི་པ་ནི་རྫོགས་པའི་རིམ་པས་ཟབ་གསལ་གཉིས་མེད་དཔེའི་ཚུལ་གྱིས་བསྒྲུབ་པ་ལ་བསྐྱེད་རིམ་ངེས་པར་རྟེན་དུ་དགོས་པས་རིམ་པ་གཉིས་སུ་གྲངས་ངེས་ཏེ། ཞལ་ལུང་ལས། དེ་ལས་ལུས་ངག་ཡིད་གསུམ་གྱི། ། སྡོམ་པ་མཆོག་ལ་གནས་བྱས་ནས། ། ང་འོ་སྙམ་པའི་གཟི་བསྐྱེད་ལ། ། རིམ་པ་གཉིས་པ་དེ་ཉིད་བསྒྲུབ། ། ཅེས་གསུངས་པའི་མཇུག་ཏུ་བསྐྱེད་རིམ་བསྒོམ་ཚུལ་ཚིགས་སུ་བཅད་པ་ལྔ་གསུངས་ནས། དེ་མཉེས་དེ་ལ་གོམས་བསླབས་པས། །
ཕྱི་རོལ་ལུས་ནི་ལོག་བྱེད་དེ། ། སངས་རྒྱས་རྣམས་ཀྱི་སྤྱོད་ཡུལ་མཆོག ། མཐའ་ཡི་དེ་ཉིད་བསྒོམ་པར་བྱ། ། ཞེས་དང་། འགྲེལ་པར། དང་པོར་རིམ་པ་གཉིས་པའི་གཞི་རྣམས་དགོད་པའི་ཕྱིར་བསྐྱེད་པའི་རིམ་པ་གསུངས་པ། ཞེས་གསུངས་པས་སོ། ། བཞི་པ་བསྒོམ་པའི་གོ་རིམ་ནི། འཕགས་པ་ཀླུ་སྒྲུབ་ཀྱིས། བསྐྱེད་པའི་རིམ་ལ་ལེགས་གནས་ནས། །
རྫོགས་པའི་རིམ་པ་འདོད་རྣམས་ལ། ། ཐབས་འདི་རྫོགས་པའི་སངས་རྒྱས་ཀྱིས། ། སྐས་ཀྱི་གདང་བུ་ལྟ་བུར་གསུངས། ། ཞེས་དང་། སྤྱོད་བསྡུས་སྒྲོན་མེར་ཡང་བསྐྱེད་རིམ་ལ་ལོབ་ནས་རྫོགས་རིམ་ལ་བསླབ་པར་གསུངས་པས་བསྐྱེད་རིམ་ལ་བརྟན་པ་ཐོབ་ནས་རྫོགས་རིམ་བསྒོམ་པར་བཞེད་ཅིང་། ཌོམྦྷི་ཧེ་རུ་ཀ་ཡང་དེ་དང་མཐུན་པར་བཞེད་དོ། ། ལུགས་འདི་ལ་ནི་བསྐྱེད་རིམ་རྟེན་ཙམ་དུ་བྱས་ནས། རྫོགས་པའི་རིམ་པ་གཙོ་བོར་བསྒོམ་པ་དང་། བསྐྱེད་པའི་རིམ་པ་ཉིད་ཀྱིས་ཡང་དག་པའི་ཡེ་ཤེས་ལ་དབང་བའི་བར་བགྲོད་པར་བྱེད་པའི་ལུགས་གཉིས་ཀྱཻ་རྡོར་མན་ངག་ལུགས་དང་། མཚོ་སྐྱེས་ལུགས་ལྟར་བཞེད་པ་གཉིས་ལས།
དང་པོ་ནི་སྔར་རྟེན་དང་བརྟེན་པའི་སྐབས་སུ་བཤད་ཟིན་ལ། ཕྱི་མ་ནི་དེ་མ་ཐག་ཏུ་འཆད་པར་འགྱུར་རོ། ། གསུམ་པ་རྟོགས་པའི་རིམ་པས་བཞག་པའི་གང་ཟག་ལ་བཞི་སྟེ། ལས་དང་པོ་པ། ཡེ་ཤེས་ཅུང་ཟད་བབས་པ། ཡེ་ཤེས་ལ་དབང་བ། ཡང་དག་པའི་ཡེ་ཤེས་ལ་དབང་བའོ། ། དང་པོ་ནི། དབང་བསྐུར་བ་དང་བསྐྱེད་པའི་རིམ་གྱི་གདམ་ངག་ཚུལ་བཞིན་དུ་ཐོབ་ནས་རགས་པ་དང་། ཕྲ་བའི་ལྷའི་རྣལ་འབྱོར་ཐམས་ཅད་རིམ་པ་བཞིན་དུ་བསྒོམ་དགོས་པའོ། །
གཉིས་པ་ནི་རགས་པའི་ལྷའི་རྣལ་འབྱོར་ཡུད་ཙམ་གྱིས་བསྒོམ་ནུས་ཤིང་། ཕྲ་བའི་སའི་སྙིང་པོ་ལ་སོགས་པ་རིམ་པ་བཞིན་དུ་བསྒོམ་ནུས་པ་སྟེ། འདི་ལ་རགས་པའི་ལྷའི་བསྐྱེད་ཆོག་ཕྲི་ནས་ཕྲ་བའི་ལྷ་སྔ་མ་བཞིན་དུ་བསྒོམ་དགོས་སོ། ། གསུམ་པ་ནི། རགས་པ་དང་ཕྲ་བའི་ལྷའི་རྣལ་འབྱོར་གཉིས་ཀ་ཡུད་ཙམ་གྱིས་བསྒོམ་ནུས་པ་སྟེ། འདི་ལ་ཕྲ་བའི་ལྷའི་བསྐྱེད་ཆོག་རྣམས་ཀྱང་ཕྲི་ནས་ཕྲ་རགས་ཀྱི་ལྷའི་རྣལ་འབྱོར་ཐམས་ཅད་སེ་གོལ་གཏོགས་པ་ཙམ་ལ་ཅིག་ཅར་དུ་རྫོགས་པའི་རྣལ་འབྱོར་གྱིས་བསྒོམ་པའོ། ། བཞི་པ་ནི། རྡུལ་ཕྲན་གཅིག་གི་ནང་དུ་དཀྱིལ་འཁོར་གྱི་འཁོར་ལོ་དོགས་པ་མེད་པར་བསྒོམ་ནུས་པ་སྟེ། འདི་ནི་དྲོད་ཆེན་པོ་མཐོང་བའི་ལམ་ཐོབ་པ་ན་སྟོང་གསུམ་ཡུངས་འབྲུར་བསྡུད་པ་ལ་ཆེ་ཆུང་མེད་པར་རྣལ་འབྱོར་དབང་ཕྱུག་གིས་གསུངས་པ་དང་མཐུན་པར་མངོན་ནོ། ། དེས་ན་སྨན་པའི་ཞབས་ཀྱིས་གང་ཟག་དང་པོ་གསུམ་དུ་བསྡུས་པར་གསུངས་པ་དང་།
སོ་སོ་སྐྱེ་བོའི་གནས་སྐབས་སུ་རྟོགས་པའི་རིམ་པས་བཞག་པའི་གང་ཟག་གསུམ་དུ་ངེས་པ་ལ་དགོངས་ཏེ། སློབ་དཔོན་འདི་དང་། མར་མེ་མཛད་གཉིས་ཆར་གྱིས་རྡུལ་ཚོན་གྱི་དཀྱིལ་འཁོར་ལ་བརྟེན་ནས་དབང་བསྐུར་བའི་རྡོ་རྗེ་སློབ་དཔོན་ལ། གང་ཟག་དང་པོ་གསུམ་གྱི་རྣམ་གཞག་ཁོ་ན་གསུངས་པ་ཐམས་ཅད་དགོངས་པ་གཅིག་པའི་ཕྱིར་རོ། ། གང་ཟག་བཞིའི་རྣམ་པར་གཞག་པ་འདི་ནི། བཞི་བརྒྱ་ལྔ་བཅུ་པ་ལས། ནངས་པར་ལངས་ནས་སྔ་མ་བཞིན། ། ལེགས་ཟློས་དང་པོའི་ལས་ཅན་ཡིན། ། ཡེ་ཤེས་ཅུང་ཟད་བབས་གྱུར་པས། ། སྔགས་ཀྱི་ཚུལ་ཁྲིམས་བརྟུལ་ཞུགས་བརྟན། །
མིག་དང་སྐུ་སོགས་བྱིན་གྱིས་བརླབས། ། ཐུན་མཚམས་སུ་ནི་རབ་བསྒྲིམས་བཟླས། ། ཡེ་ཤེས་ཅུང་ཟད་དབང་ཐོབ་པས། ། རྣམ་པ་ཀུན་ཏུ་རབ་རྫོགས་པར། ། སྤྲོ་དང་བསྡུ་བའི་བྱེད་པ་པོ། ། ཉིན་མཚན་རྣལ་འབྱོར་ཡང་དག་བསྟེན། ། ཡང་དག་ཡེ་ཤེས་དབང་ཐོབ་བསྒོམ། ། ཁམས་ཀྱི་རྡུལ་ནའང་འཁོར་ལོ་མཆོག ། གཟུགས་ཅན་བདག་ཉིད་གཟུགས་ཀྱི་ནི། ། འགྲོ་བའི་དོན་གྱི་བྱ་བ་བྱ། །
ཞེས་གསུངས་པ་རྣམས་ཀྱིས་བསྟན་ཏོ། ། བཞི་པ་ལམ་གྱི་སྒྲུབ་པའི་འབྲས་བུ་ལ་གཉིས་ཏེ། ཐུན་མོང་གི་དངོས་གྲུབ་དང་། ཕྱག་རྒྱ་ཆེན་པོ་མཆོག་གི་དངོས་གྲུབ་བོ། ། དང་པོ་ལ་བརྒྱད་དེ། རིག་འཛིན་དང་། མངོན་ཤེས་དང་། མི་སྣང་བ་དང་། རྒྱ་མཚོ་བཅག་པ་དང་། མངགས་གཞུག་དང་།
སྔགས་ཀྱི་ཁྱད་པར་དང་། མིག་སྨན་དང་། ལས་བཞིའི་རབ་ཏུ་དབྱེའོ། ། གཉིས་པ་ནི་ཡང་དག་པའི་ཡེ་ཤེས་ལ་དབང་ཐོབ་པ། ས་དང་པོ་མཐོང་བའི་ལམ་ནས་བརྩམས། གསང་གསུམ་གཅིག་ཏུ་འདུས་པ་རྡོ་རྗེ་འཛིན་པའི་སའི་བར་ཏེ། དངོས་གྲུབ་འབྱུང་བའི་གཏེར་ལས། ཅིག་ཤོས་རྡོ་རྗེའི་གསུམ་ཡིན་ཏེ། ། དེ་དང་དེ་རུ་རབ་བསྟན་པའི། ། སངས་རྒྱས་ཉིད་གྲུབ་དངོས་གྲུབ་ནི། །
ཡང་དག་ཡེ་ཤེས་དབང་ཐོབ་བོ། ། ཞེས་གསུངས་པས་སོ། ། འབྲས་བུ་མཐར་ཐུག་ནི་ཟབ་གསལ་གཉིས་མེད་དེ། གྲོལ་བའི་ཐིག་ལེ་ལས། ཟབ་མོ་ཁོ་ན་རྟོགས་པས་མིན། ། གསལ་བ་དག་ཀྱང་དེ་བཞིན་ནོ། ། དེ་ཕྱིར་ཐལ་བྱུང་ཟབ་མོ་ཡིས། ། གྲོལ་འདོད་དེ་ལ་ང་མ་དད། ། དེ་བས་གཉིས་མེད་རང་བཞིན་དུ། ། རྟོགས་པས་ཚེ་འདིར་འབྲས་ཐོབ་ངེས། །
རྣམ་པར་རྟོག་པ་ཀུན་བྲལ་བས། ། བསམ་བརྗོད་ཡུལ་ལས་ཤིན་ཏུ་འདས། ། མཁའ་བཞིན་དྲི་མེད་ཀུན་འབྱུང་བ། ། རྟགས་བྲལ་ཟབ་མོ་ཉིད་ཅེས་བྱ། ། ཕྱག་རྒྱ་ཆེན་པོའི་གཟུགས་འཆང་བ། ། སྒྱུ་མ་འཇའ་ཚོན་ལྟ་བུ་རུ། ། རང་དང་གཞན་གྱི་རྒྱུད་སྦྱོང་བ། ། ཡང་དག་གསལ་བ་ཞེས་བྱ་འོ། ། ཞེས་གསུངས་པ་ལྟར་རོ། ། ཞེས་པ་དེ་རྣམས་ཀྱིས་ཀུན་མཁྱེན་ཆེན་པོའི་གསུང་རབ་ལས་འབྱུང་ཚུལ་བཤད་ཟིན་ཏོ།། །།
འདིར་སྨྲས། ཀུན་མཁྱེན་སྨྲ་བའི་དབང་པོ་སྨྲ་བའི་ཕུལ། ། ཕུལ་བྱུང་མཁྱེན་པའི་སྤྱན་ཡངས་མཁྱེན་པའི་གཏེར། ། གཏེར་ཆེན་ཆོས་ཀྱི་མཛོད་འཛིན་ཆོས་ཀྱི་རྗེ། ། རྗེ་བཙུན་དེ་ནི་ངེས་དོན་དེ་བཞིན་གཤེགས། ། བར་སྐབས་ཀྱི་ཚིགས་སུ་བཅད་པའོ། ། སྤྱི་དོན་དྲུག་པ་པཎ་ཆེན་ཉི་ཟླ་སེངྒེས་གསུང་རབ་ལས་འབྱུང་ཚུལ་བཤད་པ་ནི། ཤར་མདོ་ཁམས་ཀྱི་པཎྜི་ཏ། ཀུན་མཁྱེན་པའི་དབང་པོ་གོ་རམ་བསྟན་པའི་ཉི་མ་བསོད་ནམས་སེངྒེའི་གསུང་ལས་ཇི་ལྟར་བྱུང་བ་བཞིན། མཁས་པའི་དབང་པོ་པཎ་ཆེན་ཉི་ཟླ་སེངྒེས་ཟིན་བྲིས་སུ་མཛད་པའི་དཔལ་གསང་བ་འདུས་པའི་བསྐྱེད་རིམ་གྱི་བཤད་པ་ལེགས་བཤད་སྙིང་པོ་ཞེས་བྱ་བ་ལས་འདི་ལྟར་འབྱུང་སྟེ།
འདིར་དཔལ་གསང་བ་འདུས་པའི་རྒྱུད་དོན་གྱི་ལམ་རིམ་ཉམས་སུ་ལེན་ཚུལ་མདོ་ཙམ་ཞིག་བཤད་པ་ལ་དོན་གསུམ་སྟེ། བཤད་བྱ་རྒྱུད་སྡེའི་རྣམ་གཞག འཆད་བྱེད་ལམ་སྲོལ་གྱི་བྱུང་ཚུལ། བཤད་བྱའི་བརྗོད་དོན་གཏན་ལ་དབབ་པའོ། ། དང་པོ་ལ་ཡང་དག་པར་རྫོགས་པའི་སངས་རྒྱས་ཀྱིས་གདུལ་བྱ་ལ་གཟིགས་ནས། ཕར་ཕྱིན་ཐེག་པ་དང་། རྡོ་རྗེ་ཐེག་པ་གཉིས་གསུངས་པ་ལས། དང་པོ་ལ་ཡང་གདུལ་བྱའི་དབང་གི་གྲུབ་མཐའ་བཞི་སྟེ། སྡེ་སྣོད་གསུམ་ཐེག་པ་གསུམ་དུ་གནས་ཤིང་། གཉིས་པ་ལ་ཡང་།
རྡོ་རྗེ་གུར་ལས། དམན་པ་རྣམས་ལ་བྱ་བའི་རྒྱུད། ། ཞེས་སོགས་གང་ཟག་གི་རིམ་པས་གསང་སྔགས་ཐམས་ཅད་རྒྱུད་སྡེ་བཞི་རུ་བསྡུས་ནས་གསུངས། ཡེ་ཤེས་རྡོ་རྗེ་ཀུན་ལས་བཏུས་ནས་རྟོག་པ་དང་། བྱ་བ་དང་། སྤྱོད་པ་དང་། གཉིས་ཀ་དང་། རྣལ་འབྱོར་གྱི་རྒྱུད་ཅེས་ལྔ་རུ་གསུངས་པ་ལ་སོགས་པ་མང་དུ་ཡོད་ཀྱང་། རྒྱ་གར་གྱི་པཎ་གྲུབ་ཕལ་ཆེ་བ་ནི་གསང་སྔགས་ཐམས་ཅད་རྒྱུད་སྡེ་བཞི་རུ་བསྡུད་པ་ལ་མི་མཐུན་པ་མེད་པ་ཉིད་ཡིན་ཏེ། གོང་གི་ལྔར་གསུངས་པ་དེ་ཡང་།
རྟོག་པའི་རྒྱུད་ནི་ལས་ཚོགས་གཙོར་སྟོན་པ་ལ་དགོངས་ནས་ཟུར་དུ་བགྲངས་པ་ཡིན་གྱི། ངོ་བོ་བྱ་རྒྱུད་དང་གཅིག་ཡིན་ནོ་ཞེས་རྗེ་བཙུན་རྩེ་མོ་གསུངས། གཉིས་ཀའི་རྒྱུད་ནི་རྒྱུད་སྡེ་གཞན་འགའ་ཞིག་ཏུ་སྤྱོད་རྒྱུད་ལ་གསུངས་པ་ཡོད་ཀྱང་། འདིར་ཡོ་གར་གསུངས་ཤིང་། རྣལ་འབྱོར་ནི་རྣལ་འབྱོར་ཆེན་པོའི་རྒྱུད་དོ། ། དོན་འདི་ལྟ་བུ་ལ་དགོངས་ནས་འཕགས་པ་ཀླུ་སྒྲུབ་ཀྱིས་ཀྱང་། རིམ་ལྔའི་སྒྱུ་ལུས་ཀྱི་རྡོ་རྗེ་སློབ་དཔོན་གྱི་མཚན་ཉིད་འཆད་པའི་སྐབས་སུ། རྒྱུ་སྡེ་བཞི་ལ་མཁས་པ་ཞེས་གསུངས་སོ། ། སྤྱི་རྣམ་དུ་རྗེ་བཙུན་རྩེ་མོས་གཉིས་ཀ་འཕགས་ལུགས་ལ་ཡོད་པར་གསུངས་པའོ། ། དེ་དག་གི་ནང་ནས་འདི་ནི་རྣལ་འབྱོར་ཆེན་པོར་འདུ་སྟེ།
དེ་ལ་ཡང་གསུམ། ཐབས་གཙོ་བོར་སྟོན་པ་རྣལ་འབྱོར་ཕའི་རྒྱུད། ཤེས་རབ་གཙོ་བོར་སྟོན་པ་རྣལ་འབྱོར་མའི་རྒྱུད། ཐབས་ཤེས་གཉིས་ཀ་སྟོན་པ་གཉིས་མེད་ཀྱི་རྒྱུད་དོ། ། དང་པོ་ལ་ཡང་གདུལ་བྱ་འདོད་ཆགས་ཅན་གཙོ་བོར་འདུལ་བ་འདོད་ཆགས་ཀྱི་རྣམ་འཕྲུལ་གཙོ་བོར་སྟོན་པ་གསང་བ་འདུས་པའི་ཆོས་སྐོར། གཏི་མུག་ཅན་གཙོ་བོར་འདུལ་བ་གཏི་མུག་གི་རྣམ་འཕྲུལ་གཙོ་བོར་སྟོན་པ་རྣམ་སྣང་སྒྱུ་དྲའི་ཆོས་སྐོར། ཞེ་སྡང་ཅན་གཙོ་བོར་འདུལ་བ་ཞེ་སྡང་གི་རྣམ་འཕྲུལ་གཙོ་བོར་སྟོན་པ་གཤིན་རྗེ་གཤེད་ཀྱི་ཆོས་སྐོར་གསུམ་ལས་འདི་ནི་དང་པོ་སྟེ། དེ་ལ་རྩ་བཤད་ཀྱི་རྒྱུད་ཇི་ཙམ་གཅིག་བཞུགས་སྙམ་ན། ཁ་ཅིག་ན་རེ། འཕགས་པ་ཡབ་སྲས་ཀྱི་ལུགས་ལ་རྩ་བཤད་ཀྱི་རྒྱུད་བཅུར་བཞེད་དེ།
དེའང་རྩ་རྒྱུད་ལེའུ་བཅུ་བདུན་པ། བཤད་རྒྱུད་ཡེ་ཤེས་རྡོ་རྗེ་ཀུན་ལས་བཏུས། དགོངས་པ་ལུང་སྟོན། ལྷ་མོ་བཞིས་ཞུས། རྡོ་རྗེ་ཕྲེང་བ། རྒྱུད་ཕྱི་མ། རྡོ་རྗེ་སྙིང་པོ་རྒྱན་གྱི་རྒྱུད། ལྷའི་དབང་པོས་ཞུས་པ། གཉིས་མེད་རྣམ་རྒྱལ། རྣམ་སྣང་སྒྱུ་དྲའོ། །
ཞེས་ཟེར་རོ། ། དེར་ནི་མ་ངེས་ཏེ། ལྷའི་དབང་པོས་ཞུས་པ་ནི་སྒྲོན་གསལ་དུ་ལུང་དྲངས་པ་ཙམ་ལས་བོད་དུ་ཡང་མ་འགྱུར་བས། མདོ་རྒྱུད་གང་ཡིན་ཡང་མི་གསལ་མོད། ཨེ་ཝཾ་མ་ཡའི་བཤད་པ་བྱུང་བས་རྒྱུད་ཡིན་དུ་ཆུག་ཀྱང་། ལུང་དྲངས་པ་ཙམ་གྱིས་དེའི་བཤད་རྒྱུད་དུ་མི་འགྲུབ་སྟེ། སྒྲོན་གསལ་དུ་ཨེ་ཝཾ་མ་ཡ་ལ་ཕན་པ་ཙམ་ཞིག་རྒྱུད་གཞན་དུ་ཡང་མཚུངས་པ་སོགས་སྐྱོན་དུ་མ་ཡོད་དོ། ། གཉིས་མེད་རྣམ་རྒྱལ་ནི་ཆེ་ཆུང་གཉིས་ཡོད་པ་ལས། ཆེ་བ་ནི་པོ་ཏི་ལོང་པ་ཙམ་ཞིག་ཡོད་དེ་རྒྱ་ཕོ་བ་ལུང་པས་བྱས་པ་ཡིན་ལ། ཆུང་བ་རྒྱུད་ཡིན་ཀྱང་རྣམ་སྣང་སྒྱུ་དྲ་དང་མཐུན་པ་ཙམ་ལས།
འཕགས་ལུགས་ལ་བཤད་རྒྱུད་དུ་ཕན་པའི་ཤེས་བྱེད་ཅི་ཡང་མེད་པའི་ཕྱིར་རོ། ། རྣམ་སྣང་སྒྱུ་དྲ་ནི་སྔར་སྨོས་པ་ལྟར་ཕ་རྒྱུད་རང་རྐང་ཐུབ་པ་གཅིག་ཡིན་གྱི། འདིའི་བཤད་རྒྱུད་མ་ཡིན་ཏེ། གྲུབ་ཆེན་ཀུན་སྙིང་གིས་འདི་གཉིས་རྩ་བཤད་དུ་སྦྱར་ནས་སངས་རྒྱས་མཉམ་སྦྱོར་ལ་སོགས་པ་ཡོ་གར་བཀྲལ་པ་ཙམ་མ་གཏོགས། རྒྱ་བོད་ཀྱི་མཁས་གྲུབ་སུས་ཀྱང་ལེའུ་བཅུ་བདུན་པའི་བཤད་རྒྱུད་དུ་སྒྱུ་དྲ་སྦྱར་ནས། སྤྱིར་བླ་མེད་ཁྱད་པར་འཕགས་ལུགས་སུ་བཀྲལ་པ་མེད་པའི་ཕྱིར་རོ། ། རང་ལུགས་ནི་འཕགས་ལུགས་ལ་རྩ་བཤད་ཀྱི་རྒྱུད་དང་པོ་ལྔ་དང་། ཡེ་ཤེས་ཞབས་ལུགས་ལ་བཤད་རྒྱུད་ཕྱི་མ་གཉིས་སྦྱོར་བར་བཞེད་མོད། འཕགས་ལུགས་ལ་ཡང་རྒྱུད་ཕྱི་མ་ལེའུ་བཅོ་བརྒྱད་པ་འདི་ཞལ་གྱིས་བཞེས་དགོས་པ་འདྲ་སྟེ། འཕགས་པ་ཡབ་སྲས་ཀྱིས་རྒྱུད་ཕྱི་མ་འདི་གསང་འདུས་ཀྱི་རྒྱུད་ཡིན་པར་བཤད་པ་གང་ཞིག
དེའི་རྩ་རྒྱུད་མ་ཡིན་པའི་ཕྱིར་དང་། རྩ་རྒྱུད་ལེའུ་བཅུ་བདུན་པའི་དཀའ་གནད་ཐམས་ཅད་དྲི་བ་ལྔ་བཅུ་རྩ་བཞིར་བསྡུས་ནས་དྲིས་པའི་ལན་ཐམས་ཅད་ལེའུ་བཅོ་བརྒྱད་པ་འདིས་གཏན་ལ་འབེབས་པའི་ཕྱིར། གསང་བ་འདུས་པ་ཐམས་ཅད་ཀྱིས་ཀྱང་འདི་བཤད་རྒྱུད་དུ་ཞལ་གྱིས་བཞེས་དགོས་པ་འདུག་པའི་ཕྱིར་རོ། ། ཡང་འཕགས་པ་ཡབ་སྲས་ཀྱིས་བཤད་པའི་བསྐྱེད་རྫོགས་ཀྱི་ཆིངས་དང་། རྒྱུད་ཕྱི་མར་གསུངས་པའི་བསྐྱེད་རྫོགས་ཀྱི་ཆིངས་གཉིས་མི་མཐུན་པས། འཕགས་ལུགས་ཀྱི་བཤད་རྒྱུད་དུ་སྦྱོར་བ་མི་རིགས་སོ་སྙམ་ན། སྐྱོན་མེད་དེ། ཡབ་སྲས་ཀྱི་བསྐྱེད་རྫོགས་ཀྱི་ཆིངས་ཚུལ་དེར། ལེའུ་བཅོ་བརྒྱད་པར་བཤད་པའི་བསྐྱེད་རྫོགས་ཀྱི་ཆིངས་ཚུལ་དེ་འདུས་པ་ཡིན་ཏེ། དེའང་བསྐྱེད་རིམ་གྱི་ཏིང་ངེ་འཛིན་གསུམ་གྱིས་བཅིངས་པར་ཡན་ལག་བཞིའི་བཅིངས་པར་འདུས་པ་དང་།
རྫོགས་རིམ་རིམ་པ་ལྔས་བཅིངས་པར་འདུས་པ་དང་། སྦྱོར་བ་ཡན་ལག་དྲུག་གི་བཅིངས་པར་འདུས་ཚུལ་ཞིབ་ཏུ་སྒྲོན་གསལ་ལེའུ་བཅུ་གཉིས་པར་བཤད་པའི་ཕྱིར་རོ། ། བསྐྱེད་རྫོགས་ཏིང་ངེ་འཛིན་གསུམ་དང་རིམ་པ་ལྔས་འཆིངས་པ་ནི། རྩ་རྒྱུད་ལ་རྡོ་རྗེ་ཕྲེང་བ་སྦྱར་བའི་དགོངས་པ་སྟེ་མན་ངག་གོ ། དེ་ལྟར་འཕགས་ལུགས་ལ་རྩ་བཤད་ཀྱི་རྒྱུད་ལྔའམ་དྲུག་ཏུ་བཞེད་པའི་རྩ་བཤད་སྦྱོར་ཚུལ་ནི། ཡེ་ཤེས་རྡོ་རྗེ་ཀུན་ལས་བཏུས་ལས་རྒྱན་བདུན་གྱི་བཤད་ཐབས་སོགས་བསྟན། དགོངས་པ་ལུང་སྟོན་གྱི་རྩ་རྒྱུད་ཀྱི་སྟོད་ཀྱི་ཚིག་རེ་རེ་ལ་ཡང་མཐའ་དྲུག་ཚུལ་བཞིར་བཤད། ལྷ་མོ་བཞིས་ཞུས་ཀྱིས་རྫོགས་རིམ་གཙོ་བོར་སྟོན། རྡོ་རྗེ་ཕྲེང་བས་དབང་ཆོག་ཕལ་ཆེ་བ་དང་། བསྐྱེད་རིམ་ཏིང་ངེ་འཛིན་གསུམ་གྱི་འཆིངས་ཚུལ་དང་།
རྫོགས་རིམ་གྱི་འཆིངས་རིམ་པ་ལྔ་དང་། དཀྱིལ་འཁོར་གྱི་ལྷ་གྲངས་སུམ་ཅུ་རྩ་གཉིས་སུ་བྱེད་པ་སོགས་བསྟན། རྒྱུད་ཕྱི་མས་གོང་དུ་སྨོས་པ་ལྟར་དྲིས་ལན་ལྔ་བཅུ་རྩ་བཞི་ལ་སོགས་པ་རྣམས་བསྟན་ཏེ་སྦྱོར་ཚུལ་རྣམས་ཤེས་དགོས་སོ། ། གཉིས་པ་འཆད་བྱེད་ལམ་སྲོལ་བྱུང་ཚུལ་ལ་གཉིས། རྒྱ་གར་དུ་བྱུང་ཚུལ། བོད་དུ་བྱུང་ཚུལ། དང་པོ་ལ་སྲོལ་ཆེན་པོ་བདུན་ཙམ་སྣང་བ་ལས། དང་པོ་སྲོལ་རྣམས་ཀྱི་རྒྱལ་པོ་ལྟར་གྱུར་པ་འཕགས་ལུགས་བྱུང་ཚུལ་བསྟན་པ་ལ་གཉིས་ཀྱི། དང་པོ་འཕགས་པ་ཡབ་སྲས་ཀྱིས་གཞུང་ཇི་ལྟར་མཛད་པའི་ཚུལ་ནི། སློབ་དཔོན་ཀླུ་སྒྲུབ་རང་གིས་རྩ་རྒྱུད་ལེའུ་བཅུ་བདུན་པ་ལས་བཏུས་ནས།
མི་བསྐྱོད་པ་གཙོ་བོར་བྱས་པའི་ལྷ་སོ་གཉིས་ཀྱི་སྒྲུབ་ཐབས་ཏིང་ངེ་འཛིན་གསུམ་གྱིས་བཅིངས་པའི་གཞུང་མདོར་བྱས་ཞེས་བྱ་བ་དང་། དེ་ཉིད་རྒྱུད་ཀྱི་ལུང་དང་སྦྱོར་ཞིང་ལྷག་མོས་འོད་གསལ་དུ་བསྡུས་པ་སོགས་མ་ཚང་བ་འགའ་ཞིག་ཁ་སྐོང་བའི་ཚུལ་གྱིས་སྒྲུབ་ཐབས་མདོ་དང་བསྲེ་བ་ཞེས་བྱ་བ་སྟེ་བསྐྱེད་རིམ་ཀྱི་གཞུང་གཉིས། རྫོགས་རིམ་ལྔ་དང་། བྱང་ཆུབ་སེམས་འགྲེལ་གཉིས་ཏེ་བསྐྱེད་རྫོགས་ཀྱི་གཞུང་བཞི་མཛད་ཅིང་། ཡང་དེས་མཛད་དོ་ཞེས་སྔ་རབས་པ་རྣམས་གསུངས་པའི་དཀྱིལ་ཆོག་ཉི་ཤུ་པ། དེ་ལ་ཕྱིས་ཀྱི་མཁས་པ་དག་འདི་ནི་ཀླུ་སྒྲུབ་ཀྱིས་མཛད་པ་མ་ཡིན་ཏེ། ཀླུ་བྱང་གི་དཀྱིལ་ཆོག་ཉི་ཤུ་པ་དང་མི་མཐུན་པ་མང་པོ་འདུག་པའི་ཕྱིར་རོ་གསུངས་པ་ལ། གཞན་དག་ན་རེ། དེ་ལྟར་དཔོན་སློབ་ཀྱི་གཞུང་འགལ་བྱུང་ན། སློབ་མའི་གཞུང་ཐེ་ཚོམ་ཅན་དུ་ཤེས་པར་རིགས་ཀྱི།
སློབ་དཔོན་གྱི་གཞུང་ཐེ་ཚོམ་ཅན་དུ་བྱེད་པ་མི་རིགས་སོ། ། ཞེས་ཟེར་བ་ནི་ཤིན་ཏུ་མི་འཐད་དེ། དཀྱིལ་ཆོག་གཉིས་པོ་དེའི་ནང་ནས་ཀླུ་བྱང་གི་དཀྱིལ་ཆོག་ནི་རྒྱ་གར་བའི་པཎ་གྲུབ་མང་པོས་ཚད་ལྡན་དུ་ཞལ་གྱིས་བཞེས་པའི་ཕྱིར་ཏེ། ཟུང་འཇུག་གསལ་བའི་ཡེ་ཤེས་དབབ་པའི་སྐབས་སུ། གྲུབ་ཆེན་ཀླུ་བྱང་གིས་སྤེལ་བའི་དཀྱིལ་འཁོར་གྱི་ཆོ་ག་ཉི་ཤུ་པ་ལས་ཤེས་པར་བྱའོ། ། ཞེས་གསུངས་ཤིང་། ཨ་བྷ་ཡ་དང་། ཁ་ཆེ་པཎ་ཆེན་ལ་སོགས་པས་ཚད་ལྡན་དུ་མཛད་པའི་ཕྱིར་རོ། ། གཞན་ཡང་དཀྱིལ་ཆོག་དང་པོ་དེ་ཀླུ་སྒྲུབ་ཀྱིས་མཛད་པ་ཡིན་ན། ཀླུ་བྱང་དང་སྒྲ་གཅན་འཛིན་གྱིས་དེའི་རྗེས་སུ་དེ་དང་མི་མཐུན་པའི་དཀྱིལ་ཆོག་རེ་མཛད་པའི་དོན་མེད་པའི་ཕྱིར་རོ། །
དེས་ན་དང་པོ་ཐེ་ཚོམ་ཅན་དུ་གྲུབ་བོ། ། དེའི་སྲས་ཀྱི་ཐུ་བོ་ཨརྻ་དེ་ཝས། སངས་རྒྱས་པའི་ཐེག་པའི་བསམ་པ་ལ་བསླབ་པ་ནས་འབྲས་བུའི་བར་གྱི། དཔལ་གསང་བ་འདུས་པའི་ལམ་རིམ་རྫོགས་པར་སྟོན་ཅིང་། ཁྱད་པར་རྫོགས་རིམ་གཙོ་བོར་གྱུར་པའི་གཞུང་ལེའུ་བཅུ་གཅིག་གི་བདག་ཉིད་སྤྱོད་བསྡུས་སྒྲོན་མ་ཞེས་བྱ་བ་དང་། དེའི་སེམས་དབེན་ལ་འཕྲོས་ནས་སེམས་ཀྱི་སྒྲིབ་སྦྱོང་། སྒྱུ་ལུས་ལ་འཕྲོས་ནས་བདག་བྱིན་གྱིས་བརླབ་པའི་རིམ་པ་དང་། འོད་གསལ་ལ་འཕྲོས་ནས་མངོན་པར་བྱང་ཆུབ་པའི་རིམ་པ་སྟེ་གཞུང་བཞི་མཛད་དོ། ། གྲུབ་ཆེན་ཀླུའི་བྱང་ཆུབ་ཀྱིས་རྡུལ་ཚོན་ལ་བརྟེན་པའི་བུམ་དབང་ཡན་ཆད་ཀྱི་དཀྱིལ་ཆོག་ཉི་ཤུ་པར་གྲགས་པ་དང་། མདོར་བྱས་སྦྱང་གཞི་དང་སྦྱོར་བ་རྣམ་གཞག་རིམ་པ་ཞེས་པ་དང་།
རྫོགས་རིམ་རིམ་ལྔ་ཁོངས་བསྡུས་ཞེས་བྱ་བ་སྟེ་གསུམ་མཛད་དེ། ཕྱི་མ་ལ་ཁ་ཅིག འདི་ཐེ་ཚོམ་ཅན་ཡིན་ཏེ། རིམ་པ་རེའི་ནང་དུ་ཡང་རིམ་པ་ལྔ་ལྔ་བྱས་པའི་ཕྱིར་རོ་གསུང་པར་གྲགས་ཏེ་དེ་ནི་ཐེག་པ་ཆེན་པོའི་ལུགས་ལ་ཆོས་རེ་རེའི་ནང་དུ་ཡང་ཆོས་ཐམས་ཅད་འདུས་པར་བཞེད་པ་སྟེ་ཆེས་ཁྱད་པར་འཕགས་པའོ། ། གལ་ཏེ་དེ་ལྟ་བུ་ལ་སྐྱོན་དུ་བྱས་ནས་མི་འཐད་ན། ཕྱིན་དྲུག་རེ་རེའི་ནང་དུ་ཕར་ཕྱིན་དྲུག་དྲུག་གསུངས་པའང་མི་འཐད་པར་འགྱུར་རོ། ཡང་གྲུབ་ཆེན་སྒྲ་གཅན་འཛིན་དཔལ་བཤེས་གཉེན་གྱིས་རས་བྲིས་ལ་བརྟེན་པའི་དཀྱིལ་ཆོག་དབང་བཞི་ཆར་ཚང་བ་ཟུང་འཇུག་གསལ་བ་ཞེས་བྱ་བ་མཛད་དེ། ཀླུ་བྱང་གིས་དབང་ཆོག་ལ་བརྟེན་ནས་དབང་བསྐུར་བའི་ཚེ་ཡང་དབང་གོང་མ་གསུམ་འདི་ནས་ཁ་སྐོང་བ་ཡིན་ནོ། ། སློབ་དཔོན་ཤཱཀྱ་བཤེས་གཉེན་གྱིས་ནི་སྔར་གྱི་རིམ་ལྔའི་མཇུག་རྐྱང་པ་ཙམ་ལས་གཞན་མ་མཛད་དེ། དེའང་རིམ་ལྔའི།
སྲིད་པའི་གཟེབ་ལས་ངེས་གྲོལ་འགྱུར། ། ཞེས་པ་ཡན་ཆད་སློབ་དཔོན་གྱིས་མཛད་ཅིང་། དེ་མན་ཆད་སློབ་མས་མཛད་ནས་ཤཱཀྱ་བཤེས་གཉེན་གྱིས་སྦྱར་བའོ་ཞེས་བྱུང་སྟེ། འདི་ལ་འཁྲུལ་ནས་ཁ་ཅིག ཤཱཀྱ་བཤེས་གཉེན་ཀླུ་སྒྲུབ་ཀྱི་མཚན་གྱི་རྣམ་གྲངས་སུ་འདོད་པ་ནི་མ་བརྟགས་པར་སྨྲ་བའོ། ། དེ་ལྟར་ཡབ་སྲས་ལྔའི་གཞུང་གི་རྒྱབ་རྟེན་དུ། དགོངས་པ་སྐོང་བའི་སློབ་མ་ཟླ་བ་གྲགས་པས་རྩ་རྒྱུད་ཀྱི་འགྲེལ་པ་སྒྲོན་མ་གསལ་བ་ཞེས་བྱ་བ་མཛད་དོ། ། གཉིས་པ་དེ་དག་ལམ་གྱི་རིམ་པར་སྒྲིག་ཚུལ་ལ། སྤྱིར་གསང་བ་འདུས་པའི་ལམ་རིམ་ནི། དང་པོར་སངས་རྒྱས་པའི་ཐེག་པའི་བསམ་པ་ལ་བསླབ་པ་ཞེས་བྱ་བ་བྱང་ཆུབ་སེམས་ཀྱིས་རྒྱུད་སྦྱངས་པས།
ཐེག་པ་གསར་པ་ལ་བསླབ་ཅེས་བྱ་བ་སྨིན་བྱེད་ཀྱི་དབང་བསྐུར་ཏེ། དྲན་པ་གཅིག་པ་ཞེས་བྱ་བ་བསྐྱེད་རིམ་བསྒོམས་པའི་མཐར་ལུས་དབེན་སྐུ་རྡོ་རྗེ། ངག་དབེན་གསུང་རྡོ་རྗེ། སེམས་དབེན་ཐུགས་རྡོ་རྗེ། སྒྱུ་ལུས་ཀུན་རྫོབ་བདེན་པ། འོད་གསལ་དོན་དམ་བདེན་པ་ཟུང་འཇུག་དང་བཅས་པ་ལ་རིམ་གྱིས་སློབ་པ་ཡིན་ལ། དེ་དག་རྫོགས་པ་ནི་སྤྱོད་བསྡུས་སྒྲོན་མེས་ཀྱང་སྟོན་མོད། གཞུང་སོ་སོའི་དབང་དུ་བྱས་ན། ཀླུ་བྱང་གི་ཉི་ཤུ་བ་དང་། ཟུང་འཇུག་གསལ་བས་སྨིན་བྱེད་ཀྱི་དབང་བསྟན།
མདོར་བྱས་མདོ་བསྲེས་རྣམ་གཞག་རིམ་པ་དང་གསུམ་གྱིས་བསྐྱེད་རིམ་བསྟན། དེ་ནས་ལུས་དབེན་གྱི་མཚམས་སྦྱར་ཏེ་རྫོགས་རིམ་བསྒོམ་པ་ནི་རིམ་པ་ལྔ་པས་བསྟན་ཅིང་། གཞུང་ཕྲན་གཞན་རྣམས་ནི་དེ་དག་གི་འཕྲོས་གཞུང་ཡིན་པ་དང་། སྒྲོན་གསལ་ནི་ཐམས་ཅད་ཀྱི་རྒྱབ་རྟེན་ཡིན་ཚུལ་གོང་དུ་སྨོས་པ་བཞིན་ནོ། ། ལམ་སྲོལ་གཉིས་པ་ནི། སློབ་དཔོན་སངས་རྒྱས་ཡེ་ཤེས་ཞབས་ཀྱི་ལུགས་ཡིན་ནོ། ། སློབ་དཔོན་དེས་ལེའུ་བཅུ་བདུན་པ་ལ་རྒྱུད་ཕྱི་མ་དང་། རྡོ་རྗེ་སྙིང་པོ་རྒྱན་སྦྱར་ནས། རྩ་བཤད་ཀྱི་རྒྱུད་གསུམ་པོ་དེ་ལ་བརྟེན་ནས་འཇམ་པའི་རྡོ་རྗེ་གཙོ་བོར་བྱས་པའི་ལྷ་བཅུ་དགུའི་སྒྲུབ་ཐབས་དང་། རྫོགས་རིམ་གྲོལ་བའི་ཐིག་ལེ་ལ་སོགས་པའི་གཞུང་བཅུ་བཞི་མཛད་དེ་འོག་ཏུ་རྟོགས་པར་བྱའོ། །
དེ་ལྟ་བུའི་སློབ་དཔོན་དེ་ཡང་། དང་པོ་སློབ་དཔོན་སེངྒེ་བཟང་པོ་ལ་ཕ་རོལ་ཏུ་ཕྱིན་པའི་གཞུང་ལུགས་བསླབས་ཏེ། ཡོན་ཏན་བཤེས་གཉེན་ལ་སོགས་པའི་རིགས་ལྡན་རྣམས་ལ་འཆད་རྩོད་རྩོམ་གསུམ་གྱིས་སྒོ་ནས་དར་བར་མཛད་དེ། ཕྱིས་ནུབ་ཕྱོགས་ཨུ་རྒྱན་དུ་བྱོན་ནས་སློབ་དཔོན་འཇོལ་སྒེག་རྡོ་རྗེ་ལ་གསང་བ་འདུས་པའི་ཆོས་སྐོར་བསམ་གྱིས་མི་ཁྱབ་པ་གསན་ཅིང་། ཡང་ཡུལ་དེ་ཉིད་དུ་ལྕམ་ལེགས་སྨིན་དང་། གུ་ནི་ནི་ཞེས་བྱ་བའི་བླ་མ་ཞིག་ལ་ཡང་གསང་འདུས་མང་དུ་གསན་ཏོ། ། ཡང་ཡུལ་ཛ་ལེནྡྷ་ར་ན་མཐར་སློབ་དཔོན་བ་ཡོ་ལ་རྩང་པ་ཏ་ཞེས་བྱ་བ་ལ་ཡང་ཆོས་སྐོར་དེ་ལེགས་པར་གསན་ནས། ལྷོ་ཕྱོགས་ཀྱི་ཡུལ་དུ་སློབ་དཔོན་བྷ་ལིཾ་ཏ་ཨ་ཙརྻ་ཞེས་བྱ་བ་མངོན་ཤེས་དང་རྫུ་འཕྲུལ་བསམ་གྱིས་མི་ཁྱབ་པ་མངའ་བའི་བླ་མ་ལོ་དགུའི་བར་ཟས་གོས་ཀྱིས་མཉེས་པར་བྱས་ནས་གསང་བ་འདུས་པའི་རྩ་བཤད་ཀྱི་རྒྱུད་བཅོ་བརྒྱད་གསན་པས། བླ་མའི་ཞལ་ནས་ཁྱོད་ཀྱིས་དོན་མ་རྟོགས་ཞེས་གསུངས་པས། དོན་མ་རྟོགས་པ་ལ་རྟོགས་པ་མི་སྐྱེ་ཞེས་དགོངས་ནས་རྡོ་རྗེ་གདན་གྱི་བྱང་ཕྱོགས་སུ་ཨུ་པ་ཐ་ཞེས་པ་སྟག་དང་།
དོམ་ལ་སོགས་པ་གཅན་གཟན་མ་རུང་པ་གནས་པའི་ཡུལ་དུ་ཟླ་བ་དྲུག་རྩ་རྒྱུད་ཀྱི་གླེགས་བམ་མགུལ་དུ་བཏགས་ནས་བསྒྲུབ་པ་མཛད་པས། སྟོན་ཟླ་བར་པའི་སྐར་མ་རྒྱལ་གྱི་ནུབ་སྐྱ་རེངས་ཤར་བ་ཙམ་ན། སྤྲུལ་པའི་དགེ་སློང་བླ་མ་གཉིས་འཇོལ་སྒེག་རྡོ་རྗེ་འཇམ་རྡོར་དང་བཅས་པའི་ཞལ་མངོན་སུམ་དུ་གཟིགས་ཏེ། འཇམ་པའི་རྡོ་རྗེའི་ཞལ་ནས་འཇམ་དཔལ་ཞལ་ལུང་དུ་གྲགས་པའི་རྫོགས་རིམ་ལུང་བསྟན་དང་བཅས་པ་འདི་གནང་ངོ་། ། ལུང་བསྟན་པ་ནི་གཞུང་དེའི་མཇུག་ཏུ། ཁྱོད་ཀྱང་ཟས་ཀྱི་བྱ་བ་དང་། ། ང་ལ་ཅུང་ཟད་འཁྲུལ་རྟོག་པས། ། ཚེ་འདི་ཉིད་ལ་མི་འགྲུབ་སྟེ། ། ཟག་བཅས་ཕུང་པོར་རང་གཟུགས་ནི། ། ཡང་དག་གནས་ནི་མི་འགྱུར་རོ། །
ཁྱོད་ཀྱིས་ལུས་འདི་སྤངས་མ་ཐག ། རྣམ་པར་ཤེས་པ་མི་བཤིགས་པ། ། ཕྱག་རྒྱ་ཆེན་པོ་འགྲུབ་པར་འགྱུར། ། དེས་ན་ཁྱོད་ཀྱི་ཡང་དག་བློས། ། སངས་རྒྱས་ཀུན་གྱི་འདུས་པའི་རྒྱུད། ། གསང་བ་གསང་ཆེན་ཆེས་གསང་བ། ། གོང་ན་མེད་པའི་ལུང་ཆེན་པོ། ། དེ་ཡི་རིམ་པ་དང་པོ་ཡི། ། སྒྲུབ་ཐབས་བཟང་དང་སྦྱིན་སྲེག་གཉིས། ། གཏོར་མ་སྣ་ཚོགས་འཁོར་ལོ་དང་། །
བསྡུས་པ་དང་ནི་རྣམ་བཤད་དང་། ། དཀྱིལ་འཁོར་ཆོ་ག་ལ་སོགས་པ། ། མི་ཤེས་མུན་པས་ཁེབ་འདྲ་བའི། ། ཐུར་མ་ལྟ་བུ་བརྩམ་པར་བྱ། ། ཞེས་གསུངས་པ་ཡིན་ནོ། ། གཞུང་དེ་དག་གི་གྲངས་ལ་མི་མཐུན་པ་དུ་མ་སྣང་ཡང་། དེའི་འགྲེལ་པ་སྨན་ཞབས་ཀྱིས་མཛད་པ་ལས། རིམ་པ་དང་པོ་ནི་སྒྲུབ་པའི་ཐབས་འཁོར་དང་བཅས་པའོ། ། སྒྲུབ་ཐབས་བཟང་ནི་ཀུན་ཏུ་བཟང་མོ་གསུམ་མོ། ། སྦྱིན་སྲེག་ནི་སྦྱིན་སྲེག་གི་ཆོ་ག་གཉིས་སོ། །
གཏོར་མ་ནི་མི་ནུབ་པའི་སྒྲོན་མེའོ། ། སྣ་ཚོགས་འཁོར་ལོ་ནི་ཚོགས་འཁོར་ཆེན་མོའོ། ། བསྡུས་པ་ནི་རིན་པོ་ཆེ་འབར་བའོ། ། རྣམ་བཤད་ནི་མ་མཛད་དོ། ། དཀྱིལ་འཁོར་གྱི་ཆོ་ག་ནི་ཉིས་བརྒྱ་ལྔ་བཅུ་པ་གཅིག་མཛད་ཀྱང་བླ་མས་དཔེ་ཁ་ཆེར་བསྣམས་ནས་བདག་གིས་ནི་མ་མཐོང་ངོ་། ། སོགས་ཀྱི་སྒྲས་བསྡུས་པ་ནི། རྩ་བའི་ཡེ་ཤེས་ཆེན་མོ་དང་། ཚིགས་སུ་བཅད་པ་མཛོད་དང་། གྲོལ་བའི་ཐིག་ལེ་དང་། བདག་གྲུབ་པར་བསྒྲུབ་པ་དང་།
བྱང་ཆུབ་སེམས་ཀྱི་ཐིག་ལེ་དང་། བཀྲ་ཤིས་ཀྱི་རྣམ་བཤད་ཆེན་མོ་དང་། བཞི་པ་ལ་འཇུག་པ་ཐབས་དང་བཅས་པ་དང་། ཆུ་སྦྱིན་དབང་པོའི་སྒྲུབ་ཐབས་གསུམ་སྟེ། དེ་ལྟར་ན་ལུང་དང་མཐུན་པའི་གཞུང་བཅུ་བཞི་མཛད་དོ། ། ཞེས་གསུངས་པ་ལྟར་ཡིན་ནོ། ། འོ་ན་དིང་སང་འདིའི་དབང་ཆོག་གང་ལ་བྱེད་སྙམ་ན་སྨན་ཞབས་ཀྱི་འཁོར་བཅས་སུ། རང་གི་གྲྭ་པའི་ཚོགས་ནས་རྒྱལ་ཚབ་ཀྱི་སར་འོས་པའི་སློབ་མ་བཅོ་བརྒྱད་ཀྱི་ནང་ནས་བདེན་པ་མཐོང་བ་ནི། མར་མེ་མཛད་བཟང་པོ། རབ་ཞི་བཤེས་གཉེན།
སྒྲ་གཅན་འཛིན་བཟང་པོ། རྡོ་རྗེ་བདེ་བ་ཆེན་པོ་དང་བཞི་ཡོད་པ་ལས། ཁོ་བོ་ནི་དང་པོའི་རྗེས་སུ་འབྲང་སྟེ་བླ་མ་ཆེན་པོའི་རིམ་པ་ཇི་ལྟ་བ་བཞིན་འདུག་པའི་ཕྱིར་རོ། ། ཞེས་གསུངས་པས་མར་མེ་མཛད་བཟང་པོས་མཛད་པའི་དཀྱིལ་འཁོར་གྱི་ཆོ་ག་བཞི་བརྒྱ་ལྔ་བཅུ་པའི་སྟེང་ནས་བྱེད་དོ། ། སྲོལ་གསུམ་པ་ནི་སློབ་དཔོན་ཤནྟི་པས་རྩ་རྒྱུད་ལེའུ་བཅུ་བདུན་པ་རྒྱུད་ཕྱི་མ་དང་བཅས་པའི་འགྲེལ་པ་སྙིམ་པའི་མེ་ཏོག་ཅེས་བྱ་བ་མཛད་པ་ཡིན་ཏེ། སློབ་དཔོན་འདིས་སློབ་དཔོན་སྨན་ཞབས་དང་། རྒྱལ་སྲས་ས་འདྲེས་པ་གཉིས་ལ་ཞུས་པ་ཡིན་ཀྱང་། དེ་གཉིས་དང་མི་མཐུན་པ་མི་བསྐྱོད་པ་གཙོ་བོར་བྱས་པའི་ལྷ་ཉེར་ལྔར་བྱེད་པ་དང་། ལྟ་བ་སེམས་ཙམ་དུ་བཀྲལ་པ་སོགས་གྲུབ་མཐའ་དུ་མ་ཡོད་དོ། ། སྲོལ་བཞི་པ་ནི་པཎྜི་ཏ་སྨྲིརྟིས་མཛད་པའི་རྩ་རྒྱུད་ཀྱི་འགྲེལ་པ་རང་འགྱུར་དུ་མཛད་པ་ཞིག་ཡོད་པ་དེ་ཡིན་ཏེ།
དེའང་བླ་མ་བཟང་པོའི་ཞབས་ཞེས་པ་ལ་ཞུས་པ་ཡིན་ནོ། ། ལམ་སྲོལ་ལྔ་པ་ནི་ཤནྟི་པའི་སྐུ་ཚེའི་སྨད་ལ་ཤམྦྷ་ལ་ནས་དུས་འཁོར་བྱུང་བའི་དཔལ་ལྡན་རྒྱུ་སྐར་གྱི་དཀྱིལ་འཁོར་བཅུ་གཉིས་ཀྱི་ནང་ཚན་གྱི་གསང་བ་འདུས་པའི་རིགས་དྲུག་གི་དཀྱིལ་འཁོར་འབྱུང་བ་དེ་ཡིན་ཏེ། དེའང་དུས་འཁོར་གསང་འདུས་ལྟར་བཀྲལ་པ་ནི་མ་ཡིན་གྱི། གསང་འདུས་དུས་འཁོར་ལྟར་བཀྲལ་པ་ཡིན་ཏེ། དུས་འཁོར་བའི་བཞེད་པས་གསང་སྔགས་ཐམས་ཅད་དུས་འཁོར་ལྟར་འགྲེལ་བར་བྱེད་པ་ཡིན་པའི་ཕྱིར་རོ། ། སྲོལ་དྲུག་པ་ནི་སློབ་དཔོན་སྒེག་པའི་རྡོ་རྗེས་མཛད་པའི་རྩ་རྒྱུད་ཀྱི་འགྲེལ་པ་གླིང་གཞི་མ་རྒྱུད་དང་མཐུན་པར་བཀྲལ་བ་གཅིག་ཡོད་དོ། ། ལམ་སྲོལ་བདུན་པ་ནི་གྲུབ་ཆེན་ཀུན་སྙིང་གིས་མཛད་པའི་རྩ་རྒྱུད་ཀྱི་འགྲེལ་པ་ལ་བྱེད་དེ། དེའང་སློབ་དཔོན་འདིས་ནི་རྒྱུད་འདི་དང་། རྣམ་སྣང་སྒྱུ་དྲ་དང་། སངས་རྒྱས་མཉམ་སྦྱོར་རྣམས་ཡོ་གར་བཀྲལ་པའི་ལུགས་ཡིན་ནོ། །
གཉིས་པ་བོད་དུ་ལམ་སྲོལ་ཇི་ལྟར་བྱུང་བའི་ཚུལ་ནི། བསྟན་པ་ཕྱི་དར་གྱི་དུས་སུ་པཎྜི་ཏ་ཤྲརྡྷ་ཀ་ར་ཝརྨ་ལ། ལོ་ཆེན་རིན་བཟང་གིས་སྤྱིར་གསང་སྔགས་ཁྱད་པར་འདུས་པ་རྣམ་གཉིས་ཞུས་ཤིང་། དེའི་ནང་ནས་ཀྱང་གསང་བ་འདུས་པ་འཕགས་ལུགས་དང་། ཡེ་ཤེས་ཞབས་ལུགས་གཉིས་ཀའི་དབང་བཀའ་སོགས་ཞུས་ཀྱང་། འཕགས་ལུགས་ནི་ད་ལྟ་ཆད་ནས་མེད་དོ། ། དེའི་སྐུ་ཚེའི་མཇུག་ཏུ་ཇོ་བོ་རྗེ་བོད་དུ་བྱོན་པའི་དུས་མགར་དགེ་བ་རབ་གསལ་ལ་འདུས་པའི་དབང་ཁྲིད་བཤད་བཀའ་གནང་བ་ནི་དིང་སང་མེད་ལ། འཇམ་རྡོར་གྱི་རིགས་པས་སྤྱན་རས་གཟིགས་གཙོ་བོར་བྱས་པའི་ལྷ་བཅུ་དགུའི་དཀྱིལ་འཁོར་གྱི་དབང་བཀའ་སོགས་གནང་བ་ནི་དིང་སང་ཡང་བཞུགས་སོ། ། ལྷ་བཅུ་དགུ་པོ་དེ་ཡང་རྩ་རྒྱུད་ཀྱི་དངོས་བསྟན་ལ་རིགས་ལྔ་ཡུམ་བཞི་ཁྲོ་བོ་བཞི་སྟེ་བཅུ་གསུམ་ལས་མེད་ཀྱང་། གླེང་གཞི་ནས་འབྱུང་བའི་རྡོ་རྗེ་མ་དྲུག་བསྣན་པ་ལ་འདོད་ཅིང་།
གཙོ་བོར་འཇམ་རྡོར་དང་སྤྱན་རས་གཟིགས་ཀྱང་འཁོར་གྱི་སེམས་དཔའ་དེར་བཅུག་པ་ནི་མ་ཡིན་གྱི། རང་རྐང་བ་རེ་ལོགས་ནས་སྤྱན་དྲངས་པ་ཡིན་པར་བཞེད་ལ། དེའི་ཚེ་རིགས་ལྔ་མ་ཚང་བའི་ཉེས་པའང་མེད་དེ། འཇམ་རྡོར་གྱི་ཚེ་མི་བསྐྱོད་པ་རིགས་བདག་ཏུ་བཏེག་ཅིང་། སྤྱན་རས་གཟིགས་ཀྱི་ཚེ་འོད་དཔག་མེད་རིགས་བདག་ཏུ་བཞུགས་ཏེ། དེའི་ཤུལ་དུ་མི་བསྐྱོད་པ་བཞུགས་པ་ཡིན་ནོ། ། ཡང་བླ་མ་གཉན་ལོ་ཙཱ་བས་རྒྱ་གར་དུ་རི་སུལ་གྱི་རྣལ་འབྱོར་མ་ལ་ཡེ་ཤེས་ཞབས་ལུགས་ཀྱི་དབང་བཀའ་གསན་པ་ཡང་དེང་སང་ས་སྐྱ་པ་ལ་བཞུགས་སོ། ། ཡང་ཇོ་བོ་རྗེ་ཕེབས་པའི་རྗེས་སུ་བླ་ཆེན་འབྲོག་མི་རྒྱ་གར་དུ་བྱོན་ཏེ་རྒྱུད་སྡེ་མཐའ་དག་ལ་མཁས་པར་མཛད་ནས་ཕེབས་ཏེ་གསང་བ་འདུས་པ་རྒྱལ་པོ་སྤྲིན་གྱི་ཤུགས་ཅན་ལ་གསན་པ་ཡིན་ཡང་དེང་སང་ཆད་ནས་མེད་དོ། ། དེའི་སྐུ་ཚེའི་མཇུག་ཙམ་ལ་རྗེ་འགོས་ལོ་ཙཱ་བ་ཁུག་པ་ལྷས་བཙས་ཀྱིས་རྒྱ་གར་ལ་ལན་གསུམ་བྱོན་ཏེ། དེའི་བར་ལ་མིའི་བླ་མ་བདུན་ཅུ་མཁའ་འགྲོ་མའི་བླ་མ་གཉིས་ཏེ་བདུན་ཅུ་རྩ་གཉིས་ལ་གཏུགས་སྐད།
དེ་དག་གི་ནང་ནས་གསང་བ་འདུས་པ་ནི། བླ་མ་མངོན་ཤེས་ཅན། བཙུན་མོ་ཅན། རྡོ་རྗེ་གདན་གྱི་ནག་པོ་པ། རྒྱལ་པོ་སྤྲིན་གྱི་ཤུགས་ཅན་ཏེ་བཞི་ལ་ཞུས་སོ། ། དེ་ནས་བོད་དུ་བླ་མ་དང་པོ་གསུམ་གྱི་དགོངས་པ་བཀོད་པའི་སྟོང་ཐུན་ཆེན་མོ་དང་། རིམ་ལྔའི་དཀའ་གནད་ལོགས་སུ་བཀོད་པ་བླ་མ་གསུམ་གྱི་ཤོག་རིལ་གསུམ་དང་། བླ་མ་བཞི་ཀའི་དགོངས་པ་སྒྲོན་གསལ་གྱི་སྟེང་དུ་མཆན་ལ་བཀོད་པ། སྒྲོན་གསལ་མཆན་ཆེན་དུ་གྲགས་པ་རྣམས་མཛད་ཅིང་བཤད་དོ། ། དེའི་སློབ་མ་རྡོག་ཡེ་ཤེས་སེངྒེས་ཀྱང་གོང་གི་དེ་ལས་བསྡུས་པའི་སྟོང་ཐུན་དང་།
སྒྲོན་གསལ་གྱི་འགྲེལ་པ་ཡང་མཛད་ཅིང་། གཞན་ཡང་སློབ་བརྒྱུད་རྣམས་ཀྱིས་སྟོང་ཐུན་སོགས་ཀྱི་ཡིག་ཆ་དུ་མ་མཛད་པ་ཡོད་དོ། ། དེ་ལྟ་བུའི་ལོ་ཙཱ་བ་དེ་ལ་རྒྱུད་ཀྱི་ཀ་ཆེན་ཚུགས་པའི་སློབ་མ་བཞི། མན་ངག་གི་གདུང་ཆེན་ཐེག་པ་བརྒྱད། ལས་ཚོགས་དང་ལག་ལེན་ལ་མཁས་པ་ལྕམ་དང་དྲལ་མ་བཤིབས་པ་ལྟར་བྱུང་སྟེ། འདུས་པའི་བསྟན་པ་ཉི་མ་ཤར་བ་ལྟར་མཛད་དོ། ། དེ་ནས་ས་སྐྱ་པ་ལ་བརྒྱུད་ཚུལ་ལ། རྗེ་འགོས་ཀྱི་འཁོན་དཀོན་མཆོག་རྒྱལ་པོ་ལ། དེས་པཱུ་ར་ཨ་སྐྱབས་ལ། དེས་ས་སྐྱ་པ་ཆེན་པོ་ལ་གནང་བ་གཅིག་དང་།
འགོས་ལ་དབུས་པ་དགེ་སེར་གྱིས། དེ་ལ་གནམ་ཁའུབ་པས། དེ་ལ་རྗེ་ས་ཆེན་གྱིས་གསན་ཏེ་གཉིས་བྱུང་ངོ་། ། དེ་ནས་འཕགས་པ་རིན་པོ་ཆེའི་བར་དུ་བྱུང་སྟེ། འཕགས་པས་མཛད་པའི་དཀྱིལ་ཆོག་དང་། དེའི་སློབ་མ་དགའ་ལྡན་པ་བཀྲ་ཤིས་དཔལ་སོགས་ཀྱིས་མཛད་པའི་སྒྲུབ་ཐབས་ཀྱང་ཡོད་དོ། ། དེ་ནས་རྗེ་རྡོ་རྗེ་འཆང་གི་བར་དུ་བྱོན་པའི་རྡོག་ལུགས་ཀྱི་དབང་བཀའ་ནི་ད་ལྟ་ཆད་པ་འདྲའོ། ། ད་ལྟ་ནི་ཀླུ་བྱང་གི་ཉི་ཤུ་པ་དང་། སྒྲ་གཅན་འཛིན་གྱི་ཟུང་འཇུག་གསལ་བའི་ལུགས་པཎ་ཆེན་ཤཱཀྱ་ཤྲཱི་ནས་བརྒྱུད་དེ། ཆོས་རྗེ་ས་པཎ་ལ་བབས་པའི་དབང་རྒྱུད་འདི་ཡིན་ནོ། །
ཡང་འགོས་དང་དུས་མཉམ་དུ་རྗེ་བཙུན་མར་པ་ལོ་ཙཱ་བས་རྒྱ་གར་དུ་བྱོན་ཏེ། རྗེ་བཙུན་ན་རོ་ཏ་པ་ལ་འདུས་པའི་ཆོས་སྐོར་སོགས་གསན་ནས་བོད་དུ་བྱོན་ཏེ། ཁོང་གི་ལུགས་ཀྱི་གསང་འདུས་ལ་མཁས་པ་པཎྜི་ཏའི་ལུགས་དང་། ཀུ་ས་ལིའི་ལུགས་གཉིས་སུ་བྱས་ནས། དང་པོ་སྒྲོན་གསལ་དང་། སྤྱོད་བསྡུས་ཀྱི་སྟེང་ནས་རིམ་གྱིས་པའི་ལམ་རིམ་དུ་བཞེད། གཉིས་པ་རིམ་ལྔ་གདན་རྫོགས་སམ་ནག་ཁྲིད་ཅེས་བྱ་བ་མཛད་དེ། སངས་རྒྱས་ལག་བཅང་མའི་མན་ངག་གང་ཟག་གཅིག་ཅར་བའི་ལམ་ཡིན་ཞེས་བཞེད་ཅིང་། འདི་ཁོང་གི་སློབ་མ་རྒྱ་ཕོ་བ་ལུང་པ་དང་། གསེར་སྡིང་པ་ནས་བརྒྱུད་དེ་དེང་སང་ཡང་ཡོད་དོ། །
ཁ་ཅིག་གི་འདི་དང་ཀླུ་སྒྲུབ་ཀྱི་རིམ་ལྔ་གཉིས་བསྲེས་ནས་ཁྲིད་ཡིག་ངོ་སྤྲོད་དང་བཅས་པ་བྱས་པ་ནི། བཀའ་སྲོལ་དང་ལམ་རིམ་གྱི་ཁྱད་པར་ཙམ་ཡང་མ་ཕྱེ་བའོ། ། གཞན་ཡང་ཆག་ལོ་དང་ལྕང་ལོ་སོགས་ནས་བརྒྱུད་པ་བྱུང་མོད། དེང་སང་ནི་ཆད་ནས་མི་སྣང་ངོ་། ། དེ་ལྟར་བོད་དུ་གསང་བ་འདུས་པའི་སྲོལ་འཛིན་པ་དུ་མ་བྱུང་ཡང་། སྲོལ་འཛིན་རྣམས་ཀྱི་རྒྱལ་པོ་ནི་འགོས་ཡབ་སྲས་རྣམས་སུ་ཤེས་པར་བྱའོ། འདི་མན་ཆད་གསང་འདུས་ཀྱི་ཆོས་འབྱུང་ཚུལ་རང་དུ་མི་སྣང་ཡང་རྒྱུད་མན་ངག་གི་བརྗོད་བྱ་སྔགས་རིམ་གཏན་ལ་འབེབས་པ་ལ་ཤིན་ཏུ་ལེགས་པ་ཞིག་འདུག་པས་བྲིས་པ་ལགས།་་་་་ གསུམ་པ་དེ་ལྟར་ངོས་བཟུང་བའི་རྩ་བཤད་ཀྱི་རྒྱུད་དེ་དག་ལམ་སྲོལ་དེ་དག་གིས་བཤད་པའི་བརྗོད་བྱའི་དོན་གཏན་ལ་དབབ་པ་ལ། འདིར་གཙོ་བོར་འཕགས་པ་ཡབ་སྲས་ཀྱི་བཞེད་པས་གསང་བ་འདུས་པའི་རྒྱུད་དོན་ཐམས་ཅད་དོན་བཞིར་བསྡུས་ནས་འཆད་དེ། དེ་ཡང་རྒྱུད་འདི་ལ་དངོས་སམ་བརྒྱུད་པའི་སྒོ་ནས་འཇུག་ཏུ་རུང་བའི་རྟེན་གྱི་གང་ཟག
དེས་བླང་དོར་གྱི་དངོས་པོ་ཡོངས་སུ་ཤེས་པའི་སྤྱོད་ཡུལ། དེས་ཉམས་སུ་བླང་བར་བྱ་བ་གཉེན་པོ་ལམ་གྱི་རིམ་པ། ས་བཅད་འདིའི་དོན་རྒྱས་པར་ཤེས་པར་འདོད་ན་ཉི་ཟླ་བླ་མ་སེངྒེའི་མཛད་པའི་གསང་འདུས་བསྐྱེད་རིམ་གྱི་རྣམ་བཤད་ལེགས་བཤད་སྙིང་པོ་ཞེས་བྱ་བར་བལྟ་བར་གྱིས་ཤིག་ཁོ་བོས་བྱས་པའི་བསྟན་བཅོས་འདིར་ནི་རྣམ་བཤད་དེ་ཉིད་ཀྱི་དབུ་ན་བཞུགས་པའི་ལུགས་འདིའི་ཆོས་བྱུང་ཚུལ་ཉིད་བསྡུས་པའོ། ། དེས་བླང་པ་ལས་བྱུང་བ་འབྲས་བུའི་རྣམ་གཞག་གོ ། དང་པོ་ནི་གསུང་རབ་སྤྱི་ནས་བཤད་པའི་གང་ཟག་གི་རྣམ་གཞག་ཐུན་མོང་བ་རྣམས་ཀྱང་འདིར་འཇུག་མོད། འདི་རང་ནས་བཤད་པའི་གང་ཟག་གི་རྣམ་གཞག་ནི་ལྔར་མཛད་དེ། ཨུཏྤལ་ལྟ་བུའི་གང་ཟག པདྨ་དཀར་པོ་ལྟ་བུའི་གང་ཟག པདྨ་དམར་པོ་ལྟ་བུའི་གང་ཟག ཙནྡ་ལྟ་བུའི་གང་ཟག
རིན་པོ་ཆེ་ལྟ་བུའི་གང་ཟག་གོ ། དེ་ལ་གང་ཟག་དང་པོའི་མཚན་ཉིད་ནི་གསུམ་སྟེ། ཐོས་པ་ཆེ་བ། དོན་ཟིན་པ། དེ་མ་ཐག་ཏུ་ཚིག་དོན་གཉིས་ཀ་བརྗེད་པའོ། ། གཉིས་པའི་མཚན་ཉིད་ཀྱང་གསུམ་སྟེ། དང་པོ་གཉིས་གོང་ལྟར་ལ་ཚིག་དོན་གཞན་ལ་སྟོན་མི་ནུས་པའོ། ། གསུམ་པའི་མཚན་ཉིད་ནི་དད་པ་ཆེ་བ། སྙིང་རྗེ་ཆེ་བ། ཐོས་པ་ཆེ་བ།
ཐོས་དོན་དེ་མ་ཐག་བརྗེད་པར་འགྱུར་བ་སྟེ་བཞི་ཡིན་ནོ། ། གང་ཟག་བཞི་པའི་མཚན་ཉིད་ནི་ལྔ་སྟེ། ཐོས་པ་ཆུང་བ། ང་རྒྱལ་ཆེ་བ། དོན་གྱི་རྩ་བ་མེད་པ། ཚིག་གི་སྤྲོས་པ་མང་བ། དོན་གང་ཟག་གཞན་གྱིས་ཟིན་པར་མི་ནུས་པའོ། ། ལྔ་པ་ནི་རིན་པོ་ཆེ་ལྟ་བུའི་གང་ཟག་གི་མཚན་ཉིད་ལ་བདུན་ཏེ། ཚུལ་ཁྲིམས་དག་པ། མཁས་ལ་བསྒྲིན་པ་སྟེ་ཁོང་གྲུང་བ།
ཤེས་རབ་ཆེ་བ། རྒྱུད་གཞན་དུ་མི་འགྱུར་བ། ཐོས་པ་ཆེ་བ། དོན་གཞན་ལ་སྟོན་ནུས་པའོ། ། འོ་ན་དེ་ལྟ་བུའི་གང་ཟག་ལྔ་ཆར་གྱིས་རྒྱུད་འདི་ལ་ཉན་བཤད་སྒྲུབ་གསུམ་བྱར་རུང་ངམ་སྙམ་ན། ངེས་པ་མེད་དེ། དེ་ལ་གང་ཟག་དང་པོ་དང་གསུམ་པ་གཉིས་ཀྱིས་ནི་བག་ཆགས་ཙམ་གཞག་པའི་ཕྱིར་དུ་ཉན་དུ་རུང་གི བཤད་སྒྲུབ་བྱར་མི་རུང་སྟེ་ཚིག་བརྗེད་ནས་མེད་པའི་ཕྱིར་རོ། ། གཉིས་པ་དང་བཞི་པས་ནི་ཉན་པ་དང་སྒྲུབ་པར་རུང་གི བཤད་པར་མི་རུང་སྟེ་དང་པོས་ཚིག་དོན་སྟོན་མི་ནུས་ཤིང་།
གཉིས་པས་དོན་བསྟན་ཀྱང་འཛིན་མི་ནུས་པའི་ཕྱིར་རོ། ། གང་ཟག་ལྔ་པས་ནི་ཐམས་ཅད་དུ་རུང་བར་ཤེས་པར་བྱའོ། ། གཉིས་པ་བླང་དོར་གྱི་དངོས་པོ་ཡོངས་སུ་ཤེས་པར་བྱ་བའི་སྤྱོད་ཡུལ་ནི་བདེན་པ་གཉིས་ཡིན་ཏེ། མགོན་པོ་ཀླུ་སྒྲུབ་ཀྱིས། སངས་རྒྱས་རྣམས་ཀྱིས་ཆོས་བསྟན་པ། ། བདེན་པ་གཉིས་ལ་ཡང་དག་བརྟེན། ། འཇིག་རྟེན་ཀུན་རྫོབ་བདེན་པ་དང་། ། དམ་པའི་དོན་གྱི་བདེན་པ་འོ། ། ཞེས་གསུངས་པས། སྤྱིར་ཐེག་པ་ཆེན་པོའི་ལུགས་ལ་ཤེས་བྱའི་གཙོ་བོ་ཐམས་ཅད་བདེན་པ་གཉིས་སུ་འདུས་ཤིང་།
ཁྱད་པར་རྒྱུད་འདིར་དང་པོར་བདེན་པ་གཉིས་སོ་སོར་བསྟན་ནས། མཐར་ཐུག་ཟུང་འཇུག་ཏུ་གྲུབ་པ་འབྲས་བུར་གསུངས་པའི་ཕྱིར་རོ། ། དེ་ལྟ་བུའི་བདེན་པ་གཉིས་ཀྱི་རྣམ་གཞག་ཅུང་ཟད་བརྗོད་ན། རེ་ཞིག་བདེན་གཉིས་སོ་སོར་བསྟན་པ་དང་། མཐར་ཐུག་བདེན་གཉིས་དབྱེར་མེད་དུ་བསྟན་པའོ། ། དང་པོ་ལ་གཉིས་ཀྱི། དང་པོ་ཀུན་རྫོབ་བདེན་པའི་ངོ་བོ་ནི་འདིར་རླུང་སེམས་ཙམ་སྟེ། དེ་ཡང་བྱང་ཆུབ་ཀྱི་སེམས་ཀུན་ཏུ་བཟང་པོ་རླུང་གི་བཞོན་པ་ཅན་དེ་ཐོག་མ་མེད་པའི་བག་ཆགས་ཀྱིས་བསླད་པའི་དབང་གིས་ཕྱི་རོལ་གྱི་སྣང་བ་སྣ་ཚོགས་སུ་སྣང་ཞིང་ཞེན་པ་ཡིན་པའི་ཕྱིར་རོ། ། ཕར་ཕྱིན་ཐེག་པར་ཕྱི་རོལ་གྱི་སྣང་བ་ལ་ཀུན་རྫོབ་བདེན་པར་བཞག་ཀྱང་། འདིར་དེའི་འཁྲུལ་གཞི་རླུང་ཙམ་ལ་འཇོག་པའི་རྒྱུ་མཚན་ཡང་།
རླུང་སེམས་ཙམ་དེ་མཚན་དཔེས་བརྒྱན་པའི་སྒྱུ་ལུས་སུ་གྲུབ་པའི་ཚེ་སྣང་བ་ཐམས་ཅད་དེའི་རང་བཞིན་ལས་མ་འདས་སོ་ཞེས་ཤེས་པར་བྱ་བ་ལ་སོགས་པའི་དགོས་པ་ཡིན་ནོ། ། གསང་འདུས་འཕགས་ལུགས་ཀྱི་དགོངས་པ་ཡིན་པར་མ་རྟོགས་པ་ཁ་ཅིག་གིས་དབུ་མ་ཐལ་འགྱུར་བའི་གྲུབ་མཐའ་ཐུན་མོང་མ་ཡིན་པ་སྦྱར་ནས། ཕྱི་རོལ་གྱི་སྣང་བ་ལྟ་ཞོག་གི སྒྲུབ་པ་པོ་རང་གི་ལུས་ཀྱང་བཞག་ནས། དེ་ལས་ལོགས་སུ་རླུང་སེམས་ཙམ་ལས་མཚན་དཔེས་སྤྲས་པའི་སྐུ་འགྲུབ་པར་འདོད་པ་ནི་ཆེས་འཁྲུལ་བའོ། ། གཉིས་པ་དོན་དམ་པར་བདེན་པའི་ངོ་བོ་ནི། ཐོག་མ་མེད་པའི་བྱང་ཆུབ་ཀྱི་སེམས་ཀུན་ཏུ་བཟང་པོ་རང་བཞིན་གྱིས་རྣམ་པར་དག་ཅིང་སྤྲོས་པའི་མཚན་མ་ཐམས་ཅད་དང་བྲལ་བ་གང་དུ་ཡང་མི་དམིགས་ཤིང་ནམ་མཁའི་དབྱིངས་ལྟར་གནས་པ་དེ་ཡིན་ཏེ། རྩ་རྒྱུད་ལེའུ་བཅོ་ལྔ་པ་ལས། བྱང་ཆུབ་སེམས་དཔས་གསོལ་པ། བཅོམ་ལྡན་འདས་དེ་བཞིན་གཤེགས་པ་ཐམས་ཅད་ཀྱི་ཆོས་ནི་གང་ལ་གནས།
གང་ལས་བྱུང་། བཀའ་སྩལ་པ། ལུས་དང་ངག་དང་སེམས་རྡོ་རྗེ་ལས་བྱུང་ངོ་། ། དེ་བཞིན་གཤེགས་པ་ཐམས་ཅད་ཀྱི་སེམས་གང་ལ་གནས། ནམ་མཁའ་ལ་གནས་སོ། ། ནམ་མཁའ་གང་ལ་གནས། གང་ལ་ཡང་མི་གནས་སོ། ། ཞེས་གསུངས་ཤིང་། བྱང་ཆུབ་སེམས་ཀྱི་ལེའུར། རིགས་ལྔའི་བྱང་ཆུབ་ཀྱི་སེམས་སོ་སོར་གསུངས་པས་ཀྱང་འདི་སྟོན་པ་ཡིན་ནོ། །
དེ་ཡང་རང་གི་ངོ་བོ་འཕགས་པའི་མཉམ་བཞག་ཡེ་ཤེས་ཀྱིས་སོ་སོ་རང་རིག་པས་གཉིས་སྣང་ནུབ་པའི་ཚུལ་གྱིས་ཉམས་སུ་མྱོང་བ་ཙམ་ཡིན་ཡང་། གདུལ་བྱ་དམན་པ་རྣམས་ཀྱིས་རྟོགས་པའི་དོན་དུ་ཐ་སྙད་ཙམ་དུ་གཅིག་དུ་བྲལ་ལ་སོགས་པའི་སྒོ་ནས་དབུ་མ་པའི་གཞུང་ལུགས་ལྟར་གཏན་ལ་འབེབས་པར་བྱེད་དོ། ། འདི་རྫོགས་རིམ་དུ་ཉམས་སུ་ལེན་པའི་ཚེ་ན་སྒྱུ་ལུས་ཀྱི་འོག་གི་འོད་གསལ་གྱི་ངོ་བོ་ཉིད་ཡིན་ནོ། ། གཉིས་པ་བདེན་གཉིས་དབྱེར་མེད་དུ་བསྒྲུབ་པ་ནི། བྱང་ཆུབ་ཀྱི་སེམས་ཀུན་ཏུ་བཟང་པོ་སྤྲོས་པའི་མཐའ་ཐམས་ཅད་དང་བྲལ་ཡང་། རང་གི་ངོ་བོ་མི་དོར་བར་ཟུང་འཇུག་ཏུ་གནས་པ་ཡིན་ཀྱང་། གློ་བུར་གྱི་དྲི་མས་བསྒྲིབས་ནས་མ་ཤེས་པ་དེ་སྒྱུ་ལུས་དང་འོད་གསལ་གྱིས་སོ་སོར་ཤེས་པར་བྱས་ནས་ངོ་བོ་ཟུང་འཇུག་ཏུ་བྱེད་པ་ཡིན་ནོ། ། དེ་ཡང་སློབ་དཔོན་ཀླུ་སྒྲུབ་ཀྱིས། ཀུན་རྫོབ་དང་ནི་དོན་དམ་གཉིས། ། སོ་སོའི་ཆར་ནི་ཤེས་གྱུར་ནས། །
གང་དུ་ཡང་དག་འདྲེས་གྱུར་པས། ། ཟུང་དུ་འཇུག་པ་དེས་བཤད་དོ། ། ཞེས་གསུངས་པའི་དོན་ཡིན་ནོ། ། གསུམ་པ་དེ་ཉམས་སུ་བླང་བྱ་གཉེན་པོ་ལམ་རིམ་ལ། རྡོ་རྗེ་རྩེ་མོ་ལས། སྨིན་པ་དང་ནི་གྲོལ་བའི་ལམ། ། སངས་རྒྱས་བྱང་ཆུབ་བསྟན་པའི་མཆོག ། ཅེས་གསུངས་པས། སྨིན་བྱེད་ཀྱི་ལམ་དང་། གྲོལ་བྱེད་ཀྱི་ལམ་གཉིས་ལས།
དང་པོ་ལ་གཉིས། སྨིན་བྱེད་ལ་འཇུག་པའི་ཡན་ལག་དང་། སྨིན་བྱེད་ཀྱི་ལམ་དངོས་སོ། ། དང་པོ་ལ་བཞི། རྒྱུ་རྐྱེན་ཁྱད་པར་ཅན། བདག་པོའི་རྐྱེན་ཁྱད་པར་ཅན། ལྷན་ཅིག་བྱེད་པའི་རྐྱེན་ཁྱད་པར་ཅན། དམིགས་པའི་རྐྱེན་ཁྱད་པར་ཅན་ནོ། ། དང་པོ་ནི། གང་ལ་དབང་བསྐུར་བའི་སློབ་མ་མཚན་ཉིད་དང་ལྡན་པ་སྟེ།
དེ་ཡང་སངས་རྒྱས་པའི་ཐེག་པའི་བསམ་པ་ལ་བསླབས་པས་རྒྱུད་སྦྱངས་པས་ཏེ། འདིས་དབང་བསྐུར་ཞིང་དམ་ཚིག་འབོག་པར་འོས་པའོ། ། གཉིས་པ་ནི། གང་གིས་དབང་བསྐུར་བའི་རྡོ་རྗེ་སློབ་དཔོན་མཚན་ཉིད་དང་ལྡན་པ་སྟེ། དེའང་སློབ་དཔོན་གྱི་མཚན་ཉིད་ནི་རྒྱུད་ཐ་དད་ནས་མང་དུ་གསུངས་ཀྱང་། འདིར་རྣམ་སྣང་སྒྱུ་དྲ་ལས། བརྟན་ཞིང་དུལ་ལ་བློ་གྲོས་ལྡན། ། བཟོད་ལྡན་དྲང་ལ་གཡོ་སྒྱུ་མེད། ། སྔགས་དང་རྒྱུད་ཀྱི་སྦྱོར་བ་ཤེས། ། དེ་ཉིད་བཅུ་ནི་ཡོངས་ཤེས་ཤིང་། །
དཀྱིལ་འཁོར་འབྲི་བའི་ལས་ལ་མཁས། ། དེ་ནི་སློབ་དཔོན་ཡིན་ཞེས་བྱ། ། དེ་ཡིས་ཉེ་བར་བསྟན་པའི་སྔགས། ། འགྲུབ་འགྱུར་འདི་ལ་ཐེ་ཚོམ་མེད། ། ཅེས་གསུངས་པ་ལྟར་ཡིན་ཏེ། དེ་ཡང་རང་བཞིན་རྒྱུད་ཀྱི་ཁྱད་པར་དང་། འདུས་བྱས་ཡོན་ཏན་གྱི་ཁྱད་པར་གཉིས་ལས། དང་པོ་ནི་ཚིག་རྐང་དང་པོ་གཉིས་ཀྱིས་བསྟན་ཅིང་། གཉིས་པ་ནི་དེའི་འོག་མ་གསུམ་གྱིས་བསྟན་ལ། རྐང་པ་རྗེས་མ་གསུམ་ནི་གོ་སླའོ། །
གསུམ་པ་ནི་སློབ་མ་ལ་དབང་བསྐུར་བའི་ཕྱིར་དུ་རྡོ་རྗེ་སློབ་དཔོན་གྱི་ཆོ་ག་མཚན་ཉིད་དང་ལྡན་པ་བྱས་པ་སྟེ། དེ་ལ་བཞི། སྔོན་དུ་འགྲོ་བའི་བསྙེན་པ། སའི་ཆོ་ག སྟ་གོན། དཀྱིལ་འཁོར་ཞག་གི་བྱ་བའོ། ། དང་པོ་གསུམ་ནི་གོ་སླ་ལ། བཞི་པ་དམ་ཚིག་པ་བྲི་བའི་ཚུལ་གྱིས་བསྒྲུབ་པ། ཡེ་ཤེས་པ་སྤྱན་དྲངས་པའི་ཚུལ་གྱིས་བསྒྲུབ་པ། དེ་ལ་མཆོད་པ་བྱ་བ།
སློབ་མ་ལ་དབང་བསྐུར་བའི་ཕྱིར་གསོལ་བ་གདབ་པ་སྟེ་བཞིར་གནས་སོ། ། བཞི་པ་ནི་སློབ་དཔོན་གྱི་མཆོག་མཚན་ཉིད་དང་ལྡན་པའི་སྒོ་ནས་བསྒྲུབ་པའི་དཀྱིལ་འཁོར་ཡིན་ཏེ། དེ་སློབ་མ་ལ་བསྟན་པར་བྱ་བ་ཡིན་པའི་ཕྱིར་རོ། ། དེ་ལ་དབྱེ་ན་དབང་བཀའ་རྙིང་མ་བ་རྣམས་ཀྱིས་རྡུལ་ཚོན་གྱི་དཀྱིལ་འཁོར། ཚོགས་ཀྱི་དཀྱིལ་འཁོར། ཏིང་ངེ་འཛིན་གྱི་དཀྱིལ་འཁོར་གསུམ་དུ་འདོད། ། ཀླུ་བྱང་གིས། སློབ་མའི་དོན་ཀུན་བསྒྲུབ་པའི་ཕྱིར། ། འཁོར་ལོ་རྣམ་བརྒྱད་བྲི་བར་བྱ། ། རིན་ཆེན་དེ་བཞིན་ས་བོན་དང་། །
མེ་ཏོག་ཚོན་དང་དེ་བཞིན་དུ། ། བྱེ་མ་གཡོ་དང་ཕྱེ་མ་དང་། ། དེ་བཞིན་ཡིད་ཀྱི་དཀྱིལ་འཁོར་བདེན། ། ཞེས་བརྒྱད་དུ་གསུངས་ཏེ། དེ་ཡང་རིན་ཆེན་ནི་རིན་པོ་ཆེའི་ཚོན་གྱིས་བྲིས་པ། ས་བོན་ནི་འབྲས་ལ་སོགས་པའི་ཕྱེ་མས་བྲིས་པ་སྟེ། བརྟག་གཉིས་ལས། རིན་ཆེན་ལྔ་ཡི་ཕྱེ་མའམ། ། ཡང་ན་འབྲས་ལ་སོགས་པ་འོ། ། ཞེས་གསུངས་པ་དང་མཐུན་ནོ། །
མེ་ཏོག་ནི་གོ་སླ། ཚོན་ནི་རྩི་ཚོན་གྱིས་རས་ལ་བྲིས་པ། བྱེ་མ་གཡོ་བ་ནི་རང་བཞིན་ཞིབ་པའི་བྱེ་མ་དཀར་པོ་ཚོན་གྱིས་ཁ་བསྒྱུར་པས་བྲིས་པ། ཕྱེ་མ་ནི་ཅོང་ཟི་ལ་སོགས་པ་ཞིབ་པར་བཏགས་ནས་ཁ་བསྒྱུར་པས་བྲིས་པ། ཡིད་ཀྱི་དཀྱིལ་འཁོར་ནི་ཏིང་ངེ་འཛིན་གྱིས་རྡུལ་ཚོན་གྱི་དཀྱིལ་འཁོར་ནམ་མཁར་སྤྲུལ་པ། བདེན་པའི་དཀྱིལ་འཁོར་ནི་ལུས་ཀྱི་དཀྱིལ་འཁོར་ཏེ། དེ་ལྟར་ན་རྡུལ་ཚོན་གྱི་དཀྱིལ་འཁོར་དྲུག རས་བྲིས་ཀྱི་དཀྱིལ་འཁོར་གཅིག ལུས་ཀྱི་དཀྱིལ་འཁོར་དང་བརྒྱད་ཡིན་ནོ། ། གཉིས་པ་སྨིན་བྱེད་དངོས་ལ།
བཀའ་རྙིང་པས་བཞིར་མཛད་དེ། དེ་ཡང་དམ་ཚིག་དང་སྡོམ་པ་ཕོག་པ། སློབ་མ་གཞུག་ཅིང་དཀྱིལ་འཁོར་བསྟན་པ། དབང་བསྐུར་བ་སྔགས་དང་ཕྱག་རྒྱ་བསྟན་པའོ། ། སྔ་རབས་པ་དེ་དག་ཕལ་ཆེ་བས། རྡོ་རྗེ་ཕྲེང་བ་ནས་བདེ་མཆོག་གི་དབང་དང་། འདིའི་དབང་གི་ཆིངས་བསྟན་པ་གཉིས་སོ་སོར་མ་ཕྱེ་བར། འདིར་ཡང་མི་བསྐྱོད་པ་ཆུ་དབང་དུ་བྱས་པ་ནི། ཡབ་སྲས་ཀྱི་གཞུང་དང་འགལ་ཏེ། ཟུང་འཇུག་གསལ་བའི་ཆུ་དབང་གི་སྐབས་སུ།
དེ་ནས་བརྟག་པར་བསམ་ལ་ཞེས་རྣམ་སྣང་དུ་བསྒོམ་པ་དངོས་སུ་བཤད་ཅིང་། ཉི་ཤུ་པའི་ཆུའི་སྐབས་སུ་མི་གསལ་ཀྱང་མིང་དབང་གི་སྐབས་སུ། བདག་ཉིད་རྡོ་རྗེ་འཛིན་བསྒོམས་ནས། ། ཞེས་མི་བསྐྱོད་པར་བཤད་པས་རྣམ་སྣང་ཆུ་དབང་དུ་འགྲུབ་ལ། སྒྲོན་གསལ་ལེའུ་བཅུ་དྲུག་པར་ཡང་རྣམ་སྣང་ཆུ་དབང་སོགས་སུ་རྒྱུ་མཚན་དང་བཅས་ཏེ་བཤད་པའི་ཕྱིར་རོ། ། བཀའ་གསར་པ་འདི་པའི་ལུགས་ནི། ཀླུ་བྱང་གིས་བུམ་དབང་ཡན་ཆད་ལ་ཟུང་འཇུག་གསལ་བའི་དབང་གོང་མ་གསུམ་དང་། སྒྲོན་གསལ་གྱི་སྐབས་འགའ་ཞིག་གིས་ཁ་བསྐངས་ནས་སྨིན་བྱེད་ཀྱི་ལམ་འདོན་པ་ཡིན་ཏེ། དེའང་དཀྱིལ་ཆོག་ཉི་ཤུ་པའི་སྡོམ་གྱི་རིམ་པ་བཞིན་མཛད་པ་ལས། སྡོམ་ནི།
དང་པོར་ས་ནི་སྦྱངས་པ་དང་། ། དེ་ནས་ས་ཡོངས་འཛིན་པ་དང་། ། ཕྱི་ནས་བགེགས་ནི་ཉེར་ཞི་དང་། ། ཐོད་ལོ་སྐོར་གྱི་ཐིག་གདབ་དང་། ། དེ་ནས་ས་ལྷ་སོགས་ལྷག་པར། ། གནས་དང་དེ་ནས་གསོལ་བཏབ་དང་། ། ཕྱི་ནས་སློབ་མ་ལྷག་གནས་དང་། ། ནམ་མཁར་ཐིག་གི་གདབ་པ་དང་། ། ཚོན་སྣ་ལྔ་ཡི་ཆོ་ག་དང་། ། ཚོན་རྩི་རྣམས་ནི་དགེ་བ་དང་། །
ལྷ་རྣམས་སྤྱན་དྲངས་ཉིད་དང་ནི། ། དེ་ནས་སློབ་མ་གཞུག་པ་དང་། ། ཁྲུས་ཀྱི་དཀྱིལ་འཁོར་ཆོ་ག་དང་། ། དེ་ནས་སངས་རྒྱས་དབང་བསྐུར་དང་། ། དེ་ནས་ཕྱག་མཚན་དབང་བསྐུར་དང་། ། ལྷ་དང་བླ་མ་ཡོན་གཉིས་དང་། ། རྗེས་སུ་གནང་བ་སྦྱིན་པ་དང་། ། དེ་ནས་གཤེགས་གསོལ་ཆོ་ག་དང་། ། དཀྱིལ་འཁོར་ལས་བྱེད་ཕུར་བུ་དང་། ། སྐུད་པ་བསྡུ་བ་ཉིད་ཀྱང་སྟེ། །
རབ་མཆོག་ཆོ་ག་ཉི་ཤུ་ཡི། ། ཇི་ལྟར་ཇི་ལྟར་རྒྱས་ཤེས་པའི། ། རྡོ་རྗེ་སློབ་དཔོན་མཁས་པ་ཡིས། ། རྡུལ་ཚོན་དཀྱིལ་འཁོར་བྲི་བར་བྱ། ། ཞེས་གསུངས་པ་པ་ཡིན་ཏེ། དེའི་ཆོ་ག་དང་པོ་བཅུ་གཅིག་ནི་རྡོ་རྗེ་སློབ་དཔོན་གྱི་བྱ་བ་ཡིན་ལ། དེ་ནས་བདུན་ནི་སློབ་མ་ལ་བྱ་བ་ཡིན་ཞིང་། རྗེས་མ་གཉིས་མཇུག་གི་བྱ་བ་ཡིན་པར་ཤེས་པར་བྱ་སྟེ། དེ་དག་གིས་ལྷ་རྣམས་སྤྱན་དྲངས་ཞེས་པའི་སྐབས་སུ་སྒྲོན་གསལ་ལེའུ་བརྒྱད་པའི་བདག་མདུན་ཐ་མི་ཐད་དུ་བསྒྲུབ་ཚུལ་སྦྱར། སངས་རྒྱས་དབང་བསྐུར་གྱི་སྐབས་སུ་སྒྲོན་གསལ་ལེའུ་བཅུ་དྲུག་པར་བཤད་པའི་ལུས་དཀྱིལ་དང་ནང་དབང་བྱེད་ཚུལ་རྣམས་སྦྱར།
རྗེས་གནང་གི་སྐབས་སུ་ཟུང་འཇུག་གསལ་བའི་དབང་གོང་མ་བསྐུར་ཚུལ་སྦྱར་བས་འཕགས་ལུགས་ཀྱི་དབང་ཆོག་ཡོངས་སུ་རྫོགས་པ་ཞིག་འབྱུང་བ་ཡིན་ནོ། ། གཉིས་པ་གྲོལ་བྱེད་ཀྱི་ལམ་ནི། བསྐྱེད་པའི་རིམ་པ་དང་། རྫོགས་པའི་རིམ་པ་གཉིས་སུ་འདུས་ཏེ། རྒྱུད་ཕྱི་མ་ལས། སངས་རྒྱས་རྣམས་ཀྱིས་དེར་བསྟན་པ། ། རིམ་པ་གཉིས་ལ་ཡང་དག་བརྟེན། ། བསྐྱེད་པའི་རིམ་པ་ཉིད་དང་ནི། ། དེ་བཞིན་རྫོགས་པའི་རིམ་ཉིད་དོ། ། ཞེས་གསུངས་སོ། །
དེ་ལ་ཐུན་མོང་བའི་བསྙེན་པ་དང་། མཆོག་གི་བསྙེན་པ་ཞེས་པའི་ཐ་དད་ཀྱང་བྱ་སྟེ། དེ་ཉིད་ལས། ཐུན་མོང་མཆོག་གི་བྱེ་བྲག་གི ། བསྙེན་པ་རྣམ་པ་གཉིས་སུ་འདོད། ། ཐ་མལ་པ་ནི་རྡོ་རྗེ་བཞི། ། ཡེ་ཤེས་བདུད་རྩི་མཆོག་ཡིན་ནོ། ། ཞེས་གསུངས། དེའི་རྡོ་རྗེ་བཞི་ནི། དང་པོ་སྟོང་པའི་བྱང་ཆུབ་སེམས། །
གཉིས་པ་ལ་ནི་ས་བོན་བསྡུ། ། གསུམ་པ་ལ་ནི་གཟུགས་བརྙན་རྫོགས། ། བཞི་པ་ལ་ནི་ཡིག་འབྲུ་བཀོད། ། ཅེས་པས་བསྟན་པའི་བསྙེན་བསྒྲུབ་ཡན་ལག་བཞི་ཡིན་ལ། ཡེ་ཤེས་བདུད་རྩི་ནི། འཛིན་པ་དང་ནི་རྗེས་དྲན་དང་། ། ཞེས་སོགས་ཀྱིས་བསྟན་པའི་རྫོགས་རིམ་སྦྱོར་བ་ཡན་ལག་དྲུག་གོ ། དེའི་བསྙེན་བསྒྲུབ་ཡན་ལག་བཞི་པོ་དེ་རྒྱས་པར་བསྟན་པའང་། དེ་ཉིད་ལས། བསྙེན་པའི་དམ་ཚིག་སྦྱོར་བ་ཡི། །
བྱང་ཆུབ་མཆོག་ནི་བསྒོམ་པར་བྱ། ། ཉེ་བར་བསྒྲུབ་པ་བསྒྲུབ་ཆེན་པོ། ། རྡོ་རྗེའི་སྐྱེ་མཆེད་ཐམས་ཅད་ཉིད། ། སྔགས་ཀྱི་བདག་པོ་བསྒོམ་པ་ན། ། བསྒྲུབ་པའི་ཚེ་ན་བསྐུལ་བར་གསུངས། ། བསྒྲུབ་པ་ཆེན་པོ་བྱེད་པའི་ཚེ། ། དབུ་རྒྱན་ལ་ནི་རིགས་བདག་བསམ། ། རྡོ་རྗེ་རྣམ་སྣང་འདི་དག་གི ། ཐ་མལ་བསྒྲུབ་པའི་བསྙེན་པ་བྱ། ། ཞེས་གསུངས་ཏེ།
ཡན་ལག་བཞི་པ་འདི་ཀྱཻ་རྡོ་རྗེ་མན་ངག་ལུགས་དང་། གསང་བ་འདུས་པ་ཡེ་ཤེས་ཞབས་ལུགས་པས་ནི་དམ་ཚིག་པ་བསྐྱེད་པ་སོགས་བཞི་ལ་སྦྱོར་ལ། འདིར་ནི་དང་པོའི་མགོན་པོ་བསྐྱེད་པ་སོགས་བཞི་ལ་སྦྱོར་རོ། ། དེ་ལྟར་བསྐྱེད་རྫོགས་ལ་ཐུན་མོང་དང་མཆོག་གི་བསྙེན་པ་ཞེས་གསུངས་པ་ལ་བརྟེན་ནས། སྔ་རབས་པ་རྣམས་ཀྱིས་བསྐྱེད་རིམ་གྱིས་ཐུན་མོང་བསྒྲུབ་པ་དང་། རྫོགས་རིམ་གྱིས་མཆོག་བསྒྲུབ་པ་ཞེས་གསུངས་པ་ཡང་ཐུན་མོང་བའི་དངོས་གྲུབ་བསྒྲུབ་པ་ལ་བསྐྱེད་རིམ་དགོས་པའི་དབང་དུ་བྱས་པ་ཡིན་གྱིས། བསྐྱེད་རིམ་གྱིས་ཐུན་མོང་ཙམ་ལས་མཆོག་མི་འགྲུབ་པ་ནི་མ་ཡིན་ཏེ། བསྐྱེད་རིམ་ནི་གཟུགས་སྐུའི་རྒྱུ་ཐུན་མོང་མ་ཡིན་པའི་ཕྱིར་རོ། ། དེ་ལྟ་བུའི་རིམ་པ་གཉིས་པོ་དེ་ལ་ཡང་འཕགས་པ་ཀླུ་སྒྲུབ་ཀྱིས། བསྐྱེད་པའི་རིམ་ལ་ལེགས་གནས་ཏེ། །
རྫོགས་པའི་རིམ་པ་འདོད་རྣམས་ལ། ། ཐབས་འདི་རྫོགས་པའི་སངས་རྒྱས་ཀྱིས། ། སྐས་ཀྱི་གདང་བུ་ལྟ་བུར་གསུངས། ། ཞེས་སོགས་བསྐྱེད་རིམ་སྔོན་དུ་སོང་བའི་དབང་དུ་མཛད་ནས་ངག་དབེན་ནས་བརྩམས་ཏེ་རིམ་པ་ལྔར་མཛད། སློབ་དཔོན་ཟླ་བ་གྲགས་པས་སྒྲོན་གསལ་དུ། བསྐྱེད་རིམ་ལ་རིམ་པ་གཅིག་ཏུ་བྱས་ནས་ལུས་དབེན་དང་ངག་དབེན་སེམས་དབེན་དུ་བསྡུས་ཏེ་རིམ་པ་ལྔར་མཛད། འཕགས་པ་ལྷས་སྤྱོད་བསྡུས་སུ་རིམ་པ་དགུར་མཛད་དེ། དེ་ཡང་སངས་རྒྱས་པའི་ཐེག་པ་ལ་བསླབ་པ། ཐེག་པ་གསར་པ་ལ་དྲན་པ་གཅིག་པའི་རྣལ་འབྱོར་ལ་བསླབ་པ། རྟོག་པའི་རྣལ་འབྱོར་ལ་བསླབ་པ།
རིགས་ཀྱི་དབྱེ་བས་ལུས་རྣམ་པར་དབེན་པ་ལ་བསླབ་པ། ཨ་ལྀ་ཀ་ལྀའི་བདག་ཉིད་ངག་རྣམ་པར་དབེན་པ་ལ་བསླབ་པ། སེམས་རྣམ་པར་དག་པ་སེམས་རྣམ་པར་དབེན་པ་ལ་བསླབ་པ། སྒྱུ་མའི་དཔེ་བཅུ་གཉིས་ཀྱི་ཉེ་བར་མཚོན་པའི་ཀུན་རྫོབ་སྒྱུ་ལུས་ལ་བསླབ་པ། རིལ་པོར་འཛིན་པ་དང་རྗེས་སུ་བཤིག་པའི་རྣམ་པས་དོན་དམ་འོད་གསལ་ལ་བསླབ་པ། མཐར་བདེན་གཉིས་ཟུང་འཇུག་ལ་བསླབ་པའོ། ། དེ་ལས་དེ་དག་གི་དང་པོ་ནི། བྱང་ཆུབ་ཀྱི་སེམས་ཀྱིས་རྒྱུད་སྦྱངས་ནས་དབང་གི་སྣོད་དུ་རུང་བར་བྱེད་པའོ། ། གཉིས་པ་ནི་དབང་བསྐུར་ཏེ་དཀྱིལ་འཁོར་ཡོངས་རྫོགས་སམ་དཔའ་བོ་གཅིག་པའི་བསྐྱེད་རིམ་ལ་དྲན་པ་རྩེ་གཅིག་པས་བསླབ་པའོ། ། གསུམ་པ་ནི་ཕྲ་ཐིག་གི་རྣལ་འབྱོར་ལ་བསླབ་པའོ། །
བཞི་པ་ནི་སྦྱང་གཞི་ཐམས་ཅད་རིགས་བརྒྱར་ཕྱེ་ནས་དེ་སྦྱོང་བྱེད་ཀྱི་ལྷ་སོ་གཉིས་ཀྱང་རིགས་བརྒྱར་ཕྱེ་སྟེ་བསྒོམ། དེ་ལ་གོམས་པ་ན་རིགས་ལྔར་བསྒོམ། དེའང་གོམས་པ་ན་གསང་ཆེན་རིགས་གཅིག་ཏུ་བསྡུས་ནས་ཐུགས་རྡོ་རྗེ་ལྟ་བུ་བསྒོམ་པའོ། ། དེ་ལྟ་བུའི་ལུས་དབེན་འདི་འཕགས་པ་ཀླུ་སྒྲུབ་དང་སློབ་དཔོན་གྱིས་རིམ་པ་གང་གི་ཁོངས་སུ་བསྡུས་ཀྱི་གསལ་ཁ་མི་གསུངས་ཀྱང་། འཕགས་པ་ལྷས་སྐབས་འདིར་བསྒོམ་པར་གསུངས་ལ་སྔ་རབས་པ་རྣམས་ཀྱི་བསྐྱེད་རྫོགས་རི་དང་འཚམས་པ་ཞེས་པའི་ཐ་སྙད་མཛད་མོད། འདི་རང་གི་ངོ་བོ་ནི་བསྐྱེད་རིམ་གྱི་ཕྱོགས་སུ་གཏོགས་ཏེ། སྦྱང་གཞི་ལྷ་ཞལ་ཕྱག་གི་རྣམ་པར་བསྒོམ་པ་ཙམ་ལ་སོགས་པའི་རྣལ་འབྱོར་གཞན་མེད་པའི་ཕྱིར་རོ། ། བསྡུ་བའི་ཚེ་ན་རྫོགས་རིམ་གྱི་ཕྱོགས་སུ་བསྡུ་དགོས་ཏེ། རྫོགས་རིམ་སྒོམ་པའི་ཚེ་འདི་ལ་ལྷའི་རྣལ་འབྱོར་ངེས་པར་དགོས་པའི་ཕྱིར་རོ། ། ལྔ་པ་ནི་རླུང་འཇུག་གནས་ལྡང་གསུམ་པོ་རྡོ་རྗེ་གསུམ་གྱི་བཟླས་པར་ནམ་ཤར་གྱི་བར་དུ་བསྒོམ་པའོ། །
དྲུག་པ་ནི་སྣང་མཆེད་ཐོབ་གསུམ་གྱི་རིམ་པས་གཉིས་སྣང་གི་རྟོག་པ་རྣམ་དག་གི་བར་དུ་བསྒོམ་པའོ། ། བདུན་པ་ནི་གོང་གི་དབེན་པ་གསུམ་གྱིས་བསྒྲུབ་པའི་རྡོ་རྗེ་གསུམ་པོ་དེ་མཚན་དཔེས་བརྒྱན་པའི་ལོངས་སྤྱོད་རྫོགས་པའི་སྐུ་སྒྱུ་མ་ལྟ་བུར་བསྒྲུབ་པའོ། ། བརྒྱད་པ་ནི་སྐུ་དེ་ལ་ཡང་བདེན་འཛིན་གྱི་དྲི་མ་ཅུང་ཟད་ཡོད་པ་རྣམས་འོད་གསལ་སྟོང་པ་ཉིད་དུ་སྦྱོང་བའོ། ། དགུ་པ་ནི་དེ་ལྟར་འོད་གསལ་སྟོང་པ་ཉིད་ལས་ལངས་པའི་མཚན་དཔེས་བརྒྱན་པའི་སྐུ་སྣང་ལ་རང་བཞིན་མེད་པ་བདེན་གཉིས་ཟུང་དུ་འཇུག་པའི་ངོ་བོ་ཅན་དུ་བྱེད་པའོ། ། དེ་ལྟར་རིམ་པ་ལྔ་དང་དགུ་ལ་སོགས་པར་ཕྱེ་ཡང་། ཉམས་སུ་བླང་བྱའི་གཙོ་བོ་ནི་རིམ་པ་གཉིས་སུ་འདུ་ལ། ཞེས་པ་དེ་རྣམས་ཀྱིས་ཉི་ཟླ་སེངྒེས་གསུང་རབ་ལས་འབྱུང་ཚུལ་བཤད་ཟིན་ཏོ། ། འདིར་སྨྲས་པ། ཀུན་ཁྱབ་ཁྱབ་བདག་གངས་ཅན་བསྟན་པའི་གཙོ། ། མ་ལུས་ལུས་ཅན་ཀུན་སྐྱབས་ས་སྐྱ་པའི། །
བསྟན་འཛིན་འཛིན་མར་བྱོན་དཀོན་མང་བྱོན་པའི། ། ངོ་མཚར་མཚར་བའི་གཏམ་འདི་ཨེ་མ་ཧོ། ། བར་སྐབས་ཀྱི་ཚིགས་སུ་བཅད་པའོ།། ༈ །།སྤྱི་དོན་བདུན་པ་རྗེས་འཇུག་མཁས་པ་གཞན་གྱི་གསུང་རབ་ལས་འབྱུང་ཚུལ་བཤད་པ་ནི། བོད་ཡུལ་བསྟན་པའི་མངའ་བདག་རྗེ་བཙུན་ས་སྐྱ་པའི་བཀའ་སྲོལ་ལྷད་མེད་སྤྱི་དང་། བྱེ་བྲག་ཐམས་ཅད་ཡར་ངོའི་ཟླ་བ་ལྟར་འཕེལ་ཞིང་རྒྱས་པར་མཛད་པའི་སྐྱེས་ཆེན་དམ་པ་རྒྱལ་བའི་ལུང་བསྟན་བསྙེས་པའི་རྗེ་བཙུན་ཀུན་དགའ་བཟང་པོའི་གསུང་ལས་ཇི་ལྟར་བྱུང་བ་བཞིན་ནོ། ། མགོན་པོ་དེའི་སློབ་བུ་བཟོད་པའི་ཕར་ཕྱིན་ལས་བྱུང་བའི་སྐལ་བཟང་མཆོག་གི་ལུས་རྟེན་ལ་རྣམ་དཔྱོད་ཀྱི་བཞིན་རས་ཤིན་ཏུ་དྭངས་པས་མཛེས་ཤིང་། དོན་གཉེར་ཡིད་ཏུ་འོང་བའི་མིག་གིས་རྣམ་པར་སྤྲས་པའི་སྐྱེས་བུ་གང་གིས་ཟིན་བྲིས་སུ་བྱས་པའི་དཔལ་གསང་བ་འདུས་པའི་དམ་པའི་ཆོས་བྱུང་ཚུལ་བཤད་པའི་གསུང་་་་་་ཟིན་བྲིས་འདི་ལ་སྦྱར་བྱང་མི་སྣང་ཡང་། མཇུག་བྱང་དུ་གསང་བ་འདུས་པའི་ཆོས་འབྱུང་འདི་ནི་མགོན་པོ་འཇམ་པའི་དབྱངས་ཀྱི་གདུང་བརྒྱུད་དྲི་མ་མེད་པ་བདག་ཆེན་ཆུ་མིག་པ་ཆེན་པོ་བློ་གྲོས་དབང་ཕྱུག་པས་མཛད་པར་གདའོ། ། ཞེས་འབྱུང་བས།
དེ་བཞིན་དུ་རྗེས་སུ་དཔག་པའི་བློས་རིག་པར་བྱའོ། ། རབ་ལས་འདི་ལྟར་འབྱུང་སྟེ། ཡང་དག་པ་རྫོགས་པའི་སངས་རྒྱས་རྡོ་རྗེ་འཆང་ཆེན་གྱིར་གསལ་བྱེད་སུམ་ཅུ་སོ་བཞིའི་མཐའ་ཅན་གྱིས་རྒྱུད་སྡེ་སྟོང་ཕྲག་སུམ་ཅུ་སོ་བཞི་གསུངས་པར་གྱུར་པ་དེ་རྣམས་ཀྱི་ནང་ནས། ཡིད་ཆེས་ཤིང་ཁུངས་བཙུན་པར་བྱ་བའི་ཕྱིར། དཔལ་གསང་བ་འདུས་པའི་རྒྱུད་ཀྱི་རྒྱལ་པོ་དེ་ཉིད་འདུས་དོན་ཅུང་ཟད་གཏན་ལ་འབེབས་པར་བྱེད་པ་ལ། སྤྱི་དོན་དང་། སྐབས་ཀྱི་དོན་གཉིས། སྤྱིའི་དོན་ལ་རྒྱུད་སྡེ་གཉིས་སུ་འདོད་པ་དང་། རྒྱུད་སྡེ་གསུམ་དུ་འདོད་པ་དང་། བཞིར་འདོད་པ་དང་།
ལྔར་འདོད་པ་དང་། དྲུག་ཏུ་འདོད་པ་དང་། བདུན་དུ་འདོད་པ་དང་། དགུར་འདོད་པའོ། ། དང་པོ་ནི་ཨ་བྷ་ཡ་ཀ་རའི་ལུགས་ཏེ། ཕྱི་དང་ནང་དུ་དབྱེ་བས་རྒྱུད་སྡེ་གཉིས་སུ་འདོད་པ་དང་། གཉིས་པ་ནི་སློབ་དཔོན་ཀུན་དགའ་སྙིང་པོའི་ལུགས་ཏེ། བྱ་བའི་རྒྱུད། སྤྱོད་པའི་རྒྱུད། རྣལ་འབྱོར་གྱི་རྒྱུད་དེ་རྒྱུད་སྡེ་གསུམ་དུ་འདོད་པ་དང་།
རང་ལུགས་ལ་ཡང་ཡོ་ག་རྣལ་འབྱོར་གྱི་ཆོས་སྐོར་འཆད་པའི་གནས་སྐབས་སུ་རྒྱུད་སྡེ་གསུམ་དུ་ཞལ་གྱིས་བཞེས། གསུམ་པ་ནི་རྗེ་བཙུན་བིརྺ་པ་ཡབ་སྲས་ཀྱི་བཞེད་པས་ཀྱཻ་རྡོ་རྗེའི་ཆོས་སྐོར་རྒྱུད་གསུམ་དང་བཅས་པ་འཆད་པའི་སྐབས་སུ། བྱ་བའི་རྒྱུད། སྤྱོད་པའི་རྒྱུད། རྣལ་འབྱོར་གྱི་རྒྱུད། རྣལ་འབྱོར་བླ་ན་མེད་པའི་རྒྱུད་ཏེ་རྒྱུད་སྡེ་བཞིར་འདོད། བཞི་པ་ནི་འཕགས་པ་ཀླུ་སྒྲུབ་ཡབ་སྲས་ཀྱི་བཞེད་པས། ཡེ་ཤེས་རྡོ་རྗེ་ཀུན་ལས་བཏུས་པའི་་་་་་རྒྱུད་ལྟར། རྒྱུད་སྡེ་ལྔར་འདོད་དེ། བྱ་བའི་རྒྱུད།
རྟོག་པའི་རྒྱུད། སྤྱོད་པའི་རྒྱུད། གཉིས་ཀའི་རྒྱུད། རྣལ་འབྱོར་གྱི་རྒྱུད་དང་ལྔར་འདོད་དོ། ། ལྔ་པ་ནི་རྣལ་འབྱོར་གསང་མཐའ་བའི་ལུགས་ལ་དྲུག་ཏུ་འདོད་དེ། དེ་ཡང་བྱ་བའི་རྒྱུད། སྤྱོད་པའི། རྣལ་འབྱོར་གྱི། རྣལ་འབྱོར་བླ་མེད་ལ། ཕ་བླ་ན་མེད་པའི།
མ་བླ་ན་མེད་པའི། མ་ཡི་ཡང་མ་བླ་ན་མེད་པ་རྣལ་འབྱོར་གསང་མཐའི་རྒྱུད་ཀྱི་རྒྱལ་པོ་སྟེ་རྒྱུད་སྡེ་དྲུག་གོ ། རང་ལུགས་ལ་ཡང་འཁོར་ལོ་བདེ་མཆོག་གི་རྩ་རྒྱུད་དང་། སྒྲུབ་ཐབས་ལ་སོགས་པ་འཆད་པའི་སྐབས་སུ་ཞལ་གྱིས་བཞེས། དྲུག་པ་ནི་ཇོ་བོ་རྗེའི་ལམ་སྒྲོན་གྱི་འགྲེལ་པར་རྒྱུད་སྡེ་བདུན་དུ་འདོད་པ་དང་། རྒྱུད་སྡེ་དགུར་འདོད་པ་ནི་རྙིང་མ་བ་རྣམས་ཀྱི་ལུགས་ཡིན་ཏེ། རང་ལུགས་ལ་བདུན་དུ་འདོད་པ་དང་། དགུར་འདོད་པ་ཞལ་གྱིས་མི་བཞེས། དེ་རྣམས་ཀྱི་ནང་ནས་རྒྱུད་སྡེ་ལྔར་འདོད་པ་འཕགས་པ་ཀླུ་སྒྲུབ་ཀྱི་ལུགས་ཉིད་ཡིན་ཏེ། དེ་ལ་བྱ་བའི་རྒྱུད་ཀྱི་མཚན་གཞི་ནི།
གསང་བ་སྤྱི་རྒྱུད། དཔུང་བཟང་ལ་སོགས་པ་རྣམས་ཡིན་ཏེ། རྟོག་པའི་རྒྱུད་ནི། བྱ་བའི་རྒྱུད་ཀྱི་བྱེ་བྲག་ཏུ་གྱུར་པའི་འཕྲིན་ལས་དང་། ཐུན་མོང་གི་དངོས་གྲུབ་བསྒྲུབ་པའི་ཐབས་རྣམས་སྟོན་པ་ཡིན། རྣམ་སྣང་མངོན་པར་བྱང་ཆུབ་པའི་རྒྱུད་ནི། སྤྱོད་པའི་རྒྱུད་དོ། ། གཉིས་ཀའི་རྒྱུད་ནི་དེ་ཉིད་འདུས་པའི་རྒྱུད་ཡིན་ལ། རྣལ་འབྱོར་རྒྱུད་ཀྱི་མཚན་གཞི་ནི། གསང་བ་འདུས་པ་ལ་སོགས་པའི་ཕ་རྒྱུད་རྣམས་ཡིན་ལ།
དེ་ཉིད་འདུས་པ་ལ་གཉིས་ཀའི་རྒྱུད་ཅེས་བྱ་བའི་རྒྱུ་མཚན་ནི། ཕྱིའི་བྱ་བ་ཁྲུས་དང་གཙང་སྦྲ་དང་ཉེ་རེག་ལ་སོགས་པ་སྟོན་པས་བྱ་རྒྱུད་དང་མཐུན། ལྷ་བསྐྱེད་པ་དང་། ཡེ་ཤེས་པ་གཞུག་པ་དང་། དམ་ཚིག་པ་དང་ཡེ་ཤེས་པ་དབྱེར་མེད་དུ་མར་ལ་མར་བཞག་པ་དང་། ཆུ་ལ་ཆུ་བཞག་པ་ལྟར་རྣལ་འབྱོར་བླ་ན་མེད་པ་དང་མཐུན་པའི་ཕྱིར། གཞན་དུ་ན་སངས་རྒྱས་གསང་བས་སྤྱོད་རྒྱུད་ལ་གཉིས་ཀའི་རྒྱུད་དུ་བཞེད་པ་ནི། ཕྱི་ལུས་ངག་གི་སྤྱོད་པ་བྱ་བའི་རྒྱུད་དང་མཐུན་པ་དང་། ནང་ཏིང་ངེ་འཛིན་སེམས་ཀྱི་བྱ་བ་རྣལ་འབྱོར་རྒྱུད་དང་མཐུན་པའི་ཕྱིར། ། འོ་ན་འཕགས་པ་ཀླུ་སྒྲུབ་ཡབ་སྲས་ཀྱིས་རྒྱུད་སྡེ་བཞིར་ཞལ་གྱིས་མི་བཞེས་པ་ཡིན་ནམ་སྙམ་ན།
བསྡུས་ནས་རྒྱུད་སྡེ་བཞིར་ཡང་འདོད་པ་ཡིན་ཏེ། རྟོག་པའི་རྒྱུད་བྱ་བའི་རྒྱུད་ཀྱི་ཁོངས་སུ་སྡུད་པ་དང་། འདོད་ཆགས་སོགས་རིགས་བཞིའི་གཉེན་པོར་རྒྱུད་སྡེ་བཞིར་བཞག་པ་དང་། གསང་འདུས་རིམ་ལྔའི་རྡོ་རྗེ་སློབ་དཔོན་གྱི་མཚན་ཉིད་འཆད་པའི་གནས་སྐབས་སུ། རྒྱུད་སྡེ་རྣམ་པ་བཞི་ལ་མཁས་པར་བྱས་ནས་གསུངས་པ་དང་། འདི་ལ་བུ་རིན་པོ་ཆེས།

བཤད་རྒྱུད་རྣམ་པ་བཞི་ཡིན་གསུངས་ཀྱང་། རང་ལུགས་ལ་བྱ་རྒྱུད་སོགས་རྒྱུད་སྡེ་བཞི་པོ་ཡིན་ནོ། ། འོ་ན་རྣལ་འབྱོར་རྒྱུད་དེ་ཉིད་ཕ་རྒྱུད་ཡིན་བྱས་ནས། མ་རྒྱུད་ཞལ་གྱིས་མི་བཞེས་པ་ནི་མ་ཡིན་ཏེ། ཕ་རྒྱུད་གཙོ་ཆེ་ཞིང་མ་རྒྱུད་ཞར་བྱུང་གི་ཚུལ་དུ་འདོད་པ་ཡིན་ཏེ། རྡོ་རྗེ་སྙིང་པོ་རྒྱན་གྱི་རྒྱུད་ལས། རྣལ་འབྱོར་ཕ་དང་རྣལ་འབྱོར་མ། ། རྡོ་རྗེ་སྙིང་པོ་རྒྱན་གྱི་རྒྱུད། ། ཅེས་གསུངས་པའི་ཕྱིར། དེ་ལྟ་བུའི་གསང་བ་འདུས་པའི་རྒྱུད་དེ་ལ་དབྱེ་བ་ལ། གཞན་ལུགས་དགག་པ་དང་།
རང་ལུགས་བཞག་པ་གཉིས། དང་པོ་ལ་བུ་རིན་པོ་ཆེ་པས། མ་རྒྱུད་ལ་སྒོ་བདུན་ཡོད་པ་བཞིན་དུ། ཕ་རྒྱུད་ལ་ཡང་སྒོ་བདུན་གྱི་དབྱེ་བ་མཛད་དེ། མི་བསྐྱོད་པའི་རིགས་ཀྱི་རྒྱུད། རྣམ་སྣང་གི་རིགས་ཀྱི། རིན་འབྱུང་གི་རིགས་ཀྱི། འོད་དཔག་མེད་ཀྱི་རིགས་ཀྱི། དོན་གྲུབ་ཀྱི་རིགས་ཀྱི། རིགས་དྲུག་གི་གཙོ་བོ་བསྡུས་པའི་རིགས་ཀྱི་རྒྱུད།
རིགས་དྲུག་ཆ་མཉམ་གྱི་རྒྱུད་དོ། ། བྱེ་བྲག་ཏུ་མི་བསྐྱོད་པའི་རིགས་ཀྱི་རྒྱུད་ལ། མི་བསྐྱོད་པའི་དེ་བཞིན་གཤེགས་པའི་རིགས་ཀྱི་རྒྱུད། མི་བསྐྱོད་པའི་ཁྲོ་བོའི་རིགས་ཀྱི་རྒྱུད། མི་བསྐྱོད་པའི་བྱང་ཆུབ་སེམས་དཔའི་རིགས་ཀྱི་རྒྱུད་དོ། ། དེ་རྣམས་ཀྱི་མཚན་གཞི་ནི། གསང་འདུས་རྩ་རྒྱུད་བཤད་རྒྱུད་བརྒྱད་དང་བཅས་པ་ནི། མི་བསྐྱོད་པའི་དེ་བཞིན་གཤེགས་པའི་རིགས་ཀྱི་རྒྱུད་དོ། ། གཤིན་རྗེའི་གཤེད་དམར་ནག འཇིགས་བྱེད་རྣམས་ནི།
མི་བསྐྱོད་པའི་ཁྲོ་བོའི་རིགས་ཀྱི་རྒྱུད། འཁོར་ལོ་ཆེན་པོའི་རྒྱུད་ཆེ་ཆུང་བཞི་བཅུ་ཞེ་གཉིས་ཙམ་བཞུགས་པ་རྣམས་ནི། མི་བསྐྱོད་པའི་བྱང་ཆུབ་སེམས་དཔའི་རིགས་ཀྱི་རྒྱུད། རྣམ་སྣང་སྒྱུ་འཕྲུལ་དྲ་བ་རྣམ་སྣང་གི་རིགས་ཀྱི་རྒྱུད། རིན་འབྱུང་གི་རིགས་ཀྱི་རྒྱུད་ནི། ནམ་མཁའི་སྙིང་པོའི་རྒྱུད་ཡིན་ཏེ། འདི་བོད་དུ་མ་འགྱུར་གསུངས། ། འོད་དཔག་མེད་ཀྱི་རིགས་ཀྱི་རྒྱུད་ནི། བདེ་ཆེན་རལ་གཅིག་གི་རྒྱུད་ཡིན། དོན་གྲུབ་ཀྱི་རིགས་ཀྱི་རྒྱུད་ནི།
ཀུན་ཏུ་བཟང་པོའི་རྒྱུད་ཡིན་ཏེ། འདི་ཡང་བོད་དུ་མ་འགྱུར་གསུངས། རིགས་ཐམས་ཅད་གཙོ་བོ་བསྡུས་པའི་རྒྱུད། རིགས་དྲུག་ཆ་མཉམ་པའི་རྒྱུད་ནི། ཟླ་གསང་ཐིག་ལེའི་རྒྱུད་ཡིན་གསུངས། འདི་ཡང་ཁ་ཅིག་གིས་མ་རྒྱུད་དུ་འདོད་པ་ཡོད་ཀྱང་མི་འཐད་དེ། དཔའ་བོ་ཟླ་གསང་ཐིག་ལེ་ལས། ། ཞེས་དཔའ་བོའི་སྒྲས་བསྟན་པས་ཕ་རྒྱུད་ཡིན་གསུངས། དེ་ལྟར་ཁྱེད་ཀྱིས་མ་རྒྱུད་ལ་སྒོ་བདུན་གྱི་དབྱེ་བ་བྱས་པ་ལྟར་དུ། ཕ་རྒྱུད་ལ་ཡང་སྒོ་བདུན་གྱི་དབྱེ་བ་བྱེད་པ་མི་འཐད་དེ།
སྔ་རབས་པ་རྣམས་དང་། འཕགས་པ་ཡབ་སྲས་ཀྱི་གཞུང་རྣམས་སུ་བཤད་པ་མེད་པའི་ཕྱིར། གཞན་ཡང་རིན་འབྱུང་གི་རིགས་ཀྱི་རྒྱུད་དང་། དོན་གྲུབ་ཀྱི་རིགས་ཀྱི་རྒྱུད་དང་། རྡོ་རྗེ་འཆང་གི་རིགས་ཀྱི་རྒྱུད་གསུམ་པོ་བོད་དུ་མ་འགྱུར་གསུངས་པ་ནི་མི་འཐད་དེ། འདི་ལྟ་བུ་བསྒྱུར་དུ་མེད་པའི་ཕྱིར། བྱེ་བྲག་ཏུ་མི་བསྐྱོད་པའི་རིགས་ལ། དེ་བཞིན་གཤེགས་པའི་རིགས། ཁྲོ་བོའི་རིགས། བྱང་ཆུབ་སེམས་དཔའི་རིགས་དང་གསུམ་དུ་དབྱེ་བ་ནི།
བྱ་རྒྱུད་ཀྱི་ཤན་བཀབ་པ་ཡིན་གྱི། བྱ་རྒྱུད་ལ། དེ་བཞིན་གཤེགས་པའི་རིགས། པདྨའི་རིགས། རྡོ་རྗེའི་རིགས། ནོར་བུའི་རིགས་ལ་སོགས་པའི་དབྱེ་བ་ཡོད་ཀྱང་། རྣལ་འབྱོར་བླ་མེད་ལ་འདི་ལྟ་བུའི་དབྱེ་བ་གང་ནས་ཀྱང་མ་བཤད་པའི་ཕྱིར་ན་མི་འཐད་དོ། ། གཉིས་པ་རང་གི་ལུགས་ལ་སྔ་རབས་པ་རྣམས་ཀྱིས་ཕ་རྒྱུད་སྡེ་གསུམ་དུ་གཞག་པ་ལྟར། ཟླ་གསང་ཐིག་ལེ་ལས། འདོད་ཆགས་ཞེ་སྡང་གཏི་མུག་གིས། །
རྒྱུད་སྡེ་རྣམ་པ་གསུམ་དུ་འགྱུར། ། ཞེས་གསུངས་པའི་ཕྱིར་ན། འདོད་ཆགས་ཅན་རྗེས་སུ་གཟུང་བའི་ཕྱིར་གསང་བ་འདུས་པའི་ཆོས་སྐོར། ཞེ་སྡང་ཅན་རྗེས་སུ་གཟུང་བའི་ཕྱིར་གཤིན་རྗེ་གཤེད་ཀྱི་ཆོས་སྐོར། གཏི་མུག་ཅན་རྗེས་སུ་གཟུང་བའི་ཕྱིར་རྣམ་སྣང་སྒྱུ་འཕྲུལ་དྲ་བའི་རྒྱུད། འདིའི་མཚན་གཞི་འཛིན་ལུགས་ལ། སྙོས་ལོ་ཙཱ་བས་དང་པོ་གཉིས་འདྲ་བ་ལ། གཏི་མུག་ཅན་རྗེས་སུ་གཟུང་བ་ལ་རྡོ་རྗེ་འཇིགས་བྱེད་ཀྱི་རྒྱུད་ཡིན་གསུངས་པ་མི་འཐད་དེ། མཚན་གཞི་ངོས་མ་ཟིན་པར་འདུག་པའི་ཕྱིར། གཉིས་པ་སྐབས་ཀྱི་དོན་ལ་སྦྱར་བ་ལ།
བྱེ་བྲག་ཏུ་དཔལ་གསང་བ་འདུས་པའི་རྒྱུད་ཀྱི་དབྱེ་བ་བཤད་པ། དེ་མ་རྒྱུད་ལས་ཁྱད་པར་དུ་འཕགས་པའི་ཚུལ། དེ་ལ་བཤད་སྲོལ་ཇི་ལྟར་བྱུང་ཚུལ་ལོ། ། དང་པོ་ལ་རྩ་རྒྱུད་དང་། བཤད་རྒྱུད་གཉིས་སོ། ། རྩ་རྒྱུད་ནི་ལེའུ་བཅུ་བདུན་པ་ཡན་ཆད་ཡིན། བཤད་རྒྱུད་ལ་བཞིར་འདོད་པ་དང་། དྲུག་ཏུ་འདོད་པ་དང་། དྲུག་ཏུ་འདོད་པ་གཉིས་པའི་ལུགས་དང་། བརྒྱད་དུ་འདོད་པ་དང་བཞིའོ། །
དང་པོ་བཞིར་འདོད་པ་ནི། ཡེ་ཤེས་རྡོ་རྗེ་ཀུན་ལས་བཏུས་པའི་རྒྱུད། དགོངས་པ་ལུང་སྟོན། བཤད་རྒྱུད་རྡོ་རྗེ་ཕྲེང་བ། ལྷ་མོ་བཞིས་ཞུས་དང་བཞིའོ། ། འདི་རང་ལུགས་ལ་ཡང་ཞལ་གྱིས་བཞེས་སོ། ། གཉིས་པ་བུ་རིན་པོ་ཆེའི་ལུགས་ལ་བཤད་རྒྱུད་དྲུག་གམ་བརྒྱད་དུ་འདོད་པ་ལས། དྲུག་ཏུ་འདོད་པ་ནི་གོང་གི་བཞི་པོའི་སྟེང་དུ། གཉིས་མེད་རྣམ་རྒྱལ། ཕ་རྒྱུད་རྡོ་རྗེ་སྙིང་པོ་རྒྱན་གྱི་རྒྱུད་དོ། །
གསུམ་པ་དྲུག་ཏུ་འདོད་པ་གཉིས་པའི་ལུགས་ནི། གོང་གི་བཞི་པོའི་སྟེང་དུ། བླ་མ་རིན་ཆེན་པས་ལྷའི་དབང་པོས་ཞུས་པའི་རྒྱུད། གསང་འདུས་ཀྱི་རྒྱུད་ཕྱི་མ་དང་དྲུག་ཏུ་འདོད་ལ། སྔ་མ་ནི་གསང་བ་འདུས་པའི་བཤད་རྒྱུད་ཡིན་ཏེ། སྒྲོན་གསལ་དུ་ཨེ་ཝཾ་མ་ཡའི་འཆད་པའི་སྐབས་སུ་ལུང་དུ་དྲངས་ཤིང་ཚད་མར་བྱས་པའི་ཕྱིར། རྒྱུད་ཕྱི་མ་ཡང་བཤད་རྒྱུད་ཡིན་ཏེ། དེ་ཉིད་དུ་ལུང་དུ་ཡང་དང་ཡང་དུ་དྲངས་དོན་ཡང་དག་པར་བཤད་པའི་ཕྱིར། བཞི་པ་བརྒྱད་དུ་འདོད་པ་ནི་གོང་གི་དྲུག་པོའི་སྟེང་དུ། ལྷའི་དབང་པོས་ཞུས་པ་དང་།
གསང་འདུས་ཀྱི་རྒྱུད་ཕྱི་མ་དང་བརྒྱད་དོ། ། དེ་ལ་གཉིས་མེད་རྣམ་རྒྱལ་གསང་འདུས་ཀྱི་བཤད་རྒྱུད་དུ་འདོད་པ་ནི་མི་འཐད་དེ། དེ་ཉིད་རྣམ་སྣང་སྒྱུ་འཕྲུལ་དྲ་བའི་ཆོས་སྐོར་སྟོན་བྱེད་ཡིན་ལ། གསང་འདུས་ཀྱི་ཆོས་སྐོར་མི་སྟོན་པར་འདུག་པའི་ཕྱིར་རོ། ། གཉིས་མེད་རྣམ་རྒྱལ་གསར་པ་བུ་སྟོན་པས་འགྱུར་མཛད་པ་དེ། རྒྱ་ཕོ་བ་ལུང་པས་གསང་འདུས་གཉིས་མེད་རྣམ་རྒྱལ་བརྫུས་མ་གཙོ་བོ་འཕོ་བའི་དབྱེ་བས་དཀྱིལ་འཁོར་སུམ་ཅུ་སོ་གཉིས་བཟོས་ནས་པོ་ཏི་བམ་གཅིག་ཡོད་པ་དེ་བསུབ་པའི་ཕྱིར་དུ་མཛད་པ་ཡིན་གསུངས། གཞན་ཡང་ལྷའི་དབང་པོས་ཞུས་པའི་རྒྱུད་འདི་ཉིད། བརྟག་གཉིས་ཀྱིའང་བཤད་རྒྱུད་དུ་འགྱུར་ཏེ། དེ་ཉིད་དུ་ལུང་དྲངས་ཤིང་ཚད་མར་བྱས་པའི་ཕྱིར། གཞན་ཡང་འདི་ཉིད་འགྲེལ་པ་སྒྲོན་གསལ་གྱི་མགོར་གླེང་གཞིར་ཨེ་ཝཾ་མ་ཡ་འཆད་པའི་སྐབས་སུ་ལུང་དུ་དྲངས་ཤིང་ཚད་མར་བྱས་སོ་སྙམ་ན།
འོ་ན་མདོ་རིན་ཆེན་ཕུང་པོ་དང་། བརྒྱད་སྟོང་པ་དང་། སངས་རྒྱས་ཕལ་པོ་ཆེ་རྣམས་ཀྱང་གསང་འདུས་ཀྱི་བཤད་རྒྱུད་དུ་འགྱུར་ཏེ། དེ་ཉིད་དུ་ལུང་དྲངས་ཤིང་ཚད་མར་བྱས་པའི་ཕྱིར། གཞན་ཡང་འཇམ་དཔལ་མཚན་བརྗོད་ཀྱང་དུས་འཁོར་བཤད་རྒྱུད་དུ་འགྱུར་ཏེ། དུས་འཁོར་བསྡུས་རྒྱུད་དུ། དེ་ནས་དཔལ་ལྡན་རྡོ་རྗེ་འཆང་། ། ཞེས་པ་ནས། ཡེ་ཤེས་སྐུ་ཉིད་ཁྱོད་ལ་འདུད། ། ཅེས་པའི་བར་དེ་ཉིད་ལུང་དུ་དྲངས་ཤིང་དེ་ཉིད་ཀྱི་དོན་ཡང་དག་པར་བཤད་པ་ཡིན་པའི་ཕྱིར།
རྒྱུད་ཕྱི་མ་དང་རྡོ་རྗེ་སྙིང་པོ་རྒྱན་གྱི་རྒྱུད་གཉིས་གསང་འདུས་ཡེ་ཤེས་ཞབས་ལུགས་པས་བཤད་རྒྱུད་དུ་འདོད་ཀྱང་། འཕགས་ལུགས་པས་བཤད་རྒྱུད་དུ་འདོད་མི་དགོས་ཏེ། དཔེར་ན་བདེ་མཆོག་སྡོམ་འབྱུང་དང་། མཁའ་འགྲོ་རྒྱ་མཚོ་གཉིས། སྤྱིར་བདེ་མཆོག་པའི་བཤད་རྒྱུད་ཡིན་ཀྱང་། རྣལ་འབྱོར་གསང་མཐའ་བས་བཤད་རྒྱུད་དུ་ཁས་མི་ལེན་པ་བཞིན་ནོ། ། རང་ལུགས་ལ་ཐུན་མོང་བའི་བཤད་རྒྱུད་དང་། ཐུན་མོང་མ་ཡིན་པའི་བཤད་རྒྱུད་གཉིས། ཐུན་མོང་བའི་བཤད་རྒྱུད་ནི། ལྷ་མོ་བཞིས་ཞུས་དང་།
བཤད་རྒྱུད་རྡོ་རྗེ་ཕྲེང་བ་གཉིས། ། ཐུན་མོང་མ་ཡིན་པའི་བཤད་རྒྱུད་ནི། ཚིག་གི་ཆ་སྟོན་པར་བྱེད་པ་དགོངས་པ་ལུང་སྟོན་པ། དོན་གྱི་ཆ་སྟོན་པར་བྱེད་པ་ཡེ་ཤེས་རྡོ་རྗེ་ཀུན་ལས་བཏུས་པ་ཡིན་ནོ། ། རྡོ་རྗེ་ཕྲེང་བ་ལས་བདེ་མཆོག་དྲིལ་བུ་པའི་ལུས་དཀྱིལ་དང་། ཡུལ་ཉི་ཤུ་རྩ་བཞི་ལ་སོགས་པ་སྟོན་པར་བྱེད་པས་བདེ་མཆོག་དང་ཐུན་མོང་བ་ཡིན། ལྷ་མོ་བཞིས་ཞུས་ནི། རྩ་དང་ཁམས་ལ་སོགས་པ་སྟོན་པས་མ་རྒྱུད་ཙམ་དང་ཐུན་མོང་ཡིན་ནོ། ། གཉིས་པ་མ་རྒྱུད་ལས་ཁྱད་པར་འཕགས་པའི་ཚུལ་ནི། ཁྱེད་མ་རྒྱུད་པ་ལས་དབང་དུས་སུ་མཚོན་པར་བྱེད་པའི་ཡེ་ཤེས་ཀྱི་རྒྱུན་ལམ་དུས་སུ་སྐྱོང་བར་བྱེད་པའི་ལམ་ཟབ་མོ་རྒྱ་ཆུང་བ་གཅིག་ཡོད་པ་ཡིན་ལ།
དེ་ནི་ངེད་ཕ་རྒྱུད་པ་ལ་ཡང་ཡོད་དེ། དེའི་སྟེང་དུ་ཟབ་པ་དང་རྒྱ་ཆེ་བའི་སྒོ་ནས་ཁྱད་པར་དུ་འཕགས་པ་ཡིན་ཏེ། སྒྱུ་ལུས་དང་། འོད་གསལ་དང་། ཟུང་འཇུག་གི་སྒོ་ནས་ཁྱད་པར་དུ་འཕགས་པའི་ཕྱིར། གཞན་ཡང་ཁྱེད་མ་རྒྱུད་པ་ནི་རང་རང་གི་རྒྱུད་ཀྱི་སྒོ་ནས་བསྟོད་པ་དང་བཅས་པ་ཡིན་ལ། ངེད་ཕ་རྒྱུད་པ་ནི་རྒྱུད་གཞན་གྱི་སྒོ་ནས་བསྟོད་པ་དང་བཅས་པ་ཡིན་ཏེ། དགྲ་ནག་དང་གཤེད་དམར་ལས། འཁྲུལ་འཁོར་མཐར་ཐུག་གཤིན་རྗེའི་གཤེད། ། བརྟུལ་ཞུགས་མཐར་ཐུག་སངས་རྒྱས་ཐོད། །
རྒྱུད་ཀྱི་མཐར་ཐུག་འདུས་པ་སྟེ། ། མ་བྱུང་འབྱུང་བར་མི་འགྱུར་རོ། ། ཞེས་གསུངས། གཞན་ཡང་མར་པ་ལོ་ཙཱས་རྡོ་རྗེའི་ཚིག་རྐང་ལས། གཏུམ་མོ་རླུང་གི་རྣལ་འབྱོར་ཏེ། ། བདེ་ཆེན་བྱང་ཆུབ་སེམས་ཀྱིས་སོ། ། ཞེས་གསུངས་པའི་དོན་ཡང་། ཁྱོད་མ་རྒྱུད་པ་ལ་གཏུམ་མོའི་ལམ་ཡོད་པའི་དོད་དུ། ངེད་ཕ་རྒྱུད་པའི་རླུང་གི་རྣལ་འབྱོར་ཡིན། ཡང་ཁྱེད་མ་རྒྱུད་པ་ལ་དབང་གསུམ་པའི་ལམ་ཡོད་པའི་དོད་དུ།
ངེད་ཕ་རྒྱུད་པ་ལ་ཡང་སེམས་དབེན་ཡོད་ལ། དེའི་སྟེང་དུ་ཡང་སྒྱུ་ལུས་འོད་གསལ་ཟུང་འཇུག་གསུམ་གྱི་སྒོ་ནས་ཁྱད་པར་དུ་འཕགས་པ་ཡིན་པའི་ཕྱིར། གསུམ་པ་བཤད་སྲོལ་ཇི་ལྟར་བྱུང་བའི་ཚུལ་ནི། འཕགས་པ་ཀླུ་སྒྲུབ་ཡབ་སྲས་ཀྱི་བཤད་སྲོལ། སངས་རྒྱས་ཡེ་ཤེས་ཞབས་ལུགས་པའི་བཤད་སྲོལ། སློབ་དཔོན་ཀུན་དགའ་སྙིང་པོའི་བཤད་སྲོལ། ཤནྟི་པའི་བཤད་སྲོལ། སྒེག་པའི་རྡོ་རྗེའི་བཤད་སྲོལ། པཎྜི་ཏ་སྨྲིརྟིའི་བཤད་སྲོལ་ལོ། ། དང་པོ་ནི།
གོང་གི་བཤད་རྒྱུད་བཞི་རྩ་རྒྱུད་ལེའུ་བཅུ་བདུན་པ་དང་རྩ་བཤད་དུ་སྦྱར་བ་ལ་བརྟེན་ནས་གསང་བ་འདུས་པ་མི་བསྐྱོད་རྡོ་རྗེ་ལྷ་སོ་གཉིས་ཀྱི་དཀྱིལ་འཁོར་སྟོན་པ་ཡིན། གཉིས་པ་ཡེ་ཤེས་ཞབས་ལུགས་པ་ནི། གསང་འདུས་རྒྱུད་ཕྱི་མ་དང་། རྡོ་རྗེ་སྙིང་པོ་རྒྱན་གྱི་རྒྱུད་གཉིས་བཤད་རྒྱུད་དུ་བྱས་པ་དང་། རྩ་རྒྱུད་ལེའུ་བཅུ་བདུན་པ་དང་རྩ་བཤད་དུ་སྦྱར་བ་ལ་བརྟེན་ནས་གསང་བ་འདུས་པ་འཇམ་པའི་རྡོ་རྗེ་ལྷ་བཅུ་དགུ་སྟོན་པར་བྱེད། གསུམ་པ་ནི། རྩ་རྒྱུད་ལེའུ་བཅུ་བདུན་པ་དང་། རྣམ་སྣང་སྒྱུ་འཕྲུལ་དྲ་བ་རྩ་བཤད་དུ་སྦྱར་བ་ལ་བརྟེན་ནས་གསང་འདུས་ཡོ་ག་ལྟར་བཀྲལ་བའི་གསང་འདུས་ལྷ་ཉི་ཤུ་རྩ་ལྔའི་དཀྱིལ་འཁོར་སྟོན་པ་ཡིན་ལ། བཞི་པ་ཤནྟི་པས་མཛད་པའི་གསང་འདུས་ཀྱི་འགྲེལ་པ་སྙིམ་པའི་མེ་ཏོག་ཅེས་བྱ་བ། དེ་ཡང་ལྷ་ཉི་ཤུ་རྩ་ལྔའི་དཀྱིལ་འཁོར་སྟོན་པར་བྱེད།
ཁ་ཅིག་གིས་འདི་ཉིད་ཡེ་ཤེས་ཞབས་ལུགས་པའི་རྗེས་འབྲངས་ཡིན་ཟེར་ཡང་། དེ་ནི་མ་ཡིན་ཏེ། སློབ་དཔོན་ཀུན་དགའ་སྙིང་པོས་གསང་འདུས་ཡོ་ག་ལྟར་བཀྲལ་པ་ཡིན་ལ། འདིས་ནི་གསང་འདུས་བླ་མེད་ལྟར་བཀྲལ་འདུག་པའི་ཕྱིར། སྒེག་པའི་རྡོ་རྗེའི་འགྲེལ་པ་དང་། སྨྲྀརྟིའི་འགྲེལ་པ་གཉིས་སུ་ཡང་ལྷ་ཉི་ཤུ་རྩ་ལྔའི་དཀྱིལ་འཁོར་རེ་རེ་སྟོན་པར་བྱེད་པ་ཡིན། དེ་རྣམས་ཀྱི་ནང་ནས་འཕགས་པ་ཀླུ་སྒྲུབ་ཡབ་སྲས་ཀྱི་བཤད་སྲོལ་དེ་ཉིད་གཏན་ལ་འབེབས་པར་བྱེད་པ་ལ། དགོངས་འགྲེལ་མཁན་པོ་རྣམས་ཀྱིས་བསྟན་བཅོས་ཇི་ལྟར་མཛད་པའི་ཚུལ། ལམ་ལ་སློབ་པའི་རིམ་པ། དངོས་ཀྱི་བསྟན་བྱར་གྱུར་པའི་ཉམས་ལེན་མངོན་པར་རྟོགས་པའི་རིམ་པ་དངོས་བཤད་པའོ། །
དང་པོ་ནི་འཕགས་པ་ཀླུ་སྒྲུབ་ཀྱི་རྩ་བཤད་ལེའུ་བཅུ་བདུན་ཡན་ཆད་ལ་བཏུས་པའི་སྒྲུབ་ཐབས་མདོར་བྱས་ཞེས་ཀྱང་བྱ། བསྡུས་རིམ་ཞེས་ཀྱང་བྱ་བའི་མཚན་གཉིས་དང་ལྡན་པའི་སྒྲུབ་ཐབས། དེ་ཉིད་རྒྱ་གར་དུ་པཎྜི་ཏ་འགའ་ཞིག་གིས་རྒྱུད་ཀྱི་དགོངས་པར་མ་སོང་ཟེར་བ་ལ། རྒྱུད་ཀྱི་དགོངས་པར་སོང་བའི་རྒྱུ་མཚན་འདི་དང་འདི་ཡིན་ཟེར་བ་བསྟན་པའི་ཕྱིར་དུ། སྒྲུབ་ཐབས་མདོ་དང་བསྲེ་བ་དང་། རྫོགས་རིམ་རིམ་པ་ལྔ་པ། མདོ་སྔགས་གཉིས་ཀའི་ཐུན་མོང་བ་བྱང་ཆུབ་སེམས་འགྲེལ་དང་བསྟན་བཅོས་རྣམ་པར་དག་པ་བཞི་མཛད་དོ། ། འཕགས་པའི་དངོས་སློབ་ཨརྻ་དེ་ཝས། སྤྱོད་བསྡུས་སྒྲོན་མེ། སེམས་ཀྱི་སྒྲིབ་སྦྱོང་།
མངོན་པར་བྱང་ཆུབ་པའི་རིམ་པ། བདག་བྱིན་གྱིས་བརླབ་པ་དང་བཞི་མཛད་དོ། ། ཡང་དངོས་ཀྱི་སློབ་མ་ཀླུ་བྱང་གིས་མཛད་པའི་བསྐྱེད་རིམ་གྱི་སྦྱང་གཞི་དང་སྦྱོང་བྱེད་སྟོན་པར་བྱེད་པ་རྣམ་གཞག་རིམ་པ། རྡུལ་ཚོན་ལ་བརྟེན་པའི་དཀྱིལ་འཁོར་གྱི་ཆོ་ག་ཉི་ཤུ་པ། རྫོགས་རིམ་རིམ་པ་ཁོངས་སུ་བསྡུ་བའི་མན་ངག ལས་ཀྱི་མཐའ་རྣམ་པར་འབྱེད་པ། ཡང་དངོས་ཀྱི་སློབ་མར་གྱུར་པ་ཤཱཀྱ་བཤེས་གཉེན་གྱིས་མཛད་པའི་གཞུང་དངོས་སུ་མེད་ལ། འཕགས་པ་ཀླུ་སྒྲུབ་ཀྱིས་མཛད་པའི་རིམ་པ་ལྔ་པ་དེའི་ནང་གི་རིམ་པ་གཉིས་པ་དེ་མཛད་པ་ཡིན་གསུངས་ན་ཡང་། པཎྜི་ཏ་ལེགས་སྨིན་ཀ་རས་འདིར་རིམ་པ་གཉིས་པ་འདི་ཤཱཀྱ་བཤེས་གཉེན་གྱིས་མཛད་པ་མ་ཡིན། སློབ་དཔོན་གྱིས་སློབ་མ་ལ་དགྱེས་པ་བསྐྱེད་པའི་ཕྱིར་དུ་མཛད་བྱང་བཅུག་པ་ཡིན་ཟེར་བ་དང་།
ཡང་འགའ་ཞིག་གིས་ཤཱཀྱ་བཤེས་གཉེན་སློབ་དཔོན་ཀླུ་སྒྲུབ་ཀྱི་མཚན་ཡིན་ཟེར་བ་རྣམས་དོན་ལ་གནས་པ་མ་ཡིན་ཏེ། རང་ལུགས་ལ་འགོས་ཀྱི་སྟོང་ཐུན་དུ་གསུངས་པ་ལྟར། རིམ་པ་དང་པོ་དང་། རིམ་པ་གཉིས་པའི། སྲིད་པའི་གཟེབ་ལས་གྲོལ་བར་འགྱུར། ། ཞེས་པ་ཡན་ཀླུ་སྒྲུབ་ཀྱིས་མཛད་ནས། དེ་མན་གྱི་རིམ་པ་གཉིས་པ་ཤཱཀྱ་བཤེས་གཉེན་གྱིས་མཛད་པ་ཡིན་ནོ། ། སྒྲ་གཅན་འཛིན་བཤེས་གཉེན་གྱིས་མཛད་པའི་དཀྱིལ་འཁོར་གྱི་ཆོ་ག་ཟུང་འཇུག་གསལ་བ། ནག་པོ་དམ་ཚིག་རྡོ་རྗེས་མཛད་པའི་རྡོ་རྗེ་སེམས་དཔའི་མཆོད་ཆོག མངོན་ཤེས་ཅན་གྱིས་མཛད་པའི་གཏོར་མའི་ཆོ་ག
སློབ་དཔོན་རབ་འཇིགས་རྡོ་རྗེས་མཛད་པའི་སྦྱིན་སྲེག་གི་ཆོ་ག དེ་རྣམས་ཀྱི་རྟེན་སའམ། རྒྱབ་རྟེན་དུ་གྱུར་པ་སློབ་དཔོན་ཟླ་བ་གྲགས་པས་མཛད་པའི་འགྲེལ་ཆེན་སྒྲོན་གསལ། རང་ལུགས་ཀྱིས་ཚད་མར་འཛིན་པའི་བསྟན་བཅོས་རྣམ་པར་དག་པ་བཅོ་བརྒྱད་པོ་འདི་རྣམས་ཡིན་ནོ། ། འཕགས་པ་ཀླུ་སྒྲུབ་ཀྱིས་མཛད་པར་གྲགས་པའི་དཀྱིལ་འཁོར་གྱི་ཆོ་ག་འདི་ཉིད་བུ་རིན་པོ་ཆེས་ཐེ་ཚོམ་ཅན་དུ་འདུག་སྟེ། ཀླུ་བྱང་གིས་མཛད་པའི་དཀྱིལ་འཁོར་གྱི་ཆོ་ག་ཉི་ཤུ་པ་དང་མི་མཐུན་པའི་ཕྱིར་ཟེར་རོ། ། དེ་ལ་རེད་མདའ་པ་ན་རེ། ཁྱེད་ཀྱི་དེ་སློབ་དཔོན་གྱིས་བྱས་པ་རྣམ་དག་མ་ཡིན་ཏེ། སློབ་མས་བྱས་པ་དང་མི་མཐུན་པ་འདུག་པའི་ཕྱིར་དུ་འདུག་པའི་དེ་ལྟར་ན་ཀླུ་བྱང་གིས་མཛད་པ་དེ་རྣམ་དག་མ་ཡིན། ཀླུ་སྒྲུབ་ཀྱིས་མཛད་པར་གྲགས་པ་དེ་རྣམ་དག་ཡིན་ཏེ།
བཤད་རྒྱུད་རྡོ་རྗེ་ཕྲེང་བ་ནས་བཤད་པའི་དཀྱིལ་འཁོར་གྱི་ཆོ་ག་དང་མཐུན་པ་འདུག་པའི་ཕྱིར་ཟེར་ཡང་། ཀླུ་བྱང་གིས་བྱས་པ་དེ་ཉིད་རྣམ་དག་ཡིན་ཏེ། འདི་ཚད་མར་མི་བྱེད་མཁན་མེད་པ་དང་། ཟུང་འཇུག་གསལ་བ་ལས་ཀྱང་། གང་དག་དབབ་པར་མི་ནུས་པ་དེ་དག་ནི་མི་དབབ་ལ། དབབ་པར་ནུས་པ་དེ་དག་གིས་ནི་ཀླུའི་ཞལ་སྔ་ནས་མཛད་པའི་དཀྱིལ་འཁོར་གྱི་ཆོ་ག་བཞིན་དབབ་པར་བྱའོ། ། ཞེས་གསུངས་པའི་ཕྱིར། སློབ་དཔོན་དེ་ཉིད་ཀྱང་སངས་རྒྱས་ཀྱི་བསྟན་པ་གཏད་པའི་གཏད་རབས་བཅུ་བཞི་པ་ཡིན་གསུངས། གཞན་ཡང་ཟླ་གྲགས་ཀྱིས་མཛད་པའི་རྡོ་རྗེ་སེམས་དཔའི་སྒྲུབ་ཐབས་ཞེས་བྱ་བ་འདི་ཉིད་ལ་རེད་མདའ་བས་མདོར་བྱས་ཚིག་ལྷུག་པར་བཏང་བ་ཙམ་ཡིན་འདུག་པས་འདི་རྒྱ་འགྲེལ་མ་ཡིན། བོད་འགའ་ཞིག་གིས་བྱས་པ་ཡིན་འདུག་ཟེར་བ་ཡིན་ཡང་།
རང་ལུགས་ལ་རྒྱ་འགྲེལ་ཡིན་ཏེ། རྒྱ་དཔེ་ཡང་གཉིས་ཙམ་འདུག་པ་དང་། ཏ་ཐཱ་ག་ཏ་རཀྵི་ཏ་དང་། ལ་ལི་ཏ་བཛྲ་གྱིས་མཛད་པའི་རྒྱ་འགྲེལ་ཡང་གཉིས་ཙམ་འདུག་པའི་ཕྱིར། ས་པཎ་གྱི་དངོས་ཀྱི་སློབ་མ་ལྷོ་པ་ཀུན་མཁྱེན་གྱི་ཆོས་རྗེ་པའི་རྣམ་ཐར་དུ། རྡོ་རྗེ་སེམས་དཔའི་སྒྲུབ་ཐབས་དེ་ཤེས་རབ་འབྱུང་གནས་སྦས་པས་མཛད་པའོ། ། ཞེས་འབྱུང་བས། དེ་ཉིད་ཆོས་རྗེའི་གསུང་རྒྱུན་ཡིན་པ་དང་མཛད་པ་ཡིན་པ་སྲིད་གསུངས། དེ་ཉིད་ཀྱིས་མཛད་པ་ཡིན་ན་ཚད་མའི་འགྲེལ་པ་མཛད་མཁན་གྱི་རྒྱན་མཁན་པོ་ཡིན་གསུངས། དགེ་ལྡན་པ་ན་རེ།
དབུ་མ་པ་ཆེན་པོར་གྱུར་པ་ཟླ་བ་གྲགས་པ་དེ་ཉིད་ཡིན་ལ། དེ་ཉིད་འཕགས་པ་ཀླུ་སྒྲུབ་ཀྱི་དངོས་ཀྱི་སློབ་མ་ཡང་ཡིན་ཏེ། ཀླུ་སྒྲུབ་སློབ་མ་ཟླ་གྲགས་ཡིན། ། དེ་ཡི་མན་ངག་བརྒྱུད་པ་ནི། ། ཞེས་འབྱུང་བའི་ཕྱིར་ཟེར་ཡང་། རང་ལུགས་ལ་དངོས་ཀྱི་སློབ་མ་ནི་མ་ཡིན་ཏེ། དཔལ་ལྡན་ཟླ་བ་གྲགས་པའི་སྒྲོན་གསལ་དང་ནང་འགལ་བའི་ཕྱིར། གཞན་ཡང་ཀླུ་སྒྲུབ་ཀྱི་དགོངས་པ་སྐོང་པའི་སློབ་མའམ། རྨི་ལམ་གྱི་སྐབས་སུ་ཆོས་གསན་པའི་སློབ་མ་དང་། རྗེ་བཙུན་བིརྺ་པས་རྗེ་ས་ཆེན་ལ་ཆོས་གནང་བ་ལྟར་གྱི་སློབ་མ་ནི་ཡིན་པ་སྲིད་གསུངས།
རྩ་རྒྱུད་ལེའུ་བཅུ་བདུན་པ་དང་། རྒྱུད་ཕྱི་མ་གཉིས་ཀྱི་འགྲེལ་པ། འཕགས་པ་ཀླུ་སྒྲུབ་ཀྱིས་མཛད་ཟེར་བ་དང་། སྤྱོད་བསྡུས་སྒྲོན་མེའི་འགྲེལ་པ་ཤཱཀྱ་བཤེས་གཉེན་གྱིས་མཛད་ཟེར་བ་དང་། རྫོགས་རིམ་གྱི་གཞུང་དོན་གསལ་དང་། ནོར་བུའི་ཕྲེང་བ་གཉིས་ཀླུ་བྱང་གིས་མཛད་ཟེར་བ་དང་། གསང་འདུས་ཀྱི་རོ་བསྲེག་གི་ཆོ་ག་ཡ་ར་ལ་ཝ་ཚུལ་བཞིའི་བཤད་པ་ཨརྻ་དེ་ཝས་མཛད་ཟེར་བ་དང་། མངོན་པར་རྟོགས་པའི་རྒྱན་རྩ་འགྲེལ་ཟླ་གྲགས་ཀྱིས་མཛད་ཟེར་བ་འདི་རྣམས་ནི་བསྟན་བཅོས་རྣམ་པར་དག་པ་མ་ཡིན་ནོ། ། ཀླུ་སྒྲུབ་ཀྱིས་མཛད་ཟེར་བ་དང་། ཤཱཀྱ་བཤེས་གཉེན་གྱིས་མཛད་ཟེར་བ་དང་།
ཀླུ་བྱང་གིས་མཛད་ཟེར་བ་རྣམས་ནི། ཟོམ་རོང་ཆོས་བཟང་གིས་བྱས་པར་ཤེས་པར་བྱའོ། ། གཞན་གཉིས་ཀྱང་པཎྜི་ཏ་དེ་དང་དེས་མཛད་པ་མ་ཡིན་ནོ། ། དེ་བོད་ཁ་བ་ཅན་དུ་ཇི་ལྟར་དར་བའི་ཚུལ་ལ། ལོ་ཆེན་རིན་ཆེན་བཟང་པོས་པཎྜི་ཏ་པྲ་ཏ་ལ་ཞུས་ནས། དཔལ་གསང་བ་འདུས་པའི་རྒྱུད་ཀྱི་བཤད་བཀའ། དབང་བཀའ། རིམ་ལྔའི་ཁྲིད་བཀའ་རྣམས་གསན། བོད་དུ་དར་བར་མཛད་པའི་དགོངས་པ་ཡོད་ཀྱང་། ཐུགས་དམ་དེ་གསང་འདུས་འཇམ་རྡོར་དང་།
བདེ་མཆོག་ལ་མཛད། འཆད་ཉན་གྱི་མཐིལ་དེ་ཀྲི་ཡོག་བདེ་གསུམ་ལ་མཛད་པས་བོད་དུ་དར་བར་མ་བྱུང་། ཡང་འབྲོག་མི་ལོ་ཙཱ་བས་པཎྜི་ཏ་སྤྲིན་གྱི་ཤུགས་ཅན་ལ་ཞུས་ནས། པཎྜི་ཏ་དེ་ཉིད་རྗེ་ག་ཡ་དྷ་ར་ཡིན་གསུངས། གསང་བ་འདུས་པའི་དབང་བཀའ་བཤད་བཀའ་ལ་སོགས་པ་གསན་ཀྱང་། དེ་ཡང་ད་ལྟ་ཆད་ནས་མེད་གསུངས། ཡང་ཇོ་བོ་རྗེས་རོང་པ་མགར་དགེ་ལ་གསང་བ་འདུས་པའི་དབང་བཀའ་བཤད་བཀའ་ལ་སོགས་གནང་ནས་དེའི་སྒྲུབ་ཐབས་ཙམ་བྱས་པ་ཡོད་ཀྱང་། དབང་བཀའ་ལ་སོགས་པ་ཆད་ནས་མེད་གསུངས། ཡང་ཆག་ལོ་ཙཱ་བ་ཆོས་རྗེ་དཔལ་གྱིས་བལ་པོའི་པཎྜི་ཏ་ར་ཝེནྟྲ་པ་ལ་ཞུས་ནས། གསང་བ་འདུས་པའི་བཤད་བཀའ་དང་།
དབང་བཀའ་རྣམས་དེའི་སློབ་མ་ཆག་གྲགས་པ་གྲུབ། དེའི་སློབ་མ་ཇོ་བཙུན་མེ་འབར་རྣམས་ལ་བརྒྱུད་ནས་ད་ལྟ་དབང་བཀའ་མ་ཆད་ཡོད་གསུངས། འབྲོག་མིའི་སློབ་མ་འགོས་ཁུག་པ་ལྷས་བཙས་ཀྱིས་རྒྱ་གར་དུ་བྱོན་ནས། ནག་པོ་དམ་ཚིག་རྡོ་རྗེའི་སྐུ་གཞོགས་སུ་ཞག་པ་མཛད་ནས། པཎྜི་ཏ་སྤྲིན་གྱི་ཤུགས་ཅན། མངོན་ཤེས་ཅན། བཙུན་མོ་ཅན། ནག་པོ་དམ་ཚིག་རྡོ་རྗེ་སྟེ་བླ་མ་བཞི་ལ་དཔལ་གསང་བ་འདུས་པའི་རྒྱུད་ཀྱི་དབང་བཀའ། བཤད་བཀའ། རིམ་ལྔའི་ཁྲིད་བཀའ་རྣམས་ཞུས་ནས།
གསང་བ་འདུས་པའི་ཆོས་སྐོར་ལ་ཤིན་ཏུ་མཁས་པ་ཞིག་བྱུང་། དེ་ཉིད་ཀྱིས་བསྟན་བཅོས་མཛད་པ་ལ། རྩ་རྒྱུད་ཀྱི་མཆན་མཛད་ནས་དེབ་བརྒྱད་ཙམ་ཡོད་པ་གཅིག སྒྲོན་གསལ་ལ་ཡང་མཆན་མཛད་པ་དང་། འགོས་ཀྱི་སྟོང་ཐུན་ཆེན་མོ་ཞེས་བསྟན་བཅོས་རྣམ་པར་དག་པ་གཅིག་དང་། བཙུན་མོ་ཅན་ལ་སོགས་པ་རྣམས་ལ་རྫོགས་རིམ་ཞུས་པའི་འགོས་ཀྱི་ཤོག་དྲིལ་གསུམ་དང་བསྟན་བཅོས་རྣམ་པར་དག་པ་བཞི་མཛད། འགོས་ཀྱི་སྟོང་ཐུན་ཆེན་མོ་འདི་དང་། རྗེ་བཙུན་རིན་པོ་ཆེས་མཛད་པའི་མངོན་པར་རྟོགས་པ་ལྗོན་ཤིང་དང་། དུས་འཁོར་བའི་འགྲོ་བ་རྣམས་ཀྱིས་བྱས་པའི་འོད་ཟེར་བརྒྱ་བ་འདི་གསུམ་ལས་བོད་ན་བསྟན་བཅོས་བཟང་བ་མེད་གསུངས། འགོས་ཀྱི་སློབ་མ་རྡོག་ཡེ་ཤེས་སེངྒེས་མཛད་པ་ལ་གཞུང་ཕྲན་རྣམས་ལ་ས་བཅད་རེ་ཙམ་མཛད་པ་ཡོད།
དེས་རྡོག་ཉི་མ་སེངྒེ་ལ་གནང་། འདི་ཉིད་ཀྱིས་བསྟན་བཅོས་མཛད་པ་ལ། འཕགས་པ་ཡབ་སྲས་ཀྱི་གཞུང་ཕྲན་རྣམས་ལ་ས་བཅད་རེ་དང་འགྲེལ་པ་རེ་མཛད། སྟོང་ཐུན་བར་པ་ཞེས་བྱ་བ་དང་། སྒྲོན་གསལ་གྱི་འགྲེལ་པ་དང་། སྒྲོན་ཆུང་རྣམས་མཛད། དེ་ཉིད་ཀྱིས་བརླན་བཙད་ཚ་ཉི་མ་ལྕམ་ལ་གནང་། དེ་ཉིད་ཀྱིས་བསྟན་བཅོས་མཛད་པ་རྣམས་ལ་ཡང་གཞུང་ཕྲན་རྣམས་ལ་ཟིན་བྲིས་རེ་ཙམ་མཛད་པ་དང་། སྒྲོན་གསལ་གྱི་འགྲེལ་པ་སྒྲོན་བར་རྣམས་མཛད། དེ་ཉིད་ཀྱིས་རྡོག་ཉི་མ་སེངྒེས་སྲས་པོ་རྡོག་ཨརྻ་དེ་ཝ་ལ་གནང་།
འདི་ཉིད་ཀྱིས་བསྟན་བཅོས་མཛད་པ་ལ་གཞུང་ཕྲན་རྣམས་ལ་ཡང་ཟིན་བྲིས་ཅུང་ཟད་ཙམ་མཛད་པ་དང་། སྟོང་ཐུན་ཆུང་བ་དང་། སྒྲོན་གསལ་གྱི་འགྲེལ་པ་སྒྲོན་ཆེན་རྣམས་མཛད། ས་སྐྱ་པ་ལས་བརྒྱུད་པ་ནི་འགོས་ཀྱིས་འཁོན་དཀོན་མཆོག་རྒྱལ་པོ་ལ་གནང་། རྗེ་ས་ཆེན་གྱིས་ཡབ་ལ་མ་གསན་པ་དང་། ཡབ་ཀྱི་དངོས་སློབ་སྐྱུ་ར་ཨ་སྐྱབས་ལ་གསན། བརྒྱུད་པ་གཞན་ཡང་འགོས་ཀྱིས་དབུས་པ་དགེ་སེར་ལ་གནང་། དེས་གནམ་ཁའུ་པའི་གཅུང་པོ་ཆོས་ཀྱི་རྒྱལ་མཚན་ལ། དེས་ས་སྐྱ་པ་ཆེན་པོ་ལ་གནང་། དེས་རྗེ་བཙུན་སྐུ་མཆེད་ལ་བརྒྱུད་དོ། །
དེ་རྗེས་བར་སྐབས་སུ་བརྒྱུད་པ་ཆད་པ་ལྟ་བུར་སོང་འདུག་ན་ཡང་། ཕྱིས་ས་སྐྱ་པཎྜི་ཏས་པཎ་ཆེན་ཤཱཀྱ་ཤྲཱི་ལ་དཀྱིལ་ཆོག་ཉི་ཤུ་པ་དང་། ཟུང་འཇུག་གསལ་བ་གཉིས་ཀྱི་སྟེང་ནས་དབང་བཀའ་གསན། ཟུང་འཇུག་གསལ་བའི་འགྱུར་ཡང་མཛད། གསང་བ་འདུས་པའི་སྒོས་ཀྱི་འཆད་ཉན་པ་ལ་འོད་ཟེར་ཤཱཀྱ་བསྐོས་ནས་འཆད་ཉན་དར་བར་མཛད། ད་ལྟ་ཉེ་རང་གི་གསང་འདུས་ཀྱི་བླ་མ་བརྒྱུད་པ་ལ་བུ་སྟོན་ཡོང་བ་དེ་ཡང་། ས་ལུགས་ནས་བརྒྱུད་པ་ཡིན་ཏེ། ས་སྐྱ་པའི་དགེས་བཤེས་དོན་རི་གྲགས་ཆེན་གྱིས་ཀུན་མཁྱེན་འཕགས་འོད་ལ་གནང་། དེས་བུ་སྟོན་ལ་གནང་། དེས་མཁས་གྲུབ་གཞོན་ནུ་བསོད་ནམས་ལ་གནང་།
དེས་ཤར་པ་ཡེ་ཤེས་རྒྱལ་མཚན་ལ་གནང་། དེས་ཀུན་དགའི་མཚན་ཅན་ལ་གནང་བ་ཡིན་ནོ། ། གཉིས་པ་ལམ་ལ་སློབ་པའི་ཚུལ་ནི། ལམ་འབྲས་པ་ལ། ལམ་རིམ་ཅན་པ་དང་གཅིག་ཅར་བ་གཉིས་བྱུང་པ་བཞིན་དུ། འཕགས་པ་ཀླུ་སྒྲུབ་ཀྱིས་ཀྱང་ལམ་རིམ་ཅན་དང་། གཅིག་ཅར་བ་གཉིས་སུ་གསུངས་པ་ཡིན་ཏེ། མཁས་པ་པཎྜི་ཏ་ལ་ལམ་རིམ་ཅན་པས་དཀྲི་བ་ནི། ཨརྻ་དེ་ཝ་ཡིན་གསུངས། རྣལ་འབྱོར་པ་ཀུ་སུ་ལུ་ལ་ལམ་གཅིག་ཅར་བས་དཀྲི་བ་ནི།
གྲུབ་ཆེན་མ་ཏང་གི་བ་ཡིན་གསུངས། འདི་ཉིད་ཀྱིས་ལམ་གྱི་དཀྲི་བའི་ཚུལ་ལ་ཡང་། རྒྱུད་རྐྱང་མན་ངག་གི་བཤད་པ་དང་། རིམ་ལྔ་གདན་རྫོགས་གཅིག་པ་དང་། དབང་བསྐུར་ཚུལ་ཡང་། དབང་བཞི་ལ་དཀྱིལ་འཁོར་བཞི་དང་། མེ་ཏོག་དོར་ཚུལ་མི་འདྲ་བ་བཞི། ཡེ་ཤེས་དབབ་པའི་ཚུལ་མི་འདྲ་བ་བཞི་བྱས་པ་འདི་ཉིད་སངས་རྒྱས་ལག་བཅངས་སུ་གཏོད་པའི་གདམ་ངག་ཡིན་གསུངས། འདི་ཉིད་ཀྱིས་ཏི་ལི་པ་ལ་གནང་། དེས་ན་རོ་པ་ལ།
དེས་མར་པ་ལ། དེས་རིམ་ལྔ་བསྡུས་གསལ་མཛད། དེའི་བརྒྱུད་པ་འཛིན་པ་ལ་རྒྱ་ཕོ་བ་ལུང་པ་དང་། གཙང་རོན་གྱི་མེ་སྟོན་ཚོན་པོ་གཉིས་བྱུང་། ཕོ་བ་ལུང་པས་རིམ་ལྔ་བསྡུས་གསལ་གྱི་འགྲེལ་པ་གཅིག་ཀྱང་མཛད། འདི་ལྷད་མ་ཞུགས་པའི་འགྲེལ་པ་རྣམ་དག་ཅིག་ཡོད་གསུངས། གཙང་རོན་གྱི་མེ་སྟོན་ཚོན་པོས་མཛད་པའི་རིམ་ལྔ་བསྡུས་གསལ་གྱི་འགྲེལ་པ་དེ་ལ། ན་རོ་ཆོས་དྲུག་དང་བསྲ་སེ་བསྲེ་སེ་བྱས་པའི་ལྷད་ཞུགས་པའི་འགྲེལ་པ་རྣམ་དག་མིན་པ་འདུག་གསུངས། འདི་ཉིད་ཀྱི་དབང་བཀའ་ལ་སོགས་པ་ནི་ད་ལྟ་ཆད་ནས་མེད་གསུངས། ལམ་རིམ་ཅན་དུ་དཀྲི་བ་འདི་ཉིད་གཏན་ལ་འབེབས་པར་བྱེད་པ་འདི་ལ།
འགོས་ཀྱི་བསླབ་ཚན་རིང་མོར་གྲགས་པ་ལྟར་དུ། སྤྱོད་བསྡུས་སྒྲོན་མེ་ལས། དང་པོ་ཉིད་ནས་སངས་རྒྱས་པའི་ཐེག་པའི་བསམ་པ་ལ་བསླབ་པར་བྱའོ། ། དེ་ལ་ལོབ་པ་ན། ཐེག་པ་གསར་པ་དྲན་པ་གཅིག་པའི་རྣལ་འབྱོར་ལ་བསླབ་པར་བྱའོ། ། དེ་ལ་ལོབ་པ་ན་རྟོག་པའི་རྣལ་འབྱོར་ལ་བསླབ་པར་བྱའོ། ། དེ་ལ་ལོབ་པ་ན། བསྒྲུབ་པ་ལས་དང་པོའི་ཏིང་ངེ་འཛིན་ལ་བསླབ་པར་བྱའོ། ། དེ་ལ་ལོབ་ནས་ལུས་དབེན་སྐུ་རྡོ་རྗེའི་རྣལ་འབྱོར་ལ་བསླབ་པར་བྱའོ། ། དེ་ལ་ལོབ་ནས་ངག་དབེན་གསུང་རྡོ་རྗེའི་རྣལ་འབྱོར་ལ་བསླབ་པར་བྱའོ། །
དེ་ལ་ལོབ་པ་ན་སེམས་དབེན་ཐུགས་རྡོ་རྗེའི་རྣལ་འབྱོར་ལ་བསླབ་པར་བྱའོ། ། དེ་ལ་ལོབ་པ་ན་ཀུན་རྫོབ་སྒྱུ་ལུས་ཀྱི་རྣལ་འབྱོར་ལ་བསླབ་པར་བྱའོ། ། དེ་ལ་ལོབ་པ་ན་དོན་དམ་འོད་གསལ་གྱི་རྣལ་འབྱོར་ལ་བསླབ་པར་བྱའོ། ། དེ་ལ་ལོབ་པ་ན་ཟུང་འཇུག་གི་རྣལ་འབྱོར་ལ་བསླབ་པར་བྱའོ། ། དེ་ལ་ལོབ་པ་ན་གང་ལ་ཡང་བསླབ་པར་མི་བྱ་སྟེ། ཅིའི་ཕྱིར་ཞེ་ན། སྔར་ཡང་དག་པར་བསླབས་ཟིན་པའི་ཕྱིར། ཞེས་གསུངས་པ་ལྟར་དུ་དང་པོ་ཉིད་ནས་སངས་རྒྱས་པའི་ཐེག་པའི་བསམ་པ་ལ་བསླབ་པར་བྱའོ། ། ཞེས་པ་འདི་ཉིད་ཀྱིས་ཕ་རོལ་ཏུ་ཕྱིན་པའི་ལམ་གྱིས་རྒྱུད་སྦྱངས་པ་ལྟ་བུ་ཡིན་ལ། དངོས་སུ་བྱང་ཆུབ་ཀྱི་མཆོག་ཏུ་སེམས་བསྐྱེད་པ་བསྟན་པ་ཡིན་ལ།
ཐེག་པ་གསར་པ་ཞེས་པ་ནི་དཔལ་གསང་བ་འདུས་པའི་རྒྱུད་འདི་ཉིད། འདས་པའི་སངས་རྒྱས་རྣམས་ཀྱིས་ཀྱང་མ་གསུངས། མ་འོངས་པའི་སངས་རྒྱས་རྣམས་ཀྱིས་ཀྱང་མི་གསུང་། ད་ལྟར་གྱི་ཤཱཀྱ་ཐུབ་པ་འདི་ཉིད་ཀྱིས་གསུངས་པས་ན། ཐེག་པ་གསར་པ་ཞེས་པ་དང་། དྲན་པ་གཅིག་པ་ཞེས་པ་ནི། ཀྱེ་རྡོར་བ་ལྟར་གྱི་ལྷ་དྲན་པ་གཅིག་པ་སྟེ་ལྷ་དཔའ་བོ་གཅིག་པ་ལྟ་བུ་གཅིག་ངོས་འཛིན་པ་ནི་མ་ཡིན་ལ། འདིར་ནི་གསང་བ་འདུས་པ་ལྷ་སོ་གཉིས་ཀྱི་དཀྱིལ་འཁོར་ཡོངས་སུ་རྫོགས་པ་གཅིག་ལ་ངོས་འཛིན་པ་ཡིན་ལ། དྲན་པ་གཅིག་པ་ལ་ཡང་། སྔོན་འགྲོ་དང་དངོས་གཞི་གཉིས།
དང་པོ་ནི། གསང་བ་འདུས་པའི་དཀྱིལ་འཁོར་དུ་དབང་ཡོངས་སུ་རྫོགས་པ་ཐོབ་པ་ཡིན་ལ། འདི་རྡོག་ལུགས་པའི་བཙུན་པ་འགའ་ཞིག་གིས་དབང་བསྐུར་མེད་པར་རིམ་ལྔའི་ཁྲིད་སྟོན་པ་ཡང་འགའ་རེ་བྱུང་འདུག་པས། སྡོམ་གསུམ་རབ་དབྱེར། དབང་བསྐུར་མེད་པར་གསང་སྔགས་སྟོན་པ་དང་། ། ཞེས་སོགས་ཀྱི་ཕྱོགས་སྔ་ཡང་འདི་ཡིན་གསུངས། དྲན་པ་གཅིག་པ་དངོས་ནི། གསང་བ་འདུས་པའི་ལྷ་སོ་གཉིས་ཀྱི་དཀྱིལ་འཁོར་དྲན་པས་ཏེ་སེམས་རྩེ་གཅིག་ཏུ་གཏད་ནས་སྒོམ་པར་བྱེད་པ་ཡིན་ལ། རྟོག་པའི་རྣལ་འབྱོར་ལ་སློབ་པ་ནི། ཀུན་རྫོབ་ཀྱི་སྣ་རྩེ་ནས།
མར་གྱི་གསང་གནས་ཀྱི་སྣ་རྩེ་གཉིས་སུ་ཐིག་ལེ་ཡུངས་འབྲུ་ཙམ་གྱི་ནང་དུ་གསང་བ་འདུས་པ་ལྷ་སོ་གཉིས་ཀྱི་དཀྱིལ་འཁོར་སྒོམ་པར་བྱེད་པ་ཡིན་ནོ། ། བསྒྲུབ་ལས་དང་པོ་པའི་ཏིང་ངེ་འཛིན་ལ་བསླབ་པ་ནི། ཐུན་མོང་གི་དངོས་གྲུབ་འདོད་པ་དག་གིས་ནི་རིག་པ་བརྟུལ་ཞུགས་ཀྱི་སྤྱོད་པ་ཟླ་བ་དྲུག་སྤྱད་ནས། དེ་ནས་ཐུན་མོང་གི་དངོས་གྲུབ་བསྒྲུབ་པ་ཡིན་ལ། ཐུན་མོང་གི་དངོས་གྲུབ་མི་འདོད་པ་ཕྱག་ཆེན་མཆོག་གི་དངོས་གྲུབ་འདོད་པ་རྣམས་ཀྱིས་ནི། རིག་པ་བརྟུལ་ཞུགས་ཀྱི་སྤྱོད་པ་མ་སྤྱད་པར། ལུས་དབེན་སྐུ་རྡོ་རྗེའི་རྣལ་འབྱོར་ལ་བསླབ་པར་བྱའོ། ། དེ་ནི་ནང་གི་ཤ་ཁྲག་དང་། རྩ་རྒྱུས་དང་། རུས་པ་དང་།
ཁམས་དང་། ཕྱི་རོལ་གྱི་གཟུགས་སྒྲ་ལ་སོགས་པ་རྣམས་དཔལ་གསང་བ་འདུས་པ་ལྷ་སོ་གཉིས་ཀྱི་དཀྱིལ་འཁོར་དུ་བསྒོམ་པ་ཡིན་ལ། ངག་དབེན་གསུང་རྡོ་རྗེའི་རྣལ་འབྱོར་ལ་བསླབ་པ་ནི། རླུང་འབྱུང་འཇུག་གནས་གསུམ་གྱི་ངོ་བོར་བསྒོམ་པ་ཡིན་ལ། དེ་ལ་ལོབ་པའི་ཚད་ཀྱང་རླུང་འབྱུང་འཇུག་གནས་གསུམ་ཡི་གེ་གསུམ་གྱི་ངོ་བོར་རྟོགས་ནུས་པ་ལ་བྱས་སོ། ། སེམས་དབེན་ཐུགས་རྡོ་རྗེའི་རྣལ་འབྱོར་ལ་བསླབ་པ་ནི། ལས་ཀྱི་ཕྱག་རྒྱ་ཡེ་ཤེས་ཀྱི་རིག་མ་ལ་བརྟེན་ནས་བསླབ་པ་ཡིན་ཏེ། རང་གི་སེམས་ཀྱི་ངོ་བོ་རིག་ཙམ་དུ་རྟོགས་པ་ནི་ཆོས་ཅན་རིག་པ་ཡིན། དེ་ཉིད་སྐྱེ་མེད་སྟོང་པ་ཉིད་དུ་རྟོགས་པ་ནི་ཆོས་ཉིད་རིག་པ་ཡིན་ལ། རང་གི་སེམས་ཀྱི་ངོ་བོ་རིག་ཙམ་གྱི་ངང་ལས་སེམས་གསུམ་ལྷ་སྐུ་དང་བཅས་པ་རྡོ་རྗེ་འཆང་གི་བསྐུར་བསྒྱུར་ནུས་པ་ནི་སྒྱུ་ལུས་ཀྱི་རྣལ་འབྱོར་ཡིན།
དེ་ཡང་རང་བཞིན་སྐྱེ་བ་མེད་པ་སྤྲོས་པའི་མཐའ་ཐམས་ཅད་དང་བྲལ་བ་ནི་དོན་དམ་འོད་གསལ་གྱི་རྣལ་འབྱོར་ཡིན་ལ། དེའི་ངང་ནས་རྡོ་རྗེ་འཆང་གི་སྐུར་ལྡང་ནུས་པ་ནི་ཟུང་འཇུག་གི་རྣལ་འབྱོར་ཡིན་ནོ། ། འོ་ན་ཟུང་འཇུག་དང་སྒྱུ་ལུས་ཀྱི་རྣལ་འབྱོར་གཉིས་ལ་རྡོ་རྗེ་འཆང་དུ་བསྒྱུར་ནུས་པ་ལ་ཁྱད་པར་མི་འདུག་གོ་སྙམ་ན། ཁྱད་པར་ཡོད་དེ། སྒྱུ་ལུས་ལ་སྒྱུ་མ་ཙམ་དུ་ཞེན་པའི་སྒྱུ་ཞེན་ཡོད་ལ། ཟུང་འཇུག་ལ་སྒྱུ་ཞེན་ཙམ་ཡང་མེད་པའི་ཕྱིར་རོ། ། འདི་མན་ཆད་གསང་བ་འདུས་པའི་ཆོས་བྱུང་ཚུལ་རང་དུ་མི་སྣང་ཡང་ཉམས་ལེན་མངོན་ཤེས་རིམ་པའི་གནད་ཆེ་རགས་ཤེས་པ་ལ་ཕན་པ་ཞིག་འདུག་པས་བྲིས་པ་ཡིན་ནོ།་་་་་ གསུམ་པ་ཉམས་ལེན་མངོན་རྟོགས་ཀྱི་རིམ་པ་གཏན་ལ་འབེབས་པར་བྱེད་པ་ལ། ལྷ་དགུའི་མངོན་པར་རྟོགས་པ། ལྷ་བཅུ་གསུམ་མའི།
ལྷ་བཅུ་དགུའི། ལྷ་ཉེར་ལྔའི། ལྷ་སོ་གཉིས་ཀྱི། ལྷ་སོ་བཞིའི་མངོན་པར་རྟོགས་པ་དང་དྲུག་ཡོད་དོ། ། ལྷ་དགུ་མ་དང་། ལྷ་སོ་བཞིའི་མངོན་པར་རྟོགས་པ་གཉིས་ནི། དུས་འཁོར་དུ་བྱ་བའི་རྒྱུད་རིགས་གསུམ། རྣལ་འབྱོར་ཕ་རྒྱུད་རིགས་དྲུག་གསུངས་པའི་ནང་གི དུས་འཁོར་བའི་ཐུན་མོང་མ་ཡིན་པའི་མངོན་པར་རྟོགས་པ་བསྟན་པ་ཡིན་ནོ། ། ལྷ་བཅུ་གསུམ་མ་ནི་གསང་འདུས་ཀྱི་རྩ་རྒྱུད་ལས་དངོས་བསྟན་དུ་ཐོན་པར་གྱུར་པའི་ཨིནྟྲ་བོ་ཏིའི་ལུགས་ཡིན།
ལྷ་བཅུ་དགུ་མ་ནི་མི་བསྐྱོད་པ་གཙོ་བོར་གྱུར་པའི་ལྷ་བཅུ་དགུའི་དཀྱིལ་འཁོར་སྟོན་པ་ཡིན་ཡང་། སངས་རྒྱས་ཡེ་ཤེས་ཞབས་ཀྱིས། གང་ལ་རྒྱབ་བཞག་དབུས་མར་བཞག ། ཅེས་གསུངས་པ་ལྟར་དུ། འཇམ་དབྱངས་ཀྱི་རིགས་བདག་མི་བསྐྱོད་པ་ཡིན་པ་དེ་རིགས་བདག་གི་ཚུལ་དུ་དབུས་སུ་བཞག་ནས། དཀྱིལ་འཁོར་གྱི་གཙོ་བོ་འཇམ་དབྱངས་ཀྱིས་བྱས་པའི་ལྷ་བཅུ་དགུའི་དཀྱིལ་འཁོར་དང་། གསང་བ་འདུས་པ་སྤྱན་རས་གཟིགས་ལྷ་བཅུ་དགུའི་དཀྱིལ་འཁོར་ཡང་། འོད་དཔག་མེད་ཀྱི་རིགས་བདག་གི་དཀྱིལ་འཁོར་ཡིན་ཏེ། སྤྱན་རས་གཟིགས་ཀྱི་རིགས་བདག་ཀྱང་འོད་དཔག་མེད་ཡིན་པས། དེ་ཉིད་རིགས་བདག་གི་ཚུལ་དུ་དབུས་སུ་བཞག་ནས།
སྤྱན་རས་གཟིགས་ཀྱི་དཀྱིལ་འཁོར་གཙོ་བོར་བྱས་པའི་ལྷ་བཅུ་དགུའི་དཀྱིལ་འཁོར་དང་གཉིས་འབྱུང་བ་ཡིན། ཕྱི་མ་འདི་ཉིད་ལྷ་བླ་མ་འོད་ཀྱིས་ཇོ་བོ་རྗེ་ལ་ཞུས་ནས། ངེད་སྤྱན་རས་གཟིགས་ལ་མོས་པ་ཡོད་པས། སྤྱན་རས་གཟིགས་ཀྱི་དབང་བསྐུར་གཅིག་ཞུ་བྱས་པས། དེ་ཅིས་ཀྱང་རུང་གསུངས་ནས་སྤྱན་རས་གཟིགས་ལྷ་བཅུ་དགུའི་དབང་བསྐུར་གནང་བ་ཡིན། ཉི་ཤུ་རྩ་ལྔར་བྱས་པ་ཀུན་སྙིང་གི་ཡོ་གར་བཀྲལ་བ་ཡིན་ནོ། ། སྒེག་པའི་རྡོ་རྗེ་དང་། སྨྲྀརྟིས་བླ་མེད་དུ་བཀྲལ་བ་ཡང་ཡོད་དོ། ། དེ་རྣམས་ཀྱི་ནང་ནས་ལྷ་སོ་གཉིས་ཀྱི་དཀྱིལ་འཁོར་འདི་རྩ་རྒྱུད་ཀྱི་དངོས་བསྟན་བཅུ་གསུམ། དགོངས་པ་ལུང་སྟོན།
ཡེ་ཤེས་རྡོ་རྗེ་ཀུན་ལས་བཏུས་པ་སོགས་བཤད་རྒྱུད་ནས་ཁ་བསྐངས་ནས་སྟོན་པར་བྱེད་པ་འདི་ཀླུ་སྒྲུབ་ལུགས་ཡིན་པས་འདི་གཏན་ལ་འབེབས་པར་བྱེད་པ་འདི་ལ། གང་གིས་བསྒོམ་པར་བྱེད་པའི་གང་ཟག གང་དུ་བསྒོམ་པའི་གནས། ཇི་ལྟར་བསྒོམ་པའི་རིམ་པའོ། ། དང་པོ་ནི། ཐེག་པ་ཆེན་པོའི་སེམས་བསྐྱེད་དང་ལྡན་ཞིང་། གསང་བ་འདུས་པའི་དཀྱིལ་འཁོར་དུ་དབང་བསྐུར་བ་ཐོབ་ཅིང་དམ་ཚིག་དང་སྡོམ་པ་དང་ལྡན་པའི་གང་ཟག་གཅིག་དགོས་སོ། ། གཉིས་པ་ནི་དབེན་ཞིང་ཉམས་དགའ་བ་རང་གི་ཡིད་དང་མཐུན་པའི་གནས་སུ་བསྒོམ། གསུམ་པ་ནི་དཔལ་གསང་བ་འདུས་པའི་རྒྱུད་ཀྱི་དོན་ཐམས་ཅད་རིམ་པ་གཉིས་སུ་འདུས་པ་ཡིན་ཏེ། ཡང་དག་པར་རྫོགས་པའི་སངས་རྒྱས་རྡོ་རྗེ་འཆང་ཉིད་ཀྱིས།
རྡོ་རྗེ་ཅན་གྱིས་ཆོས་བསྟན་པ། ། རིམ་པ་གཉིས་ལ་ཡང་དག་བརྟེན། ། གཅིག་ནི་བསྐྱེད་པའི་རིམ་པ་སྟེ། ། གཉིས་པ་རྫོགས་པའི་རིམ་པ་འོ། ། ཞེས་དང་། བརྟག་གཉིས་ལས་ཀྱང་། བསྐྱེད་པ་ཡི་ནི་རིམ་པ་དང་། ། རྫོགས་པ་ཡི་ཡང་རིམ་པ་ཉིད། ། རིམ་གཉིས་མཉམ་པར་གནས་ནས་ནི། ། རྡོ་རྗེ་ཅན་གྱིས་ཆོས་འཆད་དོ། །
ཞེས་གསུངས་པ་ལྟར། རྡོ་རྗེ་ཅན་གྱི་ཆོས་ཐམས་ཅད་རིམ་པ་གཉིས་སུ་འདུས་པས། རིམ་པ་གཉིས་པོ་འདི་ལ་ཡང་བླ་མ་གོང་མ་རྣམས་ཀྱིས་རྟེན་དང་བརྟེན་པར་འདོད་པ་དང་། དུས་འཁོར་བ་རྣམས་ཀྱིས་བསྐྱེད་རིམ་རྗེས་དཔག་གི་ལམ་དང་། རྫོགས་རིམ་མངོན་སུམ་དུ་འདོད་པ་དང་། སློབ་དཔོན་ཨརྻ་དེ་ཝས། གང་ཞིག་སྐྱེ་བ་ཀུན་རྫོབ་བདེན་པ་སྟེ། ། འཆི་བའི་མིང་ཡང་དོན་དམ་བདེན་པ་ཡིན། ། བདེན་གཉིས་འདི་དག་བླ་མའི་བཀའ་དྲིན་གྱིས། ། བརྙེད་པ་གང་དེ་མ་འོང་སངས་རྒྱས་ཡིན། །
གསུངས་ཀྱང་། རིམ་པ་གཉིས་ཉམས་སུ་བླངས་པ་ལ་བརྟེན་ནས་མ་འོང་པ་ན་མྱུར་དུ་སངས་རྒྱས་སུ་འགྱུར་བ་ཡིན་ནོ། ། དེ་ལྟ་བུའི་རིམ་པ་གཉིས་པོ་དེ་ཡང་། བསྐྱེད་རིམ་གྱིས་སྒྲུབ་པ་པོའི་རྒྱུད་ལ་ཡེ་ཤེས་བརྒྱུད་ནས་འདྲེན་པར་བྱེད་པ་དང་། རྫོགས་རིམ་གྱིས་སྒྲུབ་པ་པོའི་རྒྱུད་ལ་ཡེ་ཤེས་དངོས་སུ་སྐྱེད་པར་བྱེད་པ་ཡིན་ནོ། ། འོ་ན་དེ་ལྟ་བུའི་རིམ་པ་གཉིས་པོ་དེ་སྤང་བྱ་ཇི་ལྟར་སྤོང་བ་དང་། གཉེན་པོ་ཇི་ལྟར་བསྐྱེད་སྙམ་ན། བསྐྱེད་རིམ་གྱིས་སྐྱེ་བ་གཙོ་བོར་གྱུར་པའི་སྐྱེ་འཆི་བར་དོ་གསུམ་སྦྱོང་བ་དང་། རྫོགས་རིམ་གྱིས་འཆི་བ་གཙོ་བོར་གྱུར་པའི་སྐྱེ་འཆི་བར་དོ་གསུམ་སྦྱོང་། གཉེན་པོ་ཇི་ལྟར་བསྐྱེད་སྙམ་ན།
གོང་དུ་བསྟན་པ་ལྟར་དུ་རིམ་པ་གཉིས་ཀྱིས་སྒྲུབ་པ་པོའི་རྒྱུད་ལ་རྒྱུད་ནས་ཡེ་ཤེས་བསྐྱེད་པ་དང་། དངོས་སུ་སྐྱེད་པར་བྱེད་པ་ཡིན་ནོ། ། ཞེས་པ་ལ། དེ་རྣམས་ཀྱིས་རྗེས་འཇུག་མཁས་པ་གཞན་གྱི་གསུང་རབ་ལས་འབྱུང་ཚུལ་བཤད་ཟིན་ཏེ། དཔལ་གསང་བ་འདུས་པའི་དམ་པའི་ཆོས་བྱུང་བའི་ཚུལ་ལེགས་པར་བཤད་པ་ངོ་མཚར་རིན་པོ་ཆེའི་བང་མཛོད་མ་ལུས་པ་བསྟན་ཟིན་ཏོ།། །། འདིར་སྨྲས་པ། དཔལ་ལྡན་གསང་བ་འདུས་པའི་ཆོས་སྐོར་རྣམས། ། དཔལ་ལྡན་རྩ་བརྒྱུད་བླ་མས་སྤེལ་མཛད་ནས། ། དཔལ་ལྡན་འདུས་པའི་བསྟན་པ་དར་ཚུལ་འདི། ། དཔལ་ལྡན་ས་སྐྱའི་བསྟན་པ་རྒྱས་ཕྱིར་བཤད། །
སྔོན་ཚེ་སྔོན་ནས་འབྲེལ་བའི་འདྲེན་པ་མཆོག ། ཡང་དང་ཡང་དུ་བསྐྱངས་པའི་བཀའ་དྲིན་ཅན། ། ཀུན་མཁྱེན་ཀུན་གྱི་སྤྲོ་བསྡུའི་བྱེད་པོ་གང་། ། ཡོངས་འཛིན་ཡོངས་སྐྱོབས་རྗེ་བཙུན་མུས་པར་འདུད། ། ཁྱེད་ཀྱི་མཁྱེན་པ་ནམ་མཁའི་ཁྱོན་ལྟར་ཡངས། ། ཁྱེད་ཀྱི་བརྩེ་བས་མ་ཁྱབ་ལུས་ཅན་སུ། ། ཁྱེད་ཀྱི་ནུས་པས་ཉོན་མོངས་ཡེ་ཤེས་བསྒྱུར། ། ཁྱེད་འདྲའི་འདྲེན་པ་འཇིག་རྟེན་གསུམ་ན་དཀོན། ། མཁས་མིན་མཁས་པར་རློམ་པའི་བླུན་པོ་འགའ། ། མཁས་མཆོག་ཁྱེད་ཉིད་མཁས་པར་མི་འཛིན་ན། །
སྐལ་ངན་བསྐལ་བརྒྱར་དམྱལ་བ་འདོད་པའམ། ། བདུད་ཀྱིས་བྱིན་བརླབས་བདུད་ཚིག་སྨྲ་བར་ཟད། ། དེ་ཕྱིར་དངོས་གྲུབ་ཀུན་གྱི་འབྱུང་གནས་གང་། ། གང་ཞིག་བསླུ་མེད་བླ་མ་སྐྱབས་ཀྱི་མཆོག ། མཆོག་གསུམ་མ་ལུས་གཅིག་ཏུ་འདུས་པའི་རྗེ། ། རྗེ་བཙུན་གང་དེ་ཁོ་བོས་སྐལ་བས་བརྙེད། ། སྔོན་བྱོན་གོང་མའི་ལེགས་བཤད་རྒྱ་མཚོ་རྣམས། ། སྔོན་ཚེ་ཐོས་དང་བསམ་པས་ལྗོངས་འདི་ཁྱབ། ། སྔོན་གྱི་མཛད་བཟང་རྗེས་སུ་སློབ་འདོད་ནས། ། སྔོན་བྱོན་མཁས་པའི་གསུང་རྣམས་ཕྱོགས་གཅིག་བསྡེབས། །
འདི་ནི་ངོ་མཚར་རིན་ཆེན་བང་མཛོད་དེ། ། འདི་དོན་རང་དང་གཞན་གྱིས་རྟོགས་ཕྱིར་དང་། ། འདི་ལ་བརྟེན་ནས་བསྟན་པ་དར་བའི་ཕྱིར། ། འདི་ཉིད་རི་མོར་བྲིས་ལ་ལེགས་བཤད་སྤེལ། ། དེང་སང་བློ་ཆུང་རང་བློའི་རྩལ་ཞན་པས། ། དཔྱོད་ལྡན་གསུང་རབ་དཔྱོད་ལ་སྨོད་བྱེད་པ། ། དུས་ངན་དུས་ཀྱི་སྣང་ཚུལ་འདི་འདྲ་ལ། ། ལེགས་བསམ་ལེགས་བཤད་དོན་གཉེར་བྱ་བར་རིགས། ། འོན་ཀྱང་བདག་བློ་སྐྱེས་དང་སྦྱངས་པའི་ཡིད། ། ཡིད་འཕྲོག་བློ་ཡི་གསུང་རབ་དོན་ཀུན་རྟོགས། །
རྟོགས་པ་དེ་ཉིད་གཞན་ལ་ཕན་ཕྱིར་བཤད། ། བཤད་པ་འདི་ཡིས་ལྗོངས་འདི་ཁྱབ་གྱུར་ཅིག ། གསང་འདུས་ཆོས་འབྱུང་རིན་ཆེན་བང་མཛོད་འདི། ། གསང་འདུས་ཆོས་བདག་ཞིང་སྐྱོང་དབང་པོར་་་་་་གྱུར་པ་གདོང་བཞི་པ་ལ་གཏད། ། གསང་འདུས་བསྟན་པ་ཕྱོགས་བཅུར་འཕེལ་བའི་ཕྱིར། ། གསང་འདུས་ཆོས་འབྱུང་འདི་ཉིད་དར་བར་མཛོད། ། འདི་སྦྱར་དགེ་བས་བདག་ཅག་དཔོན་སློབ་རྣམས། ། དུས་འདིར་ཚེ་རིང་ནད་མེད་བསམ་དོན་འགྲུབ། ། བསྟན་པ་ཆེར་རྒྱས་དོན་གཉིས་མཐར་ཕྱིན་ཏེ། ། ཕྱི་མ་བདེ་བ་ཅན་དུ་སྐྱེ་བར་ཤོག །
ཅེས་དཔལ་གསང་བ་འདུས་པའི་དམ་པའི་ཆོས་བྱུང་བའི་ཚུལ་ལེགས་པར་བཤད་པ་ངོ་མཚར་རིན་པོ་ཆེའི་བང་མཛོད་ཅེས་བྱ་བ་འདི་ནི། གྲུབ་པའི་འཁོར་ལོ་བསྒྱུར་བ་པདྨའི་རྣམ་འཕྲུལ་འཇམ་པའི་དབྱངས་བསོད་ནམས་དབང་པོའི་མཚན་ཅན་ལས་ལུགས་འདིའི་སྒྲུབ་ཐབས་དང་དཀྱིལ་ཆོག་སོགས་ཡིག་ཆ་དུ་མའི་ལུང་གི་བཀའ་དྲིན་ནོས་ཤིང་། བྱང་ཆུབ་སེམས་དཔའ་ཞི་བ་འཚོའི་རྣམ་པར་སྤྲུལ་པ་རྒྱལ་སྲས་སྦས་པའི་རྣལ་འབྱོར་སེམས་དཔའ་ཆེན་པོ་སྔགས་འཆང་གྲགས་པ་བློ་གྲོས་རྒྱལ་མཚན་དཔལ་བཟང་པོ་ལས། ལམ་གྱི་རྩ་བ་སྨིན་བྱེད་ཀྱི་དབང་གི་བདུད་རྩིའི་རོ་མཆོག་མྱངས་ལ། རིགས་ཐམས་ཅད་དང་དཀྱིལ་འཁོར་ཐམས་ཅད་ཀྱི་ཁྱབ་བདག་དྲུག་པ་རྡོ་རྗེ་འཆང་ཆེན་པོ་བྱང་ཆུབ་ཀྱི་སེམས་རྡོ་རྗེ་བུདྡྷ་དྷྭ་ཛ་ཞེས་སྙན་པའི་བ་དན་སྲིད་པ་གསུམ་ན་གཡོ་བའི་རྒྱལ་བ་མུས་པ་ཆེན་པོ་དེ་ཉིད་ལས། དཔལ་གསང་བ་འདུས་པའི་གྲོལ་བྱེད་ཟབ་མོའི་ཁྲིད་ཀྱི་རིམ་པ་སྨིན་རྒྱས་སུ་ནོས་ཏེ། དེ་དང་འབྲེལ་བའི་ཡིག་ཆ་མདོ་བྱས། མདོ་བསྲེས། རྣམ་གཞག་རིམ་པ། སྤྱོད་བསྡུས་སྒྲོན་མེ་སོགས་རྒྱ་གཞུང་མང་པོ་དང་།
དེ་དག་གི་དགོངས་འགྲེལ་བོད་ཀྱི་གསུང་རབ་ཚད་ལྡན་དུ་མའི་བཤད་ལུང་སོགས་མཐའ་ཆོད་པར་བཀའ་དྲིན་གྱིས་བསྐྱངས་པའི་སྐལ་བ་བཟང་པོ་ཅན། དཔལ་ས་སྐྱ་པ་ཤཱཀྱའི་དགེ་བསྙེན་ཐེག་པ་མཆོག་གི་རྣལ་འབྱོར་པ་ངག་དབང་ཀུན་དགའ་བསོད་ནམས་གྲགས་པ་རྒྱལ་མཚན་དཔལ་བཟང་པོས། སྔོན་དུས་རྗེ་བཙུན་ས་སྐྱ་པའི་བསྟན་འཛིན་རྣམས་ཀྱིས་དཔལ་གསང་བ་འདུས་པའི་ཆོས་སྐོར་རྣམས་འཆད་ཉན་གྱི་སྒོ་ནས་དར་ཞིང་རྒྱས་པར་མཛད་པའི་ཚུལ་རྣམས་ལ་དྭང་འདོད་ཀྱི་དད་པ་བཅོས་མིན་སྐྱེས་པ་དང་། ད་དུང་ཁོ་བོ་ཅག་རྗེས་འཇུག་དང་བཅས་པས་དཔལ་གསང་བ་འདུས་པའི་བསྟན་པ་དར་རྒྱས་སུ་བྱ་ནུས་པ་ཞིག་བྱུང་ན་ཅི་མ་རུང་སྙམ་པའི་ལྷག་བསམ་དག་པའི་ཀུན་ནས་བསླངས་ཏེ། དཔལ་གསང་བ་འདུས་པའི་ཆོས་ཚུལ་རྒྱ་མཚོ་ལྟ་བུ་ལ་ཡུན་རིང་མོ་ནས་འདྲིས་པར་བྱས་ཏེ། རྒྱ་གར་ལུགས་ལ་རཀྟཱ་ཀྵཱི་ཞེས་པ་མིག་དམར་ཞེས་གྲགས་ཤིང་། རྒྱ་ནག་ལུགས་ལ་ཤིང་ཕོ་བྱི་བའི་ལོ། ཨུཏྟཱ་ར་ཕལྒུ་ཎི་ཞེས་པའི་ཟླ་བའི་དམར་ཆ་བཟང་པོ་གཉིས་པའི་ཚེས་ལ། བོད་ཀྱི་རྡོ་རྗེ་གདན་དཔལ་ལྡན་ས་སྐྱའི་ཆོས་གྲྭ་ཆེན་པོའི་བཞི་ཐོག་བླ་བྲང་དུ་སྦྱར་བ་འདི་ལ་ཉེས་པའི་ཚོགས་མཆིས་ན་བླ་མ་དང་མཁའ་འགྲོས་བཟོད་པར་མཛད་ནས་བསྟན་པ་དང་སེམས་ཅན་ལ་ཕན་པ་བསམ་གྱིས་མི་ཁྱབ་པ་འབྱུང་བར་བྱིན་གྱིས་བརླབ་ཏུ་གསོལ། སུ་ཁ་ཤྩ་ཧི་ཏཱ་སྟུ།་་་་་
ཕན་བདེར་གྱུར་ཅིག སྭསྟི་ཛ་ཡནྟུ།་་་་་ བཀྲ་ཤིས་རྒྱལ་བར་གྱུར་ཅིག ཀ་ལྱ་ན་ཝརྡྷནྟུ།་་་་་ དགེ་ལེགས་འཕེལ་བར་གྱུར་ཅིག སྭསྟི་སྲ་ཛ་བྷྱཿ་་་་་སྐྱེ་དགུ་རྣམས་བདེ་ལེགས་སུ་གྱུར་ཅིག ཅིག་ཞུས།། །། ༈ མཁན་ཆེན་ཨ་པད་རིན་པོ་ཆེའི་དགོངས་བཞེད་ལྟར་གུ་རུས་ཞབས་ཞུ་བགྱིས་པའོ།། PAGE * MERGEFORMAT 216 ཨ་མྱེས་ཞབས། གསང་འདུས་ཆོས་བྱུང་ལེགས་བཤད་ངོ་མཚར་བང་མཛོད།
PAGE * MERGEFORMAT 1
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
