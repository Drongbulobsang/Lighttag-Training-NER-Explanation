གསུང་འབུམ། ངག་དབང་ཀུན་དགའ་བསོད་ནམས།
པོད ༡༦༦
གསུང་ངག་རིན་པོ་ཆེ་ལམ་འབྲས་བུ་དང་བཅས་པའི་བཅུད་བསྡུས་པ་ནང་གི་བླ་མའི་རྣལ་འབྱོར་ཉམས་སུ་བླང་ཚུལ།
༄༅། །གསུང་ངག་རིན་པོ་ཆེ་ལམ་འབྲས་བུ་དང་བཅས་པའི་བཅུད་བསྡུས་པ་ནང་གི་བླ་མའི་རྣལ་འབྱོར་ཉམས་སུ་བླང་ཚུལ་གྱི་ཡི་གེ་དོན་གཉིས་མཐར་ཕྱིན་ཞེས་བྱ་བཞུགས་སོ།། ན་མོ་གུ་རུ་བུདྡྷ་དྷྭ་ཛ་ཡེ། སྐྱབས་གནས་ཐམས་ཅད་གཅིག་ཏུ་འདུས་པའི་དངོས། ། རྒྱལ་བ་མུས་པ་རྗེ་ལ་གུས་བཏུད་ནས། ། གསུང་ངག་ལམ་གྱི་སྙིང་པོ་ཀུན་འདུས་པའི། ། ཆེས་ཟབ་ནང་གི་བླ་མའི་རྣལ་འབྱོར་སྤེལ། ། འདིར་རྗེ་བཙུན་མཐུ་སྟོབས་ཀྱི་དབང་ཕྱུག་དཔལ་བིརྺ་པས། རྣལ་འབྱོར་གྱི་དབང་ཕྱུག་ས་སྐྱ་པ་ཆེན་པོ་ལ་དངོས་སུ་གནང་བའི་གདམ་ངག་ཟབ་མོ་ནང་གི་བླ་མའི་རྣལ་འབྱོར་ཉམས་སུ་ལེན་པར་འདོད་ན། སྟན་བདེ་བ་ལ་བསམ་གཏན་གྱི་ཡན་ལག་གིས་འདུག་ལ། སྐྱབས་འགྲོ་སྤྱི་དང་མཐུན་པ་ལན་ཉེར་གཅིག་སོགས་བྱས་ལ།
བླ་མ་དང་དཀོན་མཆོག་སོགས་དང་། སེམས་ཅན་ཐམས་ཅད་ཀྱི་དོན་དུ་སངས་རྒྱས་ཀྱི་གོ་འཕང་འཐོབ་པར་བྱ། དེའི་ཆེད་དུ་ལམ་འབྲས་ཀྱི་བཅུད་འདུས་པའི་ལམ་ཟབ་མོ་བླ་མའི་རྣལ་འབྱོར་ཉམས་སུ་བླང་བར་བགྱིའོ། ། ལན་གསུམ། རང་སྐད་ཅིག་གི་ཀྱཻ་རྡོ་རྗེར་གསལ་བའི་ཐུགས་ཀ་ནས་འོད་འཕྲོས་པས། དཔལ་ཧེ་རུ་ཀ་བླ་མ་དང་ཐ་མི་དད་པ་མདུན་གྱི་ནམ་མཁར་བཛྲ་ས་མཱ་ཛཿ ཞེས་སེ་གོལ་གྱི་སྒྲ་དང་བཅས་པས་སྤྱན་དྲངས། ན་མོ་གུ་རུ་བྷྱཿ ན་མཿཤྲཱི་ཧེ་རུ་ཀ་བྷྱཿ ཞེས་པས་ཕྱག་བྱ།
དེ་ནས་ཕྱིའི་མཆོད་པ་ནི། ངག་ཏུ། འཇིག་རྟེན་ཀྱི་ཁམས་ན་བདག་པོས་ཡོངས་སུ་མ་བཟུང་བའི་ལོངས་སྤྱོད་ཀྱི་དངོས་པོ་དང་། བཏང་སྙོམ་པའི་བར་མའི་སེམས་ཅན་ཐམས་ཅད་དཔལ་ལྡན་བླ་མ་དམ་པ་ལ་དབུལ་བར་བགྱིའོ། ། བདག་གཏི་མུག་དང་བྲལ་བར་བྱིན་གྱིས་བརླབ་ཏུ་གསོལ། ལན་གསུམ། བདག་ལ་སྡང་བར་བྱེད་པའི་དགྲ། བགེགས། གདོན་ཐམས་ཅད་དཔལ་ལྡན་བླ་མ་དམ་པ་ལ་དབུལ་བར་བགྱིའོ། ། བདག་ཞེ་སྡང་དང་བྲལ་བར་བྱིན་གྱིས་བརླབ་ཏུ་གསོལ།
གསུམ། བདག་གི་གཉེན་བཤེས་མཛའ་གྲོགས་ལྷ་ཐམས་ཅད་དཔལ་ལྡན་བླ་མ་དམ་པ་ལ་དབུལ་བར་བགྱིའོ། ། བདག་འདོད་ཆགས་དང་བྲལ་བར་བྱིན་གྱིས་བརླབ་ཏུ་གསོལ། གསུམ། བདག་གི་བདག་ཏུ་བཟུང་བའི་ལོངས་སྤྱོད་ཀྱི་དངོས་པོ་ཐམས་ཅད་དཔལ་ལྡན་བླ་མ་དམ་པ་ལ་དབུལ་བར་བགྱིའོ། ། བདག་སེར་སྣ་དང་བྲལ་བར་བྱིན་གྱིས་བརླབ་ཏུ་གསོལ་ལོ། ། གསུམ། དེ་ནས་ནང་གི་མཆོད་པ་ནི། ངག་ཏུ། རང་ཐ་མལ་པར་གནས་པའི་ལག་པ་གཡས་པར་ཡེ་ཤེས་ཀྱི་རལ་གྲི་རྣོ་ངར་དང་ལྡན་པ་ཐོགས་ནས།
སྨིན་མཚམས་ནས་ལྟག་པའི་བར་བཅད་དེ། མདུན་དུ་མི་མགོའི་སྒྱེད་བུ་བློས་འཁྱུད་ཚད་གསུམ་གྱི་སྟེང་དུ། ཐོད་པ་གན་རྐྱལ་བསྒྱེལ་ནས་དཔྲལ་བ་རང་ལ་བསྟན་ནས་བཞག དེ་ནས་རྐང་པ་གཡས་པ་དུམ་བུར་བཏུབ་ནས་ཐོད་པའི་ནང་དུ་བསྐྱུར། དེ་བཞིན་དུ་རྐང་པ་གཡོན་པ་དུམ་བུར ལག་པ་གཡོན་པ མགོ་བོའི་ལྷག་མ རོ་སྟོད ། ནང་ཁྲོལ་རྣམས རོ་སྨད མཐར་ལག་པ་གཡས་པ་རལ་གྲི་དང་བཅས་པ དུམ་བུ་དུམ་བུར་བྱས་ནས་ཐོད་པའི་ནང་དུ་བསྐྱུར། དེ་ནས་རང་རླུང་སེམས་ཙམ་ལས་གྲུབ་པའི་ཀྱཻ་རྡོ་རྗེ་ཧེ་རུ་ཀ་ཞལ་གཅིག་ཕྱག་གཉིས་པའི་སྐུར་གསལ་བས། ཐོད་པའི་ནང་གི་ཤ་རུས་རྣམས་རྒྱས་པར་སྤྲོ་ན། ཀྱེ་རྡོར་གྱི་གཏོར་མ་ལྟར་བྱིན་གྱིས་བརླབ། བསྡུ་ན།
ཨོཾ་ཨཱཿཧཱུྃ་ཧ་ཧོ་ཧྲིཿ ལན་གསུམ་བརྗོད་པས་བྱིན་གྱིས་བརླབས་པར་བསམ། དེ་ནས་རང་གི་སྙིང་ཁ་ནས་སྤྲུལ་པའི་མཆོད་པའི་ལྷ་མོ་ཐོད་པ་ཐོགས་པས་མཆོད་པར་བསམ་ལ་ངག་ཏུ། སྐྱབས་གནས་ཀུན་འདུས་རྩ་བའི་བླ་མ་དམ་པའི་ཞལ་དུ་ཨོཾ་ཨཱཿཧཱུྃ། གསང་མཆོད་ནི། རང་གི་སེམས་ཀྱིས་སྤྲུལ་པའི་རིག་མ་མཚན་ཉིད་དང་ལྡན་པ་ཕུལ་ཞིང་། ཡུམ་རྡོ་རྗེ་བདག་མེད་མ་ལ་ཐིམ་པས། བླ་མ་ཀྱཻ་རྡོ་རྗེ་ཡབ་ཡུམ་སྙོམས་པར་ཞུགས་པས་བདེ་བ་ཆེན་པོས་ཐུགས་རྒྱུད་གང་བར་གྱུར། ཅེས་བརྗོད། དེ་ཁོ་ན་ཉིད་ཀྱི་མཆོད་པ་ནི།
མཆོད་རྫས། མཆོད་ཡུལ། མཆོད་མཁན་རྣམས་རང་སེམས་དང་དབྱེར་མེད་པ་དེ་ཁོ་ན་ཉིད་རྣམ་པར་མི་རྟོག་པའི་ངང་ལ་མཉམ་པར་བཞག་པའོ། ། རང་གི་སྙིང་ཁ་ནས་སྤྲོས་པའི་ལྷ་མོ་རྣམས་ཀྱིས་མཆོད་པར་བསམ་ལ། དཀར་མོ་རི་དགས་མཚན་མ་འཛིན། ། ཆོམ་ཀུན་བདུད་ལས་རྒྱལ་བའི་སྣོད། ། རོ་ལངས་མ་ནི་ཆུ་ལག་མ། ། གྷསྨ་རི་ནི་སྨན་འཛིན་ཅིང་། ། པུཀྐ་སཱི་ནི་རྡོ་རྗེའི་ལག ། དེ་བཞིན་རི་ཁྲོད་མ་རོ་འཛིན། །
གདོལ་པ་མོ་ནི་ཅང་ཏེའུ་བརྡུང་། ། འདི་རྣམས་ཀྱིས་ནི་གཙོ་བོ་མཆོད། ། འདོད་ཆགས་ཆེན་པོའི་རྗེས་ཆགས་པས། ། གཡུང་མོའི་སྐུ་ལ་འཁྱུད་པ་ཉིད། ། ཅེས་པས་མཆོད། ། ཁྱོད་ནི་རྣལ་འབྱོར་མ་ཚོགས་ཡོངས་སུ་བསྐོར། ། ཁྱོད་ནི་ཉིད་ཀྱི་ཐུགས་རྗེའི་མཆོག་བརྙེས་པ། ། ཁྱོད་ནི་རྒྱུ་དང་མི་རྒྱུ་འགྲོ་བ་ཀུན་བརྒྱན་ཏེ། ། སྙིང་རྗེའི་ཐུགས་ཀྱིས་སེམས་ཅན་བསད་མཛད་པ། ། སྒྱུ་མའི་སྤྲོས་པ་རྡོ་རྗེ་སྒྲུབ་པའི་ཡིད། །
ཧེ་རུ་ཀ་དཔལ་རྡོ་རྗེ་ཡིད་ཀྱིས་དགེས། ། ཞེས་པས་བསྟོད་དོ། ། དེ་ནས་བདག་སྐྱིད་སྡུག་ལེགས་ཉེས་ཅི་བྱུང་ཡང་། རེ་ས་དང་བལྟོས་ས་བླ་མ་རིན་པོ་ཆེ་ལས་མེད་དོ་སྙམ་དུ་གློ་སྙིང་བྲང་གསུམ་སྤྱི་བོ་མཐིལ་བཞི་བླ་མ་ལ་ལིང་གིས་གཏད་ལ་གུས་འདུད་དྲག་པོ་དང་བཅས་པས། ངག་ཏུ། བླ་མ་དང་དཔལ་ཧེ་རུ་ཀ་དབྱེར་མ་མཆིས་པས། བདག་གི་རྒྱུད་བྱིན་གྱིས་བརླབ་ཏུ་གསོལ། ལན་གསུམ། དེ་ལྟར་གསོལ་བ་བཏབ་པས་བླ་མ་ཧེ་རུ་ཀ་དེ་ཉིད་རང་གི་སྨིན་མཚམས་ནས་ཐིམ་པར་གྱུར། དེའི་རྐྱེན་གྱིས་སྐད་ཅིག་གིས་རང་གི་ལུས་རྟེན་དང་བརྟེན་པར་བཅས་པ་དཀྱིལ་འཁོར་ཡོངས་སུ་རྫོགས་པར་གྱུར་པ་ནི།
སྤྱི་བོ་སྣ་ཚོགས་རྡོ་རྗེ། རྐང་མཐིལ་རྡོ་རྗེའི་ས་གཞི། རྩིབ་མ་རྡོ་རྗེའི་རྭ་བ། པགས་པ་རྡོ་རྗེའི་གུར་དང་བླ་བྲེ། བ་སྤུ་མདའི་དྲྭ་བ། སེན་མོ་མི་རི་འབར་བ་སྟེ་སྲུང་བའི་འཁོར་ལོ་དང་། རྐང་མཐིལ་རླུང་། སུམ་མདོ་མེ། ལྟོ་བ་ཆུ། སྙིང་ཁ་ས།
སྒལ་ཚིགས་རི་རབ། མགོ་བོ་རི་རབ་ཀྱི་སྟོད་ཀྱི་ཆ། ལུས་མི་མཉམ་པ་མེད་པ་གྲུ་བཞི་གཞལ་ཡས་ཁང་གྲུ་བཞི། སྙིང་ཁ་ནས་འབྱུང་བ་བཞིའི་རླུང་རྒྱུ་བའི་རྩའི་བུ་ག་བཞི་ནི་སྒོ་བཞི། མིག་པཉྩ་རེ་ཁ། སྣ་རིན་པོ་ཆེའི་ཕ་གུ། སོ་དྲྭ་བ་དྲྭ་ཕྱེད། ལྕེ་དང་མཆུ་འདོད་ཡོན་གྱི་སྣམ་བུ། རྣ་བ་རྟ་བབས། རྐང་རྣམས་ཀ་བ་བརྒྱད་དེ་རྟེན་གྱི་དཀྱིལ་འཁོར་དང་།
ལྟེ་བ་སྤྲུལ་པའི་འཁོར་ལོ་རྩ་འདབ་དྲུག་ཅུ་རྩ་བཞི་པའི་ལྟེ་བའི་ཨཾ། ང་རྒྱལ་དང་སེར་སྣ་དང་ཚོར་བའི་ཕུང་པོ་རྣམ་པར་དག་པ་བཅོམ་ལྡན་འདས་ཡོན་ཏན་རིན་ཆེན་འབྱུང་ལྡན་སྐུ་མདོག་སེར་པོ་ཞལ་གཅིག་ཕྱག་གཉིས་པ། གཡས་རིན་པོ་ཆེ་དང་། གཡོན་དེས་ཡུ་བ་བྱས་པའི་དྲིལ་བུ་འཛིན་པ། ཡུམ་ས་རྣམ་པར་དག་པ་སངས་རྒྱས་སྤྱན་མ་སེར་མོ་གྲི་གུག་དང་ཐོད་པ་འཛིན་པ་དང་མཉམ་པར་སྦྱོར་བ། གཉིས་ཀའང་རུས་པ་དང་རིན་པོ་ཆེའི་རྒྱན་གྱིས་བརྒྱན་པ། ཡུམ་དང་འདྲ་བའི་ལྷ་མོ་དྲུག་ཅུ་རྩ་བཞིས་བསྐོར་བ་མཉམ་པ་ཉིད་ཀྱི་ཡེ་ཤེས། གསང་གནས་བདེ་ཆེན་གྱི་འཁོར་ལོའི་རྩ་འདབ་སོ་གཉིས་པའི་ལྟེ་བའི་ཧ་ཕྲག་དོག་དང་འདུ་བྱེད་ཀྱི་ཕུང་པོ་རྣམ་པར་དག་པ་བཅོམ་ལྡན་འདས་ཕྲིན་ལས་དོན་ཡོད་གྲུབ་པ་སྐུ་མདོག་ལྗང་ཁུ་ཞལ་གཅིག་ཕྱག་གཉིས་པ། གཡས་རལ་གྲི་གཡོན་དེས་ཡུ་བ་བྱས་པའི་དྲིལ་བུ་འཛིན་པ། ཡུམ་རླུང་རྣམ་པར་དག་པ་དམ་ཚིག་སྒྲོལ་མ་ལྗང་གུ་གྲི་གུག་དང་ཐོད་པ་འཛིན་པ་དང་མཉམ་པར་སྦྱོར་བ།
གཉིས་ཀའང་རུས་པའི་རྒྱན་གྱིས་བརྒྱན་པ། ཡུམ་དང་འདྲ་བའི་ལྷ་མོ་སོ་གཉིས་ཀྱིས་བསྐོར་བ་བྱ་བ་གྲུབ་པའི་ཡེ་ཤེས། སྙིང་ཁ་ཆོས་ཀྱི་འཁོར་ལོ་རྩ་འདབ་བརྒྱད་པའི་ལྟེ་བའི་ཧཱུྃ་ཞེ་སྡང་དང་རྣམ་པར་ཤེས་པའི་ཕུང་པོ་རྣམ་པར་དག་པ་བཅོམ་ལྡན་འདས་ཐུགས་རྡོ་རྗེ་མི་བསྐྱོད་པ་སྐུ་མདོག་སྔོན་པོ་ཞལ་གཅིག་ཕྱག་གཉིས་པ། གཡས་རྡོ་རྗེ་དང་གཡོན་དེས་ཡུ་བ་བྱས་པའི་དྲིལ་བུ་འཛིན་པ། ཡུམ་ཆུ་རྣམ་པར་དག་པ་མཱ་མ་ཀི་སྔོན་མོ་གྲི་གུག་དང་ཐོད་པ་འཛིན་པ་དང་མཉམ་པར་སྦྱོར་བ། གཉིས་ཀའང་རུས་པའི་རྒྱན་གྱིས་བརྒྱན་པ། ཡུམ་དང་འདྲ་བའི་ལྷ་མོ་བརྒྱད་ཀྱིས་བསྐོར་བ་མེ་ལོང་ལྟ་བུའི་ཡེ་ཤེས། མགྲིན་པ་ལོངས་སྤྱོད་ཀྱི་འཁོར་ལོ་རྩ་འདབ་དྲུག་ཅུ་པའི་ལྟེ་བའི་ཨོཾ། འདོད་ཆགས་དང་འདུ་ཤེས་ཀྱི་ཕུང་པོ་རྣམ་པར་དག་པ་བཅོམ་ལྡན་འདས་གསུང་རྡོ་རྗེ་འོད་དཔག་མེད་སྐུ་མདོག་དམར་པོ་ཞལ་གཅིག་ཕྱག་གཉིས་པ། གཡས་པདྨ།
གཡོན་དེས་ཡུ་བ་བྱས་པའི་དྲིལ་བུ་འཛིན་པ། ཡུམ་མེ་རྣམ་པར་དག་པ་གོས་དཀར་མོ་དམར་མོ་གྲི་གུག་དང་ཐོད་པ་འཛིན་པ་དང་མཉམ་པར་སྦྱོར་བ། གཉིས་ཀའང་རུས་པའི་རྒྱན་གྱི་བརྒྱན་པ། ཡུམ་དང་འདྲ་བའི་ལྷ་མོ་བཅུ་དྲུག་གིས་བསྐོར་བ་སོ་སོར་རྟོག་པའི་ཡེ་ཤེས། སྤྱི་བོ་བདེ་ཆེན་གྱི་འཁོར་ལོ་རྩ་འདབ་སོ་གཉིས་པའི་ལྟེ་བའི་ཧཾ། གཏི་མུག་དང་གཟུགས་ཀྱི་ཕུང་པོ་རྣམ་པར་དག་པ་བཅོམ་ལྡན་འདས་སྐུ་རྡོ་རྗེ་རྣམ་པར་སྣང་མཛད་སྐུ་མདོག་དཀར་པོ་ཞལ་གཅིག་ཕྱག་གཉིས་པ། གཡས་འཁོར་ལོ། གཡོན་དེས་ཡུ་བ་བྱས་པའི་དྲིལ་བུ་འཛིན་པ། ཡུམ་ནམ་མཁའི་ཁམས་རྣམ་པར་དག་པ་རྡོ་རྗེ་དབྱིངས་ཀྱི་དབང་ཕྱུག་མ་དཀར་མོ་གྲི་གུག་དང་ཐོད་པ་འཛིན་པ་དང་མཉམ་པར་སྦྱོར་བ། གཉིས་ཀའང་རུས་པའི་རྒྱན་གྱིས་བརྒྱན་པ།
ཡུམ་དང་འདྲ་བའི་ལྷ་མོ་སོ་གཉིས་ཀྱིས་བསྐོར་བ་ཆོས་ཀྱི་དབྱིངས་ཀྱི་ཡེ་ཤེས་ཀྱི་ངོ་བོ་གཙོ་བོ་ལྔ་པོ་ཐམས་ཅད་ཀྱང་དབུའི་གཙུག་ཏོར་ལྟ་བར་མི་མངོན་པ་ལ་སོགས་པ་མཚན་བཟང་པོ་སུམ་ཅུ་རྩ་གཉིས་དང་། སེན་མོ་ཟངས་ཀྱི་མདོག་ལྟར་དམར་བ་ལ་སོགས་པ་དཔེ་བྱད་བཟང་པོ་བརྒྱད་ཅུས་བརྒྱན་པ། གཞན་ཡང་མིག་ཏུ་གཏི་མུག་རྡོ་རྗེ་མ་དཀར་མོ། རྣ་བར་ཞེ་སྡང་རྡོ་རྗེ་མ་སྔོན་མོ། སྣར་སེར་སྣ་རྡོ་རྗེ་མ་སེར་མོ། ལྕེར་འདོད་ཆགས་རྡོ་རྗེ་མ་དམར་མོ། དཔྲལ་བར་ཕྲག་དོག་རྡོ་རྗེ་མ་ལྗང་ཁུ། སྙིང་གར་བདག་མེད་རྣལ་འབྱོར་མ་ནག་མོ། ཐམས་ཅད་ཀྱང་ཞལ་གཅིག་ཕྱག་གཉིས་མ། གྲི་གུག་དང་ཐོད་པ་ཁ་ཊྃ་ག་འཛིན་པ།
རུས་པའི་རྒྱན་གྱིས་བརྒྱན་པ། དེ་དག་གི་མདུན་དུ་ཞལ་ནང་ལ་ཕྱོགས་པའི་ཚུལ་གྱིས་མིག་ཏུ་གཟུགས་གཽ་རཱི། རྣ་བར་སྒྲ་ཙཽ་རཱི། སྣར་དྲི་བཻཏྟ་ལཱི། ལྕེར་རོ་གྷསྨཱ་རཱི། དཔྲལ་བར་རེག་ས་སྤྱོད་མ། སྙིང་ཁར་ཆོས་ཁམས་མཁའ་སྤྱོད་མ་སྟེ། ཐམས་ཅད་ཀྱང་སྐུ་མདོག་ནག་མོ་ཞལ་གཅིག་ཕྱག་གཉིས་མ། གྲི་གུག་དང་ཐོད་པ་ཁ་ཊྭྃ་ག་འཛིན་པ། རུས་པའི་རྒྱན་གྱིས་བརྒྱན་པ།
ལག་པ་གཡས་པར་གཤིན་རྗེ་གཤེད་སྔོན་པོ་ཐོ་བ་འཛིན་པ། གཡོན་པར་ཤེས་རབ་མཐར་བྱེད་དཀར་པོ་བེ་ཅོན་འཛིན་པ། ལྕེར་པདྨ་མཐར་བྱེད་དམར་པོ་པདྨ་འཛིན་པ། གསང་གནས་སུ་བགེགས་མཐར་བྱེད་སྔོན་པོ་རྡོ་རྗེ་འཛིན་པ། དཔུང་པ་གཡས་པར་མི་གཡོ་བ་སྔོན་པོ་རལ་གྲི་འཛིན་པ། གཡོན་པར་འདོད་པའི་རྒྱལ་པོ་སྔོན་པོ་ལྕགས་ཀྱུ་འཛིན་པ། པུས་མོ་གཡས་པར་དབྱུག་སྔོན་ཅན་སྔོན་པོ་དབྱུག་པ་འཛིན་པ། གཡོན་པར་སྟོབས་པོ་ཆེ་སྔོན་པོ་རྩེ་གསུམ་འཛིན་པ། སྤྱི་གཙུག་ཏུ་གཙུག་ཏོར་འཁོར་ལོས་བསྒྱུར་བ་སེར་པོ་འཁོར་ལོ་འཛིན་པ། རྐང་མཐིལ་གཉིས་སུ་གནོད་མཛེས་རྒྱལ་པོ་སྔོན་པོ་གཏུན་ཤིང་འཛིན་པ།
ཐམས་ཅད་ཀྱང་གཡོན་བརྐྱང་གི་སྟབས་ཀྱིས་ཡེ་ཤེས་ཀྱི་མེ་འབར་བའི་དབུས་ན་བཞུགས་པ། ལྷ་དེ་ཐམས་ཅད་ཀྱང་སྐུའི་དབྱིབས། རྣམ་པ་བདེ་བ། རང་བཞིན་གསལ་སྟོང་། ངོ་བོ་ཟུང་འཇུག གཞན་ཡང་ལུས་རྩ་སྤྲུལ་པའི་སྐུ། རྩ་ཡི་གེ་ལོངས་སྤྱོད་རྫོགས་པའི་སྐུ། ཁམས་བདུད་རྩི་ཆོས་ཀྱི་སྐུ། སྙིང་པོ་ཡེ་ཤེས་རླུང་ངོ་བོ་ཉིད་ཀྱི་སྐུ་སྟེ་ལུས་རང་བཞིན་གྱིས་གྲུབ་པའི་དཀྱིལ་འཁོར་དུ་གྱུར་ཅེས་བརྗོད་ཅིང་བསམ། དེ་ལྟར་རང་ཕྱི་དཔལ་ཀྱཻ་རྡོ་རྗེ་ཞལ་བརྒྱད་ཕྱག་བཅུ་དྲུག་པ།
ནང་ཟབ་མོ་ལུས་ཀྱི་དཀྱིལ་འཁོར་དང་བཅས་པར་མངོན་སུམ་ལྟ་བུར་གསལ་བའི་སྤྱི་བོའི་གཙུག་ཏུ། རང་གི་རྩ་བའི་བླ་མ་རྡོ་རྗེ་འཆང་སངས་རྒྱས་རྒྱལ་མཚན་་་་་་རང་གི་རྩ་བའི་བླ་མ་གང་ཡིན་གྱི་མཚན་བརྗོད། ཀྱེ་རྡོ་རྗེ་ཡབ་ཡུམ་གྱི་རྣམ་པ་ཅན་དུ་བཞུགས་པ། དེའི་དབུའི་སྤྱི་བོའི་གཙུག་ཏུ་འདྲེན་མཆོག་དཀོན་མཆོག་རྒྱ་མཚོ། དེའི་དབུའི་སྤྱི་བོའི་གཙུག་ཏུ་ཡོངས་འཛིན་དཀོན་མཆོག་ལྷུན་གྲུབ། དེའི་དབུའི་སྤྱི་བོའི་གཙུག་ཏུ་འཇམ་དབྱངས་ས་སྐྱ་ལོ་ཙཱ་བ། དེའི་དབུའི་སྤྱི་བོའི་གཙུག་ཏུ་རྗེ་བཙུན་སངས་རྒྱས་རིན་ཆེན། དེའི་དབུའི་སྤྱི་བོའི་གཙུག་ཏུ་ཡོངས་འཛིན་དཀོན་མཆོག་འཕེལ་བ། དེའི་དབུའི་སྤྱི་བོའི་གཙུག་ཏུ་ཀུན་མཁྱེན་བསོད་ནམས་སེངྒེ་། དེའི་དབུའི་སྤྱི་བོའི་གཙུག་ཏུ་མུས་ཆེན་སེམས་དཔའ་ཆེན་པོ་དཀོན་མཆོག་རྒྱལ་མཚན།
དེའི་དབུའི་སྤྱི་བོའི་གཙུག་ཏུ་རྡོ་རྗེ་འཆང་ཀུན་དགའ་བཟང་པོ། དེའི་དབུའི་སྤྱི་བོའི་གཙུག་ཏུ་གྲུབ་ཆེན་བུདྡྷ་ཤྲཱི། དེའི་དབུའི་སྤྱི་བོའི་གཙུག་ཏུ་བླ་མ་དཔལ་ལྡན་ཚུལ་ཁྲིམས། དེའི་དབུའི་སྤྱི་བོའི་གཙུག་ཏུ་བླ་མ་དམ་པ་བསོད་ནམས་རྒྱལ་མཚན། དེའི་དབུའི་སྤྱི་བོའི་གཙུག་ཏུ་ན་བཟའ་བྲག་ཕུག་པ་བསོད་ནམས་དཔལ་བ། དེའི་དབུའི་སྤྱི་བོའི་གཙུག་ཏུ་ཉན་ཆེན་བསོད་ནམས་བརྟན་པ། དེའི་དབུའི་སྤྱི་བོའི་གཙུག་ཏུ་ཚོགས་སྒོམ་ཀུན་དགའ་དཔལ། དེའི་དབུའི་སྤྱི་བོའི་གཙུག་ཏུ་ཆོས་རྗེ་ས་སྐྱ་པཎྜི་ཏ། དེའི་དབུའི་སྤྱི་བོའི་གཙུག་ཏུ་རྗེ་བཙུན་རིན་པོ་ཆེ་གྲགས་པ་རྒྱལ་མཚན། དེའི་དབུའི་སྤྱི་བོའི་གཙུག་ཏུ་སློབ་དཔོན་རིན་པོ་ཆེ་བསོད་ནམས་རྩེ་མོ།
དེའི་དབུའི་སྤྱི་བོའི་གཙུག་ཏུ་དཔལ་ས་སྐྱ་པ་ཆེན་པོ་ཀུན་དགའ་སྙིང་པོ། དེའི་དབུའི་སྤྱི་བོའི་གཙུག་ཏུ་རྣལ་འབྱོར་གྱི་དབང་ཕྱུག་བི་རུ་པ། དེའི་དབུའི་སྤྱི་བོའི་གཙུག་ཏུ་རྡོ་རྗེ་འཆང་ཀྱཻ་རྡོ་རྗེ་སྟེ། བླ་མ་བརྒྱུད་པ་ཐམས་ཅད་ཀྱང་རྣམ་པ་ཀྱཻ་རྡོ་རྗེ་ཡབ་ཡུམ་གྱི་སྐུ་ཅན། འོག་མའི་སྤྱི་བོར་གོང་མ་བཞུགས་པ། མཐོ་བརྩེགས་ཀྱི་ཚུལ་དུ་མངོན་སུམ་ལྟ་བུར་གསལ་བར་གྱུར། ཅེས་བརྗོད་ཅིང་བསམ། དེ་ནས་ངག་ཏུ། རྩ་བ་དང་བརྒྱུད་པར་བཅས་པའི་དཔལ་ལྡན་བླ་མ་དམ་པ་རྣམས་ཀྱིས་བདག་གི་རྒྱུད་བྱིན་གྱིས་བརླབ་ཏུ་གསོལ། ཞེས་གསོལ་བ་བཏབ་པས།
བླ་མ་རྣམས་ཀྱི་ཐུགས་ཀ་ནས་འོད་ཟེར་འཕྲོས། བླ་མ་ཡི་དམ་སངས་རྒྱས་བྱང་སེམས་ཐམས་ཅད་ཀྱི་བྱིན་རླབས་མ་ལུས་པ་བསྡུས་ནས་བླ་མ་རྣམས་ལ་ཐིམ་པར་གྱུར། དེ་ནས་རྡོ་རྗེ་འཆང་བདག་མེད་མ་ལ་ཐིམ། དེ་བིརྺ་པ་ལ། དེ་རྗེ་བཙུན་ས་སྐྱ་པ་ཆེན་པོ་ལ་ཐིམ་པ་ནས། རང་གི་རྩ་བའི་བླ་མའི་བར་རིམ་པ་བཞིན་འོག་མ་འོག་མའི་སྤྱི་བོར། གོང་མ་གོང་མ་རྣམས་ཐིམ་པར་གྱུར། སྐྱབས་གནས་ཐམས་ཅད་གཅིག་ཏུ་འདུས་པའི་ངོ་བོ་དཔལ་ལྡན་རྩ་བའི་བླ་མ་དམ་པས་བདག་ལ་དབང་བཞི་བྱིན་རླབས་ཀྱི་ཚུལ་དུ་བསྐུར་དུ་གསོལ། ལན་གསུམ། དེ་ནས་ངག་ཏུ་བླ་མ་ཡབ་ཡུམ་སྙོམས་པར་བཞུགས།
བདེ་བ་ཆེན་པོའི་རང་བཞིན་དུ་ཞུ་ནས། རང་གི་སྤྱི་བོ་ནས་ཐིམ་པས། བླ་མའི་སྐུའི་བྱིན་རླབས་རང་གི་ལུས་ལ་ཞུགས། སྨིན་མཚམས་ཡན་ཆད་བྱང་ཆུབ་ཀྱི་སེམས་ཀྱིས་གང་། སྤྱི་བོ་བདེ་ཆེན་གྱི་འཁོར་ལོའི་དབུས་སུ་རྣམ་སྣང་ཡབ་ཡུམ་བཞུགས་པ་དང་། འདབ་མ་རྣམས་ལ་ལྷ་མོ་སོ་གཉིས་ཡོད་པ་ཤིན་ཏུ་གསལ་བར་བྱས། བུམ་པའི་དབང་ཐོབ། ལུས་ཀྱི་དྲི་མ་དག ལུས་རྩ་གནས་གྱུར་སྤྲུལ་སྐུ་ཐོབ་པར་གྱུར། བླ་མའི་གསུང་གི་བྱིན་རླབས་ངག་ལ་ཞུགས།
མགྲིན་པ་ཡན་ཆད་བྱང་ཆུབ་ཀྱི་སེམས་ཀྱིས་གང་། མགྲིན་པ་ལོངས་སྤྱོད་ཀྱི་འཁོར་ལོའི་དབུས་སུ་འོད་དཔག་མེད་ཡབ་ཡུམ་བཞུགས་པ་དང་། འདབ་མ་རྣམས་ལ་ལྷ་མོ་བཅུ་དྲུག་ཡོད་པ་ཤིན་ཏུ་གསལ་བར་བྱས། གསང་བའི་དབང་ཐོབ། ངག་གི་དྲི་མ་དག ངག་ཡི་གེ་གནས་གྱུར་ལོངས་སྐུ་ཐོབ་པར་གྱུར། བླ་མའི་ཐུགས་ཀྱི་བྱིན་རླབས་སེམས་ལ་ཞུགས། སྙིང་ཁ་ཡན་ཆད་བྱང་ཆུབ་ཀྱི་སེམས་ཀྱིས་གང་། སྙིང་ཁ་ཆོས་ཀྱི་འཁོར་ལོའི་དབུས་སུ་མི་བསྐྱོད་པ་ཡབ་ཡུམ་བཞུགས་པ་དང་། འདབ་མ་རྣམས་ལ་ལྷ་མོ་བརྒྱད་ཡོད་པ་ཤིན་ཏུ་གསལ་བར་བྱས།
སེམས་ཀྱི་དྲི་མ་དག ཤེས་རབ་ཡེ་ཤེས་ཀྱི་དབང་ཐོབ། ཡིད་བདུད་རྩི་གནས་གྱུར་ཆོས་སྐུ་ཐོབ་པར་གྱུར། བླ་མའི་སྐུ་གསུང་ཐུགས་ཡོན་ཏན་ཕྲིན་ལས་དང་བཅས་པའི་བྱིན་རླབས་ལུས་ངག་ཡིད་ཡོན་ཏན་བྱ་བྱེད་དང་བཅས་པ་ལ་ཞུགས། ལུས་ཐམས་ཅད་བྱང་ཆུབ་ཀྱི་སེམས་ཀྱི་གང་། ལྟེ་བ་སྤྲུལ་པའི་འཁོར་ལོའི་དབུས་སུ་རིན་འབྱུང་ཡབ་ཡུམ་བཞུགས་པ་དང་། འདབ་མ་རྣམས་ལ་ལྷ་མོ་དྲུག་ཅུ་རྩ་བཞི་ཡོད་པ་དང་། གསང་གནས་བདེ་ཆེན་གྱི་འཁོར་ལོའི་དབུས་སུ་དོན་གྲུབ་ཡབ་ཡུམ་བཞུགས་པ་དང་། འདབ་མ་རྣམས་ལ་ལྷ་མོ་སོ་གཉིས་ཡོད་པ་དང་། མིག་ལ་སོགས་པ་དབང་པོའི་ལྷ་རྣམས་དང་།
ཡན་ལག་གི་ཁྲོ་བོ་རྣམས་ཤིན་ཏུ་གསལ་བར་བྱས། དབང་བཞི་པ་ཐོབ། སྒོ་གསུམ་ཡོན་ཏན་བྱ་བྱེད་དང་བཅས་པའི་དྲི་མ་དག སྒོ་གསུམ་ཡོན་ཏན་བྱ་བྱེད་དང་བཅས་པ་རླུང་གནས་གྱུར་ངོ་བོ་ཉིད་ཀྱི་སྐུ་ཐོབ་པར་གྱུར། ཅེས་བརྗོད་ཅིང་བསམ་ལ་རླུང་རོ་བུས་ཏེ་རླུང་བུམ་པ་ཅན་ཅི་ཐུབ་བཟུང་ལ། དེའི་བར་ལ་ཐོག་མར་ལུས་དཀྱིལ་གྱི་ལྷའི་རྣམ་པ་ཤིན་ཏུ་གསལ་བར་མ་གྱུར་གྱི་བར་དུ་སེམས་བཟུང་། དེ་ནས་རྩ་འཁོར་གྱི་ནང་ཐམས་ཅད་བྱང་ཆུབ་ཀྱི་སེམས་ཀྱིས་གང་བ་དང་། དེ་ལ་བརྟེན་ནས་ལུས་ལ་བདེ་དྲོད་དང་། སེམས་ལ་སྟོང་གསལ་གྱི་ཏིང་ངེ་འཛིན་ལྷན་ཅིག་སྐྱེས་པའི་ཡེ་ཤེས་སྐྱེས་པར་བསམ་ལ། སེམས་ཁོང་ལྷོད་གློད་ནས་དུས་གསུམ་གྱི་རྟོག་པའི་རྒྱུ་འགྲུལ་བཅད་དེ།
སེམས་ཀྱི་གཤིས་ཅི་ཡང་མ་ཡིན་པ་ཆོས་སྐུ། གདངས་གང་དུ་ཡང་མ་འགགས་པ་ལོངས་སྐུ། རྩལ་མོས་གུས་སུ་དུང་ངེ་བ་སྤྲུལ་སྐུ། བསྒོམ་བྱ་སྒོམ་བྱེད་དང་བྲལ་བ་ངོ་བོ་ཉིད་ཀྱི་སྐུར་ཤེས་པའི་ངང་ནས་གསལ་སྟོང་འཛིན་མེད་ཀྱི་ངང་དུ་སིང་ངེས་བཞག སེམས་འཕྲོ་ན་བླ་མའི་ཡོན་ཏན་ཡིད་ལ་དྲན་པ་དང་། མཛད་སྤྱོད་ཀྱི་རྗེས་སུ་སློབ་པར་འདོད་པའི་འདུན་པ་དྲག་པོ་དང་ལྡན་པའི་སྒོ་ནས། ངག་ཏུ་སྐྱེ་བ་ཀུན་ཏུ་ཡང་དག་བླ་མ་སོགས་སྨོན་ལམ་རྒྱ་ཆེན་པོ་བཏབ་ལ་ཐུན་མཚམས་རྣམས་སུ་བླ་མ་ལ་ལུས་ཀྱིས་ཕྱག་དང་། བསྐོར་བ་དང་། ཕོ་ཉ་དང་། མངག་གཞུག་བྱེད།
ངག་གིས་བསྟོད་པ་འདོན། སྙན་པ་བརྗོད། ཞེ་ས་བྱེད། སེམས་ཀྱིས་བདག་བྱང་ཆུབ་མ་ཐོབ་བར་གྱི་རེ་ས་དང་སྐྱབས་གནས་ཡིན་སྙམ་དུ་བསམ། མཛད་སྤྱོད་ལ་སྐྱོན་མི་བཟུང་། ཅི་མཛད་ལེགས་པའི་ཡོན་ཏན་དུ་བལྟ། ཅི་གསུང་དང་དུ་ལེན། ཅི་མཉེས་པའི་བྱ་བ་སྒྲུབ། ཅི་ཡོད་བླ་མ་ལ་དབུལ། ཉིན་མོ་སྤྱི་བོའི་གཙུག་ཏུ་བསྒོམ།
མཚན་མོ་སྙིང་གི་དཀྱིལ་དུ་བསྒོམ། དུས་རྟག་ཏུ་བླ་མ་ཡིད་ལ་དྲན་པའི་སྒོ་ནས་མོས་གུས་མ་ཤོར་བར་བྱ། བླ་མ་ལ་མི་གུས་པ་དང་། ངས་མ་ཕོད་པ་ཡིན་ཟེར་ཞིང་བླ་མའི་སྐྱོན་འབའ་ཞིག་བརྗོད་པའི་སྡིག་གྲོགས་དང་མི་འགྲོགས། རབ་ཕྱག་རྒྱ་ཆེན་པོ་མཆོག་གི་དངོས་གྲུབ། འབྲིང་གྲུབ་ཆེན་བརྒྱད། འབྲིང་གི་རབ་མཁའ་སྤྱོད་རིག་འཛིན། འཁོར་ལོ་བསྒྱུར་བ་ལ་སོགས་པ་དང་། ཚེ་འདིའི་ནད་དང་སྡུག་བསྔལ་ཞི་བ། ཚེ་དང་བསོད་ནམས་རྒྱས་པ།
གདུལ་བྱ་དབང་དུ་འདུ་བ། དགྲ་བགེགས་ཚར་བཅད་པ། ཕྲིན་ལས་སྣ་ཚོགས་སྒྲུབ་པ་ལ་སོགས་པ། ལམ་ཐམས་ཅད་བླ་མའི་རྣལ་འབྱོར་ལ་ཚང་། དངོས་གྲུབ་ཐམས་ཅད་བླ་མའི་བྱིན་རླབས་ལས་བྱུང་བ་ཡིན། ཞེས་མོས་པ་རྩེ་གཅིག་ཏུ་ཡིད་ལ་བྱའོ། ། དེ་ལྟ་བུའི་བླ་མའི་རྣལ་འབྱོར་འདི་གང་ཟག་རབ་ཀྱི་ལམ་གྱི་དངོས་གཞི། འབྲིང་དམ་ཚིག་གི་བསྲུང་ཐབས། ཐ་མའི་ལམ་གྱི་སྔོན་འགྲོ། ཤིན་ཏུ་ཐ་ཤལ་གྱི་ཉམས་པ་བཤགས་པའི་རྟེན་དུ་གྱུར་པ་ཡིན་ནོ། །
ཞེས་དཔལ་ལྡན་ས་སྐྱ་པ་ཆེན་པོས་མཛད་པའི་གཞུང་བཤད་ཕལ་ཆེར་ལས་འབྱུང་ངོ་། ། དེ་ལ་སོགས་པ་བཀའ་དང་བསྟན་བཅོས་དུ་མ་ལས་སྐྱོན་ཐམས་ཅད་བླ་མའི་རྣལ་འབྱོར་གྱིས་སེལ་བ་དང་། ཡོན་ཏན་ཐམས་ཅད་བླ་མའི་མོས་གུས་ལ་བརྟེན་ནས་འབྱུང་བའི་ཚུལ་མཐའ་ཡས་པ་ཞིག་གསུངས་པ་རྣམས་ལ་ཡིད་ཆེས་པའི་ངེས་པ་བརྟན་པོ་དང་ལྡན་པའི་སྒོ་ནས་བླ་མ་ལ་མོས་གུས་བསྒོམ་པ་དང་གསོལ་བ་གདབ་པ་རྒྱུན་མ་ཆད་པ་ཉམས་སུ་བླང་བར་བྱའོ། ། ཞེས་གསུང་ངག་རིན་པོ་ཆེ་ལམ་འབྲས་བུ་དང་བཅས་པའི་བཅུད་བསྡུས་པ་ནང་གི་བླ་མའི་རྣལ་འབྱོར་ཉམས་སུ་བླང་ཚུལ་གྱི་ཡི་གེ་དོན་གཉིས་མཐར་ཕྱིན་ཞེས་བྱ་བ་འདི་ནི། ཁམས་གསུམ་ཆོས་ཀྱི་རྒྱལ་པོ་འཇམ་པའི་དབྱངས་དབང་པོའི་མཚན་ཅན་དང་། རྒྱལ་སྲས་སྦས་པའི་རྣལ་འབྱོར་སྔགས་འཆང་གྲགས་པ་བློ་གྲོས་དང་། དཀྱིལ་འཁོར་རྒྱ་མཚོའི་ཁྱབ་བདག་དྲུག་པ་རྡོ་རྗེ་འཆང་ཆེན་པོ་ངུར་སྨྲིག་གི་བླ་གོས་འཆང་བ་རྗེ་བཙུན་མུས་ཆེན་སངས་རྒྱས་རྒྱལ་མཚན་དང་། སྙིགས་དུས་ཀྱི་འདྲེན་པ་དམ་པ་སྤྱན་སྔ་རིན་པོ་ཆེ་བྱམས་པ་ངག་དབང་ཀུན་དགའ་དོན་འགྲུབ་སོགས་ཡོངས་འཛིན་དམ་པ་དུ་མས་རྗེས་སུ་བཟུང་བ་ས་སྐྱ་པ་ཤཱཀྱའི་དགེ་བསྙེན་ཐེག་པ་མཆོག་གི་རྣལ་འབྱོར་པ་ངག་དབང་ཀུན་དགའ་བསོད་ནམས་གྲགས་པ་རྒྱལ་མཚན་དཔལ་བཟང་པོས་རང་དང་ཉེ་བར་གནས་པའི་རབ་འབྱམས་སྨྲ་བ་དགེ་སློང་རྡོ་རྗེ་འཛིན་པ་བསོད་ནམས་འོད་ཟེར་གྱིས། འདི་ལྟ་བུའི་ལམ་ཟབ་ནང་གི་བླ་མའི་རྣལ་འབྱོར་ཉམས་སུ་བླང་ཚུལ་གྱི་ཡི་གེ་ཞིག་དགོས་ཞེས་ཡང་ཡང་བསྐུལ་བ་ལ་བརྟེན་ནས། བླ་མ་གོང་མ་རྣམས་ཀྱི་གསུང་རབ་དང་།
རྗེ་བཙུན་མུས་པ་ཆེན་པོའི་གསུང་རྒྱུན་ཡིད་བཞིན་ནོར་བུ་རྣམས་གཞིར་བཞག་སྟེ། ཕག་ལོ་ཧོར་ཟླ་བཅུ་གཉིས་པའི་ཉེར་གཅིག་འགྲུབ་སྦྱོར་བཟང་པོ་འཛོམ་ཞིང་རྒྱལ་བ་མུས་པ་ཆེན་པོའི་དུས་དྲན་གྱི་མཆོད་པ་འབུལ་བའི་ཉིན་དཔལ་ས་སྐྱའི་བཞི་ཐོག་བླ་བྲང་གི་ཆོས་རྒྱལ་འཕགས་པའི་བཞུགས་ཁྲི་པདྨོ་ཅན་གྱི་དྲུང་དུ་ལེགས་པར་སྦྱར་བའི་ཡི་གེ་པ་ནི་གདོང་དགའ་པ་བསམ་པ་དོན་ཆེན་གྱིས་བགྱིས་སོ། ། འདིས་སྐུལ་བ་པོ་སོགས་འགྲོ་བ་དཔག་ཏུ་མེད་པའི་དོན་གཉིས་མཐར་ཕྱིན་པའི་རྒྱུར་གྱུར་ཅིག འདིར་སྨྲས་པ། ཡོངས་རྫོགས་བསྟན་པའི་ཉམས་ལེན་གསུང་ངག་གི ། ཟབ་གནད་གཅིག་ཏུ་བསྡུས་པའི་རྣལ་འབྱོར་འདི། ། རྗེ་བཙུན་མུས་པའི་དྲིན་ལས་རྙེད་པ་སྟེ། ། ཅུང་ཟད་མ་སྦས་དད་ལྡན་ཁྱེད་ལ་སྦྱིན། ། ལུས་དཀྱིལ་ལྷ་ལ་སེམས་འཛིན་བུམ་དབང་ལམ། ། རླུང་སྦྱོར་ཟབ་མོ་བསྒོམ་པ་གསང་དབང་ལམ། །
རྩ་འཁོར་བྱང་སེམས་བརྟན་པ་གསུམ་པའི་ལམ། ། དེ་ལས་ལྷན་སྐྱེས་བསྐྱེད་པ་བཞི་བའི་ལམ། ། ཡིན་ཞེས་གོང་མའི་གསུང་རབ་རྣམས་ལས་བཤད། ། འདི་འདྲའི་ལམ་བཟང་ཉམས་སུ་ལེན་བྱེད་ཅིང་། ། མཚན་ལྡན་བླ་མའི་ཞབས་ཏོག་ལ་འབད་ན། ། ཚེ་རབས་གཏན་ལེགས་འདུན་མ་ཟིན་པ་ཡིན། ། འདི་སྦྱར་དགེ་བས་བདག་དང་གདུལ་བྱ་རྣམས། ། དུས་འདིར་ཚེ་རིང་ནད་མེད་བསམ་དོན་འགྲུབ། ། བསྟན་པ་རྒྱས་ཤིང་དོན་གཉིས་མཐར་ཕྱིན་ཏེ། ། ཕྱི་མ་བདེ་བ་ཅན་དུ་སྐྱེ་བར་ཤོག། །།
སརྦ་མངྒ་ལཾ།། །། ༈ མཁན་ཆེན་ཨ་པད་རིན་པོ་ཆེའི་དགོངས་བཞེད་ལྟར་གུ་རུས་ཞབས་ཞུ་བགྱིས་པའོ།། PAGE * MERGEFORMAT 10 ཨ་མྱེས་ཞབས། གསུང་ངག་ལམ་འབྲས་ཀྱི་བཅུད་བསྡུས་པ་ནང་གི་བླ་མའི་རྣལ་འབྱོར་ཉམས་སུ་བླང་ཚུལ་གྱི་ཡི་གེ PAGE * MERGEFORMAT 9
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
