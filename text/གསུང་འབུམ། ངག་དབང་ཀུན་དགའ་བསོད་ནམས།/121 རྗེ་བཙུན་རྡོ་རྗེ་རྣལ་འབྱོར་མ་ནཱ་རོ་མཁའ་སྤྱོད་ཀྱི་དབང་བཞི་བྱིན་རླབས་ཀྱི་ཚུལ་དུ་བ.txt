གསུང་འབུམ། ངག་དབང་ཀུན་དགའ་བསོད་ནམས།
པོད ༡༢༡
རྗེ་བཙུན་རྡོ་རྗེ་རྣལ་འབྱོར་མ་ནཱ་རོ་མཁའ་སྤྱོད་ཀྱི་དབང་བཞི་བྱིན་རླབས་ཀྱི་ཚུལ་དུ་བསྐུར་བའི་ཆོ་ག
༄༅། །རྗེ་བཙུན་རྡོ་རྗེ་རྣལ་འབྱོར་མ་ནཱ་རོ་མཁའ་སྤྱོད་ཀྱི་དབང་བཞི་བྱིན་རླབས་ཀྱི་ཚུལ་དུ་བསྐུར་བའི་ཆོ་ག་གསལ་བར་བཤད་པ་འགྲོ་ཀུན་མཁའ་སྤྱོད་བསྒྲོད་པའི་ཉེ་ལམ་ཞེས་བྱ་བ་བཞུགས་སོ།། ན་མོ་གུ་རུ་བུདྡྷ་དྷྭ་ཛ་ཡེ། བཀའ་དྲིན་མཉམ་མེད་མུས་པ་ཆེན་པོ་དང་། ། མཁའ་སྤྱོད་དབང་མོའི་ཞབས་ལ་གུས་བཏུད་ནས། ། དེ་ཡི་བྱིན་རླབས་དབང་བཞི་ཆོ་གའི་ཚུལ། ། འགྲོ་ཀུན་མཁའ་སྤྱོད་བསྒྲོད་པའི་ཉེ་ལམ་སྤེལ། ། དེ་ལ་འདིར་དོན་དུ་གཉེར་བའི་སློབ་མ་གཅིག་ནས་ཉེར་ལྔའི་བར་ཟུང་དུ་མ་གྱུར་པ་རྣམས་ཁྲུས་བྱས་གྲལ་ལ་འཁོད་པ་ལ། ལས་ཀྱི་སློབ་མས་མེ་ཏོག་བཀྱེ་བསྡུ་ཚར་བ་དང་། སློབ་དཔོན་གྱིས་འོ་ནམ་མཁའ་དང་མཉམ་པའི་སེམས་ཅན་ཐམས་ཅད་ཀྱི་དོན་དུ་རྗེ་བཙུན་རྡོ་རྗེ་རྣལ་འབྱོར་མའི་གོ་འཕང་འཐོབ་པར་བྱ། དེའི་ཆེད་དུ་བྱིན་རླབས་དབང་བཞིའི་ཚུལ་དུ་གསན་ལ།
དོན་ཟབ་མོ་ཐུགས་ཉམས་སུ་བཞེས་སྙམ་པ་བྱང་ཆུབ་ཀྱི་མཆོག་ཏུ་ཐུགས་བསྐྱེད་པ་གསལ་བཏབ་ནས་གསན་པར་ཞུ། དེ་ལ་འདིར་ཡང་དག་པ་རྫོགས་པའི་སངས་རྒྱས་རྣམས་ཀྱིས་གདུལ་བྱ་སོ་སོའི་བསམ་པ་དང་མཐུན་པར་ཆོས་ཀྱི་ཚུལ་བསམ་གྱིས་མི་ཁྱབ་པ་ཞིག་གསུངས་པའི་ནང་ནས། ཟབ་པ་ལས་ཀྱང་ཆེས་མཆོག་ཏུ་ཟབ་པ་ནི་གསང་སྔགས་རྡོ་རྗེ་ཐེག་པའི་ལམ་ཡིན་ཞིང་། དེ་ལ་ཡང་རྒྱུད་སྡེའི་དབྱེ་སྒོ་བསམ་གྱིས་མི་ཁྱབ་པ་ཞིག་གསུངས་ཡོད་ཀྱང་། ད་ལན་འདིར་སྐབས་སུ་བབ་པ། འཁོར་ལོ་སྡོམ་པའི་རྒྱུད་ལས། ཇི་སྲིད་མདོ་བྱ་སྤྱོད་པ་ནི། ། རྣལ་འབྱོར་གསང་མཐའི་དབྱེ་བ་ལས། ། སེམས་ཅན་མོས་པ་སྣ་ཚོགས་པ། ། དེ་དང་དེ་ལ་དགའ་བ་ཡི། །
ཞེས་རྒྱུད་སྡེ་སྒོ་དྲུག་ཏུ་གསུངས་པའི་ནང་ནས་མའི་ཡང་མ་བླ་ན་མེད་པ་འཁོར་ལོ་བདེ་མཆོག་གི་རྩ་བ་དང་བཤད་པའི་རྒྱུད་རྣམས་ལ། ཡབ་ལཱུ་ནག་དྲིལ་གསུམ་དང་། ཡུམ་ཕག་མོའི་ལམ་རིམ་པ་རྣམས་གསུངས་པ་ལ་བརྟེན་ནས། ཡབ་ལ་ནག་པོ་གཞུང་དྲུག ལཱུ་ཧི་པའི་སྨད་ལྔ། དྲིལ་བུ་གཞུང་གསུམ་དང་། ཡུམ་ལ་ཕག་མོ་མཁའ་སྤྱོད་ཀྱི་སྐོར་རྣམས་ལས། ད་ལམ་ཡུམ་གྱི་སྐོར་ཡིན་ཞིང་། དེ་ཡང་ཡབ་དྲིལ་བུ་པའི་ལུས་དཀྱིལ་དང་། ཡུམ་གྱི་བྱིན་རླབས་རྣམས་ཀྱི་སྔོན་དུ།
རྒྱུད་ཡོངས་སུ་མ་སྨིན་པ་སྨིན་པར་བྱེད་པ་ཕྱིའི་དཀྱིལ་འཁོར་དུ་ངེས་པར་དབང་བསྐུར་དགོས་ལ། དབང་དེ་ཡང་ཀྱཻ་རྡོར་ལྟ་བུ་རྒྱུད་སྡེ་ཟབ་མོ་གཞན་རྣམས་ནས་གསུངས་པ་གང་རུང་ཙམ་ཐོབ་པ་ལས་བྱས་ན་སྐྱོན་མེད་དམ་སྙམ་ན། སློབ་དཔོན་ལ་གསང་སྒྲོགས་ཀྱི་ཉེས་པ་རང་མི་འབྱུང་ཡང་། སློབ་མའི་རྒྱུད་ལ་རྟོགས་པ་སྐྱེ་བའི་བྱིན་རླབས་དང་ལམ་བསྒྲོད་པ་ལ་ཁྱད་པར་ཤིན་ཏུ་ཆེ་བས་ན། ལཱུ་ནག་གང་རུང་གི་དཀྱིལ་འཁོར་དུ་རྒྱུད་ཡོངས་སུ་སྨིན་པའི་གང་ཟག་ལ་དགོས་ཀྱི་སྨིན་བྱེད་ལྟ་བུ། ཡབ་ལ་དྲིལ་བུ་ལུས་ཀྱི་དཀྱིལ་འཁོར་དུ་དབང་བསྐུར་བ་དང་། ཡུམ་ལ་བྱིན་རླབས་ཀྱི་རིམ་པ་རྣམས་ཐོབ་དགོས་ལ། དེ་ལྟར་སྨིན་བྱེད་ཀྱི་དབང་རྣམས་ཐོབ་ནས། རྗེ་བཙུན་གྱི་ཡུམ་ལ་གྲོལ་བྱེད་ཀྱི་ལམ་ཡང་བསྐྱེད་པའི་རིམ་པ་ནཱ་རོ་མཁའ་སྤྱོད། རྫོགས་པའི་རིམ་པ་རྩ་དབུ་མ།
ལམ་གྱི་ཡན་ལག་པྲ་སེན་ན་དབབ་པ། སྨན་ཆེན་པོའི་བཅུད་ལེན། གནོད་སྦྱིན་མོ་དབང་དུ་བྱ་བ་ལ་སོགས་པ་རྣམས་སུ་འདུས་ལ། བསྐྱེད་པའི་རིམ་པ་ནི་རྩ་རྒྱུད་ནས། རྣལ་འབྱོར་མའི་ཉེ་སྙིང་ལ་བརྟེན་ནས་མཁའ་སྤྱོད་སྒྲུབ་པའི་ཐབས་གསུངས་པ་ནཱ་རོས་ཕྱུང་ནས་མཛད་ལ། རྫོགས་རིམ་རྩ་དབུ་མ་ལ་ཆགས་ཅན་ཕོ་ཉའི་ལམ་ནི་ཡབ་ལ་སྦྱོར་བ་དང་། ཆགས་བྲལ་རྣལ་འབྱོར་གྱི་ལམ་ནི་རྗེ་བཙུན་ནཱ་རོ་ཏ་པས་ཕམ་མཐིང་པ་ལ་ཡུམ་ལ་སྦྱར་ནས་གནང་བས་ཡུམ་གྱི་རྩ་དབུ་མ་ཞེས་གྲགས་པ་ལྟར་ཡིན་ལ། པྲ་སེན་ན་སོགས་ལས་གསུམ་ནི་རྒྱུད་ནས་ཐུན་མོང་དུ་གསུངས་པས་ཡབ་ཡུམ་གཉིས་ཀ་ལ་རུང་བ་ཉིད་ཡིན་ཞིང་། སྤྱིར་གྱི་མཁའ་སྤྱོད་སྒྲུབ་པའི་ཐབས་ལ། རྗེ་བཙུན་ཡབ་ལ་བརྟེན་པ།
ཡུམ་ལ་བརྟེན་པ། སྐྱེ་བ་བདུན་པའི་ཤ་ལ་བརྟེན་ནས་མཁའ་སྤྱོད་སྒྲུབ་པ་སྟེ་ལུགས་མི་འདྲ་བ་གསུམ་ལས། འདིར་བྱིན་རླབས་ཤིན་ཏུ་མྱུར་བ་རྗེ་བཙུན་ཡུམ་ལ་བརྟེན་ནས་མཁའ་སྤྱོད་སྒྲུབ་པའི་ཐབས་དེ་ཉིད་ཉམས་སུ་ལེན་པར་བྱེད་པ་ལ། ཐོག་མར་དབང་བཞི་བྱིན་རླབས་ཀྱི་ཚུལ་དུ་བསྐུར་དགོས་པ་ལས། དེ་ལྟར་སྐུར་བ་པོ་རྡོ་རྗེ་སློབ་དཔོན་གྱི་མཚན་ཉིད་ནི། རབ་བདེ་མཆོག་ལཱུ་ནག་གཉིས་ཀྱི་དཀྱིལ་འཁོར་དུ་དབང་ཐོབ་པ། འབྲིང་འཁོར་ལོ་བདེ་མཆོག་གང་རུང་། མཐའ་ནའང་ཀྱཻ་རྡོ་རྗེ་མན་ངག་ལུགས་ལྟ་བུ་གཉིས་མེད་རྒྱུད་ཀྱི་དཀྱིལ་འཁོར་གང་རུང་དུ་དབང་ཐོབ་ཅིང་། འདིའི་སིནྡྷུ་རའི་དཀྱིལ་འཁོར་དུ་བྱིན་རླབས་ལེགས་པར་ནོས་ནས། བསྐྱེད་རིམ་རྣལ་འབྱོར་བཅུ་གཅིག་དང་།
རྫོགས་རིམ་རྩ་དབུ་མའི་ཁྲིད་སོགས་དང་། དེ་དག་གི་རྒྱབ་རྟེན་རྒྱུད་དང་རྒྱ་བོད་ཀྱི་གཞུང་ཚད་ལྡན་བླ་མ་གོང་མ་རྣམས་ཀྱི་གསན་ཡིག་ལས་འབྱུང་བ་ལྟར་གྱི་ནཱ་རོ་མཁའ་སྤྱོད་ཀྱི་ཆོས་སྐོར་ཡོངས་སུ་རྫོགས་པ་རྣམས་ཀྱི་བཤད་པ་དང་། ལུང་ལ་སོགས་པ་མཐའ་ཆོད་པར་ཐོབ་ནས། རྡོ་རྗེ་རྣལ་འབྱོར་མ་ཡུམ་རྐྱང་ངམ། ཡབ་ཡུམ་གཉིས་མེད་ཀྱི་སྒོ་ནས་སརྦ་བུདྡྷ་ལ་བཞི་འབུམ་ལ་སོགས་པའི་བསྙེན་པ་ལས་སུ་རུང་བ་ཞིག་བྱུང་ན་མཆོག་ཏུ་གྱུར་པར་གསུངས་ལ། གལ་ཏེ་ནཱ་རོ་མཁའ་སྤྱོད་ཀྱི་བསྐྱེད་རྫོགས་ཀྱི་ཁྲིད་སོགས་ཆོས་སྐོར་ཡོངས་སུ་རྫོགས་པ་མ་ཐོབ་ཅིང་། རྣལ་འབྱོར་མ་ཡུམ་རྐྱང་ངམ། བདེ་མཆོག་ཡབ་ཡུམ་གཉིས་མེད་ཀྱི་སྒོ་ནས་སརྦ་བུདྡྷ་ལ་བཞི་འབུམ་སོགས་ཀྱི་བསྙེན་པ་མ་གྲུབ་ཀྱང་། གོང་དུ་བཤད་པ་ལྟར་གྱི་དབང་བྱིན་རླབས་ཚུལ་བཞིན་དུ་ཐོབ་ཅིང་། ཀྱཻ་རྡོ་རྗེ་ལྟ་བུའི་གཞིའི་བསྙེན་པ་མཐར་ཕྱིན་པ་ཞིག་ནི་ལུགས་འདིའི་རྡོ་རྗེ་སློབ་དཔོན་བྱ་བ་ལ་ཅིས་ཀྱང་དགོས་པ་ཡིན་ཏེ།
དེང་སང་དཔལ་ལྡན་ས་སྐྱ་པའི་གྲུབ་མཐའི་སྲོལ་འཛིན་གྱི་བླ་མ་དགེ་བའི་བཤེས་གཉེན་ཕལ་ཆེ་བའི་ཕྱག་ལེན་དེ་ཁོ་ནར་མཛད་པ་དང་། སྔོན་གྱི་བླ་མ་གོང་མ་འཁྲུལ་པ་ཟད་པ་རྣམས་ཀྱིས་ཀྱང་དེ་དང་འདྲ་བ་ཁོ་ན་འབྱུང་བས། རང་རེ་རྗེས་འཇུག་རྣམས་ཀྱིས་ཐུགས་རྟོག་ཞིབ་ལེན་མཛད་པ་གལ་ཆེ་བ་ཡིན་ལ། དེ་ལྟ་བུའི་མཚན་ཉིད་ཅི་རིགས་ཚང་བའི་སློབ་དཔོན་གྱི་བགྱི་བར་འོས་པ་བདག་ཉིད་ལྷར་བསྐྱེད་ཅིང་བཟླས་པ་བྱ་བ། མདུན་གྱི་སིནྡྷུ་རའི་དཀྱིལ་འཁོར་སྒྲུབ་ཅིང་མཆོད་པ། བུམ་པ་སྒྲུབ་པ། སློབ་དཔོན་རང་ཉིད་ཀྱིས་སློབ་མ་ལ་དབང་ཇི་ཙམ་བསྐུར་བ་བདག་འཇུག་གི་ཚུལ་དུ་བླང་བ་དང་། ཡི་དམ་ཆོས་སྐྱོང་སོགས་ལ་གཏོར་མ་འབུལ་བའི་བར་ལེགས་པར་བགྱིས་ཟིན་པས། ཁྱེད་རང་རྣམས་ཀྱི་ངོ་སྐལ་དུ་གྱུར་པ། སློབ་མའི་བྱ་བ་ལ་འཇུག་པ་དང་།
དངོས་གཞི་གཉིས་སུ་ཡོད་པ་ལས། ཐོག་མར་འཇུག་པའི་ཆོས་རྣམས་ཞུ་བའི་ཡོན་དུ་མཎྜལ་འབུལ་བ་ཞུ། ཞེས་བརྗོད། དེ་ལྟར་མཎྜལ་ཕུལ་ནས་གསོལ་བ་འདེབས་པ་འདིའི་རྗེས་ཟློས་ལན་གསུམ་གྱི་བར་དུ་མཛད་པ་ཞུ། གང་གི་དྲིན་གྱིས་བདེ་ཆེན་ཉིད། ། སྐད་ཅིག་ཉིད་ལ་འཆར་བ་གང་། ། བླ་མ་རིན་ཆེན་ལྟ་བུའི་སྐུ། ། རྡོ་རྗེ་ཅན་ཞབས་པད་ལ་འདུད། ། སངས་རྒྱས་ཀུན་གྱི་རང་བཞིན་སྐུ། ། སློབ་དཔོན་ལ་ནི་བདག་སྐྱབས་མཆི། །
དཔལ་ལྡན་རྡོ་རྗེ་མཁའ་འགྲོ་མ། ། མཁའ་འགྲོ་མ་ཡི་འཁོར་ལོ་བསྒྱུར། ། ཡེ་ཤེས་ལྔ་དང་སྐུ་གསུམ་ཉིད། ། འགྲོ་བ་སྐྱོབས་ལ་ཕྱག་འཚལ་ལོ། ། དཔལ་ལྡན་རྡོ་རྗེ་རྣལ་འབྱོར་མས། ། བདག་ལ་བྱིན་གྱིས་བརླབས་ཏུ་གསོལ། ། དེ་ལྟར་གསོལ་བ་བཏབ་ནས། ཁྱེད་རང་རྣམས་ཀྱིས་སྔོན་ཆད་སིནྡྷུ་རའི་དཀྱིལ་འཁོར་མ་གཟིགས་པའམ། གཟིགས་ཀྱང་སྐྱར་ནས་གཟིགས་པའི་མཚོན་བྱེད་དུ་དར་ཡུག་དམར་པོ་རེ་སྤྱན་དར་དུ་བཅིང་བའི་མོས་པ་མཛོད། ཨཱ་ཁཾ་བཱི་ར་ཧཱུྃ།
ཞེས་བརྗོད་ཅིང་གདོང་རས་བཅིང་། དཀྱིལ་འཁོར་གྱི་ལྷ་དང་མཇལ་བ་དེའི་ཚེ་ཕྱག་སྟོང་པར་མཇལ་མི་རུང་བས་ན་ཨུ་དུམ་བཱ་ར་ལ་སོགས་པའི་མེ་ཏོག་གི་འཕྲེང་བ་རེ་ཕྱག་ཏུ་གཏད་དགོས་པས། ཨཱ་ཁཾ་བཱི་ར་ཧཱུྃ། ཞེས་བརྗོད་ཅིང་མེ་ཏོག་གཏད། སློབ་དཔོན་མདུན་བསྐྱེད་དང་བཅས་པའི་ཐུགས་ཁ་ནས་ཁཎྜ་རོ་ཧི་དཔག་ཏུ་མེད་པ་སྤྲོས། ཁྱེད་རང་རྣམས་བྱིན་རླབས་ཟབ་མོ་ཞུ་བ་ལ་བར་དུ་གཅོད་པར་བྱེད་པའི་བགེགས་དང་ལོག་པར་འདྲེན་པ་ཐམས་ཅད་རྒྱང་རིང་དུ་བསྐྲད་པའི་མོས་པ་མཛོད། སུམྦྷ་ནི་བརྗོད་ཅིང་བུམ་ཆུ་སློབ་མ་ལ་གཏོར། ཁྱེད་རང་རྣམས་ཀྱིས་བདུད་རྩི་མྱངས་པ་ལ་བརྟེན་ནས་ལུས་ཀྱི་ནང་ཐམས་ཅད་ཡེ་ཤེས་ཀྱི་བདུད་རྩིས་གང་བས་རྒྱུད་བྱིན་གྱིས་བརླབས་ཤིང་ནང་གི་བར་ཆད་ཐམས་ཅད་ལས་བསྲུང་བའི་མོས་པ་མཛོད། ཨོཾ་ཨཱཿཧཱུྃ། ཞེས་བརྗོད་ཅིང་ནང་མཆོད་ནས་བདུད་རྩི་ལག་པ་གཡོན་པར་བྱིན།
དེ་ནས་ཁྱེད་རང་རྣམས་ལ་འདོད་པ་དྲི་དགོས་པས། བུ་ཁྱོད་སུ་ཡིན་ཅི་ལ་དགའ་ཞེས་དྲིས་པའི་ལན་བཏབ་པར་མོས་ནས་འདིའི་རྗེས་ཟློས་མཛོད། སྐལ་བཟང་བདག་བདེ་བ་ཆེན་པོ་ལའོ། ། ཞེས་དང་། དེས་བུ་ལ་ཅི་ཞིག་བྱ། ཞེས་དྲིས་པའི་ལན་བཏབ་པར་མོས་ལ་འདིའི་རྗེས་ཟློས་མཛོད། སངས་རྒྱས་མཆོག་གི་དམ་ཚིག་གོ ། དེ་ནས་ནང་གི་སེམས་བསྐྱེད་པའི་དོན་དུ་དམིགས་པ་འདི་བཞིན་དུ་མཛོད། ཁྱེད་རང་རྣམས་ཀྱི་སྙིང་ཁར་ཀུན་རྫོབ་བྱང་ཆུབ་སེམས་ཀྱི་ངོ་བོ་ཟླ་བའི་དཀྱིལ་འཁོར་ཉ་གང་བ་ལྟ་བུ། དེའི་སྟེང་དུ་དོན་དམ་བྱང་ཆུབ་ཀྱི་ངོ་བོ་རྡོ་རྗེ་དཀར་པོ་རྩེ་ལྔ་པ་འོད་ཟེར་འཕྲོ་བ་དང་བཅས་པ་སྟེ་བདེན་པ་གཉིས་དབྱེར་མེད་དུ་སེམས་བསྐྱེད་སྙམ་པས་འདིའི་རྗེས་ཟློས་མཛོད།
ཨོཾ་སརྦ་ཡོ་ག་ཙིཏྟ་ཨུཏྤ་ཏ་ཡ་མི། དེ་ཉིད་སློབ་དཔོན་གྱིས་ཁྱེད་རང་རྣམས་ཀྱི་སྙིང་ཁར་རྡོ་རྗེ་བཞག་པའི་སྒོ་ནས་བརྟན་པར་བྱས་པའི་མོས་པ་མཛོད། སུ་ར་ཏི་ས་མ་ཡ་སཏྭཾ་ཧོཿ སིདྡྷི་བཛྲ་ཡ་ཐ་སུ་ཁཾ། ཞེས་བརྗོད་ཅིང་སློབ་མ་དུ་ཡོད་ཀྱི་སྙིང་ཁར་རྡོ་རྗེ་དངོས་སུ་རེག་ཙམ་རེ་བྱ། དེ་ནས་འོག་ནས་འབྱུང་བའི་གསང་སྔགས་ཀྱི་ཀུན་ཏུ་སྤྱོད་པ་རྣམས་སྣོད་དང་མི་ལྡན་པ་རྣམས་ཀྱི་མདུན་དུ་སྨྲ་བར་མ་བྱེད་ཅིག ཅེས་གསང་བར་གདམས་པ་ཡིན་ཏེ། དེང་ཁྱོད་རྣལ་འབྱོར་མ་ཐམས་ཅད་ཀྱི་རིགས་སུ་བཞུགས་ཀྱིས། རྣལ་འབྱོར་མ་ཐམས་ཅད་ཀྱི་གསང་ཆེན་དམ་པ་འདི་རྣལ་འབྱོར་མ་ཐམས་ཅད་ཀྱི་དཀྱིལ་འཁོར་དུ་མ་ཞུགས་པ་རྣམས་ཀྱི་མདུན་དུ་སྨྲ་བར་མི་བྱ་སྟེ། མ་དད་པ་རྣམས་ལ་ཡང་མ་ཡིན་ནོ། །
ཞེས་བརྗོད་ཅིང་རྡོ་རྗེ་མགོ་ཐོག་ཏུ་བཞག ཁྱེད་རང་རྣམས་སློབ་དཔོན་གྱི་ལག་གི་རྡོ་རྗེ་ལ་འཇུས་ཏེ་དཀྱིལ་འཁོར་གྱི་གཙོ་བོ་རྡོ་རྗེ་རྣལ་འབྱོར་མའི་དྲུང་དུ་ཁྲིད་པར་མོས་ནས་དཀྱིལ་འཁོར་གྱི་ཕྱོགས་ལ་མགོ་དུད་པ་རེ་མཛད་ནས་འདིའི་རྗེས་ཟློས་མཛོད། ཛཿཧཱུྃ་བཾ་ཧོཿ ཞེས་བརྗོད། དེ་ལྟར་ཁྱེད་རང་རྣམས་དཀྱིལ་འཁོར་གྱི་ནང་དུ་ཞུགས་ནས་རྒྱུད་འདག་པར་བྱ་བའི་ཕྱིར་དམིགས་པ་འདི་བཞིན་མཛོད། མདུན་གྱི་ནམ་མཁར་བླ་མ་དང་གཉིས་སུ་མེད་པའི་རྗེ་བཙུན་རྡོ་རྗེ་རྣལ་འབྱོར་མ་ལ་སངས་རྒྱས་དང་བྱང་ཆུབ་སེམས་དཔའི་ཚོགས་ཀྱིས་བསྐོར་བའི་སྤྱན་སྔར་ཁྱེད་རང་རྣམས་འཁོད་ནས་སྐྱབས་སུ་འགྲོ་ཞིང་སྡིག་པ་བཤགས་པ་དང་། གཞན་གྱི་དགེ་བ་ལ་རྗེས་སུ་ཡི་རང་ཞིང་། དོན་དམ་པ་དང་། སྨོན་པ་དང་། འཇུག་པའི་བདག་ཉིད་ཅན་གྱི་བྱང་ཆུབ་ཀྱི་མཆོག་ཏུ་སེམས་བསྐྱེད་པ་དང་།
ཡོངས་སུ་བསྔོ་བ་ལ་སོགས་པ་བགྱི་སྙམ་པས་འདིའི་རྗེས་བཟློས་ལན་གསུམ་གྱི་བར་དུ་མཛོད། དཀོན་མཆོག་གསུམ་ལ་བདག་སྐྱབས་མཆི། ། སྡིག་པ་ཐམས་ཅད་སོ་སོར་བཤགས། ། འགྲོ་བའི་དགེ་ལ་རྗེས་ཡི་རང་། ། སངས་རྒྱས་བྱང་ཆུབ་ཡིད་ཀྱིས་གཟུང་། ། སངས་རྒྱས་ཆོས་དང་ཚོགས་མཆོག་ལ། ། བྱང་ཆུབ་བར་དུ་བདག་སྐྱབས་མཆི། ། རང་གཞན་དོན་ནི་རབ་སྒྲུབ་ཕྱིར། ། བྱང་ཆུབ་སེམས་ནི་བསྐྱེད་པར་བགྱི། ། བྱང་ཆུབ་མཆོག་གི་སེམས་ནི་བསྐྱེད་བགྱིས་ནས། །
སེམས་ཅན་ཐམས་ཅད་བདག་གི་མགྲོན་དུ་གཉེར། ། བྱང་ཆུབ་སྤྱོད་མཆོག་ཡིད་འོང་སྤྱད་པར་བགྱིད། ། འགྲོ་ལ་ཕན་ཕྱིར་སངས་རྒྱས་འགྲུབ་པར་ཤོག ། དེ་ལྟར་རྒྱུད་དག་པར་བྱས་ནས་ཐུན་མོང་མ་ཡིན་པ་རིགས་ལྔ་སྤྱི་དང་བྱེ་བྲག་གིས་བསྡུས་པའི་དམ་ཚིག་དང་སྡོམ་པ་རྣམས་ཀྱང་གཟུང་བར་བགྱིའོ་སྙམ་པས་འདིའི་རྗེས་ཟློས་མཛོད། སྲས་བཅས་སངས་རྒྱས་ཐམས་ཅད་དང་། ། དཔའ་བོ་རྣལ་འབྱོར་མ་རྣམས་ཀུན། ། ཐམས་ཅད་བདག་ལ་དགོངས་སུ་གསོལ། ། བདག་མིང་འདི་ཞེས་བགྱི་བ་ཡིས། ། དུས་འདི་ནས་ནི་བཟུང་ནས་སུ། ། ཇི་སྲིད་བྱང་ཆུབ་སྙིང་པོའི་བར། །
ཇི་ལྟར་དུས་གསུམ་མགོན་པོ་རྣམས། ། བྱང་ཆུབ་ཏུ་ནི་ངེས་མཛད་པའི། ། བྱང་ཆུབ་སེམས་ནི་བླ་ན་མེད། ། དམ་པ་བདག་གིས་བསྐྱེད་པར་བགྱི། ། ཚུལ་ཁྲིམས་ཀྱི་ནི་བསླབ་པ་དང་། ། དགེ་བའི་ཆོས་ནི་བསྡུད་པ་དང་། ། སེམས་ཅན་དོན་བྱེད་ཚུལ་ཁྲིམས་གསུམ། ། སོ་སོར་བརྟན་པོར་གཟུང་བར་བགྱི། ། སངས་རྒྱས་ཆོས་དང་དགེ་འདུན་ཏེ། ། བླ་ན་མེད་པའི་དཀོན་མཆོག་གསུམ། །
སངས་རྒྱས་རྣལ་འབྱོར་ལས་སྐྱེས་པའི། ། སྡོམ་པ་དེང་ནས་བརྟན་པོར་གཟུང་། ། རྡོ་རྗེ་རིགས་མཆོག་ཆེན་པོ་ལ། ། རྡོ་རྗེ་དྲིལ་བུའི་ཕྱག་རྒྱ་ཡང་། ། ཡང་དག་ཉིད་དུ་གཟུང་བར་བགྱི། ། སློབ་དཔོན་དག་ཀྱང་གཟུང་བར་བགྱི། ། རིན་ཆེན་རིགས་མཆོག་ཆེན་པོ་ཡི། ། དམ་ཚིག་ཡིད་དུ་འོང་བ་ལ། ། ཉིན་རེ་བཞིན་དུ་དུས་དྲུག་ཏུ། ། སྦྱིན་པ་རྣམ་བཞི་རྟག་ཏུ་སྦྱིན། །
བྱང་ཆུབ་ཆེན་པོ་ལས་བྱུང་བའི། ། པདྨའི་རིགས་མཆོག་དག་པ་ལ། ། ཕྱི་ནང་གསང་བ་ཐེག་པ་གསུམ། ། དམ་པའི་ཆོས་ནི་མ་ལུས་གཟུང་། ། ལས་ཀྱི་རིགས་མཆོག་ཆེན་པོ་ལ། ། སྡོམ་པ་ཐམས་ཅད་ལྡན་པ་ནི། ། ཡང་དག་ཉིད་དུ་གཟུང་བར་བགྱི། ། མཆོད་པའི་ལས་ཀྱང་ཅི་ནུས་བགྱི། ། བྱང་ཆུབ་སེམས་ནི་བླ་མེད་མཆོག ། དམ་པ་བདག་གིས་བསྐྱེད་བགྱིས་ནས། །
སེམས་ཅན་ཀུན་གྱི་དོན་གྱི་ཕྱིར། ། བདག་གི་སྡོམ་པ་མ་ལུས་བཟུང་། ། མ་བསྒྲལ་བ་རྣམས་བདག་གི་བསྒྲལ། ། མ་གྲོལ་བ་རྣམས་བདག་གི་དགྲོལ། ། དབུགས་མ་ཕྱིན་པ་དབུགས་དབྱུང་ཞིང་། ། སེམས་ཅན་མྱ་ངན་འདས་ལ་དགོད། ། ཅེས་ལན་གསུམ་བརྗོད། སླར་ཡང་འཁོར་ལོ་བདེ་མཆོག་ཐུན་མོང་མ་ཡིན་པ་ཁྱད་པར་གྱི་དམ་ཚིག་ཉི་ཤུ་རྩ་གཉིས་ཀྱང་ཚུལ་བཞིན་དུ་བསྲུང་སྡོམ་གྱིའོ་སྙམ་པས་འདིའི་རྗེས་ཟློས་ལན་གསུམ་མཛོད། སངས་རྒྱས་ཆོས་དང་དགེ་འདུན་ལ། ། རྟག་པར་བདག་ནི་སྐྱབས་སུ་མཆི། །
རྣལ་འབྱོར་གསང་སྔགས་མཁའ་འགྲོ་མ། ། འཁོར་ལོ་གསུམ་གྱི་བདག་ཉིད་ཅན། ། ཀུན་ལའང་བདག་ནི་སྐྱབས་སུ་མཆི། ། དཔའ་བོ་དཔའ་མོ་དབང་ལྷ་མོ། ། བྱང་ཆུབ་སེམས་དཔའ་བདག་ཉིད་ཆེ། ། ཁྱད་པར་དུ་ཡང་སློབ་དཔོན་ལ། ། རྟག་པར་བདག་ནི་སྐྱབས་སུ་མཆི། ། དཔལ་ལྡན་ཁྲག་འཐུང་སོགས་དཔའ་བོ། ། རྣལ་འབྱོར་མ་དང་སྣང་མཛད་སོགས། ། བྱང་ཆུབ་སེམས་དཔའ་དཔག་མེད་པ། །
ཐམས་ཅད་བདག་ལ་དགོངས་སུ་གསོལ། ། བདག་གིས་དུས་འདི་ནས་བཟུང་སྟེ། ། ཇི་སྲིད་གཉིས་མེད་ལ་གནས་བར། ། དེ་ཡི་ཚངས་སྤྱོད་གཉིས་མེད་པ། ། ཉི་ཤུ་རྩ་གཉིས་ལེགས་པར་བསྲུང་། ། དེ་རྣམས་ཀྱི་སྒོ་ནས་དམ་ཚིག་དང་སྡོམ་པའི་ཚོགས་ལེགས་པར་བཟུང་ནས། དངོས་གཞིའི་རིམ་པ་ལ་དམིགས་པ་འདི་བཞིན་དུ་མཛོད། སློབ་དཔོན་རྡོ་རྗེ་རྣལ་འབྱོར་མར་གསལ་བ་དང་། མདུན་གྱི་སིནྡྷུ་རིའི་དཀྱིལ་འཁོར་གྱི་དབུས་ན་བཞུགས་པའི་རྡོ་རྗེ་རྣལ་འབྱོར་མའི་ཐུགས་ཀ་ན་འོད་འཕྲོས། ཁྱེད་རང་རྣམས་ཀྱི་ལུས་ཀྱི་ཕྱི་ནང་ཐམས་ཅད་གང་ཞིང་ཁྱབ་པས་ཚེ་འཁོར་བ་ཐོག་མ་མེད་པ་ནས་བསགས་པའི་སྡིག་པ་དང་སྒྲིབ་པ་སྦྱངས།
འོད་ཟེར་རྣམས་གཅིག་ཏུ་འདུས་ཏེ་ཁྱེད་རང་རྣམས་ཀྱི་ལྟེ་བའི་དབུས་སུ་ཆོས་འབྱུང་ཉིས་བརྩེགས་ཀྱི་ནང་དུ་བྃ་ཡིག་སྔགས་འཕྲེང་དང་བཅས་པར་གྱུར། དེ་ལས་འོད་ཟེར་ཕྱིར་འཕྲོས་པས་ཕྱི་སྣོད་ཀྱི་འཇིག་རྟེན་གཞལ་ཡས་ཁང་དང་། ནང་བཅུད་ཀྱི་སེམས་ཅན་རྡོ་རྗེ་རྣལ་འབྱོར་མའི་སྐུར་གྱུར། འོད་ཟེར་ཚུར་འདུས་ཁྱེད་རང་རྣམས་ལ་ཐིམ་པའི་རྐྱེན་གྱིས་ཁྱེད་རང་རྣམས་རྗེ་བཙུན་རྡོ་རྗེ་རྣལ་འབྱོར་མ་ཞབས་གཡས་བརྐྱངས་པས་དུས་མཚན་མ་དམར་མོའི་ནུ་མ་བརྫིས་ཤིང་། གཡོན་བསྐུམས་པས་འཇིགས་བྱེད་ནག་པོའི་མགོ་བོ་རྒྱབ་ཏུ་ལྟབ་པའི་གདོང་པ་མནན་པ། སྐུ་མདོག་དམར་པོ་བསྐལ་པའི་མེ་ལྟར་གཟི་བརྗིད་ཅན། ཞལ་གཅིག་ཕྱག་གཉིས་སྤྱན་གསུམ་མ། ཕྱག་གཡས་པས་རྡོ་རྗེས་མཚན་པའི་གྲི་གུག་ཐུར་དུ་བརྐྱངས་ནས་འཛིན་པ། གཡོན་པས་ཐོད་པ་ཁྲག་གིས་གང་བ་སྟེང་གི་ཕྱོགས་སུ་བཟུང་ནས་ཞལ་གྱེན་དུ་ཕྱོགས་པས་གསོལ་བ། ཕྲག་པ་གཡོན་པར་རྡོ་རྗེས་མཚན་པའི་ཁ་ཊཾ་ཀ་ལ་ཌཱ་མ་རུ་དང་འཕན་རྩེ་གསུམ་པ་འཕྱང་བ་དང་བཅས་པ་བསྣམས་པ།
མི་མགོ་སྐམ་པོ་ལྔའི་དབུ་རྒྱན་དང་། སྐམ་པོ་ལྔ་བཅུའི་དོ་ཤལ་ཅན། རུས་པའི་རྒྱན་ལྔས་བརྒྱན་ཞིང་ཡེ་ཤེས་ཀྱི་མེ་འབར་བའི་དབུས་ན་བཞུགས་པའི་སྐུ་ཅན་དུ་གྱུར་པའི་ལྟེ་བར་ཨེ་ཡིག་ཉིས་བརྩེགས་ཡོངས་སུ་གྱུར་པ་ལས་ཆོས་འབྱུང་གྲུ་གསུམ་ཉིས་བརྩེགས་ཀྱི་སྟེང་དུ་བྃ་ཡིག་དམར་པོ་དང་། དེའི་མདུན་རྒྱབ་སྤངས་པའི་གྲྭ་བཞི་སྨིན་མཚམས་ཀྱི་ཐད་རྣམས་སུ་དགའ་བ་འཁྱིལ་པ་རེ་རེ་དང་བཅས་པ་གསལ་བར་གྱུར། ཕཻཾ་སློབ་དཔོན་གྱི་ཐུགས་ཁ་ནས་འོད་འཕྲོས་འོག་མིན་ནས་རྗེ་བཙུན་རྣལ་འབྱོར་མ་ལ་སངས་རྒྱས་བྱང་སེམས་དཔའ་བོ་མཁའ་འགྲོའི་ཚོགས་ཀྱིས་བསྐོར་བ་ཨོཾ་བཛྲ་ས་མཱ་ཛཿ ཛཿཧཱུྃ་བཾ་ཧོཿ གཉིས་སུ་མེད་པར་ཐིམ། དཔོན་སློབ་གཉིས་ཀས་འཁྱུད་རྒྱ་བཅས། ཨོཾ་ཡོ་ག་ཤུདྡྷ་སརྦ་དྷརྨཱ་ཡོ་ག་ཤུདྡྷ྅ཧཾ། ཁྱེད་རང་རྣམས་ཀྱི་གནས་རྣམས་སུ་ཟླ་བའི་དཀྱིལ་འཁོར་རེ་རེའི་སྟེང་དུ།
ལྟེ་བར་ཨོཾ་བྃ་དམར་པོ་རྡོ་རྗེ་ཕག་མོ། སྙིང་ཀར་ཧཾ་ཡོཾ་སྔོན་མོ་གཤིན་རྗེ་མ། ཁར་ཧྲིང་མོཾ་དཀར་མོ་རྨོངས་བྱེད་མ། དཔྲལ་བར་ཧྲིཾ་ཧྲིཾ་སེར་མོ་བསྐྱེད་བྱེད་མ། སྤྱི་གཙུག་ཏུ་ཧཱུྃ་ཧཱུྃ་ལྗང་ཁུ་སྐྲག་བྱེད་མ། ཡན་ལག་ཐམས་ཅད་ལ་ཕཊ྄་ཕཊ྄་དུད་ཁ་ཙཎྜི་ཀའི་ངོ་བོ་རྣམས་གསལ་བར་གྱུར། ཅེས་བརྗོད། དེ་ལྟར་ཁྱེད་རང་རྣམས་རྗེ་བཙུན་རྡོ་རྗེ་རྣལ་འབྱོར་མའི་སྐུར་གསལ་བའི་ལྟེ་བར་ཨེ་ཨེ་ལས་ཆོས་ཀྱི་འབྱུང་གནས་གྲུ་གསུམ་ཉིས་བརྩེགས་ཀྱི་དབུས་སུ་བྃ། མདུན་རྒྱབ་སྤངས་པའི་ཆོས་འབྱུང་གི་གྲྭ་བཞི་དང་ཁྱེད་རང་རྣམས་ཀྱི་སྨིན་མཚམས་ཀྱི་ཐད་ཀར་བདེ་བའི་རང་བཞིན་དགའ་བ་འཁྱིལ་པ་རེ་རེ་ཡོད་པར་མོས་པ་མཛད་ནས་གསོལ་བ་འདེབས་པ་འདིའི་རྗེས་ཟློས་མཛོད། བླ་མ་རྡོ་རྗེ་འཛིན་པ་ཆེན་པོ་དང་རྡོ་རྗེ་རྣལ་འབྱོར་མ་ཐ་མི་དད་པས་བདག་ལ་དེ་བཞིན་གཤེགས་པ་ཐམས་ཅད་ཀྱི་སྐུ་གསུང་ཐུགས་ཡོན་ཏན་འཕྲིན་ལས་ཐམས་ཅད་ཀྱི་བྱིན་རླབས་དང་འཇིག་རྟེན་དང་འཇིག་རྟེན་ལས་འདས་པའི་དངོས་གྲུབ་མ་ལུས་པ་སྩལ་ཞིང་བརྟན་པར་མཛད་དུ་གསོལ།
ལན་གསུམ་བརྗོད། དེ་ལྟར་གསོལ་བ་བཏབ་ནས་དམིགས་པ་འདི་བཞིན་དུ་མཛོད། སློབ་དཔོན་མདུན་བསྐྱེད་དང་བཅས་པའི་ཐུགས་ཁ་ནས་རྡོ་རྗེ་རྣལ་འབྱོར་མའི་སྐུ་མཐེབ་སོར་གྱི་ཚད་ཙམ་རེ་རྒྱངས་ཀྱིས་བྱོན། ཁྱེད་རང་རྣམས་ཀྱི་ཞལ་དུ་ཞུགས་པའི་མོས་པ་མཛོད་བྱས་ལ། ཨོཾ་གསུམ་མ་བརྗོད་ཅིང་གོང་དུ་བཤམས་པའི་ཟན་རིལ་གྱི་སྡོང་རས་སྦར་ནས་སློབ་མ་རྣམས་ཀྱི་ཁར་བཅུག་ལ་ཁྱུར་མིད་གྱིས་ཤིག་བསྒོས། དེ་ལྟར་ཞལ་དུ་ཞུགས་པའི་རྡོ་རྗེ་རྣལ་འབྱོར་མ་དེ་ཉིད་དམར་འཁྱུག་སྟེ་རྩ་དག་པ་དབུ་མའི་ལམ་བརྒྱུད་དེ། སྤྱི་བོ་ནས་རྐང་མཐིལ་གྱི་བར་ལ་གར་སྟབས་ཀྱིས་རྣམ་པས་ཡར་འཁྱུག་མར་འཁྱུག་མཛད། ཏིང་ངེ་འཛིན་སྐྱེ་བའི་གེགས་སུ་གྱུར་པའི་ནང་གི་མི་གཙང་བ་དང་མ་དག་པ་ཐམས་ཅད་བསལ་ནས། མཐར་ལྟེ་བའི་ཆོས་འབྱུང་ཉིས་བརྩེགས་ཀྱི་ནང་གི་བྃ་ཡིག་དང་འདྲེས་པའི་རྐྱེན་གྱིས་དེ་ཉིད་ཀྱི་རྡོ་རྗེ་རྣལ་འབྱོར་མའི་སྐུར་གྱུར་པ་ནི། སྣ་ཚོགས་པདྨ་དང་ཉི་མའི་གདན་ལ་རྗེ་བཙུན་རྡོ་རྗེ་རྣལ་འབྱོར་མ་ཞབས་བརྐྱངས་པའི་ཞེས་པ་ནས།
ཡེ་ཤེས་ཀྱི་མེ་འབར་བའི་དབུས་ན་བཞུགས་པའི་བར་སྒྲུབ་ཐབས་བཞིན་བྱ། དེ་ལྟ་བུའི་རྡོ་རྗེ་རྣལ་འབྱོར་མ་དེ་ཉིད་ལ་སེམས་གཏད་པས་དེ་ཉིད་བདེ་བ་ཆེན་པོས་ཐུགས་རྒྱུད་ཡོངས་སུ་གང་བས་གར་སྟབས་དུ་མ་མཛད་ཅིང་ཆོས་འབྱུང་གི་གྲྭ་བཞི་དང་། ཁྱེད་རང་རྣམས་ཀྱི་སྨིན་མཚམས་ཀྱི་ཐད་ཀར་དགའ་བ་འཁྱིལ་པ་སྟེ་ལྔ་ཀའང་བདེ་བའི་ཉམས་དང་ལྡན་པ་དཀར་ལ་དམར་བའི་མདངས་དང་ལྡན་པ། གཡོན་ཕྱོགས་སུ་མྱུར་དུ་འཁོར་བ་ལ་སེམས་གཏོད་པ་ཞུ། སློབ་དཔོན་གྱི་ཐུགས་ཁ་ནས་འོད་ཟེར་འཕྲོས། མདུན་བསྐྱེད་ཀྱི་ཐུགས་ཀར་ཕོག་པས་ཐུགས་བརྒྱུད་བསྐུལ། ཡང་སློབ་དཔོན་གྱི་ཐུགས་ཀ་ནས་འོད་ཟེར་འཕྲོས་ཕྱོགས་བཅུའི་སངས་རྒྱས་བྱང་སེམས་དཔའ་བོ་མཁའ་འགྲོ་ཐམས་ཅད་ཀྱི་ཐུགས་གཉིས་སུ་མེད་པའི་ཡེ་ཤེས་རྡོ་རྗེ་རྣལ་འབྱོར་མའི་སྐུའི་རྣམ་པ་བསམ་གྱིས་མི་ཁྱབ་པ་སྤྱན་དྲངས། ཁྱེད་རང་རྣམས་ཀྱི་སྤྱི་བོ་དང་བ་སྤུའི་བུ་ག་ཐམས་ཅད་ནས་སིབ་སིབ་ཐིམ་པས་ཁྱེད་རང་རྣམས་ཀྱི་ལུས་ངག་ཡིད་གསུམ་དང་། རྡོ་རྗེ་རྣལ་འབྱོར་མའི་སྐུ་གསུང་ཐུགས་དབྱེར་མེད་དུ་བྱིན་གྱིས་བརླབས་པའི་མོས་པ་མཛོད། ཅེས་བརྗོད་ལ།
ལས་ཀྱི་རྡོ་རྗེས་གུ་གུལ་གདུག རོལ་མོ་བྱ་ཞིང་ཨོཾ་གསུམ་མ་བཟླ། སླར་ཡང་དམིགས་པ་འདི་བཞིན་དུ་མཛོད། སྔར་གྱི་མདུན་བསྐྱེད་ཀྱི་རྡོ་རྗེ་རྣལ་འབྱོར་མའི་ཐུགས་ཀ་ནས། རྗེ་བཙུན་རྡོ་རྗེ་རྣལ་འབྱོར་མའི་སྐུ་དཔག་ཏུ་མེད་པ་ཚད་མེད་གྲངས་མེད་བསམ་གྱིས་མི་ཁྱབ་པ་ཁ་བ་བུ་ཡུག་འཚུབ་པ་ལྟར་བྱོན། ཁྱེད་རང་རྣམས་ཀྱི་སྤྱི་བོ་ནས་གཉིས་སུ་མེད་པར་ཐིམ་པ་ལ་བརྟེན་ནས་ཡེ་ཤེས་ཁྱད་པར་ཅན་རྒྱུད་ལ་སྐྱེས་པའི་མོས་པ་མཛོད། ཅེས་བརྗོད་ཅིང་སྤོས་རོལ་སོགས་གོང་བཞིན་བྱ། དེ་ལྟར་ཁྱེད་རང་རྣམས་ཀྱི་རྒྱུད་ལ་ཡེ་ཤེས་སྐྱེས་པའི་རྟགས་སུ། ལུས་ཀྱི་བ་སྤུ་ལྡང་བ། ངག་གིས་སྔགས་བཟླ།
ཡིད་ལ་མི་རྟོག་པའི་ཏིང་ངེ་འཛིན་སྐྱེ་བ་ལ་སོགས་པ་ཉམས་ཀྱི་སྣང་བ་ཅུང་ཟད་རེ་མི་སྐྱེ་བ་མི་སྲིད་པས་དེ་ལམ་གྱི་དུས་སུ་བསྐྱང་དགོས་པ་ཡིན་ལ། དེ་ཉིད་ཁྱེད་རང་རྣམས་ཀྱི་སྤྱི་བོར་སློབ་དཔོན་གྱིས་རྡོ་རྗེ་རྒྱ་གྲམ་དུ་བཞག་པའི་སྒོ་ནས་བརྟེན་པར་བྱས་པའི་མོས་པ་མཛོད་བྱས་ལ། ཏིཥྛ་བཛྲ་བརྗོད། སློབ་མ་རེ་རེའི་མགོ་ཐོག་ཏུ་རྡོ་རྗེ་རྒྱ་གྲམ་བཞག དེ་ནས་ཁྱེད་རང་རྣམས་ཀྱི་ཕྱག་ན་ཡོད་པའི་མེ་ཏོག་གི་འཕྲེང་བ་རྣམས་ཐོགས་ཏེ་གྲལ་རིམ་བཞིན་བཞེངས་ནས། འདི་ན་སིནྡྷུ་རའི་དཀྱིལ་འཁོར་གྱི་དབུས་ན་རྗེ་བཙུན་རྡོ་རྗེ་རྣལ་འབྱོར་མ་བཞུགས་པའི་དབུ་ཐོག་ཏུ་འབུལ་སྙམ་པས། ཨོཾ་པྲ་ཏཱིཙྪ་བཛྲ་ཧོཿ ཞེས་གསུངས་ཤིང་འབུལ་བའི་སྟང་ཀ་རེ་མཛོད། དེ་ནས་སློབ་དཔོན་གྱིས་མེ་ཏོག་གི་འཕྲེང་བ་སྔགས་ཀྱི་འཕྲེང་བར་བྱིན་གྱིས་བརླབས་ནས་མགོ་ཐོག་ཏུ་བཞག་པར་མོས་ལ། ཨོཾ་པྲ་ཏི་གྷྲིཧྞ་སཏྭ་ཨི་མཾ་སཏྭ་མཧཱ་བ་ལ།
ཞེས་བརྗོད་ཅིང་མེ་ཏོག་སློབ་མའི་མགོ་ལ་རེག་ཙམ་རེ་བྱ། དེ་ནས་ཁྱེད་རང་རྣམས་ཀྱི་དཀྱིལ་འཁོར་མཐོང་བའི་སྒྲིབ་བྱེད་བསལ་བའི་མོས་པ་མཛོད། རྣལ་འབྱོར་མ་དཔལ་དེང་ཁྱོད་ཀྱི། ། མིག་འབྱེད་པར་ནི་བརྩོན་པར་མཛད། ། ཕྱེ་བས་ཐམས་ཅད་མཐོང་གྱུར་པ། ། རྡོ་རྗེའི་མིག་ནི་བླ་ན་མེད། ། ཨོཾ་བཛྲ་ནཻ་ཏྲ་ཨ་པ་ཧ་ར་པ་ཊཾ་ལཾ་ཧྲཱིཿ ཞེས་བརྗོད་ལ་གདོང་རས་ཕྱེ། དེ་ལྟར་ཁྱེད་རང་རྣམས་ཀྱི་མི་ཤེས་པའི་མིག་གི་རབ་རིབ་བསལ་ནས་ཡེ་ཤེས་ཀྱི་མིག་ཐོབ་སྟེ་སིནྡྷུ་རའི་དཀྱིལ་འཁོར་མངོན་སུམ་ལྟ་བུར་མཐོང་བ་ཡིན་སྙམ་པའི་མོས་པ་མཛད་ནས། གང་ལ་ལྟ་བའི་དཀྱིལ་འཁོར་ཡང་རྗེ་བཙུན་རྡོ་རྗེ་རྣལ་འབྱོར་མའི་དཀྱིལ་འཁོར་ཡིན་ཏེ།
འོག་ཏུ་སྐུ་ཚོམ་བུའི་དཀྱིལ་འཁོར། དེའི་སྟེང་གི་ཐོད་པ་བདུད་རྩིས་གང་བ་གསུང་བདུད་རྩིའི་དཀྱིལ་འཁོར། དེའི་སྟེང་དུ་ཐུགས་སིནྡྷུ་རའི་དཀྱིལ་འཁོར་ཏེ། དེ་ཡང་སིནྡྷུ་རའི་དཀྱིལ་འཁོར་འདི་ཉིད་འབྱུང་བཞི་རི་རབ་དང་བཅས་པའི་སྟེང་དུ། རྡོ་རྗེའི་ས་བཞི། ར་བ་དྲ་བ། གུར། བླ་བྲེ། ཕྱི་རོལ་མདའི་དྲ་བ། ཡེ་ཤེས་ཀྱི་མེ་འབར་བ་དང་བཅས་པའི་སྲུང་བའི་འཁོར་ལོའི་ནང་དུར་ཁྲོད་བརྒྱད་ཀྱིས་བསྐོར་བའི་དབུས་སུ་ཆོས་འབྱུང་ཉིས་བརྩེགས་ཀྱི་ནང་དུ་སྣ་ཚོགས་པདྨ་དང་ཉི་མའི་གདན་ལ་རྗེ་བཙུན་རྡོ་རྗེ་རྣལ་འབྱོར་མ་ཞེས་པ་ནས་ཡེ་ཤེས་ཀྱི་མེ་འབར་བའི་དབུས་ན་བཞུགས་པའོ། །
ཞེས་པའི་བར་སྒྲུབ་ཐབས་བཞིན་བརྗོད། དེ་ལྟར་ན་རྗེ་བཙུན་རྡོ་རྗེ་རྣལ་འབྱོར་མའི་རྟེན་དང་བརྟེན་པར་བཅས་པའི་དཀྱིལ་འཁོར་པ་ཐམས་ཅད་སྐུ་དང་ཙ་ཀ་ལི་ལྟ་བུ་མ་ཡིན་པ་སྣང་ལ་རང་བཞིན་མེད་པ་མེ་ལོང་ནང་གི་གཟུགས་བརྙན་ལྟར་མངོན་སུམ་ལྟ་བུར་མཐོང་བ་ཡིན་ནོ། ། ཅེས་བརྗོད་ཅིང་བསམ་པ་དེ་ཡན་གྱིས་འཇུག་པའི་ཆོས་ཡན་ལག་དང་བཅས་པ་སོང་ནས། དངོས་གཞི་དབང་བཞི་བྱིན་རླབས་ཀྱི་ཚུལ་དུ་ཞུ་བའི་ཡོན་དུ་མཎྜལ་འབུལ་བ་ཞུ། ཞེས་བརྗོད། དེ་ལྟར་མཎྜལ་ཕུལ་ནས་གསོལ་བ་འདེབས་པ་འདིའི་རྗེས་ཟློས་ལན་གསུམ་གྱི་བར་མཛོད། རྣལ་འབྱོར་མ་དཔལ་དབང་བསྐུར་བ། ། འགྲོ་བ་སྐྱོབས་པའི་གཟི་བརྗིད་ཅན། ། ཇི་ལྟར་ཡོན་ཏན་འབྱུང་གནས་གཙོ། ། དེ་བཞིན་བདག་ལའང་དེང་སྩོལ་ཅིག །
དེ་ལྟར་གསོལ་བ་བཏབ་ནས་ཁྱེད་རང་རྣམས་དཀྱིལ་འཁོར་གྱི་ལྷོ་ཕྱོགས་སུ་དབང་སྟེགས་རིན་པོ་ཆེའི་ཁྲི་པདྨ་ཉི་མ་འཇིགས་བྱེད་དུས་མཚན་དང་བཅས་པའི་གདན་གྱི་སྟེང་དུ་རྗེ་བཙུན་རྡོ་རྗེ་རྣལ་འབྱོར་མར་གསལ་བའི་སྟེང་དུ་གདུགས་དཀར་པོ་གསེར་གྱི་ཡུ་བ་ཅན། གཡས་སུ་རྒྱལ་མཚན། གཡོན་དུ་བ་དན། འཁོར་ཡུག་ཏུ་མཆོད་པ་སྣ་ཚོགས་ཀྱིས་བསྐོར་བའི་མོས་པ་མཛོད། སློབ་དཔོན་གྱི་ཐུགས་ཁ་ནས་འོད་ཟེར་འཕྲོས་པས་འོག་མིན་ནས་རྗེ་བཙུན་རྡོ་རྗེ་རྣལ་འབྱོར་མ་ཕེཾ་བཛྲ་ས་མཱ་ཛཿ ཛཿཧཱུྃ་བཾ་ཧོཿ གཉིས་སུ་མེད་པར་ཐིམ། ཨོཾ་ཡོ་ག་ཤུདྡྷ་སརྦ་དྷརྨཱ་ཡོ་ག་ཤུདྡྷ་ཧཾ། ཞེས་བརྗོད་ལ་འཁྱུད་རྒྱ་བྱེད་དུ་གཞུག ཁྱེད་རང་རྣམས་ཀྱི་གནས་རྣམས་སུ་ཟླ་བའི་དཀྱིལ་འཁོར་རེ་རེའི་སྟེང་དུ་ལྟེ་བར་ཨོཾ་བྃ་དམར་མོ་སོགས་གོ་ཆ་བགོད།
སླར་ཡང་སློབ་དཔོན་གྱི་ཐུགས་ཁ་ནས་འོད་ཟེར་འཕྲོས་པས་དབང་གི་ལྷ་འཁོར་ལོ་བདེ་མཆོག་ལྷ་དྲུག་ཅུ་རྩ་གཉིས་ཀྱི་དཀྱིལ་འཁོར་མདུན་གྱི་ནམ་མཁར་ཕེཾ་བཛྲ་ས་མཱ་ཛཿ དེ་ལྟར་མངོན་སུམ་ལྟ་བུར་བྱོན་པའི་སྐུར་བྱེད་ནམ་མཁའི་དཀྱིལ་འཁོར་གྱི་ཧེ་རུ་ཀ་ཡབ་ཡུམ་གྱིས་དབང་བསྐུར་བའི་དགོངས་པ་མཛད། སྙིང་པོའི་རྣལ་འབྱོར་མ་བཞིས་རྡོ་རྗེའི་གླུ་ལེན། ཁཎྜ་ཀ་པ་ལི་ལ་སོགས་པའི་དཔའ་བོ་རྣམས་ཀྱིས་བཀྲ་ཤིས་བརྗོད། རབ་ཏུ་གཏུམ་མོ་ལ་སོགས་པའི་དཔའ་མོ་རྣམས་མཆོད་པ་བྱེད། སྒོ་མཚམས་མ་བརྒྱད་ཀྱིས་བགེགས་རྣམས་བསྐྲད་པའི་མོས་པ་མཛོད། ཅེས་བརྗོད་ལ་སློབ་དཔོན་གྱིས་དྲིལ་བསིལ་དང་བཅས་པས། བཀྲ་ཤིས་གང་ཞིག་ཆོས་ཀྱི་དབྱིངས་ལས་ལེགས་བྱུང་བའི། ། ཧེ་རུ་ཀ་དཔལ་འཇིགས་བྱེད་རྒྱལ་པོ་འབར་བའི་སྐུ། ། ཤེས་རབ་ཕག་མོའི་པདྨར་རྡོ་རྗེས་རོལ་མཛད་པའི། །
བདེན་པ་དེས་ཀྱང་བདེ་མཆོག་ལ་གནས་བཀྲ་ཤིས་ཤོག ། ཅེས་བརྗོད། དེ་ནས་དབང་གི་དོན་དུ་གསོལ་བ་བཏབ་པ་འདིའི་རྗེས་ཟློས་མཛོད། དེ་བཞིན་གཤེགས་པ་ཐམས་ཅད་ཀྱིས་བདག་ལ་མངོན་པར་དབང་བསྐུར་བ་སྩལ་དུ་གསོལ། དེ་ལྟར་གསོལ་བ་བཏབ་པས་སློབ་དཔོན་སྐུར་བྱེད་ནམ་མཁའི་དཀྱིལ་འཁོར་གྱི་ལྷ་ཚོགས་དང་བཅས་པས་དབང་བསྐུར་བའི་མོས་པ་མཛོད། ཅེས་བརྗོད་ལ་བུམ་པ་ཐོགས་ནས། ཇི་ལྟར་བལྟམས་པ་ཙམ་གྱིས་ནི། ། ལྷ་རྣམས་ཀྱིས་ནི་ཁྲུས་གསོལ་ལྟར། ། ལྷ་ཡི་ཆུ་ནི་དག་པ་ཡིས། ། དེ་བཞིན་བདག་གིས་དབང་བསྐུར་རོ། །
ཨོཾ་ཀ་ཀ་སྱེ། ཨུ་ལུ་ཀ་སྱེ། ཤྭ་ན་སྱ། པུ་ཀ་ར་སྱ། ཡ་མ་ད་དྷི་ཡེ། ཡ་མ་མ་དུ་ཏི་ཡེ། ཡ་མ་དཾཥྚི་ཎྱེ། ཡ་མ་ཐ་ནི་ཡེ། ཨོཾ་བཛྲི་བྷ་ཝ་ཨ་བྷི་ཥིཉྩ་ཧཱུྃ། ཞེས་བརྗོད་ཅིང་སློབ་མ་རྣམས་ཀྱི་སྤྱི་བོར་བུམ་པ་བཞག་ལ།
ལག་པ་གཡོན་པར་བུམ་ཆུ་བྱིན། དེ་ལྟར་བུམ་པའི་ཆུས་སྤྱི་བོ་ནས་དབང་བསྐུར། སྐུ་གང་། དྲི་མ་དག ཆུ་ལྷག་མ་ཡར་ལུད་པ་ལས་རྣམ་པར་སྣང་མཛད་རེ་རེས་དབུ་བརྒྱན་པའི་མོས་པ་མཛོད། དབང་གི་ལྷ་རྣམས་ཀྱིས་ཁྱེད་རང་རྣམས་ཁམས་གསུམ་ཆོས་ཀྱི་རྒྱལ་པོར་མངའ་གསོལ་ཞིང་དབང་བསྐུར་བ་ལ་སློབ་དཔོན་གྱིས་ཀྱང་རབ་ཏུ་གནས་པའི་སྒོ་ནས་བརྟན་པར་བྱས་པའི་མོས་པ་མཛོད་བྱས་ལ་སློབ་མ་རྣམས་ཀྱི་སྤྱི་བོར་མེ་ཏོག་གཏོར་ལ། ཨོཾ་སུ་པྲ་ཏིཥྛ་བཛྲ་ཡེ་སྭཱཧཱ། ཞེས་བརྗོད། ནམ་མཁར་བཞུགས་པའི་དབང་གི་ལྷ་རྣམས་ཛཿཧཱུྃ་བཾ་ཧོཿ ཁྱེད་རང་རྣམས་ལ་གཉིས་སུ་མེད་པ་ཐིམ་པའི་མོས་པ་མཛོད།
དེ་ལྟར་ཁྱེད་རང་རྣམས་རྡོ་རྗེ་རྣལ་འབྱོར་མའི་རང་བཞིན་དུ་གནས་པ་ལ་སློབ་དཔོན་གྱིས་མཆོད་པས་མཆོད་པའི་མོས་པ་མཛོད། ཨོཾ་བཛྲ་པུཥྤེ་ཨཱཿཧཱུྃ། ནས། ཨོཾ་བཛྲ་ནཻ་ཝི་དྱེ་ཨཱཿཧཱུྃ་གི་བར་ཕྱག་རྒྱ་དང་བཅས་པས་མཆོད། དེ་ནས་བཟླས་པའི་ལུང་སྦྱིན་པའི་སླད་དུ་དམིགས་པ་འདི་བཞིན་དུ་མཛོད། ཁྱེད་རང་རྣམས་རྡོ་རྗེ་རྣལ་འབྱོར་མར་གསལ་བའི་ཐུགས་ཁ་དང་། སློབ་དཔོན་གྱི་ཐུགས་ཀར་ཟླ་བའི་སྟེང་དུ་བྃ་ཡིག་དམར་པོའི་མཐའ་མར་སྔགས་འཕྲེང་གིས་བསྐོར་བར་མོས། སློབ་དཔོན་ལ་གུས་འདུད་བྱས་པས་སློབ་དཔོན་གྱི་ཐུགས་ཁའི་བྃ་ཡིག་སྔགས་འཕྲེང་དང་བཅས་པ་ལས། སྔགས་འཕྲེང་གཉིས་པ་མར་མེ་གཅིག་ལས་གཉིས་ཆད་ཀྱི་ཚུལ་དུ་བྱུང་། སློབ་དཔོན་གྱི་ཞལ་ནས་ཐོན།
ཁྱེད་རང་རྣམས་ཀྱི་ཞལ་དུ་ཞུགས། ཐུགས་ཀར་ཟླ་བའི་དཀྱིལ་འཁོར་གྱི་སྟེང་གི་བྃ་ཡིག་ལ་ཐིམ་ཞིང་། དེའི་མཐའ་མར་གཡོན་བསྐོར་དུ་དང་པོས་འཁོད། གཉིས་པས་བྱིན་གྱིས་བརླབས། གསུམ་པས་བརྟན་པར་བྱས་པའི་མོས་པ་མཛོད། ཅེས་བརྗོད་ལ་ཨོཾ་གསུམ་མ་ལན་གསུམ་བརྗོད། དེ་ནས་ཁྱེད་རང་རྣམས་སློབ་དཔོན་ལ་མེ་ཏོག་འཐོར་ལ་འདིའི་རྗེས་ཟློས་མཛོད། བཅོམ་ལྡན་བདག་ལ་སྩལ་ལགས་ཀྱི། ། བཅོམ་ལྡན་བདག་ལ་བྱིན་གྱིས་རློབས། ། ལན་གསུམ།
སློབ་དཔོན་གྱིས་མེ་ཏོག་འཕྲེང་བ་སྔགས་ཀྱི་འཕྲེང་བར་བྱིན་གྱིས་བརླབས་ནས་ཁྱེད་རང་རྣམས་ཀྱི་སྤྱི་བོར་བཞག་པའི་མོས་པ་མཛོད། ཅེས་དང་། ཨོཾ་གསུམ་མ་ཚར་གཅིག་ཙམ་བརྗོད། དེ་ནས་སློབ་མ་རྣམས་ལ་མེ་ཏོག་གཏོར་ཞིང་། བཅོམ་ལྡན་འདི་ལ་བསྩལ་ལགས་ཀྱི། ། བཅོམ་ལྡན་འདི་ལ་བྱིན་གྱིས་རློབས། ། ཞེས་སློབ་མ་མང་ཉུང་ལ་དཔགས་ནས་ཇི་ལྟར་རིགས་པ་བརྗོད། འདིའི་མཚམས་སུ་དམ་བཅའ་རེ་ལེན་པར་ཕྱག་ལེན་ལ་མཛད་པས། འདི་ལྟ་བུའི་རྗེ་བཙུན་རྡོ་རྗེ་རྣལ་འབྱོར་མ་ནཱ་རོ་མཁའ་སྤྱོད་ཀྱི་ཟབ་མོའི་ལམ་གྱི་དབང་བྱིན་རླབས། གདམས་པའི་ཚོགས་རྣམས་ལེགས་པར་ཐོབ་ནས།
གང་ཟག་དབང་པོ་རབ་ཀྱིས་བཟླས་སྒོམ་ཁོ་ན་ཆག་མེད་དུ་ཉམས་སུ་ལེན་ཅིང་། འདི་རང་གི་བསྙེན་པ་མཐར་ཕྱིན་པར་བྱས། ཡར་ངོའི་ཚེས་བཅུ་དང་། མར་ངོའི་ཉེར་ལྔ་སྟེ་ཚེས་བཅུ་གཉིས་ལ་མཆོད་པ་ལ་བརྩོན་པར་བྱས་པ་ཙམ་གྱིས། རེ་ཞིག་ན་རྡོ་རྗེ་རྣལ་འབྱོར་མ། ཐ་མལ་གྱི་བུད་མེད་ཀྱི་རྣམ་པར་འབྱོན་ཞིང་། དེ་ལྟར་བྱོན་པ་དེ་ཉིད་རྡོ་རྗེ་རྣལ་འབྱོར་མ་ཡིན་པ་ལ་ཡིན་པར་ངོ་ཤེས། དེས་རྣལ་འབྱོར་མས་ལག་པའི་འཁྲིག་མ་ནས་བཟུང་སྟེ་ལུས་མ་སྤངས་པར་མཁའ་སྤྱོད་དུ་འཁྱེར་བར་བཤད་ཅིང་། གང་ཟག་དབང་པོ་འབྲིང་གིས་དེ་ལྟར་ཉམས་སུ་བླངས་ཀྱང་རྟགས་སོགས་ཅི་ཡང་མ་བྱུང་ན། འདི་རང་གི་བསྙེན་པ་ཡི་གེའི་གྲངས་ཀྱི་འབུམ་ཚར་གཉིས་ཙམ་བཟླས་པའི་བསྙེན་པ་དང་།
ལངྐ་ལིང་ཀའི་ཤིང་ལ་བརྟེན་ནས་སིནྡྷུ་ར་བསྒྲུབ་པའི་སྒྲུབ་པ་བྱས། དེ་རྗེས་སིནྡྷུ་ར་དེ་རང་གི་དཔྲལ་བར་དགའ་བ་འཁྱིལ་པ་བྲི་ཞིང་། འཕོངས་ར་ལྟ་བུ་བུད་མེད་མང་དུ་འཚོགས་པའི་སར་ཕྱིན་ནས། རྣལ་འབྱོར་མའི་ང་རྒྱལ་བརྟན་པོས་བལྟས་པའི་ཚེ། བུད་མེད་གང་གི་དཔྲལ་བར་མེ་ལོང་ལ་གཟུགས་བརྙན་ཤར་བ་བཞིན་དགའ་འཁྱིལ་འཕོས་ན། དེ་ཉིད་རྡོ་རྗེ་རྣལ་འབྱོར་མ་ཉིད་ཡིན་པས། གཡོན་ནས་བསྐོར་བ་དང་གསོལ་བ་བཏབ་པས། དེས་རང་གི་མཁྲིག་མ་ནས་བཟུང་སྟེ་མཁའ་སྤྱོད་དུ་འཁྱེར་བར་གསུངས་པ་ནི། འབྲིང་བསྙེན་སྒྲུབ་ལས་གསུམ་ལ་བརྟེན་ནས་མཁའ་སྤྱོད་བསྒྲུབ་པ་ཞེས་བྱ་བ་ཡིན་ལ། གང་ཟག་དབང་པོ་ཐ་མས་དེ་ལྟ་བུའི་བྱ་བ་མ་གྲུབ་པའམ།
གྲུབ་ཀྱང་ཇི་ལྟ་བ་བཞིན་མ་བྱུང་ན། ད་དུང་སྒྱིད་ལུག་མི་བྱ་བར་བཟླས་སྒོམ་ནན་ཏན་དུ་ཉམས་སུ་བླངས་པས། ནམ་ཞིག་འཆི་བ་འོད་གསལ་ཆོས་སྐུ་ལས། བར་དོར་ལངས་པ་ན། རྡོ་རྗེ་རྣལ་འབྱོར་མའི་བཟླས་སྒོམ་བྱེད་པའི་སྣང་བ་འབྱུང་ཞིང་། དེ་ལ་བརྟེན་ནས་དུས་དེ་ཉིད་དུ་རྡོ་རྗེ་རྣལ་འབྱོར་མ་མཁའ་སྤྱོད་ཀྱི་དཔའ་བོ་མཁའ་འགྲོའི་ཚོགས་དང་བཅས་པས་སྒྲུབ་པ་པོ་དེ་སེངྒེའི་ཁྲི་ལ་བཞག འཇའ་གུར་ཕུབ། མེ་ཏོག་གི་ཆར་འབེབས་བཞིན་པས་མཁའ་སྤྱོད་དུ་འཁྱེར་བ་ནི་ངེས་པ་ཡིན་པར་གསུངས་པ་སྟེ། མདོར་ན་དབང་པོ་རབ་འབྲིང་སུས་ཉམས་སུ་བླངས་ཀྱང་མཁའ་སྤྱོད་སྒྲུབ་པ་ལ་ཐབས་འདི་བས་ལྷག་པ་ཅུང་ཟད་ཀྱང་མེད་པས། དེ་ལ་ད་ལྟ་ནས་བསྒོམ་བཟླས་ལ་བརྩོན་པར་བྱ་དགོས་པ་ཡིན་པས་ཁྱེད་རང་རྣམས་ཉི་མ་རེ་ལ་སྔགས་ཇི་ཙམ་བཟླ།
ཞེས་རེ་རེ་ནས་དྲིས་ཚར་བ་དང་། འོ་ཁྱེད་རང་རྣམས་ཀྱིས་ཁས་བླངས་པའི་དམ་བཅའ་དེ་རྣམས་ཐུགས་ལ་ཞོགས་ལ་འདིའི་རྗེས་ཟློས་མཛོད། སློབ་དཔོན་དགོངས་སུ་གསོལ། རང་རང་གི་མིང་ནས་བརྗོད་དེ། བདག་མིང་འདི་ཞེས་བགྱི་བས་དུས་ད་ནས་བཟུང་སྟེ་མཁའ་སྤྱོད་ཀྱི་གོ་འཕང་མ་ཐོབ་ཀྱི་བར་དུ། རྗེ་བཙུན་རྡོ་རྗེ་རྣལ་འབྱོར་མ་ཡི་དམ་གྱི་ལྷར་བཟུང་ཞིང་། དེའི་གསང་སྔགས་ཀྱང་དམ་བཅའ་བཞིན་བཟླ་བར་བགྱིའོ། ལན་གསུམ། སློབ་དཔོན་གྱིས་སློབ་མའི་མགོར་མེ་ཏོག་གཏོར་ལ། བཅོམ་ལྡན་འདི་ལ་སྩལ་ལེགས་ཀྱི། །
བཅོམ་ལྡན་འདི་ལ་བྱིན་གྱིས་རློབས། ། བཅོམ་ལྡན་འདས་ཀྱི་བྱིན་རླབས་ནི། ། འདི་ལ་འགོ་བར་མཛད་དུ་གསོལ། ། སྔགས་ཀྱི་དངོས་གྲུབ་སྩལ་དུ་གསོལ། ། བརྟུལ་ཞུགས་བརྟན་པར་མཛད་དུ་གསོལ། ། རིག་པ་འཛིན་པ་རྡོ་རྗེ་སློབ་མ་འདི་རྣམས་ཀྱི་རྒྱུད་ལ་རྗེ་བཙུན་རྡོ་རྗེ་རྣལ་འབྱོར་མའི་གསང་སྔགས་ཀྱི་བྱིན་རླབས་དང་ནུས་མཐུ་མ་ལུས་པ་འཇུག་པར་གྱུར་ཅིག ཅེས་བརྗོད། དེ་ནས་སློབ་དཔོན་གྱིས་སིནྡྷུ་རའི་རྡུལ་ཚོན་ནས་གཡོན་པའི་མཐེབ་སྲིན་གྱིས་བླངས་ནས། ཁྱེད་རང་རྣམས་ཀྱི་གནས་གསུམ་དུ་རེག་པ་ལ་བརྟེན་ནས་བུམ་དབང་གི་བྱིན་རླབས་བརྟན་པར་བྱས་པའི་མོས་པ་མཛོད། ཅེས་བརྗོད།
དེ་ལྟར་ན་རྡོ་རྗེ་རྣལ་འབྱོར་མའི་སྐུ་ཚོམ་བུའི་དཀྱིལ་འཁོར་ལ་བརྟེན་ནས་བུམ་པའི་དབང་བྱིན་རླབས་ཀྱི་ཚུལ་དུ་ཐོབ། ལུས་ཀྱི་དྲི་མ་དག སྐུའི་བྱིན་རླབས་ཞུགས། ལམ་བསྐྱེད་རིམ་རྣལ་འབྱོར་བཅུ་གཅིག་བསྒོམ་པ་ལ་དབང་། འབྲས་བུ་སྤྲུལ་པའི་སྐུའི་ས་བོན་རྒྱུད་ལ་བཞག་པ་ཡིན་ནོ། ། ཞེས་བརྗོད། དེ་ཡན་གྱིས་བུམ་དབང་བཟླས་ལུང་དང་བཅས་པ་སོང་ནས། ད་གསང་དབང་བྱིན་རླབས་ཀྱི་ཚུལ་དུ་བསྐུར་བ་ལ་དམིགས་པ་འདི་བཞིན་དུ་མཛོད། ཕྱོགས་བཅུའི་དེ་བཞིན་གཤེགས་པ་ཐམས་ཅད་རྗེ་བཙུན་རྡོ་རྗེ་རྣལ་འབྱོར་མ་དང་སྙོམས་པར་བཞུགས་པའི་བྱང་ཆུབ་སེམས་དཔའི་ཐིག་ལེ་དུང་དང་ཀུནྡ་ལྟར་དཀར་བ་ཐོད་པའི་ནང་དུ་ལྷུང་བ་སློབ་དཔོན་གྱིས་ཁྱེད་རང་རྣམས་ཀྱི་ལྕེ་ཐོག་ཏུ་བཞག་པའི་མོས་པ་མཛོད། ཨོཾ་གསུམ་མ་དང་།
ཨོཾ་ཨཱཿཧཱུྃ་རྗོད་བཞིན་པའི་ངང་ནས། སིནྡྷུ་རའི་དཀྱིལ་འཁོར་གྱི་འོག་གི་ཐོད་པའི་བདུད་རྩི་ནས་སློབ་མ་རྣམས་ཀྱི་ལག་པ་གཡོན་པར་བྱིན། དེ་ལྟར་བདུད་རྩི་བྱིན་པ་དེ་ཉིད་མགྲིན་པར་མྱངས་པ་ལ་བརྟེན་ནས་རིམ་གྱིས་བརྒྱུད་ལུས་ཀྱི་རྩ་གནས་ཐམས་ཅད་ཁྱབ་པས་ཁྱེད་རང་རྣམས་ཀྱི་རྩ་ནང་གི་བྱང་སེམས་དམ་ཚིག་པའི་ཚུལ་དང་དབྱེར་མེད་རོ་གཅིག་ཏུ་འདྲེས་པས། རང་བཞིན་བརྒྱད་བཅུའི་རྟོག་པ་དབྱིངས་སུ་དག་ཅིང་གསལ་སྟོང་བདེ་བས་བརྒྱན་པའི་ཏིང་ངེ་འཛིན་རྒྱུད་ལ་སྐྱེས་པར་བསམ་ལ་ཅུང་ཟད་གཅིག་མཉམ་པར་འཇོག་པ་ཞུ། དེ་ལྟར་ན་རྗེ་བཙུན་རྡོ་རྗེ་རྣལ་འབྱོར་མའི་གསུང་བདུད་རྩིའི་དཀྱིལ་འཁོར་ལ་བརྟེན་ནས་གསང་བའི་དབང་བྱིན་རླབས་ཀྱི་ཚུལ་དུ་ཐོབ། ངག་གི་དྲི་མ་དག གསུང་གི་བྱིན་རླབས་ཞུགས། ལམ་རྫོགས་རིམ་རྩ་དབུ་མ་ཨུཏྤ་ལ་གཞོན་ནུ་ཁ་འབྱེད་པའི་མན་ངག་བསྒོམ་པ་ལ་དབང་། འབྲས་བུ་ལོངས་སྤྱོད་རྫོགས་པའི་སྐུའི་ས་བོན་རྒྱུད་ལ་བཞག་པའི་མོས་པ་མཛོད། དེ་ནས་དབང་གསུམ་པ་བྱིན་རླབས་ཀྱི་ཚུལ་དུ་བསྐུར་བ་ལ་དམིགས་པ་འདི་བཞིན་དུ་མཛོད།
ཕྱོགས་བཅུའི་དཔའ་བོ་ཐམས་ཅད་གཅིག་ཏུ་འདུས་པ་བཅོམ་ལྡན་འདས་དཔལ་ཧེ་རུ་ཀར་གྱུར་པ་དང་། རྗེ་བཙུན་རྡོ་རྗེ་རྣལ་འབྱོར་མ་སྙོམས་པར་ཞུགས་པའི་བྱང་ཆུབ་ཀྱི་སེམས་དེ་ཉིད་ཁྱེད་རང་རྣམས་རྡོ་རྗེ་རྣལ་འབྱོར་མར་གསལ་བའི་ཁ་ནང་དུ་བྱིན་པའི་མོས་པ་མཛོད། ཅེས་དང་། སིནྡྷུ་རའི་དཀྱིལ་འཁོར་གྱི་དགའ་འཁྱིལ་སྔགས་འཕྲེང་བྃ་ཡིག་དང་བཅས་པ་ནས་སྲིན་ལག་གཡོན་པས་བླངས་ནས་ཁྱེད་རང་རྣམས་ཀྱི་གསང་གནས་ལྟེ་བ་སྙིང་ག་མགྲིན་པ་སྐྲ་མཚམས་རྣམས་སུ་རེག་ཅིང་ཐིག་ལེ་བྱས་ནས་བྱིན་གྱིས་བརླབས་པའི་མོས་པ་མཛོད། ཅེས་བརྗོད་ཅིང་དངོས་སུ་སློབ་དཔོན་གྱི་གཡོན་པའི་སྲིན་ལག་གིས། གསང་གནས། ལྟེ་བ། སྙིང་ཁ། མགྲིན་པ། སྐྲ་མཚམས་རྣམས་སུ་ཡས་མར་རེག་པའི་ཚུལ་བྱ་ཞིང་།
ཨོཾ་གསུམ་མ་བཟླ་བཞིན་པའི་ངང་ནས་ཐིག་ལེ་བྱ་བ་ཡིན་ཏེ། དེ་ཡང་ལྟེ་བ་ལ་ཐིག་ལེ་བྱེད་དུས་སློབ་དཔོན་གྱི་སྲིན་ལག་གཡོན་པས་སིནྡྷུ་རེ་བླངས། སློབ་མའི་སྲིན་ལག་གཡོན་པར་བསྐུས་ལ་སློབ་མ་རང་གི་གསང་གནས་དང་ལྟེ་བ་ལ་བསྐུ་རུ་འཇུག སྙིང་ཁ། མགྲིན་པ། སྐྲ་མཚམས་རྣམས་སུ་སློབ་དཔོན་གྱིས་བྱ། དེ་ལྟར་སིནྡྷུ་རའི་ཐིག་ལེ་བྱས་ཤིང་ཁ་ནང་དུ་བྱིན་པའི་བྱང་སེམས་དེ་ཉིད་འོག་རླུང་བསྐྱོད་པའི་སྟོབས་ཀྱིས་ཡར་དྲངས། ལྟེ་བའི་རྩ་འཁོར་ཐམས་ཅད་བྱང་སེམས་ཀྱིས་ཁྲིག་མེར་གང་བས་དགའ་བའི་ཡེ་ཤེས། ཡར་དྲངས་སྙིང་གའི་རྩ་འཁོར་ཐམས་ཅད་གང་བས་མཆོག་དགའི་ཡེ་ཤེས། ཡར་དྲངས་མགྲིན་པའི་རྩ་འཁོར་ཐམས་ཅད་གང་བས་དགའ་བྲལ་གྱི་ཡེ་ཤེས།
ཡར་དྲངས་སྤྱི་བོའི་རྩ་འཁོར་ཐམས་ཅད་གང་བས་ལྷན་ཅིག་སྐྱེས་པའི་ཡེ་ཤེས་མངོན་དུ་བྱས་པའི་མོས་པ་མཛོད། དེ་ལྟ་བུའི་བྱང་ཆུབ་ཀྱི་སེམས་དེ་ཉིད་རླུང་དང་འཁྲུལ་འཁོར་ལ་སོགས་པའི་སྒོ་ནས་ལུས་ལ་འགྲམ་པས་ལུས་ཐམས་ཅད་ལ་རྩས་ཁྱབ། དེ་ཐམས་ཅད་ལ་བྱང་ཆུབ་སེམས་ཀྱིས་ཁྱབ། དེས་ཁྱབ་ཚད་ལ་བདེ་བས་ཁྱབ། བདེ་བ་ལ་སྟོང་པས་ཁྱབ་པ་སྟེ་མདོར་ན་བདེ་སྟོང་ཟུང་འཇུག་གི་ངང་དུ་སྙོམས་པར་འཇོག་བཞིན་པས་འཁྱུད་རྒྱ་དང་བཅས་ཏེ་སྔགས་འདིའི་རྗེས་ཟློས་མཛོད། ཨོཾ་སརྦ་ཏ་ཐཱ་ག་ཏ་ཨ་ནུ་རཱ་ག་ཏ་བཛྲ་སྭ་བྷཱ་བ་ཨཏྨ་ཀོ྅ཧཾ། ཞེས་བརྗོད་ལ་ཅུང་ཟད་ཅིག་མཉམ་པར་བཞག དེ་ལྟར་ན་རྗེ་བཙུན་རྡོ་རྗེ་རྣལ་འབྱོར་མའི་ཐུགས་སིནྡྷུ་རའི་དཀྱིལ་འཁོར་ལ་བརྟེན་ནས་ཤེས་རབ་ཡེ་ཤེས་ཀྱི་དབང་བྱིན་རླབས་ཀྱི་ཚུལ་དུ་ཐོབ། སེམས་ཀྱི་དྲི་མ་དག ཐུགས་ཀྱི་བྱིན་རླབས་ཞུགས།
ལམ་ཕྱག་རྒྱའི་རྣལ་འབྱོར་བསྒོམ་པ་ལ་དབང་། འབྲས་བུ་ཆོས་སྐུའི་ས་བོན་རྒྱུད་ལ་བཞག་པའི་མོས་པ་མཛོད། དེ་ནས་དབང་བཞི་པ་བྱིན་རླབས་ཀྱི་ཚུལ་དུ་བསྐུར་བ་ལ་དམིགས་པ་འདི་བཞིན་དུ་མཛོད། ཁྱེད་རང་རྣམས་རྐང་པ་སྐྱིལ་ཀྲུང་ལག་པ་མཉམ་བཞག རྒལ་ཚིགས་དྲང་པོར་བསྲང་བ་ལ་སོགས་པ་ལུས་བསམ་གཏན་གྱི་འདུག་སྟངས་ཀྱིས་གནས་པར་བྱས། ངག་རླུང་རྒྱུ་བ་སོར་བཞག་ལ་སེམས་ཀྱི། དངོས་པོ་མེད་པའི་ཆོས་ཉིད་ཆོས། ། ནམ་མཁའ་ལྟ་བུར་དྲི་མ་མེད། ། སྟོང་ཉིད་ཡེ་ཤེས་རྡོ་རྗེ་ཡིས། ། སྟོང་པ་ཉིད་དུ་རྣམ་པར་བསྒོམ། །
ཞེས་པ་སྟེ། དེའི་དོན་ཡང་འདི་ཡིན་ཏེ། ཆོས་ཐམས་ཅད་ཀྱི་གནས་ལུགས་བདེན་པའི་དངོས་པོ་ཅུང་ཟད་ཙམ་ཡང་ཡེ་གདོད་མ་ནས་ཡོད་མ་མྱོང་བ་ཆོས་རྣམས་ཀྱི་ཆོས་ཉིད་ཅེས་བྱ་བ། དེ་ནི་ཡོད་མེད་རྟག་ཆད་སྲིད་ཞིའི་མཐའ་ཐམས་ཅད་དང་བྲལ་བས་ནམ་མཁའ་ལྟ་བུ་གང་དུ་ཡང་མ་གྲུབ་པ་ལྟར། སེམས་ཀྱང་གང་དུ་ཡང་མ་གྲུབ་པ་སྟེ། དང་པོ་སྐྱེ་བ་རྒྱུས་སྟོང་། བར་དུ་གནས་པ་ངོ་བོས་སྟོང་། མཐའ་མར་འགག་པ་འབྲས་བུས་སྟོང་པ་སྟེ། རྣམ་ཐར་སྒོ་གསུམ་གྱི་རང་བཞིན་ཡིན་ལ། དེའང་སྟོང་པ་སྟོང་རྐྱང་མ་ཡིན་པ་ཁྱེད་རང་རྣམས་ཀྱི་ལུས་རྣལ་འབྱོར་མའི་སྐུ་གསལ་ལ་མ་འགག་པ་དེ་གསལ་བ་དང་མ་བྲལ་བ་དེའི་ཐུགས་རྒྱུད་ཟག་མེད་ཀྱི་བདུད་རྩིས་གང་བས་ན།
བདེ་བ་དང་མ་བྲལ་བ་སྟེ། བདེ་སྟོང་ཟུང་འཇུག་གམ། གསལ་སྟོང་ཟུང་འཇུག་གི་ངང་ལ་ཅུང་ཟད་གཅིག་མཉམ་པར་འཇོག་པར་ཞུ། དེ་ལྟར་ན་རྡོ་རྗེ་རྣལ་འབྱོར་མའི་སྐུ་གསུང་ཐུགས་ཡོན་ཏན་འཕྲིན་ལས་དང་བཅས་པའི་སྒོ་ནས་དབང་བཞི་པ་བྱིན་རླབས་ཀྱི་ཚུལ་དུ་ཐོབ། ལུས་ངག་ཡིད་གསུམ་གྱི་དྲི་མ་དག སྐུ་གསུང་ཐུགས་ཡོན་ཏན་འཕྲིན་ལས་དང་བཅས་པའི་བྱིན་རླབས་ཞུགས། ལམ་ཕྱག་རྒྱ་ཆེན་པོ་བསྒོམ་པ་ལ་དབང་། འབྲས་བུ་ངོ་བོ་ཉིད་སྐུའི་ས་བོན་རྒྱུད་ལ་བཞག་པའི་མོས་པ་མཛོད། དེ་རྣམས་ཀྱི་སྒོ་ནས་རྗེ་བཙུན་རྣལ་འབྱོར་མའི་དབང་བཞི་བྱིན་རླབས་ཀྱི་ཚུལ་དུ་བསྐུར་བ་དེ་ཉིད་ལེགས་པར་ཐོབ་པ་ཡིན་པས། དེ་དག་གི་གནས་སྐབས་སུ་ཁས་བླངས་པའི་དམ་ཚིག་དང་སྡོམ་པ་རྣམས་ལ་བསྲུང་སྡོམ་ཚུལ་བཞིན་དུ་བགྱིའོ་སྙམ་པས་འདིའི་རྗེས་ཟློས་མཛོད།
གཙོ་བོས་ཇི་ལྟར་བཀའ་སྩལ་པ། ། དེ་དག་ཐམས་ཅད་བདག་གིས་བགྱི། ། ལན་གསུམ། དབང་བསྐུར་ཟབ་མོ་ཐོབ་པའི་གཏང་རག་ཏུ་དམིགས་ཏེ་མཎྜལ་འབུལ་བ་ཞུ། དེ་ལྟར་མཎྜལ་ཕུལ་ནས། ལུས་ལོངས་སྤྱོད་ལ་སོགས་པ་ཡང་ཡོན་དུ་འབུལ་ཞིང་། ཆ་ཤས་ཀྱིས་ལོངས་སྤྱད་དུ་གསོལ་སྙམ་པས་འདིའི་རྗེས་ཟློས་མཛོད། དེང་ནས་བརྩམས་ཏེ་བདག་བྲན་ཏུ། ། ཁྱེད་ལ་བདག་ནི་འབུལ་ལགས་ཀྱི། ། ཁྱེད་ཀྱི་སློབ་མར་བཟུང་བ་དང་། །
ཆ་ཡིས་ཀྱང་ནི་སྤྱད་དུ་གསོལ། ། ལན་གསུམ། དེ་ལྟར་རྗེ་བཙུན་རྡོ་རྗེ་རྣལ་འབྱོར་མའི་གོ་འཕང་མཁའ་སྤྱོད་ཐོབ་པ་ལ་ཤིན་ཏུ་མྱུར་བ་འདི་ཡིན་ཞིང་། དེ་ཡང་མཁའ་སྤྱོད་ཆེན་པོ་ནི་སངས་རྒྱས་ཀྱི་ས་ཡིན་ལ། མཁའ་སྤྱོད་ཆུང་ངུ་ནི་འཇའ་ལུས་རྡོ་རྗེའི་སྐུ་ལོ་བཅུ་དྲུག་ལོན་པའི་ན་ཚོད་ཅན་ཅི་འདོད་པའི་ལོངས་སྤྱོད་ཐམས་ཅད་ནམ་མཁའ་ལས་འབྱུང་བ་ཚེ་ཉི་ཟླ་གནས་ཀྱི་བར་དུ་ཐུབ་ཅིང་། རྫུ་འཕྲུལ་གྱི་ནམ་མཁའ་ལ་འགྲོ་ནུས་པས་སྤྲུལ་སྐུ་ལས་དངོས་སུ་ཆོས་ནོད་ཅིང་། སྤྲུལ་སྐུའི་ཞིང་ཁམས་ཐོགས་མེད་དུ་བསྒྲོད་ནུས་པ། ཚེ་དེ་ལ་སངས་རྒྱ་ངེས་པ་གཅིག་ཡིན་པར་བཤད་ལ། དེ་ལྟར་མཆོག་ཏུ་ཟབ་ཅིང་སྒྲུབ་ཐག་ཉེ་བའི་རྡོ་རྗེ་རྣལ་འབྱོར་མའི་ལམ་འདི་ལ་བརྟེན་ནས་རྒྱ་བོད་ཀྱི་སྐྱེས་ཆེན་གྲངས་མེད་པ་ཞིག་མཁའ་སྤྱོད་དུ་བྱོན་པའི་ལོ་རྒྱུས་མང་དུ་འབྱུང་ཡང་། འདིར་སྐལ་བཟང་སྤྲོ་བ་བསྐྱེད་པའི་བླ་མ་གོང་མའི་གསུང་རྒྱུན་དང་རྣམ་ཐར་སོགས་ནས་འབྱུང་བ་ལྟར་རགས་ཙམ་བརྗོད་ན།
དེ་ཡང་རྒྱ་གར་འཕགས་ཡུལ་དུ། གྲུབ་ཆེན་དྲིལ་བུ་པ། དཔལ་ན་རོ་པ་ཆེན་པོ། ཨ་བྷ་ཡ་ཀ་ར་སོགས་འདིའི་ལམ་ལ་བརྟེན་ནས་གྲུབ་ཐོབ་བྱ་ཁྱུ་འཕུར་བ་ལྟར་བྱུང་བའི་ཚུལ་དང་། བོད་གངས་ཅན་གྱི་ཁྲོད་འདིར་ཡང་། པུ་ཧྲང་ལོ་ཙཱ་བས་ལུས་མ་སྤངས་པར་མཁའ་སྤྱོད་འགྲུབ་ཚུལ། འབྲོག་མི་ལོ་ཙཱ་བའི་སློབ་མ་བསྒོམ་པ་མོའི་ལོ་རྒྱུས་དང་། རྗེ་བཙུན་རིན་པོ་ཆེ་ལ་མཁའ་སྤྱོད་ནས་སྤྱན་འདྲེན་བྱུང་ཚུལ། ནམ་ཟ་བྲག་ཕུག་པའི་ཉེ་གནས་ལུས་མ་སྤངས་པར་མཁའ་སྤྱོད་དུ་བྱོན་ཚུལ། ཡང་ནམ་ཟ་བྲག་ཕུག་པའི་སློབ་མ་བདུན་ལུས་མ་སྤངས་པར་སོང་ཚུལ།
གྲུབ་ཆེན་བུདྡྷ་པའི་སློབ་མ་ཞེ་དགོན་པའི་དགེ་སློང་དེ་ཝ་མ་ཏི་ཉེར་ལྔ་ལ་མཁའ་སྤྱོད་མས་སྤྱན་དྲངས་ཚུལ། བླ་མ་དམ་པ་མཁའ་སྤྱོད་མས་རྗེས་སུ་བཟུང་ཚུལ། སྔགས་འཆང་གཟུངས་དཔལ་བ་ལ་རྣལ་འབྱོར་མས་བྱུ་རུ་དམར་པོའི་སྐས་དངོས་སུ་བཙུགས་ཚུལ། བཟང་པོ་རྒྱལ་མཚན་གྱི་གདུང་ལ་རྣལ་འབྱོར་མ་རང་བྱོན་འཁྲུངས་ཚུལ། བླ་ཆེན་ཆོས་དཔལ་སིནྡྷུ་རའི་སྒྲུབ་པ་མཛད་པས་ཁོང་གཤེགས་དུས་རྣལ་འབྱོར་མའི་སྐུ་རང་བྱོན་འཕེལ་ཚུལ། ཁམས་པ་བསོད་ནམས་བཟང་པོ་རྣལ་འབྱོར་མས་མཁའ་སྤྱོད་ལ་དངོས་སུ་ཁྱེར་ཚུལ། ཤར་ཆེན་ཡེ་རྒྱལ་ལ་རྣལ་འབྱོར་མས། འཆི་བ་ཞེས་བྱའི་རྣམ་རྟོག་གིས། མཁའ་ལ་འགྲོ་བའི་གནས་སུ་ཁྱེར། ། ཞེས་ལུང་བསྟན་པ་དང་།
རྡོ་རྗེ་འཆང་གི་སློབ་མ་ཚར་བ་རོང་པ་ཤཱཀྱ་རྒྱལ་མཚན་འཕན་ཡུལ་གྱི་རི་ལས་ལུས་མ་སྤངས་པར་མཁའ་སྤྱོད་དུ་གཤེགས་ཚུལ། ཡང་ཚ་རོང་པ་བསོད་ནམས་བཟང་པོ་ཚ་རོང་གི་རི་ལས་འཆི་ཁར་མཁའ་སྤྱོད་དུ་གཤེགས་ཚུལ། རྗེ་སེམས་དཔའ་ཆེན་པོའི་སློབ་མ་གསུམ་མཁའ་སྤྱོད་དུ་དངོས་སུ་གཤེགས་པའི་ལོ་རྒྱུས་དང་། པཎ་ཆེན་གུང་རུ་རྣལ་འབྱོར་མས་དངོས་སུ་རྗེས་སུ་བཟུང་ཚུལ། ཆོས་རྗེ་སངས་རྒྱས་བཟང་པོ་ལ་རྗེ་བཙུན་མས་དབུ་ཞྭའི་ནང་རཀྟ་སྩལ་ཚུལ། རྗེ་སངས་རྒྱས་དཔལ་བཟང་ལ་ནང་མཆོད་ཀྱི་སྟེང་དུ་རྣལ་འབྱོར་མ་ཚོན་གང་པ་དངོས་སུ་བྱོན་ནས་ཞལ་བསྟན་ཚུལ། སྲད་པ་ཀུན་བློ་ལ་རྡོ་རྗེ་རྣལ་འབྱོར་མས་མིའི་བུ་མོ་དངོས་ཀྱི་རྣམ་པར་བསྟན་ཚུལ་དང་ཁོང་བྱང་ཆེན་དུ་གཤེགས་དུས་རྣལ་འབྱོར་མས་བསུ་བའི་འོད་དགེ་ལྡན་པས་མཐོང་བས་བྲང་བརྡུངས་ཚུལ། རྗེ་ཀུན་དགའ་རྒྱལ་མཚན་པས་འཕོ་བ་ལེགས་པར་ཐེབས་ཚུལ། པུ་ཧྲང་རྣལ་འབྱོར་པ་ལ་རྣལ་འབྱོར་མ་ལ་བརྟེན་ནས་བར་ཆད་བསལ་ཚུལ་དང་གདུང་ལ་རྣལ་འབྱོར་མ་བྱོན་ཚུལ། གྲུབ་ཆེན་དཀོན་མཆོག་བློ་གྲོས་པ་ལ་མནལ་ལམ་དུ་རྣལ་འབྱོར་མས་རྗེས་སུ་བཟུང་ཚུལ།
ཀུན་མཁྱེན་རིན་པོ་ཆེ་དང་ས་ལོ་ཐམས་ཅད་མཁྱེན་པ་གཉིས་ཀྱང་རྣལ་འབྱོར་མའི་འཕོ་བ་ལ་བརྟེན་ནས་བདེ་བ་ཅན་དུ་གཤེགས་ཚུལ། ཚར་ཆེན་ཆོས་ཀྱི་རྒྱལ་པོ་ལ་རྡོ་རྗེ་རྣལ་འབྱོར་མ་ཐ་མལ་པའི་བུད་མེད་ཀྱི་ཚུལ་སོགས་རྣམ་སྤྲུལ་དུ་མས་མངོན་སུམ་དུ་ཞལ་ཡང་ཡང་བསྟན་ཚུལ། བདག་གི་བླ་མ་རྒྱལ་བ་མུས་པ་ཆེན་པོ་རྡོ་རྗེ་འཆང་མིའི་སྐུ་གཟུགས་ཅན་དེ་ཉིད་ལ་ཡང་རྟ་ལོ་ཟླ་བ་ལྔ་པའི་ཚེས་བཅུ་བཞིའི་ཉི་མ་ཤར་དྲོས་ལ་བསམ་གཏན་ཕུའི་གཟིམ་ཕུག་ཏུ་རྡོ་རྗེ་རྣལ་འབྱོར་མའི་ཚོགས་ཀྱི་བསུ་བ་དངོས་སུ་བྱོན་ནས་དེ་དག་དང་གསུང་གླེང་མཛད་པ་རྗེ་དབོན་གྱིས་གནམ་སྒོའི་སྟེང་གི་གཟིམ་ཕུག་གི་མདོ་ནས་ཐོས་ཚུལ། དེ་ནས་ཉེར་གཅིག་གི་ནམ་ལ་རྡོ་རྗེ་རྣལ་འབྱོར་མའི་མན་ངག་ཟབ་མོ་འདའ་ཁ་མའི་རྣལ་འབྱོར་གསལ་འདེབས་པར་མཛད་དེ། ཕཊ྄་ཆེ་བ་གཉིས་དང་ཧིཀ྄་ཆུང་ངུ་ཞིག་གསུངས་པའི་མོད་ལ། དེ་མ་ཐག་དབུ་ལས་ཆུ་བསྐོལ་བ་ལྟ་བུའི་རླངས་པ་ཆེན་པོ་སྐྱ་བུན་པ་དང་བཅས་སྐད་ཅིག་ཉིད་ལ་དབུ་གཙུག་ཚངས་པའི་བུ་ག་ཟང་ཐལ་དུ་གྱུར་པ་ནས་རྩ་དབུ་མ་ལྟ་བུའི་སྦོམ་ཕྲ་སྨྱུག་མ་འབྲིང་པོ་ཙམ་གྱི་རྩ་སྦུབ་སྟོང་ཞིག་རྒྱངས་ཀྱིས་ཐོན་པ་ལས་བྱང་སེམས་ཉིལ་ལེ་བ་དང་བཅས་ཐོགས་པ་མེད་པར་མཁའ་སྤྱོད་ཆེན་པོ་འོག་མིན་དུ་གཤེགས་པའི་ཚུལ། རྣམ་ཐར་ཐང་སྡེ་པ་ནམ་མཁའ་རྒྱལ་མཚན་པས་དགེ་ལྡན་པའི་སྐུ་མང་པོ་བཤིགས་ཤིང་སྡིག་པ་བསགས་ཀྱང་། གཤེགས་དུས་རྣལ་འབྱོར་མ་ལ་བརྟེན་ནས་དབུ་གཙུག་འཕར་ཚུལ། བླ་མ་ནམ་མཁའ་རྡོ་རྗེའི་གདུང་ལ་ཨོཾ་གསུམ་མ་བྱོན་ཚུལ། བསྒྲུབ་ཆེན་པ་སེངྒེ་གྲགས་གཤེགས་དུས་སིནྡྷུ་རའི་ཆར་བབ་ཚུལ་སོགས་ཏེ།
རྗེ་བཙུན་ནཱ་རོ་མཁའ་སྤྱོད་འདིའི་ལམ་ལ་བརྟེན་ནས་དངོས་གྲུབ་ཀྱི་མཚན་མ་ཐོབ་པའི་ལོ་རྒྱུས་མཐའ་ཡས་པ་ཞིག་འབྱུང་བས་སྐལ་བཟང་དག་འདིའི་བཟླས་བསྒོམ་ཆག་མེད་དུ་བགྱིད་ཅིང་། བསྙེན་བསྒྲུབ་སོགས་ལ་འབད་པ་དང་། ཚེས་བཅུའི་མཆོད་པ་བགྱིད་པའང་སྐལ་བ་བཟང་པོར་ཤེས་པར་བྱས་ནས་ཡིད་དགའ་ཡལ་ལེ། ཤེས་པ་སྤྲོ་སིང་ངེ་བའི་ངང་ནས་ཆགས་སྡང་རྨོངས་གསུམ་གྱི་རྣམ་རྟོག་རྒྱང་རིང་དུ་སྤངས་ཏེ་ཚིག་དོན་ལ་སེམས་རྩེ་གཅིག་ཏུ་བསྒྲིལ་ཏེ་ཉམས་སུ་ལེན་པར་ཞུ། དེ་རྣམས་ཀྱི་སྒོ་ནས་རྗེ་བཙུན་རྡོ་རྗེ་རྣལ་འབྱོར་མའི་བྱིན་རླབས་ཟབ་མོ་ལེགས་པར་ཐོབ་པ་ཡིན་པས་རང་གཞན་གྱི་དོན་རྒྱ་ཆེ་བ་མཛོད། བསོད་ནམས་འདི་ཡིས་ཐམས་ཅད་གཟིགས་པ་ཉིད། ། ཅེས་སོགས་བརྗོད་ཅིང་སློབ་མ་རྣམས་རང་གནས་སུ་གཏང་ངོ་། ། དེ་ལྟར་རྗེ་བཙུན་མཁའ་སྤྱོད་དབང་མོ་ཡི། ། དབང་བཞི་བྱིན་རླབས་ཆོ་གའི་ལག་ལེན་མཆོག ། འགྲོ་ཀུན་མཁའ་སྤྱོད་བསྒྲོད་པའི་ཉེ་ལམ་འདི། །
ས་སྐྱར་གནས་པའི་སྔགས་འཆང་རྡོ་རྗེ་འཛིན། ། ངག་དབང་ཀུན་དགའ་བསོད་ནམས་ཞེས་བྱས་སྦྱར། ། དགེ་བ་འདིས་མཚོན་དུས་གསུམ་དགེ་བའི་མཐུས། ། བདག་གཞན་འགྲོ་བའི་སྒྲིབ་པ་ཀུན་བྱང་ནས། ། ནམ་ཞིག་ཚེ་འདིའི་སྣང་བ་ནུབ་མ་ཐག ། མཁའ་སྤྱོད་དབང་མོས་དག་པའི་ཞིང་ཁྲིད་ནས། ། ཕྱོགས་བཅུའི་སངས་རྒྱས་སྲས་བཅས་མཉེས་བྱས་ཏེ། ། སྤྲུལ་པས་ས་སྐྱའི་བསྟན་པ་རྒྱས་བྱེད་ཅིང་། ། མཐོང་ཐོས་དྲན་རེག་གྱུར་པའི་འགྲོ་བ་ཀུན། ། མཁའ་སྤྱོད་དག་པའི་ཞིང་དུ་འདྲེན་གྱུར་ཅིག །
ཅེས་པའི་ཡི་གེ་པ་ནི་རང་དང་ཉེ་བར་གནས་པའི་དགེ་སློང་རྡོ་རྗེ་འཛིན་པ་བྱམས་པ་དཔལ་འབྱོར་གྱིས་གུས་སྤྲོའི་སྒོ་ནས་ལེགས་པར་བགྱིས་སོ།། །། སརྦ་མངྒ་ལཾ།། །། ཀ་ལྱ་ན་ཝརྡྷནྟུ།་་་་་ དགེ་ལེགས་འཕེལ་བར་གྱུར། ཞུས་དག། །། ༈ མཁན་ཆེན་ཨ་པད་རིན་པོ་ཆེའི་དགོངས་བཞེད་ལྟར་གུ་རུས་ཞབས་ཞུ་བགྱིས་པའོ།། PAGE * MERGEFORMAT 20 ཨ་མྱེས་ཞབས། ནཱ་རོ་མཁའ་སྤྱོད་ཀྱི་དབང་བཞི་བྱིན་རླབས་ཀྱི་ཚུལ་དུ་བསྐུར་བའི་ཆོ་ག་གསལ་བར་བཤད་པ། PAGE * MERGEFORMAT 19
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
