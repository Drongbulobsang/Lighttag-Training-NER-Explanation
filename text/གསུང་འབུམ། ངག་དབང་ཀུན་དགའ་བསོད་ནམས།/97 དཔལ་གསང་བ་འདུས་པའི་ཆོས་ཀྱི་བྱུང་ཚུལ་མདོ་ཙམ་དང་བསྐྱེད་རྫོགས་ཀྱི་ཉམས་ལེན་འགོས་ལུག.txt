གསུང་འབུམ། ངག་དབང་ཀུན་དགའ་བསོད་ནམས།
པོད ༩༧
དཔལ་གསང་བ་འདུས་པའི་ཆོས་ཀྱི་བྱུང་ཚུལ་མདོ་ཙམ་དང་བསྐྱེད་རྫོགས་ཀྱི་ཉམས་ལེན་འགོས་ལུགས་གཙང་མ།
༄༅། །དཔལ་གསང་བ་འདུས་པའི་ཆོས་ཀྱི་བྱུང་ཚུལ་མདོ་ཙམ་དང་བསྐྱེད་རྫོགས་ཀྱི་ཉམས་ལེན་འགོས་ལུགས་གཙང་མ་ཡིད་འཕྲོག་ལྷའི་རོལ་མོ་ཞེས་བྱ་བ་བཞུགས་སོ།། ངག་གི་དབང་ཕྱུག་མཁས་ཀུན་དགའ་བའི་དཔལ། ། བསོད་ནམས་ཡངས་པའི་ཆོས་ཀྱི་འཁོར་ལོས་བསྒྱུར། ། གྲགས་པའི་རྒྱལ་མཚན་ཡིད་བཞིན་དབང་གི་ཏོག ། སྐྱེ་དགུའི་དཔལ་ཡོན་བཟང་པོ་གང་དེར་འདུད། ། མགོན་དེའི་ལེགས་བྱས་གསུང་གི་གསང་བ་ཆེ། ། ཆོས་ཀྱི་བྱུང་ཚུལ་བདུད་རྩིའི་གཏམ་སྐྱེས་དང་། ། བསྐྱེད་རྫོགས་རིམ་པའི་བསྒོམ་ཚུལ་ལེགས་པར་བཤད། ། ཡིད་འཕྲོག་ལྷ་ཡི་རོལ་མོ་འདིར་བརྗོད་བྱ། ། དེ་ལ་འདིར་་་་་་དཔལ་གསང་བ་འདུས་པའི་བསྐྱེད་རྫོགས་ཀྱི་ཁྲིད་ཡིག་འདི་ས་སྐྱ་པ་སྔགས་འཆང་ངག་དབང་ཀུན་དགའ་བསོད་ནམས་ཀྱིས་མཁན་ཆེན་ཐམས་ཅད་མཁྱེན་པར་གསང་འདུས་ཀྱི་ཆོས་སྐོར་རྣམས་རྒྱས་པར་ཕུལ་དུས་མཁན་ཆེན་ཉིད་ཀྱིས་གསུང་རྩོམ་གནང་བ་ལ།
སླར་གསལ་བྱེད་ཀྱི་མཆན་བུ་དུ་མ་བཏབ་སྟེ། ས་སྐྱ་པ་ཨ་ནནྡ་རང་ཉིད་ཀྱི་རྩོམ་དཔེའི་ཁྲོད་དུ་བཅུག་པ་ཡིན། གང་བཤད་པར་བྱ་བའི་ཆོས་ནི་གངས་ལྗོངས་བསྟན་པའི་མངའ་བདག་མགོན་པོ་འཇམ་པའི་དབྱངས་ཀྱི་རྣམ་པར་སྤྲུལ་པ་དཔལ་ལྡན་ས་སྐྱ་པ་རྣམས་ཀྱི་ཡབ་ཆོས་བདེ་ཀྱེ་གསང་གསུམ་དུ་གྲགས་པའི་ནང་ནས་ད་ལམ་འདིར་གསང་བ་འདུས་པ་འཆད་པ་སྐབས་སུ་བབས། འདི་འཆད་པར་བྱེད་པ་ལ་དོན་གསུམ་སྟེ། ཆོས་འདིའི་བྱུང་ཚུལ་མདོ་ཙམ་རྣམ་པར་བཤད་པ། བསྐྱེད་པའི་རིམ་པའི་སྒོམ་དོན་རྣམ་པར་བཤད་པ། སྐབས་དོན་རིམ་ལྔ་བྱེ་བྲག་ཏུ་བཤད་པའོ། ། དང་པོ་ནི་འོ་སྐོལ་གྱི་སྟོན་པ་ཐུབ་པའི་དབང་པོས་གནས་གང་དུ་གང་ཟག་གང་ལ་ཐོག་མར་གསུངས། དེ་ནས་ཚུལ་ཇི་ལྟར་དར་རྒྱས་སུ་བྱུང་བ་ཡིན་སྙམ་ན། བཤད་པར་བྱ་སྟེ།
འདི་ལ་གསུམ། ཐོག་མར་བྱུང་ཚུལ། འཕགས་ཡུལ་དུ་དར་ཚུལ། བོད་ཡུལ་དུ་དར་ཚུལ་ལོ། ། དང་པོ་ནི། ཨཽ་ཌི་ཡ་ནའི་གནས་སུ་རྒྱལ་པོ་ཨིནྡྲ་བྷུ་ཏི་བཞུགས་པས་ནམ་མཁའ་ལ་སྟོན་པའི་ཉན་ཐོས་རྫུ་འཕྲུལ་གྱིས་འགྲོ་བ་མཐོང་ནས་ཡ་མཚན་ཏེ། འདི་ཚོ་ཅི་ཡིན་ཞེས་འཁོར་རྣམས་ལ་དྲིས་པས། ད་ལྟ་འཛམ་བུའི་གླིང་ན་རྒྱལ་པོ་ཟས་གཙང་མའི་སྲས་དོན་ཐམས་ཅད་གྲུབ་པ་སངས་རྒྱས་པའི་མཚན་ཤཱཀྱ་ཐུབ་པ་བྱ་བ་གདུལ་བྱ་རྣམས་ལ་ཆོས་ཀྱི་འཁོར་ལོ་བསྐོར་བར་བཞུགས་པ་དེའི་ཉན་ཐོས་ཡིན་ཞུས་པས། རྒྱལ་པོ་ཆོས་ཀྱི་བག་ཆགས་སད་དེ། སྟོན་པ་ལ་དད་པ་བླ་ན་མེད་པ་སྐྱེས།
དེའི་རྐྱེན་གྱིས་སྟོན་པ་འཁོར་བཅས་མཉན་ཡོད་ན་བཞུགས་པ་མངོན་སུམ་དུ་མཐོང་སྟེ། སང་གི་ཉིན་པར་བདག་གི་འདིར་གདུགས་ཚོད་ལ་འབྱོན་དུ་གསོལ་ཞེས་ཞུས་པས། རྫུ་འཕྲུལ་གྱིས་སང་དེར་བྱོན། སྟོན་པ་ལ་རྒྱལ་པོས་འདོད་ཡོན་ལ་ལོངས་སྤྱོད་བཞིན་དུ་འཚང་རྒྱ་བའི་ཆོས་གཅིག་ཞུ་བྱས་པས། གསང་སྔགས་ཀྱི་སྣོད་དུ་གཟིགས་ནས་སྟོན་པས་དཔལ་གསང་བ་འདུས་པའི་སྐུར་བཞེངས་ཏེ་དེ་ཉིད་ཀྱི་དཀྱིལ་འཁོར་དུ་རྒྱལ་པོ་ལ་དབང་བསྐུར་བས་རྒྱལ་པོས་དབང་དུས་ཉིད་དུ་གྲུབ་་་་་་རྒྱལ་པོས་ཕྱིས་སྤྲོས་བཅས་ཀྱི་སྤྱོད་པ་མཛད་པ་སྐད་ནི་འཁོར་རྣམས་གྲོལ་བར་བྱ་བའི་ཕྱིར་ཚུལ་བསྟན་པ་ཡིན། པ་ཆེན་པོ་ཐོབ། རྒྱལ་པོ་ལ་གསང་བ་འདུས་པའི་རྩ་རྒྱུད་དང་བཤད་རྒྱུད་རྣམས་གསུངས་ཏེ་ཕྱག་ན་རྡོ་རྗེ་ལ་གཏད། དེར་རྒྱལ་པོས་རྒྱུད་རྣམས་གསེར་གྱི་ཤོག་བུ་ལ་བཻ་ཌཱུརྻ་ཞུན་མས་བྲིས་ཏེ་དེ་དག་བཞུགས་པའི་ཁང་བུ་ཡང་བྱས་སོ། ། དེ་ནས་རྒྱལ་པོའི་འཁོར་ཡུལ་ཁམས་དེ་ན་གནས་པ་ཐམས་ཅད་གྲུབ་པ་ཐོབ་ནས་ཕྱིས་ཡུལ་དེ་མཚོར་གྱུར། ཕྱག་ན་རྡོ་རྗེས་མཚོར་གནས་པའི་ཀླུ་རྣམས་ལ་དབང་བསྐུར།
རྒྱུད་བཤད། ལམ་བསྟན་པས་ཀླུ་ལས་གྱུར་པའི་དཔའ་བོ་དང་རྣལ་འབྱོར་མ་མང་དུ་བྱུང་ངོ་། ། གཉིས་པ་འཕགས་ཡུལ་དུ་དར་བའི་ཚུལ་ནི། འཕགས་ཡུལ་དུ་རྒྱལ་པོ་བི་སུ་ཀལྤའི་་་་་་ལེགས་པའི་ཏོག་ཅེས་བྱ་བ། རྨི་ལམ་དུ་ཁྱོད་ཨུ་རྒྱན་དུ་སོང་ཞིག་དང་། སྐྱེ་བ་འདིར་རྡོ་རྗེ་འཛིན་པ་ཐོབ་པར་འགྱུར་རོ། ། ཞེས་རྨིས་པས་མནལ་སད་ནས་རིམ་གྱིས་ཨུ་རྒྱན་དུ་བྱོན། ཀླུ་ལས་གྱུར་པའི་རྣལ་འབྱོར་མ་དང་མཇལ། དེས་གསང་བ་འདུས་པའི་དབང་བསྐུར་ལམ་བསྟན། རྒྱུད་རྣམས་བྱིན།
དེ་ནས་རྒྱུད་རྣམས་སྤྱན་དྲངས་ནས་འཕགས་ཡུལ་དུ་བྱོན་ནས་རྒྱ་གར་ལྷོ་ཕྱོགས་སུ་དར་བར་མཛད་དེ། བི་སུ་ཀལྤ་ལ་མཁན་པོ་སྒྲ་གཅན་འཛིན་བཟང་པོས་གསང་བ་འདུས་པ་ཞུས། དེས་ལམ་བསྒོམས་པས་གྲུབ་པ་ཐོབ་པའི་མཚན་ས་ར་ཧ་ཞེས་གྲགས། མི་ཡུལ་དུ་ལོ་བརྒྱ་ཕྲག་བཅོ་བརྒྱད་བཞུགས། དེ་ལ་སློབ་དཔོན་འཕགས་པ་ཀླུ་སྒྲུབ་ཀྱིས་གསན། སློབ་དཔོན་དེས་གསང་འདུས་ལ་སྨིན་བྱེད་ཀྱི་ཆོ་ག་ཉི་ཤུ་པ། བསྐྱེད་རིམ་ལ་སྒྲུབ་ཐབས་མདོར་བྱས། དེ་རྒྱུད་ཀྱི་ལུང་དང་སྦྱར་བ་མདོ་བསྲེ། རྫོགས་རིམ་ལ་རིམ་ལྔའི་གཞུང་མཛད། དེའི་སློབ་མ་སློབ་དཔོན་ཨརྻ་དེ་བས་ལམ་མཐའ་དག་དང་རྫོགས་རིམ་ཀྱི་སྤྱི་ཁོག་སྤྱོད་པ་གསུམ་དང་བཅས་པ་སྟོན་པ་ལ་སྤྱོད་བསྡུས་སྒྲོན་མེ།
སེམས་དབེན་གྱི་སྐབས་ལ་མཁོ་བ་སེམས་ཀྱི་སྒྲིབ་སྦྱོང་། སྒྱུ་ལུས་ཀྱི་སྐབས་ལ་མཁོ་བ་བདག་བྱིན་གྱིས་རླབས་པའི་རིམ་པ། འོད་གསལ་གྱི་སྐབས་སུ་མཁོ་བ་མངོན་པར་བྱང་ཆུབ་པ་མཛད། ཤཱཀྱ་བཤེས་གཉེན་གྱིས་་་་་་ཁ་ཅིག་སྤྱོད་བསྡུས་ལ་འགྲེལ་པ་མཛད་ཟེར། གཞུང་མཛད་པ་ཆེར་མི་གྲག འོན་ཀྱང་རིམ་པ་གཉིས་པའི་སྲིད་པའི་གཟེབ་ལས་རྣམ་གྲོལ་འགྱུར་ཞེས་པའི་རྗེས་ཐོགས། ཤེས་རབ་ངོ་བོ་ཉིད་འདི་ནི་ཞེས་པ་ནས། རིམ་པ་གཉིས་པ་རྫོགས་ཀྱི་བར་ཤཱཀྱ་བཤེས་གཉེན་གྱིས་མཛད། ཀླུ་སྒྲུབ་ཀྱི་དངོས་སློབ་སློབ་དཔོན་ཀླུ་བྱང་གིས་སྨིན་བྱེད་རྡུལ་ཚོན་ལ་བརྟེན་པའི་དཀྱིལ་འཁོར་གྱི་ཆོ་ག་ཉི་ཤུ་པ། བསྐྱེད་རིམ་ལ་སྦྱང་གཞི་སྦྱོང་བྱེད་ཀྱི་རིམ་པ་ལ་སོགས་དོན་གྱི་གནད་ཕུལ་ཕྱིན་སྟོན་པ་རྣམ་གཞག་རིམ་པ་ལེའུ་བཞིའི་བདག་ཉིད་ཅན།
སེམས་དབེན་དང་འབྲེལ་བ་ལས་མཐའ་རྣམ་འབྱེད། རིམ་པ་ལྔ་སྤྱི་ལ་ཕན་པ་ལ་རིམ་ལྔ་ཁོང་བསྡུའི་གཞུང་མཛད། སློབ་དཔོན་སྒྲ་གཅན་འཛིན་དཔལ་བཤེས་གཉེན་གྱིས་རས་བྲིས་ལ་བརྟེན་པའི་དཀྱིལ་འཁོར་གྱི་ཆོ་ག་ཟུང་འཇུག་གསལ་བ་མཛད། ཀླུ་སྒྲུབ་ཀྱི་དགོངས་པ་སྐོང་བའི་སློབ་མ་ཟླ་གྲགས་ཀྱིས་གསང་འདུས་ཀྱི་རྩ་རྒྱུད་ཀྱི་འགྲེལ་ཆེན་སྒྲོན་མ་གསལ་བ་མཛད། དེའི་སློབ་མ་སློབ་པའི་རྡོ་རྗེ་དེ་ལ་ནག་པོ་སྤྱོད་པས་གསན། དེའི་སློབ་མ་ལ་དྲི་མེད་བློ་གྲོས་དང་། རྒྱལ་སྲས་ས་འདྲེས་པ་གཉིས། སྔ་མ་ལས་ཡེ་ཤེས་སྙིང་པོ། དེས་མར་པ་ལ་བརྒྱུད་པའི་ཚུལ་འོག་ཏུ་འཆད་དོ། ། ཡང་རྡོ་རྗེ་འཆང་དངོས་ཀྱིས་དགའ་ལྡན་གྱི་ལྷའི་བུ་ས་བཅུ་པའི་བྱང་ཆུབ་སེམས་དཔའ་བློ་གྲོས་རིན་ཆེན་ལ་གདམས།
དེས་འཛམ་བུའི་གླིང་དུ་བྱོན་ནས་བྲམ་ཟེ་ཆེན་པོ་ས་ར་ཧ་དང་། འཕགས་པ་ཀླུ་སྒྲུབ་གཉིས་ལ་གདམས། ཀླུ་སྒྲུབ་ཀྱིས་མ་ཏྃ་གི་པ་ལ། དེས་ཏི་ལོ་པ་ལ། དེས་ན་རོ་པ་ལ་གདམས་སོ། ། ས་འདྲེས་པ་ལ་སློབ་མ་ལྔ་སྟེ། མངོན་ཤེས་ཅན། བཙུན་མོ་ཅན། ཤནྟི་པ། དཔལ་སྦས།
མར་མེ་མཛད་བཟང་པོ་རྣམས་བྱུང་། དང་པོའི་མཚན་ནི་བིརྻ་བྷ་དྲ། བོད་སྐད་དུ་བརྩོན་འགྲུས་བཟང་པོ། འདིས་མཛད་པའི་གསང་འདུས་ཀྱི་གཏོར་ཆོག་ཡོད། གཉིས་པའི་མཚན་ནི་དེ་ཝ་ཨ་ཀ་ར་ཤནྟི་བོད་སྐད་དུ་ལྷའི་འབྱུང་གནས་ཞི་བ་ཟེར། ཤནྟི་པས་རྒྱུད་ཀྱི་འགྲེལ་པ་སྙིམ་པའི་མེ་ཏོག་མཛད། འདི་འདུས་པ་ཡེ་ཤེས་ཞབས་ལུགས་པའི་གཞུང་དུ་བྱེད། དཔལ་སྦས་སོགས་གཞན་གཉིས་ནས་བརྒྱུད་པ་བོད་དུ་ཆེར་མ་བྱུང་བ་འདྲ། འོན་ཀྱང་རང་ལུགས་ཀྱི་བརྒྱུད་ཡིག་འགའ་ན་དབང་གི་བརྒྱུད་པ་ལ་དྷི་པྃ་ཀ་རའི་རྗེས་སུ་འགོས་བགྲངས་པ་ཡང་འདུག་པས་ཁ་ཚོན་གཅོད་དཀའ། མར་མེ་མཛད་བཟང་པོ་ནི་ཡེ་ཤེས་ཞབས་ལུགས་པའི་བརྒྱུད་པ་ལ་འབྱུང་བ་དེ་དང་གཅིག་མི་གཅིག་བརྟག་དགོས།
མངོན་ཤེས་ཅན་གྱི་སློབ་མ་ལ་རྡོ་རྗེ་གདན་གྱི་ནག་པོ་པ། མཚན་དངོས་ཤནྟ་བྷ་དྲ་ཤྲཱི། བོད་སྐད་དུ་ཞི་བ་བཟང་པོ་དཔལ་བྱ་བ་ཡིན་ཏེ། འགོས་ཀྱི་སྟོང་ཐུན་ཆེན་མོའི་དབུར། རྒྱལ་བའི་ཆོས་ལ་མངའ་བརྙེས་བདག་གི་བླ་མ་བཟང་པོ་དཔལ། ཞེས་འབྱུང་ངོ་། ། འདིས་རྡོ་རྗེ་སེམས་དཔའི་མཆོད་ཆོག་མཛད། མངོན་ཤེས་ཅན་གྱི་གཏོར་ཆོག་དང་ནག་པོ་པའི་རྡོར་སེམས་ཀྱི་མཆོད་ཆོག་གཉིས་སྒྲུབ་ཐབས་མདོར་བྱས་ཀྱི་ཡན་ལག་ཏུ་མཁོ་བའི་གཞུང་ཡིན་ནོ། ། གཉིས་པ་བོད་ཡུལ་དུ་དར་བའི་ཚུལ་ལ། མར་ལུགས་དར་ཚུལ་དང་།
འགོས་ལུགས་དར་ཚུལ་གཉིས། དང་པོ་ནི་མངའ་བདག་མར་པ་ལོ་ཙཱ་བ་ཆོས་ཀྱི་བློ་གྲོས་ཀྱིས་འཕགས་ཡུལ་དུ་བླ་མ་མང་དུ་བསྟེན། ཆོས་བཀའ་བསམ་གྱིས་མི་ཁྱབ་པ་གསན། ཁྱད་པར་འདུས་པ་གསན་ཚུལ་ནི། ནཱ་རོ་པ་ལ་འདུས་པའི་དབང་དང་། རིམ་ལྔའི་ཁྲིད། རྒྱུད་རྐྱང་གི་བཤད་པ་ཧྲིལ་གྱིས་དྲིལ་བ་ཙམ་གསན། རྒྱས་པར་ནི་ནུབ་གུ་ལ་ཀྵེ་ཏྲའི་གཙུག་ལག་ཁང་ན་བཞུགས་པའི་དཔལ་ཡེ་ཤེས་སྙིང་པོ་ལས་འདུས་པའི་དབང་། རྒྱུད་གདམས་པ་འགྲེལ་པ་དང་བཅས་པའི་བཀའ་མཐའ་དག་གསན་ཏེ་བོད་དུ་ཚུར་སྟོན་དབང་གི་རྡོ་རྗེ་ལ་གདམས། དེ་ནས་མཁོན་གད་པ་ཀིརྟི།
བྱང་ཁ་བ་བསོད་ནམས་རིན་ཆེན། མི་ཉག་ལ་ཐུར་བ་ཚུལ་ཁྲིམས་སྐྱབས། རྒྱ་མཁར་ཐང་དཔེ་བ་འཕགས་པ་སྐྱབས། གསེར་སྡིངས་པ་གཞོན་ནུ་འོད། ཀུན་མཁྱེན་ཆོས་སྐུ་འོད་ཟེར། འཕགས་འོད་ཡོན་ཏན་རྒྱ་མཚོ། བུ་སྟོན་རིན་པོ་ཆེ། ཁྱུང་ལྷས་པ་གཞོན་ནུ་བསོད་ནམས། ཤར་ཆེན་ཡེ་ཤེས་རྒྱལ་མཚན། དེ་ལ་རྡོ་རྗེ་འཆང་ཀུན་དགའ་བཟང་པོས་འདུས་པ་མར་ལུགས་ཀྱི་སྐོར་ཕལ་ཆེར་གསན་ཞིང་།
མར་ལུགས་འགའ་ཞིག་ནི་གྲུབ་ཆེན་བུདྡྷ་ཤྲཱི་ལ་ཡང་གསན་པར་སྣང་། འཕགས་པ་སྐྱབས་མན་ཆད་མར་པ་དང་འགོས་ཀྱི་བརྒྱུད་པ་གཉིས་ལྡན་དུ་བཞུགས་ལ། གཞོན་དུ་འོད་གསང་འདུས་ལ་མཁས་ཤིང་ཞལ་ཕོ་ཡང་ཆེ། ལུགས་གཉིས་ཀྱི་ནང་ནས་མར་ལུགས་ལ་ཐུགས་རྩིས་ཆེ། འདིས་མཛད་པའི་ཡིག་ཆའི་རྣམ་གྲངས་ནི། བླ་མ་བརྒྱུད་པའི་ལོ་རྒྱུས། བསྐྱེད་རྫོགས་གཉིས་གདན་ཐོག་གཅིག་ཏུ་བསྒོམ་པ། ལམ་རྟགས་དང་འབྲེལ་བའི་མན་ངག་དོན་ལྔ་མ་དང་དོན་བཞི་མ། རིམ་ལྔ་གདན་ཐོག་གཅིག་ཏུ་བསྒོམ་པའི་མན་ངག་འཁོར་ལོ་ཅན་དང་འཁོར་ལོ་མེད་པ། སྲོག་རྩོལ་ལ་བརྟེན་ནས་གཏུམ་མོ་བསྒོམ་པ་རིམ་ལྔ་དང་སྦྱར་བ།
རིམ་ལྔ་སེམས་དཔའ་གསུམ་བརྩེགས་ཀྱི་གདམས་པ། འཁོར་བ་འབྱུང་ལྡོག་ལ་བརྟེན་ནས་མ་རིག་པ་རྩ་ནས་གཅོད་པའི་གདམས་ངག སྐྱེ་འཆི་གཉིས་ལ་བརྟེན་ནས་འཕོ་བ་གྲོང་འཇུག་གིས་ལེ་ལོ་ཅན་འཆི་ཁར་འཚང་རྒྱ་བའི་མན་ངག མཉམ་གཞག་སྒྱུ་མ་རྨི་ལམ་སྒྱུ་མ་བར་དོ་སྒྱུ་མ་གསུམ་གྱི་མན་ངག སྐུ་གསུམ་གྱི་འཕོ་བའི་མན་ངག བཙན་ཐབས་སུ་འཕོ་བའི་མན་ངག ཆགས་ཅན་འོག་སྒོ་ལ་བརྟེན་ནས་བདེ་བ་བསྒོམ་པའི་མན་ངག བསྲེ་བ་དྲུག་གི་མན་ངག རྡོ་རྗེ་སེམས་དཔའི་སེབ་ལམ་སྡིག་པོ་ཆེ་བཙན་ཐབས་སུ་འཚང་རྒྱ་བའི་མན་ངག མགྲིན་པར་རྨི་ལམ་ལ་བརྟེན་ནས་སྒྱུ་མ་བཙན་ཐབས་སུ་བཟུང་བའི་མན་ངག
སྙིང་ཁར་མི་ཤིགས་པའི་ཐིག་ལེ་ལ་བརྟེན་ནས་མ་རིག་པ་རྩད་ནས་གཅོད་པའི་མན་ངག རིམ་ལྔ་ཅིག་ཆར་བའི་མན་ངག གསང་བ་ཐུགས་ཀྱི་རིམ་ལྔའི་མན་ངག ད་ལྟ་ཉིད་ནས་འབྲས་བུ་སངས་རྒྱས་ཀྱི་བཞུགས་ཚུལ་གཏན་ལ་དབབ་པ། ཕ་རྒྱུད་ཡང་སྙིང་། མ་རྒྱུད་ཡང་སྙིང་རྣམས་ཏེ་ཆོས་ཚན་ཉེར་ལྔ་་་་་་འདི་རྣམས་མན་ངག་ཟབ་མོ་ནི་ཡིན། ནཱ་རོ་ཆོས་དྲུག་སོགས་ཀྱི་འདྲེས་ཤོར་རམ་ཡང་ཟེར། གང་ལྟར་ཀླུ་སྒྲུབ་ནས་ཨར་དེ་སོགས་ལ་བརྒྱུད་པའི་གདམས་པ་ནི་མིན། ཀླུ་སྒྲུབ་ནས་མ་ཏྃ་ཀི་པ་ལ་བརྒྱུད་པ་ནི་ཡིན་པ་སྲིད། ཙམ་ཡོད།
ལོ་རྒྱུས་མ་གཏོགས་འདི་དག་བླ་མའི་མན་ངག་གི་གནད་ཀྱི་ཁྲིད་ཡིན་པས་མན་ངག་གནད་ཁྲིད་དམ་ནག་ཁྲིད་དུ་གྲགས།་་་་་ གུ་གེ་པཎྜི་ཏའི་གསན་ཡིག་ན་མན་ངག་གནད་ཁྲིད་བཤད་འདུག ནག་ཁྲིད་ཀྱི་དོན་ནི་མན་ངག་གནད་ཁྲིད་ལ་སྒྲ་ཟུར་འཆོལ་བས་ནག་ཁྲིད་དམ། ཡང་ན་བསྐྱེད་རྫོགས་གདན་ཐོག་གཅིག་མ་སོགས་མན་ངག་འཐོར་བུ་བ་དེ་དག་སོ་སོར་ཡི་གེར་བཀོད་དེ་ནག་འགྲོས་ཀྱི་ཚུལ་དུ་ཕྱོགས་གཅིག་ཏུ་བསྒྲིགས་པ་ལ་ནག་ཁྲིད་དུ་གྲགས།་་་་་ བུ་སྟོན་གྱི་ཁྲིད་ཡིག་སོགས་ནའང་ནག་ཁྲིད་ཅེས་པ་བཤད། སྨར་ཁྲིད་ནི།་་་་་ ཉམས་ལེན་སྨར་འདོན་དུ་གྲིལ་ནས་བཤད་པའི་སྤྲོས་པ་སྐྱུང་བས་སམ། ཡང་ན་ནཱ་རོ་པ་ལས་གསན་པའི་གྲུབ་ཐོབ་ཉམས་བརྒྱུད་ཀྱི་ཁྲིད་ལ་སྨར་ཁྲིད་དུ་གྲགས་པ་འདྲ་སྙམ་དུ་སེམས། དེའི་ཕྱིར་ན་ཁྱུང་ལྷས་པའི་དྲུང་དུ། ཤར་ཆེན་པས་རིམ་ལྔའི་སྒོམ་ཁྲིད་གསན་ཞེས་བཤད་པས་སྒོམ་ཁྲིད་དང་སྨར་ཁྲིད་མིང་གི་རྣམ་གྲངས་ཡིན་པར་སེམས།
དེས་ན་རིམ་ལྔ་སྨར་ཁྲིད་ཅེས་པ་མར་ལུགས་ཀྱི་ཁ་སྐད་ཡིན་ཞིང་། འགོས་ལུགས་ལ་དེའི་གྲགས་ཚོད་མི་འབྱུང་ངོ་། ། གཉིས་པ་འགོས་ལུགས་དར་ཚུལ་ནི། འགོས་ལོ་ཙཱ་བ་བསོད་ནམས་རྩེ་མོས་འཕགས་ཡུལ་དུ་ཕེབས་ནས་སྤྱིར་བླ་མ་བདུན་ཅུ་རྩ་གཉིས་ཙམ་བསྟེན། དེའི་ནང་ནས་སྔར་བཤད་པའི་བླ་མ་བཙུན་མོ་ཅན། མངོན་ཤེས་ཅན། ནག་པོ་པ་དང་གསུམ་ལ་གསང་འདུས་མཐིལ་ཕྱིན་པ་གསན་པས་འགོས་ཀྱི་གསང་འདུས་གསན་པའི་བླ་མ་གསུམ་བྱ་བ་ཡིན། གསང་འདུས་ཀྱི་བོད་འགྲེལ་འགའ་ཞིག་དང་། ཀུན་མཁྱེན་ཆེན་པོའི་གསུང་རྒྱུན་ལས་བྱུང་བའི་གསང་འདུས་མི་བསྐྱོད་པའི་བསྐྱེད་རིམ་གྱི་བཤད་པ་ལས། རྒྱལ་པོ་སྤྲིན་གྱི་ཤུགས་ཅན་ལ་ཡང་གསང་འདུས་གསན་པར་བཤད་དེ་དེ་ལྟར་ན་བླ་མ་བཞིའོ། །
དེ་ནས་འགོས་ཀྱིས་བོད་དུ་ཕེབས་ནས་སྒོམ་སྒྲུབ་དང་འཆད་ཉན་ཟུང་འབྲེལ་དུ་མཛད། སློབ་མ་ཡང་རྒྱུད་ཀྱི་ཀ་བ་བཙུགས་པ་བཞི། མན་ངག་གི་གདུང་ཐེག་པ་བཞི། ལས་ཚོགས་དང་འཕྲིན་ལས་མཁས་པ་ལྕམ་དང་དྲལ་མ་གཤིབས་པ་ལྟ་བུ་མང་བར་བྱུང་། ཀ་ཆེན་བཞི་ནི་རླན་གྲགས་དབང་། མང་ར་བ་སེང་གེ་རྒྱལ་མཚན། སུམ་སྟོན་ཡེ་འབར། མི་ཉག་དྷརྨཱ་ཙནྟྲའོ། ། གདུང་བཞི་ནི་རྔོག་དགེ་སེར། དབུས་པ་དབང་གསུམ།
ལྷོ་པ་རྡོ་རྗེ་སྙིང་པོ། གཉལ་པ་ཆོས་ཀྱི་ཤོག་དང་བཞིའོ། ། འགོས་ལོ་ཆེན་པོ་དེས་སྒྲོན་གསལ་ལ་འགྱུར་བཅོས་ཅུང་ཟད་མཛད། དེ་ལ་སྒྲོན་གསལ་དབྱར་ཁྲལ་མ་ཟེར། གསང་འདུས་རྩ་རྒྱུད་ལོ་ཆེན་རིན་བཟང་གིས་བསྒྱུར་པ་ལ་བཅོས་མ་མཛད། རྒྱུད་དོན་མཐའ་དག་མངོན་རྟོགས་ཀྱི་རིམ་པར་བསྡེབས་ནས་བརྗོད་བྱ་རྒྱ་ཆེ་བར་སྟོན་པ་སྟོང་ཐུན་ཆེན་མོ་དང་། འཆད་ཐབས་རྒྱན་བདུན་གྱི་རྣམ་བཞག་སོགས་སྟོན་པའི་སྟོང་ཐུན་ཆུང་་་་་་འདི་ཡོད་པར་སྟོང་ཐུན་ཆེན་མོར་བཤད། བ་དང་། རྩ་རྒྱུད་ཀྱི་ཚིག་འགྲེལ་སྒྲོན་གསལ་གཞིར་བཞག་པ་ལ་བླ་མ་རྣམ་གསུམ་གྱི་བཤད་སྲོལ་ཐུན་མོང་བ་དང་། ནང་གསེལ་མི་འདྲ་བ་སོགས་མ་འདྲེས་པར་རྩ་རྒྱུད་ཀྱི་སྟེང་དུ་མཆན་བཀོད་པ་ལ་རྒྱུད་ཀྱི་མཆན་ཆེན་དུ་གྲགས་པ་རྣམས་མཛད།
གཞན་བླ་མ་གསུམ་ཀྱི་གདམས་པ་ཡི་གེར་བཀོད་པ་ལ་འགོས་ཀྱི་ཤོག་རིལ་གསུམ་དུ་གྲགས་པ་ཡང་ཡོད་དོ། ། ཤོག་རིལ་གསུམ་ཀ་རིམ་ལྔའི་ཁྲིད་འཆད་བྱེད་ཀྱི་གཞུང་རྩ་བ་ལྟ་བུར་འདུག་པས་འགོས་ཀྱིས་རིམ་ལྔའི་ཁྲིད་བླ་མ་གསུམ་ཀ་ལ་གསན་པར་ཐག་ཆོད་ལ། ངོར་ཆེན་གྱིས་མཛད་པའི་བརྒྱུད་འདེབས་ན། བསླབ་གསུམ་རྣམ་དག་བརྩོན་འགྲུས་བཟང་པོའི་ཞབས། ། ཞེས་མངོན་ཤེས་ཅན་དངོས་སུ་སྨྲས་པ་འདི་ཡང་གཅིག་ཁོ་ན་སྟོན་པ་མ་ཡིན་གྱི། མངོན་ཤེས་ཅན་གྱིས་མཚོན་ནས་གཞན་གཉིས་ཀྱང་ཉིད་ཀྱི་བརྒྱུད་པར་ཤེས་དགོས་སོ། ། འགོས་ནས་བརྒྱུད་པ་འཕེལ་བ་ལ་རྡོག་ལུགས་དང་། ས་ལུགས་གཉིས་སུ་བྱུང་བ་ལས། དང་པོ་ནི། མང་ར་བ་ཁམས་ནས་བྱོན་ཏེ་བླ་མ་ལ་ཞབས་ཏོག་དང་མོས་གུས་ཆེས་པས་འཕགས་སྐོར་གྱི་གདམས་ངག་མ་ལུས་པར་གསན་ཅིང་མཁྱེན།
འཇད་དུ་བཞུགས་ཡོད་པ་ལ་ཁམས་ནས་རྡོག་ཡེ་ཤེས་སེང་གེ་ཆོས་ཞུ་བ་ལ་བྱོན། སྐུ་ཉེ་བར་དགོངས་ནས་རྡོག་ལ་དགེས་པོ་མཛད་དེ་དབང་རྒྱུད་གདམས་པ་མ་ལུས་པ་གནང་། རྡོག་ཤེས་རབ་ཆེ་བས་བླ་མས་གསུངས་པའི་ཆོས་རྣམས་མི་ཟིན་པ་མི་སྲིད། འདིས་སྟོང་ཐུན་འབྲིང་པོ་རིམ་ལྔའི་སྒྲོན་མ་བྱ་བ་མཛད། དེས་རང་གི་སྲས་ཉི་མ་སེང་གེ་ལ་ཆོས་ཐམས་ཅད་གནང་། འདིས་ཛམྦྷ་ལ་འགྲུབ་པས་འབྱོར་བ་ཆེ། འཕགས་ལུགས་ཀྱི་གཞུང་རྣམས་ལ་ས་བཅད། ཊིཀྐ། ཁྱད་པར་རྒྱུད་ཀྱི་སྟོང་ཐུན་ཆུང་བ་བྱ་བ་དང་། སྒྲོན་གསལ་གྱི་འགྲེལ་བཤད་སྒྲོན་ཆུང་དུ་གྲགས་པ་རྣམས་མཛད།
རྡོག་གི་ཡིག་ཆ་རྣམས་སྒོ་རུམ་དཔེ་ཁང་ན་བཞུགས་པ་ལ་ངོར་ཆེན་གྱིས་གཟིགས་པས་ཉི་མ་སེང་གེའི་རྣམས་ལེགས་པ་འདུག་གསུངས། འདི་ལ་སྲས་ཨརྻ་དེ་ཝ་བྱུང་ཡང་གཞོན་ནུ་ལ་ཁམས་སུ་བསྐྱལ་བས་ཡབ་ལ་ཆོས་རྣམས་གསན་མ་ཐུབ། ཕྱིས་ཡར་བྱོན་ནས་ཉི་ལ་སེང་གེའི་སློབ་མ་ཤངས་ཀྱི་རླན་རྩད་ཚ་ཉི་མ་ལྕམ་ལ་ཡབ་ཆོས་ཐམས་ཅད་རྫོགས་པར་གསན། ས་སྐྱར་བྱོན་ནས་ཆོས་རྗེ་ས་པཎ་གྱི་ཞབས་ལ་ཡང་གཏུགས་ནས་ས་སྐྱ་པའི་ཆོས་མང་པོ་གསན། ས་སྐྱར་འདུས་པ་ལ་སོགས་པའི་འཆད་ཉན་མཛད། ས་པཎ་གྱི་སློབ་མ་ཞང་བྱ་རུ་བར་གྲགས་པ་དེ་འདི་ཡིན་གསུངས། འདིས་གསང་འདུས་ལ་དཀྱིལ་ཆོག་དང་རྒྱུད་འགྲེལ་ལ་སོགས་པ་མཛད། གུ་གེ་པཎྜི་ཏའི་གསན་ཡིག་ལས་རྡོག་གིས་མཛད་པའི་རིམ་ལྔའི་ཁྲིད་ཡིག་ཡོད་པར་གསུངས། དེས་ན་འགོས་ལུགས་གཙང་མར་འགྲོ་བས་རང་ལུགས་ཀྱི་ཁྲིད་ཀྱི་རྒྱབ་བརྟེན་དུ་བཙལ་བར་བྱའོ། ། ཨར་དེ་ལ་རྟག་པ་རིན་གྲགས།
གཙང་སྨྲ་སེང་། མི་ཉག་རྡོ་རྗེ་གྲགས་གསུམ་གྱིས་གསན། ཡང་རྡོག་ཉི་མ་སེང་གེ་དང་། རླན་རྩད་ཚ་གཉིས་ཀ་ལ་སྣེ་མོ་གཞུ་ཕུག་སྟོན་ཤེས་རབ་གྲགས་ཀྱིས་གསན། དེ་ལ་ཡང་མི་ཉག་རྡོ་རྗེ་གྲགས་དང་། གཙང་སྨྲ་སེང་གཉིས་ཀྱིས་ཞུས། དེ་གཉིས་ཀ་ལ་ལྕེ་སྟོན་མདོ་སྡེ་སེ་དགྱེས་ཞུས། ཡང་རླན་རྩད་ཚ་ལ་ཐང་དཔེ་མཁན་པོ་འཕགས་པ་སྐྱབས་ཀྱིས་ཞུས། དེ་ལ་གསེར་སྡིངས་པ་གཞོན་ནུ་འོད་ཀྱིས་ཞུས། ཨར་དེའི་སློབ་མ་རྟག་པ་རིན་གྲགས་དང་།
ལྕེ་སྟོད་མདོ་སྡེ་སེང་གེ་དང་། གསེར་སྡིངས་པ་གཞོན་ནུ་འོད་གསུམ་ཀ་ལ་ཀུན་མཁྱེན་ཆོས་སྐུ་འོད་ཟེར་གྱིས་གསན། དེ་ནས་ངོར་ཆེན་རྡོ་རྗེ་འཆང་གི་བར་མར་ལུགས་ཀྱི་སྐབས་སུ་བཤད་པ་བཞིན་རིམ་ཅན་དུ་ཡིན་ཏེ། སྲད་པ་ཀུན་བློའི་གསུང་ལས། མང་ར་སེང་རྒྱལ་རྡོག་ཆེན་ཡེ་ཤེས་སེང་། ། ཉི་སེང་ཉི་མ་ལྕམ་དང་ཨརྻ་དེ། ། རིན་གྲགས་སྨྲ་སེང་རྡོར་གྲགས་མདོ་སྡེ་སེང་། ། འབུམ་སྐྱབས་འཕགས་པ་སྐྱབས་དང་གཞོན་ནུ་འོད། ། ཀུན་འདུས་ཆོས་སྐུ་འོད་ཟེར་འཕགས་པ་འོད། ། བུ་སྟོན་སྲས་མཆོག་གཞོན་ནུ་བསོད་ནམས་ལས། །
དཔལ་ལྡན་བླ་མ་ཡེ་ཤེས་རྒྱལ་མཚན་དཔལ། ། དེ་ལས་ཀུན་མཁྱེན་བཟང་པོས་ལན་གསུམ་གསན། ། ཞེས་བཤད་དོ། ། ཀུན་མཁྱེན་འཕགས་འོད་ཀྱིས་རིམ་ལྔའི་ཁྲིད་ཡིག་ཆུང་ངུ་ཞིག་དོན་རི་གྲགས་ཆེན་གྱིས་བསྐུལ་བའི་ངོར་མཛད། ཡང་ངོ་སྤྲོད་ཡུ་མོ་ཁུག་བྱ་བ་སྡེ་སྣོད་དང་རྒྱུད་སྡེའི་ཆོས་ཐམས་ཅད་རིམ་ལྔར་འདུས་ཚུལ་གྱི་བཤད་པ་ཞིབ་མོ་ཞིག་མཛད། འདིས་རིམ་ལྔའི་ཁྲིད་དམིགས་ལ་ཕན་པ་ཞིག་མི་འདུག ཡུ་མོ་ཁུག་བྱ་བ་་་་་་འདིར་རྗེ་རྡོ་རྗེ་འཆང་གི་གསུང་རྒྱུན་ཟིན་བྲིས་ལས། ཡུ་མོ་ཁུག་གི་དོན། མངའ་རིས་པ། འབའ་དུག་བྱུང་བྱུང་གླེན་པ་ལ་ཟེར་བའི་དཔེ་སྦྱར་ནས་སྙན་ངག་སྡེབ་སྦྱོར་སོགས་མེད་པར་བླུན་གཏམ་ཡུ་མོ་ཁུག་ཏུ་ངོ་སྤྲད་ཅེས་པར་སྣང་ཞིང་།
བར་སྐབས་སུ་ཐུགས་རྩིས་ཤིན་ཏུ་ཆེ་བར་མཛད་མོད། གསལ་ལེ། སྟོང་ངེ་། དཀྱིལ་ལེ། མེར་རེ། མཚོ་འདྲ་བ། ཞེས་སོགས་གསུངས་པ་བཞིན་དུ་འདུག་པས་འདི་ཞེས་བྱ་བའི་ངོ་སྤྲད་རྒྱུ་དང་། གོ་རྒྱུ་ཡང་ཆུང་བར་འདུག་པས་གལ་ཆེ་རྒྱུ་མེད་གསུངས། ངོ་སྤྲོད་ཡི་གེ་དེ་ཉིད་རང་ལས། འདིར་ད་རེས་ལུང་སྦྱོར་དང་བཤད་པའི་ན་ཡ་དོར་ཏེ།
ཡུ་མོ་ཁུག་ཉམས་ཐོག་ནས་ངོ་སྤྲད་པར་བྱའོ། ། ཞེས་འབྱུང་བ་ཡིན་ནོ། ། ཡང་སྦྱོར་དྲུག་པ་ལ་གྲགས་པའི་ཁ་སྐད་ཅིག་ཡིན་ནམ་ཟེར། བླ་མ་འདི་སྦྱོར་དྲུག་དང་འདྲིས་ཆེས་པས་ཁྲིད་ཡིག་ཆུང་ངུ་དེ་ན་ཡང་སྦྱོར་དྲུག་གི་དམིགས་པ་གཅིག་ཙམ་བྲིས་ཡོད་པར་གྲག འཕགས་འོད་ཀྱིས་ཞ་ལུ་རུ་ཕེབས། བརྒྱུད་པའི་ལུགས་སྲོལ་སོ་སོའི་ཕྱག་ལེན་ཐམས་ཅད་འདུས་པའི་དབང་བཀའ་རྒྱས་པ་གཅིག་གནང་། དེ་ནས་རིམ་ལྔའི་ཁྲིད་དང་རྒྱུད་ཀྱི་བཤད་བཀའ་སོགས་མཐའ་དག་གནང་། བུ་སྟོན་རིན་པོ་ཆེས་བསྟན་པའི་ཁུར་བཞེས་ཏེ་འཆད་ཉན་རྩལ་དུ་བཏོན་པས་གསང་འདུས་ཀྱི་བསྟན་པ་མི་ནུབ་པའི་སྲོག་ཤིང་ལྟ་བུར་གྱུར། ཡིག་ཆ་ཡང་གསང་འདུས་ཀྱི་ཆོས་འབྱུང་། རྒྱུད་ཀྱི་བཤད་ཐབས་གསང་བའི་སྒོ་འབྱེད།
སྒྲོན་གསལ་གྱི་འགྲེལ་བཤད་མཐའ་དྲུག་རབ་གསལ། སྒྲུབ་ཐབས་དཀྱིལ་ཆོག རིམ་ལྔའི་སྨར་ཁྲིད་ནོར་བུ་རིན་པོ་ཆེའི་ཟ་མ་ཏོག་ལ་སོགས་པ་མང་དུ་མཛད། བུ་སྟོན་གྱི་ཁྲིད་འདི་དབེན་གསུམ་འགོས་ལུགས་གཙོ་ཆེ། སྒྱུ་མ་དང་འོད་གསལ་མར་ལུགས་གཙོ་ཆེ། ཟུང་འཇུག་བསྡུས་སེ་བ་ལ་ལུགས་གཉིས་ཀ་དང་མཐུན་པ་ཡོད་པར་རང་ལུགས་ཀྱི་མཁས་པ་རྣམས་བཞེད། བུ་སྟོན་རང་གི་དགོངས་པ་མར་ལུགས་སུ་བཞེད་རྒྱུ་ཡིན་པ་འདྲ་སྟེ། ཁྲིད་ཡིག་གི་དབུ་ཕྱོགས་ན་རྒྱུད་ཀྱི་རྒྱལ་པོ་དཔལ་གསང་བ་འདུས་པའི་དོན་བཤད་པའི་རྒྱུད་བཞིའམ་བརྒྱད་ཀྱི་དགོངས་པ་ལེགས་པར་ཕྱེ་ཞིང་། འཕགས་པ་ཀླུ་སྒྲུབ་ཡབ་སྲས་ཀྱི་དོན་མངོན་དུ་གྱུར་ནས་དགོངས་པ་ལེགས་པར་བཀྲལ་ཏེ་ཏི་ལོ་པ་དང་ནཱ་རོ་པ་ལ་སོགས་པ་མཁས་གྲུབ་རྣམས་ཀྱི་ཐུགས་དམ་དུ་ལེགས་པར་བསྟན་ནས་ཞལ་ནས་སྙན་དུ་བརྒྱུད་པའི་མན་ངག་རྒྱུད་སྡེ་ཟབ་མོ་ཐམས་ཅད་ཀྱི་སྒོ་འབྱེད་པའི་ལྡེ་མིག་ལམ་རིམ་པ་ལྔའི་སྨར་ཁྲིད་ཅེས་སོགས་གསུངས་འདུག་པས་སོ། ། དེས་ན་བུ་སྟོན་གྱི་ཁྲིད་མར་ལུགས་གཙོ་ཆེ་བ་དང་།
རྒྱུད་རྒྱུད་འགྲེལ་གཞུང་འགྲེལ་དང་བཅས་པའི་བཤད་བཀའ་འགོས་ནས་རྡོག་པ་ལ་བརྒྱུད་པའི་ལུགས་གཙོ་ཆེ་ཞིང་། དབང་བཀའ་འཕགས་འོད་ལ་གསན་པའི་བཀའ་བབ་སོ་སོའི་ལུགས་ཀུན་འདུས་ཟེར་བ་དེ་ཡིན་ན་བསྲེས་རྒྱུད་ཀྱི་དབང་བཀར་བྱེད་དགོས། ཡང་ཆོས་འབྱུང་གི་ཡི་གེ་འགའ་ཞིག་ལས། ཀླུ་བྱང་གི་དཀྱིལ་ཆོག་ཉི་ཤུ་པའི་ལུགས་ཀྱི་ཆོ་ག་ལ་བླ་མ་འཕགས་པའི་དཀྱིལ་ཆོག་དང་། བུ་སྟོན་གྱི་འདི་གཉིས་བགྲངས་འདུག་པ་ལྟར་ན་ས་སྐྱ་པའི་དབང་བཀའ་གསར་མའི་ལུགས་སུ་འགྲོ་བ་ཡིན་ནོ། ། གཉིས་པ་ས་ལུགས་ནི། རྗེ་འགོས་ཀྱིས་མཁོན་དཀོན་མཆོག་རྒྱལ་པོ་ལ། དེས་སྐྱུ་ར་ཨ་སྐྱབས་ལ། དེས་ས་ཆེན་ལ་གནང་། ཡང་འགོས་ཀྱི་སློབ་མ་རྒྱུད་ཀྱི་ཀ་བ་ཚུགས་པ་དབུས་པ་དགེ་སེར་གྱིས་བླ་མ་གནམ་ཁ་འུབ་པ་ཆོས་ཀྱི་རྒྱལ་མཚན་ལ་འདུས་པའི་དབང་རྒྱུད་གདམས་པ་མཐའ་དག་གནང་།
ཁའུ་པ་ལ་སྒྲུབ་ཐབས་བསྟན་པའི་ནོར་རྫས་སུ་གྲགས་པ་ཡོད། དེས་ས་ཆེན་ལ་དབང་རྒྱུད་སྒྲུབ་ཐབས་མཐའ་དག་གནང་། དེས་ཁའུ་པ་རྡོ་རྗེ་བདུད་འཇོམས་ལ། དེས་རྗེ་བཙུན་རིན་པོ་ཆེ་ལ་གནང་། རང་ལུགས་ཀྱི་ལོ་རྒྱུས་འགའ་རེར་ས་ཆེན་ཡབ་སྲས་གསུམ་རིམ་པར་བྱས་ནས་རྡོ་རྗེ་བདུད་འཇོམས་མ་བགྲང་བ་ཡང་ཡོད། རྗེ་བཙུན་ནས། ས་པཎ། འཕགས་པ། ཞང་དཀོན་མཆོག་དཔལ། བྲག་ཕུག་པ་ཆེན་པོ།
བྲག་ཕུག་པ་བློ་བརྟན། ཆོས་རྗེ་དཔལ་ལྡན་ཚུལ་ཁྲིམས་པ། གྲུབ་ཆེན་བུདྡྷ་ཤྲཱི། དེ་ལ་ཆོས་རྗེ་རྡོ་རྗེ་འཆང་ཆེན་པོས་གསང་འདུས་ཀྱི་དབང་བཀའ་དང་། འགོས་ལུགས་ཀྱི་རིམ་ལྔའི་ཁྲིད་དང་། མར་ལུགས་ཀྱི་སྐོར་འགའ་རེ་ཡང་གསན། དེས་ན་རྒྱུད་རྒྱུད་འགྲེལ་སོགས་ཀྱི་བཤད་པ་ལ་ཤར་ཆེན་པ་བཀའ་དྲིན་ཆེ། འགོས་ཀྱི་ཁྲིད་ལ་བུདྡྷ་བ་བཀའ་དྲིན་ཆེ་བ་ཡིན། ཡང་ས་པཎ་གྱིས་མར་པ་ནས་འཁོན་གད་པ་ཀིརྟི་སོགས་ལ་བརྒྱུད་པའི་རིམ་ལྔ་སྟན་ཐོག་གཅིག་མ་ལ་སོགས་པ་རྣམས་གསན་ཏེ། རབ་དབྱེར་ཆོས་གསན་ཚུལ་གྱི་སྐབས་སུ།
རིམ་ལྔ་སྟན་ཐོག་གཅིག་མ་དང་། ། ཞེས་གསུངས་པ་ལྟར་རྟོགས་ནུས་སོ། ། ཡང་ཁ་ཆེ་པཎ་ཆེན་ཤཱཀྱ་ཤྲཱི་བོད་དུ་ཕེབས། དེ་ལ་ས་པཎ་གྱིས་མདོ་སྔགས་རིག་གནས་དང་བཅས་པ་གསན་ཞིང་། ཁྱད་པར་དུས་ཀྱི་འཁོར་ལོ་དང་གསང་བ་འདུས་པའི་དབང་རྒྱུད་སྒྲུབ་ཐབས་གདམས་པ་ཀུན་ཆ་ཚང་བར་གསན། དེའི་དུས་སུ་ལོ་པན་ཁྱད་པར་ཅན་ཁ་ཆེ་པཎ་ཆེན་དང་བདག་ཉིད་ཆེན་པོ་ས་པཎ་གཉིས་ཀྱིས་ཀླུ་བྱང་གི་དཀྱིལ་ཆོག་ཉི་ཤུ་པ་དང་། སྒྲ་གཅན་འཛིན་དཔལ་བཤེས་གཉེན་གྱིས་མཛད་པའི་དཀྱིལ་ཆོག་ཟུང་འཇུག་གསལ་བ་གཉིས་གསར་དུ་བསྒྱུར། དེ་ཕྱིན་ཆད་ནས་སྔར་གྱི་དབང་ལ་དབང་བཀའ་རྙིང་པ་དང་། ཁ་ཆེ་པན་ཆེན་ནས་ཀླུ་བྱང་གི་དཀྱིལ་ཆོག་ཉི་ཤུ་པ་གསར་དུ་བསྒྱུར་པ་དེའི་ལུགས་ཀྱི་དབང་བཀའ་གསར་མའི་ཐ་སྙད་བཞག་གོ ། དེ་ལྟར་ན་བདག་ཉིད་ཆེན་པོ་ས་པཎ་གྱིས་གསང་བ་འདུས་པ་འགོས་ལུགས།
མར་ལུགས། ཁ་ཆེ་བའི་ལུགས་གསུམ་ཀ་གསན་ཏེ་འཆད་ཉན་གྱིས་གཏན་ལ་ཕབ་ཅིང་དར་རྒྱས་སུ་མཛད། དབང་བཀའ་གསར་མ་དེའི་ཉེ་བརྒྱུད་ནི། རྡོ་རྗེ་འཆང་། ཕྱག་ན་རྡོ་རྗེ། ཀླུ་སྒྲུབ། འཕགས་པ་ལྷ། མ་ཏྃ་གི་པ། སྒྲ་གཅན་འཛིན་དཔལ་བཤེས་གཉེན། ཤྲཱི་བི་ཀ་ཏ་དེ་ཝ།
ཁ་ཆེ་པཎ་ཆེན། ས་པཎ། འོད་ཟེར་ཤཱཀྱ། ཁའུ་པ་དར་མ་ཤེས་རབ། རིན་ཆེན་དཔལ། རིན་ཆེན་རྒྱལ་མཚན། སྤྲུ་ལུང་ཀུན་སྨོན། དོན་རི་གྲགས་པ་དཔལ། འཕགས་འོད་ཡོན་རྒྱམ། བུ་སྟོན་རིན་པོ་ཆེ།
ཁྱུང་ལྷས་པ་གཞོན་ནུ་བསོད་ནམས། ཤར་ཆེན་ཡེ་ཤེས་རྒྱལ་མཚན། ངོར་ཆེན་རྡོ་རྗེ་འཆང་། ཡང་ན་ས་པཎ། འཕགས་པ། ཞང་དཀོན་མཆོག་དཔལ་ནས་ངོར་ཆེན་གྱི་བར་དབང་བཀའ་རྙིང་མའི་བརྒྱུད་པ་དང་འདྲ། ངོར་ཆེན་ནས་བརྒྱུད་པ་འཕེལ་ཚུལ་ནི། དབང་བཀའི་བརྒྱུད་པ་ལ་ངོར་ཆེན། མུས་ཆེན། ཀུན་མཁྱེན།
འཇམ་དབྱངས་སངས་རིན། ས་ལོ་ཐམས་ཅད་མཁྱེན་པ། ངོར་ཆེན་དཀོན་མཆོག་ལྷུན་གྲུབ། དཔལ་ས་སྐྱ་པ་སྔགས་འཆང་ཆེན་པོ་ངག་དབང་ཀུན་དགའ་རིན་ཆེན། དཔལ་ས་སྐྱ་པ་སྔགས་འཆང་ངག་དབང་གྲགས་པ་བློ་གྲོས་རྒྱལ་མཚན་དཔལ་བཟང་པོ། དཔལ་ས་སྐྱ་པ་མཁྱེན་རབ་ཀྱི་དབང་ཕྱུག་འཇམ་པའི་དབྱངས་ངག་དབང་ཀུན་དགའ་བསོད་ནམས་གྲགས་པ་རྒྱལ་མཚན་དཔལ་བཟང་པོ། དེས་བདག་ལ་གནང་། ཡང་ངོར་ཆེན་དཀོན་མཆོག་ལྷུན་གྲུབ་ནས། མུས་ཆེན་དཀོན་མཆོག་རྒྱ་མཚོ། དེའི་དངོས་སློབ་རྡོ་རྗེ་འཛིན་པ་ཆེན་པོ་བསོད་ནམས་ལྷུན་གྲུབ་ཀྱི་དྲུང་དུ་ཡང་དབང་བཀའ་ལེགས་པར་ཐོབ།
ཁྲིད་དང་ལུང་ཕལ་ཆེ་བའི་བརྒྱུད་པ་ནི། ཀུན་མཁྱེན་ཡན་དབང་དང་འདྲ་བ་ལས། ཀུན་མཁྱེན་གྱིས་འཇམ་དབྱངས་སངས་རིན་དང་། པཎ་ཆེན་ཀོང་སྟོན་གཉིས་ལ། དེ་གཉིས་ཀས་བདག་ཆེན་རིན་པོ་ཆེ་ངག་གི་དབང་ཕྱུག་ལ། དེས་མུས་ཆེན་དཀོན་མཆོག་རྒྱ་མཚོ། དེས་མུས་ཆེན་འཁོར་ལོ་སྡོམ་པ་སངས་རྒྱས་རྒྱལ་མཚན་དཔལ་བཟང་པོ། དེས་དཔལ་ས་སྐྱ་པ་བདག་ཆེན་འཇམ་པའི་དབྱངས་ངག་དབང་ཀུན་དགའ་བསོད་ནམས་གྲགས་པ་རྒྱལ་མཚན་དཔལ་བཟང་པོ། ཆོས་ཀྱི་སྤྱན་ལྡན་འཇམ་མགོན་དམ་པ་འདི་ཉིད་ཀྱི་ཞབས་དྲུང་དུ་བདག་གིས་གསང་བ་འདུས་པ་མི་བསྐྱོད་པའི་དབང་བཀའ་རྒྱས་པར་ཐོབ་རྗེས་སུ་འགོས་ལུགས་གཙང་མའི་རིམ་ལྔའི་ཁྲིད་ངོར་ཆེན་གྱི་ཟུང་འཇུག་གསལ་སྒྲོན་དང་། མང་མཁར་པ་བརྒྱུད་འཛིན་བློ་གྲོས་རྒྱལ་མཚན་གྱི་མུས་ཆེན་སེམས་དཔའ་ཆེན་པོའི་གསུང་ལ་ཟིན་བྲིས་ཀྱི་ཡི་གེའི་སྟེང་ནས་རྒྱས་པར་མཐའ་ཆོད་དང་བཅས་འགོས་ལུགས་དང་མར་ལུགས་སོ་སོར་མི་འདྲ་བའི་ཤན་འབྱེད་དང་།
དམིགས་པའི་གནད་རྣམས་འགོས་ལུགས་གཙང་མ་དཔྱིས་ཕྱིན་པ་འདོམ་པར་མཛད་པ་བློ་ཡུལ་དུ་ངེས་པ་དང་བཅས་ཐོབ། དེའི་སྐབས་སུ་ལུང་རྒྱུན་གྱི་སྐོར་ལ་གསང་འདུས་རྩ་རྒྱུད་ལེའུ་བཅུ་བདུན་པ་ཡན་དང་། དེའི་འགྲེལ་ཆེན་ཟླ་བ་གྲགས་པའི་སྒྲོན་གསལ། རྒྱུད་ཕྱི་མར་གྲགས་པ་ལེའུ་བཅོ་བརྒྱད་པ། ཀླུ་སྒྲུབ་ཀྱིས་མཛད་པའི་སྒྲུབ་ཐབས་མདོར་བྱས། མདོ་བསྲེ། འཕགས་པ་ལྷའི་སྤྱོད་བསྡུས་སྒྲོན་མེ། ཀླུ་བྱང་གི་རྣམ་གཞག་རིམ་པ་སོགས་རྒྱ་གཞུང་ཁག་ཆེ་རགས་རྣམས་དང་། འགོས་ཀྱི་ཤོག་རིལ་གསུམ་ལ་སོགས་པ་དང་། བུ་སྟོན་རིན་པོ་ཆེའི་བཤད་ཐབས་གསང་བའི་སྒོ་འབྱེད།
འགྲེལ་བཤད་མཐའ་དྲུག་རབ་གསལ། ངོར་ཆེན་རྡོ་རྗེ་འཆང་གི་རྒྱ་མཚོ་སྐོར་དགུ། ངོར་ཆེན་དང་ཀུན་མཁྱེན་ཐུན་མོང་བའི་ཁྲིད་ཡིག་ཟུང་འཇུག་གསལ་སྒྲོན། ཀུན་མཁྱེན་ཆེན་པོའི་གསུང་རྒྱུན་ལས་བྱུང་བའི་གསང་འདུས་མི་བསྐྱོད་པའི་རྣམ་བཤད། ངོར་ཆེན་དཀོན་མཆོག་ལྷུན་གྲུབ་ཀྱི་དབང་གི་མཚམས་སྦྱོར་མཁས་པའི་ཡིད་འཕྲོག དཔལ་ས་སྐྱ་པ་སྔགས་འཆང་ཆེན་པོས་མཛད་པའི་གཞན་ཕན་སྐོར་གསུམ། བདག་ཆེན་འཇམ་པའི་དབྱངས་འདི་ཉིད་ཀྱིས་མཛད་པའི་གསང་འདུས་ཀྱི་ཆོས་འབྱུང་ཆེན་མོ་ལ་སོགས་པ་གསང་བ་འདུས་པ་འཕགས་ལུགས་ཀྱི་ཆོས་སྐོར་རྣམས་ཕལ་ཆེར་ཚང་བར་ཐོབ་པས་ལུགས་འདི་ལ་ཅུང་ཟད་དད་པ་ཐོབ་ཅིང་། ཟབ་མོའི་དོན་རྣམས་ལ་ཡང་བློ་གྲོས་ཀྱི་མིག་བུ་གསལ་བར་འགྱུར་དུ་རེ་སྨོན་དང་བཅས་པ་ལགས་སོ། ། ས་སྐྱའི་འཇམ་མགོན་ཞལ་གྱི་པདྨོ་ལས། ། ལེགས་འོངས་གསང་ཆེན་ཆོས་ཀྱི་གཏམ་བརྒྱ་ཕྲག །
འཆི་མེད་བདུད་རྩིའི་རོ་བརྒྱ་དང་འགྲོགས་ཏེ། ། བློ་གྲོས་རྣ་བའི་ཡོལ་གོར་འདི་ན་སིམ། ། དེ་ལྟར་ན་དཔལ་གསང་བ་འདུས་པ་འཕགས་ལུགས་ཀྱི་ཆོས་སྐོར་ཇི་ལྟར་བྱུང་བའི་ཚུལ་གསང་ཆེན་ཆོས་ཀྱི་སྒོ་འབྱེད་ཅེས་བྱ་བ་སྟེ་རིམ་པར་ཕྱེ་བ་དང་པོའོ།། ༈ །།དྷཱིཿཡིག་འོད་དུ་འབར་བ་ལྷ་ཡི་ལྷ། ། གངས་ཁྲོད་ཆེ་དགུའི་གཙུག་གིས་བསྟེན་པ་ལ། ། ས་སྐྱ་པ་ཞེས་གྲགས་པའི་རྒྱལ་རྔ་ཆེ། ། འགྲོ་འདིའི་མགོན་དུ་གཡོ་མེད་བརྟན་བཞུགས་གསོལ། ། གང་གི་གསུང་གི་གསང་བ་ཆོས་ཀྱི་སྒོ། ། བརྒྱད་ཁྲི་བཞི་སྟོང་འཕགས་བློའི་སྤྱོད་ཡུལ་ཆེ། ། བྱིས་བློས་གཞལ་བྱ་མིན་ཡང་དོན་གྱི་བཅུད། །
བསྐྱེད་རིམ་ལམ་གྱི་ལེགས་བཤད་ཕྲེང་བ་སྤེལ། ། གཉིས་པ་བསྐྱེད་པའི་རིམ་པའི་བསྒོམ་དོན་བཤད་པ་ལ་གསུམ། སྔོན་འགྲོ། དངོས་གཞི། རྗེས་ལམ་གྱི་ཡན་ལག་གོ ། དང་པོ་ལ་ཐུན་མོང་བའི་སྔོན་འགྲོ་དང་། ཐུན་མོང་མ་ཡིན་པའི་སྔོན་འགྲོའོ། ། དང་པོ་ནི། སྐྱབས་སུ་འགྲོ་བ་དང་སེམས་བསྐྱེད་ལ། དེ་ནས་ཕ་རྒྱུད་ཀྱི་རྡོ་རྗེ་སེམས་དཔའི་སྒོམ་བཟླས་ཀྱིས་ཐུན་མཚམས་ཀྱི་ཉེས་ལྟུང་སྦྱངས་ནས་རང་དཀྱིལ་འཁོར་གྱི་གཙོ་བོར་གསལ་བའི་ཐུགས་ཀའི་ཧཱུྃ་ལས་འོད་ཟེར་འཕྲོས།
བླ་མ་དང་གཉིས་སུ་མེད་པའི་གསང་བ་འདུས་པའི་དཀྱིལ་འཁོར་མདུན་གྱི་ནམ་མཁར་སྤྱན་དྲངས། ཁམས་གསུམ་སྤྱོད་པ་ལས་གྲོལ་མཁའ་དང་མཉམ་འགྱུར་སོགས་ཀྱི་ཕྱག་བྱ་མཚན་སྔགས་སྔོན་དུ་འགྲོ་བས་མཆོད་ཡོན་དང་ཉེར་སྤྱོད་ལྔ་རོལ་མོ་དང་བཅས་པས་མཆོད། ཨོཾ་ཨ་རུ་པ་བཛྲ་སོགས་འདོད་ཡོན་ལྔས་ཀྱང་མཆོད། དེ་ནས་གུར་ནས་བྱུང་བའི་ཡན་ལག་བདུན་པ་བྱས་པའི་རྗེས་སུ་རིགས་ལྔའི་སྡོམ་པ་བཟུང་ནས་ཚོགས་ཞིང་གཤེགས་སུ་གསོལ་ཏེ། དེ་ནི་ཡུལ་དག་པ་ལ་བརྟེན་པའི་བསོད་ནམས་ཚོགས་བསག་ཡིན། དེ་ནས་ཚད་མེད་བཞི་བསྒོམ་པ་ནི་ཡུལ་མ་དག་པ་ལ་བརྟེན་པའི་ཚོགས་བསག་གོ ། དེ་ནས་ཆོས་ཐམས་ཅད་སྐྱེ་འགག་གནས་གསུམ་དང་བྲལ་བའི་སྟོང་པ་ཉིད་དུ་བསམ་ལ་ཨོཾ་སྭ་བྷཱ་ཝ་སོགས་བརྗོད་པ་ནི་ཡེ་ཤེས་ཚོགས་བསག་གོ ། གཉིས་པ་ཐུན་མོང་མ་ཡིན་པའི་སྔོན་འགྲོ་སྲུང་འཁོར་བསྒོམ་པ་ལ་བདག་བསྲུང་བ། གནས་བསྲུང་བ་རྣལ་འབྱོར་བསྲུང་བ་དང་གསུམ། དང་པོ་ནི།
མདོར་བྱས་ལས། ཞེ་སྡང་རྡོ་རྗེའི་ཏིང་འཛིན་གནས། ། ཞེས་པས་བསྟན། དེ་ཡང་སྟོང་པའི་ངང་ལས་དང་པོར་པད་ཟླའི་སྟེང་དུ་རྡོ་རྗེ་འཆང་སྐུ་མདོག་དཀར་པོ་ཞལ་གཅིག་ཕྱག་གཉིས་པ་ཡུམ་བཅས་བསྒོམ། སྙོམས་འཇུག་གི་རྐྱེན་གྱིས་མཁའ་ནང་དུ་མི་བསྐྱོད་པ་བསྐྱེད། དེ་ཐུགས་ཀར་དྲངས། དེ་ལས་དེ་འདྲ་བ་དཔག་ཏུ་མེད་པ་སྤྲོས། སེམས་ཅན་གྱི་དོན་བྱས། ཚུར་འདུས། སྙིང་ཁའི་མི་བསྐྱོད་པ་ལ་ཞུགས་པས་སྔར་གྱི་ཟླ་བ་ཉི་གདན་དུ་གྱུར་པའི་སྟེང་དུ་རང་ཉིད་ཞེ་སྡང་རྡོ་རྗེ་ཞལ་གསུམ་ཕྱག་དྲུག་པ་ཡབ་རྐྱང་དུ་བསྐྱེད་པ་ཡིན་ཏེ།
མདོ་བསྲེར། དང་པོར་རྡོ་རྗེ་འཆང་ཆེན་པོ་སྐུ་མདོག་དཀར་པོ་བདག་ཉིད་ཇི་ལྟ་བ་བཞིན་དུ་མོས་པར་བྱའོ། ། དེ་ནས་ལེའུ་དང་པོ་ལས། ཡེ་ཤེས་སྒྲོན་མ་ཞེས་བྱ་བའི་ཏིང་ངེ་འཛིན་གསུངས་པའི་ཚུལ་གྱིས་མི་བསྐྱོད་པ་བསྐྱེད་ནས་རྗེས་སུ་ཞུགས་པས་ཞེ་སྡང་རྡོ་རྗེར་བསྒོམ་པར་བྱའོ། ། ཞེས་གསུངས་སོ། ། བདག་ཉིད་ཇི་ལྟ་བ་བཞིན་དུ་ཞེས་པའི་འབྲུ་ནོན་ལ་ནག་པོ་པས། སྒྲུབ་པ་པོ་བདག་ཉིད་གདོང་གཅིག་ལག་གཉིས་པ་ཡིན་པ་བཞིན་དུ་སྐབས་འདིའི་རྡོ་རྗེ་འཆང་ཞལ་གཅིག་ཕྱག་གཉིས་པར་བཤད་ཅིང་། མདོར་བྱས་ཀྱི་འགྲེལ་མཛད་ཐུབ་པ་དཔལ་གྱིས་ཀྱང་དེ་བཞིན་དུ་བཤད་གསུངས། གཉིས་པ་གནས་བསྲུང་བ་ནི། གནས་བསྲུང་བ་ནི་བརྩམ་པར་བྱ། །
ཞེས་པས་བསྟན། འདི་ལ་གཉིས་ཏེ། སྔར་ཡོད་ཀྱི་བགེགས་ཚར་བཅད་པ་དང་། ཕྱིས་མི་འབྱུང་བ་བྱ་བའི་ཕྱིར་བསྲུང་བའི་འཁོར་ལོ་བསྒོམ་པའོ། ། དང་པོ་ལ་གསུམ་སྟེ། འདུལ་བྱེད་ཀྱི་ཁྲོ་བོ་སྤྲོ་བ། གདུལ་བྱའི་བགེགས་འགུག་པ། འདུལ་ཚུལ་ཕུར་བུ་བཏབ་པའོ། ། དང་པོ་ནི་མདོར་བྱས་ལས། འབར་བའི་འོད་ཕྲེང་འཇིགས་པར་བྱེད། །
ཉི་མ་ལ་གནས་ཧཱུྃ་ལས་བྱུང་། ། གཡོན་བརྐྱང་བ་ཡི་རྣམ་པས་གནས། ། ཁྲོ་བོ་བཅུ་ནི་སྤྲོ་བར་བྱ། ། ཕྱོགས་བཅུའི་དཀྱིལ་འཁོར་ཆ་རུ་ནི། ། རིམ་པ་བཞིན་དུ་བསམ་པར་བྱ། ། ཞེས་དང་། མདོ་བསྲེ་ལས། ཧཱུྃ་རིང་པོ་ལས་ཁྲོ་བོའི་རྒྱལ་པོ་བཅུ་ཕྱུང་ལ་ཞེས་པས་བསྟན། དེ་ཡང་རང་ཞེ་སྡང་རྡོ་རྗེར་གསལ་བའི་ཐུགས་ཀར་ཉི་མའི་སྟེང་དུ་ཧཱུྃ་རིང་པོ་དེ་ལས་ཁྲོ་བོ་བཅུ་དཔག་ཏུ་མེད་པ་འཇིག་རྟེན་གྱི་ཁམས་ཁྱབ་པར་སྤྲོས། བགེགས་ཐམས་ཅད་ཚར་བཅད།
ཚུར་འདུས། མང་པོ་གཅིག་ལ་གཅིག་ཐིམ་པ་རྩ་བའི་ཁྲོ་བོ་བཅུར་གྱུར་པ་རང་ཞེ་སྡང་རྡོ་རྗེར་གསལ་བའི་ཕྱོགས་མཚམས་སྟེང་འོག་གི་ནམ་མཁར་པད་ཉིའི་གདན་ལ་འཁོད་པར་བསམ་ལ། ཤར་དུ་གཤིན་རྗེ་ནག་པོ་ཞེས་སོགས་བསྐྱེད་ཆོག་དཀྱུས་བཞིན། ཁྲོ་བོ་བཅུའི་མདུན་དུ་ཧཱུྃ་རིང་པོ་ལས་གྲུབ་པའི་ཁྲོན་པ་གཏིང་རིང་བ་འབྲུབ་ཁུང་གི་རྣམ་པ་ཅན་རེ་ཡང་བསམ། གཉིས་པ་བགེགས་འགུགས་པ་ནི། འོག་གི་གནོད་མཛེས་ལས་གནོད་མཛེས་གཉིས་པ་ཆད། གཙོ་བོའི་མདུན་དུ་འོངས་ནས་བདག་ལས་ཅི་བགྱི་བ་བཀའ་སྩལ་དུ་གསོལ། ཞེས་སོགས་དཀྱུས་བཞིན་ལ། བཀའ་ནོད་པའི་གནོད་མཛེས་དེ་ཕྱག་ཏུ་ལྕགས་ཀྱུ། ཞགས་པ།
མཚོན་ཆ་ཐོགས་པ་དཔག་ཏུ་མེད་པར་གྱུར་ནས་ཕྱོགས་བཅུར་འཕྲོས། ངོ་བོ་ཕྱོགས་དེ་དང་དེ་ན་གནས་པའི་བགེགས་ཀྱི་གཙོ་བོ་ཡིན་པ་ལ། རྣམ་པ་བརྒྱ་བྱིན་ལ་སོགས་པ་ཕྱོགས་སྐྱོང་དེ་དང་དེའི་རྣམ་པར་བྱས་ནས་བཀུག་སྟེ་ཁྲོན་པར་སྐྱུར་བའི་བར་མངོན་རྟོགས་བཞིན། གསུམ་པ་ནི་དེ་ནས་བྱང་གི་ཁྲོ་བོ་བགེགས་མཐར་་་་་་རྒྱུད་ལས་བགེགས་མཐར་བྱེད་འདི་ལ་བདུད་རྩི་འཁྱིལ་པར་བཤད་པས་མངོན་རྟོགས་རྣམས་ལས་བྱང་གི་བདུད་རྩི་འཁྱིལ་པ་ལས་རྡོ་རྗེ་ཕུར་བུ་སྤྲོ་བར་གསུངས་པ་ཡིན། བྱེད་ལས་རྡོ་རྗེ་ཕུར་བུ་སྟོད་ཁྲོ་བོ་ལ། སྨད་མདུང་རྩེ་གཅིག་པའི་དབྱིབས་ཅན་མེ་འབར་བ་བཅུ་སྤྲོས་བགེགས་རྣམས་ཀྱི་སྤྱི་བོར་ཟུག ཨོཾ་གྷ་གྷ་ཏ་ཡ་ལ་སོགས་པ་བརྗོད། ཡང་གནོད་མཛེས་ཀྱི་ཕྱག་ཏུ། རྡོ་རྗེ་ཐོ་བ་བྱུང་ནས་ཕུར་བའི་རྩེ་ནས་བརྡུངས་པས་བགེགས་རྣམས་ཀྱི་སྤྱི་བོ་ནས་རྐང་མཐིལ་གྱི་བར་དུ་ཕུག་པས་ལུས་ངག་ཡིད་གསུམ་གཡོ་བ་དང་། རྒྱུ་བ་དང་།
རྣམ་རྟོག་མེད་པར་འོད་གསལ་སྟོང་ཉིད་དུ་ཐིམ་སྟེ། གནོད་མཛེས་རྣམས་ཀྱང་འོག་གི་སྤྲུལ་གཞིའི་གནོད་མཛེས་ལ་ཐིམ་པར་བསྒོམ་མོ། ། འདིར་བགེགས་ཀྱི་གཙོ་བོ་བཀུག་པ་འདི་རྣམས་ཕྱོགས་སྐྱོང་རང་རྒྱུད་པ་ཡིན་ནམ་སྙམ་ན། འདི་ལ་ཀུན་མཁྱེན་བླ་མས། སངས་རྒྱས་བྱང་སེམས་ཀྱི་སྤྲུལ་པ་ཕྱོགས་སྐྱོང་གི་ཚུལ་བཟུང་བ་དང་། ཕྱོགས་སྐྱོང་རང་རྒྱུད་པ་དང་། བགེགས་ཀྱི་གཙོ་བོ་ཕྱོགས་སྐྱོང་གི་རྣམ་པར་བཀུག་པ་དང་གསུམ་ལས། འདིར་ཕྱི་མ་ཡིན་པར་གསུངས་པ་ནི་གནད་ཀྱི་དོན་ནོ། ། དེ་ལྟར་ན་གསང་འདུས་དང་། གཤིན་རྗེ་གཤེད་སོགས་ཀྱི་སྔོན་འགྲོ་གཏོར་མ་དང་།
ཕྱི་རོལ་གཏོར་མའི་སྐབས་རྣམས་སུ་ནི་ཕྱོགས་སྐྱོང་རང་རྒྱུད་པ་སྤྱན་དྲངས་ནས་མཆོད་གཏོར་འབུལ་ཞིང་འཕྲིན་ལས་འཆོལ་བ་ཡིན་པར་ཤེས་པར་བྱའོ། ། བབས་བགེགས་ཀྱི་གཙོ་བོ་ཕྱོགས་སྐྱོང་གི་རྣམ་པར་འགུག་པ་འདི་ལ་རྒྱུ་མཚན་ཞིག་ཡོད་སྣང་བས་དེ་བཙལ་བར་བྱའོ། ། གཉིས་པ་ཕྱིས་མི་འབྱུང་བར་བྱ་བའི་ཕྱིར་སྲུང་འཁོར་བསྒོམ་པ་ནི། མེ་འོད་སྤྲོས་ནས་བགེགས་ཀྱི་འཁོར་ཚར་བཅད་པ་དང་། མེ་ཚུར་འདུས་ཏེ་ཁྲོ་བོ་བཅུའི་ཕྱི་རོལ་ཏུ་མེ་རིས་དང་རྡོ་རྗེའི་རྭ་གུར་སོགས་བསྒོམ་པ་དཀྱུས་བཞིན་ནོ། །་་་་་ འདིར་ངོར་ཆེན་རྡོ་རྗེ་འཆང་གིས་འབྲུ་གསུམ་གྱི་གྲངས་ཇི་ཙམ་བཟླའི་གསལ་ཁ་མ་གསུངས་ཀྱང་། གུང་རུའི་རྣམ་བཤད་ལས་བཅུ་གཅིག་བཟླ་བར་བཤད། དེ་ཡང་ཁྲོ་བོ་བཅུ་གཅིག་ལ་དམིགས་ནས་འབྲུ་གསུམ་རེ་རེ་བཟླ་བ་ཡིན། དེ་ལྟར་མེ་རིས་ནི་མདོར་བྱས་ནས་བཤད། ར་གུར་སོགས་ནི་མདོ་བསྲེ་ལས།
དེ་ནས་འདོད་པའི་རྒྱལ་པོའི་སྔགས་ཀྱིས་རྡོ་རྗེའི་ར་བ་བསམ་པ་དང་། ཧཱུྃ་མཛད་ཀྱི་རྡོ་རྗེ་རྭ་བ་ཡི་གེ་ཧཱུྃ་གིས་སའི་ཆ་རྡོ་རྗེ་རང་བཞིན་དུ་བསམ་ཞིང་། ཞེས་གསུངས་པས་བསྟན་ཏོ། ། གསུམ་པ་རྣལ་འབྱོར་བསྲུང་བ་ནི་མདོ་བསྲེ་ལས། ཡི་གེ་གསུམ་གྱི་གོ་ཆ་ལ་སོགས་པ་བྱའོ། ། ཞེས་གསུངས་པས་བསྟན། བསྒོམ་དོན་ནི་དཀྱུས་བཞིན་ནོ། ། གཉིས་པ་དངོས་གཞི་ལ་གསུམ་སྟེ། དང་པོར་སྦྱོར་བའི་ཏིང་ངེ་འཛིན། དཀྱིལ་འཁོར་རྒྱལ་མཆོག་གི་ཏིང་ངེ་འཛིན།
ལས་རྒྱལ་མཆོག་གི་ཏིང་ངེ་འཛིན་ནོ། ། དང་པོ་ལ་རྟེན་བསྐྱེད་པ་དང་། བརྟེན་པ་བསྐྱེད་པ་ལ་གཉིས་ཀྱི་དང་པོ་ལ་གསུམ་སྟེ། ཡེ་ཤེས་ཀྱི་སའི་ཆ་བསྐྱེད་པ། རྡོ་རྗེའི་སའི་ཆ་བསྐྱེད་པ། ལྷའི་གནས་བསྐྱེད་པའོ། ། དང་པོ་ནི། དངོས་པོ་མེད་ལ་བསྒོམ་པ་མེད། ། ཅེས་སོགས་བརྗོད་ལ། སྒོམ་པོ་དང་།
བསྒོམ་པ་དང་། བསྒོམ་བྱ་གང་དུ་ཡང་མངོན་པར་ཞེན་པ་དང་བྲལ་བའི་སྟོང་ཉིད་ཀྱི་ངང་ལ་མཉམ་པར་བཞག་གོ ། དེ་སྐད་དུ་མདོར་བྱས་ལས། ཚིགས་བཅད་འདི་ཡིས་རྒྱུ་མི་རྒྱུའི། ། བདག་ཉིད་ཅན་རྣམས་སྟོང་པར་བསྒོམ། ། ཆོ་གའི་སྦྱོར་བ་འདི་ཡིས་ནི། ། ཡེ་ཤེས་ས་གཞིར་བྱིན་གྱིས་བརླབ། ། ཅེས་གསུངས་སོ། ། ཡེ་ཤེས་ཀྱི་སའི་དོན་ནི། ཨ་བྷ་ཡས་ཟླ་འོད་དུ།
ཡེ་ཤེས་ཀྱི་ས་སྟེ་བདེ་བ་ཆེན་པོའི་ས་ཞེས་བཤད་པས། དེ་ལྟར་ན་ཡེ་ཤེས་ནི་ཡུལ་ཅན་བདེ་བ་ཆེན་པོའོ། ། དེའི་སའམ་གནས་ནི་ཡུལ་སྟོང་བ་ཉིད་དེ། དེ་བསྒོམ་པ་ལ་ཡེ་ཤེས་ཀྱི་ས་བསྐྱེད་པ་ཞེས་བཞག་གོ ། དེ་ཡང་སྣོད་བཅུད་གོང་གི་སྲུང་འཁོར་དང་བཅས་པ་འོད་གསལ་སྟོང་པ་ཉིད་དུ་ཐིམ་པར་བསྒོམ་པ་སྟེ། སྤྱིར་བསྒོམ་ཚུལ་ལ་སྣང་ལ་རང་བཞིན་མེད་པར་བསྒོམ་པ་དང་། སྣང་མེད་དུ་བསྒོམ་པ་གཉིས་ལས། འདིར་སྣང་བ་ཡེ་མི་དམིགས་པར་སྤྲོས་བྲལ་འབའ་ཞིག་བསྒོམ་པའི་སྐབས་ཡིན་ནོ། ། གཉིས་པ་ནི། མདོར་བྱས་ལས་ནམ་མཁའི་ཁམས་ཀྱི་དབུས་གནས་པ། །
ཧཱུྃ་གཉིས་ས་བོན་ཡྃ་ལས་བྱུང་། ། ཞེས་པ་ནས། དཀྱིལ་འཁོར་བཞི་པོ་ཡང་དག་བསྡུ། ། རྡོ་རྗེའི་ས་གཞིའི་དཀྱིལ་འཁོར་ལ། ། ཞེས་གསུངས་པའི་དོན་སྟོང་པའི་ངང་ལས་དང་པོར་ཆོས་ཀྱི་འབྱུང་གནས་དཀར་པོ་གྲུ་གསུམ་པ་ཞིག་བསྒོམ། དེའི་ནང་དུ་ས་བོན་ཡྃ་དང་རྃ་སོགས་ལས་བྱུང་བའི་འབྱུང་བཞིའི་དཀྱིལ་འཁོར་ལ་ཧཱུྃ་ལས་བྱུང་བའི་རྡོ་རྗེ་གཉིས་རེས་མཚན་པ་བསྒོམ་སྟེ། དེའི་ཚེ་རླུང་གི་མེ་སྦར་དེས་ཆུ་བསྐོལ། དེས་སའི་དཀྱིལ་འཁོར་ཞུ་ནས་ཐམས་ཅད་རོ་གཅིག་ཏུ་འདྲེས་པ་ལས་སྣ་ཚོགས་རྡོ་རྗེ་རྒྱ་ཁྱོན་ཤིན་ཏུ་ཆེ་བ་ཞིག་གྲུབ་པར་བསྒོམ་པའོ། ། འདིས་ནི་བསྐལ་པ་ཆགས་ཡོང་བའི་སྐབས་ཀྱི་རླུང་ལ་སོགས་པ་སྦྱོང་བར་བཞེད་དོ། ། གསུམ་པ་ལྷའི་གནས་བསྐྱེད་པ་ནི།
མདོར་བྱས་ལས། དེར་ནི་བྷྲུྃ་ལས་བྱུང་བ་ཡིས། ། ཞེས་པ་ནས། རྔ་ཡབ་སོགས་ཀྱིས་བརྒྱན་པར་བྱ། ། ཞེས་པའི་བར་དང་། མདོ་བསྲེར། ཡི་གེ་བྷྲུྃ་གྱི་གནས་བསྒོམ་སྟེ། ། ཞེས་བྱ་བས་སྐད་ཅིག་གིས་གཞལ་ཡས་ཁང་པ་བསམ་ལ་ཞེས་པས་གཞལ་ཡས་ཁང་བསྐྱེད་པ་བསྟན་ཏོ། དེ་ནས་དཀྱུས་ནས་འབྱུང་བ་ལྟར་སྣ་ཚོགས་རྡོ་རྗེའི་སྟེགས་བུའི་སྟེང་དུ་གཞལ་ཡས་ཁང་མཚན་ཉིད་ཐམས་ཅད་ཡོངས་སུ་རྫོགས་པར་བསྒོམ་པའོ། ། དེའི་རྣམ་གཞག་ནི།
སྡོམ་ལས། འོག་གཞི་ལོགས་དང་སྟེང་ཐོག་དང་། ། སྒོ་དང་རྟ་བབས་ལྔ་ཡིས་བསྡུས། ། ཞེས་པ་ལྟར་དོན་ཚན་ལྔའི་སྒོ་ནས་རྟོགས་པར་བྱ་བ་དཀྱིལ་འཁོར་སྤྱིའི་རྣམ་གཞག་དང་མཐུན་པས་འདིར་མ་བཀོད་ལ། མི་འདྲ་བའི་ཁྱད་པར་ཅུང་ཟད་ནི། གཞལ་ཡས་ཁང་གི་རྩིག་ནང་དུ་ལྷ་སྣམ་ཕྱོགས་མདོག་ཅན་རྒྱར་ཆ་ཆེན་རེ། དཔངས་སུ་ཆ་ཕྲན་རེ་བྱས་པ་ནི་ཁྲོ་བོ་དང་སེམས་དཔའ་བརྒྱད་ཀྱི་གནས། དེའི་ནང་དུ་ལྷ་སྣམ་རྒྱ་དང་མདོག་གོང་ལྟར་ལ་དཔངས་ཆ་ཆེན་རེར་བྱས་པ་ནི་རྡོ་རྗེ་མ་བཞིའི་གནས། དེའི་ནང་དུ་དཀྱིལ་འཁོར་དབུས་མ་གྲུ་བཞི་པ་ཤར་ནུབ་ཀྱི་རྒྱར་ཆ་ཆེན་བཞི། དཔང་ཆ་ཆེན་གཅིག་པ།
དེའི་སྟེང་དུ་གར་བུ་ཟླུམ་པོ་རྒྱ་དཔང་དེ་དང་མཉམ་པའི་སྡེང་རྡོ་རྗེ་རྩེ་གསུམ་པ་འོད་ཕྲེང་དང་བཅས་པས་བསྐོར་བ་རིགས་བཞི་ཡུམ་བཞིའི་གནས་དེའི་དབུས་སུ་དཔངས་ཆ་ཆེན་གཅིག་གིས་སྟེགས་བུ་བྱ་བ་ནི་གཙོ་བོ་ཡབ་ཡུམ་གྱི་གནས་སོ། ། གདན་འགོད་པ་ནི་དབུས་སུ་གཙོ་བོའི་གདན་པདྨ་དང་ཉི་མ་སོགས་དཀྱུས་བཞིན་དང་། གཙོ་བོའི་དབུའི་སྟེང་གི་ནམ་མཁར་སྟེང་གི་ཁྲོ་བོའི་གདན་པད་ཉི་དང་། གཙོ་བོའི་འོག་གི་པདྨ་དེ་ལ་ཡུ་བ་ཆ་ཕྲན་ལྔར་བྱས་པའི་རྩ་བར་འོག་གི་ཁྲོ་བོའི་གདན་བསྒོམ་སྟེ། གཙོ་བོའི་གདན་གྱི་པད་འདབ་ཀྱི་འོག་ཏུ་ཁྲོ་བོ་འབྱུང་བ་ཡིན་ནོ། ། འདི་འདྲའི་རིགས་ཅན་དཀྱིལ་འཁོར་གཞན་ལ་ཡང་ཡོད་དོ། ། ཡང་རྟ་བབས་ཀྱི་སྐབས་སུ་མི་འདྲ་བ་ཅུང་ཟད་ཡོད་པ་ཡང་ལུགས་འདིར་སྣམ་བུ་བཅུ་གཅིག་མ་བཞེད་དོ། ། གཞལ་ཡས་ཁང་བསྐྱེད་པ་འདིས་རི་རབ་གླིང་བཞི་ལ་སོགས་པ་མཚོན་ཞིང་། སྣོད་ཀྱི་འཇིག་རྟེན་སྦྱོང་བར་བྱེད་དོ། ། གཉིས་པ་བརྟེན་པ་ལྷ་བསྐྱེད་པ་ལ་གསུམ།
ལྷག་མོས་ཀྱི་ཏིང་ངེ་འཛིན། རྣལ་འབྱོར་བཞིའི་ཏིང་ངེ་འཛིན། རྗེས་ཆགས་ཀྱི་ཏིང་ངེ་འཛིན་ནོ། ། དང་པོ་ལ་ལྷག་མོས་དངོས་དང་། དེའི་མཛད་པ་གཉིས་ལས། དང་པོ་ནི། བདག་ཉིད་སྐད་ཅིག་གིས་དབུས་ཀྱི་གདན་གྱི་སྟེང་དུ་ཞེས་སོགས་དཀྱུས་ནས་འབྱུང་བ་བཞིན་ལྷ་ཐམས་ཅད་སྐད་ཅིག་གིས་བསྐྱེད་ལ་ཞལ་ཕྱག་རིམ་གྱིས་གསལ་འདེབས་པ་ཡིན་ནོ། ། སྔ་མ་ཁ་ཅིག ཞལ་ཕྱག་སོགས་གསལ་མི་འདེབས་པར་སྐད་ཅིག་གིས་ལམ་ལམ་བྱུང་བ་ལ་ལྷག་མོས་སུ་འདོད་པ་ནི་མི་འཐད་དེ་མདོར་བྱས་ལས། བདག་ཉིད་ཕྱག་རྒྱར་ལྡན་པ་ནི། །
ཞལ་གསུམ་ཕྱག་དྲུག་ལྟ་བུ་ལ། ། ཨིནྡྲ་ནི་ལའི་མདོག་འདྲ་བ། ། དཀྱིལ་འཁོར་དབུས་སུ་བསྒོམ་པར་བྱ། ། ཞེས་དང་། ཞལ་གསུམ་ཕྱག་དྲུག་ལྟ་བུར་ནི། ། ཤར་ལ་སོགས་པའི་ཕྱོགས་སུ་བསམ། ། ཞེས་གསུངས་པ་ཞལ་ཕྱག་གསལ་འདེབས་དགོས་པར་བསྟན་ཏོ། ། སྐད་ཅིག་གི་བསྐྱེད་པ་དང་ལྷག་པར་མོས་པས་བསྐྱེད་པ་དོན་གཅིག་མི་གཅིག་བརྟག་པར་བྱའོ། ། ལྷག་མོས་འདིས་ནི་སྣོད་ཆགས་པའི་རྗེས་སུ་བསྐལ་པ་དང་པོའི་མི་རྣམས་བྱུང་བ་བརྫུས་སྐྱེས་ཡིན་པས་བརྫུས་སྐྱེས་རྣམས་སྦྱོང་བར་བྱེད་དོ། ། གཉིས་པ་དེའི་མཛད་པ་ནི།
ལྷག་མོས་ཀྱི་ལྷ་སོ་སོའི་ཐུགས་ཀ་ནས་འོད་ཟེར་འཕྲོས། སེམས་ཅན་ཐམས་ཅད་བཀུག་ནས་དཀྱིལ་འཁོར་སྒོ་བཞི་ནས་ཞུགས་ཏེ་བྱང་ཆུབ་ཀྱི་སེམས་ཀྱི་དབང་བསྐུར་བ་སོགས་མངོན་རྟོགས་བཞིན་ནོ། ། འདི་ནི་དུས་འཁོར་གྱི་ཆོ་གར་སེམས་ཅན་ཐམས་ཅད་ལ་སྙིང་རྗེ་ཆེན་པོའི་དབང་སྦྱིན་པ་དང་བབས་གཅིག་པར་འདུག་གོ ། དཔལ་གྱི་རྒྱལ་མཚན་པས། སེམས་ཅན་ཐམས་ཅད་དཀྱིལ་འཁོར་གྱི་སྒོ་བཞི་ནས་འཇུག་པ་འདི་ལ་རྡོ་རྗེ་ཤུགས་ཀྱི་འཇུག་པ་ཞེས་བྱ་སྟེ། དཔེར་ན་ཚོགས་པ་མང་པོ་གཙུག་ལག་ཁང་དུ་འཇུག་པ་ལྟ་བུའོ། ། ཞེས་བཤད། སྤྱིར་ནི་རྡོ་རྗེ་སེམས་དཔའི་འཇུག་པ་དང་། ཐོགས་པ་མེད་པའི་འཇུག་པ། ནམ་མཁའ་དང་མཉམ་པའི་འཇུག་པ།
རྡོ་རྗེ་ཤུགས་ཀྱི་འཇུག་པ་དང་བཞི་ཡོད་པར་ཀོ་ས་ལའི་རྒྱན་དུ་བཤད་ཟེར། ངོར་ཆེན་གྱི་དཀྱིལ་ཆོག་ཡེ་ཤེས་རྒྱ་མཚོ་ལས། རྡུལ་ཚོན་འབྲི་བ་ན་རྡོ་རྗེ་ཤུགས་ཀྱི་འཇུག་པས་ཐིག་གི་འོག་ནས་ཞུགས་པར་མོས་ལ་དཀྱིལ་འཁོར་གྱི་དབུས་སུ་ཕྱིན་ཏེ་ཞེས་དང་། དཀྱིལ་འཁོར་བསྒྲུབ་པ་ན་རྡོ་རྗེ་ཤུགས་ཀྱི་འཇུག་པས་དཀྱིལ་འཁོར་གྱི་རྩིག་པའི་འོག་ནས་འཛུལ་ཏེ་དབུས་ཀྱི་མཚན་མ་དང་རོ་གཅིག་ཏུ་འདྲེས་པ་ལས་ཞེས་གསུངས་པས། ལྷག་མོས་ཀྱི་མཛད་པ་འདིར་ཡང་སེམས་ཅན་ཐམས་ཅད་སྒོ་བཞིའི་སྒོ་གླེགས་ཀྱི་འོག་ནས་ཞུགས་པར་མོས་ཏེ་དཀྱིལ་འཁོར་གྱི་ལྷ་རྣམས་མཐོང་བས་སྒྲིབ་པ་དག་པར་བསྒོམ་རྒྱུ་ཡིན་པ་འདྲའོ། ། ལྷག་མོས་ཀྱི་མཛད་པ་འདི་མདོར་བྱས། མདོ་བསྲེ། རྣམ་གཞག་རིམ་པ་གསུམ་དུ་མི་འབྱུང་བས་སྒྲུབ་ཐབས་སྔ་མ་ཕལ་ཆེར་དུ་མ་གསུངས་ཀྱང་། སྒྲོན་གསལ་གྱིས་ཟིལ་གནོན་རྡོ་རྗེའི་ཏིང་ངེ་འཛིན་གྱི་སྐབས་སུ་གསུངས་པ་དེ་འདིར་ཁ་བསྐངས་པ་ཡིན་ཏེ། འགོས་ཀྱི་སྟོང་ཐུན་ཆེན་མོར་ཡང་འདི་གསུངས་སོ། །
མཛད་པ་འདི་བསྐལ་བ་དང་པོའི་བརྫུས་སྐྱེས་དེ་རྣམས་ལས་བསོག་པ་མཚོན་ཞིང་དེ་སྦྱོང་བྱེད་ཡིན་ནོ། ། གཉིས་པ་རྣལ་འབྱོར་བཞི་ནི། རྣལ་འབྱོར་དང་། རྗེས་སུ་རྣལ་འབྱོར་དང་། ཤིན་ཏུ་རྣལ་འབྱོར་དང་། རྣལ་འབྱོར་ཆེན་པོའོ། ། དང་པོ་ནི། མངོན་བྱང་དང་པོ་དེ་བཞིན་ཉིད་ལ་བྱང་ཆུབ་པ་སྟོང་པ་དང་། གཉིས་པ་ཟླ་བ་བྱང་ཆུབ་པ་སྣང་བ་གཉིས་ཟུང་དུ་འཇུག་པའི་ཏིང་ངེ་འཛིན་ལ་རྣལ་འབྱོར་ཞེས་བྱ་སྟེ། མདོ་བསྲེར།
ད་ནི་རྣལ་འབྱོར་བཞིའི་རིམ་པ་བརྩམ་པར་བྱ་སྟེ། ཞེས་པ་ནས། ཡེ་ཤེས་ཙམ་ལ་སྙོམས་འཇུག་པ། ། རྣལ་འབྱོར་ཡིན་པར་ཤེས་པར་བྱ། ། ཞེས་གསུངས་པ་ཡིན་ནོ། ། དེ་ལ་གཉིས། དེ་བཞིན་ཉིད་ལ་བྱང་ཆུབ་པ་དང་། ཟླ་བ་ལ་བྱང་ཆུབ་པའོ། ། དང་པོ་ལ་གསུམ། རགས་པའི་ལྷག་མོས་ལུས་ལ་བསྡུ་བ།
ཕྲ་བའི་ལྷག་མོས་འོད་གསལ་དུ་བསྡུ་བ། དེ་སྔགས་ཀྱིས་བརྟན་པར་བྱ་བའོ། ། དང་པོ་ནི། ལྷག་མོས་ཀྱི་མཛད་པའི་རྗེས་ཐོགས་སུ་རང་གི་ཐུགས་ཀ་ནས་འོད་ཟེར་འཕྲོས་པས་རྣམ་པར་སྣང་མཛད་ལ་སོགས་པ་འཁོར་གྱི་ལྷ་ཐམས་ཅད་སྤྱན་དྲངས་ཏེ་རྣམ་སྣང་སྤྱི་བོར་ཐིམ་པ་ནས་བཟུང་། གནོད་མཛེས་རྐང་མཐིལ་གཉིས་སུ་ཐིམ་པར་བསམས་ཏེ། དེ་ལ་ཡང་སྤྱན་དྲངས་པའི་གནོད་མཛེས་ཆ་གཉིས་སུ་གྱུར་ནས་ཐིམ་པ་ཡིན་ནོ། ། འདི་དག་ནི་མདོར་བྱས་ལས། རང་གི་ལུས་ལ་དེ་རྣམས་གཞུག ། ཅེས་གསུངས་པའི་དོན་ནོ། ། དེའི་ཚེ་ན་རྣམ་པ་སྤྱི་བོ་ལ་སོགས་པ་སྦྱང་གཞི་དེ་དང་དེ་སྦྱོང་བྱེད་རྣམ་སྣང་ལ་སོགས་པའི་ལྷ་དེ་དང་དེའི་ངོ་བོར་བསྒོམ་པ་ཙམ་ཡིན་ཞིང་།
ལྷ་ཞལ་ཕྱག་གི་རྣམ་པ་ཅན་དུ་བསྒོམ་པ་ནི་མ་ཡིན་ནོ། ། འཁོར་གྱི་ལྷ་ལ་མི་བསྐྱོད་པ་མེད་པ་སྙིང་ཁར་བསྟིམ་རྒྱུ་མེད་ལ། འོན་ཀྱང་ཟིན་བྲིས་འགའ་ཞིག་ན་དེའི་ཚེ་སྙིང་ཁར་མི་བསྐྱོད་པ་སྐད་ཅིག་གིས་བསྐྱེད་ནས་དེ་ཉིད་དུ་ཐིམ་པར་བསམ་དགོས་ཟེར་བ་ནི་རྟོག་བཟོ་ཡིན་ནོ། ། གཉིས་པ་ཕྲ་བའི་ལྷག་མོས་བསྡུ་བ་ནི་དེ་ལྟར་ལུས་ལ་ཐིམ་པའི་རྣམ་སྣང་སྤྱན་མ་གཟུགས་རྡོ་རྗེ་མ། བྱང་ཆུབ་སེམས་དཔའ་བྱམས་པ་དང་ས་སྙིང་གཉིས། ཁྲོ་བོ་གཤིན་རྗེ་མཐར་བྱེད་དང་མི་གཡོ་བ་གཉིས། འོད་གསལ་དུ་ཐིམ་པ་ནས་བཟུང་འཇམ་དབྱངས་མ་གཏོགས་གཞན་རྣམས་དཀྱུས་བཞིན་གཙུག་ཏོར་འཁོར་ལོས་བསྒྱུར་བ་དང་གནོད་མཛེས་གཉིས། རེག་བྱ་རྡོ་རྗེ་མ་དང་གསུམ་འཇམ་དཔལ་ལ་ཐིམ། དེ་ཡང་གཙོ་བོ་ལ་ཐིམ། གཙོ་བོ་ཡང་འོད་གསལ་དུ་ཐིམ་པར་བསམས་ཏེ།
འདིར་ལྷ་ཞལ་ཕྱག་གི་རྣམ་པ་ཅན་འོད་གསལ་དུ་ཐིམ་རྒྱུ་ནི་མེད་པས་ལྷ་དེ་དང་དེའི་ངོ་བོར་གྱུར་པའི་སྦྱང་གཞི་དང་དེ་འོད་གསལ་སྟོང་ཉིད་དུ་ཐིམ་པ་ལ་ལྷ་དེ་ཐིམ་ཞེས་བཏགས་པ་ཡིན་ནོ། ། ལྷག་མོས་བསྡུ་བ་འདི་ནི་བསྐལ་པ་དང་པོའི་བརྫུས་སྐྱེས་དེ་རྣམས་འཆི་བ་མཚོན་ཞིང་འཆི་སྲིད་སྦྱོང་བྱེད་ཡིན་ནོ། ། གསུམ་པ་སྔགས་ཀྱིས་བརྟན་པར་བྱ་བ་ནི། དེ་ལྟར་རྟེན་གྱི་ལྷ་ཐམས་ཅད་འོད་གསལ་དུ་ཐིམ་པའི་སྟོང་པ་དེའི་ངང་དུ་ཅུང་ཞིག་གཞག་ལ་དེ་བརྟན་བྱེད་ཀྱི་ཚུལ་དུ་སྔགས་བརྗོད་པ་ཡིན་ཏེ་མདོར་བྱས་ལས། བརྟན་པར་བྱ་བའི་དོན་དུ་ནི། ། གསང་སྔགས་འདི་ནི་བརྗོད་པར་བྱ། ། ཞེས་གསུངས་སོ། ། གཉིས་པ་ཟླ་བ་ལ་བྱང་ཆུབ་པ་ནི། སྔར་བསྐྱེད་པའི་གཞལ་ཡས་ཁང་དེའི་དབུས་ཀྱི་ནམ་མཁར་ཧཱུྃ་སྔོན་པོ་ལས་ཉི་མའི་དཀྱིལ་འཁོར། དེའི་སྟེང་དུ་ཨོཾ་དཀར་པོ་ལས་ཟླ་བའི་དཀྱིལ་འཁོར།
དེའི་སྟེང་དུ་ཨཱཿདམར་པོ་ལས་པདྨ་དམར་པོ་འདབ་བརྒྱད། དེའི་སྟེང་དུ་ཡི་གེ་གསུམ་སྟེང་ནས་སྟེང་དུ་བརྩེགས་པར་བསྒོམ། དེ་ནས་ཡི་གེ་གསུམ་དང་པདྨ་ཡས་ནས་རིམ་བཞིན་ཟླ་བ་ལ་ཐིམ། ཉི་མ་མས་ནས་ཡར་ཐིམ་ཏེ་ཐམས་ཅད་འདུས་པས་ཟླ་བའི་དཀྱིལ་འཁོར་ཉ་གང་བར་བསམ། དེ་ལས་འོད་འཕྲོས། སྣོད་བཅུད་ཐམས་ཅད་བསྡུས་ནས་ཟླ་བ་ལ་ཐིམ་པས་ཆོས་ཐམས་ཅད་རང་སེམས་འོད་གསལ་བའི་བདག་ཉིད་དུ་བསྒོམ་ལ་ཨོཾ་དྷརྨཱ་དྷ་ཏུ་སོགས་བརྗོད་པས་བརྟན་པར་བྱེད་པའོ། ། གཉིས་པ་རྗེས་སུ་རྣལ་འབྱོར་ནི། རྣལ་འབྱོར་དང་པོའི་རྗེས་དེ་མ་ཐག་ཏུ་བྱས་པའི་རྣལ་འབྱོར་ཏེ། དེ་ཡང་མདོར་བྱས་ལས། དེ་ལ་སྦྱོར་བ་དམིགས་ནས་ཀྱང་། །
ཞེས་པ་ནས། དང་པོའི་མགོན་པོ་བསམ་ནས་ཀྱང་ཞེས་པའི་བར་དང་། མདོ་བསྲེར། དེ་ནས་ལེའུ་བཅུ་གཅིག་པ་ལས། རྡོ་རྗེ་གསུམ་ཡིག་སྔགས་ཀྱི་མཆོག ། ཅེས་པ་ནས། རྡོ་རྗེ་འཆང་ཆེན་པོ་འདི་ཇི་ལྟ་བ་བཞིན་དུ་བསྒོམ་པ་ནི་རྗེས་སུ་རྣལ་འབྱོར་རོ་ཞེས་པའི་བར་གྱིས་བསྟན། འདི་ལ་གསུམ། ས་བོན་ལ་བྱང་ཆུབ་པ། ཕྱག་མཚན་ལ་བྱང་ཆུབ་པ།
སྐུ་རྫོགས་པ་ལ་བྱང་ཆུབ་པའོ། ། དང་པོ་ནི། ཟླ་བའི་དཀྱིལ་འཁོར་གྱི་སྟེང་དུ་ཡི་གེ་གསུམ་ཆུ་ལས་ཆུ་བུར་རྡོལ་བའི་ཚུལ་གྱིས་བྱུང་བར་བསྒོམ་མོ། ། གཉིས་པ་ནི་ཡི་གེ་དེ་ལས་འོད་ཟེར་འཕྲོས། ཕྱོགས་བཅུ་ནས་རིགས་ལྔ་འཁོར་བཅས་སྤྱན་དྲངས། ཡི་གེ་གསུམ་ལ་ཐིམ་པས་རྡོ་རྗེ་དཀར་པོ་རྩེ་ལྔ་པ་ལྟེ་བ་ལ་ཡི་གེ་གསུམ་གྱིས་མཚན་པར་བསྒོམས་ནས་ཨོཾ་བཛྲ་སོགས་བརྗོད་པའོ། ། གསུམ་པ་ནི། དེ་ཡོངས་སུ་གྱུར་པ་ལས་དང་པོའི་མགོན་པོ་སྐུ་མདོག་དཀར་པོ་ཞལ་གཅིག་ཕྱག་གཉིས་པ་མཚན་དཔེས་སྤྲས་པའི་ལོངས་སྤྱོད་རྫོགས་སྐུ་པད་ཟླའི་གདན་ལ་བཞུགས་པ་བསྐྱེད་དོ། ། མངོན་བྱང་གི་རིམ་པ་དེ་དག་ལ་སྦྱང་གཞི་སྦྱོང་བྱེད་ངོ་སྤྲད་ན་གཞལ་ཡས་ཁང་གི་ནང་གི་ཉི་མ་ནི་ཕའི་རྡོ་རྗེ་རྒྱས་པ། སྟེང་གི་པདྨ་ནི་མའི་པདྨ།
བར་གྱི་ཟླ་བ་ནི་ཕ་མ་གཉིས་རྗེས་སུ་ཆགས་པ་མཚོན་པས་དེ་དག་སྦྱོང་བར་བྱེད། སྟེང་གི་ཡི་གེ་གསུམ་ནི་བར་དོའི་ལུས་ངག་ཡིད་གསུམ་མཚོན་པས་དེ་སྦྱོང་བར་བྱེད། འོག་གི་ཉི་མ་དང་སྟེང་གི་ཡི་གེ་གསུམ་ལ་སོགས་པ་ཟླ་བ་ལ་ཞུགས་ནས་ཟླ་བའི་དཀྱིལ་འཁོར་ཆ་ཤས་རྫོགས་པར་གནས་པ་ནི་ཕ་མའི་ཁམས་དཀར་དམར་དང་། བར་དོའི་རྣམ་ཤེས་གསུམ་འདྲེས་ཏེ་མངལ་གྱི་མེར་མེར་པོའི་གནས་སྐབས་དེ་སྦྱོང་བར་བྱེད་དོ། ། ཟླ་བ་ལས་འོད་འཕྲོས་ནས་སྣོད་བཅུད་ཐམས་ཅད་ཚུར་བསྡུས་ནས་ཐིམ་པས་ཆོས་ཐམས་ཅད་འོད་གསལ་བའི་བདག་ཉིད་དུ་བསྒོམ་པ་འདི་ནི་བར་དོའི་རྣམ་ཤེས་ཁུ་ཁྲག་གིས་བཅིངས་ཏེ་རླུང་རང་གནས་སུ་རྒྱུ་བའི་སྟོབས་ཀྱིས་སྔོན་གྱི་གནས་རྗེས་སུ་དྲན་ཏེ་སྐྱེ་བ་འདི་དང་འདི་བླངས་སོ་བྱ་བ་འདི་དང་འདི་བྱས་སོ་ཞེས་པ་ལ་སོགས་པ་ཇི་སྙེད་ཅིག་གསལ་བར་དྲན་པ་དེ་དང་ཆོས་མཐུན་ཞིང་དེ་སྦྱོང་བར་བྱེད་དོ། ། དེ་ནས་མངོན་བྱང་གསུམ་པ་ཟླ་བའི་སྟེང་དུ་ཡི་གེ་གསུམ་ཐོལ་གྱིས་བྱུང་བ་ནི་མངལ་གྱི་གནས་སྐབས་ལྟར་ལྟར་པོ་དེ་དང་ཆོས་མཐུན་པས་དེ་སྦྱོང་བར་བྱེད་དེ། གནས་སྐབས་དེར་ལུས་ཀྱི་རྩ་ཡིག་རྣམས་ཀྱང་གྲུབ་པ་ཡིན་ནོ། ། མངོན་བྱང་བཞི་པ་ཕྱག་མཚན་ལ་ས་བོན་གྱིས་མཚན་པ་ནི་གོར་གོར་པོ་དང་ཆོས་མཐུན་ཞིང་དེ་སྦྱོང་བར་བྱེད། དེར་མ་ཟད་མངལ་གྱི་གནས་སྐབས་འཕྲང་འགྱུར་དུ་གནས་པ་ཡང་སྦྱོང་བར་བྱེད་དེ། དེའི་ཚེ་ལུས་རྡོ་རྗེའི་རྭ་ལྟར་འབུར་ལྔ་དང་ལྡན་པའི་ཕྱིར་དེ་དང་ཡང་ཆོས་མཐུན་ནོ། །
མངོན་བྱང་ལྔ་པ་དང་པོའི་མགོན་པོ་བསྐྱེད་པ་ནི་མངལ་གྱི་གནས་སྐབས་ཡན་ལག་དོད་པ་དང་ཆོས་མཚུངས་པས་དེ་སྦྱོང་བར་བྱེད་དོ། ། གསུམ་པ་ཤིན་ཏུ་རྣལ་འབྱོར་ནི། དང་པོའི་མགོན་པོའི་ཐུགས་ཁར་མི་བསྐྱོད་པ་བསྐྱེད་པ་དེ་སྤྲོས། སླར་འདུས་ནས་བདག་ཉིད་ལ་ཞུགས་པས་བདག་ཉིད་སྤྲུལ་སྐུ་རྡོར་སེམས་སྔོན་པོ་ཞལ་གསུམ་ཕྱག་དྲུག་པར་བསྒྱུར་བ་ལ་ལུས་དཀྱིལ་འགོད་པར་མཛད་པ་འདི་ཡིན་ཏེ། མདོར་བྱས་ལས། ཤིན་ཏུ་སྦྱོར་བ་ཡང་དག་རྩོམ། ། མི་བསྐྱོད་པ་ནི་རྗེས་ཞུགས་པས། ། ཞེས་པ་ནས། ཕུང་པོ་ལ་སོགས་ཆོ་ག་བཞིན། ། སྐུ་ཡི་དཀྱིལ་འཁོར་རྫོགས་གྱུར་ནས། །
ཞེས་གསུངས་པས་སོ། ། མདོ་བསྲེ། རྣམ་གཞག་རིམ་པ། སྒྲོན་གསལ་དང་གསུམ་ལས། མངོན་བྱང་ལྔས་བསྐྱེད་པའི་དང་པོའི་མགོན་པོ་ལ་ལུས་དཀྱིལ་བཀོད།་་་་་ མདོ་བསྲེ་སོགས་དང་མཐུན་པར་ངོར་ཆེན་རྡོ་རྗེ་འཆང་གིས་དང་པོའི་མགོན་པོ་ལ་བཀོད་པའི་ལུས་དཀྱིལ་གྱི་ཡིག་ཆུང་ལོགས་ན་མཛད་པ་ཡོད། དེའི་རྐྱེན་གྱིས་དེ་ཉིད་སྤྲུལ་སྐུ་རྡོར་སེམས་ཞལ་གསུམ་ཕྱག་དྲུག་པར་བསྒྱུར་བར་བཤད་པས་མདོར་བྱས་དང་བཤད་ཚུལ་ཐ་དད་པའོ། ། འདི་འདྲའི་རིགས་ཅན་ཀླུ་སྒྲུབ་དང་ཀླུ་བྱང་གི་དཀྱིལ་ཆོག་ཉི་ཤུ་པ་བཤད་ཚུལ་མི་མཐུན་པ་ཡང་རྟེན་གཞིའི་རྒྱུད་ཐ་དད་པའི་དབང་གིས་སམ་རྒྱུད་གཅིག་ཀྱང་གདུལ་བྱའི་བསམ་པ་ཐ་དད་པ་དང་མཐུན་པར་བཤད་ཚུལ་མི་འདྲ་བ་ཡིན་པས་དེ་དག་ལ་འགལ་བའི་ཁུར་ཡོད་པར་མཁས་པ་དག་གིས་རྟོག་མི་རིགས་སམ་སྙམ་མོ། ། མདོར་བྱས་ཀྱི་ལུགས་དེ་ལྟར་དང་པོའི་མགོན་པོའི་ཐུགས་ཁ་ནས་མི་བསྐྱོད་པ་སྤྲོ་བས་ནི་མངལ་གྱི་གནས་སྐབས་ཀྱི་ལུས་དེ་ཡན་ལག་རྣམས་དོད་ཅིང་རྫོགས་པ་ན་མངལ་དེ་ཉིད་མི་གཙང་བ་དང་དོག་པ་དང་གཅེར་བ་སོགས་སུ་མཐོང་ནས་བཙས་འདོད་ཀྱིས་རྣམ་པར་རྟོག་པ་དུ་མ་སྐྱེས་པ་དེ་སྦྱང་གཞིར་བྱས་ནས་སྦྱོང་ཞིང་དེ་དག་མཚོན་ནུས་པ་ཡིན་ནོ། ། མི་བསྐྱོད་པ་ཕྱིར་སྤྲོས་པ་དེ་སླར་རང་ཉིད་ལ་རྗེས་སུ་ཞུགས་པ་ནི་སྦྱོང་བྱེད།
དེའི་སྦྱང་གཞི་ནི་མངལ་ནས་བཙའ་འདོད་ཡོད་ཀྱང་ཟླ་བ་དང་ཞག་གི་གྲངས་མ་ཐིམ་ཞིང་ལས་ཀྱི་རླུང་གིས་མགོ་མཇུག་མ་བསྒྱུར་བ་དེ་སྲིད་དུ་ཕྱིར་བཙས་མི་ཡོང་བ་དེ་ཡིན་ཏེ། སྦྱོང་བྱེད་དེ་དང་སྦྱང་གཞི་དེ་ཆོས་མཐུན་ནོ། ། དེ་ནས་སྤྲུལ་སྐུ་རྡོར་སེམས་སུ་གྱུར་པ་ནི་སྦྱོང་བྱེད། དེའི་སྦྱང་གཞི་ནི་ཟླ་བ་དང་ཞག་གི་གྲངས་ཚང་ཞིང་ལས་ཀྱི་རླུང་གིས་མགོ་མཇུག་ལྡོག་སྟེ་མའི་ཆོས་འབྱུང་གི་ཕྱིར་འཐོན་པ་ལ་བཙས་པ་ཞེས་པའི་ཐ་སྙད་བྱེད་པ་དེ་ཡིན་ཏེ། སྦྱོང་བྱེད་དེ་དང་སྦྱང་གཞི་དེ་ཆོས་མཐུན་ནོ། ། དེ་ནས་སྤྲུལ་སྐུ་རྡོར་སེམས་དེ་ལ་ལུས་དཀྱིལ་བཀོད་པ་ནི་སྦྱོང་བྱེད། དེའི་སྦྱང་གཞི་ནི་བཙས་ཚར་ནས་ཕུང་ཁམས་སྐྱེ་མཆེད་ཡན་ལག་དང་ཉིང་ལག་རྣམས་རིམ་གྱིས་ཇེ་རགས་ཇེ་རགས་སུ་སོང་བ་དེ་ཡིན་ཏེ། གཉེན་པོ་སྦྱོང་བྱེད་དེ་དང་སྦྱང་གཞི་དེ་ཆོས་མཐུན་ནོ། ། ལུས་དཀྱིལ་བསྒོམ་པ་འདི་ཤིན་ཏུའམ་ལྷག་པར་རྣལ་འབྱོར་ཡིན་པས་ཤིན་ཏུ་དང་ལྷག་པར་དོན་གཅིག་པ་མཁས་པ་འགའ་ཞིག་བཞེད་དོ། ། འོན་ཀྱང་མདོར་བྱས་ཀྱི་ལུགས་ལ་ཤིན་ཏུ་རྣལ་འབྱོར་གྱི་གཙོ་བོ་ནི་སྤྲུལ་སྐུ་རྡོར་སེམས་བསྐྱེད་པ་འདི་ཡིན་ཞིང་།
དེའི་རྗེས་ལ་ལུས་དཀྱིལ་བསྒོམ་པ་ཡིན་ནོ། ། བཤད་ཚུལ་གཉིས་པ་མདོ་བསྲེ་སོགས་ཀྱི་ལུགས་ལ་མངལ་གྱི་གནས་སྐབས་སུ་ཟླ་བ་ཕྱེད་དང་གཉིས་རྫོགས་ནས་ལུས་ཀྱི་དངོས་པོ་ཆ་ཤས་རྣམས་ཚང་བར་དོད་ཅིང་དེ་ཉིད་སྔ་མ་སྔ་མ་ལས་ཇེ་རགས་ཇེ་རགས་སུ་སོང་བ་དེ་སྦྱང་གཞིར་བྱས་ནས་དང་པོའི་མགོན་པོའི་རྟེན་ལ་ལུས་དཀྱིལ་འགོད་པ་ནི་སྦྱོང་བྱེད། དེ་ནས་ཟླ་བ་དང་ཞག་གི་གྲངས་སོགས་ཚང་ཞིང་ལས་ཀྱི་རླུང་གིས་མགོ་མཇུག་བསྒྱུར་ཏེ་ཕྱིར་བཙས་ནས་ཕ་མ་ལ་སོགས་པའི་མིག་གི་ཡུལ་དུ་གྱུར་པ་དེ་སྦྱང་གཞིར་བྱས་ནས་སྦྱོང་བྱེད་སྤྲུལ་སྐུ་རྡོར་སེམས་སུ་བསྒོམ་པ་འདི་ཡིན་ཏེ། རྣམ་གཞག་རིམ་པ་ལས། དེའི་འོག་ཏུ་ཟླ་བ་བཅུའི་མཐར་རྩ་བའི་རྒྱུད་ནས་གསུངས་པའི་དམ་ཚིག་རྡོ་རྗེའི་ཏིང་ངེ་འཛིན་ཡང་དག་པར་བསྟན་པའི་རིགས་པས་མའི་མངལ་ནས་ཐོན་པར་གྱུར་ཏེ། དེའི་དྲི་ཟ་ཉེ་བར་འཁོར་གྱི་སེམས་ཅན་ཤའི་མིག་གི་ཡུལ་དུ་གྱུར་ཏོ། ། དེ་ལྟར་རྩ་བའི་རྒྱུད་ལས་གསུངས་ཏེ། བཅོམ་ལྡན་འདས་དེ་བཞིན་གཤེགས་པ་བྱང་ཆུབ་ཀྱི་སེམས་རྡོ་རྗེ་ཞལ་གསུམ་པ་ལྟ་བུར་དེ་བཞིན་གཤེགས་པ་ཐམས་ཅད་ཀྱི་ཡང་དག་པར་གཟིགས་པར་གྱུར་ཏོ། ། ཞེས་སོ། ། ཞེས་གསུངས་པ་ཡིན་ནོ། །
འདིར་གསུངས་པའི་དྲི་ཟ་ནི་སྔར་གྱི་བར་སྲིད་ཀྱི་རྒྱུན་ཡིན་པས་དྲི་ཟ་སྟེ་བར་སྲིད་ཀྱི་མིང་བཏགས་པ་ཙམ་ཡིན་ལ་མཚན་ཉིད་པ་ནི་མ་ཡིན་ཏེ། མངལ་དུ་ཉིང་མཚམས་སྦྱར་ཚུན་ཆད་ནས་སྐྱེ་སྲིད་ཀྱི་སྐབས་ཡིན་པས་སོ། ། བཅོམ་ལྡན་འདས་ཞེས་སོགས་ཀྱི་དོན་ནི་མངལ་དུ་ཡན་ལག་དོད་པ་སོགས་ལུས་གྲུབ་པ་སྦྱང་གཞིར་བྱས་ནས་དེ་སྦྱོང་བྱེད་བྱང་ཆུབ་ཀྱི་སེམས་རྡོ་རྗེ་སྟེ་དང་པོའི་མགོན་པོ་སྐུ་མདོག་དཀར་པོ་ཞལ་གཅིག་ཕྱག་གཉིས་པ་དེ་ཡིན་ཞིང་། མངལ་ནས་ཕྱིར་བཙས་པ་དེ་སྦྱང་གཞིར་བྱས་ནས་དེ་སྦྱོང་བྱེད་དུ་ལུས་དཀྱིལ་བཀོད་ལ་དེའི་རྐྱེན་གྱིས་དང་པོའི་མགོན་པོ་དེ་སྤྲུལ་སྐུ་རྡོར་སེམས་ཞལ་གསུམ་ཕྱག་དྲུག་པར་གྱུར་པ་དེ་ཡིན་ཏེ། དེ་ལྟར་དུ་དེ་བཞིན་གཤེགས་པ་རྣམས་ཀྱིས་ཡང་དག་པར་གཟིགས་སོ་ཞེས་འཆད་དགོས་པ་ཡིན་ནོ། ། མདོ་བསྲེ་ལྟར་དང་པོའི་མགོན་པོའི་རྟེན་ལ་ལུས་དཀྱིལ་བཀོད་པ་ནི་སྐྲ་དང་སེན་མོ་སོགས་མངལ་གྱི་ནང་དུ་འཕེལ་བ་དང་ཆོས་མཐུན་པར་རང་ལུགས་ཀྱི་མཁས་པ་ཕྱི་མ་དག་བཞེད་དོ། ། ལུས་དཀྱིལ་གྱི་སྐབས་འདི་བཤད་གཞི་དང་དོགས་དཔྱོད་རྒྱ་ཆེ་ཡང་རང་ལུགས་ཀྱི་བདེ་ཀྱེ་སོགས་ཀྱི་རྣམ་བཤད་སོ་སོ་ན་རྒྱས་པར་ཡོད་པས་འདིར་མ་བཀོད་དོ། ། བཞི་པ་རྣལ་འབྱོར་ཆེན་པོ་ནི། མདོར་བྱས་ལས། སྦྱོར་བ་ཆེན་པོ་ཡང་དག་བརྩམས། །
ཞེས་སོགས་ཀྱིས་བསྟན། དེ་ལ་གསུམ། སྐུ་གསུང་ཐུགས་བྱིན་གྱིས་བརླབ་པ། སེམས་དཔའ་གསུམ་བརྩེགས་སུ་བསྒོམ་པ། རིགས་བདག་གི་དབང་བསྐུར་བའོ། ། དང་པོ་ནི། རང་གི་གནས་གསུམ་དུ་ཡིག་འབྲུ་དཀར་དམར་མཐིང་གསུམ་གནས་པའི་ཨོཾ་ལས་སྤྱན་མའི་ཚོགས་སྤྲོས། དེ་དག་གིས་རང་བཞིན་གྱི་གནས་ནས་རྣམ་སྣང་ཡབ་ཡུམ་དཔག་ཏུ་མེད་པ་སྤྱན་དྲངས། དཔལ་ལྡན་སངས་རྒྱས་སྐུ་འཆང་བ། ། ཞེས་སོགས་ཚིགས་བཅད་གཉིས་ཀྱིས་གསོལ་བ་བཏབ་པས་རྣམ་སྣང་ཡབ་ཡུམ་སྤྱི་བོ་ནས་ཞུགས།
ལུས་སྐུ་རྡོ་རྗེའི་རང་བཞིན་དུ་གྱུར་པར་བསམ་ལ་སྨོན་ལམ་ཚིགས་བཅད་གཅིག་བཏབ་ལ་སྐུ་རྡོ་རྗེའི་ང་རྒྱལ་འཛིན་པའི་སྔགས་བརྗོད། དེ་བཞིན་དུ་མགྲིན་པའི་ཨཱཿདང་སྙིང་ཁའི་ཧཱུྃ་གཉིས་ལ་ཡང་དེ་ལྟར་དུ་རིགས་འགྲེ་སྟེ་དཀྱུས་བཞིན་ནོ། ། གཉིས་པ་སེམས་དཔའ་གསུམ་བརྩེགས་ནི། རང་དམ་ཚིག་སེམས་དཔར་ཡུན་རིང་དུ་བསམ་ལ་སྙིང་ཀའི་ཧཱུྃ་གི་འོད་ཀྱིས་ཡེ་ཤེས་སེམས་དཔའ་སྤྱན་དྲངས་ཧཱུྃ་ལ་ཐིམ། དེ་ཡོངས་སུ་གྱུར་པ་ལས་ཡེ་ཤེས་སེམས་དཔའ་བསམ། དེའི་ཐུགས་ཀར་ཏིང་འཛིན་སེམས་དཔའ་ཧཱུྃ་བསྒོམ་པ་རྣམས་སྒྲུབ་ཐབས་བཞིན་བྱ་སྟེ། མདོ་བསྲེར། དེ་ནས་རྣམ་པར་སྣང་མཛད་ལ་སོགས་པའི་ཡེ་ཤེས་སེམས་དཔའ་རྗེས་སུ་བཞུགས་པས་ཞེས་པ་ནས། སྙིང་པོ་ཡི་གེ་ཧཱུྃ་ཞེས་བྱ་བའི་ཏིང་ངེ་འཛིན་བསྒོམ་མོ། ། ཞེས་གསུངས་པས་སོ། །
གསུམ་པ་རིགས་བདག་གི་དབང་བསྐུར་བ་ནི། རང་གི་སྤྱི་བོར་རྡོ་རྗེ་འཆང་དཀར་པོ་ཡབ་ཡུམ་བསམ་པ་སྙོམས་འཇུག་བྱས་པའི་བྱང་ཆུབ་སེམས་ཀྱི་བདུད་རྩི་སྦྱོར་མཚམས་ནས་བྱུང་། སྤྱི་བོ་ནས་ཞུགས་པས་སེམས་དཔའ་གསུམ་བདེ་བ་ཆེན་པོས་མཉེས་ཤིང་ཚིམ་པར་བསམ་མོ། ། དེ་ལ་སྦྱང་གཞི་སྦྱོང་བྱེད་ངོ་སྤྲད་ན་མ་ལས་བཙས་པའི་གཞོན་ནུ་དེའི་ལུས་ངག་ཡིད་གསུམ་རིམ་གྱིས་རྒྱས་པ་ནི་སྦྱང་གཞི། དེ་དང་ཆོས་མཐུན་པའི་སྦྱོང་བྱེད་ནི་སྐུ་གསུང་ཐུགས་བྱིན་གྱིས་བརླབས་པ་དེ་ཡིན། དེ་བཞིན་དུ་ལུས་ངག་ཡིད་གསུམ་ཚད་དུ་སླེབ་ནས་བསམ་མནོ་རྫོགས་པ་ནི་སྦྱང་གཞི། སྦྱོང་བྱེད་ནི་སེམས་དཔའ་གསུམ་བརྩེགས་སུ་བསྒོམ་པ། བསམ་མནོ་རྫོགས་པ་དེས་མངའ་ཐང་ལ་ལོངས་སྤྱོད་པ་ནི་སྦྱང་གཞི། སྦྱོང་བྱེད་ནི་རིགས་བདག་གི་ཕྱག་རྒྱས་དབང་བསྐུར་བ་ཡིན་ནོ། ། གསུམ་པ་རྗེས་ཆགས་ཀྱི་ཏིང་ངེ་འཛིན་ནི།
མདོར་བྱས་ལས། ཆོ་གའི་རིམ་པ་འདི་ཡི་ནི། ། ཕྱག་རྒྱའི་བསྒྲུབ་པ་བརྩམ་པར་བྱ། ། ཞེས་སོགས་ཀྱིས་བསྟན། འདི་ལ་གསུམ་སྟེ། ཕྱག་རྒྱ་འདུ་བྱ་བ། རྡོ་རྗེ་དང་པདྨ་འདུ་བྱ་བ། སྙོམས་འཇུག་བྱས་ཏེ་བྱང་སེམས་ཀྱིས་དེ་བཞིན་གཤེགས་པ་མཆོད་ནས་ང་རྒྱལ་བཟུང་བའོ། ། དང་པོ་ནི། སྙིང་ཁ་ནས་ཡེ་ཤེས་ཀྱི་ཕྱག་རྒྱ་ཕྱུང་སྟེ་རེག་བྱ་རྡོ་རྗེ་མར་བསྐྱེད།
དེའི་སྤྱི་བོར་ལྷ་རྣམས་ཀྱི་ས་བོན་ཨོཾ་ལ་སོགས་པ་བསྐྱེད་པ་དཀྱུས་བཞིན་བྱ། གཉིས་པ་ནི། ཧཱུྃ་དང་ཨཱཿལས་རྡོ་རྗེ་དང་པདྨ་བསྒོམ་མོ། ། གསུམ་པ་ནི། སྙོམས་འཇུག་བྱས་པས་རྡོ་རྗེ་དང་པདྨའི་ནང་ཡེ་ཤེས་ལྔའི་རང་བཞིན་འོད་ཟེར་ལྔས་གང་བར་བསམ། སྙོམས་འཇུག་གི་ཚེ་རང་ཉིད་རིན་འབྱུང་དུ་བསྒོམ་སྟེ་སྙོམས་པར་འཇུག་པ་ནི། ཚོར་བ་བདེ་བ་ལ་ལོངས་སྤྱོད་པའི་སྐབས་ཡིན་ཞིང་། རིན་འབྱུང་ནི་ཚོར་བའི་ངོ་བོ་ཡིན་པས་སོ། ། དེ་ནས་རྡོ་རྗེ་འཆང་དུ་དམིགས་པ་གོ་འཕོ་སྟེ། ལྷ་དེ་བདེ་བ་ལ་ལོངས་སྤྱོད་པའི་བདག་པོ་ཡིན་པས་སོ། །
དེ་ནས་དོན་གྲུབ་ཏུ་བསམ་ནས་ཕུང་ཁམས་སྐྱེ་མཆེད་ཀྱི་ཆ་ཤས་ཞུ་བའི་དྭངས་མ་བྱང་ཆུབ་ཀྱི་སེམས་ཀྱིས་ལུས་དཀྱིལ་གྱི་ལྷ་རྣམས་མཆོད་པ་ཡིན་ཏེ། དོན་ཡོད་གྲུབ་པ་ནི་མཆོད་པའི་ལྷ་ཡིན་པས་སོ། ། དེ་ལྟར་ཕྱག་རྒྱ་འདུ་བྱ་བས་ནི་རིགས་ཀྱི་བུ་མོ་བག་མར་ལེན་པ་སྦྱོང་། རྡོ་རྗེ་དང་པདྨ་འདུ་བྱ་བས་ནི་ཕོའི་རྡོ་རྗེ་དང་མོའི་པདྨ་རྒྱས་པ་སྦྱོང་། སྙོམས་འཇུག་བྱེད་པས་ནི་ཕོ་མོ་ཉལ་པོ་བྱེད་པ་སྦྱོང་ཞིང་མཚོན་པར་ཡང་ནུས་སོ། ། དེ་ཡན་ཆད་ནི་རང་དོན་ཕུན་སུམ་ཚོགས་པ་ཆོས་སྐུ་ལམ་དུ་བྱེད་པའི་སྒྲུབ་ཐབས་ཡིན་ཏེ། མདོ་བསྲེ་ལས། བདག་གི་དོན་ཕུན་སུམ་ཚོགས་པ་དང་པོའི་སྦྱོར་བ་ཞེས་བྱ་བའི་ཏིང་ངེ་འཛིན་བསྟན་ཏོ། ། ཞེས་གསུངས། འདིར་སྒྲུབ་ཐབས་དངོས་གྲུབ་རྒྱ་མཚོ་ལས།
ཐུན་འོག་མ་གསུམ་ལ་སྔར་བཞིན་རྒྱས་པར་བསྒོམ་པའམ། དེ་ཙམ་མི་ནུས་ན་སྐྱབས་འགྲོ་སེམས་བསྐྱེད་དང་། ཚད་མེད་བཞི་བསྒོམ་པ་སྔོན་དུ་འགྲོ་བས་སྲུང་འཁོར་ནས་རྗེས་ཆགས་ཀྱི་སྤྱོད་པ་ཡན་ཆད་དང་པོ་སྦྱོར་བ་རྫོགས་པར་བསྒོམ་ལ། དེའི་མཐར་བཟླས་པ་དང་མཆོད་བསྟོད་ཉེར་བསྡུ་སོགས་བྱའོ། ། ཞེས་གསུངས་པས་བསྙེན་པའི་སྐབས་སམ་སྐབས་གཞན་དུ་ཡང་རུང་རྒྱས་བསྡུས་ཀྱི་རྣམ་གཞག་དེ་ལྟར་ཤེས་པར་བྱའོ། ། གཉིས་པ་དཀྱིལ་འཁོར་རྒྱལ་མཆོག་ནི། མདོར་བྱས་ལས། རང་སྔགས་ཡི་གེ་ལས་བྱུང་བ། ། རྡོ་རྗེ་གསུམ་གྱི་བྱིན་རླབས་བདག ། ཅེས་པ་ནས།
ལྷ་ནི་སུམ་ཅུ་གཉིས་རང་བཞིན། ། དཀྱིལ་འཁོར་ཐམས་ཅད་བསྐྱེད་ནས་ནི། ། ཞེས་པའི་བར་གྱིས་བསྟན། འདི་ལ་གསུམ་སྟེ། སྙོམས་འཇུག་བྱ་བ། མངལ་དུ་རྟེན་དང་བརྟེན་པ་བསྐྱེད་པ། དེ་ཕྱིར་སྤྲོ་བའོ། ། དང་པོ་ནི། སླར་ཡང་སྙོམས་འཇུག་བྱས་ཏེ་དགའ་བའི་སྒྲས་ཕྱི་ནས་སྤྱན་དྲངས་པའི་དཀྱིལ་འཁོར་སྤྱི་གཙུག་ནས་ཞུགས་ཏེ་ཞུ་བ་དང་། རང་གི་ལུས་དཀྱིལ་གྱི་ཕུང་ཁམས་སྐྱེ་མཆེད་ཀྱི་ཆ་ཤས་ཞུ་བའི་ཐིག་ལེ་གཉིས་ཡུམ་གྱི་པདྨར་བབས་པ་ཆ་གཉིས་སུ་གྱུར་པར་བསམ།
གཉིས་པ་ནི། ཐིག་ལེ་ཆ་གཅིག་ལས་བྷྲུཾ་ལས་གཞལ་ཡས་ཁང་གདན་བཅས་བསྐྱེད། ཆ་གཅིག་ཆ་སོ་གཉིས་སུ་གྱུར་ནས་སོ་སོའི་གདན་གྱི་སྟེང་དུ་འཁོད་པ་ལས་ལྷ་རྣམས་བསྐྱེད་དེ། དེ་ཡང་ཐིག་ལེ་སོ་སོ་ལྷ་རང་རང་གི་ས་བོན་འབྲུ་གསུམ་གྱིས་སྤེལ་བ་ལས་རང་རང་གི་ཕྱག་མཚན་དུ་གྱུར་པ་ལས་ལྷ་དེ་དང་དེ་ཞལ་ཕྱག་རྫོགས་པར་བསྐྱེད་པའོ། ། གསུམ་པ་ནི། མི་བསྐྱོད་པ་ལ་སོགས་པ་ལྷ་རེ་རེ་བཞིན་ཡུམ་གྱི་མཁའ་ནང་ནས་ཡབ་ཀྱི་ཐུགས་ཀར་དྲངས། ཐུགས་ཁ་ནས་སོ་སོའི་འབྱིན་སྔགས་ཀྱིས་ཕྱིར་སྤྲོས། ནམ་མཁའ་ཁྱབ་པར་གྱུར་པས་རང་རང་གི་མཛད་པ་མཛད། སྤྲུལ་པ་རྣམས་གཅིག་ཏུ་བསྡུས་སྤྲུལ་གཞིའི་ཡེ་ཤེས་པ་དང་འདྲེས་པ་ལ་རང་གི་རིགས་བདག་ཡབ་ཡུམ་གྱི་བྱང་ཆུབ་ཀྱི་སེམས་ཀྱིས་དབང་བསྐུར་ཏེ་ཕྱིའི་གཞལ་ཡས་ཁང་གི་ནང་དུ་མི་བསྐྱོད་པ་དབུས་ཀྱི་མི་བསྐྱོད་པ་ལ་ཐིམ། འཁོར་རྣམས་སོ་སོའི་གདན་ལ་བཞུགས་པར་བསམ།
དེ་ནས་ཨོཾ་ཨཱཿཧཱུྃ་གིས་མཁའ་ནང་གི་གཞལ་ཡས་ཁང་སྤྲོས། སྣོད་ཀྱི་དྲི་མ་སྦྱངས། སླར་འདུས། ཕྱིའི་གཞལ་ཡས་ཁང་ལ་ཐིམ་པར་བསམ་ལ་རྟེན་དང་བརྟེན་པའི་དཀྱིལ་འཁོར་སྣང་ལ་རང་བཞིན་མེད་པ་སྟོང་པ་ཉིད་དང་གསལ་བ་ཟུང་དུ་འཇུག་པའི་རང་བཞིན་དུ་བསམས་ཏེ་ཡུན་རིང་དུ་གསལ་བཏབ་ཅིང་བསྒོམ་མོ། ། དཀྱིལ་འཁོར་རྒྱལ་མཆོག་འདིས་ནི་ཕོ་མོ་འདུས་པ་ལས་བུ་དང་བུ་མོ་མང་པོ་སྤེལ་བ་དེ་སྦྱོང་བར་བྱེད་དོ། ། དེ་དག་ནི་ལོངས་སྐུ་ལམ་བྱེད་ཀྱི་ཏིང་ངེ་འཛིན་ནོ། ། གསུམ་པ་སྤྲུལ་སྐུ་ལམ་དུ་བྱེད་པ་ལས་རྒྱལ་མཆོག་གི་ཏིང་ངེ་འཛིན་ལ་བརྒྱད་དེ། ཕྲ་མོའི་རྣལ་འབྱོར། རྡོ་རྗེའི་བཟླས་པ། ངག་གི་བཟླས་པ།
གཙོ་བོ་དོན་དམ་དུ་བཞུགས་པ། ཡུམ་བཞིས་བསྐུལ་ཏེ་བཞེངས་པ། དེ་ལ་བསྟོད་ཅིང་མཆོད་པ། ཉེ་བར་བསྡུ་བ། ལས་ཀྱི་རབ་ཏུ་དབྱེ་བའོ། ། དང་པོ་ནི། མདོར་བྱས་ལས། དེ་ནས་ཕྲ་མོའི་རྣལ་འབྱོར་བརྩམས། ། ཞེས་སོགས་ཀྱིས་བསྟན། འདི་ལ་རྣམ་རྟོག་ཤས་ཆེ་བས་སྟེང་སྒོ་ལ་བརྟེན་པའི་ཕྲ་མོ་དང་།
འདོད་ཆགས་ཤས་ཆེ་བས་འོག་སྒོ་ལ་བརྟེན་པའི་ཕྲ་མོའི་རྣལ་འབྱོར་བསྒོམ་པ་གཉིས་ཡོད་དོ། ། གཉིས་པ་རྡོར་བཟླས་ནི། མདོ་བསྲེར། ལེའུ་བཅུ་བདུན་པ་ལས། སློང་མོ་བཟའ་ཞིང་མི་བཟླས་ཏེ། ། ཞེས་སོགས་དྲངས་ནས། རྡོ་རྗེའི་བཟླས་པ་བསྟན་པར་བྱའོ། ། ཞེས་གསུངས་པས་བསྟན། དེ་དག་གི་དོན་ནི་སྒྲོན་གསལ་དུ་འབྱུང་གསུངས། གསུམ་པ་ངག་བཟླས་ནི།
མདོ་བསྲེར་ལེའུ་གསུམ་པ་ལས། བརྗོད་ནས་རྡོ་རྗེ་སྤྲོ་བ་ནི། ། ཞེས་སོགས་རྐང་པ་དྲུག་དྲངས་ནས་སྔགས་སོ་སོ་བཟླས་པའི་ཚེ་ལྷ་སོ་སོའི་སྐུ་དཔག་ཏུ་མེད་པ་སྤྲོས་ནས་སེམས་ཅན་གྱི་དོན་བྱས་ཞེས་གསུངས་པས་བསྟན། ཉམས་ལེན་ནི་དཀྱུས་ན་གསལ་ལོ། ། བཞི་པ་གཙོ་བོ་དོན་དམ་དུ་བཞུགས་པ་ནི། མདོར་བྱས་ལས། སླར་ཡང་སྔགས་པས་བདག་ཉིད་ནི། ། དེ་བཞིན་ཉིད་ལ་བཞུགས་པར་བྱ། ། ཞེས་པས་བསྟན། དོན་ནི་དཀྱུས་བཞིན་ནོ། །
ལྔ་པ་གླུས་བསྐུལ་བ་ནི། མདོར་བྱས་ལས། དེ་ནས་དཀྱིལ་འཁོར་གནས་པ་ཡི། ། ལྷ་མོས་བདག་པོ་མ་མཐོང་ནས། ། ཚིགས་སུ་བཅད་པ་འདི་བཞི་ཡིས། ། ཞེས་པ་ནས། བརྗོད་པས་མགོན་པོ་དེ་བསྐུལ་བས། ། ཞེས་པའི་བར་གྱིས་བསྟན། ཚིགས་བཅད་རྣམས་ནི་དཀྱུས་ན་གསལ་ལོ། ། དྲུག་པ་བསྟོད་ཅིང་མཆོད་པ་ནི།
མདོ་བསྲེར། མི་བསྐྱོད་རྡོ་རྗེ་ཡེ་ཤེས་ཆེ། ། ཞེས་བྱ་བ་ལ་སོགས་པའི་བསྟོད་པ་རྣམས་ཀྱིས་ཡང་དག་པར་བསྟོད་པར་བྱས་ཏེ་ཞེས་དང་། ཆོ་ག་བཞིན་ལེགས་པར་མཆོད་ནས་ཞེས་པས་བསྟན། ཉམས་ལེན་ནི་དཀྱུས་བཞིན། བདུན་པ་ཉེར་བསྡུ་ནི། མདོ་བསྲེར། རང་གི་ལུས་ལ་གཞུག་པར་བྱའོ། ། ཞེས་པ་ནས། རྡོ་རྗེ་སེམས་དཔའི་རང་བཞིན་དུ་བསམ་ལ་ཉེ་བར་བསྡུ་བར་བྱའོ། །
ཞེས་གསུངས་པས་བསྟན། བརྒྱད་པ་ལས་ཀྱི་རབ་ཏུ་དབྱེ་བ་ནི། མདོར་བྱས་ལས། སྔགས་པས་ཏིང་འཛིན་དམིགས་པ་ཡི། ། གང་ཚེ་ལུས་ནི་བསྒོམ་གྱུར་ཏེ། ། ཞེས་པ་ལ་སོགས་པས་ལུས་རྒྱས་པའི་ཆོ་ག་དང་། མདོ་བསྲེར། ལས་ཀྱི་དབྱེ་བ་རྣམས་ཀྱང་བྱའོ། ། རིམ་པ་འདི་ཉིད་ལེའུ་བཅུ་བདུན་པ་ལས། སྐུ་རྡོ་རྗེའི་ཁ་ཟས་དང་།
ཞེས་སོགས་དྲངས་པས་ལུས་འཚོ་བའི་ཁ་ཟས་ཀྱི་རྣལ་འབྱོར་བསྟན། དེ་ལྟར་ན་ལས་རྒྱལ་མཆོག་ནི་བུ་དང་བུ་མོ་མང་པོ་སྤེལ་བའི་རིགས་རྒྱུད་རྣམས་ཀྱིས་བྱ་བའི་ལས་སྣ་ཚོགས་བྱེད་པ་དང་ཆོས་མཐུན་ཞིང་། དེ་དག་གི་སྦྱོང་བྱེད་ཡིན་ནོ། ། རྣལ་འབྱོར་བླ་མེད་ཀྱི་ལུགས་ལ་སྤང་གཉེན་རོ་གཅིག་པའི་ཕྱིར་ན་སྦྱང་གཞི་དང་འདྲ་བའི་སྦྱོང་བྱེད་གཉེན་པོ་དེ་དང་དེ་རང་རང་གི་སྦྱང་གཞི་དང་ཆོས་མཐུན་ཞིང་། དེའི་སྦྱོང་བྱེད་དུ་མཆོག་ཏུ་བསྔགས་པ་ནི་ལམ་ཟབ་པ་ཡིན་ཏེ། ལོག་གནོན་གྱི་གཉེན་པོ་ཡིན་པས་སོ། ། དེ་སྐད་དུ་བརྟག་གཉིས་ལས། བཟློག་པའི་བསྒོམ་པ་འདི་ཉིད་ནི། ། སངས་རྒྱས་མུ་སྟེགས་ཀྱིས་མི་ཤེས། ། ཞེས་དང་།
སྐྱེ་བོ་མི་ཟད་པ་ཡི་ལས། ། གང་དང་གང་གིས་འཆིང་གྱུར་པ། ། ཐབས་དང་བཅས་ན་དེ་ཉིད་ཀྱིས། ། སྲིད་པའི་འཆིང་བ་ལས་གྲོལ་འགྱུར། ། ཞེས་གསུངས་སོ། ། གསུམ་པ་རྗེས་ལམ་གྱི་ཡན་ལག་ནི། དགེ་བ་འདི་ཡིས་མྱུར་དུ་བདག ། ཅེས་སོགས་ཀྱི་སྨོན་ལམ་རྣམ་པར་དག་པས་རྒྱས་བཏབ། གཏོར་ཆོག་ནས་འབྱུང་བ་བཞིན་འཇིག་རྟེན་དང་འཇིག་རྟེན་ལས་འདས་པའི་ལྷ་ཚོགས་རྣམས་ལ་གཏོར་མ་ཕུལ་ལ་འདོད་པའི་དོན་ལ་གསོལ་བ་བཏབ། བཀྲ་ཤིས་ཀྱི་ཕྲེང་བས་མཐའ་བརྟེན་པར་བྱའོ། །
ས་སྐྱའི་འཇམ་མགོན་ཞལ་གྱི་འོད་དཀར་ལས། ། རྨོངས་པའི་མུན་པ་དྲུངས་ནས་འབྱིན་པ་བཞིན། ། བསྐྱེད་རིམ་འོད་ཀྱི་སྣང་བ་ལྷམ་མེར་གསལ། ། ལེགས་བྱས་དབྱངས་བདུན་རོལ་མོ་འདི་ན་ཁྲོལ། ། དེ་དག་ནི་དཔལ་གསང་བ་འདུས་པ་འཕགས་ལུགས་ཀྱི་ཆོས་སྐོར་གྱི་རིམ་པ་ལས་བསྐྱེད་རིམ་གྱིས་ཟིན་ཐུན་སྙིང་པོར་དྲིལ་བ་བློ་གསལ་བདེ་འཇུག་ཅེས་བྱ་བ་སྟེ་རིམ་པར་ཕྱེ་བ་གཉིས་པའོ།། ༈ །།ངག་གི་དབང་ཕྱུག་འགྲོ་ཀུན་དགའ་བའི་གཉེན། ། བསོད་ནམས་གཟི་བྱིན་གྲགས་པའི་འོད་དཀར་གསལ། ། རྒྱལ་བའི་མཚན་དཔེ་དཔལ་རྒྱུན་བཟང་པོའི་གཏེར། ། གཡོ་མེད་སྐྱེ་དགུའི་མགོན་དུ་བརྟན་བཞུགས་གསོལ། ། ངག་དབང་འཇམ་པའི་རྡོ་རྗེ་ཀུན་དགའི་སྐྱེས། །
བསོད་ནམས་མཆོག་གི་རྩེར་སོན་གྲགས་པའི་ཏོག ། བསྟན་པའི་རྒྱལ་མཚན་མངོན་མཐོའི་དཔལ་བཟང་པོ། ། བསྐལ་བརྒྱར་ཞབས་བརྟན་འགྲོ་ཀུན་ཤིས་པས་སྐྱོངས། ། གང་གི་གསུང་གི་གསང་བ་ཆོས་ཀྱི་མཛོད། ། ནམ་མཁའི་དབྱིངས་བཞིན་མཐའ་དང་མུ་བྲལ་བ། ། གསང་ཆེན་ཆོས་ཀྱི་གན་མཛོད་ཟད་མི་ཤེས། ། རིམ་ལྔའི་ལེགས་བཤད་ནོར་བུའི་ཕྲེང་བ་སྤེལ། ། གསུམ་པ་སྐབས་དོན་རིམ་ལྔ་བྱེ་བྲག་ཏུ་བཤད་པ་ལ་གཉིས་ཏེ། རིམ་ལྔ་སྤྱིའི་རྣམ་གཞག་མདོར་བསྟན་པ་དང་། ཉམས་ལེན་ཁྲིད་ཀྱི་རིམ་པ་རྒྱས་པར་བཤད་པའོ། །
དང་པོ་ནི། ཆོས་འདིའི་རྟེན་གཞིར་གྱུར་པའི་རྒྱུད་ལ་རྩ་རྒྱུད་དང་བཤད་རྒྱུད་གཉིས་ལས། དང་པོ་ནི། གསང་འདུས་རྩ་རྒྱུད་འདིའི་ལེའུ་བཅུ་བདུན་པ་ཡན་ནི་རྩ་རྒྱུད་རྐྱང་པ་ཡིན། སློབ་དཔོན་ཟླ་བ་གྲགས་པས་ཀྱང་འདི་ཡན་ལ་འགྲེལ་པ་མཛད། ལེའུ་བཅོ་བརྒྱད་པ་རྒྱུད་ཕྱི་མར་གྲགས་པ་ནི་ལེའུ་སྔ་མ་རྣམས་ལ་འཕྲོས་ནས་དྲི་ལན་ལྔ་བཅུ་ང་བཞི་ལ་སོགས་པའི་སྒོ་ནས་སྔར་གྱི་དོན་གསལ་བར་བྱེད་པས་ན་ལེའུ་བཅུ་བདུན་པ་ཡན་གྱི་བཤད་རྒྱུད་ཡིན་ཞིང་། སྤྱིར་ནི་རང་གི་ངོ་བོ་རྩ་རྒྱུད་དུ་གཞག་པར་བྱ་སྟེ། དཔེར་ན་ཀྱཻ་རྡོར་རྩ་རྒྱུད་བརྟག་གཉིས་ཀྱི་བརྟག་པ་ཕྱི་མ་དེ་བརྟག་པ་དང་པོའི་བཤད་རྒྱུད་ཡིན་ཀྱང་། རང་གི་ངོ་བོ་རྩ་རྒྱུད་དུ་འཇོག་པ་བཞིན་ནོ། ། འདི་འདྲའི་རིགས་ཅན་གཞན་ཡང་ཡོད་དེ།
གནད་འདི་ཀུན་གྱིས་རྟོགས་པར་བྱའོ། ། བཤད་རྒྱུད་ལ་ཐུན་མོང་མ་ཡིན་པའི་བཤད་རྒྱུད་གཉིས་དང་། ཐུན་མོང་བའི་བཤད་རྒྱུད་གཉིས་ཏེ་བཞི་ཡོད་དེ། ལྷ་མོ་བཞིས་ཞུས་པས་གཙོ་བོར་རྫོགས་རིམ་བསྟན་ཅིང་རྒྱུད་གཞན་དང་ཐུན་མོང་བ་ཡིན། རྡོ་རྗེ་ཕྲེང་བས་དབང་ཆོག་ཕལ་ཆེ་བ་དང་། བསྐྱེད་རིམ་ཏིང་འཛིན་གསུམ་གྱི་འཆིང་། རྫོགས་རིམ་རིམ་ལྔའི་རྣམ་གཞག་དཀྱིལ་འཁོར་གྱི་ལྷ་གྲངས་སུམ་ཅུ་སོ་གཉིས་སུ་བྱེད་པ་སོགས་ནི་གསང་བ་འདུས་པའི་བཤད་རྒྱུད་དུ་འགྲོ་ཞིང་། གཞན་བདེ་མཆོག་སོགས་ལ་ཕན་པ་ཡང་མང་དུ་ཡོད་འདུག ཐུན་མོང་མ་ཡིན་པ་དགོངས་པ་ལུང་སྟོན་གྱི་རྩ་རྒྱུད་ཀྱི་སྟོད་ཀྱི་ཚིག་རེ་རེ་ཡང་མཐའ་དྲུག་ཚུལ་བཞིར་འཆད་པ་བསྟན། ཡེ་ཤེས་རྡོ་རྗེ་ཀུན་ལས་བཏུས་པས་འཆད་ཐབས་རྒྱན་བདུན་ལ་སོགས་པ་བསྟན།
དེ་ལྟར་ན་རྩ་རྒྱུད་གཅིག་དང་བཤད་རྒྱུད་བཞི་ལས་ལྔར་རྣམ་པར་གཞག་གོ ། རྒྱུད་དེ་གང་ལ་འཆད་པའི་སློབ་མ་ནི་འདི་པའི་ལུགས་ཀྱིས་ལྔར་འཆད་དེ།་་་་་ སྟོང་ཐུན་དུ་ལུང་དྲངས་པ་ལས། བློ་ཡི་རྣམ་པ་དཔག་མེད་ལས། ། གང་ཟག་རྣམ་པ་ལྔར་འདོད་དོ། ། ཨུཏྤ་ལ་དང་པད་དཀར་དང་། །

པདྨ་ཙནྡན་རིན་ཆེན་ནོ། ། ཨུཏྤ་ལ་ལྟ་བུ། པདྨ་དཀར་པོ་ལྟ་བུ། པདྨ་དམར་པོ་ལྟ་བུ། ཙནྡན་ལྟ་བུ། རིན་པོ་ཆེ་ལྟ་བུའི་གང་ཟག་དང་ལྔ་ལས། དང་པོ་ནི། ཐོས་པ་ཆེ་བ། དོན་ཟིན་པ། དེ་མ་ཐག་ཚིག་དོན་གཉིས་ཀ་བརྗེད་པར་འགྱུར་བ་སྟེ་ཁྱད་ཆོས་གསུམ་ལྡན་ནོ། ། གཉིས་པ་ནི་སྔ་མ་གཉིས་དང་།
ཚིག་དོན་གཞན་ལ་སྟོན་མི་ནུས་པ་དང་བཅས་པས་ཆོས་གསུམ་ལྡན་ནོ། ། གསུམ་པ་ནི། དད་པ་ཆེ་བ། སྙིང་རྗེ་ཆེ་བ། ཐོས་པ་ཆེ་བ། དེ་མ་ཐག་ཚིག་དོན་བརྗེད་པར་འགྱུར་བ་སྟེ་ཆོས་བཞི་ལྡན་ནོ། ། བཞི་པ་ནི། ཐོས་པ་ཆུང་བ། ང་རྒྱལ་ཆེ་བ། དོན་གྱི་རྩ་བ་མེད་པ།་་་་་
ཚུལ་ཁྲིམས། ཚིག་གི་སྤྲོས་པ་མང་བ། དོན་གཞན་གྱིས་ཟིན་པར་མི་ནུས་པ་སྟེ་ཁྱད་ཆོས་ལྔ་ལྡན་ནོ། ། ལྔ་པ་ནི་ཚུལ་ཁྲིམས་དག་པ། མཁས་པ། བསྒྲིན་པ་སྟེ་ཁོང་གྲུང་བ། ཐོས་པ་ཆེ་བ། ཤེས་རབ་ཆེ་བ། རྒྱུད་གཞན་དུ་མི་འགྱུར་བ། དོན་གཞན་ལ་སྟོན་ནུས་པ་སྟེ་ཁྱད་ཆོས་བདུན་ལྡན་ནོ། །
དེ་ལྟར་ལྔ་ལས་དང་པོ་བཞི་ནི་ཚོགས་བཤད་བྱ་བའི་ཡུལ་ཡིན་ཏེ།་་་་་ ཨུཏྤ་ལ་དང་པད་དཀར་དང་། པདྨ་ཙནྡན་ཉིད་དག་སྟེ། ། གང་ཟག་བཞི་པོ་འདི་དག་ནི། ། ཚོགས་ལ་བཤད་པའི་གང་ཟག་གོ ། དེ་དག་གིས་རང་གིས་ཉན་པ་དང་སྒྲུབ་པ་ཉམས་ལེན་བྱར་རུང་གི་གདུལ་བྱ་གཞན་གཙོ་བོར་རྗེས་སུ་འཛིན་མི་ནུས་པས་སོ། ། ལྔ་པ་ནི་སློབ་བཤད་བྱ་བའི་ཡུལ་ཡིན་ཏེ།་་་་་ རྫོགས་པའི་རིམ་པས་སྐལ་ལྡན་ཞིང་། ། རྟག་ཏུ་སྤྱོད་པས་རྣམ་བརྒྱན་པ། འདི་ནི་རིན་ཆེན་གང་ཟག་སྟེ། །
སློབ་མ་ལ་བཤད་སྣོད་ཡིན་ནོ། ། དེས་གདུལ་བྱ་གཞན་རྗེས་སུ་འཛིན་ནུས་པས་སོ། ། སློབ་མ་མཆོག་དེ་ལ་ཇི་ལྟར་འཆད་པའི་ཚུལ་ནི། རིམ་པ་ལྔའམ་དགུའི་སྒོ་ནས་འཆད་པར་བྱེད་དེ། རིམ་པ་ལྔ་ལ་སློབ་དཔོན་ཟླ་བས་བསྐྱེད་རིམ་ལ་རིམ་པ་གཅིག དབེན་གསུམ་ལ་སེམས་ཙམ་ལ་དམིགས་པ་ཞེས་པའི་རིམ་པ་གཅིག་དང་། རིམ་པ་གསུམ་པ་ཀུན་རྫོབ་བདེན་པ་སྒྱུ་ལུས། བཞི་པ་ཀུན་རྫོབ་བདེན་པ་དག་པའི་དོན་དམ་འོད་གསལ། ལྔ་པ་བདེན་གཉིས་ཟུང་དུ་སྦྱོར་བ་སྟེ་ཟུང་འཇུག་དང་ལྔ་ལ་རིམ་པ་ལྔར་མཛད་ནས་རྒྱུད་ཀྱི་དོན་མ་ལུས་པ་རིམ་པ་ལྔ་པོ་དེར་འདུས་པར་གསུངས་ཏེ། སྒྲོན་གསལ་དུ།
གསང་སྔགས་སྐུ་ནི་རབ་སྒྲུབ་བྱེད། ། བསྐྱེད་པའི་རིམ་པ་དང་པོ་ཡིན། ། སེམས་ལ་དམིགས་པ་ཙམ་ཞིག་ནི། ། རིམ་པ་གཉིས་པ་ཞེས་བརྗོད་དོ། ། ཀུན་རྫོབ་བདེན་པ་བསྟན་པ་ནི། ། ཡིད་འོང་རིམ་པ་གསུམ་པ་ཡིན། ། ཀུན་རྫོབ་བདེན་པ་དག་པ་ནི། ། རིམ་པ་བཞི་པ་ཞེས་བརྗོད་དེ། ། བདེན་གཉིས་སྦྱོར་བ་གང་ཡིན་པའི། ། ཟུང་འཇུག་ཅེས་བྱ་ལྔ་པ་སྟེ། །
འདི་ནི་བསྒྲུབ་པའི་མན་ངག་མཆོག ། རྒྱུད་ཀུན་གྱི་ནི་དོན་བསྡུས་པའོ། ། ཞེས་གསུངས་སོ། ། སློབ་དཔོན་འཕགས་པ་ཉིད་ཀྱིས་བསྐྱེད་རིམ་ལ་སྒྲུབ་ཐབས་མདོར་བྱས་དང་མདོ་བསྲེ་ལོགས་སུ་བྱས་ནས་དེ་སྔོན་སོང་གི་རྫོགས་རིམ་ལ་རིམ་པ་ལྔར་མཛད་དེ། རིམ་ལྔའི་གཞུང་གི་དབུ་ཉིད་དུ། རྣལ་འབྱོར་རྒྱུད་་་་་་ཕ་རྒྱུད། ཀྱི་རྗེས་འབྲངས་ནས། ། རྡོ་རྗེ་བཟླས་པའི་རིམ་བཤད་བྱ། ། བསྐྱེད་པའི་རིམ་ལ་ལེགས་གནས་ཤིང་། ། རྫོགས་པའི་རིམ་པ་འདོད་རྣམས་ལ། །
ཐབས་འདི་རྫོགས་པའི་སངས་རྒྱས་ཀྱིས། ། སྐས་ཀྱི་རིམ་པ་ལྟ་བུར་གསུངས། ། སེམས་ཅན་རྣམས་ཀྱི་སྲོག་གྱུར་པ། ། རླུང་ཞེས་བྱ་བ་ལས་ཀུན་བྱེད། ། ཅེས་གསུངས་པས་ངག་དབེན་རླུང་གི་རྣལ་འབྱོར་ནི་རིམ་པ་དང་པོ། སེམས་དབེན་རིམ་པ་གཉིས་པ། ཀུན་རྫོབ་སྒྱུ་ལུས་བདག་བྱིན་གྱིས་བརླབས་པ་ནི་གསུམ་པ། མངོན་པར་བྱང་ཆུབ་པ་སྟེ་དོན་དམ་འོད་གསལ་ནི་བཞི་པ། བདེན་གཉིས་ཟུང་འཇུག་ནི་ལྔ་པ་ཡིན་པར་རིམ་ལྔའི་གཞུང་ལས་གསུངས་སོ། ། འོ་ན་ལུས་དབེན་གང་དུ་བསྡུ་ཞེ་ན།
སྔ་རབས་པ་རྣམས་འདི་བསྐྱེད་རིམ་གྱིས་ཟབ་ཤོས་དང་། རྫོགས་རིམ་གྱི་མི་ཟབ་ཤོས་ཡིན་པས་བསྐྱེད་རྫོགས་རི་ཐང་མཚམས་པ་ཡིན་ནོ་གསུངས་པ་ལ། ཀུན་མཁྱེན་བླ་མ་བསོད་ནམས་སེང་གེས། འདི་ནི་མི་རིགས་ཏེ། འདི་ལ་སྦྱང་གཞི་སྦྱོང་བྱེད་སྦྱར་བའི་ལྷའི་རྣམ་པ་བསྒོམ་པ་ཙམ་ལས་རླུང་གི་རྣལ་འབྱོར་སོགས་མེད་པའི་ཕྱིར་ན་རང་གི་ངོ་བོ་བསྐྱེད་རིམ་གྱི་ལམ་གྱི་ཕྱོགས་ཡིན་ལ། འོན་ཀྱང་འདི་ངག་དབེན་བསྒོམ་པའི་སྔོན་འགྲོ་ཡིན་པས། བསྡུ་ན་རྫོགས་རིམ་གྱི་ཁོངས་སུ་བསྡུ་བ་ཡིན་ནོ། ། ཞེས་གསུངས་པ་འདི་གནད་ཀྱི་དོན་ཕུལ་དུ་ཕྱིན་པ་ཡིན་ནོ། ། ཡང་སློབ་དཔོན་འཕགས་པ་ལྷས། ལམ་གྱི་རིམ་པ་ཡོངས་རྫོགས་ཀྱི་དབང་དུ་བྱས་ནས་རིམ་པ་དགུར་མཛད་དེ།
སངས་རྒྱས་པའི་ཐེག་པའི་བསམ་པ་ལ་བསླབ་པ། ཐེག་པ་གསར་་་་་་གསང་བ་འདུས་པ་འདི་འདས་པའི་སངས་རྒྱས་མར་མེ་མཛད་ལ་སོགས་པས་མ་གསུངས་ཤིང་། འོ་སྐོལ་གྱི་སྟོན་པ་འདིས་གསར་དུ་གསུངས་པས་ན་ཐེག་པ་གསར་པ་ཞེས་བྱ་བ་ཡིན། པའི་དྲན་པ་གཅིག་པའི་རྣལ་འབྱོར་ལ་བསླབ་པ། རྟོག་པའི་རྣལ་འབྱོར་ལ་བསླབ་པ། རིགས་ཀྱི་དབྱེ་བས་ལུས་རྣམ་པར་དབེན་པ་ལ་བསླབ་པ། ཨ་ལྀ་ཀ་ལྀའི་བདག་ཉིད་ངག་རྣམ་པར་དབེན་པ་ལ་བསླབ་པ། ཐམས་ཅད་རྣམ་པར་དག་པ་སེམས་རྣམ་པར་དབེན་པ་ལ་བསླབ་པ། སྒྱུ་མའི་དཔེ་བཅུ་གཉིས་ཀྱིས་མཚོན་པའི་ཀུན་རྫོབ་སྒྱུ་མ་ལྟ་བུ་ལ་བསླབ་པ། རིལ་འཛིན་དང་རྗེས་བཞིག་གི་རྣམ་པས་དོན་དམ་འོད་གསལ་ལ་བསླབ་པ།
མཐར་བདེན་གཉིས་ཟུང་འཇུག་ལ་བསླབ་པ་དང་དགུ་ལས། དང་པོ་ནི་སྐྱབས་འགྲོ་དང་སེམས་བསྐྱེད་ཀྱིས་རྒྱུད་སྦྱངས་ཏེ་དབང་བསྐུར་བའི་སྣོད་རུང་དུ་བྱེད་པའོ། ། གཉིས་པ་ནི་དབང་བསྐུར་ཏེ་དཀྱིལ་འཁོར་ཡོངས་རྫོགས་སམ་དཔའ་བོ་གཅིག་པའི་བསྐྱེད་རིམ་ལ་དྲན་པ་རྩེ་གཅིག་པས་བསླབ་པའོ། ། གསུམ་པ་ནི་ཕྲ་ཐིག་གི་རྣལ་འབྱོར་ལ་བསླབ་པའོ། ། བཞི་པ་ནི་སྦྱང་གཞི་ལ་རིགས་བརྒྱར་ཕྱེ་ནས་དེ་སྦྱོང་བྱེད་ཀྱི་ལྷ་སོ་གཉིས་ཀྱང་རིགས་བརྒྱར་ཕྱེ་སྟེ་བསྒོམ། དེ་ལ་གོམས་པ་ན་རིགས་ལྔ་དང་གསུམ་དུ་བསྒོམ། མཐར་གསང་ཆེན་རིགས་གཅིག་ཏུ་བསྡུས་ནས་ཐུགས་རྡོ་རྗེ་ལྟ་བུ་བསྒོམ་པའོ། ། ལྔ་པ་ནི་རླུང་འཇུག་གནས་གསུམ་རྡོ་རྗེ་གསུམ་གྱི་བཟླས་པར་ཇི་སྲིད་མ་ཤར་གྱི་བར་དུ་བསྒོམ་པའོ། ། དྲུག་པ་ནི་སྣང་མཆེད་ཐོབ་གསུམ་གྱི་རིམ་པས་གཉིས་སྣང་གི་རྟོག་པ་རགས་པ་མ་དག་གི་བར་དུ་བསྒོམ་པའོ། ། བདུན་པ་ནི་དབེན་གསུམ་གྱི་བསྒྲུབ་པའི་རྡོ་རྗེ་གསུམ་པོ་དེ་མཚན་དཔེས་བརྒྱན་པའི་ལོངས་སྤྱོད་རྫོགས་པའི་སྐུ་སྒྱུ་མ་ལྟ་བུར་བསྒྲུབ་པའོ། །
བརྒྱད་པ་ནི་བདེན་འཛིན་གྱི་དྲི་མ་སྦྱོང་བའི་ཕྱིར་སྐུ་དེ་ཡང་འོད་གསལ་སྟོང་ཉིད་དུ་སྦྱོང་བའོ། ། དགུ་པ་ནི་དེ་ལྟར་འོད་གསལ་སྟོང་པ་ཉིད་ལས་ལངས་པའི་མཚན་དཔེས་བརྒྱན་པའི་སྐུ་དེ་ཡང་བདེན་གཉིས་ཟུང་འཇུག་གི་ངོ་བོ་ཅན་དུ་བྱེད་པའོ། ། དེ་ལྟར་རིམ་པ་ལྔ་ལ་བཞེད་ཚུལ་མི་འདྲ་བ་དང་། རིམ་པ་དགུར་ཕྱེ་བ་རྣམས་ནི་ལམ་གྱི་དབྱེ་བསྡུ་ཙམ་ལས་འགལ་བ་མེད་ཅིང་འཕགས་པ་ཡབ་སྲས་རྣམས་དགོངས་པ་གཅིག་པ་ཡིན་ནོ། ། ཞེས་སྟོང་ཐུན་ལས་གསུངས། གཉིས་པ་ལ་དོན་གསུམ་སྟེ། སྔོན་འགྲོའི་རྣལ་འབྱོར་གྱིས་ཟུང་འཇུག་གི་ཡེ་ཤེས་སྐྱེ་རུང་དུ་བྱ་བ། དངོས་གཞིའི་རྣལ་འབྱོར་གྱིས་ཟུང་འཇུག་གི་ཡེ་ཤེས་བསྐྱེད་པ། རྗེས་ཀྱི་རྣལ་འབྱོར་གྱིས་ཉམས་རྟོགས་ཕྱོགས་མེད་དུ་རྩལ་སྦྱང་བའོ། ། དང་པོ་ལ་བཞི་སྟེ།
མོས་གུས་སྐྱེད་པར་བྱེད་པ་བླ་མའི་རྣལ་འབྱོར་གྱི་ཁྲིད། ཚོགས་རྫོགས་པར་བྱེད་པ་ཕྱག་དང་མཎྜལ་གྱི་ཁྲིད། བྱིན་རླབས་འཇུག་པར་བྱེད་པ་མོས་གུས་གསོལ་འདེབས་ཀྱི་ཁྲིད། ཉམས་གྲིབ་དག་པར་བྱེད་པ་རྡོ་རྗེ་སེམས་དཔའི་སྒོམ་བཟླས་ཀྱི་ཁྲིད་དོ། ། དང་པོ་ནི་གནས་བསམ་གཏན་གྱི་ཁང་པ་དབེན་ཞིང་ཉམས་དགའ་བར་སྟན་བདེ་བ་ལ་སྐྱིལ་ཀྲུང་དུ་འདུག་ནས་སྐྱབས་འགྲོ་སེམས་བསྐྱེད་སྤྱི་དང་འདྲ་བར་བྱས་ལ་རང་ལྷར་གསལ་བའི་སྤྱི་བོར་རིན་པོ་ཆེའི་ཁྲི་ཡངས་ཤིང་རྒྱ་ཆེ་བའི་སྟེང་དུ་དར་སྣ་ཚོགས་ཀྱི་གདན་དང་། པདྨ་ཟླ་བ་ཉི་མ་རྡོ་རྗེ་སྔོན་པོ་རྩེ་ལྔ་པ་སྟེ་གདན་དྲུག་་་་་་བུ་སྟོན་གྱི་ཁྲིད་ཡིག་ན་གདན་གསུམ་བརྩེགས་ལས་མ་གསུངས་ཀྱང་། དྲུག་བརྩེགས་འདི་བྱང་རྩེའི་ཁྲིད་ཡིག་ཟིན་བྲིས་མ་ལས་བཤད། བུ་སྟོན་གྱི་གསུང་བགྲོས་ཡིན་པའང་སྲིད། བརྩེགས་ཀྱི་སྟེང་དུ་རང་གི་རྩ་བའི་བླ་མ་དེ་ཉིད་རིགས་དྲུག་པ་རྡོ་རྗེ་འཆང་གི་ངོ་བོ་རྣམ་པ་དཔལ་གསང་བ་འདུས་པ་མི་བསྐྱོད་རྡོ་རྗེ་སྐུ་མདོག་སྔོན་པོ་ཞལ་གསུམ་ཕྱག་དྲུག་པ། ཞབས་གཉིས་རྡོ་རྗེ་སྐྱིལ་ཀྲུང་དུ་བཞུགས་པ།
དབུ་སྐྲ་མཐོན་མཐིང་ཐོར་ཅོག་སྤྱི་བོར་བཅིངས་པ། ཕྱག་དང་པོ་གཉིས་ཀྱིས་རྡོ་རྗེ་དང་དྲིལ་བུ་འཛིན་པས་ཡུམ་རེག་བྱ་རྡོ་རྗེ་མ་ལ་འཁྱུད་པ། གཡས་འོག་མ་གཉིས་འཁོར་ལོ་དང་པདྨ། གཡོན་འོག་མ་གཉིས་རིན་པོ་ཆེ་དང་རལ་གྲི་འཛིན་པ། རིན་པོ་ཆེའི་རྒྱན་ཐམས་ཅད་ཀྱིས་བརྒྱན་ཅིང་། དར་སྣ་ཚོགས་ཀྱི་ན་བཟའ་གསོལ་བ། ཡེ་ཤེས་སྒྱུ་མ་ལྟ་བུའི་སྐུ་མཚན་དང་དཔེ་བྱད་འབར་བ། ་་་་་ འདིར་རྗེ་རྡོ་རྗེ་འཆང་གི་གསུང་རྒྱུན་ཟིན་བྲིས་ལས། འདི་ཉིད་ཀྱི་རྒྱུད་གཞུང་ལས། བླ་མ་ལ་གསོལ་བ་གདབ་པ་གསལ་བར་གསུངས་ཤིང་།
ཁྱད་པར་རྩ་རྒྱུད་ལེའུ་བཅུ་བདུན་པར། བླ་མ་བྱང་ཆུབ་ཀྱི་སེམས་རྡོ་རྗེ་བསྒོམ་ཚུལ་ལུང་དང་བཅས་པ་གསུངས། བྱང་ཆུབ་སེམས་རྡོ་རྗེ་དེའི་མཚན་ཉིད་འཆད་པ་ལ། རྣམ་པར་སྣང་མཛད་འདྲ་བའི་མདོག་སོགས་དྲངས། ཞེས་གསུངས་པས་དང་པོའི་མགོན་པོ་ཡིན་ཞིང་། རིམ་ལྔ་ལས་ཀྱང་དེ་ལྟར་གསུངས་ལ། དང་པོའི་མགོན་པོ་ཡུམ་རྡོ་རྗེ་དབྱིངས་ཀྱི་དབང་ཕྱུག་མས་འཁྱུད་པ་རེ་བསྒོམ་པར་རིགས་ན། བླ་མ་རྣམས་དེ་ལྟར་མཛད་པའི་སྲོལ་མི་འདུག་པས། འདིར་བླ་མ་བྱང་ཆུབ་ཀྱི་སེམས་རྡོ་རྗེ་དཀྱིལ་འཁོར་གྱི་གཙོ་བོའི་རྣམ་པ་ཞལ་གསུམ་ཕྱག་དྲུག་པ་ཡུམ་དང་བཅས་པ་བསྒོམ་གསུངས། ཞེས་འབྱུང་།
བླ་མའི་རྣལ་འབྱོར་གྱི་གདན་གྱི་སྐབས་སུ་དར་གློག་སྟན་ཟེར་ཡང་གོས་འབོལ་ཡིན་གསུངས། དྲུག་བརྩེགས་མཛད་པ་ནི་བུ་ཉིད་ཀྱིས་མཛད་པ་ཡིན་མོད། རིན་པོ་ཆེའི་ཁྲི་དང་པད་ཟླ་ཙམ་གྱིས་ཆོག་པ་འདྲ། འོན་ཀྱང་འཇམ་དཔལ་སེང་ལྡན་ལ་འཇམ་དབྱངས་དར་འབོལ་ལ་བཞུགས་པ་ཡང་བྱས་འདུག་ལ། བུས་ཀྱང་དེ་གཟིགས་པ་ཡིན་པ་འདུག རྡོ་རྗེའི་གདན་ནི་འདུག་པའི་ལྷ་ལ་རང་རིགས་ཀྱི་ཕྱག་མཚན་གྱི་གདན་བཤད་པ་ལ་དགོངས་ནས་བྱས་པ་ཡིན་གསུངས། དེའི་སྤྱི་བོར་ཨོཾ་དཀར་པོ། མགྲིན་པར་ཨཱཿདམར་པོ། ཐུགས་ཀར་ཧཱུྃ་སྔོན་པོ། ཧཱུྃ་ལས་འོད་ཟེར་འཕྲོས་པས་རང་གི་ཚེ་འདིའི་གསུམ་ལྡན་གྱི་བླ་མ་ལ་སོགས་པ་མདོར་ན་ཚེ་རབས་ཐམས་ཅད་དུ་ཞལ་མཇལ་བ།
གསུང་ཐོས་པ། བྱིན་གྱིས་བརླབས་པ་ཐམས་ཅད་དང་། དེ་དག་གི་བརྒྱུད་པའི་བླ་མ་རྣམས་དང་། སངས་རྒྱས་བྱང་སེམས། ཉན་རང་ཆོས་སྐྱོང་ཐམས་ཅད་སྤྱན་དྲངས། རྩ་བའི་བླ་མ་ལ་ཐིམ་་་་་་བླ་མའི་རྣལ་འབྱོར་ལ་ཁྲོམ་ཚོགས་སུ་བསྒོམ་པ། མཐོ་བརྩེགས་སུ་བསྒོམ་པ་དང་། གཅིག་ཏུ་བསྡུས་ཏེ་བསྒོམ་པ་དང་ལུགས་གསུམ་ལས། འདིར་ཕྱི་མའི་དབང་དུ་བྱས་པ་ཡིན། པས་བླ་མ་དེ་སྐྱབས་གནས་ཀུན་འདུས་སུ་བསྒོམ་ལ་མོས་གུས་དུང་དུང་པ་རྐང་གི་ཁོང་།
སྙིང་གི་དཀྱིལ་ནས་བྱའོ། ། དེ་ཡང་ཡོན་ཏན་ཐམས་ཅད་ཀྱི་རྩ་བ་བླ་མའི་མོས་གུས་ཡིན་ཏེ། མོས་གུས་སྐྱེས་ན་རྒྱུད་བྱིན་གྱིས་བརླབས་ཏེ་ཡོན་ཏན་བསམ་གྱིས་མི་ཁྱབ་པ་སྐྱེ་བར་བཀའ་དང་བསྟན་བཅོས། བླ་མའི་མན་ངག་ཀུན་ལས་བཤད་ཅིང་རྣལ་འབྱོར་པས་ཉམས་སུ་མྱོང་བས་ཀྱང་གྲུབ་པ་ཡིན་ནོ། ། གཉིས་པ་ཕྱག་དང་མཎྜལ་གྱི་ཁྲིད་ནི། དེ་ལྟར་མོས་གུས་བསྒོམས་ནས། གང་གི་དྲིན་གྱིས་བདེ་ཆེན་ཉིད། ། ལ་སོགས་པས་བསྟོད་ཅིང་ཕྱག་བཙལ། སྙིང་ཁ་ནས་མཆོད་པའི་ལྷ་མོ་སྤྲོས་ཏེ་མཆོད་ཡོན་ལ་སོགས་པས་མཆོད་པར་བསམ་ལ། ཨོཾ་སརྦ་ཏ་ཐཱ་ག་ཏ་ཨརྒྷྃ་པྲ་ཏིཙྪ་པུ་ཙ་མེ་གྷ་ནས།
ཤཔྟ་པྲ་ཏིཙྪ་པུ་ཙ་སོགས་ཀྱི་བར་བརྗོད། ཕྱག་ལེན་དཀྱུས་བཞིན་དུ་མཎྜལ་ཚོམ་བུ་བདུན་མ་ཚར་བདུན་ལ་སོགས་པ་འབུལ། དེའི་རྗེས་སུ་མོས་གུས་ཀྱི་གདུང་ཤུགས་བསྐྱེད་ལ། བླ་མ་རིན་པོ་ཆེ་ལ། མཆོད་པའི་ཚོགས་ཐམས་ཅད་འབུལ་ལོ། ། སྡིག་སྒྲིབ་དང་ཉེས་ལྟུང་ཐམས་ཅད་ནི་སོ་སོར་བཤགས་སོ། ། བསོད་ནམས་དང་ཡེ་ཤེས་ཀྱི་ཚོགས་ལ་རྗེས་སུ་ཡི་རངས་སོ། ། ཆོས་ཀྱི་འཁོར་ལོ་བླ་ན་མེད་པ་བསྐོར་བར་བསྐུལ་ལོ། ། ཡོངས་སུ་མྱ་ངན་ལས་མི་འདའ་བར་གསོལ་བ་འདེབས་སོ། ། བདག་དང་སེམས་ཅན་ཐམས་ཅད་ཀྱིས་ཕྱག་རྒྱ་ཆེན་པོ་མཆོག་གི་དངོས་གྲུབ་བླ་མ་རྡོ་རྗེ་འཆང་གི་གོ་འཕང་མྱུར་དུ་ཐོབ་པར་བྱིན་གྱིས་བརླབ་ཏུ་གསོལ།
ཞེས་གསོལ་བ་དྲག་ཏུ་བཏབ། དཀོན་མཆོག་གསུམ་ལ་བདག་སྐྱབས་མཆི། ། ཞེས་སོགས་རྒྱུན་བཤགས་དང་། སངས་རྒྱས་བྱང་ཆུབ་སེམས་དཔའ་ཀུན། ། ཞེས་སོགས་རིགས་ལྔའི་སྡོམ་བཟུང་ལན་གསུམ་རེ་བྱ། གསུམ་པ་མོས་གུས་གསོལ་འདེབས་ཀྱི་ཁྲིད་ནི། སྡོམ་བཟུང་ཚར་བའི་རྗེས་སུ་སླར་ཡང་མོས་གུས་ཀྱིས་གདུང་ཤུགས་ཚད་མེད་པ་བསྐྱེད་དེ། བདག་དང་ནམ་མཁའི་མཐའ་དང་མཉམ་པའི་སེམས་ཅན་ཐམས་ཅད་ཕྱོགས་བཅུ་དུས་གསུམ་གྱི་སངས་རྒྱས་ཐམས་ཅད་ཀྱི་སྐུ་གསུང་ཐུགས་ཡོན་ཏན་འཕྲིན་ལས་རྣམས་གཅིག་ཏུ་བསྡུས་པའི་བདག་ཉིད་དྲིན་ཅན་རྩ་བའི་བླ་མ་རིན་པོ་ཆེ་ལ་ཕྱག་འཚལ་ཞིང་སྐྱབས་སུ་མཆིའོ། ། ཐུགས་བརྩེ་བ་ཆེན་པོས་རྗེས་སུ་གཟུང་བ་དང་། བྱིན་གྱིས་བརླབ་པར་མཛད་དུ་གསོལ།
བདག་དང་སེམས་ཅན་ཐམས་ཅད་འཁོར་བ་སྡུག་བསྔལ་གྱི་རྒྱ་མཚོ་ལས་བསྒྲལ་དུ་གསོལ། ཐར་པ་བླ་ན་མེད་པའི་གོ་འཕང་མྱུར་དུ་ཐོབ་པར་མཛད་དུ་གསོལ། ཡང་དག་པའི་ཏིང་ངེ་འཛིན་བསམ་གྱིས་མི་ཁྱབ་པ་རྒྱུད་ལ་སྐྱེ་བར་བྱིན་གྱིས་བརླབ་ཏུ་གསོལ། བདེན་གཉིས་ཟུང་དུ་འཇུག་པའི་རྟོགས་པ་ཁྱད་པར་ཅན་རྒྱུད་ལ་སྐྱེ་བར་མཛད་དུ་གསོལ། ཞེས་གསོལ་བ་བཏབ། བླ་མའི་སྤྱི་བོའི་ཨོཾ་དཀར་པོ་ལས་འོད་ཟེར་དཀར་པོ་འཕྲོས། བདག་གི་སྤྱི་བོར་ཐིམ་པས་བུམ་པའི་དབང་ཐོབ། ལུས་ཀྱི་སྒྲིབ་པ་དག དེ་བཞིན་དུ་མགྲིན་པའི་ཨཱཿདམར་པོ་དང་། ཐུགས་ཁའི་ཧཱུྃ་སྔོན་པོ་ལས་འོད་འཕྲོས་པས་གསང་དབང་དང་ཤེར་དབང་ཐོབ་ཚུལ་ཡང་རིགས་འགྲེ །
ཡང་བླ་མའི་སྐུའི་ཆ་ཤས་ཐམས་ཅད་ལས་འོད་ཟེར་ཁ་དོག་སྣ་ཚོགས་པ་འཕྲོས། བདག་གི་སྤྱི་གཙུག་ནས་ཞུགས། རྐང་མཐིལ་ཡན་ཆད་གང་བས་དབང་བཞི་པ་ཐོབ། ལུས་ངག་ཡིད་གསུམ་ཀའི་ཆགས་པའི་སྒྲིབ་པ་དང་ཤེས་སྒྲིབ་དག་པར་བསམ། སྤྱི་བོའི་བླ་མ་ཡབ་ཡུམ་འོད་ཕུང་བདེ་བ་ཆེན་པོའི་རང་བཞིན་དུ་ཞུ་སྟེ་བདག་གི་སྤྱི་གཙུག་ནས་ཐིམ་པས་སངས་རྒྱས་ཐམས་ཅད་ཀྱི་ངོ་བོ་བླ་མའི་སྐུ་གསུང་ཐུགས་དང་། བདག་གི་ལུས་ངག་ཡིད་གསུམ་དབྱེར་མེད་དུ་འདྲེས་པར་བསམ་ལ་དེའི་ངང་ལ་བཟོ་མེད་དུ་ལྷོད་ཀྱིས་བཞག དེ་ལྟར་ཐུན་བཞིའི་རིམ་པས་ཞག་གྲངས་ཅི་རིགས་པར་ཉམས་སུ་བླང་བར་བྱ་སྟེ། སྔོན་འགྲོ་བླ་མའི་རྣལ་འབྱོར་ལ་ནན་ཏན་དུ་མ་བྱས་ན་དངོས་གཞིའི་སྐབས་སུ་ཡོན་ཏན་ཡེ་མི་སྐྱེ་བར་བླ་མ་ཀུན་མགྲིན་གཅིག་ཏུ་གསུངས། བཞི་པ་རྡོ་རྗེ་སེམས་དཔའི་སྒོམ་བཟླས་ཀྱི་ཁྲིད་ནི། རང་གི་སྤྱི་བོར་སྣ་ཚོགས་པདྨ་དང་ཟླ་བའི་དཀྱིལ་འཁོར་གྱི་སྟེང་དུ་སྐད་ཅིག་གིས་རྡོ་རྗེ་སེམས་དཔའ་སྐུ་མདོག་སྟོན་ཀའི་ཟླ་བ་ལྟར་དཀར་བ་ཞལ་གཅིག་ཕྱག་གཉིས་པ་རྡོ་རྗེ་དང་དྲིལ་བུ་འཛིན་པས་ཡུམ་ལ་འཁྱུད་པ།
རལ་པའི་ཐོར་ཅོག་ཅན། ཞི་ཞིང་སྒེག་པའི་ཉམས་དང་ལྡན་པ། རིན་པོ་ཆེའི་དབུ་རྒྱན་ལ་སོགས་པ། རྒྱན་བརྒྱད་ཀྱིས་སྤྲས་ཤིང་། སེམས་དཔའི་སྐྱིལ་ཀྲུང་གིས་བཞུགས་པ། དེའི་པང་ན་ཡུམ་རྡོ་རྗེ་སྙེམས་མ་དཀར་མོ་རྡོ་རྗེ་དང་དྲིལ་བུ་འཛིན་པས་ཡབ་ལ་འཁྱུད་པ། རིན་པོ་ཆེའི་རྒྱན་སྣ་ཚོགས་ཀྱིས་བརྒྱན་པ། ཡབ་ཀྱི་ཐུགས་ཁར་ཟླ་བའི་དཀྱིལ་འཁོར་གྱི་སྟེང་དུ་ཧཱུྃ་དཀར་པོ། དེ་ལས་འོད་ཟེར་འཕྲོས་པས་ཡེ་ཤེས་ཀྱི་བདུད་རྩི་སྤྱན་དྲངས་པ་ནས་སྡིག་སྒྲིབ་ཕྱིར་འཐོན་པའི་བར་བླ་མེད་སྤྱིའི་ལུགས་བཞིན་དུ་བསམ་ལ། ཨོཾ་བཛྲ་སཏྭ་ས་མ་ཡ་ཞེས་སོགས་རྡོ་རྗེ་སེམས་དཔའི་ཡིག་བརྒྱ་ཐུན་རེ་ལ་བརྒྱ་རྩ་ལ་སོགས་པའམ།
ཇི་ལྟར་མཐའ་ནའང་ཉེར་གཅིག་རེ་བཟླས་ལ། ཕྱག་འཚལ་བསྟོད་ཅིང་ཕྱག་འཚལ་བསྟོད། ། ཕྱག་འཚལ་འདུད་དེ་ཕྱག་འཚལ་འདུད། ། གུས་པས་གུས་ལ་བདག་གསོལ་འདེབས། ། རྡོ་རྗེ་སེམས་དཔའ་བདག་སྒྲུབས་ཤིག ། སྐུ་གསུང་ཐུགས་རྩ་བ་དང་ཞེས་སོགས་དཀྱུས་བཞིན་གསོལ་བ་བཏབ་པས་བཅོམ་ལྡན་འདས་རྡོ་རྗེ་སེམས་དཔའ་ཡབ་ཡུམ་འོད་དུ་ཞུ་ནས་རང་ལ་ཐིམ་པར་བསམ་ལ་བདེ་སྟོང་སྤྲོས་པ་མེད་པའི་ངང་ལ་མཉམ་པར་བཞག་གོ ། དེ་ཡང་སྦྱང་གཞིའི་་་་་་དཔེ་ལ་སྦྱང་བྱའི་སྡིག་སྒྲིབ་ཟེར་བ་སྣང་ངོ་། སྡིག་སྒྲིབ། སྦྱོང་བྱེད་ཀྱི་ཐབས། སྦྱོང་བྱེད་ཀྱི་སྒྲུབ་པ་པོ་གསུམ་ཀ་རང་གི་སེམས་ཀྱི་ཆོ་འཕྲུལ་མ་གཏོགས་བདེན་པར་གྲུབ་པ་ཅི་ཡང་མེད་པས་བདེན་མེད་ཀྱི་ལྟ་བས་རྒྱས་བཏབ་ན་སྡིག་སྦྱོང་གི་མཆོག་ཡིན་ཏེ།
རྒྱུད་ལས། དྲང་པོར་འདུག་ལ་ཡང་དག་ལྟོས། ། འགྱོད་ཚངས་རྣམས་ཀྱི་མཆོག་ཡིན་ནོ། ། ཞེས་གསུངས་སོ། ། དེ་རྣམས་ཐམས་ཅད་སེམས་གཞན་དུ་མ་ཡེངས་པར། དམིགས་པའི་སྟེང་དུ་ཁྲིག་ཁྲིག་འགྲོ་བ་གཅིག་བྱུང་ན་རང་རྒྱུད་ལ་བྱིན་རླབས་ཤིག་འཇུག་ངེས་ཡིན། སྔོན་འགྲོ་འདི་རྣམས་ཞག་གྲངས་ཅི་རིགས་པར་ཐུན་བཞིའི་རིམ་པས་ཉམས་སུ་བླང་བ་གལ་ཆེ། ཆོས་ཟབ་མོ་འདི་ལྟ་བུ་ལ་ལས་སླ་དང་མགྱོགས་ཆོས་སོགས་མི་བྱ་བར་རྒྱུད་ལ་སྨིན་ངེས་རང་བྱས་ན་ཕན་ཐོགས་པ་ཡིན་ནོ། ། གཉིས་པ་དངོས་གཞིའི་རྣལ་འབྱོར་གྱི་ཟུང་འཇུག་གི་ཡེ་ཤེས་བསྐྱེད་པ་ལ་ལྔ་སྟེ། རྡོ་རྗེ་བཟླས་པའི་རིམ་པ།
སེམས་དབེན་གྱི་རིམ་པ། ཀུན་རྫོབ་བདེན་པ་སྒྱུ་ལུས་ཀྱི་རིམ་པ། དོན་དམ་བདེན་པ་འོད་གསལ་གྱི་རིམ་པ། བདེན་གཉིས་ཟུང་འཇུག་གི་རིམ་པའོ། ། དང་པོ་ལ་གཉིས། སྔོན་འགྲོ་ལུས་དབེན་དང་། དངོས་གཞི་ངག་དབེན་ནོ། ། དང་པོ་ནི། ལུས་དབེན་གྱི་སྔོན་དུ་ཡང་བསྐྱེད་རིམ་བསྒོམ་པར་གསུངས་པས།་་་་་ མངོན་ཤེས་ཅན་གྱི་གདམས་པ་ལས།
དང་པོ་སྦྱོར་བ་དཀྱིལ་འཁོར་དང་། ། ལས་རྒྱལ་མཆོག་དང་དྲན་པ་གཅིག ། ཡང་དང་ཡང་དུ་བསྒོམ་པ་ཡི། ། རེག་མཐོང་རྟགས་གཉིས་བྱུང་བྱུང་བསྒོམ། ། ཕྲ་མོའི་དཀྱིལ་འཁོར་བསྒོམ་པ་ཡི། ། སྟེང་སྒོ་འོག་སྒོ་ལ་བརྟེན་གཉིས། ། རླུང་ཤས་ཆེ་ན་འོག་སྒོ་བསྒོམ། ། མཁྲིས་པ་ཤས་ཆེ་གཉིས་ཀ་བསྒོམ། ། ཐིག་ལེ་ཡིག་འབྲུ་ཕྱག་མཚན་དང་། ། ལྷ་སྐུ་བསྒོམས་ཏེ་སྤྲོ་བསྡུ་བྱ། །
ཞེས་བཤད། དེ་ལ་གཉིས་ཏེ། དྲན་པ་གཅིག་པའི་་་་་་ཀྱེ་རྡོར་དུ་དྲན་པ་གཅིག་པ་དཔའ་གཅིག་ལ་བྱེད་པ་ཡོད་ཀྱང་། འདི་པས་དྲན་པ་གཅིག་པ་དཀྱིལ་འཁོར་ཡོངས་རྫོགས་སམ་དཔའ་བོ་གཅིག་པ་གང་ལ་དྲན་པ་རྩེ་གཅིག་ཏུ་གནས་པ་ལ་དྲན་པ་གཅིག་པར་བྱེད། རྣལ་འབྱོར་དང་། ཕྲ་ཐིག་གི་རྣལ་འབྱོར་རོ། ། དང་པོ་ནི། ། ཏིང་འཛིན་གསུམ་གྱི་ཆིངས་དང་ལྡན་པའི་མངོན་རྟོགས་སྒྲུབ་ཐབས་ལྟར་བསྒོམ་ནས་སེམས་འཛིན། དེ་ཡང་དང་པོ་གཙོ་བོ་ལ་སེམས་འཛིན། དེ་ལ་སེམས་བརྟན་ན་རྣམ་སྣང་ནས་གནོད་མཛེས་ཀྱི་བར་ལ་ལྷ་རེ་རེ་ནས་སེམས་འཛིན།
དེ་ནས་གཞལ་ཡས་ཁང་ལ། དེ་ནས་སྣོད་བཅུད་ཐམས་ཅད་ལྷར་མ་ཤར་གྱི་བར་བསྒོམ། དེ་ལྟར་བསྒོམས་པས་རྣམ་རྟོག་གི་གཡེང་བས་བསྒུལ་མི་ནུས་པར་སེམས་བསྐྱེད་རིམ་གྱི་ངང་ལ་རྩེ་གཅིག་ཏུ་གནས་ན་དྲན་པ་གཅིག་པའི་རྣལ་འབྱོར་ཞེས་བྱ་སྟེ། རེག་མཐོང་གི་མཚན་མ་མ་བྱུང་གི་བར་དུ་བསྒོམ་པར་ཡང་གསུངས། གཉིས་པ་ནི་དྲན་པ་གཅིག་པའི་རྣལ་འབྱོར་ལ་བརྟན་པ་ཐོབ་པ་དང་། རང་ཉིད་གཙོ་བོ་ཡབ་ཡུམ་སྙོམས་པར་ཞུགས་ཞུ་བ་ལས་བྱུང་བའི་བྱང་ཆུབ་སེམས་ཀྱི་ཐིག་ལེ་ཡུངས་འབྲུའི་ཚད་ཙམ་བསམ། དེའི་ནང་དུ་བཅུད་ཀྱི་སེམས་ཅན་ཐམས་ཅད་གསང་བ་འདུས་པའི་ལྷ་ཚོགས་དང་། སྣོད་ཀྱི་འཇིག་རྟེན་རྣམས་གཞལ་ཡས་ཁང་དུ་བསྒོམ་ཞིང་། བརྟན་པ་ཐོབ་ནས་འོག་ནས་འབྱུང་བ་ལྟར་སྤྲོ་ཞིང་བསྡུ། ཡང་ན་ཀུན་རྫོབ་ཀྱི་སྣ་རྩེར་ཐིག་ལེ་ཡུངས་འབྲུ་ཙམ་གྱི་ནང་དུ་རྟེན་དང་བརྟེན་པའི་དཀྱིལ་འཁོར་གཅིག་ཅར་གསལ་བཏབ་ལ་བསྒོམ།
དེ་ལ་བརྟན་པ་ཐོབ་ནས་སྤྲོ་ཞིང་བསྡུ། དམིགས་པ་དེ་གཉིས་ནི་གཅིག་ཅར་ལྷ་བསྒོམ་པའི་ཕྲ་མོའི་རྣལ་འབྱོར་རོ། ། ཡང་རང་གཙོ་བོར་གསལ་བའི་རྩ་ཞལ་གྱི་སྣ་རྩེར་ཟླ་བའི་དཀྱིལ་འཁོར་སྲན་མ་ཕྱེད་པ་ཙམ་གྱི་སྟེང་དུ་རྡོ་རྗེ་སྔོན་པོ་རྩེ་ལྔ་པ་ཡུངས་འབྲུ་ཙམ་བསྒོམ། དེ་ལ་བརྟན་པ་ཐོབ་པ་དང་དེ་ལས་ཕྱག་མཚན་གཉིས་པ་སྤྲོ། ཡང་དེ་ལས་གསུམ་པ་ལ་སོགས་པ་ནམ་མཁའི་ཁམས་ཁྱབ་པའི་བར་དུ་སྤྲོ་ཞིང་སླར་གཅིག་ཏུ་བསྡུ། ། དེ་ལ་བརྟན་པ་ཐོབ་ནས་ཕྱག་མཚན་དེ་ལྷ་སྐུར་བསྒྱུར་ཏེ་ཞལ་ཕྱག་རྣམས་གསལ་བཏབ་ལ་བསྒོམ། དེ་ལ་བརྟན་པ་ཐོབ་ནས་འོག་ལྟར་སྤྲོ་ཞིང་བསྡུ། དེ་ལ་བརྟན་པ་ཐོབ་ནས་དེའི་རིགས་ཀྱི་དཀྱིལ་འཁོར་སྤྲུལ་པའི་སྤྲོ་བསྡུ་ལ་བསླབས་ཏེ་དམིགས་པ་འདི་གསུམ་ནི་རྣམ་རྟོག་ཤས་ཆེ་བས་བསྒོམ་བྱ་སྟེང་སྒོ་ལ་བརྟེན་པའི་རྣལ་འབྱོར་ཡིན། གང་ཟག་གི་བློའི་འཇུག་པས་དམིགས་པ་གསུམ་ཀ་བསྒོམ་པའམ། གང་རུང་རེ་བསྒོམས་ཀྱང་ཆོག་ཏེ།
སེམས་ཀྱི་རྣམ་ཏོག་ཁེགས་ན་དམིགས་པ་གཅིག་གིས་ཀྱང་དོན་ཚང་ངོ་། ། ཡང་རང་གི་རྡོ་རྗེར་ཐིག་ལེ་ཡུངས་འབྲུ་ཙམ་སྔོན་པོ་གསལ་ཞིང་དྭངས་པ་མི་བསྐྱོད་པའི་ངོ་བོར་བསྒོམ། དེ་ལ་བརྟན་པ་ཐོབ་ནས་རྡོ་རྗེ་དང་པདྨ་འདུ་བྱ་བ་སྔོན་དུ་འགྲོ་བས་སྙོམས་འཇུག་བྱས་ལ་དེ་ཡུམ་གྱི་པདྨར་སྤྲོ། དེ་ནས་ཐིག་ལེ་དེ་མི་བསྐྱོད་པས་གཙོ་བྱས་པའི་དཀྱིལ་འཁོར་དུ་བསྐྱེད་ནས་ཕྱིར་སྤྲོ་བ་བུའི་ཚུལ་དུ་སྤྲོ་བ་དང་། ཐིག་ལེ་ལས་བསྐྱེད་པའི་མི་བསྐྱོད་པ་དེས་ཀྱང་སྙོམས་འཇུག་སྔོན་དུ་འགྲོ་བ་ནི་ཚ་བོའི་ཚུལ་དུ་སྤྲོ་བ་ཞེས་ཀྱང་བྱ། སླར་ཚུར་འདུས་ཏེ་སྤྲོ་གཞིའི་ལྷ་ལ་ཐིམ་པར་བསམ། འདི་ནི་ཉོན་མོངས་པ་ཆགས་པ་ཤས་ཆེ་བས་བསྒོམ་བྱ་འོག་སྒོ་ལ་བརྟེན་པའི་ཐིག་ལེ་ཕྲ་མོ་ལ་བསླབ་པ་སྟེ་རིམ་གྱིས་ལྷ་བསྐྱེད་ཕྲ་མོའི་རྣལ་འབྱོར་རོ། ། འདི་རྣམས་་་་་་མངོན་ཤེས་ཅན་གྱི་གདམས་པ་གཙོ་ཆེ། ནི་ངོར་ཆེན་རྡོ་རྗེ་འཆང་གི་སྒྲུབ་ཐབས་ནས་གསུངས་པ་ཡིན་ཞིང་། མིང་གི་རྣམ་གྲངས་ལ་རྟོག་་་་་་རྟོག་པའི་སྒྲ་དོན་ནི་དམིགས་པ་ཕྲ་བ་གཅིག་ལ་འཇོག་པར་བཤད།
པའི་རྣལ་འབྱོར་དང་། ཕྲ་མོའི་རྣལ་འབྱོར་དང་། ཕྲ་ཐིག་གི་རྣལ་འབྱོར་ཞེས་བྱ་སྟེ། བཙུན་མོ་ཅན་གྱི་གདམས་པ་ལས་ཀྱང་། སྣོད་བསྐྱེད་པའི་རིམ་པ་དང་། བཅུད་བསྐྱེད་པའི་རིམ་པ་ལྟར་བསྐྱེད་ནས་དྲན་པ་གཅིག་པའི་ལྷའི་རྣམ་པ་ལ་དམིགས་པའི་སྒོ་ནས་སེམས་སྦྱང་བ་དང་། དེ་ནས་ཕྲ་ཐིག་གི་སྦྱང་བ་དང་། དེ་ནས་ལས་དང་པོ་པ་ལ་གནས་པའི་བར་ནི་གཞུང་ལས་ཇི་ལྟར་འབྱུང་བ་བཞིན་བསླབ་པར་བྱ་ཞེས་གསུངས་པས་སོ། ། ལུས་དབེན་དངོས་ལ་བསྒོམ་པའི་རྟེན་གྱི་གང་ཟག་སོགས་དོན་ཚན་བདུན་ལས། དང་པོ་ནི།
བསྐྱེད་རིམ་རགས་པ་མཐར་ཕྱིན་་་་་་བསྐྱེད་པའི་རིམ་ལ་ལེགས་གནས་ཤིང་། ། རྫོགས་པའི་རིམ་པ་འདོད་རྣམས་ལ། ། ཐབས་འདི་རྫོགས་པའི་སངས་རྒྱས་ཀྱིས། ། སྐས་ཀྱི་རིམ་པ་ལྟ་བུར་གསུངས། ། ནས་མཆོག་གི་དངོས་གྲུབ་དོན་དུ་གཉེར་བས་ལུས་དབེན་ནས་བཟུང་གཙོ་བོར་རྫོགས་རིམ་བསྒོམ་པར་འདོད་པའོ། ། གཉིས་པ་ཤེས་བྱ་ནི། རྩ་རྒྱུད་ལས། སྐུ་ཡི་རྡོ་རྗེ་རྫོགས་བྱང་ཆུབ། ། དངོས་དང་དངོས་མེད་རྣམ་སྤྱད་པ། ། ཞེས་གསུངས་པ་ལྟར།
བསྒོམ་པའི་ཚེ་ལུས་ཐམས་ཅད་དོན་དམ་པར་སྟོང་པ་ཉིད་ལས་བྱུང་ཞིང་། སྟོང་པ་ཉིད་ལ་ཐིམ་པས་ནམ་མཁའ་དང་འདྲ་བ་ཡིན་ལ། ཀུན་རྫོབ་ཏུ་དངོས་པོ་བརྒྱས་བསྡུས་པའི་ལུས་ཐམས་ཅད་སངས་རྒྱས་ལྔའི་རྡུལ་ཕྲ་རབ་ལས་གྲུབ་པར་ཤེས་པར་བྱའོ། ། གསུམ་པ་སྤང་བྱ་ནི། ཁ་དོག་གི་གཟུགས་ལ་སོགས་པ་ལ་ཐ་མལ་དུ་ཞེན་པའི་རྟོག་པ་ཆ་ཕྲ་བ་རྣམས་ལུས་དབེན་གྱི་སྤང་བྱ་ཡིན་ཏེ། ཐ་མལ་གྱི་རྣམ་རྟོག་་་་་་ནག་པོ་པའི་གདམས་པ་ལས། ཐ་མལ་པ་ཡི་རྟོག་པ་ནི། ། རགས་པ་བསྐྱེད་པའི་རིམ་པས་གསལ། ། ཕྲ་བ་ལུས་དབེན་གྱིས་བསལ་ཏེ། རགས་པ་ནི་ལུས་དབེན་གྱི་སྔོན་དུ་བསྐྱེད་རིམ་གྱིས་སྦྱངས་པས་སོ། །
བཞི་པ་དབྱེ་བ་ལ་བཞི་སྟེ། གཟུགས་ཀྱི་ལུས་དབེན་དང་རང་བཞིན་གྱི་ལུས་དབེན་དང་། རྣམ་པར་ཤེས་པའི་ལུས་དབེན་དང་། ཏིང་ངེ་འཛིན་གྱི་ལུས་དབེན་ནོ། ། དང་པོ་ནི། ཉན་ཐོས་པ་དང་ཤེས་བྱ་ཐུན་མོང་བའི་དབང་དུ་བྱས་ཏེ་རང་གི་ལུས་འདི་ལ་མི་གཙང་བའི་རྫས་སུམ་ཅུ་རྩ་དྲུག་འདུས་པའི་ཕྱིར་ན་ལུས་འདི་གཙང་བ་དང་བདེ་བ་ལ་སོགས་པར་བརྟག་པ་ལས་དབེན་པའོ། ། གཉིས་པ་ནི་ཕ་རོལ་ཏུ་ཕྱིན་པ་དང་ཐུན་མོང་བའི་དབང་དུ་བྱས་ཏེ། ལུས་འདི་ཕུང་པོ་ལྔ་ལ་སོགས་པའི་རང་བཞིན་ཉི་ཤུ་རྩ་ལྔའི་བདག་ཉིད་ཅན་ཡིན་པའི་ཕྱིར་ན་མུ་སྟེགས་རྣམས་ཀྱིས་ལུས་འདི་རང་བཞིན་གཅིག་ཏུ་བརྟགས་པ་ལས་དབེན་པའོ། ། གསུམ་པ་ནི། སེམས་ཙམ་པ་དང་ཐུན་མོང་བའི་དབང་དུ་བྱས་ཏེ་རང་གི་རྣམ་པར་ཤེས་པ་ནི་ཕྱི་དང་།
ནང་དུ་ཉེ་བར་མི་དམིགས་པའི་ཕྱིར་ན་རང་སྡེ་ཉན་ཐོས་སྡེ་པས་བརྟགས་པའི་གཟུང་འཛིན་གྱིས་དབེན་པའོ། ། ལྔ་པ་ཇི་ལྟར་བསླབ་པའི་ཚུལ་ལ་རྒྱས་་་་་་མངོན་ཤེས་ཅན་གྱི་གདམས་པ་ལས། ལུས་དབེན་དམ་པ་རིགས་བརྒྱ་དང་། ། རིགས་ལྔ་གསུམ་དང་རིགས་གཅིག་ཏུ། ། དབང་པོ་གང་དང་གང་ལམ་གྱུར། ། ལྷ་ཡི་ང་རྒྱལ་བྱ་བ་སྟེ། ། རྣམ་པ་གསལ་བ་བསྒོམ་མི་དགོས། ། བསྒོམ་དུ་མེད་ལ་ཡེངས་སུ་མེད། ། ཅེས་བཤད། འབྲིང་བསྡུས་པ་ཤིན་ཏུ་བསྡུས་པ་དང་བཞི་ལས།
དང་པོ་རྒྱས་པ་རིགས་བརྒྱར་བསྒོམ་ཚུལ་ནི། ལུས་རང་བཞིན་མེད་པར་ཤེས་པར་བྱས་ནས་ཀུན་རྫོབ་ཏུ་སྣང་བའི་ཕུང་སོགས་ཐ་མལ་གྱི་དངོས་པོ་ཆ་ཕྲ་བ་རྣམས་དེ་བཞིན་གཤེགས་པ་བརྒྱར་བསྒོམ་སྟེ། དེ་ཡང་སྤྱོད་བསྡུས་སྒྲོན་མེ་ལས་གསུངས་པ་བཞིན་གཟུགས་ཀྱི་ཕུང་པོ་སྤྱི་ཙམ་པ་རྣམ་སྣང་དུ་བསྒོམ་ལ། བྱེ་བྲག་ཏུ་ཕྱེ་ན། གཟུགས་རིང་པོ་གྲུ་བཞི་ཟླུམ་པོ་ལ་སོགས་པ། རང་གི་ལུས་ཀྱི་ཆར་གཏོགས་པའམ་ཕྱི་ན་ཡོད་པ་གང་ཡིན་ཡང་དབྱིབས་ཀྱི་གཟུགས་ནི་རྣམ་སྣང་གི་རྣམ་སྣང་སྐུ་མདོག་ཤིན་ཏུ་དཀར་བ་ཞལ་གསུམ་ཕྱག་དྲུག་པར་བསྒོམ། བདག་དང་གཞན་གྱི་གཟུགས་སོགས་སྤུ་རིས་རྣམ་པར་ཕྱེ་བའི་གཟུགས་ནི་རྣམ་སྣང་གི་རིན་འབྱུང་དཀར་ལ་སེར་བ། སྔོན་སེར་དཀར་དམར་ལ་སོགས་པ་ཁ་དོག་གི་གཟུགས་ནི་རྣམ་སྣང་གི་སྣང་མཐའ་དཀར་ལ་དམར་བ། ཉི་མ་དང་ཟླ་བའི་གཟུགས་སོགས་སྣང་བའི་གཟུགས་ནི་རྣམ་སྣང་གི་དོན་གྲུབ་དཀར་ལ་ལྗང་བ། རྣམ་པར་རིགས་བྱེད་མ་ཡིན་པའི་གཟུགས་ནི་རྣམ་སྣང་གི་མི་བསྐྱོད་པ་དཀར་ལ་ནག་པའི་མདངས་ཆགས་པ་ཞིག་ཏུ་བསྒོམ།
དེ་བཞིན་དུ་ཚོར་བ་སྤྱི་རིན་འབྱུང་དུ་བསྒོམ། དེ་ལ་དབྱེ་ན། འདུས་པ་དང་མཁྲིས་པ་ལས་བྱུང་བའི་ཚོར་བ་དང་། བད་རླུང་ལས་བྱུང་བའི་ཚོར་བ་དང་། ཚོར་བ་བདེ་བ། ཚོར་བ་སྡུག་བསྔལ། ཚོར་བ་བཏང་སྙོམས་དང་ལྔར་ཡོད་པ་རིམ་བཞིན་དུ་རིན་འབྱུང་གི་མི་བསྐྱོད་པ་དང་། རིན་འབྱུང་གི་རིན་འབྱུང་སོགས་དེ་དང་དེར་རིམ་པ་བཞིན་དུ་བསྒོམ། འདུ་ཤེས་ལ་རྐང་གཉིས་པའི་འདུ་ཤེས། རྐང་བཞི་པའི་འདུ་ཤེས།
རྐང་མེད་ཀྱི་འདུ་ཤེས། རྐང་མང་གི་འདུ་ཤེས། མི་གཡོ་ཞིང་མི་རྒྱུ་བའི་འདུ་ཤེས་དང་ལྔ། སྣང་མཐའི་མི་བསྐྱོད་པ། སྣང་མཐའི་རིགས་འབྱུང་སོགས་དེ་དང་དེར་རིམ་བཞིན་དུ་བསྒོམ། འདུ་བྱེད་ལ་ཡང་ལུས་ཀྱི་འདུ་བྱེད། ངག་གི་འདུ་བྱེད། ཡིད་ཀྱི་འདུ་བྱེད། ཁམས་ཀྱི་འདུ་བྱེད། ཐར་པའི་འདུ་བྱེད་དང་ལྔ།
དོན་གྲུབ་ཀྱི་རྣམ་སྣང་། དོན་གྲུབ་ཀྱི་སྣང་མཐའ་སོགས་སུ་ཤེས་པར་བྱས་ལ་རིམ་བཞིན་བསྒོམ། རྣམ་ཤེས་ལ་མིག་གི་རྣམ་ཤེས་སོགས་ལྔ་པོ་དེ་མི་བསྐྱོད་པའི་རྣམ་སྣང་། མི་བསྐྱོད་པའི་རིན་འབྱུང་སོགས་དེ་དང་དེར་ཤེས་པར་བྱས་ལ་རིམ་བཞིན་བསྒོམ། དེ་བཞིན་དུ་སའི་ཁམས་སངས་རྒྱས་སྤྱན་དུ་བསྒོམ། དེ་ལ་སྐྲ་དང་རུས་པ་སོགས་བཞི་སྤྱན་མའི་རྣམ་སྣང་དུ་བསྒོམ། སོ་ལ་སོགས་པ་བཞི་སྤྱན་མའི་རིན་འབྱུང་དུ་བསྒོམ། རུས་པ་ལ་སོགས་པ་བཞི་དེའི་སྣང་མཐའ་རུ་བསྒོམ། དྲི་མ་ལ་སོགས་པ་བཞི་དེའི་མི་བསྐྱོད་པར་བསྒོམ་སྟེ་བཞི་བཞི་བཅུ་དྲུག དེ་བཞིན་དུ་ཆུ་མ་མ་ཀིར་བསྒོམ།
དེ་ལ་ཡང་རིགས་བཞིར་བསྒོམ་རྒྱུ་བད་ཀན་ལ་སོགས་པ་བཞི་ཚན་བཞི་སྟེ་བཅུ་དྲུག མེ་གོས་དཀར་མོར་བསྒོམ་པ་ལ་ཡང་རིགས་བཞི་སོ་སོར་བསྒོམ་རྒྱུ། མགོ་བོའི་དྲོད་ལ་སོགས་པ་བཞི་ཚན་བཞི། རླུང་སྒྲོལ་མར་བསྒོམ་པ་ལ་ཡང་སྲོག་འཛིན་མི་བསྐྱོད་པ། ཐུར་སེལ་རིན་འབྱུང་སོགས་བཞི། མིག་སའི་སྙིང་པོར་བསམ་སྟེ་མིག་གི་རྒྱལ་མོ་ས་སྙིང་གི་མི་བསྐྱོད་པ། མིག་ནང་གི་དཀར་ཆ་རིན་འབྱུང་། ཟུར་གྱིས་ལྟ་བ་སྣང་མཐའ། མིག་རྣམ་པར་གཡོ་བ་དོན་གྲུབ། གཟུགས་གསུམ་འཛིན་པ་རྣམ་སྣང་།
དེ་བཞིན་དུ་རྣ་བ་ཕྱག་རྡོར། སྣ་ནམ་མཁའི་སྙིང་པོ། ལྕེ་འཇིག་རྟེན་དབང་ཕྱུག ལུས་སྒྲིབ་པ་རྣམ་སེལ། ཡིད་འཇམ་་་་་་ཡིད་བགྲངས་ན་གྲངས་བརྒྱ་ལས་ལྷག་པ་ལྟར་སྣང་ཡང་ཡིད་ལ་རྣམ་ཤེས་དོན་གཅིག་པས་དོན་ལ་གྲངས་བརྒྱར་བཞག་པས་ཆོག དཔལ་དང་། གཟུགས་སོགས་སྐྱེ་མཆེད་ལྔ་ལྷ་མོ་ལྔར་བསྒོམ་པ་རྣམས་ལ་ཡང་སྤྱོད་བསྡུས་སྒྲོན་མེ་ནས་གསུངས་པ་བཞིན་སྦྱང་གཞིའི་དབྱེ་བ་ལྔ་ལྔར་ཕྱེ་བས་ཡོངས་དྲིལ་དགུ་བཅུ་གོ་ལྔ། དེའི་སྟེང་དུ་རང་རྒྱུད་ཀྱི་གཞི་ལ་བཞུགས་པའི་སྤྱི་ཁྱབ་ཀྱི་ཡེ་ཤེས་ལྔ་བསྣན་པས་བརྒྱར་གསུངས་པ་དེ་རྣམས་སྦྱོང་བྱེད་རིགས་བརྒྱར་བསྒོམས་པས་རིགས་བརྒྱའི་རྣལ་འབྱོར་ཚང་བ་ཡིན་ནོ། ། འདི་ལ་བུ་སྟོན་རིན་པོ་ཆེས་བསྐྱེད་རིམ་གྱི་སྐབས་ལྟར་ལྷའི་རྣམ་པར་བསྒོམ་པ་མ་ཡིན་གྱི། སྨན་པ་མཁས་པས་ནགས་སུ་ཞུགས་པ་ན་ཅི་མཐོང་སྨན་དུ་ཤེས་པ་ལྟར་གང་སྣང་སངས་རྒྱས་ཀྱི་རང་བཞིན་དུ་ཤེས་པར་བྱས་ནས་བསྒོམ་མོ་ཞེས་གསུངས་ཀྱང་།
ངོར་ཆེན་རྡོ་རྗེ་འཆང་གི་བཞེད་པས་བསྐྱེད་རིམ་ལྟར་མངོན་བྱང་ལྔ་ལ་སོགས་པ་ལས་བསྐྱེད་ནས་མི་བསྒོམ་པ་ཡིན་གྱི། སྐད་ཅིག་གིས་བསྐྱེད་ནས་ཞལ་ཕྱག་གི་རྣམ་པར་ཤར་བ་ངེས་པར་དགོས་སོ་གསུངས་པ་ནི་ལས་དང་པོ་པའི་སྐབས་ལ་གཙོ་ཆེར་དགོངས་ཏེ་ཤིན་ཏུ་ལེགས་སོ། ། གཉིས་པ་འབྲིང་པོ་རིགས་ལྔར་བསྒོམ་པ་ནི། དེ་རྣམས་ཐམས་ཅད་འབྱུང་བཞི་རྣམ་ཤེས་དང་ལྔར་འདུས་པའི་ཕྱིར་རྣམ་སྣང་དུ་བསྒོམ་རྒྱུ་ཉི་ཤུ་ས་ཁམས། རིན་འབྱུང་གི་རིགས་ཉི་ཤུ་མེ་ཁམས།་་་་་ དུས་འཁོར་བའི་ལུགས་ལ་རིན་འབྱུང་སྐུ་མདོག་དམར་པོ་མེ་རྣམ་པ་དག་པ་དང་། སྣང་མཐའ་སྐུ་མདོག་དཀར་པོ་ཆུ་རྣམ་དག་པར་གསུངས་པ་དང་འདིའི་བཤད་ཚུལ་མཐུན་བྱུང་། འོན་ཀྱང་འདི་རང་གི་ལུང་ཁུངས་བཙལ་བར་བྱའོ། ། འོད་དཔག་མེད་ཀྱི་རིགས་ཉི་ཤུ་ཆུ་ཁམས། དོན་གྲུབ་ཀྱི་རིགས་ཉི་ཤུ་རླུང་ཁམས།
མི་བསྐྱོད་པའི་རིགས་ཉི་ཤུ་རྣམ་ཤེས་ཀྱི་ཁམས་ཏེ་རིམ་བཞིན་ཉི་ཤུ་ཉི་ཤུ་རྣམ་སྣང་སོགས་དེ་དང་དེའི་བདག་ཉིད་དུ་བསྒོམ་མོ། ། གསུམ་པ་བསྡུས་པ་རིགས་གསུམ་དུ་བསྒོམ་པ་ནི། དེ་ཡང་བསྡུ་ན་རྣམ་སྡང་དང་རིན་འབྱུང་གཉིས་སྐུ་རྡོ་རྗེ། སྣང་མཐའ་དང་དོན་གྲུབ་གཉིས་གསུང་རྡོ་རྗེ། མི་བསྐྱོད་པ་དང་དྲུག་པ་རྡོ་རྗེ་འཆང་ཐུགས་རྡོ་རྗེ་སྟེ་སྦྱང་གཞི་ཐམས་ཅད་ཀྱང་རང་གི་ལུས་ངག་ཡིད་གསུམ་དུ་འདུས་པས་སྐུ་གསུང་ཐུགས་རྡོ་རྗེའི་རང་བཞིན་དུ་བསྒོམ་མོ། ། བཞི་པ་ཤིན་ཏུ་བསྡུས་པ་ནི། རྡོ་རྗེ་གསུམ་ཡང་བསྡུ་ན་ཐུགས་ཀྱི་བདག་པོ་རིགས་གཅིག་ཉིད་དུ་བསྡུས་ཏེ། ལུས་ངག་གཉིས་ཀྱང་སེམས་སུ་འདུས་པས་སོ། ། ཉམས་སུ་བླང་བའི་ཚུལ་དངོས་ནི།་་་་་ གསང་ཆེན་རིགས་གཅིག་གི་རྣལ་འབྱོར་ལ་སོགས་པ་དམིགས་པ་བཞི།
བསམ་གཏན་གྱི་ཁང་པར་བདེ་བའི་སྟན་ལ་རྐང་པ་སྐྱིལ་ཀྲུང་། ལག་པ་མཉམ་གཞག་སོགས་ལུས་གནད་དང་ལྡན་པས་རང་གི་ལུས་ངག་ཀྱང་སེམས་སུ་འདུས་པའི་སེམས་དེ་ཉིད་རྡོ་རྗེ་གསུམ་གྱི་ངོ་བོར་གསང་ཆེན་རིགས་གཅིག་པ་རྡོ་རྗེ་འཆང་ཆེན་པོ་དང་པོའི་མགོན་པོའམ། སྤྲུལ་སྐུ་རྡོར་སེམས་ཞལ་གསུམ་ཕྱག་དྲུག་པའི་རྣམ་པ་ཅན་དུ་སྐད་ཅིག་གིས་གསལ་བཏབ་ལ་ཡིད་རྩེ་གཅིག་ཏུ་མཉམ་པར་བཞག་པས་སྔར་བསྐྱེད་རིམ་གོམས་པའི་སྟོབས་ཀྱིས་རང་ཉིད་ལྷ་སྐུར་གསལ་བར་འགྱུར་རོ། ། གལ་ཏེ་མི་གསལ་ན་རྡོ་རྗེ་འཆང་ཆེན་པོའི་ཙ་ཀ་ལིའམ། ཐང་སྐུ་མདུན་དུ་བཞག་ལ། དེ་ལ་བལྟས་ཤིང་གསལ་བཏབ་ལ་ལྷར་སྣང་བ་དེ་བརྟན་པར་གྱུར་གྱི་བར་དུ་བསྒོམ་མོ། ། དེ་ལ་བརྟན་པ་ཐོབ་ནས་སྔར་བཤད་པ་བཞིན་རང་གི་ལུས་ངག་ཡིད་གསུམ་རྡོ་རྗེ་གསུམ་གྱི་བདག་ཉིད་དུ་བསྒོམ། དེ་ལ་བརྟེན་ནས་རིགས་ལྔར་བསྒོམ།་་་་་ འབྱུང་བཞི་རྣམ་ཤེས་དང་ལྔ། སྔར་བཤད་པའི་སྦྱང་གཞི་བརྒྱ།་་་་་
དེ་ལ་བརྟེན་ནས་རིགས་བརྒྱར་བསྒོམ། དེ་ལ་བརྟན་པ་ཐོབ་ནས་མཐར་ཁམས་གསུམ་ཐམས་ཅད་རྡོ་རྗེ་འཆང་ཆེན་པོའི་རང་བཞིན་དུ་བསྒོམ་མོ། ། དེ་ལྟར་ན་ལུས་ཐ་མལ་གྱི་རྣམ་རྟོག་གིས་དབེན་པ་ལ་ལུས་དབེན་ཞེས་བྱའོ། ། སྔར་གྱི་དོན་དེ་དག་སྙིང་པོར་དྲིལ་ན་ལམ་རིམ་གསོལ་འདེབས་ལས། ཐ་མལ་ཕྱི་རོལ་དངོས་པོར་འཛིན་པ་སྤངས། ། སེམས་ཙམ་དངོས་པོ་རིགས་བརྒྱའི་ལྷ་རུ་ཤེས། ། དེའང་ལྔ་དང་གསུམ་དུ་ལེགས་བསྡུས་ནས། ། གསང་ཆེན་རིགས་གཅིག་རྟོགས་པར་བྱིན་གྱིས་རློབས། ། ཞེས་གསུངས་པ་ལྟར་ཤེས་པར་བྱའོ། ། དྲུག་པ་མཐར་ཕྱིན་པའི་ཚད་ནི་མཉམ་རྗེས་གཉིས་ཀ་ལ་ཁམས་གསུམ་ཐམས་ཅད་རྡོ་རྗེ་འཆང་ཆེན་པོ་གསང་ཆེན་རིགས་གཅིག་ཏུ་ང་རྒྱལ་བརྟན་པར་གྱུར་པའོ། །
བདུན་པ་ཕན་ཡོན་ནི། ལུས་ལ་ཐ་མལ་གྱི་རྣམ་རྟོག་ཕྲ་བ་སྤོང་བ་དང་། ངག་དབེན་བསྒོམ་པ་ལ་ཕྱོགས་པར་འགྱུར་བ་དང་། འབྲས་བུའི་དུས་སུ་གཟུགས་ཀྱི་སྐུ་ཐོབ་པར་འགྱུར་བ་ལ་སོགས་པའོ། ། གསང་ཆེན་རིགས་བཞི་རིགས་གསུམ་རིགས་ལྔ་སོགས། ། ཟབ་དང་ཕྲ་བའི་བསྐྱེད་རིམ་རྣལ་འབྱོར་གྱིས། ། སྣང་བའི་དངོས་ཀུན་ལྷ་ཡི་རྣམ་རོལ་ཏུ། ། རྒྱས་བཏབ་སྐས་ཀྱི་རིམ་པ་དང་པོར་དགེ ། གཉིས་པ་དངོས་གཞི་ངག་རྣམ་པར་དབེན་པ་ལ་དྲུག་སྟེ། དང་པོ།
རྟེན་གྱི་གང་ཟག་ནི། ལུས་དབེན་སྐུ་རྡོ་རྗེའི་ཏིང་ངེ་འཛིན་མཐར་ཕྱིན་ནས་ངག་དབེན་བསྒོམ་པར་འདོད་པའོ། ། གཉིས་པ་ཤེས་བྱ་ནི། རླུང་གི་དེ་ཉིད་འཇུག་གནས་ལྡང་གསུམ་དང་། སྔགས་ཀྱི་དེ་ཉིད་ཡིག་འབྲུ་གསུམ་དང་། སྒྲའི་དེ་ཉིད་ནམ་མཁའ་དང་མཉམ་པར་ཤེས་པར་བྱ་སྟེ། དེ་ལ་རླུང་གི་གཙོ་བོ་སྲོག་འཛིན། གྱེན་རྒྱུ། མེ་མཉམ། ཐུར་སེལ།
ཁྱབ་བྱེད་དང་ལྔ། གནས་ནི་་་་་་བུ་སྟོན་རིན་པོ་ཆེས། རླུང་གི་རླུང་ལྟེ་བ་ནས་ཕྱིར་ལྡང་བ་དང་། སའི་རླུང་རྒྱུ་བ་ན་གསང་གནས་ནས་ཕྱིར་ལྡང་བ་ལ་ཤེས་པ་གཏད་ལ་བསྒོམ་པར་བཤད། བྱང་རྩེ་དང་བརྒྱུད་འཛིན་མང་མཁར་བས་ཀྱང་དེ་བཞིན་དུ་བཤད་པས་འདི་དང་བཤད་ཚུལ་ཅུང་མི་མཐུན་པར་འདུག རིམ་བཞིན། སྙིང་ཁ། མགྲིམ་པ། ལྟེ་བ། གསང་གནས།
ལུས་ཀྱི་ཚིགས་རྣམས་ལ་གནས་ཤིང་། ངོ་བོ་ནི་རིམ་བཞིན་ཆུ་རླུང་། མེ་རླུང་། ས་རླུང་། རླུང་གི་རླུང་། ནམ་མཁའི་རླུང་རྣམས་ཡིན་ལ། ཁ་དོག་ནི་རིམ་བཞིན་དཀར་པོ། དམར་པོ། ལྗང་ཁུ། སེར་པོ།
ནམ་མཁའི་རླུང་གི་ཁ་དོག་མི་གསལ། མིང་ནི་རིམ་བཞིན་རྡོ་རྗེ། པདྨ། རིན་ཆེན། ལས་ཀྱི། རྣམ་སྣང་མགོན་པོའི་རླུང་ཞེས་བྱའོ། དེའང་ད་ལྟ་ནི་རྣམ་སྣང་མགོན་པོའི་རླུང་དགུ་བརྒྱ་པ་ཕྲག་གཅིག་ཐམས་ཅད་ལ་ཁྱབ་པའི་ཚུལ་ལས་དངོས་སུ་མི་རྒྱུ། མགོན་པོ་གཞན་བཞིའི་རླུང་དགུ་བརྒྱ་པ་ཕྲག་བཞི་རེ་དངོས་སུ་རྒྱུ་ཞིང་། མགོན་པོའི་རླུང་རེ་རེའི་འཁོར་དུ་ལྷ་མོ་བཞི་བཞིའི་རླུང་ཉིས་བརྒྱ་ཉེར་ལྔ་པ་རེ་རེ་རྒྱུའོ། ། ཡན་ལག་གི་རླུང་ནི་རྒྱུ་བ་དང་།
རྣམ་པར་རྒྱུ་བ་དང་། རབ་ཏུ་རྒྱུ་བ་དང་། ཡང་དག་པར་རྒྱུ་བ་དང་། ངེས་པར་རྒྱུ་བ་དང་ལྔ། དེའང་རིམ་བཞིན་མིག རྣ་བ། སྣ། ལྕེ། ལུས་ཀྱི་དབང་པོ་རྣམས་ལ་གནས་ནས་བྱེད་ལས་རིམ་བཞིན་གཟུགས། སྒྲ།
དྲི། རོ། རེག་བྱ་རྣམས་འཛིན་པའི་བྱ་བ་བྱེད་དོ། ། རླུང་བཅུ་པོ་འདི་རྣམས་བུད་མེད་ཀྱི་པདྨ་དང་། སྐྱེས་པའི་རྡོ་རྗེའི་སྣ་ནས་བྱུང་ནས་སྟེང་དུ་སོང་སྟེ་སྙིང་ཁ་ལ་སོགས་པ་ཀུན་རྫོབ་ཀྱི་གནས་སོ་སོ་ནས་དཀྱིལ་འཁོར་བཞིའི་རླུང་དུ་གྱུར་ཏེ་སྣ་གཡོན་ནས་རླུང་གི་དཀྱིལ་འཁོར་མདོག་ལྗང་སེར་དོན་གྲུབ་ཀྱི་ངོ་བོ་དགུ་བརྒྱ་པ་ཕྲག་གཅིག་རྒྱུ། གཡས་ནས་མེ་རླུང་དམར་པོ་འོད་དཔག་མེད་ཀྱི་རང་བཞིནྎ སྣ་གཉིས་ཀ་ནས་ས་རླུང་སེར་པོ་རིན་འབྱུང་གི་རང་བཞིནྎ དལ་ཞིང་རྒྱུ་བ་བུལ་བ་ཆུ་རླུང་དཀར་པོ་མི་བསྐྱོད་པའི་རང་བཞིན་དགུ་བརྒྱ་པ་ཕྲག་གཅིག་རྒྱུ།་་་་་ ཁྲིད་ཡིག་རྣམས་ལས་གསལ་ཁ་མ་གསུངས་ཀྱང་འགོས་ཀྱི་སྟོང་ཐུན་ཆེན་མོ་ལས་མི་བསྐྱོད་པའི་རླུང་འདི་སྣ་གཉིས་ཀ་ནས་རྒྱུ་བར་གསུངས། དེ་ལྟར་མགོན་པོ་རེ་རེའི་རླུང་རྒྱུ་བ་ན་ལྷ་མོའི་རླུང་ཉིས་བརྒྱ་ཉི་ཤུ་རྩ་ལྔ་རེ་རྒྱུ་ཞིང་། ཁྱབ་བྱེད་ཀྱི་རླུང་ཀུན་ལ་ཁྱབ་པའི་ཚུལ་གྱིས་ཡོད་པ་ཡང་རྣམ་སྣང་གི་རང་བཞིན་ཡིན་པས། རླུང་ལྔ་ནི་རིགས་ལྔ་དང་ཡེ་ཤེས་ལྔར་ཤེས་པར་བྱ།
རླུང་རེ་རེ་ཡང་འཇུག་གནས་ལྡང་གསུམ་དུ་ཡོད་པ་ཡིག་འབྲུ་གསུམ་དང་། དེའི་གདངས་སུ་གནས་པ་ནི་རླུང་གི་དེ་ཁོ་ན་ཉིད། འབྲུ་གསུམ་ལ་སོགས་པའི་ཡི་གེ་ཐམས་ཅད་སྐུ་གསུང་ཐུགས་རྡོ་རྗེ་གསུམ་གྱི་རང་བཞིན་ཡིན་པ་ལ་དེར་ཤེས་པ་ནི་སྔགས་ཀྱི་དེ་ཁོ་ན་ཉིད། ཨོཾ་ལ་སོགས་པའི་སྒྲ་ཐམས་ཅད་སྟོང་པ་ཉིད་ལས་བྱུང་ཞིང་། སྟོང་པ་ཉིད་ལ་ཐིམ་པས་ནམ་མཁའ་དང་མཉམ་པ་ནི་སྒྲའི་དེ་ཁོ་ན་ཉིད་དེ། སྒྲ་ཐམས་ཅད་གྲག་སྟོང་དུ་ཤེས་ནས་མཚན་མ་ཐམས་ཅད་རྣམ་པར་གནོན་ཞིང་མི་སྐྱེ་བའི་ཆོས་ལ་བཟོད་པ་ཐོབ་པར་འགྱུར་བ་ལ་དགོངས་ནས་ངོར་ཆེན་རྡོ་རྗེ་འཆང་གིས། ལས་ཀྱི་རླུང་ལྔ་ཡེ་ཤེས་ལྔ་རུ་རིག ། འབྲུ་གསུམ་སྔགས་ཀྱང་གསང་བ་གསུམ་དུ་རྟོགས། ། སྒྲ་ཀུན་སྐྱེ་མེད་ནམ་མཁར་རབ་ཤེས་ནས། ། མི་སྐྱེའི་བཟོད་པ་ཐོབ་པར་བྱིན་གྱིས་རློབས། །
ཞེས་གསུངས་སོ། ། གསུམ་པ་སྤང་བྱ་ནི། ཕྱི་རོལ་གྱི་ངག་གི་བཟླས་པ་དང་། ཐ་མལ་གྱི་གཏམ་སྨྲ་བརྗོད་དང་། ཉམས་ལེན་གྱི་རྩིས་མ་ཟིན་པའི་ཐ་མལ་གྱི་རླུང་རྒྱུ་བ་དང་། རླུང་སྔགས་ཡི་གེ་ཐ་དད་དུ་བཟླས་པ་རྣམས་སོ། ། དེས་ན་ངག་དབེན་གྱི་དོན་ནི་ངག་རགས་པ་བརྗོད་པའི་སྒྲ་དང་། ཕྲ་བ་རླུང་གཉིས་ལས་འདིར་ནི་གཙོ་བོར་ཕྱི་མ་སྟེ་རླུང་ལྡང་འཇུག་གནས་གསུམ་རྡོ་རྗེའི་བཟླས་པར་ཉམས་སུ་བླངས་པས་ཐ་མལ་གྱི་དབེན་པ་ལ་བྱ་སྟེ། ནག་པོ་པའི་གདམས་པ་ལས། འཇུག་གནས་ལྡང་གསུམ་འབྲུ་གསུམ་དུ། །
སྦྱར་ཏེ་རྡོ་རྗེའི་བཟླས་པ་བྱ། ། ཞེས་དང་། མངོན་ཤེས་ཅན་གྱི་གདམས་པ་ལས་ཀྱང་། ངག་དབེན་རྡོ་རྗེའི་བཟླས་པ་ནི། ། བེམ་པོའི་རླུང་དང་གསལ་བའི་རླུང་། ། ཞེས་པ་ནས། རླུང་ནི་ལས་སུ་རུང་བར་འགྱུར། ། ཞེས་གསུངས་སོ། ། བཞི་པ་གཉེན་པོ་ཉམས་ལེན་གྱི་རིམ་པ་ལ་གསུམ་སྟེ།་་་་་ ངག་དབེན་ལ་དམིགས་པ་གསུམ།
རང་བཞིན་གྱི་རླུང་ལ་བསླབ་པ། ཐབས་མགོན་པོ་བཞིའི་རླུང་ལ་བསླབ་པ། ཤེས་རབ་ལྷ་མོ་རྣམས་ཀྱི་རླུང་ལ་བསླབ་པའོ། ། དང་པོ་ནི། དབེན་པའི་གནས་སུ་རྐང་པ་སྐྱིལ་ཀྲུང་སོགས་ལུས་གནད་སྔར་བཞིན་བཅའ། དེ་ནས་རང་རྡོ་རྗེ་འཆང་གི་ང་རྒྱལ་གྱིས་རླུང་ལྡང་འཇུག་གནས་གསུམ་རྣམ་པ་ཡིག་འབྲུ་གསུམ་དང་དེའི་གདངས་སུ་གསལ་བ། ངོ་བོ་སྤྲོས་བྲལ་དུ་ཤེས་པའི་སྒོ་ནས་རླུང་ནང་དུ་འཇུག་པ་ཨོཾ། ནང་དུ་གནས་པ་ཨཱཿ ཕྱིར་ལྡང་བ་ཧཱུྃ་གི་སྒྲར་དམིགས་པ་ལ་སྐད་ཅིག་ཀྱང་མ་ཡེངས་པར་ཤེས་པ་གཏད་ལ་བསྒོམ། རང་བཞིན་གྱི་རྡོ་རྗེའི་བཟླས་པ་དེ་ལ་ཐུན་བཞིར་བཅད་ནས་ཞག་བདུན་ལ་སོགས་པར་བསྒོམས་པས་རླུང་གི་ཁ་དོག་དང་།
རྒྱུ་ས་མཐོང་བ་དང་། རླུང་གཡས་ནས་གཡོན་དུ་སྤོ་བ་དང་། མགོན་པོ་བཞིའི་རླུང་རྒྱུ་བ་ངོ་ཤེས་པ་འབྱུང་ངོ་། ། གལ་ཏེ་འབད་པས་བསྒོམས་ཀྱང་རླུང་རྒྱུ་བ་མི་གསལ་ན་བལ་ཚི་མེད་པ་ལེགས་པར་སད་པའམ། རས་བལ་སོབ་པོས་སྣ་བུག་ཅུང་ཟད་བཀག་ན་རྒྱུ་བ་གསལ། ཁ་ཟས་བཅུད་ཆེན་དང་སྤྱོད་ལམ་དལ་བར་བྱ། མགོ་བོ་དང་རོ་སྟོད་ན་བ་ལ་སོགས་པ་བྱུང་ན་བུ་ཁ་མང་པོའི་སྦྱོར་བ་དང་། གེགས་སེལ་གྱི་རྡོ་རྗེའི་བཟླས་པ་ལ་སོགས་པའི་ཐབས་ཀྱིས་བསལ་བར་བྱའོ། ། གཉིས་པ་ནི། དེ་ལྟར་རང་བཞིན་གྱི་བཟླས་པས་རླུང་གི་རྒྱུ་ཚུལ་དང་ཁ་དོག་ལ་སོགས་པ་ངེས་ནས་ཐབས་ཀྱི་རྒྱུ་བ་ལ་བསླབ་སྟེ་དེ་ཡང་སྔར་བཞིན་ནང་དུ་འཇུག་པ་ཨོཾ་དང་།
གནས་པ་ཨཱཿདང་། ཕྱིར་ལྡང་བ་ཧཱུྃ་གི་སྒྲར་ཤེས་པའི་སྒོ་ནས་གྱེན་རྒྱུ་མེའི་རླུང་ཁ་དོག་དམར་པོ་པདྨ་མགོན་པོའི་རང་བཞིན་སྣ་སྒོ་གཡས་ནས་དགུ་བརྒྱ་པ་ཕྲག་གཅིག་རྒྱུ་བ་ལ་བསླབ། དེ་ནས་མི་ཐུར་སེལ་གྱི་རླུང་ལྗང་སེར་ལས་ཀྱི་མགོན་པོའི་རང་བཞིན་སྣ་སྒོ་གཡོན་ནས་དགུ་བརྒྱ་པ་ཕྲག་གཅིག་རྒྱུ་བ་ལ་བསླབ། དེ་ནས་མེ་མཉམ་སེར་པོ་རིན་ཆེན་མགོན་པོའི་རང་བཞིན་སྣ་སྒོ་གཉིས་ཀ་ནས་དགུ་བརྒྱ་པ་ཕྲག་གཅིག་རྒྱུ་བ་ལ་བསླབ། དེ་ནས་སྲོག་འཛིན་ཆུའི་རླུང་དཀར་པོ་རྡོ་རྗེ་མགོན་པོའི་རང་བཞིན་དལ་ཞིང་རྒྱུ་བ་བུལ་བ་དགུ་བརྒྱ་པ་ཕྲག་གཅིག་རྒྱུ་བ་ལ་བསླབས་པས་རང་རང་གི་ཁ་དོག་དང་། ཚད་དང་རྣམ་པ་ངེས་པ་རྣམས་འབྱུང་བས་དེ་མ་བྱུང་གི་བར་དུ་བསྒོམ་མོ། ། གསུམ་པ་ནི།་་་་་ དགོངས་པ་ལུང་སྟོན་པ་ལས། རླུང་རྣམས་ཕྲ་བའི་གཟུགས་ཀྱིས་ནི། ། ཤེས་དང་ལྷན་ཅིག་འདྲེས་གྱུར་ཏེ། །
དབང་པོའི་ལམ་ནས་བྱུང་ནས་ནི། ། ཡུལ་རྣམས་ལ་ནི་དམིགས་པར་བྱེད། ། ཅེས་གསུངས། ལོ་ཆེན་བྱང་རྩེ་བ་སོགས་ཡན་ལག་གི་རླུང་གི་རྡོར་བཟླས་སུ་བཞེད། དེ་ལྟར་ཐབས་ཀྱི་རྒྱུ་བ་ལ་བསླབས་པའི་རྗེས་སུ་ཤེས་རབ་ཀྱི་རྒྱུ་བ་ལ་བསླབ་སྟེ། དེ་ཡང་ཐབས་མགོན་པོ་རེ་རེ་རྒྱུ་བ་ན་ཤེས་རབ་་་་་་ཟུང་འཇུག་གསལ་སྒྲོན་ལས། ཐབས་མགོན་པོ་རེ་རེ་རྒྱུ་བ་ན་ཞེས་པ་ནས། དགུ་བརྒྱ་པ་ཕྲག་གཅིག་རྒྱུ་བའི་སྤྱི་དེ་ལ་བྱེ་བྲག་ཏུ་ཕྱེ་ན་བཞིར་འགྱུར་ཏེ་ཞེས་བཤད་པ་ལྟར་ན་ལྷ་མོའི་རླུང་རྣམས་མགོན་པོའི་རླུང་གི་ཆ་ཤས་ལ་བྱེད་དགོས། དེས་ན་ཐབས་མགོན་པོ་ནི་ཆ་ཤས་ཅན་སྤྱི་དང་། ཤེས་རབ་ནི་བྱེ་བྲག་ཆ་ཤས་སོ་སོར་ཕྱེ་བའི་ཁྱད་པར་ཡིན།
ལྷ་མོ་བཞི་བཞི་རྒྱུ་བ་ཡིན་ཏེ། པདྨ་མགོན་པོའི་རླུང་རྒྱུ་བ་དེའི་ཚེ་གོས་དཀར་མོ་མེའི་མེ་ཉིས་བརྒྱ་ཉི་ཤུ་རྩ་ལྔ་སྟེང་དུ་ཕྲ་མོ་རྒྱུ་བ་དེ་ཉིད་ལ་ཤེས་པ་གཏད་ལ་ནང་དུ་འཇུག་པ་ཨོཾ། གནས་པ་ཨཱཿ ཕྱིར་འགྲོ་བ་ཧཱུྃ་དང་དེའི་སྒྲར་ཤེས་པར་བྱས་ལ་སྔར་བཞིན་དུ་བསྒོམ། དེ་ནས་སྒྲོལ་མ་མེའི་རླུང་གི་རླུང་ཁ་དོག་དམར་པོའི་ནག་པོ་ཉིས་བརྒྱ་ཉི་ཤུ་རྩ་ལྔ་གསེག་ལ་རྒྱུ་བ་ལ་བསླབ། དེ་ནས་སྤྱན་མ་མེའི་ས་རླུང་ཁ་དོག་དམར་པོའི་སེར་པོ་ཉིས་བརྒྱ་ཉི་ཤུ་རྩ་ལྔ་ཐད་ཀར་རྒྱུ་བ་ལ་བསླབ། དེ་ནས་མ་མ་ཀི་མེའི་ཆུ་རླུང་དམར་པོའི་དཀར་པོ་ཉིས་བརྒྱ་ཉི་ཤུ་རྩ་ལྔ་འོག་ཏུ་རྒྱུ་བ་ལ་བསླབ། དེ་བཞིན་དུ་ལས་ཀྱི་མགོན་པོ་སོགས་གསུམ་གྱི་རྒྱུ་བ་ལ་ཡང་ཤེས་རབ་ལྷ་མོའི་རྒྱུ་བ་ཉིས་བརྒྱ་ཉི་ཤུ་རྩ་ལྔ་པ་རེར་ཤེས་པར་བྱས་ལ་བསླབ། དེ་ལྟར་ཕྱོགས་བཞིའི་དབང་གི་རླུང་ཉིས་བརྒྱ་ཉི་ཤུ་རྩ་ལྔ་ཚན་པ་བཞི་སོང་བ་ནས་ཐམས་ཅད་བསྡོམས་པས་རླུང་་་་་་རྡོ་རྗེ་ཕྲེང་བ་ལས། གོས་དཀར་ལ་སོགས་བཟླས་བཤད་པ། །
བརྒྱ་ཕྲག་གཉིས་དང་ཉི་ཤུ་ལྔ། ། བཞི་པོ་ལེགས་བར་སྒྲོས་ནས་ནི། ། སྦྱོར་གཞི་བསྡུས་པ་བརྒྱ་ཕྲག་དགུ ། ཞེས་གསུངས། དགུ་བརྒྱ་པ་ཕྲག་གཅིག་ཏུ་འགྱུར་རོ། ། ཤེས་རབ་ལྷ་མོའི་རླུང་ལ་གོམས་པས་ལྷ་མོ་རྣམས་ཀྱི་རླུང་རྒྱུ་ཚུལ་དང་ཚད་ལ་སོགས་པ་མཐོང་བ་ན་འབྱུང་འཇུག་གཉིས་ཆ་ཕྲི་ནས་རླུང་ནང་དུ་ཡུན་རིང་བསྡོམ་ནུས་པ་སྟེ་དེ་ཡང་རླུང་གི་རླུང་རྒྱུ་བའི་དུས་སུ་ཕྱི་རོལ་ཏུ་རྒྱུ་བ་བཀག་ནས་ནང་དུ་བསྡམས་ན་ནམ་མཁའ་ལ་འཕུར་ཐུབ་པ་དང་། མེ་རླུང་རྒྱུ་བའི་དུས་སུ་བསྡམས་ན་ཕྱི་རོལ་གྱི་ཆུ་དང་རླུང་ལ་སོགས་པས་གྲང་བ་མི་འབྱུང་བ་དང་། ས་རླུང་རྒྱུ་བའི་དུས་སུ་བསྡམས་ན་གྱད་ལ་སོགས་པས་བསྒུལ་མི་ནུས་པ་དང་། ཆུ་རླུང་རྒྱུ་བའི་དུས་སུ་བསྡམས་ན་མེ་ལ་སོགས་པས་ཚིག་པར་མི་འགྱུར་རོ། ། ལྔ་པ་མཐར་ཕྱིན་པའི་ཚད་ནི།
རང་གི་ཁམས་ཆ་སྙོམས་པ་དང་། རླུང་གི་རེག་པ་བདེ་བར་འཆར་ཏེ་གྲང་དུས་སུ་དྲོ། དྲོ་དུས་སུ་བསིལ། གང་དུ་རེག་པར་བདེ་བས་སིམ་པར་འབྱུང་ལ། རླུང་རྒྱུ་བ་སྒོ་གཞན་དུ་སྤོ་ནུས་པ་དང་། ཕྱི་ནང་གི་རླུང་བསྲེ་ནུས་པ་ལ་སོགས་པ་རླུང་ལ་དབང་འབྱོར་བའི་ཡོན་ཏན་རྣམས་ཐོབ་པ་ཡིན་ནོ། ། དྲུག་པ་ཕན་ཡོན་ནི། འཇིག་རྟེན་ཆོས་བརྒྱད་ཀྱི་རྣམ་རྟོག་ལ་སོགས་པ་ཟིལ་གྱིས་གནོན་པར་འགྱུར་པ་དང་། རླུང་དབང་དུ་འདུས་པས་སེམས་དབེན་གྱི་ཡེ་ཤེས་སྐྱེ་བ་ལ་དཀའ་ཚེགས་མེད་པ་དང་། ཞི་རྒྱས་ལ་སོགས་པའི་ལས་བཞི་འགྲུབ་པ་དང་།
འབྲས་བུའི་དུས་སུ་དེ་བཞིན་གཤེགས་པའི་གསུང་རྣམ་པར་དག་པ་ཚངས་དབྱངས་ཡན་ལག་དྲུག་ཅུ་ལྡན་པ་འགྲུབ་པར་འགྱུར་བ་ཡིན་ཏེ། ། བེམ་རླུང་རགས་པ་རང་བཞིན་རླུང་རྒྱུ་དང་། ། ཕྲ་བ་ཐབས་ཀྱི་མགོན་པོའི་རླུང་བཞི་དང་། ། གསལ་བ་ལྷ་མོའི་རླུང་ལ་རྡོ་རྗེ་བཟླས། ། བསྒོམ་པ་ངག་དབེན་གསུང་གི་རྣལ་འབྱོར་ཡིན། ། གཉིས་པ་སེམས་དབེན་གྱི་རིམ་པ་ནི། དེ་ལྟར་ངག་དབེན་གྱི་སྐབས་སུ་རླུང་གི་རྣལ་འབྱོར་ལ་གནས་པས་སེམས་ཀྱི་བཞོན་པ་རླུང་དབང་དུ་འདུས་པར་བྱས་ནས་རྟ་ལ་བཞོན་པའི་མི་དང་འདྲ་བའི་སེམས་དབང་དུ་བསྡུ་བའི་ཕྱིར་སེམས་དབེན་ཐུགས་རྡོ་རྗེའི་རྣལ་འབྱོར་ལ་བསླབ་པ་ལ་ལྔ་ལས། དང་པོ་བསྒོམ་པའི་གང་ཟག་ནི་ངག་དབེན་མཐར་ཕྱིན་པས་རླུང་ནང་དུ་སྡོམ་ནུས་པའོ། ། གཉིས་པ་ཤེས་བྱ་ནི། ཆོས་ཐམས་ཅད་རང་སེམས་བདེ་བ་ཆེན་པོའི་རྣམ་པ་ཡིན་ལ།
སེམས་དེ་ཡང་སྟོང་པ་ཉིད་ལས་བྱུང་ཞིང་སྟོང་པ་ཉིད་དུ་ཐིམ་པར་འགྱུར་བས་ན་ནམ་མཁའ་དང་འདྲ་བར་ཤེས་པར་བྱའོ། ། གསུམ་པ་སྤང་བྱ་ནི། གཟུང་འཛིན་གྱི་རྣམ་རྟོག་གིས་བསྡུས་པའི་རང་བཞིན་བརྒྱད་ཅུའོ། ། དེས་ན་སེམས་གཟུང་འཛིན་གྱི་རྣམ་རྟོག་རགས་པས་སེམས་དབེན་པ་ལ་སེམས་དབེན་ཞེས་བྱའོ། ། བཞི་པ་སོ་སོའི་མཚན་ཉིད་ལ་གཉིས་ཏེ། སེམས་ཀྱི་ཆོས་ཅན་ཀུན་རྫོབ་རིག་པའི་ཡེ་ཤེས་དང་། སེམས་ཀྱི་ཆོས་ཉིད་དོན་དམ་པའི་བདེན་པ་རིག་པའི་ཡེ་ཤེས་སོ། ། དང་པོ་ནི། ཆོས་ཐམས་ཅད་གཟུང་བ་དང་འཛིན་པའི་རྣམ་རྟོག་དང་བྲལ་བར་རིག་པའི་དཔེའི་རྣམ་པ་ཉམས་སུ་མྱོང་བ་སྟེ་ཀུན་རྫོབ་པའི་རང་རིག་པའི་ཡེ་ཤེས་སོ། ། གཉིས་པ་ནི།
ཐམས་ཅད་སྟོང་པ་འོད་གསལ་བ་སྤྲིན་མེད་པའི་ནམ་མཁའ་ལྟ་བུའི་སེམས་སྤྲོས་པའི་མཐའ་ཐམས་ཅད་དང་བྲལ་བ་སེམས་ཀྱི་རང་འོད་རང་ལ་ཤར་བའི་ཡེ་ཤེས་སོ། ། དེ་ལྟར་གཉིས་ལས་ཕྱི་མ་འོད་གསལ་གྱི་སྐབས་སུ་འབྱུང་ལ། འདིར་ཀུན་རྫོབ་པའི་རང་རིག་པའི་ཡེ་ཤེས་ལ་སྣང་མཆེད་ཐོབ་གསུམ་ལས། དང་པོ་སྣང་བའི་ཡེ་ཤེས་ནི། གཟུང་འཛིན་གྱི་རྣམ་རྟོག་གིས་ཅུང་ཟད་སྟོང་ཞིང་། སེམས་བདེ་བའི་རྣམ་པར་སྐྱེས་པའོ། ། སྣང་བ་མཆེད་པའི་ཡེ་ཤེས་ནི། སྔ་མ་ལས་གཟུང་འཛིན་གྱི་རྟོག་པས་ཆེས་སྟོང་ཞིང་སེམས་ཀུན་ཏུ་བདེ་བའི་རྣམ་པར་སྐྱེས་པའོ། ། སྣང་བ་ཐོབ་པའི་ཡེ་ཤེས་ནི་སྔ་མ་དེ་བས་ཀྱང་གཟུང་འཛིན་གྱི་རྣམ་རྟོག་གིས་ཆེས་སྟོང་ཞིང་སེམས་བདེ་བ་ཆེན་པོའི་རྣམ་པ་ཉམས་སུ་མྱོང་བའོ། ། དེ་དག་བསྒྲུབ་པའི་ཐབས་བསྒོམ་པ་ལ་གཉིས་ཏེ།
ཕྱག་རྒྱ་ལ་མི་ལྟོས་པར་སྟེང་སྒོ་ལ་བརྟེན་པའི་ཐབས་དང་། ལྟོས་པ་འོག་སྒོ་ལ་བརྟེན་པའི་ཐབས་སོ། ། དང་པོ་ནི། བསམ་གཏན་གྱི་ཁང་བུར་ཐུན་བཞིའི་ངེས་པས་ལུས་གནད་བདེ་བར་བཅས་ལ་རང་རྡོ་རྗེ་འཆང་གི་ང་རྒྱལ་ལ་གནས་པའི་སྙིང་ཁར་ཟླ་བའི་དཀྱིལ་འཁོར། དེའི་སྟེང་དུ་པདྨ་དམར་པོ་འདབ་མ་བརྒྱད་པ། དེའི་སྟེང་དུ་ཡི་གེ་ཨཾ་དཀར་པོ་གཅིག་བསམ་ལ་ཡིད་རྩེ་གཅིག་ཏུ་མཉམ་པར་བཞག དེ་ལྟར་ཨཾ་ཤེས་རབ་་་་་་རང་ལུགས་ཀྱི་ཟིན་བྲིས་འགའ་ཞིག་ན་ཨཾ་ཐབས་དང་། དེ་ལ་དམིགས་པའི་རིག་པ་ཤེས་རབ་ཏུ་བཤད་པ་ཡོད་ཀྱང་ཡི་གེ་མ་དག་པས་གོ་བསྣོལ་དགོས་པ་ཡིན་ནོ། ། ཀྱི་རང་བཞིན། དེ་ལ་དམིགས་པས་སེམས་རིགས་པ་གསལ་བ་ནི་ཐབས་ཏེ་དེ་ལྟ་བུའི་ཐབས་ཤེས་ཀྱི་སྙོམས་འཇུག་དང་།
རླུང་ནང་དུ་གནས་པའི་སྟོབས་ཀྱིས་ཨཾ་ལས་འོད་དཀར་ལ་བསིལ་བ་བྱུང་། ཨ་ཝ་དྷུ་ཏིར་ཞུགས། སྤྱི་བོའི་ཧྃ་ལ་ཕོག་པས་དེ་ལས་བྱང་ཆུབ་ཀྱི་སེམས་དཀར་ནར་གྱིས་བྱུང་སྟེ་སྙིང་ཁའི་ཨཾ་ལས་ཕོག་པ་དང་། ཨཾ་ཤེས་རབ་ཀྱི་ངོ་བོ་དེ་གསལ་ཞིང་བདེ་གཟུང་འཛིན་གྱིས་སྟོང་པ་རིག་པ་གསལ་བའི་ངོ་བོར་བསྒོམ། དེ་ཇི་ཙམ་གནས་ཚད་དུ་བསྒོམ་ལ་སྐྱོ་ན་འཕྲོ་བཅད། དེ་ལྟར་ཐུན་གསུམ་མམ་བཞི་ལ་སོགས་པ་བཅད་ཅིང་བསྒོམས་པས་འབད་རྩོལ་ལ་མི་ལྟོས་པར་དྲན་པ་ཙམ་གྱིས་བདེ་བ་སྐྱེ་ཞིང་། དེ་ཇི་ཙམ་འདོད་པར་འཛིན་ནུས་པ་ན་སྣང་བའི་ཡེ་ཤེས་བསྒོམ་པ་མཐར་ཕྱིན་པའོ། ། དེ་ནས་སྔར་གྱི་ཟླ་བའི་དཀྱིལ་འཁོར་དེ་ཉི་མར་བསྒྱུར། པདྨ་རྡོ་རྗེ་རྩེ་ལྔ་པར་བསྒྱུར་ལ། ཉི་མའི་སྟེང་དུ་རྡོ་རྗེ་དམར་པོ།
དེའི་ལྟེ་བར་ཡི་གེ་ཨཱཿཐིག་ལེ་གཉིས་ཀྱིས་གློར་བརྒྱན་པར་བསམ། དེ་ནི་ཤེས་རབ་ཀྱི་རང་བཞིན་ཡིན་ལ། དེ་ལ་དམིགས་པའི་རིག་པ་གསལ་བ་ཐབས་ཏེ་ཤེས་རབ་དེ་ལ་ཐབས་རིག་པ་གཏད་པས་ཉི་མའི་འོད་ཟེར་ལྟ་བུ་ཚ་ལ་རྣོ་བ་བྱུང་སྟེ་ཨ་ཝ་དྷུ་ཏི་ནས་ཞུགས། སྤྱི་བོའི་ཧཾ་ལ་ཕོག་པས་བྱང་ཆུབ་སེམས་སྔར་བཞིན་བྱུང་། སྙིང་ཁའི་ཨཱཿཚེག་དྲག་ཅན་དང་རྡོ་རྗེ་ལ་ཐིམ་པས་སྔར་གྱི་ཉམས་ལས་ཆེས་གསལ་བ་ཉི་མའི་དཀྱིལ་འཁོར་ལྟ་བུར་རིགས་པ་གསལ་ཞིང་བདེ་བ་གཟུང་འཛིན་གྱིས་ཆེས་དབེན་པའི་རིག་པ་གསལ་བར་བསྒོམ། དེ་ནི་སྣང་བ་མཆེད་པའི་ཡེ་ཤེས་བསྒོམ་པ་ཡིན་ལ། དེ་ཇི་ཙམ་དུ་བསྒོམ་པ་དང་མཐར་ཕྱིན་པའི་ཚད་ནི་སྔ་མ་ལས་ཤེས་པར་བྱ་གསུངས། དེ་ནས་སྣང་བ་ཐོབ་པའི་ཡེ་ཤེས་བསྒོམ་པ་ནི་སྙིང་ཀར་ཨ་རྐྱང་པ་ཤེས་རབ་ཀྱི་རང་བཞིན་བསམ། དེ་ལ་ཐབས་ཀྱི་རང་བཞིན་རིག་པ་གཏད་པས་འོད་ཟེར་སྔར་ལས་མི་གསལ་བ་མོག་གེ་བ་ཙམ་སྤྲོས། ཨ་ཝ་དྷུ་ཏིར་ཞུགས།
སྤྱི་བོའི་ཧཾ་ལ་རེག དེ་ལས་བྱང་ཆུབ་སེམས་བབས་པ་སྙིང་ཁར་ཨ་ཐུང་ལ་ཐིམ་པས་སེམས་སྔར་བས་ཆེས་ཆེར་བདེ་ཞིང་རང་རིག་པ་གསལ་བར་བསྒོམ། ཐུན་ཚད་དང་ཐུན་གྲངས་སོགས་སྔར་དང་འདྲ་བར་བྱ་ཞིང་། ཟླ་བ་གཅིག་ལ་སོགས་པར་བསྒོམས་པས་རང་བཞིན་བརྒྱད་ཅུའི་རྟོག་པ་མངོན་གྱུར་པ་འགགས་ནས་སེམས་ཀྱི་ཀུན་རྫོབ་པའི་མཚན་ཉིད་རང་རིག་རང་གསལ་བདེ་བ་ཆེན་པོའི་རྣམ་པར་འཆར་བར་འགྱུར་རོ། ། དེ་དག་ནི་ལུགས་འབྱུང་དུ་བསྒོམ་པའི་དམིགས་སྐོར་གསུམ་ཡིན་ལ། ལུགས་བཟློག་ཏུ་བསྒོམ་པ་ལ་ཡང་ཐོག་མར་སྣང་བ་ཐོབ་པ་བཤད་མ་ཐག་པ་བཞིན་བསྒོམས་པའི་རྗེས་ལ་སྙིང་ཁའི་ཨ་ཐུང་ལས་གདན་ཉི་མ་གཅིག་སྤྲོས། དེའི་སྟེང་དུ་རྡོ་རྗེ། དེའི་ལྟེ་བར་ཨཱཿཚེག་དྲག་ཅན་བསམ་ལ། དེ་ལ་སེམས་གཏད་པས་འོད་ཟེར་ཚ་ཞིང་འཕྲོ་བ་དབུ་མའི་ནང་ལ་སོང་བ་ནས་བྱང་སེམས་བབས་པ་སྙིང་ཀའི་ཡི་གེ་དང་རྡོ་རྗེ་ལ་ཐིམ་པའི་བར་སྔར་བཞིན་བསྒོམས་པས་སྔར་གྱི་ཉམས་ལས་ཆེས་གསལ་བའི་བདེ་བ་རང་རིག་རང་གསལ་གྱི་ངང་དུ་བཞག དེ་ནི་སྣང་བ་མཆེད་པ་བསྒོམ་པ་ཡིན་ལ།
དེ་ནས་ཡང་ཨཿཚེག་དྲག་ཅན་དེ་ཨཾ་དུ་བསྒྱུར་ཞིང་། རྡོ་རྗེ་པད་མར་བསྒྱུར་ལ་ཉི་མ་ཟླ་བར་བསྒྱུར་ནས་དོན་ནི་ཟླ་བའི་སྟེང་དུ་པདྨ་དམར་པོའི་ལྟེ་བར་ཤེས་རབ་ཀྱི་རང་བཞིན་ཨཾ་བསམ་ལ་དེ་ལ་སེམས་གཏད་པས་ཨཾ་ལས་འོད་དཀར་པོ་སྤྲོ་བ་སོགས་སྣང་བའི་ཡེ་ཤེས་སྔར་བཞིན་དུ་བསྒོམ་མོ། ། དེ་ལྟར་ན་སྟེང་སྒོ་ལ་བརྟན་པ་འདི་ལ་དམིགས་སྐོར་དྲུག་ཏུ་ཤེས་པར་བྱའོ། ། རབ་ཏུ་བྱུང་བ་ཚངས་སྤྱོད་ལ་གནས་པ་རྣམས་ཀྱིས་འདི་ཙམ་བསྒོམས་ན་ལེགས་པར་ངོར་ཆེན་རྡོ་རྗེ་འཆང་བཞེད་དོ། ། གཉིས་པ་ཕྱག་རྒྱ་ལ་ལྟོས་པ་འོག་སྒོ་་་་་་ནག་པོ་པའི་གདམས་པ་ལས། སེམས་དབེན་ཕྱག་རྒྱ་མཚན་ལྡན་ལ། ། བརྟེན་ནས་སྣང་བ་གསུམ་པོ་དང་། ། སྟོང་པ་གསུམ་དང་དགའ་བ་གསུམ། ། སྐད་ཅིག་གསུམ་པོ་ངོས་བཟུང་བྱ། ། མངོན་ཤེས་ཅན་གྱི་གདམས་པ་ལས་ཀྱང་།
སེམས་དབེན་རང་རིག་བདེ་ཆེན་པོ། ། ཞེས་པ་ནས། སྣང་ཚད་བདེ་བ་ཆེན་པོར་འཆར། ། ལ་བརྟེན་པའི་ཐབས་བསྒོམ་པ་ནི། རབ་བྱུང་གི་རྟེན་མ་ཡིན་པའི་རྣལ་འབྱོར་པ་རླུང་ལ་དབང་ཐོབ་པས་མཚན་ཉིད་དང་ལྡན་པའི་ཕྱག་རྒྱ་དགེ་བ་བཅུ་ལ་གོམས་པ། བྱང་ཆུབ་ཀྱི་སེམས་ཀྱིས་རྒྱུད་སྦྱངས་པ། སྒྲུབ་པ་པོ་རང་གིས་དབང་བསྐུར་ཞིང་དམ་ཚིག་དང་སྡོམ་པར་ལྡན་པ། བསྐྱེད་པའི་རིམ་པའི་རྣལ་འབྱོར་མཐར་ཕྱིན་པའི་རིག་མ་དང་། གནས་དབེན་པར་འདུག་ལ་རྡོ་རྗེ་དང་པདྨ་བྱིན་གྱིས་བརླབས་པ་སྔོན་དུ་འགྲོ་བས་སྙོམས་པར་ཞུགས་པས་རྩ་ཕྲན་སྟོང་ཕྲག་བདུན་ཅུ་རྩ་གཉིས་ན་གནས་པའི་བྱང་སེམས་རྣམས་རྩ་སོ་གཉིས་སུ་བབས། དེ་རྣམས་རྩེའི་གཙོ་མོ་གསུམ་དུ་བབས།
དེ་རྣམས་ཀྱང་ཨ་ཝ་དྷུ་ཏིར་ཕབ་ནས་སྙིང་ཁའི་གནས་སུ་ཕྱིན་པ་དང་། དེར་བདེ་བ་བཟུང་ལ་རླུང་ནང་དུ་བསྡམས་པས་ཇི་ཙམ་འདོད་ཚད་དུ་ཟིན་པར་འགྱུར་ཞིང་སྣང་བའི་ཡེ་ཤེས་སྐྱེ་སྟེ་དམིགས་སྐོར་དང་པོའོ། ། དེ་ནས་སླར་ཡང་རྡོ་རྗེ་དང་པདྨ་བསྐྱོད་པས་བྱང་སེམས་རྡོ་རྗེ་ནོར་བུའི་རྩ་བར་ཕབ་ལ་དེ་ལ་ཇི་ཙམ་འདོད་ཚད་དུ་སེམས་བཟུང་བས་སྔར་བས་རྒྱ་ཤིན་ཏུ་ཆེ་བའི་སྣང་བ་མཆེད་པའི་ཡེ་ཤེས་སྐྱེས་སྟེ་དམིགས་སྐོར་གཉིས་པའོ། ། ཡང་རྡོ་རྗེ་དང་པདྨ་བསྐྱོད་དེ་བྱང་སེམས་རྡོ་རྗེ་ནོར་བུའི་ལྟེ་བར་ཕབ་ལ་དེ་ལ་ཇི་ཙམ་འདོད་ཀྱི་བར་དུ་བདེ་བ་བཟུང་ལ་སེམས་རྩེ་གཅིག་ཏུ་གཏད་པས་སྣང་བ་ཉེར་ཐོབ་ཀྱི་ཡེ་ཤེས་སྐྱེ་སྟེ་དམིགས་སྐོར་གསུམ་པའོ། ། དེའི་རྗེས་ལ་ལུགས་བཟློག་གི་ཚུལ་གྱིས་ཐོག་མར་སྣང་བ་ཉེར་ཐོབ། དེ་ནས་སྣང་བ་མཆེད་པ། དེ་ནས་སྣང་བའི་ཡེ་ཤེས་བསྐྱེད་ལ་བསྒོམ་པར་བྱ་སྟེ། གནས་ནི་རིམ་བཞིན་རྡོ་རྗེ་ནོར་བུའི་རྩ་བ་དང་ལྟེ་བ་དང་སྙིང་ཁར་བདེ་བ་བཟུང་ངོ་། ། དེ་ལྟར་ན་འདིའི་ལུགས་བཟློག་ལ་ཡང་དམིགས་སྐོར་གསུམ་སྟེ་སེམས་དབེན་ལ་དམིགས་པ་བཅུ་གཉིས་སོ། །་་་་་ དམིགས་རྐང་འདི་རྣམས་བཙུན་མོ་ཅན་གྱི་གདམས་པ་གསལ་བར་བཞུགས།
སེམས་དབེན་མཐར་ཕྱིན་པའི་ཚད་ནི་མཉམ་བཞག་དང་རྗེས་ཐོབ་ལ་ཁྱད་པར་མེད་པར་བདེ་བ་སྐྱེ་ཞིང་། ཕྱག་རྒྱ་མེད་པའི་དུས་སུ་ཡང་བདེ་བ་ཚད་ལྡན་རང་གི་ངང་གིས་སྐྱེའོ། ། ལྔ་པ་ཕན་ཡོན་ནི། འབྲས་བུའི་དུས་སུ་སངས་རྒྱས་ཐམས་ཅད་ཀྱི་ཐུགས་བདེ་བ་ཆེན་པོའི་ཡེ་ཤེས་འགྲུབ་པ་དང་། ད་ལྟར་གྱི་དུས་སུ་གཞན་སེམས་ཤེས་པ་ལ་སོགས་པའི་མངོན་ཤེས་སྐྱེ་བ་དང་། སེམས་ཀྱི་གནས་ལུགས་ཇི་ལྟ་བ་བཞིན་དུ་རྟོགས་པའི་དབང་གིས་ལས་དང་ཉོན་མོངས་པའི་འཆིང་བ་ཐམས་ཅད་ལས་གྲོལ་བར་འགྱུར་བར་རིམ་ལྔའི་གཉིས་པར་གསུངས་པ་ལྟར་ཤེས་པར་བྱའོ། ། སྔར་བཤད་པའི་དོན་དེ་དག་ཐམས་ཅད་སྙིང་པོར་དྲིལ་ན། ངོར་ཆེན་རྡོ་རྗེ་འཆང་གིས། སེམས་ཀྱི་རང་བཞིན་དྲི་་་་་་དུག་གསུམ། མ་གསུམ་སྤངས་ཤིང་། །
སྣང་བ་གསུམ་་་་་་སྣང་མཆེད་ཐོབ། གྱི་མཚན་ཉིད་ཡང་དག་རིག ། སྟོང་པ་གསུམ་པོ་་་་་་སྟོང་པ། ཆེས་སྟོང་པ། ཤིན་ཏུ་སྟོང་པ། རྣམ་པར་དག་པ་ཡིས། ། ཡེ་ཤེས་མངོན་དུ་འགྱུར་བར་བྱིན་གྱིས་རློབས། ། ཞེས་གསུངས་པའི་དོན་རྣམ་དཔྱོད་ཀྱི་བློས་རྟོགས་པར་བྱའོ། ། ཚངས་སྤྱོད་ཚུལ་ཁྲིམས་གཙང་མའི་དྲི་བསུང་དང་། ། ལྡན་པས་སྣང་མཆེད་ཐོབ་གསུམ་ལུགས་འབྱུང་དང་། །
ལུགས་ལས་བཟློག་པའི་བསྒོམ་ཚུལ་རྣམ་པ་དྲུག ། ལྷ་བཅས་འཇིག་རྟེན་དགའ་བའི་ལམ་བཟང་ཡིན། ། རླུང་སེམས་དབང་ཐོབ་སྤྱོད་པའི་བརྟུལ་ཞུགས་འཆང་། ། རྟོགས་པའི་རྩལ་དང་ལྡན་པའི་རྣལ་འབྱོར་པས། ། མཚན་ལྡན་དགའ་མར་སྙོམས་ཞུགས་བདེ་བ་བསྒོམ། ། ཐབས་མཁས་ཉེ་ལམ་དཔའ་བོ་མཁའ་འགྲོས་བསྔགས། ། གསུམ་པ་ཀུན་རྫོབ་སྒྱུ་ལུས་ཀྱི་རིམ་པ་ནི། དེ་ལྟར་དབེན་གསུམ་གྱིས་སེམས་གནས་པའི་ཐབས་གཙོ་བོར་བསྟན་ནས་ལྷག་མཐོང་སེམས་ཀྱི་གནས་ལུགས་རྟོགས་པའི་ཐབས་གཙོ་བོར་སྟོན་པ་ལ་རིམ་པ་ཕྱི་མ་གསུམ་འཆད་པ་སྐབས་སུ་བབས། དེའི་ནང་ནས་སྔོན་ལ་སྒྱུ་མའི་ཏིང་ངེ་འཛིན་འཆད་པ་ལ་བདུན་ལས། དང་པོ་གང་ཟག་ནི་རྡུལ་ཚོན་ནམ་རས་བྲིས་གང་རུང་གི་དཀྱིལ་འཁོར་དུ་གསང་བ་འདུས་པའི་བུམ་པའི་དབང་སྔོན་དུ་སོང་ནས་སླར་གསང་དབང་ཡང་ཐོབ་པ།
དབེན་གསུམ་གྱི་ཏིང་ངེ་འཛིན་མཐར་ཕྱིན་ཅིང་སྒྱུ་མའི་ཏིང་ངེ་འཛིན་ལ་སློབ་འདོད་ཡོད་པའོ། ། གཉིས་པ་ཤེས་པར་བྱ་བ་ནི། ཁམས་གསུམ་ཐམས་ཅད་རླུང་དང་རྣམ་པར་ཤེས་པ་ཙམ་ལས་གྲུབ་པའི་རྡོ་རྗེ་འཆང་གི་སྐུ་མེ་ལོང་ནང་གི་གཟུགས་བརྙན་ལ་སོགས་པ་དཔེ་གསུམ་གྱིས་མཚོན་པར་ཤེས་པར་བྱ་བའོ། ། གསུམ་པ་སྤང་བྱ་ནི། ལྷ་སྐུ་ལ་སོགས་པའི་སྣང་བ་ཐམས་ཅད་ནུབ་པའི་བདེ་བ་མྱོང་ཙམ་ཞིག་མཆོག་ཏུ་འདོད་པ་དེ་འདིའི་ངོ་སྐལ་གྱི་སྤང་བྱ་ཡིན་ཏེ། འདིར་སྒྱུ་མའི་སྐུར་བསྒོམ་པས་སྣང་བ་ནུབ་པའི་རང་རིག་པའི་བདེ་བ་ཙམ་མཆོག་ཏུ་འཛིན་པ་དེ་ཁེགས་ཤིང་གཟུགས་ཀྱི་སྐུའི་སྣང་བ་འབྱུང་བའི་ཕྱིར་རོ། ། བཞི་པ་མཚོན་བྱེད་ཀྱི་དཔེ་ནི། སྐད་ཅིག་ཙམ་གྱིས་སྒྱུ་མའི་སྐུ་དེ་ཡོངས་སུ་རྫོགས་པར་གྲུབ་པ་མེ་ལོང་གི་གཟུགས་བརྙན་ལྟ་བུ། སྤྱོད་ཡུལ་ཐམས་ཅད་ལ་ཁྱབ་པ་ཆུ་ཟླ་ལྟ་བུ། ཞི་བ་ལ་སོགས་པའི་ལས་ཀྱི་དབྱེ་བས་ཁ་དོག་སོ་སོར་སྣང་བ་འཇའ་ཚོན་ལྟ་བུར་ཤེས་པར་བྱ་སྟེ།
བདག་བྱིན་རླབས་པར། མེ་ལོང་ནང་གི་གཟུགས་བརྙན་གྱིས། ། སྒྱུ་མའི་ལུས་ནི་ཤེས་པར་བྱ། ། ཁ་དོག་རྣམས་ནི་འཇའ་ལྟ་བུ། ། ཁྱབ་པ་ཆུ་ཡི་ཟླ་བས་སོ། ། ཞེས་གསུངས་པ་ལྟར་རོ། ། ལྔ་པ་སྒྱུ་མ་འགྲུབ་པའི་རྒྱུ་རྐྱེན་ནི། སེམས་དབེན་གྱི་སྣང་བ་གསུམ་ཉེར་ལེན་གྱི་རྒྱུ་དང་། ངག་དབེན་གྱི་རླུང་འོད་ཟེར་ལྔ་ནི་སྒྱུ་མའི་སྐུ་ལྷན་ཅིག་བྱེད་རྐྱེན་ཡིན་ཏེ། ཨརྻ་དེ་ཝས།
དེ་ཉིད་རླུང་དང་ཡང་དག་ལྡན། ། རྣམ་ཤེས་གསུམ་པོ་སླར་ཡང་ནི། ། རྣལ་འབྱོར་པ་ཡི་ལུས་སུ་འགྱུར། ། སྒྱུ་མའི་ལུས་ཞེས་དེ་ལ་བྱ། ། ཞེས་གསུངས་སོ། ། དྲུག་པ་ཏིང་འཛིན་ཉམས་སུ་ལེན་ཚུལ་ལ། མཉམ་རྗེས་གཉིས་ཀྱི་དང་པོ་ལ། གནས་དབེན་པར་མཚམས་དམ་དུ་བསྡམས། སྔར་སྟེང་སྒོ་ལ་བརྟེན་པའི་རྣལ་འབྱོར་པ་ཡིན་ན་སྟེང་སྒོའི་མན་ངག་ལྟར་ལུགས་ལྡོག་གི་སྣང་བ་གསུམ་བསྐྱེད་ལ་དེ་ལྟར་བསྐྱེད་པའི་རང་རིག་རང་གསལ་བདེ་བ་ཆེན་པོའི་སྣང་བའི་སེམས་དང་རླུང་ཙམ་ལས་སྐད་ཅིག་གིས་བདག་ཉིད་རྒྱལ་་་་་་ནག་པོ་པའི་གདམས་པ་ལས། རླུང་སེམས་བདེ་བ་ཆེན་པོ་ལས། །
རྡོ་རྗེ་འཆང་ཆེན་སྒྱུ་མའི་སྐུ། ། མཚན་དང་དཔེ་བྱད་རྒྱན་གྱིས་བརྒྱན། ། སྐད་ཅིག་གིས་བསྐྱེད་ཡང་ཡང་བསྒོམ། ། མངོན་ཤེས་ཅན་གྱིས། ཀུན་རྫོབ་བདེན་པ་སྒྱུ་མའི་སྐུ། ། རྡོ་རྗེ་འཆང་ཆེན་བསྒོམ་པར་བྱ། ། བ་ལོངས་སྤྱོད་རྫོགས་པའི་སྐུ་རྡོ་རྗེ་འཆང་ཆེན་པོ་སྐུ་མདོག་དཀར་པོ་ཞལ་གཅིག་ཕྱག་གཉིས་པ་རྡོ་རྗེ་དང་དྲིལ་བུ་འཛིན་པ། རྡོ་རྗེའི་སྐྱིལ་ཀྲུང་ཅན་གཟུགས་བརྙན་ལ་སོགས་པ་དཔེ་གསུམ་གྱིས་མཚོན་པའི་ཉམས་ལྡན་བདེ་བ་ཆེན་པོའི་རང་བཞིན་ཅན་དུ་བསྒོམ། བདེ་བ་མི་གསལ་ན་སེམས་དབེན་གྱི་སྐབས་ལྟར་བདེ་བ་སྐྱེད་ཀྱིན་བསྒོམ་མོ། ། འོག་སྒོ་ལ་བརྟེན་པའི་རྣལ་འབྱོར་པ་ཡིན་ན་ཕྱག་རྒྱ་ལ་བརྟེན་ནས་ལུགས་ལྡོག་གི་སྣང་བ་གསུམ་བསྐྱེད་ལ།
དེ་དང་རླུང་ལས་སྔར་བཞིན་ལྷའི་སྐུར་སྐད་ཅིག་གིས་བསྐྱེད་པ་སོགས་སྔ་མ་དང་འདྲའོ། ། དེ་ལྟར་ཐུན་བཞིར་ཡུན་རིང་པོའི་བར་དུ་བསྒོམས་པས་སྒྱུ་མ་ལྟ་བུའི་ལྷའི་སྐུ་ཇི་ལྟར་འདོད་པ་བཞིན་འགྲུབ་པར་འགྱུར་རོ། ། གཉིས་པ་རྗེས་ཐོབ་ཏུ་བྱ་བ་ནི། སྣང་ཞིང་སྲིད་པའི་དངོས་པོ་ཕྱི་ནང་དང་བཅས་པ་ཐམས་ཅད་རླུང་སེམས་ཙམ་ལས་གྲུབ་པའི་རྡོ་རྗེ་འཆང་སྒྱུ་མའི་སྐུ་ཅན་དེ་ཉིད་དུ་བསྒོམ་པའོ། ། འདི་ཡང་མེ་ལོང་གི་གཟུགས་བརྙན་ལ་སོགས་པའི་དཔེ་རྣམས་ཀྱིས་མཚོན་པའི་ཚུལ་ཡང་སྔར་བཞིན་ཤེས་པར་བྱའོ། ། དེ་ལྟར་ཉིན་མོ་བསྒོམ་ལ་མཚན་མོ་གཉིད་ལོག་ཁར་ཡང་བདག་གིས་དོ་ནུབ་གཉིད་ཀྱི་དུས་སུ་སེམས་དབེན་གྱི་ཡེ་ཤེས་སྔོན་ལ་བསྒོམ་པར་བྱ། དེ་ནས་རྨི་ལམ་གྱི་དུས་སུ་སེམས་དབེན་གྱི་ཡེ་ཤེས་ལས་སྒྱུ་མ་ལྟ་བུའི་ལྷ་སྐུར་ལྡང་བར་བྱ་སྙམ་པའི་འདུན་པས་གཉིད་ལོག་པས་གཉིད་དུ་ཐིམ་ཐིམ་འགྲོ་བའི་ཚེ་སེམས་དབེན་གྱི་ཡེ་ཤེས་འབྱུང་ཞིང་། རྨི་ལམ་རགས་པ་ཤར་བ་ན་སྒྱུ་མ་ལྟ་བུའི་ལྷའི་སྐུ་སྔར་བཞིན་དུ་འབྱུང་བར་འགྱུར་ལ། དེའི་ངང་ལས་རྨི་ལམ་ཡང་རྨི་ལམ་དུ་ངོ་ཤེས་པར་བྱས་ཏེ་བཟང་ངན་གྱི་སྣང་བ་ཅི་བྱུང་ཡང་རེ་དོགས་མི་བྱ་བར་ཐམས་ཅད་སྟོང་པར་བསྒོམ། གཡང་ས་དང་།
ཆུ་ཆེན་པོ་དང་། མེ་མཐོང་ན་དེ་དག་གི་ནང་དུ་རང་གི་ལུས་འཇུག་པ་དང་། ཡང་རང་གི་ལུས་འདི་མཚོན་གྱིས་དུམ་བུར་བཅད་ལ་སྟོང་པར་བསྒོམ། རྨི་ལམ་གྱི་སྣང་བ་ལ་བཟང་ངན་ཁྱད་པར་མེད། ཡང་ནམ་མཁའ་ལ་འཕུར་ནས་འགྲོ་བ་དང་། སུམ་ཅུ་རྩ་གསུམ་དང་དགའ་ལྡན་ལ་སོགས་པ་ལྟ་བ་དང་། བདེ་བ་ཅན་ལ་སོགས་པ་སངས་རྒྱས་ཀྱི་ཞིང་ཁམས་ལྟ་བ་དང་། ཞིང་ཁམས་དེར་བཞུགས་པའི་སངས་རྒྱས་འཁོར་བཅས་ལ་མཆོད་པ་འབུལ་བ་དང་། ཆོས་ཞུ་བ་ལ་སོགས་པ་རྣམ་པ་སྣ་ཚོགས་པ་དག་ལ་སྦྱང་བར་བྱ་སྟེ། ནག་པོ་པའི་གདམས་པ་ལས་་་་་་རྨི་ལམ་དག་ལ་རྨི་ལམ་དུ། །
ངོ་ནི་ཤེས་པར་བྱའོ་ཞེས། ། འདུན་པ་ཡང་ནི་བཏང་བ་ཡིས། ། རྨི་ལམ་གཟུང་བར་བྱ་བ་དང་། ། བཟང་ངན་ཇི་ལྟར་བྱུང་གྱུར་ཀྱང་། ། རེ་དོགས་མི་བྱ་སྟོང་པར་བསྒོམ། ། གཡང་དང་ཆུ་དང་མེ་མཐོང་ན། ། དེ་ནང་རང་ལུས་འཇུག་པ་དང་། ། རང་ལུས་མཚོན་གྱིས་གཅོད་པར་བྱ། ། མཁའ་ལ་འཕུར་བར་བྱ་བ་དང་། ། སུམ་ཅུ་རྩ་གསུམ་བལྟ་བ་དང་། །
སངས་རྒྱས་ཞིང་ཁམས་བལྟ་བ་དང་། ། མཆོད་པ་འབུལ་དང་ཆོས་ཞུ་སོགས། ། སྣ་ཚོགས་དག་ལ་སྦྱང་བར་བྱ། ། ཞེས་གསུངས། ལུགས་འདིར་མགྲིན་པར་ཨ་ནུ་ཏ་ར་ལ་སེམས་བཟུང་ནས་རྨི་ལམ་འཛིན་པ་སོགས་ནི་ནཱ་རོ་ཆོས་དྲུག་སོགས་ཀྱི་འདྲེས་ཤོར་བ་ཡིན། འདི་དག་ཚུལ་བཞིན་དུ་གསུངས་པས་འགོས་ལུགས་རང་ཡིན་ནོ། ། དེ་ལྟར་ཡུན་རིང་དུ་སྦྱངས་པས། སད་པའི་དུས་སུ་བསྒོམ་པ་བཞིན་རྨི་ལམ་དུ་ཡང་ཁྱད་མེད་པ་འབྱུང་སྟེ། རྒྱུད་ལས། གཉིད་ལོག་སད་ལ་དབྱེ་བ་ཡོད་མ་ཡིན། །
ཞེས་སོ། ། དེ་ལྟར་མཉམ་རྗེས་གཉིས་སུ་རྩོལ་བ་ཆེན་པོས་ཉམས་སུ་བླངས་ཀྱང་སྒྱུ་མ་ལྟ་བུའི་ལྷ་སྐུར་སྣང་བ་ཇི་ལྟ་བ་བཞིན་མ་བྱུང་ན་སྤོགས་ཆོག་གི་ཚུལ་དུ་ཉམས་སུ་བླང་བ་ནི། གནས་དབེན་པར་བསམ་གཏན་གྱི་ཁང་པ་གྲུ་བཞི་པ་ཕྱོགས་བཞི་དང་སྟེང་དུ་དཀར་ཁུང་རེ་དང་། ལོགས་མཐའ་དག་ལ་དཀར་ཞལ་བྱ། སྟེང་འོག་ལ་ཚོན་སྣ་ལྔའི་རི་མོ་བྲི། མདུན་དུ་མེ་ལོང་གཡའ་དག་པ་འདྲ་འབག་དང་མཉམ་པ་བཞག་རྒྱབ་ཏུ་རས་ལ་སོགས་པའི་གཞི་སྔོན་པོ་ལ་རྡོ་རྗེ་འཆང་གི་འདྲ་འབག་སྐུ་མདོག་དཀར་པོ་ཞལ་གཅིག་ཕྱག་གཉིས་རྡོ་རྗེ་དང་དྲིལ་བུ་འཛིན་པ་བྲིས་པ་གཅིག་བཞག དེ་ལྟར་བྱས་པས་དཀར་ཁུང་ནས་ཤར་བའི་ཉི་མའི་འོད་བྲིས་སྐུ་ལ་ཕོག དེའི་འོད་མེ་ལོང་ལ་ཤར་བས་རྡོ་རྗེ་འཆང་གི་འདྲ་འབག་སྣང་ལ་རང་བཞིན་མེད་པ་གསལ་ལ་རྟོག་པ་མེད་པ་ལ་སེམས་གཏད། དེ་ལ་སེམས་ཟིན་པ་དང་རང་གི་ལུས་དང་དེ་གཉིས་དབྱེར་མེད་དུ་བསྒོམ། དེ་ལྟར་བསྒོམས་པས་སེམས་གོམས་ཙ་ན་ཐམས་ཅད་སྒྱུ་མའི་ལྷའི་སྐུའི་སྣང་བར་འཆར་བར་འགྱུར་རོ། །
འདིར་བཀོད་་་་་་སྔར་གྱི་མཉམ་གཞག་དང་རྗེས་ཐོབ་གཉིས་ལ་དམིགས་ཐུན་རེ་རེ། སྤོགས་ཆོག་ལ་གཅིག་སྟེ་སྒྱུ་ལུས་ལ་དམིགས་སྐོར་གསུམ། པའི་སྒྱུ་ལུས་ཀྱི་དམིགས་པ་རྣམས་ནི་ཆགས་བྲལ་ཚངས་སྤྱོད་ལ་གནས་པ་དག་གི་ཉམས་ལེན་གྱི་དབང་དུ་བྱས་པ་ཡིན་ལ། རླུང་སེམས་ལ་དབང་ཐོབ་པས་ཕྱག་རྒྱ་ལ་བརྟེན་པའི་ཉམས་ལེན་རྒྱས་པ་སྤྱོད་བསྡུས་སོགས་སུ་ཤེས་པར་བྱའོ། ། བདུན་པ་མཐར་ཕྱིན་པའི་རྟགས་ཚད་དང་ཕན་ཡོན་ནི། གསང་འདུས་ལེའུ་བཅོ་ལྔ་པ་ནས་གསུངས་པ་ལྟར། རྨི་ལམ་དུ་ཁྱེའུ་དང་། བུ་མོ་ལ་སོགས་པས་རང་ལ་མཆོད་པ་བྱེད་པ་དང་། སངས་རྒྱས་ཀྱི་ཞིང་ཁམས་མཐོང་བ་དང་། སངས་རྒྱས་རྣམས་ཀྱིས་དབང་བསྐུར་བ་དང་།
རྡོར་དྲིལ་དང་།་་་་་ རྨི་ལམ་དུ་འོག་མིན་དང་བདེ་བ་ཅན་དུ་ཕྱིན་ནས་སངས་རྒྱས་ལོངས་སྐུ་ལ་འདུས་པའི་དབང་བསྐུར་ཞུས་པའི་དབང་རྟགས་ལ་འདི་རྣམས་འབྱུང་བར་བཤད། གསང་འདུས་ཀྱི་གླེགས་བམ་ལག་ཏུ་བྱིན་པ་དང་། གཉིད་སད་ནས་དངོས་སུ་ཡང་རྡོར་དྲིལ་སོགས་ལག་ཏུ་བྱུང་བ་ནི་གྲུབ་པའི་རྟགས་ཡིན་ལ། འོད་གསལ་དོན་དམ་པའི་བདེན་པ་རྟོགས་པར་འགྱུར་བ་ནི་ཕན་ཡོན་ནོ། ། སྔར་གྱི་དོན་དེ་དག་སྙིང་པོར་དྲིལ་བ་ནི། ངོར་ཆེན་རྡོ་རྗེ་འཆང་གིས། རླུང་དང་རྣམ་ཤེས་ཡེ་ཤེས་གསུམ་པོ་ལས། ། ཁམས་གསུམ་ཁྱབ་བདག་རྡོ་རྗེ་འཆང་གི་སྐུ། ། རྣམ་པ་ཀུན་གྱི་མཆོག་དང་ལྡན་པ་ཡི། །
འཇའ་ཚོན་ལྟ་བུ་ཐོབ་པར་བྱིན་གྱིས་རློབས། ། ཞེས་གསུངས་སོ། ། སེམས་དབེན་སྔོན་སོང་རླུང་དང་ཡེ་ཤེས་ལས། ། རང་གཞན་སྒྱུ་མའི་སྣང་བ་ལྷ་ཡི་སྐུ། ། མཉམ་རྗེས་གཉིས་སུ་རིམ་པར་བསྒོམས་པ་ཡིས། ། ངོ་མཚར་རྟགས་རྣམས་རྒྱུད་ལས་གསུངས་བཞིན་འབྱུང་། ། དེ་ལྟར་སྒྱུ་ལུས་བསྒོམས་པས་ཤེས་བྱ་ཡུལ་གྱི་སྟོང་ཉིད་གཏན་ལ་ཕབ་ནས་ཡུལ་ཅན་སེམས་ཀྱི་སྟོང་ཉིད་གཏན་ལ་འབེབས་པ་ལ། བཞི་པ་དོན་དམ་འོད་གསལ་གྱི་རིམ་པ་འཆད་པ་སྐབས་སུ་བབས། འདི་འཆད་པ་ལ་དོན་བདུན་ལས། དང་པོ་གང་གིས་ཉམས་སུ་ལེན་པར་འོས་པའི་རྟེན་གྱི་གང་ཟག་ནི།
ཀུན་རྫོབ་སྒྱུ་མའི་ཉམས་ལེན་མཐར་ཕྱིན་ནས་ཆོས་ཐམས་ཅད་སྟོང་པ་འོད་གསལ་གྱི་ཏིང་ངེ་འཛིན་ལ་དད་ཅིང་འཇུག་འདོད་ཡོད་པའོ། ། གཉིས་པ་ངོ་བོ་ནི་ཆོས་ཐམས་ཅད་ཅི་ཡང་མི་དམིགས་པས་ཁྱད་པར་དུ་བྱས་པའི་དོན་དམ་སྤྲོས་བྲལ་གྱི་ཏིང་ངེ་འཛིན་ནོ། ། གསུམ་པ་ཤེས་བྱ་ཡུལ་ནི་ཆོས་ཐམས་ཅད་སྟོང་པ་འོད་གསལ་སྤྲིན་མེད་ནམ་མཁའ་ལྟ་བུའི་དབྱིངས་མཐར་ཐུག་པའོ། ། བཞི་པ་སྤང་བྱ་ནི། སྔར་གྱི་སྒྱུ་མའི་སྐུ་དེ་ཉིད་ལ་དངོས་པོ་དང་མཚན་མར་འཛིན་པའི་རྟོག་པ་མཐའ་དག་སྤང་དགོས་ཏེ། སྒྱུ་མ་ཙམ་དུ་ཞེན་ན་ཡང་རྟོག་པ་ཆ་ཕྲ་བ་ཡིན་པས་སྤང་དགོས་པ་ཡིན་ནོ། ། ལྔ་པ་འོད་་་་་་འོད་གསལ་འདི་ལ་ཡང་ཁ་ཅིག བརྩོན་འགྲུས་ཅན་མཐོང་བའི་ཆོས་ལ་མྱ་ངན་ལས་འདས་པའི་བསྒོམ་ལུགས་དང་། ལེ་ལོ་ཅན་བར་དོར་འོད་གསལ་ལས་མྱ་ངན་འདའ་བའི་འཆི་བ་འོད་གསལ་བསྒོམ་ལུགས་གཉིས་འདོད་ཀྱང་། སྟོང་ཐུན་ན་དེ་འདྲའི་གསལ་ཁ་མེད་ཅིང་།
ངོར་ཆེན་རྡོ་རྗེ་འཆང་གིས་མ་གསུངས་པས་འདིར་མ་བྲིས་སོ། ། གསལ་དེ་མངོན་དུ་བྱེད་པའི་ཐབས་ལ་གསུམ་སྟེ། རིལ་པོར་འཛིན་པའི་བསམ་གཏན་དང་། རྗེས་སུ་གཞིག་པའི་བསམ་གཏན་དང་། ། མ་གྲུབ་ན་སྤོགས་ཆོག་གི་ཉམས་ལེན་ནོ། ། དང་པོ་ནི་གནས་དབེན་པར་ལུས་གནད་བཅས་ལ་སེམས་དབེན་ཅུང་ཟད་སྔོན་དུ་བཏང་ནས་སེམས་དབེན་གྱི་ཏིང་ངེ་འཛིན་དང་རླུང་ཙམ་ལས་རང་ཉིད་སྒྱུ་མའི་སྐབས་ཀྱི་རྡོ་རྗེ་འཆང་ཆེན་པོའི་སྐུར་བསྒོམ་ལ། དེ་སླར་སྐུ་རྡོ་རྗེ་རྣམ་པར་སྣང་མཛད་དཀར་པོ་ཞལ་གསུམ་ཕྱག་དྲུག་པ་ཐུགས་ཀར་ཨོཾ་ཡིག་དང་བཅས་པ་བསྒོམ། དེ་ཐུགས་ཀའི་ཨོཾ་ལ་བསྡུ། ཨོཾ་ཡང་རིམ་གྱིས་ཨ་ལ་བསྡུ། དེ་ཡང་ཇེ་ཕྲ་ཇེ་ཕྲ་ལ་མཐར་མི་དམིགས་པར་བསྒོམ་ལ་དེའི་ངང་ལ་ཅུང་ཟད་བཞག
དེ་ལ་སྐུའི་རིལ་འཛིན་ཟེར། དེ་བཞིན་དུ་རང་རྡོ་རྗེ་འཆང་ཆེན་པོ་སྒྱུ་མའི་སྐུར་བསྒོམ་ལ། དེ་གསུང་རྡོ་རྗེ་དམར་པོ་ཞལ་གསུམ་ཕྱག་དྲུག་པ་ཐུགས་ཁར་ཨ་ཡིག་དང་བཅས་པ་བསྒོམས་ལ་བསྡུ་ཚུལ་སྔར་བཞིན། མཐར་མི་དམིགས་པའི་ངང་ལ་བཞག ཡང་རང་རྡོ་རྗེ་འཆང་ཆེན་པོའི་སྐུར་གསལ་བ་དེ་ཐུགས་རྡོ་རྗེ་སྔོན་པོ་ཞལ་གསུམ་ཕྱག་དྲུག་པ་ཐུགས་ཀར་ཧཱུྃ་ཡིག་དང་བཅས་པའི་རྣམ་པར་བསྒྱུར་བ་སྔར་བཞིན་དུ་བསྡུ་བ་དང་། མི་དམིགས་པའི་ངང་ལ་བཞག འདི་དག་ནི་ལུས་ངག་ཡིད་གསུམ་གྱི་རྟོག་པ་སྤང་བའི་ཕྱིར་རྡོ་རྗེ་གསུམ་གྱི་རིལ་་་་་་རིམ་ལྔ་ལས། མགོ་བོ་ནས་ནི་རྐང་པའི་བར། ། ཇི་སྲིད་སྙིང་ཁར་ཕྱིན་པའི་བར། ། རྣལ་འབྱོར་ཡང་དག་མཐའ་ལ་འཇུག །
རིལ་པོར་འཛིན་པ་ཞེས་བཤད་དོ། ། ཞེས་གསུངས། ལོ་ཆེན་བྱང་རྩེས། སྣོད་བཅུད་ཐམས་ཅད་དུས་གཅིག་ལ་རང་ལ་བསྡུས། རང་ལྷར་གསལ་བ་མེ་ལོང་ལ་ཧས་བཏབ་པ་ཡལ་བ་བཞིན་དུ་གྱུར་པའི་ཡེ་ཤེས་ལ་རིལ་འཛིན་དུ་བཤད། འཛིན་བསྒོམ་པ་ཡིན་ལ། དེ་བསྒོམས་པས་སྒྱུ་མ་ལྟ་བུ་དང་། དུ་བ་ལྟ་བུ་ལ་སོགས་པའི་ཉམས་རྟགས་རྣམས་ཀྱང་རིམ་བཞིན་འཆར་ཞིང་། དེའི་ཚེ་འདོད་ཆགས་ལས་གྱུར་པའི་རྟོག་པ་སུམ་ཅུ་རྩ་གསུམ། ཞེ་སྡང་ལས་གྱུར་པའི་རྟོག་པ་བཞི་བཅུ།
གཏི་མུག་ལས་གྱུར་བའི་རྟོག་པ་བདུན་ཏེ་རང་བཞིན་བརྒྱད་ཅུའི་རྟོག་པ་རྣམས་ཀྱང་འགག་ཅིང་སྣང་མཆེད་ཐོབ་གསུམ་གྱི་ཡེ་ཤེས་རྣམས་ཀྱང་གསལ་བར་འཆར་ལ། རྟོགས་པ་སྐྱེ་བའི་ཚུལ་འདི་ལ་མངོན་པར་བྱང་ཆུབ་པའི་རིམ་པ་ཞེས་ཀྱང་བཤད་དོ། ། གཉིས་པ་རྗེས་སུ་གཞིག་པའི་བསམ་གཏན་ནི།་་་་་ རིམ་ལྔ་ལས། རྒྱུ་བ་དང་ནི་མི་རྒྱུ་བ། ། དང་པོ་འོད་གསལ་བར་བྱས་ཏེ། ། ཕྱི་ནས་དེ་བཞིན་བདག་ཉིད་བྱེད། ། རྗེས་སུ་གཞིག་པའི་རིམ་པ་ཡིན། ། ཞེས་གསུངས། འདིའི་དོན་ལ་བྱང་རྩེ།
སྣོད་ཐམས་ཅད་གཞལ་ཡས་ཁང་ལ་བསྡུས་ནས་གཞལ་ཡས་ཁང་ཡང་ལྷ་སོ་གཉིས་ལ་བསྡུ། དེ་ནས་བཅུད་ཐམས་ཅད་ཀྱང་ལྷ་སོ་གཉིས་ལ་བསྡུ། འཁོར་གྱི་ལྷ་ཀུན་ཀྱང་གཙོ་བོ་ལ་བསྡུ། གཙོ་བོ་ཐུགས་ཀའི་ཧཱུྃ་ལ་བསྡུ། ཧཱུྃ་ཡང་ཞབས་ཀྱུ་ལ་བསྡུ་བ་སོགས་རིམ་གྱིས་བསྡུ་བ་ལ་རྗེས་གཞིག་ཏུ་བཤད། དང་པོར་རང་ཉིད་སྒྱུ་ལུས་ཀྱི་སྐབས་ཀྱི་རྡོ་རྗེ་འཆང་ཆེན་པོའི་སྐུར་བསྐྱེད་ལ། དེ་སྐུ་རྡོ་རྗེ་ལ་སོགས་པར་རིམ་བཞིན་བསྒྱུར་ནས་སོ་སོའི་ཐུགས་ཀའི་ས་བོན་ཨོཾ་སོགས་དེ་དང་དེ་ལས་འོད་ཟེར་འཕྲོས་པས་རང་ཉིད་མ་གཏོགས་པའི་སྣོད་བཅུད་ཐམས་ཅད་བདག་ལ་བསྡུས། བདག་ཉིད་དམ་ཚིག་སེམས་དཔའ་ཡང་ཡེ་ཤེས་སེམས་དཔའ་ཨོཾ་སོགས་དེ་དང་དེ་ལ་ཐིམ། ཨོཾ་སོགས་ཀྱང་ཏིང་ངེ་འཛིན་སེམས་དཔའ་ཀླད་ཀོར་མ་དང་ཚེག་དྲག་ལ་ཐིམ། དེ་ཡང་འོད་དུ་ཡལ་ནས་འོད་གསལ་དོན་དམ་གྱི་ངང་ལ་འཇོག་པ་ཡིན་ནོ། །
གསུམ་པ་སྤོག་ཆོག་ནི། བླ་མ་བཙུན་མོ་ཅན་གྱི་གསུང་རྒྱུན་འགོས་ལོ་ཆེན་པོས་ཡི་གེར་བཀོད་པ་ལས་འདི་ལྟར་འབྱུང་སྟེ། འདི་ལ་ཡང་རིལ་འཛིན་དང་། རྗེས་བཞིག་གོ ། དང་པོ་ལ་དམིགས་རྐང་བཅུ་གསུམ་ཙམ་དུ་ཡོད་པ་ལས། དང་པོ་ནི། བདག་ཉིད་ངག་དབེན་དང་སེམས་དབེན་སོགས་འབྱོངས་པས་ངག་རླུང་དབང་དུ་འདུས། སེམས་བདེ་བ་ཆེན་པོ་མཐར་ཕྱིན་ལུས་སྒྱུ་མ་ལྟ་བུའི་རྡོ་རྗེ་འཆང་ཆེན་པོའི་སྐུར་གནས་པ་དེ་བཞེངས་རྡོ་རྗེ་སྤྲུལ་སྐུར་བསྒྱུར་ལ་དེའི་སྙིང་ཁར་པདྨ་འདབ་བརྒྱད་བསམ། དེའི་ལྟེ་བ་ལ་ཟླ་བ། དེའི་དབུས་སུ་ངོ་བོ་སྟོང་པ་གསུམ་རྣམ་པར་དག་པའི་བྱང་ཆུབ་ཀྱི་སེམས་ནམ་མཁའི་དབྱིངས་ལྟ་བུ་མི་བཤིག་པའི་ཐིག་ལེ།
དེའི་བརྡའམ་གཟུགས་ཅན་སྟོང་པའི་རི་མོ་ཨ་ཐུང་བསམ་ལ་དང་པོ་ལན་གཅིག་དབུགས་ཧཱུྃ་གི་རང་བཞིན་དུ་ཕྱིར་བཏང་། ཨོཾ་གྱི་རང་བཞིན་དུ་ནང་ལ་བསྡུས་ཏེ་མི་བཤིག་པའི་ཐིག་ལེ་ཨ་ཐུང་ལ་གནས་པར་བྱས། ཡང་དབུགས་ཕྱིར་འབྱུང་བའི་དུས་སུ་མི་བཤིག་པའི་ཐིག་ལེའི་རྣམ་པ་ཨ་ཐུང་ལས་ྈཀ་བྷ་དྷ་ལྕ་སྟེ་ལྕེ་རྩ་ཅན་བཞི་དང་། ཀ་ནས་བརྩམས་ཏེ་ཧའི་བར་་་་་་སུམ་ཅུ་སོ་གསུམ། དང་ཨ་་་་་་བཅུ་དྲུག ལྀའི་ཕྲེང་བ་་་་་་ཀུན་དྲིལ་ཡི་གེ་ལྔ་བཅུ་རྩ་གསུམ། འཐོན་པར་བསམས་ཏེ། དེ་ཡང་ྈཀས་སྣ་རྩེར་ཕྱིན་པ་དང་ཨ་ལྀའི་ཨཿདྲག་པོ་ལ་ཨ་ཐུང་ལས་འབུར་ཙམ་འཐོན་ཏེ་རེག་གེ་འདུག་པར་བསམ། དེ་ནས་དབུགས་ནང་དུ་འཇུག་པའི་དུས་སུ་ཨཿདྲག་པོ་ནས་བརྩམས། དེ་ཨ་ཐུང་ལ་གཡས་བསྐོར་དུ་དཀྲིས།
ཕྱེད་དང་བཞི་བསྐོར་དུ་གནས་པ་ལ་དམིགས་པ་གཏད་ལ་བསྒོམ། དེ་ལ་ཐུན་གྱི་གྲངས་ཚད་མེད། དེ་ཡང་དང་ཡང་དུ་ནུས་ཚད་དུ་བསྒོམས་པ་ལས་ཇི་ཞིག་ཙ་ན་ཡི་གེར་འཛིན་པ་དང་ཡང་བྲལ་ཏེ་མི་རྟོག་པའི་ངང་ལ་ཕྱམ་སྟེ་འགྲོའོ། ། དེ་ལྟ་བུའི་བསམ་གཏན་དེ་ལ་གོམས་པ་དང་ཡེ་ཤེས་སྐྱེ་བའི་ཚུལ་གྱི་རྟགས་ནི་དང་པོར་དངོས་པོ་འདི་དག་དམར་ལམ་གྱི་སྣང་བ་དང་། དེ་ནས་སྨིག་སྒྱུ་ལྟ་བུ་དང་། དུ་བ་ལྟ་བུ་དང་། མེ་ཁྱེར་ལྟ་བུ་དམར་ཙེག་ཙེག་པ། དེ་ནས་མར་མེ་ལྟར་འབར་བ། དེ་ནས་སྣང་བ་ཐམས་ཅད་སྤངས་པ་སྤྲིན་མེད་པའི་ནམ་མཁའ་ལྟ་བུ་འབྱུང་སྟེ། དེའི་ཚེ་དོན་དམ་པའི་བདེན་པ་ཡེ་ཤེས་ཀྱི་མིག་གིས་མཐོང་བའི་ཐ་སྙད་མཛད་དོ། །
ཡང་དམིགས་པ་གཉིས་པ་ནི། ཕལ་ཆེར་སྔ་མ་བཞིན་ཡིན་པ་ལས་རང་གི་སྙིང་ཁའི་པདྨ་འདབ་བརྒྱད་ལ་ཤར་ནས་རིམ་བཞིན་ཨ་ཀ་ཙ་ཊ་ཏ་པ་ཡ་ཤ་སྟེ་སྡེ་ཚན་བརྒྱད།

བྱང་ཤར་དུ་གྷ་ཛྷ་དྷ་བྷའམ། སྔར་གྱི་ལྕེ་རྩ་ཅན་བཞི་དེ་དག་གི་ནང་ལོགས་སུ་ཀ་ལྀ་སུམ་ཅུ་རྩ་གསུམ་བསམ། པདྨའི་ལྟེ་བར་ཟླ་བ། དེའི་དབུས་སུ་མི་ཤིག་པའི་ཐིག་ལེ་ཨ་བཀོད་ལ་དེའི་མཐའ་བསྐོར་མུ་ཁྱུད་ལ་ཨ་ལྀ་གཡོན་བསྐོར་དུ་བསམ། དེ་ལ་དམིགས་ཏེ་བསྒོམས་པས་སྔར་ལྟར་འོད་གསལ་གྱི་རྟགས་རྣམས་འཆར་རོ། ། གསུམ་པ་ནི། དམིགས་པ་ངོ་བོ་ལྔ་མ་ལྟར་ཡིན་པ་ལས། དབུས་ཀྱི་སྟོང་པའི་རི་མོ་ཨ་ཐུང་དེ་ཨ་ཝ་དྷུ་ཏིའི་རྣམ་པ་ཚངས་པའི་བུ་ཀ་ནས་རྐང་པ་ལ་ཐུག་གི་བར་རྟ་རྔ་ཙམ་ཤིན་ཏུ་ཕྲ་བ་ཁ་དོག་དཀར་བ་ནང་སྟོང་སང་ངེ་བ་འདུག་པ་ལ་དམིགས་པ་གཏད་པས་ཀྱང་སྔར་བཞིན་ཡེ་ཤེས་སྐྱེའོ། ། དེ་ལྟར་གསུམ་པོ་དེ་གང་བསྒོམས་ཀྱང་ཆོག འོག་ནས་འབྱུང་བའི་དམིགས་པ་གཞན་བཅུ་ནི་རིགས་ལྔའི་རིལ་འཛིན་གྱི་བསམ་གཏན་བསྒོམ་པ་སྟེ། དེ་ཡང་མི་བསྐྱོད་པའི་རིལ་འཛིན་ནི།
རང་མི་བསྐྱོད་པར་གསལ་བའི་སྙིང་ཁའི་པདྨ་ལ་ཟླ་བའི་སྟེང་དུ་མི་བཤིག་པ་ཨ་ཐུང་བསམ། དེ་ཡོངས་སུ་གྱུར་པ་ལས་ཧཱུྃ་སྔོན་པོ་བསམ། དེ་ལ་དམིགས་པ་གཏད་པས་ཀྱང་སྔར་བཞིན་ཡེ་ཤེས་སྐྱེའོ། ། དེ་བཞིན་དུ་རིགས་གཞན་བཞིའི་རིལ་འཛིན་ནི་རྣམ་སྣང་སོགས་དེ་དང་དེར་གསལ་བའི་སྙིང་ཀའི་པད་ཟླའི་སྟེང་གི་ཨ་ཐུང་ཡོངས་སུ་གྱུར་པ་ལས་ཨོཾ་དཀར་པོ་དང་། ཨཱཿདམར་པོ་དང་། སྭ་སེར་པོ་དང་། ཧ་ལྗང་ཁུ་ལ་དམིགས་པ་གཏད་དེ་བསྒོམ། འདི་དག་ལ་ཡང་སེམས་དཔའ་གསུམ་ཚང་་་་་་ཨོཾ་དང་ཨཱ་དང་ཧུ་ནི་ཡེ་ཤེས་སེམས་དཔའ། ཀླད་ཀོར་གཉིས་དང་ཨའི་ཚེག་དྲག་ནི་ཏིང་ངེ་འཛིན་སེམས་དཔའ་ཡིན། བར་བཞེད་དེ།
སྔར་བཤད་པ་དེས་རྟོགས་པར་ནུས། སྭ་དང་ཧ་ལ་དེ་བསྡུས་པའི་ཐིག་ལེ་ཕྲ་མོ་དེ་ཏིང་ངེ་འཛིན་སེམས་དཔར་བྱེད་དགོས། ཡང་ཧཱུྃ་དང་ཨ་ལ་སོགས་པ་དེ་ལས་ཀ་ལ་སོགས་པའི་ཡི་གེ་ཐོན་ཏེ་ཨ་ཐུང་ལ་ཕྱེད་དང་བཞི་བསྐོར་དུ་དམིགས་པའི་བར་དམིགས་པ་དང་པོ་ལྟར་བསྒོམས་པ་ལས་ཀྱང་སྔར་བཞིན་ཡེ་ཤེས་སྐྱེའོ། ། དེ་ལྟར་བསྒོམ་ཐབས་བཅུ་གསུམ་པོ་དེ་ནི་རིལ་པོ་ལ་དམིགས་ནས་སེམས་བཟུང་བས་མི་རྟོག་པ་སྐྱེ་བས་ན་རིལ་འཛིན་་་་་་ཡི་གེ་ཁ་ཅིག་ན་རིལ་འཛིན་གྱི་ཚེ་ལྷ་སྐུ་སེམས་དཔའ་གསུམ་བརྩེགས་སུ་བསྒོམ་པ་ལས་བསྡུ་བ་མེད་ལ། རྗེས་བཞིག་གི་སྐབས་སུ་བསྡུ་བ་ཡིན། རིམ་ལྔ་ལས། མགོ་བོ་ནས་ནི་རྐང་པའི་བར། ། ཞེས་པས་མགོ་བོ་ནས་རྐང་མཐིལ་གྱི་བར་གྱི་ལུས་ཐམས་ཅད་ལྷ་སྐུར་བསྒོམ་པ་བསྟན། ཇི་སྲིད་སྙིང་ཀར་ཕྱིན་གྱི་བར། ། རྣལ་འབྱོར་ཡང་དག་མཐའ་ལ་འཇུག །
ཅེས་པས་རང་ལྷར་གསལ་བའི་སྙིང་ཁའི་ས་བོན་ལ་ཤེས་པ་གཏད་ནས་བསྒོམས་པས་ཡང་དག་པའི་མཐའ་འམ་འོད་གསལ་གྱི་ཏིང་ངེ་འཛིན་སྐྱེ་བ་བསྟན་ཟེར་བ་འདུག་ཀྱང་། འབྲུ་སྐྱོག་ཏུ་སོང་། བུ་སྟོན་རིན་པོ་ཆེས་ཀྱང་། བརྟན་གཡོ་སྣོད་བཅུད་ཐམས་ཅད་སྒྱུ་མར་མཐོང་བ་སྟོང་ཉིད་དུ་བཏགས་པས་ཐམས་ཅད་རིམ་གྱིས་འོད་གསལ་དུ་དག་པ་ནི་རྗེས་བཞིག་གི་བསམ་གཏན་དང་ཁམས་གསུམ་ཐམས་ཅད་རྡོ་རྗེ་འཆང་ཆེན་པོའི་སྐུ་གཅིག་ཏུ་མཐོང་བ་དེ་ལ་མ་ཡེངས་པར་བཏགས་པས་སྐུ་དེ་ཉིད་འོད་གསལ་སྤྲིན་མེད་པའི་ནམ་མཁའ་ལྟ་བུར་གྱུར་པ་ལ་རིལ་འཛིན་དུ་གསུངས་པས་རིལ་འཛིན་ལ་བསྡུ་བ་མ་གནང་འདུག རང་ལུགས་སྔར་བཤད་པ་དེ་ནི་རིམ་ལྔ་དང་མཐུན་ནོ། ། གྱི་བསམ་གཏན་ཞེས་བཙུན་མོ་ཅན་གྱི་ཤོག་རིལ་ལས་བཤད་དོ། ། གཉིས་པ་སྤོགས་ཆོག་གི་རྗེས་བཞིག་གི་བསམ་གཏན་ནི། སྔར་གྱི་རིལ་འཛིན་གྱི་རྗེས་སུ་བཞིག་པས་ན་རྗེས་བཞིག་ཅེས་བྱ་ལ། དེ་ཡང་སྔར་གྱི་རིལ་འཛིན་གྱི་དམིགས་པ་དང་པོ་ཇི་ལྟ་བ་བཞིན་བསྒོམས་པ་དེའི་རྗེས་ལ་ཨ་ཐུང་སྟོང་པའི་རི་མོ་ལས་འོད་ཟེར་བྱུང་། ཕྱི་ནང་གི་ཆོས་ཐམས་ཅད་འོད་ཟེར་གྱི་རྣམ་པར་བྱས་ལ་རང་སྒྱུ་མ་ལྟ་བུའི་ལྷའི་སྐུ་ལ་བསྡུ།
ལྷ་སྐུ་ཡང་སྙིང་ཁའི་ཡི་གེ་དང་བཅས་པའི་པདྨ་དང་ཟླ་བ་ལ་བསྡུ། པདྨ་དང་ཟླ་བ་ཨ་ཐུང་ལ་བསྡུ། དེ་རིམ་གྱིས་སྟོང་པར་མི་དམིགས་པ་ལ་ཡུལ་དང་ཡུལ་ཅན་གཉིས་སུ་མེད་ཅིང་དམིགས་པར་བྱ་བ་མེད་པའི་ཚུལ་གྱི་བློ་བཞག དེ་ལས་ཡེ་ཤེས་སྐྱེ་བའི་ཚུལ་ནི་སྔར་བཞིན་ནོ། ། དེ་བཞིན་དུ་རིལ་འཛིན་གྱི་དམིགས་པ་གཉིས་པ་ནས་བཅུ་གསུམ་པའི་བར་ལ་ཡང་དམིགས་པ་ངོ་བོ་དེ་དང་དེ་བསྒོམས་པའི་རྗེས་ལ་ཨ་ཐུང་ངམ་ཧཱུྃ་ལ་སོགས་ལས་འོད་ཟེར་གྱི་སྤྲོ་བསྡུས་རྗེས་བཞིག་མི་དམིགས་པའི་ངང་ལ་བློ་འཇོག་པ་རིགས་འགྲེའོ། ། འདི་དག་ནི་བཙུན་མོ་ཅན་གྱི་བཞེད་སྲོལ་ཡིན་ལ། བབས་འགོས་ཀྱི་ཤོག་རིལ་གསུམ་ལས་རིལ་འཛིན་དང་རྗེས་བཞིག་ལ་རྒྱས་བསྡུས་དང་། རིལ་འཛིན་ལ་བསྡུ་བ་ཡོད་མེད་སོགས་ཅུང་ཟད་མི་འདྲ་བར་སྣང་ངོ་། ། དེ་ལྟར་ན་འོད་གསལ་གྱི་དམིགས་པ་བསྡུ་ན་གསུམ་དུ་འདུས་ཏེ། རིལ་འཛིན་དང་།
རྗེས་བཞིག་དང་། སྤོགས་ཆོག་གསུམ་དུ་འདུས་སོ། ། ནང་གསེས་སོ་སོར་ཕྱེ་ན་རིལ་འཛིན་དང་རྗེས་བཞིག་སྔར་སྨོས་པ་དེ་ལ་སྐུ་གསུང་ཐུགས་རྡོ་རྗེ་གསུམ་གྱི་དབྱེ་བས་གསུམ་གསུམ་སྟེ་དྲུག སྤོགས་ཆོག་གི་རིལ་འཛིན་དང་། རྗེས་བཞིག་ལ་བཅུ་གསུམ་པ་ཚན་རེ་རེ་སྟེ་ཡོངས་དྲིལ་དམིགས་པའི་རྐང་གྲངས་སུམ་ཅུ་སོ་གཉིས་སོ། ། དྲུག་པ་མངོན་སུམ་དུ་ཉམས་སུ་མྱོང་བར་བྱ་བ་ནི། དེ་ལྟར་བསམ་གཏན་གཉིས་ཀྱི་མན་ངག་བསྒོམས་པས་ཉམས་མྱོང་ལེགས་པར་སྐྱེས་པའི་སློབ་མ་ལ་བླ་མས་སླར་ཡང་ཤེས་རབ་ཡེ་ཤེས་ཀྱི་དབང་བསྐུར་ཏེ་དེ་ཡང་དངོས་ཀྱི་ཕྱག་རྒྱ་གཏད་དེ་ཆགས་ལམ་གྱི་མན་ངག་ཇི་ལྟ་བ་བཞིན་སྙོམས་པར་ཞུགས་པས་དོན་དམ་འོད་གསལ་གྱི་དོན་ཇི་ལྟ་བ་བཞིན་ཉམས་སུ་མྱོང་བ་ཡིན་ཏེ། དེ་ཡང་རིམ་ལྔ་ལས་གསུངས་་་་་་སྐལ་བཟང་སློབ་མ་བཟང་པོས་མན་ངག་ཐོབ། ། ཐལ་མོ་སྦྱར་ནས་མེ་ཏོག་འཛིན་པ་ཡིས། ། བླ་མ་ལས་ནི་སླར་ཡང་བླང་བར་བྱ། །
པའི་ཉམས་ལེན་ནོ། ། བདུན་པ་མཐར་ཕྱིན་པའི་ཚད་ནི། མཉམ་བཞག་གི་དུས་སུ་སྣང་བ་ཐམས་ཅད་སྟོང་ཉིད་དུ་འགྲོ་བ་སྙམ་བྱེད་ཅིང་མངོན་ཞེན་གྱི་མཚན་མ་ཐམས་ཅད་ནུབ་པ་དང་། གཞན་གྱི་ཀུ་ཅོ་ལ་སོགས་པའི་སྒྲས་རྣམ་རྟོག་མི་བསྐྱེད་ལ། རྗེས་ཐོབ་ཀྱི་དུས་སུ་དངོས་པོ་ལ་མངོན་ཞེན་མི་སྐྱེ་བ་དང་། ཉོན་མོངས་པའི་ཟུག་རྔུ་དང་བྲལ་བར་འགྱུར་ཞིང་། འབྲས་བུ་མཐར་ཐུག་ཟུང་འཇུག་གི་སྐུར་ལྡང་ནུས་པར་འགྱུར་ཏེ། ཡང་དག་མཐའ་ལས་ལངས་ནས་ཀྱང་། ། གཉིས་མེད་ཡེ་ཤེས་ཐོབ་པར་འགྱུར། ། ཞེས་སོ། །
སྔར་བཤད་པའི་དོན་དེ་དག་གི་སྙིང་པོ་དྲིལ་བ་ནི། ངོར་ཆེན་རྡོ་རྗེ་འཆང་གིས། ཀུན་རྫོབ་བདེན་པ་སྒྱུ་ལུས་རྣམ་དག་པས། ། ནམ་མཁའ་ལྟ་བུར་གདོད་ནས་དྲི་མ་མེད། ། མ་བཅོས་མི་འགྱུར་འདུ་འབྲལ་མེད་པ་ཡི། ། དོན་དམ་བདེན་པ་རྟོགས་པར་བྱིན་གྱིས་རློབས། ། ཞེས་སོ། ། སྒྱུ་མ་ཙམ་དུའང་ཞེན་པ་སྤོང་བའི་ཕྱིར། ། རིལ་པོར་འཛིན་དང་རྗེས་བཞིག་བསམ་གཏན་མེས། ། མཚན་འཛིན་འཁོར་བའི་དངོས་པོ་ཀུན་བཅོམ་སྟེ། །
དབྱིངས་རིག་དབྱེར་མེད་འོད་གསལ་བདེ་ཆེན་ངང་། ། ལྔ་པ་ཟུང་འཇུག་གི་རིམ་པ་ལ་བདུན་ལས། དང་པོ་གང་གིས་བསྒོམ་པའི་རྟེན་གྱི་གང་ཟག་ནི། དོན་དམ་འོད་གསལ་གྱི་རྟོགས་པ་མཐར་ཕྱིན་ནས་བདེན་གཉིས་ཟུང་འཇུག་གི་རྣལ་འབྱོར་ལ་དད་ཅིང་འཇུག་འདོད་ཡོད་པའོ། ། གཉིས་པ་ཤེས་བྱ་ནི། ཆོས་ཐམས་ཅད་ཡིན་མིན་དང་ཡོད་མེད་ལ་སོགས་པའི་གཉིས་འཛིན་གྱི་རྟོག་པ་བཤིག་ནས་གཉིས་སུ་མེད་པའི་རང་བཞིན་དུ་ཤེས་པར་བྱ་བ་ཉིད་དོ། ། གསུམ་པ་སྤང་བྱ་ནི། སངས་རྒྱས་ཀྱི་ཡེ་ཤེས་ལ་གཟུགས་སྐུའི་སྣང་བ་ནུབ་པར་འདོད་པ་སོགས་ཆད་པའི་མཐར་ལྷུང་བ་དང་། བདེན་པར་མངོན་པར་ཞེན་པ་སོགས་རྟག་པའི་མཐའ་ལྷུང་བའི་གྲུབ་མཐའ་མཐའ་དག་གོ ། བཞི་པ་མཚོན་པར་བྱེད་པའི་མཚན་ཉིད་ལ་གསུམ་སྟེ།
འགོག་པའི་ཟུང་འཇུག སྣང་བ་ཟུང་འཇུག འབྲེལ་བ་ཟུང་འཇུག་གོ ། དང་པོ་ནི་འཁོར་འདས་ལ་སོགས་པ་ཐ་དད་པའི་རྣམ་པར་རྟོག་པས་སྟོང་པ་དེ་ཡིན་ཏེ། རྡོ་རྗེ་ཕྲེང་བ་དང་། རིམ་ལྔ་ལས། འཁོར་བ་དང་ནི་མྱ་ངན་འདས། ། རྟོག་པ་གཉིས་པོ་སྤངས་པས་ན། ། གང་དུ་ངོ་བོ་གཅིག་གྱུར་པ། ། ཟུང་དུ་འཇུག་ཅེས་དེ་ལ་བཤད། །
ཅེས་གསུངས་སོ། ། གཉིས་པ་ནི་ཐབས་ཀུན་རྫོབ་ཀྱི་བདེན་པ་རང་ཉིད་རྡོ་རྗེ་འཆང་ཆེན་པོའི་སྐུར་གསལ་བ་དེ་དང་། དོན་དམ་སྟོང་པ་འོད་གསལ་དབྱེར་མེད་པ་དེ་ཡིན་ཏེ། འདི་ཡང་རྒྱུད་རྡོ་རྗེ་ཕྲེང་བ་དང་། རིམ་ལྔ་ལས་གསུངས་སོ། །་་་་་ ཀུན་རྫོབ་དང་ནི་དོན་དམ་དག ། སོ་སོའི་ཆར་ནི་ཤེས་གྱུར་པས། ། གང་དུ་ཡང་དག་འདྲེས་གྱུར་པ། ། ཟུང་དུ་འཇུག་པ་དེ་བཤད་དོ། ། གསུམ་པ་ནི་ཤེས་རབ་དང་སྙིང་རྗེ་དབྱེར་མེད་པ་ཟུང་དུ་འབྲེལ་བ་དེ་ཡིན་ཏེ།
འདི་ཡང་རིམ་ལྔ་ལས་གསུངས་སོ། །་་་་་ ཤེས་རབ་སྙིང་རྗེ་གཅིག་པར་ནི། ། ཤེས་ནས་གང་དུ་འཇུག་གྱུར་པ། ། ཟུང་འཇུག་ཅེས་བྱར་བཤད་པ་སྟེ། ། རིམ་འདི་སངས་རྒྱས་སྤྱོད་ཡུལ་ལོ། ། ལྔ་པ་ཟུང་འཇུག་ཉམས་སུ་ལེན་ཚུལ་ལ་གཉིས་ཏེ། བརྩོན་འགྲུས་ཅན་མཐོང་བའི་ཆོས་ལ་འཚང་རྒྱ་བ་དང་། ལེ་ལོ་ཅན་བར་དོར་འཚང་རྒྱ་བའི་མན་ངག་གོ ། དང་པོ་ལ་ལོངས་སྐུའི་ཟུང་འཇུག་བསྒོམ་པ་དང་། སྤྲུལ་སྐུའི་ཟུང་འཇུག་བསྒོམ་པ་གཉིས་སོ། །
དང་པོ་ནི། དོན་དམ་འོད་གསལ་ལ་བརྟན་པ་ཐོབ་པའི་རྣལ་འབྱོར་པས་བསམ་གཏན་གྱི་ཁང་པར་ལུས་གནད་དང་བཅས་ཏེ་བསྡད་ལ། སེམས་ཀྱི་འཕེན་པ་འདི་ལྟར་བྱ་སྟེ། བདག་གིས་འོད་གསལ་གྱི་ཏིང་ངེ་འཛིན་འདི་ལ་ལོ་དང་ཟླ་བ་ལ་སོགས་པའི་དུས་འདི་ཙམ་དུ་གནས་པར་བྱས་ལ། དེ་ནས་ཀུན་རྫོབ་བདེན་པ་རྗེས་སུ་དྲན་པས་ཟུང་དུ་འཇུག་པའི་སྐུར་ལྡང་བར་བྱའོ་སྙམ་པའི་འཕེན་པ་དྲག་པོ་བཏང་ནས་ཇི་ཙམ་དམ་བཅས་པའི་དུས་དེ་སྲིད་དུ་འོད་གསལ་གྱི་ཏིང་ངེ་འཛིན་ལ་སྙོམས་པར་འཇུག་པར་བྱ། སླར་སྟོང་པ་འོད་གསལ་དེ་ལས་ལྡང་བའི་ཚུལ་ནི་ཐོག་མར་ཐོབ་པའི་ཡེ་ཤེས་གཟུང་འཛིན་གཉིས་ཀྱིས་སྟོང་པ་མུན་པའི་རྣམ་པ་ལྟ་བུ་འབྱུང་། དེ་ལས་མཆེད་པའི་ཡེ་ཤེས་ཉི་མ་ལྟར་ཆེས་གསལ་བའི་རྣམ་པ་ཅན་འབྱུང་། དེ་ལས་སྣང་བའི་ཡེ་ཤེས་ཟླ་བ་ལྟར་བསིལ་བའི་རྣམ་པ་ཅན་འབྱུང་། དེ་ལས་སྔར་ཀུན་རྫོབ་བདེན་པའི་རིམ་པ་བསྒོམས་པའི་སྟོབས་ཀྱིས་སྒྱུ་མ་ལྟ་བུའི་ལྷ་སྐུ་རྡོ་རྗེ་འཆང་ཆེན་པོ་ཟུང་འཇུག་ལོངས་སྤྱོད་རྫོགས་པའི་སྐུའི་རྣམ་པར་ལམ་གྱིས་འབྱུང་བ་ནི་སྐབས་འདིའི་ཟུང་འཇུག་ཡིན་ཏེ། རྒྱུ་ཀུན་རྫོབ་ཀྱི་བདེན་པ་སྣང་བ་དེ་ལ་འབྲས་བུ་འོད་གསལ་གྱི་རྒྱས་བཏབ་པས་སྣང་བ་དང་།
དངོས་པོའི་མཐར་མ་ལྷུང་། འབྲས་བུ་འོད་གསལ་སྟོང་པ་ལ་སྣང་བ་ཀུན་རྫོབ་ཀྱི་རྒྱས་བཏབ་པས་དོན་དམ་སྟོང་པའི་མཐར་མ་ལྷུང་བའོ། ། དེ་སྐད་དུ་རྒྱུད་ལས། རྒྱུ་ལ་འབྲས་བུའི་རྒྱས་བཏབ་ཅིང་། ། འབྲས་བུ་ལ་ཡང་རྒྱུ་རྒྱས་བཏབ། ། ཅེས་གསུངས་སོ། ། གཉིས་པ་སྤྲུལ་སྐུའི་ཟུང་འཇུག་བསྒོམ་པ་ནི། སྐད་ཅིག་ཙམ་གྱིས་ཡེ་ཤེས་རང་སྣང་གི་གཞལ་ཡས་ཁང་གདན་དང་བཅས་པ་བློས་སྤྲུལ་ལ། དེའི་དབུས་སུ་རང་ཉིད་སྒྱུ་ལུས་ཀྱི་སྐབས་ཀྱི་རྡོ་རྗེ་འཆང་གི་སྐུར་གནས་ཏེ། རང་གི་སྙིང་ཁ་ནས་ཡེ་ཤེས་ཀྱི་རིག་མ་རྡོ་རྗེ་དབྱིངས་ཀྱི་དབང་ཕྱུག་མ་ཕྱུང་ལ་དེ་དང་སྙོམས་པར་ཞུགས་པའི་བྱང་ཆུབ་ཀྱི་སེམས་བདེ་བ་ཆེན་པོའི་རང་བཞིན་ལས་མཁའ་ནང་དེར་མི་བསྐྱོད་པ་ལ་སོགས་པ་རང་གི་ལྷག་པའི་ལྷ་གང་ཡིན་པའི་སྤྲུལ་སྐུར་སྐད་ཅིག་གིས་བསྐྱེད་ལ་ལྷ་དེའི་མཚན་སྔགས་ཀྱིས་བསྐུལ་ཏེ་སྤྲོ་བསྡུའི་རིམ་པས་བདག་ཉིད་ལ་བཅུག་པས་རང་སྤྲུལ་པའི་སྐུར་བསྒྱུར་བ་ནི་དང་པོ་སྦྱོར་བའོ། །
དེ་ནས་སྤྲུལ་སྐུ་དེ་ཡང་རང་འོད་ཀྱི་རིག་མ་མ་མཱ་ཀི་ལྟ་བུ་དང་སྙོམས་པར་ཞུགས་པས་བྱང་ཆུབ་ཀྱི་སེམས་བདེ་བའི་རང་བཞིན་ལ་མཁའ་ནང་དེར་ལྷ་སོ་གཉིས་སྐད་ཅིག་ཙམ་གྱིས་བསྐྱེད། རང་རང་གི་མཚན་སྔགས་ཀྱིས་བསྐུལ་ཏེ་ཕྱིར་སྤྲོས། མཛད་པ་མཛད། སླར་བསྡུས་རང་གནས་སུ་བཀོད། ལྷ་དེ་དག་ཐམས་ཅད་ཀྱང་ཕུང་པོ་ཁམས་དང་སྐྱེ་མཆེད་ལ་སོགས་པ་རྣམ་པར་དག་པའི་ངོ་བོ་ཡིན་ཞིང་སྣང་ལ་རང་བཞིན་མེད་པར་བསྒོམ་པ་ནི་དཀྱིལ་འཁོར་རྒྱལ་མཆོག་གོ ། ཚུལ་དེ་ལ་གནས་ནས་རྡོ་རྗེ་བཟླས་པའི་སྒོ་ནས་ཞི་སོགས་ཀྱི་ལས་བསྒྲུབ་ཅིང་སེམས་ཅན་གྱི་དོན་མང་པོ་བྱེད་པ་ནི་ལས་རྒྱལ་མཆོག་གོ ། དེ་ལྟར་བཤད་པའི་ལོངས་སྐུ་དང་སྤྲུལ་སྐུའི་ཟུང་འཇུག་ནི་ལས་དང་པོའི་སྐབས་སུའང་བསྒོམ་པར་བྱ་ཞིང་། ཟུང་འཇུག་མངོན་དུ་གྱུར་ཏེ་ས་ཐོབ་ནས་ཀྱང་སངས་རྒྱས་མ་ཐོབ་ཀྱི་བར་དུ་བསྒོམ་པར་བྱ་སྟེ་སློབ་པའི་ཟུང་འཇུག་ཅེས་བྱའོ། ། སྤྱོད་པ་གསུམ་སྐབས་གང་དུ་བྱ་བ་ནི། ངོར་ཆེན་རྡོ་རྗེ་འཆང་གིས།
རིམ་པ་བཞི་པ་ཀུན་རྫོབ་བདེན་པའི་སྐབས་སུའང་སྤྱོད་པ་བྱ་བར་གསུངས།་་་་་ སྟོང་ཐུན་དང་མཐུན། གཞན་དག་ནི་ཟུང་འཇུག་གི་རིམ་པ་བསྒོམ་པས་ཟུང་འཇུག་གི་དོན་མངོན་དུ་གྱུར་པ་ན་ས་དང་པོ་ཐོབ་སྟེ། དེ་ནས་སྤྱོད་པ་གསུམ་སྤྱད་ནས་འབྲས་བུ་མངོན་དུ་བྱེད་པ་ཡིན་ཟེར། གང་ལྟར་སྤྱོད་པ་གསུམ་ནི། སྤྲོས་བཅས། སྤྲོས་མེད། ཤིན་ཏུ་སྤྲོས་མེད་དོ། ། དང་པོ་ནི།་་་་་ རྒྱལ་པོ་ཨིནྡྲ་བྷུ་ཏི་ལྟ་བུ།
ཚོགས་ཀྱི་ཡོ་བྱད་མང་་་་་་ཉི་ཤུ པོ་དང་བཅས་ཕྱག་རྒྱ་མ་མང་པོ་དང་སྤྱོད་པ་བྱེད་པའོ། ། གཉིས་པ་ནི་་་་་་བྷུ་སུ་གུ་ལྟ་བུ། ཕྱག་རྒྱ་་་་་་དྲུག་བཤད་པ་ཡང་ཡོད། མ་གཅིག་དང་སྤྱོད་པ་བྱེད་པའོ། ། གསུམ་པ་ནི་་་་་་རྣལ་འབྱོར་དབང་ཕྱུག་བིརྺ་པ་ལ་སོགས་པ། སྙིང་ཁ་ནས་ཡེ་ཤེས་ཀྱི་རིག་མ་་་་་་ལྔ་བཤད་པ་ཡང་ཡོད། ཕྱུང་སྟེ་དེ་དང་སྤྱོད་པ་བྱེད་པའོ། ། དེ་ལྟར་སྤྱོད་པ་གསུམ་གང་ཡང་རུང་བ་ལ་བསླབས་པས་གནས་སྐབས་སློབ་པའི་ཟུང་འཇུག་གི་སྐུ་གསུམ་དབྱེར་མེད་པའི་ཏིང་ངེ་འཛིན་གྱི་དངོས་གཞི་ཐོབ་པར་འགྱུར་ཏེ། ལམ་དུས་ཀྱི་སྐུ་གསུམ་དབྱེར་མེད་ཀྱི་ཏིང་ངེ་འཛིན་ལ་སྙོམས་པར་ཞུགས་པའོ། ། ཏིང་ངེ་འཛིན་དེ་ལ་བསླབས་པས་ཕྱག་ཆེན་མཆོག་གི་དངོས་གྲུབ་ཐོབ་པར་འགྱུར་བའི་དངོས་ཀྱི་མཚན་རྟགས་དང་།
རྨི་ལམ་གྱི་མཚན་རྟགས་འབྱུང་ཞིང་། དེ་ནི་ཚེ་འདི་ལ་ཡེ་ཤེས་ཀྱི་སྐུ་ཐོབ་པར་འགྱུར་ཏེ། ཇི་ལྟར་སྔོན་གྱི་དུས་ཀྱི་རྒྱལ་པོ་ཨིནྡྲ་བྷུ་ཏི་ཆེན་པོ་དང་འདྲ་བར་འགྱུར་བ་ཡིན་ནོ་ཞེས་སྟོང་ཐུན་ཆེན་མོ་ལས་གསུངས། གཉིས་པ་ལེ་ལོ་ཅན་བར་དོར་འཚང་རྒྱ་བའི་མན་ངག་ནི། རྣལ་འབྱོར་པ་གང་ཞིག་དོན་དམ་འོད་གསལ་གྱི་རྟོགས་པ་ཐོབ་ཀྱང་དེའི་རྒྱུན་གོམས་པར་མ་བྱས་ཤིང་འབྱོར་བ་མ་ཚང་ཞིང་རིག་པ་བརྟུལ་ཞུགས་ཀྱི་སྤྱོད་པ་རྣམ་པ་གསུམ་གང་རུང་ལ་ཀུན་རྫོབ་བདེན་པའི་གནས་སྐབས་སུ་མ་བསླབས་པར་འཆི་བའི་དུས་བྱེད་པར་གྱུར་ན། འཆི་བའི་སྔོན་དུ་སེམས་ཀྱིས་འཕེན་པ་འདི་ལྟར་བཏང་སྟེ། བདག་ཉིད་ཀྱིས་ས་ཆུ་ལ་ཐིམ་པ་ལ་སོགས་པ་རིམ་གྱིས་འཆི་བ་ཐམས་ཅད་སྟོང་པ་འོད་གསལ་བའི་ཏིང་ངེ་འཛིན་མངོན་དུ་བྱས་ཏེ། ཏིང་ངེ་འཛིན་དེ་ལ་ཇི་སྲིད་འདོད་པར་གནས་ཏེ་གོམས་པར་བྱས་ལ། དེ་ནས་བར་སྲིད་དེ་ཡེ་ཤེས་ཀྱི་སྐུ་ཟུང་འཇུག་ཏུ་བསྐྱེད་ལ། དེ་སྤྲུལ་སྐུར་བསྒྱུར་ཏེ་དཀྱིལ་འཁོར་ཡོངས་རྫོགས་སུ་བསྐྱེད་ལ་སྔ་མ་བཞིན་དུ་རྡོ་རྗེའི་བཟླས་པས་འགྲོ་བའི་དོན་བྱ་བ་དང་།
སྤྱོད་པ་གསུམ་གང་རུང་ལ་བསླབ་པ་དང་། ཏིང་ངེ་འཛིན་གྱི་དངོས་གཞི་སྐུ་གསུམ་དབྱེར་མེད་ལ་བསླབས་པས་མཆོག་གི་དངོས་གྲུབ་འབྱུང་བའི་མཚན་མ་ཐོབ་ནས་མི་སློབ་པའི་ཟུང་འཇུག་སངས་རྒྱས་ཐོབ་པར་བྱའོ་སྙམ་པའི་སེམས་ཀྱི་འཕེན་པ་དྲག་པོ་བཏང་། དེའི་རྗེས་སུ་འཆི་ཁ་མའི་མན་་་་་་འདི་སྟོང་ཐུན་གྱི་ཚིག་རིས་ཡིན། མན་ངག་དངོས་སུ་མ་བཤད། ཁ་ཅིག་ཁྱབ་བྱེད་ཀྱི་རླུང་དབང་དུ་བྱ་བའི་འཕོ་ཆུང་གཅིག་ཡོད་ཟེར། ངག་ཇི་ལྟ་བ་བཞིན་བསྒོམས་པས་ས་ཆུ་ལ་ཐིམ་པ་ལ་སོགས་པའི་རྟགས་ཡན་ལག་ཐམས་ཅད་ཕྲ་བར་འགྱུར་བ་ལ་སོགས་པའི་རིམ་གྱིས་འཆི་བ་ཐམས་ཅད་སྤྲོས་པའི་མཐའ་དང་བྲལ་བ་སྤྲིན་མེད་པའི་ནམ་མཁའ་ལྟ་བུའི་ངང་ལ་བཞག་སྟེ། ཏིང་ངེ་འཛིན་དེ་ལ་ཇི་ཙམ་འདོད་ཀྱི་བར་དུ་གནས་ནས་འོད་གསལ་དེ་ལས་ལངས་པའི་བར་སྲིད་སྒྱུ་མ་ལྟ་བུ་དེ་ཉིད་ཟུང་འཇུག་རྡོ་རྗེ་འཆང་གི་སྐུར་བསྐྱེད། དེ་སྤྲུལ་སྐུར་བསྒྱུར་ཏེ་དཀྱིལ་འཁོར་ཡོངས་རྫོགས་རྟེན་དང་བརྟེན་པར་བཅས་པ་བསྐྱེད་ལ། དེ་ལ་གནས་པའི་རྡོ་རྗེའི་བཟླས་པ་ལ་སོགས་པས་སེམས་ཅན་གྱི་དོན་བྱེད་པ་དང་། སྤྱོད་པ་གསུམ་གང་རུང་ལ་བསླབ་པ་དང་།
ཏིང་ངེ་འཛིན་གྱི་དངོས་ཀྱི་ལམ་དུས་ཀྱི་སྐུ་གསུམ་དབྱེར་མེད་ལ་བསླབས་པས། མཆོག་གི་དངོས་གྲུབ་ཀྱི་མཚན་ལྟས་རྣམས་ཇི་ལྟ་བ་ཞིག་འབྱུང་ཞིང་། བར་དོའི་རྟེན་དེ་ཉིད་ལ་ཕྱག་རྒྱ་ཆེན་པོ་མཆོག་གི་དངོས་གྲུབ་ཐོབ་པར་འགྱུར་རོ། ། དེ་ལྟར་ན་ཟུང་འཇུག་གི་རིམ་པ་འདི་ལ་མཐོང་བའི་ཆོས་ལ་འཚང་རྒྱ་བའི་དམིགས་པ་གཉིས་དང་། བར་དོར་འཚང་རྒྱ་བ་ལ་དམིགས་རྐང་གཅིག་སྟེ་དམིགས་རྐང་གསུམ། རིམ་ལྔའི་དམིགས་རྐང་ཡོངས་དྲིལ་སྔོན་འགྲོ་རྣམ་བཞི་ནས་ཟུང་འཇུག་གི་གསུམ་པོ་འདིའི་བར་ལ་དམིགས་པའི་རྐང་གྲངས་དྲུག་ཅུ་རྩ་གསུམ་དུ་ཤེས་པར་བྱའོ། ། དྲུག་པ་མཐར་ཕྱིན་པའི་རྟགས་ནི། རྣལ་འབྱོར་པ་དེས་དབུགས་འབྱུང་དང་རྔུབ་པ་ཙམ་གྱིས་ཀྱང་སེམས་ཅན་གྱི་དོན་བྱེད་ནུས་པ་དང་། སྤྱོད་ཡུལ་ཅི་དང་ཅི་མཐོང་བ་ཐམས་ཅད་ཟག་པ་མེད་པའི་བདེ་བའི་རང་བཞིན་དུ་འགྱུར་བ་དང་། བླང་དོར་དང་བདག་གཞན་ལ་སོགས་པའི་ཐ་སྙད་ཀྱི་རྣམ་རྟོག་ཐམས་ཅད་ཞི་ཞིང་།
དེ་བཞིན་གཤེགས་པ་ཐམས་ཅད་ཀྱིས་ལུང་སྟོན་པར་འགྱུར་བའོ། ། བདུན་པ་ཕན་ཡོན་ནི། ཟུང་འཇུག་གི་ཏིང་ངེ་འཛིན་དེ་མཐར་ཕྱིན་པ་ལས་ཐམས་ཅད་མཁྱེན་པའི་གོ་འཕང་ཐོབ་པར་འགྱུར་བ་སྟེ། རིམ་ལྔར། འདི་ནི་རྫོགས་པའི་རྣལ་འབྱོར་པ། ། རྡོ་རྗེ་འཛིན་པ་ཆེན་པོ་སྟེ། ། རྣམ་པ་ཀུན་གྱི་མཆོག་ལྡན་པའི། ། ཐམས་ཅད་མཁྱེན་པར་དེ་ནས་འགྱུར། ། ཞེས་གསུངས་སོ། ། ཟུང་འཇུག་གི་སྐབས་ཀྱི་དོན་དེ་དག་སྙིང་པོར་དྲིལ་བ་ནི།
ངོར་ཆེན་རྡོ་རྗེ་འཆང་གིས། བདེན་་་་་་སྣང་བ་ཟུང་འཇུག པ་གཉིས་པོ་རོ་གཅིག་མཉམ་པར་སྦྱོར། ། འཁོར་དང་མྱ་ངན་་་་་་འགོག་པ་ཟུང་འཇུག འདས་པའི་རྟོག་པ་སྤངས། ། སྟོང་པ་ཉིད་དང་་་་་་འབྲེལ་བ་ཟུང་འཇུག སྙིང་རྗེ་དབྱེར་མེད་པའི། ། ཟུང་འཇུག་ས་ལ་གནས་པར་བྱིན་གྱིས་རློབས། ། ཞེས་གསུངས་སོ། ། འོད་གསལ་ངང་ལས་ཐོབ་སོགས་ཡེ་ཤེས་དང་། །
སྒྱུ་འདྲའི་ཏིང་ངེ་འཛིན་གྱིས་ཟུང་འཇུག་སྐུར། ། བཞེངས་ཏེ་བརྩོན་པ་རབ་ཀྱི་སྐལ་ལྡན་རྣམས། ། ཚེ་འདིར་འཚང་རྒྱའི་རྒྱུད་མང་ལུགས་འདིར་བསྒྲགས། ། གསུམ་པ་རྗེས་ཀྱི་རྣལ་འབྱོར་གྱི་ཉམས་རྟོགས་ཕྱོགས་མེད་དུ་རྩལ་སྦྱོང་བ་ནི། གཞིའི་གནས་ལུགས་འཆི་བ་འོད་གསལ་གྱི་སྐབས་སུ་གསུངས་པའི་འབྱུང་བཞིའི་ཐིམ་རིམ་དང་། སེམས་སྣང་མཆེད་ཐོབ་གསུམ་གྱི་ཐིམ་རིམ་རྣམས་ངེས་པར་བྱས། ལམ་གྱི་བགྲོད་ཚུལ་དང་ཉམས་ཇི་ལྟར་སྐྱེ་བའི་ཚུལ་རྣམས་ཀྱང་ཤེས་པར་བྱས་ནས། མཐར་སྣང་བ་ཐམས་ཅད་ཟུང་འཇུག་གི་ཡེ་ཤེས་སུ་ཁྱེར་སོ་བྱེད། དེ་དག་ལ་ཡིད་ཆེས་པའི་ལུང་ཁུང་གཏན་ཚིགས་དང་བཅས་ཏེ་ཉམས་དང་རྟོགས་པ་ཕྱོགས་མེད་དུ་རྩལ་སྦྱང་བར་བྱའོ། ། གསུམ་པ་ཉམས་སུ་བླངས་པའི་འབྲས་བུ་ནི།
མཆོག་དང་ཐུན་མོང་གི་དངོས་གྲུབ་གཉིས། གསུམ་དུ་བྱེད་ན་རབ་འབྲིང་མཐའ་གསུམ་སྟེ། ཞི་རྒྱས་སོགས་ལས་བཞིའི་དངོས་གྲུབ་ནི་ཐ་མ་དང་། གྲུབ་པ་ཆེན་པོ་བརྒྱད་ནི་འབྲིང་དང་། སངས་རྒྱས་ཀྱི་གོ་འཕང་ནི་མཆོག་གི་དངོས་གྲུབ་ཡིན་པར་འདིའི་ཐུན་མོང་མ་ཡིན་པའི་བཤད་རྒྱུད་ཡེ་ཤེས་རྡོ་རྗེ་ཀུན་ལས་བཏུས་པ་ལས་གསུངས་སོ། ། འོན་ཀྱང་མཆོག་གི་དངོས་གྲུབ་ནི་སངས་རྒྱས་ཁོ་ནར་མ་ངེས་ཏེ། མ་མཐའ་བླ་མེད་ཀྱི་ས་དང་པོ་ཐོབ་པ་ནས་ཕྱག་རྒྱ་ཆེན་པོ་མཆོག་གི་དངོས་གྲུབ་ཐོབ་པར་འཇོག་དགོས་ཤིང་། ཡ་མཐའ་ཡང་དག་པར་རྫོགས་པའི་སངས་རྒྱས་ཟུང་འཇུག་མི་སློབ་པ་ཐམས་ཅད་མཁྱེན་པའི་སྐུ་གསུམ་དབྱེར་མེད་པ་ནི་མཆོག་གི་དངོས་གྲུབ་བླ་ན་མེད་པ་ཡིན་ནོ། ། དེ་ལ་ཆོས་ཀྱི་སྐུ་ནི་སེམས་ཀྱི་ཆོས་ཉིད་གློ་བུར་གྱི་དྲི་མ་མཐའ་དག་དང་བྲལ་བ་དང་། དེའི་ཡུལ་ཅན་ཤེས་བྱ་ཇི་ལྟ་བ་དང་ཇི་སྙེད་པ་ཐམས་ཅད་ཤེས་བྱ་ཤེས་བྱེད་ཀྱི་སྤྲོས་པ་དང་བྲལ་བའི་ཚུལ་གྱིས་ཇི་ལྟ་བ་བཞིན་མཁྱེན་པའི་ཡེ་ཤེས་མེ་ལོང་ལྟ་བུ་དང་།
མཉམ་པ་ཉིད་དང་། སོ་སོར་རྟོགས་པ་དང་། བྱ་བ་གྲུབ་པ་རྣམས་སོ། ། ཆོས་སྐུ་དེ་ཉིད་ས་བཅུ་པའི་བྱང་ཆུབ་སེམས་དཔའ་རྣམས་ལ་ཟུང་འཇུག་དང་པོའི་ངོ་བོ་རྡོ་རྗེ་འཆང་ཆེན་པོའི་སྐུར་སྣང་ནས་ཐེག་པ་ཆེན་པོའི་ཆོས་ལ་རྫོགས་པར་ལོངས་སྤྱོད་པ་ནི་ལོངས་སྐུའོ། ། ལོངས་སྐུ་དེ་ཉིད་གྲུབ་པ་ཐོབ་པའི་གདུལ་བྱ་ས་དང་པོ་ནས་དགུ་པའི་བར་ལ་གནས་པ་རྣམས་དང་། སོ་སོ་སྐྱེ་བོ་ལས་དག་པ་རྣམས་ལ་མི་བསྐྱོད་པ་ལ་སོགས་པའི་སྤྲུལ་པ་མཆོག་རྣམས་དང་། ཤཱཀྱ་ཐུབ་པ་ལ་སོགས་པར་ཡང་སྣང་ནས་རང་རང་གི་སྐལ་པ་བཞིན་དུ་དོན་ཀུན་བསྒྲུབ་པར་མཛད་ཅིང་། འཁོར་བ་ཇི་སྲིད་གནས་པ་དེ་སྲིད་དུ་མཛད་པ་འཕྲིན་ལས་ལྷུན་གྱིས་གྲུབ་པ་རྒྱུན་མི་ཆད་པ་འབྱུང་བ་ནི་ཟབ་ཅིང་རྒྱ་ཆེ་བའི་བློ་གྲོས་ཀྱིས་ངེས་པར་བྱས་ལ་ཀུན་ཏུ་ཁྱབ་ཅིང་སྤྲོ་བར་བྱ་བ་ཡིན་ནོ། ། རིམ་ལྔའི་སྐབས་འདི་དག་ནི་བླ་མ་གོང་མའི་ཕྲིན་ཡིག་ཟུང་འཇུག་གསལ་སྒྲོན་གཞིར་བཞག་པ་ལ་ཚིག་ཚོགས་ཆེ་བ་རྣམས་ཅུང་ཟད་བསྐྱུངས་ཏེ་གོ་བདེ་བར་བཅོས། ཁ་བསྐང་དགོས་པ་རྣམས་འགོས་ཀྱི་ཤོག་རིལ་གསུམ་ནས་བླངས་་་་་་རྟོག་པ་དང་ཕྲ་མོའི་རྣལ་འབྱོར་མངོན་ཤེས་ཅན་གྱི་གདམས་པ་ལས།
རྨི་ལམ་གྱི་རྩལ་སྦྱོང་ཅུང་ཟད་དེ་ནག་པོ་པའི་གདམས་པ་ལས། འོད་གསལ་གྱི་སྐབས་ཀྱི་སྤོགས་ཆོག་བཙུན་མོ་ཅན་གྱི་གདམས་པ་ལས་བླངས། ཏེ་དམིགས་པའི་རྐང་གྲངས་ཀུན་ཚང་བར་བྱས། དཀའ་བའི་གནས་རྣམས་སྟོང་ཐུན་ཆེན་མོ་དང་བསྟུན་ཞིང་བློས་བཏགས་ཀྱི་འོལ་སྤྱོད་མ་བྱས། ལུང་འདྲེན་དང་མཐའ་དཔྱོད་དགོས་པ་རྣམས་མཆན་བུར་བཏབ་སྟེ་ཉམས་སུ་བླང་བདེ་བར་བགྱིས་པ་གསང་ཆེན་ཆོས་ཀྱི་གན་མཛོད་ཅེས་བྱ་སྟེ་རིམ་པར་ཕྱེ་བ་གསུམ་པའོ། ། དེ་སྐད་དཔལ་ལྡན་གསང་བ་འདུས་པ་ཡི། ། རྒྱུད་དོན་ལེགས་བཤད་དབྱངས་བདུན་རྫོགས་པའི་གཏམ། ། སྙིང་ལ་བདུད་རྩིའི་རོ་བརྒྱ་དང་འགྲོགས་པའི། ། ཡིད་འཕྲོག་ལྷ་ཡི་རོལ་མོ་འདི་ན་དར། ། ཐུབ་བསྟན་ཡོངས་འདུའི་ཆུ་གཏེར་རྒྱས་པའི་གཉེན། །
ཡོངས་འཛིན་་་་་་དཔལ་ས་སྐྱ་པ། ཟླ་བ་དཀར་པོའི་ཐིགས་ཕྲེང་གིས། ། བདག་བློའི་ཀུ་མུད་འདབ་བརྒྱ་ལན་བརྒྱར་བཞད། ། ལུགས་འདིར་བློ་གྲོས་གསལ་བའི་མིག་བུ་ཕྱེ། ། ཕས་རྒོལ་མུན་པའི་དམག་དཔུང་ཀུན་གསོད་པའི། ། ལེགས་བྱས་ཉིན་མོར་བྱེད་པ་འདི་ཤར་བས། ། ནག་ཕྱོགས་འུག་པའི་གཟུགས་འཛིན་ཀུན་ལྡོངས་ཀྱང་། ། དཔྱོད་ལྡན་མིག་གིས་དགའ་བའི་དཔལ་འདི་ཐོབ། ། འདི་སྐད་བདག་གིས་བརྗོད་པ་་་་་་བསྙོན་དོར་གྱི་རྒྱན། མ་ཡིན་ཀླུ་སྒྲུབ་དཔའ་བོས་འདིར་སྨྲས་སོ། །
གང་འདི་འདུས་པའི་ཁྱད་ཆོས་མ་ཡིན་བླ་མེད་ཀུན་གྱི་ཡང་སྙིང་མཆོག ། རིམ་པ་ལྔའང་བརྫུན་དུ་དོགས་ཏེ་རིམ་པ་མཐའ་་་་་་མདོ་སྔགས་ཀྱི་ཆོས་ཀྱི་རིམ་པ་ཀུན། དག་འདིར་བསྡུས་ཡིན། ། ཆོས་འདི་ནམ་མཁའི་དབྱིངས་འདྲ་སུ་ཡིས་བསྐལ་བརྒྱར་བརྗོད་ཀྱང་བས་་་་་་རྫོགས་པར་ཞེས་པའི་དོན། པ་དཀའ། ། ཀ་ཡེ་གྲོགས་དག་འཇམ་མགོན་ས་སྐྱ་པའི། ། གསུང་རབ་ཟབ་མོའི་མཚོ་འཇིངས་འདིར་ཞུགས་དང་། ། རྣམ་དཔྱོད་ཡངས་པའི་ཀླུ་དབང་གཙུག་གི་ནོར། ། གྲུབ་གཉིས་འདོད་དགུའི་དཔལ་འབྱུང་དེ་ལས་རྙེད། ། འདི་སྦྱར་དགེ་བའི་མེ་ཏོག་ཆུན་པོ་ཡི། །
རྒྱལ་རྣམས་དགེས་པའི་མཆོད་པར་ཅིས་མི་འཁུམ། ། བསྟན་དང་འགྲོ་བའི་བདེ་སྐྱིད་ཆབས་གཅིག་ཏུ། ། དར་བའི་དགེ་ལེགས་སྒོ་བརྒྱ་ཕྱེ་གྱུར་ཅིག ། ཁྱད་པར་འོག་མིན་ས་ལ་འཕོས་འདྲ་བ། ། ངོ་མཚར་ས་སྐྱ་ཆོས་ཀྱི་ཕོ་བྲང་འདིར། ། བསྟན་འཛིན་རྡོ་རྗེའི་སྐུ་མཆོག་རབ་བརྟན་ཅིང་། ། རྫོགས་ལྡན་སྙིང་པོས་་་་་་རྫོགས་ལྡན་གྱི་དུས་བཞིན་གྱི་ཆོས་སྲིད་ཀྱི་དཔལ་ཕུན་སུམ་ཚོགས་པས། ཡུན་དུ་ལྕི་བར་ཤོག ། དེ་ལྟར་དཔལ་གསང་བ་འདུས་པའི་བསྐྱེད་རྫོགས་ཀྱི་ཉམས་ལེན་ཡིད་འཕྲོག་ལྷའི་རོལ་མོ་ཞེས་བྱ་བ་འདི་ནི། དཔལ་ས་སྐྱ་པ་མཁྱེན་རབ་ཀྱི་དབང་ཕྱུག་འཇམ་པའི་དབྱངས་ངག་དབང་ཀུན་དགའ་བསོད་ནམས་གྲགས་པ་རྒྱལ་མཚན་དཔལ་བཟང་པོའི་བཀའི་གནང་བ་ཐོབ་པ་དང་།
རང་ཉིད་ཀྱང་ལུགས་འདིར་བློ་མིག་ཅུང་ཟད་གསལ་བར་འདོད་པས་ཡོངས་འཛིན་བླ་མ་རྣམས་ཀྱི་བྲན་དུ་གྱུར་པ་དགེ་སློང་སྡེ་སྣོད་འཛིན་པ་ངག་དབང་ཆོས་གྲགས་ཀྱིས། བླ་མ་གོང་མའི་ཆོས་འབྱུང་། བསྐྱེད་རིམ་གྱིས་རྣམ་བཤད། རིམ་ལྔའི་ཁྲིད་ཡིག་རྣམས་དང་། དེ་དག་གི་རྒྱབ་རྟེན་སྔར་སྨོས་པ་རྣམས་ལ་གཞི་བརྟེན་ཞིང་། ཁྱད་པར་ས་སྐྱའི་འཇམ་དབྱངས་བླ་མ་ཉིད་ཀྱི་གསུང་རྒྱུན་ལེགས་བཤད་རྣམས་ཡིད་ཡུལ་དུ་འཇགས་པར་བྱས་ནས་ཁ་བརྒྱན་ཏེ། ས་ཕོ་འབྲུག་གི་ལོའི་ཆུ་སྟོད་ཟླ་བའི་ཡར་ངོའི་ཚེས་བཅུ་བཞི་ལ་མང་མཁར་དགོན་གསར་ཐུབ་བསྟན་བདེ་བ་ཅན་གྱི་གཙུག་ལག་ཁང་དུ་ལེགས་པར་སྦྱར་བའི་ཡི་གེ་པ་ནི་ཆོས་གྲགས་བཟང་པོའོ། ། འདིས་ཀྱང་རྒྱལ་བའི་བསྟན་པ་སྤྱི་དང་། བྱེ་བྲག་དཔལ་ལྡན་ས་སྐྱ་པའི་ཡབ་ཆོས་བདེ་དགེས་གསང་གསུམ་གྱི་བསྟན་པ་དྲི་མ་མེད་པ་ཡུལ་དུས་ཕྱོགས་ཀུན་ཏུ་དར་ཞིང་རྒྱས་ལ་ཡུན་རིང་དུ་འཚོ་ཞིང་གཞེས་པར་གྱུར་ཅིག། །། མངྒ་ལཾ།། །།
ཤུ་བྷཾ།། །། ༈ མཁན་ཆེན་ཨ་པད་རིན་པོ་ཆེའི་དགོངས་བཞེད་ལྟར་གུ་རུས་ཞབས་ཞུ་བགྱིས་པའོ།། PAGE * MERGEFORMAT 2 ཨ་མྱེས་ཞབས། དཔལ་གསང་འདུས་ཀྱི་ཆོས་ཀྱི་བྱུང་ཚུལ་མདོ་ཙམ་དང་བསྐྱེད་རྫོགས་ཀྱི་ཉམས་ལེན་འགོས་ལུགས་གཙང་མ། PAGE * MERGEFORMAT 69
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
