གསུང་འབུམ། ངག་དབང་ཀུན་དགའ་བསོད་ནམས།
པོད ༣༨
༄༅། །སྭཱ ཁྱཱ ཏཾ ལ ཀྵ ཎ སྶི དྷཱ ནྟ ས རྦྦ ཛྙ ནཱ མ ཧེ ཏུ པཱ ར མི ཏཱ
༄༅། །སྭཱ ཁྱཱ ཏཾ ལ ཀྵ ཎ སྶི དྷཱ ནྟ ས རྦྦ ཛྙ ནཱ མ ཧེ ཏུ པཱ ར མི ཏཱ ཡཱ ཡཱ ན སྱ སི དྡྷཱ ནྟ ཙ ཏུ རྞཱཾ བྱ བ སྡྱཱ ན ཀཱ ཤཾ དེ ཤ ན སྦི ཛ ཧཱ རཾ། ༄༅། །རྒྱུ་ཕ་རོལ་ཏུ་ཕྱིན་པའི་ཐེག་པའི་གྲུབ་མཐའ་བཞིའི་རྣམ་གཞག་གསལ་བར་བསྟན་པ་ལེགས་པར་བཤད་པ་མཚན་ཉིད་གྲུབ་མཐའ་ཀུན་ཤེས་ཞེས་བྱ་བ་བཞུགས་སོ།། ན་མོ་གུ་རུ་བུདྡྷ་དྷྭ་ཛཱ་ཡ། དང་པོར་ཐུགས་བསྐྱེད་བར་དུ་ཚོགས་གཉིས་བསགས། ། སྒྲིབ་གཉིས་སྤངས་པས་བདུད་དཔུང་ཀུན་བཅོམ་ནས། ། རྡོ་རྗེ་གདན་དུ་མངོན་པར་སངས་རྒྱས་པའི། ། སྟོན་མཆོག་ཟས་གཙང་སྲས་པོས་བདག་སྐྱོངས་ཤིག ། དེ་གསུང་ལུང་རྟོགས་བདག་ཉིད་དམ་པའི་ཆོས། །
རྒྱལ་སྲས་བསྟན་འཛིན་འཕགས་པའི་དགེ་འདུན་སོགས། ། སྐྱབས་གནས་བསླུ་མེད་ཐམས་ཅད་འདུས་པའི་དངོས། ། ཁོ་བོའི་འདྲེན་པ་མཆོག་རྣམས་ཕྱག་གི་གནས། ། གཞན་ཡང་ས་སྐྱའི་བླ་ཆེན་ཡབ་སྲས་ལྔ། ། གང་དེའི་བསྟན་འཛིན་རིམ་པར་བྱོན་རྣམས་ལ། ། གུས་པས་བཏུད་ནས་མཚན་ཉིད་ཐེག་པ་ཡི། ། གྲུབ་མཐའ་རྣམ་བཞིའི་རྣམ་གཞག་བཤད་ཀྱིས་ཉོན། ། ཅེས་མཆོད་པར་བརྗོད་ཅིང་། བཤད་པར་དམ་བཅས་ནས། འདིར་རྒྱུ་ཕ་རོལ་ཏུ་ཕྱིན་པའི་ཐེག་པའི་གྲུབ་མཐའ་བཞིའི་རྣམ་གཞག་གསལ་བར་བསྟན་པ་ལེགས་པར་བཤད་པ་མཚན་ཉིད་གྲུབ་མཐའ་ཀུན་ཤེས་ཞེས་བྱ་བ་འདི་འཆད་པ་ལ་སྤྱི་དོན་རྣམ་པ་བཞི་སྟེ།
བྱེ་བྲག་ཏུ་སྨྲ་བའི་གྲུབ་མཐའ་བཤད་པ། མདོ་སྡེ་པའི་གྲུབ་མཐའ་བཤད་པ། སེམས་ཙམ་པའི་གྲུབ་མཐའ་བཤད་པ། དབུ་མ་པའི་གྲུབ་མཐའ་བཤད་པའོ། ། དེའི་དང་པོ་ལ་གཉིས་ཏེ། ཚིགས་བཅད་ཀྱི་སྒོ་ནས་མདོར་བསྟན་པ་དང་། དེའི་དོན་རྒྱས་པར་བཤད་པ་གཉིས། དང་པོ་ནི། རྙེད་དཀའི་དལ་འབྱོར་རིན་ཆེན་ཐོབ་དུས་འདིར། ། ཤེས་བྱའི་གནས་ཀུན་སྦྱངས་ཞེས་མཁས་རྣམས་གསུངས། །
དེ་ཕྱིར་འདིར་ནི་ཕ་རོལ་ཕྱིན་པ་ཡི། ། གྲུབ་མཐའ་རྣམ་བཞིའི་གཞུང་ལུགས་ཀུན་རིག་ཕྱིར། ། ཐོག་མར་བྱེ་བྲག་སྨྲ་གཞུང་ངེས་བྱ་སྟེ། ། ཤེས་བྱའི་གནས་ནི་ཕུང་པོ་སྐྱེ་མཆེད་ཁམས། ། སུམ་ཅུ་རྩ་ལྔ་ཆོས་གཉིས་ཀྱིས་བསྡུས་པ། ། དེ་ཡང་གཟུགས་སེམས་སེམས་ལས་བྱུང་བ་དང་། ། མི་ལྡན་འདུ་བྱེད་འདུས་མ་བྱས་ཏེ་ལྔ། ། གཟུགས་ཀྱི་ཁམས་ན་གཟུགས་རྫས་ཉུང་མཐའ་དྲུག ། ལུས་དབང་ལྡན་ལ་བདུན་དང་གཞན་ལྡན་བརྒྱད། ། འདོད་ན་དྲི་རོ་ཡོད་ཕྱིར་ཉུང་མཐའ་དྲུག །
ལུས་དབང་དབང་གཞན་ལྡན་ན་རྫས་བཅུ་སྟེ། ། སྒྲ་དང་ལྡན་པར་སྐྱེ་ན་བཅུ་གཅིག་གོ ། སེམས་ནི་རྣམ་པར་ཤེས་པའི་ཚོགས་དྲུག་སྟེ། ། དེ་ཡང་གཟུང་འཛིན་ཐ་དད་དུས་མཉམ་པ། ། རྣམ་པས་བར་དུ་མ་བསྒྲིབས་ཐུག་ཕྲད་འཛིན། ། སེམས་ལས་བྱུང་བ་སེམས་ཀྱི་ས་མང་དང་། ། དགེ་དང་ཉོན་མོངས་ཆུང་རྣམས་བཅུ་ཚན་རེ། ། ཉོན་མོངས་ཆེ་དྲུག་མི་དགེའི་ས་པ་གཉིས། ། མ་ངེས་བརྒྱད་དང་བཅས་པས་བཞི་བཅུ་དྲུག ། བརྗེད་ངས་རྣམ་གཡེང་དྲན་དང་ཏིང་ངེ་འཛིན། །
ཉོན་མོངས་ཅན་རྫས་ཡིན་ཕྱིར་དེ་གཉིས་དང་། ། གཏི་མུག་མེད་དང་ལྟ་བ་ཤེས་བཞིན་མིན། ། ཤེས་རབ་རྫས་ཡིན་ཕྱི་ན་ལྔ་བཅུ་གཅིག ། སེམས་དང་སེམས་བྱུང་རྣམ་མེད་རྫས་གྲུབ་སྟེ། ། བདག་རྐྱེན་དབང་པོ་དང་བཅས་ཤེས་པ་ཡིས། ། ཡུལ་རྣམས་རིག་པ་གཞན་རིག་ཁོ་ནར་འདོད། ། མི་ལྡན་འདུ་བྱེད་ཐོབ་དང་མ་ཐོབ་དང་། ། སྐལ་མཉམ་འདུ་ཤེས་མེད་དང་སྙོམས་འཇུག་གཉིས། ། སྲོག་དང་སྐྱེ་གནས་རྒ་བ་མི་རྟག་པ། ། མིང་ཚིག་ཡི་གེའི་ཚོགས་ཏེ་བཅུ་བཞི་འོ། །
ནམ་མཁའ་གཟུགས་ཅན་གོ་འབྱེད་རྫས་སུ་ཡོད། ། སོ་སོར་བརྟག་འགོག་གཉེན་པོ་ཤེས་རབ་ཀྱིས། ། སྤང་བྱ་ཟག་བཅས་བཅོམ་པའི་བྲལ་རྫས་ཏེ། ། བརྟགས་མིན་འགོག་པ་རྐྱེན་རྣམས་མ་ཚང་བ། ། ཆོས་འགའ་སྐྱེ་ལ་གེགས་བྱེད་འགོག་གཞན་རྫས། ། དེ་བཞིན་དུས་གསུམ་དག་ཀྱང་རྫས་སུ་འདོད། ། ལམ་བདེན་མ་གཏོགས་འདུས་བྱས་ཟག་བཅས་ཏེ། ། ཟག་རྣམས་རྒྱས་པར་འགྱུར་ཕྱིར་སྡུག་ཀུན་གཉིས། ། འབྲས་བུ་སྡུག་བསྔལ་བདེན་པ་སྣོད་དང་བཅུད། ། དེའི་རྒྱུ་ཀུན་འབྱུང་ལས་དང་ཉོན་མོངས་གཉིས། །
ལས་ཀྱི་ཀུན་འབྱུང་སེམས་པ་དང་དེས་བྱས། ། སེམས་པ་ཡིད་ཀྱི་ལས་ཡིན་བསམ་པ་ནི། ། དེས་བསྐྱེད་ལུས་དང་ངག་གི་ལས་རྣམས་ཏེ། ། ཉོན་མོངས་ཀུན་འབྱུང་རྩ་ཉོན་ཉེ་ཉོན་ནོ། ། ལམ་གྱི་དམིགས་པ་སྡུག་ཀུན་འགོག་ལམ་བཞི། ། ཤེས་བྱ་སྤང་བྱ་རིག་བྱ་བསྟེན་བྱ་སྟེ། ། མི་རྟག་སྡུག་བསྔལ་སྟོང་དང་བདག་མེད་པ། ། རྒྱུ་དང་ཀུན་འབྱུང་རབ་ཏུ་སྐྱེ་བ་རྐྱེན། ། འགོག་པ་ཞི་བ་གྱ་ནོམ་ངེས་པར་འབྱུང་། ། ལམ་དང་རིག་པ་སྒྲུབ་པ་ངེས་འབྱིན་དུ། །
འཕགས་པས་ངེས་ཕྱིར་འཕགས་པའི་བདེན་པར་བརྗོད། ། བཅོམ་དང་ཆ་ཤས་བསལ་བས་དེར་འཛིན་གྱི། ། བློ་མི་འཇུག་པ་བུམ་ཆུ་སོགས་ཀུན་རྫོབ། ། བཅོམ་དང་བསལ་ཡང་དེ་ཡི་བློ་འཇུག་པ། ། ཕྲ་རབ་རྡུལ་དང་སྐད་ཅིག་སོགས་དོན་དམ། ། བདེན་པའི་མངོན་རྟོགས་ཐོག་མར་ཚུལ་ཁྲིམས་བསྲུང་། ། དེ་ཡིས་ཐོས་བསམ་སྔོན་སོང་ཞི་གནས་བསྒྲུབ། ། དེ་ནས་ལྷག་མཐོང་བསྐྱེད་ཕྱིར་ལམ་ལྔར་འཇུག ། ཚོགས་ཀྱི་ལམ་དུ་དྲན་པ་ཉེར་གཞག་བཞི། ། མཚན་ཉིད་གཉིས་སུ་ཤེས་རབ་ཀྱིས་བརྟགས་ཏེ། །
དྲན་པས་དམིགས་པ་དག་ལ་གཏོད་པར་བྱེད། ། དེ་ལྟའི་ཆོས་དྲན་གོམས་པས་བདེན་པ་ལ། ། ཞི་ལྷག་ཟུང་སྦྲེལ་སྣང་བ་ཕྲ་ཐོབ་ནས། ། འཕགས་ལམ་སྔ་ལྟས་དགེ་རྩ་དྲོད་ཐོབ་དེའི། ། དམིགས་རྣམ་བདེན་བཞི་མི་རྟག་ལ་སོགས་ལྡན། ། དེ་ཚེ་ཡང་དག་སྤོང་བ་བརྩོན་འགྲུས་བསྒོམ། ། དྲོད་གསུམ་རིམ་བཞིན་གོམས་པས་བདེན་པ་ལ། ། དམིགས་པའི་ཟུང་འབྲེལ་རིམ་གྱིས་འཕེལ་བ་ལས། ། དགེ་རྩ་གཡོ་བའི་རྩེ་ཐོབ་དེའི་དམིགས་རྣམ། ། སྔ་མ་དང་མཚུངས་རྫུ་འཕྲུལ་རྐང་བཞི་བསྒོམ། །
རྩེ་མོ་རྣམ་གསུམ་འཕེལ་ལས་བདེན་པ་ཡི། ། ཆོས་ཉིད་ཆ་ཤས་མཐོང་ལ་མི་སྐྲག་པའི། ། བཟོད་པ་གསུམ་སྐྱེ་དེ་ཡི་ཆུང་འབྲིང་གི ། རྣམ་པ་སྔར་དང་མཚུངས་ཏེ་ཆོས་དྲན་གྱི། ། དམིགས་པ་བདེན་པ་དག་ལ་གཏོད་ཕྱིར་རོ། ། ཆེན་པོ་འདོད་གཏོགས་སྡུག་བསྔལ་ལ་དམིགས་པའི། ། སྐད་ཅིག་གཅིག་ཡིན་དབང་པོ་ལྔ་བསྒོམ་བྱ། ། དེ་ནས་རྒྱུ་གཞན་མེད་པར་རང་སྟོབས་ཀྱིས། ། འཕགས་ལམ་འདྲེན་བྱེད་ཆོས་ཀྱི་མཆོག་སྐྱེ་སྟེ། ། དམིགས་རྣམ་བཟོད་ཆེན་དང་མཚུངས་སྟོབས་ལྔ་བསྒོམ། །
ཆོས་མཆོག་མཇུག་ཐོགས་དེ་མ་ཐག་པ་རུ། ། འདོད་པའི་སྡུག་བསྔལ་ལ་དམིགས་ཆོས་ཤེས་པའི། ། བཟོད་པ་སྐྱེ་ཞིང་དེ་རྗེས་དེ་ཉིད་ལ། ། དམིགས་པའི་སྡུག་བསྔལ་ཆོས་ཤེས་སྐྱེ་བར་འགྱུར། ། དེར་རྗེས་ཁམས་གོང་སྡུག་བསྔལ་ལ་དམིགས་པའི། ། རྗེས་བཟོད་རྗེས་ཤེས་རིམ་པ་བཞིན་དུ་སྟེ། ། བདེན་པ་ལྷག་མ་རྣམས་ལའང་སྔ་མ་ལྟར། ། དམིགས་པའི་བཟོད་ཤེས་བཅུ་གཉིས་རིམ་བཞིན་སྐྱེ། ། དེ་ལྟའི་བཟོད་པ་བརྒྱད་ནི་མཐོང་སྤང་གི ། ཐོབ་པ་གཅོད་ལ་བར་ཆད་མེད་ལམ་སྟེ། །
ཤེས་བརྒྱད་སྤང་བྱ་དང་བྲལ་ཐོབ་པ་དང་། ། ལྷན་ཅིག་སྐྱེས་ཕྱིར་དེ་ལས་རྣམ་གྲོལ་ལམ། ། སྐད་ཅིག་དང་པོ་བཅོ་ལྔ་བདེན་པའི་རིགས། ། མ་མཐོང་མཐོང་ཕྱིར་མཐོང་བའི་ལམ་ཞེས་བྱ། ། ཕྱི་མ་མཐོང་ཟིན་གོམས་བྱེད་བསྒོམ་ལམ་ཡིན། ། དེ་ཚེ་འཕགས་ལམ་ཡན་ལག་བརྒྱད་བསྒོམ་མོ། ། དེ་ནས་བསྒོམ་སྤང་གཉེན་པོ་བསྒོམ་པའི་ལམ། ། གོང་འོག་ས་ལ་ཞི་རགས་དམིགས་རྣམ་ཅན། ། འཇིག་རྟེན་པ་ཡི་ཟག་བཅས་བསྒོམ་ལམ་དང་། ། བདེན་པ་ལ་དམིགས་དེ་ཡི་རྣམ་པ་ཅན། །
འཇིག་རྟེན་འདས་པའི་ཟག་མེད་བསྒོམ་པའི་ལམ། ། དེ་ཚེ་བྱང་ཆུབ་ཡན་ལག་བདུན་བསྒོམ་མོ། ། དེ་ནས་རྡོ་རྗེ་ལྟ་བུའི་ཏིང་འཛིན་གྱིས། ། བསྒོམ་སྤང་སྤངས་པ་ལས་ཐོབ་རྣམ་གྲོལ་ལམ། ། ཟད་དང་མི་སྐྱེ་ཤེས་པ་འཁོར་བཅས་ནི། ། མི་སློབ་ལམ་སྟེ་ཡན་ལག་བཅུ་ལྡན་ནོ། ། ལམ་ལ་འཇུག་པའི་གང་ཟག་རིགས་ཅན་གསུམ། ། དང་པོ་ཉིད་ནས་རང་རང་ལམ་འཇུག་དང་། ། ཉན་ཐོས་སྔོན་སོང་སངས་རྒྱས་གཉིས་ཀྱང་ཡོད། ། ཉན་ཐོས་མྱུར་ན་ཚེ་གསུམ་དག་གིས་འགྲུབ། །
བསེ་རུ་བསྐལ་བརྒྱ་བྱང་སེམས་གྲངས་མེད་གསུམ། ། ཚོགས་བསགས་སྲིད་པ་མཐའ་མར་གྱུར་པའི་ཚེ། ། བསམ་གཏན་བཞི་པའི་རབ་མཐའ་ལ་བརྟེན་ཏེ། ། སྟན་གཅིག་ཉིད་ལ་ངེས་བྱེད་ཆ་མཐུན་ནས། ། བརྩམས་ཏེ་སོ་སོའི་བྱང་ཆུབ་བར་སྐྱེད་བྱེད། ། ཉན་ཐོས་སོ་སྐྱེ་དད་དང་ཆོས་རྗེས་འབྲངས། ། འཕགས་པ་སྐྱེས་བུ་ཟུང་བཞི་གང་ཟག་བརྒྱད། ། ཡོངས་ཉམས་འཆི་བར་སེམས་དང་རྗེས་སུ་བསྲུང་། ། གནས་ལས་མི་བསྐྱོད་རྟོགས་པའི་སྐལ་བ་ཅན། ། མི་གཡོའི་ཆོས་ཅན་ཞེས་བྱ་དགྲ་བཅོམ་དྲུག །
ཤེས་པ་ཀུན་རྫོབ་ཆོས་རྗེས་གཞན་སེམས་ཤེས། ། སྡུག་ཀུན་འགོག་ལམ་ཟད་དང་མི་སྐྱེ་ཤེས། ། སོ་སྐྱེ་གཅིག་གཉིས་མཐོང་བསྒོམ་བདུན་ནམ་བརྒྱད། ། མི་གཡོའི་ཆོས་ཅན་བཅུ་ལྡན་སངས་རྒྱས་རྣམས། ། སྟོབས་དང་མི་འཇིགས་དྲན་ཉེར་ཐུགས་རྗེ་ཆེ། ། མཉམ་དང་མི་མཉམ་ཆ་ཤས་གསུམ་གསུམ་དང་། ། རྒྱུ་འབྲས་ཕན་འདོགས་ཕུན་ཚོགས་ཐུན་མོང་ཡིན། ། ཐུན་མོང་ཉོན་མོངས་མེད་དང་སྨོན་གནས་ཤེས། ། སོ་སོ་ཡང་དག་རིག་བཞི་མངོན་ཤེས་དྲུག ། མངོན་ཤེས་ལྔ་དང་བསམ་གཟུགས་ཚད་མེད་བཞི། །
རྣམ་ཐར་ཟིལ་གནོན་བརྒྱད་བརྒྱད་ཟད་པར་བཅུ། ། དེ་དག་ཐོབ་བྱེད་སྙོམས་འཇུག་ཏིང་ངེ་འཛིན། ། ཡན་ལག་དང་ལྡན་ཞི་ལྷག་ཟུང་འབྲེལ་ཡིན། ། བསམ་གཏན་སྙོམས་འཇུག་ཅེས་བྱ་དེར་སྐྱེས་དང་། ། ཡོན་ཏན་རྟེན་དུ་དེ་ལ་འཇུག་པ་གཉིས། ། དབྱེ་ན་བསམ་གཏན་བཞི་དང་གཟུགས་མེད་བཞི། ། གཟུགས་མེད་ཡོན་ཏན་རྣམས་ཀྱི་རྟེན་ཡིན་ཡང་། ། ཡོན་ཏན་ཀུན་གྱི་རྟེན་གྱུར་བསམ་གཏན་ཡིན། ། དེ་དག་ཟག་མེད་ལམ་གྱི་ཡེ་ཤེས་དང་། ། ལྡན་དང་མི་ལྡན་སྒོམ་པ་པོའི་དབྱེ་བས། །
མྱ་ངན་འདས་དང་འཁོར་བའི་འབྲས་བུར་འགྱུར། ། འདི་དག་དྲོད་ནས་བརྩམས་ཏེ་མི་གཡོ་བའི། ། ཆོས་ཅན་བར་ལ་རིམ་གྱིས་ཁྱད་ཞུགས་ཡོད། ། དེ་ཡིས་བསམ་གཏན་བཞི་པ་ལ་བརྟེན་ཏེ། ། ཡུལ་དང་འདུས་བྱས་མཚན་ཉིད་ཕོ་མོ་ཡི། ། མཚན་མ་དང་བྲལ་བདག་མེད་སྟོང་པ་ཉིད། ། ལམ་ཡང་མདོར་ཕྱིར་སྨོན་པ་མེད་པ་སྟེ། ། ཏིང་འཛིན་དེ་ཐོབ་མྱ་ངན་འདས་ཞེས་བྱ། ། མྱང་འདས་གསུམ་ཀ་རྣམ་གྲོལ་དུ་འདྲ་ཡང་། ། ཤེས་བྱའི་གནས་ལ་སྦྱངས་པའི་ཁྱད་པར་དང་། །
རྗེས་ཐོབ་བསོད་ནམས་ཚོགས་ཀྱི་བྱེ་བྲག་གིས། ། རིགས་ཅན་གསུམ་གྱི་འབྲས་བུ་སོ་སོར་འགྱུར། ། ཅེས་ཚིགས་སུ་བཅད་པའི་སྒོ་ནས་བྱེ་བྲག་ཏུ་སྨྲ་བའི་གཞུང་ལུགས་མདོར་བསྟན་ནས། གཉིས་པ་དེའི་དོན་རྒྱས་པར་བཤད་པ་ལ། ། ཤེས་བྱའི་གནས་ཟག་པ་དང་བཅས་པ། ཟག་པ་མེད་པའོ། ། དང་པོ་ལ་རྒྱས་པར་དབྱེ་བ་དང་། བསྡུས་ཏེ་བསྟན་པའོ། ། དང་པོ་ལ་རྒྱས་པར་དབྱེ་བའི་ཚུལ་དང་། དེ་བསྡུ་བའི་ཚུལ་ལོ། །
དང་པོ་ལ། རིལ་པོ་ལ་བདག་ཏུ་འཛིན་པའི་གཉེན་པོར་ཕུང་པོ་ལྔ། གཟུགས་ལ་བདག་ཏུ་འཛིན་པའི་གཉེན་པོར་སྐྱེ་མཆེད་བཅུ་གཉིས། གཉིས་ཀ་ལ་བདག་ཏུ་འཛིན་པའི་གཉེན་པོར་ཁམས་བཅོ་བརྒྱད་གསུངས་པ་བཤད་པའོ། ། དང་པོ་ལ་ཕུང་པོ་ཞེས་པ་ནི་རིགས་མཐུན་དུ་མ་ཕྱོགས་གཅིག་ཏུ་སྤུངས་པ་ཡིན་ལ་དབྱེ་ན། བྱང་ཆུབ་སེམས་འགྲེལ་ལས། གཟུགས་དང་ཚོར་བ་འདུ་ཤེས་དང་། ། འདུ་བྱེད་རྣམ་ཤེས་ཕུང་པོ་ལྔ། ། དེ་ལྟར་ཉན་ཐོས་རྣམས་ལ་གསུངས། ། ཞེས་པ་ལྟར་ལྔའི་དང་པོ་གཟུགས་ཕུང་གི་མཚན་ཉིད་ནི་གཞིག་ཅིང་གཞོམ་དུ་རུང་བ་སྟེ་མིག་སོགས་དབང་པོ་ལྔ་དང་།
གཟུགས་སོགས་དོན་ལྔ་དང་། རྣམ་པར་རིག་བྱེད་མ་ཡིན་པའི་གཟུགས་རྣམས་སོ། ། དེ་ཡང་མཛོད་ལས། གཟུགས་ནི་དབང་པོ་ལྔ་དང་དོན། ། ལྔ་དང་རྣམ་རིག་བྱེད་མིན་ཉིད། ། ཅེས་སོ། ། དབང་པོ་ལྔ་ནི་འཆད་འགྱུར་གྱི་ཡུལ་རྣམས་འཛིན་པའི་རྣམ་ཤེས་ཀྱི་རྟེན་གཟུགས་དྭངས་པ་སྟེ། དེ་དག་རྣམས་ཀྱི་རྣམ་ཤེས་རྟེན། ། གཟུགས་དྭངས་པ་ནི་མིག་སོགས་རྣམས། ། ཞེས་དང་།
ཕུང་པོ་ལྔའི་རབ་བྱེད་ལས། མིག་གི་དབང་པོ་གང་ཞེ་ན། མིག་གི་རྣམ་པར་ཤེས་པའི་རྟེན་གཟུགས་དྭངས་པའོ། ། ཞེས་ཏེ་འོག་མ་རྣམས་ལ་ཡང་དེ་བཞིན་དུ་ཤེས་པར་བྱའོ། ། དོན་ལྔ་ལས་གཟུགས་ནི་སྔོ་སེར་སོགས་ཁ་དོག་གི་གཟུགས་དང་། རིང་ཐུང་སོགས་དབྱིབས་ཀྱི་གཟུགས་གཉིས་སམ། སྔ་མ་ལ་ཁ་དོག་མི་འདྲ་བ་བཅུ་གཉིས་དང་། ཕྱི་མ་ལ་དབྱིབས་མི་འདྲ་བ་བརྒྱད་དེ་ཉི་ཤུའོ། ། སྒྲ་ནི་ཟིན་པའི་འབྱུང་བ་ཆེན་པོའི་རྒྱུ་ལས་བྱུང་བ་སྟེ། སེམས་ཅན་གྱི་རྒྱུད་ཀྱིས་བསྡུས་པ་ལུང་དུ་སྟོན་མི་སྟོན་པ་གཉིས་དང་།
མ་ཟིན་པའི་འབྱུང་བ་ཆེན་པོའི་རྒྱུ་ལས་བྱུང་བ་སྟེ། མ་བསྡུས་པ་ལུང་དུ་སྟོན་མི་སྟོན་གཉིས་ཡིན་ལ། དེ་རེ་རེ་ལ་ཡང་ཡིད་དུ་འོང་བ་དང་མི་འོང་བ་གཉིས་གཉིས་ཀྱི་དབྱེ་བས་བརྒྱད་དོ། ། རོ་ནི་མངར་སྐྱུར་ལན་ཚྭ་ཚ། ། ཁ་བ་བསྐ་བ་རྣམ་པ་དྲུག ། ཅེས་པ་ལྟར་རོ། ། དྲི་ནི་ཞིམ་པ་དང་། ང་བ་དང་། དེ་དག་ཉིད་ཤས་ཆུང་བ་དང་། ཆེ་བ་ནི་མཉམ་པ་དང་མི་མཉམ་པ་སྟེ་བཞིའོ། །
རེག་བྱ་ནི་རྒྱུའི་རེག་བྱ་འབྱུང་བ་བཞིའི་རེག་བྱ་བཞི་དང་། འབྲས་བུའི་རེག་བྱ་འཇམ་རྩུབ་ལྕི་ཡང་གྲང་བཀྲེས་སྐོམ་ཞེས་པ་ལྟར་བདུན་ཏེ་བཅུ་གཅིག་གོ ། དེ་དག་ཀྱང་མཛོད་ལས། གཟུགས་རྣམ་གཉིས་དང་རྣམ་ཉི་ཤུ། ། སྒྲ་ནི་རྣམ་པ་བརྒྱད་ཡོད་དེ། ། རོ་ནི་རྣམ་དྲུག་དྲི་རྣམ་བཞི། ། རེག་བྱ་བཅུ་གཅིག་བདག་ཉིད་དོ། ། ཞེས་སོ། ། རྣམ་པར་རིག་བྱེད་མ་ཡིན་པ་ནི་གནས་སྐབས་ཀྱི་ཁྱད་པར་རང་ཀུན་ནས་སློང་བྱེད་ལས་གཞན་དུ་སེམས་གཡེངས་པའི་ཚེ་དང་། སེམས་མེད་པའི་སྙོམས་འཇུག་གཉིས་ལ་གནས་པའི་ཚེ་ན་ཡང་ཡོད་ལ།
ངོ་བོའི་ཁྱད་པར་དགེ་མི་དགེ་ཁོ་ནར་ངེས་པ། རྒྱུན་གྱི་ཁྱད་པར་གནས་སྐབས་དེ་དག་ཏུ་ཡང་མི་གཏོང་བས་རྒྱུན་རྗེས་སུ་འབྲེལ་ཞིང་བརྟན་པ་ཡིན་ལ། དེ་ཙམ་ཞིག་དེའི་ཐོབ་པ་ལ་ཡང་ཡོད་པས་རྒྱུའི་ཁྱད་པར་འབྱུང་བ་ཆེན་པོ་རྣམས་རྒྱུར་བྱས་པ་གང་ཡིན་པ་སྟེ། ། གཡེངས་དང་སེམས་མེད་པ་ཡི་ཡང་། ། དགེ་དང་མི་དགེ་རྗེས་འབྲེལ་གང་། ། འབྱུང་བ་ཆེ་རྣམས་རྒྱུར་བྱས་པ། ། དེ་ནི་རྣམ་རིག་བྱེད་མིན་བརྗོད། ། ཅེས་སོ། ། ཞར་ལ་འབྲས་གཟུགས་རྣམས་འབྱུང་བའི་རྒྱུར་གྱུར་པ་འབྱུང་བ་བཞི་ནི། སྲ་གཤེར་དྲོ་གཡོའི་མཚན་ཉིད་ཅན་གྱི་ས་ལ་སོགས་པ་བཞི་སྟེ།
དེ་དག་གིས་འབྲས་གཟུགས་རྣམས་སྐྱེད་པར་བྱེད་ཅིང་ཁྱད་པར་དུ་སས་འཛིན་ཆུས་སྡུད་མེས་སྨིན་རླུང་གིས་མི་རུལ་བའམ་རྒྱས་པར་བྱེད་པ་ཡིན་ཏེ། འབྱུང་བ་དག་ནི་ས་ཁམས་དང་། ། ཆུ་དང་མེ་དང་རླུང་ཁམས་དང་། ། འཛིན་པ་ལ་སོགས་ལས་སུ་གྲུབ། ། སྲ་གཤེར་དྲོ་ཉིད་གཡོ་རྣམས་ཏེ། ། ཞེས་སོ། ། དབང་དོན་བཅུ་པོ་དེ་དག་ཉིད་སྐྱེ་མཆེད་བཅུ་གཉིས་གསུང་བ་ན་གཟུགས་ཅན་གྱི་སྐྱེ་མཆེད་བཅུ་དང་། ཁམས་བཅོ་བརྒྱད་གསུང་བ་ན་ཐོགས་བཅས་ཀྱི་ཁམས་བཅུ་ཞེས་བསྟན་ཏེ། དབང་དོན་དེ་དག་ཁོ་ན་ལ། ། སྐྱེ་མཆེད་བཅུ་དང་ཁམས་བཅུར་འདོད། །
ཅེས་སོ། ། ཚོར་བ་ནི་ཡུལ་གྱི་ཁྱད་པར་ཉམས་སུ་མྱོང་བ་སྟེ། ། ངོ་བོའི་སྒོ་ནས་བདེ་སྡུག་བཏང་སྙོམས་གསུམ་དང་། རྟེན་གྱི་སྒོ་ནས་མིག་གི་འདུས་ཏེ་རེག་པ་ལས་བྱུང་བའི་ཚོར་བ་ལ་སོགས་པ་དྲུག་གོ ། འདུ་ཤེས་ནི་ཡུལ་གྱི་བྱེ་བྲག་མ་འདྲེས་པར་མཚན་མར་འཛིན་པའམ་འདུ་ཤེས་པ་སྟེ། སྔོ་སེར་སོགས་དོན་དང་། ཕོ་མོ་སོགས་ཐ་སྙད་ཀྱི་ཁྱད་པར་ལ་མཚན་མར་འཛིན་པའོ། ། དེ་ཡང་། ཚོར་བ་མྱོང་པའོ། ། འདུ་ཤེས་ནི་མཚན་མར་འཛིན་པའི་བདག་ཉིད་དོ། །
ཞེས་སོ། ། འདུ་བྱེད་ནི་ཕུང་པོ་གཞན་བཞི་ལས་རྫས་གཞན་དུ་གྱུར་པའི་འདུས་བྱས་ཞེས་བྱེ་སྨྲའི་ལུགས་ལ་ཡིན་ཡང་། མདོ་སྡེ་པ་ལ་སོགས་པ་མི་ལྡན་པའི་འདུ་བྱེད་རྣམས་ཕུང་པོ་གཞན་བཞི་ལས་རྫས་གཞན་དུ་མི་འདོད་པས་ཡུལ་མངོན་པར་འདུ་བྱེད་པས་འདུ་བྱེད་དུ་བརྗོད་དགོས་སོ། ། དེ་ལ་སེམས་དང་མཚུངས་པར་ལྡན་པའི་འདུ་བྱེད་དང་། མི་ལྡན་པའི་འདུ་བྱེད་གཉིས་ལས། དང་པོ་ནི། སེམས་བྱུང་བཞི་བཅུ་རྩ་དྲུག་ལས་ཚོར་འདུ་གཉིས་མ་གཏོགས་པའི་ལྷག་མ་རྣམས་ཏེ། དེ་ཡང་བཞི་བཅུ་རྩ་དྲུག་ནི། ། ཚོར་དང་འདུ་ཤེས་སེམས་པ་དང་། ། འདུན་དང་རེག་དང་བློ་གྲོས་དྲན། །
ཡིད་ལ་བྱེད་དང་མོས་པ་དང་། ། ཏིང་ངེ་འཛིན་སེམས་ཐམས་ཅད་པའོ། ། ཞེས་སེམས་ཀྱི་ས་མང་བཅུ་དང་། དད་དང་བག་ཡོད་ཤིན་ཏུ་སྦྱངས། ། བཏང་སྙོམས་ངོ་ཚ་ཤེས་ཁྲེལ་ཡོད། ། རྩ་བ་རྣམ་གཉིས་མི་འཚེ་དང་། ། བརྩོན་འགྲུས་རྟག་ཏུ་དགེ་ལས་བྱུང་། ། ཞེས་དགེ་བའི་ས་བཅུ་དང་། ། རྨོངས་དང་བག་མེད་ལེ་ལོ་དང་། ། མ་དད་པ་དང་རྨུགས་དང་རྒོད། །
ཉོན་མོངས་ཅན་ལས་རྟག་ཏུ་བྱུང་། ཞེས་ཉོན་མོངས་པའི་ས་པ་དྲུག་དང་། མི་དགེ་ལ་ནི་ཁྲེལ་མེད་དང་། ། ངོ་ཚ་མེད་པའོ་ཞེས་མི་དགེ་བའི་ས་པ་གཉིས་དང་། ཁྲོ་བ་དང་། འཁོན་དུ་འཛིན་དང་གཡོ་དང་ནི། ། ཕྲག་དོག་འཚིག་འཆབ་སེར་སྣ་དང་། ། རྒྱུ་དང་རྒྱགས་དང་རྣམ་འཚེ་ནི། ། ཉོན་མོངས་ཆུང་ངུའི་ས་པ་རྣམས། ། ཞེས་ཉོན་མོངས་པ་ཆུང་ངུའི་ས་པ་བཅུ་དང་།
དེ་ཡི་སྟེང་དུ་དབྱིག་བཤེས་ཀྱིས། ། རྟོག་དང་དཔྱོད་དང་འགྱོད་པ་དང་། ། གཉིད་དང་ཁོང་ཁྲོ་ཆགས་རྣམས་དང་། ། ང་རྒྱལ་ཐེ་ཚོམ་ཞེས་བྱ་བ། ། བརྒྱད་ནི་ངེས་པ་མིན་པར་བཤད། ། ཅེས་མ་ངེས་པ་བརྒྱད་བཤད་པ་རྣམས་སོ། ། གཉིས་པ་ནི། མི་ལྡན་པ་ཡི་འདུ་བྱེད་རྣམས། ། ཐོབ་དང་མ་ཐོབ་སྐལ་མཉམ་དང་། ། འདུ་ཤེས་མེད་སྙོམས་འཇུག་དག་དང་། །
སྲོག་དང་མཚན་ཉིད་རྣམས་དང་ནི། ། མིང་གི་ཚོགས་ལ་སོགས་པ་ཡང་། ། ཞེས་པ་རྣམས་ཏེ་ངོས་འཛིན་འོག་ཏུ་འཆད་དོ། ། དེ་ལྟར་ཚོར་འདུ་འདུ་བྱེད་རྣམ་པར་རིག་བྱེད་མ་ཡིན་པ། འདུས་མ་བྱས་གསུམ་དང་བཅས་པ་རྣམས་སྐྱེ་མཆེད་བཅུ་གཉིས་སྟོན་པ་ན་ཆོས་ཀྱི་སྐྱེ་མཆེད་དང་། ཁམས་བཅོ་བརྒྱད་སྟོན་པ་ན་ཆོས་ཀྱི་ཁམས་ཞེས་མིང་ཐ་དད་དུ་བརྗོད་ལ་རྫས་ནི་དེ་དག་ཉིད་ཡིན་ནོ། ། དེ་ལྟར་ཡང་། དེ་གསུམ་རྣམ་རིག་བྱེད་མིན་དང་། ། འདུས་མ་བྱས་དང་བཅས་པ་ནི། ། ཆོས་ཀྱི་སྐྱེ་མཆེད་ཁམས་ཞེས་བྱ། །
ཞེས་སོ། ། རྣམ་ཤེས་ཀྱི་ཕུང་པོ་ནི། བདག་རྐྱེན་མིག་སོགས་དབང་པོ་དྲུག་ལ་བརྟེན་ནས་གཟུགས་སོགས་དོན་གྱི་ངོ་བོ་སོ་སོར་རྣམ་པར་རིག་པ་སྟེ། རྣམ་ཤེས་སོ་སོར་རྣམ་རིག་པ། ། ཞེས་སོ། ། སོ་སོའི་སྒྲ་ནི། རྣམ་ཤེས་དྲུག་པོ་ལ་ཡུལ་གྱི་ངེས་པ་སོ་སོར་ཡོད་པས་སྨོས་པའོ། ། དེ་ཡང་མིག་ལ་བརྟེན་ནས་གཟུགས་ཀྱི་དོན་གྱི་ངོ་བོ་རིག་པའི་མིག་གི་རྣམ་པར་ཤེས་པ་ཞེས་པ་ནས། ཡིད་ལ་བརྟེན་ནས་ཆོས་ཀྱི་དོན་གྱི་ངོ་བོ་རིག་པ་ཡིད་ཀྱི་རྣམ་པར་ཤེས་པ་ཞེས་པའི་བར་དུ་ཤེས་པར་བྱའོ། ། རྣམ་ཤེས་ཕུང་པོ་དེ་དག་སྐྱེ་མཆེད་བཅུ་གཉིས་འཆད་པ་ན་ཡིད་ཀྱི་སྐྱེ་མཆེད་དང་།
ཁམས་བཅོ་བརྒྱད་འཆད་པ་ན་རྣམ་ཤེས་ཀྱི་ཁམས་དྲུག་དང་ཡིད་ཀྱི་ཁམས་ཏེ་བདུན་དུའང་འདོད་དེ། ཡིད་ཀྱི་སྐྱེ་མཆེད་ཀྱང་དེ་ཡིན། ། ཁམས་བདུན་དག་ཏུའང་འདོད་པ་སྟེ། ། ཞེས་སོ། ། གཉིས་པ་སྐྱེ་མཆེད་ནི། རྣམ་ཤེས་དྲུག་གི་ཉེར་སྤྱོད་སྐྱེ་བའི་སྒོ་འབྱེད་པའི་ཆ་ནས་སྐྱེ་མཆེད་དེ། དེ་ཡང་དེ་དྲུག་གི་ཉེར་སྤྱོད་གནས་ཀྱི་སྒོ་ནས་སྐྱེ་བའི་སྒོ་འབྱེད་པའི་ཕྱིར་མིག་སོགས་དབང་པོ་དྲུག་ནང་གི་སྐྱེ་མཆེད་དང་། དེ་དྲུག་གི་ཉེར་སྤྱོད་དམིགས་པའི་སྒོ་ནས་སྐྱེ་བའི་སྒོ་འབྱེད་པའི་ཕྱིར་གཟུགས་སོགས་ཡུལ་དྲུག་ཕྱིའི་སྐྱེ་མཆེད་དུ་བཞག་ལ། མཚན་གཞི་ནི་གོང་དུ་བཤད་ཟིན་ཏོ། ། གསུམ་པ་ཁམས་ནི་ཉེར་སྤྱོད་འཛིན་པ་སྟེ།
དེ་ཡང་རྣམ་ཤེས་དྲུག་གི་ཉེར་སྤྱོད་གནས་ཀྱི་སྒོ་ནས་འཛིན་པ་ལ་མིག་སོགས་དབང་པོའི་ཁམས་དྲུག དམིགས་པའི་སྒོ་ནས་འཛིན་པ་ལ་གཟུགས་སོགས་ཡུལ་གྱི་ཁམས་དྲུག རང་གི་མཚན་ཉིད་ཀྱི་འཛིན་པ་ལ་རྣམ་པར་ཤེས་པའི་ཁམས་དྲུག་སྟེ་བཅོ་བརྒྱད་དོ། ། དེ་ལ་མིག་གི་ཁམས་ནི་འདས་པ་དང་ད་ལྟར་གྱི་མིག་གི་དབང་པོ་ནི། མིག་གི་རྣམ་པར་ཤེས་པའི་ཉེར་སྤྱོད་བཟུང་ཟིན་པ་དང་འཛིན་བཞིན་པ་ཡིན་པའི་ཕྱིར་རོ། ། ཐེག་ཆེན་པ་རྣམས་ཀུན་གཞི་ལ་ཡོད་པའི་མིག་གི་ས་བོན་དང་། ད་ལྟར་མིག་དབང་གི་རྣམ་པར་སྣང་བའི་ཀུན་གཞིའི་རྣམ་སྨིན་གྱི་ཆ་སྟེ་དེ་དག་མིག་གི་རྒྱུ་ཡིན་པས་མིག་གི་ཁམས་ཞེས་བྱའོ་ཞེས་འདོད་དོ། ། དེ་བཞིན་དུ་དབང་དོན་རྣམ་ཤེས་ལྷག་མ་རྣམས་ལ་ཡང་ཤེས་པར་བྱའོ། ། འོ་ན་རྣམ་ཤེས་ཚོགས་དྲུག་ནི་རྣམ་ཤེས་ཀྱི་ཁམས་སུ་བཤད་པ་མིན་ནམ། དེ་དག་ལས་གཞན་པའི་ཡིད་ཀྱི་ཁམས་དེ་གང་ཞེ་ན།
དེ་དག་ལས་གཞན་པའི་ཡིད་ཀྱི་ཁམས་མེད་ཀྱི། འོན་ཀྱང་འཇུག་ཤེས་དྲུག་པོ་གང་རུང་འདས་མ་ཐག་པའི་གནས་སྐབས་ཀྱི་རྣམ་ཤེས་གང་ཡིན་པ་དེ་ཉིད་ཡིད་ཤེས་ཕྱི་མའི་རྟེན་བྱེད་པའི་ཕྱིར་ཡིད་ཀྱི་ཁམས་ཡིན་ནོ། ། དེ་ལྟར་ན་རྣམ་ཤེས་ཁམས་དྲུག་ཡིད་ཀྱི་ཁམས་སུ་བསྡུས་པའི་ཕྱིར་ཁམས་བཅོ་བརྒྱད་དུ་མི་འགྱུར་རོ་ཞེ་ན། རྣམ་ཤེས་དང་པོ་ལྔ་མིག་སོགས་དབང་པོ་ལྔ་ལ་བརྟེན་ལ། ཡིད་ཤེས་ལ་རྟེན་གཞན་མེད་པས་དྲུག་པ་ཡིད་ཀྱི་རྣམ་ཤེས་ཀྱི་རྟེན་བསྒྲུབ་པའི་ཕྱིར། རྣམ་ཤེས་ཁམས་དྲུག་ལ་སོགས་སུ་ཡིད་ཀྱི་ཁམས་རྣམ་པར་བཞག་པས་ཁམས་བཅོ་བརྒྱད་དུ་འགྱུར་རོ། ། དེ་ལྟར་ཡང་། རྣམ་པར་ཤེས་པ་དྲུག་དང་ཡིད། ། དྲུག་པོ་འདས་མ་ཐག་པ་ཡི། ། རྣམ་ཤེས་གང་ཡིན་དེ་ཡིད་དོ། །
དྲུག་པའི་རྟེན་ནི་རབ་བསྒྲུབ་ཕྱིར། ། ཁམས་ནི་བཅོ་བརྒྱད་དག་ཏུ་འདོད། ། ཅེས་སོ། ། འདི་དག་འོག་ཏུ་ཤེས་བྱ་གཞི་ལྔའི་སྐབས་སུ་བཤད་ཀྱང་རུང་མོད། ལྗོན་ཤིང་ཉིད་ཀྱི་ས་བཅད་འདེབས་ཚུལ་གྱི་དགོངས་པ་བསྐང་བའི་ཕྱིར་དང་། བློ་དམན་པ་རྣམས་ལ་ཕན་པའི་ཆེད་དུ་འདིར་བཤད་པ་ཡིན་ནོ། ། གཉིས་པ་བསྡུ་བའི་ཚུལ་ལ། ཟག་བཅས་ཟག་མེད་ཀྱིས་བསྡུ་བ་དང་། ཆོས་ཀྱིས་བསྡུ་བའོ། ། དང་པོ་ལ་ཟག་བཅས་ནི།
ལམ་བདེན་མ་གཏོགས་པའི་འདུས་བྱས་རྣམས་ཏེ། དེ་ཡང་ཕུང་པོ་ལྔ་དང་སྐྱེ་མཆེད་བཅུ་གཉིས་དང་། ཁམས་ཕྱེད་དང་བཅོ་བརྒྱད་དེ། མདོར་ན་སྡུག་ཀུན་གཉིས་ཀྱིས་བསྡུས་པ་རྣམས་ཟག་པ་དང་བཅས་པ་ཡིན་ཏེ། དེ་དག་ལ་ཟག་པ་དམིགས་པ་དང་མཚུངས་ལྡན་གྱི་སྒོ་ནས་རྒྱས་པར་འགྱུར་བའི་ཕྱིར་རོ། ། དེ་ཡང་། ལམ་མ་གཏོགས་པའི་འདུས་བྱས་རྣམས། ། ཟག་བཅས་གང་ཕྱིར་དེ་དག་ལ། ། ཟག་རྣམས་ཀུན་ཏུ་རྒྱས་པར་འགྱུར། ། ཞེས་ཏེ།
འདིར་རྒྱས་པའི་དོན་ཕན་ཚུན་འཕྲོད་ཅིང་མཐུན་པར་འགྱུར་བ་ཡིན་ནོ། ། ཟག་མེད་ནི་འདུས་བྱས་ཀྱི་ནང་ནས་ལམ་བདེན་དང་། དེར་མ་ཟད་ཆོས་ཀྱི་སྐྱེ་མཆེད་དང་ཁམས་ཀྱི་ཕྱོགས་གཅིག་གིས་བསྡུས་པའི་འདུས་མ་བྱས་གསུམ་ཡང་ཡིན་ཏེ། གང་ལས་ཟག་པ་རྒྱས་པར་མི་འགྱུར་བའི་ཕྱིར་རོ། ། དེ་ཡང་། ཟག་མེད་ལམ་གྱི་བདེན་པ་དང་། ། འདུས་མ་བྱས་རྣམས་གསུམ་ཡང་སྟེ། ། ཞེས་སོ། ། གོང་དུ་ལམ་མ་གཏོགས་པའི་ཞེས་པས་ལམ་བདེན་ཐོགས་མེད་དུ་རྟོགས་ནུས་ཀྱང་། འཇིག་རྟེན་པའི་ལམ་ཡང་ཟག་མེད་དུ་དོགས་པའི་གནས་ཡོད་པས་འདིར་ལམ་གྱི་བདེན་པ་ཞེས་བཤད་པ་ཡིན་ནོ། །
ལྗོན་ཤིང་གི་དཔེ་ཕལ་ཆེར་ལས། ཆོས་ཀྱི་ཁམས་ཀྱི་ཕྱོགས་གཅིག་ཅེས་པའི་མཐར་དང་ཞེས་འབྱུང་བ་ནི། འོག་གི་དྲུག་ནི་ཞེས་པས་འཁྲུལ་གཞི་བྱས་ནས་མི་མཁས་པ་དག་གིས་བཅོས་པར་སྣང་བས་མི་དགོས་ལ། དེའི་ཚབ་ཏུ་སྟེ་ཞེས་པ་འབྱུང་བ་རྣམས་དཔེ་དག་པ་ཡིན་ནོ། ། གཉིས་པ་ནི་ནམ་མཁའ་དང་འགོག་པ་གཉིས་མ་གཏོགས་པའི་ཆོས་རྣམས་ནི་འདུས་བྱས་ཏེ། རྒྱུ་རྐྱེན་གྱིས་བྱས་པའི་དངོས་པོ་ཡིན་པའི་ཕྱིར་རོ། ། གསུམ་པ་ནི་བྱས་པའི་དངོས་པོ་མ་ཡིན་པའི་ཕྱིར་འདུས་མ་བྱས་སོ། ། དེ་ཡང་ཞལ་ལུང་ལས། ནམ་མཁའ་དང་ནི་འགོག་པ་གཉིས། ། ཤིན་ཏུ་འདུས་མ་བྱས་པ་སྟེ། །
ཤིན་ཏུ་བརྟེན་བྱས་འདུས་བྱས་ཀུན། ། སྐད་ཅིག་མ་སྟེ་བདག་པོ་མེད། ། ཅེས་སོ། ། ཡང་ན་བསྡུ་བྱ་ཤེས་བྱའི་གནས་སུམ་ཅུ་རྩ་ལྔ་པོ་དེ་དག་སྡུད་བྱེད་གཟུགས་ཕུང་དང་ཡིད་ཀྱི་སྐྱེ་མཆེད་དང་ཚོས་ཁམས་གསུམ་གྱིས་རང་གི་ངོ་བོ་ཡིན་པ་ཉིད་ཀྱི་སྒོ་ནས་བསྡུས་ཏེ། དེ་ཡང་གཟུགས་ཕུང་གིས་གཟུགས་ཅན་གྱི་སྐྱེ་མཆེད་བཅུ་དང་ཁམས་བཅུ་སྟེ་ཉི་ཤུ་བསྡུས། ཡིད་ཀྱི་སྐྱེ་མཆེད་ཀྱིས་སེམས་ཀྱི་ཁམས་བདུན་དང་རྣམ་ཤེས་ཀྱི་ཕུང་པོ་སྟེ་བརྒྱད་བསྡུས། ཆོས་ཁམས་ཀྱིས་ཚོར་འདུ་འདུ་བྱེད་ཀྱི་ཕུང་པོ་གསུམ་དང་། ཆོས་ཀྱི་སྐྱེ་མཆེད་དེ་བཞི་བསྡུས་པའི་ཕྱིར་རོ། ། དེ་ཡང་། ཕུང་པོ་དང་ནི་སྐྱེ་མཆེད་དང་། །
ཁམས་གཅིག་གིས་ནི་ཐམས་ཅད་བསྡུས། ། ཞེས་སོ། ། དབང་པོ་ཉི་ཤུ་རྩ་གཉིས་ནི། སེམས་ཀྱི་རྟེན་མིག་སོགས་དབང་པོ་དྲུག བྱེ་བྲག་འབྱེད་བྱེད་ཕོ་དབང་མོ་དབང་གཉིས། གནས་བྱེད་སྲོག་གི་དབང་པོ། ཀུན་ནས་ཉོན་མོངས་པར་བྱེད་པ་ཚོར་བ་བདེ་སྡུག ཡིད་བདེ་ཡིད་མི་བདེ་བཏང་སྙོམས་ཏེ་ལྔ། རྣམ་བྱང་ཚོགས་སོག་བྱེད་དད་པ། བརྩོན་འགྲུས།
དྲན་པ། ཏིང་ངེ་འཛིན། ཤེས་རབ་སྟེ་ལྔ། རྣམ་པར་བྱང་བར་བྱེད་པ་ལ་མི་ཤེས་པ་ཀུན་ཤེས་པར་བྱེད་པ་ཀུན་ཤེས་པ། ཀུན་ཤེས་ལྡན་པའི་དབང་པོ་དང་གསུམ་སྟེ་ཉེར་གཉིས་སོ། ། དེ་ཡང་། སེམས་ཀྱི་རྟེན་དང་དེའི་བྱེ་བྲག ། གནས་དང་ཀུན་ནས་ཉོན་མོངས་དང་། ། ཚོགས་དང་རྣམ་བྱང་ཇི་སྙེད་པ། ། དབང་པོ་དག་ཀྱང་དེ་སྙེད་དོ། །
ཞེས་སོ། ། རྒྱུ་དྲུག་ནི། བྱེད་རྒྱུ་ལྷན་ཅིག་འབྱུང་བ་དང་། ། སྐལ་མཉམ་མཚུངས་པར་ལྡན་པ་དང་། ། ཀུན་དུ་འགྲོ་དང་རྣམ་སྨིན་ཏེ། ། རྒྱུ་ནི་རྣམ་པ་དྲུག་ཏུ་འདོད། ། ཅེས་སོ། ། འབྲས་བུ་ལྔ་ནི། རྣམ་སྨིན། རྒྱུ་མཐུན།
བདག་པོ། སྐྱེས་བུ། བྱེད་པ། དྲི་མ་མེད་པའོ། ། རྐྱེན་བཞི་ནི། རྒྱུའི་རྐྱེན། དམིགས་པ། དེ་མ་ཐག་པ། བདག་པོའི་རྐྱེན་ཏེ་འདི་དག་ཞིབ་ཏུ་མ་སྤྲོས་སོ། ། སྤྱི་དོན་གཉིས་པ་བསྡུས་ཏེ་བསྟན་པ་ལ།
སྣང་བ་གཟུགས་ཀྱི་གཞི། གཙོ་བོ་སེམས་ཀྱི་གཞི། འཁོར་སེམས་བྱུང་གི་གཞི། ལྡན་པ་མ་ཡིན་པ་འདུ་བྱེད་ཀྱི་གཞི། འདུས་མ་བྱས་རྟག་པའི་གཞིའོ། ། དང་པོ་གཟུགས་ཀྱི་གཞི་ནི་སྔར་བཤད་པའི་གཟུགས་ཀྱི་ཕུང་པོ་སྟེ། དེ་ཡང་ཁམས་འོག་མ་གཉིས་ཁོ་ན་ན་ཡོད་དོ། ། དེ་རྫས་ཤིན་ཏུ་ཉུང་བ་ལ་དྲུག་ཡོད་དེ། དཔེར་ན་གཟུགས་ཁམས་ན་དྲི་རོ་གཉིས་མེད་པས་དབང་པོའི་རྡུལ་དང་སྒྲའི་རྡུལ་གང་ཡང་མེད་པའི་བསགས་པའི་གོང་བུ་ཕྲ་རབ་གཅིག་ལ་སོགས་བྱེད། འབྱུང་བ་བཞི་དང་།
གཟུགས་དང་རེག་བྱའི་རྡུལ་ཏེ་རྫས་དྲུག་དང་ལྡན་ལ། དེའི་སྟེང་དུ་སོར་མོའི་རྩེ་མོ་ལྟ་བུ་ལུས་དབང་དང་ལྡན་ན་རྫས་བདུན་ལྷན་ཅིག་ཏུ་སྐྱེ་ཞིང་། མིག་སོགས་དབང་པོ་གཞན་དང་ལྡན་པ་ལ་དེ་ཉིད་དང་ཁྱབ་བྱེད་སྔར་གྱི་བདུན་ཏེ་རྫས་བརྒྱད་ལྷན་ཅིག་ཏུ་སྐྱེའོ། ། འདོད་ཁམས་ན་དྲི་རོ་གཉིས་ཀྱང་ཡོད་པས་བསགས་རྡུལ་ཕྲ་རབ་གཅིག་ལ་རྫས་བརྒྱད་དང་། ལུས་དབང་དང་ལྡན་པ་ལ་དགུ་དང་། དབང་པོ་གཞན་ལྡན་ལ་རྫས་བཅུ་ལྷན་ཅིག་ཏུ་སྐྱེ་སྟེ། འདོད་ན་དབང་པོ་མེད་པ་དང་། ། སྒྲ་མེད་ཕྲ་རབ་རྡུལ་རྫས་བརྒྱད། ། ལུས་དབང་ལྡན་ལ་རྫས་དགུ་དང་། ། དབང་པོ་གཞན་ལྡན་རྫས་བཅུ་འོ། །
ཞེས་སོ། ། དེ་ཉིད་སྒྲ་དང་ལྡན་པར་སྐྱེ་ན་རྫས་བཅུ་གཅིག་དང་ལྡན་པར་སྐྱེའོ། ། འདིར་རྫས་ཀྱི་དོན་ཡང་འབྱུང་བ་བཞི་ནི་རྫས་ཀྱི་རིགས་ལ་རྫས་སུ་བཟུང་ཞིང་། གཞན་རྣམས་སྐྱེ་མཆེད་ཀྱི་རིགས་ལ་རྫས་སུ་བཟུང་བ་ཡིན་ནོ། ། རྫས་རྣམས་མཉམ་པོར་ཡོད་ཀྱང་འགའ་ཞིག་གསལ་བར་དམིགས་པ་ནི་རྫས་ཀྱི་ནུས་པའི་བྱེ་བྲག་ལས་ཡིན་ཏེ། དཔེར་ན་ཁབ་དང་ལྷན་ཅིག་པའི་ཤིང་ལོས་ལུས་ལ་བྲུད་པ་ན་ཁབ་ཀྱི་རེག་བྱ་གསལ་བ་བཞིན་ནོ་ཞེས་འདོད་དོ། ། དེ་ལྟར་ན་གཟུགས་ཀྱི་གཞི་ཐམས་ཅད་རྫས་སུ་ཡོད་པ་ཁོ་ན་ཡིན་ལ། དེ་ལ་རྡུལ་ཕྲན་དང་རགས་པ་གཉིས་ལས། དང་པོ་ནི། ཆ་ཤས་མེད་པ་དབུས་རྡུལ་ལ་ཕྱོགས་དྲུག་གི་རྡུལ་གྱིས་བསྐོར་བ་བར་དང་བཅས་པ་སྟེ།
ཕྱི་རོལ་དོན་གྲུབ་ལས། ཐ་དད་ཕྱོགས་ནས་མང་པོ་དག ། འགའ་ལ་ཀུན་ནས་བསྐོར་ཙམ་དུ། ། བརྗོད་པར་ཟད་ཀྱི་རྡུལ་དེ་ནི། ། ཆ་ཤས་བཅས་པའི་བདག་ཉིད་མིན། ། ཞེས་ཏེ་ཆ་ཡོད་ན་ཆ་ཤས་གཞན་དབྱེར་རུང་བས་རྡུལ་ཕྲན་དུ་མི་རུང་བའི་ཕྱིར་རོ། ། དེས་བརྩམ་པའི་རགས་པ་རྣམས་ནི་གཡག་རྔ་དང་ནེའུ་གསེང་ལྟར་ཕྱོགས་གཅིག་ཏུ་འདུས་ནས་བྱ་བ་གཅིག་བྱེད་པས་རྫས་སུ་གྲུབ་པར་འདོད་ལ། རྡུལ་ཕྲན་སོ་སོར་མི་འགྱེས་པ་ནི་འཛིན་པར་བྱེད་པའི་རླུང་གིས་བསྡུས་པས་སོ་ཞེས་ཟེར་རོ། ། རྡུལ་ཕྲན་དེའང་དབང་ཤེས་ལ་སྣང་བ་ལ། རྟོག་པས་རགས་པ་ངེས་པར་འདོད་དེ།
དེ་ཉིད་ལས། རྣམ་པར་རྟོག་པའི་ཤེས་པ་ཡིས། ། དེ་གཅིག་ཉིད་དུ་ངེས་པར་བྱེད། ། དེ་ཕྱིར་རང་གི་མཚན་ཉིད་ཀྱི། ། རྣམ་པར་ཤེས་པས་རྡུལ་ཕྲན་རྣམས། ། མི་སྣང་ཞེས་ནི་སྨྲ་བ་གང་། ། དེ་རྣམས་ཐམས་ཅད་སྒྲུབ་མ་ཡིན། ། ཞེས་སོ། ། སེམས་ཀྱི་གཞི་ནི་སྔར་བཤད་པའི་རྣམ་ཤེས་ཀྱི་ཕུང་པོ་སྟེ་རྣམ་པར་ཤེས་པའི་ཚོགས་དྲུག་གོ ། དེ་ཡང་གཟུགས་སོགས་གཟུང་བ་དང་།
མིག་ཤེས་སོགས་འཛིན་པ་རྣམས་རྫས་ཐ་དད་དུས་མཉམ་པ། ཤེས་པ་ལ་དོན་གྱི་རྣམ་པ་མ་ཤར་བར་དོན་ཉིད་ཐུག་ཕྲད་དུ་འཛིན་པར་འདོད་དེ་ཡེ་ཤེས་སྙིང་པོ་ལས། དབང་སྐྱེས་བློ་ནི་རྣམ་མེད་ཀྱིས། ། ཕྲ་རབ་བསགས་པ་དངོས་སུ་རིག ། ཅེས་སོ། ། གལ་ཏེ་བློ་དོན་ཐ་དད་དུས་མཉམ་ལ་འབྲེལ་བ་མེད་པས་གཟུང་འཛིན་དུ་མི་འཐད་དོ་ཞེ་ན། དམིགས་རྐྱེན་དང་ཤེས་པ་དུས་མཉམ་པའི་རྒྱུ་འབྲས་སུ་འདོད་ཅིང་། རྒྱུ་ཚོགས་གཅིག་ལས་སྐྱེས་པས་མཚེ་མ་ལྟ་བུའི་འབྲེལ་པ་འཐད་པར་འདོད་དོ། ། རྣམ་པ་མེད་ན་མིག་ཤེས་ཀྱི་སྒྲ་ཡང་རིག་པར་ཐལ་ལོ་སྙམ་ན་མ་ཡིན་ཏེ། དོན་དེ་དག་དབང་པོ་ཐ་དད་ཀྱི་ཡུལ་ཡིན་པའི་ཕྱིར་ཏེ།
ཕྱི་རོལ་དོན་གྲུབ་ལས། གཟུགས་སྒྲ་ལ་སོགས་དོན་རྣམས་ནི། ། དབང་པོ་ཐ་དད་སྤྱོད་ཡུལ་ལོ། ། དེས་ན་དེ་དག་གཅིག་པོ་ཡི། ། མྱོང་བར་བྱ་བ་མ་ཡིན་འདིར། ། ཞེས་སོ། ། དེས་ན་རྟེན་བཅས་ཀྱི་དབང་པོ་དོན་ལ་ལྟ་བྱེད་ཡིན་གྱིས། ཤེས་པ་ཁོ་ན་མ་ཡིན་ཏེ། མཛོད་ལས། མིག་གི་གཟུགས་རྣམས་མཐོང་རྟེན་བཅས། །
དེ་ལ་བརྟེན་པའི་རྣམ་ཤེས་མིན། ། གང་ཕྱིར་བར་དུ་ཆོད་པ་ཡི། ། གཟུགས་རྣམས་མཐོང་བ་མེད་ཕྱིར་ལོ། ། ཞེས་སོ། ། སེམས་བྱུང་གི་གཞི་ནི་སྔར་བཤད་པའི་ཚོར་འདུ་གཉིས་ཀྱང་གཏོགས་པའི་སེམས་བྱུང་ལྔ་བཅུ་རྩ་གཅིག་སྟེ། དེ་ཡང་མཛོད་རྗེས་འབྲང་དང་བཅས་པ་ལས་བཞི་བཅུ་རྩ་དྲུག་ཏུ་གསུངས་པ་ནི། གཏི་མུག་མེད་པ་དང་ལྟ་བ་དང་ཤེས་བཞིན་མ་ཡིན་པ་གསུམ་ཤེས་རབ་ཀྱི་རྫས་དང་། རྣམ་གཡེངས་ཏིང་ངེ་འཛིན་ཉོན་མོངས་ཅན་ཡིན་པས་ཏིང་ངེ་འཛིན་གྱི་རྫས་དང་། བརྗེད་ངས་དྲན་པ་ཉོན་མོངས་ཅན་ཡིན་པས་དྲན་པའི་རྫས་སུ་འདུས་པ་ལ་བསམ་པ་ཡིན་ལ། ལྗོན་ཤིང་ལས།
སེམས་བྱུང་ལྔ་བཅུ་རྩ་གཅིག་ཏུ་གསུངས་པ་ནི་དེ་ལྔ་སོ་སོར་ཕྱེ་བ་ལ་དགོངས་པ་ཡིན་གྱི། ཀུན་ལས་བཏུས་ཀྱི་གྲངས་འདྲེན་ལུགས་ལྟར་ནི་མ་ཡིན་ནོ། ། སེམས་དང་སེམས་ལས་བྱུང་བ་གཉིས་ནི་ལྷན་ཅིག་ཏུ་སྐྱེའོ། ། དེའང་དབང་པོ་གཅིག་ལ་བརྟེན་པས་རྟེན་མཚུངས་པ་དང་། ཡུལ་གཅིག་ལ་དམིགས་པས་དམིགས་པ་མཚུངས་པ་དང་། སེམས་སྔོན་པོའི་རྣམ་ལྡན་ཡིན་ན་དེའི་འཁོར་གྱི་ཚོར་བ་སོགས་ཀྱང་སྔོན་པོའི་རྣམ་ལྡན་ཡིན་པས་རྣམ་པ་མཚུངས་པ་དང་། ཅིག་ཅར་དུ་འཇུག་པ་སོགས་དུས་མཚུངས་པ་དང་། རིགས་འདྲ་གྲངས་མཉམ་པ་སྟེ་གཙོ་སེམས་རྫས་གཅིག་ཡིན་པ་ན་དེའི་འཁོར་གྱི་ཚོར་བའང་རྫས་རེ་བར་གསུངས་པས་སོ། ། དེ་ཡང་མཚུངས་པར་ལྡན་པ་རྣམ་པ་ལྔ། ། ཞེས་སོ། །
སེམས་བྱུང་རྣམས་ཀྱང་རྣམ་མེད་རྫས་གྲུབ་ཏུ་འདོད་ལ། སེམས་དང་སེམས་བྱུང་གཉིས་ཀའང་གཞན་རིག་འབའ་ཞིག་ཏུ་འདོད་ཀྱི། རང་རིག་མི་འདོད་ཀྱི། ཀ་མ་ལ་ཤཱི་ལས། བྱེ་བྲག་ཏུ་སྨྲ་བ་ལ་སོགས་པ་ནི་རང་རིག་པའི་མངོན་སུམ་ཡང་རིགས་པ་མ་ཡིན་ཏེ། བདག་ཉིད་ལ་བྱེད་པ་འགལ་བའི་ཕྱིར་རོ་ཞེས་སོ། ། ལྡན་པ་མ་ཡིན་པ་འདུ་བྱེད་ཀྱི་གཞི་ནི་སྔར་བཤད་པའི་ཐོབ་པ་ལ་སོགས་པ་བཅུ་བཞི་སྟེ། ཐོབ་པ་ནི་སྔར་མ་རྙེད་པ་རྙེད་པ་དང་། རྙེད་ཀྱང་ཉམས་པ་ལས་སླར་རྙེད་པ་དང་། དེ་དག་གི་རྒྱུན་ལྡན་པའོ། །
མ་ཐོབ་པ་ནི་དེ་ལས་ལྡོག་པའོ། ། སྐལ་མཉམ་ནི་སེམས་ཅན་རྣམས་འདྲ་བར་བྱེད་པའི་རྫས་ཁམས་དང་འགྲོ་བ་དང་སྐྱེ་གནས་ལ་སོགས་པ་རིགས་མཐུན་པའོ། ། འདུ་ཤེས་མེད་པ་ནི་འདུ་ཤེས་མེད་པའི་ལྷ་དག་གི་ནང་དུ་སྐྱེས་པ་ན་སྔོན་འདུ་ཤེས་མེད་པའི་སྙོམས་འཇུག་བསྒོམས་པའི་སྟོབས་ཀྱིས་སེམས་དང་སེམས་བྱུང་རང་གི་ངང་གིས་འགགས་པའོ། ། འདུ་ཤེས་མེད་པའི་སྙོམས་འཇུག་ནི། བསམ་གཏན་བཞི་པ་ལ་བརྟེན་ཏེ་ཚོགས་དྲུག་བཀག་པ་ལ་ཐར་པ་ལམ་དུ་འདུ་ཤེས་པས་སེམས་སེམས་བྱུང་རྣམས་བཀག་པའི་སྙོམས་འཇུག་གོ ། འགོག་པའི་སྙོམས་འཇུག་ནི། སྲིད་རྩེ་ལ་བརྟེན་ནས་འདུ་ཤེས་དང་ཚོར་བ་ལ་སྐྱེ་སྟེ། འགོག་སྙོམས་ལ་ཞི་བ་མྱང་འདས་དང་འདྲ་བར་འདུ་ཤེས་པས་སེམས་སེམས་བྱུང་རྣམས་བཀག་པའི་སྙོམས་པར་འཇུག་པའོ། ། སྲོག་ནི་ཁམས་གསུམ་པའི་ཚེ་སྟེ་དྲོད་དང་རྣམ་ཤེས་ཀྱི་རྟེན་ནོ། ། འདུས་བྱས་ཀྱི་མཚན་ཉིད་བཞི་ལས་སྐྱེ་བ་ནི་འདུས་བྱས་སྐྱེད་པར་བྱེད་པའོ། །
གནས་པ་ནི་སྐྱེས་པ་དེ་ཉིད་སྐད་ཅིག་གནས་པའོ། ། རྒ་བ་ནི་འདུས་བྱས་རྙིང་པར་བྱེད་པའོ། ། མི་རྟག་པ་ནི་འདུས་བྱས་འཇིག་པའོ། ། མིང་གི་ཚོགས་ནི། གཟུགས་ཞེས་པ་ལྟ་བུ་དོན་དེའི་བརྡར་བྱས་པའོ། ། ཚིག་ནི་འདུས་བྱས་མི་རྟག་ཅེས་པ་ལྟ་བུ་དོན་གྱི་ཁྱད་པར་ཙམ་སྟོན་པའི་ངག་གོ ། ཡི་གེ་ནི་ཨ་ལ་སོགས་པ་མིང་ཚིག་གི་གཞིར་འགྱུར་པའོ། ། འདི་རྣམས་ཀྱང་གཟུགས་སེམས་སེམས་བྱུང་ལས་ཐ་དད་པ་རྫས་སུ་ཡོད་པ་ཁོ་ན་ཡིན་ནོ་ཞེས་འདོད་དོ། ། འདུས་མ་བྱས་ཀྱི་གཞི་ནི་ནམ་མཁའ་ནི་བསྒྲིབ་བྱ་སྒྲིབ་བྱེད་དང་བྲལ་ཞིང་གཟུགས་ཅན་གྱི་གོ་འབྱེད་པའོ། ། སོ་སོར་བརྟགས་འགོག་ནི།
བདེན་པ་བཞི་ལ་བར་ཆད་མེད་ལམ་གྱི་ཤེས་རབ་ཀྱིས་སོ་སོར་བརྟགས་པས་ཐོབ་པའི་འགོག་པ་གང་། ཟག་པ་དང་བཅས་པའི་ཆོས་དང་བྲལ་བའོ། ། སོ་སོར་བརྟགས་མིན་གྱི་འགོག་པ་ནི་རྐྱེན་མ་ཚང་བས་མ་འོངས་པའི་ཆོས་ཟག་བཅས་ཟག་མེད་རྣམས་སྐྱེ་བ་ལ་གཏན་དུ་གེགས་བྱེད་པའི་འགོག་པ་སྟེ་སྔ་མ་ལས་གཞན་དུ་གྱུར་པའོ། ། འདི་དག་ཀྱང་རྟག་པའི་རྫས་སུ་ཡོད་པ་ཁོ་ནའོ། ། ཡུལ་དབུས་ཀྱི་བྱེ་བྲག་ཏུ་སྨྲ་བ་རྣམས་དེ་བཞིན་ཉིད་དང་བཞི་ཡིན་ཟེར་རོ།། །། སྤྱི་དོན་གཉིས་པ་ཟག་བཅས་བྱེ་བྲག་ཏུ་བཤད་པ་ལ། འབྲས་བུ་སྡུག་བསྔལ་གྱི་བདེན་པ་དང་། རྒྱུ་ཀུན་འབྱུང་གི་བདེན་པའོ། ། དང་པོ་ནི། ཀུན་འབྱུང་གི་འབྲས་བུར་གྱུར་པའི་ཟག་བཅས་ཏེ།
དེ་ལ་ཡང་གང་དུ་ཀུན་ནས་ཉོན་མོངས་པ་དང་། གང་ཀུན་ནས་ཉོན་མོངས་པའོ། ། དང་པོ་ནི། ཁམས་གསུམ་དང་ས་དགུས་བསྡུས་པའི་སྣོད་ཀྱི་འཇིག་རྟེན་ནོ། ། གཉིས་པ་ནི། འདོད་པའི་ཁམས་ན་ངན་སོང་གི་འགྲོ་བ་ས་གསུམ། གླིང་བཞིའི་མི། འདོད་ལྷ་རིགས་དྲུག་དང་། གཟུགས་ཁམས་ན་གནས་རིགས་བཅུ་བདུན་དང་། གཟུགས་མེད་ན་སྐྱེ་མཆེད་མུ་བཞི་སྟེ་མདོར་ན་འདོད་ཁམས་ས་གཅིག
གཟུགས་ཁམས་བསམ་གཏན་བཞི། གཟུགས་མེད་སྐྱེ་མཆེད་མུ་བཞི་སྟེ་ས་དགུའོ། ། འདི་དག་གི་སྡུག་བསྔལ་གྱི་རྣམ་གྲངས་ནི་འོག་ཏུ་འཆད་དོ། ། གཉིས་པ་ཀུན་འབྱུང་གི་བདེན་པ་ནི་སྡུག་བསྔལ་བདེན་པའི་རྒྱུར་གྱུར་པ་སྟེ། དབྱེ་ན་ལས་ཀྱི་ཀུན་འབྱུང་དང་། ཉོན་མོངས་པའི་ཀུན་འབྱུང་གཉིས་ལས། དང་པོ་ལས་ཀྱི་ཀུན་འབྱུང་ལ་སེམས་པ་དང་བསམ་པའི་ལས་ནི། མཛོད་ལས། ལས་ལས་འཇིག་རྟེན་སྣ་ཚོགས་སྐྱེས། ། དེ་ནི་སེམས་པ་དང་དེས་བྱས། །
སེམས་པ་ཡིད་ཀྱི་ལས་ཡིན་ནོ། ། དེས་བསྐྱེད་ལུས་དང་ངག་གི་ལས། ། ཞེས་པ་ལྟར་ཡིད་དང་ལུས་ངག་གི་ལས་སོ། ། འདི་ལ་རིག་བྱེད་ཀྱི་ལས་དང་། རིག་བྱེད་མ་ཡིན་པའི་ལས་གཉིས་ལས། དང་པོ་ནི། སེམས་པའི་དབང་གིས་བསྟོད་ཕྱག་བྱེད་པ་ལ་སོགས་པ་ཕྱི་ལུས་ངག་གི་རྣམ་འགྱུར་གྱིས་ནང་གི་ཀུན་སློང་རིག་པར་བྱེད་པས་ན་རྣམ་པར་རིག་བྱེད་ཀྱི་ལས་སོ། ། གཉིས་པ་ལ་སྡོམ་པ་སྡོམ་མིན་བར་མ་གསུམ་ལས། དང་པོ་ལ་སོ་ཐར་བསམ་གཏན་ཟག་མེད་ཀྱི་སྡོམ་པ་གསུམ་གྱི་དང་པོ་ནི། ཆོས་འདི་པ་དག་གིས་འདོད་པ་ན་སྤྱོད་པའི་ཚུལ་ཁྲིམས་ཏེ་སོ་ཐར་རིགས་བརྒྱད་ཀྱིས་བསྡུས་པའི་བསླབ་པ་རྣམས་སོ། །
གཉིས་པ་ནི་གཟུགས་ན་སྤྱོད་པའི་ཚུལ་ཁྲིམས་ཏེ་ལུས་ངག་གི་སྤོང་བ་བདུན་ནོ། ། གསུམ་པ་ནི། ཟག་པ་མེད་པའི་སྤོང་བ་བདུན་ནོ། ། སྡོམ་མིན་ནི། སྡོམ་མིན་ཅན་གྱི་རིགས་སུ་སྐྱེས་ནས་དེའི་ལས་བྱེད་པའམ། ཇི་སྲིད་འཚོ་བར་དུ་སྡིག་པའི་ལས་ཁས་བླངས་པ་ལས་སྐྱེས་པའི་ལུས་ངག་གི་ལས་ཏེ། མཛོད་ལས། སྡོམ་པ་མིན་པ་བྱ་བའམ། ། ཁས་ལེན་པ་ལས་སྐྱེ་བར་འགྱུར། ། ཞེས་སོ། །
བར་མའི་རིག་བྱེད་མ་ཡིན་པ་ནི་སྡོམ་པ་སྡོམ་མིན་གཉིས་ཀ་མ་ཡིན་པའི་དགེ་མི་དགེའི་ལས་ནང་གི་ཀུན་སློང་རིག་པར་མི་བྱེད་པ་རྣམས་སོ། ། སྡོམ་མིན་ཅན་དང་བའི་ཤུགས་ཀྱིས་མཆོད་རྟེན་ལ་ཕྱག་བྱེད་པ་དང་། སྡོམ་པ་ཅན་ཉོན་མོངས་པའི་ཤུགས་ཀྱིས་གསོད་སོགས་ལ་འཇུག་པའི་ཚེ་བར་མ་སྐྱེ་བར་འདོད་དོ། ། གཞན་ཡང་མདོ་ལས་འབྱུང་བའི་ལས་ཀྱི་རྣམ་གྲངས་ནི། རྣམ་སྨིན་ཡིད་དུ་འོང་བ་འབྱིན་པ་དང་། ཡིད་དུ་མི་འོང་བ་འབྱིན་པ་དང་། དེ་གཉིས་ཀ་ལུང་དུ་མི་སྟོན་པ་དགེ་མི་དགེ་ལུང་མ་བསྟན་གྱི་ལས་གསུམ་དང་། ཡང་འདོད་ཁམས་ཀྱི་དགེ་བ་དང་མི་དགེ་བ་ལ་བསོད་ནམས་དང་བསོད་ནམས་མ་ཡིན་པའི་ལས་དང་། ཁམས་གང་གི་ལས་དགེ་བ་ལ་མི་གཡོ་བའི་ལས་ཞེས་བྱ་བ་གསུམ་དང་། ཡང་འདོད་ཁམས་ནས་བསམ་གཏན་གསུམ་པའི་བར་གྱི་ལས་དགེ་བ་ལ་བདེ་བ་མྱོང་འགྱུར་དང་།
དེ་དག་གི་ལས་མི་དགེ་བ་ལ་སྡུག་བསྔལ་མྱོང་འགྱུར་དང་། བསམ་གཏན་བཞི་པ་དང་གཟུགས་མེད་ཀྱི་ལས་དགེ་བ་ལ་བཏང་སྙོམས་མྱོང་འགྱུར་ཞེས་བྱ་ལ། དེ་དག་མྱོང་བར་ངེས་མ་ངེས་ཀྱི་བྱེ་བྲག་གིས་གཉིས་དང་། མྱོང་བ་ངེས་པའང་ཚེ་འདི་དང་། ཕྱི་མ་དང་། ཚེ་རབས་གཞན་ལ་མྱོང་འགྱུར་གསུམ་དང་། མ་ངེས་པ་སྟེ་བཞིར་ཡང་ཡོད་དོ། ། གཞན་ཡང་ངོ་བོ་ཉོན་མོངས་ཅན་རྣམ་སྨིན་ཡིད་དུ་མི་འོང་བ་འབྱིན་པའི་ཕྱིར་ལས་གནག་རྣམ་སྨིན་གནག་པ་དང་། ངོ་བོ་མི་དགེ་བ་དང་མ་འདྲེས་ཤིང་རྣམ་སྨིན་ཡིད་དུ་འོང་བ་འབྱིན་པ་གཉིས་ཀ་དཀར་བ་དང་། ངོ་བོ་འདྲེས་པ་མ་ཡིན་ཀྱང་དེ་ལྡན་གྱི་རྒྱུད་ལ་འདྲེས་པར་འཇུག་ལ་རྣམ་སྨིན་ཡང་འདྲེས་མར་མྱོང་བ་ལས་དཀར་གནག་ལ་རྣམ་སྨིན་དཀར་གནག་དང་།
ངོ་བོ་ཉོན་མོངས་ཅན་མ་ཡིན་ཞིང་། རྣམ་སྨིན་དཀར་བ་མེད་པ། མི་དཀར་མི་ནག་གི་ལས་ཏེ་བཞིར་ཡང་བཤད་དོ། ། གཉིས་པ་ལ་རྩ་བའི་ཉོན་མོངས་པ་དང་། ཉེ་བའི་ཉོན་མོངས་པ་དང་གཉིས་ལས། དང་པོའི་ངོ་བོ་ནི། གནས་མ་བུ་ཉོན་མོངས་པའི་ཐོབ་པ་ལ་དང་། བྱེ་བྲག་སྨྲ་བ་ཀུན་དཀྲིས་མངོན་གྱུར་དང་། མདོ་སྡེ་པ་བག་ལ་ཉལ་ཏེ། ཉོན་མོངས་པའི་ས་བོན་ལ་ཕྲ་རྒྱས་སུ་འདོད་དོ། །
དེ་ལ་དབྱེ་ན་སྲིད་པའི་རྩ་བ་ཕྲ་རྒྱས་དྲུག ། འདོད་ཆགས་དེ་བཞིན་ཁོང་ཁྲོ་དང་། ། ང་རྒྱལ་མ་རིག་ལྟ་བ་དང་། ། ཐེ་ཚོམ་ཡིན་ཏེ་དེ་དྲུག་ཀྱང་། ། འདོད་ཆགས་དབྱེ་བས་བདུན་དུ་བཤད། ། ཅེས་དང་། ཁམས་གཉིས་ལས་སྐྱེས་སྲིད་འདོད་ཆགས། ། ཞེས་གསུངས་པས། འདོད་ཆགས་ལ་འདོད་པའི་འདོད་ཆགས་དང་། སྲིད་པའི་འདོད་ཆགས་གཉིས་ཀྱི་དབྱེ་བས་བདུན་དུ་འགྱུར་རོ། །
ལྟ་བ་ལ་དབྱེ་ན། ལྟ་བ་ལྔ་སྟེ་འཇིག་ཚོགས་དང་། ། ལོག་དང་མཐར་འཛིན་ལྟ་བ་དང་། ། ལྟ་བ་དང་ནི་ཚུལ་ཁྲིམས་དང་། ། བརྟུལ་ཞུགས་མཆོག་ཏུ་འཛིན་དང་བཅུ། ། ཞེས་ཏེ། གོ་རིམ་བཞིན་དུ་ཉེར་ལེན་གྱི་ཕུང་པོ་ལྔ་ལ་བདག་དང་བདག་གིར་ལྟ་བ་ལྔ་དང་། བདེན་པ་སོགས་མེད་པ་དང་། རྟག་ཆད་དང་། ལྟ་སོགས་ཟག་བཅས་ཀུན་ལ་མཆོག་ཏུ་དང་།
བྱང་གྲོལ་མཐོ་རིས་ཀྱི་ལམ་ལ་ལམ་དུ་དང་། དེ་དག་གི་རྒྱུ་མིན་ལ་རྒྱུར་ལྟའོ། ། ང་རྒྱལ་ནི་སེམས་ཁེངས་པ་སྟེ། དབྱེ་ན། ཆུང་བས་བདག་མཆོག་ལ་མཉམ་པ་དང་མཉམ་མོ་སྙམ་དུ་སེམས་ཁེངས་པ་ང་རྒྱལ་དང་། མཉམ་པོ་བས་ལྷག་གོ་སྙམ་དུ་སེམས་ཁེངས་པ་ལྷག་པའི་དང་། མཆོག་པས་དང་བདག་ལྷག་གོ་སྙམ་པ་ང་རྒྱལ་ལས་ཀྱང་ང་རྒྱལ་དང་། ཉེར་ལེན་གྱི་ཕུང་པོ་ལ་བདག་གིར་ཁེངས་པ་ངའོ་སྙམ་པའི་དང་། བསམ་གཟུགས་ལ་བརྟེན་པའི་ཟག་བཅས་ཟག་མེད་ཀྱི་ཆོས་མངོན་དུ་མ་བྱས་པ་ལ་བདག་གིས་བྱས་སོ་སྙམ་པ་མངོན་པའི་དང་། ཆེས་ཁྱད་པར་དུ་འཕགས་པ་ལས་བདག་ཅུང་ཟད་ཅིག་གིས་དམན་སྙམ་པའི་སེམས་ཁེངས་པ་ཅུང་ཟད་སྙམ་པའི་དང་།
ཡོན་ཏན་མེད་པ་ལ་ཡོན་ཏན་དང་ལྡན་ནོ་སྙམ་པའི་ལོག་པའི་ང་རྒྱལ་ལོ། ། གཉིས་པ་ཉེ་བའི་ཉོན་མོངས་པ་ནི་སུམ་ཅུ་པར། ཁྲོ་བ་འཁོན་དུ་འཛིན་པ་དང་། ། འཆབ་དང་འཚིག་དང་ཕྲག་དོག་དང་། ། སེར་སྣ་དང་ནི་རྒྱུར་བཅས་དང་། ། གཡོ་རྒྱགས་རྣམ་འཚེ་ངོ་ཚ་མེད། ། ཁྲེལ་མེད་རྨུགས་དང་རྒོད་པ་དང་། ། མ་དད་པ་དང་ལེ་ལོ་དང་། ། བག་མེད་པ་དང་བརྗེད་ངས་དང་། ། རྣམ་གཡེངས་ཤེས་བཞིན་མ་ཡིན་པ། །
ཞེས་པ་རྣམས་སོ།། །། སྤྱི་དོན་གསུམ་པ་ཟག་མེད་བྱེ་བྲག་ཏུ་བཤད་པ་ལ། བདེན་པའི་དབྱེ་བ་བསྟན་པ། དེའི་མངོན་པར་རྟོགས་པ་སྐྱེ་ཚུལ། དེའི་གང་ཟག་གི་དབྱེ་བ། གང་ཟག་གི་ཤེས་པའི་དབྱེ་བ། ཏིང་ངེ་འཛིན་གྱི་ཁྱད་པར་བསྟན་པའོ། ། དང་པོ་ལ་བདེན་པ་བཞིར་དབྱེ་བ་དང་གཉིས་སུ་དབྱེ་བའོ། ། དང་པོ་ལ་སྡུག་ཀུན་འགོག་པ་ལམ་བཞི་ལས། དང་པོ་ལ་མཚན་གཞི་དང་མཚན་ཉིད་གཉིས་ཀྱི་དང་པོ་ནི།
སྡུག་བསྔལ་གསུམ་མམ་བརྒྱད་ཀྱིས་གདུང་བ་དང་བཅས་པས་ན་སྡུག་བསྔལ་ཏེ། དེ་ལ་སྡུག་བསྔལ་གསུམ་ནི་སྡུག་བསྔལ་གྱི་སྡུག་བསྔལ་དང་། འགྱུར་བའི་དང་། འདུ་བྱེད་ཀྱི་སྡུག་བསྔལ་ལོ། ། སྡུག་བསྔལ་གྱི་སྡུག་བསྔལ་ནི་ཚོར་བ་སྡུག་བསྔལ་གནས་དང་བཅས་པ་ཐམས་ཅད་དེ། རང་གི་མཚན་ཉིད་ཀྱིས་སྡུག་བསྔལ་བའི་ཕྱིར་རོ། ། འགྱུར་བའི་སྡུག་བསྔལ་ནི། ཟག་བཅས་ཀྱི་ཚོར་བ་བདེ་བ་གནས་དང་བཅས་པ་སྟེ། ཉམས་ན་གདུང་བ་བསྐྱེད་པའི་ཕྱིར་རོ། ། འདུ་བྱེད་ཀྱི་སྡུག་བསྔལ་ནི།
ཟག་བཅས་ཀྱི་ཚོར་བ་བཏང་སྙོམས་གནས་དང་བཅས་པ་སྟེ། སྡུག་བསྔལ་གཞན་གཉིས་ཀྱི་ས་བོན་དང་ལྡན་པས་བཏང་སྙོམས་ཁོར་མོ་ཡུག་ཏུ་མི་གནས་པའི་ཕྱིར་དང་། གཅིག་ཏུ་འགྲུབ་པ་དང་བདེ་བ་མ་ཡིན་པའི་ཕྱིར་རོ། ། དེས་ན་སྣོད་བཅུད་ཐམས་ཅད་ཟག་བཅས་ཡིན་པས་འདུ་བྱེད་ཀྱི་སྡུག་བསྔལ་ཡིན་ནོ། ། བརྒྱད་ནི། ཕྲད་བྲལ་གྱུར་དང་རེ་བ་མེད། ། སྐྱེ་རྒ་ན་དང་འཆི་བ་འོ། ། ཞེས་ཏེ། དེ་དག་ཀྱང་རིམ་པ་ལྟར་དགྲ་ལ་སོགས་པ་ཡུལ་ཡིད་དུ་མི་འོང་བ་དང་འཕྲད་པ་དང་། བུ་སྡུག་པ་ལ་སོགས་པ་ཡིད་དུ་འོང་བ་དང་བྲལ་བ་དང་།
ཕྱུག་པོ་དབུལ་པོར་སོང་བ་སོགས་སྔར་བཤད་པའི་འགྱུར་བ་དང་། འདོད་པའི་དངོས་པོ་བཙལ་ཡང་མ་རྙེད་པ་རེ་བ་འབྲས་བུ་མེད་པ་དང་། མངལ་དོག་པ་ལ་སོགས་པའི་སྡུག་བསྔལ་འབྱུང་བ་སྐྱེ་བ་དང་། ན་ཚོད་འགྱུར་བས་སྡུག་བསྔལ་བ་རྒ་བ་དང་། ཁམས་མ་སྙོམས་པས་སྡུག་བསྔལ་བ་ན་བ་དང་། སྲོག་འགྱུར་བས་སྡུག་བསྔལ་བ་འཆི་བ་སྟེ་མདོར་ན་ཉེ་བར་ལེན་པའི་ཕུང་པོ་ལྔ་གནས་ངན་ལེན་གྱིས་སྡུག་བསྔལ་བའི་ཕྱིར་སྡུག་བསྔལ་ཡིན་ནོ། ། གཉིས་པ་མཚན་ཉིད་ནི། སྡུག་བདེན་ལ་བྱིས་པ་རྣམས་ཕྱིན་ཅི་ལོག་བཞིར་ཞེན་པའི་ཕྱིར། དེའི་གཉེན་པོར་མཚན་ཉིད་བཞི་སྟེ། རྟག་འཛིན་གྱི་གཉེན་པོར་མི་རྟག་པ་དང་།
བདེ་བ་དང་གཙང་བར་འཛིན་པའི་གཉེན་པོར་སྡུག་བསྔལ་བ་དང་། གཉིས་པ་མཚན་ཉིད་ནི། སྡུག་བདེན་ལ་བྱིས་པ་རྣམས་ཕྱིན་ཅི་ལོག་བཞིར་ཞེན་པའི་ཕྱིར། དེའི་གཉེན་པོར་མཚན་ཉིད་བཞི་སྟེ། རྟག་འཛིན་གྱི་གཉེན་པོར་མི་རྟག་པ་དང་། བདེ་བ་དང་གཙང་བར་འཛིན་པའི་གཉེན་པོར་སྡུག་བསྔལ་བ་དང་། བདག་འཛིན་ལ་གཉིས་ཀྱི་ཕུང་པོའི་ངོ་བོ་ལ་བདག་ཏུ་འཛིན་པའི་གཉེན་པོར་བདག་མེད་དང་། དོན་གཞན་ལ་བདག་ཏུ་འཛིན་པའི་གཉེན་པོར་སྟོང་པའོ། ། དེ་ཡང་སྐད་ཅིག་གིས་མི་སྡོད་ཅིང་རྒྱུན་གྱིས་འགྱུར་བའི་ཕྱིར་མི་རྟག ལུས་སེམས་ཡོངས་སུ་གདུང་བའི་ཕྱིར་སྡུག་བསྔལ།
དཔྱད་ན་ཕུང་པོ་ལས་དོན་གཞན་པའི་བྱེད་པ་པོ་དང་ཟ་བ་པོའི་བདག་མེད་པའི་ཕྱིར་སྟོང་པ། མི་རྟག་པ་དང་དུ་མའི་ཕྱིར་ཕུང་པོ་རྣམས་རྟག་པ་གཅིག་པུའི་བདག་མེད་པ་སྟེ་བཞི་དང་ལྡན་ནོ། ། གཉིས་པ་ཀུན་འབྱུང་ལ་གཉིས་ལས། མཚན་གཞི་ནི་འཁོར་བའི་སྡུག་བསྔལ་གྱི་རྒྱུ་ཟག་བཅས་ཀྱི་ལས་དང་། ཉོན་མོངས་པ་གཉིས་སོ། ། དང་པོ་ལས་ལ་དགེ་སྡིག་གཉིས་ལས། དགེ་བ་ནི་མ་ཆགས་ཞེ་སྡང་གཏི་མུག་མེད་པ་སྟེ། རྩ་བ་གསུམ་གྱིས་བསྐྱེད་པའི་སྒོ་གསུམ་གྱི་ལས་ཏེ། རྣམ་སྨིན་ཡིད་དུ་འོང་བ་འབྱིན་བྱེད་ཡིན་པའི་ཕྱིར་རོ། ། སྤྱིར་དགེ་བ་ལ།
ངོ་བོ་ཉིད་དང་། འབྲེལ་པ་དང་། ཀུན་ནས་སློང་བའི་དགེ་བའོ། ། དང་པོ་ནི། སེམས་བྱུང་གི་ནང་ཚན་དད་སོགས་རྣམས་ཏེ། སྨན་བཟང་པོ་ལྟར་རང་བཞིན་གྱིས་རྣམ་པར་དཀར་བའི་ངོ་བོར་སྐྱེས་པའི་ཕྱིར་རོ། ། གཉིས་པ་ནི། དེ་དག་དང་མཚུངས་ལྡན་གྱི་སེམས་སེམས་བྱུང་རྣམས་ཏེ། སྨན་དང་སྦྱར་བའི་བཏུང་བ་ལྟར་གྲོགས་སྟོབས་ཀྱིས་དགེ་བར་སྐྱེས་པའི་ཕྱིར་རོ། ། གསུམ་པ་ནི།
སྔ་མ་དེ་དག་གིས་ཀུན་ནས་བསླངས་པའི་ལུས་ངག་གི་ལས་ཏེ། སྨན་གྱི་བཏུང་བའི་སྤྲིས་མ་ལྟར་རྒྱུའི་སྟོབས་ཀྱིས་དགེ་བར་སྐྱེས་པའི་ཕྱིར་རོ། ། མི་དགེ་བ་ནི། དུག་གསུམ་གྱིས་ཀུན་ནས་བསླངས་པའི་སྒོ་གསུམ་གྱི་ལས་ཏེ། རྣམ་སྨིན་ཡིད་དུ་མི་འོང་བ་འབྱིན་བྱེད་ཡིན་པས་སོ། ། དེ་ལའང་སྔ་མ་ལྟར་གསུམ་ལས། ངོ་བོ་ཉིད་ཀྱི་མི་དགེ་བ་ནི་ལུས་ངག་གི་ཉེས་སྤྱོད་ཀུན་ནས་བསླངས་པའི་ཉོན་མོངས་པ་དང་། ཉེ་བའི་ཉོན་མོངས་པ་རྣམས་སོ། ། འབྲེལ་པ་ནི་དེ་དག་དང་མཚུངས་ལྡན་གྱི་སེམས་སེམས་བྱུང་རྣམས་སོ། ། སློང་བའི་ནི་དེ་དག་གིས་ཀུན་ནས་བསླངས་པའི་ལུས་ངག་གི་ལས་རྣམས་སོ། །
འདི་དག་ཅུང་ཟད་བཤད་ཟིན་ལ། རྒྱས་པར་གཞན་དུ་ཤེས་པར་བྱའོ། ། ཉོན་མོངས་པའི་ཀུན་འབྱུང་ལ་སྤྱིར་བཤད་པ་དང་། སོ་སོར་བཤད་པའོ། ། དང་པོ་སྤྱིར་བཤད་པ་ལ་རྩ་བའི་དབྱེ་བ་བཟའ་བྱ་བདེ་སྡུག་བཏང་སྙོམས་གསུམ་ལ་ལོག་པར་ཞུགས་པ་གོ་རིམ་བཞིན་དུ། འདོད་ཆགས་ཞེ་སྡང་གཏི་མུག་གསུམ་ཡིན་ལ། ཟ་བ་པོ་སེམས་ཅན་ལ་ལོག་པར་ཞུགས་པ་ང་རྒྱལ་དང་། ཕྱིན་ཅི་མ་ལོག་པར་ངེས་པ་ལ་ལོག་པར་སྒྲུབ་པ་ལྟ་བ་དང་ཐེ་ཚོམ་སྟེ་དྲུག་ཡིན་ནོ། ། དྲུག་པོ་དེ་དག་ལས་ལྟ་བ་ལ་ལྔར་ཕྱེ་བས་བཅུར་འགྱུར་རོ། ། འོ་ན་ང་རྒྱལ་ལ་ཡང་བདུན་དུ་འབྱེད་པར་རིགས་སོ་ཞེ་ན་མི་མཚུངས་ཏེ།
ལྟ་བ་དག་ནི་ཉེས་དམིགས་ཆེ་བའི་ཕྱིར། ལྔར་ཕྱེ་སྟེ་འབད་དེ་སྤང་བར་བྱ་བའི་ཕྱིར་དུ་ཡིན་པས་སོ། ། འདི་དག་ཉེ་ཉོན་དང་བཅས་པ་གོང་དུའང་ཅུང་ཟད་བཤད་ཟིན་ཏོ།། །། གཉིས་པ་སོ་སོར་བཤད་པ་ལ་བྱེ་སྨྲའི་ལུགས་དང་ཐུན་མོང་དུ་གྲགས་པའོ། ། དང་པོ་ནི། འདོད་ཁམས་ན་སྡུག་བསྔལ་མཐོང་བས་སྤང་བར་བྱ་བ་བཅུ། ཀུན་འབྱུང་དང་འགོག་པ་ལ་ལྟ་བ་དང་པོ་གཉིས་དང་ལྔ་པ་མ་གཏོགས་བདུན་བདུན། ལམ་ལ་ལྟ་བ་དང་པོ་གཉིས་མ་གཏོགས་བརྒྱད་དེ་སུམ་ཅུ་རྩ་གཉིས། བདེན་པ་མཐོང་བ་ཙམ་གྱིས་ཀྱང་སྤང་མ་ནུས་པའི་འདོད་ཁྲོ་ང་རྒྱལ་མ་རིག་པ་སྟེ་བཞིའི་རིགས་ཁ་ཅིག་ནི་བསྒོམ་སྤང་སྟེ་སུམ་ཅུ་རྩ་དྲུག ཁམས་གོང་མ་གཉིས་རྒྱུད་ཞི་གནས་དང་ལྡན་པའི་ཕྱིར་ཉོན་མོངས་རྩུབ་བག་ཙམ་ཁོང་ཁྲོ་མེད་པས་དེ་གཉིས་ན་མཐོང་སྤང་དགུ་དང་དྲུག་དྲུག་བདུན་ཏེ་ཉེར་བརྒྱད།
འདོད་ཆགས་ང་རྒྱལ་མ་རིག་པ་གསུམ་བསྒོམ་སྤང་ཡང་ཡིན་པས་སུམ་ཅུ་རྩ་གཅིག་རེ་སྟེ། ཁམས་གསུམ་ན་མཐོང་བསྒོམ་གྱི་སྤང་བྱ་དགུ་བཅུ་རྩ་བརྒྱད་ཡོད་དོ། ། དེ་ཡང་། དེ་དག་བཅུ་དང་བདུན་བདུན་བརྒྱད། ། ལྟ་བ་གསུམ་གཉིས་མ་གཏོགས་པ། ། འདོད་ན་སྡུག་བསྔལ་ལ་སོགས་པ། ། མཐོང་བས་རིམ་བཞིན་སྤོང་བར་བྱེད། ། བཞི་ནི་བསྒོམ་པས་སྤང་བྱ་ཡིན། ། ཁོང་ཁྲོ་མ་གཏོགས་དེ་དག་ཉིད། ། གཟུགས་ཁམས་གཟུགས་མེད་དེ་དང་འདྲ། །
ཞེས་སོ། ། གཉིས་པ་ལ། མཐོང་སྤང་། བསྒོམ་སྤང་། ཐུན་མོང་དུ་ངོ་བོ་ངོས་གཟུང་བའོ། ། དང་པོ་ནི། འདོད་ཁམས་ན་བདེན་པ་བཞི་པོ་རང་རང་གི་ཆོས་ཉིད་མཐོང་བ་ཙམ་གྱིས་སྤང་བར་བྱ་བའི་ཉོན་མོངས་པ་བཅུ་ཕྲག་བཞི་སྟེ། སྡུག་བསྔལ་མཐོང་བས་སྤང་བར་བྱ་བའི་ཉོན་མོངས་པ་བཅུ། དེ་བཞིན་དུ་གཞན་གསུམ་ལའང་བཅུ་བཅུ་སྟེ་བཞི་བཅུའོ། ། ཁམས་གོང་མ་གཉིས་ན་ཁོང་ཁྲོ་མེད་པས་དགུ་དགུ་སྟེ་སུམ་ཅུ་རྩ་དྲུག
ཐམས་ཅད་བསྡོམས་ན་ཁམས་གསུམ་ན་མཐོང་སྤང་གི་ཉོན་མོངས་པ་བརྒྱ་རྩ་བཅུ་གཉིས་ཡོད་དོ། ། དེ་ལ་འཇིག་ལྟ་དང་མཐར་ལྟ་ཀུན་བརྟགས་ཀྱི་ཆ་དང་། ལྟ་བ་གཞན་གསུམ་དང་། ཐེ་ཚོམ་དང་། ལྟ་བ་དེ་དག་ལ་ལོག་ཞུགས་ཀྱི་འདོད་ཆགས་ཁོང་ཁྲོ་ང་རྒྱལ་མ་རིག་པ་རྣམས་མཐོང་སྤང་ཡིན་ནོ། ། གཉིས་པ་བསྒོམ་སྤང་ནི། ཡུལ་ལ་ལོག་པར་ཞུགས་པའི་འདོད་ཆགས་སོགས་བཞི་དང་། ལྷན་སྐྱེས་ཀྱི་འཇིག་ལྟ་དང་མཐར་ལྟ་སྟེ། འདོད་པ་ན་བསྒོམ་སྤང་དྲུག ཁམས་གོང་གཉིས་ན་ཁོང་ཁྲོ་མ་གཏོགས་པ་ལྔ་ལྔ་སྟེ་ཁམས་གསུམ་ན་བསྒོམ་སྤང་གི་ཉོན་མོངས་བཅུ་དྲུག་ཡོད་དོ། །
གསུམ་པ་ཐུན་མོང་དུ་ངོ་བོ་ངོས་གཟུང་བ་ནི། དེ་ལ་མཐོང་སྤང་རྣམས་ནི་ཐོས་བསམ་ལོག་པར་བྱས་པ་སོགས་ལས་འབྱུང་བས་ཀུན་བརྟགས་ཞེས་བྱ་སྟེ། མུ་སྟེགས་བྱེད་ཀྱིས་བདག་དང་གཙོ་བོ་སོགས་སུ་སྒྲོ་བཏགས་པ་ལྟ་བུའོ། ། བསྒོམ་སྤང་ནི་ཐོག་མ་མེད་པ་ནས་གོམས་པའི་དབང་གིས་སེམས་ཅན་ཐམས་ཅད་ལ་རྗེས་སུ་ཞུགས་པས་ལྷན་ཅིག་སྐྱེས་པ་ཞེས་བྱ་སྟེ། དུད་འགྲོ་ཡན་ཆད་ལ་ཕུང་པོ་ལ་ངའོ་སྙམ་པའི་བློ་རྗེས་སུ་འབྲེལ་པ་ལྟ་བུའོ། ། དེས་ན་དེ་གཉིས་ལ་སྤང་དཀའ་སླའི་ཁྱད་པར་ཡོད་དོ། ། གཉིས་པ་མཚན་ཉིད་ནི་ལས་ཉོན་གྱི་ཀུན་འབྱུང་དེ་དག་སྲིད་པའི་བག་ཆགས་འཇོག་བྱེད་ཡིན་པས་རྒྱུ། སྡུག་བསྔལ་རྫས་རིགས་སྣ་ཚོགས་འབྱུང་བར་བྱེད་པས་ཀུན་འབྱུང་། སེམས་ཅན་གྱི་ཡུལ་དུས་རྣམ་པ་ཐ་དད་བསྐྱེད་པའི་ཕྱིར་རབ་སྐྱེ། ལུས་བླངས་ཟིན་འདོར་བ་དང་།
མ་བླངས་པ་ལེན་པར་བྱེད་པས་རྐྱེན་ཞེས་བྱ་བ་བཞི་དང་ལྡན་ནོ། ། གསུམ་པ་འགོག་བདེན་ལ་ཡང་གཉིས་ལས། མཚན་གཞིའི་ངོ་བོ་ནི། འཇིག་རྟེན་དང་འཇིག་རྟེན་ལས་འདས་པའི་བསྒོམ་བྱུང་གི་ཤེས་རབ་ཀྱིས་མཐོང་བསྒོམ་གྱི་སྤང་བྱའི་ཉོན་མོངས་པ་སྤངས་པའི་སོ་སོར་བརྟགས་འགོག་དང་། དབྱིངས་རང་བཞིན་གྱིས་རྣམ་པར་དག་པ་སྤང་བྱ་གློ་བུར་གྱི་དྲི་མ་དང་བྲལ་བ་ཡང་འགོག་བདེན་ནོ། ། བཞི་པ་ལམ་བདེན་ལ་གཉིས་ཀྱི་མཚན་གཞི་ལ་མཐོང་ལམ་དང་། བསྒོམ་ལམ་ཟག་མེད་དང་མི་སློབ་ལམ་ནི་ལམ་བདེན་དངོས་ཡིན་ལ། ཚོགས་སྦྱོར་གཉིས་སྨོས་པ་ནི་འཁོར་དང་བཅས་པའི་དབང་དུ་བྱས་པ་ཡིན་པས་དེ་དང་ཟག་བཅས་བསྒོམ་ལམ་ནི་ཟག་བཅས་ཡིན་པས་ལམ་བདེན་མ་ཡིན་ནོ། ། འོན་ཀྱང་རྣམ་དབྱེ་ཤེས་པའི་ཆེད་དུ་ཅུང་ཟད་བཤད་ན། རྒྱུད་སྨིན་པར་བྱེད་པ་གཉེན་པོ་ཚོགས་ཀྱི་ལམ།
ཉེ་བར་སྤང་བའི་གཉེན་པོ་སྦྱོར་ལམ། ཕྱོགས་གཅིག་སྤང་བའི་གཉེན་པོ་མཐོང་ལམ། མཐའ་དག་སྤང་བའི་གཉེན་པོ་བསྒོམ་ལམ། སྤང་བྱ་ཡོངས་སུ་རྫོགས་པ་མི་སློབ་ལམ་སྟེ་ལྔ་ཡིན་ལ། ཉོན་མོངས་ཟད་པ་ལ་ཟད་པར་ཤེས་པ་དང་། སྡུག་བསྔལ་མི་སྐྱེ་བ་ལ་མི་སྐྱེ་བར་ཤེས་པ་གཉིས་ཀྱང་མི་སློབ་ལམ་གྱི་ཁྱད་པར་ཡིན་ནོ། ། གཉིས་པ་མཚན་ཉིད་ནི། ཐར་པའི་གྲོང་དུ་རིམ་གྱིས་བགྲོད་པའི་ཕྱིར་ལམ། ཉོན་མོངས་སྤང་བའི་གཉེན་པོ་ཡིན་པའི་ཕྱིར་རིགས་པ། སེམས་ཕྱིན་ཅི་མ་ལོག་པར་སྒྲུབ་པས་སྒྲུབ་པ།
སྲིད་པ་ལས་གཏན་དུ་གྲོལ་ཞིང་རྟག་པའི་གནས་སུ་ངེས་པར་འབྱིན་པར་བྱེད་པའི་ཕྱིར་ངེས་འབྱིན་ཏེ་མཚན་ཉིད་བཞིའོ། ། གཉིས་པ་བདེན་པ་གཉིས་སུ་དབྱེ་བ་ནི། ཐོ་བ་ལ་སོགས་པ་འཇོམས་བྱེད་ཀྱིས་བཅོམ་པ་དང་། གཟུགས་དང་དྲི་རོ་ལ་སོགས་པ་ཡན་ལག་གི་ཆོས་བློས་སོ་སོར་ཕྱེ་ན། དེ་དང་དེའི་བློ་མི་འཇུག་པ་དེ་ནི་ཀུན་རྫོབ་ཡིན་ཏེ། དཔེར་ན་ཐོ་བས་བཅོམ་ན་དེའི་བློ་མི་འཇུག་པ་བུམ་པ་ལྟ་བུ་དང་། ཡན་ལག་གི་ཆོས་རྣམས་སོ་སོར་ཕྱེ་ཞིང་བསལ་ན་དེའི་བློ་མི་འཇུག་པ་ཆུ་ལ་སོགས་པ་བཞིན་ཏེ། ཐ་སྙད་དུ་བུམ་པ་ཡོད་དོ་ཆུ་ཡོད་དོ་ཞེས་བརྗོད་ན་བདེན་པ་ཁོ་ནར་འགྱུར་གྱི། བརྫུན་པར་མི་འགྱུར་བ་བཞིན་ནོ། ། བཅོམ་པ་དང་ཡན་ལག་སོ་སོར་དབྱེ་བར་མི་ནུས་ཤིང་རང་དབང་དུ་སྐྱེད་པར་བྱེད་པ་ནི་དོན་དམ་པར་ཡོད་པ་ཡིན་ཏེ།
ཆ་མེད་ཀྱི་ཤེས་པ་དང་། རྡུལ་ཕྲན་དང་། ནམ་མཁའ་ལ་སོགས་པ་བཞིན་ནོ། ། དེ་ཡང་གང་ལ་བཅོམ་དང་བློ་ཡིས་གཞན། ། བསལ་ན་དེ་བློ་མི་འཇུག་པ། ། བུམ་ཆུ་བཞིན་དུ་ཀུན་རྫོབ་ཏུ། ། ཡོད་དེ་དོན་དམ་ཡོད་གཞན་ནོ། ། ཞེས་སོ། ། སྤྱི་དོན་གཉིས་པ་དེའི་མངོན་པར་རྟོགས་པ་སྐྱེ་ཚུལ་ལ། ལམ་སྤྱིའི་སྔོན་འགྲོ་དང་།
སོ་སོའི་སྐྱེ་ཚུལ་དངོས་སོ། ། དང་པོ་ནི། སོ་སོར་ཐར་པ་རིགས་བདུན་གང་རུང་གི་ཚུལ་ཁྲིམས་ལ་གནས་ནས་སྒོ་གསུམ་ཉེས་པ་མཐའ་དག་ལས་བཟློག་པར་བྱ་ཞིང་། དེའི་འོག་ཏུ་བདེན་པ་མངོན་པར་རྟོགས་པ་དང་རྗེས་སུ་མཐུན་པའི་གསུང་རབ་ཉན་པའི་སྒོ་ནས་ཐོས་པ་བྱ། ཐོས་པའི་དོན་རིག་པས་རྣམ་པར་དཔྱད་དེ་ཚུལ་བཞིན་དུ་སེམས་པའི་བསམ་བྱུང་གི་ཤེས་རབ་མངོན་དུ་བྱེད། དེ་དང་ལྡན་པའི་སྒོ་ནས་བསམ་པའི་དོན་རྩེ་གཅིག་ཏུ་ཡིད་ལ་བྱེད་པའི་བསྒོམ་པ་ལ་སྦྱོར་བའི་ཚུལ་གྱིས་ལྷག་མཐོང་གི་རྒྱུ་ཞི་གནས་བསྒྲུབ་སྟེ། དེ་ཡང་། འདོད་ཆགས་དང་རྣམ་རྟོག་ཤས་ཆེ་བའི་གང་ཟག་གིས་མི་སྡུག་པ་དང་དབུགས་དབྱུང་རྔུབ་དྲན་པ་སྟེ། དེ་ལ་འཇུག་པ་མི་སྡུག་དང་། ། དབུགས་འབྱུང་རྔུབ་པ་དྲན་པ་ཡིས། །
འདོད་ཆགས་རྣམ་རྟོག་ལྷགས་རྣམས་ལ། ། ཞེས་སོ། ། གཉིས་པ་ལྷག་མཐོང་བསྐྱེད་པ་ལ་ལམ་ལྔ་ལ་འཇུག་པའི་དང་པོ་དྲན་པ་ཉེར་གཞག་བཞིའི་ཚོགས་ཀྱི་ལམ་ནི། ཞི་གནས་གྲུབ་པར་གྱུར་པ་ཡིས། ། དྲན་པ་ཉེར་གཞག་བསྒོམ་པར་བྱ། ། ཞེས་ཏེ། ལུས་ཚོར་སེམས་དང་ཆོས་རྣམས་ལ། ། མཚན་ཉིད་གཉིས་སུ་ཡོངས་བརྟགས་པས། ། ཞེས་པ་ལྟར་རང་གི་མཚན་ཉིད་གཞིག་ཅིང་གཞོམ་དུ་རུང་བ་སོགས་དང་། སྤྱིའི་མཚན་ཉིད་མི་རྟག་སྡུག་བསྔལ་ལ་སོགས་གཉིས་སུ་བརྟགས་པས་སོ། །
དེ་ལ་ཡང་ཐོས་སོགས་ལས་བྱུང་བ་རང་བཞིན་དང་དེའི་གྲོགས་མཚུངས་ལྡན་གཞན་ནི་འབྲེལ་པ་དང་། ཡུལ་རྣམས་ནི་དམིགས་པའི་དྲན་པ་ཉེར་གཞག་སྟེ། ཤེས་རབ་ཐོས་སོགས་ལས་བྱུང་བ། ། གཞན་ནི་འབྲེལ་དང་དམིགས་པ་ལས། ། ཞེས་སོ། ། དེ་ལྟར་ན། ལུས་དང་ཚོར་བ་སེམས་དང་ཆོས། ། དྲན་པ་ཉེར་གཞག་ཤེས་རབ་བསྒོམ། ། ཞེས་ཏེ། ཤེས་རབ་ཀྱི་རང་སྤྱིའི་མཚན་ཉིད་ལ་བལྟས་ནས་དྲན་པས་དམིགས་པ་དེ་ཉིད་ལ་ཡང་ཡང་དུ་གཏོད་པར་བྱེད་པས་དྲན་པ་ཉེར་གཞག་གོ །
གཉིས་པ་སྦྱོར་ལམ་ལ་དྲོ་བ་ནི་ཆོས་དྲན་པ་ཉེར་གཞག་གོམས་པས་བདེན་པ་བཅུ་དྲུག་པོ་རྣམས་ལ་ཞི་ལྷག་ཟུང་འབྲེལ་གྱི་སྣང་བ་ཅུང་ཟད་སྐྱེས་པས་བརྩོན་འགྲུས་ཁྱད་པར་ཅན་ཐོབ་ནས་འཕགས་ལམ་གྱི་སྔ་ལྟས་སུ་གྱུར་པའི་དགེ་རྩ་དྲོ་བར་གྱུར་པ་སྐྱེ་སྟེ། དེ་ནི་དམིགས་པ་བདེན་བཞིའི་སྤྱོད་ཡུལ་ཅན་ལ་རྣམ་པ་མི་རྟག་ལ་སོགས་བཅུ་དྲུག་དང་ལྡན་པ་ཡིན་ནོ། ། དེའི་ཚེ། སྡིག་པ་སྐྱེས་སྤངས་སླར་མི་སྐྱེད། ། དགེ་བ་སྐྱེས་སྤེལ་མ་སྐྱེས་བསྐྱེད། ། ཡང་དག་སྤང་བ་བརྩོན་འགྲུས་ཡིན། ། ཞེས་པ་བཞི་བསྒོམ་མོ། ། དེ་ཐོབ་པ་ལས་ཀྱང་ངེས་པར་མྱང་འདས་ཐོབ་པའི་ཆོས་ཅན་ཡིན་ནོ། ། རྩེ་མོ་ནི་དྲོད་གསུམ་རིམ་གྱིས་བསྒོམས་པས་སྔར་གྱི་བདེན་པ་ལ་དམིགས་པའི་ཟུང་འབྲེལ་དེ་རིམ་གྱིས་འཕེལ་བ་ལས་དགེ་རྩ་གཡོ་བ་རྣམས་ཀྱི་རྩེ་མོར་གྱུར་པ་སྟེ་དམིགས་རྣམ་ནི་སྔར་བཞིན་ནོ། ། དེའི་ཚེ།
དགེ་ལ་འདུན་པ་དགེ་ལ་བརྩོན། ། དགེ་ལ་སེམས་པ་དགེ་ལ་སྤྱོད། ། རྫུ་འཕྲུལ་རྐང་པ་ཏིང་འཛིན་ཡིན། ། ཞེས་པ་བཞི་བསྒོམ་མོ། ། དེ་ཐོབ་ནས་མཚམས་མེད་བྱེད་སྲིད་ཀྱང་དགེ་རྩ་མི་འཆད་དོ། ། དེ་ལས་དྲོ་བར་གྱུར་པ་འབྱུང་། ། དེ་ནི་བདེན་བཞིའི་སྤྱོད་ཡུལ་ཅན། ། རྣམ་པ་བཅུ་དྲུག་དྲོ་བ་ལས། ། རྩེ་མོ་དེ་ཡང་དེ་དང་འདྲ། ། ཞེས་དང་།
རྩེ་མོ་ཐོབ་པ་རྩ་མི་འཆད། ། ཅེས་སོ། ། རྩེ་མོ་གསུམ་རིམ་གྱིས་འཕེལ་བ་ལས། བདེན་པ་རྣམས་ཀྱི་ཆོས་ཉིད་ཆ་ཤས་ཐོང་བ་ལ་བཟོད་པའི་བཟོད་པ་སྐྱེ་སྟེ། དེའི་ཆུང་འབྲིང་གཉིས་ཀྱི་རྣམ་པ་སྔ་མ་དང་འདྲ་སྟེ། ཆོས་དྲན་པ་ཉེར་གཞག་གི་དམིགས་པའི་བདེན་པ་རྣམས་ལ་རྣམ་པ་གཏོད་པའི་ཕྱིར་རོ། ། ཆེན་པོ་ནི་འདོད་པའི་སྡུག་བསྔལ་ཁོ་ན་ལ་དམིགས་ཤིང་སྐད་ཅིག་མ་གཅིག་ཡིན་ཏེ། དེ་ཡང་། དེ་ལས་བཟོད་པ་ཡང་སྐྱེ་སྟེ། ། རྣམ་གཉིས་དེ་བཞིན་ཞེས་པ་དང་། །
ཆེན་པོ་སྡུག་བསྔལ་འདོད་གཏོགས་ཡུལ། ། ཞེས་དང་། དེ་ནི་སྐད་ཅིག་གཅིག་ཅེས་སོ། ། དེའི་ཚེ། དད་དང་བརྩོན་འགྲུས་དྲན་པ་དང་། ། ཏིང་འཛིན་ཤེས་རབ་དབང་པོ་ལྔ། ། ཞེས་པ་རྣམས་བསྒོམ་མོ། ། དེ་ཐོབ་པ་ལས་ཉམས་ཀྱང་ངན་སོང་དུ་མི་འགྲོ་སྟེ། དེར་འགྲོ་བའི་ལས་ཉོན་ཐག་བསྲིངས་པའི་ཕྱིར་ཏེ། བཟོད་ཐོབ་ངན་སོང་ཡོངས་མི་འགྲོ། །
ཞེས་སོ། ། དེའི་འོག་ཏུ་རྒྱུ་གཞན་མེད་པར་ཏིང་ངེ་འཛིན་དེས་དེ་མ་ཐག་ཏུ་རང་གི་རྩལ་གྱིས་འཕགས་ལམ་འདྲེན་པར་བྱེད་པས་འཇིག་རྟེན་པའི་ཆོས་རྣམས་ཀྱི་མཆོག་ཏུ་གྱུར་པའི་ཆོས་མཆོག་སྐྱེའོ། ། དམིགས་རྣམ་ནི་བཟོད་ཆེན་དང་འདྲ་སྟེ། དེ་བཞིན་ཆོས་མཆོག་ཅེས་སོ། ། དེའི་ཚེ། དད་བརྩོན་དྲན་པ་ཏིང་འཛིན་དང་། ། ཤེས་རབ་སྟོབས་སུ་གྱུར་པ་ལྔ། ། ཞེས་པ་རྣམས་བསྒོམ་མོ། ། དེ་བཞི་ལ་ངེས་འབྱེད་ཆ་མཐུན་ཞེས་བྱ་སྟེ། སྡུག་བསྔལ་ལ་སོགས་པའི་བདེན་པ་རྣམས་ལ་ཐེ་ཚོམ་ཞིང་།
འདི་ནི་སྡུག་བསྔལ་ལོ་ཞེས་སོགས་སུ་ངེས་པར་འབྱེད་པའི་འཕགས་ལམ་གྱི་ཆ་མཐོང་ལམ་གྱི་ཕྱོགས་གཅིག་སྡུག་བསྔལ་ལ་ཆོས་ཤེས་པའི་བཟོད་པ་འདྲེན་པར་བྱེད་པས་སོ། ། གསུམ་པ་མཐོང་ལམ་ནི། ཆོས་མཆོག་གི་མཇུག་ཐོགས་སུ་འདོད་པའི་སྡུག་བསྔལ་ལ་དམིགས་པའི་ཆོས་ཤེས་པའི་བཟོད་པ་སྐྱེ་ལ། དེའི་མཇུག་ཏུ་དེ་ཉིད་ལ་དམིགས་པའི་སྡུག་བསྔལ་ལ་ཆོས་ཤེས་པ་སྐྱེ་ཞིང་། དེའི་རྗེས་སུ་ཁམས་གོང་གི་སྡུག་བསྔལ་ལ་རྗེས་སུ་ཤེས་པའི་བཟོད་པ་དང་། རྗེས་སུ་ཤེས་པ་གཉིས་སྐྱེའོ། ། བདེན་པ་ལྷག་མ་རྣམས་ལའང་སྔ་མ་ལྟར་དམིགས་པའི་ཤེས་བཟོད་བཅུ་གཉིས་སྐྱེ་ཞིང་། དེ་ཡང་འདོད་པའི་ཀུན་འབྱུང་ལ་དམིགས་པའི་ཆོས་བཟོད་ཆོས་ཤེས་གཉིས་དང་། དེ་ནས་ཁམས་གོང་གི་ཀུན་འབྱུང་ལ་དམིགས་པའི་རྗེས་བཟོད་རྗེས་ཤེས་གཉིས་སྐྱེ། དེ་ནས་འདོད་པའི་སྡུག་བསྔལ་འགོག་པ་ལ་གཉིས་དང་།
དེ་བཞིན་དུ་ཁམས་གོང་མའི་སྡུག་བསྔལ་འགོག་པ་ལ་གཉིས་དང་། འདོད་པའི་སྡུག་བསྔལ་གྱི་གཉེན་པོ་ལམ་ལ་དམིགས་པའི་གཉིས་དང་། ཁམས་གོང་གི་སྡུག་བསྔལ་གྱི་གཉེན་པོ་ལམ་ལ་དམིགས་པའི་གཉིས་ཏེ་བཅུ་དྲུག་གོ ། སེམས་ཀྱི་སྐད་ཅིག་བཅུ་དྲུག་པོ་དེའི་བཟོད་པ་རྣམས་ནི་མཐོང་སྤང་གི་ཉོན་མོངས་རྣམས་ཀྱི་ཐོབ་པ་གཅོད་པ་ལ་གཞན་གྱིས་བར་ཆད་བྱ་བར་མི་ནུས་པས་བར་ཆད་མེད་ལམ་དང་། ཤེས་པ་རྣམས་ནི་ཉོན་མོངས་པ་རྣམས་དང་བྲལ་བའི་ཐོབ་པ་དང་ལྷན་ཅིག་སྐྱེས་པའི་ཕྱིར་ཉོན་མོངས་ལས་རྣམ་པར་གྲོལ་བའི་ལམ་མོ། ། དེ་ཡང་། འཇིག་རྟེན་པ་ཡིས་ཆོས་མཆོག་ལས། ། ཆོས་ཀྱི་བཟོད་པ་ཟག་པ་མེད། ། འདོད་སྡུག་བསྔལ་ལ་དེ་ནས་ནི། ། དེ་ཉིད་ཆོས་ཤེས་དེ་བཞིན་ཡང་། །
སྡུག་བསྔལ་ལྷག་ལ་རྗེས་བཟོད་ཤེས། ། བདེན་པ་གསུམ་ལ་དེ་བཞིན་ནོ། ། ཞེས་སོ། ། དེ་དག་ཀྱང་སྐད་ཅིག་མ་བཅོ་ལྔ་ནི་བདེན་པའི་རིགས་སྔར་མ་མཐོང་བ་མཐོང་བས་མཐོང་ལམ་དང་། བཅུ་དྲུག་པ་ལ་བདེན་པའི་རིགས་སྔར་མ་མཐོང་བ་མེད་ཅིང་མཐོང་ཟིན་གོམས་པར་བྱེད་པའི་ཕྱིར་བསྒོམ་ལམ་སྟེ། དེ་ནི་ཆོས་མཆོག་དང་ས་གཅིག ། བཟོད་དང་ཤེས་པ་གོ་རིམ་བཞིན། ། བར་ཆད་མེད་དང་རྣམ་གྲོལ་ལམ། ། དེ་ལས་སྐད་ཅིག་བཅོ་ལྔ་ནི། ། མ་མཐོང་མཐོང་ཕྱིར་མཐོང་བའི་ལམ། །
ཞེས་སོ། ། དེའི་ཚེ། ཡང་དག་ལྟ་བ་རྟོག་པ་དག ། ལས་མཐའ་འཚོ་བ་རྩོལ་བ་དང་། ། དྲན་པ་ཏིང་འཛིན་འཕགས་ལམ་བརྒྱད། ། ཅེས་པ་རྣམས་བསྒོམ་བྱེ་སྨྲའི་ལུགས་སོ། ། ལྗོན་ཤིང་གི་དཔེ་རྣམས་ལས་ཤེས་བཟོད་ཕྱི་མ་གཉིས་ཀུན་ལས་བཏུས་དང་མཐུན་པར་འབྱུང་བ་ནི། སྐབས་དེར་ཕྲེང་ཆད་ཅུང་ཟད་བྱུང་བ་ལ་གཞན་ཞིག་གིས་ཀུན་ལས་བཏུས་དང་མཐུན་པར་བསབས་པ་ཡིན་གྱིས། རྩོམ་པ་པོའི་བཞེད་པ་ནི་མཛོད་ལྟར་དུ་ཡིན་པར་འོག་གི་ཤེས་པ་ལྡན་ཚུལ་གྱི་སྐབས་ལ་དཔྱད་པས་ཤེས་སོ་ཞེས་བླ་མ་དག་གསུངས་སོ། ། བཞི་པ་བསྒོམ་ལམ་ནི་ལམ་ལྔའི་བྱེ་བྲག་གང་ཞིག
བསྒོམ་སྤང་གི་དངོས་ཀྱི་གཉེན་པོར་གྱུར་པའོ། ། དེ་ལ་ས་འོག་མ་དང་གོང་མ་ལ་དམིགས་ནས་རགས་སོགས་དང་ཞི་སོགས་ཀྱི་རྣམ་པ་ཅན་འཇིག་རྟེན་པའི་བསྒོམ་ལམ་ཟག་བཅས་དང་། ཟག་མེད་འཇིག་རྟེན་ལས་འདས་པའི་བསྒོམ་ལམ་གཉིས་སོ། ། དེ་ཡང་། བསྒོམ་པའི་ལམ་ནི་རྣམ་གཉིས་ཏེ། ། ཞེས་སོ། ། དེའི་ཚེ། དྲན་དང་ཆོས་རབ་རྣམ་འབྱེད་དང་། ། བརྩོན་འགྲུས་དགའ་དང་ཤིན་ཏུ་སྦྱངས། ། ཏིང་འཛིན་བཏང་སྙོམས་བྱང་ཆུབ་ཀྱི། །
ཡན་ལག་རྣམ་པ་བདུན་ཡིན་ནོ། ། ཞེས་པ་རྣམས་བསྒོམ་མོ། ། ལྔ་པ་མི་སློབ་པའི་ལམ་ནི། རྡོ་རྗེ་ལྟ་བུའི་ཏིང་ངེ་འཛིན་གྱི་མཇུག་ཐོགས་སུ་བྱུང་བའི་རྣམ་གྲོལ་གྱི་ལམ་ཟད་མི་སྐྱེ་ཤེས་འཁོར་བཅས་ཏེ། མི་སློབ་པའི་ཡན་ལག་བཅུ་ལྡན་ནོ། ། ཡན་ལག་བཅུ་ནི་མི་སློབ་པའི་ཡང་དག་པའི་ལྟ་བ་ནས་ཏིང་ངེ་འཛིན་གྱི་བར་བརྒྱད་དང་། མི་སློབ་པའི་ཡང་དག་པའི་རྣམ་གྲོལ་ཏེ་མོས་པ་དང་། མི་སློབ་པའི་ཡང་དག་པའི་ཤེས་པ་སྟེ་བཅུའོ།། །། སྤྱི་དོན་གསུམ་པ་དེའི་གང་ཟག་གི་དབྱེ་བ་ལ། ཉན་རང་སངས་རྒྱས་རིགས་ཅན་ནོ། །
དང་པོ་ནི། སྤྱིར་རིགས་ཅན་གསུམ་པོ་དང་པོ་ཉིད་ནས་ལམ་སོ་སོ་ཉིད་ལ་འཇུག་པའང་ཡོད་ལ། རང་སངས་རྒྱས་དང་སངས་རྒྱས་གཉིས་ནི་དྲོད་རྩེ་གཉིས་ཉན་ཐོས་ཀྱི་ལམ་གྱིས་བགྲོད་ནས། དེ་ནས་སངས་རྒྱས་གཉིས་ཀྱི་ལམ་དུ་སྒྱུར་བར་བྱེད་པའང་ཡོད་མོད། འདིར་འོག་མ་ནས་རིམ་གྱིས་བཤད་ན། ཉན་ཐོས་ཀྱི་རིགས་ཅན་གྱི་གང་ཟག་རྣམས་རང་ཉིད་གཅིག་པུ་འཁོར་བ་ལས་ཐར་བར་བྱ་བའི་སེམས་སྐྱེད་དེ། མཐོང་ལམ་དུ་སྡུག་ཀུན་ལ་ཡིད་འབྱུང་བ་དང་། བསྒོམ་ལམ་དུ་ཆགས་པ་དང་བྲལ་བ་དང་། ཉོན་མོངས་ལས་རྣམ་པར་གྲོལ་བའི་བསམ་པས་ཉན་ཐོས་ཀྱི་སྡེ་སྣོད་ལ་དམིགས་ནས་མྱང་འདས་དང་རྗེས་སུ་མཐུན་པའི་ལམ་བསྒྲུབས་པས་ཁམས་གསུམ་གྱི་འདོད་ཆགས་དང་བྲལ་ཏེ། ལུས་ཞིག་ཚོར་བ་སིལ་བར་འགྱུར། །
འདུ་ཤེས་འགགས་ཤིང་འདུ་བྱེད་ཞིག ། རྣམ་པར་ཤེས་པ་ནུབ་གྱུར་པ། ། འདི་འདྲ་འདིར་ནི་སྡུག་བསྔལ་མཐའ། ། ཞེས་པའི་མཚན་ཉིད་ཅན་གྱིས་མྱང་འདས་མངོན་དུ་བྱེད་པར་འདོད་དོ། ། ཉན་ཐོས་ཀྱི་འབྲས་བུ་ནི། མྱུར་ན་ཚེ་གསུམ་ལ་ཚོགས་ལམ་སྦྱོར་ལམ་འཕགས་ལམ་གསུམ་མངོན་དུ་བྱེད་དེ། མྱུར་བ་སྲིད་པ་གསུམ་གྱི་མཐར། ། ཞེས་སོ། ། བུལ་བ་ལ་ནི་ངེས་པ་མེད་དོ། ། གཉིས་པ་རང་སངས་རྒྱས་ཀྱི་རིགས་ཅན་ནི།
རང་བཞིན་གྱིས་ཉོན་མོངས་ཆུང་བས་འདུ་འཛི་ལ་མི་དགའ་ཞིང་གཅིག་པུ་ལ་དགའ་བ་དང་། སྙིང་རྗེ་ཆུང་བས་སེམས་ལས་ཆུང་ངུར་གནས་པ་ལ་འཇུག་པ་དང་། ཉན་ཐོས་ཀྱི་སྡེ་སྣོད་ལ་དམིགས་ནས་སངས་རྒྱས་མི་བཞུགས་པའི་ཞིང་དུ་སྔར་བཤད་པའི་མཚན་ཉིད་ཅན་གྱི་བྱང་ཆུབ་མངོན་དུ་བྱེད་པ་སྟེ། དེ་ཡང་དབང་རྣོན་ནི་བསེ་རུ་བསྐལ་པ་བརྒྱ་ཡིས་རྒྱུས་ཞེས་པ་ལྟར་ཚོགས་བསགས་པས་རྒྱུད་སྨིན་པར་བྱེད་ཅིང་། མཁས་བྱའི་དངོས་པོ་ཕུང་ཁམས་དང་སྐྱེ་མཆེད་དང་རྟེན་འབྲེལ་དང་། གནས་དང་གནས་མིན་པ་དང་བདེན་པ་སྟེ་དྲུག་ལ་མཁས་པར་བྱེད་ལ། ངེས་འབྱེད་ཆ་མཐུན་སྔོན་སློབ་དཔོན་ལ་བརྟེན་པའི་ཚེ་མངོན་དུ་མ་བྱས་པར། སངས་རྒྱས་མེད་པའི་ཞིང་དུ་གཞན་གྱི་སྒྲ་ལ་མ་བརྟེན་པར་བདག་ཉིད་ཀྱིས་བྱང་ཆུབ་མངོན་དུ་བྱེད་པར་གྱུར་ཅིག་ཅེས་སོགས་ཀྱིས་སྨོན་ལམ་བཏབ་པས། སྲིད་པ་ཐ་མར་གྱུར་པའི་དུས་སུ་བསམ་གཏན་བཞི་རིམ་གྱིས་བགྲོད་དེ། བསམ་གཏན་བཞི་པའི་རབ་མཐའ་ལ་བརྟེན་ནས་དྲོད་ནས་ཟད་མི་སྐྱེ་ཤེས་ཀྱི་བར་སྟན་ཐོག་གཅིག་ཏུ་མངོན་དུ་བྱས་པས་བསེ་རུ་ལྟ་བུར་གྱུར་ཏེ་གཅིག་པུར་གནས་སོ། །
དབང་པོ་འབྲིང་ནི་བསྐལ་པ་བརྒྱ་ཚང་བར་ཚོགས་གསོག་པའི་ངེས་པ་མེད་ཅིང་། ངེས་འབྱེད་ཆ་མཐུན་སློབ་དཔོན་ལས་བསྐྱེད་ནས་གནས་དྲུག་ལ་མཁས་པ་སོགས་སྔ་མ་ལྟར་བྱས་པས་རང་རྒྱལ་དུ་གྱུར་ཏེ་ཚོགས་སྤྱོད་ཆེ་བའོ། ། དབང་རྟུལ་གྱིས་ནི་སངས་རྒྱས་མཉེས་པར་བྱེད་པ་སོགས་ཀྱིས་སྔོན་དགེ་སྦྱོང་གི་ཚུལ་གྱིས་འབྲས་བུ་རྒྱུན་ཞུགས་སོགས་བཞི་ཐོབ་ནས། དངོས་པོ་དྲུག་ལ་མཁས་པ་སོགས་སྔ་མ་ལྟར་བྱས་པས་རང་རྒྱལ་དུ་གྱུར་ཏེ་ཚོགས་སྤྱོད་ཆུང་བའོ། ། དེ་གཉིས་ཀྱིས་ནི་ཉན་ཐོས་དང་འདྲ་བར་གང་ཟག་གི་བདག་མེད་ཙམ་རྟོགས་ལ། བསེ་རུ་ལྟ་བུས་ནི་ཆོས་བདག་གི་ཕྱོགས་གཅིག་གཟུང་བར་རང་བཞིན་མེད་པར་རྟོགས་སོ་ཞེས་ཉི་འོག་པ་རྣམས་འདོད་ལ། ཁ་ཆེ་བ་རྣམས་བསེ་རུ་ལྟ་བུ་ལས་མི་བཞེད་ཅིང་། དངོས་མའི་ལུགས་ལ་ཉན་རང་ལ་རྟོགས་པའི་ཁྱད་པར་ཡང་མི་འདོད་ཅེས་འགའ་ཞིག་ལས་བཤད་དོ། ། སངས་རྒྱས་རྣམས་ནི་བསྐལ་པ་གྲངས་མེད་གསུམ་དུ་ཚོགས་བསགས་ཏེ། གོང་རང་རྒྱལ་གྱི་སྐབས་སུ་བཤད་པ་ལྟར་སྟན་ཐོག་གཅིག་ཏུ་བྱང་ཆུབ་མངོན་དུ་བྱེད་པ་ཡིན་ནོ། །
དེ་ཡང་། སྟོན་དང་བསེ་རུ་བྱང་ཆུབ་བར། ། བསམ་གཏན་མཐའ་རྟེན་གཅིག་ལ་ཀུན། ། དེ་ཡི་གོང་དུ་ཐར་ཆ་མཐུན། ། ཞེས་སོགས་ཀྱིས་སོ། ། སྔར་བཤད་པའི་ཉན་ཐོས་ཀྱི་གང་ཟག་ལ་དབྱེ་ན། སོ་སོ་སྐྱེ་བོ་དང་འཕགས་པའི་གང་ཟག་གཉིས་ཀྱི་དང་པོ་ལ་དད་པའི་རྗེས་འབྲངས་དང་ཆོས་ཀྱི་རྗེས་འབྲངས་གཉིས་སུ་གནས་སོ། ། འཕགས་པའི་གང་ཟག་ལ་ཟུང་བཞི་དང་ཡ་བརྒྱད་དེ། དེའང་མཐོང་སྤང་གི་ཉོན་མོངས་པ་སྤངས་པའི་མཐོང་ལམ་སྐད་ཅིག་བཅོ་ལྔ་པོ་ལ་གནས་པ་ནི་རྒྱུན་ཞུགས་ཞུགས་པ། བཅུ་དྲུག་ལ་གནས་པ་ནི་དེའི་འབྲས་གནས།
དེས་འདོད་པའི་བསྒོམ་སྤང་ལྔ་པའི་བར་སྤངས་ན་ཕྱིར་འོང་ལ་ཞུགས་པ། དྲུག་པ་སྤངས་ན་དེའི་འབྲས་གནས། བདུན་པའམ་བརྒྱད་པ་སྤངས་ན་ཕྱིར་མི་འོང་ལ་ཞུགས་པ། འདོད་པའི་དགུ་པ་སྤངས་ན་དེའི་འབྲས་གནས། དེས་བསམ་གཏན་དང་པོའི་ཉོན་མོངས་གཅིག་སྤང་པ་ནས་བཟུང་སྟེ། སྲིད་རྩེའི་བར་གྱི་བརྒྱད་པ་ཟད་པ་ན་དགྲ་བཅོམ་ལ་ཞུགས་པ། སྲིད་རྩེའི་ཉོན་མོངས་དགུ་པ་མ་ལུས་པ་སྤང་བའི་བར་ཆད་མེད་ལམ་རྡོ་རྗེ་ལྟ་བུ་ལ་གནས་པའང་དེ་ཡིན་ལ། དེས་རྣམ་གྲོལ་ལམ་ཟད་པ་ཤེས་པ་ཐོབ་པ་ན་དགྲ་བཅོམ་པར་འགྱུར་རོ། ། དེ་ལ་དགྲ་བཅོམ་དབང་པོ་རྟུལ་པོ་དྲན་ཤེས་བཞིན་གྱིས་ཟིན་རུང་མ་ཟིན་རུང་། མཐོང་ཆོས་ཀྱི་བདེར་གནས་ཀྱི་བསམ་གཏན་ལས་ཡོངས་སུ་ཉམས་པའི་ཆོས་ཅན་དང་།
མ་ཤི་ན་མཐོང་ཆོས་ཀྱིས་བདེར་གནས་ལས་ཉམས་སུ་དོགས་པས་མ་ཉམས་པར་ཤི་བ་རུང་སྙམ་པ་སྟེ་འཆི་བར་བསམ་པའི་དང་། དྲན་ཤེས་བཞིན་གྱིས་ཟིན་ན་མི་ཉམས་པས་རྗེས་སུ་བསྲུང་བའི་དང་། རང་གི་སེམས་འབད་རྩོལ་གྱིས་དབང་པོ་མི་སྦྱོང་བ། གནས་པ་ལས་མི་བསྐྱེད་པ་དང་། འབད་རྩོལ་གྱིས་དབང་པོ་རྣོ་བར་གཏོང་བ། རྟོགས་པའི་སྐལ་བ་ཅན་དང་། རང་བཞིན་གྱིས་དབང་པོ་རྣོ་བས་མ་སྦྱང་ཀྱང་དབང་པོ་མི་ཉམས་པ་མི་གཡོ་བའི་ཆོས་ཅན་དྲུག་ཡོད་པར་བཤད་ཅིང་སངས་རྒྱས་གཉིས་ཀྱང་ཕྱི་མའི་བྱེ་བྲག་ཡིན་པར་འདོད། བཞི་པ་གང་ཟག་རྣམས་ཀྱི་ཤེས་པའི་དབྱེ་བ་ལ། གསུམ་དུ་བསྡུ་དང་བཅུར་དབྱེ་བ། ། གང་ཟག་གང་ལ་ལྡན་པ་འོ། །
དང་པོ་ནི་ཀུན་རྫོབ་ཤེས་པ་དང་། ཆོས་ཤེས་པ་དང་། རྗེས་སུ་ཤེས་པ་གསུམ་ཡིན་ནོ། ། གཉིས་པ་ནི། ཆོས་ཤེས་རྗེས་ཤེས་ཀུན་རྫོབ་ཤེས། ། ཕ་རོལ་སེམས་ཤེས་བདེན་བཞི་ཤེས། ། ཟད་དང་མི་སྐྱེ་ཤེས་པ་འོ། ། དེ་དག་ཀྱང་བུམ་སྣམ་ལ་སོགས་པ་འདུས་བྱས་དང་འདུས་མ་བྱས་ཀྱི་ཆ་ལ་འཇུག་པ་ཀུན་རྫོབ་ཤེས་པ། འདོད་པ་ན་སྤྱོད་པའི་སྡུག་བསྔལ་ལ་སོགས་པའི་བདེན་པ་བཞི་ཤེས་རྗེས་སུ་ཤེས་པ། ཕ་རོལ་གྱི་སེམས་ཀྱི་རྣམ་པ་འཛིན་པ་ཕ་རོལ་གྱི་སེམས་ཤེས་པ།
བདེན་པ་བཞི་ལ་བཅུ་དྲུག་ཏུ་ཕྱེ་བ་ཉིད་ལ་འཇུག་པ་ནི་བདེན་པ་བཞི་ཤེས་པ་སྟེ། འདི་ནི་སྡུག་བསྔལ་འཕགས་པའི་བདེན་པའོ་ཞེས་བྱ་བ་ལ་སོགས་པ་ཤེས་པའོ། ། བདག་གིས་སྡུག་བསྔལ་ཤེས་སོ། ། ཀུན་འབྱུང་སྤངས་སོ། ། འགོག་པ་མངོན་དུ་བྱས་སོ། ། ལམ་བསྟེན་ཏོ་ཞེས་བྱ་བ་ནི་ཟད་པ་ཤེས་པ་བདག་གིས་སྡུག་བསྔལ་ཡོངས་སུ་ཤེས་སོ། ། ཤེས་པར་བྱར་མེད་དོ་ཞེས་བྱ་བ་ལ་སོགས་པ་ནི་མི་སྐྱེ་བ་ཤེས་པའོ། ། གསུམ་པ་ལ་སོ་སོ་སྐྱེ་བོ་གཅིག་གམ་གཉིས། མཐོང་བསྒོམ་བདུན་ནམ་བརྒྱད། དགྲ་བཅོམ་བཅུ་ཀ
སངས་རྒྱས་ཐུན་མོང་དང་ཐུན་མོང་མ་ཡིན་པའི་ཡོན་ཏན་དང་ལྡན་པའོ། ། དང་པོ་ནི། སོ་སོ་སྐྱེ་བོ་ངེས་འབྱེད་ཆ་མཐུན་མན་ཆད་ལ་ནི་ཀུན་རྫོབ་ཤེས་པ་གཅིག་པུ་དང་ལྡན་ལ། གལ་ཏེ་ཆགས་བྲལ་ཞིག་ཡིན་ན་ཕ་རོལ་གྱི་སེམས་ཤེས་པ་དང་ལྡན་ནོ། ། གཉིས་པའི་སྐབས་འདིར་དཔེ་རྙིང་ཁ་ཅིག་ལས། དེའང་སྐད་ཅིག་དང་པོ་ལ་ཀུན་རྫོབ་ཤེས་པ་དང་ལྡན་ནོ། ། སྐད་ཅིག་གཉིས་པ་ལ་སྡུག་བསྔལ་ཤེས་པ་དང་། ཆོས་ཤེས་པ་དང་། ཀུན་རྫོབ་ཤེས་པ་དང་ལྡན་ནོ། ། དེ་བཞིན་དུ་རེ་རེ་བསྣན་པས་བདུན་དུ་འགྱུར་ལ་ཞེས་པ་འབྱུང་བར་བླ་མ་དག་གསུངས་པས་དཔེ་དེ་བཞིན་དག་པ་ཡིན་ཏེ།
མཛོད་ལས། ཟག་མེད་སྐད་ཅིག་དང་པོ་ལ། ། ཆགས་ཅན་ཤེས་པ་གཅིག་དང་ལྡན། ། གཉིས་པ་ལ་གསུམ་དེ་ཡན་ཆད། ། བཞི་ལ་རེ་རེ་འཕེལ་དང་ལྡན། ། ཞེས་བཤད་པ་དང་འགྲིགས་པས་སོ། ། དེ་ཡང་རེ་རེ་འཕེལ་ཚུལ་ནི། སྐད་ཅིག་མ་བཞི་པ་ལ་རྗེས་ཤེས་དང་། དྲུག་པ་ལ་ཀུན་འབྱུང་ཤེས་པ་དང་། བཅུ་པ་ལ་འགོག་པ་ཤེས་པ་དང་།
བཅུ་བཞི་པ་ལ་ལམ་ཤེས་པ་སྟེ་བཞི་པོ་རེ་རེ་འཕེལ་བས་སྐད་ཅིག་མ་བཞི་པ་ལ་ཤེས་པ་བཞི་དང་། དྲུག་པ་ལ་ལྔ་དང་། བཅུ་པ་ལ་དྲུག་དང་། བཅུ་བཞི་པ་ལ་བདུན་དང་ལྡན་ལ། གལ་ཏེ་ཆགས་བྲལ་ཞིག་ན་ཐམས་ཅད་དུ་སེམས་ཤེས་པ་བསྣན་པས་སྐད་ཅིག་དང་པོ་ལ་གཉིས་ལྡན་པ་ནས། བཅུ་བཞི་པ་ལ་བརྒྱད་ལྡན་པའི་བར་དུ་འགྱུར་རོ། ། བསྒོམ་ལམ་པ་ནི་དེ་ཉིད་གོམས་པར་བྱ་བ་ཡིན་པས་སྐད་ཅིག་བཅུ་བཞི་པ་ལྟར་ལྡན་ནོ། ། དགྲ་བཅོམ་པ་མི་གཡོ་བའི་ཆོས་ཅན་གྱིས་ནི་ཟད་པ་ཤེས་པས་དང་མི་སྐྱེ་བ་ཤེས་པ་ཐོབ་པས་ཤེས་པ་བཅུ་ཀ་དང་ལྡན་ནོ། ། བཞི་པ་ལ་སངས་རྒྱས་ཀྱི་ཡོན་ཏན་ཐུན་མོང་མ་ཡིན་པ་དང་། གཞན་ཡང་ཐུན་མོང་བའོ། །
དང་པོ་ལ། མ་འདྲེས་པ་བཅོ་བརྒྱད། མཉམ་པ་དང་མི་མཉམ་པའི་ཆ། ཕུན་སུམ་ཚོགས་པ་གསུམ་མོ། ། དང་པོ་ལ། སྟོབས་བཅུ། མི་འཇིགས་པ་བཞི། དྲན་པ་ཉེར་གཞག་གསུམ། ཐུགས་རྗེ་ཆེན་པོའོ། ། དེའི་དང་པོ་ལ།
གནས་དང་གནས་མིན་ལས་ཀྱི་རྣམ་སྨིན་དང་། ། མོས་པ་སྣ་ཚོགས་འཇིག་རྟེན་ཁམས་རིག་དང་། ། དབང་པོ་མཆོག་དང་མཆོག་མིན་ཀུན་འགྲོའི་ལམ། ། ཀུན་བྱང་དང་ནི་སྔོན་གནས་རྗེས་སུ་དྲན། ། འཆི་འཕོ་སྐྱེ་དང་ཟག་ཟད་མཁྱེན་པ་འོ། ། དེའང་སྦྱིན་པ་ལས་ལོངས་སྤྱོད་འབྱུང་བ་གནས་དང་སེར་སྣ་ལས་དེ་འབྱུང་བ་གནས་མ་ཡིན་པ་སོགས་ཀུན་བྱང་གིས་བསྡུས་པའི་རྒྱུ་འབྲས་ཀྱི་ཡུལ་ལ་ཆགས་ཐོགས་མེད་པའི་མཁྱེན་པ་དང་། དེ་བཞིན་དུ་སྦྱར་ཏེ་དགེ་སྡིག་གི་ལས་ཀྱི་ངོ་བོ་དང་རབ་དབྱེ་རྒྱ་ཆེན་པོ་ལ་དང་། བྱང་ཆུབ་གསུམ་དོན་དུ་གཉེར་བའི་མོས་པའམ་འདོད་པ་སྣ་ཚོགས་ལ་དང་། གདུལ་བྱའི་འཇིག་རྟེན་གྱི་ཁམས་ཏེ་རིགས་སྣ་ཚོགས་ལ་ངེས་པ་དང་མ་ངེས་པའི་ཡུལ་ལ་དང་། གདུལ་བྱ་དབང་པོ་མཆོག་རྣོན་པོ་དང་།
མཆོག་མ་ཡིན་པ་རྟུལ་འབྲིང་རྣམས་ཀྱི་རྣམ་དབྱེ་ལ་དང་། མངོན་མཐོ་དང་ངེས་ལེགས་ཀུན་ཏུ་འགྲོ་བའི་ལམ་ཐེག་པ་གསུམ་དང་བསོད་ནམས་དང་མི་གཡོ་བའི་ལས་དང་། དེ་ལས་བཟློག་པ་ལ་དང་། བསམ་གཏན་དང་རྣམ་ཐར་དང་སྙོམས་འཇུག་སོགས་ཀྱི་ཀུན་ཉོན་གྱི་རོ་མྱང་དང་ཉེས་དམིགས་སོགས་དང་རྣམ་བྱང་དེ་ལ་དམིགས་ཤིང་ངེས་པར་འབྱུང་བ་ལ་དང་། རང་གཞན་གྱི་སྔོན་གྱི་གནས་ཀྱི་ཚེ་རབས་དུ་མ་རྗེས་སུ་དྲན་པ་ལ་དང་། འགྲོ་བ་ཀུན་ད་ལྟ་ནས་མ་འོངས་པར་འཇུག་པའི་འཆི་འཕོ་དང་སྐྱེ་བའི་གནས་སྐབས་ལ་དང་། ཉན་རང་རྣམས་སྒྲིབ་པ་ཕྱོགས་གཅིག་གིས་དག་ལ་སངས་རྒྱས་མཐའ་དག་པའི་གནས་སྐབས་ལ་ཆགས་ཐོགས་མེད་པའི་མཁྱེན་པ་སྟེ་བཅུ་པོ་འདི་རྣམས་མི་མཐུན་པའི་ཕྱོགས་ཀྱིས་མི་བརྫི་བའི་ཕྱིར་སྟོབས་ཞེས་བྱའོ། ། གཉིས་པ་ནི། རྟོགས་དང་སྤངས་པ་ཕུན་ཚོགས་ཞལ་གྱིས་བཞེས། ། བར་ཆད་ཆོས་དང་ངེས་འབྱིན་ལམ་སྟོན་པའོ། །
དེ་དག་ཀྱང་འཁོར་གྱི་དབུས་སུ་ང་ནི་ཆོས་ཐམས་ཅད་རྣམ་པ་ཐམས་ཅད་དུ་མངོན་པར་རྫོགས་པར་སངས་རྒྱས་སོ་ཞེས་ཞལ་གྱིས་བཞེས་པ་རྟོགས་པ་ཕུན་ཚོགས་ལ་མི་འཇིགས་པའི་རྣམ་པ་དང་། ང་ནི་སྒྲིབ་པ་བག་ཆགས་དང་བཅས་པ་སྤངས་སོ་ཞེས་བདག་ཉིད་ཟག་པ་མ་ལུས་པ་ཟད་པར་ཞལ་གྱིས་བཞེས་པ་སྤངས་པ་ཕུན་ཚོགས་ལ་མི་འཇིགས་པའི་རྣམ་པ་དང་། འདོད་ཆགས་ལ་སོགས་པའི་ཉོན་མོངས་པ་རྣམས་ནི་ཐར་པ་ལ་བར་དུ་གཅོད་པའོ་ཞེས་རང་གི་ཉན་ཐོས་ལ་སྟོན་པ། བར་གཅོད་ཀྱི་ཆོས་སྟོན་པ་ལ་མི་འཇིགས་པའི་རྣམ་པ་དང་། འཁོར་བ་ལ་ངེས་པར་འབྱིན་པའི་ལམ་རྣམས་བྱང་ཆུབ་གསུམ་དུ་ངེས་པར་འབྱུང་བ་ཉིད་དུ་སྟོན་པ་ངེས་འབྱུང་གི་ལམ་སྟོན་པ་ལ་མི་འཇིགས་པའི་རྣམ་པ་སྟེ་སྔ་མ་གཉིས་རང་དོན་དང་།

ཕྱི་མ་གཉིས་གཞན་དོན་གྱི་དབང་དུ་བྱས་པ་སྟེ། དེ་ལྟར་ཞལ་གྱིས་བཞེས་པ་ལ་ཆོས་མཐུན་གྱི་རྒོལ་བ་མེད་ཅིང་ཞུམ་པ་མེད་པར་བྱེད་པའི་ཕྱིར་མི་འཇིགས་པའོ། ། གསུམ་པ་ནི་འཁོར་གུས་པར་ཆོས་ཉན་པ་ལ་རྗེས་སུ་ཆགས་པ་དང་། མ་གུས་པར་ཆོས་ཉན་པ་ལ་ཁོང་ཁྲོ་བ་དང་། འདྲེས་མ་ལ་གཉིས་ཀར་མི་འགྱུར་བར་དྲན་པ་དང་ཤེས་བཞིན་དུ་བཏང་སྙོམས་སུ་བཞུགས་པའོ། ། བཞི་པ་ནི། འགྲོ་བ་ཀུན་ལ་དམིགས་ནས་ཐུགས་རྗེ་ཆེན་པོས་ཉིན་མཚན་དུས་དྲུག་དུ་ཡང་དག་པར་གཟིགས་ནས་སྡུག་བསྔལ་རྒྱུ་དང་བཅས་པ་ལས་སྒྲོལ་བར་བཞེད་པ་སྟེ། འཇིག་རྟེན་ཀུན་ལ་ཉིན་མཚན་དུ། ། ལན་དྲུག་ཏུ་ནི་སོ་སོར་གཟིགས། ། ཐུགས་རྗེ་ཆེན་པོ་དང་ལྡན་པ། ། ཕན་དགོངས་ཁྱོད་ལ་ཕྱག་འཚལ་ལོ། །
ཞེས་པ་ལྟར་རོ། ། དེ་ཡང་། སངས་རྒྱས་ཆོས་ནི་མ་འདྲེས་པ། ། སྟོབས་ལ་སོགས་པ་བཅོ་བརྒྱད་དོ། ། ཞེས་སོ། ། གཉིས་པ་ནི། སངས་རྒྱས་ཐམས་ཅད་ཀྱང་རྒྱུ་ཚོགས་གཉིས་འགྲུབ་པ་དང་། འབྲས་བུ་ཆོས་སྐུ་ཡོངས་སུ་འགྲུབ་པ་དང་། འཕྲིན་ལས་འགྲོ་བའི་དོན་སྤྱོད་པ་སྟེ་རྒྱུ་གསུམ་གྱིས་མཉམ་ལ་འོན་ཀྱང་སྐུ་ཚེ་རིང་ཐུང་དང་རྒྱལ་རིགས་ལ་སོགས་པའི་རིགས་དང་། སྐུ་བོང་ཆེ་ཆུང་རྣམས་ཐ་དད་པས་དེ་གསུམ་གྱིས་མི་མཉམ་པ་སྟེ།
སངས་རྒྱས་ཐམས་ཅད་ཚོགས་དང་ནི། ། ཆོས་སྐུ་འགྲོ་བའི་དོན་སྤྱོད་ལ། ། མཉམ་པ་ཉིད་དེ་སྐུ་ཚེ་དང་། ། རིགས་དང་སྐུ་བོང་ཚད་ཀྱིས་མིན། ། ཞེས་སོ། ། གསུམ་པ་ལ། རྒྱུ་འབྲས་ཕན་འདོགས་ཕུན་ཚོགས་སོ། ། དང་པོ་ནི་གྲངས་མེད་གསུམ་དུ་བར་ཆད་མེད་པར་ཚོགས་གཉིས་གོམས་པར་བྱས་པ་སྟེ། འཕགས་པས། དང་པོ་བྱང་ཆུབ་མཆོག་ཏུ་ཐུགས་བསྐྱེད་ནས། །
བསྐལ་པ་གྲངས་མེད་གསུམ་དུ་ཚོགས་བསགས་ཏེ། ། བར་དུ་གཅོད་པའི་བདུད་བཞི་འཇོམས་མཛད་པ། ། ཞེས་སོགས་གསུངས་པ་ལྟར་རོ། ། གཉིས་པ་ལ། ཡེ་ཤེས་སྤངས་པ་མཐུ་དང་གཟུགས་སྐུའོ། ། དང་པོ་ནི། ཇི་ལྟ་བ་དང་ཇི་སྙེད་པ་མཁྱེན་པའོ། ། གཉིས་པ་ནི། ཉོན་མོངས་པ་དང་ཤེས་བྱའི་སྒྲིབ་པ་བག་ཆགས་དང་བཅས་པ་སྤངས་པའོ། ། གསུམ་པ་ནི།
གདུལ་བྱ་མངོན་མཐོ་དང་ངེས་ལེགས་ལ་འགོད་པར་མཛད་པའོ། ། བཞི་པ་ནི། མཚན་དང་དཔེ་བྱད་ཀྱིས་བརྒྱན་པའི་སྐུ་མངོན་དུ་འགྱུར་པའོ། ། གསུམ་པ་ཕན་འདོགས་ཕུན་ཚོགས་ནི་གདུལ་བྱ་རྣམས་ངན་སོང་དང་འཁོར་བའི་སྡུག་བསྔལ་ལས་ཐར་བར་མཛད་པ་སྟེ། ཐེག་པ་གསུམ་གྱི་འབྲས་བུའམ་བདེ་འགྲོ་ལ་འགོད་པར་མཛད་པའོ།། །། སྤྱི་དོན་གཉིས་པ་ཐུན་མོང་པ་ལ། ཉན་ཐོས་དང་ཐུན་མོང་བ་དང་། འཇིག་རྟེན་པ་དང་ཐུན་མོང་པའོ། ། དང་པོ་ལ། ཉོན་མོངས་མེད་དང་སྨོན་གནས་ཤེས། །
ཡང་དག་རིགས་བཞི་མངོན་ཤེས་སོ། ། དང་པོ་ནི། ཉན་རང་སོགས་བསོད་སྙོམས་སོགས་ལ་རྒྱུ་བའི་སྔོན་དུ་འགའ་ཞིག་བདག་ལ་དམིགས་ནས་ཉོན་མོངས་པ་སྐྱེ་བར་མི་འགྱུར་རམ་ཞེས་མངོན་ཤེས་ཀྱིས་བརྟགས་ནས། སྐྱེ་བར་ཤེས་ན་བདག་ལ་དམིགས་ནས་ཉོན་མོངས་སྐྱེ་བར་མ་གྱུར་ཅིག་སྙམ་དུ་ཉོན་མོངས་མེད་པའི་ཏིང་ངེ་འཛིན་ལ་སྙོམས་པར་འཇུག་ལ། དེའི་སྟོབས་ཀྱིས་བདག་ལ་དམིགས་པའི་ཉོན་མོངས་མི་སྐྱེ་བ་ཙམ་བྱེད་ལ། སངས་རྒྱས་ཀྱིས་ནི་གང་གི་བདག་ལ་དམིགས་ནས་ཉོན་མོངས་སྐྱེ་བ་དེའི་ཉོན་མོངས་དྲུངས་ནས་འབྱིན་པའི་འཕྲིན་ལས་མཛད་པས་སྔ་མ་ལས་ཁྱད་པར་འཕགས་སོ། ། གཉིས་པ་ནི། སངས་རྒྱས་ཀྱི་སྨོན་གནས་མཁྱེན་པ་ནི་ཉན་རང་གི་ལས་ཁྱད་པར་ལྔས་ཁྱད་པར་འཕགས་ཏེ། འབད་རྩོལ་མེད་པར་ལྷུན་གྱིས་གྲུབ་པ་དང་། ངོ་བོ་གང་ལའང་མ་ཞེན་པས་ཆགས་པ་སྤངས་པ་དང་།
སྒྲིབ་གཉིས་སྤངས་པས་ཡུལ་ཀུན་ལ་ཐོགས་པ་མེད་པ་དང་། འཁོར་བ་ཇི་སྲིད་པར་རྟག་ཏུ་གནས་པ་དང་། སོ་སོ་ཡང་དག་པར་རིག་པའི་སྒོ་ནས་གདུལ་བྱའི་དྲི་བ་ཀུན་ལ་ལན་འདེབས་པའོ། ། གསུམ་པ་ནི། ཀུན་བྱང་ཆོས་རྣམས་ཀྱི་མིང་གི་རྣམ་གྲངས་དུ་མ་དང་། གཟུགས་ནས་རྣམ་མཁྱེན་གྱི་བར་གྱི་ཆོས་རྣམས་ཀྱི་རང་དང་སྤྱིའི་མཚན་ཉིད་དང་། ཡུལ་གྱི་མི་སྐད་སོ་སོ་ཇི་སྙེད་པ་དང་། ཆོས་རྣམས་ཀྱི་ངོ་བོ་དང་རྣམ་པའི་རབ་དབྱེ་མཐའ་ཡས་པའི་ཡུལ་ལ་ཆགས་ཐོགས་མེད་པར་འཇུག་པའི་ཏིང་ངེ་འཛིན་དང་ཤེས་རབ་ནི་གོ་རིམ་བཞིན་དུ་ཆོས་དོན་ངེས་ཚིག་སྤོབས་པ་རྣམས་ལ་ཐོགས་པ་མེད་པའི་སོ་སོ་ཡང་དག་པར་རིག་པ་བཞིའོ། ། བཞི་པ་ནི་དེ་མ་ཐག་ཏུ་འཆད་པར་འགྱུར་རོ། ། གཉིས་པ་ལ།
མངོན་ཤེས་བསམ་གཟུགས་ཚད་མེད་དང་། ། རྣམ་པར་ཟིལ་གནོན་ཟད་པར་རོ། ། དང་པོ་ལ། རྫུ་འཕྲུལ་ལྷ་ཡི་རྣ་མིག་དང་། ། སྔོན་གནས་རྗེས་དྲན་གཞན་སེམས་ཤེས། ། འཆི་འཕོ་སྐྱེ་བ་ཟག་པ་ཟད། ། མངོན་པར་ཤེས་པ་རྣམ་པ་དྲུག ། དང་པོ་ནི། གཅིག་ཏུ་བསྡུས་ཤིང་མང་པོར་བསྒྱུར་བ་ལ་སོགས་པ་བྱེད་པའི་ཏིང་ངེ་འཛིན་དང་ཤེས་རབ་མཚུངས་ལྡན་དང་བཅས་པའོ། ། གཉིས་པ་ནི།
འཇིག་རྟེན་གྱི་ཁམས་ཀྱི་གཟུགས་སྒྲ་བསྐལ་པ་དང་མ་བསྐལ་པ་ཐམས་ཅད་ཐོས་ཤིང་མཐོང་བ་སོགས་བསྒོམ་གྱིས་བྱུང་བ་མཉམ་གཞག་གི་སས་བསྡུས་པའོ། ། གསུམ་པ་ནི། རང་གཞན་གྱི་ཚེ་རབས་སྔ་མ་རྗེས་སུ་དྲན་པའི་ཏིང་ཤེས་མཚུངས་ལྡན་དང་བཅས་པའོ། ། བཞི་པ་ནི། གང་ཟག་གཞན་གྱིས་སེམས་འདོད་ཆགས་དང་བཅས་པ་སོགས་ཇི་ལྟ་བ་བཞིན་དུ་ཤེས་པའི་ཏིང་ཤེས་མཚུངས་བཅས་སོ། ། ལྔ་པ་ནི། འགྲོ་བ་ཀུན་ད་ལྟ་ནས་མ་འོངས་པར་འཇུག་པའི་གནས་སྐབས་ཐམས་ཅད་ཤེས་པའི་ཏིང་ཤེས་མཚུངས་བཅས་སམ། ཡང་ན་འདི་ཉིད་ལྷའི་མིག་གི་མངོན་ཤེས་སུ་བྱ་སྟེ་གཞུང་ཕལ་ཆེར་ལས་དེ་འབྱུང་ངོ་། ། དྲུག་པ་ནི། སྒྲིབ་པ་སྤང་བའི་ཐབས་དང་།
དེ་དག་སྤངས་པའི་རྣམ་གྲོལ་ཇི་ལྟ་བ་བཞིན་དུ་ཤེས་པའི་ཏིང་ཤེས་མཚུངས་ལྡན་དང་བཅས་པ་སྟེ་སྔ་མ་ལྔ་ནི་ཉན་རང་དང་འཇིག་རྟེན་པ་གཉིས་ཀ་དང་ཐུན་མོང་བ་ཡིན་ལ། ཕྱི་མ་ནི་ཉན་རང་དང་ཐུན་མོང་པའོ། ། གཉིས་པ་དང་གསུམ་པ་ནི་བསམ་གཏན་བཞི་དང་གཟུགས་མེད་དང་འགོག་པའི་སྙོམས་འཇུག་རྣམས་སྔ་མ་སྔ་མ་ཐོབ་པར་བྱས་ནས། ཕྱི་མ་ཕྱི་མ་ལ་སྙོམས་པར་འཇུག་པ་མཐར་གྱིས་གནས་པའི་སྙོམས་པར་འཇུག་པ་ཐོབ་པའོ། ། བཞི་པ་ནི་སེམས་ཅན་རྣམས་ལ་བདེ་བ་དང་ཕན་པའི་དགོངས་པ་གཉིས་ལས། དང་པོ་ནི། ཚད་མེད་སྔ་མ་གསུམ་སྟེ། བྱམས་པས་བདེ་བ་དང་ཕྲད་པ། སྙིང་རྗེས་སྡུག་བསྔལ་དང་བྲལ་བ། དགའ་བས་བདེ་བ་དང་མི་འབྲལ་བ་ཡིན་ལ།
བཏང་སྙོམས་ཏེ་ཁོང་ཁྲོ་དང་རྗེས་ཆགས་ཀྱི་ཀུན་ཉོན་གཉིས་ཀ་མེད་པར་བཞེད་པས་ཕན་པའི་དགོངས་པ་སྟེ་བཞིའོ། ། ལྔ་པ་ལ། གཟུགས་ཅན་གཟུགས་ལ་ལྟ་བའི་རྣམ་ཐར་ནི། བསམ་གཏན་བཞི་ལ་བརྟེན་ནས་ནང་ལྟ་བ་པོ་བདག་ལ་གཟུགས་སུ་འདུ་ཤེས་བཞག་སྟེ། ཕྱི་རོལ་གྱི་གཟུགས་ཆེ་ཆུང་བཟང་ངན་སོགས་ལ་ཆེ་ཆུང་བཟང་ངན་ལས་བཟློག་སྟེ་ལྟ་བ་སོགས་གང་དང་གང་སྤྲུལ་པར་འདོད་པ་ལ་དེ་དང་དེར་མོས་པ་བྱ་བའི་ཏིང་ཤེས་མཚུངས་བཅས་སོ། ། ནང་གཟུགས་མེད་པར་ཕྱི་རོལ་གྱི་གཟུགས་ལ་བལྟ་བའི་རྣམ་ཐར་ནི། ནང་ལྟ་བ་པོ་བདག་ལ་གཟུགས་ཅན་མ་ཡིན་པའི་འདུ་ཤེས་བཞག་སྟེ། ཕྱི་རོལ་གྱི་གཟུགས་ལ་སྔ་མ་བཞིན་དུ་བལྟ་བ་དང་། སྡུག་པའི་རྣམ་ཐར་ལུས་ཀྱིས་མངོན་སུམ་དུ་བྱས་ཏེ་གནས་པ་ནི། སྡུག་མི་སྡུག་སྤྲུལ་པ་ལ་འདོད་མི་འདོད་སོགས་ཀུན་ཉོན་གྱི་གཉེན་པོར་སྡུག་མི་སྡུག་སོགས་ཕན་ཚུན་ལྟོས་པའི་འདུ་ཤེས་དང་།
ཕན་ཚུན་རྗེས་སུ་འབྲེལ་བའི་འདུ་ཤེས་དང་། རྣམ་པ་ཐམས་ཅད་སྡུག་པ་རོ་གཅིག་ཏུ་མོས་པའི་ཏིང་ཤེས་མཚུངས་བཅས་སོ། ། ནམ་མཁའ་མཐའ་ཡས་སོགས་གཟུགས་མེད་ཀྱི་རྣམ་ཐར་བཞི་ནི་འགོག་པའི་སྙོམས་འཇུག་སྟེ་འདུ་ཤེས་དང་ཚོར་བ་འགོག་པའི་སྒྲིབ་པ་ལས་གྲོལ་བའི་ཕྱིར་རྣམ་ཐར་དུ་བཞག་གོ ། དྲུག་པ་ལ་བསམ་གཏན་ལ་བརྟེན་ནས་ནང་གཟུགས་མེད་པར་འདུ་ཤེས་པས་ཕྱི་རོལ་གྱི་གཟུགས་ཆུང་ངུ་དག་ལ་དེ་ལྟར་བལྟ་ཞིང་ཟིལ་གྱིས་མནན་ནས་ཤེས་ཟིལ་གྱིས་མནན་ནས་མཐོང་བ་ནི་ཟིལ་གནོན་གྱི་སྐྱེ་མཆེད་དང་པོའོ། ། གཟུགས་ཆུང་ངུའི་གནས་སུ་ཆེན་པོ་སྦྱར་བ་ནི་གཉིས་པའོ། ། ནང་གཟུགས་སུ་འདུ་ཤེས་པས་ཕྱི་རོལ་གྱི་གཟུགས་ཆུང་ངུ་དག་ལ་སྔ་མ་ལྟར་བལྟ་བ་ནི་གསུམ་པའོ། ། ཆུང་ངུའི་གནས་སུ་ཆེན་པོ་སྦྱར་བ་ནི་བཞི་པའོ། ། ནང་གཟུགས་མེད་པར་འདུ་ཤེས་པས་ཕྱི་རོལ་གྱི་གཟུགས་ཁ་དོག་སྔོན་པོ་ལྟ་བུར་སྟོན་པ་འོད་སྔོན་པོ་འབྱུང་བ་རྣམས་ལ་བལྟ་སྟེ། གཟུགས་དེ་དག་ཟིལ་གྱིས་མནན་ནས་ཤེས། ཟིལ་གྱིས་མནན་ནས་མཐོང་བ་ནི་ལྔ་པའོ། །
དེ་བཞིན་དུ་སེར་པོ་དང་། དམར་པོ་དང་། དཀར་པོ་རྣམས་ལའང་ཅི་རིགས་པར་སྦྱར་བས་ཁ་དོག་ཟིལ་གྱིས་གནོན་པའི་སྐྱེ་མཆེད་བཞི་སྟེ་ཟིལ་གནོན་བརྒྱད་དོ། ། བདུན་པ་ལ། འབྱུང་བཞིའི་ཟད་པར་ནི་བསམ་གཏན་ལ་བརྟེན་ནས་མཐའ་དག་འབྱུང་བ་དེ་དང་དེར་མོས་པ་བྱས་ཏེ་བསྒོམས་པ་ལས་འབྱུང་བ་དེ་དང་དེར་སྣང་ཞིང་སྤྲུལ་པར་བྱེད་པའི་ཏིང་ཤེས་སོ། ། སྔོ་སེར་དམར་དཀར་ཏེ་ཁ་དོག་གི་བཞི་ཡང་བསམ་གཏན་ལ་བརྟེན་ནས་མཐའ་དག་སྔོན་པོ་ལ་སོགས་པ་དེ་དང་དེར་སྣང་བའི་ཏིང་ཤེས་སོ། ། ནམ་མཁའ་དང་རྣམ་ཤེས་ཀྱི་ཟད་པར་ནི་ནམ་མཁའ་མཐའ་ཡས་སྐྱེ་མཆེད་དང་། རྣམ་ཤེས་མཐའ་ཡས་སྐྱེ་མཆེད་ལ་བརྟེན་ནས་མཐའ་དག་ནམ་མཁའ་དང་རྣམ་ཤེས་སུ་སྣང་བའི་ཏིང་ངེ་འཛིན་དང་ཤེས་རབ་སྟེ་ཟད་པར་བཅུའོ།། །། སྤྱི་དོན་ལྔ་པ་ཏིང་ངེ་འཛིན་གྱི་ཁྱད་པར་ལ། མིང་དོན་རྫས་སུ་དབྱེ་བ་དང་། །
གྲུབ་ཚུལ་རིགས་ཅན་གྲོལ་ཚུལ་ལོ། ། དང་པོ་ནི། དགེ་བའི་སེམས་རྩེ་གཅིག་པ་སྟེ། ། སྙོམས་འཇུག་དགེ་བ་རྩེ་གཅིག་པ། ། ཞེས་སོ། ། ཏིང་འཛིན་དེ་ཉིད་ཡན་ལག་དང་ལྡན་ཞིང་ཞི་ལྷག་ཟུང་དུ་འབྲེལ་བ་ནི་ཡིད་མི་གཡོ་བར་འཛིན་པ་བསམ་གཏན་དང་། དམིགས་པ་ལ་མཉམ་པར་འཇོག་པས་སྙོམས་འཇུག་ཅེས་བྱའོ། ། དེའང་ལས་ཀྱི་དབང་གིས་དེར་སྐྱེས་པ་ན་བསམ་གཏན་ཞེས་བྱ་བ་ཉིད་ཡིན་ལ། རྣལ་འབྱོར་པ་རྣམས་དེ་ལྟ་བུ་ལ་འཇུག་པ་རྣམས་ནི་ཡོན་ཏན་ཐམས་ཅད་ཀྱི་རྟེན་དུ་གྱུར་པའི་ཕྱིར་སྙོམས་པར་འཇུག་པ་ཞེས་བྱའོ། ། གཉིས་པ་ལ་བསམ་གཏན་བཞི་དང་གཟུགས་མེད་བཞི་ལས།
དང་པོ་ནི། གཟུགས་མེད་རྣམས་ཀྱང་ཡོན་ཏན་གྱི་རྟེན་ཡིན་མོད་ཀྱི། ཡོན་ཏན་ཐམས་ཅད་ཀྱི་རྟེན་མ་ཡིན་ལ། ཡོན་ཏན་ཐམས་ཅད་ཀྱི་རྟེན་དུ་གྱུར་པ་ནི་བསམ་གཏན་རྣམས་ཏེ། དེ་ཡང་འབྲས་བུ་སྐྱེ་བ་དང་རྒྱུ་སྙོམས་འཇུག་གི་དབྱེ་བས་རྣམ་པ་གཉིས་ཡིན་ལ། དེ་དག་ཀྱང་དང་པོ་ལ་སོགས་པའི་དབྱེ་བས་བཞི་སྟེ། བསམ་གཏན་དག་ནི་རྣམ་གཉིས་བཞི། ། ཞེས་སོ། ། དེ་བཞིན་གཟུགས་མེད་རྣམས་ཀྱང་འབྲས་བུ་རྒྱུའི་དབྱེ་བས་གཉིས་དང་། དེའང་ནམ་མཁའ་མཐའ་ཡས་སྐྱེ་མཆེད་ལ་སོགས་པའི་དབྱེ་བས་བཞི་སྟེ།
དེ་བཞིན་གཟུགས་མེད་ཅེས་སོ། ། གསུམ་པ་ནི། ཏིང་འཛིན་འདི་དག་ཟག་པ་དང་བཅས་པས་བསྒོམས་ན་འཁོར་བའི་འབྲས་བུ་འཇིག་རྟེན་པའི་བསམ་གཏན་ཙམ་ཡིན་ལ། ཟག་མེད་དེ་ལམ་གྱི་བདེན་པ་དང་ལྡན་པས་བསྒོམས་ན་རྣམ་པར་གྲོལ་བའི་མྱང་འདས་ཐོབ་པས་འཇིག་རྟེན་ལས་འདས་པའི་སྙོམས་འཇུག་ཅེས་བྱའོ། ། བཞི་པ་ནི་དགེ་བའི་རྩ་བ་ཅི་རིགས་པ་དྲོ་བར་གྱུར་པ་ནས་བརྩམས་ཏེ། དགྲ་བཅོམ་པ་མི་གཡོ་བའི་ཆོས་ཅན་གྱི་བར་ལ་རིམ་གྱིས་ཁྱད་པར་དུ་འཕགས་པའི་ཚུལ་གྱིས་ཡོད་ལ། མི་གཡོ་བའི་ཆོས་ཅན་ནི་བསམ་གཏན་བཞི་པ་ལ་བརྟེན་ནས་མྱ་ངན་ལས་འདས་པ་ཡུལ་ལྔ་དང་། འདུས་བྱས་ཀྱི་མཚན་ཉིད་བཞི་དང་། ཕོ་མོའི་མཚན་མ་སྟེ་བཅུ་དང་བྲལ་བའི་ཕྱིར་མཚན་མ་མེད་པ། བདག་མེད་དང་སྟོང་ཉིད་མཚུངས་པར་ལྡན་པས་སྟོང་པ་ཉིད་ལམ་ཡང་གཟིངས་ལྟ་བུར་འབོར་བའི་ཕྱིར་སྨོན་པ་མེད་པ་སྟེ།
རྣམ་ཐར་སྒོ་གསུམ་གྱི་ཏིང་ངེ་འཛིན་འདི་ནས་མྱ་ངན་ལས་འདས་པ་ཞེས་བྱའོ། ། བཅོམ་ལྡན་འདས་ནི་རྡོ་རྗེ་གདན་དུ་ཉོན་མོངས་པ་དང་ལྷའི་བུའི་བདུད་བཏུལ། ཡངས་པ་ཅན་དུ་འཆི་བདག་གི་བདུད་བཏུལ། རྩ་མཆོག་གི་གྲོང་དུ་ཕུང་པོའི་བདུད་བཏུལ་བ་ཡིན་ནོ་ཞེས་ཟེར་རོ། ། མདོར་ན་ཞི་གནས་དང་ལྷག་མཐོང་གིས་གཞི་བྱས་པའི་ཏིང་ངེ་འཛིན་དེ་དག་དང་། ཤེས་བྱའི་དཀྱིལ་འཁོར་སྦྱངས་པ་དང་བསོད་ནམས་ཀྱི་ཚོགས་རྒྱ་ཆེ་ཆུང་གི་ཁྱད་པར་ལ་བརྟེན་ནས་རིགས་ཅན་གསུམ་གྱི་འབྲས་བུ་ཐ་དད་པར་འབྱུང་བ་ཡིན་ནོ། ། འདིའི་གྲུབ་མཐའ་ཞིབ་ཏུ་ཤེས་པར་འདོད་པས་མངོན་པ་མཛོད་བལྟ་བར་བྱའོ། ། བྱང་ཕྱོགས་ལ་སོགས་པའི་སྡོམ་རྣམས་མ་གཏོགས་ཤེས་བྱེད་དུ་དྲངས་པའི་ལུང་གི་ཁུངས་མ་སྨོས་པ་རྣམས་ཀྱང་ཕལ་ཆེར་མཛོད་ཀྱི་ལུང་ཡིན་ནོ། ། ཞེས་པ་དེ་རྣམས་བྱེ་བྲག་ཏུ་སྨྲ་བའི་གྲུབ་མཐའི་རྣམ་གཞག་བཤད་ཟིན་ཏོ། ། འདིར་སྨྲས་པ།
དེ་ལྟར་བྱེ་བྲག་སྨྲ་གཞུང་གྲུབ་པའི་མཐའ། ། དེ་ཉིད་འདི་ཞེས་སྙིང་པོ་བསྡུས་པའི་ཚུལ། ། དེ་དག་ངེས་ནས་ལུགས་འདིའི་གསུང་རབ་ཚོགས། ། དེ་ཀུན་ཁོང་དུ་ཆུད་ལ་དཀའ་བ་ཅི། ། བར་སྐབས་ཀྱི་ཚིགས་སུ་བཅད་པའོ།། །། སྤྱི་དོན་གཉིས་པ་མདོ་སྡེ་པའི་གྲུབ་མཐའ་བཤད་པ་ལ་གཉིས་ཏེ། ཚིགས་བཅད་ཀྱི་སྒོ་ནས་མདོར་བསྟན་པ་དང་། དེའི་དོན་རྒྱས་པར་བཤད་པ་གཉིས། དང་པོ་ནི། དེ་ལྟར་བྱེ་བྲག་སྨྲ་བའི་གཞུང་ངེས་ནས། །
མདོ་སྡེ་པ་ཡི་གཞུང་ལུགས་རིག་པར་བྱ། ། དེ་ལ་སྔ་མའི་ལོག་རྟོག་དགག་པ་ནི། ། མདོ་ལས་བསྟན་བཅོས་གཙོར་བྱེད་རིགས་མིན་ཏེ། ། གསུང་པ་པོ་ལ་གུས་པ་ལྷོད་འགྱུར་ཞིང་། ། བསྟན་བཅོས་ཉིད་ཀྱང་མདོ་ལ་བརྟེན་ཕྱིར་རོ། ། མངོན་སུམ་རྗེས་སུ་དཔག་པས་གྲུབ་མིན་པས། ། བརྟན་མེད་ཐོགས་མེད་རྣམ་རིག་མིན་གཟུགས་དང་། ། མི་ལྡན་འདུ་བྱེད་རྫས་སུ་ཡོད་མ་ཡིན། ། འདས་དང་མ་འོངས་འགགས་དང་མ་སྐྱེས་མེད། ། ཡོད་ན་ད་ལྟ་ཉིད་དུ་ཐལ་བར་འགྱུར། །
དེ་བཞིན་འདུས་མ་བྱས་པའི་ཆོས་རྣམས་ཀུན། ། རྐྱེན་གྱིས་མ་བསྐྱེད་ཕྱིར་ན་རྫས་སུ་མེད། ། ཕྱི་རོལ་ཡུལ་གྱི་རྣམ་པ་མ་ཤར་བར། ། དུས་མཉམ་ཐུག་ཕྲད་འཛིན་པའང་རིགས་མིན་ཏེ། ། རྣམ་པ་མེད་ན་སྔོ་སེར་ལ་སོགས་པ། ། རྟོགས་ཚུལ་སོ་སོར་དབྱེ་བར་མི་ནུས་ཕྱིར། ། དེ་ནས་རང་ལུགས་མདོ་བཞིན་འཆད་པ་ལ། ། བཤད་བྱ་གསུང་རབ་ཡན་ལག་བཅུ་གཉིས་ཏེ། ། དེ་དག་བརྗོད་བྱའི་སྒོ་ནས་བསླབ་པ་གསུམ། ། སྟོན་ཕྱིར་སྡེ་སྣོད་གསུམ་དུ་འདུས་པར་འདོད། །
རྣམ་རིག་མིན་གཟུགས་མི་ལྡན་འདུ་བྱེད་དང་། ། ཆོས་ཀྱི་ཁམས་དང་ཆོས་ཀྱི་སྐྱེ་མཆེད་ཀྱི། ། ཕྱོགས་རེ་མ་གཏོགས་ཕུང་ཁམས་སྐྱེ་མཆེད་གཞན། ། མཐའ་དག་འདིར་ཡང་རྫས་སུ་ཡོད་པར་འདོད། ། ཇི་ལྟར་སྣང་བ་ཤེས་པ་ཉིད་ཡིན་ཡང་། ། སྣང་བའི་རྒྱུ་ནི་ཕྱི་དོན་ཡིན་པར་འདོད། ། གཟུང་འཛིན་དུས་སྙོམས་མིན་ཕྱིར་རང་འཛིན་ལ། ། རང་འདྲའི་རྣམ་པ་གཏོད་བྱེད་ལྐོག་ན་མོ། ། དེས་ན་ཤེས་པས་དོན་དངོས་མ་རིག་ཀྱང་། ། རྣམ་པ་སྣང་བའི་དབང་གིས་རིག་པར་བཞག །
དེ་ཕྱིར་དམིགས་ཡུལ་ཕྱི་རོལ་དོན་ཡིན་ཡང་། ། མྱོང་བའི་ཡུལ་ནི་ཤེས་པ་ཉིད་ཡིན་ཕྱིར། ། ངོ་བོ་རང་རིག་ཡིན་ཡང་ཕྱི་རོལ་གྱི། ། དོན་དང་འདྲ་བར་སྐྱེས་ཕྱིར་དོན་རིག་བརྗོད། ། སེམས་དང་སེམས་བྱུང་རང་གསལ་སྐད་ཅིག་མ། ། མི་ལྡན་འདུ་བྱེད་གཟུགས་སེམས་སེམས་བྱུང་གི ། གནས་སྐབས་འགའ་ལ་བཏགས་པ་ཙམ་དུ་འདོད། ། དེ་བཞིན་འདུས་མ་བྱས་པ་བཏགས་པ་ཙམ། ། མྱ་ངན་འདས་པའང་དངོས་པོར་མེད་པར་འདོད། ། ལམ་དང་གང་ཟག་རྣམ་དབྱེ་ཕལ་ཆེ་བ། །
བྱེ་བྲག་སྨྲ་བའི་འདོད་པ་དང་མཐུན་ཡང་། ། བྱང་ཆུབ་སེམས་དཔའ་རྣམས་ལ་ས་བཅུ་དང་། ། རྫོགས་སངས་རྒྱས་ལ་སྐུ་གསུམ་ལ་སོགས་འདོད། ། དེ་དག་སྟོན་བྱེད་མདོ་སྡེ་འཆད་ཚུལ་ནི། ། ཉན་པོ་གུས་པ་བསྐྱེད་ཕྱིར་དགོས་དོན་བཤད། ། གཞུང་དོན་རགས་པ་རྟོགས་ཕྱིར་བསྡུས་དོན་བསྟན། ། བྱ་བྱེད་ལས་གསུམ་སྦྱར་ལ་ཚིག་དོན་བླང་། ། སྔ་ཕྱིའི་འབྲེལ་པ་རྟོགས་ཕྱིར་མཚམས་སྦྱར་ནས། ། རྟོགས་པའི་སྒོ་རྣམས་བརྒལ་ལན་སྒོ་ནས་བསྙད། ། ཅེས་ཚིགས་སུ་བཅད་པའི་སྒོ་ནས་མདོ་སྡེ་པའི་གཞུང་ལུགས་མདོར་བསྟན་ནས།
གཉིས་པ་དེའི་དོན་རྒྱས་པར་བཤད་པ་ལ། བྱེ་སྨྲ་སུན་འབྱུང་བ་དང་། རང་ལུགས་བརྗོད་པ་གཉིས་ལས། ། དང་པོ་ལ། བྱེ་སྨྲས་ལོག་པར་བརྟགས་པ་མང་དུ་ཡོད་ཀྱང་། བསྡུ་ན། མདོ་བས་བསྟན་བཅོས་ཚད་མར་བྱེད་པ་དང་། གཞི་ལྔ་ཆར་རྫས་སུ་ཡོད་པར་འདོད་པའོ། ། དང་པོ་མི་འཐད་དེ། བསྟན་བཅོས་མཛད་པ་པོ་དགྲ་བཅོམ་དེ་དག་ཤེས་སྒྲིབ་མ་སྤངས་པས་འཁྲུལ་པ་སྲིད་པའི་ཕྱིར་དང་།
གསུང་བ་པོ་སྟོན་པ་ལ་མ་གུས་པར་འགྱུར་བའི་ཕྱིར་དང་། སློབ་དཔོན་དབྱིག་གཉེན་གྱིས། བསྟན་བཅོས་དང་འགལ་བ་ནི་སླ་ཡི། མདོ་དང་འགལ་བ་ནི་དེ་ལྟར་མ་ཡིན་ནོ་ཞེས་གསུངས་པ་ལྟར་རོ། ། མ་ཡིན་ཏེ། མདོ་ནི་གདུལ་བྱ་ལ་དགོངས་ཏེ་གསུངས་པ་མང་བས་དྲང་དོན་ཤས་ཆེའོ་སྙམ་ན། འོ་ན་བསྟན་བཅོས་ཉིད་ཀྱང་བཀའ་ལ་བརྟེན་ནས་བྱས་པས་བསྟན་བཅོས་ཀྱང་སྤང་དགོས་པར་འགྱུར་རོ། ། ཁྱེད་རང་གི་གྲུབ་མཐའ་སྟོན་པའི་གཞུང་ལས་ཀྱང་། སྤྱོད་པ་རྣམས་ཀྱི་གཉེན་པོར་ནི། ། ཆོས་ཀྱི་ཕུང་པོ་མཐུན་པར་གསུངས། །
ཞེས་སོགས་བཤད་པ་མ་ཡིན་ནམ། དེས་ན་བཀའ་ཐམས་ཅད་ནི་གདུལ་བྱའི་ངོར་གསུངས་པས་ལེགས་པར་གསུངས་པ་ཁོ་ནའོ། ། གཉིས་པ་ནི་དེ་ལ་རྫས་སུ་ཡོད་པ་དེ་ཅི། དེ་ཐ་སྙད་དུ་བརྗོད་དུ་རུང་བའི་ངོ་བོ་ཙམ་ལ་བྱའམ། རང་གི་མཚན་ཉིད་ཀྱིས་ཡོད་པ་ལ་བྱ། དང་པོ་ལྟར་ན་བཏགས་ཡོད་གཏན་མི་སྲིད་པར་འགྱུར་རོ། ། གལ་ཏེ་གཉིས་པ་ལ་ཡིན་ནོ་ཞེ་ན། ཕྱི་རོལ་གྱི་དོན་ཁས་ལེན་པའི་དབང་དུ་བྱས་ནས། རྣམ་པར་རིག་བྱེད་མ་ཡིན་པའི་གཟུགས་མ་གཏོགས་གཟུགས་དང་སེམས་དང་སེམས་ལས་བྱུང་བའི་གཞི་ནི་རྫས་སུ་ཡོད་པ་བདེན་ན། རྣམ་རིག་མིན་གཟུགས་དང་།
མི་ལྡན་པའི་འདུ་བྱེད་དང་འདུས་མ་བྱས་རྫས་སུ་ཡོད་པར་ག་ལ་འགྱུར་ཏེ། བསྟན་མེད་ཐོགས་མེད་ཀྱི་རྣམ་རིག་མིན་གཟུགས་རྫས་གྲུབ་ཏུ་ཡོད་ན། གཞིག་ཅིང་གཞོམ་དུ་རུང་བ་གཟུགས་ཀྱི་མཚན་ཉིད་དུ་མི་རུང་བའི་ཕྱིར་དང་། རྡུལ་ཕྲན་མ་བསགས་པའི་བེམས་པོ་སྲིད་པར་ཐལ་བའི་ཕྱིར་མངོན་སུམ་གྱིས་མི་འགྲུབ་ལ། ཕྱོགས་གང་དུའང་མི་དམིགས་ཤིང་། དོན་གང་དང་ཡང་མ་འབྲེལ་བའི་ཕྱིར་རྗེས་སུ་དཔག་པས་ཀྱང་མི་འགྲུབ་སྟེ། ཙནྡྲ་ཧ་རིས་རིན་ཆེན་ཕྲེང་བ་ལས། བསྟན་མེད་ཐོགས་མེད་རྣམ་རིག་མིན། ། དེ་ཕྱིར་མངོན་སུམ་གྱིས་མི་འགྲུབ། ། ཕྱོགས་འགར་མ་གྲུབ་འབྲེལ་མི་འགྲུབ། །
དེ་ཕྱིར་རྗེས་སུ་དཔག་པས་མིན། ། སྒྲུབ་བྱེད་མེད་ལ་གནོད་མཐོང་ཕྱིར། ། དེ་ཕྱིར་རྣམ་རིག་མིན་གཟུགས་མེད། ། ཅེས་སོ། ། མི་ལྡན་པའི་འདུ་བྱེད་ཐོབ་པ་ལ་སོགས་པའང་གཟུགས་སེམས་སེམས་ལས་བྱུང་བའི་གནས་སྐབས་ཀྱི་ཆོས་ལ་བཏགས་པ་ཙམ་ཡིན་ཏེ། དེ་མ་ཡིན་ན་གཟུགས་སེམས་སེམས་བྱུང་གསུམ་ལས་རྫས་གཞན་ཡིན་ནམ། དེ་དག་ཉིད་ཡིན་ལེགས་པར་དཔྱོད་ལ་དེ་ཡོད་པའི་རང་བཞིན་སྟོན་ཅིག དེ་ནི་རྫས་གྲུབ་ཏུ་སྔོན་རྗེས་གང་གིས་ཀྱང་བསྟན་པར་མི་ནུས་སོ། ། གཞན་ཡང་སྐྱེ་བ་སོགས་ཀྱང་རྫས་སུ་ཡོད་པའི་ཕྱིར་དུས་གསུམ་ཡང་དེར་ཐལ་ལོ། ། འདོད་ན་འདས་པ་དང་མ་འོངས་པ་ད་ལྟར་དུ་ཡོད་པའི་ཕྱིར་འདས་པ་མ་འོངས་པ་མ་ཡིན་པར་འགྱུར་རོ། །
དེ་དག་ཀྱང་རིན་ཕྲེང་ལས། གཟུགས་དང་སེམས་དང་སེམས་བྱུང་གི ། གནས་སྐབས་ལ་བཏགས་མི་ལྡན་བྱེད། ། དེ་ལས་གཞན་ཡང་དེ་ཉིད་ཡིན། ། དེ་ལས་གཞན་ན་མངོན་སུམ་པའོ། ། སྒྲུབ་བྱེད་མེད་པ་གོང་བཞིན་དུ། ། འགྲུབ་པ་ལ་དངོས་ཡོད་ཅེས་པའི། ། ཐ་སྙད་མཁས་པ་རུང་མ་ཡིན། ། དེ་ཉིད་ཡིན་ན་ལེགས་བཤད་ཅི། ། ཞེས་སོ། །
ཡང་འདུས་མ་བྱས་རྫས་སུ་ཡོད་ན་མྱ་ངན་ལས་འདས་པའང་རྫས་སུ་ཡོད་པར་ཐལ་ལོ། ། དེ་འདོད་ན། མར་མེ་ཤི་བ་ཇི་བཞིན་དུ། ། དེ་ཡིས་སེམས་ཀྱང་རྣམ་པར་ཐར། ། ཞེས་སོགས་དང་འགལ་ལོ། ། དེ་ན་འདུས་མ་བྱས་རྫས་གྲུབ་མི་རིགས་ཏེ། རྒྱུ་མེད་པའི་ཕྱིར་དེ་ཉིད་ལས། ། འགོག་སོགས་འདུས་མ་བྱས་རྣམས་ནི། ། རྒྱུ་མེད་ཕྱིར་ན་རྟ་རུ་བཞིན། ། རྐྱེན་དང་མི་ལྡན་དངོས་པོ་ནི། །
འགའ་ཡང་གང་ནའང་རུང་བ་མིན། ། ཞེས་སོ། ། ཕྱི་རོལ་གྱི་དོན་རྣམ་པ་མ་ཤར་བཞིན་དུ་དུས་མཉམ་ཐུག་ཕྲད་དུ་རིག་པར་འདོད་པའང་མི་རིགས་ཏེ། རྣམ་པ་མེད་ན་འདིའི་སྔོན་པོ་རྟོགས་ལ། འདིའི་སེར་པོ་རྟོགས་ཞེས་དབྱེ་བར་མི་ནུས་པར་འགྱུར་ལ། སྔོ་སོགས་ཀྱི་རྣམ་པ་མ་ཤར་ཞིང་རིག་ཙམ་དུ་ཡུལ་ཀུན་ལ་མཚུངས་པའི་ཕྱིར་ཏེ། རྣམ་འགྲེལ་ལས། རང་སྤྱོད་ཡུལ་གྱི་ཕྱེ་མེད་ཅིང་། ། ཐ་དད་པར་མྱོང་མེད་དེ་ལ། ། འདི་ནི་འདི་ལྟར་འདི་ལྟར་ནི། །
མིན་ཞེས་ཐ་དད་འདི་མི་འགྱུར། ། ཞེས་སོ། ། རང་རིག་མེད་པའང་མི་འཐད་དེ། ། དྲན་པ་ལས་ཀྱང་བདག་རིག་གྲུབ། ། ཅེས་གསུངས་པས། རང་ཡོད་དུས་ན་ཉམས་སུ་མྱོང་བ་ལས་དྲན་པར་འགྱུར་བའི་ཕྱིར་རོ། ། གཉིས་པ་རང་ལུགས་གཞག་པ་ལ། མདོའི་རབ་ཏུ་དབྱེ་བ། མདོའི་དོན་གཏན་ལ་དབབ་པ། མདོའི་ཚིག་བཤད་པའོ། །
དང་པོ་ནི། སྙིང་པོ་མཆོག་ལས། མདོ་སྡེ་དབྱངས་བསྙད་ལུང་བསྟན་དང་། ། ཚིགས་བཅད་ཆེད་བརྗོད་གླེང་གཞི་དང་། ། རྟོགས་བརྗོད་དེ་ལྟ་བུ་བྱུང་དང་། ། སྐྱེས་རབས་ཤིན་ཏུ་རྒྱས་པ་དང་། ། རྨད་བྱུང་གཏན་ལ་ཕབ་པའི་སྡེ། ། གསུང་རབ་ཡན་ལག་བཅུ་གཉིས་ཡིན། ། ཞེས་སོ། ། དེ་རྣམས་ཀྱི་ངོས་འཛིན་ནི།
མདོ་སྡེ་ཚིག་ལྷུག་དོན་མང་སྟོན། ། དབྱངས་བསྙད་དབུས་མཐར་ཚིགས་བཅད་གསུངས། ། ལུང་བསྟན་འདས་དང་འབྱུང་བ་སྟོན། ། ཚིགས་བཅད་རྐང་མཉམ་སྦྱར་ནས་གསུངས། ། ཆེད་བརྗོད་མ་ཞུས་ཡི་རང་གསུངས། ། གླེང་གཞི་བསླབ་པ་བཅས་པ་བརྗོད། ། རྟོགས་བརྗོད་དོན་གསལ་དཔེར་བཅས་གསུངས། ། དེ་ལྟར་བུ་བྱུང་སྔོན་བྱུང་བརྗོད། ། སྐྱེས་རབས་སྔོན་གྱི་མཛད་པ་སྟོན། ། ཤིན་རྒྱས་ཟབ་རྒྱས་ཐེག་པ་སྟོན། །
རྨད་བྱུང་འཕགས་པའི་ངོ་མཚར་གཏམ། ། གཏན་ཕབ་མཚན་ཉིད་སྟོན་པ་འོ། ། ཞེས་བྱའོ། ། དེ་རྣམས་ཀྱང་བརྗོད་བྱའི་ཁྱད་པར་ནས་བསླབ་པ་གསུམ་སྟོན་པས་སྡེ་སྣོད་གསུམ་དུ་འགྱུར་ལ། རྗོད་བྱེད་ཀྱི་ཁྱད་པར་ནས་གསུང་རབ་ཡན་ལག་བཅུ་གཉིས་སུ་འགྱུར་རོ། ། དེ་དག་ཀྱང་ཐེག་པ་ཆེ་ཆུང་གཉིས་སུ་འབྱེད་དེ། མདོ་སྡེ་དབྱངས་བསྙད་ལུང་བསྟན་དང་། ། ཚིགས་བཅད་ཆེད་བརྗོད་དེ་ལྔ་ནི། ། ཉན་ཐོས་ཀྱི་མདོ་སྡེ། གླེང་གཞི་དང་རྟོགས་བརྗོད་དེ་ལྟ་བུ་བྱུང་གསུམ་ནི་ཉན་ཐོས་ཀྱི་འདུལ་བ།
སྐྱེས་རབས་ནི་བྱང་སེམས་ཀྱི་འདུལ་བ། ཤིན་ཏུ་རྒྱས་པ་དང་རྨད་དུ་བྱུང་བའི་ཆོས་ཀྱི་སྡེ་གཉིས་བྱང་སེམས་ཀྱི་མདོ་སྡེ། གཏན་ལ་ཕབ་པའི་སྡེ་ནི་གཉིས་ཀའི་ཆོས་མངོན་པའི་སྡེ་སྣོད་ཡིན་ལ། རང་སངས་རྒྱས་ལ་སྡེ་སྣོད་ལ་སོགས་པ་མེད་པས་ཉན་ཐོས་ཀྱི་སྡེ་སྣོད་ལ་དམིགས་པ་ཡིན་ནོ། ། གཉིས་པ་ལ་ཇི་སྙེད་པ་དང་ཇི་ལྟ་བའོ། ། དང་པོ་ནི། ཕུང་ཁམས་སྐྱེ་མཆེད་ཀྱི་རྣམ་པར་གཞག་པ་སྟེ། ཕལ་ཆེར་བྱེ་བྲག་ཏུ་སྨྲ་བ་དང་མཐུན་ལ། འདི་ཉིད་ཀྱི་ཐུན་མོང་མ་ཡིན་པའི་འདོད་པ་ནི། ཚོར་འདུ་རྣམ་ཤེས་ཀྱི་ཕུང་པོ་གསུམ་དང་།
གཟུགས་དང་འདུ་བྱེད་ཀྱི་ཕལ་ཆེར་རེ་དང་། ཆོས་ཀྱི་ཁམས་དང་ཆོས་ཀྱི་སྐྱེ་མཆེད་ཀྱི་ཕྱོགས་གཅིག་མ་གཏོགས་པ་ཁམས་ཕྱེད་དང་བཅོ་བརྒྱད་དང་། སྐྱེ་མཆེད་ཕྱེད་དང་བཅུ་གཉིས་རྫས་གྲུབ་ཏུ་འདོད་ལ། འདས་པ་དང་མ་འོངས་པ་འགགས་ཤིང་མ་སྐྱེས་པས་ད་ལྟར་བ་ཁོ་ན་རྫས་སུ་ཡོད་པ་དང་། རྣམ་པར་རིག་བྱེད་མ་ཡིན་པ་གཟུགས་སུ་མི་འདོད་ཅིང་། སྡོམ་པ་ལ་སོགས་པ་སེམས་པ་གྲོགས་དང་བཅས་པར་འདོད་དེ། རིན་ཕྲེང་ལས། འདི་ཉིད་ཕུང་པོ་ལྔ་ཉིད་ཙམ། ། འདས་དང་མ་འོངས་འགགས་མ་སྐྱེས། ། མིང་དེ་ད་ལྟར་རྫས་སུ་ཡོད། །
རིག་བྱེད་མ་ཡིན་གཟུགས་མི་འདོད། ། སྡོམ་སོགས་འདུ་བྱེད་སེམས་པ་ནི། ། གྲོགས་དང་བཅས་པར་ཡིན་པར་འདོད། ། ཅེས་དང་། ཡེ་ཤེས་སྙིང་པོ་ལས། དུས་གསུམ་རྗེས་འགྲོ་དག་ཀྱང་མེད། ། ཐོགས་པ་མེད་པའི་གཟུགས་ཡོད་མིན། ། ཞེས་སོ། ། གཉིས་པ་ཇི་ལྟ་བ་བཞིན་དུ་ཡོད་པ་ནི། འཕགས་པའི་བདེན་པ་བཞི་དང་།
སྟོང་ཉིད་བཅུ་དྲུག་དང་། དགེ་མི་དགེ་ལུང་མ་བསྟན་གྱི་དེ་བཞིན་ཉིད་གསུམ་དང་། ཕྱག་རྒྱ་བཞི་དང་། རྣམ་ཐར་སྒོ་གསུམ་རྣམས་གཏན་ལ་འབེབས་པ་སྟེ། དེའང་སློབ་དཔོན་དབྱིག་གཉེན་གྱིས་བྱེ་སྨྲ་དང་བསྟུན་ནས། དེ་ལས་ཁྱད་པར་དུ་འཕགས་པའི་ཚུལ་དུ་བསྟན་པ་དེ་བཞིན་དུ་བྱས་ན་འབྱུང་བ་བཞིའི་རྡུལ་ཕྲ་རབ་དང་། དེ་ལས་བྱུང་བ་རྣམས་རྫས་སུ་གནས་ཀྱང་། མདོའི་ལུང་གི་རྗེས་སུ་འབྲངས་ནས་ཇི་ལྟར་སྣང་ཚད་ཤེས་པ་ཉིད་ཡིན་ཡང་དེ་ལྟར་སྣང་བའི་རྒྱུ་ཕ་རོལ་གྱི་དོན་ཡིན་ནོ་ཞེས་འདོད་དོ། ། དེའང་རྡུལ་ཕྲན་རྣམས་དོན་དམ་པ་དང་དེས་བརྩམས་པའི་རགས་པ་ནི་ཀུན་རྫོབ་སྟེ། རྡུལ་ཕྲན་རྣམས་ཀྱང་ནི་མ་རེག་བར་མེད་པས་རེག་པར་འདུ་ཤེས་སོ་ཞེས་པ་ལྟར་ཕན་ཚུན་མ་རེག་པ་ཡང་ཡིན་ལ།
བར་མེད་པར་ཡང་འདོད་དོ། ། ཤེས་པ་སྐད་ཅིག་མ་ཡུལ་གྱི་རྣམ་པ་དང་བཅས་པར་འདོད་ཅིང་། དེའི་དམིགས་པའི་ཡུལ་ཕྱི་རོལ་གྱི་དོན་དང་མྱོང་བའི་ཡུལ་ནི་ཤེས་པའི་བདག་ཉིད་གསལ་བ་སྟེ་ཤེས་པ་ཁོ་ན་ཡིན་ལ། དེ་འཇོག་བྱེད་ནི་ཕྱི་རོལ་གྱི་དོན་དུ་འདོད་དེ། རྣམ་འགྲེལ་ལས། བདག་ཉིད་གསལ་བ་མྱོང་བ་ཡིན། ། འདྲ་བར་སྣང་བ་དམིགས་པ་ཡིན། ། དེས་ན་ཤེས་པ་ཐམས་ཅད་ཀྱི། ། དམིགས་མྱོང་བདག་ཉིད་ཐ་དད་གནས། ། ཞེས་སོགས་དང་།
ཡེ་ཤེས་སྙིང་པོ་ལས། མཐོང་བ་དབང་པོའི་ཡུལ་མིན་ཞིང་། ། ཤེས་པ་རྣམ་པ་བཅས་པ་སྟེ། ། ཞེས་སོ། ། དེས་ན་རྣམ་པར་སྣང་བ་ནི། ཤེལ་ལ་ཚོན་གྱི་གཟུགས་བརྙན་སྣང་བ་ལྟར་ཤེས་པ་ཉིད་ཕྱི་རོལ་དང་འདྲ་བར་སྣང་བ་ཡིན་ལ། གཟུང་འཛིན་གཉིས་སྔ་ཕྱི་དུས་ཐ་དད་པའི་རྒྱུ་འབྲས་ཡིན་པས་ཤེས་པའི་རྣམ་པ་འཇོག་ནུས་ཀྱི་རྒྱུ་ནི་ཤེས་པ་ལས་སྐད་ཅིག་གིས་སྔ་བའི་ཕྱིར་ཤེས་པ་ལ་དངོས་སུ་མི་སྣང་བའི་ལྐོག་ན་མོ་རང་འཛིན་ལ་རང་འདྲའི་རྣམ་པ་གཏོད་བྱེད་ཡིན་ཏེ། རྣམ་འགྲེལ་ལས། ཤེས་པའི་རྣམ་པ་འཇོག་ནུས་པའི། ། རྒྱུ་ཉིད་ལ་ནི་གཟུང་བར་ཤེས། །
ཞེས་སོ། ། དེའི་ཕྱིར་ཤེས་པས་དོན་དངོས་སུ་སྣང་བའི་ཚུལ་གྱིས་མི་འཛིན་ཀྱང་། རང་འདྲའི་རྣམ་པ་གཏད་པའི་ཚུལ་གྱིས་འཛིན་པར་བརྗོད་དེ། དཔེར་ན་བུ་ཕ་དང་འདྲ་བར་སྐྱེས་པ་ལ་བུས་ཕའི་གཟུགས་འཛིན་ནོ་ཞེས་བརྗོད་པ་བཞིན་ནོ། ། ཡིད་ཁམས་རྣམ་ཤེས་ཁམས་དྲུག་ལས་རྫས་གཞན་དུ་མེད་ལ། སེམས་དང་སེམས་བྱུང་གཉིས་ཀ་ཡང་རང་གསལ་བ་རྣམ་པ་དང་བཅས་པ་རྫས་གྲུབ་ཁོ་ན་ཡིན་ནོ། ། དེ་གཉིས་ཀའང་རང་དང་ངོ་བོ་གཅིག་པའི་དོན་གྱི་རྣམ་པ་རིག་པས་རང་རིག་མཚན་ཉིད་པ་དང་། དོན་རིག་བཏགས་པ་བ་སྟེ། རང་གི་ངོ་བོར་གྱུར་སྣང་བ། ། དེ་ཡི་མྱོང་བར་གྲུབ་ཕྱིར་རོ། །
ཞེས་དང་། དོན་འཇོག་དེ་ཡི་བདག་ཉིད་ཕྱིར། ། རང་རིག་ཡིན་ཡང་དོན་རིག་འདོད། ། ཅེས་སོ། ། ལྡན་མིན་འདུ་བྱེད་རྣམས་གཟུགས་སེམས་སེམས་བྱུང་གི་གནས་སྐབས་ལ་བཏགས་ཡོད་ཙམ་དང་། འདུས་མ་བྱས་གསུམ་ནི་དངོས་མེད་ལ་བཏགས་པ་ཙམ་དུ་འདོད་དེ། དེ་ཡང་རིན་ཕྲེང་ལས། མི་ལྡན་འདུ་བྱེད་གཟུགས་སེམས་དང་། ། སེམས་བྱུང་གནས་སྐབས་བཏགས་པར་འདོད། ། འདུས་མ་བྱས་གཞི་མེད་པར་འདོད། །
ཅེས་དང་། ཡེ་ཤེས་སྙིང་པོ་ལས། ནམ་མཁའ་མོ་གཤམ་བུ་དང་མཚུངས། ། འགོག་པ་གཉིས་ཀྱང་དེ་དང་འདྲ། ། འདུ་བྱེད་བེམས་པོ་ཡོད་མ་ཡིན། ། ཞེས་སོ། ། དེས་ན་མྱ་ངན་འདས་པའང་དངོས་མེད་དུ་འདོད་དོ། ། ལམ་དང་གང་ཟག་གི་འདོད་ཚུལ་ལ་ཉན་རང་གཉིས་ནི་བྱེ་སྨྲ་དང་ཕལ་ཆེར་འདྲ་ལ། ཁྱད་པར་དུ་བྱང་ཆུབ་སེམས་དཔའ་ལ་ས་བཅུ་དང་། སངས་རྒྱས་ལ་སྐུ་གསུམ་མམ་མི་གནས་པའི་མྱ་ངན་ལས་འདས་པ་ཞེས་བྱ་བ་ཕུང་པོ་ལྷག་མེད་དུ་མྱ་ངན་ལས་འདས་ཀྱང་།
སེམས་ཅན་གྱི་དོན་རྒྱུན་མི་འཆད་པར་འབྱུང་བ་རྣམས་མདོ་ལས་གསུངས་པས་དེ་ལྟར་འདོད་དོ། ། གསུམ་པ་མདོའི་ཚིག་བཤད་པའི་ཚུལ་ལ། མདོ་དོན་སྨྲ་བ་རྣམས་ཀྱིས་ནི། ། དགོས་པ་བསྡུས་པའི་དོན་བཅས་དང་། ། ཚིག་དོན་བཅས་དང་མཚམས་སྦྱར་བཅས། ། བརྒལ་ལན་བཅས་ཏེ་བསྙད་པར་བྱ། ། ཞེས་པ་ལྟར་ལས། དང་པོ་ནི། རྣམ་བཤད་རིགས་པ་ལས། མདོ་དོན་ཆེ་བ་ཉིད་ཐོས་ནས། །
ལེན་དང་འཛིན་པ་ལ་སོགས་ལ། ། ཉན་པ་པོ་དེ་གུས་འགྱུར་བས། ། ཐོག་མར་དགོས་པ་བཤད་པ་བྱ། ། ཞེས་གསུངས་པས། ཐོག་མར་བཤད་བྱའི་ཆོས་གང་ཡིན་པ་དེའི་དགོས་པ་བསྟན་པས་དཔྱོད་པ་དང་ལྡན་པ་རྣམས་ཀྱིས་དེ་ཐོས་ནས། དགོས་པ་ཕུན་སུམ་ཚོགས་པ་དེ་ཐོབ་པའི་ཕྱིར་དུ་ཉན་པ་དང་འཛིན་པ་ལ་འབད་པར་བྱེད་པ་དང་། དགོས་པ་དང་བཅས་པའི་ཆོས་དེ་ལ་གུས་པ་བསྐྱེད་པའི་ཕྱིར་དུ་ཐོག་མར་བཤད་པ་ཡིན་ནོ། ། དེ་ཡང་མཁས་པ་འཇུག་པའི་སྒོ་ལས། བསྟན་བཅོས་དམ་པར་བསྟན་པའི་ཕྱིར། ། སྟོན་པས་ཐོག་མར་དགོས་པ་བསྟན། །
ཡོངས་སུ་རྟོགས་པ་དེ་མཐོང་ན། ། སྤྱོད་པ་ལ་ཡང་ཅིས་མི་འཇུག ། ཅེས་གསུངས་སོ། ། གཉིས་པ་ནི། གཞུང་གི་སྤྱི་དོན་ནམ་ཡན་ལག་གི་དོན་གང་གི་ཡིན་ཡང་རུང་སྟེ། བརྗོད་བྱའི་དོན་འདུས་པ། སྤྱི་གསལ་མ་འདྲེས་པ། ས་མཚམས་མ་འཆུགས་པ། ཆོད་ཆེ་བ། ཚིག་གསལ་བ།
བརྗོད་བདེ་བ། ངག་ཉུང་བ། ཚིག་སྙོམས་པ་ལ་སོགས་པའི་ཡོན་ཏན་དང་ལྡན་ཞིང་དེའི་ལོག་ཕྱོགས་ཀྱི་སྐྱོན་ཐམས་ཅད་དང་བྲལ་བའི་སྒོ་ནས་བསྡུས་དོན་ཉིད་ཀྱིས་གཞུང་དོན་རགས་པ་གོ་བའོ། ། དེ་ཡང་། བསྡུས་དོན་ཚིག་གསལ་བརྗོད་པ་བདེ། ། ངག་ཉུང་ཚིག་སྙོམས་གཟུང་བ་སླ། ། བསྡུས་དོན་ཉིད་ཀྱིས་གཞུང་གོ་བ། ། དེ་འདྲ་གང་གིས་ཤེས་དེ་མཁས། ། ཞེས་གསུངས་པ་ལྟར་རོ། ། གསུམ་པ་ལ།
ལེགས་སྦྱར་གྱི་ལུགས་དང་། བོད་ལ་ཉེ་བར་མཁོ་བ་གཉིས་ལས། དང་པོ་ནི། གཞུང་ལུགས་གང་དང་གང་འཆད་པ། ། བྱེད་པ་ཚིག་གིས་རབ་སྦྱར་ཏེ། ། ཚིག་དོན་ལེགས་པར་སྦྲེལ་ནས་ནི། ། འཆད་པར་བརྡ་སྤྲོད་བྱེད་པའི་ལུགས། ། ཞེས་གསུངས་ཏེ། སེང་གེའི་ལྟ་སྟངས་དང་། སྦལ་པའི་འཕར་བ་དང་།
རུས་སྦལ་གྱི་བཞི་འགྲོས་དང་། སྟག་མོའི་མཆོངས་སྟབས་དང་བཞིའི་སྒོ་ནས་འཆད་པའོ། ། གཉིས་པ་ནི། ལས་དང་བྱེད་པོ་བྱ་བ་ཡི། ། ཚིག་དོན་སྦྲེལ་ལ་ངག་དོན་བླངས། ། ཞེས་གསུངས་ཏེ། ལས་ནི་འབྲས་ཆན་ལ་སོགས་པ། བྱེད་པ་པོ་ནི་ལྷ་སྦྱིན་ལ་སོགས་པ། བྱ་བ་ནི་འཚེད་པ་ལ་སོགས་པའོ། ། དེ་བཞིན་དུ་ཕྱག་འཚལ་ལོ། །
བཤད་པར་བྱའོ་ཞེས་བྱ་བ་ལ་སོགས་པ་ལའང་སྦྱར་ཏེ་ཤེས་པར་བྱའོ། ། འཆད་ཚུལ་དངོས་ནི། ཐོག་མར་ཚིག་ལ་བརྟེན་ནས་དོན་ཚོལ་དགོས་པས། ཐུན་མོང་དུ་གྲགས་པ་མིང་ཚིག་ཡི་གེ་གསུམ་དང་། མངོན་བརྗོད་དང་བརྡ་སྤྲོད་ཀྱི་བསྟན་བཅོས་ལ་སོགས་པ་ནས་འབྱུང་བའི་མིང་ཚིག་ཡི་གེའི་སྤྲོས་པ་རྣམས་ལ་མཁས་པར་བྱས་ནས། ཕྱི་ནས་བཤད་བྱའི་ཆོས་གང་དང་གང་ཡིན་པ་དེ་དང་དེའི་དོན་ལ་མཁས་པར་བྱེད་པ་སྟེ། ཚིག་ལ་རྨོངས་པས་དོན་མ་གོ་བ་ཆེས་ཤིན་ཏུ་མང་བའི་ཕྱིར་རོ། ། དེ་ཡང་། ཐོག་མར་སྒྲ་ལ་མཁས་པ་ཡིས། ། ཚིག་དོན་རྣམ་པར་ཕྱེ་སྟེ་བསྟན། །
དེ་ནས་དོན་ལ་མཁས་པ་ཡིས། ། ལྷག་ཆད་འཁྲུལ་པ་མེད་པར་བཤད། ། ཅེས་གསུངས་པ་ལྟར་རོ། ། བཞི་པ་ནི། གཞུང་གི་ཚིག་དོན་སྔ་མས་ཕྱི་མ་འདྲེན་མི་ནུས་པའམ། ནུས་ཀྱང་མི་གསལ་བའམ། ཚིག་གི་བརྗོད་ཚུལ་དཀའ་བ་འགའ་ཞིག ཚིག་སྔ་ཕྱིའི་དོན་འདི་ལྟར་འབྲེལ་ཞེས་བརྗོད་པ་ཚིག་གི་མཚམས་སྦྱོར་དང་། མདོར་བསྟན་རྒྱས་བཤད་དམ། སྤང་གཉེན་དང་རྒྱུ་འབྲས་ལ་སོགས་པ་ཕན་ཚུན་མཚམས་སྦྱོར་བ་ནི།
མདོ་རྒྱས་དང་། འགལ་འགྲེལ་གྱི་སྒོ་ནས་མཚམས་སྦྱོར་བ་སྟེ། གཞུང་དེར་དངོས་སུ་བཤད་ཀྱང་རུང་མ་བཤད་ཀྱང་རུང་སྐབས་སུ་བབས་པ་འཆད་པའོ། ། དེ་ཡང་། སྒྲ་དང་དོན་གྱི་དབྱེ་བ་ཡིས། ། མཚམས་སྦྱར་བ་ནི་རྣམ་པ་གཉིས། ། ཞེས་དང་། དོན་ནི་མདོར་བསྟན་རྒྱས་བཤད་དམ། ། འགལ་འགྲེལ་སྒོ་ནས་མཚམས་སྦྱོར་བྱེད། ། ཅེས་གསུངས་པ་ལྟར་རོ། །
ལྔ་པ་ནི། གཞུང་གི་དོན་སློབ་མས་རྟོགས་དཀའ་བ་འགའ་ཞིག་ལ། འདི་དང་འདི་མི་འགལ་བ་ཇི་ལྟར་ཡིན་ཞེས་པ་ལྟ་བུའི་དྲི་བའམ་དོགས་པ་ཁོངས་ནས་བསླངས་ཏེ། དེ་དག་གི་ལན་ལུང་རིགས་དང་མི་འགལ་བར་བཤད་པའི་སྒོ་ནས་འགལ་བ་སྤང་ཞིང་གཞུང་གི་དོན་འཚོལ་བ་སྟེ། དེ་ཡང་། བརྒལ་ལན་སྒོ་ནས་གཞུང་གི་དོན། ། ལུང་དང་རིགས་པས་གཏན་ལ་དབབ། ། ཅེས་གསུངས་པ་ལྟར་རོ། ། རྣམ་པར་བཤད་པའི་སྒོ་བཅུ་བཞི་ལ་སོགས་པ་ནི་མངོན་པ་ཀུན་ལས་བཏུས་ལས་འབྱུང་བས་དོན་དུ་གཉེར་བ་དེར་བལྟ་བར་བྱའོ། ། མདོ་སྡེ་པའི་གྲུབ་མཐའ་ཤེས་པར་འདོད་ན་མཛོད་ཀྱི་རང་འགྲེལ་དང་།
ཀུན་ལས་བཏུས་ཀྱི་སྐབས་རྣམས་ལས་རྟོགས་པར་བྱའོ། ། སློབ་དཔོན་ཁ་ཅིག་མདོ་སྡེ་པ་འདི་ཐེག་པ་ཆེན་པོ་བར་འདོད་ཀྱང་། ཁོ་རང་གི་ལུགས་ཀྱི་ཐེག་པ་ཆེན་པོ་ཡིན་གྱི། སྤྱིར་ནི་མ་ཡིན་ཏེ། གཞན་དུ་ན་ཐེག་ཆེན་བཀར་བསྒྲུབ་མི་དགོས་པར་འགྱུར་རོ་ཞེས་པ་དེ་རྣམས་ཀྱིས་མདོ་སྡེ་པའི་གྲུབ་མཐའི་རྣམ་གཞག་བསྟན་ཟིན་ཏོ།། །། འདིར་སྨྲས་པ། མདོ་སྡེའི་བཀའ་དང་བསྟན་བཅོས་ལ་མོས་ཤིང་། ། མདོ་སྡེ་པ་ཡི་གཞུང་ལུགས་ཤེས་འདོད་རྣམས། ། མདོ་སྡེའི་གྲུབ་མཐའི་སྙིང་པོ་འདི་ལོངས་ཞེས། ། མདོ་སྡེ་འཛིན་པ་རྣམས་ལ་དེ་སྐད་སྨྲ། །
བར་སྐབས་ཀྱི་ཚིགས་སུ་བཅད་པའོ།། །། སྤྱི་དོན་གསུམ་པ་སེམས་ཙམ་པའི་གྲུབ་མཐའ་བཤད་པ་ལ་གཉིས་ཏེ། ཚིགས་བཅད་ཀྱི་སྒོ་ནས་མདོར་བསྟན་པ་དང་། དེའི་དོན་རྒྱས་པར་བཤད་པ་གཉིས། དང་པོ་ནི། དེ་ལྟར་མདོ་སྡེ་པ་ཡི་ལུགས་ཤེས་ནས། ། རྣལ་འབྱོར་སྤྱོད་གཞུང་རྒྱ་མཚོར་འཇུག་བྱ་སྟེ། ། མདོ་སྡེ་པ་རྣམས་རང་ལུགས་ཐེག་ཆེན་དུ། ། བསྒྲུབ་ཕྱིར་ཤེས་ཕྱིན་ལ་སོགས་ཐེག་ཆེན་གྱི། ། མདོ་སྡེ་ཕལ་ཆེར་བཀའ་རུ་མི་འདོད་ཀྱང་། །
དེ་ཡིས་ཉེས་སྤོངས་འདི་ལྟར་ཤེས་པར་བྱ། ། མ་འོངས་འཇིགས་ལྟར་སྔར་ལུང་མ་བསྟན་ཞིང་། ། ཆེ་ཆུང་ཐེག་པ་སྟོན་པས་ལྷན་ཅིག་གསུངས། ། རྒྱལ་ལས་གཞན་གྱིས་ཟབ་རྒྱས་འདི་ཡུལ་མིན། ། རྣམ་འཕྲུལ་གཞན་གྱི་གསུང་ཡང་བཀའ་རུ་གྲུབ། ། ཐེག་ཆེན་ཡོད་ན་འདི་བས་གཞན་མེད་ཅིང་། ། མེད་ན་མདོ་སྡེ་གཞན་ལའང་ཚུལ་དེ་མཚུངས། ། ཟབ་རྒྱས་ཐེག་པ་མེད་ན་སངས་རྒྱས་མེད། ། ཐེག་ཆེན་ཉོན་མོངས་གཉེན་པོར་འགྱུར་མཐོང་ཞིང་། ། སྣ་ཚོགས་སྒྲ་ཡིས་གསུངས་པ་རྟོགས་དཀའ་བའོ། །
ཐེག་པ་ཆེན་པོ་རྒྱལ་བའི་བཀར་གྲུབ་པའོ། ། དྲུག་གི་ཅིག་ཅར་སྦྱར་སོགས་རིགས་པ་ཡིས། ། བརྟགས་ན་ཕྱི་རོལ་རྡུལ་ཕྲན་རྙེད་མ་ཡིན། ། རྡུལ་ཕྲན་མི་སྦྱོར་འདུས་པ་སྦྱོར་ཞེ་ན། ། སྦྱར་རྒྱུའི་རྡུལ་ཕྲན་མེད་ཕྱིར་དེ་འདུས་ཅི། ། གཟུགས་སོགས་མངོན་སུམ་དག་དང་འགལ་ཞེ་ན། ། སེམས་ཉིད་འཁྲུལ་པའི་སྣང་བར་ལུང་ལས་གསུངས། ། འགའ་ལས་ཕྱི་དོན་ཡོད་པ་བཤད་ཅེ་ན། ། འཇིག་རྟེན་གཞུག་ཕྱིར་དགོངས་པ་ཅན་དུ་སྟེ། ། དེ་ཡི་དགོངས་གཞི་ཕྱི་རོལ་གཟུགས་སོགས་སུ། །
སྣང་བའི་རྣམ་རིག་ཉིད་ཀྱི་ས་བོན་དང་། ། སྣང་བ་ཙམ་ལ་དགོངས་ནས་གཟུགས་དང་ནི། ། མིག་གི་སྐྱེ་མཆེད་སོགས་སུ་ཐུབ་པས་གསུངས། ། མི་ལྡན་འདུ་བྱེད་བཏགས་པ་ཙམ་དུ་མཚུངས། ། འདུས་མ་བྱས་ཆོས་མེད་པ་ཁོ་ནའང་མིན། ། ཀུན་གཞི་ཉོན་མོངས་ཅན་ཡིད་འཇུག་ཤེས་དྲུག ། ཀུན་འགྲོ་ཡུལ་ངེས་ལྔ་ལྔ་དགེ་བཅུ་གཅིག ། རྩ་ཉོན་ཉེ་ཉོན་ཉེར་དྲུག་གཞན་འགྱུར་བཞི། ། དེ་དག་ཀུན་ལ་རིག་རྒྱུའི་གཟུང་དོན་གཞན། ། མེད་ཕྱིར་རང་རིག་ཉིད་ཡིན་གཞན་རིག་མེད། །
ཤེས་བྱའི་གནས་དང་མཚན་ཉིད་དེར་འཇུག་དང་། ། དེ་ཡི་རྒྱུ་འབྲས་དེ་རབ་དབྱེ་བ་དང་། ། བསླབ་པ་གསུམ་དང་དེ་འབྲས་སྤངས་པ་དང་། ། ཡེ་ཤེས་ཐེག་པ་མཆོག་གྱུར་ཁྱད་པར་འཕགས། ། ཤེས་བྱའི་གནས་ནི་ཀུན་གཞིའི་རྣམ་ཤེས་ཏེ། ། གང་དེ་མེད་ན་ལུས་ལེན་རྣམ་སྨིན་མྱོང་། ། སྙོམས་འཇུག་ལས་ལྡང་དེ་བཞིན་འཆི་འཕོ་དང་། ། སྐྱེ་བ་ལ་སོགས་མི་སྲིད་སྐྱོན་ཡོད་ཕྱིར། ། ཐེག་ཆེན་མདོ་སྡེ་ཀུན་ལས་ཡོད་པར་བསྟན། ། དེ་ལ་རྣམ་སྨིན་ཀུན་གཞི་ཞེས་བྱ་བ། །
གློ་བུར་མ་ཡིན་ཐོག་མེད་དུས་ཅན་ཁམས། ། སྔོན་བསགས་ལས་ཀྱི་བག་ཆགས་ལ་བརྟེན་ནས། ། ཀུན་ཉོན་ཆོས་ཀུན་སྐྱེ་བའི་གཞིར་གྱུར་པ། ། དབང་ཤེས་ཡུལ་བཅས་སྣང་བའི་རྒྱུ་ཡིན་ཏེ། ། སྔ་མའི་བག་ཆགས་ལས་བྱུང་འབྲས་བུའང་ཡིན། ། དེ་ལ་དགོས་པའི་ཀུན་ཉོན་བག་ཆགས་ནི། ། ས་བོན་ཀུན་གཞི་ཞེས་བྱ་གློ་བུར་བ། ། ནུས་པ་ཙམ་ལས་ཤེས་རིག་ཏུ་མེད་ཀྱང་། ། ཆུ་དང་ཆུ་ཟླ་ལྟ་བུར་དབྱེ་བར་དཀའ། ། དེ་ནི་ཀུན་འགྲོ་དང་འགྲོགས་བཏང་སྙོམས་པ། །
རྐྱེན་གྱིས་འགྱུར་ཕྱིར་མ་བསྒྲིབས་ལུང་མ་བསྟན། ། དེས་ནི་རེག་དང་ཡིད་བྱེད་སོགས་བསྡུས་ནས། ། འཁོར་བར་སྐད་ཅིག་རེ་རེ་བཞིན་འཇུག་ལ། ། ས་བོན་ཆ་ནི་ཉན་རང་དགྲ་བཅོམ་དང་། ། བྱང་ཆུབ་སེམས་དཔའ་ས་བརྒྱད་ཐོབ་ནས་ལྡོག ། རྣམ་སྨིན་ཀུན་གཞི་ཉན་རང་ལྷག་མེད་དང་། ། ཐེག་ཆེན་མེ་ལོང་ལྟ་བུའི་ཡེ་ཤེས་སུ། ། གནས་འགྱུར་ཚུལ་གྱིས་ལྡོག་ཅེས་མཁས་རྣམས་བཞེད། ། ཀུན་གཞི་རྟེན་ཅིང་འབྲེལ་འབྱུང་མི་རྟག་ན། ། གཅིག་རྟག་རང་དབང་ཅན་དུ་འཁྲུལ་སྲིད་ཀྱང་། །
དུ་མ་མི་རྟག་གཞན་དབང་ཅན་ཉིད་ཕྱིར། ། དབང་ཕྱུག་རྒྱུར་འདོད་སོགས་དང་མཚུངས་མ་ཡིན། ། མཚན་ཉིད་གཞན་དབང་ཀུན་བརྟགས་ཡོངས་གྲུབ་གསུམ། ། གཞན་གྱི་དབང་ནི་ཀུན་གཞི་ལས་བྱུང་བའི། ། ཡང་དག་མིན་ལྡན་ཁམས་གསུམ་པའི་ཤེས་རིག ། བག་ཆགས་སྟོབས་ཀྱིས་ཕུང་ཁམས་སྐྱེ་མཆེད་སོགས། ། གཟུང་དང་འཛིན་པའི་རྣམ་པར་སྣང་བ་གང་། ། ཀུན་བརྟགས་དོན་ལ་མེད་ཀྱང་རྣམ་རིག་ཙམ། ། དེ་ལ་རྟོགས་པས་བདག་དང་ཆོས་ལ་སོགས། ། དོན་དང་ཐ་སྙད་དུ་མར་སྒྲོ་བཏགས་གང་། །
ཡོངས་གྲུབ་གཞན་དབང་རྣམ་རིག་ཙམ་དེ་ཉིད། ། དོན་གྱི་རྣམ་པ་དག་དང་བྱིས་པ་ཡིས། ། བཏགས་པའི་བདག་དང་གཟུང་འཛིན་གྱིས་སྟོང་གང་། ། གལ་ཏེ་ཕྱི་དོན་མེད་ན་རྣམ་རིག་ཙམ། ། གཟུང་དང་འཛིན་པར་སྣང་བ་ཅི་ཞེ་ན། ། རྣམ་བརྫུན་པ་རྣམས་སྣ་ཚོགས་སྣང་བ་འདི། ། བག་ཆགས་ཀྱིས་སྣང་རྣམ་པ་བརྫུན་པ་སྟེ། ། མེད་བཞིན་སྣང་བ་སྐྲ་ཤད་འཛག་རྣམ་བཞིན། ། གཉིས་མེད་ཤེས་པ་རྣམ་པ་དང་བྲལ་བ། ། རང་རིག་ཡེ་ཤེས་དམ་པའི་སྤྱོད་ཡུལ་འདོད། །
དེ་ཕྱིར་སངས་རྒྱས་ཐོབ་ཚེ་རྣམ་པ་དང་། ། བྲལ་བའི་རང་རིག་འབའ་ཞིག་བདེན་པར་བཞེད། ། རྣམ་བདེན་པ་རྣམས་སེམས་ཉིད་དེར་སྣང་ཕྱིར། ། རྣམ་པར་སྣང་བ་སེམས་སུ་བདེན་པ་སྟེ། ། སངས་རྒྱས་ཐོབ་ཚེ་འདི་དག་གནས་གྱུར་ནས། ། དག་པའི་སྣང་བ་ཉིད་དུ་འགྱུར་ཞེས་ཟེར། ། འདི་ལ་གཟུང་འཛིན་སྒོ་ང་ཕྱེད་ཚལ་དང་། ། གཟུང་འཛིན་སྣ་ཚོགས་གཉིས་མེད་སྨྲ་བ་དང་། ། གཟུང་འཛིན་རྣམ་པ་གྲངས་མཉམ་དུ་འདོད་དང་། ། རྣམ་པ་སྣ་ཚོགས་བསམ་གྱིས་མི་ཁྱབ་ཀྱང་། །
ཡིད་ཤེས་གཅིག་གི་ངོ་བོར་བདེན་འདོད་སོགས། ། རྣམ་བདེན་པ་ཉིད་གྲུབ་མཐའ་མང་ན་ཡང་། ། གཟུང་འཛིན་རྣམ་པ་དུས་མཉམ་གཅེར་འཕྲད་འཛིན། ། གཉིས་མེད་ཡེ་ཤེས་དོན་དམ་མྱང་འདས་དང་། ། གཟུང་འཛིན་གཉིས་སྣང་འཁྲུལ་པ་འཁོར་བར་འདོད། ། དེ་རྣམས་མདོ་སྡེའི་ལུང་དང་དངོས་གཅིག་ཉིད། ། དུ་མར་སྣང་བའི་རིགས་པས་ཕྱི་དོན་འགོག ། བག་ཆགས་ས་བོན་ལས་སྐྱེས་སྐད་ཅིག་ལས། ། མི་སྡོད་ཕྱི་མ་སྐྱེད་དེ་གཞན་གྱི་དབང་། ། དེ་ལ་མིང་དང་རྒྱུ་མཚན་ལ་སོགས་པ། །
ཕྱིན་ཅི་ལོག་ཏུ་བཏགས་པས་ཀུན་བརྟགས་པ། ། རྣམ་རིག་དེ་ལས་དོན་གྱི་རྣམ་པ་སོགས། ། གཞན་དུ་གྲུབ་པ་མེད་ཅིང་དེ་ཉིད་དུ། ། ཡོངས་སུ་གྲུབ་ཕྱིར་ཡོངས་གྲུབ་ཅེས་བྱར་བརྗོད། ། མ་དག་དག་པའི་གཞན་དབང་རྣམ་པ་གཉིས། ། རིམ་བཞིན་བྱིས་པ་རྣམས་ཀྱི་གཉིས་སྣང་དང་། ། འཕགས་པའི་རྗེས་ལས་ཐོབ་པའི་གཉིས་སྣང་ངོ་། ། ཀུན་བརྟགས་ངོ་བོ་ཁྱད་པར་ཀུན་རྟོག་གམ། ། མིང་ལ་དོན་དང་དོན་ལ་མིང་དུ་རྟོག ། མིང་ལ་མིང་དང་དོན་ལ་དོན་དུ་རྟོག །
གཉིས་ཀ་ལ་བརྟེན་གཉིས་ཀར་རྟོག་པའོ། ། ཡོངས་གྲུབ་འགྱུར་མེད་ཕྱིན་ཅི་མ་ལོག་གཉིས། ། རང་བཞིན་དྲི་མེད་ཐོབ་པ་དང་པོ་སྟེ། ། དམིགས་པའི་རྣམ་བྱང་ཞེས་བྱ་ཕྱི་མ་ཡིན། ། དེ་དོན་རྟོགས་ཕྱིར་བྱང་ཆུབ་སེམས་དཔའ་རྣམས། ། མ་ཞུམ་སྤངས་པ་ཞི་ལྷག་གསུམ་གྱིས་འཇུག ། ཐོས་པའི་སྒོ་ནས་མིང་དོན་ངོ་བོ་དང་། ། ཁྱད་པར་བཙལ་བས་དེ་དག་མ་དམིགས་པར། ། དོན་ཀུན་བརྗོད་པ་ཙམ་དུ་ལེགས་རིག་ནས། ། རྣམ་རིག་ཙམ་དུ་ཆོས་ཀུན་ཤེས་པར་བྱེད། །
རྣམ་རིག་འདུ་ཤེས་ལྡོག་ནས་ཆོས་ཀྱི་དབྱིངས། ། གཉིས་ཀྱི་མཚན་ཉིད་བྲལ་བ་མངོན་དུ་བྱེད། ། བྱང་སེམས་འཇུག་པའི་གནས་སྐབས་ལམ་ལྔ་སྟེ། ། མོས་སྤྱོད་གཉིས་དང་མཐོང་བསྒོམ་མཐར་ཕྱིན་ལམ། ། དེ་ཡི་རྒྱུ་འབྲས་ཕ་རོལ་ཕྱིན་པ་དྲུག ། མི་མཐུན་ཕྱོགས་ཀྱི་སྒོ་ནས་གྲངས་ངེས་བཞག ། རྒྱུ་འབྲས་དམན་མཆོག་རགས་དང་ཕྲ་བའི་རིམ། ། ཆགས་དང་གདུང་བ་ཀུན་འཁྲུགས་ལེ་ལོ་མེད། ། རྩེ་གཅིག་སེམས་དང་ཆོས་རབ་རྣམ་འབྱེད་བློ། ། དེ་དབྱེ་རབ་དགའ་ལ་སོགས་ས་བཅུ་ལ། །
ཕྱིན་དྲུག་ཐབས་དང་སྨོན་ལམ་སྟོབས་ཡེ་ཤེས། ། འདི་དག་མོས་སྤྱོད་རྟོགས་དང་གྲུབ་པས་ཐོབ། ། མྱུར་ན་གྲངས་མེད་གསུམ་གྱི་དེ་མཐར་ཕྱིན། ། ལམ་མཐར་ཕྱིན་བྱེད་བསླབ་གསུམ་ཉན་ཐོས་ལས། ། ལྷག་པའི་ཚུལ་ཁྲིམས་ཏིང་འཛིན་ཤེས་རབ་སྤྱོད། ། ཐོས་པའི་བག་ཆགས་གོམས་ལས་ཉོན་མོངས་ཀུན། ། རིམ་གྱིས་འཕྲི་བས་མ་དག་གཞན་དབང་གི ། མཚན་མ་འགགས་པས་སྲིད་ལ་མི་གནས་ཤིང་། ། དེ་བཞིན་ཤེས་བྱའི་སྒྲིབ་པ་ཡོངས་སྤངས་པས། ། རྣམ་བྱང་ཤིན་ཏུ་རྣམ་དག་དེ་ཁོ་ན། །
དག་པའི་གཞན་དབང་ཉིད་དུ་གནས་གྱུར་པ། ། མ་འགགས་ཕྱིར་ན་ཞི་ལ་ཡོངས་མི་གནས། ། དེ་ཡི་ཡེ་ཤེས་ཕུན་ཚོགས་སྐུ་གསུམ་སྟེ། ། སྤྲོས་ཀུན་བྲལ་བ་རང་གི་དབྱིངས་བརྙེས་པས། ། ཆོས་རྣམས་ཀུན་ལ་དབང་སྒྱུར་ངོ་བོ་ཉིད། ། ལོངས་སྤྱོད་རྫོགས་སྐུ་ཆོས་སྐུ་ལ་བརྟེན་ཏེ། ། ཞིང་སྦྱང་བ་དང་བྱང་སེམས་སྨིན་པར་མཛད། ། དེ་བཞིན་སྤྲུལ་པའི་སྐུ་ཡང་ཆོས་སྐུ་ལ། ། བརྟེན་ཏེ་མཛད་པ་བཅུ་གཉིས་ལ་སོགས་པས། ། ཉན་ཐོས་ལ་སོགས་གཙོ་ཆེར་སྨིན་མཛད་ཉིད། །
དེ་ལྟའི་སྐུ་གསུམ་ཉིད་ཀྱི་ངོ་བོའམ། ། མཚན་ཉིད་ཁོ་ན་ཆོས་ཀྱི་སྐུ་ཞེས་བརྗོད། ། གང་ཚེ་ཚོགས་གཉིས་ཡོངས་སུ་མཐར་ཕྱིན་ནས། ། བསྒོམ་ལམ་རྡོ་རྗེ་ལྟ་བུའི་ཏིང་འཛིན་གྱིས། ། སྒྲིབ་ཀུན་བཅོམ་སྟེ་མངོན་པར་བྱང་ཆུབ་འགྱུར། ། དེ་ཚེ་ཀུན་གཞིའི་རྣམ་ཤེས་གནས་གྱུར་ནས། ། ཆོས་སྐུར་གྱུར་པས་དབང་འབྱོར་ལྔ་ཐོབ་སྟེ། ། གཟུགས་ཕུང་གནས་གྱུར་ཞིང་དབྱངས་མཚན་དཔེ་སོགས། ། དེ་བཞིན་ཚོར་བས་ཟག་མེད་བདེ་བ་ལ། ། འདུ་ཤེས་མིང་ཚིག་ཡི་གེའི་ཚོགས་བསྟན་པ། །
འདུ་བྱེད་སྤྲུལ་བསྒྱུར་འཁོར་དང་ཆོས་བསྡུ་བ། ། རྣམ་ཤེས་ཡེ་ཤེས་བཞི་ལ་དབང་འབྱོར་ཐོབ། ། ཕྱིན་དྲུག་རྫོགས་པས་དཀར་པོའི་ཆོས་ཀྱི་གཞི། ། ཚེ་སེམས་ཡོ་བྱད་ལས་དང་སྐྱེ་བ་དང་། ། མོས་པ་སྨོན་ལམ་རྫུ་འཕྲུལ་ཡེ་ཤེས་དང་། ། ཆོས་ལ་དབང་བ་ཞེས་བྱ་རྣམ་བཅུ་ཐོབ། ། ཡོད་དང་མེད་དང་འདུས་བྱས་འདུས་མ་བྱས། ། གཅིག་མིན་མང་པོ་མིན་ཕྱིར་གཉིས་སུ་མེད། ། རྟག་ཏུ་དེ་བཞིན་ཉིད་ལས་འགྱུར་མེད་ཕྱིར། ། ཐུགས་རྗེ་སྨོན་ལམ་ཟད་པར་མི་ནུས་ཕྱིར། །
འགྲོ་དོན་མཛད་པ་ཡོངས་སུ་མ་རྫོགས་ཕྱིར། ། རང་བཞིན་རྒྱུན་མི་འཆད་དང་རྒྱུན་གྱིས་རྟག ། ཤིན་ཏུ་རྣམ་དག་དེ་བཞིན་ཉིད་གང་དེ། ། སོ་སོ་རང་གིས་རིག་པར་བྱ་བ་དང་། ། སྲིད་ན་དཔེ་མེད་རྟོག་གེའི་ཡུལ་མིན་ཕྱིར། ། སངས་རྒྱས་ཡོན་ཏན་གཞན་གྱིས་བསམ་མི་ཁྱབ། ། ཚད་མེད་རྣམ་ཐར་ཟིལ་གནོན་ལ་སོགས་པ། ། བསམ་ཡས་ཡོན་ཏན་ཡང་དག་བརྙེས་པ་ནི། ། རྒྱལ་བའི་ཡེ་ཤེས་ཕུན་ཚོགས་ཞེས་བྱ་སྟེ། ། དྲི་མེད་གཞུང་བཟང་གཞན་ལས་ཤེས་པར་གྱིས། །
ཞེས་ཚིགས་སུ་བཅད་པའི་སྒོ་ནས་སེམས་ཙམ་པའི་གཞུང་ལུགས་མདོར་བསྟན་ནས། གཉིས་པ་དེའི་དོན་རྒྱས་པར་བཤད་པ་ལ། ཐེག་ཆེན་བཀར་བསྒྲུབ། ཉན་ཐོས་ཀྱི་འདོད་པ་དགག རང་གི་འདོད་པ་བརྗོད་པའོ། ། དང་པོ་ནི། མདོ་སྡེ་པ་རྣམས་ཐེག་པ་ཆེན་པོ་ཤིན་ཏུ་རྒྱས་པའི་རྨད་དུ་བྱུང་བའི་སྡེ་ནི་ཁོ་བོ་ཅག་གི་འདི་ཙམ་དུ་ཟད་ཀྱི། ཤེས་ཕྱིན་དང་ཕལ་ཆེན་ལ་སོགས་པ་སངས་རྒྱས་མྱ་ངན་ལས་འདས་ནས་ཕྱིས་བྱུང་བ་ཡིན་པས་སངས་རྒྱས་ཀྱི་བཀའ་མ་ཡིན་ནོ་ཞེས་སྨྲས་སོ། ། དེ་ཡང་དག་པ་མ་ཡིན་ཏེ། ཁོ་བོ་ཅག་འདོད་པའི་ཐེག་ཆེན་འདི་བཀའ་མ་ཡིན་ན།
མ་འོངས་པའི་འཇིགས་པ་བཞིན་དུ་ཆོས་ལོག་པ་འདི་ལྟ་བུ་འབྱུང་ངོ་ཞེས་ལུང་སྟོན་པར་རིགས་པ་ལ་མ་བསྟན་པའི་ཕྱིར་དང་། ཐེག་ཆེན་ནི་ཉན་ཐོས་ཀྱི་ཐེག་པ་དང་ལྷན་ཅིག་ཏུ་བྱུང་བར་དམིགས་ཀྱིས་ཕྱིས་བྱུང་བ་མ་ཡིན་པ་དང་། ཟབ་ཅིང་རྒྱ་ཆེ་བའི་ཆོས་འདི་རྟོག་གེ་པ་རྣམས་ཀྱི་སྤྱོད་ཡུལ་མ་ཡིན་པས་གང་ཟག་གཞན་གྱིས་བྱས་པར་མི་འགྲུབ་པའི་ཕྱིར་དང་། འོན་ཏེ་གཞན་ཞིག་སངས་རྒྱས་ནས་བཤད་པ་ཡིན་ནོ་ཞེ་ན་དེ་ཉིད་ཀྱིས་བཀར་གྲུབ་པ་དང་། ཐེག་ཆེན་ཞེས་བྱ་བ་ཞིག་ཡོད་ན་འདི་ལས་གཞན་པ་མེད་པའི་ཕྱིར་དང་། མེད་ན་ཉན་ཐོས་ཀྱི་ཐེག་པ་ཡང་མེད་པ་དང་། དེ་ཡོད་ན་གཉིས་ཀ་ཡོད་པའི་ཕྱིར། གཅིག་ནི་བཀའ་ཡིན་ལ་ཅིག་ཤོས་ནི་མ་ཡིན་ནོ་ཞེས་བྱ་བ་མི་རུང་བའི་ཕྱིར་དང་། ཉན་ཐོས་ཀྱིས་སྡེ་སྣོད་ལས་གཞན་པའི་ཟབ་མོ་སྟོང་པ་ཉིད་དང་། རྒྱ་ཆེ་བ་བྱང་ཆུབ་སེམས་དཔའི་སྤྱོད་པ་སྟོན་པའི་སངས་རྒྱས་ཀྱི་ཐེག་པ་གཅིག་མེད་ན་སངས་རྒྱས་རྣམས་ཀྱང་མི་འབྱུང་བའི་ཕྱིར་དང་།
ཐེག་ཆེན་གྱིས་ལམ་བསྒོམས་པས་ཉོན་མོངས་པའི་གཉེན་པོར་གྱུར་ཏེ་རྣམ་པར་མི་རྟོག་པའི་ཡེ་ཤེས་ཐོབ་པ་མངོན་པར་གྲུབ་པའི་ཕྱིར་དང་། ཐེག་ཆེན་སྒྲ་སྣ་ཚོགས་ཀྱིས་གསུངས་པས་དེ་ཁྱེད་ཀྱིས་རྟོགས་དཀའ་བས། དེ་སྒྲ་ཇི་བཞིན་པར་བཟུང་ནས་སངས་རྒྱས་ཀྱི་བཀའ་མ་ཡིན་ནོ་ཞེས་སྨྲ་བ་མི་བཏུབ་པའི་ཕྱིར་རོ། ། དེ་ཡང་རྒྱན་ལས། སྔར་ལུང་མ་བསྟན་ལྷན་ཅིག་བྱུང་། ། སྤྱོད་ཡུལ་མ་ཡིན་གྲུབ་པ་དང་། ། ཡོད་དང་མེད་ན་དོན་མེད་ན། ། གཉེན་པོ་དང་ནི་སྒྲ་གཞན་ཕྱིར། ། ཞེས་སོགས་དང་། ཐེག་བསྡུས་ལས།
བསྟན་འདི་འདི་ལྟར་གཞན་ལ་མ་མཐོང་ལ། ། འདི་དག་བྱང་ཆུབ་མཆོག་གི་རྒྱུར་མཐོང་བས། ། གནས་བཅུ་བསྟན་པས་ཁྱད་ཞུགས་གང་ཡིན་པ། ། ཐེག་པ་ཆེན་པོ་སངས་རྒྱས་བཀར་འདོད་དོ། ། ཞེས་གསུངས་པ་ལྟར་རོ། ། གཉིས་པ་ནི། མདོ་སྡེ་པས་ཤེས་བྱ་གཞི་ལྔ་ལས་གཟུགས་ཀྱི་གཞི་ཕྱི་དོན་རྡུལ་ཕྲ་རབ་དོན་དམ་པར་གྲུབ་བོ་ཞེས་སྨྲ་བ་དེ་ཡང་དག་པ་མ་ཡིན་ཏེ། ཁྱེད་རང་སྒྲ་མེད་ཕྲ་རབ་རྡུལ་རྫས་བརྒྱད་ཅེས་འདོད་པའི་རྫས་བརྒྱད་པོ་སོ་སོ་ནས་གྲུབ་པ་མེད་པའི་ཕྱིར་དེ་དག་འདུས་པའི་རྡུལ་ཉིད་ཡོད་པ་མ་ཡིན་ནོ། ། གལ་ཏེ་མ་གྲུབ་སྟེ་ཆ་མེད་ཀྱི་རྡུལ་ཕྲ་རབ་ཡོད་པས་སོ་ཞེ་ན། དེ་མི་འཐད་དེ།
ཕྱོགས་དྲུག་ནས་རྡུལ་ཕྲ་རབ་དྲུག་གི་དབུས་ཀྱི་རྡུལ་ཕྲ་རབ་གཅིག་ལ་སྦྱར་བ་ན། དབུས་ཀྱི་རྡུལ་ཕྲ་རབ་དེ་ལ་ཕྱོགས་ཆ་དྲུག་ཏུ་འགྱུར་ཏེ་འབྱར་ཆ་དྲུག་ཡོད་པའི་ཕྱིར། དེ་ཡིན་ཏེ་གཅིག་གི་གོ་ས་གང་ཡིན་པ་དེར་གཞན་མི་འབྱུང་བའི་ཕྱིར་རོ། ། ཅི་སྟེ་རྡུལ་ཕྲན་གཅིག་གི་གོ་ས་གང་ཡིན་པ་དེ་ཉིད་དྲུག་པོ་རྣམས་ཀྱིའང་གོ་ཡིན་ན་གོང་བུ་ཐམས་ཅད་རྡུལ་ཕྲན་ཙམ་དུ་འགྱུར་ཏེ། ཐམས་ཅད་ཀྱི་གོ་གཅིག་པའི་ཕྱིར་རོ། ། འདོད་ན་གོང་བུའང་དབང་ཤེས་ལ་མི་སྣང་བར་ཐལ་ལོ། ། རྡུལ་ཕྲན་ནི་ཆ་མེད་པས་མི་སྦྱོར་གྱི། འདུས་པ་དག་ཕན་ཚུན་སྦྱོར་རོ་ཞེ་ན། དེ་ལྟར་ན་སྦྱར་རྒྱུའི་འདུས་པ་ཉིད་ཡོད་པ་མི་རིགས་ཏེ། འདུས་པའི་གཞི་རྡུལ་ཕྲན་དག་ཆ་མེད་པས་མི་སྦྱོར་བའི་ཕྱིར་རོ། །
དེ་སྐད་དུ་ཉི་ཤུ་པ་ལས། དྲུག་གི་ཅིག་ཅར་སྦྱར་བ་ན། ། ཕྲ་རབ་རྡུལ་ཆ་དྲུག་ཏུ་འགྱུར། ། དྲུག་པོ་དག་ཀྱང་གོ་གཅིག་ན། ། གོང་བུའང་རྡུལ་ཕྲན་ཙམ་དུ་འགྱུར། ། རྡུལ་ཕྲན་སྦྱོར་བ་མེད་ན་ནི། ། དེ་འདུས་ཡོད་པ་དེ་གང་ཞིག ། ཆ་ཤས་ཡོད་པ་མ་ཡིན་པས། ། དེ་སྦྱོར་མི་འགྲུབ་མ་ཟེར་ཅིག ། ཅེས་སོ། །
འོ་ན་ཕྱི་རོལ་གྱི་དོན་མངོན་སུམ་དུ་ཡོད་པ་དང་འགལ་ལོ་སྙམ་ན། དེ་ཡང་དག་པ་མ་ཡིན་ཏེ། ལང་གཤེགས་ལས། བག་ཆགས་ཀྱིས་ནི་དཀྲུགས་པའི་སེམས། ། དོན་དུ་སྣང་བ་རབ་ཏུ་བྱུང་། ། དོན་ཡོད་མ་ཡིན་སེམས་ཉིད་དང་། ། ཕྱི་རོལ་དོན་མཐོང་ལོག་པ་ཡིན། ། ཞེས་སོགས་གསུངས་པས་སེམས་ཉིད་འཁྲུལ་པའི་དབང་གིས་སྣང་བ་སྣ་ཚོགས་པར་སྣང་བའི་ཕྱིར་རོ། ། གལ་ཏེ་སངས་རྒྱས་ཀྱིས་ཕྱི་རོལ་གྱི་དོན་ཡོད་པར་གསུངས་པ་མ་ཡིན་ནམ་ཞེ་ན། དགོངས་པ་ཅན་ཡིན་ཏེ།
ཉི་ཤུ་པ་ལས། གཟུགས་སོགས་སྐྱེ་མཆེད་ཡོད་པར་ནི། ། དེས་འདུལ་བ་ཡི་སྐྱེ་བོ་ལ། ། དགོངས་པའི་དབང་གིས་གསུངས་པ་སྟེ། ། བརྫུས་ཏེ་བྱུང་བའི་སེམས་ཅན་བཞིན། ། ཞེས་ཏེ། ཕྱི་མ་ལ་སེམས་རྒྱུད་རྒྱུན་མི་འཆད་པ་ལ་དགོངས་ནས་བར་སྲིད་ཡོད་པར་གསུངས་པ་ལྟ་བུའོ། ། དེའི་དགོངས་གཞི་ནི། གཟུགས་སོགས་སུ་སྣང་བའི་རྣམ་རིག་དེ་ཉིད་ཀྱིས་ས་བོན་དང་སྣང་བ་ལ་དགོངས་ནས་གཟུགས་དང་མིག་གི་སྐྱེ་མཆེད་དུ་གསུངས་པ་ཡིན་ཏེ། དེ་ཉིད་ལས།
རང་གི་ས་བོན་གང་ལ་སུ། ། རྣམ་རིག་སྣང་བ་གང་བྱུང་བ། ། དེ་དང་དེ་ཡིས་སྐྱེ་མཆེད་ནི། ། རྣམ་པ་གཉིས་སུ་ཐུབ་པས་གསུངས། ། ཞེས་སོ། ། དེས་ན་ཕྱི་རོལ་གྱི་དོན་མི་འདོད་ཀྱང་གཟུགས་སོགས་སུ་སྣང་བ། རྣམ་བདེན་པས་ཤེས་པ་ཉིད་བག་ཆགས་ཀྱི་སྟོབས་ཀྱིས་བེམ་དངོས་སུ་སྣང་བར་འདོད་ལ། རྣམ་བརྫུན་པ་མེད་སྣང་དུ་འདོད་དོ། ། འོན་ཀྱང་ཐེག་བསྡུས་ལས། གཟུགས་ཕུང་ལ་གནས་གྱུར་གསུངས་པས་གཟུགས་ཕུང་དུ་སྣང་བའི་རྣམ་རིག་ལ་གཟུགས་ཕུང་ཞེས་སོགས་དེ་དག་གི་ཐ་སྙད་ཙམ་བཞེད་པར་མངོན་ནོ། །
མི་ངན་པའི་འདུ་བྱེད་བཏགས་པ་ཙམ་དུ་འདོད་པའང་འདྲ་ལ། འདུས་མ་བྱས་མེད་པ་ཁོ་ནར་ཡང་མི་འདོད་ཅིང་། ཀུན་གཞིའི་རྣམ་ཤེས་དང་དེ་ལ་ངར་སེམས་པའི་རྣམ་པ་ཅན་གྱི་ཉོན་མོངས་ཅན་གྱི་ཡིད་དེ། རྣམ་པར་ཤེས་པ་ཚོགས་བརྒྱད་དང་། བཙུན་པ་ཡང་དག་བདེན་ནི་དེའི་སྟེང་དུ་དྲི་མ་མེད་པའི་ཡིད་དང་དགུར་འདོད་ལ། རྣམ་བདེན་པ་རྣམས་ཚོགས་དྲུག་ལས་རྫས་གཞན་པའི་རྣམ་ཤེས་གཞན་མི་འདོད་དོ། ། གང་ལྟར་ཡང་རིག་རྒྱུའི་གཟུང་བ་དོན་གཞན་ཡོད་ན་གཞན་རིག་ཏུ་འགྱུར་བ་ལ། གཟུང་འཛིན་གཉིས་མེད་པས་རང་རིག་ཁོ་ན་སྟེ། ཆོས་ཀྱི་གྲགས་པས། རིག་བྱ་རིག་བྱེད་རྣམ་པ་མེད། །
སྒྲ་སོགས་ཤེས་པའི་ཐ་སྙད་བཞིན། ། ཞེས་དང་། གཟུང་དང་འཛིན་པ་མེད་པའི་ཕྱིར། ། དེ་ནི་དེ་ལྟར་རང་ཉིད་གསལ། ། ཞེས་སོ། ། སེམས་བྱུང་ནི་ལྔ་བཅུ་རྩ་གཅིག་ལ་སྡེ་ཚན་དྲུག་སྟེ། ཚོར་དང་འདུ་ཤེས་སེམས་པ་དང་། ། རེག་པ་ཡིད་བྱེད་ཀུན་འགྲོ་ལྔ། ། འདུན་མོས་དྲན་པ་ཏིང་འཛིན་དང་། ། བློ་ཞེས་བྱ་བ་ཡུལ་ངེས་ལྔ། །
དད་དང་ངོ་ཚ་ཤེས་ཁྲེལ་ཡོད། ། མི་ཆགས་མི་སྡང་གཏི་མུག་མེད། ། བརྩོན་འགྲུས་ཤིན་སྦྱངས་བག་ཡོད་དང་། ། བཏང་སྙོམས་རྣམ་པར་མི་འཚེ་དགེ ། ཞེས་དང་། དྲུག་རྩ་བ་དང་། ཉི་ཤུ་ཉེ་བའི་ཉོན་མོངས་ནི་བཤད་ཟིན་ལ། གཉིད་འགྱོད་རྟོག་དཔྱོད་དེ་གཞན་འགྱུར་བཞི་རྣམས་སོ། ། གསུམ་པ་རང་གི་འདོད་པ་བརྗོད་པ་ལ། ཤེས་བྱའི་གནས་དང་མཚན་ཉིད་དེར་འཇུག་དང་། །
དེ་ཡི་རྒྱུ་འབྲས་དེ་རབ་དབྱེ་བ་དང་། ། བསླབ་པ་གསུམ་དང་དེ་འབྲས་སྤངས་པ་དང་། ། ཡེ་ཤེས་ཐེག་པ་མཆོག་གྱུར་ཁྱད་པར་འཕགས། ། ཞེས་པ་ལྟར། དེའི་དང་པོ་ཤེས་བྱའི་གནས་ཀུན་གཞི་གཏན་ལ་དབབ་པ་ལ། ཀུན་གཞི་ཡོད་པའི་རྒྱུ་མཚན། ཀུན་གཞིའི་མཚན་ཉིད། དེ་ལྡོག་པའི་དུས། དབང་ཕྱུག་ལ་སོགས་དང་མི་འདྲ་བའི་ཁྱད་པར་རོ། ། དང་པོ་ནི།
ཀུན་གཞི་མེད་ན་ལུས་ལེན་པ་དང་། རྣམ་སྨིན་མྱོང་བ་དང་། སྙོམས་འཇུག་ལས་ལྡང་བ་དང་། འཆི་འཕོ་དང་སྐྱེ་བ་ལ་སོགས་པ་མི་སྲིད་པའི་སྐྱོན་ཡོད་དེ། གཏན་ལ་དབབ་པ་བསྡུ་བ་ལས། ལེན་དང་བཟོད་དང་གསལ་བ་དང་། ། ས་བོན་དང་ནི་ལས་རྣམས་དང་། ། ལུས་ཀྱི་མྱོང་བ་སེམས་མེད་པའི། ། སྙོམས་འཇུག་དེ་བཞིན་འཆི་མི་རུང་། ། ཞེས་གསུངས་སོ། །
དེ་ཉན་ཐོས་རྣམས་ལ་མ་བསྟན་པའི་རྒྱུ་མཚན་ནི། བསྟན་མི་དགོས་པའི་ཕྱིར་ཏེ། འདི་ནི་ཤེས་བྱ་ཕྲ་ཞིང་ཟབ་མོས་བསྡུས་པའི་ཕྱིར་དང་། དེ་དག་ཤེས་བྱ་རྒྱ་ཆེན་པོ་ཤེས་པ་ལྷུར་མི་ལེན་པའི་ཕྱིར་རོ། ། བསྟན་ན་ཉེས་དམིགས་སུ་ཡང་འགྱུར་ཏེ། དེ་ལུས་ལེན་པ་དང་རྒྱུན་གྱིས་འཇུག་པ་ལ་སོགས་པ་ཉིད་ཀྱིས་བདག་དང་འཁྲུལ་པ་སྲིད་པའི་ཕྱིར། བདག་ཡོད་དོ་སྙམ་དུ་སེམས་ནས་རང་གི་མངོན་པར་འདོད་པའི་འབྲས་བུ་རྣམ་གྲོལ་ཐོབ་པ་ལ་རིང་དུ་བྱེད་པའི་ཕྱིར་རོ། ། དེ་ཡང་དགོངས་འགྲེལ་ལས། ལེན་པའི་རྣམ་པར་ཤེས་པ་ཟབ་ཅིང་ཕྲ། ། ས་བོན་ཐམས་ཅད་ཆུ་བོའི་ཀླུང་བཞིན་འབབ། །
བདག་ཏུ་རྟོག་པར་གྱུར་ན་མི་རུང་ཞེས། ། འདི་ནི་བྱིས་པ་རྣམས་ལ་ངས་མ་བསྟན། ། ཞེས་སོགས་དང་། ཆོས་མངོན་པའི་མདོ་ལས། ཆོས་ཀུན་ས་བོན་ཐམས་ཅད་པའི། ། རྣམ་པར་སྨིན་པ་ཀུན་གཞི་སྟེ། ། དེ་བས་ཀུན་གཞིའི་རྣམ་ཤེས་ནི། ། དམ་པ་རྣམས་ལ་ངས་བཤད་དོ། ། ཞེས་སོ། ། གཉིས་པ་ནི།
ཆོས་མངོན་པའི་མདོ་ལས། ཐོག་མ་མེད་པའི་དུས་ཀྱི་དབྱིངས། ། ཆོས་རྣམས་ཀུན་གྱི་གནས་ཡིན་ཏེ། ། དེ་ཡོད་པས་ན་འགྲོ་ཀུན་དང་། ། མྱ་ངན་འདས་པ་ཐོབ་པར་འགྱུར། ། ཞེས་སོགས་ཏེ། འདི་ལ་རྣམ་སྨིན་གྱི་ཆ་དང་། ས་བོན་གྱི་ཆ་གཉིས་ལས། སྔ་མ་ནི་གློ་བུར་བ་མ་ཡིན་པར་ཐོག་མ་མེད་པ་ནས་གནས་ཤིང་ཀུན་ནས་ཉོན་མོངས་པའི་ཆོས་རྣམས་ཀྱི་བག་ཆགས་ལ་བརྟེན་ནས་ས་བོན་ཐམས་ཅད་ཡོངས་སུ་འཛིན་པ་དང་ལྡན་པས་ཀུན་ཉོན་གྱི་ཆོས་ཐམས་ཅད་སྐྱེ་བའི་རྒྱུར་གྱུར་པ་སྟེ། དེ་ནི་དབང་པོ་གཟུགས་ཅན་རྣམས་ཀྱི་རྒྱུའང་ཡིན་ལ།
དེ་ལས་ཆུ་ལ་རྐྱེན་མང་ཉུང་གི་དབང་གིས་རླབས་མང་ཉུང་འབྱུང་བ་ལྟར་བག་ཆགས་སད་བྱེད་ཀྱི་རྐྱེན་གྱིས་ཡིད་དང་འཇུག་ཤེས་རྣམས་ཀྱང་ཅི་རིགས་པར་འབྱུང་བས་ཆོས་རྣམས་ཀྱི་རྒྱུ་ཡིན་ནོ། ། དེ་ཆོས་ཐམས་ཅད་ཀྱི་བག་ཆགས་ལ་བརྟེན་ཏེ་བྱུང་བས་འབྲས་བུའང་ཡིན་ནོ། ། དེ་ལ་རྟེན་ཅིང་འབྲེལ་པར་འབྱུང་བ་ཞེས་བྱ་སྟེ། སྤྱིར་རྟེན་འབྲེལ་ལ་ངོ་བོ་ཉིད་རྣམ་པར་འབྱེད་པ་ཅན་གྱི་རྟེན་འབྲེལ་སྡུག་པ་དང་མི་སྡུག་པ་རྣམ་པར་འབྱེད་པ་ཅན་གྱི་རྟེན་འབྲེལ། ཉེ་བར་སྤྱོད་པ་ཅན་གྱི་རྟེན་འབྲེལ་ཏེ་གསུམ་ལས། སྔ་མ་ནི་ཀུན་གཞིའི་རྣམ་ཤེས་ཏེ་ཆོས་ཐམས་ཅད་དེ་ལས་བྱུང་བའི་ཕྱིར་རོ། ། བར་མ་ནི་ཡན་ལག་བཅུ་གཉིས་ཏེ་དེས་བདེ་འགྲོ་དང་ངན་འགྲོར་འགྲོ་བ་རྣམ་པར་འབྱེད་པའི་ཕྱིར་རོ། ། ཕྱི་མ་ནི་རྣམ་ཤེས་ཚོགས་དྲུག་སྟེ་དེ་ཚོར་བ་གསུམ་གྱི་ཡུལ་ལ་ལོངས་སྤྱོད་པའི་ཕྱིར་རོ། ། ཀུན་གཞིའི་རྣམ་ཤེས་དེའི་མིང་གི་རྣམ་གྲངས་འཁོར་འདས་ཀུན་གྱི་གཞི་ཡིན་པས་ཀུན་གཞི། སྔོན་བསགས་ཀྱི་ལས་བག་ཆགས་ཡོངས་སུ་སྨིན་པའི་ངོ་བོ་ཡིན་པས་རྣམ་པར་སྨིན་པའི་རྣམ་ཤེས།
ལུས་མ་ཐོབ་པ་ཐོབ་བྱེད་དང་། ཐོབ་ཟིན་གནས་པར་བྱེད་པས་ལེན་པའི་རྣམ་ཤེས། ཤེས་བྱ་ངོ་བོ་ཉིད་གསུམ་གྱི་གནས་ཡིན་པས་ཤེས་བྱའི་གནས་ཞེས་ཀྱང་བྱའོ། ། དེ་ཡང་སུམ་ཅུ་པ་ལས། དེ་ལ་ཀུན་གཞིའི་རྣམ་ཤེས་ནི། ། རྣམ་སྨིན་ས་བོན་ཐམས་ཅད་པ། ། ཞེས་སོ། ། ས་བོན་གྱི་ཀུན་གཞི་ནི། ཀུན་ཉོན་གྱི་ཆོས་རྣམས་ཀྱི་བག་ཆགས་ཡིན་ལ། དེ་ཡང་ནུས་པ་ཙམ་གྱིས་ངོ་བོར་གནས་ཀྱིས།
ཤེས་རིག་ལྟར་རྫས་སུ་མ་གྲུབ་པས་རྣམ་སྨིན་གྱི་ཀུན་གཞི་ལས་དེ་ཉིད་དང་གཞན་དུ་བརྗོད་དུ་མེད་པའོ། ། ཀུན་གཞིའི་རྣམ་ཤེས་དེ་ནི་གྲོགས་ཀུན་འགྲོ་ལྔ་དང་འགྲོགས་ཤིང་། དེའི་ཚོར་བ་ནི་བཏང་སྙོམས་ཁོ་ན་ཡིན་གྱིས། བདེ་བའམ་སྡུག་བསྔལ་མ་ཡིན་ཏེ། དེ་རྣམས་ཀྱི་དམིགས་རྣམ་རིས་སུ་ཆད་པས་འདི་དང་མི་མཚུངས་པས་སོ། ། དེ་ནི་ཐམས་ཅད་དུ་འགྱུར་བས་ངོ་བོ་མ་བསྒྲིབས་པའང་མ་ཡིན་ལ། ཉོན་མོངས་པ་དག་དང་མཚུངས་པར་མི་ལྡན་པའི་ཕྱིར། དགེ་མི་དགེ་གང་དུ་ཡང་གྲུབ་པ་མ་ཡིན་པས་ལུང་དུ་མ་བསྟན་པའང་ཡིན་ནོ། ། དེ་ཉིད་ལས། རྟག་ཏུ་རེག་དང་ཡིད་བྱེད་དང་། །
རིག་དང་འདུ་ཤེས་སེམས་པར་ལྡན། ། དེ་ལ་ཚོར་བ་བཏང་སྙོམས་ཏེ། ། དེ་ནི་མ་བསྒྲིབས་ལུང་མ་བསྟན། ། རེག་ལ་སོགས་པའང་དེ་བཞིན་ནོ། ། ཞེས་སོ། ། གསུམ་པ་ནི། ཀུན་གཞི་དེ་འཁོར་བའི་གནས་སྐབས་སུ་རྒྱུན་མི་འཆད་པར་ཆུ་བོའི་རྒྱུན་བཞིན་དུ་འཇུག་ལ། ལྡོག་པའི་དུས་ནི་ས་བོན་གྱི་ཆ་ཉན་རང་གི་དགྲ་བཅོམ་པ་ཐོབ་ནས་དང་། ཐེག་ཆེན་པས་ས་བརྒྱད་པ་ནས་ལྡོག་སྟེ། གནས་སྐབས་དེ་དག་ཏུ་ཉོན་མོངས་པའི་ས་བོན་མ་ལུས་པ་སྤངས་པའི་ཕྱིར་རོ། །
རྣམ་སྨིན་གྱི་ཆ་ནི་ཉན་རང་གི་ཕུང་པོ་ལྷག་མེད་དུ་རྒྱུན་ཆད་པའི་ཚུལ་གྱིས་ལྡོག་ལ། ཐེག་ཆེན་པས་རྡོ་རྗེ་ལྟ་བུའི་ཏིང་ངེ་འཛིན་གྱི་མཇུག་ཐོགས་སུ་མེ་ལོང་ལྟ་བུའི་ཡེ་ཤེས་སུ་གནས་གྱུར་པའི་ཚུལ་གྱིས་ལྡོག་སྟེ། དེ་ཉིད་ལས། དེ་ནི་རྒྱུན་འབབ་ཆུ་བོ་བཞིན། ། དགྲ་བཅོམ་ཉིད་ན་དེ་ལྡོག་གོ ། ཞེས་དང་། སློབ་དཔོན་ཙནྡྲ་གོ་མིས། ཀུན་གཞིའི་རྣམ་ཤེས་གང་ཡིན་པ། ། དེ་ནི་མེ་ལོང་ཡེ་ཤེས་འགྱུར། ། ཞེས་སོ། །
བཞི་པ་ནི། ཀུན་གཞིའི་རྣམ་ཤེས་རྟེན་ཅིང་འབྲེལ་བར་འབྱུང་བ་སྒྱུ་མ་ལྟ་བུ་དེ་མ་རྟོགས་པ་རྣམས། རང་བཞིན་དང་། དབང་ཕྱུག་དང་། སྔོན་བྱས་པའི་རྒྱུ་ལ་སོགས་པར་རྟོག་གོ ། དེ་ནི་མ་ཡིན་ཏེ། དབང་ཕྱུག་ལ་སོགས་པ་ནི་གཅིག་པུ་རྟག་པ་རང་དབང་ཅན་དུ་འདོད་ལ། ཀུན་གཞི་ནི་སེམས་ཅན་རེ་རེ་ལ་ཡོད་པ་དང་། རྟེན་ཅིང་འབྲེལ་པར་འབྱུང་བ་སྐད་ཅིག་མའི་རང་བཞིན་ཡིན་པ་དང་། རྐྱེན་གྱིས་ཡོངས་སུ་བསྒྱུར་བས་རང་དབང་ཅན་མ་ཡིན་པས་སོ། །
གཉིས་པ་དེའི་མཚན་ཉིད་ནི། གཞན་དབང་ཀུན་བརྟགས་ཡོངས་གྲུབ་ལ། ། མཚན་ཉིད་མིང་དོན་རབ་དབྱེའོ། ། དང་པོ་གཞན་དབང་གི་མཚན་ཉིད་ནི། ཀུན་གཞིའི་རྣམ་ཤེས་ལས་བྱུང་བའི་ཁམས་གསུམ་པའི་ཤེས་རིག་རྒྱུ་རྐྱེན་ལས་སྐྱེས་པའི་ཡང་དག་པ་མ་ཡིན་པའི་ཀུན་ཏུ་རྟོག་པ་སྟེ། རྣམ་པར་རིག་པ་ཉིད་བག་ཆགས་ཀྱི་སྟོབས་ཀྱིས་ཕུང་ཁམས་སྐྱེ་མཆེད་ལ་སོགས་པ་གཟུང་ཆ་དང་འཛིན་ཆའི་རྣམ་པར་སྣང་བ་གང་ཡིན་པའོ། ། དེ་ཡང་དབུས་མཐའ་ལས། ཡང་དག་མ་ཡིན་ཀུན་རྟོག་ནི། ། སེམས་དང་སེམས་བྱུང་ཁམས་གསུམ་པ། ། ཞེས་དང་།
སུམ་ཅུ་པ་ལས། གཞན་གྱི་དབང་གི་ངོ་བོ་ཉིད། ། རྣམ་རྟོག་ཡིན་ཏེ་རྐྱེན་ལས་སྐྱེས། ། ཞེས་སོ། ། ཀུན་བརྟགས་ནི་དོན་ལ་མེད་བཞིན་དུ་རྣམ་པར་རིག་པ་ཙམ་དེ་ཉིད་རྣམ་པར་རྟོག་པས་བདག་དང་ཆོས་ལ་སོགས་པ་དོན་གྱི་ཆ་སྣ་ཚོགས་པར་སྒྲོ་བཏགས་པ་གང་ཡིན་པ་སྟེ། དེ་ཉིད་ལས། རྣམ་པར་རྟོག་པ་གང་གང་གིས། ། དངོས་པོ་གང་གང་རྣམ་བཏགས་པ། ། དེ་ཉིད་ཀུན་ཏུ་བརྟགས་པ་ཡི། ། ངོ་བོ་ཉིད་དེ་དེ་མེད་དོ། །
ཞེས་སོ། ། ཡོངས་གྲུབ་ནི། གཞན་དབང་རྣམ་རིག་ཙམ་དེ་ཉིད་དོན་གྱི་རྣམ་པ་དང་བྱིས་པས་བཏགས་པའི་བདག་དང་གཟུང་འཛིན་གྱིས་སྟོང་པ་སྟེ། དེ་ཉིད་ལས། གྲུབ་ནི་དེ་ལ་སྔ་མའོ། ། རྟག་ཏུ་མེད་པར་གྱུར་པ་གང་། ། ཞེས་དང་། དབུས་མཐར། ཡང་དག་མ་ཡིན་ཀུན་རྟོག་ཡོད། ། དེ་ལ་གཉིས་པོ་ཡོད་མ་ཡིན། །
ཞེས་སོ། ། གལ་ཏེ་དོན་མེད་ན་རྣམ་པར་རིག་པ་གཟུང་འཛིན་དུ་སྣང་བ་ཅིའི་ཕྱིར་ཞེ་ན། འདི་ལས་སེམས་ཙམ་པ་ཉིད་གྲུབ་མཐའ་ཐ་དད་པ་དུ་མར་གྱུར་ཏེ། འཕགས་པ་ཐོགས་མེད་ལ་སོགས་བའི་རྣམ་བརྫུན་པ་རྣམས་ཀྱི་བཞེད་པ་ནི། སྣང་བ་འདི་མེད་བཞིན་དུ་སྣང་བ་རབ་རིབ་ཅན་གྱི་སྐྲ་ཤད་ལྟར་ཤེས་པས་ཀུན་བརྟགས་པར་འདོད་དེ། ཐེག་བསྡུས་ལས། མི་རྟོག་ཡེ་ཤེས་རྒྱུ་བ་ལ། ། དོན་ཀུན་སྣང་བ་མེད་ཕྱིར་ཡང་། ། དོན་མེད་ཁོངས་སུ་ཚུད་པར་བྱ། ། དེ་མེད་པས་ན་རྣམ་རིག་མེད། །
ཅེས་སོ། ། རྣམ་པ་དཀར་དམར་སོགས་ཀྱང་བདེན་པའི་གཅིག་དང་དུ་མ་དང་བྲལ་བའི་ཕྱིར་བརྫུན་ལ། གཉིས་མེད་ཀྱི་ཤེས་པ་རྣམ་པ་དང་བྲལ་བ་ཡེ་ཤེས་ཀྱི་སྤྱོད་ཡུལ་དུ་འདོད་ཅིང་། ཆོས་རྣམས་ཀྱང་གཉིས་མེད་ཀྱི་རང་བཞིན་ལ། རྒྱུ་མེད་དང་བརྟག་པ་མིན་ཞིང་ཤེས་པར་བདེན་ཡང་དཔྱད་ན་རང་རིག་པ་དང་སྔོ་སོགས་སུ་སྣང་བ་ནི་འཁྲུལ་པར་འདོད་དེ་ཙནྡྲ་ཧ་རིའི་རིན་ཆེན་ཕྲེང་བ་ལས། རྣམ་མེད་དཀར་དམར་ལ་སོགས་ཀྱང་། ། གཅིག་དང་དུ་མའི་རིགས་གནོད་ཕྱིར། ། བརྫུན་ཏེ་ཤེས་པ་གཉིས་མེད་པ། ། རྣམ་པ་ཀུན་དང་བྲལ་བས་ཏེ། ། དམིགས་མེད་བསྒོམས་པ་ལས་བྱུང་བ། །
གཉིས་མེད་ཡེ་ཤེས་སྤྱོད་ཡུལ་ལོ། ། ཞེས་དང་། ཕུང་པོ་ཁམས་སོགས་ཆོས་རྣམས་ནི། ། གཉིས་མེད་གཅིག་དང་དུ་བྲལ་ཕྱིར། ། མྱོང་ཕྱིར་སེམས་པ་དེ་རང་བཞིན། ། མ་ཡིན་མྱོང་བ་མེད་ཕྱིར་རོ། ། རྟག་ཏུ་མེད་དམ་ཡོད་ཐལ་ཕྱིར། ། རྒྱུ་མེད་མ་ཡིན་རིམ་དང་ནི། ། ཅིག་ཅར་གནོད་ཕྱིར་རྟག་པ་མིན། ། ཞེས་སོ། །
དེས་ན་སངས་རྒྱས་པའི་ཚེའང་རྣམ་པ་ཐམས་ཅད་དང་བྲལ་བའི་རང་རིག་པ་འབའ་ཞིག་འདོད་དོ། ། རྣམ་བདེན་པ་ནི་སློབ་དཔོན་ཕྱོགས་ཀྱི་གླང་པོ་ལ་སོགས་པ་སྟེ། དེས་དམིགས་པ་བརྟག་པ་ལས། ནང་གི་ཤེས་པའི་ངོ་བོ་ནི། ། ཕྱི་རོལ་ལྟར་སྣང་གང་ཡིན་དེ། ། དོན་མིན་རྣམ་ཤེས་ངོ་བོའི་ཕྱིར། ། ཞེས་སོ། ། དེ་དག་གི་བཞེད་པ་ནི། བློ་རྣམ་པ་དང་བཅས་པ་ཞེས་བྱ་བ་སྟེ། རྣམ་པ་འདི་ཐམས་ཅད་ནི་བདེན་པ་ཉིད་ཡིན་ཏེ་བློ་དེ་ལྟར་སྣང་བའི་ཕྱིར་རོ། །
དེས་ན་སངས་རྒྱས་ཙམ་ནའང་རྣམ་པ་འདི་དག་གནས་གྱུར་ཏེ། དག་པའི་སྣང་བར་འགྱུར་རོ་ཞེས་ཟེར་རོ། ། དེ་ཉིད་ལའང་དབྱེ་བ་མང་སྟེ། ཁ་ཅིག་ཡུལ་ནི་གཟུང་ཆར་སྣང་བའི་རྣམ་རིག་སྟེ་ཕྱེད་ཡིན་ལ། ཡུལ་ཅན་ནི་འཛིན་ཆར་སྣང་བའི་རྣམ་རིག་སྟེ་ཕྱེད་ཡིན་པས་སྒོ་ང་ཕྱེད་བཀས་པ་ལྟ་བུའོ་ཞེས་སྨྲས་ཏེ། རིན་ཕྲེང་ལས། རྣམ་པ་སྒོང་གཤགས་ལྟ་བུར་ནི། ། སྨྲ་བའི་སེམས་ཙམ་རྣམ་བདེན་ནི། ། བྱེ་བྲག་སྨྲ་དང་ཆོས་མཐུན་ཏེ། ། ཞེས་སོ། །
སློབ་དཔོན་ཤཱཀྱ་བློ་ནི། རྣམ་པ་དུ་མ་ཉིད་ཀྱང་རྣམ་པར་རིག་པ་དུ་མ་ཉིད་ཡིན་ལ། དེ་འཛིན་པའང་རྣམ་པར་རིག་པ་དུ་མ་ཉིད་ཡིན་པས། སྐད་ཅིག་གཅིག་ལ་ཤེས་པ་དུ་མ་འཇུག་པའོ་ཞེས་པ་ནི་སྣ་ཚོགས་གཉིས་མེད་དུ་སྨྲ་བ་སྟེ། དབུ་མ་རྒྱན་ལས། གལ་ཏེ་སྣ་ཚོགས་དག་གཅིག་ན། ། ཞེས་པ་ལྟར་རོ། ། ཁ་ཅིག་ནི། ཡུལ་ཡང་རྣམ་པ་དྲུག་གི་རིག་པ་ཡིན་ལ། ཡུལ་ཅན་ཡང་རྣམ་པར་ཤེས་པ་ཚོགས་དྲུག་གི་རྣམ་པར་རིག་པ་ཡིན་ནོ་ཞེས་གཟུང་འཛིན་གཉིས་གྲངས་མཉམ་པར་འདོད་དེ།
དེ་ཉིད་ལས། ཅི་སྟེ་རྣམ་པའི་གྲངས་བཞིན་དུ། ། རྣམ་པར་ཤེས་པ་ཁས་ལེན་ན། ། ཞེས་བཀོད་པ་ལྟར་རོ། ། ཁ་ཅིག་རྣམ་པ་ནི་བསམ་གྱིས་མི་ཁྱབ་པ་སྣ་ཚོགས་སུ་སྣང་ཡང་། བདེན་པ་ནི་ཤེས་པ་གཅིག་གི་ངོ་བོར་བདེན་ཏེ་དེ་ནི་ཡིད་ཀྱི་རྣམ་པར་ཤེས་པའོ། ། དེ་སྒོ་ཐ་དད་ནས་འཇུག་པས་བློ་ཐ་དད་ལྟ་བུར་གྱུར་པ་སྟེ། སྐྱེ་མཆེད་བཅུ་གཉིས་བསྟན་པའི་མདོ་ལས། རྣམ་པར་ཤེས་པའི་ཚོགས་དྲུག་བསྟན་པ་ནི་ཡིད་ཀྱི་སྐྱེ་མཆེད་དོ་ཞེས་གསུངས་པ་ལྟ་བུའོ་ཞེས་བྱང་ཆུབ་སེམས་དཔའ་གཅིག་པུར་སྨྲ་བ་རྣམས་ཟེར་རོ། ། འདི་དག་ནི་གཟུང་འཛིན་གྱི་རྣམ་པ་ཐ་དད་དུས་མཉམ་གཅེར་ཕྲད་དུ་འདོད་པ་དང་།
དོན་དམ་པར་གཉིས་མེད་ཀྱི་ཡེ་ཤེས་བདེན་པ་དང་། གློ་བུར་གཟུང་འཛིན་གཉིས་སུ་འཁྲུལ་པ་འཁོར་བ་དང་། གཉིས་མེད་ཀྱི་ཡེ་ཤེས་སྐྱེས་པ་མྱང་འདས་དང་། གཟུང་འཛིན་གྱི་རྣམ་པ་ཐ་དད་དུ་འཛིན་པ་ནི་རྟོག་པ་ཡིན་གྱིས། དོན་ལ་ཤེས་པའི་ངོ་བོར་འདོད་དོ། ། རིན་ཕྲེང་ལས། གཟུང་བ་ཡི་ནི་རྣམ་པ་དང་། ། འཛིན་པའི་རྣམ་པ་ཐ་དད་ལ། ། གཅེར་མཐོང་འདོད་ཅེས་བྱ་བ་དང་། ། དོན་མེད་སེམས་ཀྱི་དངོས་ཉིད་ཙམ། །
དཀར་དམར་ལ་སོགས་སྣང་ན་ཡང་། ། དོན་དམ་གཉིས་མེད་སེམས་ཙམ་ཡིན། ། དེ་ལ་གཟུང་འཛིན་ཐ་དད་ལ། ། གློ་བུར་འཁྲུལ་སྣང་འཁོར་བ་སྟེ། ། རྣམ་པར་དཀར་དམར་ཀུན་སྣང་ཡང་། ། གཟུང་འཛིན་རྟོག་དང་བྲལ་བའི་ཚེ། ། གཉིས་མེད་ཡེ་ཤེས་སྐྱེས་པ་ན། ། མི་གནས་མྱ་ངན་འདས་ཐོབ་འདོད། ། ཅེས་སོ། ། དེ་ཐམས་ཅད་ཀྱང་ཕྱི་རོལ་གྱི་དོན་མི་འདོད་ལ།
དེའི་ལུང་ནི་ལང་གཤེགས་ལ་སོགས་པ་དུ་མ་ལས་འབྱུང་ཞིང་། རིགས་པ་ནི། ཐེག་བསྡུས་ལས། ཡི་དྭགས་དུད་འགྲོ་མི་རྣམས་དང་། ། ལྷ་རྣམས་སོ་སོ་རིག་རིགས་སུ། ། དངོས་གཅིག་ཡིད་ཀྱིས་ཐ་དད་ཕྱིར། ། དོན་ལ་གྲུབ་པར་འདོད་པ་ཡིན། ། ཞེས་སོགས་ཀྱིས་བསྟན་ཏོ། ། སེམས་ཙམ་པ་ལ་རྣམ་བཅས་རྣམ་མེད་དམ། རྣམ་བདེན་བརྫུན་གཉིས་སུ་ཕྱེ་བ་འཕགས་ཡུལ་གྱི་གཞུང་ལས་མི་འབྱུང་ངོ་སྙམ་དུ་སེམས་པར་ཡང་མི་བྱ་སྟེ།
སློབ་དཔོན་ཤཱནྟི་པས་ཐེག་གསུམ་རྣམ་གཞག་ལས། རྣལ་འབྱོར་སྤྱོད་པ་དང་དབུ་མའི་དབྱེ་བས་ཟབ་པའི་ཐེག་པ་གཉིས་ཡིན་ལ། རྣལ་འབྱོར་སྤྱོད་པ་ཡང་ཤེས་པ་རྣམ་བཅས་དང་རྣམ་མེད་ཀྱི་བྱེ་བྲག་གིས་གཉིས་སོ་ཞེས་དང་། སློབ་དཔོན་མཻ་ཏྲི་པས་དེ་ཁོ་ན་ཉིད་རིན་ཕྲེང་ལས། རྣལ་འབྱོར་སྤྱོད་པ་ལ་ཡང་གཉིས་ཏེ། རྣམ་བཅས་དང་རྣམ་མེད་པའོ། ། དབུ་མ་ལ་གཉིས་ཏེ། སྒྱུ་མ་ལྟ་བུ་དང་། ཆོས་ཐམས་ཅད་རབ་ཏུ་མི་གནས་པའོ་ཞེས་གསུངས་པས་སོ། ། གཉིས་པ་མིང་དོན་ལ།
གཞན་དབང་ནི་བག་ཆགས་དང་ས་བོན་ལས་སྐྱེས་ཤིང་། སྐྱེས་ནས་ཀྱང་སྐད་ཅིག་ལས་མི་སྡོད་པར་ཕྱི་མ་བསྐྱེད་པ་སྟེ་གཟུང་འཛིན་གཞན་གྱིས་དབང་བསྒྱུར་བས་ན་གཞན་དབང་ཞེས་བྱ་ལ། དེ་ཡང་བྱིས་པ་རྣམས་ཀྱི་སེམས་དང་སེམས་ལས་བྱུང་བའི་གཉིས་སུ་སྣང་བ་རྣམས་ཏེ་མ་དག་གཞན་དབང་ངོ་། ། དག་པ་གཞན་དབང་ནི་འཕགས་པའི་རྗེས་ལས་ཐོབ་པའི་དག་པ་འཇིག་རྟེན་པའི་ཡེ་ཤེས་ཏེ། བག་ཆགས་ཀྱི་སྟོབས་ཀྱིས་གཉིས་སུ་སྣང་བ་སྐྱེས་པས་གཞན་དབང་ཞེས་བྱ་སྟེ། གཞན་དབང་བཏགས་པའོ། ། ཀུན་བརྟགས་ནི། གཞན་དབང་དེ་ཉིད་ལ་བདག་དང་བདག་གི་དང་། མིང་དང་རྒྱུ་མཚན་ལ་སོགས་པ་དོན་ལ་མེད་བཞིན་དུ་གང་ཟག་དང་ཆོས་ཀྱི་ཐ་སྙད་སྣ་ཚོགས་སུ་བཏགས་པ་སྟེ། དེ་དག་ནི་བྱིས་པའི་བློས་ཀུན་ཏུ་བརྟགས་པ་ཙམ་དུ་ཟད་པས་ཀུན་བརྟགས་ཞེས་བྱ་སྟེ་ཀུན་བརྟགས་མཚན་ཉིད་པའོ། །
དེ་ཉིད་མེད་བཞིན་དུ་སྒྲོ་བཏགས་པ་ཙམ་དུ་ཟད་པས་མཚན་ཉིད་ཡོངས་སུ་ཆད་པའི་ཀུན་བརྟགས་ཞེས་བྱའོ། ། རྣམ་གྲངས་པའི་ཀུན་བརྟགས་ནི་གཞན་དབང་ཉིད་ཡིན་ཏེ། བདག་དང་ཆོས་སྐུ་སྒྲོ་འདོགས་པའི་གཞི་ཡིན་པས་ཀུན་བརྟགས་ཀྱི་མིང་དུ་བྱས་པ་སྟེ་བཏགས་པ་བའོ། ། ཡོངས་གྲུབ་ནི། རྣམ་རིག་དེ་ལས་དོན་གྱི་རྣམ་པ་སོགས་ངོ་བོ་གཞན་གང་དུ་ཡང་གྲུབ་པ་མེད་ཅིང་། དེ་ཉིད་དུ་ཡོངས་སུ་གྲུབ་པས་འགྱུར་མེད་ཡོངས་གྲུབ་དང་། རྣམ་པར་དག་པའི་དམིགས་པའམ་དགེ་བ་ཐམས་ཅད་ཀྱི་མཆོག་ཏུ་ཡོངས་སུ་གྲུབ་པས་ན་ལམ་གྱི་བདེན་པ་རྣམས་ལ་ཕྱིན་ཅི་མ་ལོག་པའི་ཡོངས་གྲུབ་ཅེས་བྱའོ། ། དེ་ཡང་དབུས་མཐར། འགྱུར་མེད་ཕྱིན་ཅི་མ་ལོག་པའི། ། ཡོངས་སུ་གྲུབ་པ་རྣམ་པ་གཉིས། །
ཞེས་སོ། ། གསུམ་པ་རབ་ཏུ་དབྱེ་བ་ལ། གཞན་དབང་ལ་དབྱེ་ན། བག་ཆགས་ཀྱི་ས་བོན་གཞན་གྱིས་དབང་བསྒྱུར་བ་མ་དག་གཞན་དབང་དང་། སོ་སྐྱེའི་ཚེ་ཀུན་ནས་ཉོན་མོངས་ཀྱི་ངོ་བོར་འགྱུར་ལ། འཕགས་པའི་ཚེ་རྣམ་བྱང་གི་ངོ་བོར་འགྱུར་བས་གཉིས་ཀའི་ངོ་བོར་མ་གྲུབ་བའི་གཞན་དབང་སྟེ། འདི་ལ་གཞན་དབང་སྤྱིའི་མཚན་ཉིད་ཚང་བས་དག་པ་གཞན་དབང་ཡང་བཟུང་ངོ་། ། ཀུན་བརྟགས་ལ་གཉིས་སུ་དབྱེ་བ་དང་། ལྔར་དབྱེ་བའོ། ། དང་པོ་ལ།
ངོ་བོ་ཁྱད་པར་ཀུན་རྟོག་གོ ། དེ་གཉིས་ཀའང་ཐེག་བསྡུས་འགྲེལ་པར། དེ་ལ་དང་པོ་ཉིད་ཀུན་ཏུ་རྟོག་པ་ནི་ཇི་ལྟར་མིག་ལ་སོགས་པ་རྣམས་ལ་མིག་གི་ངོ་བོ་ལ་སོགས་པར་ཀུན་ཏུ་རྟོག་པའོ། ། ཁྱད་པར་ཀུན་ཏུ་རྟོག་པ་ནི། དེ་དག་ཉིད་ཀྱི་ངོ་བོ་མི་རྟག་པ་ལ་སོགས་པའི་བྱེ་བྲག་གིས་ཀུན་ཏུ་རྟོག་པར་བྱེད་པའོ་ཞེས་སོ། ། གཉིས་པ་ལ་མིང་ལས་དོན་དུ་རྟོག་པ། དོན་ལས་མིང་དུ་རྟོག་པ། མིང་ལས་མིང་དུ་རྟོག་པ། དོན་ལས་དོན་དུ་རྟོག་པ། གཉིས་ཀ་ལས་གཉིས་ཀར་རྟོག་པའོ། །
དང་པོ་ནི་བུམ་པ་ཞེས་པའི་མིང་གི་དོན་ནི། ལྟོ་ལྡིར་བ་འདིའོ་སྙམ་དུ་ཞེན་པ་ལྟ་བུའོ། ། གཉིས་པ་ནི་ལྟོ་ལྡིར་བ་འདིའི་མིང་ནི་བུམ་པ་ཞེས་བྱའོ་སྙམ་དུ་ཞེན་པ་ལྟ་བུའོ། ། གསུམ་པ་ནི། ན་རི་གི་རིའི་གླིང་ན་གནས་པ་རྣམས་ཀྱིས་བ་ལང་གི་སྒྲ་ཐོས་པའི་ཚེ། དེའི་དོན་མ་རྟོགས་ནས་བ་ལང་གི་སྒྲའི་མིང་ལ་ཀུན་ཏུ་རྟོག་པ་ལྟ་བུའོ། ། བཞི་པ་ནི། མིང་དོན་གྱི་བརྡ་མ་འཕྲོད་པས་ནོག་ལྐོག་སོགས་འདུས་པའི་གོང་བུ་མཐོང་ནས་སླར་ཡང་དོན་དེ་ལ་རྟོག་པ་ལྟ་བུའོ། ། ལྔ་པ་ནི། མིང་དོན་གྱི་འབྲེལ་བ་ཤེས་པས་མིང་དོན་གཉིས་ཀ་ལ་བརྟེན་ནས་གཉིས་ཀ་ལས་ཀུན་ཏུ་རྟོག་པ་ལྟ་བུའོ། །
དེ་རྣམས་ཀྱང་ཐེག་བསྡུས་ལས། མིང་ལ་བརྟེན་ཏེ་དོན་གྱི་ངོ་བོ་ཉིད་ལ་ཀུན་ཏུ་རྟོག་པ་ནི། མིང་འདིའི་དོན་ནི་འདིའོ་ཞེས་བྱའོ། ། དོན་ལ་བརྟེན་ཏེ་མིང་གི་ངོ་བོ་ལ་ཀུན་ཏུ་རྟོག་པ་ནི་དོན་འདིའི་མིང་ནི་འདི་ཡིན་ནོ་ཞེས་བྱ་བའོ། ། མིང་ལ་བརྟེན་ཏེ་མིང་གི་ངོ་བོ་ཉིད་ལ་ཀུན་ཏུ་རྟོག་པ་ནི། དོན་ལ་རྟོག་པའི་མིང་ལ་ཀུན་ཏུ་རྟོག་པའོ། ། དོན་ལ་བརྟེན་ཏེ་དོན་གྱི་ངོ་བོ་ཉིད་ལ་ཀུན་ཏུ་རྟོག་པ་ནི་མིང་ལ་རྟོག་པའི་དོན་གྱི་ངོ་བོ་ཉིད་ལ་ཀུན་ཏུ་རྟོག་པའོ། ། གཉིས་ཀ་ལ་བརྟེན་ཏེ་གཉིས་ཀ་ལ་ཀུན་ཏུ་རྟོག་པ་ནི་དོན་འདི་ལྟ་བུའི་བདག་ཉིད་འདིའི་མིང་ནི་འདིའོ་ཞེས་བྱའོ་ཞེས་གསུངས་སོ། ། ཡོངས་གྲུབ་གཉིས་སུ་དབྱེ་བ་དང་། བཞིར་དབྱེ་བའོ། །
དང་པོ་ནི། རང་བཞིན་ཡོངས་སུ་གྲུབ་པ་དེ་བཞིན་ཉིད་དེ། འགྱུར་མེད་ཡོངས་གྲུབ་དང་རྣམ་པར་དག་པ་ཡོངས་སུ་གྲུབ་པ་དེ་ཐོབ་པའི་ཐབས་སམ། དེ་རྟོགས་པའི་ཡེ་ཤེས་ནི་ཕྱིན་ཅི་མ་ལོག་པའི་ཡོངས་གྲུབ་ཡིན་ནོ། ། གཉིས་པ་ལ། རང་བཞིན་དང་ནི་དྲི་མ་མེད། ། དེ་ཐོབ་དམིགས་པའི་རྣམ་བྱང་ངོ་། ། དང་པོ་ནི། མ་དག་པའི་གནས་སྐབས་ཀྱི་ཆོས་ཉིད་དང་། གཉིས་པ་ཤིན་ཏུ་རྣམ་དག་གི་ཆོས་ཉིད་དང་།
གསུམ་པ་ནི་མྱ་ངན་ལས་འདས་པ་སྟེ་དེ་གསུམ་ནི་འགྱུར་མེད་ཡོངས་གྲུབ་དང་། བཞི་པ་ནི་ལམ་གྱི་བདེན་པ་སྟེ་ཕྱིན་ཅི་མ་ལོག་པའི་ཡོངས་གྲུབ་བོ། ། དེ་དག་ཀྱང་གོ་རིམ་བཞིན་དུ་དབུས་མཐའི་འགྲེལ་པར། དོན་དམ་དོན་དམ་པ་ནི་དེ་བཞིན་ཉིད་དོ། ། ཐོབ་པ་དོན་དམ་པ་ནི་མྱ་ངན་ལས་འདས་པའོ། ། བསྒྲུབ་པ་དོན་དམ་པ་ནི་ལམ་མོ་ཞེས་དང་། དེའི་འགྲེལ་བཤད་ལས། དེ་བཞིན་ཉིད་དང་ཡང་དག་པའི་ཡེ་ཤེས་དེ་ནི། འགྱུར་བ་མེད་པ་དང་ཕྱིན་ཅི་མ་ལོག་པའི་ཡོངས་སུ་གྲུབ་པ་གོ་རིམ་བཞིན་དུ་ཡོངས་སུ་གྲུབ་པའི་ཕྱིར་ཡོངས་སུ་གྲུབ་པ་ངོ་བོ་ཉིད་གཅིག་པུས་བསྡུས་སོ། ། འདུས་མ་བྱས་ནི་མྱ་ངན་ལས་འདས་པའི་དང་།
དེ་བཞིན་ཉིད་འདུས་མ་བྱས་པ་ནི་གཞན་དུ་འགྱུར་བ་མེད་པའི་ཕྱིར། འགྱུར་བ་མེད་པའི་ཡོངས་སུ་གྲུབ་པས་ཡོངས་སུ་གྲུབ་པའོ། ། འདུས་བྱས་ནི་ལམ་གྱིས་བསྡུས་པ་ལ་བྱའི་གཞན་ལ་མ་ཡིན་ཏེ། ཕྱིན་ཅི་མ་ལོག་པར་ཡོངས་སུ་གྲུབ་པས་ཡོངས་སུ་གྲུབ་ཅེས་སྦྱར་བར་བྱའོ་ཞེས་བཤད་དོ། ། དེ་གསུམ་གྱི་དཔེ་ནི་གཞན་དབང་རྨི་ལམ་ལ་སོགས་པ་ཉམས་སུ་མྱོང་བའི་སྣང་བ་ལྟ་བུ་དང་། ཀུན་བརྟགས་དེ་ལ་དོན་དུ་བཏགས་པ་དང་། ཡོངས་གྲུབ་ནི་བརྟགས་པ་དེས་སྟོང་པའོ། ། དེ་ལྟར་ན་མཚན་ཉིད་གསུམ་བསྟན་པ་འདིས་ཤེས་བྱའི་གནས་ལ་སྒྲོ་འདོགས་དང་སྐུར་འདེབས་ཀྱི་མཐའ་བསལ་བས་རྟག་ཆད་ཀྱི་མཐའ་ལས་གྲོལ་བར་འདོད་དེ། ཀུན་བརྟགས་མིང་དང་བརྡར་བཏགས་པ་ཙམ་ཡིན་གྱི། རང་གི་མཚན་ཉིད་དུ་མ་གྲུབ་པས་མཚན་ཉིད་ངོ་བོ་ཉིད་མེད་པ་དང་།
གཞན་དབང་ངོ་བོའི་སྒོ་ནས་སྐྱེས་པ་མ་ཡིན་གྱི། རྐྱེན་གཞན་གྱི་དབང་གིས་བྱུང་བ་ཀུན་རྫོབ་སྒྱུ་མ་ཙམ་དུ་ཡོད་པས་སྐྱེ་བ་ངོ་བོ་ཉིད་མེད་པ་དང་། ཡོངས་གྲུབ་ཆོས་ཐམས་ཅད་ཀྱི་དོན་དམ་པའི་ངོ་བོ་ཉིད་གདོད་མ་ནས་ཞི་བས་རབ་ཏུ་ཕྱེ་བ་དེ་ལ་དོན་དམ་པའི་བདེན་པ་ཞེས་བཏགས་པ་ཡིན་པའི་ཕྱིར་དོན་དམ་ངོ་བོ་ཉིད་མེད་པ་ཞེས་འདོད་དོ། ། དེ་ལྟར་ཡང་དགོངས་འགྲེལ་ལས། ཆོས་རྣམས་ངོ་བོ་ཉིད་མེད་ཆོས་རྣམས་མ་སྐྱེས་དང་། ། ཆོས་རྣམས་མ་འགགས་ཆོས་རྣམས་ཐམས་ཅད་གདོད་ནས་ཞི། ། ཆོས་རྣམས་ཐམས་ཅད་རང་བཞིན་མྱ་ངན་འདས་པར་ནི། ། དགོངས་པ་མེད་པར་མཁས་པ་སུ་ཞིག་སྨྲ་བར་བྱེད། ། མཚན་ཉིད་ངོ་བོ་ཉིད་མེད་སྐྱེ་བ་ངོ་བོ་མེད། ། དོན་དམ་ངོ་བོ་ཉིད་དོ་ཞེས་ནི་ངས་བཤད་དོ། །
མཁས་པ་གང་ཞིག་དགོངས་པ་འདི་དག་ཤེས་པ་ནི། ། རབ་ཏུ་ཉམས་པར་འགྱུར་བའི་ལམ་དུ་དེ་མི་འགྲོ ། ཞེས་སོགས་གསུངས་པས་སོ།། །། སྤྱི་དོན་གསུམ་པ་རྣམ་རིག་དེའི་དོན་རྟོགས་པའི་ཕྱིར་དུ་འཇུག་པ་ལས། གང་ཟག་རྒྱུ་དང་ཚུལ་དུས་སོ། ། དང་པོ་ནི། ཐེག་ཆེན་གྱི་རིགས་ཅན་ཚོགས་གཉིས་བསགས་ཤིང་སྨོན་ལམ་བཏབ་པ་ཞིག་གོ ། གཉིས་པ་ལ། མ་ཞུམ་སྤངས་པ་ཞི་ལྷག་གོ ། དང་པོ་ནི།
དགེ་བའི་རྩ་བ་སྟོབས་བསྐྱེད་ནས། སེམས་ཅན་ཐམས་ཅད་སངས་རྒྱས་ཐོབ་པར་བྱ་སྙམ་པ་འབྲས་བུ་ལ་མ་ཞུམ་པ་དང་། ཕ་རོལ་ཏུ་ཕྱིན་པ་ཐམས་ཅད་སྒྲུབ་པ་ལ་འཇུག་སྙམ་པ་སྒྲུབ་པ་ལ་མ་ཞུམ་པ་དང་། བདག་གིས་གང་ལའང་ཆགས་པ་དང་ཐོགས་པ་མེད་དོ་སྙམ་པ་སྟོབས་ལ་མ་ཞུམ་པའི་སེམས་གསུམ་མོ། ། གཉིས་པ་ནི་ཉན་རང་ཡིད་ལ་བྱེད་པ། ཐེག་ཆེན་ལ་སོམ་ཉི། ཆོས་ལ་ཕྱོགས་འཛིན། རྣམ་པར་རྟོག་པ་ལ་མངོན་ཞེན་སྤངས་པ་སྟེ་བཞིའོ། ། གསུམ་པ་ནི་སེམས་གནས་ཤིང་ཏིང་ངེ་འཛིན་དང་ཤེས་རབ་བསྐྱེད་པའི་ཐབས་ཞི་གནས་དང་ལྷག་མཐོང་ལ་གུས་པས་འཇུག་པའོ། ། གསུམ་པ་ལ།
ཀུན་བརྟགས་གཞན་དབང་ཡོངས་གྲུབ་ལ་འཇུག་པའོ། ། དང་པོ་ནི། ཐོས་པའི་བག་ཆགས་ཀྱི་སྒོ་ནས་གཟུགས་ནས་རྣམ་མཁྱེན་གྱི་བར་གྱི་ཆོས་རྣམས་ཀྱི་མིང་བཙལ་བ་དང་།

མིང་ལ་བརྟེན་ནས་དངོས་པོ་སྟེ་དོན་འཚོལ་བ་དང་། དོན་གྱིས་ངོ་བོ་ཉིད་འཚོལ་བ་དང་བྱེ་བྲག་ཏུ་བཏགས་པ་སྟེ་ཁྱད་པར་བཙལ་བའི་སྒོ་ནས་དེ་དག་མ་དམིགས་པར་ཤེས་ཤིང་ཐམས་ཅད་ཡིད་ཀྱིས་བརྗོད་པའི་མཚན་ཉིད་དུ་བཏགས་པས་ཀུན་བརྟགས་ལ་འཇུག་པའོ། ། གཉིས་པ་ནི། ཆོས་ཐམས་ཅད་རྣམ་པར་རིག་པ་ཙམ་དུ་ཤེས་པར་བྱས་ནས་འཇུག་པ་གཞན་དབང་ལ་འཇུག་པའོ། ། གསུམ་པ་ནི་རྣམ་རིག་ཙམ་གྱིས་འདུ་ཤེས་ཀྱང་བཟློག་ནས་འཇུག་པས་ཡོངས་གྲུབ་ལ་འཇུག་པ་སྟེ། ཆོས་ཀྱི་དབྱིངས་ལ་མངོན་སུམ་གྱིས་གནས་པ་ཞེས་བྱའོ། ། མདོར་ན་ཐོས་པས་མིང་ལ་འཇུག བསམ་པས་རྣམ་རིག་ལ་འཇུག བསྒོམས་པས་རྣམ་རིག་ཏུ་ལྟ་བ་ལས་ཀྱང་ལོག་ནས་ཡོངས་གྲུབ་ཀྱི་རང་བཞིན་དུ་འཇུག་པ་སྟེ། དེས་འཕགས་པའི་སར་འཇུག་པ་ཡིན་ནོ། ། དེ་ལྟར་ཡང་རྒྱན་ལས།
བྱང་ཆུབ་སེམས་དཔའ་བསོད་ནམས་ཡེ་ཤེས་ཀྱི། ། མཐའ་ཡས་ཕ་རོལ་ཚོགས་རྣམས་ལེགས་བསགས་ནས། ། ཆོས་ལ་སེམས་པ་ཤིན་ཏུ་རྣམ་ངེས་ཤིང་། ། དོན་གྱི་རྣམ་པ་བརྗོད་པའི་རྒྱུ་ཅན་རྟོགས། ། དེ་ཡི་བརྗོད་པ་ཙམ་དུ་དོན་རིག་ནས། ། དེར་སྣང་སེམས་ཙམ་ལ་ནི་ཡང་དག་གནས། ། དེ་ནས་ཆོས་དབྱིངས་གཉིས་ཀྱི་མཚན་ཉིད་དང་། ། བྲལ་བ་མངོན་སུམ་ཉིད་དུ་རྟོགས་པར་འགྱུར། ། སེམས་ལས་གཞན་མེད་པར་ནི་བློས་རིག་ནས། ། དེ་ནས་སེམས་ཀྱང་མེད་པ་ཉིད་དུ་རྟོགས། །
བློ་དང་ལྡན་པས་གཉིས་པོ་མེད་རིག་ནས། ། དེ་མི་ལྡན་པའི་ཆོས་ཀྱི་དབྱིངས་ལ་གནས། ། བློ་དང་ལྡན་པ་མི་རྟོག་ཡེ་ཤེས་སྟོབས། ། རྟག་ཏུ་ཀུན་ནས་མཉམ་པར་སོང་བ་ཡིས། ། དེ་བརྟེན་པ་ཡི་ཉེས་དམིགས་ཚང་ཚིང་དག ། དུག་སྨན་ཆེན་པོས་དུག་བཞིན་སེལ་བར་བྱེད། ། ཐུབ་པས་གསུངས་པའི་དམ་ཆོས་ལེགས་བཞག་པ། ། རྩ་བའི་ཆོས་ཀྱི་དབྱིངས་ལ་བློ་གྲོས་བཞག ། དྲན་རྒྱུ་རྟོག་པ་ཙམ་རིག་བསྟན་པ་དག ། མྱུར་དུ་ཡོན་ཏན་རྒྱ་མཚོའི་ཕ་རོལ་འགྲོ། །
ཞེས་ལེགས་པར་གསུངས་སོ། ། བཞི་པ་དུས་སམ་གནས་སྐབས་ལ། ། མོས་སྤྱོད་མཐོང་བསྒོམ་མཐར་ཕྱིན་ནོ། ། དང་པོ་ལ་ཚོགས་སྦྱོར་གཉིས་ཀྱི་སྔ་མ་ལ། ། མཚན་ཉིད་སྤངས་རྟོགས་ཡོན་ཏན་དང་། ། རྣམ་དབྱེ་བྱེད་ལས་ངེས་ཚིག་དངོས། ། མཚན་ཉིད་ནི། རྣམ་གྲོལ་གྱི་འཇུག་ངོགས་སམ་མྱང་འདས་སུ་བགྲོད་པའི་གཞི་གང་ཞིག ཐར་པ་ཆ་མཐུན་གྱི་དགེ་བས་བསྡུས་པའོ། ། སྤངས་རྟོགས་ནི་སྤང་བྱ་ཤིན་ཏུ་རགས་པ་འཁོར་བ་སྡུག་བསྔལ་སྐྱེད་བྱེད་རྣམ་པར་སུན་འབྱིན་པའི་གཉེན་པོས་སྤངས་པ་དང་།
བདག་མེད་གཉིས་ཤེས་རབ་གསུམ་གྱི་སྤྱིའི་ཚུལ་དུ་རྟོགས་པའོ། ། ཡོན་ཏན་ནི་རྒྱན་ལས། དེ་ཚེ་ཆོས་ཀྱི་རྒྱུན་ལས་ནི། ། སངས་རྒྱས་རྣམས་ལས་ཞི་གནས་དང་། ། ཡེ་ཤེས་ཡངས་པ་ཐོབ་བྱའི་ཕྱིར། ། གདམས་ངག་རྒྱ་ཆེན་རྙེད་པར་འགྱུར། ། ཞེས་པ་ལྟར། སངས་རྒྱས་ལས་ཆོས་ཉན་ཞིང་གཞུང་དོན་འཛིན་པར་ནུས་པ་ལ་སོགས་པའོ། ། རྣམ་དབྱེ་ལ་ངོ་བོའི་སྒོ་ནས་ཆུང་འབྲིང་ཆེན་པོ་གསུམ་དང་། རྣམ་གྲངས་ཀྱི་སྒོ་ནས་ལས་དང་པོ་པའི་ས་དང་།
དད་པའི་ས་དང་། ཐར་པ་ཆ་མཐུན་དང་། གོ་ཆའི་སྒྲུབ་པ་ལ་སོགས་པའོ། ། བྱེད་ལས་ནི། རྒྱུད་ཡོངས་སུ་སྨིན་པར་བྱེད་པ་དང་། སྦྱོར་ལམ་འདྲེན་པར་བྱེད་པ་ལ་སོགས་པའོ། ། ངེས་ཚིག་ནི་རྒྱུད་ཡོན་ཏན་གྱི་ཚོགས་ཀྱིས་འགེངས་ཤིང་ཐར་པར་འགྲོ་བའི་འཇུག་ངོགས་ཡིན་པས་ཚོགས་ལམ་མོ། ། ངོ་བོ་ནི། ལས་དང་པོ་པ་རྣམས་ཀྱིས་ཐར་པའི་ཆ་དང་མཐུན་པའི་དགེ་བའི་རྩ་བ་རྒྱུད་ཡོན་ཏན་གྱི་ཚོགས་ཀྱིས་འགེངས་ཤིང་རྣམ་པར་གྲོལ་བའི་འཇུག་ངོགས་སུ་གྱུར་པ་སྟེ། སྤྱོད་འཇུག་ལས།
སྤང་བའི་སེམས་ནི་ཐོབ་པ་ལས། ། ཚུལ་ཁྲིམས་ཕ་རོལ་ཕྱིན་པར་བཤད། ། ཅེས་པ་ལྟར་སོ་སོ་སྐྱེ་བོའི་ཚུལ་ཁྲིམས་དང་། མདོ་ལས། མིག་གིས་གཟུགས་རྣམས་མཐོང་སྟེ་མཚན་མར་མི་འཛིན་མངོན་རྟགས་སུ་མི་འཛིན་ཞེས་སོགས་གསུངས་པ་ལྟར་དབང་པོའི་སྡོམ་པ་དང་། བཤེས་སྤྲིངས་ལས། ཁ་ཟས་སྨན་དང་འདྲ་བར་རིག་བྱས་ནས། ། འདོད་ཆགས་ཞེ་སྡང་མེད་པར་བསྟེན་བགྱི་སྟེ། ། རྒྱགས་ཕྱིར་མ་ལགས་སྒེག་པའི་ཕྱིར་མ་ལགས། ། འཚག་ཕྱིར་མ་ལགས་ལུས་གནས་འབའ་ཞིག་ཕྱིར། །
ཞེས་པ་ལྟར་ཟས་ཀྱི་ཚོད་རིག་པ་དང་། རིག་པའི་བདག་ཉིད་ཉིན་པར་ཐམས་ཅད་དང་། ། མཚན་མོའང་སྟོད་སྨད་དག་ཏུ་ཐུན་བཟླས་ནས། ། མནལ་ཚེའང་འབྲས་མེད་ཉིད་དུ་མི་འགྱུར་བར། ། དྲན་ལྡན་དེ་ཉིད་བར་དུ་མནལ་བར་མཛོད། ། ཅེས་གསུངས་པ་ལྟར་ནམ་གྱི་ཆ་སྟོད་ཆ་སྨད་ལ་མི་ཉལ་བར་རྣལ་འབྱོར་ལ་བརྩོན་པ་དང་། སྤྱོད་འཇུག་ལས། ལུས་དང་སེམས་ཀྱི་གནས་སྐབས་ལ། ། ཡང་དང་ཡང་དུ་བརྟག་བྱ་བ། ། དེ་ཉིད་ཁོ་ན་མདོར་ན་ནི། །
ཤེས་བཞིན་བསྲུང་བའི་མཚན་ཉིད་དོ། ། ཞེས་པ་ལྟར་ཤེས་བཞིན་དུ་གནས་པར་མངོན་པར་དགའ་བ་སྟེ། ཐར་པའི་རྒྱུའི་ཆོས་ལྔ་ལ་སློབ་པ་རྣམས་ཡིན་ཞིང་། དེ་བཞིན་དུ་འཕྲིན་ཡིག་ལས། དད་དང་ཚུལ་ཁྲིམས་གཏོང་དང་ཐོས་པ་དང་། ། དྲི་མེད་ངོ་ཚ་ཤེས་དང་ཁྲེལ་ཡོད་དེ། ། ཤེས་རབ་ནོར་བདུན་ལགས་པར་ཐུབ་པས་གསུངས། ། ནོར་གཞན་ཕལ་པ་དོན་མ་མཆིས་རྟོགས་མཛོད། ། ཅེས་པ་ལྟར་འཕགས་པའི་ནོར་བདུན་བསྟེན་པ་དང་། ལེགས་པར་གྲུབ་པ་ལས།
ཉིན་པར་བག་མེད་བྱས་པ་ཀུན། ། མཚན་མོ་ལེགས་པར་བཤགས་པར་བྱ། ། མཚན་མོ་བྱས་པ་ནངས་པར་བཤགས། ། ལེགས་པར་བྱས་ལ་མངོན་དགར་བྱ། ། ཞེས་པ་ལྟར། སྡིག་པ་བཤགས་པ་ལ་སོགས་པ་སྒྲུབ་པ་དང་། རྒྱན་ལས། རྒྱལ་སྲས་སྤྱོད་ཚེ་ཇི་ལྟ་ཇི་ལྟ་བུར། ། དབང་པོའི་སྤྱོད་ཡུལ་སྣ་ཚོགས་འཇུག་འགྱུར་བ། ། དེ་དང་དེ་ལ་རིགས་པ་མཐུན་ཚིག་གིས། །
སེམས་ཅན་ཕན་ཕྱིར་དེ་སྔོན་འདུ་བྱེད་དོ། ། ཞེས་པ་ལྟར་སྤྱོད་ཡུལ་རྣམས་ཡོངས་སུ་སྦྱོང་བ་དང་། དབུས་མཐའ་ལས་གསུངས་པ་ལྟར་ཆོས་སྤྱོད་བཅུ་བསྒྲུབ་པ་ལ་སོགས་པ་འཕགས་པའི་ལམ་གྱི་རྒྱུར་གྱུར་པའི་དགེ་བ་གཞན་ཡང་ཡིན་ལ། ཡིད་ཆེས་པའི་གསུང་རབ་ཐོས་པ་ལས་བྱུང་བའི་ཤེས་རབ་དང་། དེའི་དོན་རིག་པས་བསམས་པ་ལས་བྱུང་བའི་ཤེས་རབ་དང་། དེ་དག་དང་མི་འགལ་བར་བསྒོམས་པ་ལས་བྱུང་བའི་ཤེས་རབ་ལ་ཚུལ་བཞིན་དུ་སློབ་པ་རྣམས་ཀྱང་ཡིན་པས། འཁོར་བའི་སྡུག་བསྔལ་སྤངས་ནས་ཐར་པའི་བདེ་བ་ཐོབ་པར་འདོད་པའི་ལས་དང་པོ་པ་རྣམས་ཀྱིས་དེ་དག་ལ་ཅི་ནུས་ཀྱིས་བསླབ་པར་བྱའོ། ། གཞན་ཡང་ཚོགས་ལམ་ཆུང་ངུའི་གནས་སྐབས་སུ་ལུས་དང་ཚོར་བ་དང་སེམས་དང་ཆོས་ཏེ་དྲན་པ་ཉེ་བར་གཞག་པ་བཞི་གཙོ་ཆེར་བསྒོམ་པར་བྱ་ཞིང་། འབྲིང་པོའི་གནས་སྐབས་སུ་སྡིག་པ་སྐྱེས་པ་རྣམས་སྤང་བ་དང་། མ་སྐྱེས་པ་རྣམས་མི་བསྐྱེད་པ་དང་།
དགེ་བ་མ་སྐྱེས་པ་རྣམས་བསྐྱེད་པ་དང་། སྐྱེས་པ་རྣམས་སྤེལ་བ་སྟེ་ཡང་དག་སྤོང་བ་བཞི་དང་། ཆེན་པོའི་གནས་སྐབས་སུ་འདུན་པ་དང་། བརྩོན་འགྲུས་དང་སེམས་དང་དཔྱོད་པའི་ཏིང་ངེ་འཛིན་ཏེ་རྫུ་འཕྲུལ་གྱི་རྐང་པ་བཞི་རྣམས་ཀྱང་གཙོ་ཆེར་བསྒོམ་པར་བྱའོ། ། སྦྱོར་ལམ་ལའང་སྔར་ལྟར་ལས། མཚན་ཉིད་ནི་གང་ཞིག་སྔ་མ་ལྟར་ལས། བདེན་པ་མཐོང་བ་ལ་སྦྱོར་བའི་དོན་མངོན་པར་རྟོགས་པའི་གནས་སྐབས་ཀྱིས་བསྡུས་པའོ། ། སྤངས་རྟོགས་ནི་ཉོན་མོངས་པ་དང་ཤེས་བྱའི་སྒྲིབ་པ་ཀུན་བརྟགས་པ་རྣམས་རྣམ་པར་གནོན་པའི་ཚུལ་གྱིས་སྤང་ཞིང་བདེན་པ་རྣམས་ལ་ཆོས་བདག་གི་ཕྱེད་བཟུང་བ་རང་བཞིན་མེད་པར་རྟོགས་པའོ། ། ཡོན་ཏན་ནི། རྩེ་མོ་ཐོབ་པ་རྩ་མི་འཆད། །
བཟོད་ཐོབ་ངན་སོང་ཡོངས་མི་འགྲོ། ། ཞེས་པ་དང་། བྱང་སེམས་དབང་པོ་རྣོན་པོས་རྫོགས་པའི་བྱང་ཆུབ་ལས་ཕྱིར་མི་ལྡོག་པའི་རྟོགས་ཐོབ་པ་ལ་སོགས་པའོ། ། རྣམ་དབྱེ་ལ། ངོ་བོའི་སྒོ་ནས་གཟུང་བ་རང་བཞིན་མེད་པ་ལ་སེམས་ཀྱི་གསལ་སྣང་ཐོབ་པའི་ཚེ་དྲོད་དང་། དེ་ལ་གསལ་སྣང་མཆེད་པའི་ཚེ་རྩེ་མོ་དང་། ཕྱི་དོན་མེད་པ་ལ་ལྷག་པར་ངེས་པ་བསྐྱེད་པས་དེ་ཁོ་ནའི་དོན་གྱི་ཕྱོགས་གཅིག་ལ་ཞུགས་པའི་ཚེ་ཏིང་ངེ་འཛིན་གྱི་བཟོད་པ་དང་། རྣམ་རིག་གི་འདུ་ཤེས་ཀྱང་འཇིག་པའི་ཏིང་ངེ་འཛིན་གྱི་ཆོས་མཆོག་སྟེ་བཞིའོ། ། རྣམ་གྲངས་ཀྱི་སྒོ་ནས་ངེས་འབྱེད་ཆ་མཐུན་དང་། འཇུག་པའི་སྒྲུབ་པ་ལ་སོགས་པའོ། །
དེ་ལས་མཐོང་ལམ་འདྲེན་པར་བྱེད་པ་དང་། ཐར་པ་ཐོབ་པར་བྱེད་པ་ལ་སོགས་པའོ། ། ངེས་ཚིག་བདེན་པ་ལ་མངོན་པར་རྟོགས་པ་ལ་སྦྱོར་བའི་གཞི་ཡིན་པས་སྦྱོར་ལམ་མོ། ། ངོ་བོ་ནི་ཚོགས་བསགས་པ་ལས་མོས་པ་སྤྱོད་པ་བ་རྣམས་ཀྱི་ངེས་པར་འབྱེད་པའི་ཆ་དང་མཐུན་པའི་དགེ་བའི་རྩ་བ་བདེན་པ་རྣམས་མངོན་པར་རྟོགས་པ་ལ་རིམ་གྱིས་སྦྱོར་ཞིང་རྣམ་པར་གྲོལ་བའི་འཇུག་ངོགས་སུ་གྱུར་པ་སྟེ། དེ་ཡང་དྲོད་ཐོབ་པ་ཡན་ཆད་ཀྱིས་སོ་སོ་སྐྱེ་བོའི་ཚུལ་ཁྲིམས་ལ་སོགས་པ་སྔར་བཤད་པ་རྣམས་ཀྱང་ཡིན་ཞིང་། ཁྱད་པར་དུ་ཡང་རྒྱན་ལས། བྱང་ཆུབ་སེམས་དཔའ་མཉམ་གཞག་པས། ། ཡིད་ཀྱིས་བརྗོད་པ་མ་གཏོགས་པ། ། དོན་ཀུན་རབ་ཏུ་མི་མཐོང་ངོ་། ། ཞེས་པ་ལྟར་བདེན་པ་རྣམས་ལ་སྣང་བ་ཐོབ་པའི་ཏིང་ངེ་འཛིན་དང་ཤེས་རབ་མཚུངས་ལྡན་དང་བཅས་པ་དྲོ་བར་གྱུར་པ་དང་།
ཆོས་ཀྱི་སྣང་བ་འཕེལ་བྱའི་ཕྱིར། ། བརྩོན་འགྲུས་བརྟན་པ་རྟག་ཏུ་རྩོམ། ། ཞེས་པ་ལྟར་བདེན་པ་རྣམས་ལ་སྣང་བ་མཆེད་པའི་ཏིང་ངེ་འཛིན་དང་ཤེས་རབ་མཚུངས་ལྡན་དང་བཅས་པ་རྩེ་མོར་གྱུར་པ་དང་། དེ་ནས་དོན་དུ་སྣང་བ་ཀུན། ། སེམས་སུ་རབ་ཏུ་སྣང་བར་འགྱུར། ། ཞེས་པ་ལྟར་བདེན་པ་རྣམས་ལ་ཕྱོགས་གཅིག་ལ་ཞུགས་པའི་ཏིང་ངེ་འཛིན་དང་ཤེས་རབ་མཚུངས་ལྡན་དང་བཅས་པ་བདེན་པའི་རྗེས་སུ་མཐུན་པའི་བཟོད་པ་དང་། དེ་ཚེ་བར་ཆད་མེད་པ་ཡི། ། ཏིང་ངེ་འཛིན་ལ་མྱུར་དུ་རེག ། ཅེས་པ་ལྟར་བདེན་པ་རྣམས་ལ་དེ་མ་ཐག་པའི་ཏིང་ངེ་འཛིན་དང་ཤེས་རབ་མཚུངས་ལྡན་དང་བཅས་པ་འཇིག་རྟེན་པའི་ཆོས་ཀྱི་མཆོག་རྣམས་ཡིན་ལ། དེ་དག་རེ་རེ་ལའང་ཆུང་འབྲིང་ཆེན་པོའི་དབྱེ་བས་རྣམ་པ་གསུམ་གསུམ་དུའང་འགྱུར་ཏེ།
མངོན་རྟོགས་རྒྱན་ལས། བྱང་ཆུབ་སེམས་དཔའ་སྐྱོབ་པ་ཡི། ། དྲོད་སོགས་བདག་ཉིད་ཇི་བཞིན་དུ། ། རྣམ་རྟོག་བཞི་པོ་ལྡན་བརྟེན་པ། ། ཆུང་དང་འབྲིང་དང་ཆེན་པོ་རྣམས། ། ཞེས་པ་ལྟར་རོ། ། དེ་རྣམས་ཀྱི་དང་པོ་གཉིས་སུ་ནི་དད་པ་དང་བརྩོན་འགྲུས་དང་དྲན་པ་དང་ཏིང་ངེ་འཛིན་དང་ཤེས་རབ་སྟེ་དབང་པོ་ལྔ་གཙོ་ཆེར་བསྒོམ་པར་བྱ་ཞིང་། ཕྱི་མ་གཉིས་སུ་ནི་དེ་དག་སྟོབས་སུ་གྱུར་པ་ལྔ་གཙོ་ཆེར་བསྒོམ་པར་བྱ་སྟེ། དབུས་མཐའ་ལས། དབང་པོ་རྣམས་དང་སྟོབས་རྣམས་ལ། །
ངེས་འབྱེད་ཡན་ལག་གཉིས་གཉིས་སོ། ། ཞེས་པ་ལྟར་རོ། ། མཐོང་ལམ་ལ་མཚན་ཉིད་ནི། དེ་གང་ཞིག ཆོས་ཉིད་སྔར་མ་མཐོང་བ་གསར་དུ་མཐོང་བའི་བདེན་པ་མངོན་པར་རྟོགས་པའི་གནས་སྐབས་ཀྱིས་བསྡུས་པའོ། ། སྤངས་རྟོགས་ནི་མཐོང་སྤང་གི་ས་བོན་རྩ་བ་ནས་སྤངས་པ་དང་། ཆོས་ཉིད་ཇི་ལྟ་བའི་དོན་མངོན་སུམ་དུ་རྟོགས་ཤིང་། ཆོས་ཅན་ཇི་སྙེད་པའི་དོན་ཡང་ཅི་རིགས་པར་རྟོགས་ཏེ། རྒྱན་ལས། དེ་ནས་ཆོས་དབྱིངས་གཉིས་ཀྱི་མཚན་ཉིད་དང་། །
བྲལ་བ་མངོན་སུམ་ཉིད་དུ་རྟོགས་པར་འགྱུར། ། ཞེས་སོ། ། ཡོན་ཏན་ནི། བརྒྱ་ཕྲག་བཅུ་གཉིས་རྗེས་ཐོབ་ཏུ་འབྱུང་བའི་ནུས་པ་ཐོབ་པ་ལ་སོགས་པའོ། ། རྣམ་དབྱེ་ལ་ཞར་བྱུང་ཐེག་པའི་སྒོ་ནས་མཐོང་ལམ་གསུམ་དང་། ངོ་བོའི་སྒོ་ནས་སྐད་ཅིག་མ་བཅུ་དྲུག་ལ་སོགས་པའོ། ། བྱེད་ལས་བསྒོམ་ལམ་འདྲེན་པར་བྱེད་པ་དང་། འཕགས་པ་ཐོབ་པར་བྱེད་པ་ལ་སོགས་པའོ། ། ངེས་ཚིག་དེ་ཁོ་ན་ཉིད་སྔར་མ་མཐོང་ཞིང་། འཕགས་པའི་སར་ཕྱིན་པའི་ལམ་ཡིན་པས་ན་མཐོང་ལམ་མོ། །
ངོ་བོ་ནི་འཇིག་རྟེན་པའི་ཆོས་ཀྱི་མཆོག་གི་མཇུག་ཐོགས་སུ་འཇིག་རྟེན་ལས་འདས་པའི་ཡེ་ཤེས་ཀྱིས་འཕགས་པའི་བདེན་པ་རྣམས་ལ་གཟུང་བ་དང་འཛིན་པ་མི་དམིགས་པའི་ཏིང་ངེ་འཛིན་དང་ཤེས་རབ་མཚུངས་ལྡན་དང་བཅས་པ་ཆོས་ཉིད་མངོན་སུམ་གྱིས་གསར་དུ་མཐོང་ཞིང་རྣམ་པར་གྲོལ་བའི་འཇུག་ངོགས་སུ་གྱུར་པ་སྟེ། རྒྱན་ལས། དེ་ནས་དེས་ནི་འཇིག་རྟེན་ལས། ། འདས་པའི་ཡེ་ཤེས་བླ་མེད་པ། ། རྣམ་པར་མི་རྟོག་དྲི་མ་མེད། ། འཛིན་ལ་གཉིས་དང་བྲལ་བ་ཐོབ། ། ཅེས་པ་ལྟར་རོ། ། དེ་ཡང་མངོན་རྟོགས་རྒྱན་ལས། བདེན་དང་བདེན་ལ་བཟོད་པ་དང་། ། ཤེས་པའི་སྐད་ཅིག་རྣམ་བཞི་ཡིས། །
ལམ་ཤེས་ཉིད་ལ་མཐོང་བའི་ལམ། ། ཕན་ཡོན་བཅས་པ་འདི་བཤད་དོ། ། ཞེས་གསུངས་པ་ལྟར། སྡུག་བསྔལ་དང་། ཀུན་འབྱུང་དང་འགོག་པ་དང་ལམ་རྣམས་ལ་དམིགས་ནས་སོ་སོའི་མཐོང་སྤང་གི་སྒྲིབ་པ་སྤང་བ་ཆོས་ཤེས་པའི་བཟོད་པ་དང་། སྒྲིབ་པ་སྤངས་ནས་ཀྱང་རྣམ་པར་གྲོལ་བ་ཉམས་སུ་མྱོང་བར་བྱེད་པ་ཆོས་ཤེས་པ་དང་། དེ་ལྟར་སྐད་ཅིག་དང་པོ་གཉིས་པོ་འཕགས་པའི་ཆོས་རྣམས་ཀྱི་རྒྱུར་རྟོགས་པ་རྗེས་སུ་ཤེས་པའི་བཟོད་པ་དང་། དེ་ཉིད་རང་རིག་པའི་ཚུལ་གྱིས་ངེས་པར་འཛིན་ཅིང་མྱོང་བར་བྱེད་པ་རྗེས་སུ་ཤེས་པ་སྟེ། བདེན་པ་སོ་སོ་ལ་སྐད་ཅིག་བཞི་བཞིའི་དབྱེ་བས་སྐད་ཅིག་མ་བཅུ་དྲུག་རིམ་ཅན་དུ་སྐྱེ་ཞིང་བྱང་ཆུབ་སེམས་དཔའ་རྣམས་ཀྱིས་དེ་དང་ལྷན་ཅིག་ས་དང་པོ་ཡང་ཐོབ་སྟེ། རྒྱན་ལས།
དེ་ནས་དེས་ནི་ས་དང་པོར། ། བྱང་ཆུབ་སེམས་དཔའ་དེའི་བདག་ཉིད། ། ཀུན་དང་མཉམ་དང་འཇིག་རྟེན་ལས། ། འདས་པའི་ཡེ་ཤེས་བླ་མེད་ཐོབ། ། ཅེས་པ་ལྟར་རོ། ། དེ་དག་ཏུ་ནི་དྲན་པ་དང་ཆོས་རབ་ཏུ་རྣམ་པར་འབྱེད་པ་དང་། བརྩོན་འགྲུས་དང་དགའ་བ་དང་ཤིན་ཏུ་སྦྱངས་པ་དང་ཏིང་ངེ་འཛིན་དང་བཏང་སྙོམས་ཡང་དག་བྱང་ཆུབ་ཀྱི་ཡན་ལག་རྣམས་ཀྱང་བསྒོམ་པར་བྱའོ། ། དེ་རྣམས་ལ་དགོངས་ནས་མདོ་ལས་ཀྱང་། ཆོས་རྣམས་ལ་ཆོས་ཀྱི་མིག་རྡུལ་མེད་ཅིང་དྲི་མ་དང་བྲལ་བ་རྣམ་པར་དག་པ་སྐྱེས་སོ་ཞེས་པ་ལ་སོགས་པ་རྒྱ་ཆེར་གསུངས་སོ། ། བསྒོམ་ལམ་ལ་ཟག་བཅས་ཟག་མེད་གཉིས་ཡོད་ཀྱང་།
གཙོ་བོར་གྱུར་པ་ཟག་མེད་བསྒོམ་ལམ་ལ་མཚན་ཉིད་ནི། ཆོས་ཉིད་མཐོང་ཟིན་རྒྱུན་དུ་གོམས་པར་བྱེད་པའམ་རྗེས་ལ་མངོན་པར་རྟོགས་པའི་གནས་སྐབས་ཀྱིས་བསྡུས་པའོ། ། སྤངས་རྟོགས་ནི་སེང་བཟང་གིས། མཐོང་བས་སྤང་བྱའི་ཉོན་མོངས་རྣམས། ། ཐམས་ཅད་ཡང་དག་ཟད་བྱས་ནས། ། ཤེས་བྱའི་སྒྲིབ་པ་སྤང་བའི་ཕྱིར། ། བསྒོམ་པ་ལ་ནི་རབ་ཏུ་སྦྱོར། ། ཞེས་པ་ལྟར་བསྒོམ་ལམ་གྱི་སྤང་བྱ་ཤེས་སྒྲིབ་གཙོ་ཆེར་སྤངས་པ་དང་། ཆོས་ཉིད་མངོན་སུམ་དུ་རྟོགས་པ་མཐོང་ལམ་དང་རྗེས་སུ་མཐུན་པའོ། ། ཡོན་ཏན་བརྒྱ་ཕྲག་བཅུ་གཉིས་ལ་འགྱུར་བརྩིས་པའི་ས་བཅུའི་ཡོན་ཏན་ཁྱད་པར་ཅན་དུ་མ་ཐོབ་བོ། །
རྣམ་དབྱེ་ནི་ངོ་བོའི་སྒོ་ནས་མཉམ་རྗེས་གཉིས་སམ་ཆེ་འབྲིང་དགུ་དང་། སྤང་གཉེན་གྱིས་ཕྱེ་ན་བརྒྱད་ཅུ་རྩ་གཅིག་གོ ། བྱེད་ལས་ཀྱི་རང་གི་ཡོན་ཏན་ཐོབ་པར་བྱེད་པ་དང་། གཞན་དག་ཡོངས་སུ་སྨིན་པར་བྱེད་པ་ལ་སོགས་པའོ། ། ངེས་ཚིག་ཆོས་ཉིད་མཐོང་ཟིན་གོམས་པར་བྱེད་ཅིང་གོང་དུ་རིམ་གྱིས་བགྲོད་པར་བྱེད་པས་ན་བསྒོམ་ལམ་མོ། ། ངོ་བོ་ནི་བདེན་པ་བཞིའི་ཆོས་ཉིད་མཐོང་ཟིན་གོམས་པར་བྱེད་པ་རྣམ་པར་གྲོལ་བའི་འཇུག་ངོགས་སུ་གྱུར་པ་ཡིན་ལ། དེ་ཡང་ཁམས་གསུམ་གྱི་ས་དགུ་པོ་ཟག་པ་མེད་པར་གྱུར་པ་ལ་གནས་ནས་གཉེན་པོ་ཆུང་ངུའི་ཆུང་ངུ་ལ་སོགས་པ་རིམ་གྱིས་སྐྱེ་བས་སྤང་བྱ་ཆེན་པོའི་ཆེན་པོ་ལ་སོགས་པ་སྤོང་བར་བྱེད་པ་སྟེ། མངོན་རྟོགས་རྒྱན་ལས། ས་དགུ་ལ་ནི་ཆེན་པོ་ཡི། ། ཆེན་པོ་ལ་སོགས་དྲི་མ་ཡིས། །
གཉེན་པོ་ཆུང་ངུའི་ཆུང་ངུ་ལ། ། སོགས་པའི་ལམ་ནི་དག་པ་ཡིན། ། ཞེས་པ་ལྟར་རོ། ། ཁྱད་པར་དུ་ཡང་བྱང་ཆུབ་སེམས་དཔའ་རྣམས་ཀྱིས་ནི་ས་དང་པོའི་མཐོང་ལམ་རྫོགས་པའི་ལྷག་མ་ནས་བརྩམས་ཏེ་ས་བཅུ་པའི་བར་ལ་ཚོགས་གཉིས་ཁྱད་པར་ཅན་རིམ་གྱིས་འཕེལ་བར་བྱེད་པ་སྟེ། རྒྱན་ལས། དེ་ནས་དེ་ནི་ལྷག་མ་ཡི། ། ས་རྣམས་བསྒོམ་པའི་ལམ་ལ་ནི། ། ཡེ་ཤེས་རྣམ་པ་གཉིས་པོ་དང་། ། བསྒོམ་ཕྱིར་རབ་ཏུ་སྦྱོར་བར་བྱེད། ། ཅེས་པ་ལྟར་རོ། །
དེ་རྣམས་སུ་ནི་ཡང་དག་པའི་ལྟ་བ་དང་། རྟོག་པ་དང་ངག་དང་ལས་ཀྱི་མཐའ་དང་འཚོ་བ་དང་རྩོལ་བ་དང་དྲན་པ་དང་ཏིང་ངེ་འཛིན་ཏེ་འཕགས་པའི་ལམ་ཡན་ལག་བརྒྱད་པོ་རྣམས་ཀྱང་བསྒོམ་པར་བྱའོ། ། མཐར་ཕྱིན་པའི་ལམ་ལ་མཚན་ཉིད་ནི། མྱང་འདས་སུ་ཕྱིན་ཟིན་པའི་གཞི་གང་ཞིག་མཐར་ཐུག་གི་མངོན་པར་རྟོགས་པས་བསྡུས་པའོ། ། སྤངས་རྟོགས་ནི་རང་གི་ཐར་པ་དང་ཐམས་ཅད་མཁྱེན་པའི་གེགས་སུ་གྱུར་པ་མ་ལུས་པ་སྤངས་ཤིང་། ཆོས་ཅན་ཇི་སྙེད་པ་མཁྱེན་པའི་ཡེ་ཤེས་དང་། ཆོས་ཉིད་ཇི་ལྟ་བ་སྤང་བྱ་མཐའ་དག་གིས་དག་པ་རྟོགས་པའོ། ། ཡོན་ཏན་ནི་དགྲ་བཅོམ་པ་ཟག་པ་ཟད་པ་ཞེས་སོགས་རྣམས་དང་། ཁྱད་པར་དུ་སྟོབས་དང་མི་འཇིགས་པ་ལ་སོགས་པ་ཐོབ་པའོ། ། རྣམ་དབྱེ་ནི་མི་སློབ་པའི་ཆོས་དང་།
སྒྲིབ་པ་སྤངས་པའི་ས་ལ་དགོངས་པའོ། ། བྱེད་ལས་རྣམ་གྲོལ་ཉམས་སུ་མྱོང་བ་དང་། ཕྲིན་ལས་རྒྱ་ཆེན་པོ་སྤྲོ་བ་ལ་སོགས་པའོ། ། ངེས་ཚིག་བསླབ་པ་མཐར་ཕྱིན་པའི་སར་བགྲོད་པས་མཐར་ཕྱིན་པའི་ལམ་ཞེས་བྱའོ། ། ངོ་བོ་ནི་རྡོ་རྗེ་ལྟ་བུའི་ཏིང་ངེ་འཛིན་ལ་བརྟེན་ནས་གནས་ངན་ལེན་ཐམས་ཅད་སྤངས་ཤིང་། གནས་མ་ལུས་པ་ཡོངས་སུ་གྱུར་པས་ཟད་པ་དང་མི་སྐྱེ་བ་ཤེས་པའི་ཡེ་ཤེས་མཐར་ཐུག་པ་ཐོབ་པ་སྟེ། དེ་ཡང་ཉན་ཐོས་དང་རང་སངས་རྒྱས་རྣམས་ཀྱིས་ནི་གང་དུ་འགྲོ་བ་དང་བཅས་པའི་ཕྱིར་ལམ་མཚན་ཉིད་པ་དང་འབྲས་བུ་བཏགས་པ་བ་ཡིན་ལ། ཐེག་པ་ཆེན་པོ་པ་རྣམས་ཀྱི་ནི་སྤངས་རྟོགས་ཕུལ་དུ་བྱུང་རྒྱུ་མེད་པའི་ཕྱིར་ལམ་བཏགས་པ་བ་དང་། འབྲས་བུ་མཚན་ཉིད་པ་ཡིན་ཞིང་། དེ་ཉིད་ལ་རྣམ་པ་ཐམས་ཅད་མཁྱེན་པ་ཉིད་ཐོབ་པ་ཞེས་ཀྱང་བྱ་སྟེ།
རྒྱན་ལས། རྡོ་རྗེ་ལྟ་བུའི་ཏིང་ངེ་འཛིན། ། རྟོག་པས་མི་བཤིག་ཐོབ་ནས་ནི། ། གནས་གཞན་གྱུར་པ་མཐར་ཐུག་པ། ། སྒྲིབ་པ་ཀུན་གྱི་དྲི་མེད་དང་། ། གང་ལ་གནས་ན་སེམས་ཅན་ཀུན། ། ཕན་ཕྱིར་རབ་ཏུ་སྒྲུབ་བྱེད་པ། ། རྣམ་པ་ཐམས་ཅད་མཁྱེན་པ་ཡི། ། གོ་འཕང་བླ་ན་མེད་པ་ཐོབ། ། ཅེས་གསུངས་པ་ལྟར་རོ། །
དེ་ལྟར་ཚོགས་སྦྱོར་དུ་གཙོ་བོར་མིང་ལ་འཇུག མཐོང་ལམ་དུ་དོན་ལ་འཇུག བསྒོམ་ལམ་དུ་དོན་གོམས་པ་ལ་འཇུག མཐར་ཕྱིན་པའི་ལམ་དུ་དོན་མཐར་ཕྱིན་པ་ལ་འཇུག་གོ། །། སྤྱི་དོན་བཞི་པ་དེའི་རྒྱུ་འབྲས་ཕར་ཕྱིན་ལ། གྲངས་ངེས། གོ་རིམ། མཚན་ཉིད་དོ། ། དང་པོ་ནི། དགེ་བའི་མི་མཐུན་ཕྱོགས་དྲུག་ཏུ་ངེས་པས་དེའི་གཉེན་པོ་ཕར་ཕྱིན་ཡང་དྲུག་ཏུ་ངེས་ཏེ།
དེ་ཡང་འཁོར་བ་ལས་མི་འཕགས་པའི་རྒྱུ་ལོངས་སྤྱོད་དང་ཁྱིམ་ལ་ཆགས་པའི་གཉེན་པོར་དང་པོ་གཉིས། འཕགས་ཀྱང་ལྡོག་པའི་རྒྱུ་གཞན་གྱི་ལོག་སྒྲུབ་ཀྱིས་སུན་པ་དང་། ཡུན་དུ་དཀའ་སྤྱད་ལ་སྐྱོ་བའི་གཉེན་པོར་བར་པ་དང་། མི་ལྡོག་ཀྱང་ཆུད་ཟ་བའི་རྒྱུ་རྣམ་གཡེང་དང་གཏི་མུག་གི་གཉེན་པོར་ཕྱི་མ་གཉིས་ཏེ་དྲུག་ཏུ་ཐེག་བསྡུས་ལས་བཤད་ལ། ། རྒྱན་ལས། བཀྲེན་ལ་བརྩེ་དང་མ་རུངས་པ་ལ་བརྩེ། ། ཀུན་འཁྲུགས་ལ་བརྩེ་བག་མེད་པ་ལ་བརྩེ། ། ཡུལ་གྱི་གཞན་དབང་གྱུར་ལ་སྙིང་བརྩེ་དང་། ། ལོག་པར་མངོན་པར་ཞེན་ལ་སྙིང་བརྩེ་བའོ། ། ཞེས་བཤད་དོ། །
གཉིས་པ་ནི། ཕྱི་ནང་གི་ལོངས་སྤྱོད་རྣམས་བཏང་བ་ལས་ཚུལ་ཁྲིམས་ལེན་ཞིང་། དགེ་སྦྱོང་གི་ཆོས་བཞི་དང་ལྡན་པ་ལས་བཟོད་པ་འབྱུང་ལ། གནོད་པས་མི་སྐྱོ་བའི་བརྩོན་འགྲུས་ཀྱིས་མཉམ་པ་ལས་ཤེས་རབ་འབྱུང་བ་ནི་རྒྱུ་འབྲས་ཀྱི་རིམ་པ་དང་། སྔ་མ་རྣམས་དམན་ཞིང་ཕྱི་མ་རྣམས་མཆོག་ཏུ་གནས་པའི་རིམ་པ་དང་། སྔ་མ་རྣམས་རགས་ཤིང་ཕྱི་མ་རྣམས་ཕྲ་བའི་རིམ་པས་གསུངས་པ་སྟེ། རྒྱན་ལས། སྔ་མ་ལ་བརྟེན་ཕྱི་མ་སྐྱེ། ། དམན་དང་མཆོག་ཏུ་གནས་ཕྱིར་དང་། ། རགས་པ་དང་ནི་ཕྲ་བའི་ཕྱིར། །
དེ་དག་རིམ་པར་བསྟན་པ་ཡིན། ། ཞེས་པ་ལྟར་རོ། ། གསུམ་པ་ནི། ལོངས་སྤྱོད་ལ་མ་ཆགས་པར་གཏོང་བ་དང་། ཉོན་མོངས་པའི་གདུང་བ་མེད་པ་དང་། སྡུག་བསྔལ་ལ་འཁྲུག་པ་མེད་པ་དང་། ལེ་ལོ་མེད་པར་དགེ་བ་ལ་སྦྱོར་བ་དང་། མི་གཡེང་བར་རྩེ་གཅིག་པ་དང་། ཆོས་རབ་ཏུ་འབྱེད་པ་སྟེ། རྒྱན་ལས།
དབུལ་བ་འདོར་བ་བྱེད་པ་དང་། ། བསིལ་བར་བྱེད་དང་ཁྲོ་བཟོད་དང་། ། མཆོག་སྦྱོར་བ་དང་ཡིད་འཛིན་དང་། ། དོན་དམ་ཤེས་པའི་ཕྱིར་བཤད་དོ། ། ཞེས་གསུངས་ཏེ་མཚན་ཉིད་སྒྲ་དོན་མཐུན་པ་ཡིན་ནོ། ། སྤྱིའི་མཚན་ཉིད་ནི་དམ་པ་དྲུག་དང་ལྡན་པ་སྟེ། བྱང་ཆུབ་ཀྱི་སེམས་ལ་བརྟེན་པས་རྟེན་དམ་པ་དང་། དངོས་པོ་མཐའ་དག་ལ་འཇུག་པས་དངོས་པོ་དམ་པ་དང་། སེམས་ཅན་ཐམས་ཅད་ལ་ཕན་བདེའི་ཆེད་དུ་འཇུག་པས་ཆེད་དུ་བྱ་བ་དམ་པ་དང་། འཁོར་གསུམ་དུ་མི་རྟོག་པའི་ཡེ་ཤེས་ཀྱིས་ཟིན་པས་ཐབས་ལ་མཁས་པ་དམ་པ་དང་།
བྱང་ཆུབ་ཆེན་པོར་ཡོངས་སུ་བསྔོ་བ་དམ་པ་དང་། སྒྲིབ་པ་གཉིས་བྱང་བར་བྱེད་པས་རྣམ་པར་དག་པ་དམ་པ་སྟེ། ཆོས་དྲུག་དང་ལྡན་པ་ནི་ཕ་རོལ་ཏུ་ཕྱིན་པའོ། ། དེ་རྣམས་ཀྱི་བསྒོམ་པ་ནི་མདོར་བསྡུ་ན་རྣམ་པ་ལྔ་སྟེ། ཚེ་རབས་རྟག་ཏུ་རང་གཞན་གཉིས་ཀ་སྦྱིན་སོགས་ལ་འཇུག་པ་ཀུན་ཏུ་སྦྱོར་བ་བསྒོམ་པ། དད་པ་དང་འདོད་པ་གཉིས་ཀྱིས་སྦྱིན་སོགས་ལ་དོན་གཉེར་བསྐྱེད་པ་མོས་པ་བསྒོམ་པ། དགེ་བའི་རོ་མྱོང་བ་དང་རྗེས་སུ་ཡི་རངས་མངོན་པར་དགའ་བ་ཡིད་ལ་བྱེད་པ་ནི་ཡིད་ལ་བྱེད་པ་བསྒོམ་པ། རྣམ་པར་མི་རྟོག་པའི་ཡེ་ཤེས་ཀྱིས་ཟིན་པ་ཐབས་ལ་མཁས་པ་བསྒོམ་པ། སངས་རྒྱས་རྣམས་ཕར་ཕྱིན་དྲུག་ཡོངས་སུ་རྫོགས་ནས་སྔོན་གྱི་འཕེན་པས་སྒྲིམ་མི་དགོས་པར། གདུལ་བྱའི་སྐལ་བ་བཞིན་ཕྱིན་དྲུག་གིས་གཞན་དོན་ནན་ཏན་དུ་མཛད་པ་ལྟར་བསྒོམ་པ་ནི་བྱ་བ་སྒྲུབ་པ་བསྒོམ་པའོ། །
ཕ་རོལ་ཏུ་ཕྱིན་པ་དེ་དག་ལ་ནང་སེལ་གྱིས་ཕྱེ་ན། སྦྱིན་པ་ལ། གཞན་ལ་མཁོ་བའི་ཡོ་བྱད་སྟེར་བ། གཞན་གྱི་སྲོག་ལ་སོགས་པའི་སྐྱབས་བྱེད་པ། དམ་པའི་ཆོས་འཆད་པ་སྟེ་གསུམ་དང་། ཚུལ་ཁྲིམས་ལ་མི་དགེ་བ་སྤོང་བ། སངས་རྒྱས་ཀྱི་ཡོན་ཏན་སྡུད་པ། སེམས་ཅན་སྨིན་པར་བྱེད་པ་གསུམ་དང་། བཟོད་པ་ལ། གནོད་པ་ལ་ཇི་མི་སྙམ་པ།
སྡུག་བསྔལ་དང་ལེན། ཆོས་ལ་ངེས་པར་སེམས་པ་སྟེ་ཟབ་རྒྱས་ཀྱི་ཆོས་ལ་མི་སྐྲག་པ་གསུམ་དང་། བརྩོན་འགྲུས་ལ། དགེ་བའི་ཆོས་ལ་བརྩོན་པ་གོ་ཆའི། སྦྱོར་བའི་དུས་ན་དགེ་ཆོས་ལ་བརྩོན་པ་སྦྱོར་བའི། སྤྲོ་བ་ཉམས་པར་མི་བྱེད་ཅིང་གནོད་པས་མི་འཁྲུགས་ལ་བྱང་ཆུབ་ལ་རེག་གི་བར་དུ་བར་མ་དོར་ཡོངས་སུ་མི་གཏོང་པ། མི་ཞུམ་མི་འཁྲུགས། ཆོག་པར་མི་འཛིན་པའི་བརྩོན་འགྲུས་ཏེ་གསུམ་དང་། བསམ་གཏན་ལ་མཐོང་ཆོས་ལ་བདེ་བར་གནས་པ། མངོན་ཤེས་སོགས་ཡོན་ཏན་ཁྱད་པར་ཅན་མངོན་པར་སྒྲུབ་པ།
སེམས་ཅན་གྱི་བྱ་བ་སྒྲུབ་པ་རྣམས་ནི། གནས་པ་དང་། མངོན་པར་སྒྲུབ་པ་དང་། བྱ་བ་སྒྲུབ་པའི་བསམ་གཏན་ཏེ་གསུམ་དང་། ཤེས་རབ་ལ། སྦྱོར་བ་དང་དངོས་གཞི་དང་། རྗེས་ལ་ཐོབ་པ་ཞེས་བྱ་བ་ཀུན་རྫོབ་ཤེས་པ་རྣམས་ནི། སྦྱོར་བ་དང་། རྣམ་པར་མི་རྟོག་པ་དང་། རྣམ་པར་མི་རྟོག་པའི་རྗེས་ལ་ཐོབ་པའི་ཤེས་རབ་སྟེ་གསུམ་མོ། །
དེ་ལྟ་བུའི་ཕ་རོལ་ཏུ་ཕྱིན་པ་དྲུག་གིས་དགེ་བའི་ཆོས་ཐམས་ཅད་བསྡུས་པ་ཡིན་ཏེ། སྦྱིན་སོགས་དེ་དག་གི་མཚན་ཉིད་ཀྱིས་བསྡུས་ཤིང་། དད་སོགས་དེ་དག་དང་མཐུན་པས་བསྡུས་ལ། སྟོབས་སོགས་དེ་དག་གི་འབྲས་བུས་བསྡུས་པས་སོ། ། དེ་ཡང་ཐེག་བསྡུས་ལས། འདི་དག་གི་དགེ་བའི་ཆོས་ཐམས་ཅད་དེའི་མཚན་ཉིད་དང་དེ་དང་མཐུན་པ་དང་། དེའི་འབྲས་བུར་བསྡུས་པའི་ཕྱིར་རོ་ཞེས་སོ།། །། སྤྱི་དོན་ལྔ་པ་དེའི་གནས་སྐབས་ཀྱི་འབྲས་བུ་ས་བཅུར་རབ་ཏུ་དབྱེ་བ་ལ། བགྲོད་ཚུལ་ཐོབ་ཚུལ་རྫོགས་དུས་སོ། ། དང་པོ་ནི།
བྱང་ཆུབ་སེམས་དཔའི་ས་འདི་དག་རྣམ་པ་བཅུར་ཇི་ལྟར་དབྱེ་ཞེ་ན། ས་འདི་དག་ལ་ཤེས་བྱ་ཆོས་ཀྱི་དབྱིངས་རྣམ་པ་བཅུ་ལ་སྒྲིབ་པར་བྱེད་པའི་མ་རིག་པ་རྣམ་པ་བཅུ་ཡོད་པས་དེའི་གཉེན་པོར་བྱང་ཆུབ་སེམས་དཔའི་ས་བཅུ་བཞག་ཅིང་ས་བཅུའི་རྗེས་ཐོབ་ཏུ་ཆོས་ཀྱི་དབྱིངས་ཀུན་ཏུ་འགྲོ་བ་སོགས་ལ་ངེས་པ་འདྲེན་པའི་ཕྱིར་མཉམ་གཞག་ཏུ་དབྱིངས་བསྒོམ་པའི་ཚུལ་གྱིས་འཇུག་པ་སྟེ། དེ་ཡང་ས་དང་པོའི་རྗེས་ཐོབ་ཏུ་ཆོས་ཀྱི་དབྱིངས་སྟོང་པ་ཆེན་པོ་ཀུན་ཏུ་འགྲོ་བའི་ཚུལ་དུ་རྟོགས་པས་དེའི་དོན་དུ་མཉམ་གཞག་ཏུ་དབྱིངས་བསྒོམས་ལ། དེ་བཞིན་དུ་འོག་མ་རྣམས་ལའང་སྦྱར་ཏེ། གཉིས་པ་ལ་ཆོས་དབྱིངས་མཆོག་རང་བཞིན་གྱིས་འོད་གསལ་བའི་དོན་དུ་རྟོགས། གསུམ་པ་ལ་ཆོས་དབྱིངས་རྟོགས་པའི་རྒྱུ་མཐུན་པ་གསུང་རབ་ཐོས་པ་དོན་དུ་གཉེར་བྱའི་མཆོག་ཅན་དུ་རྟོགས། བཞི་པ་ལ་དབྱིངས་ལ་བདག་མེད་པས་བདག་གི་བ་ལ་སོགས་པ་གང་དུ་ཡང་ཡོངས་སུ་འཛིན་པ་མེད་པའི་དོན་དུ་རྟོགས། ལྔ་པ་ལ་བདག་གཞན་གྱི་རྒྱུད་ཀྱི་ཆོས་དབྱིངས་ཐ་དད་མེད་པའི་དོན་དུ་རྟོགས། དྲུག་པ་ལ་སེམས་ཀྱི་རང་བཞིན་དུ་གྱུར་པའི་ཀུན་ནས་ཉོན་མོངས་པ་དང་། དེ་སྤངས་པའི་རྣམ་པར་དག་པ་ཡོད་པ་མ་ཡིན་པའི་དོན་དུ་རྟོགས།
བདུན་པ་ལ་ཆོས་དབྱིངས་མཚན་མ་སྣ་ཚོགས་པའམ་ཐ་དད་པ་མེད་པའི་དོན་དུ་རྟོགས། བརྒྱད་པ་ལ་ཆོས་དབྱིངས་རང་བཞིན་གྱིས་དག་པས་མཚན་མ་དང་བྲལ་བ་ནི་བྲི་བ་མེད་ཅིང་། མཚན་མ་ཡོད་པས་འཕེལ་བ་མེད་པའི་དོན་དུ་རྟོགས། ས་བརྒྱད་པ་དགུ་པ་བཅུ་པ་རྣམས་ལ་དབྱིངས་དབང་ནི་རྣམ་པ་བཞིའི་གནས་སུ་རྟོགས་ཏེ། བརྒྱད་པ་ལ་ལྷུན་གྱིས་གྲུབ་པར་མཚན་མ་ཐམས་ཅད་མི་འབྱུང་བ་དབྱིངས་མི་རྟོག་ཡེ་ཤེས་ལ་དབང་བའི་གནས་སུ་དང་། ཇི་ལྟར་བཞེད་པ་བཞིན་སངས་རྒྱས་ཀྱི་ཞིང་དང་འཁོར་གྱི་དཀྱིལ་འཁོར་ཀུན་ཏུ་སྟོན་པའི་མཐུ་བརྙེས་པས། དབྱིངས་ཞིང་དག་པ་ལ་དབང་བའི་གནས་སུ་རྟོགས། དགུ་པ་ལ་སོ་སོ་ཡང་དག་པར་རིག་པ་བཞི་ལ་དབང་ཐོབ་པའི་དབྱིངས་ཡེ་ཤེས་ལ་དབང་བའི་གནས་སུ་རྟོགས། བཅུ་པ་ལ་བཞེད་པ་བཞིན་སྤྲུལ་པ་རྣམས་ཀྱིས་སེམས་ཅན་གྱི་དོན་མཛད་པས་དབྱིངས་དེ་བཞིན་གཤེགས་པའི་ཕྲིན་ལས་ལ་དབང་བའི་གནས་སུ་རྟོགས་སོ། ། དེ་ལྟར་ན་ཤེས་བྱའི་དབྱིངས་རྣམ་པ་བཅུ་ལ་མི་མཐུན་པའི་ཕྱོགས་ཉན་ཐོས་ཀྱི་སྤང་བྱ་ཉོན་མོངས་ཅན་མ་ཡིན་ཡང་།
བྱང་ཆུབ་སེམས་དཔས་སྤང་བར་བྱ་བའི་ཉོན་མོངས་ཅན་གྱིས་མ་རིག་པ་རྣམ་པ་བཅུ་ཡོད་ལ། དེའི་གཉེན་པོར་ས་བཅུར་རྣམ་པར་གཞག་པ་ཡིན་ཏེ། ཉན་ཐོས་ནི་དེའི་གཉེན་པོ་ས་ལ་མི་འཇུག་པ་དང་། དམན་པའི་མྱང་འདས་ལ་སྒྲིབ་པ་དེས་གེགས་མི་བྱེད་པའི་ཕྱིར་སྤང་བྱར་མི་བྱེད་ལ། བྱང་ཆུབ་སེམས་དཔས་དེ་སྤང་བར་བྱ་བ་ཡིན་ཏེ། དེས་མི་གནས་པའི་མྱང་འདས་ཐོབ་པ་ལ་གེགས་བྱེད་པས་སྤང་དགོས་པའི་ཕྱིར་དང་། དེའི་གཉེན་པོ་ས་བཅུ་ལ་འཇུག་པའི་ཕྱིར་རོ། ། དེ་ཡང་དབུས་མཐའ་ལས། ཀུན་ཏུ་འགྲོ་དོན་མཆོག་གི་དོན། ། རྒྱུ་མཐུན་དོན་གྱི་མཆོག་ཉིད་དང་། །
ཡོངས་སུ་འཛིན་པ་མེད་དོན་དང་། ། རྒྱུད་རྣམས་ཐ་དད་མེད་པ་དང་། ། ཉོན་མོངས་རྣམ་དག་མིན་དོན་དང་། ། ཐ་དད་མེད་པའི་དོན་ཉིད་དང་། ། བྲི་མེད་འཕེལ་བ་མེད་དོན་དང་། ། དབང་ནི་རྣམ་པ་བཞི་ཡིས་གནས། ། ཆོས་ཀྱི་དབྱིངས་ལ་མ་རིག་པ། ། ཉོན་མོངས་ཅན་མིན་སྒྲིབ་པ་བཅུ། ། ས་བཅུའི་མི་མཐུན་ཕྱོགས་ཀྱིས་ནི། ། གཉེན་པོ་དག་ནི་ས་ཡིན་ནོ། །
ཞེས་སོ། ། རབ་ཏུ་དགའ་བ་ལ་སོགས་པའི་ས་འདི་རྣམས་ཀྱི་སྤྱི་དང་སོ་སོའི་ངེས་ཚིག་ནི། མདོ་སྡེ་རྒྱན་ལས་འབྱུང་བ་ལྟར་འོག་ཏུ་འཆད་པར་འགྱུར་ལ། འདི་དག་ཇི་ལྟར་བསྒོམ་པའི་ཚུལ་ལ་ནི། ས་དང་པོ་ནས་བཅུ་པའི་བར་ལ་ཞི་གནས་དང་ལྷག་མཐོང་བསྒོམ་པའི་ཚེ་བསྒོམ་ཚུལ་རྣམ་པ་ལྔས་བསྒོམ་སྟེ། དེ་ཡང་ས་དང་པོར་ས་ལྷག་མ་རྣམས་ཀྱི་རྟོགས་བྱའི་ཆོས་ཀྱི་དབྱིངས་ཀྱང་བསྒོམས་པས་འདྲེས་པར་བསྒོམ་པ་དང་། དེའང་ཀེང་རུས་ལ་སོགས་པ་མཚན་མ་བསྒོམ་པ་མ་ཡིན་པས་མཚན་མ་མེད་པར་བསྒོམ་པ་དང་། འབད་རྩོལ་དང་བྲལ་བས་ལྷུན་གྱིས་གྲུབ་པར་བསྒོམ་པ་དང་། མཆོག་དང་མཆོག་མ་ཡིན་པ་གཉིས་སུ་འཛིན་པ་མེད་པས་མཆོག་ཏུ་འབར་བར་བསྒོམ་པ་དང་། ས་དང་པོར་བསྒོམ་པ་ཙམ་གྱིས་ཆོག་པར་འཛིན་པ་མ་ཡིན་པར།
ཁྱད་པར་ཐོབ་པའི་ཕྱིར་དུ་ཆོག་པར་མི་འཛིན་པར་བསྒོམ་པ་སྟེ། ཐེག་བསྡུས་ལས། ས་འདི་དག་གི་བསྒོམ་པ་ཇི་ལྟར་བལྟ་ཞེ་ན། འདི་ལ་བྱང་ཆུབ་སེམས་དཔའ་ས་དང་པོ་ལ་ཞི་གནས་དང་ལྷག་མཐོང་བསྒོམ་པ་ན་རྣམ་པ་ལྔས་བསྒོམ་སྟེ། ལྔ་གང་ཞེ་ན། འདྲེས་པར་བསྒོམ་པ་དང་། མཚན་མ་མེད་པར་བསྒོམ་པ་དང་། ལྷུན་གྱིས་གྲུབ་པར་བསྒོམ་པ་དང་། འབར་བར་བསྒོམ་པ་དང་། ཆོག་པར་མི་འཛིན་པར་བསྒོམ་པས་སོ་ཞེས་སོ། །
མདོར་ན་ས་བཅུ་པོ་རྣམས་སུ་ཕ་རོལ་ཏུ་ཕྱིན་པ་བཅུ་བསྒོམ་སྟེ། ས་དང་པོར་སྦྱིན་པའི་ཕར་ཕྱིན་ལྷག་པར་སྤྱོད་པ་ནས། ས་དྲུག་པར་མཉམ་གཞག་གིས་བསྡུས་པའི་ཤེས་རབ་ཀྱི་ཕར་ཕྱིན་ལྷག་པར་སྤྱོད་ལ། ས་ཕྱི་མ་བཞི་ལ་ཤེས་ཕྱིན་གྱིས་རྗེས་ལ་ཐོབ་པའི་ཕར་ཕྱིན་བཞི་བསྒོམ་སྟེ། དེའང་ཕར་ཕྱིན་དྲུག་གི་དགེ་བའི་རྩ་བ་བསགས་པ་རྣམས་སེམས་ཅན་ཐམས་ཅད་དང་ཐུན་མོང་དུ་བྱས་ཏེ་བྱང་ཆུབ་ཆེན་པོར་བསྔོ་བ་ནི་ཐབས་དང་། ཕྱི་མ་ལ་སྨོན་ལམ་སྣ་ཚོགས་མངོན་པར་བསྒྲུབས་པས་ཕ་རོལ་ཏུ་ཕྱིན་པའི་རྐྱེན་སྡུད་པ་ནི་སྨོན་ལམ་དང་སོ་སོར་རྟོག་པ་དང་བསྒོམ་པའི་སྟོབས་ཀྱིས་ཕ་རོལ་ཏུ་ཕྱིན་པ་རྒྱུན་མི་གཅོད་པ་ནི་སྟོབས་དང་། སྦྱིན་སོགས་དྲུག་པོ་ཉིད་ཀྱིས་ཡེ་ཤེས་ལ་ལོངས་སྤྱོད་པ་དང་། གདུལ་བྱ་ལ་ཕྱིན་དྲུག་གི་ཆོས་བཤད་པས་སེམས་ཅན་ཡོངས་སུ་སྨིན་པར་བྱེད་པ་ནི་ཡེ་ཤེས་སོ། ། དེ་དག་ཀྱང་རྒྱན་ལས། འདི་ཡིས་མཐར་ཐུག་ས་ཡིན་ཏེ། །
སོ་སོ་རང་གི་དེ་སྦྱོར་བ། ། ཞེས་སོ། ། གཉིས་པ་ནི་ས་འདི་དག་གི་ཐོབ་ཚུལ་རྣམ་པ་བཞི་སྟེ། ཆོས་རྣམས་ལ་མོས་པ་གཙོ་བོར་སྤྱོད་པས་འཇུག་པ་མོས་པ་ཐོབ་པ་དང་། ཆོས་སྤྱོད་བཅུ་ལ་ཇི་ལྟར་འདོད་པ་བཞིན་གནས་པ་སྤྱོད་པས་ཐོབ་པ་དང་། ས་དང་པོར་ཆོས་ཀྱི་དབྱིངས་མངོན་སུམ་དུ་ཤེས་པ་རྟོགས་པས་ཐོབ་པ་དང་བསྒོམས་པའི་མཐར་འགྲོ་བ་ཚུལ་བཞིན་འབད་མེད་ལྷུན་གྲུབ་ཏུ་འཇུག་པ་གྲུབ་པས་ཐོབ་པ་སྟེ། རྒྱན་ལས། ས་ཐོབ་པ་ནི་མོས་པ་དང་། ། སྤྱོད་པ་དག་ལ་འཇུག་པ་དང་། ། རྟོགས་པའི་ཕྱིར་དང་ས་རྣམས་ནི། །
གྲུབ་པའི་སྒོ་ནས་རྣམ་པ་བཞི། ། ཞེས་སོགས་གསུངས་པས་སོ། ། གསུམ་པ་ནི། ས་འདི་དག་དུས་ཇི་སྲིད་ཅིག་གིས་རྫོགས་ཤེ་ན། གང་ཟག་ལྔ་ནི་བསྐལ་པ་གྲངས་མེད་པ་གསུམ་ཚུན་ཆད་ཀྱིས་མཐར་ཕྱིན་ཏེ། མོས་པས་སྤྱོད་པ་ནི་གྲངས་མེད་དང་པོ་ལ། ལྷག་པའི་བསམ་པ་ལ་སྤྱོད་པ་ས་དང་པོ་དང་། མཚན་མ་ལ་སྤྱོད་པ་ས་དྲུག་པ་དང་། མཚན་མ་མེད་པ་ལ་སྤྱོད་པ་ལ་ས་བདུན་པ་རྣམས་གྲངས་མེད་གཉིས་པ་ལ། མངོན་པར་འདུ་བྱེད་པ་མེད་པས་སྤྱོད་པ་ས་བཅུ་པའི་བར་ནི་གྲངས་མེད་གསུམ་པ་ལ་རྫོགས་ལ།
གྲངས་མེད་གསུམ་གྱི་ཐོག་མ་ནི་བྱང་ཆུབ་ཀྱི་མཆོག་ཏུ་དགེ་བའི་རྩ་བ་སོག་པ་རྣམས་མི་མཐུན་ཕྱོགས་ཀྱི་ཟིལ་གྱིས་མི་ནོན་པའི་བཟང་པོ་དང་། ཚེ་རབས་རྟག་ཏུ་དགེ་བའི་བཤེས་གཉེན་དང་ཕྲད་པའི་སྨོན་ལམ་སྟོབས་ཅན་དང་། མི་དགེ་བའི་གྲོགས་ཀྱིས་མོས་པ་ལྡོག་ཀྱང་དེའི་དབང་དུ་འགྲོ་བར་བྱང་ཆུབ་ཀྱི་སེམས་མི་གཏོང་བའི་སེམས་བརྟན་པ་དང་། ཡོན་ཏན་ལ་ཆོག་པར་མི་འཛིན་ཞིང་། མཐོང་ཆོས་དང་ཚེ་རབས་ཕྱི་མ་ལ་དགེ་ཆོས་འཕེལ་ཞིང་མི་ཉམས་པའི་ཆོས་འདི་རྣམས་དང་ལྡན་པ་ནི་ཁྱད་པར་དུ་འགྲོ་བ་སྟེ། དེ་ལྟ་བུའི་ཆོས་དང་ལྡན་པ་ནས་གྲངས་མེད་གསུམ་གྱི་མགོ་འཛིན་ཏེ། ཐེག་བསྡུས་ལས། བཟང་དང་སྨོན་པའི་སྟོབས་ཅན་དང་། ། སེམས་བརྟན་ཁྱད་པར་འགྲོ་བ་ཡི། ། བྱང་ཆུབ་སེམས་དཔའ་གྲངས་མེད་གསུམ། །
ཀུན་གྱི་རྩེ་མོ་མཛད་ཅེས་བརྗོད། ། ཅེས་སོགས་ཀྱིས་སོ།། །། སྤྱི་དོན་དྲུག་པ་ལམ་མཐར་ཕྱིན་པར་བྱེད་པའི་ཐབས་བསླབ་པ་གསུམ་ལ། ཚུལ་ཁྲིམས་སེམས་དང་ཤེས་རབ་བོ། ། དང་པོ་ལ། ངོ་བོ་དབྱེ་བ་ཁྱད་པར་རོ། ། དང་པོ་ནི། སྒོ་གསུམ་སྤང་བྱ་མི་མཐུན་ཕྱོགས་ལས་ལོག་ཅིང་། རང་གཞན་ལ་ཕན་པ་སྒྲུབ་པའི་ལྷག་པའི་བསམ་པ་རྒྱུན་ཆགས་པའོ། ། གཉིས་པ་ལ་ལུས་ངག་གི་ཁ་ན་མ་ཐོ་བ་ཐམས་ཅད་སྤངས་པ་ཉེས་སྤྱོད་སྡོམ་པ་དང་།
དཀར་པོའི་ཆོས་སངས་རྒྱས་ཀྱི་ཡོན་ཏན་ཐམས་ཅད་སྡུད་པ་དགེ་བ་ཆོས་སྡུད་དང་། ཐབས་ལ་མཁས་པའི་ཁྱད་པར་གྱི་སྒོ་ནས་སེམས་ཅན་ཡོངས་སུ་མི་གཏོང་པར། སྲིད་ཞིའི་རྒུད་པ་ལས་འཛིན་པ་སེམས་ཅན་དོན་བྱེད་ཀྱི་ཚུལ་ཁྲིམས་ཏེ། དེ་དག་ཀྱང་འོག་མ་འོག་མ་གཙོ་བོ་ཡིན་ནོ། ། གསུམ་པ་ནི་ཚུལ་ཁྲིམས་དང་པོ་ཙམ་བསྲུང་བ་ཐེག་དམན་ལའང་ཡོད་ཀྱང་། འོག་མ་གཉིས་གཏན་མེད་པ་དང་། གང་བསྲུང་བ་དེ་དག་ཀྱང་རང་གི་དོན་གྱི་བསམ་པ་ཅན་ཁོ་ན་ཡིན་པས་ཇི་ཙམ་དགེ་བ་སྤྱད་ཀྱང་ཕན་ཡོན་ཆུང་ཞིང་། ཁ་ན་མ་ཐོ་བ་ཅུང་ཟད་ཙམ་ལ་ཡང་རྣམ་པར་སྨིན་པ་ལྕི་ལ། བྱང་ཆུབ་སེམས་དཔའ་ལྟུང་བ་ཆུང་ཡང་རང་དོན་དུ་སྤྱད་ན་ཉེས་པར་འགྱུར་བ་ལས། གཞན་དོན་དུ་ལུས་ངག་གི་ཁ་ན་མ་ཐོ་བ་ཐམས་ཅད་གནང་བ་སོགས་བྱང་ཆུབ་སེམས་དཔའ་ལ་ཉེས་པར་མི་འགྱུར་བ་ཕལ་ཆེར་ཉན་ཐོས་ལ་ཉེས་པར་འགྱུར་བ་མང་བ་དང་།
གཞན་ཡང་ཐེག་དམན་གྱི་ཚུལ་ཁྲིམས་ལས་ཐུན་མོང་མ་ཡིན་པ་ཉིད་དང་། རྒྱ་ཆེ་བ་ཉིད་དང་། ཟབ་པ་ཉིད་ལ་སོགས་པ་ཁྱད་པར་དུ་མས་བྱང་ཆུབ་སེམས་དཔའི་ཚུལ་ཁྲིམས་ཁྱད་པར་འཕགས་པ་ཡིན་ཏེ། ཐེག་བསྡུས་ལས། མདོར་ན་ཁྱད་པར་བཞིའི་ཁྱད་པར་བལྟ་བར་བྱ་སྟེ། རབ་ཏུ་དབྱེ་བའི་དང་། བསླབ་པ་ཐུན་མོང་བ་དང་། ཐུན་མོང་མ་ཡིན་པའི་དང་། རྒྱ་ཆེ་བ་ཉིད་ཀྱི་དང་། ཟབ་པ་ཉིད་ཀྱིས་ཁྱད་པར་གྱི་ཁྱད་པར་བལྟའོ་ཞེས་སོ། །
མདོར་ན་སྒོ་གསུམ་གཞན་ལ་གནོད་པ་ཐམས་ཅད་ལས་བཟློག་ཅིང་། ཡོན་ཏན་གྱི་ཆོས་ཐམས་ཅད་ཐོབ་པའི་ཕྱིར་དུ་དགེ་བའི་ཆོས་རྣམས་ལ་བརྩོན་པར་བྱ་བ་དང་། སེམས་ཅན་ཐམས་ཅད་ཡལ་བར་མི་འདོར་ཞིང་དེ་དག་གི་བསམ་པ་ཡོངས་སུ་འགེངས་པའི་སྦྱོར་བས་དུས་རྟག་ཏུ་གནས་པར་བྱའོ། ། གཉིས་པ་ལ། མཚན་ཉིད་དང་ནི་རང་བཞིན་ནོ། ། དང་པོ་ནི། དམིགས་པ་ལ་ཡིད་རྩེ་གཅིག་ཏུ་མཉམ་པར་འཇོག་པའོ། ། གཉིས་པ་ལ། དམིགས་པ་སྣ་ཚོགས་ཉིད་དང་ནི། ། གཉེན་པོ་ལས་རུང་མངོན་པར་སྒྲུབ། །
ལས་ཀྱི་རབ་ཏུ་དབྱེ་བ་འོ། ། དང་པོ་ནི། བྱང་ཆུབ་སེམས་དཔའི་ལྷག་པའི་སེམས་ནི་ཐེག་པ་ཆེན་པོའི་ཆོས་ལ་དམིགས་པས་ཉན་ཐོས་ལས་དམིགས་པའི་སྒོ་ནས་ཁྱད་པར་དུ་འཕགས་པའོ། ། གཉིས་པ་ནི། ཏིང་ངེ་འཛིན་གང་ལ་མཉམ་པར་བཞག་ན། ཐེག་ཆེན་མཐའ་དག་སྣང་བའི་ཏིང་ངེ་འཛིན་དང་། བསོད་ནམས་བསགས་པའི་ཏིང་ངེ་འཛིན་དང་། འཇིག་རྟེན་གྱི་རྒྱལ་པོ་བཞིན་དུ་ཏིང་ངེ་འཛིན་ཐམས་ཅད་ཀྱི་བདག་པོ་ཡིན་པས་ཏིང་ངེ་འཛིན་བཟང་སྐྱོང་དང་། དམག་དཔོན་བཞིན་དུ་བདུད་ཀྱི་ཚོགས་འཇོམས་པ་ལ་དཔའ་བས་དཔའ་བར་འགྲོ་བའི་ཏིང་ངེ་འཛིན་ལ་སོགས་པ་སྣ་ཚོགས་པའོ། ། གསུམ་པ་ནི།
ཆོས་ཐམས་ཅད་དེ་བཞིན་ཉིད་དུ་འདྲེས་པ་ལ་དམིགས་པའི་ཤེས་རབ་ཀྱིས་ཁྱིའུས་ཁྱིའུ་དབྱུང་བའི་ཚུལ་དུ། ཀུན་གཞི་ལ་ཡོད་པའི་སྒྲིབ་པའི་གནས་ངན་ལེན་ཕྲ་རགས་ཐམས་ཅད་སྟོང་ཉིད་རྟོགས་པའི་ཏིང་ངེ་འཛིན་ཕྲ་མོས་ཀྱང་འབྱིན་པ་གཉེན་པོའོ། ། བཞི་པ་ནི། ཏིང་ངེ་འཛིན་གྱི་ནུས་པས་བསམ་གཏན་ལས་མ་ཉམས་བཞིན་དུ་ཇི་ལྟར་འདོད་པའི་འཇིག་རྟེན་དུ་སྐྱེ་བ་བཟུང་སྟེ་སེམས་ཅན་གྱི་དོན་བྱེད་པ་ལས་སུ་རུང་བ་ཉིད་དོ། ། ལྔ་པ་ནི། ཏིང་ངེ་འཛིན་གྱི་མཐུས་འཇིག་རྟེན་གྱི་ཁམས་ཐམས་ཅད་དུ་ཐོགས་པ་མེད་པའི་མངོན་པར་ཤེས་པ་སྒྲུབ་པ་དང་། དེ་བཞིན་དུ་སྦྱར་ཏེ་འཇིག་རྟེན་གྱི་ཁམས་གཡོ་བར་བྱེད་པ་དང་། འབར་བར་བྱེད་པ་དང་། ཁྱབ་པར་བྱེད་པ་དང་། སངས་རྒྱས་ཀྱི་སྐུ་ལ་སོགས་པ་སྟོན་པ་དང་།
དངོས་པོ་ཕལ་པ་རྣམས་གསེར་སོགས་གཞན་དུ་སྒྱུར་བ་དང་། འཇིག་རྟེན་མཐའ་ཡས་པར་འགྲོ་འོང་བྱེད་པ་དང་། སྟོང་གསུམ་རྡུལ་ཕྲ་རབ་གཅིག་ཏུ་སྡུད་པ་དང་། རྡུལ་གཅིག་གིས་འཇིག་རྟེན་ལ་ཁྱབ་པའམ་རྒྱས་པར་བྱེད་པ་དང་། གདུལ་བྱའི་བསམ་པ་དང་མཐུན་པའི་ལས་ཐམས་ཅད་དུ་འཇུག་ཅིང་སྟོན་པ་དང་། གདུལ་བྱ་ཡོད་པའི་ཡུལ་དུ་འགྲོ་བ་དང་། སྣང་བར་བྱེད་ཅིང་མི་སྣང་བར་བྱེད་པ་དང་། རང་བརྒྱ་བྱིན་སོགས་ཀྱི་གཟུགས་སུ་སྒྱུར་བར་དབང་བྱེད་པ་དང་། གཞན་གྱི་རྫུ་འཕྲུལ་ཟིལ་གྱིས་གནོན་པ་དང་། གདུལ་བྱ་ལ་སྤོབས་པ་དང་དྲན་པ་དང་བདེ་བ་སྦྱིན་པ་དང་།
ཕོ་ཉ་ལྟ་བུའི་འོད་ཟེར་གཏོང་བ་དང་། དཀའ་བ་སྤྱོད་པ་མངོན་པར་སྒྲུབ་པ་རྣམས་ནི་མངོན་པར་སྒྲུབ་པས་རབ་ཏུ་དབྱེ་བའོ། ། དྲུག་པ་ནི། ཕར་ཕྱིན་བསྒོམ་པ་དང་། སེམས་ཅན་སྨིན་པ་དང་། སངས་རྒྱས་ཀྱི་ཞིང་སྦྱང་བར་བྱ་བ་དང་། སངས་རྒྱས་ཀྱི་ཆོས་ཐམས་ཅད་བསྒྲུབ་པའི་ཕྱིར་ཏིང་ངེ་འཛིན་རྣམས་ཀྱི་ལས་ཀྱིས་རབ་ཏུ་དབྱེ་བས་བལྟ་བར་བྱ་བ་སྟེ། ཐེག་བསྡུས་ལས། ལྷག་པའི་སེམས་ཀྱི་བསླབ་པ་ཇི་ལྟར་བལྟ་ཞེ་ན། རབ་ཏུ་དབྱེ་བ་རྣམ་པ་དྲུག་གིས་བལྟ་བར་བྱ་སྟེ།
དམིགས་པས་རབ་ཏུ་དབྱེ་བ་དང་། སྣ་ཚོགས་ཉིད་ཀྱིས་རབ་ཏུ་དབྱེ་བ་དང་། གཉེན་པོས་རབ་ཏུ་དབྱེ་བ་དང་། ལས་སུ་རུང་བ་ཉིད་ཀྱིས་རབ་ཏུ་དབྱེ་བ་དང་། མངོན་པར་སྒྲུབ་པས་རབ་ཏུ་དབྱེ་བའོ་ཞེས་གསུངས་པ་ལྟར་རོ། ། མདོར་ན་ཡོན་ཏན་དེ་དག་ཐོབ་པའི་ཕྱིར་དུ་འཇིག་རྟེན་དང་འཇིག་རྟེན་ལས་འདས་པའི་ཡེ་ཤེས་ལ་སོགས་པ་སྒྲུབ་པའི་ཏིང་ངེ་འཛིན་རྣམས་ལ་སྤྱོད་པའོ། ། གསུམ་པ་ལ། མཚན་ཉིད་དང་ནི་རང་བཞིན་ནོ། ། དང་པོ་ནི། ཆོས་རབ་ཏུ་རྣམ་པར་འབྱེད་པའི་བློའོ། །
གཉིས་པ་ལ། ངོ་བོ་གནས་གཞི་དམིགས་རྣམ་མོ། ། དང་པོ་ནི། གཟུགས་ལ་སོགས་པ་ཅི་ཡང་ཡིད་ལ་མི་བྱེད་པར་ཡོངས་སུ་སྤངས་པ་ཙམ་གྱིས་རྣམ་པར་མི་རྟོག་པའི་ཡེ་ཤེས་སུ་འགྱུར་བ་མ་ཡིན་ཏེ། གཉིད་འཐུག་པོ་ལོག་པའི་སྐབས་ཀྱི་སེམས་སེམས་བྱུང་གིས་མ་ངེས་པས་སོ། ། རྟོག་དཔྱོད་ལ་འདོད་ཆགས་དང་བྲལ་བ་ཙམ་གྱིས་ཀྱང་མ་ཡིན་ཏེ། བསམ་གཏན་གཉིས་པ་ཡན་ཆད་ཀྱི་སེམས་སེམས་བྱུང་གིས་མ་ངེས་པས་སོ། ། ཡེ་ཤེས་ཀྱི་འཁོར་དུ་ལྡན་པའི་ཚོར་འདུ་བཀག་པ་ཙམ་གྱིས་མ་ཡིན་ཏེ། འགོག་པའི་སྙོམས་འཇུག་གིས་མ་ངེས་པས་སོ། ། གཟུགས་སོགས་འཛིན་པའི་རྟོག་པའི་ངོ་བོ་ཡོངས་སུ་སྤངས་པ་ཙམ་གྱིས་མ་ཡིན་ཏེ།
སྔོན་པོ་ས་ལ་སོགས་པས་མ་ངེས་པའོ། ། འདི་ནི་ཆོས་རྣམས་ཀྱི་དེ་ཁོ་ན་ཉིད་དོ་སྙམ་དུ་བཀྲ་བར་འཛིན་པའི་འཛིན་སྟངས་ཅན་གྱི་ཤེས་པ་དེ་ཡང་མི་རྟོག་ཡེ་ཤེས་མ་ཡིན་ཏེ། དེ་རྟོག་པ་ཡིན་པས་སོ། ། དེ་ཡང་ཐེག་བསྡུས་ལས། རྣམ་པར་མི་རྟོག་པའི་ཡེ་ཤེས་ནི་རྣམ་པ་འདི་ལྔ་ཡོངས་སུ་སྤང་བར་རིག་པར་རིག་པ་བྱའོ་ཞེས་སོ། ། དེས་ན་རྣམ་པ་དེ་ལྔ་ཡོངས་སུ་སྤངས་ནས་མཚན་མ་གང་ཡང་ཡིད་ལ་མི་བྱེད་པར་དེ་བཞིན་ཉིད་གསལ་བར་སྣང་ཞིང་ཡིད་འཛིན་པ་མེད་པར་འཇོག་པ་ནི་རྣམ་པར་མི་རྟོག་པའི་ཡེ་ཤེས་ཏེ། དེ་ཉིད་ལས། བྱང་ཆུབ་སེམས་དཔའ་རྣམས་ཀྱིས་ཤེས། ། རྣམ་རྟོག་མེད་པའི་ངོ་བོ་ཉིད། ། རྣམ་པ་ལྔ་ནི་རྣམ་སྤང་ཞིང་། །
ཡང་དག་དོན་ལ་བཀྲར་འཛིན་མེད། ། ཅེས་སོ། ། གཉིས་པ་གནས་ནི། གཟུགས་སོགས་ཀྱི་མཚན་མ་ཡིད་ལ་བྱེད་པའི་སེམས་མ་ཡིན་པར་དེ་བཞིན་ཉིད་སྣང་བའི་སེམས་ཉིད་ཡེ་ཤེས་དེའི་གནས་ཡིན་ནོ། ། སྔ་མ་དེ་དེའི་གནས་མ་ཡིན་ཏེ། ཡེ་ཤེས་དེ་གཟུགས་སོགས་ཀྱི་དོན་ལ་མི་སེམས་པས་སོ། ། སེམས་མེད་པའི་བེམ་པོ་ཡང་དེའི་གནས་མ་ཡིན་ཏེ། ཡེ་ཤེས་དེ་སེམས་ཀྱིས་འཕེན་པའི་གནས་སྐབས་ལས་བྱུང་བས་སེམས་ཀྱི་རྒྱུ་ལས་བྱུང་བའི་ཕྱིར་ཏེ། རྣམ་པར་རྟོག་པ་མེད་པའི་གནས། ། སེམས་མིན་པ་ཡིས་སེམས་ཉིད་དེ། །
དོན་ལ་མི་སེམས་རྒྱུས་བྱུང་ཕྱིར། ། ཞེས་སོ། ། གསུམ་པ་བཞི་ནི། ཐེག་པ་ཆེན་པོའི་སྡེ་སྣོད་ཐོས་པའི་བག་ཆགས་ཡིད་ཀྱིས་བརྗོད་པ་དང་བཅས་པ་སྟེ། ཡེ་ཤེས་ལ་སྣང་བའི་དོན་ཚུལ་བཞིན་དུ་ཡིད་ལ་བྱེད་པ་དེ་ནི་གཞིའམ་བྱེད་རྒྱུ་ཡིན་ཏེ། ཐོས་པའི་བག་ཆགས་བརྗོད་བཅས་པའི། ། ཡིད་བྱེད་དེ་ནི་ཚུལ་བཞིན་ནོ། ། ཞེས་སོ། ། བཞི་པ་དམིགས་པ་ནི། ཀུན་བརྟགས་དང་བྲལ་བས་བརྗོད་དུ་མེད་པའི་ཆོས་རྣམས་དང་།
བདག་མེད་པ་དང་། དེ་བཞིན་ཉིད་ནི་དེའི་དམིགས་པ་སྟེ། རྣམ་རྟོག་མེད་པའི་དམིགས་པ་ནི། ། ཆོས་རྣམས་བརྗོད་དུ་མེད་པ་ཉིད། ། བདག་མེད་དེ་བཞིན་ཉིད་ཀྱང་དེ། ། ཞེས་སོ། ། འོ་ན་མི་རྟོག་ཡེ་ཤེས་དེ་རྣམ་རྟོག་གི་ངོ་བོར་གྱུར་པའི་གཞན་དབང་ལ་དམིགས་པ་ཡིན་ནམ། དེ་ལས་གཞན་པ་ལ་ཡིན། སྔ་མ་ལྟར་ན་མི་རྟོག་པར་འགལ་ལ། གཉིས་པ་ལྟར་ན་དེའི་མཚན་གཞི་མི་རྙེད་དོ་ཞེ་ན།
དེ་ལ་དངོས་སུ་དམིགས་པ་མ་ཡིན་ཏེ་མི་རྟོག་ཡེ་ཤེས་ཡིན་པའི་ཕྱིར། ཕྱི་མ་ཡང་མ་ཡིན་ཏེ། དེ་ཉིད་དང་གཞན་དུ་བརྗོད་དུ་མེད་པའི་དེའི་ཆོས་ཉིད་ལ་དམིགས་པའི་ཕྱིར་རོ། ། གལ་ཏེ་དེ་ཤེས་པ་མ་ཡིན་ན་ཡེ་ཤེས་སུ་འགལ་ལ། ཡིན་ན་རྟོག་པར་འགྱུར་རོ་ཞེ་ན། ཤེས་པ་ཡིན་ཏེ། དེ་ཁོ་ན་ཉིད་ཤེས་པའི་རིག་པ་ཡིན་པའི་ཕྱིར་རོ། ། འོན་ཀྱང་རྣམ་པར་རྟོག་པ་མ་ཡིན་ཏེ། འདིའོ་སྙམ་པའི་འཛིན་སྟངས་ཅན་གྱི་ཤེས་པ་མ་ཡིན་པས་སོ། ། དེས་ན་ཤེས་བྱ་ཆོས་དབྱིངས་དང་དེ་ཤེས་པའི་ཤེས་པ་ཁྱད་པར་མེད་པ་སྟེ།
དབྱེར་མེད་དུ་གྱུར་པ་ནི་མི་རྟོག་ཡེ་ཤེས་ཡིན་ཏེ། དེ་ཡང་། དེ་ལ་མ་ཡིན་གཞན་ལ་མིན། ། མི་ཤེས་པ་དང་ཤེས་པའང་མིན། ། ཤེས་བྱ་དང་ནི་ཁྱད་མེད་པའི། ། ཤེས་གང་དེ་ནི་མི་རྟོག་ཉིད། ། ཅེས་སོ། ། ལྔ་པ་རྣམ་པ་ནི། ཤེས་པར་བྱ་བའི་དམིགས་པ་ཆོས་རྣམས་ཀྱི་དེ་ཁོ་ན་ཉིད་ལ་སྤྲོས་པའི་མཚན་མ་མེད་པར་རྟོག་པའི་འཛིན་སྟངས་གང་ཡིན་པ་དེ་ནི་དེའི་རྣམ་པ་སྟེ། རྣམ་པར་མི་རྟོག་རྣམ་པ་ནི། །
ཤེས་བྱ་དམིགས་པ་དེ་ཉིད་ལ། ། མཚན་མ་མེད་པ་གང་ཡིན་པའོ། ། ཞེས་སོ། ། མདོར་ན་མཚན་མ་དང་རྣམ་པར་རྟོག་པ་ཐམས་ཅད་སྤངས་ཏེ་རྟོག་པ་མེད་པར་ལྷུན་གྱིས་གྲུབ་པ་དང་། རྗེས་སྒྱུ་མ་ལྟ་བུར་སྤྱོད་པ་ནི་ལྷག་པའི་ཤེས་རབ་ཀྱི་བསླབ་པའོ། ། གཞན་ཡང་བརྒལ་ལན་ལ་སོགས་པ་རྣམ་གྲངས་དུ་མའི་སྒོ་ནས་ཀྱང་བཤད་མོད། འདིར་ནི་སྐབས་སུ་བབས་པ་དེ་ཙམ་ཞིག་ལས་མ་སྤྲོས་སོ།། །། སྤྱི་དོན་བདུན་པ་འབྲས་བུ་སྤངས་པ་ཕུན་སུམ་ཚོགས་པ་ནི། དེ་ལྟར་བསྟན་པའི་ཚུལ་གྱིས་ཐེག་པ་ཆེན་པོའི་ལམ་གོམས་པར་བྱས་པས་ཉོན་མོངས་པ་དང་ཤེས་བྱའི་སྒྲིབ་པ་སྤངས་པས་མི་གནས་པའི་མྱ་ངན་ལས་འདས་པ་ཐོབ་པར་འགྱུར་ཏེ། དེ་ཡང་ཐོས་པའི་བག་ཆགས་བསྒོམ་པའི་སྒོ་ནས་ཉོན་མོངས་པ་རྣམས་རིམ་གྱིས་འཕྲི་བསད།
ཉོན་མོངས་པའི་སྒྲིབ་པ་ཐམས་ཅད་སྤངས་ནས་མ་དག་པའི་གཞན་དབང་གི་མཚན་མ་ཐམས་ཅད་འགགས་པས་འཁོར་བ་ལ་མི་གནས་ལ། ཤེས་བྱ་ཤེས་པ་ལ་སྒྲིབ་པའི་དྲི་མ་བག་ཆགས་དང་བཅས་པ་སྤངས་པས་རྣམ་བྱང་ཤིན་ཏུ་རྣམ་དག་གི་དེ་ཁོ་ན་ཉིད་སྣང་བ་དག་པ་གཞན་དབང་དུ་གནས་པར་གྱུར་པ་མ་འགགས་པས་མྱ་ངན་ལས་འདས་པ་ལ་ཡང་མི་གནས་ཏེ། འཁོར་འདས་གཉིས་སུ་མེད་པའི་དོན་མངོན་དུ་གྱུར་པའི་ཕྱིར་རོ། ། དེས་ན་རང་དབང་ཡོད་པས་འདོད་དགུར་སྤྱོད་པའི་ཕྱིར་ཟག་པ་དང་བཅས་པ་ཉིད་ཟག་པ་མེད་པར་གནས་གྱུར་པ་ཡང་ཡིན་ལ། འཁོར་འདས་ལ་བླངས་དོར་དུ་ཞེན་པ་མེད་པའི་ཕྱིར་འཁོར་བ་ཉིད་མྱ་ངན་ལས་འདས་པ་ཡང་ཡིན་ཏེ། གནས་ནི་གཞན་དུ་གྱུར་པ་སྟེ། ། འདོད་དགུ་ཕྱིར་ཞིང་ཐར་པ་ཡིན། ། འཁོར་བ་དང་ནི་མྱ་ངན་འདས། ། མཚུངས་པར་ཤེས་པ་ནམ་སྐྱེས་པ། ། དེ་ཚེ་དེ་ཕྱིར་དེ་ལ་ནི། །
འཁོར་ཉིད་མྱ་ངན་འདས་པར་འགྱུར། ། ཞེས་སོ། ། གཞན་ཡང་དེ་བཞིན་གཤེགས་པ་ནི་སྙིང་རྗེས་གཞན་དབང་དུ་གྱུར་པས་འཁོར་བ་མི་གཏོང་ལ། བདག་མེད་རྟོགས་པའི་ཤེས་རབ་ཁྱད་པར་ཅན་དང་ལྡན་པས་མྱ་ངན་ལས་འདས་པ་ཡང་མི་གཏོང་ཞིང་། འཁོར་བའི་གནས་ལུགས་ལས་གུད་ན་མྱ་ངན་ལས་འདས་པ་མེད་པར་མཁྱེན་པས་མྱ་ངན་ལས་འདས་པ་ཐོབ་པ་ཡང་མ་ཡིན་ལ། འཁོར་བའི་གནས་ལུགས་མངོན་དུ་གྱུར་པ་དེ་ཉིད་མྱ་ངན་ལས་འདས་པ་ཡིན་པར་མཁྱེན་པའི་ཕྱིར་མ་ཐོབ་པ་ཡང་མ་ཡིན་པས་འཁོར་འདས་ཐམས་ཅད་རོ་མཉམ་པར་མཁྱེན་པ་སྟེ། དེ་ཡི་ཕྱིར་ན་འཁོར་བ་ནི། ། གཏོང་བ་མ་ཡིན་མི་གཏོང་མིན། ། དེ་ཕྱིར་མྱ་ངན་འདས་པ་ཡང་། ། ཐོབ་པ་མ་ཡིན་མི་ཐོབ་མིན། །
ཞེས་སོ།། །། སྤྱི་དོན་བརྒྱད་པ་ཡེ་ཤེས་ཕུན་སུམ་ཚོགས་པ་ལ། སྐུ་གསུམ་དང་ནི་ཡན་ལག་ལྔ། ། མ་འདྲེས་ལ་སོགས་ཡོན་ཏན་ནོ། ། དང་པོ་ནི། སངས་རྒྱས་ཀྱི་འབྲས་བུ་ཡེ་ཤེས་ཕུན་སུམ་ཚོགས་པའི་ཁྱད་པར་ལས་སྐུ་གསུམ་ཐོབ་སྟེ། ངོ་བོ་ཉིད་སྐུ་ནི་སྤྲོས་དང་བྲལ་བ་རང་གི་དབྱིངས་བརྙེས་པས་ཆོས་ཐམས་ཅད་ལ་དབང་བསྒྱུར་བ་སྟེ། དེ་ལ་ངོ་བོ་ཉིད་སྐུ་ནི་གང་དེ་བཞིན་གཤེགས་པའི་ཆོས་ཀྱི་སྐུ་སྟེ། ཆོས་ཐམས་ཅད་ལ་དབང་བསྒྱུར་བའི་གནས་ཡིན་པའི་ཕྱིར་རོ་ཞེས་སོ། ། ལོངས་སྐུ་ནི་ཆོས་སྐུ་ལ་བརྟེན་ཏེ་ཞིང་ཡོངས་སུ་དག་པ་ལ་སོགས་པ་མཛད་དེ།
ཐེག་པ་ཆེན་པོས་བྱང་ཆུབ་སེམས་དཔའ་རྣམས་སྨིན་པར་མཛད་པ་སྟེ། དེ་ཡང་ལོངས་སྤྱོད་རྫོགས་པའི་སྐུ་ནི་གང་སངས་རྒྱས་ཀྱི་འཁོར་གྱི་དཀྱིལ་འཁོར་སྣ་ཚོགས་ཀྱིས་རབ་ཏུ་ཕྱེ་བ་དང་། ཆོས་ཀྱི་སྐུ་ལ་བརྟེན་པ་སྟེ་སངས་རྒྱས་ཀྱི་ཞིང་ཡོངས་སུ་དག་པ་དང་། ཐེག་པ་ཆེན་པོའི་ཆོས་ཀྱི་ལོངས་སྤྱོད་མྱོང་བར་མཛད་པའི་ཕྱིར་རོ་ཞེས་སོ། ། སྤྲུལ་སྐུ་ནི་མཛད་པ་བཅུ་གཉིས་ལ་སོགས་པས་ཕལ་ཆེར་ཉན་ཐོས་ལ་སོགས་པ་སྨིན་པར་མཛད་དེ། སྤྲུལ་པའི་སྐུ་ནི་གང་ཆོས་ཀྱི་སྐུ་ལ་བརྟེན་པ་ཉིད་དེ། དགའ་ལྡན་གྱི་གནས་ན་བཞུགས་པ་ནས་བཟུང་སྟེ། འཕོ་བ་དང་། བལྟམས་པ་དང་། འདོད་པ་ལ་སྤྱོད་པ་དང་།
མངོན་པར་འབྱུང་བ་དང་། མུ་སྟེགས་ཅན་གྱི་ནང་དུ་གཤེགས་པ་དང་། དཀའ་བ་སྤྱོད་པ་དང་མངོན་པར་རྫོགས་པར་བྱང་ཆུབ་པ་དང་། ཆོས་ཀྱི་འཁོར་ལོ་བསྐོར་བ་དང་། ཡོངས་སུ་མྱ་ངན་ལས་འདས་པ་ཆེན་པོ་ཀུན་ཏུ་སྟོན་པའི་ཕྱིར་རོ་ཞེས་སོ། ། དེས་ན་སྐུ་གསུམ་པོ་ཉིད་ཀྱི་ངོ་བོའམ་མཚན་ཉིད་ཁོ་ན་ལ་ཆོས་ཀྱི་སྐུ་ཞེས་བྱ་ལ། དེ་དུས་ནམ་བརྙེས་ན། ཚོགས་གཉིས་མ་ལུས་པ་ཡོངས་སུ་རྫོགས་པས་ལམ་རྣམས་རིམ་གྱིས་བགྲོད་ནས་བསྒོམ་ལམ་གྱི་མཇུག་ཏུ་རྡོ་རྗེ་ལྟ་བུའི་ཏིང་ངེ་འཛིན་གྱིས་སྒྲིབ་པ་ཐམས་ཅད་བཤིག་སྟེ་མངོན་པར་བྱང་ཆུབ་པར་འགྱུར་པ་ཡིན་ནོ། ། གཉིས་པ་ལ། གནས་གྱུར་དཀར་པོའི་ཆོས་ཀྱི་གཞི། །
གཉིས་མེད་རྟག་པ་བསམ་མི་ཁྱབ། ། དང་པོ་ནི། ཀུན་ཉོན་གྱིས་བསྡུས་པའི་འཁོར་བའི་ཆོས་སྒྲིབ་གཉིས་ཀྱི་གནས་ངན་ལེན་དང་བཅས་པ་རྣམས། མི་རྟོག་ཡེ་ཤེས་ཀྱི་སྟོབས་ཀྱིས་རྣམ་པར་བྱང་བའི་ཆོས་སུ་གནས་གྱུར་ནས་ཆོས་རྣམས་ལ་དབང་བསྒྱུར་བའི་ཆོས་ཀྱི་སྐུར་གྱུར་པ་སྟེ། དེ་ཡང་གནས་གྱུར་པའི་མཚན་ཉིད་ནི་སྒྲིབ་པ་ཐམས་ཅད་པ། ཀུན་ནས་ཉོན་མོངས་པའི་ཆར་གཏོགས་པའི་གཞན་གྱི་དབང་གི་ངོ་བོ་ཉིད་རྣམ་པར་ལོག་པ་ན་སྒྲིབ་པ་ཐམས་ཅད་ལས་རྣམ་པར་གྲོལ་ཞིང་ཆོས་ཐམས་ཅད་ལ་དབང་བསྒྱུར་བ་ཉེ་བར་གནས་ལ། རྣམ་པར་བྱང་བའི་ཆར་གཏོགས་པའི་གཞན་གྱི་དབང་གི་ངོ་བོ་ཉིད་དུ་ཡོངས་སུ་འགྱུར་བའི་ཕྱིར་རོ་ཞེས་དང་། སུམ་ཅུ་པ་ལས། གནས་ཀྱང་གཞན་དུ་གྱུར་པ་སྟེ། ། གནས་ངན་ལེན་གཉིས་སྤངས་པས་སོ། །
ཞེས་སོ། ། དེས་ན་ཀུན་གཞིའི་རྣམ་ཤེས་གནས་གྱུར་ནས་ཆོས་ཀྱི་སྐུར་གྱུར་པས་དབང་འབྱོར་པ་རྣམ་པ་ལྔ་ཡང་ཐོབ་སྟེ། གཟུགས་ཕུང་གནས་གྱུར་པས་ཞིང་དང་དབྱངས་དང་མཚན་དཔེ་ལ་སོགས་པ་ལ་དབང་འབྱོར། ཚོར་བས་ཟག་མེད་ཀྱི་བདེ་བ་དང་། འདུ་ཤེས་ཀྱིས་མིང་ཚིག་ཡི་གེའི་ཚོགས་ཀྱིས་བསྟན་པ་ལ་དང་། འདུ་བྱེད་ཀྱིས་སྤྲུལ་བསྒྱུར་དང་འཁོར་དང་ཆོས་བསྡུ་བ་ལ་དང་། རྣམ་ཤེས་ཀྱིས་ཡེ་ཤེས་བཞི་ལ་དབང་འབྱོར་པ་ཡིན་ཏེ། དེ་ཡང་དབང་འབྱོར་པ་རྣམ་པ་དུས་ཆོས་ཀྱི་སྐུ་ལ་དབང་འབྱོར་པ་ཐོབ་ཅེ་ན། མདོར་བསྡུ་ན་རྣམ་པ་ལྔས་ཐོབ་སྟེ། གཟུགས་ཀྱི་ཕུང་པོ་གནས་གྱུར་པའི་ཕྱིར་ཞིང་དང་ལུས་དང་མཚན་དང་དཔེ་བྱད་བཟང་པོ་དང་།
དབྱངས་མཐའ་ཡས་པ་དང་། སྤྱི་གཙུག་བལྟར་མི་མཐོང་བ་ལ་དབང་འབྱོར་པ་དང་། ཚོར་བའི་ཕུང་པོ་གནས་གྱུར་པའི་ཕྱིར་ཁ་ན་མ་ཐོ་བ་མེད་ཅིང་ཚད་མེད་ལ་རྒྱ་ཆེ་བའི་བདེ་བར་གནས་པ་ལ་དབང་འབྱོར་པ་དང་། འདུ་ཤེས་ཀྱི་ཕུང་པོ་གནས་གྱུར་པའི་ཕྱིར་མིང་གི་ཚོགས་དང་ཚིག་གི་ཚོགས་དང་ཡི་གེའི་ཚོགས་ཐམས་ཅད་ཀྱི་བསྟན་པ་ལ་དབང་འབྱོར་པ་དང་། འདུ་བྱེད་ཀྱི་ཕུང་པོ་གནས་གྱུར་པའི་ཕྱིར་སྤྲུལ་པ་དང་། བསྒྱུར་བ་དང་། འཁོར་བསྡུ་བ་དང་། དཀར་པོའི་ཆོས་བསྡུ་བ་ལ་དབང་འབྱོར་པ་དང་། རྣམ་པར་ཤེས་པའི་ཕུང་པོ་གནས་གྱུར་པའི་ཕྱིར་མེ་ལོང་ལྟ་བུ་དང་། མཉམ་པ་ཉིད་དང་།
སོ་སོར་རྟོག་པ་དང་། བྱ་བ་གྲུབ་པའི་ཡེ་ཤེས་ལ་དབང་འབྱོར་པས་དབང་འབྱོར་བ་ཐོབ་བོ་ཞེས་སོ། ། གཉིས་པ་ནི། ཕ་རོལ་ཏུ་ཕྱིན་པ་དྲུག་རྫོགས་པ་ལ་བརྟེན་ནས་དབང་བཅུ་ཐོབ་པར་འགྱུར་བ་ཡིན་ཏེ། དེ་ལ་ཚེ་ལ་དབང་བ་དང་། སེམས་ལ་དབང་བ་དང་། ཡོ་བྱད་ལ་དབང་བ་དང་ནི་སྦྱིན་པའི་ཕ་རོལ་ཏུ་ཕྱིན་པ་ཡོངས་སུ་རྫོགས་པའི་ཕྱིར་རོ། ། ལས་ལ་དབང་བ་དང་། སྐྱེ་བ་ལ་དབང་བ་ནི་ཚུལ་ཁྲིམས་ཀྱི་ཕ་རོལ་ཏུ་ཕྱིན་པ་ཡོངས་སུ་རྫོགས་པའི་ཕྱིར་རོ། ། མོས་པ་ལ་དབང་བ་ནི་བཟོད་པའི་ཕ་རོལ་ཏུ་ཕྱིན་པ་ཡོངས་སུ་རྫོགས་པའི་ཕྱིར་རོ། །
སྨོན་ལམ་ལ་དབང་བ་ནི་བརྩོན་འགྲུས་ཀྱི་ཕ་རོལ་ཏུ་ཕྱིན་པ་ཡོངས་སུ་རྫོགས་པའི་ཕྱིར་རོ། ། མངོན་པར་ཤེས་པ་ལྔས་བསྡུས་པའི་རྫུ་འཕྲུལ་ལ་དབང་བ་ནི་བསམ་གཏན་གྱི་ཕ་རོལ་ཏུ་ཕྱིན་པ་ཡོངས་སུ་རྫོགས་པའི་ཕྱིར་རོ། ། ཡེ་ཤེས་ལ་དབང་བ་དང་ཆོས་ལ་དབང་བ་ནི་ཤེས་རབ་ཀྱི་ཕ་རོལ་ཏུ་ཕྱིན་པ་ཡོངས་སུ་རྫོགས་པའི་ཕྱིར་རོ་ཞེས་སོ། ། གསུམ་པ་གཉིས་སུ་མེད་པ་ལ་ཆོས་ཐམས་ཅད་ཀུན་བརྟགས་ཀྱིས་དངོས་པོར་མེད་པས་ཡོད་པའི་མཚན་ཉིད་མ་ཡིན་པ་དང་། སྟོང་པ་ཉིད་ཀྱིས་མཚན་ཉིད་ཀྱི་དངོས་པོར་ཡོད་པས་མེད་པའི་མཚན་ཉིད་མ་ཡིན་པ་སྟེ། ཡོད་པ་དང་མེད་པའི་མཚན་ཉིད་གཉིས་སུ་མེད་པ་དང་། ལས་ཉོན་གྱིས་འདུས་བྱས་ཀྱང་འདུས་མ་བྱས་སུ་སྣང་བར་ཀུན་ཏུ་སྟོན་པས་འདུས་བྱས་དང་འདུས་མ་བྱས་གཉིས་སུ་མེད་པའི་མཚན་ཉིད་དང་། གནས་ཆོས་ཀྱི་དབྱིངས་ཐ་དད་པ་མ་ཡིན་ལ། བདག་ཏུ་འཛིན་པས་ཕྱེ་བའི་རྒྱུད་ཐ་དད་པ་མེད་པའི་ཕྱིར་ཐ་དད་ཀྱང་མ་ཡིན་ལ། སྔོན་སློབ་པའི་དུས་ཀྱིས་ལུས་ཐ་དད་པའི་རྗེས་སུ་འབྲངས་པས་ལུས་ཐ་དད་ལ་བཏགས་པ་དང་།
བྱང་སེམས་རྣམས་ཚོགས་ཐ་དད་དུ་བསགས་པ་དགོས་པ་མེད་པར་འགྱུར་བ་དང་། སངས་རྒྱས་ཀུན་གྱི་འཕྲིན་ལས་ཐ་དད་པ་དང་། སངས་རྒྱས་ལ་ཐོག་མ་ཡོད་པར་འགྱུར་བའམ་སངས་རྒྱས་ལ་བསྙེན་བཀུར་མ་བྱས་པའི་བྱང་སེམས་དེ་ཐོག་མར་སངས་རྒྱ་བ་རྒྱུ་མེད་དུ་ཐལ་བས་གཅིག་ཀྱང་མ་ཡིན་ལ། དྲི་མ་མེད་པའི་གནས་ཆོས་དབྱིངས་ལ་དབྱེ་བ་མེད་པའི་ཕྱིར་ཐ་དད་དམ་མང་པོའང་མ་ཡིན་ནོ། ། དེ་དག་ཀྱང་རིམ་པ་ལྟར། གཉིས་སུ་མེད་པའི་མཚན་ཉིད་ནི་ཡོད་པ་དང་མེད་པ་གཉིས་སུ་མེད་པའི་མཚན་ཉིད་ཀྱི་ཆོས་ཐམས་ཅད་དངོས་པོ་མེད་པ་དང་། སྟོང་པ་ཉིད་ཀྱི་མཚན་ཉིད་དངོས་པོ་ཡིན་པའི་ཕྱིར་རོ། ། འདུས་བྱས་དང་འདུས་མ་བྱས་གཉིས་སུ་མེད་པའི་མཚན་ཉིད་ནི། ལས་དང་ཉོན་མོངས་པ་རྣམས་ཀྱིས་མངོན་པར་འདུས་མ་བྱས་པ་དང་འདུས་བྱས་སུ་སྣང་བར་ཀུན་ཏུ་སྟོན་པ་ལ་དབང་འབྱོར་པའི་ཕྱིར་རོ། ། ཐ་དད་པ་དང་གཅིག་པ་གཉིས་སུ་མེད་པའི་མཚན་ཉིད་ནི།
དེ་ལ་སངས་རྒྱས་ཐམས་ཅད་ཀྱི་གནས་ཐ་དད་པ་མ་ཡིན་པ་དང་། རྒྱུ་ཚད་མེད་པ་ཡོངས་སུ་རྫོགས་པའི་ཕྱིར་རོ། ། འདིར་ཚིགས་སུ་བཅད་པ། བདག་ཏུ་འཛིན་པ་མེད་པའི་ཕྱིར། ། གནས་ལ་ཐ་དད་ཡོད་མ་ཡིན། ། སྔོན་གྱི་རྗེས་སུ་འབྲངས་པས་ན། ། དེ་ལ་གདགས་པས་ཐ་དད་འབྱེད། ། ཐ་དད་རིགས་ཕྱིར་དོན་མེད་ཕྱིར། ། ཀུན་ཕྱིར་ཐོག་མ་མེད་པའི་ཕྱིར། ། དྲི་མེད་གནས་ལ་དབྱེར་མེད་ཕྱིར། །
སངས་རྒྱས་གཅིག་མིན་མང་པོའང་མིན། ། ཞེས་སོ། ། བཞི་པ་ནི། ཆོས་ཀྱི་སྐུ་ནི་རྟག་པ་ཡིན་ཏེ་དུས་རྟག་ཏུ་ཆོས་ཀྱི་དབྱིངས་ལས་མ་གཡོས་པས་དེ་བཞིན་ཉིད་ལ་འགྱུར་བ་མེད་པའི་ཕྱིར་དང་། ཐུགས་རྗེ་ཆེན་པོ་རྒྱུན་མི་འཆད་པས་སྨོན་ལམ་ཟད་མི་ཤེས་པའི་ཕྱིར་དང་། སེམས་ཅན་མ་ལུས་པ་མྱང་འདས་ལ་འགོད་པའི་སེམས་བསྐྱེད་པས་སེམས་ཅན་ཐམས་ཅད་མྱ་ངན་ལས་འདས་ཀྱི་བར་དུ་མཛད་པ་ཡོངས་སུ་རྫོགས་པའི་ཕྱིར་ཏེ། རྒྱན་ལས། དེ་དག་གིས་བརྟེན་དགོངས་པ་དང་། ། འཕྲིན་ལས་དག་ནི་མཉམ་པ་ཉིད། ། རང་བཞིན་དང་ནི་རྒྱུན་མི་ཆད། །
རྒྱུན་གྱིས་དེ་དག་རྟག་པ་ཉིད། ། ཅེས་དང་། དེ་བཞིན་ཉིད་རྣམ་པར་དག་པའི་མཚན་ཉིད་དང་། སྔོན་གྱི་སྨོན་ལམ་གྱི་ཤུགས་དང་། བྱ་བ་ཡོངས་སུ་མ་རྫོགས་པའི་ཕྱིར་རོ་ཞེས་སོ། ། ལྔ་པ་ནི། དེ་བཞིན་གཤེགས་པས་བསམ་གྱིས་མི་ཁྱབ་པའི་གནས་བརྙེས་པས། སངས་རྒྱས་ཉིད་ལས་གཞན་པ་སུས་ཀྱང་དེའི་ཡོན་ཏན་གྱི་ཆ་མཐའ་དག་དཔག་པར་མི་ནུས་ཤིང་བསམ་གྱིས་མི་ཁྱབ་སྟེ། དེ་སྐད་དུ། དེ་བཞིན་ཉིད་རྣམ་པར་དག་པ་དེ་སོ་སོ་རང་གིས་རིག་པར་བྱ་བ་དང་།
འཇིག་རྟེན་ན་དཔེ་མེད་པ་དང་། རྟོག་གེའི་ཡུལ་མ་ཡིན་པའི་ཕྱིར་རོ་ཞེས་དང་། སློབ་དཔོན་མ་ཏི་ཙི་ཏྲས། ཇི་ལྟར་ཁྱོད་ནི་ཉིད་ཀྱིས་མཁྱེན། ། ཇི་ལྟར་ཁྱོད་ནི་ཁྱོད་འདྲས་མཁྱེན། ། ཇི་ལྟར་ཁྱོད་གཞན་མི་འདྲ་བས། ། དེ་འདྲ་ཁྱོད་ལ་ཕྱག་འཚལ་ལོ། ། ཞེས་གསུངས་པ་ལྟ་བུའོ། ། གསུམ་པ་མ་འདྲེས་ལ་སོགས་པ་ནི། ཚད་མེད་པ་ལ་སོགས་པའི་སངས་རྒྱས་ཀྱི་ཡོན་ཏན་སྡེ་ཚན་ཉེར་གཅིག་སྟེ།
དེ་དག་གི་སྡོམ་ནི། ཚད་མེད་རྣམ་ཐར་ཟིལ་གནོན་དང་། ། ཟད་པར་དང་ནི་ཉོན་མོངས་མེད། ། བསམ་ཤེས་སོ་སོ་ཡང་དག་རིག ། མངོན་ཤེས་མཚན་དཔེ་ཡོངས་དག་དང་། ། སྟོབས་དང་མི་འཇིག་དྲན་ཉེར་དང་། ། བསྲུང་མེད་བསྙེལ་མེད་བག་ཆགས་བཅོམ། ། ཐུགས་རྗེ་ཆེ་དང་མ་འདྲེས་ཆོས། ། རྣམ་ཀུན་མཁྱེན་དང་ཕར་ཕྱིན་ནོ། ། ཞེས་པ་འདི་རྣམས་ཕལ་ཆེར་གོང་དུ་བཤད་ཟིན་ལ།
མཐའ་དག་རྟོགས་པར་འདོད་པས་གཞུང་གཞན་ནས་བཙལ་བར་བྱའོ། ། རྣལ་འབྱོར་སྤྱོད་པའི་གྲུབ་མཐའ་འདི་ཞིབ་ཏུ་ཤེས་པར་འདོད་ན་བྱམས་ཆོས་བར་པ་གསུམ་རྗེས་འབྲངས་དང་བཅས་པ་དང་། ཁྱད་པར་ཐེག་བསྡུས་བལྟ་བར་བྱ་སྟེ། འདིར་དྲངས་པའི་ལུང་གི་ཁུངས་གསལ་ཁ་མ་སྨོས་པ་རྣམས་ཀྱང་ཐེག་བསྡུས་ཀྱི་ལུང་ཡིན་ནོ་ཞེས་པ་དེ་རྣམས་ཀྱིས་སེམས་ཙམ་པའི་གྲུབ་མཐའི་རྣམ་གཞག་བཤད་ཟིན་ཏོ། ། འདིར་སྨྲས་པ། རྒྱལ་བའི་རྒྱལ་ཚབ་མི་ཕམ་མགོན་པོ་ཡི། ། གསུང་རབ་གསུང་གི་བསྟན་བཅོས་བྱམས་པའི་ཆོས། ། རྗེས་བཞུགས་རྗེས་འབྲངས་གཞུང་ལུགས་རྟོགས་འདོད་རྣམས། ། སེམས་ཙམ་སེམས་པའི་གྲུབ་མཐའི་བཅུད་འདི་ལོངས། ། བར་སྐབས་ཀྱི་ཚིགས་སུ་བཅད་པའོ།། །།
སྤྱི་དོན་བཞི་པ་དབུ་མ་པའི་གྲུབ་མཐའ་བཤད་པ་ལ་གཉིས་ཏེ། ཚིགས་བཅད་ཀྱི་སྒོ་ནས་མདོར་བསྟན་པ་དང་། དེའི་དོན་རྒྱས་པར་བཤད་པ་གཉིས། དང་པོ་ནི། དེ་ལྟར་དངོས་སྨྲའི་ཐེམ་སྐས་ལ་བརྟེན་ནས། ། མཐའ་བྲལ་དབུ་མའི་ཁང་བཟང་དེར་འཇུག་བྱ། ། དེ་ལ་སྔ་མའི་ལོག་རྟོག་དགག་པ་ནི། ། རང་རིག་རང་གསལ་ཤེས་པ་སྐད་ཅིག་མ། ། ཡོད་ཅེས་སྨྲ་བ་ཀུན་རྫོབ་ཏུ་འདོད་ན། ། སྒྲོ་བཏགས་ཚུལ་ལས་རང་གི་མཚན་ཉིད་ཀྱིས། །
ཡོད་པ་མིན་ཕྱིར་ཀུན་བརྟགས་ལས་མ་འདས། ། དམ་པའི་དོན་དུ་ཡོད་ན་ཡོད་པའི་མཐར། ། ལྷུང་ཕྱིར་མཐའ་བྲལ་དབུ་མའི་ལམ་མིན་གྱུར། ། གལ་ཏེ་ཁྱེད་ཀྱང་མེད་པར་འདོད་པའི་ཕྱིར། ། མེད་པའི་མཐར་ལྷུང་ཞེ་ན་ཁོ་བོ་ཅག ། ཀུན་རྫོབ་ཇི་ལྟར་སྣང་ཙམ་དོན་དམ་དུ། ། གང་དུའང་འདོད་པ་མེད་པས་སྐྱོན་ཡོད་མིན། ། ཡོངས་གྲུབ་སྤྲོས་བྲལ་གཞན་དབང་ལ་ཡོད་ན། ། དེ་ལ་ཡོད་པར་འཛིན་པ་ཟློག་མི་ནུས། ། སྐད་ཅིག་ཙམ་དུ་བདེན་པར་ཡོད་ཅེ་ན། །
དེ་ལ་སྐྱེ་བ་ལ་སོགས་ཡོད་མེད་བརྟག ། མེད་ན་སྔ་ཕྱིའི་བར་དུ་མི་གནས་འགྱུར། ། ཡོད་ན་ཡོད་པ་རྒྱུ་དང་རྐྱེན་ལ་ལྟོས། ། གཞན་དུ་མེད་པ་ཉིད་དམ་རྟག་པར་འགྱུར། ། སྔ་མ་ལྟར་ན་རྩ་བའི་གྲུབ་མཐའ་ཉམས། ། རྟག་པ་ཡིན་ན་གནས་གྱུར་འདོད་པ་འགལ། ། ཀུན་རྫོབ་ཏུ་འགྱུར་ཞེ་ན་རི་རྭ་ལའང་། ། གནས་གྱུར་ཡོད་པར་གྱུར་ཞེས་ཅིས་མི་མཚུངས། ། རང་བཞིན་ཡོད་པ་རྒྱུ་རྐྱེན་ལ་ལྟོས་ན། ། གང་ཞིག་རྐྱེན་ལས་སྐྱེས་པ་དེ་མ་སྐྱེས། །
དེ་ལ་སྐྱེ་བའི་རང་བཞིན་ཡོད་མ་ཡིན། ། རྐྱེན་ལ་རག་ལས་གང་དེ་སྟོང་པ་ཉིད། ། གང་གིས་སྟོང་ཉིད་ཤེས་དེ་བག་ཡོད་ཡིན། ། ཞེས་གསུངས་ཕྱིར་ན་ཡོད་པ་འཐད་མ་ཡིན། ། རང་ལུགས་ཀུན་རྫོབ་བདེན་པའི་རྣམ་གཞག་ལ། ། འགའ་ཞིག་འཇིག་རྟེན་གྲགས་པའི་བདེན་རྫུན་དང་། ། མཐུན་པར་ཡང་དག་ལོག་པའི་ཀུན་རྫོབ་འདོད། ། གཞན་དག་ཀུན་རྫོབ་ཤེས་བྱའི་གཞི་ལྔར་འབྱེད། ། འགའ་ལས་དངོས་ཀུན་སྒྱུ་མ་ལྟ་བུར་བསྟན། ། ཁ་ཅིག་ཡུལ་དང་ཡུལ་ཅན་རྣམ་བཅས་འདོད། །
ཕལ་ཆེར་ཕྱི་ནང་ཆོས་ཀུན་རྨི་ལམ་ལྟར། ། སེམས་ཉིད་བག་ཆགས་འཁྲུལ་པའི་སྣང་བར་བཞེད། ། དེ་སོགས་ཀུན་རྫོབ་འདོད་ཚུལ་མང་ན་ཡང་། ། དམ་པའི་དོན་ལ་མི་མཐུན་འགའ་མེད་དེ། ། ཀུན་ཀྱང་རང་རང་ལུགས་ཀྱི་ཀུན་རྫོབ་ཀྱི། ། བདེན་པར་བཏགས་པའི་བཏགས་དོན་རིགས་པ་ཡིས། ། དཔྱད་ཅིང་བཙལ་བས་ཅི་ཡང་མ་རྙེད་པ། ། དེ་ལ་དམ་པའི་དོན་གྱི་བདེན་པ་ཞེས། ། མིང་གིས་བཏགས་པ་ཙམ་དུ་མཐུན་ཕྱིར་རོ། ། མདོར་ན་སོ་སྐྱེའི་བློ་ནས་སངས་རྒྱས་ཀྱི། །
ཡེ་ཤེས་བར་གྱི་ཆོས་ཅན་སྣ་ཚོགས་སུ། ། སྣང་བ་གང་ཡིན་དེ་དག་ཀུན་རྫོབ་སྟེ། ། རྒྱུ་དང་རྐྱེན་གྱིས་འདུས་བྱས་དངོས་ཉིད་ཕྱིར། ། དེ་རྣམས་རང་བཞིན་དོན་དམ་བདེན་པ་སྟེ། ། སྐྱེ་བ་ལ་སོགས་ཀུན་དང་བྲལ་ཕྱིར་རོ། ། དེ་ནི་གཞན་ལ་ལྟོས་ཏེ་མི་བསླུ་བས། ། བདེན་པ་གཅིག་པུ་བཤད་ཀྱང་སྐབས་འགར་བཤད། ། དེ་ཉིད་དངོས་དང་དངོས་མེད་ཀྱང་མིན་ཏེ། ། དངོས་དང་དངོས་མེད་ལ་སོགས་མཐར་འཛིན་པ། ། ཟད་ཅིང་ཞི་བ་མྱ་ངན་འདས་ཞེས་གསུངས། །
མྱང་འདས་དབྱིངས་ནི་སྤྲོས་པ་དང་བྲལ་ཡང་། ། སྲིད་ཞིའི་མཐའ་ལ་མི་གནས་ཟུང་དུ་འཇུག ། འགའ་ཞིག་ཕྱི་རོལ་དོན་དུ་ཞེན་པ་དང་། ། སྟོང་པར་ཞེན་པ་བསལ་ཕྱིར་སེམས་ཙམ་བསྟན། ། དངོས་འཛིན་སྤྱི་དང་སེམས་སུ་འཛིན་པ་ཡང་། ། བསལ་ཕྱིར་དབུ་མའི་མདོ་རྣམས་གསུངས་པའི་ཕྱིར། ། ཐེག་ཆེན་མདོ་སྡེ་ཀུན་གྱི་ངེས་དོན་ལ། ། འགའ་ཡང་ཁྱད་པར་མེད་ཅེས་བཤད་པའང་ཡོད། ། ཅེས་ཚིགས་སུ་བཅད་པའི་སྒོ་ནས་དབུ་མ་པའི་གཞུང་ལུགས་མདོར་བསྟན་ནས། གཉིས་པ་དེའི་དོན་རྒྱས་པར་བཤད་པ་ལ།
སྔ་མའི་ལོག་རྟོག་དགག་པ་དང་། ། རང་གི་འདོད་པ་བརྗོད་པའོ། ། དང་པོ་ནི། སེམས་ཙམ་པ་དག ཡང་དག་མ་ཡིན་ཀུན་རྟོག་ཡོད། ། དེ་ལ་གཉིས་པོ་ཡོད་མ་ཡིན། ། སྟོང་པ་ཉིད་ནི་འདི་ལ་ཡོད། ། དེ་ལ་ཡང་ནི་དེ་ཡོད་དོ། ། སྟོང་པ་མ་ཡིན་མི་སྟོང་མིན། ། དེ་ལྟ་བས་ན་ཐམས་ཅད་བཤད། །
ཡོད་པས་མེད་པས་ཡོད་པས་ན། ། དེ་ནི་དབུ་མའི་ལམ་ཡིན་ནོ། ། ཞེས་གསུངས་པས་གཞན་དབང་ནི་རང་གི་མཚན་ཉིད་ཀྱིས་ཡོད་ལ། ཀུན་བརྟགས་ནི་གདོད་མ་ནས་མེད་པས་ཀུན་བརྟགས་ཀྱིས་སྟོང་པའི་གཞན་དབང་སེམས་སྐད་ཅིག་མ་རང་རིག་རང་གསལ་ཆ་མེད་ཀྱི་དངོས་པོར་གདོད་མ་ནས་ཡོད་པ་ནི་ཡོངས་གྲུབ་དོན་དམ་པའི་བདེན་པ་སྟེ། དེ་ནི་ཡོད་མེད་ལས་འདས་ཤིང་བདེན་པར་ཡོད་པས་དབུ་མའོ་ཞེས་འདོད་དོ། ། དེ་ནི་མི་འཐད་དེ། གཞན་གྱི་དབང་ཡོད་པ་དེ་དམ་པར་དོན་དམ་ཀུན་རྫོབ་ཏུ་ཡོད། ཀུན་རྫོབ་ཏུ་ཡོད་ན་སྒྲོ་བཏགས་པའི་ཚུལ་གྱིས་ཡོད་པ་ལས། རང་གི་མཚན་ཉིད་ཀྱིས་ཡོད་པ་མ་ཡིན་པས་ཀུན་བརྟགས་པ་ཉིད་ལས་མ་འདས་ལ། གལ་ཏེ་དེ་དོན་དམ་པར་ཡོད་ན་ཡོད་པའི་མཐར་ལྷུང་བའི་ཕྱིར་དབུ་མའི་ལམ་མ་ཡིན་པར་འགྱུར་ཏེ།
ཏིང་ངེ་འཛིན་རྒྱལ་པོ་ལས། ཡོད་དང་མེད་ཅེས་བྱ་བ་གཉིས་ཀ་མཐའ། ། ཞེས་གསུངས་པས་སོ། ། འོ་ན་ཁྱེད་ཀྱང་དོན་དམ་དུ་མེད་པར་འདོད་པའི་ཕྱིར་མེད་པའི་མཐར་ལྷུང་བར་འགྱུར་རོ་ཞེ་ན། ཁོ་བོ་ཅག་དོན་དམ་པར་དགག་བྱ་ཡོད་པ་མ་གྲུབ་པས་དེ་བཀག་པའི་བཀག་པའང་མི་འདོད་དོ། ། འོ་ན་གང་དུ་འདོད་ཅེ་ན། ཁོ་བོ་ཅག་ཀུན་རྫོབ་ཏུ་ནི་ཇི་ལྟར་གནས་པ་དེ་ལྟར་འདོད་ཅིང་སྣང་བ་ལ་སྐུར་བ་མི་འདེབས་པས་ཆད་པའི་མཐའ་ལས་གྲོལ་ལ། དེ་ངོ་བོ་ཉིད་ཀྱིས་ཡོད་པར་མི་འདོད་པས་རྟག་པའི་མཐའ་ལས་གྲོལ་ཞིང་། དོན་དམ་པར་གང་དུའང་འདོད་པ་མེད་པས་མཐའ་ཐམས་ཅད་ལས་གྲོལ་བས་དབུ་མའོ། ། ཡང་ཁྱེད་ཡོངས་སུ་གྲུབ་པ་སྤྲོས་པ་དང་བྲལ་བ་དེ་གཞན་གྱི་དབང་ལ་གྲུབ་པས་ཡོད་པ་ཞེས་བྱ་བ་ཡིན་ན་བྱེ་སྨྲས་མྱང་འདས་སྟོང་པ་ཉིད་ཅེས་བྱ་བ་རྫས་གྲུབ་འདོད་པ་དང་ཁྱད་པར་མེད་པར་ཡོད་ན།
ཁྱེད་རང་རྣམ་པར་རིག་པ་ཙམ་དུ་ཡང་། གང་ཚེ་མི་འཛིན་དེ་ཡི་ཚེ། ། ཞེས་འདོད་པ་མ་ཡིན་ནམ། ཡོད་ན་ཇི་ལྟར་མི་འཛིན། དེ་སྐད་ཅིག་མ་ཙམ་དུ་དོན་དམ་པར་གྲུབ་པར་འདོད་ན་དེ་ལ་སྐྱེ་བ་ལ་སོགས་པའི་ཆ་གསུམ་ཡོད་དམ་མེད། མེད་ན་སྔ་ཕྱིའི་བར་ན་མི་གནས་པར་ཐལ། དེ་འདོད་ན་སྐད་ཅིག་མ་མ་ཡིན་པར་འགྱུར་རོ། ། ཡོད་ན་དེ་རྒྱུ་རྐྱེན་ལ་ལྟོས་སམ་མི་ལྟོས། མི་ལྟོས་ན་མེད་པའམ་རྟག་པར་འགྱུར་ལ། སྔ་མ་ལྟར་ན་རང་གི་གྲུབ་མཐའ་དང་འགལ་ཞིང་།
ཕྱི་མ་ལྟར་ན་གནས་གྱུར་འདོད་པ་དང་འགལ་ཏེ། རྟག་བརྟན་དུ་ཡོད་ན་གནས་གྱུར་པ་མི་འཐད་ལ། གནས་གྱུར་ངོ་བོར་བདེན་པར་གྲུབ་པ་མི་འཐད་དོ། ། དེ་ལྟར་ཡང་། གལ་ཏེ་ངོ་བོ་ཉིད་ཡོད་ན། ། ཇི་ལྟ་བུར་ན་གཞན་དུ་འགྱུར། ། ཞེས་པ་ལྟར་རོ། ། མ་ཡིན་ཏེ་ཀུན་རྫོབ་ཏུ་གནས་འགྱུར་བས་སོ་ཞེ་ན། འོ་ན་བདག་དང་རི་རྭ་ལ་སོགས་པའང་གནས་འགྱུར་བར་ཐལ་ལོ། ། དེ་འཇིག་རྟེན་ནའང་མེད་དོ་སྙམ་ན།
འོ་ན་འཇིག་རྟེན་ཡོངས་སུ་གྲགས་པ་རྣམས་ལ་གནོད་པ་མ་སྐྱེལ་ཅིག ཡང་དེ་རྒྱུ་རྐྱེན་ལ་ལྟོས་པའི་དངོས་པོ་ཡིན་ནོ་ཞེ་ན། འོ་ན་བདེན་པར་གྲུབ་པ་མ་ཡིན་པར་འགྱུར་ཏེ། དབུ་མ་ལས། རྒྱུ་དང་རྐྱེན་ལས་གྱུར་པ་ཡི། ། རང་བཞིན་བྱས་པ་ཅན་དུ་འགྱུར། ། རང་བཞིན་བྱས་པ་ཅན་ཞེས་བྱ། ། ཇི་ལྟ་བུར་ན་རུང་བར་འགྱུར། ། ངོ་བོ་ཉིད་ནི་བཅོས་མིན་དང་། ། གཞན་ལ་ལྟོས་པ་མེད་པ་ཡིན། །
ཞེས་གསུངས་པས་སོ། ། གཞན་ཡང་དེ་བདག་གམ་གཞན་ནམ་གཉིས་ཀའམ་གཉིས་ཀ་མ་ཡིན་པའམ། དེ་མ་ཡིན་པ་གང་ལས་སྐྱེ་བརྟགས་ན་སྐྱེ་བ་མི་འགྲུབ་ལ། སྐྱེ་བ་མེད་པ་ལ་ཡོད་པ་ག་ལ་རིགས་ཏེ། དབུ་མ་ལས། བདག་ལས་མ་ཡིན་གཞན་ལས་མིན། ། གཉིས་ལས་མ་ཡིན་རྒྱུ་མེད་མིན། ། དངོས་པོ་གང་དང་གང་རྣམས་ལ། ། སྐྱེ་བ་ནམ་ཡང་ཡོད་མ་ཡིན། ། ཞེས་དང་།
མ་དྲོས་པས་ཞུས་པའི་མདོ་ལས། གང་ཞིག་རྐྱེན་ལས་སྐྱེས་པ་དེ་མ་སྐྱེས། ། དེ་ལ་སྐྱེ་བའི་རང་བཞིན་ཡོད་མ་ཡིན། ། རྐྱེན་ལ་རག་ལས་གང་དེ་སྟོང་པ་ཉིད། ། གང་གིས་སྟོང་ཉིད་ཤེས་དེ་བག་ཡོད་ཡིན། ། ཞེས་གསུངས་པས་སོ། ། དེ་ནི་རྒྱུ་ལ་དཔྱད་ནས་དངོས་པོ་ཀུན་མཐའ་བཞི་པོ་གང་རུང་ལས་སྐྱེ་བར་འདོད་པ་འགོག་པ་རྡོ་རྗེ་ཟེགས་མའི་གཏན་ཚིགས་སོ། ། གཞན་ཡང་ཡོངས་གྲུབ་དོན་དམ་པར་ཡོད་ན་གཅིག་ཏུ་ཡོད་དམ་དུ་མར་ཡོད། དཔྱད་ན་ཡོད་པར་མི་འགྲུབ་སྟེ་ཡེ་ཤེས་སྙིང་པོ་ཀུན་ལས་བཏུས་ལས། གཅིག་དང་དུ་མའི་རང་བཞིན་དང་། །
བྲལ་ཕྱིར་ནམ་མཁའི་པདྨ་བཞིན། ། ཞེས་ཏེ། ངོ་བོ་ལ་དཔྱད་ནས་མི་སྟོང་པ་འགོག་པ་གཅིག་དུ་བྲལ་ལོ། ། གཞན་ཡང་དོན་དམ་ངོ་བོས་ཡོད་པའི་ཕྱིར་སྐྱེ་བ་མི་རིགས་ལ། དེ་འདོད་ན་མ་སྐྱེས་པའི་ཕྱིར་ཡོད་པ་མི་རིགས་ཏེ། སྟོང་ཉིད་བདུན་ཅུ་པ་ལས། ཡོད་པ་ཡོད་ཕྱིར་སྐྱེ་མེད་དེ། ། མེད་པ་མེད་ཕྱིར་སྐྱེ་བ་མིན། ། ཞེས་ཏེ། འབྲས་བུ་ལ་དཔྱད་ནས་ཡོད་པ་འགོག་པ་ཡོད་མེད་སྐྱེ་འགོག་གོ །
གཞན་ཡང་ཆོས་གང་རྟེན་ཅིང་འབྲེལ་འབྱུང་དེ་ནི་རང་བཞིན་སྟོང་པ་ཡིན་ཏེ་སྒྱུ་མའི་སྣང་བ་བཞིན། ཆོས་ཐམས་ཅད་ཀྱང་རྟེན་ཅིང་འབྲེལ་འབྱུང་ཙམ་སྟེ། དབུ་མ་ལས། གང་ཕྱིར་རྟེན་འབྱུང་མ་ཡིན་པའི། ། ཆོས་འགའ་ཡོད་པ་མ་ཡིན་ལ། ། དེ་ཕྱིར་སྟོང་པ་མ་ཡིན་པའི། ། ཆོས་གཞན་ཡོད་པ་མ་ཡིན་ནོ། ། ཞེས་ཏེ་འགལ་ཟླ་བསྒྲུབས་ནས་བདེན་དངོས་འགོག་པ་ཐམས་ཅད་ལ་དཔྱོད་པ་རྟེན་འབྲེལ་གྱི་གཏན་ཚིགས་སོ། ། གལ་ཏེ་དངོས་པོ་དང་མི་གཏོང་བ་བདེན་པར་མེད་ན་དངོས་མེད་དང་སྟོང་ཉིད་བདེན་པར་ཡོད་དམ་ཞེ་ན། དེ་ཡང་ཡོད་པ་མ་ཡིན་ཏེ།
སྤྱོད་འཇུག་ལས། དེ་ཕྱིར་དངོས་པོ་བརྫུན་པའི་ཕྱིར། ། དེ་ཡིས་དངོས་མེད་གསལ་བར་བརྫུན། ། ཞེས་དང་། གང་ཚེ་གང་ཞིག་མེད་དོ་ཞེས། ། བརྟག་བྱའི་དངོས་པོ་མི་དམིགས་པ། ། དེ་ཚེ་དངོས་མེད་རྟེན་བྲལ་བ། ། བློ་ཡི་མདུན་ན་ཇི་ལྟར་གནས། ། ཞེས་སོ། ། གཉིས་པ་འདོད་པ་བརྗོད་པ་ལ་བདེན་པ་གཉིས་ཀྱི་དང་པོ་ལ།
འཇིག་རྟེན་གྲགས་སྡེ་བྱེ་སྨྲ་དང་མཚུངས་སྒྱུ་མ་པ། ། མདོ་སྡེ་སྤྱོད་དང་རྣལ་འབྱོར་སྤྱོད་པའི་དབུ་མའོ། ། དང་པོ་ནི། འཇུག་པ་དང་བདེན་གཉིས་མཁན་པོའི་བཞེད་པ་སྟེ། སྔ་མས་བཤད་པའི་ཀུན་རྫོབ་ཀྱི་བདེན་པ་ནི། མ་རིག་པའམ་བདེན་འཛིན་གྱིས་བསླད་པ་ཞུགས་པའི་མཐོང་བ་བརྫུན་པས་རྙེད་པའི་རྙེད་དོན་ཏེ། འཇུག་པར། དངོས་ཀུན་ཞེས་དང་བརྫུན་པ་མཐོང་བ་ཡིས། ། དངོས་རྙེད་ངོ་བོ་ཞེས་དང་འཛིན་པར་འགྱུར། ། མཐོང་བ་བརྫུན་པ་ཀུན་རྫོབ་བདེན་པར་གསུངས། །
ཞེས་གསུངས་སོ། ། མཐོང་བ་བརྫུན་པ་དེ་ལའང་འཕྲལ་གྱི་འཁྲུལ་རྒྱུས་མ་བསླད་པ་དང་བསླད་པའི་དབྱེ་བས་དབང་པོ་གསལ་བ་ལ་སྣང་བ་ཡང་དག་དང་། དེ་ལ་ལྟོས་ཏེ་བཞག་པ་དབང་པོ་སྐྱོན་ལྡན་ལ་སྣང་བ་ལོག་པའི་ཀུན་རྫོབ་ཅེས་བྱ་བ་གཉིས་ཡིན་ཏེ། མཐོང་བ་བརྫུན་པའང་རྣམ་པ་གཉིས་འདོད་དེ། ། དབང་པོ་གསལ་དང་དབང་པོ་སྐྱོན་ལྡན་ནོ། ། སྐྱོན་ལྡན་དབང་བཅས་རྣམས་ཀྱིས་ཤེས་པ་ནི། ། དབང་པོ་ལེགས་འགྱུར་ཤེས་ལྟོས་ལོག་པར་འདོད། ། གནོད་པ་མེད་པའི་དབང་པོ་དྲུག་རྣམས་ཀྱིས། ། གཟུང་བ་གང་ཞིག་འཇིག་རྟེན་གྱིས་རྟོགས་ཏེ། ། འཇིག་རྟེན་ཉིད་ལས་བདེན་ཡིན་ལྷག་མ་ནི། །
འཇིག་རྟེན་ཉིད་ལས་ལོག་པར་རྣམ་པར་གཞག ། ཅེས་འཇིག་རྟེན་གྱི་མཐོང་བ་གཞིར་བྱ་པ་ལའང་ཡུལ་ཅན་ཡང་ལོག་གཉིས་ཡོད་པའི་རྒྱུ་མཚན་གྱིས་ཡུལ་ལའང་བདེན་བརྫུན་གཉིས་ཡོད་པར་བཞག་པ་ཡིན་ནོ། ། དེ་གཉིས་ཀྱི་མཚན་གཞི་ལ་ལོག་པའི་ཀུན་རྫོབ་ནི་ཕྱི་རོལ་པས་བཏགས་པའི་བདག་རྟག་པ་དང་། མཐའ་བཞིའི་སྐྱེ་བ་ལ་སོགས་པ་དང་། སྒྱུ་མའི་རྟ་གླང་དང་། རབ་རིབ་ཅན་ལ་སྣང་བའི་སྐྲ་ཤད་ལ་སོགས་པ་སྟེ། འདི་དག་ལའང་སྣང་ལོག་དང་བཏགས་ལོག་གཉིས་ལས། གཉིས་ཀ་ཡང་འཇིག་རྟེན་ལ་གྲགས་པའི་ཀུན་རྫོབ་ཙམ་ཡིན་ཡང་འཇིག་རྟེན་ཀུན་རྫོབ་ཀྱི་བདེན་པ་ནི་མ་ཡིན་ཏེ། མི་ཤེས་གཉིད་ཀྱིས་རབ་བསྐྱོད་མུ་སྟེགས་ཅན། ། རྣམས་ཀྱིས་བདག་ཉིད་ཇི་བཞིན་བཏགས་པ་དང་། །
སྒྱུ་མ་སྨིག་རྒྱུ་སོགས་ལ་བཏགས་པ་གང་། ། དེ་དག་འཇིག་རྟེན་ལས་ཀྱང་ཡོད་མིན་ཉིད། ། ཅེས་སོ། ། ཡང་དག་ཀུན་རྫོབ་ཀྱི་མཚན་གཞི་ནི། འཕྲལ་གྱི་འཁྲུལ་རྒྱུས་མ་བསླད་པའི་སོ་སོ་སྐྱེ་བོའི་བློ་ལྷན་སྐྱེས་ལ་སྣང་བའི་དངོས་པོ་རྣམས་ཏེ། དེ་ལ་ཡང་དེ་དང་དེར་སྣང་བའི་ཆ་དང་། དེ་དང་དེར་བདེན་པར་འཛིན་པའི་ཆ་སྟེ་གཉིས་ཡོད་ལ། གཉིས་ཀ་འཇིག་རྟེན་རང་དགའ་བའི་ལུགས་ལ་དོན་དམ་པ་ཡིན་ཡང་། གསུང་རབ་ལས་ཀུན་རྫོབ་ཀྱི་བདེན་པར་བཞག་པ་ནི་འཕགས་པའི་གཟིགས་པ་ལས་ལོག་པའི་ཕྱིར་དང་། དེ་ཁོ་ན་ཉིད་མཐོང་བ་ལ་སྒྲིབ་བྱེད་ཡིན་པའི་ཕྱིར་དེ་ལྟར་བཞག་སྟེ།
དེ་སྐད་དུ། གཏི་མུག་རང་བཞིན་བསྒྲིབ་ཕྱིར་ཀུན་རྫོབ་སྟེ། ། དེས་གང་བཅོས་མ་བདེན་པར་སྣང་དེ་ནི། ། ཀུན་རྫོབ་བདེན་ཞེས་ཐུབ་པ་དེས་གསུངས་ཏེ། ། བཅོས་མར་གྱུར་པའི་དངོས་ནི་ཀུན་རྫོབ་ཏུའོ། ། ཞེས་སོ། ། དེ་ལྟར་ན་ངར་འཛིན་ལྷན་སྐྱེས་ཀྱིས་རང་རྒྱུད་ཀྱི་ཕུང་པོའི་སྟེང་དུ་ཡོད་པར་བཟུང་པའི་ང་ཙམ་དང་། སོ་སོ་སྐྱེ་བོའི་རྒྱུད་ཀྱི་རྟོག་པ་ལྷན་སྐྱེས་ཀྱི་མྱུ་གུ་རང་བཞིན་གྱིས་གྲུབ་པའམ་བདེན་པར་འཛིན་པའི་འཛིན་སྟངས་ཀྱི་གཟུང་བྱ་ལྟ་བུ་དང་། རྟོག་མེད་ཀྱི་ཤེས་པ་ལ་མྱུ་གུར་བདེན་པར་སྣང་བ་ལྟ་བུ་གང་ཡིན་པ་དེ་དག་ཀྱང་འཇིག་རྟེན་ཀུན་རྫོབ་ཀྱི་བདེན་པ་ཡིན་ཏེ། འཕྲལ་གྱི་འཁྲུལ་རྒྱུས་མ་བསླད་པའི་འཇིག་རྟེན་པའི་བློ་ལྷན་སྐྱེས་ཀྱི་གཟུང་བྱ་ཡིན་པའི་ཕྱིར་རོ། །
དེས་ན་ཀུན་རྫོབ་གང་ཡིན་ཀུན་རྫོབ་ཀྱི་བདེན་པ་དང་། དེ་གང་ཡིན་འཇིག་རྟེན་ཀུན་རྫོབ་ཀྱི་བདེན་པ་ཡིན་མི་དགོས་ཤིང་། སྔ་མ་དེ་ཐ་སྙད་དུ་ཡོད་པས་ཀྱང་མ་ཁྱབ་ལ། ཕྱི་མ་ནི་དོན་དམ་བདེན་པ་རྟོགས་པའི་ཐབས་སུ་གྱུར་པའི་ཐ་སྙད་བདེན་པ་ཡིན་པས་ཐ་སྙད་ཙམ་དུ་ཡོད་དགོས་ལ། ཡོད་པ་དེའང་གཅིག་དང་ཐ་དད་གང་དུ་ཡོད་ཅེས་སོགས་ཀྱིས་བརྟགས་ན་འཇིག་རྟེན་པའི་ཕྱིར། མ་བརྟགས་པར་ཁས་བླང་བར་བྱ་བ་ཡིན་ཏེ། འཇུག་པར། འཇིག་རྟེན་གྲགས་པའི་ཀུན་རྫོབ་མ་བརླག་ཅིག ། ཅེས་དང་། འགྲེལ་པར་གང་གི་ཕྱིར་འཇིག་རྟེན་གྱི་ཀུན་རྫོབ་འདི་དེ་ལྟར་རྣམ་པར་དཔྱད་པ་ན་ཡོད་པར་མི་འགྱུར་ཞིང་།
མ་བརྟགས་གྲགས་པར་ཡོད་པས་དེ་ཉིད་ཀྱི་ཕྱིར་རྣལ་འབྱོར་པས་རིམ་པ་འདི་ཉིད་ཀྱིས་རྣམ་པར་དཔྱད་པ་ན་མྱུར་བ་ཁོ་ནར་དེ་ཁོ་ན་ཉིད་ཀྱི་གཏིང་དཔོག་པར་འགྱུར་རོ་ཞེས་གསུངས་སོ། ། སློབ་དཔོན་ཡེ་ཤེས་སྙིང་པོས་བཤད་པའི་ཀུན་རྫོབ་བདེན་པའི་མཚན་ཉིད་ནི་སྣང་ཚུལ་ལ་ཞུགས་པའི་བློ་ངོར་སྣ་ཚོགས་སུ་སྣང་བ་ཙམ་སྟེ་བདེན་གཉིས་ལས། ཇི་ལྟར་སྣང་བ་འདི་ཁོ་ན། ། ཀུན་རྫོབ་ཅེས་སོ། ། དེ་ཡང་སྣང་བ་ལྟར་དོན་བྱེད་ནུས་པ་ཡང་དག་དང་། སྣང་ཡང་དོན་བྱེད་མི་ནུས་པ་ལོག་པའི་ཀུན་རྫོབ་གཉིས་སུ་འདོད་དེ། བདེན་གཉིས་འགྲེལ་པ་ལས། ཡང་ཀུན་རྫོབ་ནི་རྣམ་པ་གཉིས་སུ་བསྟན་ཏེ། སྣང་དུ་འདྲ་ཡང་དོན་བྱེད་དག ། ནུས་པའི་ཕྱིར་དང་མི་ནུས་ཕྱིར། །
ཡང་དག་ཡང་དག་མ་ཡིན་པའི། ། ཀུན་རྫོབ་ཀྱི་ནི་དབྱེ་བ་བྱས། ། ཤེས་པ་གསལ་བའི་རྣམ་པར་སྣང་བ་ཅན་དུ་འདྲ་ཡང་ཇི་ལྟར་སྣང་བ་བཞིན་དུ་དོན་བྱེད་པ་ལ་བསླུ་བ་དང་མི་བསླུ་བ་ཡིན་པར་ངེས་པར་བྱས་ནས། ཆུ་ལ་སོགས་པ་དང་། སྨིག་རྒྱུ་ལ་སོགས་པ་དག་འཇིག་རྟེན་གྱིས་ཡང་དག་པ་དང་ཡང་དག་པ་མ་ཡིན་པ་ལྟར་རྟོགས་སོ། ། དངོས་སུ་ནི་གཉིས་ནི་ངོ་བོ་ཉིད་མེད་པ་ཉིད་དུ་ངོ་བོ་ཉིད་མཚུངས་པ་ཁོ་ནའོ། ། ཇི་ལྟར་སྣང་བ་བཞིན་དུ་རྣམ་པར་གནས་སོ། ། དོན་བྱེད་པ་ལ་བསླུ་བ་དང་མི་བསླུ་བ་ཡང་ཇི་ལྟར་གྲགས་པ་ཁོ་ན་བཞིན་ཏེ། དེ་ཡང་ངོ་བོ་ཉིད་མེད་པའི་ཕྱིར་རོ་ཞེས་གསུངས་སོ། ། དེ་གཉིས་ཀྱི་མཚན་གཞི་ནི་བཏགས་པས་དབེན་པ།
དོན་བྱེད་ནུས་པ། བརྟེན་ནས་སྐྱེས་པ། མཐུན་པར་སྣང་བ་སྟེ་བཞི་དང་ལྡན་པ་ཡང་དག་དང་། བཏགས་པས་མ་བདེན་པ་སོགས་ནི་ལོག་པའི་ཀུན་རྫོབ་སྟེ། བཏགས་པའི་དོན་གྱིས་དབེན་གྱུར་པ། ། དངོས་ཙམ་བརྟེན་ནས་གང་སྐྱེས་ཏེ། ། ཡང་དག་ཀུན་རྫོབ་ཤེས་པར་བྱ། ། ཞེས་ཏེ། དེ་ནི་འཇིག་རྟེན་ལ་གྲགས་པའི་ཡང་ལོག་གོ ། བསྟན་བཅོས་ལ་གྲགས་པ་ནི་བདེན་འཛིན་ལྷན་སྐྱེས་ཀྱི་མྱུ་གུ་ལ་སོགས་པ་རང་བཞིན་གྱིས་གྲུབ་པར་འཛིན་པའི་འཛིན་སྟངས་ཀྱི་གཟུང་བྱ་དང་།
མྱུ་གུ་ལ་སོགས་པ་བདེན་མེད་དུ་རྟོགས་པའི་རྗེས་དཔག་གིས་བཟུང་བའི་མྱུ་གུ་བདེན་མེད་ལྟ་བུ་ནི་གོ་རིམ་བཞིན་དུ་བསྟན་བཅོས་ལ་གྲགས་པའི་ལོག་པ་དང་ཡང་དག་པའི་ཀུན་རྫོབ་བོ། ། གལ་ཏེ་འཇིག་རྟེན་གྲགས་སྡེ་སྤྱོད་པར་གང་གིས་ཤེས་ཤེ་ན། ཀུན་རྫོབ་ཇི་ལྟར་སྣང་བ་བཞིན་དུ་དོན་བྱེད་པ་ལ་བསླུ་མི་བསླུ་གཉིས་ལ་ཡང་ལོག་གི་ཐ་སྙད་མཛད་པ་འཇིག་རྟེན་གྱི་གྲགས་པ་གཞིར་བྱས་ཀྱི་དབང་དུ་བྱས་ནས་བཤད་པའི་ཕྱིར་ཏེ། གྲགས་སྡེ་བར་འཇོག་བྱེད་དེ་ལས་གཞན་པ་འཇུག་པ་རྩ་འགྲེལ་ནའང་མི་སྣང་བའི་ཕྱིར་རོ། ། འོན་ཀྱང་འདིའི་ལུགས་ལ་སྣང་བའི་ཆ་ནས་ཀུན་རྫོབ་ཀྱི་བདེན་པར་འཇོག་གི བདེན་པའི་ཆ་ནས་མི་འཇོག་སྟེ། སྣང་བ་ནི་མཁས་རྨོངས་ཀུན་ལ་ཐུན་མོང་དུ་སྣང་ལ། བདེན་པ་ནི་རང་རང་གི་རྟོག་པས་བྱས་པ་ཡིན་གྱི། རྟོག་མེད་ཀྱི་ཤེས་པ་ལ་ཐུན་མོང་དུ་མི་སྣང་བའི་ཕྱིར་རོ། ། གཞན་དུ་ན་རང་གཞན་གྱི་སྡེ་པ་དག་མྱུ་གུ་ལ་སོགས་པ་རང་བཞིན་གྱིས་སྐྱེ་བ་ཡོད་མེད་ལ་རྩོད་མི་དགོས་པར་འགྱུར་ཏེ།
མངོན་སུམ་གྱིས་གྲུབ་པའི་དོན་ལ་སུས་ཀྱང་སྙོན་པར་མི་ནུས་པའི་ཕྱིར་རོ་ཞེས་འདོད་ལ། སློབ་དཔོན་ཟླ་བའི་ལུགས་ལ། གཟུང་བ་གང་ཞིག་འཇིག་རྟེན་གྱིས་རྟོགས་ཏེ། ། ཞེས་གཟུང་བ་ཞེས་པ་སྣང་ཙམ་དང་། རྟོགས་ཏེ་ཞེས་པས་བདེན་པར་བཏགས་པའི་ཆ་ནས་ཀུན་རྫོབ་ཏུ་གཟུང་བའི་ཕྱིར་མཚན་གཞི་ལ་ཅུང་ཟད་མི་མཐུན་པར་སྣང་གི་ཡང་ལོག་གི་ཀུན་རྫོབ་གཉིས་རང་ལུགས་ལ་ཁས་ལེན་མི་ལེན་གྱི་ཁྱད་པར་ཅུང་ཟད་ཀྱང་མི་གནང་ངོ་། ། དེས་ན་ཡེ་ཤེས་སྙིང་པོའི་རང་ལུགས་ལ། རང་གི་མཚན་ཉིད་ཀྱིས་གྲུབ་པའི་ཆོས་ཁས་བླངས་པས་ཀུན་རྫོབ་ཀྱི་འཇོག་ཚུལ་ནོངས་སོ་ཞེས་སྨྲ་བ་དེ་དག་ནི་ཆ་མེད་པར་སྨྲ་བ་དེ། སློབ་དཔོན་འདིའི་རང་ལུགས་ལ་དེ་ལྟར་མི་བཞེད་པར། དྲངས་མ་ཐག་པའི་འགྲེལ་པ་དེ་ཉིད་ཀྱིས་ཤེས་པའི་ཕྱིར་དང་། འཇིག་རྟེན་གྱི་གྲགས་པ་བཞིན་བཞེད་པས།
དེ་བཞེད་པར་འགྱུར་ན་སློབ་དཔོན་ཟླ་བ་ལ་ཡང་མཚུངས་པའི་ཕྱིར་རོ། ། གཉིས་པ་བྱེ་སྨྲ་དང་ཚུལ་མཚུངས་པ་ནི།

ཀུན་རྫོབ་ཀྱི་རྣམ་གཞག་ཤེས་བྱའི་གཞི་ལྔར་ཕྱེ་སྟེ་སྨྲ་བ་དང་། བློ་རྣམ་སོགས་དེ་དང་ཆ་འདྲ་བར་འདོད་པས་དེ་སྐད་ཅེས་བཏགས་པ་སྟེ། བླ་མ་དྷརྨཱ་རཀྵི་ཏ་ལྟ་བུ་ཡིན་ཞེས་བླ་མ་དག་གསུངས་སོ། ། གསུམ་པ་དབུ་མ་སྒྱུ་མ་པ་ནི། ཕྱི་དང་ནང་གི་ཕུང་ཁམས་སྐྱེ་མཆེད་རྣམས་རང་གཞན་གྱི་གྲུབ་མཐའ་སྨྲ་བ་རྣམས་ཀྱིས་བཏགས་པའི་ཡོད་མེད་དང་ཡིན་མིན་དང་རྟག་མི་རྟག་ལ་སོགས་པར་འདོད་པ་ལྟར་མ་ཡིན་པར། སྣང་ཡང་ངོ་བོས་སྟོང་པ་རྟེན་ཅིང་འབྲེལ་པར་འབྱུང་བ་སྒྱུ་མ་ཙམ་ཞིག་ཏུ་སྟོན་པར་བྱེད་པ་སྟེ། ཇི་སྐད་དུ་འཇིག་རྟེན་ལས་འདས་པར་བསྟོད་པ་ལས། བློ་ལྡན་ཁྱོད་ཀྱི་ཕུང་པོ་དེའང་། ། སྒྱུ་མ་སྨིག་རྒྱུ་དྲི་ཟ་ཡི། ། གྲོང་ཁྱེར་རྨི་ལམ་ཇི་བཞིན་དུ། ། བློ་ལྡན་རྣམས་ལ་ཁྱོད་ཀྱིས་བསྟན། །
ཅེས་གསུངས་པ་ལྟར་རོ། ། བཞི་པ་མདོ་སྡེ་སྤྱོད་པ་ནི། ཀུན་རྫོབ་ཀྱི་རྣམ་གཞག་ཤེས་བྱའི་གཞི་གསུམ་མདོ་སྡེ་པ་དང་མཐུན་པར་སྨྲ་བ་སྟེ། དབུ་མ་རྟོག་གེ་འབར་བར། ཐ་སྙད་དུ་རྡུལ་ཕྲན་དང་བློ་རྣམ་བཅས་ལ་སོགས་པ་འཐད་པར་བྱས་པས་སློབ་དཔོན་ལེགས་ལྡན་བྱེད་ལ་སོགས་པ་ཡིན་ནོ་ཞེས་འཆད་ལ། འདི་ཡང་རིག་པས་དཔྱོད་བཟོད་ཀྱི་ཀུན་རྫོབ་ནི་མི་བཞེད་དེ། དེ་ཉིད་འབའ་ཞིག་པ་ཞེས་བྱ་བ་ནི་ངོ་བོ་ཉིད་ཀྱི་དྲི་ཙམ་གྱིས་ཀྱང་མ་གོས་པའོ་ཞེས་གསུངས་པས་སོ། ། ལྔ་པ་རྣལ་འབྱོར་སྤྱོད་པའི་དབུ་མ་པ་ནི་སློབ་དཔོན་ཨཱརྻ་དེ་ཝ་དང་ཞི་བ་འཚོ་ལ་སོགས་པ་སྟེ། དེ་དག་གི་བཞེད་པ་ནི་ཀུན་རྫོབ་ཀྱི་སྣང་བ་འདི་ཐམས་ཅད་ནི་རྨི་ལམ་གྱི་སྣང་བ་ལྟར་སེམས་ཉིད་བག་ཆགས་ལ་སོགས་པ་འཁྲུལ་པའི་རྐྱེན་གྱིས་སྣ་ཚོགས་སུ་སྣང་བ་ཙམ་སྟེ། ཕྱི་རོལ་གྱི་དོན་ནི་ཐ་སྙད་དུ་ཡང་མི་བཞེད་དེ།
ལུགས་འདི་དང་དབུ་མ་སྒྱུ་མ་པ་གཉིས་ངོ་བོ་མཚུངས་པས་དབུ་མའི་སློབ་དཔོན་ཕལ་ཆེར་འདི་ལྟར་བཞེད་པ་ཡིན་ནོ། ། མདོར་ན་དབུ་མ་པ་རྣམས་ཀྱིས་ཀུན་རྫོབ་ཀྱི་འདོད་ཚུལ་མི་འདྲ་བ་དུ་མ་ཞིག་བཤད་པ་དེ་ཐམས་ཅད་བསྡུས་ན་རགས་པ་ཕྱིའི་དབུ་མ་ཞེས་བྱ་བ་ཐ་སྙད་དུ་ཕྱི་དོན་ཁས་ལེན་པ་དང་། ཕྲ་བ་ནང་གི་དབུ་མ་ཞེས་བྱ་བ་ཐ་སྙད་དུ་སྣང་བ་སེམས་ཉིད་སྒྱུ་མ་ཙམ་དུ་འདོད་པ་གཉིས་སུ་འདུས་པ་ཡིན་ཏེ། ཇོ་བོ་ཆེན་པོ་རྗེའི་ཞལ་སྔ་ནས། དེ་ལྟར་རགས་པའི་རྣལ་འབྱོར་བསྟན་ནས། ད་ནི་ཕྲ་བའི་རྣལ་འབྱོར་བསྟན་པར་བྱ་སྟེ། འདི་ཕྲ་བ་ཡིན་ཏེ། འདི་ལྟར་ཆོས་ཐམས་ཅད་རང་གི་སེམས་ཉིད་སྒྱུ་མ་ཙམ་དུ་སྣང་བ་འབྱུང་སྟེ། འདི་ལས་སེམས་སྒྱུ་མ་ཙམ་ནི་དུས་གསུམ་ལས་འདས་པ། ཁ་དོག་དང་དབྱིབས་མེད་པར་རང་བཞིན་གྱིས་འོད་གསལ་བ།
སྣང་བ་མེད་པས་ཆོས་ཐམས་ཅད་ནི་སེམས་ཉིད་སྒྱུ་མ་ཙམ་ཡིན་པར་ཤེས་པར་བྱའོ། ། ལུང་ཡང་ཡོད་དེ། འཕགས་པ་ལང་ཀར་གཤེགས་པ་ལས། སེམས་ཙམ་ལ་ནི་བརྟེན་ནས་སུ། ། ཕྱི་རོལ་དོན་ལ་མི་རྟོག་གོ ། དེ་བཞིན་ཉིད་ལ་བརྟེན་ནས་ནི། ། སེམས་ཙམ་ལས་ཀྱང་འདའ་བར་བྱ། ། སེམས་ཙམ་ལས་ནི་འདས་གྱུར་ནས། ། སྣང་བ་མེད་ལ་གནས་པར་འགྱུར། ། སྣང་མེད་གནས་པའི་རྣལ་འབྱོར་པ། །
དེ་ཡིས་ཐེག་པ་ཆེན་པོ་མཐོང་། ། ཞེས་གསུངས་སོ། ། འཕགས་པ་ཀླུ་སྒྲུབ་དང་། སློབ་དཔོན་འཕགས་པ་ལྷ་དང་། སློབ་དཔོན་ཟླ་བ་གྲགས་པ་དང་ནི་འདི་སྐད་གསུང་བ་ཡིན་ཏེ། འདི་ལྟར་ཀུན་རྫོབ་ཀྱི་བདེན་པ་ཉན་ཐོས་ཀྱི་ཚུལ་དུ་སྨྲ་བ་ནི་ཕྱི་རོལ་གྱི་དབུ་མ་རགས་པ་ཡིན་ལ། དེ་ཉིད་རང་གི་སེམས་ཙམ་དུ་གནས་པ་ནི་ནང་གི་དབུ་མ་ཞེས་བྱ་བ་ཕྲ་བ་ཡིན་ནོ། ། ཇི་སྐད་དུ་སློབ་དཔོན་གྱི་ཞལ་སྔ་ནས། འདི་ནི་གང་ཡང་སྐྱེ་བ་མེད། ། གང་ཡང་འགོག་པ་ཡོད་མ་ཡིན། །
སེམས་ཀྱི་རང་བཞིན་རྣམ་གནས་པར། ། ཆོས་རྣམས་ཉིད་ནི་ཤེས་པར་བྱ། ། མིག་ལ་སོགས་པའི་ཡུལ་རྣམས་ནི། ། ཡེ་ཤེས་ལྔ་པོ་ཉིད་དག་སྟེ། ། ཕྱི་དང་ནང་དུ་རྣམ་ཕྱེ་བ། ། ཐམས་ཅད་སེམས་ལས་གཞན་མ་ཡིན། ། ཞེས་བྱ་བ་ལ་སོགས་པ་མང་དུ་གསུངས་སོ། ། སློབ་དཔོན་འཕགས་པ་ལྷའི་ཞལ་སྔ་ནས། ཕྱི་རོལ་དོན་ནི་ཡོད་མ་ཡིན། ། རང་གི་སེམས་ནི་མཐོང་བར་འགྱུར། །
དེ་ཡང་སྒྱུ་མ་བསྒོམ་བྱ་ཞིང་། ། དེ་བཞིན་ཉིད་ཀྱང་རྗེས་དྲན་བྱ། ། ཡང་གསུངས་པ། གཟུགས་སོགས་ལྔ་དང་དེ་བཞིན་སྐྱེ་མཆེད་བཅུ་གཉིས་དང་། ། བཅོ་བརྒྱད་ཅེས་བྱ་ཁམས་ནི་དེ་རྣམས་ཐམས་ཅད་དང་། ། ཤེས་པ་ལྔ་དང་ཡུལ་དང་འགྲོ་བ་མ་ལུས་པ། ། ཐམས་ཅད་རང་གི་སེམས་ཉིད་ཡིན་གྱིས་གཞན་མ་ཡིན། ། གང་ཡང་རི་བརྒྱད་དག་དང་རྒྱ་མཚོ་བརྒྱད་རྣམས་དང་། ། གླིང་ལ་སོགས་དང་དེ་བཞིན་དམྱལ་བ་ལ་སོགས་དབྱེ། ། གང་ཡང་བརྟན་དང་གཡོ་བ་ཉིད་དུ་མཐོང་བ་དེ། །
ཐམས་ཅད་སེམས་ཉིད་ཡིན་གྱི་དེ་ལས་གཞན་མ་ཡིན། ། ཞེས་མང་དུ་གསུངས་སོ། ། སློབ་དཔོན་ཟླ་བ་གྲགས་པའི་ཞལ་སྔ་ནས་ཀྱང་། ཇི་སྐད་དུ། དེ་བས་ན་ཕྱི་རོལ་གྱི་དངོས་པོ་ལྟ་བུར་དམིགས་སུ་མེད་ཅིང་ཡོད་པ་མ་ཡིན་ཏེ། སེམས་ཀྱི་རང་བཞིན་ཡིན་པའི་ཕྱིར་རོ་ཞེས་དང་། ཡང་ཆོས་ཐམས་ཅད་སེམས་ལས་ཕྱི་རོལ་ན་མི་གནས་ཏེ། མིག་ཡོར་ཙམ་དུ་སྣང་བ་དེ་ཐམས་ཅད་ནི་རང་གི་སེམས་ཏེ། རང་གི་སེམས་ཉིད་ལས་ནི་གཞན་ནི་ཅི་ཡང་མེད་དོ་ཞེས་པ་དང་། ཡང་གསུངས་པ།
སེམས་ལས་དངོས་པོ་ཐ་དད་པ་ཡོད་དོ་ཞེ་ན་ཆོས་མེད་ཅེས་བྱའོ་ཞེས་རྒྱས་པར་གསུངས་སོ་ཞེས་དབུ་མ་རིན་པོ་ཆེའི་སྒྲོན་མ་ལས་བཤད་ཅིང་། ཇོ་བོ་ཉིད་ཀྱིས་ཀྱང་། ཕ་རོལ་རྒོལ་བ་བཟློག་པ་དང་། ། བསྟན་བཅོས་ཆེན་པོའི་གཞུང་དང་ནི། ། རྩོད་པ་ཆེན་པོ་བྱུང་དུས་སུ། ། རགས་པའི་དབུ་མའི་གཞུང་སྨྲ་བྱ། ། དེ་ཉིད་དོན་ལ་གཙོར་བྱེད་ཅིང་། ། རྣལ་འབྱོར་ཉམས་སུ་ལེན་དུས་སུ། ། ཕྲ་བའི་རྣལ་འབྱོར་བསྒོམ་པར་བྱ། ། འདི་ནི་ཞལ་གྱི་གདམས་པ་ཡིན། །
ཞེས་ཀྱང་གསུངས་སོ། ། དེ་དག་གིས་ནི་དབུ་མའི་སྐབས་སུ་ཕྱི་དོན་ཁས་ལེན་པ་དང་། ཀུན་རྫོབ་འཇིག་རྟེན་གྱི་གྲགས་པ་ལྟར་ཁས་ལེན་པ་སོགས་ཐལ་འགྱུར་བའི་ཁྱད་པར་གྱི་ཆོས་ཡིན་ནོ་ཞེས་སྨྲ་བའི་ལོག་རྟོག་དང་། སྣང་བ་སེམས་སུ་ཁས་ལེན་ན་སེམས་ཙམ་པ་ཡིན་ནོ་ཞེས་ཟེར་བའི་ལོག་རྟོག་ཐམས་ཅད་ཀྱང་བསལ་བ་ཡིན་ནོ། ། གཉིས་པ་དོན་དམ་པའི་བདེན་པ་ནི། དེ་ལྟར་ཀུན་རྫོབ་ཀྱི་བདེན་པ་ལ་འཇོག་པའི་ཚུལ་མི་འདྲ་བ་དུ་མ་ཡོད་ཀྱང་། དེ་ཁོ་ན་ཉིད་ཀྱི་དོན་ལ་ནི་མི་མཐུན་པ་ཅུང་ཟད་ཀྱང་མེད་དེ། ཐམས་ཅད་ཀྱང་ཡང་དག་ཀུན་རྫོབ་ཀྱི་བདེན་པར་བཏགས་པ་དེའི་བཏགས་དོན་གཅིག་དང་དུ་མ་ལ་སོགས་པའི་རིག་པས་དཔྱད་ཅིང་བཙལ་བ་ན་གང་དུ་ཡང་མ་རྙེད་པ་དེ་ལ་དོན་དམ་པའི་བདེན་པ་ཞེས་བྱ་བའི་མིང་གིས་འདོགས་པར་དབུ་མ་པ་ཐམས་ཅད་མཐུན་པའི་ཕྱིར་དང་། ཇོ་བོ་རྗེས། དབུ་མ་པ་ལ་མི་མཐུན་མེད། །
ཅེས་པའང་དོན་དེ་ལ་དགོངས་པའི་ཕྱིར། དེ་ལྟ་བས་ན་འཇིག་རྟེན་པ་རྣམས་ཀྱིས་གཞི་གང་དུ་དོན་གང་ཞིག་མཐོང་བ་དེ་འཕགས་པ་རྣམས་ཀྱིས་ཅི་ཡང་མ་གཟིགས་པ་དེ་ཉིད་ལ་དོན་དམ་གཟིགས་སོ་ཞེས་ཐ་སྙད་བཏགས་པ་སྟེ། འཇུག་འགྲེལ་ལས། དེ་ཁོ་ན་ཉིད་ལ་མཐོང་བ་དག་གིས་ཕུང་པོ་དང་ཁམས་དང་སྐྱེ་མཆེད་ལ་སོགས་པའི་རང་གི་ངོ་བོ་ཕུང་པོ་ལ་སོགས་པ་དེ་དག་ཉིད་མ་རིག་པའི་བག་ཆགས་དང་བྲལ་བས་སངས་རྒྱས་བཅོམ་ལྡན་འདས་རྣམས་ཀྱིས་རབ་རིབ་ཅན་མ་ཡིན་པས་སྐྲ་ཤད་མ་མཐོང་བའི་ཚུལ་དུ་རང་བཞིན་གང་དུ་ཡང་མ་གཟིགས་པ་དེ་ནི་དེ་དག་གི་དོན་དམ་པའི་བདེན་པའོ། ། གལ་ཏེ་རྣམ་པ་དེ་ལྟ་བུའི་རང་བཞིན་ནི་མཐོང་བ་མེད་པ་ཉིད་མ་ཡིན་ནམ། ཇི་ལྟར་དེ་ཁོ་ན་ཉིད་གཟིགས་ཤེ་ན། བདེན་མོད་ཀྱི་འོན་ཀྱང་མ་གཟིགས་པའི་ཚུལ་གྱིས་དེ་དག་གིས་གཟིགས་སོ་ཞེས་བརྗོད་དེ། ཇི་སྐད་དུ། འཕགས་པ་བདེན་པ་གཉིས་ལ་འཇུག་པ་ལས། ལྷའི་བུ་གལ་ཏེ་དོན་དམ་པར་དོན་དམ་པའི་བདེན་པ་ལུས་དང་ངག་དང་ཡིད་ཀྱི་ཡུལ་གྱི་རང་བཞིན་དུ་འགྱུར་ན་ནི་དེ་དོན་དམ་པ་ཞེས་བྱ་བའི་གྲངས་སུ་མི་འགྲོ་སྟེ།
ཀུན་རྫོབ་ཀྱི་བདེན་པ་ཉིད་དུ་འགྱུར་རོ་ཞེས་དང་། རང་རྒྱུད་པའི་སློབ་དཔོན་རྣམས་ཀྱིས་ཀྱང་། འགའ་ཡང་མཐོང་བ་མེད་པར་ནི་དེ་ཁོ་ན་ཉིད་མཐོང་བའོ་ཞེས་པའི་མདོ་ཤེས་བྱེད་དུ་དྲངས་པས་སོ། ། འདིར་དོན་དམ་པའི་བདེན་པ་བློའི་ཡུལ་མ་ཡིན་པར་བཤད་པ་ནི་ཡུལ་དུ་བྱར་རུང་གི་དོན་དམ་ཞིག་ཡོད་ནས་ཕུལ་དུ་མ་བྱས་པ་མ་ཡིན་གྱི། བློ་དེ་ཉིད་སྤྲོས་པ་ཐམས་ཅད་དང་བྲལ་བའི་ངོ་བོར་སྐྱེས་པ་ལ་དེས་དེ་རྟོགས་སོ་ཞེས་པའི་ཐ་སྙད་བྱས་པ་སྟེ། དོན་དམ་པའི་བདེན་པ་ནི་སྤྲོས་པའི་མཚན་མ་ཐམས་ཅད་ཉེ་བར་ཞི་བར་ཙམ་ཞིག་ལ་མིང་དུ་བརྗོད་པ་ཙམ་ལས། ཡོད་མེད་ལ་སོགས་པ་གང་དུ་ཡང་མ་གྲུབ་ཅིང་ཅིར་ཡང་མ་དམིགས་པའི་ཕྱིར་རོ། ། དེ་སྐད་དུ། གང་ཚེ་ཆོས་ཉིད་སྐྱེ་མེད་ཡིན་ཞིང་བློ་ཡང་སྐྱེ་བ་དང་བྲལ་བ། ། ཞེས་སོགས་དང་།
ཡོད་མེད་དངོས་པོ་མཁྱེན་པ་པོ། ། ཀུན་མཁྱེན་པས་ཀྱང་གང་མ་གཟིགས། ། དེ་ཡིས་དངོས་པོ་ཅི་འདྲ་ཞིག ། ཤིན་ཏུ་ཞིབ་པའི་ལྟ་བས་དཔྱོད། ། ཅེས་གསུངས་པས་སོ། ། དེ་ལྟར་མྱོང་མེད་ཀྱི་ཚུལ་གྱིས་ཉམས་སུ་མྱོང་བ་དེ་ཉིད་ལ་ཐ་སྙད་དུ་མཐོང་བ་ཡང་དག་པས་རྙེད་པའི་རྙེད་དོན་དང་ཆ་འདྲའམ། དེ་ཐོབ་པའི་རྒྱུ་ཡིན་པས་རྣམ་གྲངས་པའི་དོན་དམ་པའི་བདེན་པ་ཞེས་བྱ་བ་ཡང་དག་ཀུན་རྫོབ་ཡིན་གྱིས། དོན་དམ་མཚན་ཉིད་པ་མ་ཡིན་ཏེ་རྟོག་པའི་དངོས་ཡུལ་ཡིན་པའི་ཕྱིར་རོ། ། དེ་སྐད་དུ་ཡང་། སྐྱེ་བ་ལ་སོགས་བཀག་པ་ཡང་། །
ཡང་དག་ཀུན་རྫོབ་ཤེས་པར་བྱ། ། ཞེས་དབུ་མ་བདེན་གཉིས་ལས་གསུངས་སོ། ། ཅུང་ཟད་སྤྲོས་པའོ། ། དཀྱུས་མ་ཉིད་བཤད་པར་བྱ་སྟེ། བདེན་པ་གཉིས་པོ་དེའི་དོན་མདོར་བསྡུས་ཏེ་ཅུང་ཟད་ཅིག་བརྗོད་ན། སོ་སོ་སྐྱེ་བོའི་བློ་ནས་བརྩམས་ཏེ་རྣམ་པ་ཐམས་ཅད་མཁྱེན་པའི་ཡེ་ཤེས་ཀྱི་བར་གྱི་ཆོས་ཅན་སྣ་ཚོགས་སུ་སྣང་བ་ཐམས་ཅད་ནི་ཀུན་རྫོབ་སྒྱུ་མ་ལྟ་བུ་ཡིན་ལ། དེ་དག་ནི་རྒྱུ་དང་རྐྱེན་གྱིས་འདུས་བྱས་པའི་དངོས་པོ་ཡིན་པའི་ཕྱིར་བརྫུན་པ་བསླུ་བའི་ཆོས་ཅན་ཞེས་བྱ་སྟེ། མདོ་ལས། དགེ་སློང་དག་འདུས་བྱས་བསླུ་བའི་ཆོས་ཅན་གང་ཡིན་པ་དེ་ནི་བརྫུན་པ་ཡིན་ལ་ཞེས་གསུངས་པས་སོ། ། དེ་རྣམས་ཀྱི་རང་བཞིན་དོན་དམ་པའི་བདེན་པ་སྟེ་སྐྱེ་བ་ལ་སོགས་པ་ཐམས་ཅད་བྲལ་བའི་ཕྱིར་རོ། །
དེ་ཉིད་ལ་ཆོས་ཉིད་དེ་བཞིན་ཉིད་ཅེས་ཀྱང་བྱ། མྱ་ངན་ལས་འདས་པ་ཞེས་ཀྱང་བྱ་སྟེ། མ་སྐྱེས་པ་དང་མ་འགགས་པ། ། ཆོས་ཉིད་མྱ་ངན་འདས་དང་མཚུངས། ། ཞེས་སོ། ། དེ་ནི་སྔ་མ་ལ་ལྟོས་ནས་མི་བསླུ་བས་བདེན་པ་གཅིག་པུ་ཞེས་བྱ་སྟེ། མདོ་ལས། དགེ་སློང་དག་འདི་ལྟ་སྟེ། མི་བསླུ་བའི་ཆོས་ཅན་མྱ་ངན་ལས་འདས་པ་འདི་ནི་བདེན་པའི་མཆོག་གཅིག་པུའོ་ཞེས་བྱ་བ་ལ་སོགས་པ་གསུངས་པས་སོ། ། འོ་ན་མྱ་ངན་ལས་འདས་པ་དེ་དངོས་པོར་མེད་ན་མདོ་སྡེ་པ་དང་།
དངོས་པོར་འདོད་ན་བྱེ་སྨྲ་བའམ་སེམས་ཙམ་པའི་འདོད་པ་དང་མཚུངས་པར་འགྱུར་རོ་ཞེ་ན། དངོས་པོ་དང་དངོས་པོ་མེད་པ་ལ་སོགས་པ་ནི་མཐའ་ཉིད་ཡིན་ལ། འདིར་ནི་དངོས་པོ་དང་དངོས་པོ་མེད་པ་ལ་སོགས་པ་ནི་མཐའ་ཉིད་ཡིན་ལ། འདིར་ནི་དངོས་པོ་དང་དངོས་པོ་མེད་པར་ཡོངས་སུ་ཤེས་པའམ་ལྟ་བ་ཟད་ཅིང་ཉེ་བར་ཞི་བས་ཁྱད་པར་དུ་བྱས་པ་ལ་མྱ་ངན་ལས་འདས་པ་ཞེས་བྱ་སྟེ། དབུ་མ་ལས། མྱ་ངན་འདས་པ་དངོས་མེད་པའང་། ། མིན་ན་དེ་དངོས་ག་ལ་ཡོད། ། དངོས་དང་དངོས་མེད་ཡོངས་ཤེས་པ། ། ཟད་པ་མྱ་ངན་འདས་ཞེས་བྱ། ། ཞེས་སོགས་གསུངས་ན།
བློའི་ཡུལ་ཐམས་ཅད་ལས་གྲོལ་བ་དེ་སུས་ཤེས་ཤིང་བརྗོད་པར་ནུས་ཏེ། ཤེས་བརྗོད་ཀྱི་ཡུལ་ཐམས་ཅད་མཚན་མ་ལས་མ་འདས་པའི་ཕྱིར་རོ། ། འོ་ན་མདོ་ལས་རྣམ་རིག་ཙམ་དུ་གསུངས་པ་ཇི་ལྟར་དྲངས། མངོན་པར་བྱང་ཆུབ་པའི་ཚེ་མྱ་ངན་ལས་འདས་པར་འགྱུར་ན་ཉན་ཐོས་དང་ཁྱད་པར་མེད་ལ། དེ་ལས་གཞན་དུ་ན་ཀུན་རྫོབ་ཏུ་འགྱུར་བའམ་རྣམ་རིག་ཙམ་དུ་འགྱུར་བ་འདི་ཇི་ལྟར་རིགས་ཤེ་ན། རྣམ་རིག་ཙམ་དུ་གསུངས་པས་དེ་དག་ནི་ཀུན་རྫོབ་ཏུ་ཡིན་པ་ཙམ་ལ་དགོངས་པ་ཡིན་ན། མྱ་ངན་ལས་འདས་པའི་དབྱིངས་ནི་སྤྲོས་པ་དང་བྲལ་བ་དེ་ལྟ་བུ་ཉིད་ཡིན་ཡོད་ཀྱི། ཡང་དག་པར་རྫོགས་པའི་སངས་རྒྱས་ཐུགས་མཚན་མ་དང་རྣམ་རྟོག་ཐམས་ཅད་ཞི་བར་མཛད་པས་འཁོར་བའི་མཐའ་མནན་ཅིང་། ཐུགས་རྗེ་ཆེན་པོའི་རྒྱུ་མཐུན་པ་ལས་བྱུང་བའི་ཡེ་ཤེས་སྒྱུ་མ་ལྟ་བུའི་ཀུན་རྫོབ་མངའ་བས་མྱ་ངན་ལས་འདས་པའི་མཐའ་མནན་ཏེ། འཁོར་བ་མྱ་ངན་འདས་པ་ལ། །
བདག་ཉིད་ཆེ་དེ་མི་གནས་པ། ། དེས་ན་སངས་རྒྱས་རྣམས་ཀྱིས་ནི། ། མི་གནས་མྱ་ངན་འདས་ཞེས་བྱ། ། ཞེས་སོགས་གསུངས་པས་སོ། ། ཁ་ཅིག་དམིགས་པ་ཐམས་ཅད་དང་བྲལ་བའི་ཆོས་ཀྱི་སྐུ་ནི་མྱ་ངན་ལས་འདས་པ་ཡིན་པས་དེས་འཁོར་བའི་མཐའ་མནན་ལ། ལོངས་སྐུ་ནི་བསོད་ནམས་བརྒྱའི་མཚན་ཅན་བྱང་སེམས་ཀྱི་ཆོས་ཀྱིས་ལོངས་སྤྱོད་པའི་གཞི་དང་། སྤྲུལ་སྐུ་ནི་སྙིང་རྗེ་ཆེན་པོའི་སྨོན་ལམ་གྱིས་འབྱུང་བ་རྒྱུན་མི་འཆད་པས་མྱ་ངན་ལས་འདས་པའི་མཐའ་མནན་པ་ཡིན་ནོ་ཞེས་འདོད་དོ། ། ཁ་ཅིག་ནི་ཕྱི་རོལ་ཏུ་ཞེན་པ་དང་། སྟོང་པར་ཞེན་པ་བསལ་བའི་ཕྱིར་སེམས་ཙམ་དུ་སྟོན་པའི་མདོ་གསུངས་ལ། དངོས་པོར་འཛིན་པ་སྤྱི་དང་སེམས་སུ་འཛིན་པ་བསལ་བའི་ཕྱིར་དབུ་མའི་མདོ་རྣམས་གསུངས་པས་ཐེག་པ་ཆེན་པོའི་མདོ་ལ་ཁྱད་པར་འགའ་ཙམ་ཡང་མེད་དོ་ཞེས་འདོད་པའང་ཡོད་དོ། །
དབུ་མ་པའི་གྲུབ་མཐའ་ཞིབ་ཏུ་ཤེས་པར་འདོད་པས་འཕགས་པ་ཀླུ་སྒྲུབ་ཀྱིས་མཛད་པའི་དབུ་མའི་བསྟན་བཅོས་ཆེན་པོ་དགོངས་འགྲེལ་དང་བཅས་པ་ལས་རྟོགས་པར་བྱའོ་ཞེས་པ་དེ་རྣམས་ཀྱིས་དབུ་མ་པའི་གྲུབ་མཐའི་རྣམ་གཞག་བསྟན་ཟིན་ཏོ།། །། འདིར་སྨྲས་པ། གྲུབ་མཐའ་རྣམ་བཞིའི་ཡང་རྩེ་དབུ་མ་པའི། ། གྲུབ་མཐའ་ཤེས་འདོད་རྣམས་ཀྱིས་དབུ་མའི་གཞུང་། ། གྲུབ་མཐའ་སྙིང་པོ་ངེས་ནས་དབུ་མ་ཡི། ། གྲུབ་མཐའི་གཞུང་ལུགས་དབུ་མ་ཀུན་རིག་གཅེས། ། བར་སྐབས་ཀྱི་ཚིགས་སུ་བཅད་པའོ། ། ཞེས་པ་དེ་རྣམས་ཀྱིས་རྒྱུ་ཕ་རོལ་ཏུ་ཕྱིན་པའི་ཐེག་པའི་གྲུབ་མཐའ་བཞིའི་རྣམ་གཞག་གསལ་བར་བསྟན་པ་ལེགས་པར་བཤད་པ་མཚན་ཉིད་གྲུབ་མཐའ་ཀུན་ཤེས་ཞེས་བྱ་བ་མ་ཚང་བ་མེད་པར་བསྟན་ཟིན་ཏོ།། །། འདིར་སྨྲས་པ། རྒྱུ་ཡི་ཐེག་པ་ཕ་རོལ་ཕྱིན་པའི་ལམ། །
བྱེ་མདོ་སེམས་ཙམ་དང་ནི་དབུ་མ་ཡི། ། གྲུབ་མཐའི་རྣམ་གཞག་གསལ་བར་སྟོན་བྱེད་པའི། ། ལེགས་བཤད་འདི་འདྲ་གང་གིས་ཤེས་དེ་མཁས། ། མངོན་པ་མཛོད་དང་རང་འགྲེལ་ཀུན་ལས་བཏུས། ། མི་ཕམ་མགོན་པོའི་བྱམས་ཆོས་བར་པ་གསུམ། ། ཐེག་བསྡུས་དང་བཅས་ཀླུ་སྒྲུབ་དབུ་མ་ཡི། ། བསྟན་བཅོས་རྣམས་ལ་བརྟེན་ནས་ངས་འདི་སྦྱར། ། ཚུལ་འདི་བསླབས་ན་མཚན་ཉིད་ཐེག་པ་ཡི། ། གཞུང་ལུགས་ཀུན་ལ་བལྟ་བའི་མིག་ཐོབ་སྟེ། ། རིང་པོར་མ་ཐོགས་བཀའ་དང་བསྟན་བཅོས་ཚོགས། །
རབ་འབྱམས་སྨྲ་བའི་དབང་པོར་འགྱུར་སྙམ་སེམས། ། འདི་སྦྱར་དགེ་བས་བདག་ཅག་དཔོན་སློབ་རྣམས། ། སྒྱུ་མའི་ལུས་ལ་འབྱུང་བཞིའི་ནད་བྲལ་ཞིང་། ། རྟག་ཏུ་ལུས་སེམས་བདེ་བའི་དཔལ་ཐོབ་ནས། ། ཚེ་མཐར་ཕྱིན་ཅིང་བསམ་དོན་ཀུན་འགྲུབ་ཤོག ། ནམ་ཞིག་ཚེ་འདིའི་སྣང་བ་ནུབ་མ་ཐག ། དཔོན་སློབ་ལྷན་ཅིག་བདེ་བ་ཅན་སྐྱེས་ནས། ། སྤངས་རྟོགས་ཡོན་ཏན་སྐད་ཅིག་གིས་རྫོགས་ཏེ། ། གཞན་ཕྱིར་བསམ་བཞིན་སྲིད་པ་ལེན་པར་ཤོག ། དེ་ཡང་བསྟན་པ་འཛིན་པའི་སྐྱེས་བུ་དང་། །
བསྟན་པ་སྐྱོང་བའི་སྟོབས་ལྡན་ས་སྐྱོང་སོགས། ། ཐབས་མཁས་སྤྲུལ་པའི་ཁྱད་པར་བགྲང་ཡས་ཀྱིས། ། མཁའ་མཉམ་འགྲོ་བའི་དོན་མང་འགྲུབ་པར་ཤོག ། ཁྱད་པར་བསྟན་པའི་བདག་པོ་ས་སྐྱ་པའི། ། དྲི་མ་མེད་པའི་རིང་ལུགས་ངོ་མཚར་གྱིས། ། འཛམ་གླིང་བྱང་ཕྱོགས་ལྗོངས་འདི་ཁྱབ་གྱུར་ཏེ། ། དཔལ་ལྡན་འཕགས་པའི་འཕྲིན་ལས་དེ་འདྲ་ཤོག ། ཅེས་རྒྱུ་ཕ་རོལ་ཏུ་ཕྱིན་པའི་ཐེག་པའི་གྲུབ་མཐའ་བཞིའི་རྣམ་གཞག་གསལ་བར་བསྟན་པ་ལེགས་པར་བཤད་པ་མཚན་ཉིད་གྲུབ་མཐའ་ཀུན་ཤེས་ཞེས་བྱ་བ་འདི་ནི། ཁམས་གསུམ་ཆོས་ཀྱི་རྒྱལ་པོ་གྲུབ་པའི་འཁོར་ལོས་སྒྱུར་བ་འཇམ་པའི་དབྱངས་བསོད་ནམས་དབང་པོ་དང་། རྒྱལ་སྲས་སྦས་པའི་སངས་རྒྱས་སྔགས་འཆང་གྲགས་པ་བློ་གྲོས།
དཀྱིལ་འཁོར་རྒྱ་མཚོའི་ཁྱབ་བདག་དྲུག་པ་རྡོ་རྗེ་སེམས་དཔའ་དང་དབྱེར་མ་མཆིས་པ་རྒྱལ་བ་མུས་པ་ཆེན་པོ་སངས་རྒྱས་རྒྱལ་མཚན་རྣམས་གཙོ་བོར་སྨོས་པའི། ཡོངས་འཛིན་ཆོས་བཞིན་དུ་སྤྱོད་པ་དུ་མའི་ཞབས་ཀྱི་ཟེའུ་འབྲུ་རྙོག་པ་མེད་པ་ཡན་ལག་མཆོག་གིས་གུས་པས་བླངས་ཤིང་། གསུང་གི་བདུད་རྩིས་སྐལ་བ་བཟང་པོར་གྱུར་པའི་ཤྲཱི་ས་སྐྱ་པ་ཤཱཀྱའི་དགེ་བསྙེན་པཎྜི་ཏ་ཐེག་པ་མཆོག་གི་རྣལ་འབྱོར་པ་སྔགས་འཆང་ངག་དབང་ཀུན་དགའ་བསོད་ནམས་གྲགས་པ་རྒྱལ་མཚན་དཔལ་བཟང་པོས། མངོན་པ་མཛོད་དང་། དེའི་རང་འགྲེལ། ཀུན་ལས་བཏུས་སོགས་དང་། བྱམས་ཆོས་བར་པ་གསུམ་རྗེས་འབྲང་དང་བཅས་པ་དང་། གཞན་ཡང་ཐེག་བསྡུས་དང་། འཕགས་པ་ཀླུ་སྒྲུབ་ཀྱིས་མཛད་པའི་དབུ་མའི་བསྟན་བཅོས་ཆེན་པོ་དགོངས་འགྲེལ་དང་བཅས་པ་རྣམས་དང་། ཁྱད་པར་རྗེ་བཙུན་བླ་མ་གྲགས་པ་རྒྱལ་མཚན་གྱིས་མཛད་པའི་མངོན་པར་རྟོགས་པ་རིན་པོ་ཆེའི་ལྗོན་ཤིང་ཉིད་གཞིར་བྱས།
དེར་མི་གསལ་བ་རྣམས་མཁས་པའི་དབང་པོ་ཡོངས་འཛིན་དཀོན་མཆོག་ལྷུན་གྲུབ་ཀྱི་གསུང་རབ་ལེགས་པར་བཤད་པ་གོང་མའི་དགོངས་རྒྱན་དང་། ལྗོན་ཤིང་མཛེས་པར་བྱེད་པའི་རྒྱན་གཉིས་ལ་གཙོ་བོར་བརྟེན་ནས་དེ་གཉིས་རྩ་འགྲེལ་གྱི་ཚུལ་དུ་བཀོད་པ་ལ་ཁ་སྐོང་དུ་འོས་པའི་ལེགས་བཤད་ཀྱིས་ཀྱང་མཛེས་པར་བྱས་པ་འདི་ནི། ས་སྦྲུལ་ཟླ་བ་དྲུག་པའི་དཀར་པོའི་ཕྱོགས་ཀྱི་ཚེས་ལ་དཔལ་ས་སྐྱའི་ཆོས་གྲྭ་ཆེན་མོའི་གཞི་ཐོག་བླ་བྲང་གི་ཡང་རྩེ་ངོ་མཚར་འཆི་མེད་རྡོ་རྗེའི་ཕོ་བྲང་ཨེ་ཝཾ་བྱང་ཆུབ་འབྱུང་བའི་གནས་སུ་ལེགས་པར་སྦྱར་བའི་ཡི་གེ་པ་ནི་ཤབ་སྟོད་བེར་ཆེན་དུ་སྐྱེས་པའི་ཚེ་དབང་དཔལ་བཟང་ཞེས་བྱ་བས་བགྱིས་སོ། ། ཡང་སྨྲས་པ། དེང་སང་འདི་ན་སྐྱེས་ཐོབ་བློ་གྲོས་ཀྱིས། ། གཞུང་ལུགས་རྒྱ་མཚོ་ཁོང་ནས་གྲོལ་བ་ལས། ། ཡུན་རིང་སྦྱངས་པས་ཆ་ཙམ་ཤེས་པ་ལ། ། མཚར་དུ་འཛིན་པའི་ཅོལ་ཆུང་འགའ་མེད་དམ། ། ཞེས་ཀྱང་ཉམས་ལྡན་གྱིས་སྨྲས་པ་ལགས་སོ། ། འདིས་བདག་ཅག་དཔོན་སློབ་ཀྱི་འདི་ཕྱིའི་དོན་ཐམས་ཅད་འགྲུབ་པའི་རྒྱུར་གྱུར་ཅིག །
སརྦ་མངྒ་ལཾ།། །། ༈ མཁན་ཆེན་ཨ་པད་རིན་པོ་ཆེའི་དགོངས་བཞེད་ལྟར་གུ་རུས་ཞབས་ཞུ་བགྱིས་པའོ།། PAGE * MERGEFORMAT 2 ཨ་མྱེས་ཞབས། རྒྱུ་ཕར་ཕྱིན་ཐེག་པའི་གྲུབ་མཐའ་བཞིའི་རྣམ་གཞག་གསལ་བར་བསྟན་པ། PAGE * MERGEFORMAT 1
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
