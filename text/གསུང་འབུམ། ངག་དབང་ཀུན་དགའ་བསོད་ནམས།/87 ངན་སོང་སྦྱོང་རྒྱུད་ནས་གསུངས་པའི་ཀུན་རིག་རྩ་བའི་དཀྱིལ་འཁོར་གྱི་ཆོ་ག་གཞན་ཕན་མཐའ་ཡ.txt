གསུང་འབུམ། ངག་དབང་ཀུན་དགའ་བསོད་ནམས།
པོད ༨༧
ངན་སོང་སྦྱོང་རྒྱུད་ནས་གསུངས་པའི་ཀུན་རིག་རྩ་བའི་དཀྱིལ་འཁོར་གྱི་ཆོ་ག་གཞན་ཕན་མཐའ་ཡས་ཀྱི་རྣམ་པར་བཤད་པ།
༄༅། །ངན་སོང་སྦྱོང་རྒྱུད་ནས་གསུངས་པའི་ཀུན་རིག་རྩ་བའི་དཀྱིལ་འཁོར་གྱི་ཆོ་ག་གཞན་ཕན་མཐའ་ཡས་ཀྱི་རྣམ་པར་བཤད་པ་གཞུང་དོན་གསལ་བའི་སྒྲོན་མེ་ཞེས་བྱ་བ་བཞུགས།། རྒྱ་གར་སྐད་དུ། བྷཊྚ་ཀ་གུ་རུ་དྷརྨཱ་སྭ་མི་བྷ་ག་ཝན་བཻ་རོ་ཙ་ན་ཡེ་ན་མཿ བོད་སྐད་དུ། རྗེ་བཙུན་བླ་མ་ཆོས་ཀྱི་རྗེ་བཅོམ་ལྡན་འདས་རྣམ་པར་སྣང་མཛད་ལ་ཕྱག་འཚལ་ལོ། ། འདིར་ངན་སོང་ཐམས་ཅད་ཡོངས་སུ་སྦྱོང་བའི་རྒྱུད་ནས་གསུངས་པའི་དཀྱིལ་འཁོར་ཀྱི་སྤྱོད་པ་ཉམས་སུ་ལེན་པ་ལ། སྤྱིའི་དོན་དང་། གཞུང་གི་དོན་གཉིས་ལས། དང་པོ་ནི། འོ་སྐོལ་གྱི་སྟོན་པ་མཉམ་མེད་ཤཱཀྱའི་རྒྱལ་པོ་དེ་ཉིད་ཀྱིས་གདུལ་བྱའི་ཁམས་དང་།
བསམ་པ་དང་། བག་ལ་ཉལ་ལ་དགོངས་ནས་ཆོས་ཀྱི་ཕུང་པོ་བརྒྱད་ཁྲི་བཞི་སྟོང་ཇི་སྙེད་ཅིག་གསུངས་ཀྱང་། བསྡུ་ན་ཐེག་པ་ཆེན་པོ་དང་། ཆུང་ངུ་གཉིས་སུ་འདུས་པ་ལས། འདིར་ཐེག་པ་ཆེན་པོའི་ཉམས་ལེན་ཞིག་སྟོན་པ་ཡིན། དེ་ལ་ཡང་རྒྱུ་ཕ་རོལ་ཏུ་ཕྱིན་པའི་ཐེག་པ་དང་། འབྲས་བུ་གསང་སྔགས་ཀྱི་ཐེག་པ་གཉིས་ལས། འདིར་འབྲས་བུ་གསང་སྔགས་ཀྱི་ཐེག་པའི་ཉམས་ལེན་ཞིག་སྟོན་པ་ཡིན། དེ་ལ་ཡང་གང་ཟག་སོ་སོའི་འདོད་པས། རྒྱུད་སྡེ་གསུམ་དུ་འདོད་པ།
བཞིར་འདོད་པ། ལྔར་འདོད་པ། དྲུག་ཏུ་འདོད་པ་ལ་སོགས་པ་བཤད་སྲོལ་བསམ་གྱིས་མི་ཁྱབ་པ་ཞིག་གསུངས་ཀྱང་། སློབ་དཔོན་སྒེག་པའི་རྡོ་རྗེའི་སྔགས་དོན་རྣམ་གཟིགས་ལས། རྣལ་འབྱོར་སྤྱོད་དང་བྱ་དབྱེ་པས། ། རྒྱུད་སྡེ་རྣམ་པ་གསུམ་དུ་འདོད། ། ཅེས་གསུངས་པ་ལྟར། བྱ་བའི་རྒྱུད་དང་། སྤྱོད་པའི་རྒྱུད་དང་། རྣལ་འབྱོར་གྱི་རྒྱུད་དང་གསུམ་ལས།
དང་པོ་བྱ་བའི་རྒྱུད་ནི། གསང་བ་སྤྱི་རྒྱུད་དང་། ལེགས་གྲུབ་ཀྱི་རྒྱུད་དང་། དཔུང་བཟང་གི་རྒྱུད་དང་། བསམ་གཏན་ཕྱི་མའི་རྒྱུད་ལ་སོགས་པ་རྣམས་ཡིན་ཅིང་། རྒྱས་པར་ནི་རྡོ་རྗེ་འཆང་ཉིད་ཀྱིས་མཛད་པའི་བྱ་རྒྱུད་སྤྱི་རྣམ་དུ་བལྟ་བར་བྱའོ། ། གཉིས་པ་སྤྱོད་པའི་རྒྱུད་ནི། རྣམ་སྣང་མངོན་བྱང་དང་། རིག་པ་མཆོག་གི་རྒྱུད་དང་། ཕྱག་ན་རྡོ་རྗེའི་དབང་བསྐུར་བའི་རྒྱུད་ལ་སོགས་རྣམས་ཡིན་ཅིང་།
རྒྱས་པར་ནི་རྗེ་ཉིད་ཀྱིས་མཛད་པའི་སྤྱི་རྒྱུད་རྣམས་སུ་བལྟ་བར་བྱའོ། ། གསུམ་པ་རྣལ་འབྱོར་གྱི་རྒྱུད་ནི། སློབ་དཔོན་ལྕགས་ཀྱུས། རྩ་རྒྱུད་ཤིན་ཏུ་ཟབ་ཅིང་རྟོགས་དཀའ་བ། ། བཤད་རྒྱུད་ཆ་མཐུན་རྒྱུད་ཀྱིས་གསལ་བར་བྱ། ། ཞེས་གསུངས་པ་ལྟར། རྩ་བའི་རྒྱུད་དང་། བཤད་པའི་རྒྱུད་དང་། ཆ་མཐུན་གྱི་རྒྱུད་དང་གསུམ་ལས། དང་པོ་རྩ་བའི་རྒྱུད་ནི།
དེ་ཉིད་འདུས་པའི་རྒྱུད་དེ། དེའི་རྒྱུད་ཕྱི་མ་དང་། ཕྱི་མའི་ཕྱི་མ་སྟེ་འདི་གསུམ་ལ་ལྷ་གནས་གསུམ་པ་ཞེས་གྲགས་སོ། ། གཉིས་པ་བཤད་པའི་རྒྱུད་ནི། ཐམས་ཅད་གསང་བའི་རྒྱུད་དང་། ཁམས་གསུམ་རྣམ་རྒྱལ་གྱི་རྒྱུད་དང་། རྡོ་རྗེ་རྩེ་མོ་ལ་སོགས་པ་རྣམས་ཡིན་ནོ། ། གསུམ་པ་ཆ་མཐུན་པའི་རྒྱུད་ནི། རྣམ་སྣང་སྒྱུ་འཕྲུལ་དྲ་བའི་རྒྱུད་དང་། རབ་གནས་མདོར་བསྡུས་ཀྱི་རྒྱུད་དང་།
ཡོ་ག་རྡོ་རྗེ་སྙིང་པོ་རྒྱན་གྱི་རྒྱུད། གསང་བ་ནོར་བུའི་རྒྱུད། གསང་བ་རྒྱན་གྱི་རྒྱུད། འཇམ་དཔལ་མཚན་བརྗོད་ཀྱི་རྒྱུད། ངན་སོང་སྦྱོང་རྒྱུད་ལ་སོགས་པ་རྣམས་ཡིན་ནོ། ། འོ་ན་རྣལ་འབྱོར་རྒྱུད་འདི་ལ་རྒྱ་གར་དུ་བཤད་སྲོལ་ཇི་ལྟར་བྱུང་ཞེ་ན། ཚིག་ལ་མཁས་པ་ཤཱཀྱ་བཤེས་གཉེན། དོན་ལ་མཁས་པ་སངས་རྒྱས་གསང་བ། ཚིག་དོན་གཉིས་ཀ་ལ་མཁས་པ་ཀུན་དགའ་སྙིང་པོ་ཞེས་གྲགས་སོ། ། དེ་གསུམ་གྱི་སློབ་བརྒྱུད་པཎྜི་ཏ་སངས་རྒྱས་ཞི་བ་ལ།
ལོ་ཆེན་རིན་ཆེན་བཟང་པོ་དང་། ལོ་ཆུང་ལེགས་པའི་ཤེས་རབ་གཉིས་ཀྱིས་གསན་ནས་བོད་དུ་དར་བར་མཛད་དོ། ། དེའི་དུས་ཀྱི་ལོ་ཆེན་གྱི་སློབ་མ་ནི་བོ་དོང་གི་སྤང་ཁ་འདར་སྟོན། དབྱེ་དགེ་འབྱུང་། ཉང་སྨད་ཀྱི་མཁས་པ་ལྕེ་ཞར། ཉང་སྟོད་ཀྱི་རྐྱང་པོ་ཆོས་བློ། རིན་སྤུངས་ཀྱི་གསུམ་སྟོན་ཡེ་འབར། རོང་གཡག་སྡེའི་གཉན་སྟོན་ཚུལ་ཁྲིམས་འབར། རོང་པ་ཆོས་མགོན། རོང་པ་འགར་དགེ །
ལྕེ་བློ་ལྡན་སེང་གེ་ལ་སོགས་པ་ནས། བུ་སྟོན་རིན་པོ་ཆེའི་བར་གྱིས་དར་བར་མཛད་དོ། ། ལུགས་འདི་ནི་ལོ་ཆེན་གྱི་སྐུ་ཚེའི་སྟོད་ལ་གསུངས་ཀྱང་ས་ཆ་སྨད་དུ་དར་བས་ན་ཡོ་ག་སྨད་ལུགས་ཞེས་གྲགས་སོ། ། ལུགས་འདི་ནི་པཎྜི་ཏ་སངས་རྒྱས་ཞི་བའི་ལུགས་ཏེ། པཎྜི་ཏ་འདི་ཕྱག་ལེན་དང་དབང་བཀའ་ཀུན་སྙིང་ལྟར་མཛད་ཀྱང་། བཤད་པ་ཤཱཀྱ་བཤེས་གཉེན་ལྟར་མཛད་པས་ཕྱག་ལེན་དང་བཤད་པ་མི་མཐུན་ཞེས་གྲགས་སོ། ། དེའི་དུས་སུ་མངའ་རིས་སྟོད་དུ་བོན་པོ་དར་ནས་འཇིག་རྟེན་པ་རྣམས་མོས་པར་གྱུར་པ་ལ། དེ་འདུལ་ཕྱིར་དང་། དེའི་དུས་སུ་ལོ་ཆེན་ཡང་སྐུ་ན་གཞོན་པ་དང་། ལོ་ཆུང་ཡང་གྲེ་ངག་སྙན་པ་ལ་བརྟེན་ནས་ཡོ་ག་ལ་དབྱངས་ཀྱི་འདྲེན་པ་མང་དུ་མཛད་ཅིང་།
སྤྲོས་པ་ཡང་ཤིན་ཏུ་ཆེ་བར་མཛད་དོ། ། འོ་ན་ཡོ་ག་སྨད་ལུགས་འདི་བླ་མ་ས་སྐྱ་པ་ལ་བཀའ་སྲོལ་བཞུགས་སམ་ཞེ་ན་བཞུགས་ཏེ། ལོ་ཆེན་གྱིས་ལོ་ཆུང་ལ། དེས་དབུས་པ་དགེ་སེར་ལ། དེས་བླ་མ་གནམ་ཁའུ་པ་ལ། དེས་བླ་མ་ས་སྐྱ་པ་ལ་གདམས་སོ། ། ཡང་ལོ་ཆེན་གྱི་སྐུ་ཚེའི་སྨད་ལ་རྒྱ་གར་གྱི་པཎྜི་ཏ་དྷརྨཱ་ཕ་ལ་དང་། ཤརྡྷ་ཀ་ར་ཝརྨ་གཉིས་མངའ་རིས་སྟོད་དུ་ཕེབས་དུས། ལོ་ཆེན་གྱིས་རྣལ་འབྱོར་རྒྱུད་ལ་སོགས་པའི་གདམས་པ་གསན་ཅིང་། ཁྱད་པར་སྦྱོང་རྒྱུད་རྩ་རྐྱང་གི་བཤད་པ་འདི་གསན་ནོ། །
པཎྜི་ཏ་དྷརྨཱ་ཕ་ལ་འདི་ཕྱག་ལེན་དང་བཤད་པ་སློབ་དཔོན་ཀུན་སྙིང་གི་ལུགས་ལ་ཤིན་ཏུ་མཁས་ཤིང་འདི་དང་བརྒྱུད་ཐག་ཀྱང་ཉེ་བ་ཡིན་ནོ། ། པཎྜི་ཏ་འདི་ནི་སྦྱོང་རྒྱུད་ནས་བཤད་པའི་དཀྱིལ་འཁོར་རྣམས་ལ། རྡོར་དབྱིངས་ལ་སོགས་པའི་ཡོ་ག་ཆེན་མོ་རྣམས་ཀྱི་རྒྱས་མི་འགེབས་པར། སྦྱོང་རྒྱུད་ཀྱི་དབུ་ཞབས་བསྡེབས་ཏེ། བླ་མའི་མན་ངག་ལ་བརྟེན་ནས་ཆོ་ག་རྣམས་ཚང་བར་མཛད་དོ། ། སྤྲོས་པ་ཆུང་ཞིང་ཕྱག་ལེན་ཤིན་ཏུ་གཙང་བ་ཡིན་ནོ། ། དེའི་དུས་སུ་ལོ་ཆེན་སྐུ་ན་བགྲེས་པ་དང་། བོན་པོ་འདུལ་བའི་སྤྲོས་པ་ཡང་བཤོལ་ནས་ལུགས་འདི་ལ་ཤིན་ཏུ་ཐུགས་མཉེས་ནས་ཕྱིན་ཆད་ཕྱག་ལེན་འདི་ལ་མཛད་དོ། ། དེའི་དུས་ཀྱི་ལོ་ཆེན་གྱི་སློབ་མ་ནི། བྲག་སྟེང་པ་ཡོན་ཏན་ཚུལ་ཁྲིམས།
སྐྱི་སྟེང་པ་ཛྙཱ་ན་ཤྲཱི། གོ་རིབ་རིན་ཆེན་བསོད་ནམས། གུར་ཤིང་བརྩོན་འགྲུས་རྒྱལ་མཚན་ལ་སོགས་པའི་སྟོད་ཀྱི་དགེ་བའི་བཤེས་གཉེན་རྣམས་ཀྱིས་ཐོས་བསམ་གྱི་སྒོ་ནས་གཏན་ལ་ཕབ་སྟེ་དར་བར་མཛད་དོ། ། འདི་ནི་ལོ་ཆེན་གྱི་སྐུ་ཚེའི་སྨད་ལ་གསུངས་ཀྱང་ས་ཆ་སྟོད་དུ་དར་བས་ན་སྟོད་ལུགས་ཞེས་གྲགས་པ་ཡིན་ནོ། ། དིང་སང་ཕྱག་ལེན་ཡང་འདི་ལ་མཛད་དོ། ། འདིའི་བརྒྱུད་པ་ནི། ཤཱཀྱ་ཐུབ་པ་ནས་རིམ་བཞིན་དུ་བརྒྱུད་དེ་པཎྜི་ཏ་དྷརྨཱ་ཕ་ལ། དེས་ཇོ་བོ་རིན་ཆེན་བཟང་པོ། དེས་བྲང་སྟེང་པ་ཡོན་ཏན་ཚུལ་ཁྲིམས། དེས་མལ་ལོ་ཙཱ་བ་བློ་གྲོས་གྲགས།
དེས་བླ་མ་ས་སྐྱ་པ་ཀུན་དགའ་སྙིང་པོ་ལ། དེས་རྗེ་བཙུན་སྐུ་མཆེད་ནས་རྩ་བའི་བླ་མའི་བར་དུ་བརྒྱུད་པ་ཡིན་ནོ། ། ཡང་ལོ་ཆེན་གྱི་སྐུ་ཚེའི་སྨད་ལ། ནག་ཚོས་ཇོ་བོ་རྗེ་དཔལ་ལྡན་ཨ་ཏི་ཤ་བོད་དུ་སྤྱན་དྲངས་ཏེ་མངའ་རིས་སྟོད་དུ་ཕེབས་པ་ལ། ལོ་ཆེན་གྱིས་ཐོ་ལིང་གསེར་གྱི་ལྷ་ཁང་དུ་སྤྱན་དྲངས་ཏེ་འཁོར་ལོ་བདེ་མཆོག་ལ་སོགས་པའི་དབང་དང་གདམས་པ་མང་དུ་གསན་ཅིང་། དེའི་དུས་སུ་གོ་མི་སྒོམ་ཆེན་གྱིས་ཀྱང་རྣལ་འབྱོར་རྒྱུད་ལ་སོགས་པའི་གདམས་པ་མང་དུ་གསན་ཅིང་། ཁྱད་པར་སྦྱོང་རྒྱུད་རྩ་རྐྱང་གི་བཤད་པ་འདི་གསན་ནོ། ། དེའི་དུས་ཀྱི་གོ་མིའི་སློབ་མ་ནི། སྐྱི་ཐང་ཛྙཱ་ན་ཤྲཱི། སྙལ་པ་ཉི་མ་ཤེས་རབ།
སྣུར་པ་ཉི་མ་འོད་ཟེར། དེས་རྩ་སྐྱ་པ་ལ། དེས་འཛིམ་པ་ལ་གདམས་སོ། ། ལུགས་འདི་ནི་ཡོ་ག་སྟོད་ལུགས་དང་ཡང་ཤིན་ཏུ་མཐུན་པ་ཡིན་ནོ། ། ཡང་པཎྜི་ཏ་སངས་རྒྱས་གསང་བ་བོད་ཀྱི་གངས་བལྟ་བ་ཡིན་ཟེར་མངའ་རིས་སྟོད་དུ་ཕེབས་པ་ལ། ལོ་ཆེན་གྱིས་སྦྱོང་རྒྱུད་ཞུས། མན་ངག་མཆན་དུ་བཏབ་པ། བླ་མ་གོང་མ་རྣམས་ཀྱིས་མཆན་སྣ་བསྲིངས་པ་དཀྱུས་སུ་ཤོར་བ་འབྲུ་འགྲེལ་རྒན་པོ་ཞེས་པ་ཞིག་ཡོད་ལ། དེའི་བཤད་བཀའ་ཡང་ས་སྐྱ་པ་ལ་བཞུགས་སོ། ། དེས་སྤྱི་དོན་མདོར་བསྡུས་པ་སོང་ནས།
གཉིས་པ་གཞུང་གི་དོན་ལ་གཉིས། སྦྱོང་རྒྱུད་འདི་ནས་བཤད་པའི་དཀྱིལ་འཁོར་གྱི་རྣམ་གྲངས་སྤྱིར་བསྟན་པ་དང་། བརྟག་པ་དང་པོ་ཀུན་རིག་རྩ་བའི་དཀྱིལ་འཁོར་གྱི་ཉམས་ལེན་བྱེ་བྲག་ཏུ་བཤད་པའོ། ། དང་པོ་ནི། དངོས་བཏགས་མ་ཕྱེ་བའི་དབང་དུ་བྱས་ན། དཀྱིལ་འཁོར་བཅུ་བདུན་ཏེ། འཇིག་རྟེན་ལས་འདས་པའི་དཀྱིལ་འཁོར་དྲུག འཇིག་རྟེན་པའི་དཀྱིལ་འཁོར་དྲུག་སྟེ་བཅུ་གཉིས། ཞི་རྒྱས་དབང་དྲག་གི་སྦྱིན་སྲེག་གི་དཀྱིལ་འཁོར་བཞི་དང་བཅུ་དྲུག རོ་སྲེག་གི་དཀྱིལ་འཁོར་དང་བཅུ་བདུན་ནོ། །
དང་པོ་འཇིག་རྟེན་ལས་འདས་པའི་དཀྱིལ་འཁོར་དྲུག་ནི། ཀུན་རིག་རྩ་བའི་དཀྱིལ་འཁོར། ཤཱཀྱ་ཐུབ་པ་སྐུའི་དཀྱིལ་འཁོར། ཚེ་དཔག་མེད་གསུང་གི་དཀྱིལ་འཁོར། ཕྱག་ན་རྡོ་རྗེ་ཐུགས་ཀྱི་དཀྱིལ་འཁོར། འཁོར་ལོས་བསྒྱུར་བ་ཡོན་ཏན་ཀྱི་དཀྱིལ་འཁོར། མེ་ལྟར་འབར་བ་འཕྲིན་ལས་ཀྱི་དཀྱིལ་འཁོར་དང་དྲུག འཇིག་རྟེན་པའི་དཀྱིལ་འཁོར་དྲུག་ནི། ཕྱག་ན་རྡོ་རྗེ་ལ་རྒྱལ་ཆེན་བཞིས་བསྐོར་བའི་དཀྱིལ་འཁོར། ཕྱོགས་སྐྱོང་བཅུས་བསྐོར་བའི་དཀྱིལ་འཁོར།
ལྷ་ཆེན་བརྒྱད་ཀྱིས་བསྐོར་བའི་དཀྱིལ་འཁོར། ཀླུ་ཆེན་བརྒྱད་ཀྱིསྎ འཇིགས་བྱེད་དགུསྎ གཟའ་བརྒྱད་རྒྱུ་སྐར་དང་བཅས་པས་བསྐོར་བའི་དཀྱིལ་འཁོར་དང་དྲུག་གོ ། ཡང་དངོས་བཏགས་ཕྱེ་ན་ཞེ་གཅིག་ཏུ་འགྱུར་ཏེ། རྡུལ་ཚོན་གྱི་དཀྱིལ་འཁོར་བཅུ་གཉིས། རས་བྲིས་ཀྱི་དཀྱིལ་འཁོར་བཅུ་གཉིས། ཏིང་ངེ་འཛིན་གྱི་དཀྱིལ་འཁོར་བཅུ་གཉིས་ཏེ་སོ་དྲུག ལས་བཞིའི་སྦྱིན་སྲེག་དཀྱིལ་འཁོར་བཞི་དང་བཞི་བཅུ། རོ་སྲེག་གི་དཀྱིལ་འཁོར་དང་ཞེ་གཅིག་ཏུ་ཡང་འགྱུར་བ་ཡིན་ནོ། ། གཉིས་པ་ཀུན་རིག་རྩ་བའི་དཀྱིལ་འཁོར་གྱི་ཉམས་ལེན་བྱེ་བྲག་ཏུ་བཤད་པ་ནི། རྗེ་བཙུན་ས་སྐྱ་པ་ཡབ་སྲས་རྣམས་ཀྱི་རྗེས་སུ་འབྲངས་ཏེ།
རྗེ་བཙུན་རིན་པོ་ཆེ་གྲགས་པ་རྒྱལ་མཚན་གྱིས་མཛད་པའི་གཞན་ཕན་འོད་ཟེར་གྱི་ཕྱག་ལེན་གྱི་རིམ་པ་རྣམས། རྗེ་བླ་མ་རྡོ་རྗེ་འཆང་ཉིད་ཀྱིས་གཞན་ཕན་མཐའ་ཡས་ཀྱི་ནང་དུ་བཀོད་པ་ལྟར་ཉམས་སུ་ལེན་པར་བྱེད་པ་ལ། སྦྱོར་བ་དང་། དངོས་གཞི་དང་། རྗེས་གསུམ་ལས། དང་པོ་སྦྱོར་བ་རྟེན་དང་མཆོད་པ་བཤམས་པ་ནི། རང་གི་གནས་སམ། གཙུག་ལག་ཁང་ལ་སོགས་པ་གནས་ཤིན་ཏུ་ཡངས་པར་ཕྱག་དར་དང་། རྐྱང་ནུལ་ལེགས་པར་བྱས་པའི་སར། བླ་བྲེ་དང་ཡོལ་བ་བཀྲམ་ལ།
རས་ལ་སོགས་གཞི་བཟང་པོའི་སྟེང་དུ་མཚན་ཉིད་དང་ལྡན་པའི་རས་བྲིས་ཀྱི་དཀྱིལ་འཁོར་ཞལ་འཇིག་རྟེན་པའི་ཤར་དུ་ཕྱོགས་པར་བཀྲམ། དེའི་བྱང་ཤར་དུ་མཚམས་འཛིན་གྱི་མེ་ཏོག ཤར་དུ་མཆོད་ཡོན། ཤར་ལྷོར་མཆོད་ཡོན་གཉིས་པ། ལྷོར་མེ་ཏོག ལྷོ་ནུབ་ཏུ་བདུག་སྤོས། ནུབ་ཏུ་མར་མེ། ནུབ་བྱང་དུ་དྲི་མཆོག བྱང་དུ་ཞལ་ཟས་རྣམས་ཕུལ་ལོ། ། སྤྱི་མཆོད་དེའི་ཕྱི་རོལ་ཏུ།
རྒྱས་པར་ན་སྤོས། མར་མེ། ལྷ་བཤོས་གསུམ་ཚན་པ་རེ་རེ་བྱས་པ་ལྷ་གྲངས་དང་མཉམ་པ་བཤམ། བསྡུ་ན་སྤོས་མར་མེ་ལྷ་བཤོས་གསུམ་ཚན་པ་རེ་རེར་གྱེས་པ་ཕྱོགས་བཞིར་བཅོ་ལྔ་བཅོ་ལྔ་བཤམ། དཀྱིལ་འཁོར་གྱི་ལྷོ་ཕྱོགས་སུ་ལྷོ་ནུབ་ནས་ཤར་ལྷོའི་བར་གཙོ་བོའི་ཞལ་འགྲོས་དང་མཐུན་པར་ཕྱོགས་སྐྱོང་འབྱུང་པོའི་གཏོར་མ་ཟླུམ་གཏོར་གཉིས་འཐེབ་ཀྱུས་བརྒྱན་པ། རིགས་དྲུག་དང་ཡི་དྭགས་ལ་ཟན་རིལ་བཅུ་ཚན་གཉིས། བགེགས་ལ་འཐེབ་ཀྱུ་གཉིས་ལྟག་སྤྲད་དེའི་སྟེང་དུ་འཐེབ་ཀྱུ་གཅིག་བསླངས་ནས་བཞག་པ་ནི། ས་སྟེང་ས་འོག་ས་བླ་གསུམ་གྱི་བགེགས་ལ་སྟེར་བ་ཡིན་གསུངས། ཡི་དམ་གྱི་གཏོར་མ་ནི་སྦྱོང་རྒྱུད་ནས་མ་བཤད་པས་མི་མཛད་དོ། ། དེ་ལྟར་གཏོར་མ་ལྔ་ཚར་དུ་བཤམས་པ་ཕྱག་ལེན་ནོ། །
དེ་ལས་གཞན་པའི་ཡོ་བྱད་ནི། ཏིལ་ནག གུ་གུལ་ནག་པོ། བྱེ་ནག ཡུངས་ཀར། ཁྲུས་རས། ཁྲུས་ལོང་། གོས་ཟུང་ལ་སོགས་པའི་འོག་ཏུ་དགོས་པའི་ཡོ་བྱད་རྣམས་འཚོགས་པར་བཤམ་མོ། ། རྣལ་འབྱོར་པ་སོ་སོའི་མདུན་དུ་སྟེགས་བུའི་སྟེང་དུ། རང་གི་གཡས་སུ་རྡོ་རྗེ།
གཡོན་དུ་དྲིལ་བུའི་མཚལ་ཞལ་རྡོ་རྗེའི་ལྟེ་བ་ལ་བསྟན་ཏེ་བཞག གཞན་ཡང་རྔ་དང་། དུང་དང་། སིལ་སྙན་ལ་སོགས་པའི་རོལ་མོའི་བྱེ་བྲག་རྣམས་ཀྱང་འཚོགས་པར་བཤམ་མོ། ། གཉིས་པ་དངོས་གཞི་ལ་བདུན་ཏེ། བདག་ཉིད་སངས་རྒྱས་སུ་བསྐྱེད་པ། བུམ་པ་བསྒྲུབ་པ། མདུན་བསྐྱེད་ཀྱི་དཀྱིལ་འཁོར་ཆེན་པོ་བསྒྲུབ་ཅིང་མཆོད་པ། ཕྱི་རོལ་ཏུ་ཕྱོགས་སྐྱོང་དང་འབྱུང་པོ་ལ་སོགས་པ་རྣམས་ལ་གཏོར་མ་བཏང་བ། བདག་ཉིད་འཇུག་ཅིང་དབང་བླང་བ།
བདག་དང་གཙོ་བོ་ཐ་མི་དད་དུ་བསྒྲུབས་ཏེ་བརྟན་བྱེད་ཀྱི་བཟླས་པ་བྱ་བ། གཤིན་དོན་ཇི་ལྟར་བྱ་བའི་ཚུལ་ལོ། ། དང་པོ་བདག་ཉིད་སངས་རྒྱས་སུ་བསྐྱེད་པ་ལ་དྲུག་སྟེ། ཐོག་མར་མཆོད་པ་བསངས་སྦྱངས་བྱིན་གྱིས་བརླབ་པ། སྐྱབས་སུ་འགྲོ་བ་དང་སེམས་བསྐྱེད་པ། བསྲུང་བའི་འཁོར་ལོ་བསྒོམ་པ། ལྷ་གྲུབ་པའི་རྒྱུ་གཟུགས་བརྙན་གྱི་སྦྱོར་བ་བསྒོམ་པ། འབྲས་བུ་ལྷ་བསྐྱེད་པ་དངོས། གྲུབ་ནས་གཞན་དོན་ཇི་ལྟར་བྱ་བའི་ཚུལ་ལོ། ། དང་པོ་ནི།
སྟན་བདེ་བ་ལ་འདུག་སྟེ། རྡོ་རྗེ་འཛིན་པའི་ཕྱག་རྒྱ་བཅས་ལ། ཨོཾ་བཛྲ་ས་མཱ་ཡ་ཧཱུྃ། ཞེས་བརྗོད་པས་སྒྲུབ་་་་་་དཀྱིལ་འཁོར་གྱི་ཤར་སྒོའི་སྒོ་ཁང་གི་ནང་དུ་ཞུགས་པར་བསམ་པའོ། ། ཨོཾ་བཛྲ་ཡཀྵ་ཧཱུྃ། ཞེས་བརྗོད་པས། མཆོད་པ་ལ་གནོད་སྦྱིན་གྱི་བགེགས་ཐམས་ཅད་རྒྱང་རིང་དུ་བསྐྲད་པར་བསམ་མོ། ། རྡོ་རྗེ་མེའི་ཕྱག་རྒྱ་བཅས་ལ། ཨོཾ་བཛྲ་ཛྭ་ལ་སོགས་བརྗོད་པའི་ཚེ། ཕྱག་རྒྱ་དེ་ལས་མེ་འོད་དཔག་ཏུ་མེད་པ་འཕྲོས་པས་མཆོད་པའི་མ་དག་པ་ཐམས་ཅད་བསྲེགས་ཤིང་སྦྱངས་པར་བསམ་མོ། །
བསང་སྦྱངས་གཉིས་ཀའི་སྔགས་དང་ཕྱག་རྒྱ་བརྟག་པ་དང་པོ་ལས་གསུངས་སོ། ། སྭ་བྷ་ཝ་ནི་བླ་མ་ཁ་ཅིག་བཞེད་ཀྱང་དངོས་སུ་མ་གསུངས་པས་མ་བྱས་ཀྱང་རུང་གསུངས། མཆོད་པའི་སྣོད་བཅུད་གཉིས་ཀ་ཨོཾ་ལས་བསྐྱེད་པ་ནི། སློབ་དཔོན་ཀུན་སྙིང་གིས་རྣམ་སྣང་སྒྱུ་འཕྲུལ་དྲྭ་བའི་འགྲེལ་བར་གསུངས་སོ། ། དེ་ཡང་ཨོཾ་ནི་ནམ་མཁའ་མཛོད་ཀྱི་ས་བོན་ཡིན་ལ། ནམ་མཁའ་མཛོད་ལས་དགོས་འདོད་ཐམས་ཅད་འབྱུང་བས་སོ། ། ཞེས་གསུངས། ངག་འདོན་ནི། ཨོཾ་ནས་ཤཔྟའི་བར་གྱི་རང་སྔགས་ཕྱག་རྒྱ་དང་བཅས་པས་བྱིན་གྱིས་བརླབས་པའོ། ། མཆོད་པའི་ཕྱག་རྒྱ་རྣམས་ནི་གསང་བ་སྤྱི་རྒྱུད་ལས་འབྱུང་ངོ་། །
དྷརྨཱ་ར་ཎིའི་རོལ་སྔགས་ཀྱང་རྣམ་སྣང་སྒྱུ་དྲྭའི་འགྲེལ་པར་གསུངས་སོ། ། གཉིས་པ་ལ། སྐྱབས་སུ་འགྲོ་བ་དང་། སེམས་བསྐྱེད་པ་གཉིས་ལས། དང་པོ་ནི། ཤཱཀ་ཐུབ་ལས། སངས་རྒྱས་ཆོས་དང་ཚོགས་དག་ལ། ། ཐོས་ནས་ཡང་དག་སྐྱབས་སུ་མཆི། ། ཞེས་པ་དང་། སངས་རྒྱས་འདྲ་བའི་སྟོན་པ་མེད། །
ཆོས་དང་འདྲ་བའི་ལམ་མེད་ཅིང་། ། དགེ་འདུན་འདྲ་བའི་འདྲེན་པ་མེད། ། ཅེས་པས་བསྟན། ངག་འདོན་ནི། བདག་དང་འགྲོ་བ་ཞེས་པ་ནས་བྱིན་གྱིས་བརླབས་ཏུ་གསོལ། ཐུགས་རྗེས་བཟུང་དུ་གསོལ། ཞེས་པའི་བར་རོ། ། གཉིས་པ་ནི་བརྟག་པ་དང་པོ་ལས། སངས་རྒྱས་ཀུན་གྱི་བྱང་ཆུབ་སེམས། ། བླ་ན་མེད་པ་རྟོགས་འགྱུར་བ། །
རྒྱལ་བས་གསུངས་པའི་ཡེ་ཤེས་གང་། ། དེ་ནི་དཀྱིལ་འཁོར་སྙིང་པོར་བརྗོད། ། ཅེས་པས་སྟོན། རྡོ་རྗེ་འཛིན་པའི་ཕྱག་རྒྱ་བཅས་ལ། ངག་འདོན་ནི། སློབ་དཔོན་ཀུན་སྙིང་གི་རྣམ་སྣང་སྒྱུ་དྲྭའི་འགྲེལ་པར་གསུངས་པའི་ཆོས་ཐམས་ཅད་སྟོང་ཞིང་བདག་མེད་པ་ཡིན་པ་ལ་ཞེས་སོགས་ཏེ། འགོད་པར་བྱ་ཞེས་པ་ཡན་གྱིས་སྨོན་པ་སེམས་བསྐྱེད་བསྟན། དེའི་དགེ་འདུན་ནས་བགྱིའོ། ། ཞེས་པའི་བར་གྱིས་འཇུག་པ་སེམས་བསྐྱེད་བསྟན། འདི་ལན་གསུམ་བྱེད་པ་ནི་སེམས་བསྐྱེད་ཀྱི་ཆོ་ག་ཡིན་པས་ཤིན་ཏུ་ལེགས་གསུངས།
གསུམ་པ་ནི་བརྟག་པ་དང་པོ་ལས། འཇིག་རྟེན་གསུམ་ལས་རྣམ་རྒྱལ་གྱིས། ། བདག་བསྲུང་ལ་སོགས་བྱས་ནས་ནི། ། ཞེས་པས་བསྟན། དེ་ལ་ཡང་རྒྱས་པ་དང་བསྡུས་པའོ། ། དང་པོ་ནི། བླ་མའི་མན་ངག་རྡོ་རྗེ་འབྱུང་བ་ནས་ཁ་བསྐངས་པ་སྟེ། དེ་ལ་ཡང་དྲུག ཐོག་མར་སྒོ་གསུམ་བྱིན་གྱིས་བརླབ་པ། རིགས་ཀྱི་ཁྲོ་བོ་བསྒོམ་པ།
དེ་ལ་དབང་བསྐུར་ཞིང་གོ་བགོ་བ། སྔར་ཡོད་ཀྱི་བགེགས་ཚར་གཅོད་པའི་ཕྱིར་བསྣུན་བསྲེག་བཅིངས་གསུམ་བྱ་བ། ཕྱིན་ཆད་མི་འཇུག་པར་བྱ་བའི་ཕྱིར་བསྲུང་བའི་འཁོར་ལོ་བསྒོམ་པ། དེ་བརྟན་པར་བྱ་བའི་ཕྱིར་ལས་ཁ་ཚར་བ་བྱ་བའོ། ། ཐོག་མར་སྒོ་གསུམ་བྱིན་གྱིས་བརླབ་པའི། དང་པོ་ཡིད་བྱིན་གྱིས་བརླབ་པ་ནི། རྡོ་རྗེ་རྩེ་མོ་ལས། དང་པོ་སྟོང་ཉིད་བསམ་ནས་ནི། ། ལུས་ཅན་ཀུན་གྱི་དྲི་མ་བཀྲུ། ། ཞེས་གསུངས་པ་ལྟར།
ངག་འདོན་ནི། ཨོཾ་སྭ་བྷ་ཝ། ཞེས་པ་ནས། སྟོང་པའི་ངང་ལས་ཞེས་པའི་བར་ཏེ། དེའི་དོན་བསྒོམ་པ་ནི། ཡིད་ཏིང་ངེ་འཛིན་བསྒོམ་པ་ལ་དབང་བར་བྱས་པའོ། ། གཉིས་པ་ངག་བྱིན་གྱིས་བརླབ་པ་ནི། གཙུག་དགུ་ལས། རྡོ་རྗེའི་ལྕེ་རུ་རབ་བསམ་པས། ། སྔགས་ཟློས་མཐུ་དང་ལྡན་པར་འགྱུར། །
ཞེས་གསུངས་པ་ལྟར། རང་སྐད་ཅིག་གིས་ཞེས་པ་ནས། ཛི་ཧ་ཞེས་པའི་བར་ཏེ། ངག་འདོན་དང་བསམ་བྱ་དཀྱུས་བཞིན་དུ་བསྒོམ་པ་ནི། ངག་སྔགས་བཟླས་པ་ལ་དབང་བར་བྱས་པ་ཡིན་ནོ། ། གསུམ་པ་ལུས་བྱིན་གྱིས་བརླབ་པ་ནི། རང་གི་ལག་པ་གཉིས་ཀྱི་ཞེས་པ་ནས། རྩེ་གཅིག་པར་གྱུར། ཅེས་པའི་བར་ནི། ལུས་ཕྱག་རྒྱ་འཆའ་བ་ལ་དབང་བར་བྱས་པ་ཡིན་ནོ། །
གཉིས་པ་རིགས་ཀྱི་ཁྲོ་བོ་བསྒོམ་པ་ནི། རྡོ་རྗེ་རྩེ་མོ་ལས། གསོད་དང་སྐྲོད་པའི་ལས་རྣམས་ལ། ། སྔགས་པའི་ཁྲོ་བོ་ང་ཉིད་དེ། ། མེ་ལྟར་འབར་བ་ཞེས་བྱ་འོ། ། ཞེས་གསུངས་པ་ལྟར་རོ། ། ངག་འདོན་ནི། ཧཱུྃ་ལས་བདག་ཉིད་ཁྲོ་བོ་མེ་ལྟར་འབར་བ་ཞེས་པ་ནས། ཞུགས་པར་གྱུར་ཅེས་པའི་བར་རོ། ། གསུམ་པ་དབང་བསྐུར་ཞིང་གོ་བགོ་བ་ནི།
ཁྲོ་བོ་ཏི་རིན་ཏའི་ཕྱག་རྒྱ་བཅས་ལ། ཨོཾ་གྲྀཧྞ་བཛྲ་ས་མ་ཡ་ཧཱུྃ་བྃ། ཞེས་བརྗོད་པས་ཁྲོ་བོའི་ང་རྒྱལ་བཟུང་ལ་ཕྱག་རྒྱ་དེ་ཉིད་སྤྱི་བོ་ལ་སོགས་པའི་གནས་ལྔར་གཏུགས་ཤིང་། ཨོཾ་བཛྲ་ཛྭ་ལ་ཨ་ན་ལརྐ་ཧཱུྃ་ཨ་བྷི་ཥིཉྩ་མྃ། ཞེས་བརྗོད་པས། གནས་དེ་རྣམས་སུ་རྡོ་རྗེ་སྔོན་པོ་རྩེ་ལྔ་པ་ར་གདེངས་པ་གྱེན་དུ་ལངས་པ་རེ་རེའི་རྩ་བ་རྡོ་རྗེ་སྔོན་པོ་ཆུ་བརྒྱུགས་ཀྱིས་བཅིངས་པར་བསམ། གོ་བགོ་བ་ནི། དར་དཀར་པོ་ཞེང་དུ་ཁྲུ་གང་པ། དཀྱུས་སུ་ཁྲུ་ཉི་ཤུ་རྩ་གཅིག གནས།
སྙིང་ཁ་ལྐོག་མ་ཁ་ཕྱོགས་དང་། ། སྙིང་ཁ་ནུ་མའི་བར་དང་ནི། ། སྙིང་ཁ་མགྲིན་པ་རྒྱབ་དཔྲལ་བ། ། དགུར་མདུད་པ་བཅིངས་ལ། རྣ་ལྟག་གཉིས་སུ་འགུ་གུ་ཆུང་ལ། ལྷག་མ་ལུས་ཚད་དང་མཉམ་པར་བསམ་ཞིང་། ཨོཾ་ཏྲུྃ། ཨོཾ་བཛྲ་ཏུ་ཁེ་ཧོ། ཞེས་བརྗོད་ཅིང་། ཐལ་མོ་རྩེ་སྤྲད་ལ་བཤམ་པ་གདབ་བོ། །
བཞི་པ་བསྣུན་བསྲེག་བཅིངས་གསུམ་ནི། རྡོ་རྗེ་གསོར་ཞིང་། ཨོཾ་བཛྲ་སོགས་བརྗོད་པའི་ཚེ། རྡོ་རྗེ་དེ་ལས་དེ་འདྲ་བའི་མེ་འོད་དཔག་ཏུ་མེད་པ་འཕྲོས་པས་བགེགས་ཐམས་ཅད་བསྣུན་པར་བསམ། རྡོ་རྗེ་མེའི་ཕྱག་རྒྱ་དང་། ཨོཾ་བཛྲ་སོགས་བརྗོད་པའི་ཚེ། ཕྱག་རྒྱ་དེ་ལས་མེ་འོད་དཔག་ཏུ་མེད་པ་འཕྲོས་པས་བགེགས་ཐམས་ཅད་བསྲེགས་པར་བསམ། རྡོ་རྗེ་ཞགས་པའི་ཕྱག་རྒྱ་དང་། ཨོཾ་བཛྲ་ནི་ཏྲི་སོགས་བརྗོད་པའི་ཚེ། ཕྱག་རྒྱ་དེ་ལས་ཡེ་ཤེས་ཀྱི་སྲད་བུ་ཁ་དོག་སྣ་ལྔ་པ་དཔག་ཏུ་མེད་པ་འཕྲོས་པས་བགེགས་ཐམས་ཅད་བཅིངས་པར་བསམ་མོ། །
ལྔ་པ་སྲུང་འཁོར་ནི། ཌི་ཌོའི་སྔགས་རྒྱས་འོག་ཕྱོགས་རབ་བཅིངས་ཏེ། ། འཇིགས་བྱེད་སྟེང་དང་གནོད་སྦྱིན་སྟེང་གི་འོག ། གཙུག་ཏོར་ཤར་དང་ཞགས་པས་ཤར་གྱི་ནང་། ། བ་དན་ནུབ་དང་ནག་པོའི་སྔགས་རྒྱས་བྱང་། ། རྩེ་མོའི་སྔགས་རྒྱས་ལྷོ་ཕྱོགས་བཅིངས་བར་བྱ། ། ཞེས་པ་ལྟར། རྡོ་རྗེ་བསྡམས་པ་ཁ་ཕུབ་པ་བརྐྱངས་ལ། ཨོཾ་བཛྲ་ཌི་ཌོ་སོགས་བརྗོད་པའི་ཚེ། འོག་རྡོ་རྗེའི་ས་གཞི་ནས་ཕུང་བརྡལ་བ་ལྟར་བསམ་མོ། །
འཇིགས་བྱེད་ཀྱི་ཕྱག་རྒྱ་བཅས་ལ། ཨོཾ་ཧུ་ལུ་སོགས་བརྗོད་པའི་ཚེ། སྟེང་དུ་རྡོ་རྗེ་གུར་གྲུ་བཞི་པ་གཅིག་གྲུབ་པར་བསམ་མོ། ། རྡོ་རྗེ་གནོད་སྦྱིན་གྱི་ཕྱག་རྒྱ་དང་། ཨོཾ་བཛྲ་ཡཀྵ་སོགས་བརྗོད་པའི་ཚེ། གུར་དེའི་འོག་ཏུ་དེ་དང་མཉམ་པའི་རྡོ་རྗེའི་གུར་གྲུ་བཞི་པ་གཅིག་གྲུབ་པར་བསམ་མོ། ། རྡོ་རྗེ་གཙུག་ཏོར་གྱི་ཕྱག་རྒྱ་དང་། ཨོཾ་དྲུཾ་སོགས་བརྗོད་པའི་ཚེ། ཤར་དུ་གུར་སྟེང་མ་དང་མཉམ་པའི་རྡོ་རྗེའི་རྭ་བ་གྲུ་བཞི་པ་གཅིག་གྲུབ་པར་བསམ། རྡོ་རྗེ་ཞགས་པའི་ཕྱག་རྒྱ་བཅས་ལ།
ཨོཾ་ཧཱུྃ་སོགས་བརྗོད་པའི་ཚེ། ཤར་གྱི་དེའི་ནང་དུ་གུར་ནང་མ་དང་མཉམ་པའི་ར་བ་གྲུ་བཞི་པ་གཅིག་གྲུབ་པར་བསམ། རྡོ་རྗེ་བ་དན་གྱི་ཕྱག་རྒྱ་བཅས་ལ། ཨོཾ་བཛྲ་པ་ཏཾ་སོགས་བརྗོད་པའི་ཚེ། ནུབ་དུ་གུར་འོག་མ་དང་མཉམ་པའི་རྭ་བ་གྲུ་བཞི་གཅིག་གྲུབ་པར་བསམ། རྡོ་རྗེ་ནག་མོའི་ཕྱག་རྒྱ་དང་། ཨོཾ་ཧྲི་བཛྲ་ཀ་ལི་སོགས་བརྗོད་པས། བྱང་དུ་གུར་འོག་མ་དང་མཉམ་པའི་ར་བ་གྲུ་བཞི་པ་གཅིག་གྲུབ་པར་བསམ་མོ། ། ཁྱད་པར་རྡོ་རྗེའི་ཆར་ཡང་ཕབ་པར་བསམ་མོ། ། རྡོ་རྗེ་རྩེ་མོའི་ཕྱག་རྒྱ་དང་།
ཨོཾ་ཤཱི་སོགས་བརྗོད་པས། ལྷོར་གུར་འོག་མ་དང་མཉམ་པའི་ར་བ་གྲུ་བཞི་པ་གཅིག་གྲུབ་པར་བསམ་མོ། ། དེ་ཡང་སྟེང་དང་ཤར་གཉིས་ལན་གཉིས་འཆིང་བ་ནི། མགོན་པོ་མངོན་འབྱུང་གི་རྒྱུད་ལས། ཚངས་པ་བརྒྱ་བྱིན་མཐུ་ཆེ་བས། ། ཤར་དང་སྟེང་གཉིས་ལན་གཉིས་བཅིངས། ། ཞེས་གསུངས། ལྷོ་རྗེས་ལ་འཆིང་བ་ནི། གཤིན་རྗེའི་བུ་མོ་ཆུ་ལེན་མ་ཞེས་བྱ་བ་འགྲོས་ཤིན་ཏུ་བུལ་བས་ལྷོ་རྗེས་ལ་འཆིང་བ་ཡིན་གསུངས། རྡོ་རྗེ་ལས་ཀྱི་ཕྱག་རྒྱ་བཅས་ལ།
ཧཱུྃ་བཛྲ་ཀརྨ་ཞེས་བརྗོད་པའི་ཚེ། དེ་དག་ཐམས་ཅད་ཀྱི་ཕྱི་རོལ་ཏུ་སྣ་ཚོགས་རྡོ་རྗེ་འབུམ་བརྩིགས་སུ་བྱས་པའི་ར་བ་གྲུ་བཞི་པ་གཅིག་བསམ། ཧཱུྃ་མཛད་ཀྱི་ཕྱག་རྒྱ་དང་། ཧཱུྃ་ཧཱུྃ་སོགས་བརྗོད་པས་དེའི་ནང་དུ་རྡོ་རྗེའི་ར་བ་ཟླུམ་པོ་གཅིག་གྲུབ་པར་བསམ་མོ། ། རྡོ་རྗེ་བསྡམས་པ་སྙིང་ཁར་དཀྲོལ་ལ། ཨོཾ་བཛྲ་བནྡྷ་བྃ་ཞེས་བརྗོད་པས། དེའི་ནང་དུ་རྡོ་རྗེའི་གུར་གྲུབ་པར་བསམ་མོ། ། དྲུག་པ་ལས་ཁ་ཚར་བ་ལ་བརྒྱད་དེ། ཁྲོ་བོ་སྤྱན་དྲངས་པ། དེ་ལ་གདན་དབུལ་ཞིང་མཆོད་བསྟོད་བྱ་བ།
བགེགས་ལ་བཀའ་བསྒོ་བ། བདག་བསྲུང་བ། གནས་བསྲུང་བ། རྣལ་འབྱོར་བསྲུང་བ། སེམས་དཔའ་ཐ་མ་བཞིའི་བསྲུང་བ། ཡི་གེ་བརྒྱ་པ་བརྗོད་པས་བརྟན་པར་བསམ་པའོ། ། དང་པོ་ཁྲོ་བོ་སྤྱན་དྲངས་པ་སོགས་ཀྱི་ཚིགས་བཅད་ནི་མགོན་པོ་མངོན་འབྱུང་གི་རྒྱུད་ནས་གསུངས་པ་ལྟར་ཧཱུྃ་ཡེ་ཤེས་བསྐལ་པ་སོགས་ནས་གཤེགས་སུ་གསོལ་གྱི་སྤྱན་དྲངས། པདྨ་ཀ་མ་ལས་གདན་དབུལ། ཨརྒྷྃ་སོགས་ཀྱིས་མཆོད། ཧཱུྃ་ཆོས་ཉིད་སྟོང་པ་སོགས་ནས།
བགེགས་ཀྱི་དགྲ་ལ་ཕྱག་འཚལ་བསྟོད། ། སོགས་ཀྱིས་བསྟོད། བཀའ་བསྒོ་བ་ནི། དཀྱིལ་འཁོར་ཆེན་པོ་སོགས་ནས། གདོན་མི་ཟ་ཞེས་པའི་བར་རོ། ། བདག་བསྲུང་བ་ནི། ཧཱུྃ་མཛད་ཀྱི་ཕྱག་རྒྱ་བཅས་ལ། སྙིང་ཁ། དཔྲལ་བ། མགྲིན་པ།
སྤྱི་བོ་རྣམས་སུ་རེག་ཅིང་། སུམྦྷ་ནི་སོགས་བརྗོད་པའི་ཚེ། སྙིང་ཀར་རྡོ་རྗེ་སྔོན་པོ་རྩེ་ལྔ་པ། དཔྲལ་བར་རིན་པོ་ཆེ་སེར་པོ། མགྲིན་པར་པདྨ་དམར་པོ། སྤྱི་བོར་སྣ་ཚོགས་རྡོ་རྗེ་རྣམས་ཀྱིས་རྒྱས་གདབ་པར་བསམ་མོ། ། གནས་བསྲུང་བ་ནི། སྔར་གྱི་སྔགས་རྒྱ་དེ་ཉིད་ཕྱོགས་མཚམས་རྣམས་སུ་བསྟན་པས། སྔར་གྱི་སྲུང་འཁོར་དེ་དག་གསལ་གདབ་ཅིང་བརྟན་པར་བསམ་པའམ། ཡང་ན་ཆོ་གའི་སྦྱོར་དངོས་རྗེས་གསུམ་གྱི་བར་ཆད་ཐམས་ཅད་བསྲུང་བར་བསམ་གསུངས།
སེམས་དཔའ་ཐ་མ་བཞིའི་སྔགས་རྒྱས་ཀྱང་སྔར་གྱིས་སྲུང་འཁོར་བརྟན་པར་བསམ་ཞིང་། ཡིག་བརྒྱ་ཚར་གསུམ་གྱིས་ཀྱང་ལྷག་ཆད་ཁ་བསྐངས་ཤིང་བརྟན་པར་བསམ་མོ། ། སྲུང་འཁོར་རྒྱས་པའོ། ། བསྡུས་པ་ནི། མེ་ལྟར་འབར་བ་ལས། དེ་ནས་ཕྱག་ན་རྡོ་རྗེས་རང་གི་སྐུ་བོར་ཏེ། ཁྲོ་བོ་མེ་ཉི་མ་ཞེས་བྱ་བའི་སྙིང་པོ་ཉིད་ཀྱི་ཐུགས་ཁ་ནས་ཕྱུང་སྟེ། ཨོཾ་བཛྲ་སཏྭ་ཀྲོ་ཏ་སོགས་ཀྱིས་བསྟན་ཏེ། འདིའི་ཕྱག་ན་རྡོ་རྗེ་ནི་སྐུ་མདོག་ལྗང་སྔོན་ཡིན་ཏེ། པདྨ་ཅོད་པན་གྱི་རྒྱུད་ལས།
ཧཱུྃ་སྐྱེས་ཕྱག་ན་རྡོ་རྗེ་ནི། ། ཕྱག་ན་རྡོ་རྗེ་གོས་སྔོན་ཅན། ། སྐུ་མདོག་ལྗང་སྔོན་ཅུང་ཟད་ཁྲོ། ། རྡོ་རྗེ་དྲིལ་བུ་ཕྱག་ན་བསྣམས། ། སེམས་དཔའི་སྐྱིལ་མོ་ཀྲུང་གིས་བཞུགས། ། ཞེས་པ་དང་མཐུན་ཅིང་། འདི་ནི་རྒྱུད་གསུང་བ་པོའི་ཕྱག་ན་རྡོ་རྗེ་དང་དོན་གཅིག་གསུངས། ངག་འདོན་ནི་བསྙེན་པ་རྒྱས་པའི་སྐབས་ནས་འབྱུང་བ་ལྟར་བྱ་སྟེ། ཨོཾ་སྭ་བྷཱ་ཝ་ནས། ཡེ་ཤེས་ཀྱི་མེ་འབར་བའི་དབུས་ན་བཞུགས་པའོ། །
ཞེས་པའི་བར་བྱས་ལ། དེ་ནས་སཏྭ་དགུ་བསྐོར་གྱི། དང་པོ་གསུམ་གྱིས་པད་སྐོར་སྔོན་དུ་འགྲོ་བས། ཧཱུྃ་མཛད་ཀྱི་ཕྱག་རྒྱ་གནས་གསུམ་དུ་རེག་ཅིང་། དང་པོས་ལུས་ལྷ་བསྒོམ་པ་ལ་དབང་། ལུས་ཀྱི་བར་ཆད་བསྲུང་། གཉིས་པས་ངག་སྔགས་བཟླ་བ་ལ་དབང་བ་དང་། ངག་གི་བར་ཆད་བསྲུང་བའོ། ། གསུམ་པས་སེམས་ཏིང་ངེ་འཛིན་བསྒོམ་པ་ལ་དབང་བ་དང་། ཡིད་ཀྱི་བར་ཆད་བསྲུང་བའོ། །
བར་པ་གསུམ་གྱི་དང་པོས་སྲུང་འཁོར་བསྐྱེད། གཉིས་པས་གསལ་བཏབ། གསུམ་པས་བརྟན་པར་བསམ། ཐ་མ་གསུམ་གྱིས་ཆོ་གའི་སྦྱོར་དངོས་རྗེས་གསུམ་གྱི་བར་ཆད་བསྲུང་བར་བསམ་མོ། ། བཞི་པ་ལྷ་འགྲུབ་པའི་རྒྱུ་གཟུགས་ཅན་གྱི་སྦྱོར་བ་བསྒོམ་པ་ནི། འཁོར་ལོས་བསྒྱུར་བའི་སྐབས་ནས་གསལ་བར་བསྟན་ཅིང་། དེ་ཡང་རང་གི་ལག་གཉིས་ཀྱི་མཐིལ་དུ་ཨ་ཨཱ་ཞེས་སོགས་ནས། ཨཾ་ཨཱ་ཞེས་པའི་བར་བརྗོད་པའི་གཡས་ཀྱི་ཟླ་བ་ནི་ཀུན་རྫོབ་བྱང་ཆུབ་ཀྱི་སེམས་སངས་རྒྱས་ཐམས་ཅད་ཀྱི་ཐུགས་གཉིས་སུ་མེད་པའི་ཡེ་ཤེས་ཀྱི་རང་བཞིན་ཐབས་སྙིང་རྗེའི་ཆེན་པོ། གཡོན་གྱི་ཟླ་བ་ནི་སྤྲོས་མེད་རྣམ་པར་མི་རྟོག་པའི་ཤེས་རབ་བོ། ། དེ་གཉིས་ཀྱི་སྟེང་གི་གཡས་ཀྱི་ཧཱུྃ་ནི་ཡེ་ཤེས་ལྔ་དང་།
གཡོན་གྱི་ཨཱ་ནི་དབྱིངས་རང་བཞིན་གྱི་རྣམ་པར་དག་པའོ། ། དེ་དག་རྟོགས་པར་བྱེད་པའི་ཐབས་སྟོང་ཉིད་བཅུ་དྲུག་ནི་ཨཱ་ལི་བཅུ་དྲུག་གི་རྣམ་པར་ཤར་བའོ། ། དེས་ཧཱུྃ་ལ་གཡས་བསྐོར་དང་། ཨ་ལ་གཡོན་བསྐོར་བསམ་མོ། ། གཡས་ཀྱི་མཐེ་བོང་ལ་སོགས་པའི་སོར་མོ་རྣམས་ལ་ཨོཾ་ལས་རྣམ་པར་སྣང་མཛད་བྱང་ཆུབ་མཆོག་གི་ཕྱག་རྒྱ་ཅན་ལ་སོགས་པའི་རྒྱལ་བ་རིགས་ལྔ་དང་། གཡོན་གྱི་མཐེ་བོང་ལ་སོགས་པའི་སོར་མོ་རྣམས་ལ། ཨོཾ་ལས་རྡོ་རྗེ་དབྱིངས་ཀྱི་དབང་ཕྱུག་མ་ལ་སོགས་པའི་ཡུམ་ལྔ་སྟེ། དེ་དག་ཐམས་ཅད་མེ་ལོང་ནང་གི་གཟུགས་བརྙན་ལྟར་སྣང་ལ་རང་བཞིན་མེད་པར་གསལ་བར་བསམ་ཞིང་། ལྷ་ཕན་ཚུན་མཐོང་བའི་ཡེ་ཤེས་སམ། ལམ་བདེ་བ་གང་ཡིན་པ་དེ་ནི་སྦྱོར་ལམ་དྲོད་ཀྱི་ཡེ་ཤེས་སོ། །
ཐལ་མོ་མཉམ་པར་སྦྱར་བ་ལས། ཨ་ནོ་ཡ་ནི་ཨ་ནུ་ག་ཏེ་སརྦ་དྷརྨ་ཞེས་བརྗོད་པའི་ཚེ། ལྷ་ཕན་ཚུན་རེག་པའི་བདེ་བ་གང་ཡིན་པ་དེ་ནི་སྦྱོར་ལམ་རྩེ་མོའི་ཡེ་ཤེས་སོ། ། རྡོ་རྗེ་ཐལ་མོ་སྦྱར་བ་ལས། སྥ་ར་སྥ་ར་ཨ་ནུ་ཏྲ་བི་ཏྲ་སརྦ་དྷརྨཱ་ཞེས་བརྗོད་པས། ཕན་ཚུན་སྙོམས་པར་ཞུགས་པའི་བདེ་བ་གང་ཡིན་པ་དེ་ནི་སྦྱོར་ལམ་བཟོད་པའི་ཡེ་ཤེས་སོ། ། རྡོ་རྗེ་བསྡམས་པ་ལས་བཛྲ་ཨཉྩ་ལི་ཨ་དྷེན་ཏ་ཨ་ནུ་ཏྲ་སརྦ་དྷརྨཱ་ཞེས་བརྗོད་པས་ཕན་ཚུན་ཆུ་ལ་ཆུ་བཞག་པ་དང་། མར་ལ་མར་བཞག་པ་ལྟར་དབྱེར་མེད་དུ་འདྲེས་པའི་བདེ་བ་གང་ཡིན་པ་དེ་ནི་སྦྱོར་ལམ་ཆོས་མཆོག་ཆེན་པོའི་ཡེ་ཤེས་སོ། ། ཕྱག་རྒྱ་ཕྲལ་ཏེ། བཛྲ་བནྡྷ་ཏྲཊ་གསུམ་བརྗོད་པས་མཐོང་སྤང་གི་དྲི་མ་དང་བྲལ་བར་བསམ་མོ། །
རང་གི་སྙིང་ཀར་ཟླ་བ་ལ་དང་པོའི་རྡོ་རྗེ་དམར་པོ་རྩེ་ལྔ་པའི་ལྟེ་བ་ལ་ཧཱུྃ་གིས་མཚན་པ་ལས་འོད་ཟེར་འཕྲོས། ཕྱོགས་བཅུའི་སངས་རྒྱས་དང་བྱང་ཆུབ་སེམས་དཔའ་ཐམས་ཅད་ཀྱི་ཐུགས་གཉིས་སུ་མེད་པའི་ཡེ་ཤེས་ཀྱི་རང་བཞིན་དང་པོའི་རྡོ་རྗེའམ། ཨ་དམར་པོའི་རྣམ་པ་རང་གི་ལུས་ལ་ཆར་ལྟར་བབས་པས། ལུས་དང་སེམས་ལ་བདེ་བ་དཔག་ཏུ་མེད་པ་སྐྱེས་པར་བསམས་ཞིང་། དང་པོའི་རྡོ་རྗེ་ལ་ཐིམ་པར་བསམ་མོ། ། རྡོ་རྗེ་བསྡམས་པ་བསྐྱོད་ཅིང་། ཨོཾ་བཛྲ་ཨ་ཝེ་ཤ་ཨ་ཨཱ་ཞེས་པ་བཅུ་ནས་བརྒྱའི་བར་བརྗོད་པས། མཐོང་ལམ་གྱི་ཡེ་ཤེས་སྐྱེས་པར་བསམ་མོ། ། དེ་ནས་ཏིཥྛ་བཛྲ་ཌྲི་ཌོ་སོགས་ནས་བཛྲ་མུ་བྃ་ཞེས་པའི་བར་ལན་གསུམ་བརྗོད་ཅིང་། སྙིང་ཀར་རྡོ་རྗེ་བསྡམས་པ་དཀྲོལ་ལ་སེ་གོལ་ལན་གསུམ་གཏོགས་པས་སྒོམ་ལམ་ས་དགུའི་ཡེ་ཤེས་རྒྱུད་ལ་སྐྱེས་པར་བསམ་མོ། །
ལྔ་པ་འབྲས་བུ་ལྷ་བསྐྱེད་པ་ནི། ཚེ་དཔག་མེད་ལས། བདག་གི་དེ་ཉིད་དྲན་བྱ་ཞིང་། ། ཞེས་དང་། རྡོ་རྗེ་སེམས་དཔའི་གནས་འདུག་སྟེ། ། ཐམས་ཅད་ཟོས་ཤིང་ཀུན་བྱས་ཀྱང་། ། འགྲུབ་འགྱུར་ཉེས་པས་མི་གོས་ན། ། སྙིང་རྗེ་ལྡན་པས་སྨོས་ཅི་དགོས། ། ཞེས་པས་ལྷ་བསྐྱེད་པ་བསྟན་ལ། ཇི་ལྟར་བསྐྱེད་པ་ན།
ཡང་ཚེ་དཔག་མེད་ལས། ཆོས་རྣམས་ཐམས་ཅད་དངོས་མེད་པར། ། སེམས་ཀྱིས་བསྒོམ་པར་བྱས་ནས་སུ། ། ཨ་ལས་ཟླ་བའི་དཀྱིལ་འཁོར་བསམ། ། རང་གི་ས་བོན་དེ་དབུས་སུ། ། བསམ་ཞིང་དམ་ཚིག་ཕྱག་རྒྱ་དང་། ། བསམ་ཞིང་དེ་བཞིན་དེ་ཉིད་དུ། ། སྒྲུབ་པ་པོས་ནི་བསྒྱུར་བར་བྱ། ། ལྷ་ཡི་རྣལ་འབྱོར་ཚུལ་དུ་བསྒྱུར། ། དེ་ནས་རང་གི་ས་བོན་དང་། །
ཕྱག་རྒྱས་ཕྱག་རྒྱ་དེ་བྱིན་བརླབས། ། སྟེང་འོག་གོ་རིམ་ཇི་བཞིན་དུ། ། སངས་རྒྱས་རྣམས་ཀྱིས་དབང་བསྐུར་རོ། ། ཞེས་དང་། ཤཱཀ་ཐུབ་ལས། མཉམ་པར་བཞག་པས་དཔྲལ་བར་ནི། ། ཕྱག་འཚལ་བ་ཡི་ཐལ་མོ་སྦྱར། ། སངས་རྒྱས་བདེ་གཤེགས་བསྐྱེད་རྣམས་ཀྱི། ། ཕྱག་འཚལ་བ་ཡི་ཕྱག་རྒྱར་བཤད། ། རྣལ་འབྱོར་རིག་པས་མགྲིན་ཕྱོགས་སུ། །
ཐལ་མོ་མཉམ་པར་སྦྱར་བ་ལས། ། རྟག་ཏུ་པདྨའི་རིགས་ཉིད་ཀྱི། ། པདྨའི་ཕྱག་རྒྱ་ཡིན་པར་བཤད། ། རྡོ་རྗེ་ཐལ་མོ་སྦྱར་ནས་ཀྱང་། ། སྙིང་ཁར་གུང་མོ་མཐའ་སྦྱར་བ། ། རྡོ་རྗེ་རིགས་ཀྱི་ཕྱག་རྒྱ་འདི། ། དམ་ཚིག་ཐམས་ཅད་འཛིན་བྱེད་པའོ། ། ཞེས་གསུངས་པ་ལྟར་རིམ་བཞིན་དུ་བརྗོད་ན། ཆོས་རྣམས་ཐམས་ཅད་དངོས་མེད་པར། ། ཞེས་སོགས་ཚིག་རྐང་གཉིས་ཀྱིས་ཡེ་ཤེས་ཚོགས་སོགས་བསྟན།
ཨ་ལས་ཟླ་བའི་དཀྱིལ་འཁོར་བསམ་ཞེས་པས་ཟླ་གདན་བསྟན། དེའི་འོག་གི་པདྨ་ནི་གླེང་གཞིའི་སྐབས་ནས། ཚངས་པ་ཆེན་པོ་པདྨའི་གདན་ལ་བཞུགས་ཏེ། ཞེས་པས་བསྟན་ཏོ། ། རང་གི་ས་བོན་དེ་དབུས་སུ་ཞེས་པས་ས་བོན་བསྟན་ལ། བསམ་ཞིང་དམ་ཚིག་སོགས་ཚིག་རྐང་གཉིས་ཀྱིས་ཕྱག་མཚན་ས་བོན་གྱིས་མཚན་པ་བསྟན་ཅིང་། སྒྲུབ་པ་པོས་ནི་སོགས་ཚིག་རྐང་གཉིས་ཀྱིས་སྐུ་ཡོངས་སུ་རྫོགས་པ་བསྟན་ཏེ། རྡོ་རྗེའི་མཆོག་གསུམ་བསྐྱེད་བསྟན་པ་ཡིན་ནོ། ། དེ་རྣམས་ཀྱི་ངག་འདོན་ནི། ཨོཾ་སྭ་བྷ་ཝ་ནས།
བཞུགས་པར་གྱུར་ཅེས་པའི་བར་རོ། ། དེ་ནས་རང་གི་ས་བོན་དང་། ཕྱག་རྒྱས་ཕྱག་རྒྱ་དེ་བྱིན་བརླབས། ། ཞེས་པས་རིགས་གསུམ་སྤྱིའི་སྔགས་རྒྱས་གནས་གསུམ་བྱིན་གྱིས་བརླབ་པ་བསྟན། སྔགས་ནི་བྷྲི་ཏ་སོགས་ཀུན་རིག་ལས་གསུངས། ཕྱག་རྒྱ་ཤཱཀ་ཐུབ་ལས། མཉམ་པར་བཞག་པས་དཔྲལ་བར་ནི། ། སོགས་གོང་དུ་བསྟན་ཏོ། ། སྟེང་འོག་ཇི་བཞིན་གོ་རིམ་དུ། ། སངས་རྒྱས་རྣམས་ཀྱིས་དབང་བསྐུར་རོ། །
ཞེས་པས་དབང་བསྐུར་བ་བསྟན་ཅིང་། སྔགས། ཨོཾ་བཛྲ་ཨ་བྷི་ཥིཉྩ་སོགས་ཕྱག་རྡོར་ནས་གསུངས་སོ། ། ཕྱག་རྒྱ་ཀུན་རིག་ནས་འབྱུང་ངོ་། ། བདག་བསྐྱེད་བསྡུས་པའི་སྐབས་འདིར་ཡེ་ཤེས་པ་འཇུག་པ་མ་བཤད་པས་འཇུག་པ་ཡང་མི་མཛད། དེའི་སྟོབས་ཀྱིས་མཇུག་ཏུ་གཤེགས་གསོལ་མི་དགོས་པའི་གནད་ཀྱང་འདི་ཡིན་ནོ། ། འབྲས་བུ་ལྷ་བསྐྱེད་པའོ། ། དྲུག་པ་གྲུབ་ནས་གཞན་དོན་ཇི་ལྟར་བྱ་བའི་ཚུལ་ལ་ལྔ་སྟེ། འོད་ཟེར་གྱི་སྤྲོ་བསྡུའི་སྒོ་ནས་འགྲོ་བ་རྣམས་ངན་སོང་ནས་དྲང་བ། དེ་དག་གིས་ཆེད་དུ་བརྗོད་པས་ཆེད་དུ་བརྗོད་ཅིང་མཆོད་བསྟོད་ཇི་ལྟར་བྱ་བ།
སླར་ཡང་བཟླས་པའི་སྒོ་ནས་གཞན་དོན་ཇི་ལྟར་བྱ་བ། དངོས་གྲུབ་བླངས་ཤིང་ཡི་གེ་བརྒྱ་པས་ལྷག་ཆད་ཁ་བསྐང་བ། སླར་ཡང་མཆོད་བསྟོད་བྱ་བའོ། ། དང་པོ་ནི། ཚངས་པ་ཆེན་པོ་ཞེས་པ་ནས། གསོལ་ཏོ་ཞེས་པའི་བར་རོ། ། གཉིས་པ་ནི། ཨེ་མ་ཧོ། ཞེས་པ་ནས། བཞག་ཅེས་པའི་བར་རོ། །
གསུམ་པ་མཆོད་པ་ནི་གླེང་གཞིའི་སྐབས་ནས་གསུངས་སོ། ། བསྟོད་པ་ནི་མེ་ལྟར་འབར་བ་ནས་འབྱུང་བ་ལྟར། སེམས་དཔའ་བཅུ་དྲུག་གི་མཚན་བརྒྱ་རྩའི་སྒོ་ནས་བསྟོད་པ་སྟེ། དེ་ཡང་རྡོ་རྗེ་སེམས་དཔའི་སྒོ་ནས་མཚན་བཅུ་ནི། སངས་རྒྱས་ཀུན་པས་སྔར་སངས་རྒྱས། ། སོགས་ཤླཽ་ཀ་ཕྱེད་དང་གཉིས་ཀྱིས་བསྟན། རྡོ་རྗེ་རྒྱལ་པོའི་སྒོ་ནས་མཚན་བརྒྱད་ནི། རྡོ་རྗེ་ཡན་ལག་རྡོ་རྗེ་མཆོག ། སོགས་དང་། རྡོ་རྗེ་ཆགས་པའི་སྒོ་ནས་མཚན་བརྒྱད་ནི།
ཕྱག་ན་རྡོ་རྗེ་ཕྱག་ཆེན་པོ་ལ་སོགས་པའོ། ། རྡོ་རྗེ་ལེགས་པའི་སྒོ་ནས་མཚན་བརྒྱད་ནི། རྡོ་རྗེ་པདྨ་བྱང་ཆུབ་ལ་སོགས་པའོ། ། རྡོ་རྗེ་ལས་ཀྱི་སྒོ་ནས་དྲུག་ནི། རྡོ་རྗེ་རྒྱུ་སྟེ་གནོད་སྦྱིན་ལ་སོགས་པའོ། ། རྡོ་རྗེ་བསྲུང་བའི་སྒོ་ནས་བརྒྱད་ནི། རྡོ་རྗེ་འཇིགས་པ་བསྲུང་བ་ལ་སོགས་པའོ། ། རྡོ་རྗེ་གནོད་སྦྱིན་གྱི་སྒོ་ནས་དགུ་ནི། རྡོ་རྗེ་གནོད་སྦྱིན་གནོད་སྦྱིན་ལ་སོགས་པའོ། ། རྡོ་རྗེ་ཁུ་ཚུར་གྱི་སྒོ་ནས་དགུ་ནི།
བསྒྲུབ་བཀའི་བསྒྲུབ་པ་ལ་སོགས་པའོ། ། རྡོ་རྗེ་རིན་ཆེན་སྒོ་ནས་མཚན་དྲུག་ནི། འོད་སྟུག་པ་ནི་སོགས་སོ། ། རྡོ་རྗེ་རྒྱལ་མཚན་གྱི་སྒོ་ནས་དྲུག་ནི། རྡོ་རྗེ་རྒྱལ་མཚན་ཡོན་ཏན་སོགས་པའོ། རྡོ་རྗེ་གཟི་བརྗིད་ཀྱི་སྒོ་ནས་མཚན་དྲུག་ནི། སྒྲ་ཆེན་ཞིང་ནི་ལ་སོགས་པའོ། ། རྡོ་རྗེ་བཞད་པའི་སྒོ་ནས་ལྔ་ནི། གློག་བཞིན་ཞལ་གྱི་ལ་སོགས་པའོ། ། རྡོ་རྗེ་ཆོས་ཀྱི་སྒོ་ནས་དྲུག་ནི།
སྤྱན་དམར་འཇིགས་པར་མཛད་པ་ལ་སོགས་པའོ། ། རྡོ་རྗེ་རྣོན་པོའི་སྒོ་ནས་ལྔ་ནི། འཁྱིལ་ཞིང་རྒྱན་ཡང་ལ་སོགས་པའོ། ། རྡོ་རྗེ་ཆགས་པའི་སྒོ་ནས་མཚན་བཞི་ནི། ། འདོད་ཆགས་ཞེ་སྡང་སྲིད་མཐར་ལ་སོགས་པའོ། ། རྡོ་རྗེ་སྨྲ་བའི་སྒོ་ནས་མཚན་བཞི་ནི། སྲིད་དང་སྲིད་མིན་རྣམ་སྦྱོང་བ་ལ་སོགས་པ་ཚིག་རྐང་བཞི་སྟེ། རྡོ་རྗེ་སེམས་དཔའ་མ་གཏོགས་གཞན་ཐམས་ཅད་ཚིགས་རྐང་བཞི་བཞིས་བསྟན་ཏེ། དེ་ལྟར་མཚན་བརྒྱ་རྩ་བརྒྱད་པོ་འདི་དག་སུ་ལ་མངའ་ན། ཆོས་བརྒྱུད་སངས་རྒྱས་ལ་མངའ་བའི་རྡོ་རྗེ་སེམས་དཔའ་དེ་ལའོ། །
ལྔ་པ་སླར་ཡང་བཟླས་པའི་སྒོ་ནས་གཞན་དོན་བྱ་བ་ནི། བརྟག་པ་དང་པོ་ལས། དེ་དག་དབེན་པའི་གནས་སུ་ནི། ། བརྒྱ་རྩ་ཉིད་དུ་ཚང་པར་བཟླས། ། ཞེས་སོགས་ཀྱིས་བསྟན་ཏེ། མདུན་བསྐྱེད་དང་འབྲེལ་བའི་སྐབས་འདིར་བརྒྱ་རྩ་ལས་མི་ཉུང་བར་བཟླ་བར་བྱའོ། ། བསྒོམ་བཟླས་གཉིས་དཀྱུས་བཞིན་ནོ། ། སྤྱིར་སྦྱོང་རྒྱུད་བཤད་པའི་སྐབས་སུ། བསྙེན་པ་བསྒྲུབ་པ་ལས་སྦྱོར་ཞེས་པའམ། བསྙེན་པ་དང་དཀྱིལ་འཁོར་ལས་རིམ་གཉིས་ཞེས་བཤད་པ་ལས།
བསྙེན་པའི་སྐབས་རེ་ཞིག་བཞག་ནས། དཀྱིལ་འཁོར་ལས་རིམ་གྱི་དབང་དུ་བྱས་པའི་བདག་བསྐྱེད་དོ། ། ལྔ་པ་དངོས་གྲུབ་བླངས་ཤིང་ཡིག་བརྒྱས་ལྷག་ཆད་ཁ་བསྐང་བ་སོགས་ཀྱང་དཀྱུས་བཞིན་ནོ། ། དྲུག་པ་སླར་ཡང་མཆོད་བསྟོད་བྱ་བ་ནི། རྒྱུད་ནས་དངོས་སུ་མ་གསུངས་ཀྱང་བླ་མ་གོང་མ་རྣམས་ཀྱི་ཕྱག་ལེན་ནོ། ། གཉིས་པ་བུམ་པ་བསྒྲུབ་པ་ནི། སྦྱོང་རྒྱུད་ལས། རྣམ་རྒྱལ་བུམ་པ་དྲི་ཡི་ཆུས། ། རབ་ཏུ་བཀང་སྟེ་བཞག་པར་བྱ། ། ཞེས་རྣམ་རྒྱལ་བུམ་པ་བསྟན་ལ།
དབང་བསྐུར་རིན་ཆེན་ཆུས་གང་བའི། ། བུམ་པ་ལྔ་ནི་བཞག་པར་བྱ། ། ཞེས་པས་དབང་བུམ་བསྟན་ཅིང་། གསེར་ལས་བྱས་པའི་བྱ་རྣམས་ནི། ། བརྒྱད་དམ་བཅུ་དྲུག་ལྷག་ཀྱང་རུང་། ། ཞེས་པས་མཆོད་བུམ་བསྟན་ལ། ལས་བུམ་ནི་འདིར་མ་བཤད་པས་མི་མཛད་དོ། ། ཚེ་དཔག་མེད་ལས། མར་མེ་གཏོར་མ་བུམ་པ་དང་། ། ཞེས་པ་དང་།
ཀུན་རིག་ལས། བྱ་དང་བུམ་པ་བསྐང་བ་དང་། ། ཞེས་པའི་བུམ་པ་འདིས་ལས་བུམ་བསྟན་པ་མ་ཡིན་ནམ་ཞེ་ན། མ་ཡིན་ཏེ། དེས་ནི་ཉེ་བར་མཁོ་བའི་བུམ་པ་བསྟན་པ་ཡིན་ནོ། ། སྤྱིར་བུམ་པའི་ཚད། མཚན་ཉིད་སོགས་གཞན་ནས་འབྱུང་བ་དང་འདྲ་ལ། བུམ་པ་གཞལ་ཡས་ཁང་དུ་བསྐྱེད་པ་དང་། ཕྱི་བུམ་པ་ལ་ནང་གཞལ་ཡས་ཁང་དུ་འདོད་པ་དང་། བུམ་ནང་དུ་གཞལ་ཡས་ཁང་རྫོགས་པར་བསྐྱེད་པ་དང་།
ནང་གི་ཆུ་དང་བུམ་རྫས་རྣམས་ལྷའི་རྒྱུར་བྱས་ནས་བསྐྱེད་པ་དང་འདོད་ལུགས་མང་དུ་འབྱུང་ཡང་། རང་ལུགས་ནི་བུམ་པ་ཆུ་དང་རྫས་སོ་སོའི་སུམ་གཉིས་ཙམ་གང་བའི་ཆུའི་སྟེང་དུ་ལྷ་སོ་སོའི་གདན་གྱི་སྟེང་དུ་ལྷ་རྣམས་སྐད་ཅིག་གིས་བསྐྱེད་པ་སྟེ། ངག་འདོན་དཀྱུས་བཞིན་ནོ། ། བུམ་རྫས་ནི། དཔུང་བཟང་ལས། མུ་གེའི་བསྐལ་པ་བསལ་བའི་ཕྱིར། ། ནས་སྲན་གྲོ་འབྲས་ཏིལ་དང་ལྔ། ། འབྲུ་སྣ་ལྔ་ཡང་བུམ་པར་གཞུག ། ནད་ཀྱི་བསྐལ་པ་བསལ་བའི་ཕྱིར། ། སླེ་ཏྲེས་ཀནྡྷ་ཀ་རི་དང་། །
རྒྱ་མཚོ་ཤུ་དག་དབང་པོ་ལག ། སྨན་སྣ་ལྔ་ཡང་བུམ་པར་བླུག ། མཚོན་གྱི་བསྐལ་པ་བསལ་བའི་ཕྱིར། ། གསེར་དང་དངུལ་དང་མུ་ཏིག་དང་། ། མུ་མེན་བྱུ་རུ་ལ་སོགས་པའི། ། རིན་ཆེན་ལྔ་ཡང་བུམ་པར་བླུག ། ཚུལ་ཁྲིམས་རྣམ་པར་དག་བྱའི་ཕྱིར། ། ཛ་ཏི་ག་པུར་གུར་གུམ་དང་། ། ཙན་དན་དཀར་དམར་ཨ་ཀ་རུ། ། དྲི་སྣ་ལྔ་ཡང་བུམ་པར་བླུག །
ཀུན་གྱི་སྙིང་པོར་གྱུར་པས་ན། ། དགོས་འདོད་ཐམས་ཅད་བསྒྲུབ་པའི་ཕྱིར། ། འོ་མ་བུ་རམ་སྦྲང་རྩི་དང་། ། མར་དང་ལཉྩ་ལ་སོགས་པའི། ། སྙིང་པོ་ལྔ་ཡང་བུམ་པར་བླུག ། གཞན་ཡང་བུམ་པའི་ཚད། མཚན་ཉིད་སོགས་རྒྱས་པར་ཤེས་པར་འདོད་ན། འཕགས་པ་རིན་པོ་ཆེའི་གསུང་གི་ཟིན་བྲིས་རྣམས་ཕྱོགས་གཅིག་ཏུ་བསྒྲིགས་པ་ཁོ་བོས་བྱས་པའི་བུམ་པའི་རྣམ་བཤད་ལས་ཤེས་པར་བྱའོ། ། གསུམ་པ་མདུན་བསྐྱེད་ཀྱི་དཀྱིལ་འཁོར་ཆེན་པོ་བསྒྲུབ་ཅིང་མཆོད་པ་ལ་དོན་བཅུ་སྟེ། རྟེན་གཞན་ཡས་ཁང་བསྐྱེད་པ།
བརྟེན་པ་ལྷ་བསྐྱེད་པ། ཡེ་ཤེས་ཀྱི་དཀྱིལ་འཁོར་སྤྱན་དྲང་བ། དེ་ལ་བྱོན་ལེགས་བྱ་ཞིང་མཆོད་ཡོན་དབུལ་བ། ཁྲུས་གསོལ་ཞིང་གདན་དབུལ་བ། མཆོད་པ་དབུལ་ཞིང་ཕྱག་འཚལ་བ། དགུག་གཞུག་བྱ་བ། གནས་གསུམ་བྱིན་གྱིས་བརླབ་པ། ཕྱག་རྒྱ་བཞིའི་རྒྱས་གདབ་ཅིང་ལས་ལ་སྦྱར་བའོ། ། དང་པོ་གཞལ་ཡས་ཁང་བསྐྱེད་པ་ནི། བརྟག་པ་དང་པོ་ལས།
གྲུ་བཞི་པ་ལ་སྒོ་བཞི་པ། ། ཐེམ་སྐས་བཞི་ཡི་ཕྲེང་བ་ཅན། ། ཞེས་དང་། ཡང་དེ་ཉིད་ལས། དཀྱིལ་འཁོར་ཕྱི་མའི་ཕྱི་རུ་ནི། ། གླིང་བཞི་པོ་དག་བྲི་བར་བྱ། ། འཛམ་བུ་གླིང་དུ་ཚངས་པ་བྲི། ། ཞེས་པས་དངོས་སུ་འཇིག་རྟེན་པའི་ཁོར་ཡུག་བསྟན་ལ། ཤུགས་ཀྱིས་དཀྱིལ་འཁོར་སྒོ་ཉིས་སྦྲགས་བསྟན་པ་ཡིན་ནོ། ། འོ་ན་རས་བྲིས་ཀྱི་དཀྱིལ་འཁོར་གང་གིས་བསྟན་ན།
བརྟག་པ་དང་པོ་ལས། གཙོ་བོ་བྲིས་སྐུ་ལུགས་མའང་རུང་། ། རྡོ་རྗེ་ཅན་དང་ལྷན་ཅིག་བཞག ། ཞེས་པས་བསྟན་ལ། ངག་དོན་ནི། ཡཀྵ་ནས། གདན་དང་བཅས་པར་གྱུར། ཞེས་སོགས་དཀྱུས་བཞིན་ནོ། ། གཉིས་པ་བརྟེན་པ་ལྷ་བསྐྱེད་པ་ནི། བརྟག་པ་དང་པོ་ལས།
དབུས་ཀྱི་ཕྱོགས་སུ་ཀུན་རིག་ནི། ། དུང་དང་ཀུན་ཟླ་འདྲ་བ། ། ཞལ་བཞི་པ་ལ་ཕྱག་གཉིས་པ། ། རྡོ་རྗེའི་སྐྱིལ་མོ་ཀྲུང་གིས་བཞུགས། ། ཞེས་པས་གཙོ་བོ་བསྐྱེད་པ་བསྟན་ནས། འཁོར་གཞན་རྣམས་ནི། གཙོ་བོ་རྒྱལ་བ་སྲས་ཀྱི་འཁོར། ། མང་པོ་རྣམས་ནི། ཞེས་སོགས་ཀྱིས་བསྟན་ཅིང་། སྐུ་མདོག་ཕྱག་མཚན་རྣམས།
དེ་ཉིད་འདུས་པ་དང་། རྡོ་རྗེ་འབྱུང་བ་ལ་སོགས་ནས་ཁ་བསྐང་བའོ། ། བསྐྱེད་ཚུལ་ནི་དབུས་ཀྱི་གདན་གྱི་སྟེང་དུ། ཨོཾ་སརྦ་བིད་ཞེས་པ་ནས། བསམ་གྱིས་མི་ཁྱབ་པས་བསྐོར་བའོ། ། ཞེས་པའི་བར་དཀྱུས་བཞིན་ནོ། ། ཡེ་ཤེས་པ་སྤྱན་དྲང་བ་ནི། བརྟག་པ་དང་པོ་ལས། གཙོ་བོ་རྒྱལ་བ་སྲས་ཀྱི་འཁོར། ། མང་པོ་རྣམས་ནི་སྤྱན་དྲངས་ལ། །
ཞེས་སོགས་ཀྱིས་བསྟན། སྤྱན་འདྲེན་ཚུལ་ནི། མ་ལུས་སེམས་ཅན་ཀུན་གྱི་སོགས་ཤླཽ་ཀ་གསུམ་པོ་འདི། མ་ག་ཏ་བཟང་མོའི་རྟོགས་བརྗོད་ལས་འབྱུང་ངོ་། ། ཞེས་ཟེར་ཡང་། སྔོན་གྱི་རབ་གནས་མཁན་པོ་ཞིག་གིས་མཛད་དམ་ཞེས་རྡོ་རྗེ་འཆང་ཀུན་དགའ་བཟང་པོས་གསུངས་སོ། ། ཆོས་རྣམས་ཀུན་གྱི་དབང་ཕྱུག་གཙོ། ། ཞེས་སོགས་ཤླཽ་བཞི་ནི། སློབ་དཔོན་ཀུན་སྙིང་གི་རབ་གནས་ཀྱི་ཆོ་གར་གསུངས་སོ། ། ཛཿཧཱུྃ་བཾ་ཧོཿནས།
ས་མ་ཡ་སཏྭྃ་གྱི་བར་ཤཱཀ་ཐུབ་ནས་གསུངས། དེ་ལ་བྱོན་ལེགས་བྱ་ཞིང་མཆོད་ཡོན་དབུལ་བ་ཡང་སློབ་དཔོན་ཀུན་སྙིང་གིས་གསུངས། ཁྲུས་གསོལ་བ་ཇི་ལྟར་བལྟམས་པ་སོགས་ཤླཽ་ཀ་གཅིག་ནི། དེ་ཉིད་འདུས་པར་གསུངས། གདན་དབུལ་བ་ནི། བདག་དང་འགྲོ་ལ་སོགས་ཤླཽ་ཀ་གཅིག་སྟེ་ཀུན་སྙིང་གིས་གསུངས། མཆོད་པ་ནི། ལྷ་ལ་སོགས་པའི་དྲིའི་རྫས་སོགས་ཤླཽ་ཀ་ལྔ་ནི་ལེགས་གྲུབ་ཀྱི་རྒྱུད་ལས་གསུངས་སོ། ། ཕྱག་འཚལ་བ། ཨོཾ་སརྦ་ཏ་ཐཱ་ག་ཏ་ནས།
ཀཱ་རོ་མི་ཞེས་པའི་བར་རྡོ་རྗེ་འབྱུང་བ་ནས་གསུངས་སོ། ། དགུག་གཞུག་བྱ་བ་ནི། བརྟག་པ་དང་པོར། ཛཿཧཱུྃ་བཾ་ཧོཿཐུགས་རྗེའི་བདག ། ཚུར་གཤེགས་ཞེས་ནི་བརྗོད་ནས་ཀྱང་། ། རྡོ་རྗེ་བཅིངས་པས་བཅིངས་པ་ཉིད། ། མཛུབ་གཉིས་ལྕགས་ཀྱུའི་ཚུལ་དུ་བྱ། ། ཞགས་པ་བཞིན་དུ་རྩེ་སྦྱར་ཏེ། ། དེ་ཉིད་ལྕགས་སྒྲོག་ཚུལ་དུ་སྦྲེལ། ། མཐེ་བོང་གཉིས་ནི་ནང་དུ་གཞུག །
བསྐྱོད་པར་གྱུར་ན་དབང་དུ་འགྱུར། ། ཞེས་པས་བསྟན་ཏེ། སྔགས་རྒྱ་ནི་དཀྱུས་བཞིན་ནོ། ། གནས་གསུམ་བྱིན་གྱིས་བརླབ་པ་གོང་དུ་བཤད་པ་བཞིན་ནོ། ། མདུན་བསྐྱེད་ཀྱི་སྐབས་འདིར་དབང་མི་བསྐུར་བར་དབུ་རྒྱན་རང་ཆས་སུ་བསྒོམ་པ་ནི། སློབ་དཔོན་ཀུན་སྙིང་གི་རྣམ་སྣང་སྒྱུ་དྲའི་འགྲེལ་པར། ཀུན་རིག་གི་མདུན་བསྐྱེད་ཀྱི་དཀྱིལ་འཁོར། དབང་མི་བསྐུར་བར་རིགས་བདག་རང་ཆས་ཅན་དུ་བསྒོམ་པའོ་གསུངས་པ་ལ་དགོངས་ནས་རྗེ་བཙུན་གྱི་གཞན་ཕན་འོད་ཟེར་དུ་མ་གསུངས། དེའི་ཕྱིར་གཞན་ཕན་མཐའ་ཡས་སུ་ཡང་མ་གསུངས་པས་མི་མཛད་དོ། ། ཕྱག་རྒྱ་བཞིའི་རྒྱས་བཏབ་ཅིང་ལས་ལ་སྦྱར་བ་ནི་རྗེ་བཙུན་ཆེན་པོས་བཀའ་དང་བསྟན་བཅོས་གཞན་ནས་བཤད་པའི་ཕྱག་རྒྱ་བཞིའི་རྒྱས་འདེབས་འདིར་མ་གསུངས་ཀྱང་།
ཁོ་བོ་ནི་འདིར་ཕྱག་རྒྱ་བཞིའི་རྒྱས་འདེབས་ཡོད་པར་མངོན་ཏེ། དམ་ཚིག་གི་ཕྱག་རྒྱ་དངོས་སུ་གསུངས་ལ། ཆོས་ཀྱི་ཕྱག་རྒྱ་ནི་ལྷ་སོ་སོའི་སྔགས་བརྗོད་པ་ཙམ་ལ་བཤད་ཅིང་། ལས་ཀྱི་ཕྱག་རྒྱ་ནི་འཁོར་ལོས་བསྒྱུར་བའི་སྐབས་ནས་དེ་ཉིད་གཉིས་སུ་བྱས་ཏེ་གར་བྱས་ན། ལས་ཀྱིའོ། ། ཞེས་པས་ལས་རྒྱ་བསྟན་ལ། ཕྱག་རྒྱ་ཆེན་པོ་ནི་ཤུགས་ལས་འབྱུང་ངོ་། ། ཞེས་གསུངས་པ་ལྟར་རོ། ། དེའང་ལས་རྒྱ་ནི། རང་གི་དཀུ་གཡོན་དུ་རྡོ་རྗེ་ཁུ་ཚུར་ཁ་སྦྱར་ལ།
ཨོཾ་ན་མོ་ནས། བུདྡྷ་ཡ་ཞེས་པའི་བར་བརྗོད། རྡོ་རྗེ་ཁུ་ཚུར་གཉིས་ཕྲལ་ནས། གནས་གསུམ་དུ་གར་བསྐོར་བྱ་ཞིང་། ཏདྱ་ཐཱ་ནས། སྭཧཱའི་བར་བརྗོད་པ་གཙོ་བོའི་ལས་རྒྱ་དང་། ཨོཾ་སརྦ་བིད་སརྦ་ཨ་ཝ་སོགས་ནི་གཙོ་བོའི་ཆོས་རྒྱའོ། ། ལྟེ་བའི་ཐད་ཁར་མཉམ་བཞག་གི་ཕྱག་རྒྱ་འཆའ་བ་ནི་གཙོ་བོའི་དམ་ཚིག་གི་ཕྱག་རྒྱའོ། ། གཙོ་བོའི་སྐུ་ལ་རྟོག་པ་ནི་ཕྱག་རྒྱ་ཆེན་པོའོ། ། སེ་གོལ་གཏོག་ཅིང་།
སེམས་ཅན་ཐམས་ཅད་ངན་སོང་ནས་འདོན་པའི་འཕྲིན་ལས་མཛོད་ཅེས་པ་ནི། ལས་ལ་སྦྱར་བའོ། ། ནང་སྒེག་བཞིའི་དམ་རྒྱ་སོགས་དེ་ཉིད་འདུས་པ་ནས་གསུངས། བྱང་སེམས་ཉན་རང་གི་དམ་རྒྱ་ལ་མི་འདྲ་བ་མང་དུ་འདུག་ཀྱང་། པཎྜི་ཏ་སྨྲྀ་ཏིའི་དཀྱིལ་ཆོག་ལྟར། དེའང་བརྟག་པ་དང་པོ་ལས། ཐལ་མོ་མཉམ་པར་སྦྱར་བ་ལས། ། གུང་མོ་སྲིན་ལག་རྩེ་མཉམ་བསྒྲེངས། ། མཐེའུ་ཆུང་གཉིས་ནི་ནང་དུ་བཅུག ། མཛུབ་མོ་གཉིས་ནི་བཀུག་བྱས་དེ། །
ལྕེར་བ་བྱང་སེམས་སྤྱི་ཡིའོ། ། ཉན་ཐོས་ཀྱི་ཕྱག་རྒྱ་ནི། རྡོ་རྗེ་ཐལ་མོ་མཉམ་སྦྱར་བ། ། སྙིང་ཁར་སྦྱར་བ་ཉན་ཐོས་ཀྱིའོ། ། ཞེས་དང་། རང་རྒྱལ་གྱི་ཕྱག་རྒྱ་ནི། གཡོན་པའི་ཁུ་ཚུར་ནང་བསྟན་ཏེ། ། མཛུབ་མོ་མཐེ་བོང་རྩེ་མཉམ་བསྒྲེངས། ། གཡས་པས་མཐེབ་སྲིན་སྦྱར་བྲང་སྤྲད། ། རང་རྒྱལ་རྣམས་ཀྱི་ཕྱག་རྒྱའོ། །
ཞེས་གསུངས། ནང་སྒེག་བཞིའི་དམ་རྒྱ་མ་གཏོགས་དམ་རྒྱ་གཞན་རྣམས་སྦྱོངས་རྒྱུད་རང་ནས་གསུངས་སོ། ། བཅུ་པ་མཆོད་བསྟོད་ཇི་ལྟར་བྱ་བ་ནི། བརྟག་པ་དང་པོ་ལས། ཨརྒྷྃ་མཆོག་རྟག་གསང་ལ་སོགས་པ་ཡི། ། དབྱངས་སྙན་པ་ཡི་བསྟོད་དང་ལྷ་རྫས་ཀྱི། ། མཆོག་གི་དམ་པ་རྣམས་ཀྱིས་ལེགས་པར་མཆོད། ། ཅེས་གསུངས་པ་ལྟར། ཨརྒྷྃ་མཆོག་རྟག་ཅེས་པས་ཉེར་སྤྱོད་ཕྱིའི་མཆོད་པ་བསྟན་ལ། གསང་ཞེས་པས་གསང་མཆོད་བསྟན་ཅིང་།
སོགས་པ་ཡི་ཞེས་པའི་སོགས་ཁོང་ནས་མཆོད་པ་ཉེར་ལྔ་པ་བསྟན་པ་ཡིན་ནོ། ། དབྱངས་སྙན་པ་ཡི་བསྟོད་དང་ཞེས་པས་བསྟོད་པ་བསྟན་ལ། ལྷ་རྫས་ཀྱི། ། མཆོག་གི་དམ་པ་རྣམས་ཀྱིས་ལེགས་པར་མཆོད་ཅེས་པས། ལྷ་རྫས་ཀྱི་མཆོག་རྒྱལ་སྲིད་སྣ་བདུན་དང་། འདོད་ཡོན་ལྔ་བསྟན་པ་ཡིན་ནོ། ། ཕྱི་མཆོད་རྒྱས་པར་བྱེད་ན། རབ་འབྱམས་རྒྱ་མཚོ་མ་དང་། སྟོང་གསུམ་མ། ཆུ་བོ་གངྒཱ་མ་ལ་སོགས་པ་མཛད་པ་ཕྱག་ལེན་ཏེ།
རབ་འབྱམས་རྒྱ་མཚོ་མ་ནི། དེ་ཉིད་འདུས་པར་ལྷུག་པར་གསུངས་པ་རྐྱང་ཕོ་ཆོས་བློས་ཚིགས་བཅད་དུ་བསྡེབས་པའོ། ། སྟོང་གསུམ་མ་དང་། ཆུ་བོ་གངྒཱ་མ་ནི། ལོ་ཆེན་རིན་བཟང་གིས་གསུངས་སོ། ། མཆོད་པ་ཉེར་ལྔ་པ་ནི། ལྷའི་བུ་ནོར་བུ་དྲི་མེད་པས་བཅོམ་ལྡན་འདས་ལ་མཆོད་པ་སྟེ། གླེང་གཞིའི་སྐབས་ནས་འབྱུང་ངོ་། གསང་མཆོད། ཨོཾ་རྡོ་རྗེ་སེམས་དཔའ་བསྡུས་པ་ན། །
ཞེས་སོགས་ཚིག་རྐང་བརྒྱད་པོ་འདི་ནི། དེ་ཉིད་འདུས་པ་དང་། རྡོ་རྗེ་རྩེ་མོ་ལས་གསུངས་སོ། ། རིན་ཆེན་སྣ་བདུན་དང་འདོད་ཡོན་ལྔ་ནི་འཇམ་དཔལ་རྩ་རྒྱུད་ལས་གསུངས་སོ། ། བསྟོད་པ། ཆོས་དབྱིངས་ཡེ་ཤེས་རྣམ་པར་དག ། ཅེས་པ་ནས། དཀར་མོ་སྒྲོལ་མ་ཁྱོད་ཕྱག་འཚལ། ། ཞེས་པའི་བར་ཤླཽ་ཀ་དྲུག་པོ་འདི་ནི་པཎྜི་ཏ་སྨྲྀ་རྟིས་གསུངས། རྩིབས་ཀྱི་ནང་ནི་ཐམས་ཅད་ན། །
ཞེས་སོགས་ཚིག་རྐང་བཞི་ནི་སྦྱོང་རྒྱུད་རང་གི་དངོས་བསྟན་ནོ། ། སྒེག་མོ་ཕྲེང་བ་སོགས་ཤླཽ་ཀ་གཉིས་ནི་རྗེ་བཙུན་གྱིས་གསུངས། རྡོ་རྗེ་སེམས་དཔའ་སེམས་དཔའ་ཆེ། ། ཞེས་པ་ནས། ཕྱག་འཚལ་རྡོ་རྗེ་ཁུ་ཚུར་ལ། ། ཞེས་པའི་བར་ཤླཽ་ཀ་བཅུ་དྲུག་ནི་རྩ་རྒྱུད་དེ་ཉིད་འདུས་པ་ནས་གསུངས། རྣམ་དག་རྡོ་རྗེ་ཐུགས་འཛིན་མ། ། ཞེས་པ་ནས། ཕྱག་འཚལ་རྡོ་རྗེ་འབེབས་པ་ལ། ། ཞེས་པའི་བར་ཤླཽ་ཀ་བཅུ་གཉིས་ནི་སྨྲྀ་རྟིས་གསུངས།
སྒོ་ཡི་ཁྱམས་ན་བཞུགས་པ་ཡི། ། ཞེས་པ་ནས། འཇིག་རྟེན་པ་ཀུན་བསྟོད་པར་བགྱི། ། ཞེས་པའི་བར་ཤླཽ་ཀ་ལྔ་ནི་རྗེ་བཙུན་གྱིས་གསུངས་སོ། ། བཞི་པ་ཕྱོགས་སྐྱོང་དང་འབྱུང་པོ་སོགས་ལ་གཏོར་མ་བཏང་བ་ནི། བརྟག་པ་དང་པོ་ལས། ཕྱོགས་ན་གནས་པ་རྣམས་ལ་རྣམ་པར་བརྟག ། ཅེས་པས་ཕྱོགས་སྐྱོང་གི་གཏོར་མ་བསྟན་ལ། དེ་ནས་འབྱུང་པོ་ཀུན་གྱི་གཏོར་མ་བྱིན། ། ཞེས་པས་འབྱུང་པོའི་གཏོར་མ་སྟོན་ཅིང་།
སེམས་ཅན་བཀྲེས་ཤིང་སྐོམ་ལ་བཏུང་བ་དང་། ། ཞེས་པས་རིགས་དྲུག་དང་། ཡི་དྭགས་ཀྱི་གཏོར་མ་བསྟན་ལ། གནོད་སྦྱིན་སྲིན་པོ་ཁ་ཟས་སུ། ། བཟའ་བ་རྣམ་པ་སྣ་ཚོགས་བཞག ། ཅེས་པས་བགེགས་གཏོར་བསྟན་པ་ཡིན་ནོ། ། ཇི་ལྟར་བཏང་ཚུལ་ནི། དཔུང་བཟང་ནས་བཤད་པ་བཞིན་མཛད་དོ། ། ལྔ་པ་དབང་ལ་གཉིས། བདག་ཉིད་འཇུག་ཅིང་དབང་བླང་བ་དང་།
སློབ་མ་འཇུག་ཅིང་དབང་བསྐུར་བའོ། ། དང་པོ་ནི། བརྟག་པ་དང་པོ་ལས། སྔ་མ་བཞིན་དུ་བུམ་པ་ལ། ། བརྒྱ་རྩ་བརྒྱད་དུ་བཟླས་ནས་སུ། ། དབང་བསྐུར་བ་ནི་རབ་ཏུ་བརྟག ། ཅེས་པ་དང་། བདག་ཉིད་ཀྱིས་ནི་དབང་ཡང་བླང་། ། ཞེས་པས་བསྟན་ཏེ། རང་གི་དམ་ཚིག་དང་སྡོམ་པ་སོར་ཚུད་པར་བྱ་བའི་ཕྱིར་སློབ་མ་ལ་དབང་ཇི་ཙམ་བསྐུར་བ་ཞིག་རང་ཉིད་ཀྱི་བདག་འཇུག་གི་ཚུལ་དུ་བླང་བར་བྱའོ། །
གཉིས་པ་སློབ་མ་གཞུག་ཅིང་དབང་བསྐུར་བ་ནི། སྦྱོང་རྒྱུད་ལས། དེ་ནས་སྔགས་པས་བླ་མེད་བྱང་ཆུབ་ཏུ། ། གནས་སུ་སློབ་མ་ཡོངས་སུ་སྨིན་པར་བྱ། ། ཞེས་པས་བསྟན་ཏེ། དེ་ལ་ཡང་གཉིས་ཏེ། འཇུག་པ་དང་། དབང་གི་དངོས་གཞིའོ། ། དང་པོ་འཇུག་པ་ལ་ཡང་གཉིས། སྟ་གོན་དང་།
འཇུག་པ་དངོས་སོ། ། དང་པོ་སྟ་གོན་ལ་བདུན། ཡོན་དབུལ་བ། གསོལ་བ་གདབ་པ། སེམས་བསྐྱེད་པ། བྱིན་གྱིས་བརླབ་པ། སྨོན་ལམ་གདབ་པ། ཟབ་མོའི་ཆོས་བཤད་པ། བསྲུང་བ་བྱ་བའོ། ། དང་པོ་ཡོན་དབུལ་བ་ནི།
སྦྱོང་རྒྱུད་ལས། དེ་ནས་ཅི་འབྱོར་ཡོན་ཡང་དབུལ། ། ཞེས་པས་བསྟན་ཏེ། མཎྜལ་དབུལ་ཚུལ་དཀྱུས་བཞིན་ནོ། ། གཉིས་པ་གསོལ་བ་གདབ་པ་ནི། གང་གིས་སློབ་དཔོན་གསོལ་མ་བཏབ། ། དེ་ནི་རིགས་སུ་སྐྱེ་བ་མེད། ། ཅེས་དང་། ཉན་སོགས་འདོད་པས་གསོལ་གསུམ་གདབ། ། ཅེས་གསུངས་པས་གསོལ་བ་གདབ་དགོས་ལ།
གཞན་ཕན་འོད་ཟེར་ནས་དངོས་སུ་མ་གསུངས་ཀྱང་། རྗེ་བླ་མ་རྡོ་རྗེ་འཆང་ཉིད་ཀྱིས་ཁ་བསྐངས་པ་ནི། དགའ་ཆེན་ཁྱོད་བདག་སོགས་ལན་གསུམ་གྱིས་གསོལ་བ་བཏབ། འདི་ནི་གཙུག་དགུའི་རྒྱུད་ནས་གསུངས་ཅིང་། འདི་དང་ཆ་འདྲ་བ་གཅིག་རྡོ་རྗེ་ཕྲེང་བ་སོགས་ནས་ཀྱང་འབྱུང་ངོ་། ། གསུམ་པ་སེམས་བསྐྱེད་པ་ནི། སྦྱོང་རྒྱུད་ལས། འགྲོ་ལ་ཕན་ཕྱིར་མྱུར་དུ་བྱང་ཆུབ་པ། ། དེ་དག་བྱང་ཆུབ་སེམས་མཆོག་བསྐྱེད་དུ་གཞུག ཅེས་པས་བསྟན་ཏེ།
དེ་ལ་ཡང་གསུམ། ཐུན་མོང་གི་སེམས་བསྐྱེད་པ། ནང་གི་སེམས་བསྐྱེད་པ། རིགས་ལྔ་སྤྱི་དང་བྱེ་བྲག་གི་དམ་ཚིག་དང་སྡོམ་པ་ཁས་བླངས་ཀྱི་སྒོ་ནས་བཟུང་བའོ། ། དང་པོ་ཐུན་མོང་གི་སེམས་བསྐྱེད་པ་ནི། ། རྒྱུན་བཤགས་སྔོན་དུ་འགྲོ་བའི་སེམས་བསྐྱེད་དེ། འདི་ནི་ཐེག་པ་གོང་མ་གཉིས་ཀའི་ཐུན་མོང་བ་ཡིན་པས་ན་དེ་སྐད་ཅེས་བྱ་སྟེ། ངག་འདོན་ནི། དབང་མེད་བདག་གིས་ཞེས་སོགས་ནས། བདག་གིས་གནས་པར་བགྱི། །
ཞེས་པའི་བར་ཏེ། འདི་ནི་ཡོ་གའི་རྒྱུད་རྒྱས་པ་སྟོང་ཕྲག་བརྒྱ་པ་ནས་གསུངས་སོ། ། གཉིས་པ་ནང་གི་སེམས་བསྐྱེད་པ་ནི། གསང་སྔགས་ནང་གི་ལུགས། ལམ་བྱེད་བཞིའི་སྒོ་ནས་སེམས་བསྐྱེད་པ་སྟེ་ཟླ་བ་རྡོ་རྗེའི་སེམས་བསྐྱེད་དོ། ། ངག་འདོན་ནི། ས་མ་ཡ་ཨ་ཞེས་པ་ནས། ཐ་སུ་ཁྃ་ཞེས་པའི་བར་རོ། ། གསུམ་པ་རིགས་ལྔའི་སྡོམ་བཟུང་ནི། ཇི་ལྟར་དུས་གསུམ་ནས།
མྱ་ངན་འདས་ལ་འགོད། ། ཅེས་པའི་བར་ཏེ། རྡོ་རྗེ་རྩེ་མོ་ལས་གསུངས་སོ། ། བཞི་པ་བྱིན་བྱིས་རླབས་པ་དང་། ལྔ་པ་སྨོན་ལམ་བཏབ་པ་ནི། སྦྱོང་རྒྱུད་ལས། དེ་ནས་བྱིན་རླབས་བྱང་ཆུབ་སྨོན་ལམ་བཏབ། ། ཅེས་པས་བསྟན་ཏེ། དང་པོ་ནི་རིགས་གསུམ་སྤྱིའི་སྔགས་དང་ཕྱག་རྒྱས་གནས་གསུམ་དུ་རེག་ཅིང་བྱིན་གྱིས་བརླབས། གཉིས་པ་ནི།
དེ་ལྟར་བྱིན་གྱིས་བརླབས་པའི་གནས། ། སྙིང་ཁ་ལྐོག་མ་ཁ་ཕྱོགས་དང་། ། དཔྲལ་བ་མཛོད་སྤུ་རྣ་བ་གཉིས། ། མགོ་བོ་སྤྱི་གཙུག་དཔུང་པ་གཉིས། ། སྣ་དང་སྐེད་པ་པུས་མོ་བོལ། ། ལོང་བུ་སྣའི་རྩེ་མོ་དང་། ། མིག་གཉིས་དང་ནི་གསང་བའི་གནས། ། ཞེས་པའི་གནས་ཉི་ཤུ་རྩ་གཉིས་སུ་ཟླ་བའི་སྟེང་དུ་རྡོ་རྗེ་དམར་པོ་ཁ་ཟླུམ་པ་རེ་བསམ་ཞིང་རྡོ་རྗེ་ཁུ་ཚུར་གཉིས་གཏུག་ཅིང་། ཨོཾ་བཛྲ་ཨ་ཏི་ཏིཥྛ་ཛྙཱ་ན་ས་མ་ཡ་ཧཱུྃ། ཞེས་བརྗོད།
ལྔ་པ་སྨོན་ལམ་བཏབ་པ་ནི། ཨོཾ་བཛྲ་སཏྭ་ཧྃ་ཞེས་བརྗོད་དེ། རྡོ་རྗེ་སེམས་དཔའི་ང་རྒྱལ་བཟུང་ལ། བདག་གི་དགེ་བའི་རྩ་བ་ཞེས་པ་ནས། མྱུར་དུ་ཐོབ་པར་གྱུར་ཅིག་ཞེས་པའི་བར་རོ། ། དྲུག་པ་ཟབ་མོའི་ཆོས་བཤད་པ་ནི། སྦྱོང་རྒྱུད་ལས། ཟབ་ཅིང་རྒྱ་ཆེ་བ་ཡི་ཆོས་བསྒྲགས་ལ་ཞེས་པས་བསྟན་ཏེ། ངག་འདོན་ནི། འཇིག་རྟེན་དུ་ནི་སོགས་ནས།
འགྱུར་ཞེས་པའི་བར་ཏེ། འདི་ནི་རྣམ་སྣང་མངོན་བྱང་གི་རྒྱུད་ལས་གསུངས་སོ། ། བདུན་པ་བསྲུང་བ་ནི། སྦྱོང་རྒྱུད་ལས། བསྲུང་བ་བྱས་ནས་བརྟུལ་ཞུགས་སྡོམ་པ། ཞེས་པས་བསྟན་ཏེ། ཁམས་གསུམ་རྣམ་རྒྱལ་གྱི་ཕྱག་རྒྱ་གནས་གསུམ་དུ་གཏུགས་ཤིང་། སཏྭ་ཀྲོ་དྷ་ལན་གསུམ་བརྗོད་པས་བསྲུང་བའོ། ། དེས་སྟ་གོན་འཁོར་དང་བཅས་པ་སོང་ནས། གཉིས་པ་འཇུག་པ་དངོས་ལ་བཅུ་གསུམ་སྟེ།
ཡོན་དབུལ་བ། གདོང་བཅིང་བ། ཕྱག་རྒྱ་བཅིངས་ཤིང་ནང་དུ་གཞུག་པ། ཡེ་ཤེས་དབབ་པ། དེ་ཉིད་བརྟན་པར་བྱ་བ། མེ་ཏོག་དོར་བ། དེ་ཉིད་མགོ་ལ་བཅིང་བ། གདོང་གཡོགས་ཕྱེ་བ། དཀྱིལ་འཁོར་བསྟན་པ། དམ་ཚིག་བསྐྱེད་པ།
དེ་ཉིད་བརྟན་པར་བྱ་བ། སྡོམ་པ་བསྒྲག་པ། སྡོམ་པ་གཟུང་བ་དངོས་སོ། ། དང་པོ་ཡོན་དབུལ་བ་ནི། མཎྜལ་གླིང་བཞི་སོགས་སོ། ། གཉིས་པ་ནི། སྦྱོང་རྒྱུད་ལས། རས་ལ་སོགས་པས་མིག་གཉིས་གཡོགས་ནས་ནི། ། ཞེས་པས་བསྟན་ཏེ། ཨ་ཁྃ་ཝི་ར་ཧཱུྃ།
ཞེས་པས་གདོང་གཡོགས་བཅིང་བའོ། ། གསུམ་པ་ཕྱག་རྒྱ་བཅིང་བ་ནི། རྡོ་རྗེ་འཛིན་པའི་དཔལ་གྱིས་ལེགས་པར་བྱ། ། ཞེས་དང་། མེ་ཏོག་རིན་ཆེན་སོགས་ཀྱིས་དེ་བརྒྱན་ཏེ། ། ཡོན་གྱི་ལག་པ་བཀང་སྟེ་གཞུག་པར་བྱ། ། ཞེས་པས་བསྟན་ཏེ། རྡོ་རྗེ་འཛིན་མའི་ཕྱག་རྒྱ་བཅས་ལ། ཨོཾ་བཛྲ་ཨ་དྷི་ཥིཥྛ་ཧཱུྃ་ཞེས་དང་། ཨོཾ་བཛྲ་ས་མ་ཡ་ཧཱུྃ།
ཞེས་བརྗོད་ལ་དཀྱིལ་འཁོར་གྱི་ཤར་སྒོ་ནས་ཞུགས་པར་བསམ་མོ། ། བཞི་པ་ཡེ་ཤེས་དབབ་པ་ནི། བླ་མ་དང་དཀྱིལ་འཁོར་གྱི་གཙོ་བོ་ཐ་མི་དད་པ་ལ་གུས་འདུད་དྲག་པོ་བྱས་པས། གཙོ་བོ་ལ་སོགས་པའི་ལྷ་སོ་བདུན་གྱི་ཐུགས་ཁ་ནས་ཐུགས་གཉིས་སུ་མེད་པའི་ཡེ་ཤེས་ཧཱུྃ་གི་རྣམ་པས་ཆར་ལྟར་བབས་པ། སྙིང་ཁའི་དཔལ་མཆོག་དང་པོའི་ཡི་གེ་ལ་ཐིམ་པས་སྡིག་པ་དང་སྒྲིབ་པ་ཐམས་ཅད་དག ལུས་དང་སེམས་ལ་བདེ་བ་དཔག་ཏུ་མེད་པར་སྐྱེས་པར་བསམ་ཞིང་། རྡོ་རྗེ་བསྡམས་པ་སྤྱི་བོར་བཞག་ལ། ཨོཾ་བཛྲ་པྲ་བེ་ཤ་ཡ་ཧཱུྃ། ཞེས་མང་དུ་བརྗོད་པའོ། ། ལྔ་པ་དེ་ཉིད་བརྟན་པར་བྱ་བ་ནི།
སྤྱི་བོར་རྡོ་རྗེ་རྒྱ་གྲམ་དུ་བཞག་ལ། ཨོཾ་ཨ་ས་མེ་སོགས་བརྗོད། དྲུག་པ་མེ་ཏོག་དོར་བ་ནི། སྦྱོང་རྒྱུད་ལས། དེ་ནས་སྔགས་པ་མཁས་པ་ཡིས། ། སྔགས་འདིས་མེ་ཏོག་དོར་བར་བྱ། ། ཞེས་པས་བསྟན་ཏེ། ངག་འདོན་ནི། སངས་རྒྱས་དངོས་གྲུབ་ཐོབ་བྱའི་ཕྱིར། ། ནས།
ཧ་ན་ཧཱུྃ་ཞེས་པའི་བར་གྱིས་མེ་ཏོག་དབུལ་ལོ། ། བདུན་པ་དེ་ཉིད་མགོ་ལ་བཅིང་བ་ནི། དེ་ལྟར་འབུལ་བའི་མེ་ཏོག་དེ་ཉིད་སྔགས་ཀྱི་ཕྲེང་བར་བྱིན་གྱིས་བརླབས་ནས་མགོ་ལ་བཅིངས་པར་བསམ་ཞིང་། ཨོཾ་པྲ་ཏིཙྪ་སོགས་བརྗོད། བརྒྱད་པ་གདོང་གཡོགས་ཕྱེ་བ་ནི། དཀྱིལ་འཁོར་སྒྲིབ་བྱེད་ཀྱི་དྲི་མ་དང་གདོང་གཡོགས་དུས་མཉམ་དུ་བསལ་བར་བསམ་ཞིང་། ཨོཾ་བཛྲ་ཧ་སེ་སོགས་བརྗོད། དགུ་པ་དཀྱིལ་འཁོར་བསྟན་པ་ནི། ཨོཾ་བཛྲ་པ་ཤྱ་ཧོ། ཞེས་པས་རྟེན་དང་བརྟེན་པར་བཅས་པའི་དཀྱིལ་འཁོར་པ་ཐམས་ཅད་གསལ་ལ་ཡོངས་སུ་རྫོགས་པ་མངོན་སུམ་བཞིན་དུ་མཐོང་བར་བསམ་མོ། །
བཅུ་པ་དམ་ཚིག་བསྐྱེད་པ་ནི། སྦྱོང་རྒྱུད་ལས། དེ་ནས་སྔགས་ལ་མཁས་པ་ཡིས། ། སྔགས་འདིས་དམ་ཚིག་སྦྱིན་པར་བྱ། ། ཞེས་པས་བསྟན་ཏེ་དེ་ལྟར་ཡེ་ཤེས་ཕབ་པའི་མྱོང་བ་དང་རྟོགས་པ་དང་། རྣལ་འབྱོར་རྒྱུད་ཀྱི་དམ་ཚིག་དང་སྡོམ་པ་མ་ལུས་པ་རང་རྒྱུད་ལ་ཞུགས་པར་བསམ་ཞིང་། ཨོཾ་བཛྲ་ས་མ་ཡ་ཧཱུྃ་ཕཊ྄། ཞེས་བརྗོད། བཅུ་གཅིག་པ་དེ་ཉིད་བརྟན་པར་བྱ་བ་ནི། སྙིང་ཀར་རྡོ་རྗེ་བཞག་ལ།
ཨོཾ་བཛྲ་ས་མ་ཡ་ཧྲི་ད་སོགས་བརྗོད་པས་བརྟན་པར་བསམ་མོ། ། བཅུ་གཉིས་པ་སྡོམ་པ་བསྒྲག་པ་ནི། འདི་ནི་ཁྱོད་ཀྱི་དམྱལ་བའི་ཞེས་སོགས་ནས། བསྲུང་བར་བྱ་ཞེས་པའི་བར་རོ། ། བཅུ་གསུམ་པ་སྡོམ་པ་གཟུང་བ་དངོས་ནི། ཁྱོད་ཀྱིས་སྲོག་ཆགས་སོགས་ནས། དེ་བཞིན་ནོ་ཞེས་པའི་བར་རོ། ། དེ་རྣམས་ཀྱིས་འཇུག་པའི་ཆོས་འཁོར་དང་བཅས་པ་སོང་། གཉིས་པ་བཅུག་ནས་དབང་བསྐུར་བ་ལ་གཉིས། སྤྱིར་བསྟན་པ་དང་།
བྱེ་བྲག་ཏུ་ཉམས་སུ་བླང་བའི་ཚུལ་ལོ། ། དང་པོ་སྤྱིར་བསྟན་པ་ནི། སྦྱོང་རྒྱུད་ལས། སརྦ་བིད་ཀྱིས་ཇི་བཞིན་དབང་བསྐུར་ཏེ། ། ཞེས་སོགས་ཀྱིས་བསྟན་ཏེ། དེ་ལ་ཡང་སརྦ་བིད་ཀྱིས་ཇི་བཞིན་དབང་བསྐུར་ཏེ། ། ཞེས་ཚིག་རྐང་གཅིག་གིས་སྔགས་དབང་བསྟན་ལ། བུམ་པ་ལ་སོགས་ནས། བསྐུར་ཞེས་པའི་བར་ཚིག་རྐང་གཉིས་ཀྱིས་དབང་བཅུ་བསྟན་ཏེ། མི་བསྐྱོད་པ་ཆུའི་དབང་དང་གཅིག
རིན་ཆེན་འབྱུང་ལྡན་གྱི་དབང་ལ་དབུ་རྒྱན་གྱི་དབང་། དར་དཔྱངས་དང་ཕྲེང་བའི་དབང་གཉིས་གཅིག་ཏུ་བྱས་ཏེ། རིན་འབྱུང་ལ་དབང་གཉིས་དང་དབང་གསུམ། འོད་དཔག་མེད་རྡོ་རྗེའི་དབང་དང་། དོན་གྲུབ་དྲིལ་བུའི་དབང་དང་གཅིག་ཏུ་བྱས་ཏེ། རིགས་ལྔའི་ཕྱག་རྒྱའི་དབང་དང་བཞི། རྣམ་སྣང་མིང་གི་དབང་དང་ལྔ། རྡོ་རྗེ་རྒྱ་གྲམ་བྱིན་ཏེ་ལས་རྣམ་བཞིའི་དབང་དང་དྲུག འཁོར་ལོ་ལག་ཏུ་བྱིན་ཏེ་སློབ་དཔོན་གྱི་དབང་དང་བདུན། ཕྱག་རྒྱ་སྐུའི་དམ་ཚིག་གི་དབང་དང་བརྒྱད།
དྲིལ་བུ་གསུང་གི་དབང་དང་དགུ། རྡོ་རྗེ་ཐུགས་ཀྱི་དབང་དང་བཅུའོ། ། ཐབས་ཤེས་རབ་ཀྱི་དབང་ནི། དེ་ནས་རྡོ་རྗེ་དྲིལ་བུ་ལག་ཏུ་བྱིན། ། ཞེས་རྐང་པ་གཅིག་གིས་བསྟན་ཏོ། ། རིན་ཆེན་སྣ་བདུན་གྱི་དབང་ནི་འཁོར་ལོ་ལ་སོགས་ཞེས་སོགས་རྐང་པ་གསུམ་གྱིས་བསྟན་ཅིང་། བཀའ་བསྒོ་ནི། སྔགས་གྲུབ་ཕྱིར་ནི་སོགས་ཚིག་རྐང་གཉིས་ཀྱིས་བསྟན་པ་ཡིན་ནོ། ། གཉིས་པ་བྱེ་བྲག་ཏུ་ཉམས་སུ་བླང་བའི་ཚུལ་ལ་བརྒྱད་དེ། ཡོན་དབུལ་བ།
གསོལ་བ་གདབ་པ། སྔགས་དབང་བསྐུར་བ། རྡོ་རྗེ་སློབ་མའི་དབང་། རྡོ་རྗེ་སློབ་དཔོན་གྱི་དབང་། རྟེན་དེ་ལ་དམ་ཚིག་གསུམ་བྱིན་པ། ཐབས་ཤེས་ཟུང་འཇུག་གི་དབང་། དེ་དག་གི་མཐའ་རྟེན་སྦྱིན་པའོ། ། དང་པོ་ཡོན་དབུལ་བ་ནི། མཎྜལ་གླིང་བཞི་སོགས། དངོས་གཞི་དབང་བསྐུར་བ་ཞུ་བའི་ཡོན་དུ་སོགས་བརྗོད།
གཉིས་པ་གསོལ་བ་བཏབ་པ་ནི། གཞན་ཕན་འོད་ཟེར་ནས་དངོས་སུ་མ་གསུངས་ཀྱང་། ཆོས་རྗེ་རྡོ་རྗེ་འཆང་གིས་ཁ་བསྐངས་པ་སྟེ། འདིའི་དོན་དེ་ཉིད་འདུས་པ་ནས་ལྷུག་པར་གསུངས་ཀྱང་། བརྗོད་བདེ་བའི་ཕྱིར་གུར་ནས་གསུངས་པའི། བྱང་ཆུབ་རྡོ་རྗེ་སོགས་ལན་གསུམ་བརྗོད་དོ། ། གསུམ་པ་སྔགས་དབང་ནི། བླ་མ་དང་དཀྱིལ་འཁོར་གྱི་གཙོ་བོ་ཐ་མི་དད་པ་ལ་གུས་འདུད་དྲག་པོ་བྱས་པས་ལྷ་སོ་བདུན་གྱི་ཐུགས་ཁ་ནས་སྔགས་ཚན་པ་བཅུ་གསུམ་པོ་འདི་དག་གསེར་གྱི་མདོག་ཅན་དུ་བྱས་ཏེ་བྱུང་། སྤྱི་བོ་ནས་ཐིམ་པས་སྡིག་པ་དང་སྒྲིབ་པ་ཐམས་ཅད་དག ལུས་དང་སེམས་ལ་བདེ་བ་དཔག་ཏུ་མེད་པ་སྐྱེས།
སྔགས་རྣམས་ཀྱི་ལུང་ཐོབ་པར་བསམ་ཞིང་། སྤྱི་བོར་རྡོ་རྗེ་བཞག་ལ། ཨོཾ་ན་མོ་ནས། ཨོཾ་བྷ་ཞེས་པའི་བར་རོ། ། རྡོ་རྗེ་སློབ་མའི་དབང་ལ་གཉིས་ཏེ། རིག་པའི་དབང་ལྔ་དང་། དེའི་མཐའ་བརྟེན་ལས་རྣམ་པ་བཞིའི་དབང་ངོ་། ། དང་པོ་མི་བསྐྱོད་པ་ཆུ་དབང་ནི། བུམ་པ་སྤྱི་བོ་ལ་སོགས་པའི་གནས་ལྔར་བཞག་ཅིང་། ཨོཾ་བུདྡྷ་ཀ་ལ་ཤ་སོགས་བརྗོད་པས་ཞེ་སྡང་སོགས་ཉོན་མོངས་པ་ལྔ་དག
རྣམ་སྣང་སོགས་རིགས་ལྔའི་བྱང་ཆུབ་ཀྱི་སེམས། མེ་ལོང་ལྟ་བུ་ལ་སོགས་པ་ཡེ་ཤེས་ལྔའི་ནུས་པ་རྒྱུད་ལ་བཞག་པར་བསམ་མོ། ། གཉིས་པ་རིན་འབྱུང་གི་དབང་ལ་གསུམ། དང་པོ་དབུ་རྒྱན་གྱི་དབང་ནི། རིན་པོ་ཆེ་ལས་བྱས་པའི་རིགས་ལྔའི་དབུ་རྒྱན་མགོ་ལ་བཅིངས་ལ། ཨོཾ་བུདྡྷ་ཨ་བྷི་ཥིཉྩ་སོགས་བརྗོད་པས་ཉོན་མོངས་པ་མཐའ་དག་སྦྱངས་ནས་རིགས་ལྔའི་སྐུ་གསུང་ཐུགས་ཀྱི་དངོས་གྲུབ་ཐོབ་པར་བསམ་མོ། ། གཉིས་པ་ཕྲེང་བའི་དབང་ནི། རིན་པོ་ཆེ་སྣ་ལྔ་ལས་བྱས་པའི་མེ་ཏོག་ཕྲེང་བ་དབུ་རྒྱན་གྱི་རྩ་བར་བཅིངས་ལ། ཨོཾ་རཏྣ་མ་ལ་སོགས་བརྗོད། གསུམ་པ་དར་དཔྱངས་ནི།
དར་ཁ་དོག་སྣ་ལྔ་པ་ལུས་ཚད་དང་མཉམ་པ་མགོ་ལ་བཅིངས་པར་བསམ་ལ། ཨོཾ་བཛྲ་པ་ཏྲ་སོགས་བརྗོད། གསུམ་པ་འོག་དཔག་མེད་རྡོ་རྗེའི་དབང་དང་། བཞི་པ་དོན་ཡོད་གྲུབ་པ་དྲིལ་བུའི་དབང་སྟབས་གཅིག་ཏུ་འབྱུང་སྟེ། རིགས་ལྔའི་ཕྱག་མཚན་ལྔ་དང་། ཕྱག་མཚན་ལྔས་ཡུ་བ་བྱས་པའི་དྲིལ་བུ་ལག་ཏུ་བྱིན་ལ། ཨོཾ་བུདྡྷ་མུ་དྲ་སོགས་བརྗོད་པས་རིགས་ལྔའི་ཡེ་ཤེས་ལྔ་ཐོབ་པར་བསམ་མོ། ། ལྔ་པ་རྣམ་སྣང་མིང་གི་དབང་ནི། དྲིལ་བུ་སྤྱི་བོ་ལ་སོགས་པའི་གནས་ལྔར་དཀྲོལ་ལ། ཨོཾ་བུདྡྷ་ན་མ་སོགས་བརྗོད་པས་རིགས་ལྔའི་མིང་གི་དབང་ཐོབ་པར་བསམ་མོ། །
གཉིས་པ་ལས་རྣམ་པ་བཞིའི་དབང་ནི། རྡོ་རྗེ་རྒྱ་གྲམ་ལག་པར་བྱིན་ལ། ཨོཾ་ཀརྨ་སོགས་བརྗོད། རྡོ་རྗེ་སློབ་དཔོན་གྱི་དབང་ནི། སློབ་མ་དབང་སྟེགས་ཀྱི་སྟེང་དུ་བཞག་པར་བསམ་ལ། འཁོར་ལོ་ལག་ཏུ་བྱིན་ལ། ཨོཾ་ཙཀྲ་ཨ་བྷི་ཥིཉྩ་ཧཱུྃ་བྷྲུྃ་ཞེས་བརྗོད་པའི་རྐྱེན་གྱིས་སློབ་མ་ཁྱབ་བདག་རྣམ་སྣང་ཆེན་པོའི་ངོ་བོ་རྡོ་རྗེ་སེམས་དཔའི་རང་བཞིན་དུ་གྱུར་པར་བསམ་མོ། ། དྲུག་པ་དེའི་མཐའ་བརྟེན་དུ་དམ་ཚིག་གསུམ་སྦྱིན་པའི་དང་པོ་ཕྱག་རྒྱ་སྐུའི་དམ་ཚིག་ནི། དཔོན་སློབ་གཉིས་ཀས་རིགས་ལྔའི་ཕྱག་ཆེན་བཅས་ལ། སྤྱི་བོ་ལ་སོགས་པའི་གནས་ལྔར་དྲིལ་བུ་གསིལ་ཞིང་།
ཨོཾ་བུདྡྷ་ཙཀྲ་ཨ་དྷི་པ་དྷི་སཏྭྃ་ཨ་བྷི་ཥིཉྩ་ཨོཾ་ཨོཾ་ཨོཾ་སོགས་བརྗོད། གཉིས་པ་དྲིལ་བུ་གསུང་གི་དམ་ཚིག་ནི། ཡུམ་ལྔའི་ཕྱག་མཚན་ལྔ་སྤྱི་བོ་ལ་སོགས་པའི་གནས་ལྔར་བཞག་ཅིང་། མཐར་ལག་པ་གཡོན་དུ་བྱིན་ལ། ཨོཾ་བུདྡྷ་དྷ་ར་ན་སོགས་བརྗོད། གསུམ་པ་རྡོ་རྗེ་ཐུགས་ཀྱི་དམ་ཚིག་ནི། རིགས་ལྔའི་ཕྱག་མཚན་ལྔ་སྤྱི་བོ་ལ་སོགས་པའི་གནས་ལྔར་གཏུག་ཅིང་། མཐར་ལག་པ་གཡོན་གཡས་སུ་བྱིན་ལ། ཨོཾ་བུདྡྷ་གུ་ཧྱེ་སོགས་བརྗོད། བདུན་པ་ཐབས་ཤེས་ཟུང་འཇུག་གི་དབང་ནི།
རྡོ་རྗེ་དྲིལ་བུ་བསྣོལ་ནས་བྱིན་ལ། དེ་རིང་ཕྱིན་ཆད་བུ་ཁྱོད་ཀྱི། ། ནས། ཧཱུྃ་ཨ་ཞེས་པའི་བར་རོ། ། བརྒྱད་པ་དབང་དེ་དག་གི་མཐའ་བརྟེན་བྱིན་པ་ལ་གཉིས་ཏེ། རྒྱལ་སྲིད་སྣ་བདུན་གྱི་དབང་དང་། བཀའ་བསྒོ་བའོ། ། དང་པོ་ནི། རྒྱལ་སྲིད་སྣ་བདུན་གྱི་གཟུགས་ལག་ཏུ་བྱིན་ལ། ཨོཾ་ཙཀྲ་རཏྣ་སོགས་བརྗོད།
གཉིས་པ་ནི། ཚེ་འདིའི་བདེ་བ་མ་ལུས་དང་། ། ནས། འགྱུར་ཞེས་པའི་བར་རོ། ། དེ་ནས་དབང་དུས་སུ་ཁས་བླངས་པའི་དམ་ཚིག་དང་སྡོམ་པ་མ་ལུས་པ་བསྲུང་སྙམ་པས་གཙོ་བོས་སོགས་དང་། དབང་རྫོགས་པར་ཐོབ་པའི་གཏང་རག་ཏུ་མཎྜལ་དབུལ། དེར་མ་ཟད་ལུས་ལོངས་སྤྱོད་ཀྱི་དྲུག་ཆ་ཡང་འབུལ་སྙམ་པས། དེང་ནས་བརྩམས་ཏེ་སོགས་བརྗོད་དུ་གཞུག་གོ ། དྲུག་པ་བདག་དང་གཙོ་བོ་ཐ་མི་དད་དུ་བསྒྲུབས་ཏེ་བརྟན་བྱེད་ཀྱི་བཟླས་པ་བྱ་བ་ནི། ཚེ་དཔག་མེད་ཀྱི་སྐབས་ནས་དངོས་སུ་གསུངས་ཤིང་།
ཤུགས་བསྟན་གྱི་དཀྱིལ་འཁོར་གཞན་རྣམས་ལའང་མཛད་པས། ཐོག་མར་རྩ་རིག་དང་། ལྷ་སོ་སོའི་སྔགས་ཚར་རེ་བཟླ་བ་ནི་ལྷ་ཐམས་ཅད་གསལ་བཏབ་པའི་ཚུལ་ལོ། ། དེ་ནས་རྡོ་རྗེ་འཛིན་མའི་ཕྱག་རྒྱ་བཅས་ལ། ཨོཾ་བཛྲ་ས་མ་ཡ་ཧཱུྃ། ཞེས་པ་དང་། ཨོཾ་བཛྲ་དྷ་ར་སོགས་བརྗོད་པའི་ཚེ་ཤར་ཕྱོགས་ཀྱི་སྦྱོང་བའི་རྒྱལ་པོ་དང་བདག་ཐ་མི་དད་སྙམ་དུ་བསམ། རཏྣ་དྷ་ར་སོགས་བརྗོད་པའི་ཚེ་མེ་ཏོག་ཆེར་རྒྱས་དང་བདག་ཐ་མི་དད་སྙམ་དུ་བསམ། པདྨ་དྷ་རའི་དུས་སུ་ནུབ་ཕྱོགས་པ་དང་། བི་ཤྭ་དྷ་རའི་དུས་སུ་བྱང་ཕྱོགས་པ་དང་།
ཏ་ཐཱ་ག་ཏ་དྷ་རའི་དུས་སུ་གཙོ་བོ་དང་བདག་ཐ་མི་དད་སྙམ་དུ་བསམ་མོ། ། དེ་ནས་གཙོ་བོའི་ཐུགས་ཁ་ནས་ཕྱུང་སྟེ། རྡོ་རྗེ་སེམས་དཔའི་ང་རྒྱལ་གྱིས་རང་གནས་སུ་འཁོད་པར་བསམ་པ་ནི་བདག་བསྒྲུབ་པའོ། ། བརྟན་བྱེད་ཀྱི་བཟླས་པ་བྱ་བ་ནི། རང་གི་སྙིང་ཁར་ཟླ་བའི་སྟེང་དུ་བཟླ་བྱའི་སྔགས་རྣམས་བསམ་ལ། ལྷ་སོ་སོའི་སྔགས་བརྗོད་པའི་ཚེ་ལྷ་དེ་དང་དེ་ལ་ཕོག་པས་དེ་ཐམས་ཅད་དབང་དུ་འདུས་ཤིང་བརྟན་པར་བསམ་མོ། ། བདུན་པ་གཤིན་དོན་ཇི་ལྟར་བྱ་བའི་ཚུལ་ལ་གཉིས་ཏེ། སྤྱིར་བསྟན་པ་དང་། བྱེ་བྲག་ཏུ་ཉམས་སུ་བླངས་པའི་ཚུལ་ལོ། ། དང་པོ་སྤྱིར་བསྟན་པ་ལ་བཅུ་སྟེ།
དབང་བསྐུར་ཏེ་སྡིག་པ་སྦྱང་བ། དབང་བསྐུར་ཏེ་དྲིའི་བཙན་ཁང་དུ་བཅུག་སྟེ་སྡིག་པ་སྦྱང་བ། དབང་བསྐུར་ཏེ་མཆོད་རྟེན་གྱི་དབུས་སུ་བཞག་སྟེ་སྡིག་པ་སྦྱང་བ། རོ་བསྲེགས་ཏེ་སྡིག་པ་སྦྱང་བ། ཚ་ཚ་བཏབ་སྟེ་སྡིག་པ་སྦྱང་བ། སྦྱིན་སྲེག་གི་སྒོ་ནས་སྡིག་པ་སྦྱང་བ། བཟླས་པའི་སྒོ་ནས་སྡིག་པ་སྦྱང་བ། བྲབས་ཏེ་སྡིག་པ་སྦྱང་བ། རོ་མེད་ན་ཇི་ལྟར་བྱ་བའི་ཚུལ་དང་། དེ་ཐམས་ཅད་ཐུན་མོང་དུ་ཕུང་པོ་ཆས་སུ་འཇུག་པའི་ཆོ་གའོ། །
དང་པོ་དབང་བསྐུར་ཏེ་སྡིག་པ་སྦྱང་བ་ནི་གོང་དུ་བསྟན་པ་བཞིན་ཡིན་ལ། གཉིས་པ་དབང་བསྐུར་ཏེ་དྲིའི་བཙན་ཁང་དུ་བཅུག་སྟེ་སྡིག་པ་སྦྱང་བ་ནི། སྦྱོང་རྒྱུད་ལས། རང་གི་ལྷའམ་ལྷ་གཞན་གྱི། ། སྙིང་པོ་སྙིང་ཁར་བྲིས་ནས་ནི། ། ལྷ་འདྲ་བར་ནི་སེམས་བསྐྱེད་དེ། ། ཁྱིམ་གྱི་དབུས་སུ་གཞུག་པར་བྱ། ། ཞེས་པས་བསྟན་ཅིང་། གསུམ་པ་མཆོད་རྟེན་གྱི་དབུས་སུ་བཞག་ཅིང་སྦྱང་བ་ནི། སྦྱོང་རྒྱུད་ལས།
དེ་ནས་རྣལ་འབྱོར་ཅན་གྱིས་ནི། ། སྔགས་དང་ཕྱག་རྒྱས་དེ་དབང་བསྐུར། ། ལྷ་ཡི་གཟུགས་སུ་བརྟགས་ནས་ནི། ། མཆོད་རྟེན་དབུས་སུ་བཞག་པར་བྱ། ། ཞེས་པས་བསྟན་པ་ཡིན་ནོ། ། བཞི་པ་རོ་བསྲེགས་ཏེ་སྦྱང་བ་ནི། སྦྱོང་རྒྱུད་ལས། ཁྲུ་བཞི་པ་ཡི་ཚད་དུ་ནི། ། ཆོ་ག་བཞིན་དུ་ཁུང་བརྐོས་ལ། ། ཞེས་སོགས་ཀྱིས་བསྟན་ཏོ། །
ལྔ་པ་ཚ་ཚ་བཏབ་སྟེ་སྦྱང་བ་ནི། སྦྱོང་རྒྱུད་ལས། དེ་ཡི་མིང་ནས་སྨོས་ནས་སུ། ། གུར་གུམ་བཟང་པོའི་སྔགས་བྲིས་ལ། ། རིམ་གྱི་འབུལ་ནི་ཚང་བ་དང་། ། མཆོད་རྟེན་ལས་ནི་རབ་ཏུ་བརྟག ། ཅེས་སོགས་ཤླཽ་ཀ་ཕྱེད་དང་གསུམ་གྱིས་བསྟན་ཏོ། ། དྲུག་པ་སྦྱིན་སྲེག་གི་སྒོ་ནས་སྦྱང་བ་ནི། ཡང་རྒྱུད་ལས། དེ་ཡི་མིང་ནས་བརྗོད་ནས་ཀྱང་། །
མཁས་པས་འབུམ་ཕྲག་བརྒྱ་འམ་ནི། ། ཡང་ན་བརྒྱ་ཕྲག་སྟོང་ཉིད་དུ། ། སྦྱིན་སྲེག་བྱས་པར་གྱུར་པ་ན། ། གདོན་མི་ཟ་བར་བདེ་འགྲོར་སྐྱེ། ། ཞེས་པས་བསྟན། བདུན་པ་བཟླས་ཏེ་སྦྱང་བ་ནི། ཡང་སྦྱོང་རྒྱུད་ལས། དེ་ཡི་མིང་ནས་བརྗོད་ནས་ནི། ། ཇི་ལྟར་གསུངས་པའི་སྔགས་བཟླ་ཞིང་། ། འབུམ་ཕྲག་སྟོང་ངམ་ཡང་ན་ནི། །
བརྒྱ་ཕྲག་སྟོང་དུ་ཚང་བ་དང་། ། བྱེ་བ་ཉིད་དུ་རབ་བཟླས་ན། ། ལྷ་ཡི་གནས་སུ་ངེས་པར་སྐྱེ། ། ཞེས་པས་བསྟན་ལ། བརྒྱད་པ་བྲབས་ཏེ་སྦྱང་བ་ནི། སྦྱོང་རྒྱུད་ལས། བྱེ་མ་ཡུངས་ཀར་ཐལ་བ་རྣམས། ། རང་གི་མིང་སྨོས་སྔགས་བཏབ་ནས། ། བཟླས་པ་བྱས་ཏེ་གཏོར་ནས་ཀྱང་། ། རྒྱ་མཚོར་བབས་པའི་ཆུ་ཀླུང་དོར། །
ཞེས་པས་བསྟན་ཅིང་། དགུ་པ་རོ་མེད་ན་ཇི་ལྟར་བྱ་བའི་ཚུལ་ནི། ཡང་སྦྱོང་རྒྱུད་ལས། ཡང་ན་མེད་པར་གྱུར་ན་ཡང་། ། ཟློས་ཤིང་བསྒོམ་པའི་ཚུལ་གྱིས་ནི། ། མིང་ཙམ་ལེགས་པར་བྲིས་ནས་ཀྱང་། ། མཆོད་རྟེན་ཕྲེང་བ་བྱ་བ་འམ། ། ཡང་ན་གཟུགས་སུ་བྲིས་ཀྱང་རུང་། ། སྦྱིན་སྲེག་མངོན་པར་དབང་བསྐུར་ན། ། གདོན་མི་ཟ་བར་བདེ་འགྲོར་སྐྱེ། །
ཞེས་པས་བསྟན་པ་ཡིན་ནོ། ། བཅུ་པ་དེ་དག་གི་ཐུན་མོང་དུ་ཕུང་པོ་ཆས་སུ་འཇུག་པ་ནི། སྦྱོང་རྒྱུད་ལས། རོ་ལ་སྔགས་ཀྱིས་བཏབ་ནས་ཀྱང་། ། ཆུ་མཆོག་གིས་ནི་བཀྲུས་ནས་ནི། ། བཟླས་པའི་དྲི་ཡིས་བྱུག་པར་བྱ། ། གོས་དང་རྒྱན་གྱིས་བཀླུབས་ནས་ཀྱང་། ། སྔགས་ཀྱིས་བཏབ་སྟེ་བདུག་པར་བྱ། ། ཞེས་པས་བསྟན་ཏོ། ། གཉིས་པ་བྱེ་བྲག་ཏུ་ཉམས་སུ་བླངས་པའི་ཚུལ་ལ་དོན་ཚན་རྣམ་པ་བཅོ་ལྔས་བསྟན་ཏེ།
རྟེན་བསྐྱེད་དགུག་ཅིང་སྡིག་པ་བྲལ། ། སྦྱང་བ་སྦྱིན་སྲེག་བཟླས་ཏེ་སྦྱང་། ། བྲབ་ཏེ་ཕྱིན་དྲུག་ཁྲུས་ཀྱིས་སྦྱང་། ། གཡོ་དང་རྟེན་པའི་དུག་ཀྱང་སྦྱང་། ། བཀྲ་ཤིས་སྐྱབས་འགྲོ་དབང་ཡང་བསྐུར། ། དེ་ལ་མཆོད་བསྟོད་སྦྱངས་བསྟན་བྱ། ། ཞེས་བྱ་སྟེ། དང་པོ་རྟེན་བསྐྱེད་པ་ནི། སྦྱོང་རྒྱུད་ལས། ། ལྷོ་སྒོ་ཡི་ནི་ས་ཡི་ཆར། །
ཁྲུ་གང་པ་ཡི་ཚད་དུ་ནི། ། སྟེགས་བུ་ལེགས་པར་བརྩིགས་ནས་ཀྱང་། ། བ་བྱུང་ལྔ་ཡི་གཅི་བས་བྱུག ། ཅེས་པས་སྦྱོང་སྟེགས་བསྟན་ལ། དེའང་རྒྱ་དང་ཟབས་སུ་ཁྲུ་གང་བའི་སྟེང་དུ། པདྨ་འདབ་བརྒྱད་དཀར་པོའི་སྟེང་འཁོར་ལོ་སྔོན་པོ་རྩིབས་བརྒྱད་པའི་ལྟེ་བར་ཎིའམ། ཡང་ན་རང་གི་མིང་ཡིག་དང་པོ་ཀླད་ཀོར་གྱིས་བརྒྱན་པ་ལས། ཚེ་འདས་བསྐྱེད་པ་ནི་སློབ་དཔོན་ཀུན་སྙིང་གིས་གསུངས་སོ། ། ངན་འདོན་དཀྱུས་བཞིན་ནོ། ། གཉིས་པ་རྟེན་དགུག་གཞུག་བྱ་བ་ནི།
གཙུག་དགུའི་རྒྱུད་ལས། ཁམས་གསུམ་རྣམ་རྒྱལ་ཕྱག་རྒྱ་ཡིས། ། སྲིད་པ་བར་མ་དགུག་པར་བྱ། ། ཞེས་པས་བསྟན་ཏེ། ཕྱག་རྒྱ་དང་ངག་འདོན་དཀྱུས་བཞིན་ནོ། ། གསུམ་པ་སྡིག་པ་བྲལ་ཏེ་རྟེན་སྦྱང་རུང་དུ་བསྒྲུབ་པ་ནི། ཨོཾ་ཤྭ་དྷ་ནི་སོགས་ནས། དྲི་མ་མེད་པར་གྱུར་ཅེས་པའི་བར་ཏེ། འདིའི་སྔགས་རྒྱ་གཉིས་ཀ་ཤཱཀ་ཐུབ་ཀྱི་སྐབས་ནས་འབྱུང་ངོ་། ། བཞི་པ་སྦྱང་བ་ལ་གསུམ་སྟེ།
ཞི་བའི་སྦྱང་བ། ཞི་དྲག་ཕྱེད་མའི་སྦྱང་བ། དྲག་པོའི་སྦྱང་བའོ། ། དང་པོ་ནི་རྫས་སྔགས་གཉིས་ཀ་ཞི་བ་སྟེ། དེའི་ཕྱིར་ན་དེ་སྐད་ཅེས་བྱའོ། ། གཉིས་པ་ནི་རྫས་ཞི་བ་དང་སྔགས་དྲག་པོས་ཏེ། དེའི་ཕྱིར་ཞི་དྲག་ཕྱེད་མའི་སྦྱང་བ་ཞེས་བྱའོ། ། གསུམ་པ་ནི་རྫས་དྲག་པོ་གུ་གུལ་ནག་པོ། སྔགས་དྲག་པོ་སུམྦྷ་ནི་སྟེ་དེའི་ཕྱིར་ན་དྲག་པོའི་སྦྱང་བ་ཞེས་བྱའོ། ། ལྔ་པ་ཏིལ་གྱི་སྦྱང་བ་ནི་སྦྱིན་སྲེག་གི་སྐབས་ནས་འབྱུང་བ་ལ།
དེའི་ངག་འདོན་དང་བསམ་བྱ་དཀྱུས་བཞིན་ནོ། ། དྲུག་པ་བཟླས་ཏེ་སྦྱང་བ་ནི། དེ་ཡི་མིང་ནས་བརྗོད་ནས་ནི། ། མཁས་པས་འབུམ་ཕྲག་སོགས་གོང་བཞིན་ནོ། ། ངག་འདོན་དཀྱུས་བཞིན་ནོ། ། བདུན་པ་བྲབ་པ་ཡང་། བྱེ་མ་ཡུངས་དཀར་སོགས་ཀྱིས་བསྟན་ཏེ། ངག་འདོན་ནི། ཨོཾ་སརྦ་པཱ་པྃ་ནས། ཧེ་ཏུ་ན་ཧཱུྃ་ཕཊ྄་ཞེས་པའི་བར་ཏེ་ཤཱཀ་ཐུབ་ཀྱི་སྐབས་ནས་འབྱུང་ངོ་། །
བརྒྱད་པ་ཁྲུས་ཀྱིས་སྦྱང་བ་ནི། གཙུག་དགུ་ལས། རུས་པའམ་གོས་སམ་མིང་ལ་ནི། ། རྡོ་རྗེའི་ཆུ་ཡིས་བཀྲུ་བར་བྱ། ། ཞེས་པས་བསྟན་ཏེ། དེའང་འདས་པའི་ལྷ་ལ་ཁྲུས་གསོལ་བ་ནི། ཇི་ལྟར་བལྟམས་པ་སོགས་ཤླཽ་ཀ་གཅིག་ནི་དེ་ཉིད་འདུས་པར་གསུངས་ཤིང་། འདི་ནི་ཁྲུས་མཆོག་དཔལ་དང་ལྡན། ། སོགས་ཤླཽ་ཀ་གཉིས་ནི་དགེ་མཚན་བཤེས་གཉེན་གྱི་ཁྲུས་ཀྱི་ཆོ་གར་གསུངས་སོ། ། རྟེན་ལ་ཁྲུས་བྱ་བ་ནི།
འདི་ནི་སྦྱིན་པའི་རང་བཞིན་སོགས་ནས། ཁྲུས་བྱའོ་ཞེས་པའི་བར་ནི་མདོ་སྡེ་ནས་འབྱུང་ངོ་། ། དགུ་པ་གཡོ་བའི་དུག་སྦྱང་བ་ནི། འདོད་ཆགས་ཞེ་སྡང་ཞེས་སོགས་ནས། དུག་བཅོམ་མོ་ཞེས་པའི་བར་རོ། ། བཅུ་པ་བརྟེན་པའི་དུག་སྦྱང་བ་ནི། ས་འདི་དུག་གི་ཕ་ཡིན་ཏེ་ཞེས་པ་ནས། རླུང་གི་ནང་དུ་སོང་ཞེས་པའི་བར་ཏེ། འདི་གཉིས་ནི་རྨ་བྱ་ཆེན་མོའི་མདོ་ལས་གསུངས་སོ། ། བཅུ་གཅིག་པ་ཤིས་པ་བརྗོད་པ་ནི།
གཙུག་དགུ་ལས། སླར་ཡང་བཀྲ་ཤིས་ཚིགས་བཅད་ཀྱིས། ། དུས་གསུམ་དུ་ནི་ཁྲུས་བྱ་འོ། ། ཞེས་པས་བསྟན་ཏེ། ངག་འདོན་ནི། གང་ལ་སེར་སྣ་རྣམ་ཆགས་པ། ། ཞེས་པ་ནས་སྡིག་པར་མ་གྱུར་ཅིག་ཞེས་པའི་བར་ཏེ། འདི་ནི་ཡངས་པ་ཅན་གྱི་གྲོང་ཁྱེར་དུ་འཇུག་པའི་མདོ་ལས་གསུངས་སོ། ། བཅུ་གཉིས་པ་སྐྱབས་སུ་འགྲོ་བ་ནི། གཙོ་བོ་རྒྱལ་བ་འགྲོ་བའི་མགོན། །
ཞེས་པ་ནས། བསལ་དུ་གསོལ་ཞེས་པའི་བར་རོ། ། འདི་ནི་སྤྱོད་འཇུག་ལས་གསུངས་སོ། ། བཅུ་གསུམ་པ་དབང་བསྐུར་བ་ནི་གོང་དུ་བསྟན་ཏོ། ། བཅུ་བཞི་པ་མཆོད་བསྟོད་བྱ་བ་ནི། དེ་ལྟར་དབང་བསྐུར་ནས་ཚེ་འདས་རྡོ་རྗེ་སེམས་དཔའ་གྱུར་པ་ལ། རྒྱས་པར་ནི་འདོད་ཡོན་ལྔས་མཆོད་ཅིང་། བསྡུ་ན་ཨོཾ་སརྦ་ཏ་ཐཱ་ག་ཏ་ཨརྒྷྃ་སོགས་ཀྱིས་མཆོད་ལ། རྡོ་རྗེ་སེམས་དཔའ་སེམས་དཔའ་ཆེ། ། ནས།
ཕྱག་ན་རྡོ་རྗེ་ཕྱག་འཚལ་བསྟོད། ། ཅེས་པའི་བར་གྱིས་བསྟོད་ལ། སྐབས་འདིར་ནུབ་ཐ་མ་ཡིན་ན་བྱང་བུ་བསྲེག་པར་བྱ་སྟེ། བྱང་བུ་ལ་མེ་སྦར་ཏེ། སྟོང་ཉིད་ཡེ་ཤེས་འབར་བའི་མེས། ། ཞེས་པ་ནས། འབར་གྱུར་ཅིག་ཅེས་པའི་བར་ཏེ། འདི་ནི་ཡོ་ག་རྡོ་རྗེ་སྙིང་པོ་ཅན་གྱི་རྒྱུད་ནས་གསུངས་སོ། ། བཅོ་ལྔ་པ་ལམ་སྦྱང་བསྟན་གྱི་ལམ་སྦྱང་བ་ནི། དཀོན་མཆོག་རིན་ཆེན་དཔལ་བཞིན་དུ། །
ཞེས་པ་ནས། ཏྲ་ཐ་ཞེས་པའི་བར་རོ། ། ལམ་བསྟན་པ་ནི། པདྨ་འདམ་གྱིས་ནས། གཙྪནྟུ་སྭཧཱ་ཞེས་པའི་བར་ཏེ། འདི་གཉིས་ཀྱི་ཚིགས་བཅད་རྣམས་ནི་གཙུག་དགུའི་རྒྱུད་ནས་གསུངས་ཤིང་། སྔགས་རྣམས་ནི་ཕྱག་རྡོར་གྱི་སྐབས་ནས་འབྱུང་ངོ་། ། ཚེ་འདས་བདེ་བ་ཅན་དུ་སྐྱེས་པ་ལ་མཆོད་པ་སོགས་གླེང་གཞིའི་སྐབས་ནས་འབྱུང་ངོ་། ། གསུམ་པ་རྗེས་ཀྱི་བྱ་བ་ནི། མེ་ལྟར་འབར་བ་ལས།
དེ་ཡི་ལུས་ལ་དབང་བསྐུར་ཞིང་། ། མཉམ་པར་བཞག་པས་བསྲུང་ནས་ནི། ། མཇུག་ཏུ་མངོན་པར་མཆོད་བྱས་ཏེ། ། ལྷ་རྣམས་ཐམས་ཅད་གཤེགས་པར་གྱུར། ། ཞེས་པས་དངོས་སུ་སྦྱིན་སྲེག་གི་མཇུག་ཆོག་བསྟན་ནས། ཤུགས་ལ་ནི་དཀྱིལ་འཁོར་བཅུ་གཉིས་པ་ཐམས་ཅད་ཀྱི་མཇུག་ཆོག་བསྟན་པ་ཡིན་ནོ། ། དེ་ལ་ཡང་བརྒྱད། རང་ཉིད་ལ་དབང་བསྐུར་ཞིང་གནས་གསུམ་བསྲུང་བ་བྱ་བ།

དངོས་གྲུབ་བླང་བ། ཡིག་རྒྱས་ལྷག་ཆད་ཁ་བསྐང་བ། ནོངས་པ་བཟོད་པར་གསོལ་བ། རས་བྲིས་ཀྱི་དཀྱིལ་འཁོར་ལ་བརྟན་བཞུགས་བྱ་བ། མཇུག་ཏུ་བཀྲ་ཤིས་བྱ་བའོ། ། དང་པོ་ནི། བདག་བསྐྱེད་ཀྱི་སྐབས་ལྟར། ཨོཾ་བཛྲ་ཨ་བྷི་ཥིཉྩ་སོགས་ཕྱག་རྒྱ་དང་བཅས་པས་དབང་བསྐུར། གཉིས་པ་ནི། རིགས་གསུམ་སྤྱིའི་སྔགས་དང་ཕྱག་རྒྱས་གནས་གསུམ་བྱིན་གྱིས་བརླབ། གསུམ་པ་ནི་མཆོད་པ་བསང་སྦྱངས་བྱིན་གྱིས་བརླབས་ལ།
གཙང་ཞིང་གཙང་མར་སྦྱར་བ་ཡི། ། སོགས་ནི་གསང་བ་རྒྱན་གྱི་རྒྱུད་ལས་གསུངས་སོ། ། བསྟོད་པ་ནི་གོང་དུ་བསྟན་པ་བཞིན་ནོ། ། དངོས་གྲུབ་བླང་བ། ཡིག་བརྒྱས་ལྷག་ཆད་ཁ་བསྐང་བ། ནོངས་པ་བཟོད་པར་གསོལ་བ། རས་བྲིས་ཀྱི་དཀྱིལ་འཁོར་ལབརྟན་བཞུགས་བྱ་བ་རྣམས་བླ་མ་གོང་མ་རྣམས་ཀྱི་ཕྱག་ལེན་ཏེ་དཀྱུས་བཞིན་ནོ། ། མཇུག་ཏུ་བཀྲ་ཤིས་བྱ་བ་ནི། སྟོན་མཆོག་དམ་པ་སོགས་ཏེ་ཤླཽ་ཀ་གསུམ་པོ་འདི་ནི་སྟོང་ཆེན་རབ་འཇོམས་ཀྱི་མདོ་ལས་གསུངས་སོ། ། དེ་རྣམས་ཀྱིས་ཀུན་རིག་གི་ཆོ་ག་གཞན་ཕན་མཐའ་ཡས་ཀྱི་ཆོ་གའི་སྦྱོར་དངོས་རྗེས་གསུམ་གྱི་བཤད་པ་རང་ལུགས་མདོར་བསྡུས་པ་ལུང་དང་སྦྱར་བ་གཞུང་དོན་གསལ་བའི་སྒྲོན་མེ་ཞེས་བྱ་བ་བསྟན་ཟིན་ཏོ། །
ཞེས་པའི་རྣམ་བཤད་མདོར་བསྡུས་འདི་ཡང་། ཁམས་གསུམ་ཆོས་ཀྱི་རྒྱལ་པོ་དཔལ་ས་སྐྱ་པ་ཆེན་པོ་རིགས་ལྡན་འཇམ་པའི་དབྱངས་དབང་པོའི་མཚན་ཅན་སྐུ་མཆེད་དང་། རྗེ་བཙུན་མུས་པ་ཆེན་པོ་རྡོ་རྗེ་འཆང་སངས་རྒྱས་རྒྱལ་མཚན་རྣམས་གཙོ་བོར་སྨོས་པའི་ཡོངས་འཛིན་ཆོས་བཞིན་དུ་སྤྱོད་པ་དུ་མའི་ཞབས་རྡུལ་སྤྱི་བོས་ལེན་པ་དཔལ་ས་སྐྱ་པ་ཤཱཀྱའི་དགེ་བསྙེན་ཐེག་པ་མཆོག་གི་རྣལ་འབྱོར་པ་སྔགས་འཆང་ངག་དབང་ཀུན་དགའ་བསོད་ནམས་གྲགས་པ་རྒྱལ་མཚན་དཔལ་བཟང་པོས་ཕག་གི་ལོ་ས་ག་ཟླ་བའི་དཀར་ཕྱོགས་དགའ་བ་དང་པོ་ལ་དཔལ་ས་སྐྱའི་བཞི་ཐོག་བླ་བྲང་གི་ཚོམས་དམར་དུ་སྦྱར་བའི་ཡི་གེ་པ་ནི་བསམ་འགྲུབ་ལྷས་སྦྱིན་གྱིས་བགྱིས་སོ། ། འདི་སྦྱར་དགེ་བས་བདག་ཅག་དཔོན་སློབ་ཀྱི་འདི་ཕྱིའི་དོན་ཐམས་ཅད་ཡིད་བཞིན་དུ་འགྲུབ་པར་གྱུར་ཅིག ། སརྦ་མངྒ་ལཾ།། །། ༈ མཁན་ཆེན་ཨ་པད་རིན་པོ་ཆེའི་དགོངས་བཞེད་ལྟར་གུ་རུས་ཞབས་ཞུ་བགྱིས་པའོ།། PAGE * MERGEFORMAT 2 ཨ་མྱེས་ཞབས། ཀུན་རིག་རྩ་བའི་དཀྱིལ་འཁོར་གྱི་ཆོ་ག་གཞན་ཕན་མཐའ་ཡས་ཀྱི་རྣམ་པར་བཤད་པ། PAGE * MERGEFORMAT 1
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
