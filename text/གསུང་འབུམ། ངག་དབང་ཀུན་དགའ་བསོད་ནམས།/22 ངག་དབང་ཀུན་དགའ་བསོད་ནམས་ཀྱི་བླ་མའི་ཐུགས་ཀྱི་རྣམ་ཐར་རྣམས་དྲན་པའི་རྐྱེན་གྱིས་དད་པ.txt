གསུང་འབུམ། ངག་དབང་ཀུན་དགའ་བསོད་ནམས།
པོད ༢༢
ངག་དབང་ཀུན་དགའ་བསོད་ནམས་ཀྱི་བླ་མའི་ཐུགས་ཀྱི་རྣམ་ཐར་རྣམས་དྲན་པའི་རྐྱེན་གྱིས་དད་པའི་ཕྱོགས་བསྒྲིགས།
༄༅། །དཔལ་ས་སྐྱའི་གནས་བཤད་རྗེ་བཙུན་གོང་མ་རྣམས་ཀྱི་རྣམ་ཐར་སྙན་བརྒྱུད་དང་བཅས་པ་ཕུན་ཚོགས་རྒྱ་མཚོའི་གཏེར་ཞེས་བྱ་བ་གྲུབ་པའི་དབང་ཕྱུག་ཆེན་པོ་འཇམ་དབྱངས་བསོད་ནམས་དབང་པོའི་གསུང་རྩོམ་གནང་འཕྲོ་འཐོར་བུར་བཞུགས་པ་རྣམས་ས་སྐྱ་པ་སྔགས་འཆང་ངག་དབང་ཀུན་དགའ་བསོད་ནམས་ཀྱི་བླ་མའི་ཐུགས་ཀྱི་རྣམ་ཐར་རྣམས་དྲན་པའི་རྐྱེན་གྱིས་དད་པའི་དབང་གི་ཕྱོགས་གཅིག་ཏུ་བསྒྲིགས་པ་བཞུགས། འདིའི་ཚིག་རིང་རིགས་ཕལ་ཆེར་ཕལ་སྐད་ལྟ་བུར་མཛད་པ་ནི་ཀུན་གྱི་གོ་སླ་བ་ལ་དགོངས་པར་སྣང་བས་དྲེགས་ལྡན་ང་རྒྱལ་ཅན་རྣམས་ཀྱིས་ལོག་ལྟ་མ་བྱེད་གཅིག། ༄༅། །རྒྱ་གར་སྐད་དུ། སིདྡྷི་ཤྭ་ར་བཛྲ་ཙརྻ་སྱ་བནྡ་ནམ་ཀཱ་རོ་མཾ། བོད་སྐད་དུ། གྲུབ་པའི་དབང་ཕྱུག་རྡོ་རྗེ་སློབ་དཔོན་ལ་གུས་པས་ཕྱག་བགྱིའོ། ། ཞེས་མཆོད་པར་བརྗོད་ནས། དཔལ་ལྡན་ས་སྐྱའི་གནས་བཤད་རྗེ་བཙུན་གོང་མ་རྣམས་ཀྱི་རྣམ་ཐར་སྙན་བརྒྱུད་དང་བཅས་པ་ཕུན་ཚོགས་རྒྱ་མཚོའི་གཏེར་ཞེས་བྱ་བའི་བསྟན་བཅོས། འཇམ་པའི་དབྱངས་བསོད་ནམས་དབང་པོའི་གསུང་རྩོམ་འཕྲོ་ཅན་འཐོར་བུར་བཞུགས་པ་རྣམས་ཕྱོགས་ཅིག་ཏུ་བསྒྲིགས་པ་ནི་འདི་ལྟ་སྟེ། ཨོཾ་སྭ་སྟི་སིདྡྷཾ།
ན་མོ་མཉྫུ་གྷོ་ཥ་ཨཱ་ནནྡ་རཏྣ་ཡ། འདིར་གདན་ས་ཆེན་པོ་དཔལ་ལྡན་ས་སྐྱའི་ཆོས་གྲྭ་ཡོན་ཏན་རིན་པོ་ཆེ་དུ་མའི་འབྱུང་གནས་ཀྱི་གནས་བཤད་རྗེ་བཙུན་གོང་མ་རྣམས་ཀྱི་རྣམ་ཐར་སྙན་བརྒྱུད་དང་བཅས་པ་ཕུན་ཚོགས་རྒྱ་མཚོའི་གཏེར་ཆེན་ཞེས་བྱ་བ། རྗེ་བཙུན་འཇམ་པའི་དབྱངས་དང་དབྱེར་མེད་པའི་ཁམས་གསུམ་འགྲོ་བའི་མགོན་པོ། དུས་གསུམ་སངས་རྒྱས་ཐམས་ཅད་འདུས་པའི་ངོ་བོ། སྲིད་པ་གསུམ་གྱི་འདྲེན་མཆོག་དམ་པར་གྱུར་པ། འཆད་རྩོད་རྩོམ་གསུམ་གྱི་སྒོ་ནས་སངས་རྒྱས་ཀྱི་བསྟན་པ་ཉིན་མོ་ལྟར་ཆེས་ཆེར་གསལ་བར་མཛད་ཅིང་། མཐོང་ཐོས་དྲན་རེག་ཙམ་གྱི་བླ་ན་མེད་པའི་ཡེ་ཤེས་ཀྱི་མཆོག་སྩོལ་བར་མཛད་པའི་བདག་ཉིད་ངེས་པའི་དོན་དུ་དྲུག་པ་རྡོ་རྗེ་འཆང་ཆེན་པོ་དང་དབྱེར་མ་མཆིས་པ་དམིགས་པ་མེད་པའི་མཁྱེན་རབ་དང་ཐུགས་རྗེའི་མངའ་བདག་བཀའ་དྲིན་ཅན་གྱི་རྩ་བའི་བླ་མ་དམ་པ་མཐུ་སྟོབས་ཀྱི་དབང་ཕྱུག་དཔལ་ས་སྐྱ་པ་ཆེན་པོ་སྔགས་འཆང་ངག་གི་དབང་པོ་ཀུན་དགའ་རིན་ཆེན་བཀྲ་ཤིས་གྲགས་པ་རྒྱལ་མཚན་དཔལ་བཟང་པོ་པའི་ཞབས་ཀྱི་པདྨོ་དྲི་མ་མེད་པ་ལ་ཕྱག་འཚལ་ཞིང་སྐྱབས་སུ་མཆིའོ། ། བརྩེ་བ་ཆེན་པོས་དུས་དང་གནས་སྐབས་ཐམས་ཅད་དུ་རྗེས་སུ་བཟུང་དུ་གསལ་ལོ། ། སྟོབས་དང་མི་འཇིགས་སོ་སོའི་རིག་འོད་ཅན། ། ཤེས་བྱའི་མཁའ་ལ་ཆགས་ཐོགས་མེད་འགྲོ་ཞིང་། །
མཐའ་ཡས་འགྲོ་བའི་མ་རིག་མུན་སེལ་བ། ། ཐུབ་དབང་ཉི་མའི་མཆོག་དེར་གུས་པས་འདུད། ། འབད་རྩོལ་རྣམ་སྤངས་རང་བཞིན་བརྗོད་བྲལ་ཡང་། ། ཆོས་དབྱིངས་ཟབ་དོན་རྟོགས་པའི་སྒྲ་དབྱངས་ནི། ། ངེས་དོན་རྟོགས་པའི་དབུས་ན་ཆེར་སྒྲོག་པའི། ། འཇམ་དབྱངས་དམ་ཆོས་རྔ་ཆེན་རྒྱལ་གྱུར་ཅིག ། མངོན་ནས་གྱུར་པའི་དཔལ་ལ་མངའ་བརྙེས་ཤིང་། ། བདག་མེད་ཞལ་གྱི་བདུད་རྩི་ཐོབ་པ་ན། ། འཇིག་རྟེན་དྲེགས་པའི་འཁེངས་པ་འཕྲོགས་སོ་ཞེས། ། བིརྺ་མཐུ་ཆེན་སྒྲོག་ལ་སྙིང་ནས་འདུད། །
རྒྱལ་བ་ཀུན་གྱི་སྤྱི་གཟུགས་ཆེན་མོ་མཆོག ། ཕུན་ཚོགས་བསླུ་མེད་དཀྱིལ་འཁོར་ཀུན་གྱི་གཙོ། ། བར་ཆད་བདུད་དཔུང་མཐའ་དག་ཚར་གཅོད་པའི། ། རྫུ་འཕྲུལ་ཐོགས་མེད་པད་འབྱུང་ཆེན་པོར་འདུད། ། ཀུན་མཁྱེན་དགའ་མཛད་ངང་ཚུལ་དེས་པ་ཅན། ། བྱང་ཆུབ་སྙིང་པོ་མཆོག་ཏུ་བརྙེས་པ་སྐྱེས། ། ཁྱེད་ཀྱི་མཁྱེན་བརྩེའི་ནུས་པ་འདི་འདྲ་བ། ། ཤེས་བྱའི་ཁྱོན་འདིར་གཤོང་བ་ངོ་མཚར་འདུད། ། གང་སྐུ་བསོད་ནམས་བྱེ་བ་ལས་གྲུབ་འདི། ། རབ་མཛེས་བརྒྱ་བྱིན་གྱིས་ཀྱང་རྟོགས་མིན་ལ། །
ཡོན་ཏན་ས་བཅུའི་རྩེ་མོ་ལ་གནས་པའི། ། བདེ་གཤེགས་རྣམས་ཀྱི་བགྲང་འདས་དེ་ལ་འདུད། ། ཟུང་དང་ཏིང་འཛིན་མངོན་ཤེས་གྲགས་པ་དང་། ། རྒྱལ་བའི་མཚན་དཔེས་མཆོག་ཏུ་རབ་མཛེས་ཤིང་། ། མི་འཇིགས་སོ་སོ་ཡང་དག་རིག་པ་འདི། ། མཆོད་འོས་བློ་གྲོས་ཆེན་པོར་ཇི་བཞིན་འདུད། ། ཀུན་དགའ་ཡོན་ཏན་ཚད་མེད་རྣམ་པར་རྒྱས། ། རྟོགས་པའི་རྒྱལ་མཚན་གོང་ནས་གོང་དུ་འཕེལ། ། གསུང་རབ་དཔལ་འབྱོར་བཟང་པོའི་གཏེར་རྣམས་ཕྱེ། ། ལེགས་བཤད་འོད་ཀྱིས་འཇིག་རྟེན་གསལ་ལ་འདུད། །
ཉེ་དབང་དབུས་ན་བརྗིད་པའི་ལྷ་དབང་ནི། ། དམ་ཆོས་འོད་ཀྱི་བློ་གྲོས་རབ་འབྱེད་ཅིང་། ། བསླབ་གསུམ་ངུར་སྨྲིག་རྒྱལ་མཚན་ལེགས་འཛིན་པའི། ། འགྲོ་བའི་བླ་མ་མཚུངས་བྲལ་དེ་ལ་འདུད། ། ཁྱད་པར་གསང་སྔགས་ཟབ་དོན་བདུད་རྩིའི་དཔལ། ། ཐོས་པ་ཙམ་གྱིས་འགྲོ་ཀུན་དགའ་བསྐྱེད་ཅིང་། ། ཐར་པའི་གོ་འཕང་རིན་ཆེན་སྟེར་མཛད་པ། ། སྐྱེ་དགུའི་སྐྱབས་མགོན་སྔགས་འཆང་ཆེན་པོར་འདུད། ། དེ་ལྟར་འགྲོ་བའི་སྐྱབས་གནས་མཆོག་གྱུར་པ། ། ཡོངས་འཛིན་རྩ་བརྒྱུད་བླ་མའི་ཚོགས་རྣམས་ལ། །
སྒོ་གསུམ་གུས་པ་ཆེན་པོས་ཕྱག་འཚལ་ཞིང་། ། རྒྱུན་ཆད་མེད་པར་གདུང་བའི་གསོལ་བཏབ་ནས། ། དཔལ་ལྡན་སྟུག་པོ་བཀོད་པའི་ཞིང་ཁམས་ལྟར། ། རྒྱལ་བའི་ཚོགས་བཅས་ངེས་པ་ལྔ་ལྡན་ཞིང་། ། གསང་ཆེན་སྨྲ་བ་ཀུན་གྱི་བསྟི་གནས་མཆོག ། མཁས་མང་འདུ་བའི་གདན་ས་བསྔགས་པར་བགྱིས། ། དེ་ཡང་སྤྱིར་གྱི་ས་ཞེས་བྱ་བ་ཡིས། ། སྒྲ་ཡི་དོན་ལ་གོ་བོ་ཞེས་པ་འབྱུང་། ། དེ་ལས་དྲངས་ན་དོན་ཚན་དགུ་ཡིན་ཏེ། ། ངག་ཕྱོགས་པ་དང་འོད་ཟེར་བ་གླང་མིག །
རྡོ་རྗེ་མཐོ་རིས་ཆུ་གཏེར་ཞེས་བྱ་སྟེ། ། དོན་ཚན་དེ་རྣམས་རྐང་པ་རེ་རེ་དང་། ། སྦྱར་ཞིང་སྡེབ་སྦྱོར་གཞུང་བཞིན་བརྗོད་པ་ན། ། མཁས་པའི་དབང་པོ་ཤཱཀྱ་མཆོག་ལྡན་གྱིས། ། ངག་གི་དབང་པོའི་དགེ་མཚན་བརྒྱ་ཕྲག་ཞིག ། ཕྱོགས་བརྒྱར་འཕྲོས་པའི་དཔལ་ཡོན་འདུས་པ་ལས། ། ས་སྐྱོང་དབང་པོ་སྟོང་གིས་གུས་བཏུད་པའི། ། འོད་ཟེར་བརྒྱ་ཕྲག་འཁྲིགས་པའི་གུར་ཁང་དུ། ། བ་མཆོག་འདོད་འཇོ་ཡིད་བཞིན་ནོར་བུ་དང་། ། གླང་ཆེན་དཀར་པོས་བཏེགས་པའི་ཁྲི་སྟེང་དེར། །
མིག་གཉིས་འཛུམ་པའི་གར་བསྒྱུར་འཇམ་པའི་དཔལ། ། རྡོ་རྗེ་རྣོན་པོ་བཞད་པའི་གད་རྒྱང་ཅན། ། མཐོ་རིས་དབང་པོའི་ལུས་ལ་མཛེས་ཞུགས་ནས། ། ཆུ་བོའི་གཏེར་བཞིན་ཐུབ་བསྟན་རྒྱ་མཚོའི་དཔལ། ། ལེགས་པར་གནས་པས་ས་འཛིན་དཀར་པོའི་ཁྱོན། ། ས་སྐྱ་ཞེས་གྲགས་སྙན་པའི་སྒྲ་དབྱངས་ནི། ། སྟོང་གསུམ་ཁོར་ཡུག་རི་བོའི་ཁོང་ལས་བརྒལ། ། དེ་སྐད་གསུངས་ཕྱིར་ངོ་མཚར་གནས་མཆོག་ཡིན། ། དེ་ཡང་རབ་དཀར་གངས་རིའི་ཕྲེང་བ་ཡིས། ། ཀུན་ནས་བསྐོར་ཞིང་བརྒྱུད་དེ་གནས་པའི་དབུས། །
རབ་བརྗིད་ལྷུན་པོའི་དེད་དཔོན་ཆེན་པོ་སྟེ། ། རང་བཞིན་ལྷུན་གྲུབ་རི་བོའི་དབང་པོ་མཆོག ། འདི་ནི་རི་དྭགས་དབུས་ན་རི་དྭགས་ཀྱི། ། རྒྱལ་པོ་དྲེགས་པ་འགྱིང་ཞིང་གནས་པ་ལྟར། ། ཁམས་གསུམ་ཟིལ་གྱིས་གནོན་པའི་གདན་ས་འདི། ། ཤམྦྷ་ལ་ལྟར་ཁྱད་པར་འཕགས་པར་མངོན། ། དེ་ནང་རིན་ཆེན་སྣ་ཚོགས་ལྟར་བ་ལ། ། དཔལ་སྟུག་དཔལ་གྱི་རྒྱལ་པོ་ཆེན་པོ་རྣམས། ། ཟབ་ཡངས་རྒྱ་ཆེན་ཆོས་འཁོར་བསྐོར་བའི་གཞི། ། མཆོག་གི་ས་སྐྱོབས་རབ་བརྗིད་གདོང་ལྔ་པ། །
འོག་མིན་ཞིང་དུ་འགྲོ་སྙམ་བགྱིད་པ་འདི། ། མདོག་དཀར་གངས་རིའི་ལོགས་དང་མཚུངས་པ་སྟེ། ། ཐོག་མའི་རྒྱལ་བས་ཆོས་འཁོར་བསྐོར་བའི་གནས། ། ཤར་རིའི་དབང་པོ་བྲ་ཆུང་གོང་ཁ་ནི། ། ས་འཛིན་དབང་པོ་བསྲུབས་ཤིང་རབ་བསྐྱོད་ནས། ། ལྷ་མིན་དབང་པོའི་ཆུ་གཏེར་བསྲུབས་པ་ལས། ། ལེགས་འོང་ལེགས་ལྡན་དབང་པོ་འགྱིང་པ་བཞིན། ། མདོག་བཟང་དབང་སྔོན་བརྐྱངས་པའི་སྤུ་ཁ་ཅན། ། འགྱོགས་འགྲོ་དུ་མའི་ཚོགས་དང་ལྷན་ཅིག་ཏུ། ། ཅང་ཤེས་དབང་པོ་ཟས་ལ་སྤྱོད་འདྲ་ནི། །
ཁ་འུའི་དལ་འབབ་རིན་ཆེན་འབྱུང་གནས་ལགས། ། ཆུ་ཁུར་འཁྲིགས་པས་དགའ་མགུའི་རྨ་བྱ་ཞིག ། མིག་མཛེས་མཇུག་སྒྲོ་དཀར་ཏེ་ཟློས་གར་པ། ། རྫིང་བུའི་ཁྱོན་མང་མཐོན་པོར་ཚོམ་འདྲ་འདི། ། ཁ་དོག་ཡིད་འོང་དབང་སྔོན་རི་བོ་ལགས། ། ཆོས་གྲྭ་ཆེན་པོའི་བྱང་རི་དཔོན་པོ་རི། ། བྱ་ཕྲན་བྱེ་བའི་དབུས་ན་རབ་བརྗིད་པའི། ། མཁའ་ལྡིང་མ་རྒད་འདབ་མས་མཛེས་པ་ཞིག ། ངོ་མཚར་ངང་ཚུལ་བཟང་པོ་གནས་ལ་དྲངས། ། མ་རྒད་འཁྲིགས་འདྲའི་ཕྲ་ཡི་རབ་མཛེས་པའི། །
རིན་ཆེན་འཛིན་མའི་ཁྱོན་གྱི་འཁོར་ལོ་འདི། ། ཟབ་ཡངས་ཆོས་འཁོར་བསྐོར་དུ་གསོལ་ཅིག་ཅེས། ། འཇིག་རྟེན་བྱེད་པོས་འདུད་ཅིང་ཕུལ་བའམ། ། ས་ལ་དབང་བསྒྱུར་སྐྱ་སེངས་ལས་ལྷག་པའི། ། གླིང་བཞིའི་བདག་པོ་མཆོག་ཏུ་གྱུར་པ་ཡིས། མཐོ་རིས་བདག་པོས་འཁོར་ལོ་ལ་སོགས་པ། ། རིན་ཆེན་བདུན་གྱི་ཐོག་མ་བཀུར་ལ་དྲངས། ། གཞན་ཡང་རྒྱབ་རི་གླང་ཆེན་འགྱིང་འདྲ་ཡིས། ། ལྟོ་བའི་ས་དཀར་བཙུན་མོ་བུ་འཁུར་འདྲ། ། དཔོན་པོ་རི་ནི་བློན་པོ་འགྱིང་པ་འདྲ། །
ཁ་འུ་གཙང་པོ་རྟ་མཆོག་རིན་ཆེན་འདྲ། ། བྲག་དམར་ཤར་རི་དམག་དཔོན་ཁྲོས་པ་འདྲ། ། ཇོ་མོ་ཕུར་རི་ནོར་བུ་རིན་ཆེན་འདྲ། ། དེ་སོགས་དགེ་མཚན་བསམ་གྱིས་མི་ཁྱབ་པ། ། རགས་པ་ཙམ་ཞིག་འདིར་ནི་བརྗོད་པ་ཡིན། ། ཞིབ་ཏུ་ཁོ་བོས་བརྗོད་པ་ག་ལ་ནུས། ། འོན་ཀྱང་ཅུང་ཟད་བརྗོད་པ་འདི་དག་ཀྱང་། ། རང་བཟོ་མ་ཡིན་ཡིད་ཆེས་ཁུང་ཐུབ་བདོག ། དེ་ཡི་རྒྱུ་མཚན་འདི་ལྟར་ཡིན་ནོ་དགོངས། ། དེ་ལྟའི་གནས་ཆེན་དེ་རྣམས་ཐམས་ཅད་ཀྱང་། །
རྒྱལ་བ་རིགས་ལྔ་རྡོ་རྗེ་འཆང་ལ་སོགས། ། སོ་སོས་བྱིན་གྱིས་རླབས་པའི་གནས་ཡིན་ཏེ། ། དེ་ཡང་རྗེ་བཙུན་ཆེན་པོའི་གསུང་མགུར་དུ། ། བཀའ་ཚིག་རྡོ་རྗེའི་རང་བཞིན་འདི་ལྟར་འབྱུང་། ། ང་བསྡོད་སའི་དཔལ་ལྡན་ས་སྐྱ་འདི། ། གནས་འོག་མིན་གྱི་གནས་དང་མཐུན་པར་འདུག ། ཤར་བྲ་ཆུང་གོང་ཁ་གླང་པོའི་སྣ། ། ཟུང་འཇུག་གི་འགྲོ་བ་འདྲེན་པ་པོ། ། རྗེ་མི་བསྐྱོད་རྡོ་རྗེའི་བཞུགས་གནས་ཡིན། ། ལྷོ་ཁ་འུ་གཙང་པོ་རིན་ཆེན་རྟ། །
འགྲོ་བའི་བསམ་པ་འགེངས་བ་ཅན། ། རིན་ཆེན་འབྱུང་ལྡན་གྱི་བཞུགས་གནས་ཡིན། ། ནུབ་ཆུ་མིག་ནེའུ་གསེང་རྨ་བྱའི་མདོངས། ། འགྲོ་བ་ཆོས་ལ་འདྲེན་པ་པོ། ། རྗེ་འོད་དཔག་མེད་ཀྱི་བཞུགས་གནས་ཡིན། ། ས་དཀར་པོ་སེང་གེའི་མགོ་བོ་འདྲ། ། དཔལ་ལྡན་ས་སྐྱ་སེང་གེའི་ལུས། ། འགྲོ་དྲུག་གི་བསམ་པ་འགེངས་པ་པོ། ། དཔལ་ལྡན་རྡོ་རྗེ་འཆང་གི་བཞུགས་གནས་ཡིན། ། དེ་འདྲའི་འོག་མིན་གྱི་གནས་མཆོག་ན། །
ང་རྡོ་རྗེ་འཆང་གི་རྣལ་འབྱོར་བདེ། ། སྤྲོས་པ་ཆོད་པའི་རྣལ་འབྱོར་བདེ། ། རིགས་སྔགས་ཀྱི་གོ་ཆ་སྲ་བས་བདེ། ། མན་ངག་གི་མཛོད་དང་ལྡན་པས་བདེ། ། ལྟ་བའི་གདེངས་དང་ལྡན་པས་བདེ། ། དམ་ཚིག་གི་ར་བས་ཆོད་པས་བདེ། ། བདག་གཅིག་པུའི་ཁ་པོ་མ་ལགས་ཏེ། ། འདི་བཞིན་ཀུན་ལ་བདོག་པ་ལགས། ། དེ་སྐད་གསུང་པ་དེ་རྣམས་ཐུགས་ལ་བཞོགས། ། རྒྱལ་བའི་བཀའ་དང་འདི་ལ་ཁྱད་པར་མེད། །
འཁྲུལ་མེད་ཡིན་ནོ་དགོངས་གཞིས་མཛད་འཚལ་ལོ། ། དེ་འདྲའི་བསྟི་གནས་ཁྱད་པར་འཕགས་པ་སྟེ། ། སྲིད་ཞིའི་ཕུན་ཚོགས་རྒྱ་ཆེར་འབྱུང་བ་འདི། ། འཇམ་དབྱངས་འཇམ་དཔལ་འཇམ་པའི་རྡོ་རྗེ་ནི། ། རིམ་བདུན་རིམ་བཞིན་རིམ་པར་བྱོན་ནས་ཀྱང་། ། རྒྱལ་བའི་རྒྱལ་ཚབ་རྒྱལ་བ་ཇི་བཞིན་དུ། ། བསྟན་དང་བསྟན་འཛིན་བསྟན་པའི་མངའ་བདག་མཛད། ། འགྲོ་དོན་འགྲོ་རྣམས་འགྲོ་བའི་གནས་ཉིད་ལས། ། ཐར་འདོད་ཐར་པ་ཐར་ལས་བསྟན་པའི་གནས། ། བདེ་ཆེན་བདེ་ལེགས་བདེ་བ་སྟེར་ཞེས་གསུངས། །
མ་རིག་ལས་འཁོན་རིག་པའི་བློ་གྲོས་ཅན། ། དཀོན་མཆོག་གསུམ་དང་ས་སྐྱོང་རྒྱལ་པོ་ཡིས། ། དགེ་ལེགས་ཀུན་དགེ་ལེགས་ཀུན་སྟེར་བ་དེས། ། བག་ཡོད་ལྡན་པ་མཁའ་ལ་ཤར་བའི་ཚེ། ། གདན་སའི་མཆོག་སྟེ་གདན་སའི་མཆོག་གྱུར་པ། མིག་པའི་གྲོང་ཁྱེར་གྲོང་ཁྱེར་སེར་སྐྱ་ལྟར། ། ལྷ་མིའི་ཕུན་ཚོགས་ཕུན་ཚོགས་འབྱུང་གནས་འདི། ། བཀྲ་ཤིས་དགེ་མཚན་དུ་མར་བཅས་ཏེ་བསྒྲུབ། ། རྒྱལ་བའི་རྣམ་སྤྲུལ་རྣལ་འབྱོར་དབང་ཕྱུག་གི ། བྱིན་རླབས་གནས་འདི་སའི་ཐིག་ལེར་གྱུར། །
འཛམ་བུ་གླིང་གི་འཛིན་མའི་ཁྱོན་གྱི་དབུས། ། དབུས་ཀྱི་ལྟེ་བ་རྡོ་རྗེའི་རང་བཞིན་ཞིང་། ། ཞིང་ཁམས་རྒྱ་མཚོ་མ་ལུས་ཀུན་གྱི་མཆོག ། མཆོག་འདི་ས་ཡི་སྙིང་པོ་ཡིན་པ་ཏེ། ། སྐྱེ་དགུ་ཀུན་ལ་རབ་དགའི་དཔལ་སྟེར་བ། ། གང་གི་བྱང་ཆུབ་སྙིང་པོ་བརྙེས་པའི་གཞི། ། རྡོ་རྗེའི་རང་བཞིན་རྡོ་རྗེ་གདན་འདི་ནི། ། རྒྱལ་བ་རྒྱ་མཚོའི་བྱང་ཆུབ་བརྙེས་པའི་གནས། ། མ་ག་ཏ་ཡང་འདི་ལས་གཞན་དུ་ཅི། ། རིན་ཆེན་སྣ་ཚོགས་འཁྲིག་པའི་རང་བཞིན་ཅན། །
ཕྱི་རོལ་ལྕགས་རིའི་ཁོར་ཡུག་དཔག་ཡས་ལ། ། དཔལ་འབྱོར་འདུ་བའི་སྒོ་མང་ལྡན་པ་འདི། ། བལྟ་ན་སྡུག་དང་མཚུངས་ཀྱི་གཞན་དང་མིན། ། དེར་ཕྱིར་རྡོ་རྗེའི་རང་བཞིན་མུ་འཁྱུད་འདི། ། མ་རུང་འབྱུང་པོའི་གདོན་ཚོགས་ཐམས་ཅད་བཅོམ། ། ལུས་ཅན་ཀུན་གྱི་གནོད་ཚོགས་རབ་ཏུ་བཀག ། སྐྱེས་ཆེན་བསོད་ནམས་ལྡན་པའི་བསྟེན་བྱར་གྱུར། ། ལོངས་སྤྱོད་རྣམ་མང་ལྡན་པའི་གནས་མང་ཡང་། ། རིག་པའི་འབྱུང་གནས་འདི་ལས་གཞན་ཡོད་མིན། ། ཡིད་འཕྲོག་མཛེས་པའི་རང་བཞིན་མང་ཡོད་ཀྱང་། །
དགོས་འདོད་བསྒྲུབ་པ་བསལ་འཕེལ་གཅིག་པོ་ཙམ། ། རྩི་བཅུད་དུ་མར་ལྡན་པའི་སྨན་ལྗོངས་རྣམས། ། འགྲོ་ཀུན་བདེ་འགྲོ་ཀུན་བདེའི་གནས་བཟང་ལྟར། ། བཀྲ་ཤིས་རྟགས་མཚན་བརྒྱད་ཀྱི་སྤྲས་པ་ལ། ། དམར་སེར་འོད་ཀྱི་རྒྱ་ཆེན་འཛིན་མའི་ཁྱོན། ། རྣམ་པར་གསལ་བྱེད་མཛེས་པའི་མེ་ཏོག་རྣམས། ། དྲི་ཞིམ་དྲི་ངད་ཕྱོགས་བཅུར་འཕྲོ་བའི་རྩེར། ། སྦྲང་རྩིའི་དྲེགས་པ་བུང་བ་གཞོན་ནུའི་ཚོགས། ། དགའ་བའི་དར་དིར་བསྒྲོགས་ཤིང་གནས་པ་ནི། ། འཇམ་དབྱངས་མཆོད་ཕྱིར་ལྷ་ཡི་སྤྲུལ་པ་སྙམ། །
དེ་ཕྱིར་རྒྱལ་དང་རྒྱལ་སྲས་ཀྱི་བརྟེན་ཞིང་། ། རིག་གནས་ཕུལ་བྱུང་རྣམས་ཀྱི་བསྟི་གནས་ས། ངུར་སྨྲིག་འཛིན་པ་རྣམས་ཀྱི་དགའ་ཚལ་སྟེ། ། གདན་ས་མཆོག་འདི་བྱང་ཆུབ་སྙིང་པོ་ཡིན། ། སྤྱིར་གྱི་གདན་ས་ཆེན་པོ་འདི་ཉིད་ལ། ། དཔལ་ལྡན་ས་སྐྱ་ཞེས་པའི་རྒྱུ་མཚན་ནི། ། ལུགས་གཉིས་དཔལ་གྱི་འབྱོར་པ་དང་ལྡན་ཞིང་། ། སྒྲིབ་གཉིས་མ་གོས་ས་སོགས་དཀར་ཞིང་སྐྱ། ། དེ་ཕྱིར་དཔལ་ལྡན་ས་སྐྱ་ཞེས་སུ་གྲགས། ། དེ་ཡང་འཁྲུལ་པའི་དྲི་མ་མ་ལུས་པ། །
ཟད་པར་སྤངས་པ་གྲགས་པ་རྒྱལ་མཚན་གྱི། ། རྗེ་བཙུན་རྩེ་མོའི་སྐུ་བསྟོད་ཁྱོད་ཉིད་མར། ། བཀྲ་ཤིས་དགེ་མཚན་དཔལ་གྱི་མངོན་མཐོ་བ། ། ས་ཡི་མཆོག་གྱུར་ས་སོགས་དཀར་མདངས་སྐྱ། ། ཆོ་འབྲངས་མཆོག་གྱུར་མ་རིག་ལས་འཁོན་སྟེ། ། སྤང་བྱའི་གཡུལ་ལས་རྒྱལ་ཞེས་གསུངས་པའི་ཕྱིར། ། དེ་ལྟར་དཔལ་ལྡན་ས་སྐྱའི་གནས་ཆེན་འདི། ། ཐོག་མར་འབྱུང་བའི་ལུང་བསྟན་མཛད་ཚུལ་ནི། ། ཇོ་བོ་ཆེན་པོ་དཔལ་ལྡན་ཨ་ཏི་ཤས། ། བོད་ལ་འབྱོན་སྐབས་ཆུ་འདུས་ཕྱོགས་ཀྱི་ལམ། །
རིམ་པར་བརྒྱུད་དེ་ལ་རྩེར་བྱོན་པའི་ཚེ། ། ལེགས་པར་གཟིགས་པས་དཔོན་པོ་རི་ཁ་འདི། ། དཀར་ལ་སྣུམ་པ་ངོ་མཚར་ཆེ་བའི་ངོས། ། འབྲོང་རྒོད་ཆེན་པོ་གཉིས་ནི་ངུར་སྒྲ་འདོན། ། སྤུ་སྤྲུགས་བྱེད་ཅིང་སྐྱིད་ཉམས་སྣ་ཚོགས་སྟོན། ། རྩྭ་བཟའ་ཆུ་འཐུང་བྱེད་པ་གཟིགས་མ་ཐག ། དེ་སྐད་གསུངས་པས་ད་ལྟའི་བར་དུ་ཡང་། ། ལ་དེའི་མིང་ལ་འབྲོང་ངུར་ལ་ཞེས་པ། ། སྐྱེ་བོ་ཀུན་ལ་ཡོངས་སུ་གྲགས་པ་ཡིན། ། དེ་ནས་གཡའ་ལུང་ནང་གི་ལམ་བརྒྱུད་དེ། །
རིམ་གྱིས་ཕེབས་པས་ས་སྐྱའི་འདབས་སུ་བྱོན། ། ད་ལྟ་ཕྱག་འཚལ་ཡོད་པས་འདི་ཉིད་དུ། ། ཆིབས་ལས་གཞོལ་ཏེ་སློབ་འཁོར་ཐམས་ཅད་ལ། ། ད་ནི་འདི་རུ་ཕྱག་མཆོད་རྒྱས་པ་ཞིག ། བྱེད་དགོས་འདུག་པས་དེ་ཡི་གྲབས་ཀྱིས་གསུངས། ། དེ་ཚེ་སློབ་འཁོར་རྣམས་ཀྱི་ཅི་ཡིན་སྙམ། ། ཐེ་ཚོམ་སྐྱེས་ཏེ་ཇོ་བོ་ཉིད་ལ་ཞུས། ། ཇོ་བོ་ཆེན་པོའི་ཞལ་ནས་འདི་སྐད་གསུངས། ། དཔོན་པོ་རི་ཡི་ནུབ་ཀྱི་རི་འདེབས་ལ། ། ཧྲཱི༔
ཡིག་གཅིག་དང་དྷིཿཡིག་བདུན་དང་ནི། ། ཧཱུྃ་ཡིག་གཅིག་རྣམས་འདུག་པས་བྱས་པ་ཡིན། ། དེ་རྣམས་ཡོངས་བའི་རྒྱུ་མཚན་འདི་ལྟར་ཡིན། ། བོད་ཡུལ་གངས་ཅན་ལྗོངས་ཀྱི་བསོད་ནམས་ལ། ། གནས་ཆེན་འདི་རུ་སྤྱན་རས་གཟིགས་དབང་མཆོག ། ཁརྶ་པ་ཎིའི་སྤྲུལ་པ་དངོས་སུ་འབྱོན། ། དེ་ཡི་སྲས་དང་ཡང་སྲས་ལ་སོགས་ལ། ། འཇམ་པའི་དབྱངས་ཀྱི་སྤྲུལ་པ་བདུན་ཙམ་གྱི། ། བར་དུ་རྒྱུན་ཆད་མེད་པ་འབྱུང་བ་ཡིན། ། དེར་རྗེས་ཕྱག་ན་རྡོ་རྗེའི་སྤྲུལ་པ་ནི། །
ནུས་མཐུར་ལྡན་པ་གཅིག་རྣམས་ཡོང་བའི་རྟགས། ། དེར་ཡང་མ་ཟད་ལ་རྩེར་གླེང་བ་ཡིས། ། འབྲོང་རྒོད་གཉིས་ཀྱང་ཆོས་སྐྱོང་ཆེ་ཆུང་སྟེ། ། གུར་ཞལ་རྣམ་གཉིས་འབྱོན་པར་འགྱུར་བ་ཡིན། ། བླ་མ་ཆོས་སྐྱོང་ངོ་མཚར་ཅན་དག་ནི། ། རིམ་པར་འབྱོན་ཞིང་གནས་མཆོག་འདི་ཉིད་དུ། སངས་རྒྱས་བསྟན་པ་ཉིན་མོར་བྱེད་པའི་མཆོག ། འགྲོ་བ་ཀུན་གྱི་གཙུག་གི་ནོར་བུ་འབྱུང་། ། དེ་ཡི་ཕྱིར་ན་རང་རེ་དཔོན་སློབ་རྣམས། ། ཕྱག་མཆོད་རྒྱས་པར་འབུལ་བ་བསོད་ནམས་ཆེ། །
དེ་སྐད་གསུངས་ནས་ཕྱག་མཆོད་རྒྱས་པ་མཛད། ། དེ་ཡི་ས་ལ་ད་ལྟའི་བར་དུ་ཡང་། ། ཕྱག་འཚལ་སྒང་ཞེས་སྐྱེ་འགྲོ་ཡོངས་ལ་གྲགས། ། དེར་ཡང་མ་ཟད་གྲུབ་ཐོབ་ཀུན་གྱི་གཙོ། ། སློབ་དཔོན་ཆེན་པོ་པདྨ་འབྱུང་གནས་ཀྱིའང་། ། གནས་མཆོག་འདི་རུ་རྫོགས་པའི་སངས་རྒྱས་ཀྱི། ། བསྟན་པ་རིན་ཆེན་རྒྱུན་ཆད་མེད་པར་འབྱུང་། ། འདི་ཉིད་མི་འགྱུར་བ་ཡི་རྟེན་འབྲེལ་ལ། ། ཕྱོགས་བཞིར་མཆོད་རྟེན་ཆེན་པོ་བཞི་གནང་ནས། ། དགོན་གནས་ཕུན་ཚོགས་འབྱུང་བ་བྱིན་གྱིས་བརླབས། །
འདི་བཞིའི་མིང་ལ་ད་ལྟའི་བར་དུ་ཡང་། ། ས་སྐྱ་མི་འགྱུར་བ་ཡིས་གཟེར་བཞི་ཟེར། ། དེ་ནི་གནས་དང་གང་ཟག་གཉིས་ཀ་ཡི། ། ལུང་བསྟན་ཡིན་ཅིང་རྒྱས་བཤད་འོག་ཏུ་འབྱུང་། ། འོན་ཀྱང་ཐོག་མར་གང་ཟག་བྱོན་ཚུལ་གྱིས། ། འཕྲོས་དོན་ཅུང་ཟད་ཙམ་ཅིག་བརྗོད་པ་ན། ། ལྷ་འཁོན་ས་སྐྱའི་གདུང་རབས་རྣམས་གསུམ་ལས། ། དང་པོ་ལྷ་རབ་བཅུ་གསུམ་བྱོན་ཚུལ་ནི། ། སྤྱིར་གྱི་ལྷ་ལ་རྣམ་གྲངས་མང་ཡོད་ཀྱང་། ། འདི་ནི་འོད་གསལ་ལྷ་ཉིད་ཡིན་པས་ན། །
ངོ་བོ་འོད་ལྷ་རྣམ་པ་མིར་སྤྲུལ་སྟེ། ། ཤེལ་ཚྭ་རྒྱལ་མོ་གངས་ཀྱི་རྩ་བར་བབས། དེ་ཡང་སྤྱི་རིང་གཡུ་རིང་གཡུ་སེ་གསུམ། ། རིམ་བཞིན་བྱོན་ནས་གཡུ་སེའི་མི་རྗེ་མཛད། ། དེ་ཡི་གྲོགས་སུ་གཅེན་པོ་གཡུ་རིང་བྱོན། ། གཡུ་རིང་དང་ནི་དམུ་གཟའ་ལྡེམ་བུའི་སྲས། ། མ་བཟང་སྤུན་བདུན་བྱོན་པའི་གཅེན་པོ་དྲུག ། ཡབ་དང་བཅས་པ་ལྷ་ཡི་ཡུལ་དུ་གཤེགས། ། བདུན་གྱི་ཐ་ཆུང་མ་བཟང་སྤྱི་རྗེ་དང་། ། ཐོག་ལྕམ་འུར་མོའི་སྲས་ནི་དཔའ་བོ་སྟག །
དེ་དང་ཀླུ་ལྕམ་དྲ་མ་གཉིས་ཀྱི་སྲས། ། ཀླུ་ཚ་སྟག་པོ་འོད་ཅན་ཞེས་བྱ་བྱུང་། ། ཀླུ་ཚ་དང་ནི་མོན་གཟའ་མཚོ་རྒྱལ་སྲས། ། གཡའ་སྤང་འཚམས་སུ་འཁྲུངས་པས་མཚན་མཆོག་ཀྱང་། ། དེ་ལྟར་གྲགས་ཤིང་དཔའ་བོ་ཆེན་པོ་བྱོན། ། དེ་དག་ལྷ་ཡི་གདུང་རབས་བཅུ་གསུམ་ཡིན། ། གཉིས་པ་འཁོན་གྱི་གདུང་རབས་བྱུང་ཚུལ་ནི། ། སྐྱེས་ཆེན་མཐུ་རྩལ་ལྡན་པ་དེ་ཉིད་ཀྱིས། ། སྲིན་པོ་བསད་ནས་ཆུང་མ་ཁབ་དུ་བཞེས། ། སྲས་གཅིག་བྱུང་པ་འཁོན་བར་སྐྱེས་ཞེས་གྲགས། །
དེ་དང་བཙན་གཟའ་ལྕམ་བུ་སྒྲོན་གྱི་སྲས། ། གཟུགས་མཛེས་བློ་ལྡན་མི་ཡུལ་དཀོན་པ་འཁྲུངས། ། དེ་ལ་དཀོན་པ་རྗེ་གུང་སྟག་ཅེས་བཏགས། ། དེ་ཡི་རྒྱལ་པོའི་ནང་བློན་མཛད་པའི་ཚེ། ། འཁོན་སྟོན་དཔལ་པོ་ཆེ་ཞེས་ཀུན་ལ་གྲགས། ། སྐྱེས་མཆོག་དེ་དང་གླང་ཟ་ནེ་ཆུང་སྲས། ། ཀླུ་དབང་ལ་སོགས་སྐུ་མཆེད་ལྔ་ཡིན་ཏེ། ། བཞི་ནི་ཡུམ་གཅིག་རྡོ་རྗེ་རིན་ཆེན་ནི། ། ཡུམ་ཁ་མི་ཅིག་དེ་ཡི་རྒྱུ་མཚན་ནི། ། རྗེ་བཙུན་ཆེན་པོའི་གསུང་ལས་འབྱུང་བ་སྟེ། །
དེ་ཡི་གཅུང་ཞིག་གསུང་པ་འདི་ཉིད་ཀྱི། ། སྐུ་མཆེད་བཞི་ཡི་གཅུང་པོ་ཡིན་པ་བསྟན། ། ཕལ་པ་ཞེས་པའི་ཚིག་གི་ནུས་པ་ཡི། ། ཡུམ་ཉིད་ཕལ་པ་ཡིན་ཏེ་མི་གཅིག་པར། ། ལེགས་པར་བསྟན་ཞིང་སྲས་ཀྱི་ཆེ་བ་ནི། ། ཡོན་ཏན་ཀུན་གྱི་ཕྱུག་ཅེས་གསུངས་པ་ཡིན། ། དེར་ཡང་མ་ཟད་དཔལ་ལྡན་བླ་མ་ཡིས། ། རིགས་འཛིན་བསྐུལ་དུ་ཚིག་བཅད་མཛད་པར་ཡང་། ། གཅུང་སྟོན་རྡོ་རྗེ་རིན་ཆེན་ཞེས་པ་དང་། ། སྔགས་འཆང་རྒྱ་དཀར་ཤེས་རབ་རྒྱལ་མཚན་གྱིའང་། །
རྡོ་རྗེ་རིན་ཆེན་ཀླུ་ཡི་གཅུང་པོ་ཡིན། ། ཞེས་སོགས་བསྒྲུབ་བྱེད་བཀོད་རྒྱུ་མང་ཡོད་ཀྱང་། ། ཡི་གེ་མང་དོགས་རེ་ཞིག་ཐེན་པར་བྱ། ། རྡོར་རིན་བཙུན་མོ་འབྲོ་གཟའ་གཡང་ལོན་སྐྱིད། ། དེ་གཉིས་སྲས་བདུན་གཅེན་དྲུག་སོ་སོར་བྱོན། ། ཆུང་བ་ཤེས་རབ་ཡོན་ཏན་ཚུལ་ཁྲིམས་རྒྱལ། ། གཙུག་ཏོར་ཤེས་རབ་དགེ་སྐྱབས་དགེ་མཐོང་ངོ་། ། འཁོན་སྟོན་བལ་པོ་ཤཱཀྱ་བློ་གྲོས་རྣམས། ། རིམ་བཞིན་སྔ་མའི་རིགས་སྲས་ཕྱི་མ་ཡིན། ། ཤཱཀྱ་བློ་གྲོས་སྲས་གཉིས་ཆེ་བའི་མཚན། །
འཁོན་རོག་ཤེས་རབ་ཚུལ་ཁྲིམས་ཞེས་བྱ་དང་། ། དཀོན་མཆོག་རྒྱལ་པོ་སྐུ་མཆེད་རྣམ་གཉིས་སྟེ། ། དེ་རྣམས་འཁོན་གྱི་བརྒྱུད་པ་བྱུང་ཚུལ་ལགས། ། དེ་ནས་གསུམ་པ་འདྲེན་མཆོག་ས་སྐྱ་པའི། ། གདུང་རབས་བྱུང་ཚུལ་བརྗོད་ན་འདི་ལྟར་ཡིན། ། དཀོན་མཆོག་རྒྱལ་པོ་སྐུ་མཆེད་རྣམ་གཉིས་ཀྱིས། ། ཐོག་མར་གཡའ་ལུང་འཇག་གཤོང་ལ་སོགས་སུ། ། རྒྱུན་རིང་བཞུགས་རྗེས་བྲ་བོ་ལུང་ཞེས་པར། ། བཞུགས་པའི་བར་སྐབས་ཞིག་ཏུ་དེ་ཉིད་ཀྱི། ། ནུབ་ཀྱི་རི་དེར་སྐྱོ་སངས་མཛད་ཕྱིར་བྱོན། །
དེ་ནས་བྱང་གི་ཕྱོགས་ལ་གཟིགས་པ་ན། ། དགེ་མཚན་དུ་མ་ལྡན་པའི་རི་བོ་མཆོག ། དཔོན་པོ་རི་འདི་གཟིགས་པ་ཙམ་གྱི་མོད། ། དེ་མ་ཐག་ཏུ་དགེ་མཚན་འདི་ལྟར་གཟིགས། ། རི་བོ་དཀར་པོ་སྣུམ་ཅིང་གཟི་འོད་འབར། ། དེ་ཡི་དབྱིབས་ནི་འདི་ལྟར་ཡོད་པ་ཡིན། ། གླང་ཆེན་ཉལ་འདྲའི་ལྟེ་བའི་ཐད་ཀྱི་རི། ། བཙུན་མོ་པང་དུ་བུ་འཁུར་འདྲ་བ་དང་། ། ཆུ་བོ་དར་དཀར་བརྐྱངས་འདྲ་གཡས་སུ་འབབ། ། དེ་ལ་སོགས་པ་ཁྱད་པར་འཕགས་པ་ཡི། །
བཀྲ་ཤིས་དགེ་མཚན་ཕུན་སུམ་ཚོགས་པ་གཟིགས། ། འདི་ཡི་རྒྱས་བཤད་འོག་ཏུ་རིམ་གྱིས་འབྱུང་། ། གྲ་བོ་ལུང་པ་ཟེར་བ་འདི་ཉིད་ཀྱང་། ། དིང་སང་རང་བཟོ་སྣ་ཚོགས་འཆད་གྱུར་ཀྱང་། ། དོན་གྱི་གྲ་བོ་ལུང་ནི་འདི་ལྟར་ཡིན། ། གདན་ས་ཆེན་པོ་འདི་ཡི་ལྷོ་ངོས་ལ། ། ལུང་པ་གཉིས་ཀྱི་ནུབ་མ་འདི་ཉིད་སྟེ། ། ད་ལྟ་དཔལ་ཆེན་ཕོ་བྲང་ཡོད་པའི་ལྷོ། ། ཕལ་པའི་མིང་འདོགས་ས་སྐྱ་གོག་པོ་ཟེར། ། སྔོན་གྱི་དུས་ན་གྲ་ལུང་དགོན་པར་གྲགས། །
འདི་ལ་འཁྲུལ་པ་མེད་དོ་ངེས་ཤེས་མཛོད། ། གོང་གི་དགེ་མཚན་དེ་དག་གཟིགས་པའི་ཚེ། ། ས་ཡི་བདག་པོ་ཞང་གཞུང་གུ་ར་བ། ། ལྷ་མི་གྲོང་བདུན་ལ་སོགས་ཐམས་ཅད་ལ། ། བླ་མ་དཀོན་མཆོག་རྒྱལ་པོས་འདི་སྐད་གསུངས། ། དཔོན་པོ་རི་འདིར་ངེད་ཀྱི་དགོན་ཆུང་ཅིག ། འདེབས་པར་འདོད་པས་རིན་ཅིག་བཅལ་བ་ན། ། ཁྱེད་རྣམས་ཀུན་གྱིས་བློ་གྲོལ་ཨེ་ཡོང་ན། ། གསུངས་མ་ཐག་ཏུ་དེ་དག་ཐམས་ཅད་ཀྱིས། ། བཀའ་གྲོས་མཐུན་པར་ཅིས་ཀྱང་གནང་བ་ཞུ། །
རིན་གྱི་རྣམ་པ་ཅིག་ཀྱང་མི་ཞུ་ཞེས། ། ཡང་ཡང་ཞུས་ཀྱང་ཕྱི་རབ་ཚུན་དགོངས་ནས། ། རིན་ཆེན་ཕྲེང་བ་རྒོན་མ་མོ་གོས་སོགས། ། ལེགས་པར་གནང་རྗེས་སྟོད་ཀྱི་མོན་གྲོག་ནས། ། སྨད་ཀྱི་འབལ་གྲོག་ཡན་གྱི་ས་གཞི་རྣམས། ། འཁོན་སྟོན་དཀོན་མཆོག་རྒྱལ་པོ་ཉིད་ལ་ཕུལ། ། གྲོག་པོ་གཉིས་ཀྱང་སྒྲ་བཤད་འདི་ལྟར་ཡིན། ། འབལ་གྲོག་ཞེས་པ་ཤ་ཟ་མཁའ་འགྲོ་རྣམས། ། གྲོག་པོར་འཚོགས་ནས་དམ་ཉམས་བཟའ་བར་བྱེད། ། དེ་ཕྱིར་མཁའ་འགྲོ་གྲོག་པོ་བྱས་ཀྱང་ཆོག །
མོན་གྲོག་ཞེས་པ་མོན་ཆུང་པུ་ཏྲ་རྣམས། ། འདུག་པའི་གྲོག་པོ་ཡིན་པས་དེ་སྐད་ཟེར། ། འདི་ཡི་ལོ་རྒྱུས་ཞིབ་པར་འོག་ཏུ་འབྱུང་། ། དེ་ནས་འཁོན་སྟོན་དཀོན་མཆོག་རྒྱལ་པོ་ཡིས། ། སྒོ་རུམ་གཟིམ་སྤྱིལ་དཀར་པོ་འདི་ཉིད་ནི། ། ཆུ་མོ་གླང་གི་ལོ་ལ་འདེབས་པར་མཛད། ། དེ་ནས་བརྩེ་ཆེན་ཀུན་དགའ་སྙིང་པོ་ཡིས། ། འཇམ་དཔལ་བྲག་ཁུང་ལ་སོགས་ཇི་སྙེད་དང་། ། མི་ཐུབ་ཟླ་བ་བསོད་ནམས་རྩེ་མོ་ཡིས། ། གཟིམ་ཁང་རྙིང་མ་ལ་སོགས་ཇི་སྙེད་དང་། །
ཁྱད་པར་རྗེ་བཙུན་གྲགས་པ་རྒྱལ་མཚན་གྱིས། ། དབུ་རྩེ་རྙིང་མ་ལ་སོགས་ཇི་སྙེད་དང་། ། གནས་ལྔ་རིག་པ་ས་སྐྱ་པཎ་ཆེན་གྱིས། ། སྒོ་རུམ་སེ་ཁང་ལ་སོགས་ཇི་སྙེད་དང་། ། འགྲོ་བའི་མགོན་པོ་ཆོས་རྒྱལ་འཕགས་པ་ཡིས། ། རིན་ཆེན་སྒང་གི་གཙུག་ལག་ཁང་ལ་སོགས། ། ཇི་སྙེད་བགྲང་ལས་འདས་པར་བཞེངས་པར་མཛད། ། དེ་ཡང་ཐོག་མར་སྒོ་རུམ་འདེབས་པའི་ཚེ། ། ས་ཆོག་མཛད་དུས་གཞི་བདག་སོ་སོ་ལ། ། བཀའ་བསྒོ་དམ་བཞག་མཛད་ཅིང་ཁྱད་པར་དུ། །
ཀླུ་རྒྱལ་གཙུག་ན་རིན་ཆེན་ཞེས་བྱ་ལ། ། ཁྱེད་ཀྱི་ས་འདིར་ངེད་ཀྱི་དགོན་གནས་ཅིག ། ལེགས་པར་འདེབས་དགོས་འདུག་པས་ཐང་ཅིག་ལ། ། ཁྱེད་རྣམས་འདུག་ས་གཞན་ཞིག་འཚོལ་གསུངས་པས། ། ཀླུ་རྒྱལ་ཉིད་ཀྱི་ཞུ་ལན་འདི་སྐད་ཕུལ། ། ངེད་ཀྱི་ནོར་རྫས་བསྐྱེད་པར་བརྩམས་ན་ཡང་། ། མི་ལོ་ལྔ་བརྒྱའི་བར་དུ་ག་ལ་འཁྱོས། ། བླ་མའི་དགོན་པའང་མི་ལོ་ལྔ་བརྒྱ་ལས། ། ཨེ་གནས་མི་ཤེས་དེ་ཕྱིར་བདག་ཅག་གི ། གནས་བདག་བྱས་ནས་བླ་མ་ཁྱེད་རང་གི །
བར་ཆད་མེད་ཅིང་མཐུན་རྐྱེན་བསྒྲུབ་པ་སོགས། ། བཀའ་ལུང་གང་གནང་འཕྲིན་ལས་བསྒྲུབ་ཆོག་པ། ། འདི་ཉིད་ཐུགས་རྗེས་བཟུང་ནས་གནང་བ་ཞུ། ། དེ་སྐད་ཞུས་པས་བླ་མ་ཤིན་ཏུ་མཉེས། ། དེར་རྗེས་གཟིམ་སྤྱིལ་དཀར་པོས་ཐོག་དྲངས་པའི། ། གཙུག་ལག་ཁང་རྣམས་རིམ་གྱིས་འདེབས་པར་མཛད། ། ཀླུ་རྒྱལ་གཙུག་ན་རིན་ཆེན་ཞེས་བྱ་བའང་། ། བླ་མ་གོང་མས་མཚན་གསོལ་མ་གཏོགས་པ། ། དངོས་མིང་བརྗོད་ན་ཀླུ་ཆེན་བརྒྱད་ཀྱི་ནང་། ། ཀླུ་རྒྱལ་སོག་མ་མེད་ཅེས་བྱ་བ་ཡིན། །
འདི་ལ་སོག་མ་མེད་ཅེས་ཟེར་བ་ཡི། ། རྒྱུ་མཚན་ཡོད་དེ་སྔོན་གྱི་དུས་སུ་ནི། ། འཕགས་ཡུལ་མ་ག་ཏ་ཡི་ཡུལ་ལྗོངས་ན། ། བྲམ་ཟེ་མེས་སྦྱིན་ཟེར་བའི་སྔགས་པ་གཅིག ། ཡོན་ཏན་ཆེ་ཞིང་ཁྱད་པར་སེར་བསྲུང་ལ། ། འཁོར་ལོ་བཅུག་པ་ཙམ་གྱི་སེར་བ་ཉིད། ། མི་འབྱུང་ངེས་པ་ཀུན་གྱི་མཐུན་སྣང་གྲུབ། ། འོན་ཀྱང་ལེ་ལོ་ཆེན་པོ་ཡོད་པ་ཡིས། ། ཡང་ཡང་ལག་ལེན་བྱེད་པ་དཀའ་ལས་ཆེད། ། སྙམ་དུ་ལོ་གསུམ་སེར་བ་མི་འབྱུང་བའི། །
རྟེན་འབྲེལ་རྫས་སོགས་ཐམས་ཅད་བྱས་པ་ན། ། དེར་ཡོད་སྐྱེ་བོ་འགའ་ཡི་ལབ་ལུགས་ལ། ། རང་རེ་རྣམས་ཀྱི་བསོད་ནམས་དཔལ་ལས་བྱུང་། ། དེ་ལས་གཞན་པ་བྲམ་ཟེས་བྱས་པ་མིན། ། ཟེར་བ་ཐོས་པས་བྲམ་ཟེ་རབ་ཁྲོས་ཏེ། ། སྨོན་ལམ་འདེབས་པ་གང་རང་མཐུ་མྱུར་ཅེས། ། ཀུན་ལ་དྲིས་པས་དགེ་འདུན་མྱུར་རོ་ཟེར། ། དེ་ཚེ་བྲམ་ཟེ་མེས་སྦྱིན་དེ་ཉིད་ཀྱི། ། དགེ་སློང་བཞི་སྡེ་ཅིག་ལ་བརྙེད་བཀུར་ནི། ། ཕུན་སུམ་ཚོགས་པ་བྱས་རྗེས་ངན་པ་ཡིས། །
སྨོན་ལམ་འདི་ལྟར་འདེབས་པར་བྱས་པ་ཡིན། ། བདག་ཅག་སྐྱེ་བ་འདི་ནས་ཤི་འཕོས་ནས། ། མ་ག་ཏ་ཡི་ཡུལ་ཕྱོགས་འདི་ཉིད་ཀྱི། ། ལོ་ཐོག་ཐམས་ཅད་བཅོམ་སྟེ་ལྷག་མ་ཡི། ། སོག་མ་ཙམ་ཡང་མེད་པར་བྱེད་ནུས་པའི། ། ཀླུ་རྒྱལ་ནུས་པ་ཅན་དུ་སྐྱེ་བར་ཤོག ། དེ་སྐད་སྨོན་ལམ་བཏབ་པའི་འབྲས་བུ་ཡིས། ། ཇི་ལྟར་སྨོན་པ་བཞིན་དུ་འགྲུབ་པར་གྱུར། ། དེ་ནས་མ་ག་ཏ་ཡི་ཡུལ་ལྗོངས་དེར། ། སེར་བ་ཕབ་ཏེ་སོག་མ་ཙམ་གཅིག་ཀྱང་། །
མེད་པར་བྱས་པས་ཀླུ་རྒྱལ་འདི་ཉིད་ལ། ། སོག་མ་མེད་ཅེས་ཡོངས་སུ་གྲགས་པ་ཡིན། ། འདི་ནི་སྔོན་གྱི་ལེགས་བཤད་དག་ལས་མཐོང་། ། ཁུང་ཐུབ་ཡིན་ནོ་ལོང་བ་འཁར་འཛུགས་མིན། ། ཀླུ་ཡི་རྒྱལ་པོ་གཙུག་ན་རིན་ཆེན་འདིའི། ། ལྟོ་བ་སྒོ་སྲུང་ནང་གི་ཤར་ཕྱོགས་ཀྱི། ། ཀླུ་ཁང་སྨན་སེ་ཡོད་ས་འདི་ཉིད་ཡིན། ། མཇུག་མ་སག་སའི་རྫིང་བུ་ཡོད་ས་ཡིན། ། སྤྱི་གཙུག་བསྐོར་ལམ་ཆེན་མོའི་འོག་འཁྲིས་ཏེ། ། བདེ་ཆེན་གླིང་གི་ལྕགས་རིའི་ཤར་སྟོད་ན། །
སྨན་སེའི་སྡོང་པོ་ཡོད་ས་དེ་ཉིད་ཡིན། ། འདི་ལ་ངེད་རང་བྱིས་པའི་དུས་ཀྱི་ཚེ། ། སེ་སྡོང་དེ་ཡི་དཀྱིལ་ན་གོས་ཆེན་གྱི། ། ཁ་དོག་སྣ་ཚོགས་བསྒྲིགས་པའི་རྒྱལ་མཚན་ལ། ། གསེར་ཐོག་ངོ་མཚར་ཅན་གཅིག་ཡོད་པ་མཐོང་། ། ལན་གཅིག་མ་ཡིན་ཡང་ཡང་མཐོང་བ་བྱུང་། ། ཀླུ་རྒྱལ་ཆེན་པོའི་གནས་ལུགས་དེ་ལྟར་ཡིན། ། དེ་ནས་རིམ་གྱིས་དར་རྒྱས་བྱུང་བ་སྟེ། ། དེ་ཡང་ཐོག་མར་བརྩེ་བ་ཆེན་པོ་ཉིད། ། བྱོན་ཚུལ་མདོ་ཙམ་བརྗོད་ན་འདི་ལྟར་ཡིན། །
ཇོ་བོ་ཆེན་པོས་ཧྲཱིཿཡིག་གཟིགས་པ་དེ། ། འཕགས་པ་སྤྱན་རས་གཟིགས་ཀྱི་རྣམ་འཕྲུལ་ཉིད། ། ལེགས་པར་འབྱུང་ཞིང་སྤྱན་རས་གཟིགས་དབང་ལ། ། རྣམ་གྲངས་ཤིན་ཏུ་མང་བ་ཡོད་གྱུར་ཞིང་། ། དེར་ཡང་མ་ཟད་སྤྱི་ཡི་སངས་རྒྱས་ལའང་། ། སྟོང་དང་རྩ་གཅིག་ལ་སོགས་མང་པོ་ཡོད། ། དོན་ལ་སངས་རྒྱས་ཐམས་ཅད་དབྱེར་མེད་ཡིན། ། འོན་ཀྱང་འདུལ་བྱ་གང་གིས་འདུལ་བ་ལ། ། དེ་དང་དེ་ཡི་སྣང་ངོར་རང་རང་གི ། སྐུ་ཡི་བཀོད་པ་རེ་རེ་ངེས་པར་དགོས། །
དཔེར་ན་གདུལ་བྱ་ཞི་བས་འདུལ་བ་ལ། ། ཁྲོ་བོར་བསྟན་པས་མི་འཐུས་དེ་བཞིན་དུ། ། དྲག་པོས་འདུལ་ལ་ཞི་བས་ཅི་ཞིག་བྱ། ། དེས་ན་སྤྱན་རས་གཟིགས་ཀྱང་གང་ཡིན་གྱི། ། སྐུ་རུ་སྤྲུལ་པས་མི་འཐུས་ངེས་པ་ཅན། ། འདིར་ནི་ཁརྶ་པ་ཎི་ཡིན་པར་ངེས། ། དེ་ཡི་རྒྱུ་མཚན་འོག་ཏུ་རིམ་པས་འབྱུང་། ། དེ་ལ་ཐོག་མར་དཀོན་མཆོག་རྒྱལ་པོ་ཡིས། ། ཞང་གཞུང་གུ་ར་བ་ཡི་བུ་སྲིང་མ། ། རྡོ་རྗེ་ཕྱུག་མོ་ཞེས་བྱ་མཁའ་འགྲོ་མ། །
དེ་ཉིད་ཁབ་ཏུ་བཞེས་པར་གྱུར་ནའང་། ། རིགས་སྲས་གཅིག་ཀྱང་འབྱོན་པར་མ་གྱུར་མོད། ། དེ་ནས་རེ་ཞིག་སོང་བའི་དུས་ཀྱི་ཚེ། ། བླ་ཆེན་དགུང་ལོ་ང་དགུ་བཞེས་པའི་དུས། ། མ་གཅིག་དཀར་གོང་ལུང་མ་ཞེས་བྱ་ལ། ། འགྲོ་བ་ཀུན་གྱི་གཙུག་རྒྱན་སྲས་གཅིག་འཁྲུངས། ། ཡུམ་གྱི་མཚན་ལ་མཁར་སྒོང་ལུང་མ་ཞེས། ། དེང་སང་ཕལ་ཆེར་གླེང་བར་བྱེད་ན་ཡང་། ། འདི་ནི་མཁར་སྒོང་མ་ཡིན་དཀར་གོང་ཡིན། ། དེ་ཡི་རྒྱུ་མཚན་ལུང་པ་འདི་ཉིད་ན། །
གསེར་ཁ་ཡོད་པས་དེ་ཡི་ཁ་བུན་ལ། ། དཀར་གོང་འབྱུང་པས་དེ་ཡི་ལུང་པར་གྲགས། ། ད་ལྟ་སྒྲ་དོན་ནོར་བ་འབའ་ཞིག་འཆད། ། དེས་ན་དཀར་གོང་ལུང་མ་དག་རྒྱུ་ཡིན། ། འདི་ལ་ཐེ་ཚོམ་དགོས་རྒྱུ་མི་འདུག་ནའང་། ། དཀར་གོང་ལུང་པའི་བུ་སྲིང་ཡིན་པ་སྙམ། ། བྱེད་པའི་བློ་ཆུང་འགའ་ཞིག་ཡོད་ན་ཡང་། ། དེ་འདྲ་མ་ཡིན་ཞང་གཞུང་གུ་ར་བའི། ། བུ་མོ་ཡིན་ཏེ་རྡོ་རྗེ་ཕྱུག་མོ་དང་། ། ཡབ་གཅིག་ཡུམ་གཅིག་སྐུ་མཆེད་ཡིན་པ་ལས། །
འདི་ཉིད་དཀར་གོང་ལུང་དུ་བག་ལ་བྱོན། ། ཁྱོ་རྣམས་འདས་རྗེས་ཁོང་རང་བཞུགས་པ་ལས། ། གྲུབ་པའི་དབང་ཕྱུག་ཆེན་པོ་ཁ་འུ་པ། ། ཆོས་ཀྱི་རྒྱལ་མཚན་ཞེས་བྱའི་འོད་གསལ་ལ། ། དཀར་གོང་ལུང་གི་མདུན་གྱི་ནམ་མཁའི་ཐད། ། འཇའ་འོད་གུར་ཁང་འཁྱིལ་པའི་དབུས་ཉིད་ན། ། ངོ་བོ་བར་སྲིད་རྣམ་པ་སྤྱན་རས་གཟིགས། ། ཁརྶ་པ་ཎི་ཞལ་གཅིག་ཕྱག་གཉིས་པ། ། གཡས་པ་མཆོག་སྦྱིན་གཡོན་པའི་མཐེབ་སྲིན་གྱིས། ། ཨུཏྤལ་དཀར་པོ་འཛིན་པའི་རྣམ་པ་ལ། །
དར་དང་རིན་ཆེན་དུ་མས་རབ་བརྒྱན་ཏེ། ། ཞབས་གཉིས་མཉམ་བཞེངས་བཞུགས་པ་དངོས་ལྟ་བུ། ། གཟིགས་པ་དེ་ཉིད་ལེགས་པར་བརྟགས་པ་ན། ། སྤྱན་རས་གཟིགས་དབང་རྣམ་སྤྲུལ་འབྱོན་པར་དགོངས། ། དེ་ནས་རྗེ་བཙུན་ཁ་འུ་པ་དེ་ཡིས། ། རྟེན་འབྲེལ་འགྲིག་པར་དགོངས་ཏེ་ས་སྐྱ་རུ། ། འཁོན་སྟོན་དཀོན་མཆོག་རྒྱལ་པོ་དེ་ཉིད་ལ། ། འདི་ཁར་བྱོན་དང་གསུང་གླེང་ཕྲན་བུ་གདའ། ། དེ་སྐད་གསུངས་ནས་ཡང་དང་ཡང་དུ་བྱོན། ། ཕལ་ཆེར་ཉིན་འཁོར་མཛད་པ་ཤ་སྟག་ལས། །
ཐང་ཅིག་ཉི་མ་མ་རྒས་ཙམ་དུ་བསྒོར། ། དེ་ནས་ཕུད་རིན་ནས་ཞིག་གནང་ནས་བརྫངས། ། དོ་ནུབ་འདི་ཡི་ཕུད་ཚོད་གཅིག་ཉོས་ལས། ། དཀར་གོང་ལུང་དུ་ངེས་པར་ཞུགས་ཤིག་གསུངས། ། དཀོན་མཆོག་རྒྱལ་པོའི་ཐུགས་ལ་འདི་ལྟར་འཁྲུངས། ། དེ་རིང་ཉི་མ་འདི་འདྲའི་ཕྱི་བ་ལ། ། བསྡོད་ཀྱང་མི་གསུང་སྙམ་ནས་ཐུགས་ཡིད་ཆད། ། ཕྲུ་མའི་འོག་གི་རི་གདོང་དེ་ཉིད་ནས། ། སྐྱེད་ལྷས་ཕྱོགས་ལ་ཕྱིར་མིག་གཟིགས་ནས་ནི། ། རྒན་པོ་བརྫངས་ནས་བླ་མ་ཐུགས་རྗེ་ཆུང་། །
དེ་སྐད་གསུངས་པས་ཐུགས་རྗེ་གདོང་ཀྱང་ཟེར། ། ཐུགས་ཡིད་ཆད་པས་ཡིད་ཆད་འཕྲང་ཡང་ཟེར། ། དེ་ནས་ཡིན་ཡང་བླ་མ་ཅི་གསུངས་བྱེད། ། སྙམ་དུ་རིམ་གྱིས་དལ་བུས་བྱོན་པ་ན། ། དཀར་གོང་ལུང་དུ་ཉི་མ་མ་རྒས་བར། ། ལེགས་པར་ཕེབས་ཤིང་དཀར་གོང་ལུང་མ་ཉིད། ། ཆུ་ཞིག་བཅུས་ནས་གཡས་བསྐོར་ཡོང་པ་གཉིས། ། མ་བསྒྲིགས་རང་འགྲིག་རྟེན་འབྲེལ་དེ་རུ་འགྲིགས། ། དེ་ནས་གནས་ཚང་དགོས་ཞེས་བཀའ་སྩལ་པས། ། ཤིན་ཏུ་གུས་པས་ནང་དུ་གདན་དྲངས་ནས། །
བརྙེད་བཀུར་ཕུན་སུམ་ཚོགས་པར་འབུལ་བ་བྱས། ། དེ་ནས་བླ་མས་ཆང་ཅིག་འཚོང་གསུངས་པས། ། ཕུད་ཚོད་ཤིན་ཏུ་ཆེ་ཞིང་རོ་མཆོག་ལྡན། ། སྣོད་ཀྱང་གས་ཆག་ལ་སོགས་སྐྱོན་བྲལ་ཞིག ། ལེགས་པར་ཕུལ་ནས་འདི་ལ་རིན་མི་འཚལ། ། ཞུས་ཀྱང་བླ་མས་གནང་བའི་ནས་དེ་གནང་། ། དེ་ནས་དོ་ནུབ་བླ་མའི་བཀའ་བཞིན་དུ། ། བཞུགས་པར་མཛད་དེ་རྟེན་འབྲེལ་ཐམས་ཅད་འགྲིགས། ། དེར་རྗེས་རིམ་གྱིས་ཟླ་གྲངས་ཚང་བ་ན། ། རྗེ་བཙུན་ཁ་འུ་པ་ཡི་བཀའ་ལུང་ལ། །
དེ་ནི་འདི་ཕྱོགས་གདན་དྲངས་ང་རང་གིས། ། བཀུར་བསྟི་རིམ་འགྲོ་གང་དྲག་བྱེད་པ་ཡིན། ། གསུངས་ནས་གནས་མཆོག་ཁྲུ་མར་ལེགས་ཕེབས་ཏེ། ། ཁྲུ་མ་སྒྲུབ་གནས་ཞེས་པའི་སྒྲ་བཤད་ནི། ། བརྩེ་བ་ཆེན་པོ་ཀུན་དགའ་སྙིང་པོ་ཡིས། ། སྐུ་ཡི་ཁྲུ་མ་བཞུགས་པས་དེ་སྐད་ཟེར། ། དེ་ཡང་ཅུང་ཟད་རྣམ་པར་ཕྱེ་བ་ན། ། འདི་ནི་བརྩེ་ཆེན་ཀུན་དགའ་སྙིང་པོ་ཡི། ། འཁྲུངས་ས་ཡིན་ཏེ་དེ་ཡི་རྒྱུ་མཚན་ནི། ། དེ་དུས་ཁ་འུབ་སྐྱེད་ལྷས་འདི་ཉིད་ལ། །
ནག་ཁྲིམས་ཤིན་ཏུ་དམ་པ་ཡོད་པས་ན། ། མ་གཅིག་ཞང་མོ་འདི་རུ་བཞུགས་དགོས་བྱུང་། ། དེ་ནས་རེ་ཞིག་སོང་བའི་སྐབས་ཞིག་ཏུ། ། ཆུ་ཕོ་སྤྲེ་འུ་ལོ་ཡི་དུས་བཟང་ཚེ། ། ངོ་མཚར་ལྟས་མཆོག་དུ་མ་དང་བཅས་ཏེ། ། སྐུ་བལྟམས་རྗེ་བཙུན་ཆེན་པོ་ཁ་འུབ་པས། ། བསྔགས་པ་ཆེས་ཆེར་མཛད་ཅིང་སྐུ་པང་བཞེས། ། འདི་ནི་ངེས་པར་སྤྱན་རས་གཟིགས་ཡིན་ཅིང་། ། བྱང་སེམས་སྦྱིན་པ་དཔལ་ཡང་འདི་ཉིད་ཡིན། ། རྣལ་འབྱོར་དབང་ཕྱུག་རྗེ་བཙུན་བིརྺ་པའང་། །
འདི་ཉིད་ཁོ་ན་ཡིན་པའི་ངེས་ཤེས་ཡོད། ། གསུངས་ནས་ཤིན་ཏུ་དགེས་པའི་རྣམ་འགྱུར་མཛད། ། དེ་ནས་བརྩེ་བ་ཆེན་པོ་འདི་འཁྲུངས་པས། ། བདུད་རིགས་ཚོགས་རྣམས་ཐམས་ཅད་ཐུལ་བས་ན། ། དེ་ཡི་ཚོན་བྱེད་དུས་འཁོར་ནས་བཤད་པའི། ། བདུད་འདུལ་མཆོད་རྟེན་བཞེངས་པར་མཛད་པ་ཡིན། ། འདི་ཡི་ནང་ན་སྐུ་ཡི་ཁྲུ་མ་ཉིད། ། གཙོ་བོར་བཞུགས་པས་ཁྲུ་མ་མཆོད་རྟེན་བྱུང་། ། དེ་དུས་འཕགས་ཡུལ་རྡོ་རྗེ་གདན་ལ་སོགས། ། རྒྱ་གར་ཡུལ་གྱི་གནས་ཆེན་དུ་མ་རུ། །
རྗེ་བཙུན་རྣལ་འབྱོར་དབང་ཕྱུག་བིརྺ་པའི། ། སྐུ་ཡི་སྤྲུལ་པ་ས་སྐྱར་བྱོན་ནོ་ཞེས། ། མཁའ་འགྲོ་ཀུན་གྱིས་མངོན་སུམ་བསྒྲགས་པ་ལ། ། རྟེན་ནས་སྙན་པའི་གྲགས་པས་འཇམ་གླིང་ཁྱབ། ། དེ་མཐུན་སིངྒ་ལ་ཡི་རྣལ་འབྱོར་པ། ། རྒྱ་གར་འཕགས་པའི་ཡུལ་གྱི་སློབ་མ་ཡང་། ། ཇི་སྙེད་འབྱུང་བའི་རྒྱུ་མཚན་དེ་ལྟར་ལགས། ། དེ་ནས་སྐུ་སྐྱེད་ཤིན་ཏུ་ཆེ་བ་དང་། ། ཀུན་གྱིས་མཐོང་ན་དགའ་ཞིང་ཡིད་དུ་འོང་། ། རྫོགས་སངས་རྒྱས་ཀྱི་སྙིང་པོ་ཡིན་པས་ན། །
མཚན་ཡང་ཀུན་དགའ་སྙིང་པོ་ཞེས་སུ་གསོལ། ། རེ་ཞིག་རྡོ་རྗེ་ཕྱུག་མོར་གསང་བ་ལས། ། སྐབས་ཅིག་ཚེ་ན་རྡོ་རྗེ་ཕྱུག་མོས་ཐོས། ། དེ་མ་ཁད་ལ་འཁོན་སྟོན་ཆེན་པོ་ལ། ། ཁྱེད་ལ་རིགས་སྲས་ཡོད་པ་ཤིན་ཏུ་ལེགས། ། ངོ་མཚར་ཆེ་འོ་བདག་ལ་གསང་ཅི་དགོས། ། ད་ནི་ཡུམ་སྲས་གཉིས་ཀ་གདན་དྲངས་དགོས། ། ཞབས་ཏོག་ལ་སོགས་ཐམས་ཅད་བདག་གིས་བྱེད། ། གསུངས་པའི་མོད་ལ་འཕྲལ་དུ་གདན་དྲངས་ནས། ། གཟིམ་སྤྱིལ་དཀར་པོར་ཡབ་ཡུམ་སྲས་བཅས་འཛོམས། །
བཀྲ་ཤིས་དགེ་ལེགས་ཕུན་ཚོགས་ཐམས་ཅད་འགྲིག ། རྡོ་རྗེ་ཕྱུག་མོའང་ཤིན་ཏུ་མཉེས་གྱུར་ཏེ། ། སྲས་ཉིད་སྐུ་པང་བཞེས་ནས་ངོ་མཚར་ཆེ། ། མཚན་ཡང་དོན་དང་མཐུན་པ་འདུག་གོ་གསུངས། ། དེ་ཡང་མ་ཟད་མཐུན་རྐྱེན་མ་ལུས་པ། ། ཐམས་ཅད་བུ་ཡི་མ་ལ་དགོས་གསུངས་ནས། ། ཞིང་གི་དཀྱིལ་ནས་མཆོད་ཞིང་བྱ་ཁྲ་མ། ། གཅིག་པུ་མ་གཏོགས་གཞན་མ་ཆོས་གཞིས་རྣམས། ། ཡུམ་སྲས་གཉིས་ལ་ཐམས་ཅད་འབོག་པར་མཛད། ། དེ་ནས་བརྩེ་ཆེན་ཀུན་དགའ་སྙིང་པོ་ཡིས། །
བླ་མ་གནམ་དང་དཀོན་མཆོག་རྒྱལ་པོ་ལས། ། དམ་ཆོས་གསན་པ་རྒྱ་མཚོ་མཐར་ཕྱིན་མཛད། ། བརྩེ་བ་ཆེན་པོ་དགུང་ལོ་བཅུ་གཅིག་ཙམ། ། བཞེས་པའི་ཚེ་ན་ཡབ་ཉིད་བདེ་བར་གཤེགས། ། དེ་ཡི་རྩིས་ལ་གདན་ས་བཀོད་པ་དང་། ། སྐུ་མཆོད་གཏོང་དང་ཕྱི་རྟེན་རྒྱག་པ་གསུམ། ། ཉིན་གཅིག་ནང་དུ་གྲུབ་ན་ཕུན་ཚོགས་འབྱུང་། ། ཟེར་བ་བབས་པས་དེ་རྣམས་སྟབས་བསྒྲིགས་ནས། ། གདན་སར་བླ་ཆེན་བ་རི་ལོ་ཙཱ་བ། ལེགས་པར་གདན་དྲངས་བཀྲ་ཤིས་མངའ་གསོལ་དང་། །
སྐུ་མཆོད་རྒྱས་པའང་དེ་ཉིན་བསྒྲུབས་པ་དང་། ། ཕྱི་རྟེན་ཆེན་པོའི་འགྲམ་ཡང་བཏིང་པར་མཛད། ། ཕྱི་རྟེན་ཆེན་པོ་འདི་ཉིད་བཞུགས་ས་ཡང་། ། དཀོན་མཆོག་རྒྱལ་པོ་ཉིད་ཀྱི་ཞལ་ཆེམས་ལ། ། ངེད་ཀྱི་ཕུང་པོ་འདི་ཉིད་གྲོག་པོ་འདིའི། ། ཡས་སྣེའི་སྒང་ཟུར་མ་གིར་འབུམ་པ་གྱིས། ། འབུམ་པ་དེ་ཡང་སོ་སྐྱེའི་མཆོད་རྟེན་དང་། ། མཐུན་པར་བྱི་འོ་ལྟ་བུའི་བཟོ་ལུགས་ཀྱི། ། དེ་ཡི་ནང་དུ་ཕུང་པོ་འདི་ཞོག་ཅིག ། དེ་ཡི་རྒྱུ་མཚན་གྲོག་པོ་འདི་ཉིད་ནི། །
དུག་སྦྲུལ་ཐུར་ལ་རྒྱུག་པ་འདྲ་བ་ཡི། ། ས་བཀྲ་ངན་པ་ཡོད་པས་མནན་པ་དང་། ། གནས་འདིའི་གཞི་བདག་ཕལ་ཆེར་ཀླུ་ཡིན་པས། ། མ་འོངས་མི་རྣམས་རྟོག་པ་རྩིང་པས་ན། ། ཀླུ་ཡི་གནོད་པས་བར་ཆད་འབྱུང་སྲིད་པས། ། དེ་ཉིད་མི་འབྱུང་རྟེན་འབྲེལ་འདི་ཡིན་ནོ། ། ཞེས་གསུངས་དེ་ཉིད་བཀའ་གནང་ཇི་ལྟ་བར། ། ལེགས་པར་གྲུབ་སྟེ་བཀྲ་ཤིས་མངའ་གསོལ་དང་། ། རབ་གནས་ལ་སོགས་ཐམས་ཅད་གྲུབ་པར་མཛད། ། དེ་རྗེས་བླ་མ་ཆེན་པོ་བ་རི་བ། །
རིན་ཆེན་གྲགས་པའི་གསུང་ལས་འདི་སྐད་གསུངས། ། བརྩེ་བ་ཆེན་པོ་ཀུན་དགའ་སྙིང་པོ་ལ། ། ད་ནི་དགུང་ལོ་བཅུ་གཉིས་ཙམ་དུ་ཕེབས། ། ཁྱེད་ནི་ཇོ་སྲས་ངོ་མཚར་ཅན་ཡིན་ཞིང་། ། བསྟན་དང་སེམས་ཅན་དོན་ཆེན་བསྒྲུབ་དགོས་ཏེ། ། དེ་ལ་ཤེས་རབ་མེད་ན་མི་ཡོང་བས། ། ཤེས་རབ་བསྐྱེད་ལ་འཕགས་པ་འཇམ་དཔལ་དགོས། ། དེ་ཉིད་བསྒྲུབ་པ་ཐོག་མར་དགོས་པས་ན། ། འདི་ལ་རྩོལ་བ་མཛོད་ཅིག་ཇོ་སྲས་ལགས། ། གསུངས་ནས་འཇམ་དབྱངས་ཨ་ར་པ་ཙ་ནའི། །
རྗེས་གནང་ཁྲིད་ལ་སོགས་པའི་ཆོས་བསྐོར་རྣམས། ། ཡོངས་སུ་རྫོགས་པར་ལེགས་པར་གནང་བ་ན། ། དེ་མ་ཐག་ཏུ་རྡོ་རྗེ་ཕུག་པ་འམ། ། ས་ཆེན་ཕུག་པ་བྱས་ཀྱང་ཆོག་པར་སྣང་། ། ཞལ་གཟིགས་རྗེས་སུ་འཇམ་དཔལ་བྲག་ཕུག་ཟེར། ། རྡོ་རྗེ་ཕུག་པ་ཟེར་བའི་རྒྱུ་མཚན་ནི། ། བརྩེ་བ་ཆེན་པོའི་ཞལ་ནས་འདི་སྐད་གསུངས། ། ཕུག་པ་འདི་ཉིད་ཅུང་ཟད་ཆུང་འདུག་པས། ། འདི་སྐད་བྱས་ན་ཆེ་རུ་འགྲོ་ཡང་སྲིད། ། གསུངས་ཏེ་ཕྱག་གིས་ཕྱོགས་བཞིར་འཕུལ་བ་ན། །
ད་ལྟའི་བཟོ་འདི་ལེགས་པར་བྱུང་བ་ཡིན། ། འདི་ཉིད་རྡོ་རྗེ་རྒྱ་གྲམ་རྗེས་འདྲ་བས། ། གཟིམ་ཕུག་འདི་ལ་རྡོ་རྗེ་ཕུག་པར་གྲགས། ། དེ་འདྲའི་གནས་མཆོག་ཉིད་དུ་ལེགས་པར་བསྒྲུབས། ། ཞག་འགའ་སོང་ནས་བར་ཆད་མཚན་མ་བྱུང་། ། དེ་ཉིད་བླ་མར་ཞུས་པས་གཉེན་པོར་ནི། ། རྗེ་བཙུན་མི་གཡོ་མགོན་པོའི་ཆུ་བསྲུང་སོགས། ། ཆོས་བསྐོར་ཡོངས་རྫོགས་གནང་ཞིང་བསྒྲུབ་པ་ན། ། བར་ཆད་བདུད་ཚོགས་ཐམས་ཅད་ཚར་བཅད་དེ། ། ལེགས་པའི་དངོས་གྲུབ་ཕུན་ཚོགས་བརྙེས་པ་ནི། །
ཕུག་པ་དེ་ཡི་དཀར་ཁུང་ཉི་མ་དང་། ། ལྷན་ཅིག་འཇའ་ཚོན་གུར་ཁང་ཆེན་པོའི་དབུས། ། རྗེ་བཙུན་འཇམ་པའི་དབྱངས་ཉིད་མངོན་སུམ་དུ། ། ལེགས་པར་ཞལ་བསྟན་ཉིད་ཀྱིས་འདི་སྐད་གསུངས། ། ཚེ་འདི་ལ་ཞེན་ན་ཆོས་པ་མིན། ། འཁོར་བ་ལ་ཞེན་ན་ངེས་འབྱུང་མིན། ། བདག་དོན་ལ་ཞེན་ན་བྱང་སེམས་མིན། ། འཛིན་པ་བྱུང་ན་ལྟ་བ་མིན། ། ཅེས་པའི་ཚིག་བཅད་འདི་དག་གསུངས་མ་ཐག ། ས་ཆེན་ཀུན་དགའ་སྙིང་པོ་དེ་ཉིད་ཀྱིས། །
ཆོས་རྣམས་ཐམས་ཅད་ཐུགས་སུ་ཆུད་པ་སྙམ། ། ཉམས་དང་རྟོགས་པ་ཡར་ངོའི་ཟླ་བཞིན་རྒྱས། ། ཇི་ལྟ་ཇི་སྙེད་ཐམས་ཅད་ཐུགས་སུ་ཆུད། ། དེ་རྗེས་འཇམ་པའི་དབྱངས་ཀྱི་ཐུགས་ཁ་ནས། ། ཤེས་རབ་རལ་གྲི་བདུན་ཕྲག་བྱུང་ནས་ནི། ། བར་མ་ཆད་པ་མུ་འབྲེལ་གཅིག་ཙར་དུ། ། བརྩེ་བ་ཆེན་པོའི་ཐུགས་ཁར་ཐིམ་པར་གྱུར། ། འདི་ལ་བརྟེན་ནས་འཇམ་དབྱངས་བདུན་བརྒྱུད་རྣམས། ། རིམ་པར་བྱོན་པའི་རྒྱས་བཤད་འོག་ཏུ་འབྱུང་། ། དེ་འདྲའི་གནས་མཆོག་ངོ་མཚར་ཅན་དེ་ན། །
འགྲོ་བ་ཡོངས་ཀྱི་སྐྱབས་མགོན་ས་སྐྱ་པ། ། རྣལ་འབྱོར་དབང་ཕྱུག་ཀུན་དགའ་སྙིང་པོ་བཞུགས། ། དེ་ཉིད་དུས་ཀྱི་ཞབས་རྗེས་ངོ་མཚར་བའང་། ། ད་ལྟ་གནས་མཆོག་འདི་རུ་བཞུགས་པ་ཡིན། ། ཞབས་རྗེས་འདི་ལའང་རྨོངས་པ་འགའ་ཞིག་གིས། ། སྔགས་འཆང་ཆེན་པོའི་ཞབས་རྗེས་ཡིན་པ་ཡི། ། རྒྱུས་མེད་རྒྱུས་གཏམ་ཧམ་ལབ་སྣ་ཚོགས་ཀྱི། ། ལོ་རྒྱུས་ལོག་པར་འཆད་པ་མང་ན་ཡང་། ། འདི་ནི་བརྩེ་ཆེན་ཀུན་དགའ་སྙིང་པོ་ཡི། ། ཞབས་རྗེས་ཡིན་ཞེས་སྔགས་འཆང་ཆེན་པོས་གསུངས། །
སྤྱིར་གྱི་སྔགས་འཆང་ཆེན་པོ་དེ་ཉིད་དང་། ། རྗེ་བཙུན་གྲགས་པ་དབྱེར་མེད་ཡིན་པར་གོ ། དེ་ཡི་རྒྱུ་མཚན་སྔ་མོའི་དུས་ཀྱི་ཚེ། ། ངོ་མཚར་ཆེ་བའི་རྡོ་རྗེ་ཕུག་པ་འདིར། ། རང་རེ་སྐལ་ལྡན་འགའ་རེ་འདུས་པའི་སར། ། སྔགས་འཆང་ཆེན་པོའི་གསུང་ལས་འདི་སྐད་ཐོས། ། ངེད་རང་བསྡོད་སའི་ཕུག་པ་འདི་ན་ཡོད། ། ཞུ་ཡས་བསྡོད་ས་ཕ་ག་དེ་ཁ་ཡིན། ། གཉིས་ཀ་བྲུས་དང་གསུངས་ནས་བརྐོས་པ་ཡི། ། ཇི་ལྟར་གསུང་པ་བཞིན་དུ་ད་ལྟའང་ཡོད། །
དེ་ཡང་རྗེ་བཙུན་ཆེན་པོའི་གཟིམ་ཕུག་ནི། ། སྒོ་ནང་ལྷོ་ཡི་རང་ཤོག་དེ་ཁ་ཡིན། ། ཞུ་ཡས་ཕུག་ནི་སྒོ་ནང་བྱང་ཕྱོགས་ཀྱིས། ། རང་ཤོང་ཆུང་ངུ་ཡིན་ཏེ་ཀུན་གྱིས་མཐོང་། ། རྗེ་བཙུན་རྩེ་མོ་ལྷོ་ཡི་དབུས་སུ་བཞུགས། ། བརྩེ་བ་ཆེན་པོ་ཀུན་དགའ་སྙིང་པོ་ཉིད། ། བཞུགས་ཁྲི་འདི་ཡི་སྟེང་དུ་ལེགས་བཞུགས་ནས། ། ཟབ་ཆོས་དུ་མ་གསུང་བའི་གནས་ཡིན་ཏེ། ། དེ་དུས་ང་རང་རྒྱ་འོ་ཉིས་བརྩེགས་ཅན། ། ད་ལྟའི་དུས་ན་སྔགས་པ་རྒད་པོ་གཅིག །
གསུངས་པ་ལ་སོགས་ཡིད་ཆེས་དུ་མ་ཡི། ། ལོ་རྒྱུས་ངོ་མཚར་ཅན་རྣམས་གསུངས་རྗེས་སུ། ། འདི་ན་ཞབས་རྗེས་གཅིག་ཀྱང་ཡོད་རྒྱུ་ཡིན། ། ཀུན་གྱི་འཚོལ་ཅིག་གསུངས་ནས་ཐམས་ཅད་ཀྱི། ། བཙལ་བས་མ་བརྙེད་རྗེ་བཙུན་ཆེན་པོ་དེས། ། བརྙེད་པར་མཛད་པའང་སྔོན་གྱི་ཐུགས་རྒྱུས་ཀྱི། ། དགོས་པ་ཅན་གྱི་བཀའ་ཚིག་ཡིན་ནམ་སྙམ། ། དེ་འཕྲལ་སྐུ་ཁྲུས་གསོལ་ཏེ་ཕྱག་གཉིས་ཀྱི། ། དབུ་ཐོག་འཇོག་པར་མཛད་དེ་རྟེན་འབྲེལ་ལེགས། ། གསུངས་ནས་སྨོན་ལམ་ཡང་དག་འདེབས་པར་མཛད། །
དེར་རྗེས་ངེད་རང་རྣམས་ལའང་བྱིན་རླབས་གནང་། ། དེ་ནས་ཕུག་པ་འདི་ཡི་སྒོ་ལོགས་གཡས། ། དེ་ན་ཀུན་གྱི་མིག་གི་བདུད་རྩིར་བཞུགས། ། དེས་ན་རྗེ་བཙུན་གྲགས་པ་རྒྱལ་མཚན་དང་། ། སྔགས་འཆང་ཆེན་པོ་ཐུགས་རྒྱུད་གཅིག་པའམ། ། སྐུ་ཡི་སྐྱེ་བ་ཡིན་པ་ཐེ་ཚོམ་མེད། ། འདི་བཞིན་ཀུན་གྱི་དགོངས་ལ་ངེས་ཤེས་མཛོད། ། དེ་ནས་ས་ཆེན་ཀུན་སྙིང་དེ་ཉིད་ཀྱིས། ། ཐུགས་བསམ་མཛད་པས་འདི་ལྟར་ཐུགས་ལ་འཁྲུངས། ། ཡོན་ཏན་མེད་ན་རིགས་བརྒྱུད་ཕུན་ཚོགས་ཀྱང་། །
གོག་པ་ཆེ་བ་སྐྱོན་གྱི་རང་བཞིན་ཡིན། ། དེས་ན་བྲང་ཏི་དར་མ་སྙིང་པོ་ཡི། ། ཞབས་པད་ཉེར་བསྟེན་སྦྱངས་པ་མཐར་ཕྱིན་ཞིག ། ངེས་པར་བྱེད་དགོས་དགོངས་ནས་ཡུམ་ལ་གསུངས། ། ཡུམ་སྲས་བཀའ་གྲོས་མཐུན་པར་བྱུང་ནས་ནི། ། ཐོག་མར་མདོ་ལ་གསན་སྦྱོང་མཛད་པ་ལས། ། མདོ་ཡི་ཕྱོགས་ལ་བཤད་གཞི་ཆེ་བ་སོགས། ། མངོན་པ་ཉིད་ལ་དགོངས་རྩེ་གཏད་པ་ན། ། དེ་དུས་མངོན་པའི་འཆད་ཉན་ངུར་སྨྲིག་རང་། ། སྙན་གྲགས་ཆེ་བས་དེ་ཁར་ཕེབས་དགོངས་སྙམ། །
ལེགས་པར་དགོངས་ཏེ་རིམ་གྱིས་ཕེབས་པའི་ཚེ། ། གྲྭ་ཚོགས་ཆེ་བས་བྲང་ཁང་ཐམས་ཅད་ཁེངས། ། རྗེ་བཙུན་ཉིད་ཀྱིས་སྲང་ཁའི་ཟུར་སྦུག་ཅིག ། ཡོལ་བས་ལེགས་པར་བཅད་ཅིང་བཞུགས་པར་མཛད། ། དེ་ཡི་ཉེ་ལོགས་ཞིག་ན་ཡར་འབྲོག་པའི། ། གྲྭ་པ་སྙོམས་ཆུང་ཞིག་ནི་འདུག་པ་ལ། ། འབྲུམ་བུ་རྨེ་བ་ནག་པོ་ཞེས་བྱ་བའི། ། ནད་རིགས་གདུག་པ་ཅན་གྱིས་ཐེབས་པར་གཟིགས། ། དེ་ལ་བཟོད་བརླག་མེད་པའི་སྙིང་རྗེ་འཁྲུངས། ། དེ་མ་ཐག་ཏུ་ཁོང་གི་ནད་གཡོག་མཛད། །
ཁོང་ཉིད་ཕན་འཕྲལ་རྗེ་བཙུན་ཉིད་ལ་འགོས། ། དེ་ནས་ཤིན་ཏུ་སྙུང་བར་གྱུར་པའི་དུས། ། ས་སྐྱར་ཨ་ཕོ་ཕག་སྟོན་ཟེར་བ་ལ། ། གནོད་སྦྱིན་ཡབ་ཉིད་སྐུ་ཕེབས་ཡོང་བ་དང་། ། མཐོང་སྣང་དག་ཀྱང་སྣ་ཚོགས་ཡོང་བ་ཡི། ། མི་རྒན་གཏན་ཚིགས་ཅན་ཅིག་ཡོད་པ་དེས། ། སྔ་དྲོ་ཉི་མ་ཤར་འཕྲལ་ཁོ་རང་གི ། ཉི་མ་ལྡེ་བར་ཕྱིན་ནས་བལྟས་པའི་ཚེ། ། བྲ་ཆུང་གོང་ཁའི་ངོས་ལ་རྟ་པའི་གཟུགས། ། ཕོད་ཁ་ཐང་ཞྭ་གྱོན་པ་གཅིག་འདུག་ནས། །
ལག་པ་གཡས་ཀྱི་རྟ་ལྕག་གཡོབ་པ་དང་། ། ཁྱེད་རང་ས་སྐྱ་པ་ཚོ་ཅི་མནོ་བསམ། ། ཀུན་དགའ་སྙིང་པོ་ན་ཡིན་ཡོད་དོ་ཟེར། ། ལྕག་གི་ཡང་ཡང་གཡོབ་པ་མཐོང་བ་དེ། ། དེ་འཕྲལ་ཡུམ་ལ་ཞུས་པས་འདི་སྐད་གསུངས། ། ཨ་པོ་ཕག་སྟོན་ཁོ་ཡི་མཐོང་སྣང་འདི། ། ཤིན་ཏུ་བདེན་པར་ངེས་པས་གྲབས་ཡུལ་གྱིས། ། གསུངས་པ་བཞིན་དུ་དེ་ནུབ་བང་ཆེན་སླེབ། ། དེ་ནས་ཡུམ་གྱི་དགོངས་པར་འདི་སྙམ་མོ། ། ཀུན་སྙིང་མེད་ན་ངེད་ཀྱི་ཅི་བྱེད་སྙམ། །
ལེགས་པར་དགོངས་ཏེ་གསེར་སོགས་ཡོ་བྱད་ཀྱི། ། དངོས་པོའི་རིགས་སྤྱད་ཤིན་ཏུ་མང་བ་བསྣམས། ། འབད་རྩོལ་དྲག་པོས་བསྒྲུབས་ཏེ་མྱུར་དུ་བྱོན། ། ངུར་སྨྲིག་མདའ་ཡི་ཕ་བོང་གཅིག་གི་སྟེང་། ། ལེགས་པར་ཕེབས་ཏེ་ངེད་ཀྱི་བུ་མཆོག་དེ། ། ག་ན་ཡོད་སྙམ་གཟིགས་པར་མཛད་པའི་ཚེ། ། ཕ་བོང་དེ་ལ་ཡུམ་གྱི་ཞབས་རྗེས་བྱུང་། ། ངོ་མཚར་ཅན་དེ་ད་ལྟ་ཀུན་གྱི་མཐོང་། ། དེ་ནས་རིམ་གྱིས་ཕེབས་པར་མཛད་པ་དང་། ། སྲས་ཀྱིས་ཡུམ་ཉིད་ཕེབས་པའི་མཉེས་ཚོར་གྱིས། །
ཐུགས་རུས་བསྐྱེད་དེ་སྐུ་རྒྱབ་བརྟེན་ས་ཡི། ། ཕ་བོང་ཆེན་པོ་ཡོད་པ་དེ་ཉིད་ལ། ། ཕྱག་གི་ཁུ་ཚུར་གཏད་ཅིང་བཞེངས་དགོངས་སྙམ། ། མཛད་ཀྱང་སྙུང་བབས་བརྫིས་པས་བཞེངས་མ་ཐུབ། ། དེ་ལྟར་མཛད་པས་ཕྱག་རྗེས་བྲག་ལ་བྱུང་། ། དེ་ཡང་ཀུན་གྱི་མིག་གི་བདུད་རྩིར་བཞུགས། ། དེ་ནས་ཡུམ་སྲས་མཇལ་བར་གྱུར་པ་ན། ། སྲས་ཉིད་སྐུ་ན་གཞོན་ཞིང་སྙུང་བ་དང་། ། ས་ཐག་རིང་བས་ཡུམ་ལ་འཆང་ནས་ནི། ། སྤྱན་ཆབ་ཕྱུང་ཞིང་ཡུས་མཐར་མཛད་པ་ན། །
ཡུམ་གྱི་ཐུགས་ལ་བདེན་སྙམ་དགོས་ན་ཡང་། ། ཤེ་བ་བཅད་ཕྱིར་ཡུམ་གྱིས་འདི་སྐད་གསུངས། ། ཅི་ཟེར་ཇོ་སྲས་ལ་ནི་སྙིང་རུས་དགོས། ། དགེ་འདུན་འདུས་པ་རྒྱ་མཚོ་ལྟ་བུ་འདིའི། ། དབུས་སུ་ཁྱོད་ཉིད་ཤེ་བ་དེ་རང་དགའ། ། གསུང་བ་ལ་སོགས་གཅུན་ཐབས་སྣ་ཚོགས་མཛད། ། དེ་ནས་ཟླ་བ་གཉིས་གསུམ་སོང་རྗེས་སུ། ། སྐུ་ཁམས་དྭངས་ནས་ཡུམ་གྱིས་ཡར་ཕེབས་དུས། ། སྲས་ཀྱིས་ཡུམ་ཉིད་ཕེབས་བསྐྱེལ་མཛད་པ་ལ། ། སྔར་གྱི་ཡུམ་གྱིས་གཟིགས་པའི་ཕ་བོང་དེ། །
ཡོད་སར་ཕེབས་ནས་ཡུམ་སྲས་གྱེས་དུས་སུ། ། སྲས་ཀྱི་ཡུམ་ལ་རྗེས་འབྲངས་ཚུལ་ཉིད་དུ། ། ཕ་བོང་དེ་ལ་དབུ་བཙུགས་ཤུམས་པ་ན། ། དབུ་ཡི་རྗེས་ཉིད་ཤིན་ཏུ་གསལ་བ་དང་། ། ཡུམ་གྱི་ཕྱག་གིས་བསླངས་པའི་ཕྱག་རྗེས་བྱུང་། ། སྔར་གྱི་ཞབས་རྗེས་ཡང་ནི་དེར་ཡོད་དེ། ། ཕ་བོང་ངོ་མཚར་ཅན་ཅིག་དེ་ན་བདོག ། ཡུམ་སྲས་གཉིས་ཀྱི་གྲུབ་རྟགས་བཞག་རྗེས་སུ། ། ཡུམ་གྱིས་ཡར་བྱོན་སྲས་ཀྱིས་ངུར་སྨྲིག་བྱོན། ། མངོན་པ་ལ་སོགས་དམ་ཆོས་དུ་མ་ཞིག །
གསན་པ་རྒྱ་མཚོའི་མཛད་ཚུལ་མཐའ་ཡས་ཀྱང་། ། སོ་སོའི་རྣམ་ཐར་ནང་དུ་གསལ་བས་ན། ། ཡི་གེ་མང་གི་དོགས་ནས་རེ་ཞིག་བཞག ། དེ་ནས་རིམ་གྱིས་ས་སྐྱར་ཕེབས་པ་ན། ། མདོ་ཕྱོགས་དག་ནི་ཤིན་ཏུ་མཁས་པར་ཤེས། ། ད་ནི་སྔགས་ལ་སྦྱངས་པ་མཛད་དགོངས་ཏེ། ། འཁོན་སྟོན་སྒྱི་ཆུ་བ་ཡི་དྲུང་དུ་ཕེབས། ། དགེས་པ་རྡོ་རྗེའི་བཀའ་དབང་ཞུས་པ་ཡི། ། སྟ་གོན་ནུབ་མོ་མནལ་ལམ་འདི་ལྟར་བྱུང་། ། སྲིད་པའི་རྒྱ་མཚོ་ཡིན་ཟེར་ཆུ་ཆེན་ཞིག །
ཁ་དོག་དམར་ཞིང་འཇིགས་པའི་ཉམས་ལྡན་ལ། ། ཟམ་པ་ཤིན་ཏུ་ཆེ་བ་གསུམ་འདུག་པ། ། དེ་ཡི་རྩ་བར་སྐྱེ་བོ་མང་པོ་ཞིག ། འཚོགས་ནས་བདག་ལ་སྒྲོལ་འདོན་བྱེད་དགོས་ཟེར། ། དེ་ལ་བདག་གིས་དེ་ཁ་བྱེད་བྱས་ནས། ། ཟམ་པ་གསུམ་འདུག་དེ་ཡི་དང་པོ་ལ། ། མི་གསུམ་བསྒྲལ་ཞིང་གཉིས་པ་དེ་ལ་ནི། ། བདུན་བསྒྲལ་གསུམ་པ་ལ་ནི་མང་པོ་ཞིག ། ལེགས་པར་བསྒྲལ་བའི་མཚན་ལྟས་བཟང་པོ་བྱུང་། ། དེ་ཉིད་ཞང་སྟོན་ཆེན་པོའི་སྐབས་སུ་འཆད། །
དེ་ནས་རེ་ཞིག་ཆོས་བར་ཅིག་གི་ཉིན། ། མདོ་སྟོད་ཕྱོགས་སུ་ཆོས་འཁོར་ཆེན་པོ་ཡི། ། དགའ་སྟོན་ཞིག་ལ་བླ་ཆེན་སེ་སྟོན་ཉིད། ། ལེགས་པར་ཕེབས་འདུག་ཅེས་པའི་སྐད་ཆ་གསན། ། སྤྱིར་གྱི་ས་ཆེན་འདི་ཉིད་བལྟ་མོ་སོགས། ། གང་ལའང་མི་མཉེས་གཟིགས་རྟོག་མི་མཛད་ཀྱང་། ། དེ་ཉིན་ཆོས་བར་ཡིན་ཅིང་བླ་ཆེན་སེའང་། ། བཟང་པོ་ཡིན་པའི་སྙན་གྲགས་འདུག་པ་ན། ། ཅི་འདྲ་འདུག་ཅིག་བལྟ་རུ་འགྲོ་དགོངས་ནས། ། གྲྭ་པ་འགའ་དང་འགྲོགས་ནས་ཕེབས་པའི་ཚེ། །
བླ་མ་སེ་ཉིད་གྲལ་གྱི་དབུས་ན་བཞུགས། ། ཞལ་ནས་གསུང་གླེང་ཆལ་ཆོལ་མང་པོ་གནང་། ། ཇོ་སྲས་ཁྱེད་རྣམས་གང་ནས་ཡོང་པ་ཡིན། ། ཡུལ་ནི་གང་ཡིན་བཤད་སྒྲུབ་གང་བྱ་སྙམ། ། གསུངས་ནས་གཞན་རྣམས་ཀུན་ལ་བཀའ་སྩལ་རྗེས། ། ས་ཆེན་ཉིད་ལ་ཁྱེད་རང་གང་ནས་ཡིན། ། གསུངས་པའི་ལན་དུ་བདག་ཅག་གྲོམ་སྦུག་པ། ། ས་སྐྱ་ཟེར་བ་དེ་ནས་ཡིན་ཞུས་པས། ། དེ་ན་ངེད་ཀྱི་བླ་མ་ཡོད་པས་ཏེ། ། དེ་ནི་སྐུ་གཤེགས་དེ་ཡི་ཤུལ་དུ་ནི། །
བ་རི་བ་ཞེས་བྱ་བ་གཅིག་འདུག་ཟེར། ། འགྲོ་ཡང་མ་འདོད་ད་ནི་ས་སྐྱ་ན། ། ཇི་ལྟར་ཡོད་ཅེས་གསུངས་པའི་ལན་དུ་ནི། ། དེ་ཡི་བུ་ཡི་དོད་ཅིག་བདག་གཅིག་ལགས། ། ཞུས་པས་བླ་མའི་ཞལ་ནས་འདི་སྐད་གསུངས། ། དེ་འདྲ་ཅི་བདེན་ཉིད་རང་བརྫུན་མ་ཟེར། ། ངེད་ཀྱི་བླ་མར་རིགས་སྲས་མི་མངའ་འོ། ། དེ་སྐད་གསུངས་པས་ས་ཆེན་ཀུན་སྙིང་ནི། ། རྡོ་རྗེ་ཕྱུག་མོར་རིགས་སྲས་མེད་པས་ན། ། ཅུང་ཟད་སྐྱེངས་ཏེ་ཞུ་ལན་འབུལ་མ་སྤོབས། །
དེ་ལ་མཆེད་གྲོགས་རྣམས་ཀྱིས་འདི་ལྟར་ཞུས། ། རྡོ་རྗེ་ཕྱུག་མོར་མེད་ཀྱང་ཞང་མོ་ལ། ། འདི་ཉིད་འཁྲུངས་དུས་ངོ་མཚར་དུ་མ་དང་། ། བཅས་ཏེ་ཁ་འུབ་འོག་གི་ཕུག་པ་རུ། ། ལེགས་པར་བལྟམས་ཏེ་མཚན་ཀྱང་ཀུན་སྙིང་ཟེར། ། དེ་སྐད་ཞུས་མ་ཐག་ཏུ་བླ་ཆེན་དེས། ། ས་ཆེན་སྐུ་པང་བཞེས་ནས་འདི་སྐད་གསུངས། ། མི་རྣམས་ཤི་གསོན་མི་འཕྲད་ཟེར་འདུག་ཀྱང་། ། ཤི་གསོན་འཕྲད་པའི་དུས་བཟང་ད་ལན་ཙམ། ། གསུངས་ནས་སྤྱན་ཆབ་མང་པོ་མཛད་པ་དང་། །
ད་ནི་མི་རྒན་གོག་པོ་འདི་ཉིད་ལ། ། གདམས་ངག་ཟབ་དགུ་མང་པོ་ཡོད་པ་རྣམས། ། སྙིང་དང་འདྲ་བའི་སྐྱེས་མཆོག་ཁྱེད་ལ་སྟེར། ། མྱུར་དུ་བྱོན་ཅིག་ག་ལེ་འབྱོན་སྙམ་ན། ། ང་ནི་སང་ཕོད་འཆི་རྒྱུ་ཡིན་ནོ་དགོངས། ། དེ་སྐད་གསུངས་ནས་དེ་ནུབ་སེ་སྟོན་གྱི། ། ཞབས་པད་དྲུང་དུ་དབུ་སྔས་སྦྲེལ་ནས་ཞུགས། ། གསུང་ངག་རིན་ཆེན་ལམ་དང་འབྲས་བུ་ཡི། ། དཀྱུས་གཞུང་སོགས་ལ་འདི་འདྲ་འདི་ཡོད་ཀྱི། ། བཀའ་ཚིག་རྡོ་རྗེའི་གསུང་མཆོག་སྩལ་བའི་ཚེ། །
ཡིད་གཉིས་ཐེ་ཚོམ་མེད་པའི་མོས་གུས་འཁྲུངས། ། དེ་ནས་སྒྱི་ཆུར་ལོག་ནས་བྱོན་པའི་རྗེས། ། ཕྱག་དཔེ་ལ་སོགས་སྐུ་ཆས་གང་ཡོད་རྣམས། ། བརྡེག་པར་མཛད་ནས་ཕེབས་གྲབས་མཛད་པའི་ཚེ། ། གྲོགས་མཆོག་དགའ་ཡིས་འདི་སྐད་གླེང་བར་གྱུར། ། དེ་ལྟར་འབྱོན་པ་གང་ནས་བལྟས་ཀྱང་ནི། ། མི་དགེ་དེ་ཡི་རྒྱུ་མཚན་འདི་ལྟར་ཡིན། ། གྲྭ་པ་མང་ཉུང་འདི་ཁ་ཙམ་ཅིག་གི ། ཁྲོད་ནས་བླ་མའི་ཐུགས་ལ་ཁྱེད་རང་ཞུགས། ། བཀའ་དྲིན་གྱིས་ཀྱང་རྒྱུན་དུ་སྐྱོང་བ་ལ། །
གནང་བ་ཙམ་ཡང་མ་ཞུས་བྱོན་པ་ན། ། ཀུན་གྱི་ཁྲེལ་ཞིང་བླ་མའང་མི་མཉེས་པས། ། གནང་བ་ཙམ་ཞིག་ཞུས་ནས་བྱོན་པ་ལེགས། ། གསང་སྔགས་བྱ་བ་བླ་མ་ཅི་གསུང་ཉིད། ། བྱེད་པ་འདི་ནི་གནད་ཀྱི་གདམས་པ་ཡིན། ། དེ་སྐད་ཟེར་བས་ཤིན་ཏུ་བདེན་སྙམ་ནས། ། ཁྲོས་པོ་ཕོག་ནས་དེ་ཁར་བཞག་རྗེས་སུ། ། བླ་མའི་དྲུང་བྱོན་གནང་བ་ཞུས་པ་ན། ། བླ་མས་ཅི་བྱེད་དེ་འདྲ་མི་ཡོང་སྟེ། ། སེ་ནི་ལྕེ་ལ་རེ་ཞེས་བྱ་བ་ཡིན། །
ངེད་ཀྱི་བླ་མ་སྔ་རིས་གསལ་སྙིང་གི ། ཆོས་ཀྱི་གྲལ་གྲུལ་བསྡུས་པ་ཕྲན་ཚེགས་ཙམ། ། དེ་ལས་སྤྲོས་པའི་གདམས་ངག་ཁོ་ལ་མེད། ། རྩབ་རྩོབ་མང་པོ་ཆོས་ཀྱི་བར་ཆད་ཡིན། ། གསུངས་ནས་བཀའ་གྲོལ་གནང་བ་མ་བྱུང་བས། ། ཉིན་མཚན་ཀུན་ཏུ་ཐུགས་ཡིད་ཆད་པར་གྱུར། ། འོན་ཀྱང་སེ་ཡང་ད་གཟོད་ཅུང་མི་གཤེགས། ། འདིར་ཡང་གནང་བ་ཞུས་རྗེས་མ་བསྡད་ན། ། དམ་སེལ་འབྱུང་བས་བསྡད་པ་དྲག་སྙམ་ནས། ། ལོ་འགའ་བཞུགས་པའི་ད་གཟོད་སེ་སྟོན་གཤེགས། །
འགྱོད་ཀྱང་བྱ་བའི་ཐབས་ནི་གཅིག་ཀྱང་མེད། ། ད་ནི་ཅི་དྲག་སྙམ་པའི་ཐུགས་ལས་ཀྱི། ། ཉིན་མཚན་ཀུན་ཏུ་ཐུགས་གཡེང་ཆེ་བར་གྱུར། ། དེ་ནས་རེ་ཞིག་ས་སྐྱར་བྱོན་རྗེས་སུ། ། གྲུབ་པའི་དབང་ཕྱུག་རྗེ་བཙུན་ཁ་འུབ་པ། ། ཆོས་ཀྱི་རྒྱལ་མཚན་ཞེས་བྱའི་སྐྱེས་མཆོག་ལས། ། དཔལ་ལྡན་གསང་བ་འདུས་པ་ལ་སོགས་པའི། ། ཟབ་ཆོས་ཁྱད་པར་འཕགས་པ་དུ་མ་གསན། ། དེ་ནས་ལོ་འགའ་སོང་རྗེས་ས་སྐྱ་རུ། ། ཆོས་འཁོར་རྒྱས་པ་གཅིག་ནི་གནང་དགོས་དགོངས། །
ཆ་རྐྱེན་ཕུན་སུམ་ཚོགས་པ་ཐམས་ཅད་འགྲིགས། ། བུ་ཆེན་རྣམས་ཀྱང་རགས་རིམ་འཛོམས་པར་གྱུར། ། དེ་ཡི་ཚོགས་དབུས་འཁོན་སྟོན་སྒྱི་ཆུ་བ། ། སྤྱན་འདྲེན་མཛད་དགོས་དགོངས་པ་ཡོད་པའི་ཚེ། ། སྒྱི་ཆུ་ནས་ནི་བླ་མའི་བང་ཆེན་བྱུང་། ། བླ་མ་སྙུང་བས་མྱུར་དུ་ཤོག་ཅེས་གསུངས། ། དེམ་ཐག་ཏུ་ཐུགས་རྩོལ་ཆེ་བ་དང་། ། བཅས་ཏེ་མྱུར་དུ་བྱོན་ཀྱང་བླ་མ་གྲོངས། ། ཞལ་མཇལ་མ་ཐུབ་ཐུགས་ཡིད་ཆད་པར་གྱུར། ། འོན་ཀྱང་དགོངས་རྫོགས་ཆོས་འཁོར་རྒྱས་པར་མཛད། །
ཞལ་ཆེམས་ལ་ནི་ཁྱེད་རང་རབ་བྱུང་ནས། ། འཁོན་ཚོའི་སྡེ་འདི་ལེགས་པར་སྐྱོང་ཅིག་གསུངས། ། དེ་ནས་ས་སྐྱར་བྱོན་ནས་སེར་ཆས་བསྒྲུབ། ། དེ་ལྟར་མཛད་པ་བླ་མ་གནམ་གྱིས་གསན། ། དེ་མ་ཐག་ཏུ་ས་ཆེན་གདན་འདྲེན་མཛད། ། སེར་ཆས་བསྒྲུབས་ནས་ཅི་མཛད་དྲི་རྟོག་མཛད། ། གོང་གི་ཞལ་ཆེམས་བྱུང་ཚུལ་ཞུས་པ་ན། ། བླ་མ་གནམ་གྱི་བཀའ་ཚིག་རྡོ་རྗེའི་གསུང་། ། བླ་མ་གཤིན་པོའི་ཁ་ཆེམས་འཕར་མ་ལས། ། བླ་མ་གསོན་པོའི་ངག་ལ་ཉན་པ་དགའ། །
ཐོག་མར་ཁྱེད་རང་ཡོང་བར་བྱེད་མཁན་ཀྱང་། ། ང་རང་ཡིན་ཏེ་སེར་ཆས་མ་མཛད་པ། ། རིགས་བརྒྱུད་སྤེལ་བ་འདི་རང་ངོ་མཚར་ཆེ། ། དེ་སྐད་གསུངས་པས་བརྩེ་བ་ཆེན་པོ་དེས། ། བླ་མའི་བཀའ་བཞིན་སེར་ཆས་མ་མཛད་པ། ། འཁོན་ཚོའི་སྡེ་འདི་སྐྱོང་བར་མཛད་པ་ཡིན། ། བསམ་བཞིན་བླ་ཆེན་གནམ་ཉིད་བཀའ་དྲིན་ཆེ། ། དེར་རྗེས་སྒྱི་ཆུར་བྱོན་ནས་ཕྱག་དཔེ་སོགས། ། སྐུ་ཆས་རགས་རིམ་བསྣམས་ནས་གུང་ཐང་བྱོན། ། བླ་མ་མལ་ལ་ཐམས་ཅད་འབུལ་བར་མཛད། །
ཞར་ལ་བདེ་མཆོག་ཆོས་བསྐོར་ཐམས་ཅད་དང་། ། ཁྱད་པར་གུར་གྱི་ཆོས་བསྐོར་མ་ལུས་གསན། ། འཆམས་མགོན་ལ་སོགས་ངོ་མཚར་རྟེན་ཡང་གནང་། ། འདི་ཡི་ཞིབ་རྒྱས་བཀའ་བབས་བཞི་ཡི་སྐབས། ། ལེགས་པར་འབྱུང་བས་ད་ལྟ་མ་སྤྲོས་སོ། ། དེ་ནས་གདན་ས་ཆེན་པོར་ཕེབས་པའི་ཚེ། ། དགུང་ལོ་ཉེར་བརྒྱད་བཞེས་པའི་དུས་ཚོད་དེར། ། ད་ནི་བླ་མ་སེ་སྟོན་ཞི་བར་གཤེགས། ། གསུང་ངག་ལམ་འབྲས་སུ་ལ་ཞུ་སྙམ་དུ། ། ཐུགས་འདོད་ཤིན་ཏུ་ཆེ་བ་ཡོད་པ་ལ། །
རྩད་གཅོད་མཛད་པས་ཞང་སྟོན་ཆེན་པོ་ལ། ། ལེགས་པར་བཞུགས་ཞེས་སྙན་གྲགས་ཀུན་གྱིས་ཞུས། ། ཤིན་ཏུ་དགེས་ཤིང་ཁྲབ་ཅིག་ཕྱག་རྟེན་དུ། ། ལེགས་པར་བསྣམས་ནས་སག་ཐང་དིང་དུ་ཕེབས། ། བླ་མ་ཞང་སྟོན་ཆེན་པོ་ག་ན་བཞུགས། ། གཟིམ་ཁང་གང་ཡིན་ལ་སོགས་ཐམས་ཅད་ཀྱིས། ། དེ་རུ་དྲི་རྟོག་ནན་ཅན་མཛད་པ་ན། ། ཞང་སྟོན་ཆེན་པོ་ངེད་ཀྱིས་ངོ་མི་ཤེས། ། ཨ་ཇོ་ཞང་ནི་ཕ་གི་དེ་ཀ་ཡིན། ། ཟེར་བ་བྱུང་ནས་ལེགས་པར་གཟིགས་པའི་ཚེ། །
ཐགས་ར་མང་པོ་ཡོད་པའི་མགོ་ཞིག་ན། ། སྨད་ཤམ་དམར་པོ་ར་ཐུལ་ཕྱི་ལོག་ཅན། ། ཕྱག་གིས་ཡོ་ག་མཛད་ཅིང་ཞལ་ནས་ནི། ། ཤབ་ཤོབ་འར་འུར་མང་པོ་མཛད་ཀྱིན་འདུག ། དེ་ཁར་ཕྱིན་ནས་ཕྱག་བཙལ་ཕྱག་རྟེན་ཕུལ། ། བྱིན་རླབས་ཞུས་པས་ཞང་སྟོན་ཆེན་པོའི་བཀའ། ། ཁྱོད་ནི་ག་ཤེད་ཅིག་གི་མི་ཆེན་ཅིག ། འདྲ་ཞིང་ཆོས་ལུགས་དག་ཀྱང་གསར་མ་བ། ། ཡིན་ཤས་ཆེ་སྟེ་ཁྱེད་རང་མ་ནོར་རམ། ། གསུངས་པའི་ལན་དུ་བདག་གིས་མ་ནོར་ལགས། །
ལམ་འབྲས་གསོལ་བ་འདེབས་རྒྱུ་ཡིན་ལགས་ཤིང་། ། དེ་ཉིད་བདག་ལ་བཀའ་དྲིན་སྩལ་དུ་གསོལ། ། དེ་སྐད་ཞུས་པས་འོ་ན་ད་ཀི་རུ། ། ངས་ནི་ནོར་འདུག་བྱས་པས་མ་ནོར་ཟེར། ། ད་ལན་ཁྱེད་ཀྱི་ཟེར་བའི་ཆོས་དེའི་མིང་། ། ངས་ནི་ད་ལན་མིན་པ་ཚོར་མ་མྱོང་། ། ཐོབ་པ་དག་ནི་ག་ལ་སྲིད་དེ་ཨང་། ། ང་ནི་རྙིང་མ་བ་ཡི་སྔགས་པ་ཡིན། ། རྫོགས་ཆེན་ཙ་མུན་ཏྲི་དང་བྲམ་ཟེའི་ཆོས། ། དེ་འདྲ་ཕྲན་བུ་མིན་པ་མི་ཤེས་པས། །
དེ་ཉིད་ཉན་ལ་རྣམ་རྟོག་མི་བྱེད་དམ། ། ཕྱག་རྟེན་འཁྱེར་ལ་ཁྱེད་རང་སོང་ཞིག་གསུངས། ། དེ་ཚེ་ས་ཆེན་ཐུགས་ལ་འདི་ལྟར་འཁྲུངས། ། སྐུ་ཡི་ཆ་ལུགས་ལྷུག་པ་མཛད་ལུགས་དང་། ། ཞལ་ནས་ཀྱང་ནི་ཆལ་ཆོལ་གསུང་ལུགས་ཀྱི། ། ཕལ་ཆེར་གདམ་ངག་རང་ནི་མེད་པར་འདྲ། ། སྙམ་དུ་དགོངས་ཤིང་ཕྱག་རྟེན་འཁྱེར་ནས་བྱོན། ། དེ་ནས་ཅུང་ཟད་ཙམ་ཞིག་སོང་བ་ན། ། ཇོ་སྲས་འོད་མཆོག་ཟེར་བའི་ཕ་དེ་ཡིས། བླ་མ་ཆེན་པོ་ཞང་སྟོན་ཆོས་འབར་ལ། །
བླ་མ་ཞང་པ་ད་ལན་འདིར་བྱུང་བའི། ། མི་ཆེན་དེ་ནི་ངེད་རང་ཡོན་མཆོད་རྣམས། ། བླ་ཆེན་སེ་ཡི་ཕྱག་ཕྱིར་ཡོད་པའི་དུས། ། སྒྱི་ཆུ་པ་ཡི་གྲྭ་པ་གཅིག་ལ་ནི། ། སྐུ་པང་བཞེས་ནས་ཐུགས་རྩིས་མཛད་པ་དེ། ། ཨ་རེ་འདྲ་སྟེ་སློག་པར་ཅང་མཆིས་སམ། ། དེ་སྐད་ཞུས་པས་འོ་ན་བོས་ཤོག་ཅིག ། དེ་ཉིད་སློག་ན་བླ་མའི་དམ་ཚིག་རྣམས། ། ཉམས་པར་འགྲོ་བས་མྱུར་དུ་བོས་ཤོག་ཤིག ། དེ་སྐད་གསུངས་ཤིང་འོད་མཆོག་ཕ་དེ་ཡིས། །
འགྱོགས་པར་ཕྱིན་ཏེ་ས་ཆེན་གདན་དྲངས་ཏེ། ། ཞང་སྟོན་ཆེན་པོས་དྲི་རྩད་མཛད་པ་ན། ། ཐུགས་ཡིད་ཆེས་ནས་ད་ཅི་ངེད་རང་གིས། ། ངོ་ཡང་མ་ཤེས་བརྫུན་ཡང་བྱས་པ་ཡིན། ། ད་ནི་ཁྱོད་ལ་གསུང་ངག་ལོས་བཤད་དེ། ། ད་ལྟ་འདི་ཡི་སྟོད་སྨད་ཐམས་ཅད་ན། ། ལོ་ཆེན་ལོ་ཆུང་མང་པོས་བཤད་ཉན་བྱེད། ། འདི་ཡི་སྐབས་སུ་རྒན་གོག་ཆོས་བཤད་ན། ། མཛེས་རྒྱུ་མེད་ཅིང་མི་རྒན་བསམ་མནོ་འདྲ། ། གཏང་དགོས་འདུག་པས་ད་ལན་ཁྱེད་རང་ཡང་། །
ས་སྐྱར་བྱོན་ལ་ཆ་རྐྱེན་བསྒྲུབ་པར་མཛོད། ། ད་གཟོད་སོས་ཀ་འདི་རུ་འབྱོན་པ་ཞུ། ། དེ་སྐད་གསུངས་ནས་བརྩེ་བ་ཆེན་པོ་དེས། ། ས་སྐྱར་ཕེབས་ནས་ཆ་རྐྱེན་འཛོམས་པར་མཛད། ། དེ་ནས་སོས་བསྟུན་སག་ཐང་དིང་དུ་ཕེབས། ། ཞང་སྟོན་ཆེན་པོས་གསུང་ངག་འཛུགས་པར་མཛད། ། སྔོན་འགྲོའི་ཆོས་རྣམས་སོང་བའི་མཇུག་ཙམ་དུ། ། རྗེ་ཡི་ལྗགས་བཀྲངས་གསུང་ཆོས་གནང་མ་ཐུབ། ། དེ་ལ་རྗེ་ཡི་གསུང་ལས་འདི་ལྟར་གསུངས། ། ངེད་རང་གཉིས་ཀྱི་བར་ན་དམ་ཚིག་གི །
ཉེས་པ་ཅུང་ཟད་འདུག་པས་ཡིག་བརྒྱ་དང་། ། མཎྜལ་གཉིས་ལ་འབད་པ་བྱེད་དགོས་སོ། ། གསུང་མ་ཐག་ཏུ་ས་ཆེན་ཐུགས་དགོངས་ལ། ། གཞན་མ་དམ་ཚིག་དག་ལ་ཉེས་པ་མེད། ། ཡིན་ནའང་ཁ་སིང་ཡོང་དུས་གདམ་ངག་རང་། ། མེད་པ་ཨེ་ཡིན་སྙམ་པའི་སྣང་བ་བྱུང་། ། དེ་ཁ་ཡིན་ཡོང་སྙམ་དུ་དགོངས་ནས་ནི། ། ཡིག་བརྒྱ་མཎྜལ་གཉིས་ལ་ནན་ཏན་དུ། ། ལེགས་པར་མཛད་པས་རྗེ་ཉིད་སྙུང་ལས་གྲོལ། ། དེ་ནས་ཟབ་ཆོས་མ་ལུས་གནང་བར་མཛད། །
དེ་སྐབས་ཆོས་ཀྱི་གལ་གནད་ཆེ་བ་རྣམས། ། ཕྱག་ངར་ལ་ནི་རྡེའུ་ཆུང་ངུ་ཡིས། ། འབྲི་བར་མཛད་པས་དེ་ཙུག་མ་མཛད་ཅིག ། མན་ངག་ཟབ་མོ་སྙན་བརྒྱུད་ཁོ་ན་ལས། ། ཡི་གེར་བྲིས་ན་མཁའ་འགྲོའི་བཀའ་ཆད་འབྱུང་། ། ཐུགས་ལ་ཞོག་ཅིག་སྐལ་ལྡན་རིགས་ཀྱི་བུ། ། དེ་སྐད་གསུངས་ནས་འབྲི་རུ་མ་གནང་ཡང་། ། ལོ་བཞིའི་བར་དུ་ནན་ཏན་ཆེན་པོས་གནང་། ། དེ་ནས་ས་ཆེན་དགུང་ལོ་སོ་གཉིས་ཀྱི། ། སྟེང་དུ་ཕེབས་ནས་ཆོས་རྣམས་རྫོགས་རྗེས་སུ། །
ཉིན་ཅིག་སྔ་དྲོ་ཐོག་ཁར་བྱོན་གསུངས་ཏེ། ། ཤིན་ཏུ་དགེས་པས་གསུང་གླེང་ཞིབ་ཏུ་མཛད། ། དེ་ཡང་ཐོག་མར་ངེད་རང་སྤུན་གཉིས་པོས། ། ལོ་ནི་བཅོ་བརྒྱད་བར་དུ་དཀའ་བ་སྤྱད། ། ཁོང་གི་ཐ་སྙད་ཚིག་ལ་མཁས་པར་སྦྱངས། ། ངེད་ཀྱི་བསྒོམ་པ་ཉིད་ལ་རྩེ་གཅིག་འབད། ། དེ་ལྟར་བྱས་པས་བླ་མ་བསྒོམ་ལ་བརྙེས། ། ཕྱིས་སུ་ལམ་འབྲས་རྡོ་རྗེའི་ཚིག་རྐང་གིས། ། གོ་དོན་ཕྱིན་ཅི་མ་ལོག་ཤེས་པ་བྱུང་། ། དེ་ལ་བརྟེན་ནས་ཁོང་ཡང་ཡིད་ཆེས་ནས། །
ངེད་ལ་བླ་མ་བཅོལ་ཏེ་ཚད་མར་བཟུང་། ། ཆོས་འདི་བསྒོམ་གྱིས་ནང་ནས་མ་གྲོལ་ན། ། ཐ་སྙད་ཚིག་གིས་རྩ་མདུད་ག་ལ་གྲོལ། ། དེ་ཕྱིར་བསྒོམ་ལ་འབད་འབུངས་བསྐྱེད་པར་མཛོད། ། དེ་རྣམས་གསུང་རྗེས་སྐུ་ཡི་སྤྲུལ་པ་ཡང་། ། སྔར་ནས་མཐོང་མ་མྱོང་བའི་རི་དྭགས་དང་། ། བྱ་ཚོགས་དུ་མ་མཛད་ཅིང་རྩྭ་རྣམས་ཀྱི། ། རྩེ་མོར་རིགས་གསུམ་མགོན་པོ་སྟོན་པ་དང་། ། སྐྱིལ་ཀྲུང་གཅིག་གིས་སག་ཐང་དིང་ཉིད་ཀྱི། ། ཡུལ་གྲུ་ཐམས་ཅད་ཁྱབ་པར་མཛད་པ་སོགས། །
ངོ་མཚར་ཅན་གྱི་བཀོད་པ་དུ་མ་རྣམས། ། ཐོགས་པ་མེད་པར་བསྟན་ནས་འདི་སྐད་གསུངས། ། ངས་ཀྱང་བསྒོམ་ལ་འབད་པས་འདི་འདྲ་བྱུང་། ། ད་ནི་ང་བས་ཁྱེད་རང་མི་ཞན་པས། ། སྔར་ནི་ཟབ་ཆོས་འདི་ནི་རབ་ཆད་སྙམ། ། བྱུང་སྟེ་ད་ནི་ཟབ་ཆོས་འཕེལ་བར་འགྱུར། ། ཁྱེད་ཅག་ལྟ་བུའི་ཡོན་ཏན་ཕུན་ཚོགས་ལ། ། ཆོས་འདི་འཕྲོད་པས་མི་རྒན་བློ་བག་གྲོ། ། ཤི་ཡང་འགྱོད་པ་མེད་དོ་དམ་ཚིག་ཅན། ། གསུངས་ནས་ཟབ་མོའི་གནད་རྣམས་ཐམས་ཅད་ཀུན། །
ལེགས་པར་རྫོགས་ཏེ་བསྒྲུབ་པའི་ལུང་སྦྱིན་སྐབས། ། ད་ནི་ཟབ་ཆོས་མཐའ་དག་སྦྱིན་ཟིན་པས། ། ལོ་ནི་བཅོ་བརྒྱད་བར་དུ་ཆོས་འདི་ཉིད། ། ཐོས་དང་འཆད་པའི་གནས་ཚུལ་ལྟ་ཅི་སྨོས། ། མིང་ཙམ་བཏོན་ནའང་མཁའ་འགྲོའི་བཀའ་ཆད་ཉིད། ། ངེས་པར་འབྱུང་བས་སུ་ལའང་འཕྲོས་མ་ཐོང་། ། ཟབ་མོའི་གདམ་ངག་གསང་བ་ཕན་ཡོན་ཆེ། ། བཅོ་བརྒྱད་སོང་ནས་སྐལ་ལྡན་སློབ་མ་ལ། ། འཆད་དམ་རྩོམ་མམ་ཡི་གེར་འབྲི་བ་སོགས། ། ཁྱེད་རང་ཆོས་ཀྱི་བདག་པོ་ཡིན་པས་ན། །
གང་བྱེད་ཁྱེད་རང་གང་བདེ་མཛད་པས་ཆོག ། སྤྱིར་ནི་ཁྱེད་ཀྱིས་བསྒྲུབ་པ་གཙོར་མཛད་ན། ། ཕྱག་ཆེན་མཆོག་གི་དངོས་གྲུབ་ཚེ་འདིར་ཐོབ། ། བཤད་པ་བྱས་ཀྱང་བསྟན་ལ་ཕན་ཡོན་ནི། ། བསམ་གྱིས་མི་ཁྱབ་ངོ་མཚར་ཆེ་ངེས་འབྱུང་། ། ཁྲིད་དུ་བསྐྱངས་ན་སློབ་མ་འདི་ལྟར་འབྱུང་། ། རང་ལུས་མ་སྤངས་ཕྱག་ཆེན་མཆོག་ཉིད་ཀྱི། ། དངོས་གྲུབ་ཐོབ་ངེས་གསུམ་ནི་འབྱུང་འགྱུར་ཏེ། ། བཟོད་པ་ཐོབ་ངེས་སློབ་མ་བདུན་ཙམ་འབྱུང་། ། ཉམས་རྟོགས་ལྡན་ངེས་བརྒྱད་ཅུ་འབྱུང་བར་འགྱུར། །
དེ་སྐད་གསུངས་པ་དེ་རྣམས་སྟ་གོན་གྱི། ། མནལ་ལམ་བྱུང་བའི་ཟམ་པ་གསུམ་པོ་ལ། ། སྒྲོལ་བར་མཛད་པའི་སྐལ་ལྡན་དེ་དག་ཡིན། ། དེ་ཡང་དང་པོ་གསུམ་ནི་འདི་ལྟ་སྟེ། ། སིངྒ་གླིང་གི་རྣལ་འབྱོར་ཆེན་པོ་དང་། ། བྱང་སེམས་སྟག་དང་བསྒོམ་པ་སྐྱི་འབར་རོ། ། བཟོད་པ་ཐོབ་པ་བདུན་ནི་འདི་ལྟར་ཡིན། ། རྗེ་བཙུན་ཆེན་པོ་གྲགས་པ་རྒྱལ་མཚན་དང་། ། ཞུ་བྱས་སྒ་སྟོན་ནགས་བསྒོམ་བསོད་རྒྱལ་དང་། ། ཚར་ཁའི་རྣལ་འབྱོར་བསྒོམ་པ་འོད་གྲགས་དང་། །
མང་ཆུང་མ་རྣམས་ཡིན་ནོ་གཞན་ཡང་ནི། ། སློབ་མའི་ཚོགས་ནི་བགྲང་ལས་འདས་པ་བྱུང་། ། དེ་འདྲའི་ལུང་བསྟན་བཀའ་རྒྱ་མཛད་རྗེས་སུ། ། ས་སྐྱར་ཕེབས་ནས་བཀའ་རྒྱ་མ་ཐིམ་བར། ། གསང་སྒོ་དམ་པར་མཛད་དེ་བསྙེལ་གྱི་དོགས། ། རྡོ་རྗེའི་ཚིག་རྐང་ཉིན་རེར་ཚར་བདུན་དང་། ། གསུང་ངག་རིན་ཆེན་དབུ་ཞབས་ཐམས་ཅད་རྣམས། ། ཟླ་བ་རེ་ལ་ཚར་རེ་ཤར་སྦྱངས་མཛད། ། དེ་ནས་རེ་ཞིག་སོང་བའི་དུས་ཀྱི་ཚེ། ། སྔ་མོར་བླ་མ་མལ་ལོ་ཆེན་པོ་ལ། །
སྒྱི་ཆུ་བ་ཡི་ཕྱག་དཔེ་འབུལ་བ་དང་། ། བདེ་མཆོག་ཆོས་བསྐོར་ཞུ་བར་ཕེབས་དུས་སུ། ། སྐྱེ་བོ་ངན་པས་གསོལ་ཞིག་བྱུང་གྱུར་ནས། ། སྐུ་ཁམས་ཤིན་ཏུ་བསྙེལ་བར་བྱུང་བ་ན། ། བཟོ་མོ་ཙི་ཙི་ཟེར་བའི་ལྷ་མོ་ཞིག ། སྐུ་མདུན་བྱུང་སྟེ་གསོལ་སྨན་ཕུལ་བ་ཡིས། ། དེ་མ་ཐག་ཏུ་སྐུ་ཁམས་བདེ་བར་བྱུང་། དེ་ནས་རེ་ཞིག་སོང་ཚེ་ས་ཆེན་ཉིད། ། དགུང་ལོ་ཞེ་བདུན་བཞེས་པའི་དུས་ཀྱི་ཚེ། ། སླར་ཡང་སྔར་གྱི་དུག་རོ་ལང་ནས་ནི། །
སྐུ་ཁམས་བསྙེལ་ཡུན་ཤིན་ཏུ་རིང་བ་ཡིས། ། ཟབ་ཆོས་ཐམས་ཅད་བསྙེལ་བར་གྱུར་པ་ན། ། བླ་མ་རྣམས་ནི་ཞིང་ཁམས་གཞན་དུ་གཤེགས། ། གཞན་ལ་དྲིས་ན་བཤད་རྒྱུ་ག་ལ་ཡོད། ། རྒྱ་གར་ཕྱིན་ཀྱང་དེ་འདྲ་ག་ནས་འབྱུང་། ། ད་ནི་ཅི་བྱ་རྟོལ་མེད་གྱུར་སྙམ་དུ། ། ཤིན་ཏུ་ཐུགས་ཁྲལ་ཆེ་བར་གྱུར་པ་དང་། ། ད་ནི་རེ་ས་བླ་མ་མིན་པ་མེད། ། སྙམ་དུ་ཐུགས་ཐག་བཅད་དེ་བླ་བྲང་ནུབ། ། དབུ་རྩེ་རྙིང་མ་ཟེར་ཏེ་གཉིས་པོ་གཅིག །
དེ་ཡི་རྒྱུ་མཚན་ས་ཆེན་ཕུག་པ་ལ། ། བླ་བྲང་ཤར་དུ་ཡོངས་སུ་གྲགས་པ་ཡིན། ། ད་ལྟ་དབུ་རྩེ་རྙིང་མ་འདི་ཉིད་ལ། ། རྙིང་མའི་མིང་འཇགས་བླ་བྲང་ནུབ་ཅེས་པ། ། ཟེར་བ་མི་འདུག་དེ་དང་མཚུངས་པར་ནི། ། ད་ལྟ་བླ་བྲང་ཤར་ལ་བླ་བྲང་གི ། མིང་འཇགས་གཟིམ་ཁང་རྙིང་མར་མ་གྲགས་ནའང་། ། དོན་གྱི་བླ་བྲང་ཤར་ནུབ་ཞེས་པ་འམ། ། རྙིང་མ་རྣམ་གཉིས་ཡིན་པར་ངེས་ཤེས་འདྲོངས། ། དེ་འདྲའི་དབུ་རྩེ་རྙིང་མའི་གནས་མཆོག་ཏུ། །
ཟས་དང་གཉིད་ཀྱི་འདུ་ཤེས་རབ་སྤངས་ནས། ། རྩེ་གཅིག་བླ་མའི་གསོལ་འདེབས་མཛད་པ་ན། ། ཉམས་སྣང་འདྲ་བའི་ཟ་ཟི་དེ་འདྲ་ལ། ། ཞང་སྟོན་ཆེན་པོའི་ཟབ་མོའི་ཆོས་རྣམས་ཀུན། ། ཟུར་ཙམ་གསུང་བའི་སྣང་བ་བྱུང་བ་ན། ། ཤིན་ཏུ་མཉེས་ནས་སླར་ཡང་ཕུར་ཚུགས་སུ། ། གསོལ་བ་དྲག་ཏུ་བཏབ་པས་མངོན་སུམ་དུ། ། ཞལ་གྱི་དཀྱིལ་འཁོར་བསྟན་ནས་ཟབ་ཆོས་རྣམས། ། ཡོངས་སུ་རྫོགས་པར་གནང་ནས་ཐུགས་བསམ་ཀུན། ། བཞེད་དོན་མ་ལུས་འབད་མེད་འགྲུབ་པར་གྱུར། །
དེ་ནས་རེ་ཞིག་སོང་ཚེ་ས་ག་ཡི། ། ཉེར་གསུམ་ཉིན་པར་དཔོན་པོ་རི་ཡི་ངོས། ། ས་དཀར་གླང་ཆེན་འགྱིང་འདྲའི་དབུས་ཉིད་དུ། ། སྟག་ལྤགས་ཆེན་པོ་བཏིང་པའི་གདན་སྟེང་དུ། ། རྣལ་འབྱོར་དབང་ཕྱུག་རྗེ་བཙུན་བིརྺ་པ། ། སྐུ་ཉམས་རྒྱས་ཤིང་འོད་ཟེར་དུ་མ་འཕྲོ། ། མོན་གྲོག་འབལ་གྲོག་གཉིས་ཀྱི་བར་སྐབས་དེར། ། སྐྱིལ་ཀྲུང་ཅིག་གིས་ཁྱབ་པར་མཛད་ནས་བཞུགས། ། གཡས་སུ་ཀྲྀཥྞ་པ་ཡི་གདུགས་འཛིན་ཅིང་། ། གཡོན་དུ་ནག་པོ་པ་ནི་རྭ་དུང་འབུད། །
གཙོ་འཁོར་གསུམ་པོ་མངོན་སུམ་ཞལ་གཟིགས་ཤིང་། ། གཙོ་འཁོར་ལྔ་རུ་བྱེད་པའང་བཤད་འདུག་པས། ། དེ་ཉིད་ལྟར་ན་སྔར་གྱི་གསུམ་པོའི་སྟེང་། ། ག་ཡ་དྷ་ར་བི་ན་ས་གཉིས་བསྣན། ། དེ་ལྟར་བྱས་པས་གཙོ་འཁོར་ལྔ་གཟིགས་སྟེ། ། རྒྱུད་སྡེ་ཆེན་པོ་བདུན་ཅུ་རྩ་གཉིས་དང་། ། གཞན་ཡང་ཟབ་ཆོས་དུ་མ་གནང་དུས་སུ། ། གདན་ས་ཆེན་པོའི་ལྕགས་རིའི་ཁོང་ཉིད་ལས། ། ཕྱིར་མི་འདའ་བའི་ཟབ་ཆོས་བཞི་ཡང་གནང་། ། དེ་སོགས་ངོ་མཚར་དུ་མའི་གཟིགས་སྣང་ཡང་། །
བྱུང་པ་འདི་ནི་དབུ་རྩེ་རྙིང་མ་ལས། ། གཞན་དུ་འཆད་པ་མུན་འཁྲུལ་དག་ཏུ་ཟད། ། དེ་ཡི་རྒྱུ་མཚན་ཞུ་བྱས་དངོས་གྲུབ་ཀྱི། ། བརྩེ་བ་ཆེན་པོའི་རྣམ་ཐར་བསྟོད་པ་ལས། ། བི་ཥའི་ནད་ཀྱིས་ཅུང་ཟད་སྙུང་བ་ལས། ། ཐུགས་ལ་མངའ་བ་ཐམས་ཅད་བསྙེལ་བར་གྱུར། ། གྲོགས་ལ་དྲི་ས་མེད་ཅིང་རྒྱ་གར་དུ། ། བྱོན་ཀྱང་ཇི་ལྟར་ཡོད་པ་ཆ་མེད་ནས། ། དབུ་རྩེ་རྙིང་མར་མཚམས་མཛད་བླ་མ་དང་། ། དཀོན་མཆོག་གསུམ་ལ་གསོལ་བ་དྲག་ཏུ་བཏབ། །
བསྙེལ་བ་གསོས་ཞིང་ཐུགས་ཀྱིས་ངེས་པར་གྱུར། ། རྣལ་འབྱོར་དབང་ཕྱུག་ཆོས་འཆད་ཕྱག་རྒྱ་ཅན། ། ཀུ་མུད་ལྟར་དཀར་ས་ཡི་རྒྱབ་ཡོལ་མཛད། ། འབལ་གྲོག་ཡན་ནས་མོན་གྲོག་མན་ཆད་དུ། ། སྐྱིལ་ཀྲུང་གཅིག་གིས་ཁེབས་མཛད་འདི་དབང་གསུངས། ། ད་ལྟའི་མཁར་ལན་འབྱུང་བའི་རྟེན་འབྲེལ་ཡིན། ། རྒྱུད་སྡེ་བདུན་ཅུ་རྩ་གཉིས་ལེགས་གསུངས་ཤིང་། བླ་མའི་རྣལ་འབྱོར་གེགས་སེལ་གནད་རྣམས་དང་། ། ལམ་ནི་སྦས་བཤད་གྲུབ་ཆེན་བཅུ་ལ་སོགས། ། རྣམ་འཇོམས་བིར་ལུགས་ཀྱཻ་རྡོར་ལུས་དཀྱིལ་དང་། །
བིརྺ་པ་ཡི་དབང་དང་བྱིན་རླབས་མཆོག ། ལམ་ཟབ་བླ་མ་ལ་སོགས་དུ་མ་གསུངས། ། དེ་ཡི་འཁོར་བཞི་བཞུགས་པ་འདི་ལྟར་སྟེ། ། ནག་པོ་པ་ནི་མཉམ་གཞག་རྭ་དུང་འབུད། ། ག་ཡ་དྷ་ར་ཐུགས་ཁར་རྡོར་དྲིལ་བསྣོལ། ། ཀོ་ཊ་ལམ་པ་་་་་་རྟོག་རྩེ་པ་རྒྱབ་ཏུ་གདུགས་འཛིན་ཅིང་། ། བི་ན་ས་་་་་་ནགས་ཁྲོད་པ་ནི་མདུན་ནས་བདུད་རྩི་འདྲེན། ། དེ་ལྟར་འདི་ནི་ཞལ་གཟིགས་རྣམ་འགྱུར་ཡིན། ། མཚལ་ཁར་ལོ་གསུམ་བཞུགས་ནས་ཁྲིད་བསྐྱངས་ཤིང་། ། ས་སྐྱར་གསུང་ངག་རིན་ཆེན་གསུངས་པ་དང་། །
གུང་ཐང་དུ་ནི་མལ་གྱི་ཉེ་གནས་མཛད། ། འབྲིག་འཚམས་འགྲོ་ལ་བྱམས་གླིང་ལྷ་ཁང་དུ། ། ནམ་མཁའ་དྲི་མེད་དཀྱིལ་འཁོར་ཞལ་ཕྱེ་ནས། ། རབ་ཏུ་གནས་པའི་ཆོ་ག་མཛད་པ་དང་། ། ཟངས་གདོང་འབྲོག་སིབ་གསུང་ངག་རིན་ཆེན་གསུངས། ། སྒོ་ལྔར་ཆོས་ཀྱི་འཁོར་ལོ་བསྐོར་བ་རྣམས། ། ལོ་ཟླ་ཚེས་གྲངས་གཅིག་པར་འདུག་ཅེས་གྲགས། ། སྐུ་ཡི་བཀོད་པ་དྲུག་ཏུ་བསྟན་པ་ཡིན། ། དབང་རྒྱུད་གཞུང་འགྲེལ་མན་ངག་ཀུན་མངའ་ཞིང་། ། རྒྱུད་འགྲེལ་སྒྲུབ་ཐབས་དཀྱིལ་ཆོག་མན་ངག་སོགས། །
ཕུལ་དུ་ཕྱིན་པའི་རྩོམ་པ་དག་ཀྱང་མཛད། ། གདུལ་བྱ་མཐའ་དག་སྨིན་པར་མཛད་པ་ཡིན། ། དེ་སྐད་གསུངས་ཕྱིར་རྣལ་འབྱོར་དབང་ཕྱུག་ཉིད། ། ཞལ་གཟིགས་ངོ་མཚར་ཕུན་ཚོགས་བྱུང་བའི་གནས། ། དབུ་རྩེ་རྙིང་མ་ཁོ་ན་ཡིན་པ་ནི། ། སྔགས་འཆང་ཆེན་པོའི་གསུང་ལས་ངེས་པར་ཐོས། ། དེའི་རྒྱུ་མཚན་གོང་གིས་གསལ་བར་དགོངས། ། གཞན་ཡང་སྙན་ངག་དབང་པོའི་ཉེར་མཚོ་ལས། ། རྣལ་འབྱོར་དབང་ཕྱུག་སྣང་བྱེད་བདག་པོ་ཡིས། ། རྒྱུད་སྡེའི་འོད་ཟེར་བརྒྱ་ཕྲག་དུ་མ་རྣམས། །
རབ་ཏུ་འགྱེད་པར་མཛད་ནས་གདུལ་བྱ་ཡི། ། བློ་གྲོས་འདབ་སྟོང་འབྱེད་པའི་དགའ་ཚལ་ཡིན། ། དེ་ལྟར་གསུངས་འདུག་ཐུགས་གཞིག་མཛད་པ་ཞུ། ། དེ་དང་མཚུངས་པར་འཇམ་དཔལ་གཟིགས་པ་ཡང་། ། བླ་བྲང་ཤར་གྱི་རྡོ་རྗེ་ཕུག་པ་ལས། ། གཞན་དུ་འཆད་པ་གོང་དང་མཚུངས་པ་ཡིན། ། འཇམ་དཔལ་གཟིགས་དང་བླ་མ་བསྟེན་ཚུལ་རྣམས། ། གོང་གི་རྣམ་ཐར་བསྟོད་པ་དེ་ཉིད་ལས། ། དཔལ་ལྡན་ས་སྐྱའི་བླ་མ་ས་ཆེན་དེ། ། སྐྱེ་བ་དུ་མར་ཚོགས་གཉིས་བསགས་པའི་མཐུས། །
འོད་གསལ་ལྷ་རིགས་འཁོན་གྱི་གདུང་དུ་འཁྲུངས། ། བཅུ་གཉིས་ལོན་ཚེ་བཅོམ་ལྡན་འཇམ་པའི་དབྱངས། ། མངོན་སུམ་ཞལ་གཟིགས་དེ་ལ་ཕྱག་འཚལ་ལོ། ། ཐོག་མར་ཡབ་དང་བ་རི་ལོ་ཆེན་དང་། བྲང་ཏི་དར་མ་ཟུར་ཆེན་བྱང་ཆད་ཁྱུང་། ། ཁྱུང་ནི་རིན་ཆེན་གྲགས་དང་མེ་ལྷང་་་་་་ཆོས་ཀྱི་འབྱུང་གནས་ཟེར་འཚེར། ། ཁའུ་པ་དང་སྒྱི་ཆུ་དགྲ་ལྷ་འབར། ། མལ་གྱོ་ལོ་ཙཱ་པུ་ཧྲང་ལོ་ཆུང་དང་། ། སྐྱུ་ར་ཨ་སྐྱབས་རྡོ་རྗེ་གདན་པ་ཆེ། ། བལ་པོ་པདྨ་ཛྙཱ་ན་བཛྲ་དང་། །
དགེ་བཤེས་རྔོག་དང་མངའ་བརྙེས་ཆོས་འབར་ཏེ། ། བླ་མ་དམ་པ་བསྟེན་ཅིང་གྲུབ་པ་བརྙེས། ། ཤེས་བྱ་ཕལ་ཆེར་འབད་པ་ཆུང་ངུས་མཁྱེན། ། གསུང་ངག་རིན་ཆེན་ལམ་དང་འབྲས་བུར་བཅས། ། ཤིན་ཏུ་ཟབ་པའི་གདམ་ངག་ཕུལ་དུ་ཕྱིན། ། བཀའ་རྒྱ་གྲོལ་ནས་འགྲེལ་པ་བཅུ་གཅིག་མཛད། ། ཅེས་སོགས་རྒྱས་པར་གསུངས་པ་དེ་དག་རྣམས། ། བླ་མ་བསྟེན་དང་ཡི་དམ་ལྷ་ཡི་ཚོགས། ། ཞལ་གཟིགས་ལུང་བསྟན་བརྙེས་པའི་ངོ་མཚར་གཏམ། ། མདོར་བསྡུས་ཙམ་ཞིག་ལེགས་པར་བརྗོད་པ་ཡིན། །
དེ་ཡང་རྣམ་འགྲེལ་བཅུ་གཅིག་མཛད་ཚུལ་ནི། ། བཀའ་རྒྱ་ཐིམ་པའི་ལོ་ཡི་དུས་ཚོད་དེར། ། བྱང་ཆུབ་སེམས་དཔའ་ཨ་སེང་ཞེས་བྱ་བས། ། བརྩེ་བ་ཆེན་པོ་ཀུན་དགའ་སྙིང་པོ་ལ། ། གསུང་ངག་རིན་ཆེན་གདམས་པ་ཟབ་མོ་དེ། ། ཁྱེད་ཀྱི་ཐུགས་ལ་མངའ་ཡང་མི་གསུངས་པར། ། ད་རེས་ཚར་གཅིག་བདག་ལ་གསུངས་པ་དང་། ། ཡི་གེ་ཞིག་ནི་ཅིས་ཀྱང་མཛད་པ་ཞུ། ། དེ་སྐད་གསོལ་བ་བཏབ་པས་བླ་ཆེན་གྱིས། ། ཐུགས་གཞིག་མཛད་ཚེ་བཀའ་རྒྱ་ཐིམ་པ་དང་། །
ཁོང་གིས་གསོལ་བ་བཏབ་པ་གཉིས་འཛོམས་པ། ། བླ་མས་རྟེན་འབྲེལ་བསྒྲིགས་པ་ཡིན་སྙམ་དུ། ། དགོངས་ནས་ཁོང་ལ་ཚར་གཅིག་གསུངས་པའི་རྗེས། ། རྣམ་འགྲེལ་དང་པོ་ཨ་སེང་མ་ཞེས་པ། ། ལེགས་པར་མཛད་ཅིང་དེ་རྗེས་གཞུང་བཤད་ནི། ། སྙག་མ་ཀློག་ཀྱང་ཞུ་བྱས་ཡུམ་སྲས་དང་། ། ཟླ་རྒྱལ་བཟང་ལྡན་འ་འུ་ལྡན་བུ་དང་། ། སྒ་ཐེང་མ་ཞེས་བྱ་བ་བཅུ་གཅིག་མཛད། ། དེ་ནས་གསུང་ངག་རིན་ཆེན་བསྟན་པ་ནི། ། ཁ་བ་ཅན་འདིར་ཆེ་ཆེར་དར་བར་མཛད། །
སྐལ་ལྡན་སློབ་མ་བསྐྲུན་པའི་རྣམ་ཐར་ནི། ། མཆོག་ཐོབ་གསུམ་དང་བཟོད་ཐོབ་བདུན་ལ་སོགས། ། གོང་དུ་བརྗོད་པས་འདིར་ནི་མ་སྨོས་སོ། ། ཁྱད་པར་སྐུ་ལུས་མ་སྤངས་མཁའ་སྤྱོད་གཤེགས། ། མི་ཐུབ་ཟླ་བའི་སྤྲུལ་པ་ལ་སོགས་པ། ། སློབ་མ་ཡང་སློབ་ཉིང་སློབ་བགྲང་ཡས་པ། ། བྱུང་བའི་ཚུལ་རྣམས་མི་ཉག་པཎྜི་ཏ། ། མཁས་མཆོག་གྲགས་པ་རྡོ་རྗེ་ཞེས་བྱ་དེས། ། གོང་གི་རྣམ་པར་བསྟོད་པའི་ཁ་སྐོང་དུ། ། འདི་སྐད་གསུངས་འདུག་དགོངས་གཞིག་མཛད་པ་ཞུ། །
གཞོན་ནུའི་ས་ལ་གནས་པའི་སློབ་མ་ནི། ། མཁའ་སྤྱོད་དབང་པོ་བསོད་ནམས་རྩེ་མོར་གྲགས། ། གཞན་ཡང་བདག་ཉིད་དེ་ཡི་སློབ་མ་ནི། ། བརྟུལ་ཤུགས་གྲུབ་པ་དཔལ་ཆེན་སྒ་ལོ་དང་། ། བྱང་ཆུབ་སེམས་དཔའ་ཟླ་བ་རྒྱལ་མཚན་དང་། ། དཔལ་ལྡན་ཕག་མོ་གྲུབ་པ་ཆེན་པོ་དང་། ། བསྒོམ་ཆེན་ཉ་རྒན་རྣལ་འབྱོར་ཕག་སྟོན་སོགས། ། གྲུབ་པ་བརྙེས་པའི་སྐྱེས་ཆེན་དུ་མ་དང་། །

རྟ་ནག་འཁྲུངས་པའི་རྒྱལ་ཚ་རལ་ཕུག་པ། ། འོ་ཡུག་འཁྲུངས་པའི་གཡར་སྟོན་སྦུ་མ་བ། ། གཡོར་སྟོད་བྱོན་པའི་གཤེན་རྡོར་སེང་གེ་དང་། ། ཡར་ལུང་འཁྲུངས་པའི་གཤེན་སྟོན་དགོན་དཀར་བ། ། འོན་དུ་བྱོན་པའི་ཞང་སྟོན་གསུམ་ཐག་པ། ། བྲག་དམར་གཞུ་དང་ཞང་སྟོན་སྤེ་དམར་བ། ། སྐྱུ་ར་ཨ་སྐྱབས་དེ་སྲས་ཨ་སེང་དང་། ། གནམ་དུ་བྱོན་པའི་ནེ་ཚོ་སྦལ་སྟོན་དང་། ལྷོ་བྲག་དཀར་སྟོན་ལྕགས་ཀྱི་རྡོ་རྗེ་དང་། གསང་ཕུའི་མཁས་པ་མཛངས་སྟོན་འཛའ་ནེ་དང་། ། ཐུགས་སྲས་དམ་པ་བསོད་ནམས་རྡོ་རྗེ་དང་།་་་་་
གཉན་ཕུལ་ཆུང་པར་གྲགས། མཚན་གཙུག་ཏོར་རྒྱལ་པོའང་ཟེར། གཉའ་སྟོན་དབང་རྒྱལ་རྒྱ་བསྒོམ་ཚུལ་ཁྲིམས་གྲགས། ། མི་ཉག་སྟོན་པ་པྲཛྙཱ་ཛྭ་ལ་དང་། ། ཁམས་པ་སྒ་ཐེང་འ་འུ་མ་ལ་སོགས། ། རྨི་ལམ་ན་ཡང་འདོད་ལ་མ་ཆགས་ཤིང་། ། རྒྱུད་སྡེའི་སྙིང་པོ་རིམ་གཉིས་ལྷུར་ལེན་པའི། ། མཁས་གྲུབ་དམ་པ་མུ་མཐའ་བྲལ་བ་ཡི། ། རྒྱ་མཚོའི་གོས་ཅན་དཔལ་དང་ལྡན་པར་བྱས། ། སྒ་ལོའི་སློབ་མ་གཡུ་གྲགས་པ་ལ་སོགས། །
ཟླ་རྒྱལ་སློབ་མ་ཉིན་ཕུག་པ་ལ་སོགས། ། ཕག་གྲུའི་སློབ་མ་འབྲི་སྟག་གླིང་གསུམ་སོགས། ། རྒྱལ་ཚའི་སློབ་མ་རི་མ་གཅེས་བསྒོམ་སོགས། ། ཨ་སེང་སློབ་མ་ཆ་ཚ་ཉང་རན་སོགས། ། རྗེ་པའི་སློབ་མ་ས་སྐྱ་པཎ་ཆེན་དང་། ། གྲགས་པའི་མཐའ་ཅན་བརྒྱད་ལ་སོགས་པ་སྟེ། ། ཤར་ཕྱོགས་རྒྱ་མཚོའི་མཐའ་ཀླས་དམ་པ་རྣམས། ། ཐུགས་རྗེ་ཆེ་ལྡན་དེ་ཡི་སློབ་བརྒྱུད་ལགས། ། ཞིང་འདིའི་གདུལ་བྱའི་དོན་མཛད་ཐུགས་རང་ནས། ། ས་སྟག་ཐ་སྐར་ཡར་གྱི་བཅུ་བཞི་ཚེ། །
གཡས་རུ་སྐྱའོ་ཁ་གདངས་ཞེས་བྱ་བར། ། དཔའ་བོ་མཁའ་འགྲོ་ནམ་མཁའི་ཁམས་གང་བས། ། བསམ་ཡས་ངོ་མཚར་བཀོད་པས་ལེགས་བསུས་ནས། ། རྣམ་དག་ཞིང་དུ་གཤེགས་པའི་ཚུལ་བསྟན་ཚེ། ། སྐུ་ཡི་བཀོད་པ་རྣམ་བཞིར་བསྟན་པ་ལས། ། གཅིག་ནི་ཞིང་མཆོག་བདེ་བ་ཅན་དུ་གཤེགས། ། གཉིས་པ་ལྷོ་ཕྱོགས་གྲུ་འཛིན་གནས་སུ་གཤེགས། ། གསུམ་པ་འཕུར་་་་་་ཨུ་རྒྱན་འགྲོ་རྡོ་རྗེའི་གནས་སུ་གཤེགས། ། བཞི་པ་བྱང་ཕྱོགས་གསེར་མདོག་ཅན་གཤེགས་པར། ། སྤྱན་སྔར་བཞུགས་པ་བསོད་ནམས་རྩེ་མོ་དང་། །
གྲགས་པ་རྒྱལ་མཚན་ཞུ་བྱས་དངོས་གྲུབ་སོགས། ། གྲུབ་ཆེན་རྣམས་ཀྱིས་གསལ་བར་དངོས་སུ་གཟིགས། ། འདི་ནི་ངེས་པར་འཇིག་རྟེན་དབང་ཕྱུག་ཉིད། ། དེ་ཡི་ལོངས་སྤྲུལ་རྣམ་གཉིས་བཞུགས་པའི་གནས། ། བདེ་བ་ཅན་དང་པོ་ཏ་ལ་ཉིད་ཡིན། ། དེ་ཕྱིར་དེ་འདྲའི་གཟིགས་སྣང་བསྟན་པར་ངེས། ། གསང་བའི་མཛོད་ཀུན་གང་གི་ཕྱག་གནས་དང་། ། སྲས་ཀྱི་ཐུ་བོའི་ཞིང་ཁམས་ཡིན་པའི་སླད། ། ཞིང་ཁམས་ཕྱི་མ་གཉིས་སུ་གཤེགས་སམ་སྙམ། ། གང་ཚེ་སྤུར་བཞུ་ཞེན་པ་དེ་ཡི་ཚེ། །
ཀུན་གྱི་འཁོར་ལོ་བདེ་མཆོག་ཞལ་བཞི་པར། ། གསལ་བར་མཐོང་ཞིང་སྐལ་ལྡན་ལ་ལས་ནི། ། ཞལ་བརྒྱད་དགེས་པ་རྡོ་རྗེ་གསལ་བར་མཐོང་། ། རྒྱལ་བ་ཀུན་གྱི་རིགས་བདག་རྡོ་རྗེ་འཆང་། ། འཛམ་གླིང་མཁས་གྲུབ་ཀུན་གྱི་གཙུག་ན་མཛེས། ། སྙན་པའི་བ་དན་ས་གསུམ་རབ་གསལ་བ། ། གང་དེའི་ཞབས་ལ་གུས་པས་ཕྱག་འཚལ་ལོ། ། ཞེས་སོགས་རྒྱས་པར་གསུངས་པ་དེ་དག་ཀྱང་། ། འཁྲུལ་མེད་ཡིན་ནོ་ངེས་ཤེས་ལྡན་པར་མཛོད། ། དགེ་བ་ཅུང་ཟད་རྒྱས་པར་འཕྲོས་སོང་ཡང་། །
ས་ཆེན་རྣམ་ཐར་འཆད་པའི་སྐབས་ཡིན་པས། ། ཉེས་པ་མེད་སྙམ་ཁོ་བོས་བརྗོད་པ་ཡིན། ། དེས་ན་བྱིན་རླབས་གཟི་འོད་འབར་བ་ཡི། ། ཕུག་པ་འདི་ལ་ས་ཆེན་ཕུག་པ་ཟེར། ། དེ་འདྲའི་གནས་མཆོག་ཁྱད་པར་འཕགས་པའི་དབུས། ། སྔར་གྱི་བཞུགས་ཁྲི་ཆུང་ངུ་འདུག་པ་དེ། ། ནང་གི་གཟུངས་གཞུག་ཚུལ་དུ་ལེགས་བཞུགས་ནས། ། དེ་ཡི་ཕྱི་ལ་སྔགས་འཆང་ཆེན་པོ་ཡིས། ། བཞུགས་ཁྲི་གསར་བཞེངས་ཡིད་འོང་ལྡན་པའི་སྟེང་། ། ས་འཇམ་གཉིས་ཀྱི་སྐུ་འདྲ་ངོ་མཚར་ཅན། །
བྱིན་རླབས་གཟི་འོད་འབར་བ་འདི་ཉིད་ནི། ། འགྲོ་བ་ཀུན་གྱི་འདྲེན་པ་དམ་པར་བཞུགས། ། དེ་དག་ལ་ནི་དབང་པོའི་ཉེར་འཚོ་ལས། ། བླ་མེད་བླ་མའི་བླ་བྲང་ཕུན་ཚོགས་ནི། ། ཉིན་བྱེད་པདྨོའི་ཚལ་དུ་ཤར་བ་འམ། ། ཀུན་ནས་བཀོད་ལེགས་མངོན་དགའི་ཞིང་ཁམས་ལྟར། ། སྣ་ཚོགས་རིན་ཆེན་མཆོག་ཏུ་འཁྲིགས་པ་ཅན། ། རབ་བརྗིད་རི་རྒྱལ་ལྟ་བུར་ལྷུན་སྟུག་པའི། ། དཔག་ཡས་གཙུག་ལག་ཁང་བཟང་མཐོ་བའི་རྩེར། ། གསེར་ཟངས་གྱེན་དུ་འཕུར་བའི་འགན་ཇི་ར། །
བཅུ་གཉིས་བདག་པོས་གཟི་འོད་འབར་བ་དང་། ། གྲྭ་བཞིར་སྟོན་ཟླའི་དཔལ་སྟེར་སེང་གེས་མཚན། ། ཡང་ན་ཀུན་གཟིགས་ཕོ་བྲང་བགྲང་ཡས་ལས། ། ཁང་བཟང་འདི་ནི་སྔོན་གྱི་རྒྱལ་བའི་ཞིང་། ། དེ་སླད་ས་ཆེན་འདི་ན་ཉི་མའི་གཉེན། ། ཇི་བཞིན་ཀུན་མཁྱེན་བླ་མ་ཆེན་པོ་ཡིས། ། འགྲོ་ལ་རབ་དགའི་དཔལ་སྟེར་ཟབ་དོན་གྱི། ། སྙིང་པོ་མཆོག་ཏུ་བརྙེས་པའི་རྡོ་རྗེ་ཕུག ། རྡོ་རྗེའི་གདན་འདིར་རྒྱལ་བའི་ཡབ་གཅིག་པུ། ། གཞོན་ནུའི་ཚུལ་འཆང་འཇམ་དབྱངས་ཆོས་གྲྭ་སྟེ། །
རྡོ་རྗེ་འཆང་དབང་འདོད་པའི་སྐལ་ལྡན་རྣམས། ། རྡོ་རྗེ་ཐེག་པའི་ཟབ་ལམ་སྒོར་ཞུགས་ནས། ། རྡོ་རྗེའི་གདན་འདིར་ཉམས་སུ་ལོངས་ཤིག་དང་། ། རྡོ་རྗེའི་སྐུ་ཉིད་མྱུར་དུ་འགྲུབ་བོ་ཀྱེ། ། ཡང་ན་སྐལ་ལྡན་བྱང་ཆུབ་ཐོབ་འདོད་རྣམས། ། དམ་པ་གང་དང་གང་ལ་དད་པ་དག ། ཕུལ་བྱུང་ཀུན་ནས་ཀུན་ཏུ་བྱུང་དུས་སུ། ། ཟུང་འཇུག་བདེ་ཆེན་ཡེ་ཤེས་ཆེར་སྐྱེས་ཏེ། ། ཡང་དག་མཐའ་དང་རྣམ་པར་ལྷན་བྱས་ནས། ། མཐར་ཐུག་འབྲས་བུ་སྐུ་གསུམ་ལྷུན་གྲུབ་འགྱུར། །
འདི་ནི་ཇི་ལྟ་བཞིན་དུ་ཡིད་ཀྱིས་གཟིགས། ། གཙོ་བོ་མགོན་པོ་མཆོག་ནི་ཐོབ་པར་འགྱུར། ། ཀུན་མཁྱེན་མཁྱེན་པས་ལེགས་པར་བསྒྲུབ་པ་ཡིས། ། དགའ་བདེ་བདེ་ལེགས་སྟེར་བ་བྱེད་པ་འདི། ། གཞི་དང་སྙིང་པོ་ཕུན་ཚོགས་མེ་ཏོག་གིས། ། བརྒྱན་པའི་ཞིང་ཁམས་འདི་འདྲ་ཨེ་མ་མཚར། ། ཞེས་གསུངས་འདི་ནི་རྡོ་རྗེ་ཕུག་པ་ཡི། ། ལོ་རྒྱུས་རགས་པ་ཙམ་ཞིག་བརྗོད་པ་ཡིན། ། འདི་ཡི་བྱང་ན་ཕག་མོ་ཕུག་པ་ཡོད། ། དེ་ཡི་ལོ་རྒྱུས་ཐུང་ཙམ་བརྗོད་པ་ན། །
འགྲོ་བའི་མགོན་པོ་ཕག་མོ་གྲུབ་པ་དེ། ། ད་ལྟ་རྣལ་འབྱོར་དབང་ཕྱུག་བིརྺ་པའི། ། སྐུ་ཡི་སྤྲུལ་པ་འཁྲུལ་མེད་ཡིད་ཆེས་པ། ། ས་སྐྱར་བཞུགས་ཞེས་སྙན་པའི་གྲགས་པ་ཡིས། ། འཛམ་གླིང་ས་སྟེང་ཐམས་ཅད་ཁྱབ་པར་གསན། ། གསན་མ་ཐག་ཏུ་སྔོན་གྱི་བག་ཆགས་ཉིད། ། ལེགས་པར་སད་དེ་སྐད་ཅིག་དེ་ཉིད་ལ། ། གདན་ས་ཆེན་པོ་དཔལ་ལྡན་ས་སྐྱར་བྱོན། ། བླ་ཆེན་མཇལ་བས་མི་ཕྱེད་དད་པ་ཐོབ། ། དེ་ནས་རིམ་གྱིས་གསུང་ངག་རིན་པོ་ཆེ། །
ལམ་དང་འབྲས་བུར་བཅས་པའི་གདམས་པ་མཆོག ། ལེགས་པར་གསོལ་བ་བཏབ་པས་ཡོངས་རྫོགས་གནང་། ། ཁྲིད་ཡིག་གཅིག་ཀྱང་ཁོང་གི་དོན་དུ་གསུང་། ། དེ་ཡི་མིང་ལ་གཞུང་བཤད་ཕག་གྲུ་མ། ། ཟེར་བ་དེང་སང་མཁས་བླུན་ཡོངས་ལ་གྲགས། ། དེ་ནས་ཕག་གྲུ་ཁམས་པ་རྡོར་རྒྱལ་གྱིས། ། ཕག་མོ་ཕུག་པར་ཐུགས་རུས་བསྐྱེད་དེ་བསྒོམ། ། དེ་དུས་བླ་མ་ཆེན་པོས་ཉིན་རེ་བཞིན། ། ཉམས་རྟོགས་ཅི་བྱུང་བསྐོར་བར་མཛད་པའི་ཚེ། ། ཉིན་ཅིག་དུས་སུ་བླ་མས་ཕག་གྲུ་ལ། །
དགེ་སྦྱོར་འཕེལ་ལམ་མཐུན་རྐྱེན་འཛོམས་སམ་གསུངས། ། དེ་ལ་ཕག་གྲུའི་ཞུ་ལན་འདི་ལྟར་ཕུལ། ། དགེ་སྦྱོར་འཕེལ་ཞིང་མཐུན་རྐྱེན་གཞན་རྣམས་ཀུན། ། འཛོམས་པར་བྱུང་སྟེ་ཆུ་ཉིད་ཅུང་ཟད་ཙམ། ། ལེན་ཐག་རིང་ཞེས་ཞུས་པས་བླ་ཆེན་གྱིས། ། དེ་འདྲ་དཀའ་ལས་ཅིག་ཀྱང་ཡོད་མ་ཡིན། ། གསུངས་ནས་ཁོང་རང་བཞུགས་སའི་ཕུག་པ་དེའི། ། ནུབ་བྱང་འཚམས་ཀྱི་གད་ཕུག་དེ་ཉིད་དུ། ། ལྗགས་ཆབ་བཏབ་ནས་དེ་ན་ཆུ་འདུག་པ། ། གསུངས་པའི་མོད་ལ་སྐད་ཅིག་དེ་ཉིད་ལ། །
བསྒྲུབ་ཆུ་ཡན་ལག་བརྒྱད་ལྡན་བྱུང་བ་ཡིན། ། འདི་ལའང་རྒྱུས་མེད་རྒྱུས་གཏམ་བྱེད་པ་ཡིས། ། རྨོངས་པ་ཕལ་ཆེར་ཕག་མོ་བསྒྲུབ་ཆུ་ཟེར། ། ལ་ལ་ཕུག་པའང་ཕག་མོ་ཕུག་པ་མིན། ། ཟེར་བ་ལ་སོགས་ཀུན་སློང་བསམ་ངན་གྱིས། ། རང་རང་ཕྱོགས་ཞེན་བྱེད་པ་མང་ཡོད་ཀྱང་། ། དེ་དག་ཐམས་ཅད་མུན་འཁྲུལ་ཁོ་ནར་ཟད། ། དེས་ན་ལེགས་བཤད་སྙན་བརྒྱུད་རྡོ་རྗེའི་གསུང་། ། འདི་ལྟར་ཡིན་ནོ་སྐལ་ལྡན་རྣ་བ་ཉོན། ། ཕུག་པ་འདི་ནི་ཕག་མོ་ཕུག་པ་ཡིན། །
བསྒྲུབ་ཆུ་འདི་ནི་ས་ཆེན་བསྒྲུབ་ཆུ་ཡིན། ། དེ་འདྲའི་སྤུ་རིས་གང་ཡང་མ་ཕྱེད་པའི། ། ལོང་བ་འཁར་འཛུགས་བྱེད་རྣམས་དགོད་རེ་བྲོ། ། འདི་འདྲའི་དོགས་དཔྱོད་ཡང་དག་བྱེད་འདོད་ཚེ། ། ཡང་ན་བླ་མ་དམ་པའི་སྙན་བརྒྱུད་དགོས། ། ཡང་ན་གོང་མའི་གསུང་རབ་ཚད་ལྡན་སོགས། ། དེ་དང་དེ་ཡི་ཡིག་ཆ་གང་ཡིན་ལ། ། ཐོས་བསམ་སྒོམ་གསུམ་བྱེད་པ་གནད་དུ་ཆེ། ། དེ་ནས་འགྲོ་མགོན་ཕག་མོ་གྲུབ་པ་དེས། ། ཉིན་མཚན་གཡེལ་བ་མེད་པར་བསྒོམ་པ་ཡིས། །
ཉམས་རྟོགས་ཐམས་ཅད་གོང་འཕེལ་ཡོད་པའི་སྐབས། ། རྗེ་བཙུན་ཆེན་པོ་རྣལ་འབྱོར་དབང་ཕྱུག་སྟེ། ། གྲུབ་པའི་གཙུག་རྒྱན་མི་ལ་རས་པ་དང་། ། དེ་ཡི་ཐུགས་སྲས་རས་ཆུང་རྡོ་རྗེ་གྲགས། ། དཔོན་སློབ་གཉིས་པོས་ཕག་གྲུའི་སྒོ་འགག་ཏུ། ། ཌྭ་བཅོམ་བྱས་པས་ཕག་མོ་གྲུབ་པ་ཉིད། ། སྔོན་གྱི་བག་ཆགས་སད་དེ་སྐད་ཅིག་ལ། ། དྲན་པས་མ་ཟིན་ཕུག་པོ་དེ་ཉིད་ནས། ། ཧར་ལང་རྒྱབ་ཏེ་ཕྱི་སྒོའི་ནང་དུ་སླེབ། ། དེ་ནས་དྲན་པ་ཟིན་ཏེ་བླ་མ་ལ། །
གནང་བ་མ་ཞུས་ཕྱིན་ན་བར་ཆད་འགྱུར། ། སྙམ་ནས་ཕག་གྲུ་ནང་དུ་ལོག་པ་ན། ། རྗེ་བཙུན་ཆེན་པོ་མི་ལ་རས་པ་དེ། ། མངོན་པར་མཁྱེན་པས་དགོངས་ནས་རས་ཆུང་པར། ། བུ་གཅིག་ཡོད་པ་དེ་ནི་ཚ་བོར་སོང་། ། ད་ནི་རང་རེ་གཉིས་པོ་ཕྱིན་པ་དྲག ། གསུངས་ནས་སྣང་བ་གདོང་གཏད་ཧད་དེ་བྱོན། ། ཕག་མོ་ཕུག་པའི་ལོ་རྒྱུས་དེ་ལྟར་ཡིན། ། བསྒྲུབ་ཆུ་འདི་ནི་བྱིན་རླབས་ཆེ་བ་ཙམ། ། མ་ཡིན་གཞན་ཡང་ངོ་མཚར་དུ་མ་ཡོད། །
དམ་ཉམས་བྱུང་ན་སྐད་ཅིག་ཉིད་ལ་སྐམ། ། ས་ཡང་རླན་གཤེར་ཡོད་པ་གཅིག་ཀྱང་མེད། ། དམ་ཚིག་ལྡན་པའི་སྐལ་ལྡན་ལས་འཕྲོ་ཅན། ། བྱུང་ན་སྐད་ཅིག་ཉིད་ལ་ཆུ་ཆེན་འབབ། ། དེ་སོགས་བརྟག་དཔྱད་ཁྱད་པར་འཕགས་པ་ཡོད། ། བསྒྲུབ་ཆུ་ངོ་མཚར་ཕུན་ཚོགས་དེ་འདྲ་བདོག ། ཡ་མཚན་ཆེ་བའི་ཕུག་པ་འདི་ཉིད་ན། ། བརྩེ་བ་ཆེན་པོའི་སྐུ་འདྲ་རྙིང་མ་དང་། ། ཕག་གྲུ་ས་ལོ་སྔགས་འཆང་ཆེན་པོ་སྟེ། ། བྱིན་རླབས་ཆེ་བའི་སྐུ་འདྲ་དེ་དག་ནི། །
འགྲོ་བ་ཀུན་གྱི་སྐྱབས་མཆོག་དག་ཏུ་བཞུགས། ། དེ་ནི་ཕག་མོ་ཕུག་པའི་ལོ་རྒྱུས་ལགས། ། ད་ནི་བཀའ་བབས་བཞི་ཡི་བྱུང་ཚུལ་ལས། ། བཀའ་འབབ་དང་པོ་བསེ་མགོན་ཡིན་པས་ན། ། དེ་ཡི་ལོ་རྒྱུས་རྣམ་གྲངས་མང་ན་ཡང་། ། ཡིད་ཆེས་གདེང་ཐོབ་རྩ་བའི་བླ་མ་མཆོག ། སྔགས་འཆང་ཆེན་པོའི་གསུང་ལས་འདི་ལྟར་འབྱུང་། ། དང་པོ་མགོན་པོ་འདི་ཡི་སྐུ་རྒྱུ་ནི། ། སྤྱིར་གྱི་རྒྱ་གར་ཆོས་ཀྱི་རྒྱལ་པོ་དང་། ། དུ་རུ་ཀ་ནི་ལོ་ཀའི་རྒྱལ་པོ་སྟེ། །
རྒྱལ་པོ་དེ་གཉིས་ཐོག་མར་གྲོགས་མཆེད་བྱས། ། ཤིན་ཏུ་མཛའ་ཞིང་མཐུན་པར་ཡོད་པ་ལས། ། རེ་ཞིག་ཚེ་ན་རྒྱ་གར་རྒྱལ་པོ་དེས། ། དུ་རུ་ཀ་ཡི་རྒྱལ་པོར་ཡིག་རྟེན་ལ། ། གོས་དར་ལས་གྲུབ་བསྲུབ་མེད་གོས་ཤིག་ལ། ། སྙིང་ཁར་རི་མོ་རྐང་རྗེས་འདྲ་བ་ཞིག ། ཡོད་པ་སྐྱེས་སུ་བཀུར་བས་སྡིག་རྒྱལ་དེ། ། རབ་ཏུ་ཁྲོས་ཏེ་ཁོ་ཡི་རྐང་པ་ཉིད། ། ང་ཡི་སྙིང་ཁར་བརྡེག་ཅེས་ཟེར་བའི་བརྡའ། ། འདི་ནི་ཤིན་ཏུ་མི་འཐད་མྱུར་དུ་ནི། །
དམག་གི་ཚོགས་རྣམས་ད་ལྟ་གྲབས་ཀྱིས་ཟེར། ། དེ་མ་ཐག་ལ་དམག་རྒྱབ་ཆོས་རྒྱལ་བཅོམ། ། དེ་ཡི་དུས་སུ་ནང་པ་ཐམས་ཅད་བྲོས། ། རི་སུལ་ནགས་གསེབ་གང་བྱུང་དག་ལ་བསྡད། ། དེ་ཚེ་རྡོ་རྗེ་གདན་གྱི་ཆོས་སྐྱོང་ཚོའང་། ། གཎྜི་ཕྲག་པར་བཀལ་ནས་བྲོས་བྱུང་བས། ། པཎྜི་ཏ་ཡི་ཚོགས་ཀྱིས་འདི་སྐད་ཞུས། ། ཁྱེད་རྣམས་ཡེ་ཤེས་སྤྱན་ལྡན་ཡིན་པ་ལ། ། གཟུགས་ཅན་མི་དང་འདྲ་བར་བྲོས་པ་ན། ། ངོ་ཡང་ཚ་མོད་དམ་ཉམས་སྒྲོལ་ལ་ཤོག །
དེ་སྐད་སྨྲས་པས་མགོན་ཚོགས་ཀུན་ན་རེ། ། སྤྱིར་གྱི་ཆོས་སྐྱོང་དམ་ཉམས་བཟའ་བ་ལ། ། ཤིན་ཏུ་དགའ་ནའང་སྡིག་རྒྱལ་འདི་ཉིད་ཀྱི། ། གཤིན་རྗེ་གཤེད་ལ་ཧྲིཿཥྛི་ཁྲི་ཕྲག་ནི། ། བཅུ་དང་ལྔ་ཡི་ལྷག་པ་སོང་འདུག་པས། ། ད་ལྟ་ངེད་རྣམས་ཅུང་ཟད་ཡོངས་པ་ཡིན། ། ཁོ་ཡི་བསོད་ནམས་ཉམས་པའི་ལས་ངན་ཞིག ། བྱས་མ་ཐག་ཏུ་ངེད་རྣམས་ཧབ་ཤ་བྱེད། ། གཟིགས་པར་ཞུ་ཞིག་གྲུབ་པའི་དབང་ཕྱུག་རྣམས། ། དེ་ཁད་ཞུས་མ་ཐག་ཏུ་སྡིག་རྒྱལ་ཁོ། །
བསམ་ངན་སྐྱེས་ནས་རྡོ་རྗེ་གདན་དུ་ཕྱིན། ། རྟེན་གྱི་གཙོ་བོ་མཧཱ་བོ་དྷཱི་ཡི། ། སྐུ་བརྙན་ཡོད་པར་འདི་ཉིད་རྒྱུ་གང་ཡིན། ། སྙམ་ནས་སྙུག་གྲིས་གཞོགས་ཏེ་བལྟས་པ་ན། ། ཁོ་ཡི་བསོད་ནམས་ཐམས་ཅད་སྐད་ཅིག་ལ། ། ཉམས་པར་ཤེས་ནས་ཆོས་སྐྱོང་འཁོར་བཅས་རྣམས། ། སཽ་དང་ཧཱུྃ་ཕཊ྄་ང་རོ་འབྲུག་ལྟར་ལྡིར། ། རྒྱོབ་གསོད་ཟེར་ཞིང་སྤྲིན་ཕུང་འཐིབ་པ་ལྟར། ། འདུས་ནས་སྐད་ཅིག་ཉིད་ལ་སྡིག་རྒྱལ་བསྒྲལ། ། དེ་ཚེ་པཎ་ཆེན་གྲུབ་ཐོབ་ཀུན་འཚོགས་ནས། །
ཆོས་སྐྱོང་རྣམས་ལ་གཏང་རག་རྒྱས་པ་ཕུལ། ། དེ་རྗེས་ཁོ་ཡི་ཤ་ལྤགས་རུས་པ་རྣམས། ། ཐུགས་རྟོག་ཞིབ་པོས་ཅུང་ཟད་མ་འཁྱར་བ། ། མཛད་ནས་སྐུ་འབག་བཞེངས་པའི་ཆོ་ག་དང་། ། བདེ་བྱེད་གོ་ཆས་གཙོ་མཛད་རྒྱ་གར་གྱི། ། པཎ་ཆེན་ལྔ་བརྒྱའི་ཕྱག་བཟོ་འཁྲུལ་མེད་ཡིན། ། དེ་ཡང་ལྤགས་པ་བརྒྱངས་ནས་བསེ་བཟོས་པ། ། དེ་ལ་སྐུ་འབག་འདི་ཉིད་བསྒྲུབ་པ་དང་། ། ཤ་རུས་ལ་སོགས་ལྷག་མ་གང་ཡོད་ལ། ། བྱིན་གྱིས་བརླབས་ནས་མི་མགོའི་དོ་ཤལ་སོགས། །
གང་ལ་ཅི་འཚམས་ལེགས་པར་བཞེངས་པ་ཡིན། ། བསེ་འབག་ཟེར་བའི་རྒྱུ་མཚན་དེ་ལྟར་ལགས། ། དེ་ཉིད་གྲུབ་མ་ཐག་ཏུ་ནམ་མཁའ་ནས། ། མེ་ཏོག་སྔོན་པོ་ཤིན་ཏུ་ཡིད་འོང་གཅིག ། ལེགས་པར་བབས་ནས་སྐུ་ལ་ཐིམ་པ་ན། ། དེ་ཡི་མོད་ལ་སྐུ་མདོག་མཐིང་ནག་ལ། ། འོད་ཟེར་མེ་ལྟར་འབར་བ་མངོན་སུམ་མཐོང་། ། དེ་ནི་ནག་པོ་ཞེས་པའི་རྒྱུ་མཚན་ལགས། ། དེར་རྗེས་རྡོ་རྗེ་གདན་གྱི་བྱང་སྒོ་ཡི། ། སྲུང་མར་པཎ་ཆེན་ལྔ་བརྒྱའི་མངའ་གསོལ་དང་། །
རབ་གནས་བཀྲ་ཤིས་མཛད་དེ་བཞུགས་པ་ལ། ། ཁ་ཅིག་འདི་ལ་སངས་རྒྱས་འོད་སྲུང་དང་། ། ཤཱཀྱ་ཐུབ་གཉིས་ཀས་རབ་གནས་མཛད་ཟེར་བའི། ། བཤད་ཚོད་འདུག་ཀྱང་འདི་ནི་ཇི་ལྟར་ཡིན། ། དེ་ཡི་རྒྱུ་མཚན་རྒྱ་གར་འཕགས་པའི་ཡུལ། ། རྡོ་རྗེ་གདན་གྱི་གཙུག་ལག་རྟེན་གསུམ་རྣམས། ། སྟོན་པ་མྱ་ངན་འདས་པའི་རྗེས་སུ་ནི། ། རྒན་མོ་མ་བུ་གཉིས་ཀྱིས་བཞེངས་པ་ཡི། ། ལོ་རྒྱུས་བདེན་ན་གོང་གི་བཤད་ཚོད་འཁྲུལ། ། བདག་ནི་མཐོང་རྒྱ་ཆུང་བས་ལོས་ཡིན་ནམ། །
གོང་མའི་སྙན་བརྒྱུད་འདུག་པའང་མ་ཐོས་སོ། ། དེ་ནས་རེ་ཞིག་བོད་ཀྱི་བསོད་ནམས་ལ། ། ཆོས་སྐྱོང་འདི་ཉིད་འབྱོན་པའི་དུས་བབས་ཚེ། ། ལོ་ཆེན་རིན་ཆེན་བཟང་པོ་ཞེས་བྱ་བའི། ། སྐྱེས་མཆོག་དེ་ལ་གྲུབ་ཐོབ་ཆེན་པོ་གང་། ། ཤདྷ་ཀ་ར་ཝརྨ་ཞེས་བྱས་གནང་། ། དེ་ནས་སྤྱན་འདྲེན་ཞུ་བར་བརྩམས་པ་ལས། ། སྔ་རིས་སྟོད་དུ་འཕུར་ཏེ་བྱོན་པ་ཡིན། ། དེ་ནི་འཕུར་ཤེས་ཟེར་བའི་རྒྱུ་མཚན་ལགས། ། དེ་ནས་རིན་ཆེན་བཟང་པོས་བྲག་སྟེང་པ། །
ཡོན་ཏན་ཚུལ་ཁྲིམས་ཉིད་ལ་གནང་བའི་ཚེའང་། ། གོང་བཞིན་འཕུར་ནས་གློ་བོ་བྲག་སྟེང་དུ། ། ལེགས་པར་བྱོན་རྗེས་ཆོས་སྐྱོང་བཞུགས་ཁྲི་དང་། ། སྐུ་རྒྱབ་རྗེས་ཀྱང་ད་ལྟའི་བར་དུ་ནི། ། ཤིན་ཏུ་གསལ་བར་སྐྱེ་བོ་ཀུན་གྱིས་མཐོང་། ། ཡོན་ཏན་ཚུལ་ཁྲིམས་ཞེས་བྱའི་སྔགས་འཆང་གིས། ། བླ་ཆེན་མལ་གྱོ་བློ་གྲོས་གྲགས་པ་ལ། ། ལེགས་པར་གནང་ཚེའང་གོང་བཞིན་འཕུར་ནས་ནི། ། གུང་ཐང་ན་ལ་རྩེ་ཡི་གཙུག་ལག་ཁང་། ། མཧཱ་ཀཱ་ལའི་གནས་མཆོག་ཏུ་ཕེབས་ཏེ། །
དེ་ནས་བརྩེ་ཆེན་ཀུན་དགའ་སྙིང་པོ་ཡི། ། ཕྱག་ཏུ་ལེགས་པར་བབས་པ་ཡིན་ནོ་ཀྱེ། ། དེ་ཡི་ལོ་རྒྱུས་ཅུང་ཟད་སྤྲོས་པ་ན། ། བརྩེ་བ་ཆེན་པོ་ཀུན་དགའ་སྙིང་པོ་དེས། ། ན་ལ་རྩེ་རུ་བླ་ཆེན་མལ་ལོ་ལ། ། ཟབ་ཆོས་གསན་པར་ལེགས་པར་ཕེབས་པའི་ཚེ། ། ཐོག་མར་བདེ་མཆོག་ཆོས་བསྐོར་གསན་པར་མཛད། ། དེ་ཡི་དུས་སུ་ས་ཆེན་མ་གཏོགས་པ། ། དཔོན་སློབ་འགའ་ཡི་སྔགས་བཏུ་མཛད་པ་ལ། ། ས་ཆེན་གྱིས་གཟིགས་དཀའ་ལས་ཆེ་བ་ཡི། །
སྣང་ཚུལ་གཟིགས་ཚེ་དེ་ལ་འདི་ལྟ་བུ། ། དཀའ་ལས་མེད་པ་འདྲ་ཚུལ་ཞུས་པའི་ཚེ། ། མལ་ལོ་དེ་ཉིད་ཐུགས་རུ་ང་བས་ན། ། ཤེས་ན་བསམ་པས་མི་ཤེས་མ་ཤེས་ན། ། བསམ་པ་ཚོས་ནི་དེ་མ་ཁད་ལ་ཤེས། ། ལ་ལས་མི་ཚེའི་ཆོས་རྣམས་ལ་ལ་ཡི། ། ཚར་རེའི་ཤེས་པ་འདི་འདྲ་གང་ཡིན་ཨང་། ། གསུངས་ནས་ཅུང་ཟད་བཀྱོན་པའི་ཚུལ་བསྟན་པས། ། ས་ཆེན་ཅུང་ཟད་སྐྱེངས་པའི་རྣམ་པ་ཡིས། ། ཆོས་གྲྭ་དེ་ཡི་ཕ་ཚད་གད་ཕུག་ཅིག །
འདུག་ས་དེ་རུ་ང་ཡི་མ་ཤེས་སྙམ། ། ཐུགས་ལས་མཛད་ཅིང་ཅུང་ཟད་བཞུགས་པའི་དུས། ། སྐོར་འཚུབ་འདྲ་བའི་རླུང་པོ་ཆེན་པོ་གཅིག ། ལང་ཏེ་ཕྱག་དཔེ་ཐམས་ཅད་འཁྱེར་བའི་ཚེ། ། དཔོན་སློབ་ཐམས་ཅད་ཕྱག་དཔེ་འཚོལ་བ་ཡི། ། ཐུགས་གཡེངས་ཤིན་ཏུ་ཆེ་བར་གྱུར་ན་ཡང་། ། ཕྱག་དཔེ་ཤོག་ལྡེ་གཅིག་ཀྱང་བརྙེད་མ་གྱུར། ། ཕྱག་དཔེ་ཚོ་ནི་གཅིག་ཀྱང་མ་གྱག་པར། ། ཐམས་ཅད་བརྩེ་བ་ཆེན་པོ་བཞུགས་སར་བབས། ། དེ་མ་ཁད་ལ་ཕྱག་དཔེ་ཀུན་བསྣམས་ནས། །
མལ་གྱོ་ཉིད་ལ་འབུལ་དུ་ཕེབས་པའི་ཚེ། ། ལས་འཕྲོ་ཅུང་ཟད་ཡོད་པ་ཡིན་ཉན་ཆེ། ། གསུངས་བ་ཙམ་ལས་གཞན་ནི་བཀའ་མི་སྩལ། ། དེ་ནས་ས་སྐྱར་ཕེབས་བཞུགས་གནང་བའི་དུས། ། འོ་ན་ཁྱོད་རང་བྱོན་པས་ཆོག་པར་གནང་། ། ངེད་ཀྱི་ཟབ་ཆོས་བཤད་པ་དེ་དག་ལ། ། དཀྱིལ་འཁོར་ཡིན་ཟེར་ཕུབ་གོག་གཅིག་གི་སྟེང་། ། ས་དཀར་གཅིག་གི་པདྨ་འདབ་བརྒྱད་བྲིས། ། དེ་ཡི་སྟེང་དུ་བུམ་པ་ཡིན་ཟེར་ནས། ། བླུ་གུའི་སྐེ་ལ་བལ་འདབ་དཀྲིས་པ་ཡི། །
མགུལ་ཆིངས་ཡིན་ཟེར་ཟོག་གི་མགོ་བོ་བསྐོར། ། དེ་འདྲ་མ་བྱེད་ངེད་ཀྱི་ཆོས་ཉམས་འགྲོ། ། གསང་སྔགས་བྱ་བ་ལག་ལེན་གཙང་དགོས་སོ། ། དེ་ལ་སོགས་པ་ཞི་དྲག་གཉིས་ཀ་ཡིས། ། གསུང་གི་བདུད་རྩི་ལེགས་པར་གནང་བ་ལ། ། བརྩེ་ཆེན་དེ་ཡི་ཞུས་ལན་འདི་ལྟར་ཕུལ། ། ཟོག་ཆོས་བྱེད་པའི་གང་ཟག་བདག་མིན་པས། ། དེ་འདྲ་གང་ནས་བྱེད་ལགས་བླ་མ་རང་། ། ཡེ་ཤེས་སྤྱན་གྱིས་ཡང་ཡང་གཟིགས་འཚལ་ལོ། ། ཞེས་ཞུས་དེ་ནས་ལྷོ་ལམ་བརྒྱུད་དེ་ཕེབས། །
ཕེབས་ས་ཀུན་ཏུ་ཇོ་སྲས་ས་སྐྱ་པ། ། ཕེབས་ཀྱི་ཡོད་འདུག་ཟེར་བའི་སྙན་གྲགས་ཀྱིས། ། གང་ཕེབས་ས་རུ་བརྙེད་བཀུར་ཞབས་ཏོག་དང་། ། རིན་ཆེན་གསེར་གྱི་འབུལ་བ་མང་དག་བྱུང་། ། དེ་ནས་གདན་ས་ཆེན་པོར་ཕེབས་པའི་ཚེ། ། གསེར་རྣམས་ཀུན་ལ་གཟིགས་རྟོག་ལེགས་པར་ནི། ། མཛད་པས་གསེར་སྲང་ཆེན་པོ་བཅུ་བདུན་ཙམ། ། བྱུང་བ་དེ་ཉིད་དེ་མ་ཁད་ལ་ནི། ། སྔགས་པ་གཅིག་བཏང་བླ་ཆེན་མལ་ལོ་ལ། ། ལེགས་པར་འབུལ་བསྐྱེལ་བྱེད་པར་ཕྱིན་པ་ན། །
མལ་ལོ་དེ་ཉིད་ཚོགས་གྲལ་ཆེན་པོ་ཞིག ། ཚོགས་པ་དེ་ཡི་དབུས་ན་བཞུགས་འདུག་པ། ། སྔགས་པ་ཡིས་ནི་བླ་མའི་ཉེ་གནས་ལ། ། འཕྲིན་དུ་བཀུར་ཏེ་བླ་མར་མཇལ་ཞུས་པས། ། ཟ་འདོད་ཡིན་ཡོང་བཟའ་བཏུང་བྱིན་ལ་ཞོག ། ཅུང་ཟད་ཅིག་ནས་འཕྲད་ཡོང་ཟེར་བ་ལོབ། ། དེ་སྐད་གསུངས་པ་ལྟ་བུ་སྔགས་པ་ལ། ། ལེགས་པར་གླེང་བས་སྔགས་པ་བང་ཆེན་དེས། ། ཟ་འདོད་མ་ཡིན་འབུལ་བ་ཕྲན་བུ་བདོག ། དེ་སྐད་ཞུས་དང་བྱས་ནས་སླར་ཞུས་པས། །
འབུལ་བ་ག་འདྲ་ཡོད་ཅེས་དྲིས་ལ་ཤོག ། གསུངས་པ་ལྟར་དུ་བང་ཆེན་ལ་བསྒྱུར་བས། གསེར་གྱི་འབུལ་བ་ཕྲན་བུ་ཞིག་ནི་བདོག ། དེ་ལྟར་ཞུས་མ་ཐག་ཏུ་བླ་ཆེན་རང་། ། ཁྲི་ལས་མྱུར་བར་བཞེངས་ཏེ་སྔགས་པ་ལ། ། གང་ཙམ་ཡོད་ཅེས་བལྟ་རྟོག་ཚུལ་གྱིས་གསུངས། ། ཁོང་གི་གསེར་སྲང་བཅུ་བདུན་ཡོད་ཞུས་པས། ། བླ་མ་རང་གི་མགུལ་གྱི་ཁུག་མག་ནས། ། གསེར་སྲང་གང་པ་གཅིག་ཀྱང་བཏོན་བྱུང་ནས། ། འོ་ན་འདི་ཡང་བསྣོན་ལ་ཚོགས་དབུས་སུ། །
གསེར་སྲང་བཅོ་བརྒྱད་ཡོད་ཅེས་ངོ་སོ་དང་། ། བཅས་ཏེ་ལེགས་པར་ཕུལ་ཅིག་གསུངས་རྗེས་སུ། ། བླ་མ་ཉིད་རང་ཚོགས་ལ་འགྱོགས་པར་ཕེབས། ། ཁྱེད་རང་རིམ་གྱིས་ཤོག་ཅིག་གསུངས་པ་ལྟར། ། བསླབ་སྟོན་ཇི་བཞིན་ཁོང་གིས་ཕུལ་བ་ན། ། ཚོགས་པ་ཐམས་ཅད་ཧ་ལས་ངོ་མཚར་གྱུར། ། བླ་ཆེན་རང་ཡང་ཤིན་ཏུ་དགེས་པར་གྱུར། ། ཚོགས་ཆེན་གྲོལ་ནས་སྔགས་པ་བང་ཆེན་ལ། ། ཤིན་ཏུ་དགེས་ཤིང་དྲི་རྩད་མང་པོ་གནང་། ། ཁྱད་པར་ཞུས་ལན་རྫོང་ཐར་གནང་དུས་སུ། །
འོ་ན་ཁྱེད་རང་ཅི་རྩོལ་གྱིས་ལ་རྒྱུག ། ཁོང་ལ་མི་རྒན་འདི་སྐད་ཟེར་གྱི་ལོབ། ། ན་ནིང་ངེད་ཀྱི་ཅུང་ཟད་མ་ཤེས་འདུག ། སློབ་མ་སྣོད་ལྡན་ཁྱད་པར་འཕགས་པའི་མཆོག ། ཡིན་པ་མ་ཤེས་ད་ནི་དམ་ཚིག་པ། ། ཡིན་པར་ངེས་སོ་སྙིང་གི་བུ་མཆོག་ཁྱེད། ། སྐོར་ཅིག་ཡར་ལ་ངེས་པར་འབྱོན་པ་ཞུ། ། ཆོས་ཀྱི་འཕྲོ་དང་འཆམས་མགོན་ངོ་མཚར་བ། ། འབུལ་རྒྱུ་བདོག་པས་མྱུར་དུ་ཕེབས་ཞུས་ཅིག ། ཅེས་གསུངས་བང་ཆེན་གྱིས་ཀྱང་མྱུར་བར་འོང་། །
ས་སྐྱར་སླེབས་ཏེ་ཇི་ལྟར་གསུངས་པ་རྣམས། ། བླ་ཆེན་ཀུན་དགའ་སྙིང་པོའི་སྙན་ཕུལ་བས། ། ཤིན་ཏུ་དགེས་ཤིང་སྔགས་པ་བང་ཆེན་ལ། ། ལེགས་སོའི་བྱ་དགའ་ཆེན་པོ་གནང་བར་མཛད། ། དེ་ནས་བླ་ཆེན་མལ་གྱིས་བཀའ་གནང་བཞིན། ། བརྩེ་བ་ཆེན་པོ་ཀུན་དགའ་སྙིང་པོ་དེས། ། ལམ་གྱི་དཀའ་བ་ཁྱད་དུ་སད་ནས་ནི། ། མྱུར་བར་ན་ལ་རྩེ་རུ་ཕེབས་པའི་ཚེ། ། མཇལ་འཕྲད་ཕུན་སུམ་ཚོགས་པ་གྲུབ་རྗེས་སུ། ། བླ་ཆེན་གསུང་ལས་ཁྱེད་ཉིད་དམ་ཚིག་པ། །
ཁྱད་པར་ཅན་དུ་འདུག་ཀྱང་ངེད་རང་གིས། ། ངོ་མ་ཤེས་པས་ཅུང་ཟད་འགྱང་སྟེ་མཆིས། ། འོན་ཀྱང་ད་ནི་མི་རྒན་འདི་ཉིད་ཀྱི། ། ཁོག་པའི་ནང་ན་སྙིང་ནང་ཁྲག་འདྲ་བའི། ། ཟབ་ཆོས་མང་པོ་ཡོད་པས་གསན་པ་འཚལ། ། ཞེས་གསུངས་ཐུགས་ཀྱི་ཉིང་ཁུ་མ་ལུས་པ། ། ལེགས་པར་གནང་ཞིང་ཁྱད་པར་མགོན་པོ་ཡི། ། ཆོས་བསྐོར་མཐའ་དག་རྫོགས་པར་གནང་བའི་རྗེས། ། རྗེས་གནང་སྐབས་སུ་སྐུ་ཡི་རྗེས་གནང་དུས། ། འཆམས་མགོན་ཡིད་བཞིན་ནོར་བུ་འདི་གནང་སྟེ། །
ཆོས་སྐྱོང་ཉིད་ལ་བཀའ་བསྒོ་འདི་ལྟར་མཛད། ། ད་ནི་མི་རྒན་ང་ལ་ཁྱོད་མི་དགོས། ། ཁྱོད་རང་ཇོ་སྲས་ཀུན་དགའ་སྙིང་པོ་ཡི། ། ཕྱིས་བཞིན་སོང་ལ་དཔལ་ལྡན་ས་སྐྱ་པའི། ། བསྟན་པ་སྡེ་དང་གདུང་བརྒྱུད་འཁོར་བཅས་སྲུངས། ། དེ་སྐད་གསུངས་ནས་མི་ལ་མི་གཏོད་པ། ། བཞིན་དུ་ཆོས་སྐྱོང་ཕྱག་དང་ས་ཆེན་གྱི། ། ཕྱག་གཉིས་སྦྲེལ་བར་མཛད་པས་མགོན་པོ་ཡིས། ། ཧཱུྃ་ཕཊ྄་ལ་སོགས་བཞད་སྒྲ་ཆེར་སྒྲགས་པས། ། ཁམས་གསུམ་མ་ལུས་ཐམས་ཅད་སྐྲག་པར་མཛད། །
དེ་ནི་ཆོས་སྐྱོང་སྐུ་ཡི་དམ་ཚིག་ཡིན། ། གཉིས་པ་གསུང་གི་རྗེས་གནང་མཛད་དུས་སུ། ། དར་ནག་དག་ལ་ཤ་ས་ན་བྲིས་པ། ། ལེགས་པར་གནང་སྟེ་འདི་ནི་གསུང་གི་རྟེན། ། གསུམ་པ་ཐུགས་ཀྱི་རྗེས་གནང་གནང་དུས་སུ། ། ལྕགས་ཀྱི་རྡོ་རྗེ་རྩེ་དགུ་ལེགས་གནང་བ། ། འདི་ནི་ཐུགས་ཀྱི་རྟེན་ཡིན་ཡོན་ཏན་དང་། ། འཕྲིན་ལས་རྟེན་དུ་མན་ངག་ཟབ་དགུ་རྣམས། ། ལེགས་པར་བསྡུས་པའི་བེའུ་བུམ་མ་ལུས་ཏེ། ། བསེ་ཡི་ག་འུ་འོད་ཟེར་འབར་བ་རྣམས། །
ལེགས་པར་གནང་སྟེ་ཅི་བསམ་ཐམས་ཅད་འགྲུབ། ། དེ་ནས་རིམ་གྱིས་འཆམས་མགོན་དང་བཅས་ཏེ། ། ལ་སྟོད་བརྒྱུད་ཅིང་ཕེབས་པར་མཛད་པའི་ཚེ། ། གྲང་སོའི་སྟོད་ཀྱི་ལམ་ཆེན་དེ་ཉིད་ལ། ། ད་ལྟ་འགོང་ལམ་ཟེར་བ་སྒྲ་དོན་འཆུགས། ། འདི་ནི་འགོང་ལམ་མ་ཡིན་མགོན་ལམ་ཡིན། ། འཆམས་མགོན་ཕེབས་པའི་ལམ་ཉིད་ཡིན་པ་དང་། ། ཤིན་ཏུ་འདྲོངས་པས་ཐིག་དང་མཚུངས་འདྲ་ཡོད། ། དེ་ཡི་ཕྱིར་ན་མགོན་པོའི་ཐིག་ལམ་ཟེར། ། དེ་དང་མཚུངས་པར་གྲང་སོའི་ལ་ཡི་མིང་། །
ད་ལྟ་ཁྲོ་བོ་ཞེས་པ་གོང་དང་འདྲ། ། ཁྲ་བོ་མ་ཡིན་ཁྲོ་བོ་ཡིན་པར་ནི། ། ཁྲོ་བོའི་རྒྱལ་པོ་མཧཱ་ཀཱ་ལ་ཉིད། ། ལེགས་པར་ཕེབས་པས་གྲང་སོ་ཁྲོ་བོ་ལ། ། དེ་འདྲའི་ལ་ཡི་ཕར་ངོས་དེ་ཉིད་ནས། ། འགྲུལ་པ་ལ་སོགས་སུ་ཡང་མི་འདུག་པས། ། འཆམས་མགོན་འདི་ཉིད་འཆམས་ཞིང་རིམ་གྱིས་བྱོན། ། ལ་དེའི་ཚུར་ཕྱོགས་ནས་འོང་འགྲུལ་པ་ཞིག ། ཡོང་པ་དེ་དང་ལ་ཟེར་རྩེ་འཛོམས་པས། ། འགྲུལ་པ་དེ་ཉིད་སྐད་ཅིག་དེ་ཉིད་ལ། །
ཁ་ནས་ཁྲག་སྐྱུགས་ལ་ཟེ་དེ་རུ་ཤི། ། ཆོས་སྐྱོང་གཉན་པའི་གྲགས་པས་ས་སྟེང་ཁྱབ། ། དེ་ནས་རིམ་གྱིས་ཞལ་ཁེབས་ལ་སོགས་པས། ། ལེགས་པར་དྲིལ་ནས་ཀུན་གྱིས་མི་མཐོང་བར། ། གསང་ཞིང་སྦ་བའི་ཚུལ་གྱིས་སྤྱན་དྲངས་ཏེ། ། སྒོ་རུམ་གཟིམ་སྤྱིལ་དཀར་པོར་ཕེབས་པའི་ཚེ། ། ད་ལྟ་བཞུགས་སའི་གཟིམ་ཁང་འདི་ཉིད་དུ། ། ཅུང་ཟད་བཞུགས་བཅུག་དེ་ནས་མགོན་ཁང་སོགས། ། ཞལ་བཀོད་མཛད་ནས་བཞུགས་སུ་གསོལ་སྙམ་པས། ། ཆོས་སྐྱོང་ཉིད་ཀྱིས་གསུང་བྱོན་འདི་སྐད་གསུངས། །
བསྡོད་ས་འདི་ཁ་རང་གི་ཡོང་བ་འདུག ། རྡོ་རྗེ་གདན་གྱི་བྱང་སྒོའང་འདི་ནས་ནོན། ། བསྟན་པ་བསྲུང་ལའང་འདི་ཁ་ཕན་ཡོན་ཆེ། ། ཞེས་སོགས་གསུངས་ཏེ་ད་ལྟའི་བཞུགས་ས་འདིར། ། ཀུན་གྱི་བསྒུལ་བསྐྱོད་མ་ནུས་དེ་ཁར་བཞུགས། ། བཞུགས་ལུགས་ཉིད་ཀྱང་འདྲོངས་པོ་མ་ཡིན་པའི། ། སྔོན་མ་གང་བཞག་དེ་གར་འཇོག་པ་མཛད། ། དེ་མ་ཐག་ཏུ་བརྩེ་བ་ཆེན་པོ་ཡིས། ། གཏུམ་ཆེན་མ་ཞེས་བྱ་བའི་བསྐང་གསོ་མཛད། ། སྒོ་རུམ་ཞེས་པའི་སྒྲ་བཤད་མང་ན་ཡང་། །
ཡིད་བརྟན་ཐུབ་པ་ཤིན་ཏུ་དཀའ་བ་འདུག ། དེས་ན་རང་རེས་ཤར་ཚོད་ཕུལ་བ་ན། ། སྒོ་རུམ་ཞེས་པ་ཞང་གཞུང་སྐད་ཡིན་ལ། ། དེ་ཉིད་བོད་ཀྱི་སྐད་དུ་བརྗོད་པའི་ཚེ། ། དམ་ཉམས་སྒྲོལ་བའི་ཁང་པ་ཞེས་པའམ། ། དགྲ་བགེགས་ཀུན་འཇོམས་ཞེས་པའང་འགྱུར་སྙམ་པས། ། འདི་ཁ་ཡིན་མིན་ཀུན་གྱིས་ཐུགས་རྟོག་མཛོད། ། མིན་པའི་མཐའ་ཆོད་ཁུང་ཐུབ་རང་བཟོ་དང་། ། བྲལ་བ་དེ་འདྲ་འདུག་ན་ཐུགས་རྗེས་བཟུང་། ། དེ་ནས་སྔགས་འཆང་ཆོས་ཀྱི་རྒྱལ་པོ་དེའི། །
སྐུ་ཚེའི་སྟོད་ཐུབ་ཆོས་སྐྱོང་འདི་ཉིད་ཀྱི། ། བཞུགས་ལུགས་སྔར་གྱི་ཡོན་པོ་དེ་ཁ་ལས། ། སུས་ཀྱང་བཟོས་བཅོས་མ་ནུས་དེ་ཁར་བཞུགས། ། དེ་རྗེས་སྔགས་འཆང་ཆོས་ཀྱི་རྒྱལ་པོ་དེའི། ། མནལ་དང་འོད་གསལ་འདྲེས་པའི་སྣང་བ་ལ། ། ད་ནི་ང་ལ་བཅོས་ཁ་བྱེད་རན་འདུག ། འདི་ཁར་མ་བཞག་ཤིན་ཏུ་འདྲོངས་པར་འཆོས། ། དེ་སྐད་ཟེར་བ་བྱུང་མ་ཐག་ཏུ་ནི། ། སང་ཉིན་སྒོ་རུམ་གཟིམ་སྤྱིལ་དཀར་པོ་རུ། ། ལེགས་པོར་ཕེབས་ནས་གཟིགས་རྟོག་མཛད་པའི་ཚེ། །
ཕྱག་གི་འཁྲུལ་སོགས་ཐམས་ཅད་བྲལ་བ་དང་། ། སྙན་ཤལ་གཡོན་ལ་ཆག་གྲུམ་ཅུང་ཟད་ཙམ། ། བྱུང་བ་ལ་སོགས་ཞིག་གསོས་འབུལ་དགོས་པ། ། མང་དག་འདུག་པས་ཆོས་སྐྱོང་རང་ཉིད་ཀྱིས། ། མངོན་སུམ་དུ་ནི་ཞབས་བསྐུལ་ཕུལ་བར་དགོངས། ། དེ་མ་ཁད་ལ་ཞག་བདུན་ལྗགས་བསྙེན་གྱི། ། ཁ་གསོ་མཛད་རྗེས་རྗེ་བཙུན་ཉིད་རང་གིས། ། ཕྱག་རྣམས་ལེགས་པར་བསིལ་རྗེས་དྲི་བཟང་དང་། ། བླ་མ་གོང་མའི་དམ་རྫས་རིལ་བུ་དང་། ། རྟེན་འདམ་དཔེ་གྲགས་ལ་སོགས་བྱིན་རླབས་ཀྱི། །
ཕུང་པ་མ་ལུས་ཐམས་ཅད་གཟུངས་ཆུ་དང་། ། བསྒྲུབ་ཆུ་རྣམས་ལ་ལེགས་པར་སྦྲུས་བྱས་ཏེ། ། སྔགས་འཆང་ཆེན་པོ་ཉིད་ཀྱིས་ཕྱག་བཟོ་མཛད། ། ཞིག་གསོའི་རིགས་རྣམས་ལེགས་པར་གྲུབ་པའི་རྗེས། ། ཕྱག་གི་འཁྲུལ་སོགས་ཀུན་ལ་གཟིགས་པའི་ཚེ། ། ཐམས་ཅད་བྲལ་ནས་ལྷུ་ལག་མ་འགྲིག་པར། ། ད་ནི་ཅི་དྲག་སྙམ་དུ་ལེགས་དགོངས་ཏེ། ། དར་སྐུད་ལ་སོགས་སྒྲོག་ཆས་མཐའ་དག་གིས། ། གང་ལ་ཅི་འཚམས་འཆོས་པར་མཛད་པ་ཡིས། ། བར་སྐབས་ཞིག་ལ་ཁྲོག་སྒྲ་ཆེན་པོ་ཞིག །
བྱུང་བས་ཕྱག་གཡོག་ཐམས་ཅད་ཧ་ལས་ནས། ། མགོན་ཁང་ཕྱི་རུ་ཐམས་ཅད་བྲོས་པར་གྱུར། ། རྗེ་བཙུན་ཉིད་ལ་གཡོ་འགུལ་མི་མངའ་བར། ། དེ་ཁར་བཞུགས་པས་ཡེ་ཤེས་མགོན་པོ་ཡི། ། ཕྱག་གཉིས་སྤྲུག་ཅིང་ཐུགས་ཁར་སྟེང་འོག་ཏུ། ། མ་བསྒྲིགས་རང་འགྲིག་བྱུང་བ་མངོན་སུམ་གཟིགས། ། ཨེ་མ་ངོ་མཚར་དེ་འདྲ་བྱུང་ངོ་ཞེས། ། བཀའ་ཚིག་རྡོ་རྗེའི་གསུང་མཆོག་སྩལ་བ་ཐོས། ། དེ་ཙམ་ཐོས་པའང་རང་རེ་བསོད་ནམས་ཆེ། ། མགོན་པོ་དངོས་ཀྱིས་མཧཱ་ཀཱ་ལ་ཡི། །
སྐུ་འབག་བསྲོང་བར་མཛད་ཚུལ་དེ་ལྟར་ཡིན། ། གཞན་ཡང་བཀའ་དྲིན་མཉམ་མེད་དེ་ཉིད་ལ། ། གསུང་བྱོན་བསུ་སྐྱེལ་མཛད་པ་ལ་སོགས་པ། ། ངོ་མཚར་མང་དུ་ཡོད་ཀྱང་རེ་ཞིག་བཞག ། དེ་ནས་སྔགས་འཆང་ཆོས་ཀྱི་རྒྱལ་པོ་དེ། ། བདེ་བར་མ་གཤེགས་བར་དུ་སྐུ་འབག་ཉིད། ། ཤིན་ཏུ་འདྲོངས་པར་ལོ་གྲངས་དུ་མར་བཞུགས། ། དེར་རྗེས་སྤྲེལ་ལོ་བདེ་བར་གཤེགས་པའི་རྗེས། ། དུས་ངན་སྡེ་འཁྲུག་སྣ་ཚོགས་བྱུང་བའི་དུས། ། དམ་ཚིག་གཙང་བཙོག་སྐྱེ་བོ་དུ་མ་ཞིག །
གདན་ས་ཆེན་པོ་བརྒྱུད་དེ་དམག་ལ་སོང་། ། དེ་དག་སོང་རྗེས་སྐུ་འབག་དེ་ཉིད་ནི། ། མདུན་དུ་བུབ་ནས་གཏོར་སྒམ་ཆེན་མོ་ལ། ། དབུ་བཙུགས་ཞལ་ཀྱང་ནུབ་ཕྱོགས་འགྱུར་ནས་འདུག ། ཐམས་ཅད་ཧ་ལས་ཅི་བྱ་རྟོལ་མེད་གྱུར། ། དེ་སྐབས་རང་རེ་དུས་འཁྲུག་དེ་ཉིད་ལ། ། ཕན་དུ་རེ་ནས་གམ་པར་སླེབ་སྐབས་སུ། ། སྔགས་འཆང་ཆེན་པོ་གྲགས་པ་བློ་གྲོས་ཀྱིས། ། བཀའ་ཡི་གསུང་ཤོག་ཕོ་ཉ་དང་བཅས་པ། ། ལེགས་པར་འབྱོར་སྟེ་སྐུ་འབག་འཆུས་འདུག་པས། །
འདི་ཉིད་འཆོས་པར་མྱུར་དུ་ཡོངས་དགོས་པའི། ། བཀའ་ནན་བྱུང་འཕྲལ་ཕོ་ཉ་ཁོ་རང་ནི། ། རིང་པར་བརྫངས་ཏེ་འཆོས་པར་གནང་ན་འགབ། ། གལ་སྲིད་ངེས་པར་བདག་ཅག་དགོས་འདུག་ན། ། ཞག་བདུན་བར་དུ་དྲ་སྒོ་ཡན་ཆད་ལ། ། སུ་ཡང་འགྲོ་ས་མེད་པའི་དམ་བསྒྲགས་ཉིད། ། ལེགས་པར་གནང་རྗེས་སྐུ་ངོས་གཅིག་པུ་ཡིས། ། འཁོན་འཇུག་སྦྱོང་བའི་གཟུངས་བཟླས་གང་འགྲོ་དང་། ། བསྐང་བཤགས་དམིགས་སུ་གང་འགྲོ་གནང་བ་ཞུ། ། བདག་ཀྱང་ཞག་བདུན་གོང་དུ་སླེབ་ཡོང་ལགས། །
དེ་སྐད་ཞུ་ཤོག་རྟེན་ལྡན་དང་བཅས་ཕུལ། ། ཕོ་ཉས་སླེབ་རྗེས་སྤངས་བཞེས་གནང་འདུག་པས། ། དེ་ཡི་ནུས་པས་ཅུང་ཟད་སྒྱེད་ཙམ་བྱུང་། ། ཞག་བདུན་ཉིན་བར་རང་ཅག་སླེབ་མ་ཐག ། བལྟ་བར་ཕྱིན་པས་ཤིན་ཏུ་འཆུས་ཆེ་བ། ། ཀུན་གྱིས་བལྟ་བར་མི་ནུས་འཇིགས་དངངས་ཆེ། ། དེ་ནས་བདག་གི་ཞག་འགའ་བསྐང་བཤགས་ཕུལ། ། བཟླས་པ་དག་གིས་ཐུགས་རྒྱུད་གང་འཁུལ་བྱས། ། དེ་ནས་ངེད་རང་སྐུ་མཆེད་གཉིས་ཀ་ཡིས། ། ཕྱག་ལེན་གནང་རྒྱུ་ཡིན་ཡང་དེ་ཡི་ཉིན། །
སྔགས་འཆང་ཆེན་པོ་གྲགས་པ་བློ་གྲོས་ལ། ། གློ་བུར་ཐུགས་བྲེལ་བྱུང་ནས་ཕེབས་མ་ཐུབ། ། ངེད་རང་ད་ལྟ་ཡོང་ངོ་ཁྱེད་རང་གིས། ། ལེགས་པར་འཆོས་ཅིག་གསུང་བའི་བཀའ་ལུང་བྱུང་། ། དེ་ནས་ངེད་རང་དཀོན་གཉེར་གྲོགས་མཆོག་གསུམ། ། དེ་ཁ་མ་གཏོགས་མི་ནི་སུ་ཡང་མེད། ། རང་རེ་གསུམ་གྱི་དབང་པོས་གང་ལྕོགས་ཉིད། ། བྱེད་པར་བརྩམས་ཏེ་ཐོག་མར་སྙན་དར་རྣམས། ། རིམས་ཀྱིས་ཞུས་ནས་གྲོགས་མཆོག་དམ་པ་ཡིས། ། འདི་རྣམས་བདག་གི་ལེགས་པར་བསྒྲིགས་ཡོང་གི །
ཟེར་ནས་སྟེང་གི་ཉི་མཐོང་དེ་རུ་སོང་། ། དཀོན་གཉེར་ཡེ་ཤེས་ཟེར་བ་དེ་ཉིད་ནི། ། བདག་གིས་ཞུན་མར་སྤར་ནས་གཟིགས་འབུལ་ཞུ། ། དེ་སྐད་ཟེར་ཞིང་ཞུན་མར་སྟོན་དུ་བཅུག ། སྐུ་འབག་ཆེན་པོ་ལ་ནི་རང་ཉིད་ལས། ། གཞན་པས་གྲོགས་ནི་གཅིག་ཀྱང་མེད་ན་ཡང་། ། བླ་མར་གསོལ་བཏབ་རང་འདོད་འཕྲི་བ་སྤངས། ། ཆོས་སྐྱོང་ཉིད་ལའང་བདེན་བརྡར་བརྗོད་པའི་རྗེས། ། སྐུ་རྒྱབ་ཕྱིན་ནས་སྐུ་དཔུང་གཉིས་པོ་ལ། ། ལག་པ་རྒྱབ་པས་ཁྲོག་སྒྲ་དང་བཅས་པས། །
སྐུ་ནི་ཤིན་ཏུ་འདྲོངས་པར་བསླངས་པ་ན། ། ཞལ་གྱི་འཁྲུལ་ཐག་རིང་དུ་སོང་འདུག་སྟེ། ། མགོན་པོའི་ཞལ་ཉིད་དང་གི་བྱུང་བ་དང་། ། ཁྲོག་སྒྲ་བྱུང་བས་དཀོན་གཉེར་ཧ་ལས་ནས། ། ཞུན་མར་དེར་བརྡབ་ཁོ་རང་སྐད་ཅིག་ལ། ། བླ་བྲང་ཤར་གྱི་ལྟག་གི་ཆོས་ཁྲིར་བྲོས། ། དེ་ནས་ཇ་སྦྱོར་གཅིག་གི་རིང་ཙམ་ལ། ། ངེད་རང་ལྷ་མི་གཉིས་པོ་མ་གཏོགས་པ། ། སུ་ཡང་འཁོར་མཁན་མ་བྱུང་རང་རེ་ལ། ། ཆོས་སྐྱོང་བཏང་ན་ཆོས་སྐྱོང་འགྱེལ་གྱི་དོགས། །
མི་གཏོང་དུ་ནི་མཐོང་ས་གཅིག་ཀྱང་མེད། ། བོས་ཀྱང་ཚོར་སར་སུ་ཡང་མ་བྱུང་བས། ། ད་ནི་མི་མཐོང་བ་ལ་བཅོས་གྱུར་ཀྱང་། ། བརྟན་གླིང་ཁེལ་བར་ཡོང་བ་ག་ལ་སྲིད། ། སྙམ་ནས་ལག་པ་གཡས་ཀྱིས་ཆོས་སྐྱོང་ཟིན། ། གཡོན་པས་ཐོབ་ཆེད་སྦར་ནོམ་རྒྱབ་པ་ན། ། གོས་ཆེན་ནག་པོ་ཁ་གང་བརྙེད་བྱུང་བ། ། དེ་ཡི་ཆོས་སྐྱོང་སྐུ་ཉིད་ཐོག་ལ་བསྒྲགས། ། དེ་ནས་དཀོན་གཉེར་འཚོལ་དུ་ཕྱིན་པ་ན། ། ཁོང་ནི་དབུགས་ཀྱང་དངངས་ཤིང་འདར་ཐུག་བྱེད། །
བདག་གིས་གད་མོ་རྒད་ཅིང་འདི་འདྲའི་མི། ། ཞུན་མར་མི་སྟོན་ཉི་སྦུག་དྲོ་ས་འདིར། ། ཉི་མ་ལྡེ་བ་ཁྱོད་ཀྱིས་དྲན་པ་ཨང་། ། མི་ངན་ཁྱོད་འདྲའི་གྲོགས་པོ་བྱུང་བས་ལན། ། བསམ་ལྷག་ཅན་ཁྱོད་ད་ནི་རོགས་ལ་འགྲོ། ། ཞུན་མར་སྤོར་ཅིག་ད་ནི་ཧུར་ཐག་གྱིས། ། ཉམས་དགའ་དང་བཅས་དེ་སྐད་གླེང་བ་ན། ། ཁོང་ནི་བདག་ལ་ལབ་ལན་འདི་ལྟར་བྱེད། ། གཞན་མ་ཁྱེད་རང་བཀའ་ལུང་གང་གནང་ཡིན། ། སྐུ་འབག་འཆོས་སར་ང་ནི་འགྲོ་རི་ཤི། །
ད་གིའང་སྡུག་སྲོག་གཅིག་ནི་ཆད་པ་ཡོད། ། ཨ་མ་དེ་འདྲའི་དྲེད་པར་སུ་འགྲོ་བ། ། མགོན་པོས་ཞལ་གདངས་སྤྱན་གསུམ་ཧྲིག་ཧྲིག་བྱེད། ། ཁྱོད་རས་མ་མཐོང་སྐུ་རྒྱབ་བསྡད་པས་ལན། ། དེ་སྐད་ཟེར་ནས་ཅིག་ཀྱང་འགྲོ་མ་ཕོད། ། འོ་ན་ཁྱོད་རང་སྟེང་ནས་ཞུན་མར་སྤོར། ། ང་ཡི་གྲོགས་མཆོག་འབོད་པར་ཕྱིན་གྱི་བྱས། ། ཞུན་མར་འཁྱེར་ནས་ངེད་རང་གཉིས་པོས་ཕྱིན། ། ཆོས་སྐྱོང་སྐུ་ནི་ཤིན་ཏུ་འདྲོངས་པར་བྱུང་། ། ཞལ་ནི་གདངས་ཁ་ཆེ་བར་འདུག་པ་ལས། །
གྲོགས་མཆོག་ཉིད་ཀྱང་སྐྲག་པའི་རྣམ་པ་དང་། ། བཅས་ཏེ་ཡེ་ཤེས་པ་ཁོང་བདེན་ངེས་ཤེས། ། འདི་འདྲ་ཀུན་གྱིས་མཐོང་ན་ཧ་ལས་འགྱུར། ། དེ་སྐད་ཟེར་ཞིང་ཞུན་མར་ལེགས་པར་བསྟན། ། བདག་གི་འཆོས་དགོས་ཐམས་ཅད་ལེགས་པར་བཅོས། ། དེ་ནས་བསྐང་གསོ་བརྒྱ་ཚར་ལ་སོགས་པ། ། གཏང་རག་རྒྱས་པར་ཕུལ་ཏེ་ལེགས་པར་བཞུགས། ། དེ་ནས་རེ་ཞིག་སོང་ཚེ་ངེད་རང་གིས། ། སྒོ་རུམ་ཡེ་ཤེས་མགོན་པོའི་སྐུ་འབག་དྲུང་། ། དོགས་པ་ཡོད་པའི་རྟེན་མཇལ་བྱེད་མི་འགའ། །
བྱུང་བ་དེ་དག་རྣམས་ཀྱི་གནས་བཤད་ལ། ། ངོས་ལ་རྒྱུག་ཅེས་རྒྱན་དྲུང་བཀའ་གནང་ཚེ། ། དེ་རྣམས་འཁྲིད་ནས་ཕྱིན་ཏེ་ལེགས་པར་བསྟན། ། སྔགས་མདུད་ཅིག་ཀྱང་བྱིན་ཅིག་གསུང་བ་བཞིན། ། སྟེར་རྩིས་བྱས་ནས་སྙན་དར་གཅིག་ཞུས་པས། ། སྐུ་དེ་འཕར་བ་ལྟ་བུ་གཅིག་བྱུང་བས། ། རང་རེའི་བློ་ལ་བཟོད་རླག་མེད་པ་ཡི། ། འཇིགས་ཤིང་ཡ་ངའི་སྣང་བ་ཆེན་པོ་བྱུང་། ། དེ་མ་ཐག་པར་རྒྱན་དྲུང་ཉིད་ལ་ཞུས། ། སང་ཉིན་ལྟ་བུ་ཞིག་ལ་གཟིགས་རྟོག་ནི། །
མི་གནང་ཁ་མེད་འདུག་གོ་ཐུགས་རྩོལ་གནང་། ། དེ་སྐད་ཞུས་པས་སང་ཉིན་ངེད་རང་དང་། ། ཁྱོད་རང་གཉིས་ཀ་ཕྱིན་ནས་བལྟས་པ་དྲག ། གསུངས་པ་བཞིན་དུ་གཟིགས་རྟོག་མཛད་པ་ན། ། མགོན་པོ་བཞུགས་སའི་འོག་གཞིའི་ཐོག་དེ་ཉིད། ། ལེགས་པར་ཕུག་སྟེ་གཉན་སྟོན་འབྱོར་ཆེན་གྱིས། ། བལྟ་བར་ཕྱིན་པས་སྐུ་འབག་བཞུགས་སའི་དབུས། ། དེ་ན་ལྷོ་ལྕམ་ཤིན་ཏུ་ངན་པ་ལ། ། གས་གྲུམ་དུམ་པ་ཡོད་པ་ཆག་ལ་ཁད། ། དེ་ཉིད་གཅིག་པུ་མ་གཏོགས་བརྟེན་བྱེད་ཀྱི། །
རིགས་སུ་གྱུར་པ་ཅུང་ཟད་མེད་ངེས་པས། ། དེ་ཡི་མོད་ལ་ཐམས་ཅད་ཧ་ལས་གྱུར། ། མགོན་པོ་རང་གི་ཐུགས་རྗེ་མ་གཏོགས་པ། ། འདི་འདྲ་སྡིབས་ན་ཅི་འདྲ་བྱེད་སྙམ་པའི། ། ཐམས་ཅད་བླ་མ་ཆོས་སྐྱོང་དབྱེར་མེད་ལ། ། མོས་གུས་སྙིང་གི་དཀྱིལ་ནས་སྐྱེས་པར་གྱུར། ། དེ་ནས་དམ་ཚིག་ལྡན་པའི་གཉན་སྟོན་དང་། ། གྲོགས་མཆོག་གཉིས་ཀྱི་ཆོས་སྐྱོང་བཞུགས་སའི་འོག ། ཆུ་རྡོ་ཆེ་བ་ཞེ་ཅིག་དག་གིས་བཀང་། ། བསྲ་ཞིང་མཐས་པ་བྲག་རི་ལྟ་བུར་བཅོས། །
དེ་ནས་ངེད་རང་སྤུན་གྱི་སྐུ་འབག་ཉིད། ། ལེགས་པར་བཅོས་ཏེ་ད་ལྟའི་བར་དུ་བཞུགས། ། དེ་ཡང་ཆོས་སྐྱོང་རང་གི་བསྐུལ་མ་ཉིད། ། ཡིན་པར་ངེས་ཤེས་འདྲོང་ངོ་སྐལ་ལྡན་ཀུན། ། དེ་ཡང་མ་ཟད་ཆོས་སྐྱོང་འདི་ཉིད་ནི། ། གུར་གྱི་མགོན་པོ་དངོས་དང་ཁྱད་མེད་པས། ། འདི་ལ་མཐོང་སྣང་མི་ཅིག་སོ་སོར་འོང་། ། དམ་ཉམས་ལ་ལས་གཅིག་ཀྱང་མི་མཐོང་ཞིང་། ། ལ་ལ་དག་གིས་ཤ་ཟ་ཁྲག་འཐུང་མཐོང་། ། འགའ་ཞིག་གིས་ནི་གྲི་གུག་འཕྱར་བའང་མཐོང་། །
དམ་ཉམས་ལ་ལས་མཐོང་མ་ཐག་ཏུ་ནི། ། སྣ་ཁྲག་རྒྱབ་ནས་ཚེ་ཡི་དུས་བྱེད་འབྱུང་། ། གཞན་མ་སྐྱེ་བོ་ཕལ་ཆེར་ཐམས་ཅད་ལའང་། ། ལ་ལས་སྣུམ་དང་ལ་ལས་སྐྱ་བ་དང་། ། ལ་ལས་ཞལ་གདངས་ལ་ལས་ཞལ་འཛུམ་དང་། ། ལ་ལས་ཞི་ཞིང་ལ་ལས་ཁྲོ་བ་སོགས། ། ཀུན་གྱིས་མཐུན་པར་འདི་འདྲ་འདུག་ཅེས་པ། ། སོ་སོ་སྐྱེ་བོས་ཁ་ཚོན་ག་ནས་ཆོད། ། དཔེར་ན་རང་རེ་གཅིག་པུའི་མཐོང་སྣང་ལའང་། ། ལོ་བདུན་ལོན་ཚེ་སྔགས་འཆང་ཆེན་པོ་ཡི། །
ཕྱག་ཕྱིར་ཕྱིན་ནས་ཐོག་མར་མཇལ་བའི་ཚེ། ། ཁྱི་གདོང་འཇིགས་རུང་རྔ་རལ་ཆེན་པོ་ཡི། ། རྩེ་མོ་ནམ་མཁའི་དབྱིངས་སུ་བསྙོགས་པ་ཙམ། ། ཕྱག་གཡས་རལ་གྲི་གཡོན་པ་བནྡྷ་གཉིས། ། ཐུགས་ཁར་སྟེང་འོག་མཛད་ནས་བསྣམས་པ་ལ། ། གསོལ་ཕོད་སྔོན་པོ་རྡོ་རྗེ་གསང་ལམ་མ། ། སྐུ་ཤམ་དཀར་པོ་ཞབས་ཆག་བསྣམས་པ་སྟེ། ། མདོར་ན་སྔགས་འཆང་ཆོས་ཀྱི་རྒྱལ་པོ་དེ། ། རྡོ་རྗེ་གཞོན་ནུའི་སྐུ་མཚམས་མཛད་དུས་ཀྱི། ། སྐུ་ཆས་བཞེས་པ་ངོ་མཚར་ཇི་བཞིན་ལས། །
གཞན་ནི་གཅིག་ཀྱང་མཐོང་རྒྱུ་མ་བྱུང་ནའང་། ། དེ་དུས་ན་སོ་གཞོན་པས་ཞུ་མ་ནུས། ། དེ་ནས་རེ་ཞིག་ཙམ་ནས་ཞུས་པའི་ཚེ། ། བླ་མ་མགོན་པོ་དབྱེར་མེད་མཐོང་བ་ཡིན། ། ལོད་རྒྱུ་མེད་དེ་ཕལ་ཆེར་དྲག་པོ་ཡི། ། སྐུ་རུ་བསྟན་པས་མངོན་སྤྱོད་ལས་ཀུན་འགྲུབ། ། དེ་སྐད་གསུངས་པས་རང་ཉིད་ལས་ཉོན་གྱིས། ། སྒྲིབ་པ་མ་གཏོགས་མགོན་པོ་ལོགས་ན་མེད། ། བཀའ་དྲིན་མཉམ་མེད་འདི་ཁ་མགོན་པོ་ཡིན། ། སྙམ་པའི་ངེས་ཤེས་སྙིང་གི་དཀྱིལ་ནས་སྐྱེས། །
དེ་ནི་མཐོང་སྣང་དང་པོ་བྱུང་ཚུལ་ཡིན། ། དེ་ནས་ལོ་ནི་རེ་ཞིག་སོང་བའི་ཚེ། ། རང་ལོ་ཉེར་གསུམ་ལོན་པའི་དུས་ཚོད་དེར། ། ཡེ་ཤེས་མགོན་པོ་མཇལ་བར་ཕྱིན་པ་ན། ། བཞུགས་ས་དེ་ཡང་སྔར་བས་ཡང་དུ་སོང་། ། སྐུ་མདོག་དག་ནི་གསེར་ཤོག་ལེགས་པོ་ལ། ། སྤྲ་རྩི་རྒྱ་རྩི་བཏང་འདྲའི་ཁ་བསྒྱུར་བའི། ། གསེར་གྱི་ཐིག་ལེ་དུ་མ་ཡོད་པ་ལ། ། འོད་ཟེར་འབུམ་ཕྲག་འཕྲོ་བ་མངོན་སུམ་མཐོང་། ། དེ་ཚེ་འདི་ནི་བསེ་འབག་མ་ཡིན་པ། །
གསེར་འབག་ཟེར་བའང་བདེན་ཉེན་ཆེ་བ་འདྲ། ། སྙམ་པའི་རྣམ་རྟོག་སྐྱེས་པའང་བྱུང་ངེས་ཡིན། ། དོན་གྱི་གསེར་འབག་ཟེར་བ་ག་ལ་བདེན། ། དེ་འདྲ་མཐོང་དུས་དེར་ཡོད་གྲོགས་མཆེད་ལ། ། ཁྱེད་ཚོར་མཐོང་སྣང་ག་འདྲ་འདུག་ཅེས་དྲིས། ། རང་རེའི་མཐོང་སྣང་སུ་ལའང་མ་སྨྲས་སོ། ། དེ་ཉིད་མཐོང་དུས་སེམས་སྣང་བདེ་བར་བྱུང་། ། དེ་ལ་རྟགས་ན་རྒྱས་པའི་ལས་འགྲུབ་པའི། ། རྟེན་འབྲེལ་ཡིན་ཏེ་མཐོང་སྣང་གཉིས་པའོ། ། དེ་ནས་སྐུ་འབག་འགུལ་བའི་དུས་ཚོད་དེར། །
སྐུ་མདོག་དཀར་ཞིང་སྣུམ་པ་བདུད་རྩི་འཛག ། ཟིལ་པ་ཁྲོམ་ཁྲོམ་བྱེད་པའང་མངོན་སུམ་མཐོང་། ། འདིས་ནི་ཞི་བའི་ལས་ཉིད་འགྲུབ་བམ་སྙམ། ། འདི་ནི་མཐོང་སྣང་གསུམ་པ་ཡིན་ནོ་དགོངས། ། དེ་ནས་མཐོང་སྣང་བཞི་པ་འདི་ཉིད་ནི། ། དུས་གནས་ཀུན་ཏུ་དམར་སྨུག་ནག་ཤས་ཆེ། ། དེ་ལ་སྐབས་རེ་དམར་ཞིང་སྐབས་རེ་ནག ། ཤིན་ཏུ་སྣུམ་བག་ཆགས་པ་རྒྱུན་དུ་མཐོང་། ། དེ་ནི་དབང་དྲག་གཉིས་ཀ་འགྲུབ་པ་ཡི། ། རྟེན་འབྲེལ་ཡིན་ཏེ་ལས་བཞི་ཐམས་ཅད་ཀྱི། །
དངོས་གྲུབ་ཐོབ་པའི་ལྟས་སུ་ཤེས་པར་བྱས། ། འདི་ཡང་སྔགས་འཆང་ཆེན་པོའི་བཀའ་དྲིན་ལས། ། གཞན་པས་དངོས་གྲུབ་ཡིན་སྙམ་སྐད་ཅིག་མེད། ། སྙོམས་ལས་ཅན་གྱི་གང་ཟག་བདག་འདྲ་ལའང་། ། མཐོང་སྣང་དེ་འདྲ་བྱུང་ངོ་སྐལ་ལྡན་རྣམས། ། རང་རེ་ཁ་བརྡར་བྱས་པ་མ་གཏོགས་པ། ། གཞན་ལའང་མཐོང་སྣང་བཟང་པོ་ཇི་སྙེད་ཅིག ། ཡོང་གི་ལོས་ཡོད་དགེས་པ་བསྐྱེད་པར་མཛོད། ། འདི་ནི་སྐུ་ཡི་བཀའ་བབས་དང་པོ་ཡིན། ། དེ་དང་མཐུན་པར་ཆོས་ཀྱི་བཀའ་བབས་ནི། །
ཚོགས་བདག་བཀའ་སྟོད་གཤིན་རྗེ་ལྟར་བསྒྲུབ་པའི། ། རྐྱང་སྒྲུབ་སྦགས་སྒྲུབ་རྗེས་གནང་དབང་ཁྲིད་སོགས། ། ལས་ཚོགས་རབ་འབྱམས་ཇི་སྙེད་ཡོད་པ་རྣམས། ། རྗེ་བཙུན་མལ་ལོ་བློ་གྲོས་གྲགས་པ་ལས། ། ལེགས་པར་བརྒྱུད་དེ་ས་ཆེན་ཉིད་ལ་བབས། ། འདི་ནི་ཆོས་ཀྱི་བཀའ་བབས་དང་པོ་ཡིན། ། དེ་འདྲའི་སྐུ་འབག་ཡིད་བཞིན་ནོར་བུ་དེ། ། སྐུ་ཡི་རྟེན་དུ་ལེགས་པར་གནང་བ་ཡིན། ། དེ་ནས་གསུང་གི་རྟེན་དུ་དར་ནག་ལ། ། རྩ་སྔགས་བྲིས་དང་ཐུགས་ཀྱི་རྟེན་མཆོག་ཏུ། །
ལྕགས་ཀྱི་རྡོ་རྗེ་རྩེ་དགུ་གནང་བ་གཉིས། ། སྐུ་འབག་གཡོན་གྱི་ཕྱོགས་ན་ལེགས་བཞུགས་པའི། ། སྒམ་ནག་ཁམས་གསུམ་ཟིལ་གནོན་ཞེས་བྱར་བཞུགས། ། དེར་ཡང་མ་ཟད་གཞན་ཡང་འདི་ནང་ན། ། འཁོན་རོག་གོང་མ་རྣམས་ཀྱི་ཐུགས་ཁ་ནས། ། ལེགས་པར་སྤྲོས་པའི་ལྕགས་ཕུར་ཇི་སྙེད་དང་། ། ཕྱག་ཚ་གནང་བའི་སྐུ་སྤར་དུ་མ་དང་། ། གོང་མའི་ཐུགས་དམ་ཕྱག་དཔེ་མང་པོ་དང་། ། ཁྱད་པར་རྒྱུད་སྡེ་བཞིའི་ལྷ་ཚོགས་ཀྱི། ། དཀྱིལ་ཐང་ཞིང་ཁམས་ལ་སོགས་བགྲང་ཡས་དང་། །
འཁོན་སྟོན་ཆེན་པོ་དཀོན་མཆོག་རྒྱལ་པོ་དང་། ། ས་ཆེན་གཉིས་ཀྱི་ཐུན་མོང་ན་བཟའ་ནི། ། རྒྱ་ཐེར་དཀར་པོ་རི་མོ་ཡོད་པ་ལ། ། སྐུ་དྲག་འབྱར་བའི་བྱིན་རླབས་ངོ་མཚར་དང་། ། རྗེ་བཙུན་རྩེ་མོའི་གར་གོས་དཀར་པོ་ལ། ། གསེར་གྱི་རྒྱན་གཞི་ངོ་མཚར་ལྡན་པ་དང་། ། རྗེ་བཙུན་ཆེན་པོ་གྲགས་པ་རྒྱལ་མཚན་གྱི། ། གསོལ་ཕོད་ཧོར་གོས་འཕྱིང་ཁ་རྒྱན་གཞི་ཡི། ། དུམ་བུ་བྱིན་རླབས་གཟི་འོད་འབར་བ་དང་། ། དཔལ་ཆེན་འོད་པོའི་གར་གོས་དམར་པོ་སྟེ། །
ཧོར་གོས་ཏ་ཧཱུྃ་ཁ་དོག་མཚལ་ཁ་ལ། ། རི་མོ་ངོ་མཚར་ཇི་སྙེད་ཡོད་པ་དང་། ། བདག་ཉིད་ཆེན་པོ་ས་སྐྱ་པཎ་ཆེན་དང་། ། འགྲོ་མགོན་འཕགས་པའི་ན་བཟའི་དུམ་བུ་སོགས། ། བླ་མ་གོང་མའི་ན་བཟའ་མང་དག་དང་། ། གཞན་ཡང་ཆོས་སྐྱོང་འདི་ཉིད་ཕེབས་དུས་ཀྱི། ། གདོང་དར་ཁྲ་བོ་སྙན་གོང་ཨུཏྤལ་དང་། ། གསོལ་ཕོད་སྔོ་ནག་གསེར་གྱི་རྒྱལ་གཞི་ཡི། ། དུམ་བུ་ཤིན་ཏུ་རྙིང་པ་འགའ་རེ་སྟེ། ། འདི་ཉིད་ཅུང་ཟད་དུད་པར་བཏང་པ་ན། །
གདོན་བགེགས་མ་ལུས་རྩད་ནས་བརླག་པར་བྱེད། ། དེ་འདྲའི་ནུས་པ་ཕུན་ཚོགས་ལྡན་པ་དང་། ། ཁྱད་པར་རྗེ་བཙུན་གྲགས་པ་རྒྱལ་མཚན་གྱི། ། བདེ་མཆོག་ནག་པོ་པ་ཡི་དབང་རྫས་ཀྱི། ། ཤེར་ཤིང་ལས་གྲུབ་རྡོ་རྗེའི་ཁ་ཊྭཱཾ་ག ། བཟོ་ཁྱད་ཐོན་ཅིང་ཤིན་ཏུ་ངོ་མཚར་བ། ། ཀུན་གྱི་མིག་གི་བདུད་རྩིར་མཐོང་བཞིན་དུ། ། བདུད་སྤྲུལ་རིགས་ངན་དགེ་སྦྱོང་འགའ་ཞིག་གིས། ། གདན་ས་ཆེན་པོའི་དཀར་ཆག་ཡིན་ཞེས་པའི། ། དེབ་གོག་དུ་མ་བསྡུས་པའི་ནང་ཉིད་དུ། །
འདི་ལའང་དམ་ཤིང་ཤུབ་བཅས་ཟེར་བ་འདུག ། འདི་ནི་འཁྲུལ་པ་ལས་ཀྱང་ཡང་འཁྲུལ་ཏེ། ། དམ་ཤིང་དང་ནི་ཁ་ཏྭཱཾ་ག་གཉིས་པོ། ། ངོ་ཡང་མི་ཤེས་ཡིག་ངན་འབྲི་བ་འཁྲུལ། ། དེ་ཡི་རྒྱུ་མཚན་དམ་ཤིང་འདི་ཉིད་ལ། ། ཕྱི་ནང་གསང་གསུམ་བྱུང་བའི་ཕྱི་མ་ནི། ། བཟོ་ལུགས་བྱིངས་རྣམས་གཎྜི་འདྲ་བ་ལ། ། ཅུང་ཟད་མི་འདྲའི་ཁྱད་པར་སྟོད་སྨད་ལ། ། སྦོམ་ཕྲ་ནོར་བུ་ལ་སོགས་རྒྱན་པ་ཡིན། ། ནང་དང་གསང་བའི་དམ་ཤིང་འདི་གཉིས་ནི། །
ཤེར་ཤིང་ལ་སོགས་མན་ངག་ནས་བཤད་པའི། ། རྒྱུ་ཡི་རིགས་ལ་སྨད་ནི་ཕུར་གཟུགས་ཏེ། ། སྟོད་ཀྱི་ཁྱད་པར་ནང་གི་དམ་ཤིང་ལ། ། སྒྲོ་མདོངས་གསུམ་གྱིས་ལེགས་པར་བརྒྱན་པ་དང་། ། གསང་བ་ལ་ནི་ཁྲོ་ཞལ་རྣམ་གསུམ་སྟེ། ། ཕོ་གདོང་གཉིས་དང་མོ་གདོང་ཅིག་གིས་བརྒྱན། ། དེ་ལྟར་ཡིན་ཏེ་ཁ་ཊྭཱཾ་ག་ལ་ནི། ། དེ་དག་གང་ཡང་མེད་པ་ཐམས་ཅད་ཀྱི། ། མཐུན་སྣང་གྲུབ་ཕྱིན་ཧམ་ལབ་བྱེད་པ་འཁྲུལ། ། དེ་ནི་དོགས་དཔྱོད་ཅུང་ཟད་བརྗོད་པ་ཡིན། །
ཁ་ཊྭཱཾ་ག་ལའང་རིགས་ལྔ་ལ་སོགས་པ། ། རྣམ་གྲངས་ཤིན་ཏུ་མང་བ་ཡོད་གྱུར་ཅིང་། ། སྐུ་གསུམ་མཚོན་པའི་མི་མགོ་གསུམ་བརྩེགས་ལའང་། ། སྐམ་རློན་རིད་གསུམ་བྱེད་པའི་ལུགས་ཅིག་དང་། ། སྐམ་པོ་གསུམ་བརྩེགས་བྱེད་དང་རྡོ་རྗེ་ཡིས། ། ཁ་ཊྭཱཾ་ག་ལ་མཚོན་པར་གྱུར་ན་ཡང་། ། རྡོ་རྗེ་ཕྱེད་དང་རྡོ་རྗེ་རང་པོ་ཡི། ། དབྱེ་བ་མི་ཅིག་སོ་སོར་བྱེད་པ་སོགས། ། བཤད་ཚོད་དུ་མ་འདུག་ཀྱང་རེ་ཞིག་བཞག ། གཞན་ཡང་སྒམ་ནག་ཆེན་མོ་དེ་ཡི་ནང་། །
འཁོན་སྟོན་ཆེན་པོ་གོང་མ་ཡབ་ཡུམ་གྱི། ། བཞེས་སྤྱད་གསོལ་སྡེར་རྡོ་ཡི་ཡུ་སྐྱེར་དང་། ། ཀ་ལི་ཕྱག་ཕྲེང་ལ་སོགས་སྐུ་ཆས་ཀྱི། ། དངོས་པོ་ཕུན་སུམ་ཚོགས་པ་ཇི་སྙེད་ཀྱང་། ། བྱིན་རླབས་གཟི་འོད་འབར་བ་དང་བཅས་སྟེ། ། སྒམ་ཆེན་འདི་ནང་བཞུགས་པ་མུ་ཏྲ་ཡིས། ། ལེགས་པར་བཏབ་ཏེ་འགྲོ་བ་ཐམས་ཅད་ཀྱི། ། སྒྲིབ་གཉིས་སྦྱང་ཕྱིར་འདི་ན་བཞུགས་པ་ཡིན། ། འཕྲིན་ལས་རྟེན་གྱི་བསེ་ཡི་ག་འུ་ལའང་། ། འཆད་ལུགས་མི་ཅིག་རྣམ་གྲངས་མང་ན་ཡང་། །
བསེ་ཡི་གའུ་འཕྲིན་ལས་རྟེན་མ་ཡིན། ། མན་ངག་ལས་ཚོགས་རབ་འབྱམས་ཤོག་རིལ་རྣམས། ། འཕྲིན་ལས་རྟེན་ཡིན་དེ་ཡི་སྣོད་ལ་ནི། ། བསེ་ཡི་ག་འུ་དེ་ཉིད་འབྱུང་བ་སྟེ། ། དེ་ཡི་མིང་ལ་མན་ངག་བེའུ་བུམ་ཟེར། ། དེ་འདྲའི་འཕྲིན་ལས་རྟེན་དུ་གྱུར་པ་ནི། ། སྐུ་འབག་ཡིད་བཞིན་ནོར་བུ་འདི་ཉིད་ཀྱི། ། བཞུགས་སའི་ས་བཏེགས་གྲུ་བཞི་འདི་ཡི་ནང་། ། ལེགས་པར་བཞུགས་ཞེས་སྔགས་འཆང་ཆེན་པོའི་གསུང་། ། འཁྲུལ་མེད་ཡིན་ནོ་ཐུགས་ཀྱི་དཀྱིལ་དུ་ཞོག །
དེ་ནས་གཏོར་སྒམ་ཆེན་མོའི་མདུན་ཉིད་ཀྱི། ། ས་བཏེགས་གྲུ་བཞི་ཡོད་པ་འདི་ཡི་ནང་། ། དྲག་པོའི་ཧོམ་ཁུང་གྲུ་གསུམ་འབར་བའི་དབུས། ། མཛེ་ཐོད་ཁ་སྦྱར་ཡོད་པ་དེ་ཡི་ནང་། ། བླ་ཆེན་སྟག་ཚའི་སྙིང་ཉིད་ད་ལྟའང་ཡོད། ། འདི་ལ་འཕྲོས་ཏེ་སྟག་ཚའི་ལོ་རྒྱུས་ཉིད། ། ཅུང་ཟད་བརྗོད་ན་སྔ་རིས་སྟོད་ཀྱི་ཆ། ། བདུད་སྤྲུལ་སྔགས་ནག་བླ་ཆེན་སྟག་ཚ་དང་། ། བོན་ནག་རེ་བ་འཛུ་གུར་ཞེས་བྱ་གཉིས། ། སངས་རྒྱས་བསྟན་ལ་ཤིན་ཏུ་གནག་པས་ན། །
བརྩེ་བ་ཆེན་པོ་ཀུན་དགའ་སྙིང་པོ་སྟེ། ། འདི་ཉིད་བཞུགས་ན་བསྟན་པ་ཆེར་དར་བས། ། འདི་ལ་བར་ཆད་མཐོ་འཚམས་བྱེད་སྙམ་དུ། ། སྟག་ཚའི་སློབ་མ་ཁམས་ཀྱི་ལྡན་མ་ནས། ། འོང་པའི་མིང་ལ་རྡོར་རྒྱལ་ཟེར་བ་ཅིག ། གསེར་གྱི་བསླད་ནས་ས་ཆེན་དཀྲོང་དུ་བཏང་། ། དེས་ཀྱང་ཁས་བླངས་ས་སྐྱར་འོང་པའི་ཚེ། ། དེ་སྐབས་བརྩེ་ཆེན་ཀུན་དགའ་སྙིང་པོ་དེ། ། སྒོ་རུམ་གཟིམ་སྤྱིལ་དཀར་པོར་བཞུགས་དུས་སུ། ། ཁམས་པ་དེ་ཡིས་མཇལ་ཁ་ཞུས་པ་ན། །
དེ་ཁ་ཡོང་གསུངས་སྐུ་གཞོགས་བཏང་ནས་ནི། ། དྲི་རྟོག་ལེགས་པར་མཛད་པས་འདི་སྐད་ཞུ། ། བདག་ནི་སྐྱེ་ས་ཁམས་ཀྱི་ལྡན་མ་ནས། ། སྟོད་ཀྱི་ཕྱོགས་སུ་ལོ་འགའ་སོང་བའི་ཚེ། ། བླ་ཆེན་ཁྱེད་ཀྱི་སྙན་པ་ཐོས་པ་ན། ། ཤིན་ཏུ་མོས་པས་མཇལ་དུ་འོང་པ་ཡིན། ། ད་ནི་རེ་ཞིག་ཁྱེད་ཀྱི་ཕྱག་ཕྱི་ལ། ། བསྡད་པས་ཆོག་པ་ཐུགས་རྗེས་བཟུང་དུ་གསོལ། ། ཟེར་བ་ལ་སོགས་བསླུ་ཚིག་མང་ཞུས་པས། ། བརྩེ་ཆེན་དེ་ཡིས་མཁྱེན་བཞིན་གནང་བ་མཛད། །
དེ་ནས་རེ་ཞིག་སོང་བའི་དུས་ཀྱི་ཚེ། ། ཁམས་པ་དེ་ཡིས་ལེགས་པར་བརྟག་པ་ན། ། སྐུ་ཡི་གཡས་གཡོན་ལ་སོགས་ཐམས་ཅད་དུ། ། རྗེ་བཙུན་སྐུ་མཆེད་བཞི་པོ་བཞུགས་པ་ལ། ། ན་བཟའ་གཅིག་གིས་བསྟུམ་ནས་བཞུགས་པ་མཐོང་། ། དེ་ཚེ་ཁོ་ལ་ལོག་ལྟ་འདི་ལྟར་སྐྱེས། ། འཇིག་རྟེན་གྲོགས་པའི་ཕ་ཕད་བསྡོད་ལུགས་ཉིད། ། འདི་འདྲ་བྱེད་པ་བླ་མ་ག་ལ་ཡིན། ། ཆོས་པ་ཙམ་ཡང་མིན་པས་འདི་ཉིད་ནི། ། དཀྲོང་ལ་དཀའ་ལས་མེད་སྙམ་ཤིན་ཏུ་འཁྲུལ། །
དེ་ཚེ་བརྩེ་ཆེན་ཀུན་དགའ་སྙིང་པོ་ཡི། ། ཡེ་ཤེས་གཟིགས་པས་ལེགས་པར་དགོངས་གྱུར་ཏེ། ། ཁམས་པ་འདི་རུ་ཤོག་དང་ངེད་རང་རྣམས། ། སྟེང་གི་ཉི་མ་ཡ་གིར་འགྲོ་དགོས་འདུག ། གསུངས་ནས་དཔོན་སློབ་ཀུན་གྱིས་སྟེང་དུ་ཕེབས། ། ཉི་གྲིབ་མཚམས་ལ་བླ་མ་ཆེན་པོའི་བཞུགས། ། ཁམས་པ་ལ་ནི་སྐུ་མདུན་བསྡོད་ཅིག་གསུངས། ། ཁྱོད་ལ་རྣམ་རྟོག་ངན་པ་མེད་ཡོང་མཆིས། ། དེ་སྐད་གསུངས་པས་ཁམས་པ་རྡོར་རྒྱལ་ཉིད། ། ཤིན་ཏུ་སྐྲག་ཅིང་དེ་འདྲ་ག་ནས་ཡོད། །
ཞུས་ཀྱང་ལུས་སེམས་རྩབ་རྩོབ་ཉིད་དུ་གྱུར། ། དེ་ཚེ་བརྩེ་བ་ཆེན་པོ་དེ་ཉིད་ཀྱིས། ། གསང་སྔགས་པ་ཡི་རྡོ་རྗེ་སློབ་དཔོན་ལ། ། ལོག་ལྟ་བྱེད་པ་ཤིན་ཏུ་འཁྲུལ་པ་ཡིན། ། གསུངས་ནས་ཞབས་གཉིས་སྐྱོང་བར་མཛད་པའི་ཚེ། ། ཁམས་པ་དེ་ཡི་བླ་མ་ས་ཆེན་གྱི། ། ཞབས་མཐིལ་གཉིས་ལ་ཞིབ་ཏུ་བལྟས་པ་ན། ། གཡས་ལ་དགེས་རྡོར་གཡོན་ལ་བདེ་མཆོག་གི ། དཀྱིལ་འཁོར་ལྷ་ཚོགས་དང་བཅས་མ་ལུས་པ། ། བྲིས་པ་ལས་ཀྱང་ཆེས་གསལ་ངོ་མཚར་བ། །
མཐོང་བའི་མོད་ལ་ཁམས་པ་རྡོར་རྒྱལ་ཉིད། ། ཤིན་ཏུ་དད་དེ་སྔར་བྱས་ལོག་ལྟ་དང་། ། བླ་ཆེན་སྟག་ཚའི་ཇི་ལྟར་བརྫངས་ལུགས་སོགས། ། ཤིན་ཏུ་འགྱོད་པ་དང་བཅས་བཤགས་པ་ཕུལ། ། ཕྱིན་ཆད་མི་བྱེད་བླ་མ་ཁྱེད་ཉིད་ཀྱི། ། སྐུ་གསུང་ཐུགས་ཀྱི་དམ་ཚིག་བསྲུང་ཕྱིར་དུ། ། ལུས་ངག་ཡིད་གསུམ་གཏོང་བ་དམ་བཅའ་ཕུལ། ། དེ་ནས་ཡིད་དམ་དྲག་པོས་ཡར་ལོག་སྟེ། ། བླ་ཆེན་སྟག་ཚ་ཉིད་ཀྱི་མདུན་སར་སླེབ། ། ས་ཆེན་དཀྲོང་བའི་བརྫུན་ལབ་བྱས་རྗེས་སུ། །
སྟག་ཚ་དེ་ཉིད་མགོ་བོ་འཁོར་གྱུར་ཏེ། ། རྡོར་རྒྱལ་ཉིད་ལ་ཉེ་གནས་ནང་མ་བཅོལ། ། བསླབ་བྱའི་ཚོགས་ཀྱང་འདི་སྐད་གླེང་བར་བྱེད། ། ང་ཡི་མལ་ས་འདི་ལ་ཐོ་མ་གཏོང་། ། ཕྲེང་བའི་མདུད་པ་འདི་ཡང་མ་བཤིག་ཅིག ། ཕྲེང་བ་འདི་ཉིད་ཤིན་ཏུ་གཙང་དགོས་སོ། ། ཟེར་བ་ལ་སོགས་བསླབ་བྱ་མང་བྱས་ཀྱང་། ། རེས་འགའ་མལ་ས་དེ་ཉིད་མགོ་མཇུག་བསྒྱུར། ། ཕྲེང་བའི་མདུད་པ་བཤིག་ནས་སྤྱོད་ལམ་དོར། ། དེ་སོགས་རྣམ་པར་མི་འཚམས་མང་དུ་བྱས། །
དེ་དང་མཚུངས་པར་རེ་བ་འཛུ་གུར་ལའང་། ། ཕྲེང་བ་མལ་སྟན་སྔར་ལུགས་བྱེད་པ་བཞིན། ། ཐབས་འཕྲུལ་སྣ་ཚོགས་བྱས་པས་ཁོང་གཉིས་པོའི། ། ངན་སྔགས་ཚོགས་རྣམས་ཤིན་ཏུ་འཁྲུགས་པར་གྱུར། ། དེ་སྐབས་བླ་ཆེན་ཀུན་དགའ་སྙིང་པོ་དེས། ། གདན་ས་ཆེན་པོའི་དུས་མདོས་འཛུགས་པར་མཛད། ། དུས་མདོས་འདི་ལའང་འཆད་ལུགས་མང་ན་ཡང་། ། སྔོན་གྱི་དུས་སུ་མཧཱ་ཀཱ་ལ་ཡི། ། ཐུགས་དམ་མདོས་ཀྱི་བསྐང་བ་མཛད་རྗེས་སུ། ། དེ་ཉིད་ཟོར་དུ་འཕངས་པའི་ནུས་མཐུ་ལས། །
དགྲ་བགེགས་ཐམས་ཅད་རྩད་ནས་གཅོད་པ་ཡིན། ། དེ་ཡི་ཕྱིར་ན་དུས་མདོས་ཟེར་བ་ལགས། ། དེ་བཞིན་མཧཱ་ཀཱ་ལའི་གཏོར་སྒྲུབ་དང་། ། བསྟོད་སྒྲུབ་གཉིས་ཀྱང་མི་ཅིག་འདི་ལྟར་ཡིན། ། གཏོར་སྒྲུབ་ཞེས་བྱ་གཏོར་མ་སྒྲུབ་པ་ལ། ། ཟེར་བ་ཡིན་ཏེ་གོང་གི་མདོས་བཞིན་ནོ། ། བསྟོད་སྒྲུབ་ཞེས་བྱ་བསྐང་གསོ་མི་བྱེད་པར། ། བསྟོད་པ་དེ་ཉིད་ལེགས་པར་སྒྲུབ་པ་སྟེ། ། སྔོན་དུས་བརྩེ་བ་ཆེན་པོ་ཀུན་སྙིང་ནས། ། དམ་པ་ཀུན་དགའ་གྲགས་པ་ཡན་ཆད་དུ། །
མདོས་ཆེན་ཁོ་ན་མཛད་པ་བྱུང་བ་ཡིན། ། བླ་མ་བདག་ཉིད་ཆེན་པོ་མན་ཆད་ནས། ། ས་ལོ་འཇམ་པའི་རྡོ་རྗེ་ཡན་ཆད་དུ། ། གཏོར་སྒྲུབ་ཁོ་ན་མཛད་པའི་ཕྱག་ལེན་བྱུང་། ། དེར་རྗེས་སྔགས་འཆང་ཆོས་ཀྱི་རྒྱལ་པོ་དེ། ། སྤྱིར་གྱི་བསྟན་པ་ཡོངས་ཀྱི་སྲོག་ཤིང་ཡིན། ། ཁྱད་པར་གདན་ས་ཆེན་པོའི་དུས་མདོས་སོགས། ། མཧཱ་ཀཱ་ལའི་ཆོག་སྒྲིག་མཐའ་དག་ལ། ། གངས་ཅན་ལྗོངས་འདིར་འདི་ལས་ངོ་མཚར་བ། ། ཅུང་ཟད་ཙམ་ཞིག་བདག་གིས་མ་མཐོང་ངོ་། །
དེས་ན་དུས་མདོས་ཆོག་སྒྲིག་འདི་ཉིད་ནི། ། གཏོར་བསྟོད་གཉིས་ཀ་སྒྲུབ་པའི་ལུགས་ཡིན་ཏེ། ། དེ་ཡི་ཚུལ་ནི་འཁྲུལ་མེད་དམ་པ་ཡིས། ། དེབ་སྒྲིག་ཡིད་བཞིན་ནོར་བུར་གཟིགས་པར་ཞུ། ། དེ་ནི་འཕྲོས་དོན་ཙམ་ཞིག་བརྗོད་པ་ཡིན། ། ནུས་མཐུའི་མངའ་བདག་ཀུན་དགའ་སྙིང་པོ་དེས། ། ཆོས་སྐྱོང་མཐུ་རྩལ་ཅན་རྣམས་བྲན་བཀོལ་ཏེ། ། མངོན་སྤྱོད་དྲག་པོའི་ལས་ལ་བསྐུལ་བའི་ཚེ། ། སྔར་གྱི་ཁམས་པ་རྡོར་རྒྱལ་རྒྱུད་བསྐུལ་ནས། ། བདུད་སྤྲུལ་སྔགས་ནག་བླ་ཆེན་སྟག་ཚ་དང་། །
བོན་ནག་རེ་བ་འཛུ་གུར་ཞེས་བྱ་ལ། ། སློབ་ཚོགས་དུ་མ་ཡོད་པ་ཇི་སྙེད་རྣམས། ། ཁོང་གི་ཐབས་བྱས་ལ་ལ་ཆོས་དབར་དང་། ། ལ་ལ་བསོད་སྙོམས་ལ་ལ་སྟོན་ལས་སོགས། ། ཕྱོགས་ཕྱོགས་འགྲོ་བའི་ཐབས་ལམ་བསྒྲིགས་བྱས་ནས། ། སྔགས་བོན་གཉིས་པོ་མཚམས་ལ་ལེགས་བཅུག་སྟེ། ། མཚམས་གཡོག་ངེད་རང་གཅིག་པུས་བྱེད་དོ་ཞེས། ། ཕྱོགས་ཕྱོགས་ཀུན་དུ་ཁྱབ་པར་བསྒྲགས་རྗེས་སུ། ། ཞག་བཅུའི་བར་དུ་སྔར་བཞིན་བཏང་སྙོམས་བྱས། ། དེ་ནས་ཞག་བཅུ་དེ་ལས་བརྩོན་པར་བྱས། །
དེ་ནས་ཞག་བཅུ་སྙིང་དང་འདྲ་བར་བྱས། ། དེ་ལྟར་བྱས་པས་སྔགས་བོན་གཉིས་པོ་ཡང་། ། དམ་ཚིག་ཅན་ཞེས་ཤིན་ཏུ་རྩིས་ཐང་ཆེ། ། དེ་ཚེ་མཚམས་ཁང་དེ་ཡི་སྒོ་ཕྱི་རུ། ། སྔར་ནས་མེད་པའི་གཡག་རྒོད་རོག་པོ་ཞིག ། སྤུ་སྤྲུགས་བྱེད་ཅིང་རྭ་བརྡར་ལ་སོགས་པ། ། དྲག་པོའི་སྤྱོད་པ་ཟིལ་དང་ལྡན་པ་བྱུང་། ། གཞན་ཡང་བྱ་ནག་ཁྱི་ནག་ཅེ་སྤྱང་སོགས། ། ཆོས་སྐྱོང་སྤྲུལ་པ་དུ་མ་བྱུང་བའི་ཚེ། ། དམ་ཚིག་ལྡན་པའི་ཁམས་པ་དེ་ཉིད་ཀྱིས། །
ལེགས་པར་བསམ་མནོ་གཏང་བས་ཆོས་སྐྱོང་གིས། ། བསྐུལ་མ་ཡིན་པར་ཤེས་ཏེ་དུས་ཚེས་གྲངས། ། ཉི་ཤུ་དགུ་ཡི་ས་སྲོད་སླེབ་པ་ན། ། ཆོས་སྐྱོང་རྣམས་ཀྱི་ནུས་མཐུའི་བྱིན་རླབས་ཉིད། ། ལེགས་པར་ཞུགས་ཏེ་མཚོན་ཆ་རྣོན་པོ་ཡིས། ། བསྟན་དགྲ་གཉིས་པོ་སྐད་ཅིག་ཉིད་ལ་བསྐུམ། ། དེ་མ་ཐག་ཏུ་རོ་གཉིས་གཡག་རྒོད་ལ། ལེགས་པར་བཀལ་ཅིང་སྐད་ཅིག་ཉིད་ལ་བྲོས། མཚན་གང་གཅིག་ལ་ཉིན་ལམ་དྲུག་ཙམ་ཆོད། ། དེ་ནས་ས་སྐྱར་སླེབ་སྟེ་བླ་ཆེན་ལ། །
རོ་གཉིས་ཕུལ་ནས་ལོ་རྒྱུས་ཞིབ་ཞུས་པས། ། ཤིན་ཏུ་མཉེས་ནས་བྱ་དགའ་ཆེན་པོ་གནང་། ། ཚེ་འདི་ཉིད་ལ་ཕྱག་ཆེན་ཐོབ་པ་ཡི། ། གདམས་པ་ཟབ་མོས་རྒྱུད་ཀུན་སྨིན་མཛད་དེ། ། ཁམས་སུ་བྱོན་པས་གྲུབ་ཐོབ་ཆེན་པོ་བྱུང་། ། འདི་དང་བདེ་གཤེགས་ཁམས་པ་རྡོར་རྒྱལ་གཉིས། ། མིང་ཟུར་ཅིག་ཀྱང་ངོ་བོ་མི་ཅིག་སྟེ། ། ཕག་གྲུའི་མཚན་ལ་རྡོ་རྗེ་རྒྱལ་མཚན་ཟེར། ། འདི་ཡི་མིང་ལ་རྡོ་རྗེ་རྒྱལ་པོ་ཟེར། ། སོ་སོ་ཡིན་པས་རང་བཟོ་མ་བྱེད་ཅིག །
དེ་ནས་བླ་ཆེན་ཀུན་སྙིང་དེ་ཉིད་ཀྱིས། ། སྔགས་ནག་སྟག་ཚའི་སྙིང་ཕྱུང་ཧོམ་ཁུང་ནང་། ། མཛེ་ཐོད་ཁ་སྦྱར་ནང་བཅུག་མངོན་སྤྱོད་ཀྱི། ། འཕྲིན་ལས་ཅི་བསམ་འགྲུབ་པའི་བཀའ་བསྒོ་མཛད། ། དེ་ལ་རྟེན་ནས་ད་ལྟའི་བར་དུ་ཡང་། ། བསྒྲལ་བའི་ཞིང་བཅུར་གྱུར་པའི་བསྟན་དགྲ་ལ། ། ཤིན་ཏུ་མྱུར་བར་ཚར་གཅོད་དགོས་པའི་ཚེ། ། ཧོམ་ཁུང་ཞལ་ཕྱེ་དགུག་གཞུག་མཛད་པ་སོགས། ། ཕྱག་ལེན་མ་ཉམས་དམ་ཚིག་ལྡན་པ་ཡིས། ། ཟུར་ཙམ་མཐོང་སྟེ་སྔགས་འཆང་ཆེན་པོ་དེས། །
བསྟན་པའི་དགྲ་བོ་ལྷ་གནས་ལ་སོགས་ལ། ། དགུག་གཞུག་བདེན་བརྡར་མཛད་པ་ལ་སོགས་པ། ། ངེད་ཀྱིས་མཐོང་ཞིང་ཕྱག་ལེན་ཟུར་ཙམ་ཡང་། ། ཅུང་ཟད་གོ་བ་འདི་ནི་སྐལ་བ་བཟང་། ། དེ་ནས་བླ་ཆེན་སྟག་ཚ་དེ་ཉིད་ཀྱི། ། ཕུང་པོ་བྱིངས་རྣམས་རྐྱལ་གོག་ནང་བཅུག་སྟེ། ། སྒོ་རུམ་ཐེམ་པའི་འོག་ཏུ་མནན་པ་མཛད། ། དེར་ཡང་མ་ཟད་རེ་བ་འཛུ་གུར་གྱི། ། ཕུང་པོ་དེ་ཉིད་ཆོས་ཁྲི་ཐང་མོ་ཆེའི། ། ནུབ་སྒོའི་འཁྲིས་ཀྱི་ཆུ་འགྲམ་རྩ་བ་ན། །
མཆོད་རྟེན་ཚུལ་དུ་ལེགས་པར་མནན་པ་མཛད། ། འདི་ལ་བསྐོར་བ་མི་བྱེད་དམ་པའི་ལུགས། ། གལ་སྲིད་བསྐོར་ན་གཡོན་བསྐོར་བྱེད་པར་བཤད། ། དེ་དང་མཉམ་དུ་གུར་གྱི་མགོན་པོ་ཡི། ། རྩ་སྔགས་བགྲང་ཞིང་བྷ་ཡ་ན་སོགས་ཏེ། ། བཟློག་མནན་གསང་སྔགས་མ་ལུས་འདྲེན་པར་བྱེད། ། དེ་ནི་འཕྲོས་དོན་ཅུང་ཟད་བརྗོད་པ་ཡིན། ། སྤྱིར་གྱི་སྒོ་རུམ་གཟིམ་སྤྱིལ་དཀར་པོ་ན། ། བསྟན་སྲུང་གཙོ་བོ་མཧཱ་ཀཱ་ལ་ཉིད། ། དངོས་སུ་བཞུགས་པ་འདི་ནི་ངོ་མཚར་ཆེ། །
དེ་སྐད་དུ་ཡང་དབང་པོའི་ཉེར་མཚོ་ལས། ། དེ་ནས་མཐུ་ཆེན་མགོན་པོའི་ཕོ་བྲང་ན། ། ནག་པོ་ཆེན་པོ་མངོན་སུམ་འགྲོ་ཤེས་ཞེས། ། ཁམས་གསུམ་ཀུན་ཏུ་གྲགས་པའི་དཔལ་ཡོན་ཅན། ། ལྷག་པའི་ལྷ་མཆོག་གང་དེ་བདག་གིས་བསྟོད། ། ཀྱཻ་རྡོ་རྗེ་དང་བདག་མེད་མཁའ་འགྲོའི་གཙོ། ། ལྷན་ཅིག་བདེ་ཆེན་གར་གྱིས་རོལ་བ་ལས། ། སྤྲུལ་པའི་སྲས་ཀྱི་ཐུ་བོ་ནག་པོ་ཆེ། ། བསྟན་སྲུང་ཀུན་གྱི་མངའ་བདག་ཁྱོད་ལ་བསྟོད། ། བསེ་གདོང་ཅན་སོགས་གདུག་པ་འདུལ་བའི་ཕྱིར། །
སྙིང་རྗེས་ཁྲོ་བོའི་འབག་ཏུ་སྐུ་བཞེངས་ཤིང་། ། མཐིང་ནག་དྲག་པོ་རྔམས་པའི་ཞལ་བགྲད་ནས། ། ཟླུམ་པའི་སྟབས་ཀྱི་འཆམས་ཤིང་འགྲོ་ལ་འདུད། ། བདེ་གཤེགས་ཀུན་གྱི་ཡེ་ཤེས་གཅིག་བསྡུས་ཁྱེད། ། གངས་ཅན་རོ་ཡི་ལྗོངས་འདིར་སྤྱན་དྲངས་ནས། ། ཡོན་ཏན་ཀུན་འཛིན་ཚུལ་ཁྲིམས་ཕུང་པོ་དེས། ། ལུས་ཅན་བདེ་བའི་མལ་དུ་འཁྲིད་ནས་ཀྱང་། ། ཟག་མེད་ཏིང་འཛིན་སྟེར་མཛད་དེ་ལ་གནང་། ། དུས་གསུམ་མཁྱེན་པའི་བློ་གྲོས་དཀྱིལ་འཁོར་ཅན། ། ཁམས་གསུམ་གྲགས་པའི་འོད་ཀྱིས་ཁྱབ་མཛད་དེས། །
རྒྱལ་མཚན་ཀུན་ལ་རབ་དགའི་དཔལ་སྟེར་ཞིང་། ། བྱང་ཆུབ་སྙིང་པོ་མཆོག་བརྙེས་བརྩེ་ཆེན་ལ། ། གནམ་ལྕགས་ལས་གྲུབ་རྡོ་རྗེ་ཐུགས་ཀྱི་རྟེན། ། དབང་སྔོན་ལས་གྲུབ་ཏན་སྔགས་གསུང་གི་རྟེན། ། ལྷག་པའི་ལྷ་མཆོག་ཁྱེད་སྐུར་བཅས་པ་ནི། ། བཀའ་བསྒོས་ཞལ་མཆིས་དང་བཅས་གནང་ནས་ཀྱང་། ། ས་བདག་ཀླུ་དབང་སེར་སྐྱ་གནས་ས་འདིར། ། ཤཱཀྱའི་བསྟན་པ་བསྲུང་ཕྱིར་སྤྱན་དྲངས་ཏེ། ། རི་རབ་ལྷུན་པོ་ཇི་སྲིད་གནས་ཀྱི་བར། ། ཞིང་འདིར་རྟག་ཅིང་བརྟན་པར་བཞུགས་ལ་འདུད། །
སྟོབས་ཆེན་ཁྲོ་བོའི་ཞིང་ཁམས་མི་ཟད་པ། ། འཇིགས་རུང་ཧ་ཧ་རྒོད་པས་མི་བཟོད་པ། ། འདི་ཉིད་ཐོས་ཤིང་མཐོང་ན་སྲེད་མེད་ཀྱི། ། བུ་ཡང་བ་སྤུ་གཟིང་ཅིང་ཡ་ང་བའི། ། དྲག་པོའི་གནམ་ལྕགས་ལས་གྲུབ་རྡོ་རྗེ་ཡིས། ། བརྩིག་པ་གུར་དང་ར་བ་བཅས་པ་ལས། ། ཚེག་ཚེག་ཚ་ཚ་དྲག་པོ་འཕྲོ་བ་ཡི། ། ཡེ་ཤེས་མེ་ཕུང་འབར་བའི་ཀློང་ཆེན་སྟེ། ། དཔལ་མགོན་མཧཱ་ཀཱ་ལའི་ཕོ་བྲང་ནི། ། རིམ་དགུ་རིམ་པར་ཕུབ་པའི་རྩེ་མོ་ན། །
རབ་འབར་མཚོན་ཆ་དུས་མཐའི་མེ་ལྟར་དུ། ། ཕྱོགས་ཀུན་ལྷབ་ལྷབ་གཡོ་བའི་བ་དན་ཚོགས། ། མིག་སྨན་མདོག་ཅན་མཚོ་ཆེན་རླུང་དམར་གྱིས། ། འུར་འུར་བསྐྱོད་པའི་སྒྲ་སྐད་ཆེན་པོ་འདི། ། རྡོ་རྗེའི་མེ་ཆར་དྲག་ཏུ་འབབ་པ་ཡི། ། ང་རོ་འབྲུག་སྟོང་ཤིན་ཏུ་སྒྲོག་པའི་མཐུས། ། བདུད་དང་མཐར་བྱེད་འཁོར་ཡུག་རི་བོ་ཡི། ། བས་མཐའི་མཐའ་རུ་གསོན་པ་བསྐྲད་ནས་ཀྱང་། ། དངངས་ཤིང་སྟབས་ནས་བརྒྱལ་ཞིང་འགྱེལ་བ་ཡིས། ། དེ་དག་ང་རྒྱལ་ཁོངས་སུ་ཆུད་བྱས་ནས། །
འགྲོ་བ་གཞན་ལ་མི་འཚེ་རྡུགས་ཉིད་དེ། ། བྱིན་ནས་བྱམས་དང་སྙིང་རྗེ་ཆེར་སྐྱེས་མཛད། ། དེ་ཡི་སླད་དུ་འདི་ཉིད་མཐུ་ལྡན་གྱི། ། དཔའ་བོའི་ཞིང་ཁམས་ལས་གཞན་གཞན་དུ་ཅི། ། ཞེས་སོགས་རྒྱས་པར་གསུངས་བ་དེ་དག་ནི། ། བཀའ་བབས་དང་པོའི་རྒྱས་བཤད་བརྗོད་པ་ཡིན། ། དེ་ནས་བཀའ་བབས་གཞན་རྣམས་བརྗོད་པ་ནི། ། སྐུ་ཡི་བཀའ་བབས་གཉིས་པ་འདི་ལྟར་ལགས། ། ཤིང་མགོན་ཡིད་བཞིན་ནོར་བུ་འདི་ཉིད་ཡིན། ། འདི་ལ་ཤིང་མགོན་ཞེས་པའི་རྒྱུ་མཚན་ནི། །
གྲུབ་པའི་དབང་ཕྱུག་བྲམ་ཟེ་མཆོག་སྲེད་དེའི། ། སྐུ་གདུང་བཞུ་ལ་ཕུལ་དུས་པུར་སོལ་ལས། ། རང་བྱོན་ཚུལ་དུ་ལེགས་པར་བྱོན་པས་ན། ། ཤིང་མགོན་ཡིད་བཞིན་ནོར་བུ་ཞེས་པ་འམ། ། སོལ་བའི་མགོན་པོ་བྱས་ཀྱང་ཆོག་པ་ཡིན། ། འདི་ནི་སྤྱིར་གྱི་ཁྱད་པར་འཕགས་པ་དང་། ། སྒོས་སུ་དྲག་པོའི་ལས་ལ་ཤིན་ཏུ་བསྔགས། ། དེ་ཡི་རྒྱུ་མཚན་སྔགས་འཆང་ཆེན་པོ་ཡིས། ། ཧོར་བཟློག་གནང་དུས་ནམ་མཁའི་མཐོང་ཉིད་ལ། ། གོམས་པ་བདུན་གྱི་བར་དུ་ལེགས་བྱོན་ཏེ། །
བསྟན་དགྲ་བརླག་པར་མཛད་པ་ཐེ་ཚོམ་མེད། ། དེ་ཕྱིར་འདི་ནི་བྱིན་རླབས་ཤིན་ཏུ་ཆེ། ། འདི་ནི་སྐུ་ཡི་བཀའ་བབས་གཉིས་པ་སྟེ། ། འདི་དང་མཐུན་པར་ལམ་འབྲས་དང་འབྲེལ་བའི། ། གྲུབ་ཆེན་ག་ཡ་དྷ་ར་ནས་བརྒྱུད་པའི། ། མགོན་རྐྱང་ཉིད་ཀྱི་རྗེས་སུ་གནང་བ་སྟེ། ། འདི་ནི་ཆོས་ཀྱི་བཀའ་བབས་གཉིས་པ་ཡིན། ། ཤིང་མགོན་འདི་ནི་པུ་ཧྲང་ལོ་ཆུང་པ། ། གྲགས་འབྱོར་ཤེས་རབ་ཞེས་བྱ་ལས་བརྒྱུད་དེ། ། བརྩེ་ཆེན་ཀུན་དགའ་སྙིང་པོའི་ཕྱག་ཏུ་བབས། །
རྗེས་གནང་འདི་ནི་ཞང་སྟོན་ཉིད་ལས་གསན། ། དེ་ནས་སྐུ་ཡི་བཀའ་བབས་གསུམ་པ་ནི། ། རྡོ་མགོན་ཡིད་བཞིན་ནོར་བུ་འདི་ཉིད་ཡིན། ། འདི་ལ་རྡོ་མགོན་ཞེས་པའི་རྒྱུ་མཚན་ནི། ། འཕགས་པའི་ཡུལ་གྱི་མ་ལ་ཡ་ཡི་རི། ། གནམ་ལྕགས་ཡོད་པའི་རྩེ་མོ་དེ་ཉིད་དུ། ། གསང་བདག་ཕྱག་ན་རྡོ་རྗེའི་ཐུགས་རྗེ་ལས། ། ལེགས་པར་གྲུབ་པའི་རང་བྱོན་ངོ་མཚར་ཅན། ། ཡིན་པའི་ཕྱིར་ན་རྡོ་མགོན་ཞེས་སུ་གྲགས། ། འདི་ནི་སྐུ་ཡི་བཀའ་བབས་གསུམ་པ་ཡིན། །
འདི་དང་མཐུན་པར་ཆོས་ཀྱི་བཀའ་བབས་ནི། ། སྒྲུབ་ཐབས་བརྒྱ་རྩ་སོགས་ནས་འབྱུང་བ་ཡི། ། གུར་གྱི་མགོན་པོ་དཔའ་རྐྱང་རྗེས་གནང་ཡིན། ། འདི་ནི་ཆོས་ཀྱི་བཀའ་བབས་གསུམ་པའོ། ། སྐུ་དང་རྗེས་གནང་གཉིས་ཀ་བ་རི་བ། ། ལོ་ཙཱ་ཆེན་པོ་རིན་ཆེན་གྲགས་ཉིད་ལས། ། ལེགས་པར་བརྒྱུད་དེ་ས་ཆེན་ཉིད་ལ་བབས། ། འདི་ལྟར་བཀའ་བབས་དང་པོ་དྲུག་པོ་འདི། ། ས་ཆེན་ཉིད་ལས་གཞན་དུ་འཆད་པ་འཁྲུལ། ། དེ་ནས་སྐུ་ཡི་བཀའ་བབས་བཞི་པ་ནི། །
བྲིས་མགོན་ཡིད་བཞིན་ནོར་བུ་འདི་ཉིད་ཡིན། ། འདི་ལ་བྲིས་མགོན་ཞེས་པའི་རྒྱུ་མཚན་ནི། ། འདི་ཡང་བྲམ་ཟེ་མཆོག་སྲེད་པུར་རས་ལ། ། ལེགས་པར་བྲིས་པས་བྲིས་མགོན་ཞེས་སུ་གྲགས། ། འདི་ནི་སྐུ་ཡི་བཀའ་བབས་བཞི་པ་ཡིན། ། འདི་དང་མཐུན་པར་ཆོས་ཀྱི་བཀའ་བབས་ནི། ། གསང་བསྒྲུབ་སྤུ་གྲི་བསྐོར་གསུམ་ཞེས་བྱ་བ། ། འདི་ལ་རྗེས་གནང་ཡོད་མེད་འཆད་ཚུལ་གྱི། ། རྣམ་གྲངས་ཤིན་ཏུ་མང་བ་འདུག་ན་ཡང་། ། བཀའ་གཏད་འདྲ་བའི་རྗེས་གནང་ཆུང་ངུ་ཡོད། །
འདི་གཉིས་རྒྱ་གར་ཁ་ཆེའི་པཎྜི་ཏ། ། ཤཱཀྱ་ཤྲཱི་བྷ་དྲ་ཞེས་བྱ་ལ། ། ལེགས་པར་བརྒྱུད་དེ་ས་པཎ་ཕྱག་ཏུ་བབས། ། འདི་ནི་བཀའ་བབས་བཞི་པ་ཡིན་པར་ངེས། ། སྤྱིར་གྱི་གུར་མགོན་ཞེས་པའི་སྒྲ་བཤད་ནི། ། རྡོ་རྗེ་གུར་གྱི་ཆོས་སྐྱོང་མཆོག་ཡིན་ཅིང་། ། ཆོས་བཞིན་བསྒྲུབ་པ་རྣམས་ཀྱི་སྐྱབས་མགོན་ཡིན། ། རྣལ་འབྱོར་མཐུ་རྩལ་ཅན་གྱི་གྲོགས་པོ་སྟེ། ། དེ་སྐད་ཡིན་ཕྱིར་གུར་གྱི་མགོན་པོར་གྲགས། ། མགོན་པོ་ལ་ནི་བསམ་གྱིས་མི་ཁྱབ་ཀྱང་། །
ཧྲིལ་གྱི་བསྡུ་ན་རྣམ་པ་ལྔ་རུ་འདུས། ། དེ་ཡང་སྐུ་གསུང་ཐུགས་དང་ཡོན་ཏན་དང་། ། འཕྲིན་ལས་མགོན་པོ་ཞེས་བྱ་རྣམ་ལྔ་ལས། ། ཐོག་མར་རྣམ་པར་སྣང་མཛད་འཕྲོས་པ་ལས། ། སྐུ་ཡི་མགོན་པོ་དཀར་པོ་བྱུང་བ་ཡིན། ། སྣང་བ་མཐའ་ཡས་ཤིན་ཏུ་ཁྲོས་པ་ལས། ། གསུང་གི་མགོན་པོ་དམར་པོ་བྱུང་བ་ཡིན། ། མི་བསྐྱོད་རྡོ་རྗེ་ཤིན་ཏུ་ཁྲོས་པ་ལས། ། ཐུགས་ཀྱི་མགོན་ནག་པོ་བྱུང་བ་ཡིན། ། རིན་ཆེན་འབྱུང་ལྡན་ཤིན་ཏུ་ཁྲོས་པ་ལས། །
ཡོན་ཏན་མགོན་པོ་སེར་པོ་བྱུང་བ་ཡིན། ། དོན་ཡོད་གྲུབ་པ་ཤིན་ཏུ་ཁྲོས་པ་ལས། ། འཕྲིན་ལས་མགོན་པོ་ལྗང་ཁུ་བྱུང་བ་ཡིན། ། འདི་རྣམས་གུར་གྱི་མགོན་པོའི་བྱུང་ཚུལ་ཡིན། ། གུར་གྱི་མགོན་པོའི་ལས་མགོན་འདི་ཉིད་ལའང་། ། ནང་གི་ལས་མཁན་བེར་ནག་ཟངས་གྲི་ཅན། ། ཕྱི་ཡི་ལས་མཁན་གཅེར་བུ་ཟངས་གྲི་ཅན། ། གསང་བའི་ལས་མཁན་པུ་ཏྲ་ལྕམ་སྲིང་དང་། ། ལས་ཀྱི་རྗེས་གཅོད་བྲན་བདུད་ཡབ་ཡུམ་སྟེ། ། རྣམ་པ་བཞི་ལས་བེར་གཅེར་བྲན་བདུད་གསུམ། །
གཞན་དུ་འབྱུང་བས་འདིར་ནི་མ་སྤྲོས་སོ། ། གསང་བའི་ལས་མཁན་པུ་ཏྲ་ཆེན་པོ་ཡི། ། ལོ་རྒྱུས་འདི་ལ་རྣམ་གྲངས་མང་ན་ཡང་། ། ཧྲིལ་གྱི་བསྡུ་ན་འཇིག་རྟེན་འདས་མ་འདས། ། གཉིས་སུ་ཡོད་དེ་འདས་པའི་ལོ་རྒྱུས་ནི། ། མགོན་པོ་ལྕམ་དྲལ་གཉིས་ཀྱི་ཐུགས་ཁ་ནས། ། ཡྃ་དང་མྃ་སྤྲོས་གནོད་སྦྱིན་ཡབ་ཡུམ་བྱུང་། ། གནོད་སྦྱིན་ཡབ་ཡུམ་གཉིས་ཀྱི་ཐུགས་ཁ་ནས། ། ཡབ་ལས་ཏྲི་གཉིས་ཡུམ་ལས་བྷྱོཿརྣམས་སྤྲོས། ། དེ་ལས་པུ་ཏྲ་ལྕམ་སྲིང་བྱུང་བ་སྟེ། །
འདི་ནི་ལོ་རྒྱུས་ཟུར་ཙམ་སྨོས་པ་ཡིན། ། ཞིབ་པར་ཀུན་གྱི་ཐུན་མོང་མ་ཡིན་པས། ། རེ་ཞིག་བཞག་སྟེ་སྐབས་ཅིག་ཚེ་ན་འབྱུང་། ། གཉིས་པ་འཇིག་རྟེན་པ་ཡི་ལོ་རྒྱུས་ལའང་། ། རྣམ་པ་གཉིས་ཀྱི་དང་པོ་འདི་ལྟར་ཡིན། ། སྔོན་གྱི་དུས་སུ་རྒྱ་གར་ལྷོ་ཕྱོགས་སུ། ། བྲམ་ཟེ་མིང་སྲིང་གསུམ་དུ་སྐྱེས་གྱུར་ཏེ། ། རི་བྲག་རྣམས་སུ་སྒྲུབ་ལ་བརྩོན་པ་སོགས། ། དགེ་སྦྱོར་དག་ལ་སྙིང་རུས་བྱས་པ་ན། ། ཡུལ་དེའི་སྐྱེ་བོ་ཕལ་ཆེར་དད་གྱུར་ཏེ། །
བརྙེད་བཀུར་ཞབས་ཏོག་ཕུན་སུམ་ཚོགས་པ་བྱས། ། དེ་ལ་བརྟེན་ནས་ཡུལ་དེར་སྔར་ཡོད་པའི། ། བནྡེ་སྔགས་པ་ལ་སོགས་མཆོད་གནས་རྣམས། ། བརྙེད་བཀུར་ཆུང་དུ་སོང་བས་ཕྲག་དོག་སྟེ། ། རང་གི་སྦྱིན་བདག་ཕོ་མོ་ཀུན་བསྡུས་ནས། ། བྲམ་ཟེ་མིང་སྲིང་གསུམ་པོ་གསོད་པ་ཡི། ། གྲོས་ངན་བཤམ་སྟེ་རྩ་རུ་ཕྱིན་ནས་ནི། ། ཁྱེད་ཅག་གསུམ་པོས་ངེད་ཀྱི་སྦྱིན་བདག་འཕྲོགས། ། ད་ནི་གསོད་པའི་དུས་ལ་བབས་བྱས་པས། ། མིང་སྲིང་གསུམ་པོས་དེ་འདྲ་མ་བྱེད་བྱས། །
ཞུ་བ་ཡང་ཡང་ཕུལ་ཡང་ཉན་མ་འདོད། ། ངེས་པར་གསོད་པའི་ལས་ལ་ཞུགས་པ་ན། ། མིང་པོ་ཆེ་བའི་སྨོན་ལམ་འདི་སྐད་བཏབ། ། ང་ཉིད་སྐྱེ་བ་འདི་ནས་འཕོས་རྗེས་སུ། ། ལྷོ་ཕྱོགས་གཤིན་རྗེ་ཀུན་གྱི་གཙོ་བོ་མཆོག ། གཤིན་རྗེ་གསོད་བྱེད་བྱ་བར་སྐྱེས་གྱུར་ཅིག ། སྐྱེས་ནས་ཁྱེད་རྣམས་ང་ཡི་གསོད་གྱུར་ཅིག ། བསད་ནས་ཁྱེད་རྣམས་ང་ཡི་བྲན་གྱུར་ཅིག ། དེ་བཞིན་མིང་པོ་ཆུང་བས་འདི་སྐད་དུ། ། རལ་པ་སྤྱི་འཆིང་བྱ་བར་སྐྱེས་གྱུར་ཅིག །
དེ་བཞིན་ཨ་གཅེས་ཀྱང་ནི་འདི་སྐད་བརྗོད། ། གསེར་གྱི་སྤུ་གྲི་བྱ་བ་སྐྱེས་གྱུར་ཅིག ། དེ་སྐད་བརྗོད་པས་སྨོན་ལམ་མཐའ་བཙན་ཞིང་། ། དགེ་བ་སྤྱད་པས་བདེན་ཚིག་འགྲུབ་པའི་མཐུས། ། བསད་མ་ཐག་ཏུ་སྨོན་ལམ་ཇི་བཞིན་སྐྱེས། ། སྐྱེས་མ་ཐག་ཏུ་རང་གི་གཤེད་མ་རྣམས། ། ཐོག་མར་བསད་དེ་བྲན་དུ་གྱུར་པས་ན། ། བུད་མེད་སྐྱེས་པ་དགེ་སློང་སྔགས་པ་སྟེ། ། རུ་འདྲེན་སྡེ་བཞི་འབྱུང་བའི་རྒྱུ་མཚན་ཡང་། ། དེ་ལྟར་ཡིན་ཏེ་རྒྱས་པར་མ་སྤྲོས་སོ། །
དེ་ནས་ལོ་རྒྱུས་གཉིས་པ་འདི་ལྟར་སྟེ། ། པུ་ཏྲ་ལྕམ་སྲིང་གསུམ་པོ་དེ་དག་ལས། ། མོན་ཕྲུག་མིང་སྲིང་གསུམ་དུ་སྤྲུལ་ནས་ནི། ། གྲོག་པོ་ཕུ་ཡི་བྱང་གི་རི་ལྡེབ་ལ། ། བྲག་ཕུག་ཁ་ནི་ཤར་ལྷོར་བསྟན་པའི་འགག ། སྔ་དུས་སྙུག་སྡོང་ཆེན་པོ་ཞིག་ཀྱང་འདུག ། དེ་སྐད་སྔགས་འཆང་ཆེན་པོའི་གསུང་ལས་བྱུང་། ། སྙུག་མ་དེ་རྣམས་པུ་ཏྲའི་རྟེན་རྫས་ཀྱི། ། ཚིགས་དགུ་ཚིགས་བདུན་ལ་སོགས་ཡིན་ནམ་སྙམ། ། མོན་ཕྲུག་གསུམ་པོས་ནུབ་པོ་དེ་རུ་བསྡད། །
ཉིན་བར་ཆང་ཚངས་ན་ཁར་ཕྱིན་ནས་ནི། ། གྲོ་མ་སྒྲུག་ཅིང་ཟས་ཀྱི་སྟ་གོན་ལ། ། ཉིན་རེ་བཞིན་དུ་ཡང་ཡང་ཕྱིན་པ་ན། ། དེ་ཁར་ཡོད་པའི་ཕྱུགས་རྫི་འགའ་ཞིག་གིས། ། གནོད་པ་བསྐྱལ་བས་ཁོང་རྣམས་ཚིག་པ་ཟོས། ། དེ་ཡི་མོད་ལ་རེལ་རོག་ལྤགས་པ་ལ། ། རྐྱལ་བ་བཟོས་ཏེ་ཕུས་བཏབ་དབྱུག་པས་བསྣུན། ། ངན་སྔགས་བཟླས་པས་གནོད་པ་བསྐྱེལ་བ་ཡི། ། ཕྱུགས་རྫི་དག་ནི་ཕལ་ཆེར་ཤི་བར་གྱུར། ། དེ་ནས་རྗེ་བཙུན་ཀུན་དགའ་སྙིང་པོ་ཡིས། །
སྙན་དུ་གསན་ནས་མོན་ཕྲུག་གསུམ་པོ་དག ། འཕྲལ་དུ་ང་ཡི་མདུན་དུ་བོས་ལ་ཤོག ། ཁྱེད་རྣམས་ཀུན་གྱིས་གནོད་པ་མ་བྱེད་ཅིག ། དེ་སྐད་གསུངས་ནས་ཁོང་རྣམས་སྐུ་མདུན་བྱུང་། ། ཕྱག་བཙལ་པུས་བཙུགས་གྲོ་མ་སྡེར་གང་ཕུལ། ། ཐལ་མོ་སྦྱར་ནས་གུས་འདུད་གནས་པ་ལ། ། བརྩེ་བ་ཆེན་པོའི་ཞལ་ནས་འདི་སྐད་གསུངས། ། ཁྱེད་རྣམས་གར་ཡོང་གར་གནས་ག་འདྲ་ཡིན། ། སེམས་ཅན་རྣམས་ལ་གནོད་འཚེ་བྱེད་པ་ཅི། ། ལེགས་པར་སྨོས་ཤིག་མོན་ཕྲུག་མིང་སྲིང་གསུམ། །
དེ་སྐད་གསུངས་པས་མོན་ཕྲུག་མིང་སྲིང་ཚོས། ། ཞུ་བའི་ལན་འདེབས་འདི་ལྟར་ཕུལ་བ་ཡིན། ། བདག་རྣམས་རྒྱ་གར་འཕགས་པའི་ཡུལ་ཕྱོགས་སྟེ། ། ལྷོ་ཡི་ཕྱོགས་ནས་ལེགས་པར་འོང་པ་ཡིན། ། འདུག་ས་གདན་སའི་ཤར་གྱི་གྲོག་པོ་ཡི། ། སྟོད་ཀྱི་བྲག་ཕུག་ཡ་རུ་ནུབ་མོ་བསྡད། ། ཉིན་བར་ཁ་ཟས་འཚོལ་བར་ཕྱོགས་ཀུན་ཕྱིན། ། ཁྱད་པར་ཆང་ཚངས་ན་ཁར་ཕྱིན་པའི་དུས། ། ཕྱུགས་རྫི་རྣམས་ཀྱི་ངག་ལས་འདི་སྐད་བྱུང་། ། མཐའ་མི་མོན་ཕྲུག་ངན་པ་འདི་ཀུན་ཟེར། །
ཁུ་ཚུར་བསྣུན་ཞིང་གྲོ་མ་ལ་སོགས་པ། ། ཆས་ཀུན་འཕྲོགས་ཏེ་རྒྱུན་དུ་གཤེ་བར་བྱེད། ། དེ་ལྟར་བྱས་དུས་བདག་རྣམས་ཚིག་པ་ཟོས། ། རྐྱལ་ཆུང་ཕུས་འདེབས་བྱས་པས་ཁོང་རྣམས་ཤི། ། ཉེས་པ་གང་སྣང་བླ་མ་ཁྱེད་ལ་བཤགས། ། ངེད་རྣམས་འདི་རུ་འོང་པའི་དགོས་པ་ནི། ། ཁྱེད་ཀྱི་བསྟན་པ་བསྲུང་དུ་འོང་པ་ལགས། ། དེ་སྐད་ཞུས་པས་བརྩེ་བ་ཆེན་པོ་ཡིས། ། འོ་ན་དེ་ལྟར་ལེགས་སོ་ཁྱེད་རང་རྣམས། ། རྟེན་པའི་དངོས་པོ་ག་འདྲ་ཞིག་གིས་ནི། །
གཏོར་བསྔོ་ཞིག་ཀྱང་ངེད་ཀྱིས་བྱེད་པ་ཡིན། ། གཞན་ཡང་ཟས་གོས་ལ་སོགས་གང་དགོས་རྣམས། ། ལེགས་པར་སྨོས་ཤིག་སྐལ་ལྡན་མོན་པ་ཚོ། ། དེ་སྐད་གསུངས་པས་ཁོང་རྣམས་འདི་སྐད་སྨྲ། ། གཏོར་མ་གནང་བ་ཅིས་ཀྱང་བཀའ་དྲིན་ཆེ། ། གོས་ལྷམ་གནང་ན་ཐུགས་རྗེས་བཟུང་བ་གདའ། ། དངོས་པོའི་རིགས་སྤྱད་གཞན་ནི་མི་དགོས་ལ། ། བླ་མའི་ཆུ་ར་མཛད་པའི་ཟངས་མོ་ཆེ། ། ཨ་ལོང་མང་པོ་ཁྲོག་སྒྲ་འབྱིན་བྱེད་པ། ། བསྟན་དགྲ་མ་ལུས་བརླག་པར་བྱེད་པའི་མཚོ། །
ཁམས་གསུམ་ཟིལ་གནོན་འདི་རྣམས་བདག་རྣམས་ཞུ། ། དེ་སྐད་ཞུས་པས་བརྩེ་ཆེན་གསུང་ཉིད་ལས། ། ཅིས་ཀྱང་ཡོང་ངོ་བསྟན་པ་བསྲུང་བར་བྱོས། ། དེ་སྐད་གསུངས་མ་ཐག་ཏུ་སྐད་ཅིག་ལ། ། མོན་ཕྲུག་གསུམ་པོ་ཟངས་ཆེན་དེ་ལ་ཐིམ། ། དེ་ནས་གཏོར་བསྔོ་ཞིག་ཀྱང་རྩོམས་པར་མཛད། ། གོས་ལྷམ་སོགས་ཀྱང་ཆག་མེད་རྒྱུན་དུ་གནང་། ། དེ་འདྲའི་ཟངས་ཆེན་ཁམས་གསུམ་ཟིལ་གནོན་ནི། ། ད་ལྟ་ནང་སོར་བཞུགས་པ་འདི་ཉིད་ཡིན། ། སྤྱིར་གྱི་པུ་ཏྲ་ཆེན་པོ་འདི་ཉིད་ལའང་། །
ཕྱི་ནང་གསང་གསུམ་ཡོད་པའི་དང་པོ་ནི། ། བྲམ་ཟེའི་སྐབས་དང་མོན་ཆུང་པུ་ཏྲ་ཡིན། ། ནང་ནི་གཤིན་རྗེ་གསོད་བྱེད་ལ་སོགས་ཡིན། ། གསང་བ་པུ་ཏྲ་ཆེན་པོ་འདི་ཉིད་སྟེ། ། མདོར་བསྡུས་ཙམ་ཞིག་འདི་རུ་བརྗོད་པ་ཡིན། ། རྒྱས་པར་དགོས་ན་མགོན་པོད་ལ་སོགས་དང་། ། ཐུན་མོང་མིན་པའི་གསང་ཁྲིད་རྣམས་སུ་གཟིགས། ། དེས་ན་མོན་སྒོ་གྲོག་ཅེས་བརྗོད་པ་ཡི། ། སྒྲ་བཤད་འདི་ལྟར་ཡིན་ནོ་མཁྱེན་ལྡན་རྣམས། ། མོན་པ་མིང་སྲིང་གསུམ་པོ་བསྡོད་པ་ཡི། །
བྲག་ཕུག་ཆེན་པོ་དེ་ཡི་སྒོ་འགྲམ་ན། ། གྲོག་པོ་ཡོད་པས་མོན་སྒོ་གྲོག་ཅེས་ཟེར། ། དེ་ལྟ་པུ་ཏྲའི་ལོ་རྒྱུས་ཟུར་ཙམ་ཞིག ། བརྗོད་པ་འདི་ནི་གུར་གྱི་མགོན་པོ་དང་། ། འབྲེལ་ཆགས་ཡིན་པས་ཅུང་ཟད་བརྗོད་པ་ཡིན། ། དེ་ལྟར་ཆོས་སྐྱོང་ཆེ་བ་གུར་མགོན་སྟེ། ། ཆུང་བ་གཉན་མགོན་ཞལ་བཞི་ཡིན་པས་ན། ། འདི་ཡི་ལོ་རྒྱུས་ཟུར་ཙམ་བརྗོད་པ་ལ། ། ཐོག་མར་གཉན་ལོ་ཆེན་པོ་དར་མ་གྲགས། ། དེ་ཡི་རྒྱ་གར་འཕགས་པའི་ཡུལ་མཆོག་ཏུ། །
བླ་མ་ཆེན་པོ་རཏྣ་ཀིརྟི་དང་། ། རྡོ་རྗེ་གདན་པ་སོགས་ལས་དམ་པའི་ཆོས། ། མང་དུ་གསན་ཅིང་རིག་པའི་གནས་ཀུན་ལ། ། མཁྱེན་རབ་ཕུལ་དུ་ཕྱིན་ཏེ་མཁས་པར་གྲགས། ། དེ་ནས་བོད་དུ་འབྱོན་དུས་པནྡྷེ་བ། ། རིན་ཆེན་གྲགས་པ་ཉིད་ལ་གསང་འདུས་ཏེ། ། ཡེ་ཤེས་ཞབས་ལུགས་དབང་ཞིག་གསོལ་བཏབ་པས། ། ངས་ནི་མི་ཡོང་ཁརྶ་པ་ཎི་ཡི། ། ལྷོ་ཡི་ཕྱོགས་ཀྱི་རི་སུལ་ནགས་གསེབ་ན། ། ང་ཡི་མཆེད་མོ་རྣལ་འབྱོར་དབང་ཕྱུག་མ། །
རྗེ་བཙུན་ཀུ་ས་ལི་པ་བྱ་བ་གཅིག ། གསང་བ་འདུས་པའི་སྒྲུབ་པ་མཛད་ཀྱིས་ཡོད། ། དེ་རུ་སོང་ལ་ཞུས་ཤིག་ཁྱེད་རང་དང་། ། ལས་ཀྱི་འབྲེལ་པ་ཡོད་པས་དབང་བསྐུར་སོགས། ། གདམ་ངག་མ་ལུས་གནང་བ་འདུག་གི་གསུངས། ། ཁརྶ་པ་ཎི་ལྷོ་ཕྱོགས་ཟེར་བ་ཡི། ། རྒྱུ་མཚན་དགེ་བསྙེན་ཞི་བའི་གོ་ཆ་དེས། ། རི་བོ་པོ་ཏ་ལ་ནས་སྤྱན་རས་གཟིགས། ། ཁརྶ་པ་ཎི་དངོས་སུ་སྤྱན་དྲངས་ནས། ། དེ་ཝི་ཀོ་ཊའི་གནས་མཆོག་ཉིད་ན་བཞུགས། །
དེ་ཡི་ལྷོ་ཡི་རི་སུལ་ཡིན་པས་ན། ། ཁརྶ་པ་ཎིའི་རི་སུལ་བྱ་བ་ཡིན། ། དེ་ནས་གཉན་ལོས་བླ་མ་པནྡྷེ་བས། ། ཇི་ལྟར་གསུངས་པ་བཞིན་དུ་ནགས་སིབ་དེར། ། ལེགས་པར་བཙལ་བས་ཤིང་སྡོང་ངོ་མཚར་བ། ། ཤིན་ཏུ་ཆེ་བ་ཞིག་གི་ཁོག་པ་ན། ། རྣལ་འབྱོར་མ་ནི་དཔོན་སློབ་བཞི་གདའ་སྐད། ། དེ་ཡི་ནང་ནས་གཡོག་གསུམ་རེ་མོས་ཀྱིས། ། གྲོང་འདབ་ཕྱིན་ནས་འཚོ་བ་ལེགས་པར་བཙལ། ། རྣལ་འབྱོར་མ་ནི་སྒྲུབ་པ་མཛད་ཀྱི་འདུག །
དེ་ལ་གཉན་ལོས་ཐུགས་ལ་འདི་སྙམ་དུ། ། བླ་མས་ལུང་བསྟན་ཡོད་པའི་རྣལ་འབྱོར་མ། ། ཡིན་མིན་བརྟག་ཕྱིར་གཡོག་མོ་དེ་རྣམས་ལ། ། ཁྱེད་རྣམས་རྣལ་འབྱོར་མ་ནི་ཡིན་ངེས་ན། ། ནུས་པ་ཞིག་ནི་བདག་ལ་སྟོན་གསུངས་པས། ། གཅིག་གི་བྲང་གཤགས་ཁོག་པའི་ནང་དེ་ན། ། གསང་བ་འདུས་པའི་ལྷ་གྲངས་དང་མཉམ་པའི། ། མར་མེ་ཤིན་ཏུ་གསལ་བ་བསྟན་པའི་ཚེ། ། ངེས་ཤེས་སྐྱེས་ནས་གཙོ་མོ་དེ་ཉིད་ལ། ། ཕྱག་དང་མཎྜལ་ཕུལ་ནས་དབང་ཞུས་པས། །
ཁྱོད་ལ་སུ་ཡི་ལུང་བསྟན་གསུངས་པ་ན། ། བདག་ལ་བླ་མ་པནྡྷེ་བ་ཡི་བསྟན། ། དེ་སྐད་ཞུས་པས་རྣལ་འབྱོར་མ་ཉིད་ཀྱི། ། ང་ལ་ད་ལྟ་འཇམ་པའི་རྡོ་རྗེ་ཡིས། ། གནང་བ་མ་ཐོབ་ཁྱོད་རང་བསྡོད་ཁོམ་ན། ། ལོ་གཅིག་ཙམ་ནས་དབང་བསྐུར་བྱ་འོ་གསུངས། ། དེ་བཞིན་བགྱིད་ལགས་ཞུས་པས་ཐུགས་དགེས་ཏེ། ། འོ་ན་ཁྱོད་ལ་མཐའ་འཁོབ་མི་ངན་དང་། ། གཅན་གཟན་དུག་སྦྲུལ་སོགས་ཀྱིས་འཚེ་བ་འགའ། ། བྱུང་དོགས་ཡོད་པས་གྲོང་འདབ་ཕ་གི་ན། །
བྲམ་ཟེ་ཆེན་པོ་མདོག་སྔོ་མི་རྐང་གི ། གླིང་བུ་བཟུང་བ་གཅིག་ཡོད་དེ་ཉིད་ལ། ། གྲོགས་འཆོལ་ཅི་ཟ་ཅི་འཐུང་ཕུད་ནས་བྱིན། ། ཅི་འབྱོར་མཆོད་དང་བརྙེད་བཀུར་ཕུན་ཚོགས་ཀྱིས། ། དེ་བར་བར་ཆད་ཅིག་ཀྱང་མི་འབྱུང་བ། ། ང་ཡིས་བྱིན་གྱིས་བརླབ་བོ་གསུངས་ནས་གནང་། ། དེ་བཞིན་བྱས་པས་ལོ་གཅིག་སོང་བའི་ཚེ། ། རྣལ་འབྱོར་ཆེན་མོའི་གསུང་ལས་འདི་སྐད་བྱུང་། ། ད་ནི་ང་ཡི་ལྷག་པའི་ལྷ་མཆོག་ལ། ། གནང་བ་ཐོབ་པས་དབང་བསྐུར་བྱ་དགོས་ན། །
ཚོགས་ཀྱི་ཡོ་བྱད་ཚང་བར་བཤོམ་ཅིག་གསུངས། ། ཇི་ལྟར་གསུངས་བཞིན་གཉན་ལོ་ཆེན་པོ་དེས། ། གསེར་ཞོ་གསུམ་ལ་ཤ་ཆང་སྤོས་ལ་སོགས། ། ཡོ་བྱད་ཕུན་སུམ་ཚོགས་པ་ཀུན་བསྒྲུབ་རྗེས། །

དེ་རྣམས་འཁྱེར་ཏེ་རྣལ་འབྱོར་ཆེན་མོ་ཡི། ། དྲུང་དུ་ཕྱིན་ནས་ཚོགས་རྫས་ལེགས་པར་ཕུལ། ། གདན་ཡང་མང་པོ་བཤམ་རྗེས་རྣལ་འབྱོར་མའི། ། ཞལ་ནས་མགྲོན་རྣམས་སྤྱན་དྲོངས་གསུངས་པ་ན། ། བདག་གིས་མི་བརྙེད་ཞུས་པས་ཁ་སིང་གི ། གྲོགས་པོ་བྲམ་ཟེ་བོས་ལ་སྤྱན་འདྲེན་གྱིས། ། དེ་ལྟར་གླེང་པས་བྲམ་ཟེའི་སྐྲ་སེབ་ནས། ། མི་རྐང་གླིང་བུ་ཕྱུང་སྟེ་བུས་མ་ཐག ། ཕྱོགས་བཞི་མཚམས་བརྒྱད་ལ་སོགས་ཐམས་ཅད་ནས། ། དཔའ་བོ་མཁའ་འགྲོ་རྣལ་འབྱོར་ཕོ་མོ་དང་། ། ཞིང་སྐྱོང་བཀའ་སྡོད་སྤྲིན་ཕུང་འཐིབ་པ་ལྟར། །
བསམ་མི་ཁྱབ་པ་འདུས་ནས་གྲལ་འཁོད་ཅིང་། ། ཚོགས་ཀྱིས་མཉེས་པར་བྱས་ནས་རྟེན་འབྲེལ་འགྲིག ། དབང་བསྐུར་ཡོངས་སུ་རྫོགས་པ་གནང་རྗེས་སུ། ། སྤྱིར་གྱི་གདམས་པ་རྒྱ་མཚོ་བསམ་མི་ཁྱབ། ། ལེགས་པར་གསན་ཅིང་ཁྱད་པར་འཕགས་པ་ནི། ། ཐུན་མོང་མིན་པའི་གདམས་པ་ལྔ་ཡིན་ཏེ། ། གསང་འདུས་སྦྱོར་དྲུག་སྒྲོལ་མའི་སྒྲུབ་ཐབས་དང་། ། ཨུཎྞི་ཥ་དང་ཆོས་སྐྱོང་འདི་ཉིད་ཀྱི། ། གདམས་པ་མ་ལུས་ཡོངས་སུ་རྫོགས་པར་གནང་། ། ཁྱད་པར་ཆོས་སྐྱོང་འདི་ཡི་རྗེས་གནང་དུས། །
བྲམ་ཟེ་ཁྱོད་ཀྱིས་ཁོ་ཡི་གཡོག་གྱིས་ཤིག ། འཕྲིན་ལས་རྣམ་བཞི་འབད་མེད་བསྒྲུབ་པ་སོགས། ། ཁོང་གིས་ཅི་གསུངས་བསྒོ་བ་ཉན་དགོས་སོ། ། ཞེས་སོགས་བཀའ་བསྒོ་རྒྱས་པར་གནང་བ་སྟེ། ། མི་ལ་མི་ནིས་སྤྲོད་པ་ཇི་བཞིན་དུ། ། གཉེར་དམ་མཛད་པའི་ཆོས་སྐྱོང་དེ་ཉིད་ནི། ། ཡིད་བཞིན་ནོར་བུ་ལྟ་བུ་འདི་ཡིན་པས། ། བསྒྲུབ་ཐག་ཉེ་ཞིང་བྱིན་རླབས་ཆེ་བ་སྟེ། ། ཀུན་གྱི་གཙུག་གི་ནོར་བུ་མཆོག་ཡིན་ནོ། ། དེ་ནས་བླ་ཆེན་གཉན་གྱིས་རྒྱ་གར་ནས། །
བོད་དུ་འབྱོན་དུས་བྲམ་ཟེ་དེ་ཉིད་དང་། ། བལ་ཡུལ་ཕན་ཆད་དངོས་སུ་འགྲོགས་ཤིང་བྱོན། ། དེ་ཚུན་བན་ཆུང་ཉེ་གནས་ཚུལ་བཟུང་ནས། ། ལེགས་པར་བྱོན་ཅིང་པུ་ཧྲང་ཕེབས་པའི་ཚེ། ། མངའ་བདག་བཙད་ལྡེ་ཟེར་བའི་སྡིག་རྒྱལ་དེ། ། ང་ཉིད་རྒྱལ་པོ་ཡིན་ཏེ་སྔ་རིས་ཀྱི། ། སྟོད་ན་གྲགས་པ་ཆེ་ཞིང་དབང་སྟོབས་ཀྱང་། ། ང་རང་ཆེ་བས་ལོ་ཙཱ་དཔོན་སློབ་ཀྱིས། ། ཕྱག་འཚལ་སྙམ་དུ་ང་རྒྱལ་ཆེ་བར་ཡོད། ། བླ་མ་གཉན་ལོ་ཆེན་པོ་དེ་ཉིད་ཀྱི། །
ཐུགས་དགོངས་ལ་ནི་ངེད་རང་རྒྱ་གར་གྱི། ། གྲུབ་ཐོབ་ཀུན་གྱི་སློབ་མ་ལོ་ཙཱ་ཡིན། ། ཁྱད་པར་རྡོ་རྗེ་གདན་པ་རིན་ཆེན་གྲགས། ། མར་མེ་མཛད་བཟང་རྣམས་ཀྱི་ཆོས་བརྒྱུད་རྣམས། ། ལེགས་པར་འཛིན་པའི་སློབ་མའི་མཆོག་ཡིན་པས། ། བཙད་པས་ང་ལ་ཕྱག་དང་སྣེ་ལེན་སོགས། ། བྱེད་དམ་སྙམ་ནས་ཚོང་པ་མང་པོ་དང་། ། མཉམ་དུ་འགྲོགས་ནས་བྱོན་པའི་དུས་ཚོད་དེར། ། མངའ་བདག་བཙད་ལྡེ་ལ་ནི་རྒྱ་གར་ནས། ། ཕྲ་མ་བྱུང་སྟེ་གཉན་ལོ་ཟེར་བ་འདིས། །
ངན་སྔགས་ཐམས་ཅད་བསླབ་ནས་སོང་ཡོད་པས། ། རྒྱལ་པོ་ཉིད་ལ་ཤ་མ་མི་བྱེད་དོ། ། ཟེར་བ་བྱུང་ཚེ་རྒྱལ་པོ་དེ་ཉིད་ཀྱང་། ། དུས་ཆགས་ཆེ་བས་འཁྲུལ་ནས་བདེན་རུང་སྙམ། ། བློན་པོ་དཔའ་རྩལ་ལྡན་པའི་རྟ་པ་ནི། ། བཅུ་ཕྲག་གསུམ་བཏང་བླ་མ་དཀྲོང་བར་བྱས། ། དེ་ཚེ་བླ་མ་གཉན་གྱི་མནལ་ལམ་དུ། ། རྒྱལ་པོས་བརྫངས་པའི་བློན་པོ་གདུག་པ་ཅན། ། དེ་དག་ཡོད་པར་མཁྱེན་ཏེ་ཚོང་པ་ལ། ། ཕྱེ་ཕུད་བསྡུས་ཤིག་ངེད་རང་འདི་ཀུན་ལ། །
བར་ཆད་ཅིག་ནི་འོང་བར་འདུག་པས་ན། ། ཆོས་སྐྱོང་ཆེན་པོར་གཏོར་མ་འབུལ་དགོས་འདུག ། གསུངས་ནས་གཏོར་མའི་རྒྱུ་ལ་སྤོས་འབྲུ་སྨན། ། བདུད་རྩི་ལ་སོགས་བཏབ་ནས་ཕུལ་རྗེས་སུ། ། ཞིང་སྐྱོང་ཆེན་པོ་ཙ་ཏུརྨུ་ཁ་ལ། ། གསོལ་བ་བཏབ་ཅིང་འདི་ཡི་སྔགས་བཟླས་པ། ། ཙམ་གྱི་ཚོང་པ་རྣམས་ཀྱི་མཐོང་སྣང་ལ། ། མོན་པ་སྔོན་པོ་ལྔ་ནི་གར་བྱེད་ཅིང་། ། གཉིས་ནི་བྲོ་བརྡུང་གཉིས་ནི་གྲི་སྐོར་བྱེད། ། ཇོ་མོ་ཞྭ་ཐེབ་ཅན་གཅིག་དངོས་སུ་མཐོང་། །
དེ་ཡི་མཐའ་བསྐོར་བཀའ་སྐྱོང་མང་པོ་དང་། ། རླུང་ནག་འཚུབ་མས་ལེགས་པར་བསྐོར་བའི་དབུས། ། བླ་མ་དཔོན་སློབ་བཅུག་ནས་བྱོན་པ་ན། ། བློན་པོ་གདུག་ཅན་རྣམས་ཀྱི་མཐོང་སྣང་ལ། ། རླུང་ནག་འཚུབ་མའི་གསེབ་ན་ཨ་ཙ་ར། ། གྲི་བསྐོར་བྱེད་པ་གཉིས་ཞིག་མ་གཏོགས་པ། ། གཞན་ནི་གཅིག་ཀྱང་མ་མཐོང་འུ་ཐུག་སྟེ། ། ཕྱིར་ལོག་འོང་པས་བླ་མ་དཔོན་སློབ་རྣམས། ། ལེགས་པར་ཕེབས་གྲུབ་འདུག་པས་ངོ་མཚར་སྟེ། ། ལོ་རྒྱུས་ཅི་ཞིབ་རྒྱལ་པོར་ཞུས་པའི་ཚེ། །
མངའ་བདག་རྒྱལ་པོ་དེ་ཡི་བསམ་པ་ལའང་། ། བླ་མ་འདི་ནི་ཆོས་སྐྱོང་ཆེན་པོ་རྣམས། ། བྲན་དུ་འཁོལ་བའི་ནུས་པ་ཅན་ཞིག་འདུག ། སྙམ་ཏེ་འགྱོད་པ་སྐྱེས་ནས་བབས་བཤགས་ཕུལ། ། ཞབས་གཉིས་སྤྱི་བོར་བླངས་ནས་བླ་མ་ཡི། ། བཀའ་བཞིན་བསྒྲུབ་པ་དམ་བཅའ་བརྟན་པོ་ཉིད། ། སྙིང་ནས་བྱས་པས་རྒྱལ་པོ་དེ་ཉིད་རང་། ། མ་གྲོང་ཙམ་ཞིག་བྱུང་བར་གྱུར་ན་ཡང་། ། མངའ་ཐང་ཁ་རྗེ་ཕུན་ཚོགས་མ་ལུས་པ། ། སྐད་ཅིག་ཉིད་ལ་ཐམས་ཅད་ནུབ་པར་གྱུར། །
གདུག་པ་ཅན་གྱི་བློན་པོ་དེ་དག་རྣམས། ། ལ་ལ་བརྒྱལ་ཞིང་སྨྱོ་འབོག་རེངས་པ་དང་། ། ཀུན་གྱི་ཁ་ནས་ཁྲག་སྐྱུགས་འོ་དོད་འབོད། ། བཟོད་ཀླག་མེད་པའི་སྡུག་བསྔལ་དྲག་པོ་དང་། ། བཅས་ཏེ་ཐམས་ཅད་ཚེ་ཡི་དུས་སུ་བྱས། ། དེ་ལ་བརྟེན་ནས་བླ་ཆེན་གཉན་ལོ་ལ། ། ཆོས་སྐྱོང་བྲན་དུ་འཁོལ་བའི་སྙན་པ་དང་། ། ཆོས་སྐྱོང་ཉིད་ལའང་མཐུ་རྩལ་མྱུར་བ་ཡི། ། སྙན་པའི་གྲགས་པས་ས་སྟེང་ཁྱབ་པར་གྱུར། ། དེ་ནས་རིམ་གྱིས་ཕེབས་པར་མཛད་པའི་ཚེ། །
གདན་ས་ཆེན་པོ་དཔལ་ལྡན་ས་སྐྱའི་ཕུ། ། ཁ་འུབ་བསྐྱེད་ལྷས་ཞེས་བྱའི་བྲག་རི་ལ། ། གཉན་མགོན་གཙུག་ལག་ཁང་བཞེངས་ཕྱག་ནས་ཉིད། ། མཛད་དུས་ཆོས་སྐྱོང་འདི་ལ་བཀའ་གཏད་པས། ། གཙུག་ལག་ཁང་ལ་མེ་ཆེན་དངོས་སུ་འབར། ། དེ་ཕྱིར་མགོན་ཁང་དེ་ཡི་མིང་ལ་ཡང་། ། མེ་འབར་གཙུག་ལག་ཁང་ཞེས་ཡོངས་སུ་གྲགས། ། དེ་ནས་གཉན་ལོ་ཆེན་པོ་དེ་ཉིད་ཀྱི། ། གྲུབ་པའི་དབང་ཕྱུག་གནམ་ཆེན་ཁའུབ་པ། ། ཆོས་ཀྱི་རྒྱལ་མཚན་ཞེས་བྱའི་བླ་ཆེན་ལ། །
ཆོས་སྐྱོང་འདི་ཡི་རྗེས་གནང་གདམ་ངག་དང་། ། ལས་ཚོགས་རབ་འབྱམས་མཐའ་དག་གནང་བ་ལ། ། རྟེན་ནས་མདུན་རིའི་ངོས་ལ་བོན་པོ་ཡི། ། གྲོང་ཁྱེར་མང་པོ་ཡོད་པ་དེ་དག་དང་། ། དུས་གནས་ཀུན་ཏུ་འགྲས་ཤིང་འཚེ་བ་ལ། ། མཐུ་གཏད་མཛད་པས་གནམ་ལོ་གཅིག་ཉིད་ཀྱི། ། ཁོངས་སུ་བོན་པོ་ཕོ་མོ་བརྒྱ་ཙམ་ཤི ། ཐོག་ཆེན་བཅོ་བརྒྱད་ཕབ་ནས་གྲོང་ཁྱེར་རྣམས། ། སྐད་ཅིག་ཉིད་ལ་ཐམས་ཅད་བརླག་པར་མཛད། ། དེ་ཡང་ཆོས་སྐྱོང་འདི་ཡི་མཐུ་རྩལ་དང་། །
བླ་མ་ཆེན་པོའི་གྲུབ་རྟགས་ངོ་མཚར་བ། ། གཉིས་ཀ་ཡིན་ནོ་ཀུན་གྱི་དགོངས་པ་མཛོད། ། དེ་རྗེས་གཉན་ལོས་དར་ལུང་གཉན་སོགས་སུ། ། འགྲོ་ཕན་མཛད་ཅིང་རྒྱུན་རིང་བཞུགས་པར་མཛད། ། སྐབས་ཅིག་དུས་སུ་ཆོས་སྐྱོང་རྣམ་སྤྲུལ་གྱི། ། བན་ཆུང་དེ་ལ་གཉན་ལོས་འདི་སྐད་གསུངས། ། ད་ནི་ལོ་ཡང་མང་རབ་ལོན་པ་དང་། ། ང་ནི་མྱ་ངན་འདའ་བའི་དུས་ལ་བབས། ། དེས་ན་ཁྱེད་རང་ཁ་འུབ་བྲག་རྫོང་ན། ། ངེད་ཀྱི་བུ་ཡི་མཆོག་གྱུར་ཁ་འུབ་པ། །
ཆོས་ཀྱི་རྒྱལ་མཚན་ཞེས་བྱ་བཞུགས་ཡོད་པས། ། དེར་སོང་ང་ལ་ཇི་ལྟར་བྱེད་པ་བཞིན། ། ཁོང་གི་ཕྱག་གཡོག་ཚུལ་བཞིན་བསྒྲུབ་པར་གྱིས། ། ཁོང་ཉིད་མྱ་ངན་འདས་པར་གྱུར་པ་ན། ། ཁྱེད་རང་རྒྱ་གར་འཕགས་པའི་ཡུལ་གཤེགས་ཅིག ། དེ་སྐད་གསུངས་ཏེ་གཉན་ལོ་མྱ་ངན་འདས། ། དེར་རྗེས་ཆོས་སྐྱོང་སྤྲུལ་པ་དེ་ཉིད་ཀྱིས། ། སྐུ་གདུང་བཞུགས་པའི་ས་འབུམ་བྱིན་རླབས་ཀྱི། ། གཟི་འོད་འབར་བ་དེ་ཉིད་བཞེངས་པ་སོགས། ། རྗེས་ཀྱི་བྱ་བ་མཐའ་དག་བསྒྲུབ་རྗེས་སུ། །
བླ་མ་གཉན་གྱི་བཀའ་བཞིན་སྐྱེད་ལྷས་སུ། ། ལེགས་པར་བྱོན་ཅིང་གནམ་གྱི་ཉེ་གནས་མཛད། ། དེ་ཚེ་གྲུབ་པའི་དབང་ཕྱུག་ཆེན་པོ་དེས། ། བན་ཆུང་དེ་ལ་ཐུགས་རྟོག་མཛད་པའི་ཚེ། ། ཕལ་པ་མིན་པའི་རྫུ་འཕྲུལ་བརྟུལ་ཤུགས་འགའ། ། ཡང་ཡང་སྟོན་པ་གཟིགས་ཏེ་ཐེ་ཚོམ་ཟོས། ། འདི་ནི་ཁྱད་པར་འཕགས་པའི་སྤྲུལ་པ་ཞིག ། ཡིན་པར་ངེས་ཏེ་ཐབས་ལམ་སྣ་ཚོགས་ཀྱིས། ། རང་གཟུགས་སྟོན་པར་རེ་བའི་ཐུགས་བསམ་ཞིག ། ཡོད་པའི་དུས་སུ་ཞིང་སྐྱོང་ཆེན་པོ་ཉིད། །
བོད་ཡུལ་ཁ་བ་ཅན་འདིར་བསྟན་སྲུང་ལ། ། བཞུགས་པའི་རྟེན་འབྲེལ་ཕུན་སུམ་ཚོགས་པའི་མཐུས། ། ཉིན་གཅིག་ཁ་བ་བུ་ཡུག་འཚུབ་པ་ཉིད། ། ཤིན་ཏུ་ཆེ་བ་བབས་པའི་དུས་ཚོད་དེར། ། བན་ཆུ་དེ་ཡི་གསོལ་ཆུ་འཆུ་བར་བྱོན། ། སྐྱོགས་ཉིད་བསྙེལ་བའི་ཚུལ་བསྟན་ཆུ་འགྲམ་བཞག ། ཆུ་ཉིད་བསྣམས་ནས་སྒྲུབ་ཁང་རྩེར་བྱོན་ཏེ། ། འཇམ་ཉིད་སྐོལ་བར་བརྩམས་པས་སྐྱོགས་མེད་དེ། ། གཡས་གཡོན་སོགས་སུ་ལེགས་པར་གཟིགས་པའི་ཚེ། ། སྐྱོགས་ཉིད་ཆུ་འགྲམ་ལུས་པ་ཐུགས་དྲན་གསོས། །
དེ་དུས་བླ་ཆེན་གནམ་གྱི་གཟིམ་ཕུག་ནས། ། ལེགས་པར་སྒྲིམ་ཏེ་གཟིགས་པར་མཛད་པའི་ཚེ། ། ཆོས་སྐྱོང་སྤྲུལ་པ་བན་ཆུང་ཉེ་གནས་དེས། ། གསོལ་ཐབ་ཡོད་པའི་འཁྲིས་ཀྱི་དཀར་སངས་ནས། ། ཕྱག་རིང་བརྐྱངས་ཏེ་སྐྱོགས་ཉིད་བླངས་པའི་ཚེ། ། བླ་ཆེན་གནམ་གྱི་སྒྲུབ་ཁང་ནས་བཞེངས་ཏེ། ། བན་ཆུང་དེའི་ཕྱག་ལ་འཆང་ནས་ནི། ། ཁྱེད་ནི་སྤྱིར་གྱི་གཞན་ལས་རྩལ་ཆེ་ཞིང་། ། རྫུ་འཕྲུལ་དུ་མ་སྟོན་པར་འདུག་པ་དང་། ། ཁྱད་པར་ད་ལམ་ཆུ་སྐྱོགས་ལེན་ལུགས་ཀྱི། །
རྫུ་འཕྲུལ་དེ་འདྲ་ངོ་མཚར་ཆེ་བས་ན། ། ཁྱེད་ཉིད་སྤྲུལ་པར་ཡིན་པ་ཐེ་ཚོམ་མེད། ། སྐུ་ཉིད་དངོས་སུ་སྟོན་པ་ཅིས་ཀྱང་འཚལ། ། ཞེས་སོགས་གསོལ་བ་འདེབས་པར་མཛད་པ་ན། ། བླ་མ་ཆེན་པོ་དེ་སྐད་མི་གསུངས་ཞུ། ། ངེད་རང་གཉིས་ལ་མི་ལེགས་གསུངས་པ་ལ། ། སླར་ཡང་གསོལ་བ་དྲག་ཏུ་བཏབ་པའི་ཚེ། ། བླ་མ་ང་ཉིད་དམ་ཚིག་བསྲུང་དུ་ཆུག ། སྔོན་གྱི་དུས་སུ་རི་སུལ་རྣལ་འབྱོར་མའི། ། བཀའ་བཞིན་གཉན་གྱི་ཕྱག་ཕྱི་བྱས་པ་ཡིན། །
གཉན་གྱི་བཀའ་བཞིན་ཁྱེད་རང་ནམ་གཤེགས་བར། ། ཕྱག་ཕྱི་བྱས་ནས་རྒྱ་གར་འགྲོ་རུ་ཆུག ། གསུངས་ཀྱང་གྲུབ་པའི་དབང་ཕྱུག་ཆེན་པོ་དེས། ། དབུ་ཚུགས་ཆེན་པོའི་ནན་ཏན་གསོལ་བཏབ་པས། ། འོ་ན་བླ་མ་ཉིད་རང་སྐྲག་པ་ཡི། ། སྣང་བ་ཅུང་ཟད་ཙམ་ཡང་མ་སྐྱེས་པར། ། མཛོད་ཅིག་གསུངས་ནས་ཁའུབ་བྲག་རྫོང་གི ། དབུ་ནི་ནམ་མཁའི་མཐོངས་སུ་སླེབ་པ་དང་། ། ཞབས་གཉིས་སྲིན་བྲག་གོང་འོག་གཏད་པར་མཛད། ། ཕྱག་བཞི་ནམ་མཁའི་ཁམས་རྣམས་ཁྱབ་པ་དང་། །
བཅས་ཏེ་བསྒྲུབ་པའི་དུས་ཀྱི་མགོན་པོ་སྟེ། ། ཞལ་ཁྲ་ཅན་ཉིད་ཡོངས་སུ་རྫོགས་པར་བསྟན། ། ཆོས་སྐྱོང་དེ་ཉིད་ཤིན་ཏུ་ཟིལ་ཆེ་བས། ། བླ་མ་བདེ་སྟོང་ངང་དུ་ཅུང་ཟད་གྱུར། ། དེ་ལས་སངས་ཏེ་ལེགས་པར་གཟིགས་པ་ན། ། ཆོས་སྐྱོང་དེ་ཉིད་འོད་ཟེར་འཕྲོ་བར་བཞུགས། ། རྡོ་རྗེ་འཆང་དབང་ཐུགས་ཀྱི་འཕྲིན་ལས་ལས། ། ཞེས་སོགས་བསྟོད་པ་ཞིག་ཀྱང་རྩོམ་པར་མཛད། ། ལེགས་པར་གཟིགས་པས་ཤངས་མཚལ་ཅུང་ཞིག་ཀྱང་། ། བྱུང་བ་དེ་ཉིད་སྐུ་ཕྱིས་རས་གཅིག་ལ། །
ཕྱག་བྲིས་མཛད་དེ་གཙོ་འཁོར་ལྔ་པོ་རྣམས། ། ལེགས་པར་གྲུབ་བསྟུན་སྤྲུལ་པའི་སྐུ་དེ་ཉིད། ། འཇའ་ཚོན་འོད་ཟེར་མེ་ཕུང་འབར་བ་ཡིས། ། ཚུལ་གྱི་བྲག་སྒོ་ཉིད་ལ་ལེགས་པར་ཐིམ། ། དེ་ནས་ཆོས་སྐྱོང་འདི་ཉིད་གཉན་གྲགས་པས། ། འཚུབ་འགྱུར་ཆེ་བའི་རྫུ་འཕྲུལ་སྣ་ཚོགས་དང་། ། ཁྱད་པར་རྟ་ནག་ཁྱི་ནག་ལ་སོགས་པ། ། སྐད་ཅིག་ཉིད་ལ་འཁྲིད་པར་མཛད་པ་དང་། ། སྐྱེད་ལྷས་མདུན་གྱི་རྒྱ་ལམ་དེ་ཉིད་ལའང་། ། འགྲོ་འདུག་བྱེད་པའི་སྐྱེ་བོ་ཐམས་ཅད་ཀྱིས། །
ཕྱག་འཚལ་མཆོད་འབུལ་གུས་འདུད་བྱེད་པ་སོགས། ། མ་བྱས་ཚེ་ན་ཚར་གཅོད་འབྱུང་བ་དང་། ། ཁྱད་པར་དམ་ཚིག་ཉམས་པའི་སྐྱེ་བོ་རྣམས། ། ལུང་པ་དེ་རུ་ཡོང་པ་ལྟ་ཅི་སྨོས། ། མགོན་ཁང་ཐུག་ཆེན་ལ་སོགས་རྒྱང་རིང་ནས། ། མཐོང་བ་ཙམ་གྱི་མོད་ལ་ཁྲག་སྐྱུགས་ཏེ། ། ཚེ་ཡི་དུས་བྱེད་གྱུར་པ་མང་དག་བྱུང་། ། དེ་སོགས་ཆོས་སྐྱོང་འདི་ཉིད་གཉན་པ་ཡི། ། གྲགས་པ་ཆེན་པོས་ས་སྟེང་ཁྱབ་པར་གྱུར། ། དེ་སོགས་རྒྱས་བཤད་མང་དག་ཡོད་ན་ཡང་། །
ཡི་གེ་མང་གྱི་དོགས་པས་རེ་ཞིག་བཞག ། འདི་ནི་གོང་དུ་ཆོས་སྐྱོང་གཉིས་འབྱུང་བའི། ། རྒྱུ་མཚན་འབྲེལ་ཆགས་ཡིན་པས་བརྗོད་པ་ཡིན། ། དེ་ལྟར་ཇོ་བོ་ཆེན་པོའི་གཟིགས་སྣང་གི ། ཧྲཱིཿཡིག་ཁརྶ་པ་ཎི་བྱུང་ཚུལ་རྣམས། ། བརྩེ་ཆེན་ཀུན་དགའ་སྙིང་པོའི་རྣམ་ཐར་དང་། ། ལེགས་པར་བསྟུན་ཏེ་རགས་རིམས་བརྗོད་ཟིན་ནས། ། ད་ནི་གོང་གི་འཇམ་དབྱངས་བདུན་བརྒྱུད་རྣམས། ། ལེགས་པར་འབྱུང་བས་ཐུགས་གཞིག་མཛད་འཚལ་ལོ། ། སྤྱིར་གྱི་འཇམ་དབྱངས་བདུན་བརྒྱུད་འདི་ཉིད་ལ། །
མི་འདྲ་བ་ཡི་ཁྱད་པར་མང་ན་ཡང་། ། འདིར་ནི་བརྩེ་ཆེན་ཀུན་དགའ་སྙིང་པོ་དེའི། ། འཇམ་དཔལ་འགྲུབ་དུས་དེ་ཡི་ཐུགས་ཁ་ནས། ། ཤེས་རབ་རལ་གྲི་མུ་འབྲེལ་བདུན་བྱུང་བ། ། དེ་དང་མཚུངས་པར་ཞལ་ངོ་བདུན་བརྒྱུད་ནི། ། བར་མ་ཆད་པར་འབྱུང་སྟེ་འདི་ལྟར་ཡིན། ། ཀུན་འབར་རྩེ་མོ་གྲགས་པ་རྒྱལ་མཚན་དང་། ། དཔལ་ཆེན་འོད་པོ་ས་པཎ་ཟངས་ཚའི་མཚན། ། འགྲོ་བའི་མགོན་པོ་ཆོས་རྒྱལ་འཕགས་པ་སྟེ། ། འདི་བདུན་འཁྲུལ་མེད་ཡིན་ནོ་ཕྱག་རྡོར་གྱི། །
སྤྲུལ་པ་འགྲོ་མགོན་ཕྱག་ན་ཡིན་པར་ངེས། ། སྔགས་འཆང་ཆེན་པོའི་གསུང་ལས་དེ་ལྟར་བྱུང་། ། དེ་ཡི་རྒྱུ་མཚན་ཀུན་མཁྱེན་ཆེན་པོ་ཡི། ། ཐུགས་རྗེའི་གཏེར་ཆེན་ལ་སོགས་གསུངས་པས་སོ། ། དེ་ལྟར་བདུན་གྱི་འཇམ་དབྱངས་དང་པོ་སྟེ། ། གཅེན་པོ་ཀུན་དགའ་འབར་ཞེས་བྱ་བ་ནི། ། ཚྭ་མོ་རོང་པ་ཇོ་ལྕམ་ཕུར་མོ་ལ། ། ལེགས་པར་འཁྲུངས་ཏེ་མ་ག་དྷ་རུ་བྱོན། ། དམ་པའི་ཆོས་ལ་སྦྱངས་པ་མཐར་ཕྱིན་མཛད། ། རིག་པའི་གནས་ལྔ་ཀུན་ལ་མཁས་པར་གྲགས། །
བོད་དུ་འབྱོན་པར་དགོངས་པ་གཏད་པའི་ཚེ། ། ཚད་པས་སྙུང་སྟེ་དགུང་ལོ་ཉེར་གཉིས་ལ། ། བདེ་བ་ཅན་གྱི་ཞིང་དུ་གཤེགས་པར་གྱུར། ། དེ་ནས་འཇམ་དབྱངས་གཉིས་པ་བསོད་རྩེ་ནི། ། ཚྭ་མོ་རོང་མ་ཇོ་ལྕམ་འོད་སྒྲོན་ཏེ། ། འདི་གཉིས་སྐུ་མཆེད་ཡིན་ཏེ་འདི་བགྲེས་སོ། ། ཡབ་ནི་དགུང་ལོ་ང་གཅིག་བཞེས་པའི་དུས། ། ཆུ་ཕོ་ཁྱི་ལོར་ངོ་མཚར་དུ་མ་ཡི། ། བལྟས་དང་བཅས་ཏེ་འདི་ཉིད་སྐུ་འཁྲུངས་སོ། ། འཁྲུངས་མ་ཐག་ནས་སྐུ་སྐྱེ་དྲན་པ་དང་། །
མི་ཐུབ་ཟླ་བ་ཡིན་པར་ཞལ་གྱིས་བཞེས། ། འོད་གསལ་ཏིང་འཛིན་དུ་མར་མཉམ་གཞག་ཅིང་། ། ཁོ་བོ་ཉིད་ནི་བྱིས་པའི་སྤྱོད་པ་ལས། ། ངེས་པར་འདས་ཞེས་ཡང་ཡང་གསུངས་པར་མཛད། ། ཆོས་རྣམས་ཕལ་ཆེར་བསླབ་སྦྱང་མ་དགོས་པར། ། ཕུལ་དུ་ཕྱིན་ཏེ་མཁྱེན་པའི་དཀྱིལ་འཁོར་རྒྱས། ། འཇམ་དབྱངས་བྱིན་རླབས་དེ་དང་མཚུངས་པར་གྱུར། ། དེ་ནས་དགུང་ལོ་བཅུ་དྲུག་བར་དུ་ནི། ། ཡབ་ལ་མངའ་བའི་ཟབ་ཆོས་མ་ལུས་གསན། ། དེ་ཡང་ཐོག་མར་ཡུམ་ལ་འཁྲུངས་པའི་སྐབས། །
འཕགས་ཡུལ་རྡོ་རྗེ་གདན་གྱི་ཡ་ཐེམ་ལ། ། འཇམ་དབྱངས་སྤྲུལ་པ་བསོད་ནམས་རྩེ་མོ་ནི། ། རྡོ་རྗེ་ཐེག་པ་མཆོག་གི་རྣལ་འབྱོར་གྱི། ། དབང་ཕྱུག་དམ་པ་ས་སྐྱར་སྐྱེས་ཟེར་བའི། ། ཡི་གེ་མཁའ་འགྲོ་མ་ཡིས་བྲིས་ནས་སྦྱར། ། དེ་ལ་རྟེན་ནས་སྙན་པའི་གྲགས་པས་ཁྱབ། ། དེ་ནས་དགུང་ལོ་གསུམ་ཉིད་བཞེས་པའི་དུས། ། འཇམ་དཔལ་ཀྱཻ་རྡོར་སྒྲོལ་མ་མི་གཡོ་བ། ། དེ་ལ་སོགས་ཏེ་ཡི་དམ་མཐའ་དག་གི ། ཞལ་གཟིགས་ལུང་བསྟན་ཕུན་སུམ་ཚོགས་པ་བརྙེས། །
དེ་ནས་དགུང་ལོ་བཅུ་བདུན་བཞེས་པའི་ཚེ། ། གཅུང་ལ་བསྟན་པ་གཏད་ནས་གསང་ཕུར་བྱོན། ། ཕྱ་པ་ཆོས་ཀྱི་སེང་གེ་ཞེས་བྱ་ཡིས། ། ཐོག་དྲངས་མཁས་བཙུན་ཇི་སྙེད་དུ་མ་རྣམས། ། ལེགས་པར་བསྟེན་ནས་རིག་པའི་གནས་རྣམས་ལ། ། སྦྱང་ཚུལ་མཛད་པས་འཕགས་ཡུལ་རྒྱ་གར་གྱི། ། ཆུ་བོ་གངྒ་ཚུན་ཆད་འདི་ཉིད་ལ། ། འདི་བས་མཁས་པ་མེད་ཅེས་གྲགས་པ་ཐོབ། ། དེ་ཡི་རྒྱུ་མཚན་རྗེ་བཙུན་ཆེན་པོ་ཡི། ། རྩེ་མོའི་བསྟོད་པ་ཁྱོད་ཉིད་དམ་པ་མར། །
སྔོན་གནས་དྲན་ཞིང་བྱིས་པའི་སྤྱོད་པ་སྤངས། ། འདོད་ལྷས་ཞལ་བསྟན་རྒྱུད་སྡེ་རྒྱ་མཚོ་ཡི། ། དྲང་ངེས་དོན་ལ་བློ་རྒྱས་བཅུ་བདུན་ཚེ། ། གངྒ་ཚུན་ཆད་ཡོངས་སུ་གྲགས་ལ་འདུད། ། ཅེས་གསུངས་གཞན་ཡང་རྗེ་བཙུན་དེ་ཉིད་ནི། ། ཕྱ་པ་ཉིད་ལ་བུ་ཆེན་སློབ་མའི་ཚོགས། ། ཇི་སྙེད་ཡོད་པའི་ནང་ནས་ཇོ་སྲས་བཞི། ། མཁས་པར་གྲགས་ཤིང་དེ་བཞིའི་ནང་ནས་ཀྱང་། ། ཆེས་ཆེར་མཁས་པ་བསོད་ནམས་རྩེ་མོ་ཞེས། ། འཛམ་གླིང་སྙན་པའི་གྲགས་པས་ཁྱབ་པར་གྱུར། །
དེ་ནས་གདན་ས་ཆེན་པོར་ཕེབས་པའི་ཚེ། ། གསུང་ངག་རིན་ཆེན་ལམ་དང་འབྲས་བུར་བཅས། ། གདམས་པ་རྒྱ་མཚོ་ཇི་སྙེད་ཡོད་པ་རྣམས། ། རྗེ་བཙུན་ཆེན་པོས་གཙོ་མཛད་སྐལ་ལྡན་ལ། ། ལེགས་པར་གནང་བའི་ཆོས་གྲྭ་ཆེན་པོ་ནི། ། བླ་བྲང་ཤར་གྱི་སྟེང་གི་གཙུག་ལག་ཁང་། ། འདི་ཉིད་ཡིན་ཏེ་ད་ལྟ་ཡེ་རྒན་གྱི། ། ཁང་པ་ཡིན་པའི་བཤད་ཚོད་བྱེད་པ་འཁྲུལ། ། དེ་འདྲའི་བླ་བྲང་ཁྱད་པར་འཕགས་པ་དེར། ། ཐ་སྐར་ཟླ་བའི་དུས་བཟང་ཚེས་གཅིག་ཉིན། །
གསུང་ངག་གནང་དུས་སྐལ་ལྡན་སློབ་མ་ལ། ། གཟིགས་སྣང་མི་ཅིག་སོ་སོར་བྱུང་བ་ནི། ། ཆོས་གྲྭ་དེ་ཡི་མདུན་གྱི་ནམ་མཁའ་ལ། ། འཇའ་འོད་གུར་དང་མཆོད་ཚོགས་ཇི་སྙེད་དང་། ། ཁྱད་པར་འཕགས་པ་དེ་ཡི་དབུས་ཞིག་ན། ། རྗེ་བཙུན་ཆེན་པོས་འཇམ་དབྱངས་བཞུགས་པ་གཟིགས། ། ཇོ་སྲས་ལྕགས་ཀྱི་རྡོ་རྗེས་བིརྺ་པ། ། རྨོག་སྟོན་གཙུག་ཏོར་དབོན་སོགས་ཕལ་ཆེར་གྱིས། ། སྤྱན་རས་གཟིགས་ཉིད་དངོས་སུ་མཐོང་གྱུར་ཏེ། ། སྐལ་ལྡན་སློབ་མ་བཅུ་དགུ་སྨིན་པར་མཛད། །
དེ་ཡི་རྒྱུ་མཚན་རྗེ་བཙུན་ཆེན་པོ་ཡིས། ། བསོད་ནམས་རྩེ་མོའི་བསྟོད་པར་འདི་སྐད་གསུངས། ། དུས་ཕྱིས་གསུང་ངག་སྟོན་ཚེ་ནམ་མཁའ་ལ། ། མཆོད་སོགས་དབུས་ན་འཇམ་དཔལ་བིརྺ་པ། ། སྤྱན་རས་གཟིགས་དབང་མཐོང་སྣང་གསུམ་བསྟན་ཏེ། ། བཅུ་དགུ་དག་པའི་སྣང་བར་གྱུར་ལ་འདུད། ། དེ་སྐད་གསུངས་འདུག་སྙིང་ནས་དད་པ་མཛོད། ། གཞན་ཡང་ནུབ་ཀྱི་གནས་ཆེན་མཆོག་གྱུར་པ། ། ཆུ་མིག་རྫིང་ཁ་ཟེར་བའི་ས་ཡི་ཆར། ། གཙུག་ལག་ཁང་ནི་ཁྱད་པར་འཕགས་པ་སྟེ། །
འཁོར་ལོ་སྡོམ་པའི་གནས་དང་མཚུངས་པར་བཞེངས། ། དེ་ཡི་རྒྱུ་མཚན་དབང་པོའི་ཉེར་མཚོ་ལས། ། གན་སྤོས་དེས་པའི་དབྱིབས་ཅན་རི་བོའི་ཁྱོན། ། དྲི་ཞིམ་ཡིད་འཕྲོག་མདངས་བཀྲའི་ཆུ་སྐྱེས་དང་། ། རྩི་སྨན་གུར་གུམ་དྲོས་པའི་སྤོས་ངད་ལྡན། ། ས་ལུ་རབ་ཏུ་རྒྱས་པའི་ཚལ་རྣམས་སུ། ། སྣ་ལྡན་གཞོན་ནུ་རྩེ་དགས་རོལ་བ་དང་། ། འཇིགས་མེད་རི་དྭགས་ཚོགས་རྣམས་རྒྱུ་བ་རྣམས། ། བུང་བས་བརྩེས་པའི་འཁོན་ལན་ལེན་པ་སྙམ། ། ཉུང་ངུའི་གདུང་བ་སེལ་བྱེད་དང་བའི་ཆུ། །
གསེར་མིག་སྤུ་རིང་དལ་གྱིས་རྩེ་བའི་གནས། ། བཀོད་མའི་རྫིང་བུ་ཁ་དོག་མཐོན་མཐིང་ཡངས། ། སྡོང་རོས་མདོག་ཅན་པདྨོས་ཁྱབ་པ་ནི། ། དྲི་མེད་མཁའ་ལ་སྒྱུ་སྐར་འཁྲིགས་པ་ཅན། ། འཛིན་མའི་ཁྱོན་འདི་འཁྱིལ་ཞིང་འཁྱིལ་བ་ཅན། ། མརྒད་ཡ་ལད་བགོས་པའི་ལྗོན་ཤིང་ཡང་། ། ཡལ་འདབ་ཕུན་ཚོགས་གྲིབ་བསིལ་རབ་གཡོ་ཞིང་། ། སིམ་བྱེད་དྲི་ལན་དལ་གྱིས་གཡོ་བ་ནི། ། རྩེ་གཅིག་ཏིང་འཛིན་ལྡན་པའི་དཀའ་ཐུབ་ཅན། ། དྲང་སྲོང་རྣམས་ལ་ཆགས་པའི་ཡིད་ཅན་འདྲ། །
བཅུད་ལྡན་འབྲས་བུ་མཚར་དུ་དངར་བ་དང་། ། མེ་ཏོག་འདབ་མ་བཞད་ཅིང་བཞད་པ་དག ། བསྟན་ནམ་ལྡན་རྣམས་མཆོད་ལ་བརྩོན་པ་སྙམ། ། དེ་ལྟའི་དགའ་ཚལ་ཡིད་འོང་ཉམས་དགའ་བ། ། རིན་ཆེན་སྣ་ཚོགས་བརྩེགས་པའི་གཞལ་ཡས་ཁང་། ། རབ་མཛེས་བཀོད་ལེགས་གསར་དུ་སྤྲུལ་པའི་རྟེན། ། གཡུ་ཡི་རང་བཞིན་ཐོག་ཕུབ་མཐོ་བའི་རྩེར། ། འཛམ་བུའི་ཅོད་པན་དུ་མས་སྤྲས་པ་དང་། ། གསེར་གྱི་དྲིལ་གཡེར་དྲ་བ་བྲེལ་བ་ཡི། ། གསེར་མདོག་གློག་ཕྲེང་རྒྱུ་བའི་ཆུ་འཛིན་ནི། །
ལྷ་ཡི་ལམ་ལ་དལ་གྱིས་མཛེས་པ་སྙམ། ། དེ་མཐར་ཐར་འདོད་ཐར་པ་བསྒྲུབ་པ་རྣམས། ། མཉམ་རྗེས་མཉམ་པར་བཞག་པས་རྟེན་པའི་གནས། ། ཚངས་པའི་དག་བྱེད་དགེ་བས་དྲེས་པ་ལ། ། སྣ་ཚོགས་འདབ་ལྡན་འཁྲིགས་པའི་སྤྱིལ་པོ་ཡང་། ། བརྒྱ་ཕྲག་དུ་མས་ཁོར་ཡུག་འཁོར་ཞིང་མཆིས། ། ཀུན་ཏུ་གཟིགས་པའི་ཞིང་དང་འདབ་ཆགས་སུ། ། འབྲུ་དང་འབྲས་བཟང་ལྡན་པའི་ནོར་འཛིན་ཁྱོན། ། གྲོང་དང་གྲོང་ཁྱེར་དུ་མས་ལྟར་བ་ལ། ། ཁོར་ཡུག་ཁོར་ཡུག་ཆེན་པོ་ཇི་བཞིན་དུ། །
བསྲ་ཞིང་བརྟན་པའི་ལྕགས་རི་ཟུང་གིས་བསྐོར། ། འོབ་ཀྱི་ར་བས་རིམ་པར་བྲེས་བ་ཡི། ། བར་བར་སྐྱེད་ཚལ་ཕྲེང་བས་མཛེས་པའི་ནང་། ། ལིང་ལིང་བུང་བའི་ཟློས་གར་བསྒྱུར་བ་ནི། ། འཕགས་པ་གྲོང་ཁྱེར་སྤོས་ལྡན་ཇི་བཞིན་ནོ། ། དེ་སོགས་རྒྱས་པར་གསུངས་འདུག་ཐུགས་གཞིས་འཚལ། ། དེ་ནས་འཇམ་དབྱངས་སྤྲུལ་པ་བསོད་རྩེ་དེས། ། གྲུབ་པའི་གནས་དེར་རྒྱུན་རིང་བཞུགས་པར་མཛད། ། དེ་ནས་དགུང་ལོ་ཞེ་གཅིག་བཞེས་པ་སྟེ། ། ཆུ་ཕོ་སྟག་གི་སྨལ་པོའི་བཅུ་གཅིག་ཉིན། །
གནས་མཆོག་དེ་ཡི་ནུབ་བྱང་མཚམས་ཉིད་ན། ། བསྒྲུབ་ཆུ་ཡོད་པའི་ལྟག་གི་ཕ་བོང་ནི། ། སྔོ་ཞིང་འཁྲིགས་པ་ཐོང་ལྕགས་ལྟ་བུའི་དབྱིབས། ། དེ་ཡི་སྟེང་དུ་ཞབས་བཞག་བྲག་དེ་ལ། ། ད་ལྟའང་ཞིབ་ཏུ་བལྟས་ན་ཞབས་རྗེས་ཡོད། ། དེ་ཡི་སྟེང་ནས་སྐུ་ལུས་མ་སྤངས་པ། ། མཁའ་སྤྱོད་གཤེགས་པ་ཀུན་གྱིས་ངོ་མཚར་མཐོང་། ། འདི་ལའང་སྐུ་ལུས་མ་སྤངས་གཤེགས་པ་དང་། ། གདུང་ཐལ་ལས་གྲུབ་མཆོད་རྟེན་ཡོད་པ་དང་། ། རྗེ་བཙུན་ཆེན་པོ་གྲགས་པ་རྒྱལ་མཚན་ལ། །
རྩེ་མོའི་གདུང་གི་སེབ་ནས་སྦྲང་པོ་ཆེའི། ། སྐད་དང་འདྲ་བའི་སྒྲ་ཞིག་བྱུང་བ་སོགས། ། བཤད་ཚུལ་ཤིན་ཏུ་མང་བ་འདུག་ན་ཡང་། ། རྗེ་བཙུན་སྐུ་མཆེད་གདུང་ཐལ་ལས་གྲུབ་པ། ། ཞེས་པའི་རྗེ་བཙུན་སྐུ་མཆེད་འདི་ཉིད་ནི། ། རྗེ་བཙུན་ཆེན་པོ་གྲགས་པ་རྒྱལ་མཚན་དང་། ། དེ་ཡི་གཅུང་པོ་དཔལ་ཆེན་འོད་པོ་གཉིས། ། ཡིན་གྱི་རྗེ་བཙུན་རྩེ་མོ་མ་ཡིན་ནོ། ། རྗེ་བཙུན་ཆེན་པོར་གདུང་གི་སེབ་ཉིད་ནས། ། སྦྲང་པོ་ཆེ་ཡི་སྒྲ་སྐད་འདྲ་བ་ཡང་། །
མནལ་ལམ་བྱུང་གི་དངོས་སུ་མ་བྱུང་བས། ། དེས་ན་འཇམ་དབྱངས་བསོད་ནམས་རྩེ་མོ་དེ། ། སྐུ་ལུས་མ་སྤངས་མཁའ་སྤྱོད་གཤེགས་པ་འཐད། ། འཁྲུལ་མེད་ཡིན་ནོ་ཀུན་གྱིས་ངེས་པར་མཛོད། ། དེ་ནི་རྗེ་བཙུན་རྩེ་མོའི་རྣམ་ཐར་ཉིད། ། མདོར་བསྡུས་ཙམ་ཞིག་ལེགས་པར་བརྗོད་ཟིན་ནས། ། ད་ནི་མཁྱེན་རབ་བདག་པོ་འཇམ་པའི་དབྱངས། ། གསུམ་པ་རྗེ་བཙུན་ཆེན་པོ་གྲགས་པ་ནི། ། ས་ཆེན་དགུང་ལོ་ང་དྲུག་བཞེས་པའི་ཚེ། ། མེ་མོ་ཡོས་ལོའི་སྨལ་པོ་ཟླ་བ་ཡི། །
ཚེས་ནི་བཅོ་བརྒྱད་སྐར་མ་རྒྱལ་གྱི་ཉིན། ། སྒོ་རུམ་གཟིམ་སྤྱིལ་དཀར་པོའི་གནས་མཆོག་ཏུ། ། ཉི་དྲོས་ཙམ་ལ་བཀྲ་ཤིས་ཕུན་ཚོགས་ཀྱི། ། བལྟས་དང་བཅས་ཏེ་ལེགས་པར་སྐུ་བལྟམས་གྱུར། ། ཅུང་ཞིག་སྨྲ་བ་མཁྱེན་པ་ཙམ་ལ་ནི། ། དབེན་པར་དགེས་ཤིང་སྐམ་ཆགས་མེད་པ་དང་། ། ཐོས་བསམ་བསྒོམ་སྒྲུབ་ལ་སོགས་གཙོར་མཛད་དེ། ། བྱིས་པའི་སྤྱོད་པ་ཀུན་ལས་འདས་པར་གྱུར། ། དེ་ནས་དགུང་ལོ་བརྒྱད་ཉིད་བཞེས་པའི་དུས། ། བྱང་ཆུབ་སེམས་དཔའ་ཟླ་བ་རྒྱལ་མཚན་ལ། །
ཚངས་པར་སྤྱོད་པའི་དགེ་བསྙེན་སྒྲུབ་པར་མཛད། ། དེ་ནས་བཙུན་པའི་མཆོག་ཏུ་གྱུར་པ་སྟེ། ། ཤ་ཆང་ལ་སོགས་ཅུང་ཟད་ཙམ་རེ་ཡང་། ། གསོལ་བར་མི་མཛད་དང་ཚུལ་ཁོ་ན་ཡིས། ། དགེ་ཚུལ་དགེ་སློང་དག་ལས་ལྷག་པ་མཛད། ། བཅུ་གཅིག་པ་ལ་སྡོམ་པ་ཉི་ཤུ་དང་། ། སྒྲུབ་ཐབས་མཚོ་སྐྱེས་གསུངས་ཤིང་བཅུ་གཉིས་ལ། ། བླ་ཆེན་གཤེགས་པའི་ཆོས་འཁོར་མཛད་པའི་དུས། ། བརྟག་གཉིས་བཤད་སྲོལ་ཕུན་ཚོགས་མཛད་པ་ན། ། དེར་ཡོད་སྐྱེ་བོ་ཐམས་ཅད་ངོ་མཚར་གྱུར། །
དེ་ནས་བཟུང་སྟེ་ཆོས་གྲྭ་ཆག་མེད་གསུངས། ། དེ་ནས་རྗེ་བཙུན་བསོད་ནམས་རྩེ་མོ་དང་། ། གཙུག་ཏོར་རྒྱལ་པོ་ཞང་སྟོན་ཚུལ་ཁྲིམས་གྲགས། ། དེ་ལ་སོགས་པའི་མཁས་གྲུབ་དུ་མ་ཡི། ། ཞབས་པད་བསྟེན་ཅིང་མདོ་སྔགས་མཐའ་དག་གི ། གསན་པ་རྒྱ་མཚོའི་ཕ་རོལ་ཕྱིན་མཛད་དེ། ། རིག་པའི་གནས་ལྔ་ཁོངས་སུ་ཆུད་པར་མཛད། ། དེ་སོགས་གསན་པ་མཛད་ཚུལ་མཐའ་ཡས་ཀྱང་། ། རགས་པ་ཙམ་ཞིག་འདིར་ནི་བརྗོད་པ་ཡིན། ། གཞན་ཡང་དབུ་རྩེ་རྙིང་མའི་འཁྱམས་སྨད་ཀྱི། །
ཀ་བ་ཉེར་བཞིའི་ས་ཡུལ་ཡོད་པ་འདི། ། གཙོ་བོ་རྗེ་བཙུན་ཆེན་པོའི་ཞལ་བཀོད་མཛད། ། རྒྱུ་སྦྱོར་ལ་སོགས་བླ་མ་ཟངས་ཚའི་ཡང་། ། བཀའ་བཞིན་བསྒྲུབ་པར་མཛད་པའི་དུས་ཀྱི་ཚེ། ། ས་གཞི་དེ་ན་ནག་ཕྱོགས་ཀླུ་ཡི་ཚོགས། ། ཤིན་ཏུ་མང་བར་འདུག་པས་དེ་དག་རྣམས། ། གནས་པའི་ཕ་བོང་མང་བར་ཡོད་པ་ལ། ། མོན་ཆེན་རྡོ་རྗེ་རཱ་ཛ་ཞེས་བྱ་བའི། ། རྗེ་བཙུན་ཉིད་ཀྱི་སློབ་མ་ནུས་མཐུ་ཅན། ། དེ་ལ་ཀླུ་རྣམས་འཁྲིད་ཅེས་བཀའ་སྩལ་བས། །
དེས་ཀྱང་བཀའ་བཞིན་བུམ་ཆུས་སྣ་དྲངས་ཏེ། ། ཀླུ་རྣམས་གནས་པའི་ཕ་བོང་ཤས་ཆེ་བ། ། བླ་བྲང་ཤར་གྱི་ལྟག་སོགས་གང་འོས་དང་། ། གདུག་པ་ཆེ་བའི་ཕ་བོང་གཉིས་གསུམ་ཞིག ། དབུ་རྩེའི་བསྐོར་ལམ་ལྷོ་ཡི་འོག་འཁྲིས་ན། ། ཡོད་པའི་ཕ་བོང་འདི་རྣམས་ཡིན་པ་སྟེ། ། ཕ་བོང་དེ་རྣམས་སོ་སོར་བཞག་གྱུར་ཀྱང་། ། ནག་ཕྱོགས་ཀླུ་རྣམས་ནུས་པ་ཆེ་བས་ན། ། གཙུག་ལག་ཁང་ལ་གནོད་པ་བྱུང་དོགས་ནས། ། རྡོ་རྗེ་རཱ་ཛས་བུམ་ཆུས་སྣ་དྲངས་ཤིང་། །
ཀླུ་རྣམས་རིམ་གྱིས་འཁྲིད་པའི་ཐབས་ལམ་དང་། ། རྗེ་བཙུན་ཆེན་པོས་རྟིང་ནས་བསྐྲད་པར་མཛད། ། དཔོན་སློབ་གཉིས་ཀས་བཀའ་བགྲོས་མཐུན་པར་ནི། ། དཀར་གོང་ལུང་གི་བྱང་གི་སྟོད་ཕྱོགས་ཀྱི། ། ཀླུ་ཁུད་ཞེས་བྱའི་ས་དེ་གནང་བ་མཛད། ། འདི་ལ་ད་ལྟ་སྒྲ་དོན་ནོར་བ་སྟེ། ། སླེ་ཁུད་ཞེས་བྱ་ཐམས་ཅད་གླེང་བར་བྱེད། ། འདི་ནི་སླེ་ཁུད་མ་ཡིན་ཀླུ་ཁུད་ཡིན། ། དེ་ཡི་རྒྱུ་མཚན་ཀླུ་རྣམས་གནས་པ་ཡིས། ། ས་ཁུད་ཡིན་ཕྱིར་དེ་སྐད་བརྗོད་པ་ཡིན། །
དེ་ནས་རྗེ་བཙུན་ཆེན་པོ་དེ་ཉིད་ཀྱིས། ། ཞལ་བཀོད་མཛད་ཅིང་ཞུ་བྱས་དངོས་གྲུབ་ལ། ། སོགས་པའི་གྲུབ་ཆེན་བཅུ་གསུམ་ཡོད་པ་ཡིས། ། གཙོ་མཛད་སྐྱེ་བོ་ཀུན་གྱི་ས་རྡོ་བསྐྱས། ། གྲུབ་པའི་རྟགས་དང་མཚུངས་པར་མྱུར་དུ་ཟིན། ། དེ་འདྲའི་ངོ་མཚར་ཆེན་པོའི་གཙུག་ལག་ཁང་། ། ལེགས་པར་གྲུབ་སྟེ་བཀྲ་ཤིས་མངའ་གསོལ་མཛད། ། སྒོ་རུམ་བླ་མ་ལྷ་ཁང་རྟེན་གཙོ་ཡི། ། སྐུ་འདྲ་ཡིད་བཞིན་ནོར་བུ་འདི་ཉིད་ཀྱི། ། ལོ་རྒྱུས་ཐུང་ཙམ་བརྗོད་ན་འདི་ལྟར་ཡིན། །
བདག་ཉིད་ཆེན་པོ་ས་པཎ་བཞུགས་པའི་དུས། ། གཙང་གི་ནགས་ཕུག་ཐུགས་རྗེ་དཔལ་བཟང་ཡང་། ། དཔོན་སློབ་ཐོག་མཉམ་ཚུལ་དུ་ཡོད་པ་ཡིན། ། དེ་དུས་བདག་ཉིད་ཆེན་པོ་སྒོ་རུམ་གྱི། ། བླ་མ་ལྷ་ཁང་མདའ་ཡི་ཆོས་ཁྲི་དེར། ། བསྟན་བཅོས་སྡོམ་གསུམ་རབ་དབྱེ་རྩོམ་པར་མཛད། ། དེ་ལ་གཙང་ནག་པ་སོགས་ཕལ་ཆེར་གྱིས། ། བསྟན་བཅོས་ཟེ་མ་ར་མགོ་ཞེས་ཟེར་ཞིང་། ། གཞན་ཡང་གཙང་ནག་ཐུགས་རྗེ་དཔལ་བཟང་དེས། ། གདན་ས་ཆེན་པོ་དཔལ་ལྡན་ས་སྐྱ་ན། །
བལ་གྱི་མཐོ་ཐོང་ཀུན་གྱིས་བསྐོར་བའི་དབུས། ། ཀུན་དགའ་རྒྱལ་མཚན་བག་མའི་ཚུལ་དུ་བཞུགས། ། མཁས་པ་འདི་ན་ཡོད་དོ་གཙང་ནག་པ། ། ཞེས་སོགས་དུས་རྣམས་ཀུན་ཏུ་སྐུ་ཞུས་ཀྱི། ། ཚིག་རིགས་འདྲ་མིན་སྣ་ཚོགས་མཛད་པ་དེ། ། བདག་ཉིད་ཆེན་པོ་དེ་ཡིས་གསན་པ་དང་། ། ཟངས་ཚ་སོགས་ཀྱིའང་སྙན་འདེབས་ཕུལ་བ་ལ། ། རྟེན་ནས་བསྟན་བཅོས་རྩོམ་པའི་འཕྲོ་བཤོལ་བར། ། ཞལ་གྱིས་བཞེས་པས་དེ་ནུབ་མནལ་ལམ་དུ། ། དེ་བཞིན་གཤེགས་པ་ཤཱཀྱ་ཐུབ་པ་ཡི། །
སྐུ་འདྲ་འཇམ་བུ་ཆུ་བོའི་གསེར་ཉིད་ལས། ། ལེགས་པར་གྲུབ་པའི་ཡིད་འོང་ངོ་མཚར་གཅིག ། མི་གཙང་འདམ་གྱི་ཁྲོད་དུ་བྱིང་བ་དང་། ། འཕགས་མཆོག་ཀླུ་གྲུབ་ཤིང་སྡོང་སྐམ་པོ་ལ། ། སྐུ་རྒྱབ་རྟེན་ཅིང་ཞལ་ངོ་ནག་པ་དང་། ། གཞན་ཡང་ཉི་ཟླ་གཟའ་ཡིས་བཟུང་བ་སོགས། ། སྤྱན་ལྟས་ཤིན་ཏུ་རྩུབ་པ་བྱུང་བའི་ཚེ། ། སང་ཉིན་ཟངས་ཚ་ལ་སོགས་ཐམས་ཅད་ལ། ། བདག་ཉིད་ཆེན་པོའི་བཀའ་སྩལ་འདི་བཞིན་གནང་། ། ངེད་ཀྱིས་བསྟན་བཅོས་འདི་ཉིད་བརྩམས་པ་ན། །
མི་རྣམས་ཤིན་ཏུ་མི་དགའ་བྱེད་གྱུར་ཀྱང་། ། མ་བརྩམས་ན་ནི་དཀོན་མཆོག་ཐུགས་ཁྲེལ་འགྱུར། ། དེ་ཡི་རྒྱུ་མཚན་རྨི་ལམ་འདི་ལྟར་བྱུང་། ། གསུངས་ནས་གོང་གི་དེ་རྣམས་ཞིབ་པར་གནང་། ། དེར་རྗེས་བསྟན་བཅོས་རྩོམ་པར་མཛད་པ་ན། ། གཙང་ནག་པ་དེ་ཤིན་ཏུ་ཡིད་མ་རང་། ། སླར་ཡང་སྐུ་ཞུས་ཡ་ག་སྒྲོག་པ་དང་། ། ཁྱད་པར་སྡོམ་གསུམ་རྩོད་པའི་ཡིག་ཆ་ཞིག ། རྩོམ་པར་དམ་བཅས་ལག་ཏུ་ལེན་དགོས་སྙམ། ། དེ་ཡི་བསམ་ངན་དེ་ཉིད་སྐྱེས་མ་ཐག །
འཇམ་དབྱངས་ཞལ་གཟིགས་ནུབ་པར་གྱུར་པ་ཡིན། ། དེ་ཡི་རྒྱུ་མཚན་ཁོང་ཡང་སྤྲུལ་པ་ཡི། ། སྐྱེས་བུ་ཡིན་ཅིང་རྗེ་བཙུན་འཇམ་དབྱངས་ཀྱང་། ། ཐོ་རང་དུས་སུ་རྒྱུན་དུ་ཞལ་བསྟན་ནས། ། ཆོས་ཀྱི་སྒྲོ་འདོགས་མ་ལུས་གཅོད་པར་མཛད། ། དེ་འདྲ་ཡོད་ཀྱང་རང་ཉིད་ང་རྒྱལ་གྱིས། ། གཞན་རྣམས་ཀུན་ལ་གཤེ་བར་མཛད་པ་དང་། ། ཁྱད་པར་རྗེ་བཙུན་ཆེན་པོ་འཇམ་དབྱངས་ཉིད། ། མི་ཡི་ཚུལ་བཟུང་ས་སྐྱ་པཎ་ཆེན་ལ། ། དད་ལོག་སྐྱེས་པ་དེ་ཡི་སྡིག་སྒྲིབ་ལ། །
རྟེན་ནས་སྐད་ཅིག་ཙམ་ཡང་ཞལ་མ་གཟིགས། ། དེ་ནས་མཁས་པ་ཆེན་པོ་གཙང་ནག་པ། ། ཤིན་ཏུ་མནོང་ཞིང་འདི་འདྲ་ཅིས་ལན་སྙམ། ། བསམ་མནོ་ཡང་ཡང་གཏོང་ཞིང་སྡུག་བསྔལ་གྱུར། ། དེ་ཡི་མོད་ལ་གཞན་ལ་བྱ་ཐབས་མེད། ། འཇམ་དབྱངས་ཉིད་ལ་གསོལ་བ་བཏབ་པ་དྲག ། སྙམ་ཏེ་ཡུས་དང་བཅས་པས་གསོལ་བཏབ་པས། ། ཐོ་རངས་དུས་ཅིག་སྐུ་རྒྱབ་བསྟན་ནས་མཐོང་། ། དེ་ཡང་གསལ་པོ་མིན་པའི་སྲིབ་བེ་བ། ། དེ་ཉིད་མཐོང་མ་ཐག་ཏུ་དབུགས་དངངས་ཤིང་། །
མིག་ཆུ་འདོན་ཞིང་ལྷ་མཆོག་ཐུགས་རྗེ་ཆུང་། ། སྔར་ནས་རྒྱུན་དུ་ཞལ་མཐོང་གསུང་ཐོས་ལ། ། ད་ཐུབ་ཞལ་ཀྱང་མ་མཐོང་ད་ལན་ཡང་། ། སྐུ་རྒྱབ་བསྟན་པ་འདི་འདྲ་གང་གིས་ལན། ། བདག་གི་ལས་ངན་ཅི་བསགས་གསུངས་འཚལ་ལོ། ། དེ་སྐད་ཞུས་ཤིང་ལུས་ཀྱིས་ཕྱག་འཚལ་དང་། ། ངག་གིས་སྨྲེ་བཤགས་བརྗོད་ཅིང་སེམས་ཉིད་ཀྱིས། ། འགྱོད་ཚངས་དྲག་པོས་བཤགས་པ་བྱས་པ་ན། ། འཇམ་དབྱངས་ཉིད་ཀྱི་ཞལ་ནས་འདི་སྐད་གསུངས། ། འོ་ན་ཁྱོད་ཀྱི་ང་ཡི་བསྟན་བཅོས་ལ། །
རྩོད་པའི་ཡིག་ཆ་རྩོམ་ཞིང་ང་ལ་ཡང་། ། དུས་གནས་ཀུན་ཏུ་གཤེ་སྐུར་འདེབས་པ་ལ། ། གཟུགས་མཐོང་ངག་ཉན་དག་གི་དགོས་པ་ཅི། ། དེ་ལྟར་གསུངས་པའི་ལན་དུ་གཙང་ནག་པས། ། ས་པཎ་ལ་ནི་སྐུ་ཞུས་ཕྲན་བུ་ཤོར། ། དེ་ཁ་མ་གཏོགས་འཇམ་དབྱངས་ཁྱེད་ཉིད་ལ། ། གཤེ་སྐུར་ཅུང་ཟད་ཙམ་ཡང་བྱས་པ་མེད། ། ཞུས་པས་དེ་ཡི་ལན་དུ་རྗེ་བཙུན་གྱིས། ། ང་དང་ཁོང་གཉིས་སྐྱེ་བ་ཉེར་ལྔའི་བར། ། དབྱེར་མེད་ཡིན་པ་ཁྱོད་ཀྱིས་མ་ཤེས་སམ། །
ཐ་སྙད་ཚིག་ལ་སྦྱང་པ་ཆེ་ན་ཡང་། ། ནང་གི་དོན་ལ་མ་སྦྱང་འདི་འདྲ་ཡོང་། ། ལྷ་དང་བླ་མ་སོ་སོར་བྱེད་པ་འཁྲུལ། ། དེ་ལ་སོགས་པ་གནད་ལ་སྐལ་བ་ཡི། ། ལུང་བསྟན་དུ་མ་གནང་ཚེ་གཙང་ནག་པས། ། ལུས་ཀྱི་བ་སྤུ་ལྡང་ཞིང་མཆི་མ་འཁྲུག ། ངག་ནས་བདག་གིས་ལས་ངན་བསགས་པ་འདི། ། འདག་པའི་ཐབས་ཅིག་ཐུགས་རྗེས་བཟུང་དུ་གསོལ། ། དེ་སྐད་ཞུས་པས་ང་ཡི་སྐུ་འདྲ་ཞིག ། ལེགས་པར་བཞེངས་ལ་རབ་ཏུ་གནས་པ་དེ། །
ས་པཎ་ཉིད་ལ་ཞུས་ཏེ་དེང་ཕྱིན་ཆད། ། སྐུ་གསུང་ཐུགས་ཀྱི་དམ་ཚིག་བསྲུང་ན་ལེགས། ། ཞེས་པའི་བཀའ་གནང་བཞིན་དུ་གཙང་ནག་པས། ། འཇམ་དབྱངས་ལོངས་སྐུའི་ཆ་བྱད་སྐུ་འདྲ་ཞིག ། ཕལ་ཆེར་བཞེངས་སྟེ་གྲུབ་ལ་ཁད་པ་དེར། ། ཡང་ནི་འཇམ་པའི་དབྱངས་ཀྱི་ཞལ་གཟིགས་ནས། ། སྐུ་འདྲ་ལོངས་སྐུ་མ་ཡིན་སྤྲུལ་སྐུ་སྟེ། ། མདོར་ན་ས་སྐྱ་པཎ་ཆེན་ཁོང་རང་གི ། སྐུ་ཡི་ཆ་བྱད་ཇི་བཞིན་དགོས་རྒྱུ་ཡིན། ། དེ་ལྟར་གསུངས་མ་ཐག་ཏུ་བཀའ་བཞིན་བསྒྲུབས། །
ལེགས་པར་གྲུབ་རྗེས་ཆོས་རྗེ་ས་པཎ་ལ། ། རབ་ཏུ་གནས་པར་གདན་འདྲེན་ཞུ་བ་དང་། ། སྔར་བྱས་འགྱོད་ལ་བཤགས་པ་འབུལ་བ་དང་། ། ཕྱིན་ཆད་སྡོམ་ཞིང་མི་བགྱིད་དམ་བཅའ་བ། ། གཙང་ནག་མཁས་པ་དེ་ཡིས་ས་སྐྱར་བྱོན། ། བདག་ཉིད་ཆེན་པོའི་ཞལ་གྱི་དཀྱིལ་འཁོར་དག ། མཇལ་མ་ཐག་ཏུ་འཇམ་དབྱངས་དངོས་སུ་མཐོང་། ། དེ་ཡི་མོད་ལ་ཅུང་ཟད་དྲན་མེད་གྱུར། ། དེ་ནས་དྲན་པ་གསོས་རྗེས་བཤགས་པ་དང་། ། རབ་གནས་ལ་སོགས་སྔར་ཀྱི་བྱུང་ཚུལ་རྣམས། །
ལེགས་པར་ཞུས་པས་བདག་ཉིད་ཆེན་པོ་དེས། ། སྙན་པའི་གསུང་གིས་འདི་སྐད་བཀའ་སྩལ་ཏོ། ། མཁས་པ་ཆེན་པོ་བྱོན་པ་ཤིན་ཏུ་ལེགས། ། ངོས་ཀྱི་འདྲ་འབག་བཀའ་བཞིན་བསྒྲུབས་པའང་ལེགས། ། དེ་ལ་རབ་ཏུ་གནས་པ་བྱེད་པ་ལ། ། ཁོ་བོ་སྐུ་འདྲའི་མདུན་དུ་འགྲོ་མི་དགོས། ། ཁྱེད་རང་ཕ་གིར་བྱོན་ལ་ཞིབ་ཚགས་དང་། ། སྨལ་པོ་ཟླ་བའི་ཡར་ཚེས་བཅུ་བཞིའི་ཉིན། ། མཆོད་བཤོམ་ལ་སོགས་གང་རྒྱས་འབྱོར་པ་དང་། ། བསྟུན་པའི་བཀོད་པ་ངོ་མཚར་ལྡན་པར་མཛོད། །
དེ་དང་མཐུན་པར་འདི་ནས་ཁོ་བོས་ཀྱང་། ། ཉི་རྩེ་ཙམ་ལ་རབ་གནས་བྱ་འོ་གསུངས། ། དེ་ནས་གཙང་ནག་པ་ཡི་ནགས་ཕུག་ཏུ། ། སྐུ་འདྲ་བཞུགས་ཤིང་མཆོད་བཤོམ་ལ་སོགས་པ། ། བཀའ་ལུང་ཇི་བཞིན་ལེགས་པར་གྲུབ་པ་ན། ། སྨལ་ཟླའི་བཅུ་བཞིའི་ཉི་མ་ཤར་ལྷོད་ལ། ། ནས་དཀར་ཁྱད་དུ་འཕགས་པ་ཁལ་བཅུ་ཙམ། ། སྐུ་འདྲ་མཆོད་ལྕོག་སོགས་ཀྱི་སྟེང་ཉིད་དུ། ། ལེགས་པར་བབས་པ་ཀུན་ནི་མངོན་སུམ་མཐོང་། ། དེ་འདྲའི་ངོ་མཚར་ཕུན་ཚོགས་ལྡན་པ་ཡི། །
སྐུ་འདྲ་དེ་ནི་འདི་ཉིད་ཡིན་ནོ་དགོངས། ། འདི་ཉིད་འདི་རུ་བཞུགས་པའི་རྒྱུ་མཚན་ནི། ། བདག་ཉིད་ཆེན་པོ་དེ་ཉིད་ཧོར་ཡུལ་ལ། ། མ་ཕེབས་གོང་དུ་སྐུ་འདྲ་ཕྱག་ནས་མ། ། ཆུང་ངུ་དེ་འདྲ་མང་པོ་ཡོད་ན་ཡང་། ། ཆེ་བ་སྐུ་ཚད་ཕྱག་ནས་བཞུགས་པ་ནི། ། འདི་ཁ་གཅིག་པུ་མ་གཏོགས་མེད་པས་ན། ། གདན་ས་བཀའ་བགྲོས་པ་རྣམས་གྲོས་མཐུན་པར། ། འདི་ཉིད་གདན་འདྲེན་ཞུ་བ་བབས་ཐོབ་ཡིན། ། ཟེར་བ་ཁ་འཆམས་ནགས་ཀྱི་བྲག་ཕུག་ནས། །
སྤྱན་འདྲེན་ཞུས་སྟེ་ལེགས་པར་འདི་རུ་ཕེབས། ། བྲག་ཕུག་ཉིད་ནས་སྤྱན་འདྲེན་ཞུས་པས་ན། ། སྐུ་འདྲ་ཡིད་བཞིན་ནོར་བུ་འདི་ཉིད་ཀྱི། ། སྐུ་རྒྱབ་བྲག་ལ་སྦྱར་བའི་རྗེས་ཉིད་ཀྱང་། ། ད་ལྟའི་བར་དུ་ཤིན་ཏུ་གསལ་བར་ཡོད། ། ཅེས་དཔལ་ལྡན་ས་སྐྱའི་གནས་བཤད་རྗེ་བཙུན་གོང་མ་རྣམས་ཀྱི་རྣམ་ཐར་སྙན་བརྒྱུད་དང་བཅས་པ་ཕུན་ཚོགས་རྒྱ་མཚོའི་གཏེར་ཞེས་བྱ་བ་གྲུབ་པའི་དབང་ཕྱུག་ཆེན་པོ་འཇམ་དབྱངས་བསོད་ནམས་དབང་པོའི་གསུང་རྩོམ་གནང་འཕྲོ་འཐོར་བུར་བཞུགས་པ་རྣམས་དེ་ཉིད་ཀྱི་སློབ་བུའི་ཐ་ཆུང་ས་སྐྱ་པ་སྔགས་འཆང་ངག་དབང་ཀུན་དགའ་བསོད་ནམས་ཀྱི་དུས་ཕྱིས་གསུང་རབ་འཕྲོ་ཅན་དེ་རྣམས་མཐོང་བའི་ཚེ་གྲུབ་མཆོག་དབང་པོ་དེ་ཉིད་ཞལ་བཞུགས་དུས་ཀྱི་སྐུའི་རྣམ་འགྱུར་དང་། གསུང་དཔང་མཐོན་པོའི་སྒོ་ནས་ས་སྐྱའི་གནས་བཤད་འདི་སྔར་བརྩམས་ལུགས་འདི་ལྟར་ཡིན། ད་རྩོམ་ལུགས་འདི་ལྟར་བྱེད་སོགས་བཀའ་བཀོད་ཞིབ་པར་ངེད་རང་དང་ཆོས་རྒྱལ་ཆེན་པོ་ནམ་མཁའ་ཚེ་དབང་སོགས་དད་འདུས་མང་པོ་ལ་སྒོ་རུམ་མགོན་ཁང་མདོར་སྒམ་ནག་གི་ནང་མཇལ་གནང་དུས་བཀའ་སྩལ་ལྷུག་པར་ཕེབས་པ་རྣམས་དྲན་པའི་རྐྱེན་བྱས་ནས་དད་པ་རྩེ་གཅིག་པའི་ཡིད་ཀྱིས་ཕྱོགས་གཅིག་ཏུ་སྟག་ལོ་ཟླ་བ་དགུ་པའི་དམར་ཆ་རྫོགས་པ་གསུམ་པའི་ཚེས་ལ་སྤྲུལ་པའི་ལྷ་ཁང་ཆེན་མོའི་ཤར་ལྷོ་རིགས་འཛིན་ཕོ་བྲང་དུ་བསྒྲིགས་པ་འདིས་འཇམ་མགོན་གྲུབ་པའི་དཔའ་བོའི་དགོངས་པ་ཆོས་དབྱིངས་སུ་རྫོགས་པར་གྱུར་ཅིག ། འདིར་སྨྲས་པ། འདི་བགྱིས་དགེ་བས་བདག་གཞན་ཐམས་ཅད་ཀྱི། །
ཐོག་མེད་དུས་ནས་ད་ལྟའི་བར་ཉིད་དུ། ། ལུས་ངག་ཡིད་ཀྱི་མི་དགེ་ཅི་བསགས་པ། ། ནོངས་གྱུར་དེ་དག་མ་ལུས་ཀུན་བྱང་ནས། ། གྲུབ་མཆོག་དེད་དཔོན་འཇམ་དཔལ་དབང་པོ་དང་། ། པད་འབྱུང་དབྱེར་མེད་ཐུགས་ཀྱི་ཡེ་ཤེས་ཉིད། ། བདག་སེམས་གདོད་མའི་གནས་ལུགས་རོ་གཅིག་པའི། ། རྟེན་འབྲེལ་ཟབ་མོ་གང་དེའི་བྱིན་རླབས་ཀྱིས། ། དུས་འདིར་བདག་ཅག་དཔོན་སློབ་གདུལ་བྱར་བཅས། ། བར་ཆད་གཡུལ་རྣམས་ཀུན་ལས་རྣམ་རྒྱལ་ནས། ། ཚེ་རིང་ནད་མེད་གཟུགས་བཟང་དོན་འགྲུབ་སྟེ། །
བསྟན་པ་མཆོག་ཏུ་འཕེལ་པའི་མཐུ་ལྡན་ཞིང་། ། དྲི་མེད་བརྒྱུད་པའི་ཡུན་དུ་སྐྱོང་བ་དང་། ། ནམ་ཞིག་ཚེ་འདིའི་སྣང་བ་ནུབ་མ་ཐག ། དཔོན་སློབ་ཐམས་ཅད་འབྲལ་མེད་ལྷན་ཅིག་པས། ། ཞིང་མཆོག་བདེ་བ་ཅན་དུ་སྐྱེ་བར་ཤོག ། དེ་སྐད་སྨྲ་བ་གཏི་མུག་དགྲ་ལས་རྒྱལ་ཕྱིར་འཁོན། ། ངོ་མཚར་ཕུན་ཚོགས་དགེ་ལེགས་ཡོན་ཏན་བསྐྱེད་ཕྱིར་ས། ། སྡུག་བསྔལ་རྩ་བ་སྡིག་པའི་དྲི་མ་སྤངས་ཕྱིར་སྐྱ། ། རིགས་དང་གནས་ཀྱི་མཚན་ཉིད་དེ་ལྡན་གང་དེ་འོ། ། ཞེས་པ་འདིའི་ཡི་གེ་པ་ནི་རབ་འབྱམས་སྨྲ་བ་རྒྱ་མཚོའི་མཐའ་ཅན་ནོ།། །།
སརྦ་མངྒ་ལཾ།། །། ༈ མཁན་ཆེན་ཨ་པད་རིན་པོ་ཆེའི་དགོངས་བཞེད་ལྟར་གུ་རུས་ཞབས་ཞུ་བགྱིས་པའོ།། PAGE * MERGEFORMAT 2 ཨ་མྱེས་ཞབས། དཔལ་ས་སྐྱའི་གནས་བཤད་རྗེ་བཙུན་གོང་མ་རྣམས་ཀྱི་རྣམ་ཐར་སྙན་བརྒྱུད་དང་བཅས་པ། PAGE * MERGEFORMAT 1
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
