གསུང་འབུམ། ངག་དབང་ཀུན་དགའ་བསོད་ནམས།
པོད ༣༡
ཁྱབ་བདག་འཁོར་ལོའི་མགོན་པོ་རྒྱལ་བ་མུས་པ་ཆེན་པོའི་རྣམ་ཐར་འབྲིང་པོ་བྱིན་རླབས་དགོས་འདོད་ཀུན་འབྱུང།
༄༅། །ཁྱབ་བདག་འཁོར་ལོའི་མགོན་པོ་རྒྱལ་བ་མུས་པ་ཆེན་པོའི་རྣམ་ཐར་འབྲིང་པོ་བྱིན་རླབས་དགོས་འདོད་ཀུན་འབྱུང་ཞེས་བྱ་བ་བཞུགས།། ༄༅། །རྒྱ་གར་སྐད་དུ། བྷཊྚ་ར་ཀ་སངྒུ་རུ་དྷརྨཱ་སྭ་མི་བཛྲ་ཨ་ཙརྻ་མཧཱ་གུ་ཎ་རཏྣ་ཀ་རཿབུདྡྷ་དྷྭ་ཛ་ཡེ་ན་མཿ བོད་སྐད་དུ། རྗེ་བཙུན་བླ་མ་དམ་པ་ཆོས་ཀྱི་རྗེ་རྡོ་རྗེ་སློབ་དཔོན་ཆེན་པོ་ཡོན་ཏན་རིན་ཆེན་འབྱུང་གནས་སངས་རྒྱས་རྒྱལ་མཚན་ལ་ཕྱག་འཚལ་ལོ། ། རབ་འབྱམས་དཀྱིལ་འཁོར་རྒྱ་མཚོའི་ཁྱབ་བདག་དཔལ་ལྡན་ཧེ་རུ་ཀ ། ཞིང་འདིར་ངུར་སྨྲིག་གོས་ཀྱིས་མཛེས་པའི་ཡོངས་འཛིན་མུས་པ་རྗེ། ། མཆོག་དང་ཐུན་མོང་དངོས་གྲུབ་མ་ལུས་སྩོལ་མཛད་བཀའ་དྲིན་ཅན། ། ཁྱེད་ལ་ཤེས་ནས་དད་པས་འདུད་དོ་བྱང་ཆུབ་བར་དུ་སྐྱོབས། ། དམ་པ་གང་གི་ངོ་མཚར་རྣམ་ཐར་ཚོགས། །
རྒྱས་པར་ལོགས་སུ་བཤད་མོད་དེ་ལྟ་ནའང་། ། འདིར་ནི་ཉུང་གསལ་འབྲིང་དུ་བསྟན་པ་ཡིས། ། བྱིན་རླབས་དགོས་འདོད་ཀུན་འབྱུང་བཤད་ཀྱི་ཉོན། ། འདིར་བདག་ཅག་རྣམས་ཀྱི་འདྲེན་པ་དམ་པ་ཁམས་གསུམ་ཆོས་ཀྱི་རྒྱལ་པོ། དུས་གསུམ་གྱི་སངས་རྒྱས། སྲིད་པ་གསུམ་གྱི་བླ་མ། སྐུ་གསུམ་གྱི་བདག་ཉིད། དཀོན་མཆོག་གསུམ་གྱི་ངོ་བོ། འཇིག་རྟེན་གསུམ་གྱི་མིག་གཅིག་པུ། ལྷ་དང་བཅས་པའི་འཇིག་རྟེན་ན་རྗེ་བཙུན་མུས་པ་ཆེན་པོ་སངས་རྒྱས་རྒྱལ་མཚན་ཞེས་ཡོངས་སུ་གྲགས་པ་འདི་ནི།
ངེས་པ་ཁོ་ནར་བསྐལ་པ་དཔག་ཏུ་མེད་པའི་སྔོན་རོལ་ཏུ་རྣམ་པ་ཐམས་ཅད་པའི་མཆོག་དང་ལྡན་པའི་སྟོང་པ་ཉིད་དང་མཆོག་ཏུ་མི་འགྱུར་བའི་བདེ་བ་ཆེན་པོ་རོ་མཉམ་པའི་ཡེ་ཤེས་ཀྱི་སྐུ་མངོན་དུ་མཛད་ཟིན་ཀྱང་། གདུལ་བྱ་གཞན་གྱི་ངོར་ནམ་ཡང་ཟབ་མོ་ཆོས་ཀྱི་སྐུ་ལས་གཡོ་བ་མེད་བཞིན་དུ་དེའི་གཟུགས་ཀྱིས་སྐུ་ལོངས་སྤྱོད་རྫོགས་པའི་སྐུ་དང་། སྤྲུལ་པ་མཆོག་དང་མཆོག་མ་ཡིན་པའི་སྒོ་ནས་ཡིད་བཞིན་གྱི་ནོར་བུ་རིན་པོ་ཆེ་དབང་གི་རྒྱལ་པོ་དང་། དཔག་བསམ་གྱི་ཤིང་ལས་འདོད་དགུ་མཐའ་དག་འབྱུང་བའམ། ནོར་བུ་ཆུ་ཤེལ་དྲི་མ་མེད་པ་ཚོན་སྣ་ཚོགས་པ་དང་འཕྲད་ན་དེ་དང་དེའི་ཁ་དོག་མཛེས་པ་འཛིན་པ་ཇི་ལྟ་བ་བཞིན་གདུལ་བྱ་རྣམས་ཀྱི་ཁམས་དང་། བསམ་པ་དང་། དབང་པོའི་རིམ་པ་དང་མཐུན་པར་སྤྲུལ་པའི་གཟུགས་ཀྱིས་འཁོར་བ་ཇི་སྲིད་པ་དེ་སྲིད་དུ་སེམས་ཅན་གྱི་དོན་མཛད་པའི་སྤྲུལ་པའི་སྐུའི་གང་ཟག་ཏུ་ངེས་པ་ལས། འདིར་ནི་སོ་སོ་སྐྱེ་བོའི་དགེ་བའི་བཤེས་གཉེན་གྱི་ཚུལ་བཟུང་བར་སྣང་སྟེ། དེ་ལྟར་ཡང་རྗེ་ས་པཎ་གྱིས། ཁྱོད་ནི་རྒྱལ་དང་རྒྱལ་བའི་སྲས། །
རབ་བྱུང་དགེ་བསྙེན་ཁྱིམ་པ་སོགས། ། འགྲོ་བ་ཀུན་གྱི་གཟུགས་མཛད་ནས། ། གདུལ་བྱ་ཐམས་ཅད་སྨིན་པར་མཛད། ། ཅེས་གསུངས་པ་ལྟར་ཡིན་ལ། དེས་ན་ཁོ་བོ་ཅག་གི་ཡོངས་སུ་འཛིན་པ་ཆེན་པོ་འདི་ཉིད་གཞན་དོན་དུ་སྐུ་སྐྱེ་བ་བཞེས་པའི་ཚུལ་དང་། མཆོག་གི་སྤྱོད་པ་ཇི་ལྟར་མཛད་པའི་ཚུལ་གྱི་རྣམ་པར་ཐར་པ་ཅུང་ཟད་ཙམ་ཞིག་བརྗོད་ན། དེ་ཡང་དང་པོ་ནི་ཕྱོགས་གང་དུ་དུས་ནམ་གྱི་ཚེ་འཁྲུངས་པའི་ཚུལ་བསྟན་སྙམ་ན། བོད་འདིར་སའི་ཆ་གསུམ་དུ་གནས་པ་ལས། བར་གྱི་ཆ། དེ་ལ་ཡང་རུ་བཞིར་གྲགས་པ་ལས་གཡས་རུའི་ཁོངས་སུ་གཏོགས་པ།
ས་ཕྱོགས་ཆོས་ལྡན་གྱི་རྒྱལ་པོས་སྐྱོང་བའི་མངའ་འོག་དོལ་སྨད་ཅེས་བྱ་བའི་འབྲོག་སིབ་ཏུ། མིའུ་རིགས་བཞི་ལས་ལྡོང་གི་རུས་འཛིན་པ། ཡབ་ཤངས་པ་ཆོས་སྐྱོང་བཀྲ་ཤིས་བྱ་བ་བླ་མ་དང་དཀོན་མཆོག་ལ་དད་ཅིང་སེམས་ཅན་ལ་སྙིང་རྗེ་ཆེ་བ། ལུགས་གཉིས་ལ་མཁྱེན་པ་རྒྱས་པ་ཞིག་དང་། ཡུམ་ཡེ་ཤེས་ཀྱི་མཁའ་འགྲོ་མའི་མཚན་རྟགས་དང་ལྡན་པའི་སྟོད་མཚོ་མ་རྟོག་གཟུངས་སྐྱབས་མ་ཞེས་བྱ་བ་དད་པ་དང་སྙིང་རྗེ་ཆེ་ཞིང་དཀོན་མཆོག་གི་ཞབས་ཏོག་ལ་བརྩོན་པ་ཞིག་གི་སྲས་སུ། དུས་ནི་དེ་བཞིན་གཤེགས་པའི་བསྟན་པ་ལུང་གི་དུས། མདོ་སྡེ་སྤྱོད་པ་ནས་ལོ་བརྒྱ་ཕྲག་གཅིག་དང་བཅུ་ཕྲག་བརྒྱད་དང་ཉག་མ་བཞི་འདས་པའི་ལྔ་པའི་སྟེང་དུ་སླེབ་པ། དགེ་བྱེད་ཅེས་པ་ཆུ་ཕོ་སྟག་གི་ལོ་སྐར་མ་རྒྱལ་ལ་བབས་པའི་གཟའ་ཚེས་བཟང་པོའི་ཉིན་བདག་ཅག་གི་འདྲེན་པ་དམ་པ་འདི་ཉིད་བཀྲ་ཤིས་པའི་དགེ་མཚན་དུ་མ་དང་བཅས་མངལ་གྱི་དྲི་མས་མ་གོས་བཞིན་དུ་ཕྲུ་མ་སྒོམ་ཐག་གི་ཚུལ་དུ་བྱས་ནས་ཡུམ་ལ་གནོད་པ་མེད་པར་བདེ་བར་བལྟམས་ཤིང་། ལྷུམས་སུ་ཞུགས་པའི་ཚེ་ནའང་ཡུམ་ལ་རྨི་ལྟས་བཟང་པོ་དུ་མ་དང་། ཉིན་བར་གྱི་ཚེ་ཡང་ཤེས་པ་གསལ་ཞིང་བདེ་བས་བརྒྱན་པ་དང་།
ལུས་ལྡང་བ་ཡངས་ཤིང་ཟོ་མདོག་བདེ་བ་ལ་སོགས་པའི་ངོ་མཚར་བའི་རྟགས་ཁྱད་པར་ཅན་དུ་མ་བྱུང་བར་མངོན་ནོ། ། དེ་ལྟ་བུའི་དམ་པའི་སྐྱེས་བུ་གཞོན་ནུ་དེ་ནི་གཟུགས་བཟང་མཛེས་ལ་བལྟ་ན་སྡུག་པ། ཞལ་གྱི་དཀྱིལ་འཁོར་དཀར་ཞིང་ཟླུམ་པ། ཤངས་གཟེངས་མཐོ་བ་དཔྲལ་བའི་དབྱེས་ཆེ་ཞིང་། སྤྱན་ཨུཏྤལ་ལྟར་བཀྲ་བ། ཀུན་གྱི་ཡིད་དུ་འོང་བ་ཞིག་གོ ། ཞེས་ཐོས་ལ། དེ་ནས་ཡབ་ཡུམ་རྣམས་ཀྱིས་དགའ་མགུ་ཡིད་རང་བ་དང་བཅས་མཚན་ཁྲོ་བོ་རྒྱལ་མཚན་ཞེས་བྱ་བར་བཏགས་སོ། ། འདིར་སྨྲས་པ། དུས་གསུམ་རྒྱལ་བའི་ཐུགས་ཀྱི་ཡེ་ཤེས་ཉིད། །
ལྷ་མིའི་བསོད་ནམས་མགྲོན་དུ་ཉེར་འཕོས་ཏེ། ། ངོ་མཚར་ཡོན་ཏན་ཟེར་གྱི་དྲྭ་བ་ཅན། ། བསྟན་པའི་ཉི་མ་མཆོག་འདི་ཤར་བར་གྱུར། ། སྙིགས་དུས་སངས་རྒྱས་བསྟན་པ་ལ། ། རྒྱལ་བ་གཉིས་པ་ལྟར་གྲགས་པའི། ། མཚན་ཙམ་ཐོས་པས་སྲིད་ཞི་ཡི། ། རྒུད་པ་སེལ་འདི་ཨེ་མ་མཚར།། ༈ །།གཉིས་པ་མཆོག་གི་སྤྱོད་པ་ཇི་ལྟར་མཛད་པའི་ཚུལ་རྒྱས་པར་བཤད་པ་ལ་དོན་བཅུ་གསུམ་གྱིས་སྒོ་ནས་བསྟན་པར་བྱ་སྟེ། བྱིས་པའི་སྤྱོད་པ་ལས་འདས་ཤིང་ཐེག་ཆེན་གྱི་རིགས་སད་པ་སོགས་ཆོས་ཀྱི་བག་ཆགས་བཟང་པོ་མངོན་དུ་གྱུར་པའི་ཚུལ། བསྟན་པ་རིན་པོ་ཆེའི་སྒོར་ཞུགས་ཤིང་རྟེན་དེ་ལ་བསླབ་སྦྱངས་མཛད་པའི་ཚུལ།
མཁས་གྲུབ་ཀྱི་བླ་མ་དུ་མ་ལས་གསན་པ་རྒྱ་མཚོའི་ཕ་རོལ་ཏུ་སོན་པའི་ཚུལ། ཐོས་བསམ་སྒོམ་པ་ལ་གུས་པ་དང་རྟག་པའི་སྦྱོར་བ་གཞན་ལས་ཆེས་ཁྱད་པར་དུ་འཕགས་པའི་སྒོ་ནས་ནན་ཏན་སྙིང་པོར་མཛད་པའི་ཚུལ། དབེན་པར་སྒོམ་སྒྲུབ་ལ་རྩེ་གཅིག་ཏུ་བཞུགས་ཤིང་མཁས་བཙུན་བཟང་གསུམ་གྱི་ཡོན་ཏན་བརྙེས་པའི་ཚུལ། བཟང་པོའི་ཡོན་ཏན་ལས་འཕྲོས་ཏེ་ས་བཅུའི་བྱང་སེམས་ཆེན་པོ་བུདྡྷ་རཏྣའི་རྣམ་པར་སྤྲུལ་པར་གདོན་མི་ཟ་བའི་གཏན་ཚིགས་ཡང་དག་པ་དང་ལྡན་པའི་ཚུལ། འདྲེན་པ་དམ་པའི་བཀའ་བཞིན་བསྟན་པ་དང་སེམས་ཅན་གྱི་དོན་ཅི་རིགས་སུ་མཛད་པའི་ཚུལ། སླར་ཡང་ཟབ་མོ་སྒོམ་སྒྲུབ་ལ་གཡེངས་མེད་དུ་བཞུགས་པའི་ཚུལ། ལྷ་དང་བཅས་པའི་འཇིག་རྟེན་པ་ཀུན་གྱི་རྒྱལ་ཚབ་དམ་པར་མངའ་གསོལ་བའི་ཚུལ། བསྟན་པ་དང་སེམས་ཅན་གྱི་དོན་རླབས་པོ་ཆེ་ཇི་ལྟར་མཛད་པའི་ཚུལ། སྤྲོས་པ་ཐམས་ཅད་བཅད་དེ་གཅིག་ཏུ་དབེན་པ་ལ་གཞོལ་བའི་ཚུལ། བགྲང་བ་ལས་འདས་པའི་བསྟན་འཛིན་གྱི་སློབ་བུའི་ཚོགས་བསྐྲུན་ཏེ་འཁོར་བ་ཇི་སྲིད་པ་དེ་སྲིད་དུ་མཛད་པ་འཕྲིན་ལས་རྒྱུན་མི་ཆད་པའི་ལེགས་ལམ་ལ་མཐའ་ཡས་པའི་འགྲོ་བ་རྣམས་བཀོད་པའི་ཚུལ།
ཐུན་མོང་དུ་སྣང་བའི་གཟུགས་ཀྱི་སྐུའི་བཀོད་པ་བསྡུ་བའི་ཚུལ་གྱིས་འབྲས་བུ་མངོན་དུ་མཛད་པའི་ཚུལ་སོགས་དོན་ཚན་བཅུ་གསུམ་གྱི་སྒོ་ནས་བསྟན་པའི་རྒྱས་བཤད་རྣམས་ཁོ་བོས་ལོགས་སུ་བྱས་པའི་རྗེ་བླ་མ་འདི་ཉིད་ཀྱི་རྣམ་པར་ཐར་པ་ངོ་མཚར་རིན་པོ་ཆེའི་ཕྲེང་བ་ཞེས་བྱ་བ་ལས་རྟོགས་པར་བྱའོ། ། འདིར་དེ་དག་གི་སྙིང་པོ་བསྡུས་པའི་ཆ་ཤས་མདོ་ཙམ་ཞིག་བརྗོད་ན་བདག་ཅག་གི་ཡོངས་སུ་འཛིན་པ་ཆེན་པོ་མཚུངས་པ་མེད་པའི་རྡོ་རྗེ་སློབ་དཔོན་འདི་ཉིད་ནི་ངེས་པའི་དོན་དུ་ཁྱབ་བདག་རྡོ་རྗེ་འཆང་ཆེན་པོ་ཉིད་གཞན་ངོར་ངུར་སྨྲིག་གི་བླ་གོས་འཛིན་པ་ཀུན་གྱི་གཙུག་རྒྱན་མཆོག་གི་ཚུལ་བཟུང་བ་ཡིན་པའི་ཕྱིར། དེ་ཉིད་ཀྱི་ངོ་མཚར་བའི་རྣམ་པར་ཐར་པ་རྫོགས་པར་ནི་རྗེ་ཉིད་རང་དང་སྤངས་རྟོགས་མཉམ་པའི་སངས་རྒྱས་ནང་ཕན་ཚུན་དག་གིས་རྟོགས་པ་དང་བརྗོད་པར་ནུས་པ་ཡིན་གྱིས། གཞན་སར་གནས་ཀྱི་བྱང་སེམས་དག་གིས་ཀྱང་དེ་ལྟར་མ་ཡིན་ན། བདག་ལྟ་བུའི་སོ་སོ་སྐྱེ་བོ་འཆིང་བ་ཀུན་ལྡན་དག་གིས་བརྗོད་པར་ནུས་པ་ལྟ་སྨོས་ཀྱང་ཅི་འཚལ། འོན་ཀྱང་རང་ཉིད་མི་ཕྱེད་པའི་དད་པ་ཆེན་པོས་ཀུན་ནས་བསླངས་ཏེ་མདོ་ཙམ་ཞིག་བརྗོད་ན། བདག་ཉིད་ཆེན་པོ་འདི་ནི་མཁས་བཙུན་བཟང་གསུམ་གྱི་ཡོན་ཏན་མ་ལུས་པའི་མཛོད་འཛིན་པའི་བཤེས་གཉེན་ཆེན་པོ་འགྲན་ཟླ་དང་བྲལ་བ་ཞིག་སྟེ། དེ་ཡང་མཁས་པའི་ཚུལ་ནི། སྤྱིར་ཤེས་བྱའི་ཡུལ་ཐམས་ཅད་དང་། ལྷག་པར་སྡེ་སྣོད་གསུམ་དང་།
རྒྱུད་སྡེའི་ཚོགས་མུ་མཐའ་མེད་པ་རྣམས་དང་། དེའི་ནང་ནས་ཀྱང་རྗེ་བཙུན་ས་སྐྱ་པའི་ཡབ་ཆོས་བདེ་ཀྱེ་གསང་གསུམ་ཡོ་ག་བྱ་སྤྱོད་དང་བཅས་པའི་རྒྱུད། རྒྱ་གཞུང་། འགྲེལ་པ། འགྲེལ་བཤད། དབང་ཁྲིད་མན་ངག་ཞར་བྱུང་ཕྱག་ལེན་ཕྲ་མོ་ཚུན་ལའང་མཁས་པའི་མཆོག་དམ་པར་དུས་མཚུངས་པའི་མཁས་ཤིང་མཁས་པར་གྲགས་པའི་ས་སྐྱོང་ཆེན་པོ་རྣམས་དང་། དགེ་བའི་བཤེས་གཉེན་བགྲང་བ་ལས་འདས་པ་དང་། རྣམ་དཔྱོད་རབ་ཏུ་གསལ་བའི་སྐྱེ་བོ་ཀུན་གྱིས་མགྲིན་གཅིག་ཏུ་འཛིན་པའི་ཡུལ་དུ་གྱུར་པ་ཡིན་ལ། བཙུན་པའི་ཚུལ་ནི། སོ་ཐར་གྱི་བསླབ་ཚིགས་གསུམ་གྱིས་རིམ་པ་བཞིན་ཐུགས་རྒྱུད་བཏམས་པ་ནས་བཟུང་།
ཉེས་ལྟུང་རགས་པ་རྣམས་ཀྱིས་ལྟ་ཅི་སྨོས། སྐྱེ་བཅད་ཀྱི་ཉེས་པ་ཙམ་གྱིས་ཀྱང་མ་གོས་པར་མཛད་པའི་ལོ་རྒྱུས་ཡོད་ལ། ཐ་ན་བླ་གོས་བཞེས་ལུགས་མ་ལེགས་པ་ཙམ་ཡང་ཞབས་དྲུང་དུ་ཡུན་རིང་དུ་བསྡད་པའི་སྐྱེ་བོ་སུས་ཀྱང་མཐོང་མ་མྱོང་བ་ཡིན་ཞིང་། དབུ་ལོ་དང་ན་བཟའ་སོགས་ལའང་ཚུལ་ཁྲིམས་ཀྱི་དྲི་ཞིམ་ཁྱད་པར་ཅན་འབྱུང་བ་ནི་ཀུན་གྱི་སྤྱོད་ཡུལ་དུ་གྱུར་པ་འདི་ཡིན་ནོ། ། བྱང་སེམས་ཀྱི་སྡོམ་པ་བཞེས་ཕྱིན་ཕར་གནོད་པ་ལྟ་ག་ལ་ཞིག་སྟེ། ཚུར་གནོད་པ་ཆེན་པོ་བྱས་པ་ལ་ཡང་ཁོང་ཁྲོ་བ་ཙམ་ཡང་མི་མངའ་ཞིང་། གནོད་ལན་དུ་ཕན་པ་ཁོ་ན་བསྒྲུབ་པར་མཛད་ལ་དུས་ངན་གྱི་སྐྱེ་བོ་དྲིན་ལན་ལོག་པར་འཇལ་བའི་བདུད་སྤྲུལ་འགའ་ཞིག་གིས་རྗེ་རང་གི་སྐུ་ལ་བརྡེགས་པ་དང་། ཚིག་ངན་གྱི་མཚོན་བྱའི་ཆར་ཆེན་པོ་ཕབ་པ་ལའང་ཐུགས་བཟོད་པ་ཆེན་པོས་དེ་མ་ཐག་བཤགས་པ་བཞེས་པ་དང་། སླར་སྡང་ཤུགས་ཅན་དེ་དག་གི་བྱེད་པས་ངེད་ལའང་ཁོང་ཁྲོ་སྐྱེས་ནས་དགེ་སྦྱོར་ལ་གནོད་པར་བྱུང་བས་རང་གཞན་ཀུན་ལས་ངན་ལ་སྦྱར་བས་ཤིན་ཏུ་མ་ལེགས་ཞེས་ཐུགས་ལ་ཁྲོ་བ་ཅུང་ཟད་འཁྲུངས་པ་ལ་ཡང་འགྱོད་པ་བཟོད་གླགས་མེད་པ་ལྟ་བུ་མཛད་ཅིང་། ཞལ་ནས་ཀྱང་སྔོན་གྱི་ཐང་སྐུ་རྣམས་ཀྱི་རྒྱབ་ཡིག་ལ།
རབ་ཏུ་བྱུང་བ་གཞན་ལ་གནོད་པ་དང་། ། གཞན་ལ་འཚེ་བ་དགེ་སྦྱོང་མ་ཡིན་ནོ། ། ཞེས་བྲིས་པ་འདི་ཆོས་པ་རྣམས་ཀྱི་བློ་ལ་ཞོག་དགོས་ཞེས་ཡང་ཡང་གསུངས་སོ། ། རིག་པ་འཛིན་པ་སྔགས་ཀྱི་སྡོམ་པ་དབང་དུས་སུ་ཚུལ་བཞིན་དུ་ཐོབ་པ། ལམ་དུས་སུ་གུས་པ་དང་རྟག་པའི་སྦྱོར་བས་ནན་ཏན་དུ་སྲུང་སྡོམ་མཛད་པ་ལ་བརྟེན་ནས་དེའི་སྡོམ་པའི་སྙིང་པོ་རིམ་པ་གཉིས་ཀྱི་ལམ་ལ་མངོན་པར་བྱང་ཆུབ་སྟེ། ཐ་མལ་གྱི་རྟོག་པ་གང་གིས་ཀྱང་རྫི་བར་མི་ནུས་པའི་བསྐྱེད་རྫོགས་ཀྱི་ཏིང་ངེ་འཛིན་གྱི་རྒྱུན་བཟང་པོ་ལ་དབང་འབྱོར་པ་ཡིན་ཏེ། དེའི་ཚུལ་ནི་རྗེ་རང་གི་གསུང་ལས་ཀྱང་། སྔོན་མར་པ་ལྷོ་བྲག་པས་པཎ་ཆེན་ནཱ་རོ་པའི་དྲུང་དུ་དབང་ཐོབ་ཕྱིན་ཆད་ནས་བཟུང་ཐ་མལ་རྣམ་རྟོག་གིས་རྫི་མ་མྱོང་གསུངས་པ་ལྟར། ས་སྐྱ་པའི་བླ་ཆེན་གོང་མ་ལྔ་དང་། དེའི་གདུང་བརྒྱུད་དྲི་མ་མེད་པར་རིམ་པར་བྱོན་པ་རྣམས་དང་།
གཞན་ཡང་བླ་མ་གོང་མ་འགའ་རེ་ལ་དེ་འདྲ་བའི་རྟོགས་པ་འཁྲུངས་འདུག་པ་བཞིན། ངེད་ཀྱིས་ཀྱང་རྗེ་བཙུན་དམ་པ་མཁན་ཆེན་ཆོས་དབང་ཕྱུག་པ་སོགས་ལ་དབང་ཐོབ་ནས་ཞག་འགའ་ཐ་མལ་རྣམ་རྟོག་གིས་རྫི་མ་མྱོང་ཞེས་གསུངས་ཤིང་། ཉམས་ལེན་ཐམས་ཅད་སེམས་དང་འདྲེ་དགོས་པ་ཡིན་པས་ཆོས་གང་ཉམས་སུ་ལེན་ཀྱང་སེམས་དང་བསྲེས་ནས་བྱེད་དགོས་ཞེས་ཡང་ཡང་གསུངས་ལ། དུས་ཕྱིས་བདག་སོགས་དད་ལྡན་གྱི་བུ་སློབ་གྲངས་མི་ཉུང་ཙམ་ཞབས་དྲུང་དུ་ཡོད་པའི་སྐབས་འགའ་རེ་ཡང་སྤྱན་འབྲས་ཤངས་ཀྱི་རྩེར་ཟིམ་བུར་གཟིགས་ཤིང་ཏིང་ངེ་འཛིན་གྱི་རྒྱུན་བཟང་པོ་ལ་མཉམ་པར་འཇོག་པ་མཛད་པའི་ཚེ། དེའི་ངང་ལ་རྒྱུན་རིང་པོའི་བར་འབྱམས་འགྲོ་ཞིང་། སླར་གཟིམ་སྒོ་ཕྱེ་བ་སོགས་ཀྱི་རྐྱེན་གྱིས་ཏིང་ངེ་འཛིན་དེ་ལས་སད་ཡོང་བ་ཡང་ཡང་མཐོང་ཞིང་། སྔ་གོང་ནས་ཀྱང་འདི་འདྲ་བའི་ཏིང་ངེ་འཛིན་ལ་ཡུན་རིང་དུ་འབྱམས་པའི་ལོ་རྒྱུས་མང་པོ་ཡོད་ལ། བུ་སློབ་འགའ་ཞིག་ལ་ངེད་ལ་ཉམས་རྟོགས་ཆེན་པོ་མེད་ཀྱང་ཡེ་ཤེས་འཇུག་ལྡོག་དུམ་ཙམ་ཡོང་གིན་འདུག་ཅེས་ཀྱང་གསུངས་འདུག་གོ ། དེ་ལྟར་མཁས་པ་དང་བཙུན་པའི་ཡོན་ཏན་མ་ལུས་པའི་མངའ་བདག་དེ་ཉིད་ཀྱི་བཟང་པོའི་ཡོན་ཏན་མཐའ་དག་ལྟ་ཅི་སྨོས། ཁོ་བོ་རང་གི་བློ་ངོར་ཤར་བ་ཙམ་ཞིག་བརྗོད་ཀྱང་མཐའ་ཡས་མོད།
འདིར་མཚོན་པ་ཙམ་ཞིག་བརྗོད་ན། སྤྱིར་རྗེ་བླ་མ་འདི་ཉིད་ནི་ཆོས་མཛད་གཞན་གྱི་ལུགས་ལྟར་བཅད་རྒྱ་ལ་སོགས་པའི་སྐབས་འདི་དང་འདིར་ཐུགས་དམ་ལ་བརྩོན་ལ། དེ་ལས་གཞན་པའི་འདི་དང་འདིར་མི་བརྩོན་ནོ་ཞེས་པའི་སྐབས་མེད་པར་དུས་ཁོར་ཡུག་ཏུ་མཚན་གུང་གི་ཆ་ལ་སྐུ་ཁམས་གསོ་བའི་མནལ་གྱི་རྣལ་འབྱོར་ཅུང་ཟད་རེ་དང་། སྔ་དྲོ་དང་ཕྱི་དྲོའི་ཐུན་མཚམས་གང་རིགས་ལ་གསུང་རབ་ཟབ་མོའི་གཟིགས་རྟོག་གམ། ཡང་ཆོས་ཞུ་བ་ཡོད་ཚེ་རང་རང་གི་ཆོས་ཐུན་རྣམས་གསུངས་པ་སོགས་ཆོས་ཀྱི་འཁོར་ལོ་བསྐོར་བའི་སྐབས་རྣམས་མ་གཏོགས་པ་ཉིན་མཚན་ཁོར་ཡུག་ཏུ་ཐུགས་དམ་འབའ་ཞིག་ལ་བཞུགས་པ་ཡིན་ལ། དེ་ལ་བརྟེན་ནས་ངོ་མཚར་བའི་ཡོན་ཏན་ཁྱད་པར་ཅན་འཁྲུངས་པའི་ཚུལ་ནི། ཟབ་མོའི་ཡང་རྩེ་མཁའ་འགྲོའི་གསང་ཚིག་འཁོར་ལོ་བདེ་མཆོག་གི་རྣལ་འབྱོར་ལ་བརྟེན་ནས་སྦྱོར་ལམ་རྩེ་མོའི་ཡེ་ཤེས་ཐུགས་རྒྱུད་ལ་འཁྲུངས་ཤིང་། འཆི་འཕོ་སྐྱེ་བ་ལེན་པའི་ཚུལ་སྒྲིབ་མེད་དུ་གཟིགས་པ་དང་། མ་འོངས་པ་གཟིགས་པའི་མངོན་པར་མཁྱེན་པའང་ཐུགས་ལ་འཁྲུངས་ཤིང་ལུང་བསྟན་ཁྱད་པར་ཅན་ཐོབ་པ་དང་། འདའ་ཁ་མའི་རྣལ་འབྱོར་འབྱོངས་པའི་རྟགས་མཚན་མིག་ཡོད་ཀུན་གྱི་མངོན་སུམ་གྱི་སྤྱོད་ཡུལ་དུ་གྱུར་པ་ཡིན་ཏེ།
དེ་ཡང་རྗེའི་ཞལ་ནས། ངེད་ཀྱིས་འཁོར་ལོ་བདེ་མཆོག་གི་རིན་ཆེན་བཞིའི་བསྙེན་པ་བྱས་ནས་བཟུང་ལུས་ཀྱི་ཤིག་རྣམས་མེད། ད་དུང་ཁོག་པའི་ནང་ན་སྲིན་འབུ་ཅུང་ཟད་ཡོད་ཚོད་དུ་འདུག་ཅེས་སྒྲིབ་གཡོགས་དང་བཅས་གསུངས་པ་དང་། བདེ་མཆོག་གི་རྫོགས་རིམ་ཟབ་མོ་དཔྱིད་ཐིག་གི་རྣལ་འབྱོར་ལ་རྩེ་གཅིག་ཏུ་བཞུགས་སྐབས་སྦྱིན་བདག་མ་ཞིག་འདས་ནས་དེའི་ཡར་འདྲེན་ལ་སྤྱན་དྲངས་པས། དེ་དུས་ཀྱི་སྦྱིན་བདག་མ་དེ་གང་དུ་སྐྱེ་བ་སོགས་ཤེས་པ་ཙམ་བྱུང་གསུངས་ཤིང་། རྫོགས་རིམ་ཟབ་མོ་དཔྱིད་ཐིག་ལ་བརྟེན་ནས་ཉམས་རྟོགས་ཁྱད་པར་ཅན་ཐུགས་རྒྱུད་ལ་འཁྲུངས་པ་ཞལ་གྱིས་བཞེས་པ་དང་། འདའ་ཁ་མའི་རྣལ་འབྱོར་ལ་རང་དབང་ཐོབ་པའི་རྟགས་ནི་རྗེ་ཉིད་ཀྱི་དབུ་གཙུག་ན་དབུ་ཐོད་གཞན་ལས་མཐོ་བའི་ཏིང་ཕོར་སྒོང་ཞབས་ཀྱི་ཚད་ཙམ་པའི་དབུ་ཐོད་འབུར་མོ་ཞིག་ཡོད་པ་ལ། རྗེའི་གསུང་ལས། ངེད་ཀྱི་ཐོད་པ་འབུར་བ་འདི་རྣལ་འབྱོར་མའི་འཕོ་བ་ཆིག་བརྒྱུད་མ་དེ་སྦྱངས་པས་འབྱོངས་པའི་རྟགས་དོད་པ་ཡིན་ཞིང་། གཞན་གྱིས་སྦྱངས་ནའང་འདི་ལྟར་འོང་ཞེས་རྗེའི་དབོན་པོ་འགའ་ཞིག་ལ་གསུངས་འདུག་པ་ལས་བརྒྱུད་ནས་ཐོས་སོ། །
ཡང་དཔལ་ཀྱཻ་རྡོ་རྗེའི་རྣལ་འབྱོར་ཟབ་མོའི་ཏིང་ངེ་འཛིན་གྱི་ཆུ་བོ་མ་ནུབ་པར་ཐུགས་ཉམས་སུ་བཞེས་པས་ངོ་བོ་ཉིད་གསུམ་གྱི་ལྟ་བ་མཐར་ཕྱིན་ཅིང་བསྐྱེད་རིམ་ལ་བརྟན་པ་ཐོབ་སྟེ་སྣང་སྲིད་ཐ་མལ་པ་འདི་ལྷ་དང་གཞལ་ཡས་ཁང་དུ་གཟིགས་པ་ཡིན་ཏེ། རྗེའི་ཞལ་ནས་ཁོ་བོས་དགོན་པ་རྫོང་དུ་ཀྱཻ་རྡོ་རྗེའི་ལམ་དུས་ཀྱི་ཉམས་ལེན་ཚུལ་བཞིན་བྱུང་བར་འདུག་སྟེ། གནས་དེར་ལམ་དུས་ཉམས་སུ་བླངས་སྐབས། སྐབས་འགར་དག་པ་དྲན་པ་ཙམ་དུ་སླེབ་པ་དང་བཞུགས་ཁང་ཚོམས་ཀྱི་སྣང་བ་དེ་ཁྲིག་འགགས་ནས་འགྲོ་བ་འདྲ་ཡང་བྱུང་གསུངས་སོ། ། ཡང་ཟབ་མོ་ནེ་གུ་ཆོས་དྲུག་ལ་བརྟེན་ནས་མཚོན་བྱེད་དཔེའི་ཡེ་ཤེས་ཁྱད་པར་ཅན་ཐུགས་རྒྱུད་ལ་འཁྲུངས་པ་ཡིན་ཏེ། རྗེའི་ཞལ་ནས་ངེད་ཀྱིས་རྗེ་དཀོན་མཆོག་རྒྱ་མཚོ་བ་ལ་ནེ་གུ་ཆོས་དྲུག་ཞུ་བཞིན་པའི་ངང་ནས་བསམ་གཏན་ཕུག་ཏུ་ནེ་གུའི་ཟབ་ལམ་ཆོས་དྲུག་སོ་སོ་རྣམས་ལ་ཆིག་བསྒྲིལ་དུ་བྱེད་པའི་སྐབས་ཤིག་ན། ནམ་ཕྱེད་ཙམ་ནས་བདེ་གསལ་མི་རྟོག་པའི་ཏིང་ངེ་འཛིན་ངོ་མཚར་ཅན་ཐུགས་རྒྱུད་ལ་འཁྲུངས་ནས་སང་སྒྲུབ་ཁང་ལ་ཉི་མ་ལྷག་གི་ཤར་གྱི་བར་ལ་ཏིང་ངེ་འཛིན་དེའི་ངང་ལ་འབྱམས་ཏེ། ཉི་མ་ཤར་འཕྲལ་འཇམ་སྐོལ་རན་པར་འདུག་དགོངས་གཟིམ་ཕུག་གི་ཕྱིར་བྱོན་པས་བསམ་གཏན་ཕུའི་རི་ར་བ་ཁང་ཁྱིམ་ཐམས་ཅད་ཟ་ཟི་བན་བུན་ལང་ལོང་དུ་གྱུར་ནས་སྣང་བ་ཐམས་ཅད་བདེན་མེད་དུ་རྟོགས་པ་སྙམ་བྱེད་པ་བྱུང་། དེ་མཚོན་བྱེད་དཔེའི་ཡེ་ཤེས་བརྟགས་རུང་ཙམ་དུ་གདའ། གང་ཟག་ཕྱི་མར་ན་འཕོས་པར་གོ་གསུངས་ཤིང་།
ཡང་སྐབས་དེར་རྨི་ལམ་གྱི་ཁྲིད་ཀྱི་སྐབས་སུ་རྗེ་ཉིད་ཀྱིས་བསམ་གཏན་ཕུར་མནལ་ལམ་བཟུང་ནས་དགོན་པ་མའི་བླ་བྲང་ན་རྗེ་དཀོན་མཆོག་རྒྱ་མཚོ་བཞུགས་པ་ལ་མཇལ་བར་ཕེབས་པས། བླ་བྲང་གི་སྒོ་དེ་མནན་འདུག་པས་ལོགས་ཀྱི་དཀར་ཁུང་ལ་འཛེགས་པའི་ཚུལ་གྱིས་ནང་དུ་ཞུགས་བྱོན་པས། བླ་བྲང་གི་འོག་གཞི་མེ་མ་མུར་གྱིས་ཁེངས་འདུག་པ་དེ་རྣམས་དཀོར་རྫས་སུ་འདུག་གསུངས་ཤིང་། དེ་ནས་རྗེའི་གཟིམ་ཆུང་དཀར་མེ་ཁྲ་ཐག་གེ་འདུག་པའི་ནང་དུ་བྱོན་པས་རྗེ་ལ་བྱིན་རླབས་ཞུས་པས། རྗེ་དཀོན་མཆོག་རྒྱ་མཚོའི་ཕྱག་ནས་བདུད་རྩི་ཀ་པཱ་ལ་གང་གནང་བྱུང་བ་གསོལ་བའི་སྣང་བ་བྱུང་གསུངས་ཤིང་། ནངས་པར་ནེ་གུའི་ཆོས་ཐུན་ཞུ་བར་ཕེབས་པས་ཚོགས་འཁོར་ལ་ཚོགས་ཆང་ཅུང་ཟད་འདུག་པས། རྗེའི་བཞེས་འཕྲོ་ཞལ་དཀར་ནས་རྗེ་བླ་མ་ཉིད་ལ་གནང་སྟེ། འཇམ་དབྱངས་དཀོན་མཆོག་རྒྱ་མཚོའི་གསུང་ལས། ད་རེས་ཀྱི་ནེ་གུའི་ཁྲིད་འདི་གླིང་དགའ་ཚོགས་ཆེན་ལ་བཤད་པ་ཡིན་ཏེ། ཆོས་རྗེ་ཤངས་པ་ལ་བཤད་པ་འདྲ་ཅིག་བྱུང་གསུངས་པས།
རྗེ་ཉིད་ཀྱི་དགོངས་པ་ལ་མདང་དགོང་རྨི་ལམ་བཟུང་ནས་ཡོང་སྐབས་བདུད་རྩི་གནང་བྱུང་བ་དེ་དེ་རིང་འདི་འོང་བའི་རྟེན་འབྲེལ་དུ་འདུག་སྙམ་པ་བྱུང་གསུངས་སོ། ། ཡང་འཁོར་ལོ་བདེ་མཆོག་གི་རིན་ཆེན་བཞིའི་བསྙེན་པ་ལ་རྩེ་གཅིག་ཏུ་མཛད་སྐབས་ལུང་བསྟན་ཁྱད་པར་ཅན་བྱུང་བའི་ཚུལ་ནི། རྗེའི་གསུང་ལས། དེའི་སྐབས་ཤིག་མནལ་ལམ་དུ་མི་ལ་རས་པ་ཡིན་ཟེར་བ་ཞིག་བྱུང་ནས་ཁྱོད་ལོ་འདི་ཙམ་གྱི་དུས་ན་འཆི། ཞེས་སྐུ་ཚེ་ཧ་ཅང་མི་རིང་པའི་ལོ་གྲངས་ཤིག་གི་དུས་བཏབ་བྱུང་པས། རྗེ་ཉིད་ཀྱིས་འོ་ན་དེ་ནས་གང་དུ་སྐྱེ་གསུངས་པས། རྒྱ་གར་ཤར་ཕྱོགས་ཀྱི་རྒྱལ་པོ་ཞིག་གི་བུར་སྐྱེ་ཟེར་བ་བྱུང་གསུངས་ཤིང་། དེའི་སྐུའི་སྐྱེ་བ་ཕྱི་མ་ནི་རྗེ་བཙུན་རིན་པོ་ཆེ་དང་། ཆོས་རྗེ་ས་སྐྱ་པཎྜི་ཏ་སོགས་ཀྱི་རྣམ་ཐར་དང་མཚུངས་པའི་མཆོག་གི་དངོས་གྲུབ་བརྙེས་པའི་ལུང་བསྟན་ཐོབ་པར་གདོན་མི་ཟ་བ་ཞིག་ཡིན་མོད་ཀྱང་འདིར་མ་བྲིས་སོ། ། རྒྱ་གར་ཤར་ཕྱོགས་ཀྱི་རྒྱལ་པོ་དེ་ཡང་འཁོར་ལོས་བསྒྱུར་བའི་རྒྱལ་པོ་ཞིག་ཡིན་པར་སེམས་སོ། །
རྗེ་འདི་ཉིད་ཕྱིས་སྐུ་ཚེ་རིང་བའི་ཚད་དུ་གྱུར་པ་ནི་ཚེ་སྒྲུབ་ཟབ་མོ་རྣམས་ཉམས་སུ་བཞེས་པའི་ཕན་ཡོན་ཡིན་གསུངས་ཤིང་། འཁོར་ལོ་བདེ་མཆོག་གི་བཟླས་པའི་དམིགས་པ་ཞི་རྒྱས་དབང་དྲག་ཡོད་པའི་རྒྱས་པའི་དམིགས་པ་ལ་རྩེ་གཅིག་ཏུ་བྱས་པས་ཀྱང་འཆི་ལྟས་འགའ་རེ་ཤར་རུང་དེའི་ཉེས་པ་ལས་གྲོལ་བ་མྱོང་གྲུབ་ཡིན་གསུངས། འཆི་འཕོ་བ་དང་སྐྱེ་བ་མཁྱེན་པའི་ཚུལ་གོང་དུ་བསྟན་པ་དེར་མ་ཟད། གཞན་ཡང་བསམ་གཏན་ཕུའི་བླ་བྲང་དུ་ཐུགས་དམ་ལ་བཞུགས་སྐབས་ཤིག་ཁྲོ་མོ་བ་ཞེས་པ་སྤྱིར་སྡིག་པ་ཚབས་ཅན་བསགས་ཀྱང་རྗེ་ཉིད་ལ་ཤིན་ཏུ་མོས་པའི་གང་ཟག་ཅིག་གླིང་དགའ་དགོན་པ་མར་འདས་སྐབས། སྔ་དྲོ་ཉི་མ་ཤར་དྲོས་ཤིག་གི་ཚེ་རྗེའི་གཟིམ་ཁང་གི་སྒོ་མདོ་ཕུག་གཉིས་ཀ་འབྱེད་མཁན་མེད་པར་རང་ཕྱེར་བྱེ་ནས་གཟིམ་ཁང་གི་ནང་ཐམས་ཅད་ཤ་རུལ་གྱི་དྲི་འདྲ་བ་ཞིག་གིས་ཁེངས་བྱུང་བ་ཞབས་དྲུང་ན་ཡོད་པ་ཀུན་གྱི་སྤྱོད་ཡུལ་དུ་གྱུར་མཚམས། རྗེའི་ཕྱག་ཕྱི་བ་རྣམས་ལ་དྲུང་དུ་ཤོག་ཅིག་པའི་བརྡ་གནང་བྱུང་འཕྲལ་ཕྱིན་པས། རྗེའི་ཞལ་ནས་སྙིང་རེ་རྗེ་ཁྲོ་མོ་བ་འདས་འདུག ལམ་སྟོན་གྱི་གྲབས་གྱིས་གསུངས་པ་བཞིན་བྱས་པས་དེ་མ་ཐག་ཐུགས་དམ་འདོགས་འབུལ་མི་སླེབ་བྱུང་ཞེས་བདེན་པའི་ངག་ལས་ཐོས་ཤིང་། གང་ཟག་དེ་དམེ་ཁོ་ན་བྱས་པའི་སྡིག་ཅན་ཡིན་ཀྱང་འདྲེན་པ་དམ་པ་འདིའི་ཐུགས་རྗེས་ཕྱིས་འབྲོག་སིབ་ན་མི་ལུས་གཅིག་ལོང་འདུག་ཅེས་གྲགས་སོ། ། ཡང་མུས་གནས་གསར་དུ་སྤྱན་དྲངས་ནས་སྟོང་དཔོན་ཞལ་ངོ་རྣམས་ཀྱི་ཡུམ་བྱང་སེམས་སྲིད་འདྲེན་གཤེགས་དུས།
སླེ་ལུང་། ཡ་མ་རྫོང་རྣམས་ཀྱི་དགེ་འདུན་སུམ་བརྒྱ་ཙམ་གྱི་དབུས་སུ་ལམ་སྟོན་ངོ་སྤྲོད་མཛད་པས་བྱང་རྟེན་དངོས་སུ་འགུལ་བ་ལ་གྲྭ་པ་ཡོན་བདག་ཀུན་ཧ་ལས་པར་གྱུར་ཅིང་། དེར་སྐབས་ཀྱང་བྱང་སེམས་དེའི་བར་སྲིད་གཟིགས་པར་གྲགས་ཤིང་། གཞན་ཡང་རྗེ་ཉིད་ཀྱིས་དབོན་པོ་རིན་ཆེན་ཀླུ་དབང་ལ་ཁྱོད་ངེད་རང་གི་ཉེ་བ་ཞིག་གི་སྐྱེ་བ་ཡིན་གསུངས་ཤིང་། དགོན་པའི་གྲྭ་རིགས་འགའ་ཞིག་ལ་གྲྭ་པ་འདི་དང་འདི་གང་ཟག་འདི་ཞེས་བྱ་བའི་སྐྱེ་བ་ཡིན་གསུངས་པ་དང་། ཟངས་དཀར་སུམ་མདོའི་གནས་པོ་ཁ་ལ་སོ་ཉིས་རིམ་སྐྱེས་པ་ཞིག་ཡོད་པ་ལ་འདི་ཚོགས་བདག་གི་སྤྲུལ་པ་ཡིན་ལས་ཆེ་གསུངས་ཤིང་། ཇི་ལྟར་ལུང་བསྟན་པ་བཞིན་ཁོ་རང་གི་ངོ་ནས་བཟུང་གྲོང་པ་དེ་པ་དར་རྒྱས་སུ་གྱུར་པ་ཡིན་ལ། དཔལ་ས་སྐྱར་བཞུགས་སྐབས་ཀྱང་དེ་འདྲ་བ་མང་དུ་བྱུང་བར་གྲགས་ཤིང་། གཞན་ཡང་བླ་མ་ཡི་དམ་ཆོས་སྐྱོང་གུར་མགོན། ཞལ་བཞི་པ།
དུར་ཁྲོད་བདག་པོ། དམ་ཅན་མོན་བུ་པུ་ཏྲ་སོགས་ཀྱིས་ཞལ་ཡང་ཡང་བསྟན་པའི་ཚུལ་ནི། རྗེ་འདི་དགུང་ལོ་བདུན་ཅུ་རྩ་གཉིས་སུ་ཕེབས་པ་གླང་གི་ལོ་ཁོ་བོ་ཅག་ཞབས་དྲུང་དུ་སླེབ་རྒྱུའི་སྔ་ཆར། དགེ་སློང་བྱམས་པ་དཔལ་དང་། རྗེ་དབོན་ཀླུ་དབང་། རྗེ་དབོན་སངས་དར་སོགས་དྲུང་ན་གནས་པ་རྣམས་ལ་རྗེའི་གསུང་ལས། དེ་རིང་གཟའ་སྐར་བཟང་ངན་ཅི་ཡོད་ཀྱང་དེ་ལ་ལྟོས་པ་མེད། མདང་ནུབ་བླ་བྲང་འདིར་ངེད་རང་ས་སྐྱ་ཞབས་དྲུང་དང་མཇལ་ཞིང་། བཞིན་རས་དང་དབྱིབས་ཚུལ་འདི་ལྟར་འདུག་ཅེས་དངོས་སུ་གཟིགས་པ་ལྟར་སྒྲ་ཇི་བཞིན་དུ་གསུངས་པ་ནི་ཁོ་བོ་ཅག་རྗེ་ཉིད་ཀྱི་འོད་གསལ་གྱི་ངང་ནས་གཟིགས་པར་གདོན་མི་ཟ་བར་འདུག་ཅིང་། ལྷག་པར་བླ་བྲང་གཟིམ་ཆུང་གི་བླ་མ་རབས་རིམ་གྱི་གཟིམ་མལ་འདི་ན་གུར་གྱི་མགོན་པོ་འཁོར་བཅས་ཡང་སྔར་ལས་གཟི་བརྗིད་བཀྲག་མདངས་ཆེ་ཞིང་ན་བཟའ་སོགས་ཀྱང་ཟབ་པ་བྱས་བྱོན་འདུག་ཅེས་གསུངས་ཤིང་དགེས་དགེས་དུ་མ་མཛད་ཀྱིན་འདུག་ཅེས་ཐོས་ལ།
དེ་ལྟར་བཀོད་མ་ཐག་པའི་གསུང་གི་ཚིག་རིགས་ལ་དཔགས་ན་དེ་གོང་ནས་ཀྱང་བསྟན་སྲུང་རྒྱ་མཚོའི་ཚོགས་འཁོར་དང་བཅས་པ་མངོན་སུམ་དུ་ཡང་ཡང་གཟིགས་པ་ལ་ཐེ་ཚོམ་མི་དགོས་པར་སྣང་ཞིང་། ཡང་བསམ་གཏན་ཕུར་བཞུགས་པའི་སྐབས་ཤིག་ན་དཔལ་དུར་ཁྲོད་ཀྱི་བདག་པོ་ཡབ་ཡུམ་སྐུ་ཚད་ཤིན་ཏུ་ཆེ་བས་ཟིལ་དང་བཅས་གཟིམ་ཕུག་གི་མདོ་དེར་འཆམས་སྟབས་དུ་མ་མཛད་པ་ཞིག་ཀྱང་དངོས་སུ་གཟིགས་པར་གྲགས་ཤིང་། ཡང་ལན་ཅིག་སྐུ་མདུན་ན་ཨ་ཙ་ར་མང་པོ་བྲོ་བྱེད་ཀྱིན་འདུག་གསུངས། དེ་གང་ལགས་ཞུས་པས། ནེ་གུའི་ཆོས་སྐྱོང་རྣམས་ཡིན་པར་འདུག་གསུངས་ཤིང་། གཞན་ཡང་རྗེ་ཉིད་དཔལ་ས་སྐྱར་ཕེབས་པའི་སྐབས་དེར་སྒོ་རུམ་ནང་སོ་སོགས་བསྟན་སྲུང་མངོན་སུམ་དུ་བཞུགས་པའི་གནས་རྣམས་མཇལ་བར་ཕེབས་པའི་ཚེ་ནའང་རྟགས་ངོ་མཚར་ཅན་དུ་མ་བྱུང་བ་ཡིན་ཅིང་། ལྷག་པར་ཁའུ་བྲག་རྫོང་དུ་ཕེབས་ནས་ཉི་མ་གསུམ་གྱི་བར་ལ་མཆོད་གཏོར་རྒྱ་ཆེན་པོ་མཛད་པས། དེའི་ཉི་མ་དང་པོའི་ཉིན་གཏོར་ཚོགས་ཀྱི་སྟེང་གི་ནམ་མཁའ་ལ་རལ་གྲི་མེ་འབར་བ་ཞིག་འདུག་པ་མངོན་སུམ་དུ་གཟིགས་ཤིང་། ཉི་མ་བར་མའི་ཉིན་འཕགས་པ་བྲག་ཕུག་ན་ཐུགས་དམ་ལ་བཞུགས་དུས་བར་སྣང་ལ་བྲམ་ཟེ་དཀར་པོ་ཞིག་ཕར་འགྲོ་ཚུར་འགྲོ་བྱེད་པ་མངོན་སུམ་དུ་གཟིགས་གསུངས་ཤིང་། ཆོས་སྐྱོང་བྲམ་ཟེའི་གཟུགས་ཅན་ཉིད་མངོན་སུམ་དུ་གཟིགས་པའི་སྐབས་དེར་གཞན་ཡང་གཟིགས་སྣང་ཁྱད་པར་ཅན་དུ་མ་བྱུང་བར་མངོན་ལ།
དེ་ལྟར་ཞིང་སྐྱོང་དྲེགས་པའི་གཙོ་བོ་གདོང་བཞི་མཐུ་རྩལ་ཅན་འདི་ནི་རྗེ་ཉིད་ལ་ས་སྐྱ་པའི་ཆོས་སྐྱོང་གཞན་རྣམས་ལས་ཀྱང་ལྷག་པར་འགོ་བ་ཡིན་ཏེ། ཕྱི་ནང་གསང་བའི་བསྟན་དགྲ་བདུད་སྤྲུལ་འགའ་ཞིག་གི་རྗེའི་ཐུགས་རྒྱུད་དཀྲུགས་ཚེ་གསུང་ཤུགས་ཆེན་པོ་དང་བཅས་དཔལ་མགོན་ཞལ་བཞི་པ་དམ་ཉམས་བསྟན་དགྲ་འདི་ཞེས་བྱ་བ་ཞལ་དུ་བཞེས་ཤིག ཅེས་གསུངས་ཤིང་ཕྱག་ཕྲེང་རྡེབ་པ་སོགས་མཛད་པ་ན། དམིགས་ཡུལ་དེ་ལ་ལོ་ཟླ་མ་འགྱང་པར་རྟགས་འབྱུང་བ་མྱོང་བས་གྲུབ་ཅིང་ཡོངས་ལ་གྲགས་པ་ཡིན་ལ། ཡང་སྐབས་འགར་རྗེ་ཉིད་དང་ཐུགས་ཡིད་གཅིག་ཏུ་འདྲེས་པའི་སློབ་བུ་འགའ་ཞིག་འདས་པ་ན་ཡང་དཔལ་མགོན་ཞལ་བཞི་པ་ངའི་མི་ཆུང་རེ་རེ་གཉིས་བདག་གཉེར་ཡང་མི་ཡོང་བ་ཞེས་གསུང་ཤུགས་ཆེན་པོས་ཆོས་སྐྱོང་ཉིད་ལ་བཀའ་བསྐྱོན་པའི་ཚུལ་དུ་མ་མཛད་པ་དྲུང་ན་གནས་པ་རྣམས་ལས་ཐོས་སོ། ། མདོར་ན་རྡོ་རྗེ་ནག་པོ་ཆེན་པོ་ཞལ་བཞི་པ་འདི་ཉིད་བདག་གི་བླ་མ་འདི་མི་དང་མི་ལབ་པའི་ཚུལ་གྱིས་བྲན་བཞིན་དུ་འཁོལ་བའི་རྣམ་པར་ཐར་པ་མང་དུ་ཡོད་ཀྱང་འདིར་ཆོས་སྐྱོང་གཉན་པས་འབྲི་བར་མ་ནུས་སོ། ། གཞན་ཡང་ཆོས་སྐྱོང་རྣམས་ཀྱི་རྣམ་སྤྲུལ་དུ་མས་ཞལ་བསྟན་ཅིང་ལུང་བསྟན་བརྙེས་པའི་ཚུལ་ནི། རྗེ་ཉིད་མུས་ཀྱི་རྫོང་དགའ་ལྡན་རྩེར་ཟབ་རྒྱས་དམ་པའི་ཆོས་ཀྱི་དགའ་སྟོན་དུ་མ་སྩོལ་ཞིང་བསྟན་པ་དང་སེམས་ཅན་གྱི་དོན་འཕེལ་རྒྱས་སུ་མཛད་པའི་ངང་དུ་བཞུགས་པའི་སྐབས་ཤིག་ན། ཐོ་རངས་ཤིག་རྗེ་ཉིད་ཀྱི་མནལ་ལམ་དུ་སྐྲས་པ་རིང་མོ་ནམ་མཁའི་མཐོང་ལ་ཡེ་རེ་བ་གཅིག་ལ་མི་ནག་པོ་འཇིགས་སུ་རུང་བ་གཅིག་འཛེགས་སོང་ནས། རྗེ་ཉིད་ལ་ངའི་རྗེས་ལ་ཤོག་ཟེར་བྱུང་བ་ལ།
སྐྲས་པ་འདི་ལ་མ་ཐར་པ་ཡོང་ངམ་སྙམ་ཐུགས་བག་ཚ་བ་ཙམ་འདུག་པ་ལ། དེ་མ་ཐག་བན་ཆུང་དྲིལ་ཆུང་གཡེར་ཁ་མང་པོ་བཏགས་པ་ཞིག་བྱུང་ནས་སྐྲས་པ་དེ་ལ་ཡར་རྒྱུག་མར་རྒྱུག་མང་དུ་བྱས། འདི་ཙམ་ལ་མི་ཐར་བ་ཡར་སོང་ཟེར་འཕུལ་བྱུང་བས། རྗེ་ཉིད་ཀྱིས་སྐྲས་པ་དེ་ལ་འཛེགས་བྱོན་པས་སྤྲས་མགོར་སྔར་གྱི་མི་ནག་པོ་དེས་ཕྱག་འདྲེན་བཏང་བྱུང་བ་སོགས་རྨིས་མཚམས་མནལ་སད་བྱུང་བ་ན་ཞབས་དྲུང་ན་གནས་པ་ཀུན་ལ་ངེད་ལ་རྨི་ལམ་འདི་བཞིན་བྱུང་ཞེས་སྔ་བར་གསུངས་པའི་ཕྱི་དྲོའི་ཆ་ལ་བབས་པ་ཙམ་ན། བོད་ཀྱི་རྡོ་རྗེ་གདན་དཔལ་ས་སྐྱའི་ཆོས་གྲྭ་ཆེན་པོ་ནས་སྤྲུལ་སྐུ་མགོན་པོ་ཚེ་དབང་དཔོན་གཡོག་རྣམས། དཔལ་ས་སྐྱ་པ་ཆེན་པོ་སྔགས་འཆང་གྲགས་པ་བློ་གྲོས་རྒྱལ་མཚན་དཔལ་བཟང་པོས་ཐུགས་དམ་དང་བཅས་གསང་སྔགས་བདེ་ཆེན་གླིང་གི་མཁན་པོར་རྗེ་ཉིད་སྤྱན་འདྲེན་ལ་རྫོང་བར་མཛད་པ་རྣམས་འབྱོར་བྱུང་པས། རྗེའི་གསུང་གིས། སྤྱིར་དགོན་པའི་འཛིན་སྐྱོང་དང་། ཆེན་པོའི་མཆོད་གནས་སོགས་བློ་ལ་གཏན་ནས་མེད་ཀྱང་། ད་ལམ་ནི་ཕྱིན་ན་ལེགས་པ་འདུག་སྟེ་མདང་ནུབ་རྨི་ལམ་དུ་བྱུང་བའི་མི་ནག་པོ་དེ་གུར་གྱི་མགོན་པོ་ཡིན་ཚོད་དུ་འདུག་ལ།
བན་ཆུང་དེ་ཞལ་བཞི་པའི་སྤྲུལ་པར་འདུག་གསུངས་ཤིང་། འདི་ལྟ་བུ་ནི་ས་སྐྱ་པའི་ཆོས་སྐྱོང་གི་གཙོ་བོ་གཉིས་ཀྱང་རྗེ་ཉིད་ལ་གུས་འདུད་ཀྱི་སྒོ་ནས་སྤྱན་འདྲེན་གྱི་ཕོ་ཉ་བྱོན་པར་སྣང་བས་ཤིན་ཏུ་ངོ་མཚར་བའི་གནས་ཡིན་ཞིང་། གཞན་ཡང་སྔ་གོང་ཞིག་འཇམ་དབྱངས་དཀོན་མཆོག་རྒྱ་མཚོའི་དྲུང་དུ་རྗེ་ཉིད་དཔལ་ས་སྐྱར་གནས་བསྐོར་ཕེབས་ཆོག་པའི་སྙན་འབུལ་ཞུས་པས། རྗེའི་གསུང་གིས་ད་ལྟ་འགྲོ་མི་དགོས། མ་འོངས་པའི་དུས་ཞར་ལ་འཁོར་བ་ཞིག་འོང་ཞེས་གསུངས་པའི་ལུང་བསྟན་ཡང་ཡོད་པ་ཡིན་ལ། ཡང་འོད་གསལ་གྱིས་ཉེ་རིང་མེད་པ་སྒྲིབ་མེད་དུ་གཟིགས་པའི་ཚུལ་ནི། སྤྱིར་རྗེ་འདི་ལ་སྔ་གོང་ནས་སུ་འོད་གསལ་གྱི་རྒྱུན་བཟང་པོ་ཡོད་པར་སྣང་སྟེ། སྐུ་གཞོན་ནུའི་དུས་སུ་ཡང་ཐུགས་གཉེར་ལ་བརྩོན་པར་མཛད་སྐབས་འོད་གསལ་ངོ་མཚར་ཅན་ཤར་བའི་ལོ་རྒྱུས་གསུངས་པ་དང་། ས་སྐྱར་ཕེབས་སྐབས་དད་ལྡན་འགའ་ཞིག་ལ། ངེད་ལ་འོད་གསལ་གྱི་རྒྱུན་ཅུང་ཟད་ཡོད་ཀྱང་དཀོར་ཆེས་པས་འགྲིབ་འགྲོ་ཡི་འདུག་ཅེས་གསུངས་འདུག་ཅིང་།
ཡང་ས་སྐྱའི་དབུ་རྩེ་རྙིང་མར་གསུང་ངག་གནང་སྐབས་ཉིན་གཅིག་ཆོས་ཉན་པ་རྣམས་འདུས་མཚམས་རྗེ་ཉིད་གསུང་ཤུགས་ཆེན་པོས་ཕྱག་རྡེབ་པ་དང་། གཡའ་གཡའ་སྒྲུབ་པ་མ་དེ་ཞེས་གསུངས་པས། ཆོས་ཉན་པ་རྣམས་ཅི་གསུངས་པ་ཡིན་ནམ་སྙམ་པ་ལ། ཅུང་ཟད་ནས་རྗེ་ཉིད་ལ་ཤིན་ཏུ་དད་པའི་སྒྲུབ་པ་མ་རྒྱལ་མཚན་དུ་བྱས་པ་དེ་གདོང་ཁྲག་རལ་ཉིལ་ལེ་བ་དང་བཅས་བྱུང་པ་ན། ཆོས་ཉན་རྣམས་ཀྱིས་ཅི་ཡིན་དྲིས་པས། ཆོས་མ་ཟིན་དོགས་ལྟབ་རྟོབ་ཏུ་ཡོང་བས་ས་དཀར་ལོགས་སུ་བརྡབས་པ་ཡིན་ཟེར་བྱུང་བས། ཆོས་ཉན་པ་ཀུན་ན་རེ། སྒྲུབ་པ་མ་བརྡབས་པ་རྗེའི་འོད་གསལ་གྱིས་སྒྲིབ་མེད་དུ་གཟིགས་སོ་ཞེས་མགྲིན་གཅིག་ཏུ་སྒྲོག་ཅིང་ཐག་ཆོད་པ་ཡིན་ལ། དུས་ཕྱིས་བསམ་གཏན་ཕུར་ཐུགས་དམ་ལ་བཞུགས་སྐབས་གླིང་དགའ་དགོན་པ་མར་རྗེ་དབོན་ནམ་སངས་དང་། བསོད་ནམས་མཆོག་ལྡན་ཟེར་བའི་གྲྭ་པ་ཞིག་འཐབ་རྩོད་ཅུང་ཟད་བྱུང་བ་ལ།
རྗེ་དབོན་གྱིས་རྗེའི་ཞབས་དྲུང་དུ་ཕྱིན་པས་དེ་མ་ཐག་ཁྱོད་གཉིས་ཀྱི་ད་རང་འཐབ་རྩོད་འདི་དང་འདི་ཞེས་བྱ་བ་བྱས་ཨཱ། ཞེས་གསུངས་ནས་དེའི་ཚིག་རིགས་རྣམས་མ་འཕྱུགས་པར་གསུངས་བྱུང་བས། རྗེ་དབོན་ཤིན་ཏུ་སྐྲག་ནས་གང་ཡང་ཞུ་མ་ནུས་པ་ན། ད་ཕྱིན་བཙུན་པ་ཡིན་པས་ངང་བློ་བསྲིང་དགོས་ཞེས་སོགས་གསུངས་འདུག་པ་དང་། ཡང་དགོན་པ་རྫོང་དུ་བཞུགས་དུས་ལམ་འབྲས་གནང་སྐབས་ཤིག ཉིན་ཅིག་ཡུལ་ཤིན་ཏུ་ངན་པ་བྱུང་བས། ཇ་ཁང་དུ་གསོལ་ཚིགས་ལ་ཕེབས་པའི་སྐབས་ཤིག དགེ་སློང་སངས་རྒྱམ་ཟེར་བའི་དགོན་པའི་གྲྭ་པ་ཞིག་གིས་ཕྱག་དབང་ཞུ་བར་ཕྱིན་ནས་ཕྱག་རྟེན་ལ་མར་གོང་ཞིག་ཕུལ་བྱིན་རླབས་ཞུས་པས། མར་ཕྱག་ཏུ་བཞེས་ནས་རྗེའི་གསུང་ལས། མར་རིལ་གསུམ་འདུག་པ་ལ་ཆུང་ཤོས་འདི་ཁྱེར་བ་ཡིན་ནམ་གསུངས་བྱུང་བས།
དགེ་སློང་པ་ཕྱག་འབུལ་ཞིང་མར་རིལ་གསུམ་ཡོད་ལགས། འདི་ཆུང་བ་ཡིན། ཆེ་བ་གཉིས་ཀྱང་རྟིང་ལ་འབུལ་བསམ། ད་ལམ་ཆུང་བ་ཕུལ་བ་ལགས། ཐུགས་མཁྱེན་གྱིས་དགོངས་པར་འདུག་ཟེར་དད་པས་མཆི་མ་དབང་མེད་དུ་བཏང་ཞིང་སླར་ལོག་སྟེ་མར་རིལ་གཉིས་པོ་ཡང་ཁྱེར་བྱུང་བས། རྗེའི་ཞལ་ནས། ངས་མངོན་ཤེས་མིན། ཆོད་བཏབ་པ་མངོན་ཤེས་འདྲ་བ་ཡོང་གསུངས་བཞད་པ་གནང་གིན་འདུག་ཅེས་ཀྱང་དེ་དུས་ཀྱི་རྒྱུས་ཡོད་དག་གི་ངག་ལས་ཐོས་ཤིང་། ཡང་གནས་དེར་དུས་རེ་ཞིག་གི་ཚེ་དགོན་པར་མི་ཤིན་ཏུ་དབེན་པར་བྱུང་བའི་སྐབས། དབུ་མཛད་ཤེས་རབ་ལེགས་པ་ཟེར་བའི་གྲྭ་པ་ཞིག་གིས་ཇ་འདེབས་གཉིས་བཏབ།
ཤ་ཞིག་བཙོས་ནས་ཇ་འདེབས་གཅིག་འཐུང་། ཤ་བཙོས་པ་ཁྱེར་ཏེ་བླ་ཡེ་ཞིག་ཡོད་པར་ཐུལ་པ་བཏིང་སྟེ་གཅེར་བུར་ཉལ་ཏེ་ཇ་འཐུངས། ཤ་ཟོས། རང་ལུས་ལ་ཐལ་ལྕག་བསྣུན་ཏེ། ངག་ནས་བཙུན་པ་ཤེས་རབ་ལེགས་པ་ཁྱོད་ལས་སྐྱིད་པ་སུ་ཡོད་ཟེར་བ་སོགས་བག་ཡངས་ཀྱི་སྤྱོད་པ་དེ་བཞིན་བྱས་ནས། དེ་མཚམས་ཇ་རྟིང་མ་ཁྱེར་ཏེ་རྗེའི་དྲུང་དུ་ཕྱག་རྟེན་མར་གཤགས་ཤིག་དང་བཅས་བྱིན་རླབས་ཞུ་བར་ཕྱིན་པས། རྗེ་བླ་བྲང་གི་ཡང་སྟེང་ན་ཞབས་བསྐོར་གནང་གི་འདུག་པར་བྱིན་རླབས་ཞུས། སྐུ་གཞོགས་སུ་བསྡད་པས། གསོལ་ཇ་མཆོད་འཕྲོ་ལ་དབུ་མཛད་ལ་སྤྱན་ཆེར་ཏེ་གཟིགས་ནས། དབུ་མཛད་པ་ད་རེས་ཀྱི་སྤྱོད་པ་དེ་འདྲ་མ་བྱེད་གསུངས།
དབུ་མཛད་པས་ཅི་ལགས་ཞུས་པས། ད་ཕྱི་ཁྱེད་གཅེར་བུར་འདུག་པ་དགེ་སློང་རྒན་པོ་ཞིག་གིས་དེ་ལྟར་བྱས་ན་དཀོན་མཆོག་ཐུགས་ཁྲེལ་འགྲོ། གཅིག་པུར་བསྡད་ན་ལུས་ལ་ལྟོས། ། མང་པོའི་ཁྲོད་དུ་སེམས་ལ་ལྟོས། ། ཟེར་བ་ཡིན་པས་དེ་འདྲ་མ་བྱེད་གསུངས་བྱུང་བས། དགེ་སློང་གི་བསམ་པ་ལ་རྗེའི་གཟིགས་པའི་སར་དེ་ལྟར་བྱས་པ་ནི་ཡེ་མེད། ཐུགས་མཁྱེན་དང་འོད་གསལ་སྒྲིབ་མེད་དུ་མངའ་བ་ལ་ཐེ་ཚོམ་མི་འདུག་སྙམ་དགེ་སློང་ཤིན་ཏུ་འཇིགས་ནས་སྨྲ་མི་ཤེས་པ་ལྟ་བུ་བྱུང་ཟེར་བ་དེ་དུས་ཞབས་དྲུང་ན་ཡོད་པའི་བརྫུན་མི་ཟེར་བ་དག་གི་ངག་ལས་ཐོས་སོ། ། ཁོ་བོ་ཅག་ལའང་རྗེའི་གསུང་ལས། ངེད་ཀྱིས་གླིང་དགའི་བླ་བྲང་དེར་སྔ་མོར་ལངས་ནས་ཐུགས་དམ་བྱས་པ་ན། དར་ཙམ་རེ་ནས་ནམ་མ་ལངས་ཀྱང་ནང་འཁོར་ཕལ་ཆེར་མཐོང་བའི་འོད་གསལ་སྐྱ་ཧོད་དེ་བ་དེ་འདྲ་འཆར་གྱིན་བདོག
ཅེས་གསུངས་ཤིང་། ཡང་རྗེ་ཆོས་གྲྭ་ཟུར་དུ་བཞུགས་སྐབས་ངོས་ཅག་དཔོན་སློབ་རྣམས་བླ་བྲང་མར་ཡོད་པ་ལ། བྱ་བ་སྤྱོད་ལམ་གང་བྱས་ཐམས་ཅད་ཐོགས་མེད་དུ་མཁྱེན་ནས། དེ་དང་མཐུན་པའི་ཐུགས་དམ་དང་སློབ་གཉེར་བྱེད་ལུགས་ཀྱི་བཀའ་སྩལ་བསླབ་སྟོན་རིམ་པར་བྱུང་བ་མཐུན་ནང་དུ་གྲུབ་པ་ཡིན་ཞིང་། གཞན་ཡང་བུ་སློབ་འགའ་ཞིག་ཞབས་དྲུང་དུ་འོང་བ་ན་ནངས་པར་འོང་བའི་དོ་ནུབ་རྗེའི་གསུང་ལས། གང་ཟག་འདི་འདྲ་ཞེས་བྱ་བ་རྟ་ཁལ་སོགས་འདི་ལྟ་བུ་བྱས་རང་རེའི་རྩར་འོང་གིན་འདུག་ཅེས་འོད་གསལ་གྱི་ངང་ནས་སྒྲིབ་མེད་དུ་མཁྱེན་པ་ན་གང་བཀའ་སྩལ་པ་བཞིན་ཐོག་ཏུ་འབབ་པ་དང་། གཞན་ཡང་ཁོ་བོ་ཅག་ཞབས་དྲུང་ན་ཡོད་སྐབས། གང་ཟག་འགའ་ཞིག་ལ་འོད་གསལ་ཡོད་པའི་གསུང་གླེང་བྱུང་དུས་རྗེའི་གསུང་ལས། འོད་གསལ་ཡོད་ན་དག་པའི་ཞིང་ཁམས་རྣམས་ལ་འོད་གསལ་མཆེད་ནས་མཐོང་ན་ངོ་མཚར་ཆེན་པོ་འོང་ཚོད་དུ་གདའ་ཞེས་གསུངས་པ་སོགས་གང་ནས་བསམས་ཀྱང་བདག་གི་བླ་མ་འདི་ལ་ཉིན་མཚན་གྱི་སྣང་བ་འདྲེ་ནུས་པའི་འོད་གསལ་རྒྱུན་མི་ཆད་མངའ་བ་ལ་ཐེ་ཚོམ་ཅུང་ཟད་ཀྱང་མི་དགོས་པ་ཡིན་ནོ། ། གཞན་ཡང་གཞན་སེམས་ཤེས་པ་དང་མ་འོངས་པ་མཁྱེན་པ་ལ་སོགས་པ་ལྐོག་གྱུར་གྱི་དོན་སྒྲིབ་མེད་དུ་གཟིགས་པའི་མངོན་པར་ཤེས་པ་མཐའ་དག་མངའ་བའི་ཚུལ་མདོ་ཙམ་ཞིག་བརྗོད་ན།
ངམ་རིང་ཆོས་ཀྱི་རྒྱལ་པོའི་ཕོ་བྲང་དུ་ཕེབས་པའི་སྐབས་ཤིག ཆོས་རྒྱལ་ཆེན་པོ་བློན་འབངས་དང་བཅས་པས་ནངས་གཅིག་རྗེ་འདིའི་བསྟོད་པ་སངས་རྒྱས་ཀུན་འདུས་མ་ལ། འགའ་ཞིག་བདག་བསྟོད་ཡིན་ནོ་ཞེས་དང་། ལ་ལ་ཞིག་གིས་གཞན་གྱིས་ཕུལ་བ་ཡིན་ཞེས་རྩོད་པ་ཆེན་པོ་བྱུང་བས། ནངས་པར་རྗེའི་ཞབས་དྲུང་དུ་ཆོས་ཐུན་ལ་ཚོགས་སྐབས་འཕྲོས་རྐྱེན་གང་ཡང་མེད་པར་རྗེའི་གསུང་ལས། བདག་གི་བསྟོད་པ་འདི་བདག་རང་ལ་རྗེ་རིན་པོ་ཆེ་ཆོས་འཕེལ་བས་གནང་བ་ལགས་གསུངས་བྱུང་བས། མི་དབང་ཆེན་པོ་བློན་འབངས་དང་བཅས་པ་དམ་པ་འདི་ལ་ཐུགས་མཁྱེན་ཐོགས་མེད་དུ་མངའ་བར་ཐག་ཆོད་ཅིང་། གཞན་ཡང་འདི་འདྲའི་རིགས་མང་དུ་བྱུང་བར་གྲགས་ལ། ཡང་སྐབས་ཤིག་ཆོས་རྒྱལ་ཆེན་པོའི་ཡུམ་གྱི་ནང་རྟེན་ལ་ཕྱག་ནས་མཛད་པར་སྤྱན་འདྲེན་མི་ཡོང་ཙམ་གྱི་གོང་དུ་གླིང་དགའ་དགོན་པའི་གྲྭ་པ་རགས་བསྡུས་ཕྱག་གཡོག་འགའ་དང་བཅས་པ་ལ་རྗེའི་གསུང་གིས། རང་རེ་རྣམས་དེང་སང་རབ་གནས་ཀྱི་ཡིག་ཆ་རྣམས་ལ་ལྟོས་ཤིག་གསུངས་བྱུང་བ་ལ་ཀུན་གྱིས་གཟིགས་གྲུབ་མཚམས་ངམ་རིང་ནས་དཔོན་སློབ་རགས་བསྡུས་ཕྱག་ནས་ལ་ཕེབས་དགོས་གསུངས་པའི་སྤྱན་འདྲེན་པ་བྱུང་བས།
སྔ་གོང་དེ་བཞིན་དགོས་པའི་སྙན་འབུལ་མ་བྱུང་བས་ཀུན་གྱི་མངོན་མཁྱེན་ཡིན་པ་ཐག་ཆོད་ཅིང་། ཡང་གསེར་མདོག་དབོན་པོ་བསོད་ནམས་རྩེ་མོ་དཔོན་སློབ་རྣམས་རྗེའི་ཞབས་དྲུང་དུ་གསུང་ངག་ཞུ་བ་ལ་སླེབ་སྐབས། རྗེའི་གསུང་གིས། ཁྱེད་རྣམས་ལ་འཚུབ་ཆ་ཆེན་པོ་འདུག་པས། ཡང་ན་ཚེ་ལ་བར་ཆད་བྱུང་དོགས་འདུག ཡང་ན་ནོར་གོད་ཆེན་པོ་ཅིག་ཡོང་བ་འདྲ་གསུངས་ཤིང་ཅུང་ཟད་ཐུགས་འཚབ་པའི་རྣམ་པ་མཛད་ཀྱིན་འདུག་པ་ལ། ཕྱིས་ཁམས་སུ་གསེར་མདོག་པ་དཔོན་སློབ་རྣམས་དགྲ་ཇག་དང་ཐུག་ནས་སྲོག་ཐར་པ་ལ་རབ་བྱེད་དགོས་པ་བྱུང་ཞེས་ཐོས་ཤིང་། ཡང་ཁམས་ཀྱི་ཆོས་རྗེ་དགྲ་ལྷ་བ་ལ་ཡང་ཞལ་གྱི་རྗེས་གནང་གནང་དུས་རྟེན་འབྲེལ་གྱི་སྒོ་དང་མཐུན་པའི་ལུང་བསྟན་གནང་བ་དེ་ཁོ་ནར་ཐོག་ཏུ་བབས་སོ་ཞེས་ཀྱང་ཐོས་ལ། ཡང་ས་སྐྱ་ནས་ཆོས་མཛད་ནོར་བུ་བསམ་འཕེལ་དང་། སྐུ་གཉེར་ཀུན་དགའ་བདེ་ལེགས་གཉིས་ཀྱིས་རྗེ་ཉིད་གླིང་དགར་བཞུགས་པའི་ཞབས་དྲུང་དུ་ཕྱིན་ནས་སླར་ལོག་འོང་ཁར་རྗེའི་གསུང་ལས།
དེང་སང་དབྱར་དུས་ཡིན་པས་ཆུ་ཤིན་ཏུ་ཆེ་བས་ཁྱེད་རང་གཉིས་མདོག་ཆུ་ལ་ཟངས་དཀར་གྱི་ཀོ་བ་ལ་མ་འགྲོ་བར། ངེས་པར་སེ་མཁར་ཆུང་གི་ལྕགས་ལ་རྒྱུགས་ཞེས་ཡང་ཡང་གསུངས་བྱུང་བས་ཁོང་གཉིས་ཀྱིས་རིམ་པས་ཆུ་ཁར་སླེབ་པ་དང་། མི་མང་པོ་ཀོ་བ་ལ་འགྲོ་གྲབས་བྱེད་པ་དང་ཐུག་བྱུང་བས། ཐོག་མར་དེ་རྣམས་དང་ལྡན་ཅིག་ཏུ་འགྲོ་གྲབསབྱས། དེ་འཕྲལ་རྗེའི་གསུང་དྲན་ནས་ལྕགས་བསྐོར་དུ་ཕྱིན་པས། ཁོང་རང་གཉིས་ཀྱི་མཐོང་ས་དེར་སྔར་གྱི་ཀོ་བ་དེ་རྡིབས་ནས་མི་ནོར་ཐམས་ཅད་ཆུས་ཁྱེར་སོང་བས། ཁོང་གཉིས་རྗེའི་གསུང་ལ་ཡིད་ཆེས་ཤིང་མི་ཕྱེད་པའི་དད་པ་ཐོབ་ཅེས་ཐོས་ལ། ཡང་རྗེ་འདིས་ཉིད་རྫོང་གི་གདན་སར་བཞུགས་སྐབས་སྡེ་པ་གདོང་དགའ་བའི་བླ་མ་མཛད་དགོས་པའི་སྙན་འབུལ་དང་སྤྱན་འདྲེན་ཡང་ཡང་བྱུང་བ་ན། རྗེ་འདིའི་ཞལ་བཞེས་གཏན་ནས་གནང་མ་འདོད་པ་ལ་ཕྱག་ཕྱི་བ་རྣམས་ད་ལམ་ཞལ་བཞེས་གནང་ན་སྙམ་པ་ཙམ་བྱུང་ཞེས་ཐོས་ལ། དེའི་ཕྱི་ལོ་གདོང་དགའ་བའི་ཞལ་ངོ་ལ་འདས་གྲོང་བྱུང་བ་གསན་པའི་ཚེ་ཕྱག་ཕྱི་བ་རྣམས་ལ་རྗེའི་གསུང་གིས།
ན་ནིང་འུ་རང་ཚོས་ཕྱིན་ན་ད་ལོ་ཁ་སྐྱེངས་པོ་མི་ཡོང་བ་འདུག་གམ་ཞེས་གསུངས་པས། ཕྱག་ཕྱི་བ་རྣམས་ཀྱིས་ཤིན་ཏུ་མད་ལགས་ཞེས་ཞུས་ཤིང་། ཁོང་རྣམས་མགྲིན་གཅིག་པར་རྗེ་ལ་ཐུགས་མཁྱེན་ཡོད་ངེས་ཤེས་སོ་ཞེས་སྒྲོག་པར་བྱེད་དོ། ། ཡང་རྗེ་འདི་ཉིད་ངམ་རིང་ནས་རྒྱས་སྡེར་ཕེབས་པའི་དྲུང་དུ་བདག་གི་བླ་མ་འཇམ་པའི་དབྱངས་མཐུ་སྟོབས་དབང་ཕྱུག་དཔོན་སློབ་རྣམས་རབ་བྱུང་ཞུ་བར་གསང་སྟབས་སུ་ཕེབས་པའི་ནུབ་བདག་ཆེན་འཇམ་པའི་དབྱངས་ཀྱི་མ་ཆེན་ཤིན་ཏུ་ན་བར་བྱུང་བ། ནངས་པར་རྗེ་འདི་ལ་ཞུ་མཁན་མེད་པར་ཐོགས་མེད་དུ་མཁྱེན་ནས་མ་ཆེན་ལ་ཁམས་བདེ་འདྲི་བར་མཛད་བྱུང་ཞེས་འཇམ་པའི་དབྱངས་ཉིད་ཀྱི་གསུང་ལས་ཐོས་སོ། ། ཡང་ཆོས་རྗེ་ཀ་སྤེ་བས་ཁོང་རང་གིས་སྔ་གོང་བྱས་འགྱུར་དུ་མཚམས་རྒྱུན་རིང་དུ་བྱས་སྐབས་རྨི་ལམ་ཡ་མཚན་ཅན་འགའ་ཞིག་བྱུང་བ་ལེགས་ཉེས་ཀྱི་ལུང་བསྟན་རྗེ་ཉིད་ལ་ཞུས་པས། ཁྱེད་ཀྱི་རྨི་ལམ་བྱུང་བའི་གོ་རིམ་རྣམས་ནོར་སོང་། ཁྱོད་ཀྱི་རྨི་ལམ་འདིའི་རྗེས་སུ་འདི་བྱུང་འདུག་པ་ཞེས་གོ་རིམ་རྣམས་མ་འཁྲུག་པ་གསུངས་ཤིང་ལེགས་ཉེས་ཀྱི་ལུང་བསྟན་གནང་བྱུང་བས། ཆོས་རྗེ་ཀ་སྤེ་བ་ཉིད་ཤིན་ཏུ་ཧ་ལས་པར་གྱུར་རོ་ཞེས་ཁོང་རང་ལས་དངོས་སུ་ཐོས་ཤིང་། ཡང་གླིང་དགའ་ཆོས་གྲྭ་ཟུར་དུ་བདག་སོགས་དད་ལྡན་གྱི་འགྲོ་བ་མང་པོ་ལ་ཟབ་པ་དང་རྒྱ་ཆེ་བའི་དམ་པའི་ཆོས་རྒྱ་མཚོ་ལྟ་བུ་བཀའ་དྲིན་སྩལ་བའི་སྐབས་འཁོར་ལོ་བདེ་མཆོག་གི་ཁྲིད་གནང་བའི་དུས་སུ་ཉིན་གཅིག་གི་ཚེ་ཆོས་ཡུན་ཐུང་བ་ཞིག་མཛད་ནས།
རྗེ་ཉིད་ཞལ་འཛུམ་མཛད་དེ། ཆོས་ཞུའི་དཀྱིལ་ན་གསེར་མདོག་དབོན་པོ་ཞིག་ཡོད་པ་ལ་སྤྱན་ཆེར་གཟིགས་ནས་དེ་རིང་གསེར་མདོག་དབོན་པོ་ནི་ཁམས་ལ་འགྲོ་བའི་གྲབས་ཁོ་ན་བྱེད་ཀྱིན་འདུག་གསུངས་བྱུང་བས། བདག་རྣམས་ནི་དེ་དུས་ཅི་གསུངས་པ་ཡིན་ནམ་སྙམ་པ་ལས་མ་བྱུང་། དེར་རྗེས་ཆོས་གྲྭའི་ཕྱིར་སླེབ་འཕྲལ་གསེར་མདོག་དབོན་པོ་རང་དང་འཕྲོས་བྱུང་པས། ཁོང་རང་ན་རེ། དེ་རིང་ངེད་ལ་ཁམས་ལ་འགྲོ་བའི་རྣམ་རྟོག་ཁོ་ན་འགྱུ་ནས་དམིགས་ཁྲིད་གང་ཡང་མ་ཤེས་པས་དེ་རྗེ་རིན་པོ་ཆེའི་མཁྱེན་པར་འདུག་ཅེས་ཟེར་བྱུང་བས་ཐམས་ཅད་འཇིགས་ཤིང་ཧ་ལས་པར་གྱུར་ཏོ། ། ཡང་འཇམ་དབྱངས་དཀར་པོའི་རྗེས་གནང་གནང་སྐབས། དེའི་ཕྱག་ལེན་ལ་མཎྜལ་ལ་རྡུལ་ཚོན་དཀར་པོས་འཁོར་ལོ་དང་། ཡི་གེ་འབྲི་བ་གཅིག་དང་། པདྨ་འདབ་བརྒྱད་འདྲི་བའི་ལུགས་གཉིས་འདུག་པས་འདི་གཉིས་གང་དག་གི་དོགས་གཅོད་ཞུ་བའི་རྟོག་པ་བདག་གི་བློ་ལ་ཤར་འཕྲལ་རྗེ་ཉིད་ཀྱི་གསུང་འཕྲོ་གཞན་ཞིག་བཅད་ནས་བདག་ལ་སྤྱན་ཆེར་གཟིགས་ཏེ་འདིའི་ཕྱག་ལེན་འདི་ལ་རྗེ་སྤྱན་སྔ་བ་ཡང་འདི་བཞིན་མཛད་ཅིང་།
པདྨ་འདབ་བརྒྱད་འདྲི་བ་འདི་དག་གོ་ཞེས་རྒྱུ་མཚན་དང་བཅས་གསུངས་བྱུང་པས་ཤིན་ཏུ་དད་ཅིང་བདག་ཀྱང་འདིའི་ཕྱག་ལེན་འདི་ལ་དོགས་གཅོད་ཅིག་ཞུ་དགོས་སྙམ་པ་ཡོད་པ་ལ། ཞུ་མ་དགོས་པ་གནང་བ་བཀའ་དྲིན་ཆེ་ཞུས་ཤིང་། སེམས་ལ་བླ་མ་སངས་རྒྱས་འདི་ལྟ་བུ་དང་མཇལ་བ་རེ་དགའ་སྙམ་པ་བྱུང་ལ་འདི་འདྲའི་རིགས་ཅན་མང་དུ་ཡོད་མོད། འདིར་ཡི་གེས་འཇིགས་ནས་མ་བྲིས་སོ། ། གཞན་ཡང་ས་སྐྱ་པའི་ཆོས་སྐྱོང་མཐུ་རྩལ་ཅན་རྣམས་བཀའ་ལས་མི་འདའ་བར་བྲན་བཞིན་དུ་འཁོལ་བའི་ཚུལ་ནི། རྗེ་ཉིད་གླིང་དགའ་བདེ་བ་ཅན་གྱི་གདན་སར་ཕེབས་ནས་ཧ་ཅང་ཡུན་མི་རིང་བ་ཞིག་ན་ཟབ་དོན་ནེ་གུ་ཆོས་དྲུག་གི་ཁྲིད་གནང་བའི་ཚེ། དེའི་ཚོགས་འཁོར་གྱི་ཡོ་བྱད་ལ་དགོས་པའི་ཤ་སོགས་སྤུས་དཀོན་པ་ཙམ་བྱུང་བ་ལ། སྐབས་དེར་འབྲོག་གཞོན་ཞིག་གིས་ཤ་སྟོབས་ཆེ་བ་རྗེ་ཉིད་ལ་ཕུལ་བས་ཤིན་ཏུ་དགེས་ཤིང་ཁྲིད་ཞུ་བ་རྣམས་ལའང་ཚོགས་འཁོར་རྒྱ་ཆེན་པོ་མཛད་ཅེས་ཐོས་ལ། དེ་ནས་འབྲོག་པ་དེ་ལོག་ཕྱིན་པའི་ལམ་དུ་རུ་ཚོ་མི་གཅིག་པའི་ངན་པ་འགའ་ཞིག་གིས་བཅོམ་ནས་སླར་འབྲོག་པ་དེ་རྗེའི་ཞབས་དྲུང་དུ་ལོག་བྱུང་ནས་སྨྲེ་སྔགས་དུ་མ་ཞུ་ཡིན་འདུག་པ་ལ། རྗེ་ཉིད་ཐུགས་ཁྲོས་ཏེ་གསུང་ཤུགས་ཆེན་པོས་ཆོས་སྐྱོང་རྣམས་ཀྱི་མཚན་ནས་བརྗོད་ཅིང་།
ངའི་ཡོན་བདག་འདི་ལ་གང་མིན་བྱེད་མཁན་དེ་ཚོ་ལ་རྟགས་དང་མཚན་མ་ད་ལྟ་ཉིད་དུ་སྟོན་ཅིག་ཅེས་གསུངས་ཤིང་ཕྱག་ཕྲེང་རྡེབ་པ་མཛད་བྱུང་བས་ཞབས་དྲུང་ན་གནས་པ་རྣམས་ཀྱང་འཇིགས་ཤིང་སྐྲག་ནས་སྐད་མི་འཐོན་པ་ཙམ་བྱུང་ཞེས་ཐོས་ལ། དེ་ནས་ཡུན་རིང་མ་ལོན་པར་སྔར་གྱི་ཆོམ་པོ་རྣམས་གནས་པའི་ཐོད་ཀྱི་བྲག་དོན་མེད་དུ་ཞིག་ནས་ཕྱུགས་མ་རྣམས་འུར་ཞིང་སྦྲ་འགྱེལ་བ་དང་ཆོམ་པོ་བྱེད་མི་ལ་བྲག་ཆེན་པོ་ཞིག་ཕོག་སྟེ་རྟགས་མཚན་དྲག་པོ་མངོན་སུམ་དུ་བྱུང་ཞེས་གྲགས་ལ། ཡང་གླིང་དགར་མུས་སྟོང་དཔོན་དང་དབོན་པོ་ཀུན་དགའ་ལྷུན་གྲུབ་སོགས་མཆེད་གྲོགས་འགའ་ཞིག་ལ་དཔལ་ས་སྐྱ་པའི་ཆོས་སྐྱོང་གི་མན་ངག་ཕྱི་ཁྲིད་སྲུང་འཁོར་བྲག་རྫོང་མ་ཞལ་ཤེས་དང་བཅས་པ་གནང་དུས། ལྗང་ལུང་ལ་ས་ལོ་ཐམས་ཅད་མཁྱེན་པའི་དྲུག་ཅུ་པའི་གཏོར་བཟློག་གནང་པས་བྲན་བདུད་ཕོ་མོའི་གཏོར་ཆོག་གི་ཐད་དུ་སླེབ་པ་དང་རླུང་འཚུབ་ཆེན་པོ་ཞིག་ལངས་ཏེ་བླ་བྲང་ཡོམ་ཡོམ་བྱེད་པ་ཙམ་བྱུང་པས། རྗེ་འདི་ཉིད་ལྟ་སྟངས་ཀྱིས་ངང་ལ་ཅུང་ཟད་ཀྱང་མི་གཡོ་བར་བཞུགས་འདུག་པས། དེ་མ་ཐག་རླུང་ཞི་སོང་བ་དང་། རྗེ་འདི་ཉིད་ཀྱི་རླུང་དྲག་པོ་གསུམ་འབུད་པ་གནང་རྗེས། རྗེའི་གསུང་ལས། བྲན་བདུད་འདི་ལ་རྗེས་གནང་ཞིག་དགོས་པས། དེ་མ་བྱས་པར་འདིའི་ལུང་བྱས་པས་ཁོ་མ་དགའ་ཟེར་བ་ཡིན་པ་འདུག་གསུངས་བྱུང་བས།
མུས་སྟོང་དཔོན་སོགས་སྐུ་གཞོགས་ན་ཡོད་པ་ཐམས་ཅད་ལ་མཐུན་པར་ལུས་ཟི་བུན་བྱེད་པ་བྱུང་ཞེས་ཁོང་རང་རྣམས་ལས་དངོས་སུ་ཐོས་པས། འདི་ནི་ལས་ཀྱི་གཤིན་རྗེ་ནག་པོ་ཡབ་ཡུམ་གྱི་གདུག་རྩུབ་ཀྱི་ཆོ་འཕྲུལ་རྗེ་འདིའི་ཏིང་ངེ་འཛིན་གྱིས་ཟིལ་གྱིས་མནན་ནས་བྲན་དུ་བཀོལ་བ་ལ་ཐེ་ཚོམ་མི་དགོས་པར་མངོན་ཞིང་། ཡང་སྐབས་ཤིག་གླིང་དགའ་བླ་བྲང་དུ་རྗེ་དཔོན་སློབ་རྣམས་མི་བཞུགས་པའི་སྐབས་ཤིག་ན་ངན་པ་ཞིག་གིས་རྐུན་མ་ཚབས་ཆེན་བྱས་པ་ལ། རྗེ་འདི་ཤིན་ཏུ་ཐུགས་ཁྲོས་པའི་ཚུལ་གྱིས་ཆོས་སྐྱོང་མཐུ་རྩལ་ཅན་རྣམས་ཀྱི་མཚན་ནས་བརྗོད་ཅིང་རྐུན་མ་ངན་པ་དེ་ད་ལྟ་ཉིད་དུ་རྩད་ཆོད་ཅིག ཅེས་གསུང་ཤུགས་ཆེན་པོས་གསུངས་ཤིང་ཕྱག་རྡེབ་པ་སོགས་མཛད་བྱུང་པ་ན། དེ་མཚམས་བླ་བྲང་གི་ཚོམས་ཀྱི་མཐོང་ཁར་བྱ་རོག་ཅིག་བབས་བྱུང་པ་ལ་ཁྱོད་ཀྱང་ཆོས་སྐྱོང་གི་སྤྲུལ་པ་ཞིག་ཡིན་ཡོང་། རྐུན་མ་ངན་པའི་རྗེས་ལ་རྒྱུགས་ཤིག་ཞེས་གསུང་གིན་འདུག་ཅེས་ཐོས་ལ། དེ་འཕྲལ་རྗེ་དབོན་སོགས་ཞབས་དྲུང་ན་གནས་པ་རྣམས་ཀྱིས་རྟ་བཟང་པོ་དང་བཅས་ཕྱོགས་བཞིར་ཁ་བཀྲམ་ནས་བཙལ་བས་རྐུན་མ་དེ་རྟ་མོ་ཤར་གྱི་གྲོག་ཕུག་ཏུ་སླེབས་པ་ན། ཁོ་རང་གི་བསམ་པ་ལ་ད་ང་དོ་ནུབ་མཚན་འགྲོས་བྱས་ཐག་རིང་པོ་ཞིག་ཏུ་སླེབ་པ་འགྲོ་སྙམ་པའི་ཚེ། གློ་བུར་དུ་བྱ་རོག་ཅིག་བྱུང་ནས་ཕྱོགས་གང་ལ་ཕྱིན་ཀྱང་གཤོག་ལྕག་ཁོ་ན་བརྒྱབ་བྱུང་པས།
འདིར་སྡོད་ཟེར་བ་ཡིན་ནམ་སྙམ་བསྡད་པས་ནམ་ལངས་མཚམས་རྗེ་དབོན་རྣམས་དེར་སླེབས་ནས་དངོས་པོ་ཐམས་ཅད་གྱར་མེད་དུ་ཕྱག་ཏུ་འབྱོར་འདུག་པ་འདི་ལྟ་བུའི་མཐུ་རྩལ་ནི་སྔོན་གྱི་རྗེ་བཙུན་ས་སྐྱ་པ་ཡབ་སྲས་གོང་མ་རྣམས་དང་། སྔགས་འཆང་ཆོས་ཀྱི་རྒྱལ་པོ་ཡབ་སྲས་སོགས་སྐྱེས་བུ་དམ་པ་འགའ་ཞིག་ལ་བྱུང་བར་གྲགས་ཀྱི། གཞན་ཚེ་གང་དྲག་སྔགས་ཁོ་ན་འདྲེན་པ་ལ་ནན་ཏན་དུ་བྱས་པའི་མཐུ་རྩལ་ཆེན་པོར་རློམ་ཞིང་དྲེགས་པ་ཕལ་ཆེར་ལ་འདི་ལྟ་བུ་བྱུང་བ་མཐོང་བའམ་ཐོས་པ་མེད་དོ། ། ཡང་སྔ་གོང་གི་དུས་ཤིག་རྗེ་ཉིད་ཀྱིས་འཇམ་དབྱངས་དཀོན་མཆོག་རྒྱ་མཚོའི་བཀའ་བཞིན་ཐུབ་བསྟན་དུ་རྗེ་བྱམས་པ་རབ་བརྟན་པའི་དྲུང་དུ་མགོན་པོའི་ཆོས་སྐོར་རྣམས་གསན་པར་ཕེབས་དུས་བར་ལམ་ཀུན་ལ་ཆོས་སྐྱོང་གི་སྤྲུལ་པ་བྱ་ནག་གཉིས་ཀྱིས་བསྐྱེལ་བསུ་ཁོ་ན་བྱེད་པ་ཡང་བྱུང་ཞེས་ཐོས་ལ། ཡང་དུས་དེར་ཆོམ་པོ་འགའ་ཞིག་གིས་རྗེ་དཔོན་སློབ་རྣམས་བསྒུག་དོད་བྱས་པ་མཁྱེན་ནས། རྗེ་འདིས་ཆོས་སྐྱོང་ལ་གཏོར་འབུལ་འཕྲིན་བཅོལ་མཛད་ནས་བྱོན་པས་ཆོམ་པོ་རྣམས་གྲོག་གཏིང་དུ་བཟའ་བཏུང་བྱ་བའི་བར་ལ་རྗེ་དཔོན་སློབ་རྣམས་ཉེས་མེད་དུ་ཕེབས་པས། ཕྱིས་རྗེའི་གསུང་གིས། ངེད་ལའང་གཏོར་འབུལ་ཙམ་བྱས་པས་ཆོམ་པོའི་འཇིགས་པ་ལས་དངོས་སུ་བསྐྱབས་པ་སོགས་ཆོས་སྐྱོང་འདི་རྣམས་བྱིན་རླབས་དང་མཐུ་རྩལ་གཞན་ལས་མཆོག་ཏུ་ཆེ་བ་ཡིན་ནོ། ། ཞེས་བསྟོད་བཀུར་བསྔགས་གསུམ་དུ་མ་མཛད་པ་ཡིན་ལ། གཞན་ཡང་བསམ་གཏན་ཕུར་བཞུགས་པའི་དུས་ཤིག་ཆོས་སྐྱོང་གི་སྤྲུལ་པ་ཨ་ཙ་རའི་ཆ་ལུགས་ཅན་འགའ་ཞིག་བྲོ་བྱེད་པ་མངོན་སུམ་དུ་གཟིགས་ནས་རྗེ་ཉིད་ཀྱང་ཐུགས་ཉམས་འུར་ཏེ་དེ་རྣམས་དང་ལྷན་ཅིག་ཏུ་བྲོ་མཛད་ནས་སླར་གཟིམ་ཕུག་ཏུ་བྱོན་ཏེ།
ད་རེས་ཀྱི་ཆོས་སྐྱོང་གི་སྤྲུལ་པ་དེ་རྣམས་ཨ་འདུག་གཟིགས་པས། དེ་ནས་ཀྱང་གཟིམ་ཕུག་གི་འགག་དེ་ཁ་ན་འདུག་ཅེས་གསུངས་ཤིང་། དེ་རྣམས་ཡེ་ཤེས་ཀྱི་མགོན་པོ་ཕྱག་དྲུག་པའི་སྤྲུལ་པའི་འཁོར་དུ་འདུག་གསུངས་ལ། ཡང་གསུང་ལས། ངེད་ལ་ལུང་བསྟན་པ་ཕལ་ཆེར་ཡེ་ཤེས་ཀྱི་མགོན་པོ་འདིས་བྱེད་ཀྱིན་འདུག་ཅེས་ཀྱང་དད་ལྡན་གྱི་བུ་སློབ་འགའ་ཞིག་ལ་གསུངས་པ་ལས་བརྒྱུད་དེ་ཐོས་སོ། ། ཚུལ་འདི་ནི་རྗེ་བླ་མ་འདི་ཟབ་ལམ་ནེ་གུ་ཆོས་དྲུག་གི་ཡང་ཉམས་རྟོགས་ཀྱི་མངའ་བདག་ཆེན་པོར་བཞུགས་པས་ན་དེའི་ཆོས་སྐྱོང་གིས་འཕྲིན་ལས་བསྒྲུབས་པའི་མཚན་མར་སྣང་ལ། གཞན་ཡང་དཔལ་ས་སྐྱ་པའི་ཡབ་ཆོས་ཀྱི་མན་ངག་ཐུན་མོང་གི་དངོས་གྲུབ་བསྒྲུབ་པའི་དམར་པོ་སྐོར་གསུམ་གྱི་ནང་ཚན་ཚོགས་ཀྱི་བདག་པོ་ཡང་རྗེ་ཉིད་ལ་ཞལ་དངོས་སུ་གཟིགས་ཤིང་འཕྲིན་ལས་དུ་མ་བསྒྲུབས་པའི་ལོ་རྒྱུས་ཡོད་ལ། ནོར་ལྷ་དབྱུག་གུ་མ་མཆེད་གསུམ་གྱིས་ཀྱང་བཀའ་ལས་མི་འདའ་བར་རྗེ་ཉིད་ལ་གང་དགོས་པའི་མཐུན་རྐྱེན་རྣམས་བསྒྲུབ་པར་སྣང་སྟེ། རྗེའི་གསུང་ལས། དབྱུག་གུ་མའི་མན་ངག་འདི་ཤིན་ཏུ་ཟབ་པ་ཡིན།
ངེད་གྲྭ་རྐྱང་གི་དུས་སྒྲུབ་པ་ལ་ཡོད་སྐབས། ཉིན་ཅིག་མཚམས་གཡོག་པ་དེ་ལ་ཁྱོད་གང་འདོད་ཀྱིན་འདུག་དྲིས་པས། བདག་ཤ་མར་བཟང་པོ་འདྲ་བྱུང་ན་བསམ་གདའ་ལགས་ཟེར་བྱུང་པས། དེའི་ནུབ་མོ་ངེད་ཀྱི་དབྱུག་གུ་མའི་སྔགས་བཞི་བརྒྱ་ཙམ་བགྲང་སྐབས་ནངས་པར་ངེད་ལ་ཤ་མར་སྟེར་མི་ཞིག་ཁུག་ཤོག་ཟེར་བ་བྱས་པས། དེའི་སང་དེར་གློ་བུར་དུ་ཤ་མར་སྟོབས་ཆེ་བ་སྟེར་མི་བྱུང་ཞེས་གསུངས། གཞན་ཡང་ནོར་སྦྱིན་ཛམྦྷ་ལ་དམར་པོས་ཀྱང་རྗེ་ཉིད་ཀྱི་གསོལ་ཇའི་ཞབས་ཏོག་བསྒྲུབ་པའི་དད་ལྡན་གྱི་སློབ་བུ་བཀུག་པའི་ཚུལ་གྱི་ལོ་རྒྱུས་ངོ་མཚར་བ་ཡང་ཡོད་ལ། ཕྱིས་བསམ་གཏན་ཕུར་རྗེ་ཉིད་ཀྱི་གསུང་ལས། དུས་ཕྱིས་ཛམ་དམར་དང་དབྱུག་གུ་མ་སོགས་ལ་གསོ་མ་སོད་པ་ལས་མི་འདུག་སྙམ་ནན་ཏན་ཆེར་མ་བྱས་ཞེས་གསུངས་ཤིང་། མདོར་ན་རྗེ་བཙུན་ས་སྐྱ་པའི་ཐུན་མོང་གི་དངོས་གྲུབ་བསྒྲུབ་པའི་ལྷག་པའི་ལྷ་ཁྱད་པར་ཅན་རྣམས་ཀྱིས་རྗེ་ཉིད་ལ་འཕྲིན་ལས་བསམ་གྱིས་མི་ཁྱབ་པ་བསྒྲུབས་པའི་གཏན་ཚིགས་ཡང་དག་པ་དང་ལྡན་པ་ཡིན་ལ། གཞན་ཡང་བཀའ་ཤེས་རབ་ཀྱི་ཕ་རོལ་ཏུ་ཕྱིན་པའི་གཅོད་ཀྱི་ཟབ་ཁྲིད་ཀྱི་སྒོ་ནས་གཞི་བདག་གདུག་པ་ཅན་དམ་ལ་བཏགས་ཤིང་།
སྟོབས་ལྡན་གྱི་འབྱུང་པོ་གནས་སྤར་བ་དང་གཟུགས་མེད་རྣམས་ཀྱིས་ཕྱག་དང་བསུ་བ་དང་མཆོད་པའི་ཡུལ་དམ་པར་གྱུར་པ་ཀུན་གྱི་མངོན་སུམ་གྱི་སྤྱོད་ཡུལ་དུ་གྱུར་པ་ནི། དེ་ཡང་རྗེ་ཉིད་དགའ་ལྡན་རྩེའི་གདན་ས་ལ་ཕེབས་དགོས་པའི་སྙན་འབུལ་ལ་མུས་གནས་གསར་གྱི་མི་དབང་དཔོན་བློན་རྣམས་ཀྱིས་གསོལ་བ་རྩེ་གཅིག་ཏུ་བཏབ་པའི་ཚེ་ཞལ་གྱིས་བཞེས་ནས། སྤྱིར་རྫོང་གི་གཞི་བདག་འདི་ཤིན་ཏུ་འཚུབ་ཅིང་། ལྷག་པར་གདན་ས་པ་རིམ་པ་མང་པོས་དབང་ཁྲིད་སོགས་ཆོས་ཚན་ཆེ་བ་འཆད་པ་མང་པོ་ལ་ཆོས་དེ་མཐར་ཕྱིན་པའི་བར་ཆད་ཡང་ཡང་ཡོང་བ་ཞིག་ཡོད་འདུག་པ་ལ་དགོངས་ནས། རྗེ་འདིས་ནངས་པར་རྫོང་དུ་ཕེབས་པའི་དོ་ནུབ་ས་འདུལ་གྱི་དམིགས་པ་ཞིག་མཛད་པས་མནལ་ལམ་དུ་བན་གཟུགས་མ་རུང་བ་འགའ་བྱུང་ནས། དེ་རྣམས་ཀྱིས་རྗེའི་བཞུགས་ཁྲི་བར་སྣང་དུ་བཏེག་སྟེ་བསྐོར་བ་སོགས་ཆོ་འཕྲུལ་སྣ་ཚོགས་བྱས་བྱུང་གསུངས་ཤིང་། དེ་ནས་རྫོང་དུ་ཕེབས་སྟེ་ཐོག་མར་གཅོད་ཁྲིད་འཛུགས་པར་མཛད་པས། ཁྲིད་ཚུགས་ནས་ཞག་ཁ་ཡར་སོང་བའི་ནུབ་ཅིག་མཚན་གུང་གི་ཆ་ལ་དགོན་པ་རྫོང་གི་ཉེ་སྐོར་གྱི་ལུང་པ་ཐམས་ཅད་ངུ་འབོད་ཀྱི་སྒྲ་ཆེན་པོ་ལྷང་ལྷང་གིས་ཁེངས་པ་དགོན་པར་བཞུགས་པའི་གྲྭ་པ་རྣམས་དང་ཉེ་སྐོར་གྱི་སྐྱེ་བོ་ཀུན་གྱིས་ཐོས་པས། ནངས་པར་རྗེ་ཉིད་ཀྱི་དྲུང་དུ་མདང་ནུབ་དེ་བཞིན་བྱུང་བ་གང་ལེགས་ཞུས་པས། རྣལ་འབྱོར་པའི་གཟི་བརྗིད་གདུག་འདྲེ་ཚོས་མ་བཟོད་ཚོད་དུ་གདའ་ཞེས་གསུངས་ཤིང་།
དེ་ནས་གནས་དེར་གསུང་ངག་ལམ་འབྲས་གནང་བར་མཛད་པས། དེའི་སྣང་གསུམ་གྱི་ཁྲིད་མ་གྲོལ་བའི་བར་དུ་གཞི་བདག་དེའང་ཆོས་ཞུ་བ་ལ་བྱུང་གསུངས་ཤིང་། སྔགས་ལམ་ཚུགས་ནས་མི་ཡོང་བ་དེ་སྲུང་འཁོར་བསྒོམས་པས་ཡིན་པ་འདྲ་གསུངས། དེ་ཕྱིན་ཆད་རྫོང་གི་གདན་ས་པ་ཐམས་ཅད་ལ་ཆོས་གང་འཆད་ཀྱང་བར་ཆད་མི་འབྱུང་བའི་མཐར་ཕྱིན་པ་ནི་རྗེ་འདིའི་བྱིན་རླབས་དང་ཐུགས་རྗེ་རྨད་དུ་བྱུང་བའི་བཀའ་དྲིན་ལས་བྱུང་བ་ཀུན་ལ་གྲགས་པ་ཡིན་ཞིང་། ཡང་ས་སྐྱར་ཕེབས་སྐབས་ལྷ་ཁང་བླ་བྲང་དུ་ཀྱཻ་རྡོར་སྒྲུབ་མཆོད་ཅིག་གི་རྡོ་རྗེ་སློབ་དཔོན་མཛད་པའི་ཚེ། ལྷ་ཁང་ཆེན་མོའི་ཟུར་སྤེ་རིག་འཛིན་ཕོ་བྲང་དུ་རྗེ་འདིའི་བཞུགས་ཡུལ་གནང་བས་ས་ཕྱོགས་དེ་གནས་རེངས་ཀྱི་རྣམ་པས་ཤིན་ཏུ་འཚུབ་པ་ཞིག་འདུག་པ་ལ། མ་གཅིག་གི་སྦྱིན་གཏོང་དཀར་འགྱེད་ཅིག་མཛད་པས་ནངས་པར་དེ་ནས་འཇམ་ཉལ་གྱིས་སོང་ཞེས་གསུངས་ཤིང་། སྟོབས་ལྡན་གྱི་འབྱུང་པོ་གནས་སྤར་བའི་ཚུལ་ནི། རྗེ་འདིས་གདན་ས་ཆེན་པོར་ཕེབས་དུས་བདེ་ཆེན་གླིང་གི་བླ་བྲང་དུ་བཞུགས་སྐབས། ནུབ་ཅིག་མནལ་ལམ་དུ་ནམ་མཁའི་མཐོང་ན་ཁྲ་ཞིག་གཤོག་འགྱུར་ལིང་འདུག་པས།
རྗེ་རང་གི་དབུ་ཐོག་ཏུ་རྒྱག་པ་འདྲ་དགོངས་པ་ལ། དེ་འཕྲལ་གཞུང་དེ་བརྒྱབ་བྱུང་བས། རྗེ་ཉིད་ཀྱིས་ཡི་དམ་གྱི་ང་རྒྱལ་བཟུང་པས་ཁྲ་དེ་ཡལ་སོང་ཞིང་། མནལ་སད་པ་དང་རྗེ་ཉིད་ཀྱི་ཐུགས་ལ་འདི་ན་སྔར་གྱི་གདན་ས་པ་རྙིང་པ་རྣམས་ལ་ཡང་བར་ཆད་བྱེད་པའི་འདྲེ་ཞིག་ཡོད་འདུག་ཀྱང་། རྗེ་རང་ལ་གླགས་མི་རྙེད་པ་འདུག་སྙམ་པ་འཁྲུངས་ཤིང་། དེ་ནས་ཧ་ཅང་མི་རིང་བ་ཞིག་ནས་བདག་ལ་བཀའ་དྲིན་ཆེ་བའི་བླ་མ་དཔལ་ས་སྐྱ་པ་ཆེན་པོ་སྔགས་འཆང་འཇམ་པའི་དབྱངས་གྲགས་པའི་མཚན་ཅན་ཉིད་ཀྱི་སྐུ་འཁོར་མ་ཆེན་ཞིག་ལ་རྐང་པ་ན་བས་རྐྱེན་བྱས། མཁས་བཙུན་བཟང་གསུམ་སུས་ཀྱང་འདུལ་བར་མ་ནུས་པའི་ཇོ་བོ་ཤར་པར་གྲགས་པའི་སྟོབས་ལྡན་གྱི་འབྱུང་པོ་དེས་གནོད་པས་ཤིན་ཏུ་ན་བ་དོས་དྲག་པོ་བྱུང་བ་ལ། བླ་མ་ལྷ་རྗེ་གང་གི་ཡང་བྱིན་རླབས་དང་བཅོས་ཀས་མ་ཕན་པ་ལ། སྔགས་འཆང་འཇམ་པའི་དབྱངས་ཀྱི་གསུང་གིས། རྗེ་མུས་ཆེན་ཉིད་ལ་ཚེ་དབང་ཞིག་ཞུས་ན་ལེགས་གསུངས་པའི་བཀའ་ཕེབས་ནས།
ཁོང་མ་བུ་གཉིས་རྗེ་ཉིད་ཀྱི་དྲུང་དུ་བྱུང་བས། རྗེ་འདིས་ཁོང་མ་བུ་ལ་ཚེ་དབང་ཞིག་མཛད་པས། གདོན་གྱི་སྐྱོན་ཡིན་པ་མཁྱེན་ནས་བླ་མ་བརྒྱུད་པའི་བྱིན་རླབས་ཤིག་མཛད་པས། ཀུན་བཟང་ཆོས་ཀྱི་ཉི་མ་ཞེས་མཚན་བརྗོད་པས། མ་ཆེན་ནད་པ་དེ་དྲན་མེད་དུ་བརྒྱལ་ནས་འགྱེལ་སོང་བས། མ་དེས་ཤི་སོང་ཟེར་ནས་ངུ་ཡི་འདུག་པ་ལ་རྗེ་འདིས་ཡོན་ཆབ་ཀྱི་ཆུ་ཞིག་གདོང་ལ་སྟོར་བ་མཛད་པས་ཁོ་ལངས་བྱུང་ནས་མཆི་མ་གཏོང་ཞིང་། ང་མགོ་ན་ནས་དིང་སང་བར་དྲན་པས་མ་ཟིན་འདུག ད་ལྟ་གང་བྱས་པ་ཡིན་ཟེར་ནས་སྨྲེ་སྔགས་དུ་མ་འདོན་ཞིང་འདུག་གོ་ཞེས་ཀུན་ལ་གྲགས་སོ། ། སྐབས་དེར་རྗེ་འདིས་ཕྱག་མདུད་ཅིག་གནང་ནས་ད་ནད་ཀྱིས་གཅིག་ཀྱང་སྐྱོན་པ་མི་ཡོང་ཞེས་ལུང་བསྟན་གནང་བས་དེ་བཞིན་དུ་ནད་ལས་གྲོལ་བ་ཀུན་གྱི་མངོན་སུམ་དུ་གྱུར་ཅིང་། དེ་ནས་རྗེ་འདིས་ལན་ཅིག་མུས་སུ་ཕེབས་ནས་སླར་གདན་སར་ཕེབས་སྐབས་སྔར་ནས་རྗེ་ཉིད་ལ་ཤིན་ཏུ་མོས་པའི་གདན་ས་ཆེན་པོའི་ཆོས་ལས་པ་ཆོས་རྗེ་ཀུན་དགའ་རྣམ་རྒྱལ་དུ་གྲགས་པ་དེ་དེར་སྐབས་ཀྱང་རྗེ་འདི་ལ་ཡང་ཡང་མཇལ་དུ་བྱུང་བ་ལ།
ཆོས་རྗེ་ཁོང་སྔར་བས་སྐུ་མདངས་དང་གསུང་དཔང་དམའ་བ་སོགས་འོ་བརྒྱལ་ཉམས་ཆེ་བ་ཞིག་འདུག་པ་ལ། རྗེ་འདིའི་གསུང་གིས་ཆོས་རྗེ་ལས་ཆེན་པ་ཁྱེད་ད་ལམ་སྔར་ལས་སྐུ་མདངས་སོགས་ལོད་པ་འདུག་པ་སྙུང་བ་སོགས་མ་བྱུང་ངམ་གསུངས་པས། ཆོས་རྗེ་ཁོང་ཤིན་ཏུ་ངོ་ནོང་པའི་རྣམ་པས་བདག་ན་བ་བཞིན་མ་བྱུང་ནའང་། བདག་ཚོ་ལ་མཐུན་རྐྱེན་བསྒྲུབ་པའི་ཕོ་ལྷ་ཞིག་ཡོད་པ་ན་ནིང་བདག་ཆེན་འཇམ་པའི་དབྱངས་ཀྱི་མ་ཆེན་ལ་རྗེ་རིན་པོ་ཆེའི་བྱིན་རླབས་གནང་བས། སྐབས་དེར་མ་ཆེན་དྲན་མེད་དུ་བརྒྱལ་འདུག་པ་དེ་དུས་བདག་ཚོའི་ལྷ་དེ་ཚེ་འཕོས་ནས་བདག་ཚོའི་ཉེ་འབྲེལ་རྣམས་དང་གདུལ་བྱའི་རྒྱུན་སོགས་ཅུང་ལོད་དུ་སོང་བ་ཡིན་ལགས་ཞེས་ཞུས་སོང་ངོ་། ། ཞེས་རྗེའི་ཞབས་དྲུང་དུ་ཡུན་རིང་བསྡད་པ་རྫུན་མི་ཟེར་བ་དག་གི་ངག་ལས་ཐོས་སོ། ། དེ་ལྟར་རྗེ་བཙུན་མཐུ་སྟོབས་ཀྱི་དབང་ཕྱུག་འདིས་གནས་སྤོར་མ་མཛད་པའི་སྔོན་དུ་ཇོ་བོ་ཤར་པར་གྲགས་པའི་འབྱུང་པོ་འདི་གདུག་རྩུབ་ཤིན་ཏུ་ཆེ་བས་གདན་ས་ཆེན་པོའི་སྐྱེ་བོ་དྲག་ཞན་ཕལ་ཆེར་གྱིས་སྐུ་རྟེན་འཛུགས་པ་དང་། མཆོད་འཕྲིན་སོགས་ལ་འབད་དགོས་པ་ཞིག་ཡིན་ནའང་། དེང་སང་མིང་ཙམ་ཡང་མི་གྲགས་པ་འདི་ནི་ཤིན་ཏུ་ཡིད་ཆེས་ཤིང་ངོ་མཚར་བའི་གནས་རྨད་དུ་བྱུང་བ་ཡིན་ནོ། ། ཆོས་ལས་པ་དེར་འབྱུང་པོ་འདིས་མཐུན་རྐྱེན་བསྒྲུབས་པའི་རྒྱུ་མཚན་ནི་ཆོས་རྗེ་དེའི་ཡབ་རི་ཁྲོད་འགྲིམ་པའི་རྣལ་འབྱོར་པ་ཞིག་ཡིན་པ་ལ།
ལན་ཅིག་ས་སྐྱའི་ཕུའི་རི་ལྡེབས་ཤིག་ལ་ཕྱིན་པས། མཚན་མོའི་རིང་ལ་མེ་འོད་ཁྲོམ་ཁྲོམ་ཡོང་བ་ཞིག་འདུག་པ་ཅི་ཡིན་ནམ་བསམ་པ་ལ། ཉིན་ཞིག་དེ་ཕྱོགས་ཕྱིན་པས་སྔར་མཐོང་མ་མྱོང་བའི་བཙུན་པ་ཞིག་དང་འཕྲད་བྱུང་བ། ཁྱེད་སུ་ཡིན་དྲིས་པས་ངེད་ཇོ་ཇོ་ཤར་པ་ཟེར་བ་ཞིག་ཡིན། ངེད་རྒྱལ་རྩེའི་སྐུ་གཉེར་ཡོན་ཏན་ཅན་ཞིག་ཡིན་པ་ལ། ངེད་ལ་གཞན་གྱིས་ཕྲ་མ་བཅུག་སྟེ་སྡེ་སྲིད་ཀྱི་བཙུན་མོ་དང་གཏམ་ཆ་ཞིག་བྱུང་བས། གོང་ནས་བཀའ་བསྐྱོན་ཕོག་པས། ངེད་ཀྱིས་རྒྱལ་རྩེ་པའི་སྡེ་པ་རྣམས་ལ་སྨོན་ལམ་ལོག་པ་བཏབ་པས་རྐྱེན་བྱས་འདྲེར་སྐྱེས་ཏེ་ཇོ་བོ་ཤར་པར་གྲགས་ལ། དེ་ནས་རྒྱལ་རྩེ་པའི་སྡེ་པའི་གདུང་རབས་རྣམས་བཅད་རྗེས་ས་སྐྱར་འཕོས་ནས་ཡོངས་པ་ཡིན་པས་ད་རང་རེ་གཉིས་ཁ་དན་བྱེད་པས་ངེད་ལ་འདིར་སྡོད་གནས་ཤིག་བཟོས་རྟེན་གསོལ་གྱིས་ཤིག ཁྱོད་ཀྱི་མི་བརྒྱུད་ལ་ངས་ཕན་ཆེན་པོ་ཡོང་ཟེར་ཡལ་སོང་བས།
ཆོས་རྗེ་ལས་ཆེན་པས་ཡབ་ཁོང་གི་དེ་བཞིན་བྱས་པས་ཁོང་རང་མི་བརྒྱུད་མི་ནོར་དང་བཅས་པ་ལ་ཕན་ཐོགས་ཆེན་པོ་བྱུང་བར་གྲགས་སོ། ། དུས་ཕྱིས་རྗེའི་གསུང་གིས་ངས་བསམ་པ་ལ་གདན་ས་ཆེན་པོར་ནད་པ་མ་བུ་ལ་བྱིན་རླབས་བྱས་དུས་ནད་པ་དེ་དྲན་མེད་ལ་བརྒྱལ་དུས་དེར་ས་སྐྱ་པའི་ཆོས་སྐྱོང་རྣམས་ཀྱི་མཐུ་རྩལ་དང་བྱིན་རླབས་ལ་བརྟེན་འདྲེ་དེ་ཚེའི་དུས་བྱས་འདུག་པ་སྙིང་རེ་རྗེ་བསམ་སྨོན་ལམ་གང་ཡོང་རང་བྱས་ཞེས་གསུངས་སོ། ། འདི་ལྟ་བུའི་རྣམ་ཐར་ལ་སོ་སྐྱེ་དག་ཡིད་གཉིས་སྐྱེ་བར་སྲིད་ཀྱང་དེ་ལྟར་དགོས་པ་མ་ཡིན་ཏེ། དེ་ཡང་བསམ་ཡས་ཆོས་སྐྱོང་ཆེན་པོ་སོགས་ངོ་བོ་སར་གནས་ཡིན་ཀྱང་། རྣམ་པ་འཇིག་རྟེན་དྲེགས་པའི་ཚུལ་བཟུང་བ་རྣམས་མ་གཏོགས། གཞན་སྨོན་ལམ་ལོག་པ་པ་སོགས་ཀྱི་མཚམས་སྦྱོར་ལས་བྱུང་བའི་འབྱུང་པོ་རྣམས་ནི་སྟོབས་ཇི་ལྟར་ཆེ་ཡང་རང་རང་གི་འཕེན་བྱེད་རྫོགས་བྱེད་ཀྱི་ལས་ཇི་ཙམ་ཡོད་པ་དེ་རྫོགས་པ་དང་། རྐྱེན་དགེ་བའི་བཤེས་གཉེན་སོགས་ཀྱི་བྱིན་རླབས་ལ་བརྟེན་ཚེ་འཕོས་ཏེ་མཐོ་རིས་ཀྱི་ལུས་རྟེན་སོགས་སུ་སྐྱེ་བ་ཆོས་ཉིད་ཡིན་པས། དེས་ན་ཇོ་ཇོ་ཤར་པར་གྲགས་པ་དེ་ཡང་རྗེ་འདིའི་བྱིན་རླབས་དང་ལས་འབྲེལ་སྨོན་ལམ་གྱི་དབང་ཞིག་གིས་སྐབས་དེར་ཚེ་འཕོས་པར་སེམས་ལ། ཅི་སྟེ་དེ་སྐབས་ཀྱི་འབྱུང་པོ་དེ་དངོས་མ་ཡིན་ཡང་། དེའི་འཁོར་དུ་གཏོགས་པའི་གདུག་པ་ཅན་འཇིག་རྟེན་མ་རུང་པར་བྱེད་པའི་སྟོབས་ལྡན་གྱི་འབྱུང་པོ་ཞིག་ཡིན་པ་གདོན་མི་ཟ་བས་གང་ལྟར་ཤིན་ཏུ་ངོ་མཚར་བའི་གནས་སུ་ཤེས་པར་བྱ་བ་ཡིན་ནོ། །
གཞན་ཡང་གཟུགས་མེད་རྣམས་ཀྱི་ཕྱག་དང་བསུ་བ་དང་མཆོད་པའི་ཡུལ་དུ་གྱུར་པའི་ཚུལ་ནི། གླིང་དགའི་ནུབ་རོང་ཆུ་ཚན་གྱི་གཞི་བདག་མ་དེ་སྔོན་རྗེ་སེམས་དཔའ་ཆེན་པོ་བཞུགས་དུས་ཆབ་ལ་ཕེབས་སྐབས་སྦྲུལ་ཆེན་པོ་ཞིག་ཏུ་སྤྲུལ་ནས་ཡང་ཡང་ཕེབས་བསུ་ལ་ཡོང་གིན་ཡོད་པ་ལ། རྗེ་སེམས་དཔའ་ཆེན་པོས་ཕྱག་བརྐྱངས་པ་ན་སྦྲུལ་དེ་འཁྲིལ་ནས་ཆབ་ཐོགས་སུ་ནམ་ཕེབས་དགེས་དགེས་མཛད་ནས་བསྣམས་པ་ཞིག་ཡོད་པས། ལན་ཅིག་སྦྲུལ་གྱི་མཇུག་མ་ཆིབས་པའི་རྨིག་འོག་ཏུ་ཤོར་ནས་བཅད་པ་ན། དེ་ཕྱིན་ཆད་གཞི་བདག་མ་དེ་སྦྲུལ་མཇུག་སྡུམ་མ་ཞིག་ཏུ་སྤྲུལ་ནས་ཕེབས་བསུ་ལ་འོང་ངོ་ཞེས་གྲགས་པ་བཞིན་བདག་གི་བླ་མ་འདི་ལའང་ནུབ་རོང་གི་ཆབ་ལ་ཕེབས་རེ་བཞིན་དུ་ཆབ་ནས་མདའ་རྒྱང་རེ་ཙམ་གྱི་བར་དུ་སྦྲུལ་མཇུག་སྡུམ་པ་དེ་རྒྱུན་དུ་ཕེབས་བསུ་ལ་འོང་བ་ཞབས་དྲུང་ན་གནས་པ་ཀུན་གྱིས་སྙོན་མེད་དུ་མཐོང་བ་ཡིན་ཞིང་། སྦྲུལ་དེ་བྱུང་དང་བསྟུན་རྗེའི་གསུང་ལས་ཡང་གཞི་བདག་མ་དེ་བསུ་མ་ལ་བྱུང་ངོ་ཞེས་ཀྱང་གསུང་བ་ཐོས་ལ། དེ་ལྟར་གོང་དུ་བསྟན་པ་ལྟར་བདག་གི་བླ་མ་མཁས་བཙུན་བཟང་གསུམ་གྱི་མངའ་བདག་འདི་ཉིད་ཀྱི་སྐུ་གསུང་ཐུགས་ཀྱི་ཡོན་ཏན་གྱི་ཆ་ཤས་རགས་པ་ཙམ་ཡང་བསྐལ་པའི་བར་དུའང་རང་རེ་སོ་སོ་སྐྱེ་བོ་དག་གིས་མ་ལུས་པ་བརྗོད་པར་ནུས་པ་མ་ཡིན་ཏེ། དེ་ཅིའི་ཕྱིར་ཞེ་ན། བྱང་སེམས་མཐོང་ལམ་ཐོབ་པ་ཞིག་ལའང་ཡོན་ཏན་བརྒྱ་ཕྲག་བཅུ་གཉིས་དང་ལྡན་པར་གསུངས་ན། བདག་ཉིད་ཆེན་པོ་འདི་ནི་ས་བཅུའི་དབང་ཕྱུག་ཆེན་པོ་ཉིད་ཀྱི་རྣམ་པར་སྤྲུལ་པར་ཡང་དག་པའི་ངེས་པའི་ཤེས་པ་དང་ལྡན་པའི་ཕྱིར་ཏེ།
དེ་ཡང་རྗེ་བླ་མ་འདི་ཉིད་ནི་འཇམ་པའི་དབྱངས་སངས་རྒྱས་རིན་ཆེན་དཔལ་བཟང་པོའི་རྣམ་པར་སྤྲུལ་པ་ཉིད་ཡིན་པར་ཡིད་གཉིས་དང་བྲལ་བ་ཡིན་ལ། འཇམ་པའི་དབྱངས་བུདྡྷ་རཏྣ་ཤྲཱི་བྷ་དྲའི་ཞལ་སྔ་ནས་ནི་ས་བཅུའི་བྱང་སེམས་ཉིད་ཡིན་པར་ཚད་ལྡན་གྱི་སྐྱེས་བུ་ལ་འཇིག་རྟེན་དབང་ཕྱུག་གིས་ལུང་བསྟན་པར་གྲགས་པ་ཡིན་ཏེ། དེའང་ཁོ་བོ་ཅག་ལོ་གཞོན་ནུའི་དུས་གྲུབ་ཐོབ་གོང་མའི་རྣམ་ཐར་འགའ་ཞིག་མཐོང་བས་རྐྱེན་བྱས། ནམ་འཆི་ཆ་མེད་ཀྱི་ཚེ་ཐུང་འདི་ལ་ཚེ་དང་སྒྲུབ་པ་མཉམ་པ་གཅིག་བྱ་སྙམ་པ་དང་། ཡང་ན་འཆད་ཉན་དང་ཐུགས་དམ་སྤེལ་མར་བྱས་ཏེ་མི་ཚེ་སྟོང་ཟད་དུ་མ་སོང་བ་ཞིག་ཅིས་ཀྱང་བྱ་སྙམ་པ་དང་། དེ་གཉིས་གང་བྱེད་ཀྱང་བླ་མ་མཚན་ཉིད་དང་ལྡན་པ་ཞིག་དང་མ་མཇལ་བའི་ཐབས་མི་འདུག་སྙམ་པ་སོགས་ཆོས་ཀྱི་སྣང་བ་མི་ཆུང་ཙམ་ཡོད་ཅིང་། ལྷག་པར་རྗེ་བཙུན་བསླུ་མེད་དམ་པ་འདི་ཉིད་ཀྱི་རྣམ་པར་ཐར་པ་ཅུང་ཟད་ཙམ་ཐོས་པའི་མོད་ལ་སྙིང་ནས་མཇལ་འདོད་ཀྱི་འདོད་འདུན་ཁ་ཞེ་མེད་པར་དུང་དུང་པ་ཡང་ཡང་དུ་སྐྱེས་ཤིང་། རྗེ་འདི་ལ་ཆོས་ཐོབ་པ་དང་། སྐུ་དྲུང་ནས་འོང་བ་ཡིན་ཟེར་བའི་གྲྭ་པ་འགའ་ཞིག་དང་འཕྲད་པ་ན་ཡང་ཁྱེད་རྣམས་རེ་དགའ། བླ་མ་སངས་རྒྱས་དེ་ལྟ་བུ་དང་མཇལ་འདུག་སྙམ་པ་དང་།
ལྷག་པར་འཇམ་པའི་དབྱངས་མཐུ་སྟོབས་དབང་ཕྱུག་རྗེ་འདིའི་ཞབས་དྲུང་དུ་རབ་བྱུང་དང་། དབང་རྗེས་གནང་མང་པོ་ཞུས་ནས་ཕེབས་བྱུང་སྐབས། རྗེ་འདིའི་རྣམ་ཐར་འདྲ་གསུངས་བྱུང་པས། བདག་ཀྱང་རྗེ་དང་མཇལ་ནས་ཆོས་ཐོབ་པ་ཞིག་བྱུང་ན་དགའ་བ་ལ་ཞུས་ཤིང་། སྙིང་ནས་ཀྱང་མཇལ་འདོད་ལྷང་ལྷང་ཇེ་འཕེལ་དུ་སོང་བ་ཞིག་བྱུང་ལ། ཡང་རྗེ་ཉིད་ངམ་རིང་དུ་ཕེབས་སྐབས་ཤིག་སྦྱོང་དཀྱིལ་བཅུ་གཉིས་ཀྱི་དབང་གནང་གྲུབ་འཕྲལ་དེར་རྩ་བརྒྱད་པ་དྲུང་འཚོ་ལྷ་འབྱོར་གདན་ས་ཆེན་པོར་འབྱོར་བྱུང་བའི་ལག་པར་དཔུང་སྐུད་ཅིག་འདུག་པ་ལ། ཁྱེད་ཀྱིས་ཉེ་སྟབས་དབང་སུ་ལ་ཞུས་སྨྲས་པས། རྗེ་མུས་ཆེན་ལ་སྦྱོང་དཀྱིལ་བཅུ་གཉིས་ཀྱི་དབང་ཐོབ་པ་ཡིན་ཟེར་ཞིང་། རྗེའི་རྣམ་ཐར་འགའ་ཞིག་གི་འཕྲོས་བྱུང་བས་ངེད་ཀྱང་བླ་མ་སངས་རྒྱས་དེ་དང་མཇལ་ནས་ཆོས་ཐོབ་པའི་དུས་ཤིག་ཨེ་ཡོང་ན་ཞེས་པ་ཁ་ནས་ཡང་ཤོར་ཞིང་ཡིད་ལ་ཡང་དེ་བཞིན་བྱུང་བ་ཡིན་ལ། དེ་ནས་སྐབས་ཤིག་བདག་ལ་བཀའ་དྲིན་མཆོག་ཏུ་ཆེ་བའི་མ་ཅིག་ལྷ་སྲས་བསོད་ནམས་རྒྱལ་མོ་དེ་ཉིད་ངམ་རིང་དུ་མི་དབང་ཆེན་པོར་མཇལ་བ་ལ་ཕེབས་པའི་སྒོ་དོད་པ་ན།
དེར་སྐབས་རྗེ་མུས་ཆེན་ཉིད་ཀྱང་ངམ་རིང་ན་བཞུགས་སོ་ཞེས་ཐོས་པས། བདག་གི་བསམ་པ་ལ་ད་ལྟ་གངས་ཅན་གྱི་ཁྲོད་ན་དགེ་བའི་བཤེས་གཉེན་ཐོས་བསམ་སྒོམ་གསུམ་མཐར་ཕྱིན་ནས་མཁས་བཙུན་བཟང་གསུམ་གྱི་ཡོན་ཏན་མ་ལུས་པའི་མངའ་བདག་ཏུ་གྱུར་ཅིང་། ལྷག་པར་དད་ལྡན་གྱི་སློབ་བུ་ལ་མཆོག་དང་ཐུན་མོང་གི་དངོས་གྲུབ་བདེ་བླག་ཏུ་སྩོལ་ཞིང་། མངོན་པར་མཁྱེན་པ་ཐོགས་མེད་དུ་མངའ་བའི་སྐྱེས་བུ་རྗེ་མུས་ཆེན་ཁོ་ན་ལས་གཞན་མེད་དོ་ཞེས་དཔྱོད་ལྡན་གཟུར་གནས་མང་པོའི་ངག་ལས་ཐོས་ཤིང་། རང་ཡང་སྙིང་ནས་ཡིད་ཆེས་ཐོབ་པ་ལ་བརྟེན་ད་ནི་ཁོ་བོ་ཅག་འདི་ཕྱི་བར་དོ་གསུམ་གྱི་སྐྱབས་གནས་དང་འདྲེན་པ་ཞུ་བའི་བློ་རྩེའི་གཏད་མཚམས་ཀྱི་ཡུལ་སྔར་གྱི་བླ་མ་འཇམ་པའི་དབྱངས་སྐུ་མཆེད་ཞལ་རྣམ་གཉིས་དང་། རྗེ་བླ་མ་འདི་ཁོ་ན་ལས་གཞན་མེད་པར་རྟོགས་ནས་བཀའ་དྲིན་ཅན་གྱི་མ་ཅིག་ལྷ་སྲས་རྒྱལ་མོ་བརྒྱུད་པའི་རྗེ་འདི་ལ་བདག་གིས་ཞུ་ཡིག་ཕུལ་བའི་དོན་འབྲས་ལ། བདག་ཚེ་ཧ་ཅང་མི་རིང་བ་ཞིག་བྱུང་ན་ཐོས་བསམ་རྒྱ་ཆེར་བྱས་པ་ལ་དོན་མི་འདུག་པས་ཚེ་རིང་ཐུང་འོང་དང་། ཐོག་མ་མདོ་སྔགས་གང་ལ་སྦྱངས་ན་ལེགས་དང་། དབུ་ཞྭ་སོགས་སྐུ་དྲེག་ཕོག་ངེས་པའི་ན་བཟའ་ཞིག་བྱིན་རླབས་རྟེན་དུ་གནང་བ་དང་། སེམས་ལ་ཕན་པའི་གསུང་མགུར་བསླབ་སྟོན་ཞིག་གནང་དགོས་ཞུས་པས།
དེའི་ལན་དུ་ཐུགས་དམ་གསུང་ཤོག་འདི་བཞིན་གནང་བྱུང་སྟེ། འཇམ་དབྱངས་ངག་དབང་ཀུན་དགའ་བསོད་ནམས་གྲགས་པ་རྒྱལ་མཚན་དཔལ་བཟང་པོའི་ཞབས་དྲུང་དུ། ཞུ་བ། སྐུ་གསུང་ཐུགས་རབ་ཏུ་དྭངས་ཤིང་དཀར་ཕྱོགས་དགེ་བ་ལ་མངོན་པར་བརྩོན་པའི་སྐབས་ནས་ཐུགས་དམ་བཀའ་ཤོག་དམ་རྫས་ཀྱི་གནང་སྦྱིན་དང་བཅས་སྤྱི་བོར་ཕེབས་པས་བཀའ་དྲིན་ཆེ་ལགས། སྐུ་ཕྱྭ་བཏབ་པས་སྐུ་ཚེ་རིང་པོ་ཡོངས་པ་གདའ། ཐུགས་སྦྱོང་སྔ་མ་གང་མཛད་པ་དགའ་བཏབ་པས་མདོ་མཛད་པ་དགའ་བ་གདའ། ཐུགས་སྦྱོང་གནང་གོང་མི་གཡོ་བ་དཀར་པོའི་བསྙེན་པ་གཅིག་མཛད་ན་ལེགས་པ་གདའ་ལེགས། ཐུགས་དམ་སློབ་གཉེར་ལ་སོགས་པ་གང་མཛད་ནའང་ཐུགས་རྩེ་དཀོན་མཆོག་ལ་གཏད་ངེས་འབྱུང་དྲག་པོའི་སྒོ་ནས་རྒྱུད་བསྐུལ། སེམས་ཅན་ཐམས་ཅད་ཀྱི་དོན་དུ་སངས་རྒྱས་ཐོབ་འདོད་ཀྱི་བསམ་པས་མཛད་དགོས་ཏེ། རྗེ་ས་པཎ་གྱིས།
མདོར་ན་ཆོས་ཀྱིས་ཅི་བྱེད་བསམ། ། སངས་རྒྱས་བྱེད་ན་ཆོས་བཞིན་གྱིས། ། ཞེས་གསུངས། མུས་ཆེན་སེམས་དཔའ་ཆེན་པོས། ཉམས་སུ་ལེན་པའི་ཆོས་ལ། ། བློ་སྙིང་བྲང་གསུམ་གཏད་ནས། ། སེམས་སྣང་ཆོས་སུ་སྲེས་ཤིག ། འདི་ཕྱི་བར་དོ་གསུམ་དུ། ། འདི་ཡིས་བསླུ་བ་མེད་པས། ། མ་ནོར་ལམ་ལ་འབུངས་ཤིག །
ཅེས་གསུངས་པ་སོགས་མང་དག་གདའ་ནའང་ཡི་གེ་མང་དོགས་མ་བྲིས་ལགས། མདོར་ན་སྔ་མུས་ལྟར་ཐུགས་དམ་ཐུགས་སྦྱོང་རེས་མེད་བསྟན་པ་ལ་དགོངས་ནས་མཁྱེན་མཁྱེན། ཞུ་ཡིག་གཟིགས་རྟེན་ཚེ་མདུད་ལ་རྒྱ་མཛེས་ཕུལ། ཞྭ་མོ་སོགས་བདག་གི་དྲི་ཕོག་པས་འབུལ་མ་ནུས་ཞེས་གསུངས་པ་འདུག་པ་མཐོང་བའི་མོད་ལ། རྗེ་དེ་ཉིད་ལ་མཇལ་འདོད་དང་ཆོས་ཐོབ་འདོད་ཀྱི་བློ་མེ་འབར་བ་ལ་ཤིང་བསྣན་པ་ལྟར་ཇེ་འཕེལ་དུ་གྱུར་པ་ཞིག་བྱུང་ལ། གསུང་ཤོག་དེར་མི་གཡོ་བ་དཀར་པོའི་བསྙེན་པ་བྱེད་དགོས་པར་འདུག་ཚུལ་གསུངས་པ་དེ་ནི་སྔོན་གྱི་བླ་མ་གོང་མ་རྣམས་ཀྱིས་སློབ་མ་འགའ་ཞིག་ལ་རྟེན་འབྲེལ་སྒྲིག་པར་མཛད་པའི་ཚེ་ཡང་མི་གཡོ་བ་དཀར་པོའི་རྗེས་གནང་སོགས་གནང་འདུག་པ་དང་མཚུངས་པར་ཁོ་བོ་ཅག་ལའང་ཕྱིས་སུ་རྗེ་བཙུན་བསླུ་མེད་གང་གི་གསུང་གི་བདུད་རྩི་རྒྱ་མཚོ་ལྟ་བུས་ཤེས་རྒྱུད་གཏམས་ཤིང་ཐུགས་ཡིད་གཅིག་ཏུ་འདྲེས་ནས་སྐྱེ་བ་གཏན་ལེགས་ཀྱི་མདུན་མ་ཟིན་པའི་རྟེན་འབྲེལ་གྱི་ཐོག་མ་དེ་དུས་སྒྲིག་པར་མཛད་པ་ལ་ཐེ་ཚོམ་ཅུང་ཟད་ཀྱང་དགོས་པ་མ་ཡིན་ནོ། ། དེ་ནས་དུས་ཧ་ཅང་མི་རིང་བ་ཞིག་ལོན་པ་གླང་ལོ་ཆོ་འཕྲུལ་ཟླ་བའི་ཚེས་བཅུ་བཞིའི་ནུབ་བཀའ་དྲིན་འཁོར་མཐའ་མེད་པའི་ལྷ་སྲས་བསོད་ནམས་རྒྱལ་མོ་དེ་ཉིད་གློ་བུར་ཞིང་གཞན་དུ་གཤེགས་པའི་ཚུལ་བསྟན་པ་ལ་བརྟེན་ནས་ཡིད་ལ་བཟོད་ཐབས་མེད་པའི་ཟུག་རྔུ་དྲག་པོས་ཀུན་ཏུ་གཟིར་ཞིང་། གང་ལའང་སྙིང་པོ་མེད་པར་རྟོགས་པའི་ངེས་འབྱུང་དྲག་པོས་ཚེ་འདི་བློས་བཏང་གི་སྒྲུབ་པ་ཞིག་བྱེད་འདོད་ནས། སྔ་གོང་ཞིག་གྲགས་པའི་མཐའ་ཅན་གྱིས་བཞེངས་པའི་རྗེ་བཙུན་གྱི་སྐུ་དངོས་དང་ཁྱད་པར་མ་མཆིས་པའི་སྐུ་འདྲ་མཛེ་ཐོད་མའི་དྲུང་དུ་མཆོད་པ་རྒྱ་ཆེན་པོ་དང་བཅས་གསོལ་བ་བཏབ་ནས་ལུང་བསྟན་ཞུས་པ་ལ་འབྲེལ་ཚད་དོན་ལྡན་གྱིས་བླ་མ་རྗེ་མུས་ཆེན་དེ་ཉིད་དང་མཇལ་བ་ཞིག་ཡོངས་མི་ཡོངས་དང་། ཚེ་འདི་བློས་བཏང་གི་སྒྲུབ་པ་ཞིག་བྱས་ན་བར་སྣང་ལ་འཕུར་ནུས་པའི་གྲུབ་ཐོབ་ཅིག་ཡོང་མི་ཡོང་དང་།
ཡང་ཚེ་འདིར་བཤད་སྒྲུབ་སྤེལ་མར་བྱས་ན་བར་དོར་འབྲས་བུ་འགྲུབ་པ་ཞིག་ཡོང་མི་ཡོང་རྣམས་ལུང་བསྟན་ཞུས་པས། ལུང་བསྟན་མི་བཟང་བ་མ་བྱུང་ཞིང་། དེ་མཐུན་གྱི་མ་ཅིག་ལྷ་སྲས་བསོད་ནམས་རྒྱལ་མོ་ཞིང་གཞན་དུ་གཤེགས་པའི་ཚུལ་བསྟན་མ་ཐག་པའི་སྐབས་དེར་རྗེ་ཉིད་ཀྱི་དྲུང་དུ་ལམ་སྟོན་གྱི་ཆས་རྣམས་འབུལ་བ་དང་བཅས་ཞུ་ཡིག་ཕུལ་བའི་དོན་འབྲས་ལ། སྔར་རྗེ་བཙུན་གྱི་སྐུའི་དྲུང་དུ་ལུང་བསྟན་ཞུས་པའི་རྣམ་གྲངས་རྣམས་དང་། ལྷག་པར་བཀའ་དྲིན་ཅན་གྱི་ཡུམ་དེ་གང་དུ་འཁྲུངས་ཡོད་རྣམས་ལ་ལུང་བསྟན་གསལ་ཁ་ཅན་ཞིག་དགོས་ཚུལ་ཞུས་པ་ན། དེའི་ལན་དུ་ཐུགས་དམ་གསུང་ཤོག་འདི་བཞིན་གནང་བྱུང་སྟེ། འཇམ་དབྱངས་རིན་པོ་ཆེའི་ཞབས་དྲུང་དུ། ཞུ་བ། སྐུའི་དཀྱིལ་འཁོར་མངོན་པར་མཐོ་ཞིང་ཐོས་བསམ་སྒོམ་གསུམ་ལ་ཐུགས་བརྩོན་པར་བཞུགས་སྐབས་ནས་གསུང་ཤོག་གོས་གསེར་མ་དང་བཅས་གནང་བ་ཐུགས་ལ་བཏགས། ཡུམ་རིན་པོ་ཆེ་ཆོ་འཕྲུལ་གྱི་ཚེས་བཅོ་ལྔ་ལ་སྐུ་ཚེའི་ཚད་རྫོགས་པ་ལྟར་མཛད་ནས་གཤེགས་པ་དེ་བྱ་བ་ཁམས་ཆེན་བྱུང་འདུག་ལགས་ཀྱང་།
འདི་ལྟར་སྐྱེས་པ་ཐམས་ཅད་ཀྱིས། ། མདུན་ན་གནས་པ་འཆི་བ་ཡིན། ། ཞེས་དང་། མཚན་དང་དཔེ་བྱད་བརྒྱན་པ་ཡི། ། རྡོ་རྗེའི་སྐུ་ཡང་མི་རྟག་ན། ། ཆུ་ཤིང་སྙིང་པོ་མེད་འདྲ་བའི། ། ཆུ་བུར་ལུས་ལ་སྨོས་ཅི་དགོས། ། ཞེས་པ་ལ་སོགས་པ་གསུངས་པ་ལྟར་འདུས་བྱས་ཐམས་ཅད་མི་རྟག་པ་གདའ་བ། ཡིན་ལུགས་ཀྱང་ཀུན་རྫོབ་ཏུ་ཆོས་ཐམས་ཅད་རྨི་ལམ་སྒྱུ་མ་ལྟ་བུ་དང་། དོན་དམ་པར་སྤྲོས་བྲལ་ཡིན་པར་ཐུགས་ལ་བཞུགས་པར་ཞུ་ལགས།
ལུང་བསྟན་བྱེད་པ་ལ་ས་དང་པོ་ཆོས་ཉིད་ཀྱི་བདེན་པ་མཐོང་དགོས་མོད། བདག་ལྟ་བུ་དེའི་ཕྱེད་དང་པོ་ཙམ་གྱི་ཡོན་ཏན་གང་ཡང་མེད་པས་ལུང་བསྟན་ག་ལ་ཡོང་ལགས། ཡུམ་དེ་མཁའ་འགྲོའི་མཚན་རྟགས་ཚང་བ་དང་། གྲོང་རྐྱེན་དང་གྲོང་དུས་ཞལ་ངོ་རྣམས་ཀྱི་བྱིན་རླབས་ལ་བརྟེན་གནས་མཐོན་པོར་འཁྲུངས་པ་གཞིར་བཅས་སུ་འདུག་ལགས། ཞབས་དྲུང་རིན་པོ་ཆེ་རང་ལ་བཤད་སྒྲུབ་གཉིས་ཀ་ལ་མོ་བཟང་བ་རང་འདུག་ལགས། རང་རེ་ཞལ་མཇལ་བ་ཞིག་ཡོང་ཟེར་བ་བབས་ལགས། ད་ཕྱིན་ཐུགས་དམ་དང་ཐུགས་གཉེར་སྤེལ་མར་གནང་མཛོད་ལགས། ཉམས་ལེན་གང་མཛད་དང་བྱ་བ་གང་མཛད་ཐམས་ཅད་དཀོན་མཆོག་གསུམ་ལ་མགོ་བཅད་པང་སྐྱུར་གྱི་ཚུལ་དུ་ཐོག་ཁེལ་གྱི་རྩེ་གཅིག་ཏུ་ཐུགས་གཏོད་པར་ཞུ་ལགས། སླར་སྐུ་ཚེ་རིང་ཞིང་བཀྲ་ཤིས་ལ་ཐུགས་བསམ་ཆོས་བཞིན་དུ་འགྲུབ་པར་སྨོན་ལགས། སྐུ་རིམ་སྲུང་འཁོར་ཡང་ཆེར་གཏད་བསྒྲུབས་པས།
བདེ་ཀྱེ་ཡོ་ག་གསུམ་གྱི་རྒྱུད་མན་ངག་གཞུང་ཕྲན་དང་བཅས་པ་རྣམས་ལ་གཟིགས་རྟོག་ཕུལ་ཕྱིན་རང་ས་ངོར་གཉིས་ཀྱི་བསྟན་པ་ཐུགས་ལ་བཞག་པ་མཁྱེན་མཁྱེན། ཅིས་ཀྱང་དགོས་གསུངས་པ་ནས་ཞུ་ཡིག་སྤྱན་ཟུར་གཡོ་རྟེན་བོ་དྷི་ཙིཏྟའི་ཕྲེང་བ་ལ་རྒྱ་མཛེས་ཕུལ་ཞེས་གསུངས་པ་འདུག་པ་མཐོང་བས་སེམས་དགའ་བ་དང་སྤྲོ་བ་ཚད་ལས་འདས་པ་རབ་དགའི་ས་ཐོབ་པ་ལྟར་གྱུར་ཅིང་། དེ་ལྟར་བཀའ་དྲིན་ཅན་གྱི་མ་ཅིག་ལྷ་སྲས་དེ་ཉིད་ཞིང་གཤེགས་པའི་ཚུལ་བསྟན་ནས་ཧ་ཅང་མི་རིང་བ་ཞིག་འདས་པའི་ཐོ་རངས་ཀྱི་ཆ་ཞིག་ན། བདག་གི་རྨི་ལམ་དུ་ཡུམ་བཀའ་དྲིན་ཅན་དེ་ཉིད་གསལ་བར་བྱོན་བྱུང་པ་ལ། ཞིང་བརྗེས་པའི་སྣང་བ་མ་འགགས་བཞིན་དུ་བདག་གིས་དེང་སང་ཨ་མ་ལགས་མངལ་སྒོ་མི་རྙེད་པའི་འོ་བརྒྱལ་ཆེན་པོ་མི་འདུག་ལགས་སམ་ཞེས་སོགས་ཞུས་པས། མའི་གསུང་ལས་དེ་ཙམ་གྱི་སྡུག་བསྔལ་རང་མི་འདུག་ཅིང་། ལྷག་པར་ངེད་ལ་འཇམ་དབྱངས་སངས་རྒྱས་རིན་ཆེན་གྱི་ལུང་བསྟན་བྱུང་ནས། བྱང་ཁོག་ཏུ་མིའི་སྐྱེ་བ་ཞིག་ལེན་རྒྱུ་ཡིན། དེའི་ནང་ནས་ཀྱང་བླ་མ་ཞིག་ཡོང་རྒྱུ་ཡིན་གསུངས་བྱུང་བས། དེ་མ་ཐག་བདག་གིས་དེ་ལྟར་ན་མ་ཅིག་བཀའ་དྲིན་ཅན་ཁྱེད་རང་གི་མཆོད་གཞིས་སོགས་ཀྱང་བདག་གིས་མ་འཐོར་བ་བྱེད་སོགས་ཞུས་པ་སྙམ་བྱེད་པ་ན་གཉིད་སད་བྱུང་པས་དགའ་བ་དང་སྐྱོ་བ་ཟུང་འབྲེལ་གྱི་ངང་ནས།
སླར་དེའི་དོན་ལ་བསམས་པས་འཇམ་པའི་དབྱངས་སངས་རྒྱས་རིན་ཆེན་གྱི་ལུང་བསྟན་བྱུང་ནས་མི་ལུས་ཐོབ་རྒྱུ་ཡིན་སོགས་གསུངས་བྱུང་བ་དེ་ནི་བདག་གི་བླ་མ་འབྲེལ་ཚད་དོན་ལྡན་འདི་ཉིད་ཀྱིས་བཀའ་དྲིན་འཁོར་མེད་ཀྱི་མ་གཅིག་ཉིད་ལ་ལམ་སྟོན་མཛད་དུས། སྤྱིར་མི་ལུས་ཐོབ་པ་དང་། ལྷག་པར་བླ་མ་དགེ་བའི་བཤེས་གཉེན་དུ་འགྱུར་ཞེས་ལུང་བསྟན་གནང་བར་ཐེ་ཚོམ་དང་ཡིད་གཉིས་མི་དགོས་པ་འདུག་སྙམ་པའི་ངེས་ཤེས་ཁྱད་པར་ཅན་ཤར་ཞིང་། རྒྱུ་མཚན་དེས་ན་རྗེ་བླ་མ་མུས་པ་ཆེན་པོ་བུདྡྷའི་མཚན་ཅན་འདི་ཉིད་འཇམ་པའི་དབྱངས་སངས་རྒྱས་རིན་ཆེན་དཔལ་བཟང་པོ་དེ་ཉིད་སླར་ཡང་སེམས་ཅན་གྱི་དོན་དུ་དགེ་བའི་བཤེས་གཉེན་གྱི་གཟུགས་སུ་བསམ་བཞིན་དུ་སྐྱེ་བ་བཞེས་པའི་ཚུལ་བསྟན་པ་ལ་ཡིད་གཉིས་དང་བྲལ་བའི་ངེས་པའི་ཤེས་པ་ཡང་དག་པ་རྙེད་ནས།

བདུད་ལས་ཀྱིས་མི་ཕྱེད་པའི་དད་པ་ཆེན་པོ་བཅོས་མ་མ་ཡིན་པ་ཐོབ་པ་ཡིན་ནོ། ། དེ་ལྟར་ཁོ་བོ་ཅག་གིས་ངེས་ཤེས་རྙེད་པ་ཙམ་དུའང་མ་ཟད་རྗེ་དམ་པ་རང་ཉིད་ཀྱིས་ཀྱང་དེ་བཞིན་དུ་ཞལ་གྱིས་བཞེས་པར་སྣང་སྟེ། ཁོ་བོ་ཅག་རྗེ་ཉིད་ཀྱི་ཞབས་དྲུང་དུ་སླེབས་ནས་གླིང་དགའ་བདེ་བ་ཅན་གྱི་གདན་སར་བཀོད་པ་གནང་བའི་ཉིན་ཚོགས་དབུར་ཕྱིན་པ་འཁོར་ནས་ཞབས་དྲུང་དུ་སླེབས་པས། རྗེའི་གསུང་ལས་ད་ལམ་ཚེ་རིང་བའི་རྟེན་འབྲེལ་ཡོད་པས་ཁྱེད་བླ་མ་ན་རིམ་གྱིས་གཟིམ་མལ་དུ་སྡོད། ངེད་གདན་སྲབ་པ་འདི་ལ་སྡོད་པ་ཡིན་གསུངས་བྱུང་བ་ལ། བདག་ཤིན་ཏུ་སེམས་མཛངས་པས་མ་ནུས་པ་ན་རྗེ་ཉིད་ཀྱི་ཕྱག་གིས་བདག་གི་ལག་པ་ནས་བསྡུད་པར་མཛད་དེ་སྐྱེལ་བ་གནང་བྱུང་ཞིང་། གཞན་ཡང་དེར་སྐབས་དད་ལྡན་གྱི་སློབ་མ་མང་པོ་དང་བཅས་ཤིན་ཏུ་དགེས་པའི་ངང་ནས་གསུང་གླེང་རྒྱུན་རིང་བྱུང་བས་རྗེའི་གསུང་ལས། ད་ལམ་འདིར་འཚོགས་པའི་རང་རེ་དཔོན་སློབ་རྣམས་སྔོན་རྗེ་སེམས་དཔའ་ཆེན་པོ་ལ་ཟབ་པ་དང་རྒྱ་ཆེ་བའི་གསུང་ཆོས་ཀྱི་བཀའ་དྲིན་ཐོབ་པའི་གང་ཟག་ཀྱང་ཡིན་ནོ་གསུངས་བྱུང་པས། བདག་གི་བསམ་པ་ལ་སྔོན་འཇམ་པའི་དབྱངས་སངས་རྒྱས་རིན་ཆེན་གྱིས་རྗེ་སེམས་དཔའ་ཆེན་པོའི་དྲུང་དུ་བདེ་ཀྱེ་གསང་གསུམ་སོགས་ཀྱི་དབང་ཁྲིད་མན་ངག་མང་དུ་གསན་འདུག་པས། ངེད་རང་གི་རྨི་ལམ་དང་མཐུན་པར་རྗེ་བླ་མ་འདི་ཉིད་འཇམ་པའི་དབྱངས་སངས་རྒྱས་རིན་ཆེན་གྱི་རྣམ་པར་སྤྲུལ་པར་ཞལ་གྱིས་བཞེས་པར་འདུག་སྙམ་པའི་ངེས་ཤེས་དུང་དུང་པ་ཤར་ཞིང་། གཞན་ཡང་རྗེ་ཉིད་ཕྱིས་ཀྱི་མཁས་པ་རྣམས་ཀྱིས་མཛད་པའི་གསུང་རབ་ཀྱི་ནང་ནས་རྗེ་འཇམ་དབྱངས་ཉིད་ཀྱི་གསུང་རབ་རྣམས་ལ་མཆོག་ཏུ་བསྟོད་བཀུར་བསྔགས་གསུམ་མཛད་པ་ཞིག་འདུག་པ་དང་།
གཞན་ཡང་བདག་གིས་བརྩམས་པའི་གླིང་དགའི་བཅའ་ཡིག་ན། མགོན་ཁྱོད་དང་པོར་ཀུན་མཁྱེན་རྫོགས་སངས་རྒྱས། ། བར་དུ་ས་བཅུའི་བྱང་སེམས་བུདྡྷའི་མཚན། ། དུས་འདིར་དུས་གསུམ་མཁྱེན་པའི་བཤེས་གཉེན་ཆེ། ། ཀུན་གྱི་འགྲན་ཟླ་བྲལ་ལ་ཀུན་ནས་དད། ། ཅེས་དང་ཡང་དེའི་སྦྱར་བྱང་དུ་ཞེས་གླིང་དགའ་བདེ་བ་ཅན་ཆོས་གྲྭ་ཆེན་པོའི་བཅའ་ཡིག་མདོར་བསྡུས་འདི་ནི། ས་བཅུའི་བྱང་སེམས་ཆེན་པོ་བུདྡྷ་རཏྣའི་རྣམ་པར་སྤྲུལ་པ་རིགས་ཐམས་ཅད་དང་དཀྱིལ་འཁོར་ཐམས་ཅད་ཀྱི་ཁྱབ་བདག་དྲུག་པ་རྡོ་རྗེ་འཆང་ཆེན་པོའི་ངོ་བོར་གྱུར་པ་རྗེ་བཙུན་མུས་པ་ཆེན་པོ་སངས་རྒྱས་རྒྱལ་མཚན་ཞེས་སོགས་བྲིས་པ་དང་། ཡང་གསུང་ངག་རིན་པོ་ཆེའི་ཆོས་འབྱུང་དོན་གཉེར་དགའ་བ་བསྐྱེད་བྱེད་ཅེས་བྱ་བར། དེ་ལྟར་རྗེ་བཙུན་ས་བཅུའི་བྱང་སེམས་ཆེ། ། བུདྡྷ་རཏྣའི་མཚན་གྱི་སྤྲུལ་པའི་སྐུ། །
སངས་རྒྱས་བསྟན་པའི་རྒྱལ་མཚན་འཛིན་མཛད་པའི། ། བདག་གི་བྱང་ཆུབ་བར་གྱི་སྐྱབས་དེ་ལས། ། ཞེས་བྲིས་པའི་ཡི་གེ་རྣམས་རྗེ་ཉིད་ཀྱི་སྤྱན་ལམ་དུ་ཕབ་པ་ན། སྤྱིར་རྗེ་བླ་མ་འདི་ཉིད་ཡོན་ཏན་ཐམས་ཅད་སྦ་བར་མཛད་པས་ཞབས་དྲུང་དུ་བསྟོད་བཀུར་དང་བསྔགས་པ་བརྗོད་པ་ལ་ཤིན་ཏུ་མི་མཉེས་པ་ཞིག་ཡིན་ནའང་། གོང་དུ་བཀོད་པའི་ཡི་གེའི་ཚུལ་དེ་དག་གཟིགས་པའི་ཚེ། ཁོ་བོ་ནི་དེ་ལྟ་བུའི་ས་བཅུའི་བྱང་སེམས་ཀྱི་སྤྲུལ་པ་མ་ཡིན་ཞེས་བཀའ་མི་སྩོལ་བ་སོགས་རྒྱུ་མཚན་དུ་མའི་སྒོ་ནས། རྗེ་བཙུན་བླ་མ་འདི་ཉིད་ས་བཅུའི་བྱང་སེམས་ཆེན་པོ་བུདྡྷ་རཏྣའི་རྣམ་པར་སྤྲུལ་པར་གདོན་མི་ཟ་བར་གྲུབ་པ་ཡིན་ཞིང་། རྗེ་བཙུན་སངས་རྒྱས་རིན་ཆེན་དཔལ་བཟང་པོའི་ཞལ་སྔ་ནས་ཉིད་ས་བཅུའི་བྱང་ཆུབ་སེམས་དཔའ་ཡིན་པའི་ཚུལ་ནི། སྔོན་མཁན་ཆེན་གཞོན་ནུ་རྒྱལ་མཆོག་པའི་དྲུང་དུ་རྗེ་བྱམས་པ་ཆོས་འོད་བཞུགས་པའི་སྐབས་མཁན་ཆེན་གྱི་གསུང་ལས། ངེད་ཀྱི་གདན་ས་འདི་བྱང་ཆུབ་ཀྱི་སེམས་རྒྱུད་ལ་ཡོད་པ་ཞིག་གིས་བྱ་དགོས་པ་ལས།
ད་རེས་བྱམས་པ་ཆོས་འོད་ལ་བབས་སོ་ཞེས་གསུངས་བྱུང་བས། རྗེ་བྱམས་པ་ཆོས་འོད་ཀྱི་དགོངས་པ་ལ་ངེད་འདིར་གདན་ས་བྱས་ན་ནི་འདུ་འཛིའི་གཡེང་བས་མི་ཚེ་སྟོང་ཟད་དུ་འགྲོ་བ་འདུག་ཅིང་། མ་བྱས་ན་བླ་མའི་དགོངས་པ་མ་བསྒྲུབ་པར་འགྲོ་བར་འདུག་པས། དེ་བས་ན་ད་ལྟ་མུས་ཀྱི་གླིང་དགའ་ན་རྗེ་སེམས་དཔའ་ཆེན་པོར་གྲགས་པའི་སངས་རྒྱས་མི་གཟུགས་ཅན་ཞིག་བཞུགས་ཡོད་འདུག་པས་དེའི་དྲུང་དུ་འགྲོ་དགོས་པར་འདུག་དགོངས་འབྱོན་པར་བཞེད་ནས་གློ་བུར་གཤེགས་ཏེ། རྗེ་སེམས་དཔའ་ཆེན་པོ་དང་མཇལ་ནས་བདག་ལ་བདེ་ཀྱེ་གསང་གསུམ་སོགས་ས་སྐྱ་པའི་ཡབ་ཆོས་རྣམས་གནང་དགོས་ཚུལ་ཞུས་པས། ཁྱེད་ལ་ལས་འབྲེལ་བཞག་པའི་ལྷ་ཡིན་པས། ཆོས་གཞན་ལས་སྙུང་གནས་རང་ཟབ་པས་དབེན་གནས་ཡོ་མོར་སོང་ལ་སྙུང་གནས་ཁོ་ན་གྱིས་གསུངས་བྱུང་པ་བཞིན་ཐུགས་དམ་གྱི་མཐིལ་སྙུང་གནས་ལ་མཛད་པས། རིང་པོར་མ་ཐོགས་པར་འཕགས་པ་སྤྱན་རས་གཟིགས་མངོན་སུམ་དུ་ཞལ་གཟིགས་ཏེ། དེ་ནས་བཟུང་སྟེ་འཇིག་རྟེན་དབང་ཕྱུག་དང་གསུང་གླེང་རྒྱུན་མི་ཆད་པ་མཛད་པ་ལ་སོགས་པ་ཡོན་ཏན་བསམ་གྱིས་མི་ཁྱབ་པ་མངའ་བ་ལ་བརྟེན་སྤྱན་རས་གཟིགས་བྱམས་པ་ཆོས་འོད་ཅེས་གྲགས་པ་ཡིན་ཞིང་། དེ་ལྟ་བུའི་སྐྱེས་བུ་དམ་པ་དེ་ལ་འཇམ་པའི་དབྱངས་སངས་རྒྱས་རིན་ཆེན་ཉིད་ཀྱིས་སྙུང་གནས་ཀྱི་ཆོས་སྐོར་རྣམས་དང་།
དོན་ཞགས་རྒྱུད་ཆུང་གི་ལུང་སོགས་གསན་ནས་བླ་མར་བསྟེན་པར་མཛད་པ་ལས། སྐབས་ཤིག་གི་ཚེ་ན་སྔར་འཕྲོས་སོགས་མེད་པར་རྗེ་འཇམ་པའི་དབྱངས་ཉིད་ཀྱིས་གསང་ཐབས་སུ་མཇལ་བར་འབྱོན་པར་མཛད་པ་ན། དེའི་ཐོ་རངས་རྗེ་བྱམས་པ་ཆོས་འོད་པའི་དྲུང་དུ་སྤྱན་རས་གཟིགས་འོད་དང་འོད་ཟེར་འཕྲོ་བཞིན་པ་དང་བཅས་བྱོན་བྱུང་ནས། ཁྱོད་ཀྱི་དྲུང་དུ་དེ་རིང་ས་བཅུ་ལ་གནས་པའི་བྱང་ཆུབ་སེམས་དཔའ་ཆེན་པོ་ཞིག་འབྱོན་པ་ཡོད་པས་ཕྱག་དང་སྣ་ལེན་བཟང་པོ་གྱིས་གསུངས་པའི་ལུང་བསྟན་བྱུང་པས། རྗེ་བྱམས་པ་ཆོས་འོད་པས་སྔ་མོར་བཞེངས་ནས་སོ་ཡང་ཡང་མཛད་པས། འབྱོན་མཁན་གང་ཡང་མ་བྱུང་ཞིང་། དེ་ནས་ཕྱི་དྲོའི་ཆ་ལ་བབས་པ་ན་ཐུགས་ཐེ་ཚོམ་དུ་གྱུར་ནས་དགོན་པའི་མདོ་ན་མན༵་ལྟར༵་ཞིག་ཡོད་པ་དེར་བྱོན་ནས་བསྒུགས་པས་དེ་མ་ཐག་རྗེ་འཇམ་པའི་དབྱངས་སངས་རྒྱས་རིན་ཆེན་དཔོན་སློབ་རྣམས་བྱོན་བྱུང་བ་ན་སྔར་རྗེ་ཉིད་ཕྱག་ལན་སོགས་མི་མཛད་ཡོད་པ་ལ་དེར་སྐབས་རྗེ་འཇམ་དབྱངས་ཀྱི་ཕྱག་འབུལ་གོང་རྗེ་ཉིད་ཀྱིས་ཕྱག་མཛད་པས། རྗེ་འཇམ་དབྱངས་ཉིད་ཐུགས་བག་ཚ་བའི་རྣམ་པས་དེ་ལྟར་མི་མཛད་པ་ཞུ་ཞུས་པས། རྗེ་ཉིད་ཀྱི་གསུང་ལས། འདི་བཞིན་བྱེད་དགོས་པ་ངེད་རང་ལ་ཡི་དམ་ལྷའི་ལུང་བསྟན་ཞིག་བྱུང་བས་ཅང་མི་སྟོ་བ་ལགས་ཞེས་གསུངས་པར་གྲགས་སོ། །
རྒྱུ་མཚན་དེས་ན་འཇམ་པའི་དབྱངས་སངས་རྒྱས་རིན་ཆེན་དཔལ་བཟང་པོ་ཉིད་ས་བཅུའི་དབང་ཕྱུག་ཆེན་པོར་གདོན་མི་ཟ་བའི་གཏན་ཚིགས་ཡང་དག་པ་དང་ལྡན་པར་གོ་བར་བྱའོ། ། དེ་ལྟར་ན་བདག་ཅག་གི་ཡོངས་འཛིན་དམ་པ་འགྲན་ཟླ་དང་བྲལ་བ་འདི་ཉིད་ས་བཅུ་ལ་གནས་པའི་བྱང་སེམས་ཆེན་པོ་བུདྡྷ་རཏྣའི་མཚན་དང་དབྱེར་མེད་པར་བཞུགས་པ་གོང་དུ་བཤད་པ་ལྟར་དོན་ལ་གནས། དེའི་ཕྱིར་བསྐལ་པ་དཔག་ཏུ་མེད་པའི་སྔོན་རོལ་ནས་ཡོན་ཏན་གྱི་ཚོགས་རྒྱ་མཚོ་ལྟ་བུ་ལ་དབང་འབྱོར་པས་སྐུ་ཚེ་འདིར་ཐོས་བསམ་གྱི་བསླབ་སྦྱངས་སོགས་ལ་ལྟོས་པ་ནི་ག་ལ་ཞིག་སྟེ། དེ་ལྟར་ན་ཡང་སོ་སོ་སྐྱེ་བོ་རྣམས་ཁ་དྲང་བའི་ཕྱིར་དང་གདུལ་བྱའི་སྐྱེ་བོ་རྣམས་ཀྱི་བསམ་པ་དང་། ཁམས་དང་། བག་ལ་ཉལ་དང་འཚམས་པར་ཆོས་ཀྱི་འཁོར་ལོ་རྒྱ་ཆེན་པོ་བསྐོར་ཏེ་སྨིན་གྲོལ་ལམ་ལ་འགོད་པའི་ཕྱིར་བདག་ཅག་གི་དཔལ་ལྡན་བླ་མ་དམ་པ་འདིས་ཐོག་མར་ཡོངས་འཛིན་དམ་པ་རྣམས་ལས་སྡོམ་པ་གསུམ་གྱི་བཀའ་དྲིན་སོགས་གསན་པ་རྒྱ་མཚོའི་ཕ་རོལ་ཏུ་སོན་པར་མཛད་པའི་ཚུལ་མདོར་བསྡུས་པ་ཙམ་ཞིག་བརྗོད་ན། རྗེ་འདི་དགུང་ལོ་བཅུ་གཉིས་སུ་ཕེབས་པ་བག་ཡོད་ཅེས་པ་ཆུ་མོ་གླང་གི་ལོ་གླིང་དགའ་བདེ་བ་ཅན་གྱི་དགོན་པར་བྱོན་ནས། ཆོས་ཀྱི་རྗེ་མདོག་ལྷོ་མཁན་པོ་དཔལ་ལྡན་རིན་ཆེན་པའི་དྲུང་དུ་བསྟན་པའི་རྩ་བ་ཡོངས་རྫོགས་དགེ་བསྙེན་གྱི་སྡོམ་པ་རྣམ་པར་དག་པ་བཞེས་ཏེ་མཚན་སངས་རྒྱས་རྒྱལ་མཚན་ཞེས་བྱ་བར་གསོལ་ཞིང་། རབ་ཏུ་བྱུང་བའི་བརྟུལ་ཞུགས་ལའང་གནས་པར་མཛད་ནས་རྟེན་དེ་ལ་རྗེ་དཔལ་་་་་་ཤྲཱི་བྷཱུ་ཏི་རཏྣ་ཡིན་ལགས་མགོན་རིན་ཆེན་པ་གནས་ཀྱི་སློབ་དཔོན་དུ་བསྟེན་ཏེ་གླིང་དགའ་དགོན་པའི་སྒྲིགས་དང་མཐུན་པའི་ཀུན་སྤྱོད་དང་ཐོས་བསམ་རིམ་པར་མཛད་པའི་ཚུལ་ནི། ས་སྐྱ་པ་གོང་མ་ལྔ་དང་རྗེ་ངོར་པ་ཡབ་སྲས་སོགས་བླ་མ་གོང་མ་རྣམས་ཀྱི་བསྟོད་ཚོགས་བགྲང་བ་ལས་འདས་པ་དང་།
བཟང་སྤྱོད་སོགས་སྨོན་ལམ་གྱི་རིགས་མང་པོ་དང་། བདེ་ཀྱེ་གཉིས་ཀྱི་རྩ་བཤད་ཀྱི་རྒྱུད་སོགས་དང་། གཞན་ཡང་བདེ་ཀྱེ་གསང་གསུམ། རྡོ་རྗེ་ཕུར་པ། ཀུན་རིག ཚེ་དཔག་མེད་སོགས་སྒྲུབ་དཀྱིལ་གྱི་ཚོགས་དུ་མ། སྡོམ་པ་གསུམ་གྱི་རབ་ཏུ་དབྱེ་བའི་སྤྱི་ཊིཀ་ཀུན་མཁྱེན་གྱིས་མཛད་པ། དག་ལྗོན་སྤྱི་གསུམ་སོགས་དྲི་མ་མེད་པའི་གསུང་རབ་རྣམས་ལ་བསླབ་སྦྱངས་ཚུལ་བཞིན་དུ་མཛད་པ་ན། སྐུ་ཚེ་དུ་མར་གོམས་པ་ལྷུར་མཛད་པའི་བག་ཆགས་སད་པའི་སྟོབས་ཀྱིས་གཞུང་ལུགས་གང་ལ་ཡང་བརྡ་བསྟན་པ་ཙམ་གྱིས་ཚིག་དོན་གཉིས་ཀ་ཐོགས་མེད་དུ་མཁྱེན་པ་སོགས་མཁྱེན་རབ་ཀྱི་འཇུག་པ་གཞན་ལས་ཕུལ་དུ་བྱུང་བས་སྐྱེ་བོ་ཐམས་ཅད་ངོ་མཚར་བའི་གནས་སུ་གྱུར་པ་ཡིན་ལ། གཞན་ཡང་ཀྱེ་རྡོར་སྐོར་ལ་ཀུན་ཏུ་དགོས་པའི་གཞུང་བདུན།
ཊིཀྐ་གུར་རྒྱན། གནད་ཀྱི་གསལ་བྱེད། གཞུང་བཤད་སྙག་མ། སྲས་དོན་མ། དབང་ཆུ་ཆེན་མོ། ཀུན་མཁྱེན་གྱི་མན་ངག་རྣམ་བཤད། བདེ་ཆེན་བཅུད་སྙིང་། བདེ་ཆེན་རྒྱ་མཚོ། རྗེ་དཀོན་མཆོག་ལྷུན་གྲུབ་ཀྱི་ཁྲིད་ཡིག་མཛེས་རྒྱན་རྣམ་གཉིས། དབང་བཤད་ཆེན་མོ་སོགས་དང་།
བདེ་མཆོག་སྐོར་ལ། ནག་པོ་རྣམ་བཤད་ཆེན་མོ། ལུ་ཧི་པའི་རྣམ་བཤད་ཆེན་མོ་དཔག་བསམ་ལྗོན་པ། དྲིལ་བུ་པའི་རྣམ་བཤད། ནཱ་རོ་མཁའ་སྤྱོད་ཀྱི་རྣམ་བཤད། རིམ་བཞི་ལམ་སློང་། ནག་པོ་དཀྱིལ་ཆོག ནག་པོ་བཤད་སྦྱར། ལུ་ཧི་པའི་འབྲུ་འབུམ་ཆེན་མོ། རྩ་རྒྱུད་ཀྱི་ཊིཀྐ་མུ་ཏིག་ཕྲེང་བ།
རྣལ་འབྱོར་མ་ཀུན་སྤྱོད་ཀྱི་ཊིཀྐ་སོགས་དང་། གསང་བ་འདུས་པའི་སྐོར་ལ། དེའི་རྒྱུད་དང་རྒྱ་གཞུང་མང་པོ། གསང་འདུས་རྣམ་བཤད། སྟོང་ཐུན་ཆེན་མོ་སོགས་ཡིག་ཆ་མང་པོ་དང་། ཡོ་གའི་སྐོར་ལ། རྣམ་བཤད་ཆེན་མོ་དཔག་བསམ་ལྗོན་པ། གཞན་ཕན་སྐོར་གསུམ། ཀུན་མཁྱེན་གྱི་སྦྱོང་རྒྱུད་ཊིཀྐ། གཞན་ཕན་གནོད་འཇོམས།
རྗེ་རྡོ་རྗེའི་འཆང་གི་བྱ་སྤྱོད་སྤྱི་རྣམ་སོགས། བདེ་ཀྱེ་གསང་གསུམ། ཡོ་ག་བྱ་སྤྱོད་དང་བཅས་པའི་རྒྱུད་རྒྱ་གཞུང་། མན་ངག་གཞུང་ཕྲན་དང་བཅས་པའི་ཡིག་ཆ་མཐའ་དག་ཐུགས་སུ་ཚུད་པར་མཛད་དེ། རྗེ་བཙུན་དཀོན་མཆོག་རྒྱ་མཚོའི་དྲུང་དུ་ཤོག་བུ་མདའ་ཚད་ལ་ཉེ་བ་སྟོང་ཕྲག་གཉིས་ལྷག་ཙམ་ཞིག་དུས་གཅིག་ལ་རྒྱུགས་འབུལ་མཛད་པས། རྗེ་དཀོན་མཆོག་རྒྱ་མཚོའི་གསུང་གིས་དུས་ཀྱི་ཐ་མ་འདི་འདྲ་ལ་ཤེས་རབ་དང་རྩོལ་བ་དཔེ་བྲལ་དེ་ལྟ་བུ་གང་ལས་ཀྱང་ངོ་མཚར་ཆེ་ཞེས་པའི་བསྟོད་བཀུར་བསྔགས་གསུམ་དུ་མ་དང་བཅས་ཟང་ཟིང་གི་གནང་སྦྱིན་རྒྱ་ཆེན་པོ་སྩལ་ཅིང་མཉེས་པ་རབ་ཀྱི་མཐར་སོན་པ་མཛད་ཅེས་རྗེ་ཉིད་ཀྱི་གསུང་ལས་དངོས་སུ་ཐོས་ལ། གཞན་ཡང་འདུལ་བ་དང་། མངོན་པ་དང་། ཕ་རོལ་ཏུ་ཕྱིན་པ་དང་། དབུ་མ་སོགས་ཀྱི་གསུང་རབ་མཐའ་དག་ལ་ཡང་སྦྱངས་པ་མཐར་ཕྱིན་པ་མཛད་པ་ཡིན་ཏེ།
ཕྱིས་གཞུང་ལུགས་དེ་དག་ལ་མཁས་པར་གྲགས་པའི་སྐྱེས་བུ་དུ་མ་ཞབས་དྲུང་དུ་ལྷགས་པ་ན། གཞུང་ལུགས་དེ་དག་གི་དཀའ་བའི་གནད་རྣམས་ལ་དོགས་དཔྱོད་ཞུས་པའི་ཚེ། འདི་དང་འདིའོ་ཞེས་རྒྱས་བཤད་དོན་བསྡུས་དང་བཅས་བཀའ་སྩལ་པ་ན་མཁས་པ་ཆེན་པོ་དེ་དག་གི་གསུང་ལས། རྗེ་འདི་ནི་གསང་སྔགས་རྒྱ་མཚོའི་ཕ་རོལ་ཏུ་སོན་པ་ཞིག་ཡིན་མོད། གཞུང་ལུགས་མཐའ་དག་ལ་སྦྱངས་ཚུལ་རང་ཆེར་མ་བསྟན་ཏོ་སྙམ་ཡང་། བདག་ཉིད་ཆེན་པོ་འདི་ནི་བསྟན་པ་ཡོངས་རྫོགས་ཀྱི་བཤེས་གཉེན་མཁས་པ་སུས་ཀྱང་འགྲན་པར་མི་ནུས་པ་ཞིག་འདུག་ཅེས་སྨྲའོ། ། དེ་ལྟར་གཞུང་ལུགས་རབ་འབྱམས་དེ་རྣམས་ཀྱི་ཚིག་དོན་རྣམས་དཀའ་ཚེགས་མེད་པར་མེ་ལོང་དྭངས་པ་ལ་གཟུགས་བརྙན་བཀྲ་བ་ལྟར། བདག་ཉིད་ཆེན་པོ་འདིའི་ཐུགས་ལ་གསལ་བར་སྨིན་ཏེ། རིགས་པ་དང་མི་རིགས་པའི་ཚུལ་རྣམ་པར་འབྱེད་པ་ལ་སྨྲ་བའི་ཁྱུ་མཆོག་ཆེན་པོར་གྱུར་པ་ཡིན་ནོ། ། དེ་ནས་རྗེ་འདི་དགུང་ལོ་ཉི་ཤུར་ཕེབས་པ་དྲག་པོ་ཞེས་པ་ལྕགས་ཕོ་སྤྲེའུའི་ལོ་གསར་དུ་ཤར་བ་ན་དམ་པ་འདིས་སྲིད་པའི་ཕུན་ཚོགས་ཐམས་ཅད་རྨི་ལམ་ལྟར་སྙིང་པོ་མེད་ཅིང་བསླུ་བའི་ཆོས་ཅན་ཁོ་ནར་སྐུ་ཚེ་དཔག་ཏུ་མེད་པའི་སྔོན་རོལ་ནས་གཟིགས་ཏེ་འབྲས་བུ་མངོན་དུ་མཛད་ཟིན་ཀྱང་།
གཞན་ངོར་ངེས་ལེགས་དོན་དུ་གཉེར་བ་རྣམས་ཀྱི་སྡུག་བསྔལ་ཐམས་ཅད་ཀྱི་རྩ་བ་ཁྱིམ་གྱི་འཆིངས་བ་དུག་ཅན་གྱི་ཟས་བཞིན་དུ་སྤངས་ཏེ་བསྟན་པ་རིན་པོ་ཆེའི་སྒོར་འཇུག་དགོས་ཤིང་། དེ་ཡང་ཞུགས་ལ་ཡོངས་སུ་རྫོགས་པ་ནི་དགེ་སློང་གི་དངོས་པོ་ཉིད་ཡིན་པས་དེའི་སྡོམ་པ་ངེས་པར་ལེན་དགོས་སོ། ། ཞེས་བསྟན་པའི་ཕྱིར་དུ་ལྷ་དང་བཅས་པའི་འཇིག་རྟེན་པ་ཐམས་ཅད་ཀྱི་འདྲེན་མཆོག་དམ་པ་རྗེ་བཙུན་དཀོན་མཆོག་རྒྱ་མཚོ་བའི་དྲུང་དུ་མཁན་པོ་ཞུས་ཤིང་། ལས་ཀྱི་སློབ་དཔོན་ས་གསུམ་གྱི་འགྲོ་བའི་བླ་མ་རྗེ་བཙུན་ཆོས་དབང་ཕྱུག་པ་དང་། གསང་སྟོན་སློབ་དཔོན་གྲུབ་ཆེན་རིན་ཆེན་བཟང་པོ། གྲིབ་ཚོད་པ་རྗེ་ཚུལ་ཁྲིམས་འོད་ཟེར། གྲོགས་དན་པ་དགེ་སློང་ནམ་མཁའ་རྣམ་རྒྱལ་བས་མཛད་དེ་དགེ་འདུན་བཅུ་ཕྲག་གསུམ་ལྷག་ཙམ་གྱི་དབུས་སུ་ཚིགས་གསུམ་རིམ་པ་ཅན་གྱི་བསྙེན་པར་རྫོགས་པ་དགེ་སློང་གི་སྡོམ་པ་རྣམ་པར་དག་པ་ཐོབ་པར་མཛད་དེ་ཚུལ་ཁྲིམས་ཀྱི་ཕུང་པོ་མིག་འབྲས་ལྟར་གཅེས་པར་འཛིན་པ་མཛད་པ་ཡིན་ལ། ཡང་མཁན་སློབ་མཚན་ཉིད་དང་ལྡན་པ་དེ་དག་ལས་སོ་སོའི་ཆོ་ག་ལས་ཐོབ་པའི་སྡོམ་པ་གསུམ་གྱི་བཀའ་དྲིན་ནོད་པར་བཞེད་ནས་སྔ་ཕྱིར་བརྒྱུད་པའི་ཁྱད་པར་གཉིས་དང་ལྡན་པའི་སེམས་བསྐྱེད་སོགས་བྱང་ཆུབ་ཀྱི་མཆོག་ཏུ་སེམས་བསྐྱེད་པའི་སྡོམ་པ་རྣམ་པར་དག་པས་ཐུགས་རྒྱུད་བཏམས་པར་མཛད་དེ། བྱང་སེམས་ཀྱི་བསླབ་བྱ་མཐའ་དག་ཐུགས་ཉམས་སུ་བཞེས་ཏེ་ཉེས་ལྟུང་ཅུང་ཟད་ཙམ་གྱིས་ཀྱང་མ་གོས་པའི་སེམས་དཔའ་ཆེན་པོར་བཞུགས་ཤིང་། ཡང་རིག་པ་འཛིན་པ་སྔགས་ཀྱི་སྡོམ་པ་ནི།
གོང་གི་མཁན་སློབ་དེ་གཉིས་སོགས་མཚན་ཉིད་དང་ལྡན་པའི་རྡོ་རྗེ་སློབ་དཔོན་དུ་མ་ལས། རྒྱུད་སྡེ་རིན་པོ་ཆེ་རྣམས་ནས་གསུངས་པའི་དཀྱིལ་འཁོར་བསམ་གྱིས་མི་ཁྱབ་པ་རྣམས་སུ་དབང་དུས་སུ་ཐོབ་པར་གསུངས་པའི་སྡོམ་པའི་བཀའ་དྲིན་མང་དུ་ནོད་པར་མཛད་ནས་རྩ་བ་དང་ཡན་ལག་གི་ཉེས་ལྟུང་ཕྲ་མོས་ཀྱང་མ་གོས་ཤིང་། ཐ་མལ་གྱི་རྣམ་རྟོག་གང་གིས་ཀྱང་བརྫི་བར་མི་ནུས་པའི་བསྐྱེད་རྫོགས་ཀྱི་ཏིང་ངེ་འཛིན་གྱི་རྒྱུན་བཟང་པོ་ལ་དབང་འབྱོར་པ་ཞིག་སྟེ། མདོར་ན་སོ་ཐར་བྱང་སེམས་སྔགས་ཀྱི་སྡོམ་པ་གསུམ་ལ་ཉེས་པ་ཅུང་ཟད་ཙམ་གྱིས་ཀྱང་མ་གོས་པར་བཙུན་པའི་ཚད་དུ་བཞུགས་པའི་ཚུལ་ནི་གོང་དུ་མདོ་ཙམ་བཤད་པ་ལྟར་ཡིན་ལ། དེ་ལྟ་བུའི་བདག་ཉིད་ཆེན་པོ་འདི་ཉིད་གསུམ་ལྡན་གྱི་དགེ་སློང་རྡོ་རྗེ་འཛིན་པ་ཀུན་གྱི་གཙུག་རྒྱན་དམ་པར་བཞུགས་ནས། བརྒྱུད་པ་རྣམ་པར་དག་པ་ལས་འོངས་པའི་དམ་པའི་ཆོས་ཀྱི་གསན་པ་རྒྱ་མཚོའི་ཕ་རོལ་ཏུ་སོན་པར་མཛད་པའི་ཚུལ་ནི། བདག་ཅག་གི་བླ་མ་འདིས་འཕྲིན་ལས་རྒྱ་མཚོའི་མངའ་བདག་ས་གསུམ་གྱི་འགྲོ་བའི་བླ་མ་འཇམ་པའི་དབྱངས་དཀོན་མཆོག་རྒྱ་མཚོའི་ཞལ་སྔ་ནས་དགེས་པ་རྡོ་རྗེ་བཀའ་བབས་བཞིའི་དབང་། གསང་འདུས་རིགས་གསུམ། བདེ་མཆོག་ལཱུ་ནག་དྲིལ་གསུམ། སྦྱོང་དཀྱིལ་བཅུ་གཉིས་ཀྱི་དབང་སོགས་སྨིན་བྱེད་དབང་གི་རྣམ་གྲངས་བཅུ་ཕྲག་གསུམ་ཙམ་དང་།
གསུང་ངག་རིན་པོ་ཆེ་ལམ་འབྲས་བུ་དང་བཅས་པའི་གདམས་པ་ཟབ་མོའི་ཁྲིད་ཆ་ལག་ཡོངས་རྫོགས་དང་བཅས་པ་དང་། དེ་དག་གི་རྒྱབ་ཆོས་ལམ་འབྲས་བླ་མ་བརྒྱུད་པའི་རྣམ་ཐར་ཡོངས་རྫོགས་ཀྱི་ལུང་། གསུང་ངག་གླེགས་བམ་དཀར་ཆག་ནང་བཞིན་གྱི་ལུང་། པོད་དམར་མ་དཀར་ཆག་ནང་བཞིན་གྱི་ལུང་སོགས་ལུང་གི་རིགས་བསམ་གྱིས་མི་ཁྱབ་པ་གསན་ཅིང་། ཡང་འཁོར་ལོ་བདེ་མཆོག་གི་སྐོར་ལ། ནག་པོ་རིམ་བཞིའི་ཁྲིད། དྲིལ་བུ་རིམ་ལྔའི་ཁྲིད། བདེ་མཆོག་དཀར་པོའི་ཚེ་ཁྲིད་སོགས་དང་། དེ་དག་དང་སྒོ་འབྲེལ་བའི་ཆོས་སྐོར་ལ། བདེ་མཆོག་རྩ་རྒྱུད་དང་།
ནག་པོ་གཞུང་དྲུག དྲིལ་བུ་གཞུང་གསུམ་སོགས་ཡིག་ཆ་མང་པོའི་ལུང་དང་། ནཱ་རོ་མཁའ་སྤྱོད་ཀྱི་བྱིན་རླབས། དེའི་རྒྱ་གཞུང་དང་བོད་གཞུང་ཚད་ལྡན་མང་པོ་དང་། བདེ་མཆོག་སྐོར་གྱི་ཁྲིད་ཡིག་མང་པོའི་ལུང་སོགས་གསན་ཏོ། ། ཡང་དཔལ་གསང་བ་འདུས་པ་རིམ་ལྔའི་ཁྲིད་དང་འདིའི་རྒྱུད་དང་རྒྱ་གཞུང་ཚད་ལྡན་འཕགས་པ་ཡབ་སྲས་ཀྱིས་མཛད་པའི་ལུང་དང་། བོད་གཞུང་རྗེ་ཀུན་དགའ་བཟང་པོས་མཛད་པ་སོགས་གསང་བ་འདུས་པའི་མན་ངག་གཞུང་ཕྲན་དང་བཅས་པ་མ་ཚང་བ་མེད་པ་གསན་ནས་ཐུགས་སུ་ཚུད་པ་མཛད་ལ། གཞན་ཡང་དམ་པ་དེ་ཉིད་ཀྱི་དྲུང་དུ་གཤེད་དམར་སྤྲོས་མེད་ཀྱི་དམིགས་ཁྲིད་ཡིག་ཆ་དུ་མའི་ལུང་དང་བཅས་པ། ངན་སོང་སྦྱོང་རྒྱུད་ཀྱི་བཤད་ལུང་སོགས་ཡོ་ག་བྱ་སྤྱོད་དང་བཅས་པའི་རྒྱུད་སྡེ་དུ་མའི་བཤད་ལུང་དང་། གཞན་ཕན་སྐོར་གསུམ།
ཀུན་མཁྱེན་གྱི་གཞན་ཕན་གནོད་འཇོམས་སོགས་དང་། རྡོ་རྗེ་འཆང་གི་བྱ་སྤྱོད་སྤྱི་རྣམ་གྱི་བཤད་ལུང་སོགས་རྒྱུད་སྡེ་འོག་མ་གསུམ་གྱི་ཆོས་ཚུལ་རྒྱ་མཚོ་ལྟ་བུས་ཐུགས་རྒྱུད་བཏམས་པར་མཛད་ལ། ཡང་ཐེག་པ་ཆེན་པོའི་བློ་སྦྱོང་ཞེན་པ་བཞི་བྲལ་དང་། བློ་སྦྱོང་དོན་བདུན་མའི་ཁྲིད་སོགས་བློ་སྦྱོངས་གི་ཟབ་ཁྲིད་དུ་མ་དང་། བཀའ་གདམས་ཕ་ཆོས་བུ་ཆོས་ཀྱི་ལུང་སོགས་བློ་སྦྱོངས་གི་ཆོས་བསྐོར་ཡང་བསམ་གྱིས་མི་ཁྱབ་པ་གསན་པ་ཡིན་ལ། གཞན་ཡང་རྗེ་འདི་སྐུ་གཞོན་ནུའི་དུས་པཎ་ཆེན་ནམ་མཁའ་དབང་ཕྱུག་པའི་དྲུང་དུ་བཀའ་གདམས་ལྷ་བཞིའི་ཁྲིད་དང་རྗེས་གནང་། བཀའ་གདམས་གཞུང་དྲུག་སོགས་ཡིག་ཆ་མང་པོའི་ལུང་དང་བཅས་པ་གསན་ནས། མདོར་ན་བཀའ་གདམས་བསྟན་པའི་མངའ་བདག་ཆེན་པོར་ཡང་གྱུར་པ་ཡིན་ནོ། ། ཡང་རྗེ་བཙུན་དམ་པ་རཏྣའི་མཚན་ཅན་དེ་ཉིད་ཀྱི་དྲུང་དུ། གྲུབ་ཐོབ་ཁྱུང་པོ་རྣལ་འབྱོར་གྱི་ཟབ་ཆོས་ནེ་གུ་ཆོས་དྲུག་གི་ཁྲིད་བྱིན་རླབས་སོ་སོ་དང་བཅས་པ།
ཕྱག་ཆེན་གའུ་མའི་ཁྲིད་དང་བྱིན་རླབས། དེ་དག་གི་རྒྱབ་ཆོས་ཀྱི་ཡིག་ཆ་ཡོད་དོ་ཅོག་གི་ལུང་དང་བཅས་པ་མ་ཚངས་བ་མེད་པར་གསན་ནས་བརྩོན་འགྲུས་དྲག་པོས་ཐུགས་ཉམས་སུ་བཞེས་པ་ལ་བརྟེན་ནས་མཚོན་བྱེད་དཔེའི་ཡེ་ཤེས་ཐུགས་རྒྱུད་ལ་འཁྲུངས་ཤིང་། རྨི་ལམ་གྱི་གྲུབ་ཐོབ་ཆེན་པོར་གྱུར་པའི་ཚུལ་སོགས་གོང་དུ་ཟུར་ཙམ་བཤད་པ་ལྟར་ཡིན་ལ། ཡང་རྗེ་དཀོན་མཆོག་རྒྱ་མཚོའི་དྲུང་དུ་མགོན་པོའི་རྩ་གསུམ་འཁོར་ལོ་ལ་བརྟེན་པའི་ཁྲིད་དང་། དེའི་ཡིག་ཆ་མང་པོའི་ལུང་དང་བཅས་པ་དང་། རྗེས་གནང་གི་སྐོར་ལ། སྒྲུབ་ཐབས་བརྒྱ་རྩ་དང་རྒྱ་མཚོ་སྟེ་རྗེས་གནང་གི་བཀའ་སྲོལ་ཆེན་པོ་གཉིས་དང་། ཟུར་བཀའ་བཅུ་ཕྲག་གསུམ་གྱིས་ལྷག་པ་སོ་སོའི་ཡིག་ཆའི་ལུང་དང་བཅས་པ་དང་། གཞན་ཡང་ལུང་གི་སྐོར་ལ། རྗེ་ས་ཆེན་གྱི་བཀའ་འབུམ་ཕལ་ཆེར་གྱི་ལུང་།
རྗེ་རྡོ་རྗེ་འཆང་སོགས་བསྟན་འཛིན་ཚད་ལྡན་རྣམས་ཀྱི་གསུང་འབུམ་ཕལ་ཆེར་གྱི་ལུང་། ཁྱད་པར་རྗེ་སེམས་དཔའ་ཆེན་པོའི་བཀའ་འབུམ་ཡོངས་རྫོགས་ཀྱི་ལུང་སོགས་ལུང་གི་རིགས་བགྲང་བ་ལས་འདས་པ་ཞིག་གསན་པ་ཡིན་ནོ། ། ཡང་བདག་ཅག་གི་འདྲེན་པ་དམ་པ་འདིས་མཁས་བཙུན་བཟང་གསུམ་གྱི་མངའ་བདག་ཏུ་གྱུར་ཅིང་། ལྷག་པར་དཔལ་འཁོར་ལོ་སྡོམ་པའི་ལྷ་ཚོགས་དང་དབྱེར་མེད་དུ་བཞུགས་པའི་གྲུབ་པའི་དབང་ཕྱུག་ཆེན་པོ་རྗེ་བཙུན་དམ་པ་ཆོས་དབང་ཕྱུག་པའི་དྲུང་དུ་དགེས་པ་རྡོ་རྗེའི་རྒྱུ་དུས་དང་ལམ་དུས་ཀྱི་དབང་ལན་གྲངས་དུ་མ་སོགས་དེ་སྐོར་གྱི་ཟབ་ཆོས་དུ་མ་ཞིག་ཞིབ་ཅིང་མཐའ་ཆོད་པ་གསན་ཅིང་། ཁྱད་པར་འཁོར་ལོ་སྡོམ་པ་ལཱུ་ནག་དྲིལ་གསུམ་གྱི་དབང་དང་ཁྲིད་ཡོངས་རྫོགས། རྗེ་བཙུན་ནཱ་རོ་མཁའ་སྤྱོད་ཀྱི་ཁྲིད་དང་བྱིན་རླབས། འདི་ལ་བརྟེན་པའི་འཕོ་བ་ཆིག་བརྒྱུད་མ་སོགས་ཤིན་ཏུ་ཟབ་པའི་ཡང་རྩེར་གྱུར་པ་ཐམས་ཅད་དང་། དེ་དག་དང་སྒོ་འབྲེལ་བའི་བདེ་མཆོག་རྩ་བཤད་ཀྱི་རྒྱུད། ནག་པོ་གཞུང་དྲུག ལཱུ་ཧི་པའི་སྨད་ལྔ།
དྲིལ་བུ་གཞུང་གསུམ་སོགས་རྒྱ་གཞུང་ཚད་ལྡན་བསམ་གྱིས་མི་ཁྱབ་པ་དང་། རྗེ་ས་ཆེན་ཡབ་སྲས། རྡོ་རྗེ་འཆང་ཀུན་དགའ་བཟང་པོ། སེམས་དཔའ་ཆེན་པོ། ཀུན་མཁྱེན་ཆེན་པོ། འཇམ་པའི་དབྱངས་སངས་རྒྱས་རིན་ཆེན་སོགས་རྗེ་བཙུན་ས་སྐྱ་པའི་བསྟན་འཛིན་ཡོངས་གྲགས་མང་པོས་མཛད་པའི་འདི་སྐོར་གྱི་བོད་གཞུང་ཚད་ལྡན་བགྲང་བར་དཀའ་བ་ལྟ་བུ་ཞིག་གི་ལུང་དང་བཤད་པར་བཅས་པ་གསན་པ་ཡིན་ལ། དེ་ལྟར་འཁོར་ལོ་སྡོམ་པའི་རྒྱུད་དང་རྒྱ་གཞུང་དབང་ཁྲིད་ལུང་མན་ངག་མ་ལུས་པའི་ཟབ་དོན་གྱི་ནོར་བུས་འདྲེན་པ་དམ་པ་འདིའི་ཐུགས་ཀྱི་རྒྱ་མཚོ་ཡོངས་སུ་བཏམས་ཏེ། ཟབ་ཁྲིད་ཀྱི་སྙིང་པོ་ལ་རྩེ་གཅིག་ཏུ་མཛད་པ་ལ་བརྟེན་བླ་མ་དང་ལྷག་པའི་ལྷའི་ལུང་བསྟན་ཁྱད་པར་ཅན་བརྙེས་པའི་ཚུལ་དང་། སྦྱོར་ལམ་རྩེ་མོའི་ཡེ་ཤེས་མངོན་དུ་མཛད་ཅིང་། ཏིང་ངེ་འཛིན་བསྒོམས་པ་ལས་བྱུང་བའི་ལྷའི་མིག་གི་མངོན་པར་མཁྱེན་པ་ཐོབ་ནས་འཆི་འཕོ་བ་དང་སྐྱེ་བ་ལེན་པ་སོགས་ཐོགས་མེད་དུ་མཁྱེན་པ་དང་།
མཁའ་སྤྱོད་མའི་འདའ་ཀ་མ་ཟབ་མོའི་རྣལ་འབྱོར་འབྱོངས་པ་རབ་གྱི་མཐར་སོན་པའི་མཚན་མ་ངོ་མཚར་ཅན་མིག་ཡོད་ཀུན་གྱི་མངོན་དུ་གྱུར་པའི་ཚུལ་སོགས་ནི་སྔར་བཤད་པ་ལྟར་ཡིན་ནོ། ། གཞན་ཡང་རྗེ་བཙུན་དམ་པ་དེ་ཉིད་ཀྱི་དྲུང་དུ་ཡོ་གའི་རྣམ་བཤད་དཔག་བསམ་ལྗོན་པའི་བཤད་པ་ལུང་དང་བཅས་པ་ཡང་ནོས་ཤིང་། རྗེས་གནང་གི་སྐོར་ལ། སྒྲོལ་མ་སོགས་བར་ཆད་ཞི་བའི་ལྷ་རྣམས་དང་། འཇིག་རྟེན་དབང་ཕྱུག་སོགས་བྱང་ཆུབ་ཀྱི་སེམས་རྒྱས་པའི་ལྷ་དུ་མ་དང་། སྒྲོལ་དཀར་དང་རྣམ་རྒྱལ་སོགས་ཚེ་རྒྱས་པའི་ལྷ་རྣམས་དང་། འཇམ་དཔལ་དང་མི་གཡོ་བ་སོགས་བློ་གྲོས་རྒྱས་པའི་ལྷ་མང་པོ་དང་། ཛམྦྷ་ལ་དང་ནོར་རྒྱུན་མ་སོགས་ནོར་རྒྱས་པའི་ལྷ་དུ་མ་དང་། ཕྱག་རྡོར་དང་རྟ་མགྲིན་སོགས་གནོད་པ་འཇོམས་པའི་ལྷ་རྣམས་དང་། དམར་པོ་སྐོར་དང་།
དབང་ཕྱུག་མ་མཆེད་གསུམ་སོགས་དབང་བསྡུད་ཀྱི་ལྷ་རྣམས་དང་། ནག་པོ་ཆེན་པོ་ལྕམ་དྲལ་དང་། གདོང་བཞི་པ་སོགས་བསྟན་པ་བསྲུང་ཞིང་དྲག་པོའི་ལས་བསྒྲུབ་པའི་ལྷ་དུ་མ་སོགས་མཆོག་དང་ཐུན་མོང་གི་དངོས་གྲུབ་བདེ་བླག་ཏུ་སྩོལ་བའི་ལྷག་པའི་ལྷ་བགྲང་བ་ལས་འདས་པའི་རྗེས་གནང་བཀའ་གཏད་མན་ངག་སོགས་ཞིབ་ཏུ་གསན་པ་ཡིན་ལ། དེ་ལྟར་ཟབ་དོན་གྱི་མན་ངག་རྒྱ་མཚོ་ལྟ་བུའི་མངའ་བདག་ཏུ་གྱུར་པའི་རྗེ་བཙུན་དམ་པ་ཆོས་དབང་ཕྱུག་པ་ཉིད་ལ། བདག་ཅག་གི་བླ་མ་འདིས་རྩ་བའི་བླ་མ་རྣམས་ཀྱི་ནང་ནས་མཆོག་དམ་པར་འཛིན་པར་མཛད་པ་ཡིན་ཏེ། རྗེའི་གསུང་ལས། ངེད་ནི་ཆོས་དབང་ཕྱུག་པ་དང་མཇལ་རེས་བཞིན། ངའི་བླ་མ་འདི་འཕགས་པའི་གནས་བརྟན་ཞིག་མ་གཏོགས་མི་ཕལ་པ་ཞིག་ཡིན་སྙམ་པ་ནམ་ཡང་འོང་མ་མྱོང་ཞེས་གསུངས་ཤིང་། ཡང་རྗེའི་གསུང་ལས། ངེད་ཀྱིས་རྗེ་ཆོས་དབང་ཕྱུག་པ་ལ་དབང་ཁྲིད་བྱིན་རླབས་སོགས་ཆོས་གང་ཞུས་ཀྱང་།
དེ་དང་འབྲེལ་བའི་ལྷག་པའི་ལྷ་གང་ཡིན་དེར་བསྒོམས་ནས་ཞུས་པས་བྱིན་རླབས་ཅུང་ཟད་ཞུགས་པ་ཡིན་སྙམ་པ་ཡོད་ཅེས་གསུངས་ལ། དུས་སྐབས་ཕལ་ཆེར་དུ་རྗེ་བཙུན་དམ་པ་དེ་ཉིད་ཀྱི་སྐུ་གསུང་ཐུགས་ཀྱི་མཛད་སྤྱོད་རྣམ་པར་དག་པའི་བཀའ་མཆིད་ཁོ་ན་གསུངས་ཤིང་། སྤྱིར་ཡང་བདག་ཅག་གི་བླ་མ་འདི་ལ་འདྲེན་པ་ཐམས་ཅད་ཀྱིས་མ་འོངས་པའི་བསྟན་པའི་སྲོག་ཤིང་ཆེན་པོར་འགྱུར་བ་མཁྱེན་པའི་ཚུལ་དུ་རྩེ་གཅིག་ཏུ་ཐུགས་བརྩེ་བ་ཆེན་པོས་སྐྱོང་བར་མཛད་པའི་རྒྱུན་ཁོ་ན་བྱུང་བ་ཡིན་ནོ་ཞེས་ཐོས་ལ། ལྷག་པར་རྗེ་ཆོས་དབང་ཉིད་ཀྱིས་བུ་གཅིག་པའི་མ་བཞིན་དུ་ཐུགས་བརྩེ་བ་ཆེན་པོས་སྲས་ཀྱི་མཆོག་དམ་པར་འཛིན་པར་མཛད་པ་ཡིན་ནོ་ཞེས་ཐོས་སོ། ། ཡང་བདག་ཅག་གི་འདྲེན་པ་དམ་པ་འདིས་གནས་ཀྱི་སློབ་དཔོན་རྗེ་དཔལ་ལྡན་རིན་ཆེན་ཤྲཱི་བྷུ་རཏྣ། པའི་དྲུང་དུ་རྒྱལ་སྲས་རིན་པོ་ཆེ་ཐོགས་མེད་བཟང་པོ་དཔལ་གྱི་བཀའ་འབུམ་ཡོངས་རྫོགས་ཀྱི་ལུང་གསན་ཅིང་། ཡང་ཆོས་རྗེ་གྲགས་པ་མཐའ་ཡས་པའི་དྲུང་དུ་དགེས་པ་རྡོ་རྗེའི་རྩ་རྒྱུད་བརྟག་པ་གཉིས་པའི་བཤད་པ་དང་། སྐབས་དེར་སྔོན་འགྲོར་དགོས་པའི་རྒྱུད་སྡེ་སྤྱི་རྣམ་དང་ལྗོན་ཤིང་སོགས་ཀྱི་ལུང་བཤད་ཀྱང་གསན། ཡང་རྗེ་ཞེ་དགོན་པ་ཆོས་ཀྱི་རྒྱལ་མཚན་གྱི་དྲུང་དུ་སྐྱེ་མེད་དོ་པ་ཆོས་ཤེས་ནས་བརྒྱུད་པའི་གཅོད་སྐོར་གསུམ་གྱི་ཁྲིད་སྨིན་རྒྱས་སུ་ནོས་ནས་དེ་དང་འབྲེལ་བའི་ཆོས་སྐོར་ཡོངས་རྫོགས་ཀྱི་ལུང་སོགས་བུམ་པ་གང་བྱོའི་ཚུལ་དུ་གསན་ནས་སྒོམ་པས་ཉམས་སུ་བཞེས་པ་ལ་བརྟེན་མན་ངག་འདིས་སྒོ་ནས་ཀྱང་གཞི་བདག་གདུག་པ་ཅན་དམ་ལ་བཏགས་པའི་ཚུལ་སོགས་མདོ་ཙམ་སྔར་བཤད་པ་ལྟར་ཡིན་ནོ། ། གཞན་ཡང་བདག་ཅག་གི་འདྲེན་པ་དམ་པ་འདིས་ཁོ་བོ་ཅག་གི་ཡོངས་འཛིན་དམ་པ་དཔལ་ས་སྐྱ་པ་སྔགས་འཆང་གྲགས་པ་བློ་གྲོས་རྒྱལ་མཚན་དཔལ་བཟང་པོའི་ཞལ་སྔ་ནས་ལ་བདེ་མཆོག་ནག་པོ་པའི་དབང་།
རྡོ་རྗེ་ཕུར་པའི་དབང་། དཀར་བདུད་ལྕམ་དྲལ་གྱི་རྗེས་གནང་སོགས་ཟབ་ཆོས་འགའ་ཞིག་གསན་པ་ཡིན་ལ། ཡང་རྗེ་རི་བོ་ཆེ་པ་སྐལ་བཟང་འགྱུར་མེད་བདེ་ཆེན་ལ་བདེ་མཆོག་ལྷ་ལྔའི་དབང་སོགས་ཆོས་འབྲེལ་འགའ་ཞིག་ནོད་པར་མཛད་ཅིང་། རྗེ་རིན་ཆེན་ཆོས་འཕེལ་བའི་ཞལ་སྔ་ནས་གཞུང་བཤད་སྲས་དོན་མའི་བཤད་པ་ཤིན་ཏུ་རྒྱས་ཤིང་ཞིབ་པ་དང་། ཞལ་གྱི་ཚེ་སྒྲུབ་གུར་བདུན་མ། སེར་པོད་ཀྱི་ལུང་སོགས་ཆོས་ཚུལ་མང་དུ་གསན་ཅིང་། ཡང་རྗེ་བྱམས་པ་རབ་བརྟན་པའི་དྲུང་དུ་རྗེ་བཙུན་ས་སྐྱ་པ་ཡབ་སྲས་ཀྱི་ཐུན་མོང་མ་ཡིན་པའི་བསྟན་སྲུང་དབང་པོ་རྣམས་ཀྱི་རྗེས་གནང་བཀའ་གཏད་སོགས་དང་། ཁྱད་པར་ཟབ་མོའི་ཡང་རྩེ་རྡོ་རྗེ་བྲག་རྫོང་མའི་ཕྱི་ནང་གསང་བའི་ཁྲིད་ཞར་བྱུང་གི་མན་ངག་དུ་མ་དང་བཅས་པ་དང་། དེ་དག་གི་རྒྱབ་ཆོས་མེ་འབར་མའི་ལུང་། ཞིང་སྐྱོང་ཆེན་པོའི་མན་ངག་གི་ཡིག་ཆའི་ལུང་དང་བཅས་པ་སོགས་ས་སྐྱ་པའི་ཆོས་སྐྱོང་རྣམས་ཀྱི་ཆོས་སྐོར་ཡོངས་རྫོགས་གསན་ནས་ཟབ་མོའི་དོན་རྣམས་ཐུགས་ཉམས་སུ་བཞེས་པ་ལ་བརྟེན་བསྟན་སྲུང་དབང་པོ་རྣམས་ཀྱིས་གང་བསྒོ་བའི་འཕྲིན་ལས་ཐོགས་མེད་དུ་བསྒྲུབས་པ་དང་།
དེའི་ནུས་པའི་སྒོ་ནས་སྟོབས་ལྡན་གྱི་འབྱུང་པོ་གནས་སྤར་བའི་ཚུལ། ལྷག་པར་ཞིང་སྐྱོང་ཆེན་པོ་ཉིད་མཆོག་ཏུ་འགོ་བའི་ལོ་རྒྱུས་སོགས་ནི་མདོ་ཙམ་གོང་དུ་བསྟན་ཟིན་པ་ལྟར་ཡིན་ལ། དུས་དེར་རྗེ་ཆོས་འོད་ཟེར་ལ་ཡང་ཤིན་ཏུ་ཟབ་པའི་ཚེ་སྒྲུབ་ཞག་བདུན་མར་གྲགས་པ་དང་། འཇིགས་བྱེད་རོ་ལངས་བརྒྱད་སྐོར་གྱི་དབང་སོགས་ཀྱང་གསན་པ་ཡིན་ནོ། ། དེ་ལྟར་བདག་ཉིད་ཆེན་པོ་འདི་ཉིད་ཀྱིས་མཁས་ཤིང་གྲུབ་པ་བརྙེས་པའི་སྐྱེས་ཆེན་དུ་མ་ཞིག་ལས་ཟབ་རྒྱས་གསན་པ་རྒྱ་མཚོའི་ཕ་རོལ་ཏུ་སོན་པར་མཛད་ནས་ཡོངས་འཛིན་དམ་པ་རྣམས་ཀྱི་ཞལ་གྱི་བུམ་བཟང་ལས་འོངས་པའི་ཟབ་པ་དང་རྒྱ་ཆེ་བའི་དམ་པའི་ཆོས་ཀྱི་བདུད་རྩི་རྣམས་རྣམ་དཔྱོད་ཡངས་པའི་སྙིམ་པས་ཡང་ཡང་གསོལ་བ། བློ་གྲོས་རོ་འཛིན་གྱི་དབང་པོས་དགེས་པར་མྱངས་པས་ལུང་རྟོགས་ཀྱི་ཡོན་ཏན་གྱི་བཅུད་ཀྱིས་སྐུ་གསུང་ཐུགས་ཀྱི་དབང་པོ་ཡོངས་སུ་བརྟས་པར་གྱུར་ནས། སླར་ཡང་འགྲོ་བ་རྣམས་འཆི་བ་མེད་པའི་གནས་སུ་ཕྱིན་པར་བྱེད་པའི་བསྟན་པའི་བདུད་རྩི་དེ་ཉིད་ཡུན་རིང་དུ་མི་ནུབ་ཅིང་གནས་པར་གྱུར་ཅིག་སྙམ་དུ་དགོངས་པའི་ལྷག་བསམ་རྣམ་པར་དག་པ་ཁོ་ནས་དབང་བྱས་ཏེ། ཕྱོགས་དང་རིགས་མེད་པའི་གདུལ་བྱ་བློ་གསལ་ཞིང་དོན་དུ་གཉེར་བའི་དད་འདུན་ཅན་རྣམས་ལ་དམ་པའི་ཆོས་འཆད་པ་གཙོ་བོར་གྱུར་པའི་མཁས་པའི་བྱ་བ་རྣམ་པ་གསུམ་གྱིས་ཉིན་མཚན་དུས་འདའ་བར་མཛད་པ་ལས། དེ་ཡང་འཆད་པ་ཉི་མའི་འོད་ཟེར་གྱིས་གདུལ་བྱའི་བློ་གྲོས་ཀྱི་པདྨོ་རྒྱས་པར་མཛད་པའི་ཚུལ་ཡང་། སྙིགས་མའི་དུས་ཀྱི་སེམས་ཅན་རྣམས་ལ་ཐུགས་བརྩེ་བ་ཆེན་པོས་གཟིགས་ནས་རྗེས་སུ་འཛིན་པར་འདོད་པའི་འདུན་པ་བཟང་པོས་ཉེ་བར་དྲངས་ཏེ།
སྨིན་བྱེད་དབང་གི་ཆུ་རྒྱུན་འབེབས་པའམ། གྲོལ་བྱེད་ཁྲིད་ཀྱིས་གདམ་ངག་སྟོན་པའམ། མཐའ་དྲུག་ཚུལ་བཞིས་རྒྱུད་དོན་འབྱེད་པའམ། སྙན་བརྒྱུད་ཟབ་མོས་བྱིན་རླབས་སྩོལ་བའམ། རྣམ་དག་ཆོ་གས་སྡོམ་པ་འབོག་པ་ལ་སོགས་པ་བསྟན་པའི་བྱ་བ་གང་མཛད་ཀྱང་དེ་ཁོ་ན་ལ་སྦྱངས་པ་ལྟར། ཚིག་གི་ཚོགས་གཞན་གྱིས་བཟུང་སླ་ཞིང་རྣ་བར་སྙན་པ་དང་། དོན་གྱི་དངོས་པོ་ཟབ་ཅིང་ངེས་པའི་དོན་ལ་འབབ་པ་དང་། ཚིག་དོན་གཉིས་ཀ་འབྲེལ་ལེགས་ཤིང་རྟོགས་པར་སླ་བ་ལ་སོགས་པ་འཆད་པ་པོའི་ཡོན་ཏན་ཐམས་ཅད་ཚངས་ཞིང་། མི་འཆད་པ་དང་། ལེགས་པར་མི་འཆད་པ་དང་།
ཐེ་ཚོམ་གྱི་འཆད་པ་དང་། ཡིད་ཆགས་སྡང་གི་དྲི་མ་ཅན་དང་། བརྗོད་པ་མཐོ་དམན་ཅན་ལ་སོགས་པ་འཆད་པའི་སྐྱོན་ཐམས་ཅད་སྤངས་ཏེ་སྒོ་གསུམ་ཀུན་སྤྱོད་རྣམ་པར་དག་པའི་སྒོ་ནས། བློ་ཆེན་རྣམས་ལ་ཟབ་རྒྱ་ཆེ། ། བློ་ཆུང་གཟུང་བདེ་གོ་སླ་བ། ། ཕྱི་ནས་ཚིག་དོན་འབྲེལ་ཆགས་པ། ། དོན་ཕྲ་འགལ་འབྲེལ་དཔྱོད་ཅིང་བཤད། ། ཅེས་པ་ལྟར་བཤད་བྱའི་ཆོས་གང་དང་གང་ཡིན་པ་དེ་དང་དེའི་ཚིག་དོན་ཐམས་ཅད་རྒྱུ་མཚན་དང་བཅས་ཏེ་ཞིབ་ཏུ་བཤད་ནས། མཐར་དེ་ཐམས་ཅད་ཀྱི་སྙིང་པོ་བསྡུས་པ་ནི་འདི་ཡིན་ནོ། ། ཞེས་སློབ་མ་མཁས་རྨོངས་ཐམས་ཅད་ཀྱི་བློ་ལ་འཆར་བདེ་ཞིང་།
ལག་པར་བཟུང་དུ་ཡོད་པ་ལྟ་བུའི་དོན་གྱི་འབྲས་བུ་ཞིག་སྟོན་པར་མཛད་པས་ན། འཆད་པའི་ཚུལ་གང་ལ་ཡང་བདག་ཉིད་ཆེན་པོ་འདི་ལྟ་བུ་གཞན་ལ་ཡོད་པ་མ་མཐོང་ཞིང་། གཞུང་དང་དོན་གྱི་ཆ་གང་འཆད་ཀྱང་ཐམས་ཅད་མཁྱེན་པའི་གསུང་གི་རྣམ་པར་ཐར་པ་འཛིན་པ་ཞིག་ཡིན་ལ། ལྷག་པར་ཐུན་མོང་དང་ཐུན་མོང་མ་ཡིན་པའི་ཟབ་མོའི་ཁྲིད་ཀྱི་རིགས་མི་འདྲ་བ་དུ་མ་ཞིག་སྟོན་པར་མཛད་པ་དེ་དག་ཀུན་ལ་སླ་ཆོས་དང་། རིགས་འདྲ་རུང་མཐུན་སྦྱོར་བ། རང་བཟོ་ལ་སོགས་པའི་དྲི་མ་མཐའ་དག་དང་བྲལ་བ། དེ་རང་གི་སྐབས་སུ་བབས་པའི་སྤྱི་དང་ཁྱད་པར་གྱི་འཆད་པར་འོས་པ་རྣམས་ཅུང་ཟད་ཀྱང་མ་ལུས་པ། མ་ལྷག་པ། མ་ནོར་བ། མ་འཆོལ་བ།
མ་གབ་པར་གསུངས། གསལ་ཞིང་གོ་བདེ་ལ་དལ་བྲེལ་སྙོམས་པ། འབྲེལ་ཆགས་ཤིང་གདངས་སྙན་པའི་སྒོ་ནས་ལྷུག་པར་འདོམས་པར་མཛད་པ་ཡིན་ལ། ཐ་ན་རྗེས་གནང་ངམ། བཟླས་ལུང་ཆུང་ངུ་ཞིག་གནང་ནའང་། དེའི་རྩ་བའི་ཁུངས་ཀྱི་ཡི་གེ་འདི་ཡིན། དེ་ལ་རྒྱ་བོད་དུ་བཤད་སྲོལ་མི་འདྲ་བ་དང་། དེ་དག་གི་བཞེད་སྲོལ་སོ་སོས་འདི་ལྟར་བཞེད། བླ་མ་བརྒྱུད་པ་རྣམས་ཀྱིས་ཉམས་བཞེས་མཛད་པས་ངོ་མཚར་གྱི་ལྟས་བྱུང་བའི་ལོ་རྒྱུས་འདི་ལྟར་ཡོད། སྤྱིར་འདི་ལ་ཡིག་སྣ་འདི་ཙམ་མཆིས།
ད་ལྟ་ལག་ལེན་ཡི་གེ་འདི་དང་འདིའི་ཐོག་ནས་བྱེད། བླ་མའི་ཞལ་ལས་བྱུང་བའི་ཁྱད་པར་གྱི་ཞལ་ཤེས་འདི་ལྟ་བུ་ཡོད་གསུངས་པ་སོགས་དཔྱོད་ལྡན་རྣམས་ཀྱི་བློའི་ཡུལ་དུ་འདི་ཁོ་ནས་དོན་ཐམས་ཅད་འགྲུབ་པ་འདུག་སྙམ་པའི་བླ་མ་དང་། ལྷ་དང་གདམ་ངག་ལ་དུས་དེ་ཉིད་དུ་མི་ཕྱེད་པའི་དད་པ་ཐོབ་པ་ཞིག་འབྱུང་ལ། དེ་བཞིན་དུ་དབང་བསྐུར་མཛད་པ་རྣམས་ཀྱང་དཀྱིལ་ཆོག་གི་ངག་འདོན། ཤར་སྦྱངས་ཀྱི་ལུང་ཉན་ཙམ་མ་ཡིན་པར་གདན་གསུམ་ཚང་ཞིང་ཡོངས་དག་བཞིའི་སྒོ་ནས་འདག་བྱ་དག་བྱེད་མཐའ་དག་ལེགས་པར་ཞིབ་ཏུ་ངོ་སྤྲོད་ཅིང་། ལྷག་པར་ཡེ་ཤེས་ཆེན་པོའི་ཏིང་ངེ་འཛིན་གྱིས་རྒྱུད་བྱིན་གྱིས་བརླབས་པས་ལུས་ངག་ཡིད་གསུམ་ལ་ཉམས་ཀྱི་འགྱུར་བ་མནན་གྱིས་མི་ཐུབ་པ་དང་། དབང་དེ་གྲོལ་བ་དང་། ད་ལན་ངའི་རྒྱུད་ལ་སྔགས་ཀྱི་སྡོམ་པ་རྣམ་པར་དག་པ་ངེས་པར་སྐྱེས་བྱུང་སྙམ་པའི་ངེས་པའི་ཤེས་པ་གཏིང་ཚུགས་པ་འབྱུང་། ཆོས་གང་གནང་བའི་ཚེའང་གསུང་གི་གདངས་ཐོས་པ་ཙམ་གྱིས་ཐ་མལ་གྱི་རྟོག་པ་རགས་པ་རྣམས་ཉལ་གྱིས་འགྲོ། དམིགས་པའི་མཚམས་མཚམས་སུ་འདི་ལྟར་བྱེད་ཅེས་རྗེ་ཉིད་ཀྱང་ལྟ་སྟངས་དང་བཅས་པའི་སྒོ་ནས་ཅུང་ཟད་རེ་མཉམ་པར་འཇོག་པར་མཛད་པ་ན།
དུས་དེ་ཉིད་དུ་ཇི་སྐད་གསུངས་པ་བཞིན་རྒྱུད་ལ་སྐྱེས་བྱུང་སྙམ་པ་དང་། དེ་ཁ་ལས་མ་འདས་པ་ཐག་ཆོད་དུ་འདུག་སྙམ་པ་ཐེ་ཚོམ་དང་བྲལ་བའི་ངེས་ཤེས་སྐྱེ་བ་མ་གཏོགས་ཇི་ལྟར་ཡིན་ནམ་སྙམ་པའི་བློ་སྦྲམ་ཐེང་ངེ་སྡོད་པ་ནི་མི་སྲིད་པ་ཉམས་སུ་མྱོང་བས་གཞན་དུ་ལོ་ཟླར་བསྒོམས་པ་བས། དམ་པ་འདིའི་གསུང་ཐོས་པ་ཙམ་ཡང་དོན་ཆེ་བར་མཐོང་ལ། དེ་ལྟ་བུའི་དམ་པའི་ཆོས་གསུངས་པའི་གནས་སྐབས་ཐམས་ཅད་དུ་ཡང་། ཞུམ་ལ་གཟེངས་བསྟོད་རྒོད་པ་ལ། ། འཁོར་བའི་ཉེས་དམིགས་ལེགས་པར་བཤད། ། རྨོངས་པ་རྣམས་ལ་ངོ་མཚར་གྱི། ། གཏམ་བཤད་ནས་ནི་མཉན་དུ་གཞུག ། ཅེས་པ་ལྟར་ཤིན་ཏུ་ངོ་མཚར་བའི་ལོ་རྒྱུས་དུ་མ་དང་། ཀུ་རེ་དང་བཞད་གད་ཉམས་འཆར་བ་དག་གི་སྒོ་ནས་ཀྱང་སྤྲོ་བ་བསྐྱེད་པར་མཛད་ལ།
གནས་སྐབས་ཐམས་ཅད་དུ་འཁོར་བའི་ཉེས་དམིགས་དང་། ཚུལ་ཁྲིམས་ཀྱི་བསྔགས་པ་དང་། ཐོས་བསམ་གྱི་ཕན་ཡོན་དང་། དགེ་བའི་བཤེས་གཉེན་གྱིས་རྟོགས་པ་བརྗོད་པ་དང་། ཁྱད་པར་དུ་ཡང་རྗེ་བཙུན་ས་སྐྱ་པ་ཡབ་སྲས་རྣམས་དང་། རྗེ་རྡོ་རྗེའི་འཆང་། མུས་ཆེན་སེམས་དཔའ་ཆེན་པོ། རྗེ་སངས་རྒྱས་རིན་ཆེན། རྗེ་ཉིད་ཀྱི་རྩ་བའི་བླ་མ་སོ་སོ་སོགས་བླ་མ་གོང་མ་རྣམས་ཀྱི་ཆེ་བའི་ཡོན་ཏན་དང་། བསྟན་པའི་སྲོལ་ཇི་ལྟར་གཏོད་པ་དང་།
དེ་དག་ལ་འཛིན་སྐྱོང་བྱ་དགོས་པའི་ཚུལ་ལ་སོགས་པ་ཤིན་ཏུ་སྙན་ཞིང་འཇམ་པའི་གསུང་གིས་རྒྱུན་ཆགས་སུ་གསུངས་ཏེ། གདུལ་བྱ་རྣམས་ཀྱི་དད་པ་དང་བློ་གྲོས་ཀྱི་དབང་པོ་ཀུན་ནས་ཡོངས་སུ་རྒྱས་པར་མཛད་པ་ཞིག་ཡིན་ནོ། ། ཚུལ་དེ་ལྟ་བུའི་སྒོ་ནས་ལེགས་པར་སྩལ་པའི་དམ་པའི་ཆོས་ཀྱི་རྣམ་གྲངས་ཀྱང་། སྨིན་བྱེད་ཀྱི་དབང་བསྐུར་བ། མཐའ་དྲུག་དང་ཚུལ་བཞི་སོགས་ཀྱི་སྒོ་ནས་རྒྱུད་འཆད་པ། གྲོལ་བྱེད་ལམ་གྱི་ཁྲིད་སྟོན་པ། སྙན་བརྒྱུད་ཟབ་མོའི་བྱིན་རླབས་སྩོལ་བ། བསྟན་པའི་རྩ་བ་དགེ་བསྙེན་དགེ་ཚུལ། དགེ་སློང་གི་བསླབ་པ་གནང་བ། ཐེག་ཆེན་ལམ་གྱི་སྙིང་པོ་བྱང་སེམས་ཀྱི་སྡོམ་པ་འབོགས་པ་དང་།
གཞན་ཡང་རྗེས་གནང་། རིགས་གཏད་སྒོམ་ལུང་སོགས་དང་། རྒྱལ་བའི་བཀའ་རྒྱུད་སྡེ་དྲི་མ་མེད་པ་རྣམས་དང་། རྒྱ་གཞུང་དང་བོད་གཞུང་ཚད་ལྡན་རྣམས་ཀྱི་ལུང་དང་བཤད་པ་སོགས་ཟབ་པ་དང་རྒྱ་ཆེ་བའི་ཆོས་ཚུལ་བགྲང་བ་ལས་འདས་པ། འདྲེན་པ་དམ་པ་རྣམས་ལས་ཇི་ལྟར་གསན་པའི་ཚུལ་གོང་དུ་བཀོད་པ་དེ་རྣམས་དང་། དེར་མ་འདུས་པའི་ཟབ་ཆོས་མཐའ་ཡས་པ་ཞིག་གསན་པ་རྣམས་ཀྱང་མ་ཚང་བ་མེད་པ་ལན་གྲངས་དུ་མ་ཞིག་གི་བར་དུ་སྩོལ་པར་མཛད་པ་ཡིན་ཏེ། དེ་ཡང་རྗེ་ཉིད་དགུང་ལོ་བཞི་བཅུ་རྩ་བཞི་བཞེས་པ་ནས་བཟུང་བདུན་བཅུ་དོན་བདུན་དུ་ཕེབས་པའི་བར་དུ་རྒྱུན་ཆད་མེད་པར་ཆོས་ཀྱི་འཁོར་ལོ་བསྐོར་བར་མཛད་པའི་མཐུ་ལས་བསྟན་པ་འཛིན་པའི་སྐྱེས་བུ་དམ་པར་གྱུར་པ་སྐལ་ལྡན་སློབ་མའི་ཚོགས་ཀྱིས་འཛིན་མའི་ཁྱོན་ཀུན་མ་ལུས་པ་ཡོངས་སུ་ཁྱབ་པ་ལས། འདིར་དེ་དག་གི་ཁྲོད་ནས་རགས་པ་ཙམ་ཞིག་གི་མཚན་ནས་བརྗོད་ན། ཐོག་མར་གངས་རིའི་ཁྲོད་ཀྱི་སྐྱེ་དགུ་ཐམས་ཅད་ཀྱི་གཙུག་གི་ནོར་བུའི་ཁྲི་ལ་ཞབས་ཟུང་གསེར་གྱི་འཁོར་ལོ་མངོན་པར་བརྩེན་པའི་དཔལ་ས་སྐྱ་པ་ཞེས་ཡོངས་སུ་གྲགས་པའི་ཁ་བ་ཅན་གྱི་ལྗོངས་འདི་ན་འགྲན་པའི་ཟླ་ཐམས་ཅད་དང་བྲལ་བའི་གདུང་གི་རིགས་སུ་འཁྲུངས་པ་འཇམ་པའི་དབྱངས་མཐུ་སྟོབས་དབང་ཕྱུག་གྲགས་པ་རྒྱལ་མཚན་དཔལ་བཟང་པོ། མདོ་དང་སྔགས་ཀྱི་གཞུང་ལུགས་མུ་མཐའ་མེད་པ་རྣམས་ལ་མཁྱེན་པའི་སྤྱན་རབ་ཏུ་ཡངས་པས་འཆད་རྩོད་རྩོམ་གསུམ་ལ་ཐོགས་པ་མེད་པའི་པཎྜི་ཏ་ཆེན་པོ་བསྐྱེད་རྫོགས་ཀྱི་ཏིང་ངེ་འཛིན་ཟབ་མོའི་རྣལ་འབྱོར་ལ་རྩེ་གཅིག་ཏུ་གཞོལ་པས་མཁས་བཙུན་བཟང་གསུམ་གྱི་ཡོན་ཏན་དུ་མས་ཐུགས་རྒྱུད་ཕྱུག་པ་མཁན་ཆེན་ཐམས་ཅད་མཁྱེན་པ་ངག་དབང་ཆོས་ཀྱི་གྲགས་པ།
གསུང་རབ་རྒྱ་མཚོའི་ཕ་རོལ་ཏུ་སོན་ཅིང་། རིགས་གྲོལ་གྱི་ཡོན་ཏན་དུ་མ་ལ་དབང་འབྱོར་པ་བསྐྱེད་རྫོགས་ཀྱི་ཏིང་ངེ་འཛིན་ལ་བརྟན་པ་ཐོབ་པས་འཁོར་ལོ་བདེ་མཆོག་གི་གསུང་བསྙེན་དུས་བྲག་ལ་བསྒྲུབ་ཆུ་འདོན་པར་མཛད་པ་ལ་སོགས་པ་གྲུབ་པའི་མཚན་མ་ཡང་ཡང་སྟོན་ཅིང་། ཁྱད་པར་རྗེ་བཙུན་བླ་མ་འདི་ཉིད་འཁོར་ལོ་སྡོམ་པའི་ལྷ་ཚོགས་དང་དབྱེར་མེད་དུ་གཟིགས་པའི་གྲུབ་པའི་དབང་ཕྱུག་ནུབ་དགོན་པ་ཆེན་པོ་སྦྱིན་པ་གྲགས་པ། མང་དུ་ཐོས་པ་རྒྱ་མཚོའི་མཐར་སོན་པ་གདན་ས་ཆེན་པོ་དཔལ་ལྡན་ས་སྐྱའི་ཆོས་སྡེ་ཐུབ་བསྟན་ལྷ་ཆེན་གྱི་མཁན་ཆེན་ངག་དབང་གྲགས་པ་དང་། ཡང་དེ་ཉིད་ཀྱི་གདན་ས་པ་རྒྱུ་དང་འབྲས་བུའི་ཐེག་པ་ལ་བསླབ་སྦྱངས་མཐར་ཕྱིན་པའི་བཤེས་གཉེན་ཕུན་ཚོགས་རིན་ཆེན། ཡང་ཐུབ་བསྟན་ལྷ་ཆེན་གྱི་གདན་ས་པ་མདོ་སྔགས་ཀྱི་ལུས་ཡོངས་སུ་རྫོགས་ཤིང་ཟབ་རྒྱས་དམ་པའི་ཆོས་ཀྱི་མཛོད་བཟུང་ནས། བློ་གསལ་མང་པོའི་རེ་འདོད་ཡོངས་སུ་སྐོང་བའི་མཁན་ཆེན་རིན་ཆེན་རྒྱལ་མཚན། ཀུན་མཁྱེན་བླ་མ་བསོད་ནམས་སེང་གེའི་ཞབས་སྟེགས་ནོར་བུའི་ཁྲི་ལ་ཞབས་སེན་བཀོད་པ་དངོས་སྟོབས་རིགས་པའི་ཁྱུ་མཆོག་ཐུབ་བསྟན་རྣམ་རྒྱལ་གྱི་མཁན་ཆེན་བཟོད་པ་རྒྱ་མཚོ། གསུང་རབ་རྒྱ་མཚོའི་ཕ་རོལ་ཏུ་སོན་ཅིང་ཟབ་མོའི་ཏིང་ངེ་འཛིན་ལ་གཡེལ་མེད་དུ་བཞུགས་པ་རྫོང་དགའ་ལྡན་རྩེའི་གདན་ས་པ་འཇམ་དབྱངས་ཆོས་བཟང་། འདིས་ཕྱིས་ཐུབ་བསྟན་ཡངས་ཅན་གྱི་མཁན་པོ་ཡང་མཛད།
ཟབ་མོའི་ལམ་གྱིས་རང་རྒྱུད་སྨིན་ནས་གདུལ་བྱ་གཞན་རྗེས་སུ་འཛིན་པ་ལ་མཁས་པ་ལོ་ཕུ་བ་རྗེ་ཀུན་དགའ་དཔལ་འབྱོར། འདིས་ཕྱིས་གཉན་ཡོད་བྱ་གཤོང་གི་མཁན་པོ་ཡང་མཛད། སྡེ་སྣོད་རྒྱ་མཚོའི་དོན་སྨྲ་བ་མདོག་ཆོས་འཁོར་སྒང་གི་གདན་ས་པ་རྗེ་སངས་རྒྱས་རྒྱལ་མཚན། འདིས་ཀྱང་བྱ་གཤོང་གི་གདན་ས་ལོ་འགའ་བཟུང་། སྐུ་གསུང་ཐུགས་ཀྱི་ཡོན་ཏན་དུ་མ་ལ་དབང་འབྱོར་པ་ཡ་ག་ཆོས་སྡིང་གི་གདན་ས་པ་ཆོས་རྗེ་དཀོན་མཆོག་རྒྱལ་བ། སྡེ་སྣོད་ཀྱི་ཆོས་ལ་སྦྱངས་པ་ལྷུར་བྱེད་པ་མཚལ་ཁུང་པའི་སློབ་དཔོན་ཆོས་རྒྱལ་མཚན། གསུང་རབ་མང་པོའི་དོན་ལ་མཁྱེན་པའི་སྤྱན་རས་གསལ་བ་ལྷ་སྡིང་པའི་བླ་མ་ཤེས་རབ་རྒྱ་མཚོ། ཚུལ་ཁྲིམས་ཀྱི་ཕུང་པོ་ལ་ཉེས་ལྟུང་གི་དྲི་མས་དབེན་པ་མཚོ་སྒོ་བའི་བློན་པོ་དཀོན་མཆོག་འཕྲིན་ལས། བསྐྱེད་རྫོགས་ཟབ་མོའི་རྣལ་འབྱོར་ལ་རྩེ་གཅིག་ཏུ་གཞོལ་བ་རྣལ་འབྱོར་དབང་པོ་ཐང་སྟོང་རྒྱལ་པོའི་དབོན་པོ་རྗེ་དྲུང་ངག་དབང་། གསུང་རབ་རྒྱ་མཚོའི་དོན་ལ་བློ་གྲོས་ཀྱི་སྣང་རབ་ཏུ་རྒྱས་པ་ཐུབ་བསྟན་ཡངས་ཅན་གྱི་བླ་བྲང་དཀར་པོའི་སློབ་དཔོན་གདན་ས་པ་དང་བཅས་པ།
ཐོས་བསམ་གྱི་སྒྲོ་འདོགས་བཅད་ནས་བསྒོམ་པས་ཉམས་སུ་མྱོང་བ་ད་ལྟ་བྱ་བཏང་གི་རྣམ་ཐར་སྐྱོང་བའི་བླ་མ་ཀུན་དགའ་ལྷུན་གྲུབ། འདི་ཐུབ་བསྟན་རྣམ་རྒྱལ་གྱི་དགེ་བཤེས་ཁམས་ཕྱོགས་སུ་ས་གཡང་རྒྱལ་པོ་སོགས་སྟོབས་ལྡན་དུ་མའི་འདྲེན་པར་གྱུར། སླར་ཡོངས་འཛིན་བླ་མ་འདིའི་སྙན་གྲགས་ལྷའི་རྔ་བོ་ཆེ་རྣ་བའི་ཡོལ་གོར་སིམ་པས་དད་གུས་ཀྱི་བློའི་རྫིང་བུ་ཆེས་ཆེར་རྒྱས་ཏེ་དབུས་གཙང་གི་ཕྱོགས་སུ་འབྱོར་ནས། རྗེ་བཙུན་དམ་པ་འདིའི་ཞལ་གྱི་བུམ་བཟང་ལས་ཟབ་རྒྱས་ཆོས་ཀྱི་བདུད་རྩི་ངོམ་པར་འཐུངས་ནས་སྒྲུབ་པའི་རྒྱལ་མཚན་འཛིན་པར་དེང་སང་རི་བོ་གྲུ་འཛིན་ན་ཡོད་པ་འདིའོ། ། འདི་ཉིད་རྗེའི་ཞབས་དྲུངས་དུ་ནངས་པར་འབྱོར་རྒྱུའི་ནུབ་མོ་མཚན་ལྟས་ངོ་མཚར་ཅན་བྱུང་བའི་ལོ་རྒྱུས་ཀྱང་ཡོད་དོ། ། གཞན་ཡང་འཇིག་རྟེན་ཆོས་བརྒྱད་ངན་སྐྱུགས་ཀྱི་ཕུང་པོ་ལྟར་གཟིགས་ནས་སྐུ་ཚེ་ཧྲིལ་པོ་སྒྲུབ་པ་ལ་རྩེ་གཅིག་ཏུ་གཞོལ་བས་བསྐྱེད་རྫོགས་ཀྱི་ཏིང་ངེ་འཛིན་གྱི་རྒྱུན་བཟང་པོས་ཐུགས་རྒྱུད་རབ་ཏུ་བཏམས་པ་གྲུབ་ཆེན་དཀོན་མཆོག་ལྷ་དབང་། འདིས་ནི་འདྲེན་པ་དམ་པ་འདི་ལས་ཟབ་རྒྱས་ཀྱི་གསན་པ་ཅི་ཡང་ཞིག་མཛད་ཅིང་། གཞོན་ནུའི་དུས་ཉིད་ནས་བུག་སྒོ་འདག་འབྱར་ཁོ་ནས་ཏིང་ངེ་འཛིན་གྱི་རྒྱུན་བཟང་པོ་སྐྱོང་བཞིན་པ་ད་ལྟ་ཡང་དབེན་གནས་བསམ་གཏན་ཕུག་ན་བཞུགས་སོ། ། བདེ་ཀྱེ་ཟབ་མོའི་ཆོས་ཀྱི་རྒྱ་མཚོར་གྱུར་པ་ཡ་མ་བདེ་ལྡན་གྱི་གདན་ས་པ་བསོད་ནམས་ལྷུན་གྲུབ་སོགས་སྔ་ཕྱི་རིམ་པ་གསུམ་གདན་ས་པ་དང་བཅས་པ། མཆོག་གི་དང་པོའི་སངས་རྒྱས་དུས་ཀྱི་འཁོར་ལོའི་ཚིག་དོན་ལ་མཁྱེན་པ་རྒྱས་པ་གཙང་འབྲས་སྤུངས་ཀྱི་སློབ་དཔོན་བྱམས་པ་བཀྲ་ཤིས།
རྒྱུད་གསུམ་མན་ངག་དང་བཅས་པའི་དོན་ལ་བློ་གྲོས་རབ་ཏུ་གསལ་བ་གླིང་དགའ་བདེ་བ་ཅན་གྱི་ཟུར་འཆད་པ་སངས་རྒྱས་འོད་ཟེར་སོགས་སྔ་ཕྱི་རིམ་པ་གཉིས་གདན་ས་པ་དང་བཅས་པ། ཆོས་དང་སྲིད་ཀྱི་བྱ་བ་ལ་མཁྱེན་པའི་སྤྱན་རབ་ཏུ་གསལ་བ་གསེར་མདོག་པ་བསོད་ནམས་རྩེ་མོ་མཆེད་གཉིས་དབོན་པོ་དང་བཅས་པ། གཞན་ཡང་མང་དུ་ཐོས་པ་རྒྱ་མཚོའི་ཕ་རོལ་ཏུ་སོན་པ་གདན་ས་ཆེན་པོའི་ལས་ཆེན་ཀུན་རྒྱལ་བ་སོགས་སྔ་རྟིང་རིམས་པ་བཞིན་གདན་ས་པ་དང་བཅས་པ། གསང་སྔགས་ཟབ་མོའི་གཞུང་ལུགས་ལ་སྦྱངས་པ་དང་བཟླས་བརྗོད་མཐར་ཕྱིན་པ་དཔལ་ལྡན་ས་སྐྱའི་བརྒྱ་དཔོན་གྲང་མོ་ཆེའི་གདན་ས་པ། ཡང་གདན་ས་ཆེན་པོའི་བརྒྱ་ཚོ་དཔོན་མདོ་སྔགས་ཀྱི་གཞུང་ལུགས་རྒྱ་མཚོ་ལ་འཆད་པ་དང་རྩོད་པའི་མིག་རབ་ཏུ་ཡངས་པ་ཆོས་རྗེ་སཾ་གྷ་རས་མི། རྒྱུ་དང་འབྲས་བུའི་གཞུང་ལུགས་དུ་མ་ལ་བློ་གྲོས་ཀྱི་སྣང་བ་རྒྱས་པ་བླ་མ་ངག་དབང་ཆོས་རྒྱལ། རྒྱལ་བའི་བཀའ་རབ་འབྱམས་ལ་རྣམ་དཔྱོད་ཀྱི་མིག་དང་ལྡན་པ་ཐུབ་བསྟན་ཡངས་པ་ཅན་གྱི་བླ་བྲང་ཁྲ་མོའི་སློབ་དཔོན་རིམས་པ་གཉིས་ལ་སོགས་པ་མཁས་གྲུབ་ཀྱི་སློབ་མ་མཚན་ནས་བགྲང་དུ་བཏུབ་པ་བརྒྱ་ཕྲག་དུ་མ་བཞུགས་ཤིང་། གཞན་ཡང་རིགས་ལྡན་གྱི་སྤྲུལ་པའི་སྐུ་ཆོས་ཀྱི་རྒྱལ་པོ་ཆེན་པོ་རྣམ་རྒྱལ་གྲགས་པ་བཟང་པོ་ལ་སོགས་པ་རིགས་ལྡན་ཆོས་ཀྱི་རྒྱལ་པོ་རིམས་པར་བྱོན་པའི་གདུང་རིགས་སུ་འཁྲུངས་ཤིང་། བདེ་བར་གཤེགས་པའི་བཀའ་རབ་འབྱམས་ལ་མཁྱེན་པའི་སྤྱན་རབ་ཏུ་གསལ་བ་དང་ལྡན་པས་ཐུགས་བསྐྱེད་རླབས་པོ་ཆེས་རྒྱལ་བའི་བསྟན་པ་བསྟན་འཛིན་དང་བཅས་པ་བླ་ན་འདེགས་པའི་ཁུར་ལ་ངལ་བ་ལྷུར་མཛད་དེ། དགེ་བསྙེན་དང་དགེ་ཚུལ་དང་དགེ་སློང་གི་སྡེ་ལ་སོགས་ཏེ་སྐྱེ་དགུའི་བསོད་ནམས་ཀྱི་ཞིང་དུ་གྱུར་པ་ཐམས་ཅད་དང་།
ལྷག་པར་ཀློག་པ་ཐོས་བསམ་དང་སྒྲུབ་པ་རྩེ་གཅིག་ཏུ་བྱེད་པ་རྣམས་ལ་བཀུར་བསྟི་ཕུན་སུམ་ཚོགས་པས་མཆོད་པ་སོགས་དཔག་ཏུ་མེད་པའི་དགེ་ལེགས་ཀྱི་མཛད་པ་ལ་གཅིག་ཏུ་བརྩོན་པས་བསོད་ནམས་ཀྱི་དཔལ་གྱིས་མངོན་པར་མཐོ་བས་བརྗིད་ཅིང་། བློ་གྲོས་དང་། དད་པ་དང་། གཏོང་བ་ཕུན་སུམ་ཚོགས་པའི་བདག་ཉིད་ཅན། ལྷ་མ་ཡིན་གྱི་དབང་པོ་ཟིལ་གྱི་གནོན་པའི་འབྱོར་པ་དང་ལྡན་ཞིང་། རང་གི་ཆབ་སྲིད་བདེ་བ་ལ་འགོད་པའི་ཐུགས་ཀྱིས་འཛམ་བུའི་གླིང་གི་འགྲོ་བ་ཕལ་ཆེ་བ་ཆོས་བཞིན་དུ་སྐྱོང་བ། སྟོབས་ཀྱི་འཁོར་ལོ་བསྒྱུར་བའི་ས་ལ་སྤྱོད་པའི་བརྒྱ་བྱིན་ནམ་མཁའ་ཚེ་དབང་ཕུན་ཚོགས་དབང་གི་རྒྱལ་པོ་ཞེས་ཡོངས་སུ་གྲགས་པ་བདག་ལ་བཀའ་དྲིན་མཆོག་ཏུ་ཆེ་བའི་མི་དབང་ས་བདག་ཆེན་པོ་དེ་ཉིད་དང་། གཞན་ཡང་ཤེས་བྱའི་གནས་ལྔ་ལ་བློ་གྲོས་ཀྱི་འཇུག་པ་རབ་ཏུ་གསལ་བ་མི་དབང་ནང་སོ་རྣམ་པར་རྒྱལ་བ་ལ་སོགས་པ་རྒྱལ་ཕྲན་དུ་གྱུར་པའི་མི་ཆེན་གྱི་སྦྱིན་བདག་ཀྱང་བསམ་གྱིས་མི་ཁྱབ་པས་མཆོད་ཅིང་བཀུར་བ་དང་། རང་རང་གི་སྐལ་བ་དང་འཚམས་པར་གསུང་གི་བདུད་རྩི་ཐོབ་པར་བྱས་ནས་དད་པའི་དབང་པོ་རྣམ་པར་རྒྱས་པས་རིགས་ཀྱི་ཅོད་པན་དམ་པར་འཛིན་པ་ཡིན་ནོ། ། དེ་ལྟར་གོང་དུ་སྨོས་པའི་སློབ་མའི་ཚོགས་དེ་དག་ནི་གཙོ་བོར་ཆོས་སྡེ་ཆེན་པོའི་མཁན་པོ་དང་།
གོ་ས་མཐོན་པོ་ན་བཞུགས་པ་རྣམས་ཡིན་ལ། གཞན་ཡུལ་ངེས་མེད་དུ་བློ་གསལ་གྱི་འཁོར་བསྡུས་ནས་རང་དབང་དུ་བཤད་ཉན་སྐྱོང་བ་དང་། དགོན་པ་སོ་སོར་དབང་བསྐུར། རྒྱུད་བཤད། མན་ངག་སྟོན་པ། གངས་རིའི་མགུལ་དང་། མཐོན་པོའི་ནགས་ཁྲོད་དང་། དུར་ཁྲོད་དང་། བས་མཐའ་ལ་སོགས་པར་ཚེ་དང་སྒྲུབ་པ་མཉམ་པར་བྱེད་པ་ལ་སོགས་པ་ནི་མཐའ་ཡས་ཤིང་། གཞན་ཡང་རྒྱ་ཆེན་རྒྱུད་སྡེའི་གནད་རིགས་པ།
ཟབ་མོ་བསྐྱེད་རིམ་གྱི་གསལ་སྣང་ཐོབ་པ། རིག་པ་སྔགས་ཀྱི་བདེན་ཚིག་འགྲུབ་པ། སྒྱུ་ལུས་རྨི་ལམ་གྱི་སྤྲུལ་བསྒྱུར་ལ་དབང་ཐོབ་པ། འཕོ་བ་དང་བར་དོ་འབྱོངས་པས་མཁའ་སྤྱོད་ལ་ཡུད་ཀྱིས་ཆས་པ། བླ་མའི་མོས་གུས་ཁོ་ནས་སེམས་འཕྲོགས་ཏེ་ས་ལམ་ཆིག་ཆོད་དུ་སོང་བ་དང་། ཐ་ན་ལུང་རྟོགས་ཀྱི་ཡོན་ཏན་གཞན་ཆེན་པོ་མ་མཆིས་ཀྱང་། རྗེ་བླ་མའི་བཀའ་དྲིན་འཁོར་ཐབས་མེད་པ་རྗེས་སུ་དྲན་པས་གར་གནས་སུ་གསོལ་བ་འདེབས་པ་ཁོ་ན་ལྷུར་བྱེད་པའི་བུ་སློབ་ནམ་མཁའི་སྐར་ཕྲན་ཙམ་གྱིས་རྒྱ་མཚོའི་གོས་ཆེན་འདི་ཡང་ངལ་བར་བྱས་པ་ཡིན་ཏེ། མདོར་ན་ཡོངས་འཛིན་དམ་པ་འདི་ཉིད་དང་གནས་དང་ཡུལ་དུས་ཀྱིས་སྐལ་བ་དང་། གྲུབ་མཐའ་གཞན་གྱི་དབང་དུ་གྱུར་པ་རེ་རེ་ཙམ་མ་གཏོགས་དུས་དེ་ཙམ་གྱི་ས་སྐྱ་པའི་ཞལ་འཛིན་པ་རྣམས་རྗེ་འདིའི་དངོས་སློབ་དང་། ཉིང་སློབ་དང་།
ཡང་སློབ་དུ་མ་གྱུར་པ་ནི་མེད་ཅིང་། དེ་དག་གིས་ཁ་བའི་ལྗོངས་འདིར་གནས་པའི་སྐྱེ་དགུ་ཐམས་ཅད་སྐལ་བ་བཟང་པོར་བྱས་པ་ཡིན་ནོ། ། དེ་ལྟ་བུའི་ཡོངས་འཛིན་འབྲེལ་ཚད་དོན་ལྡན་དེ་ཉིད་ཀྱི་ཞབས་དྲུང་དུ་ཁོ་བོ་ཅག་རང་ལོ་བཅུ་བདུན་དུ་སླེབ་པ། རྗེ་ཉིད་དགུང་ལོ་བདུན་ཅུ་རྩ་གཉིས་སུ་ཕེབས་པའི་གླང་གི་ལོ་གླིང་དགའ་བདེ་བ་ཅན་གྱི་ཆོས་གྲྭ་ཆེན་པོར་མཇལ་བ་ནས་བཟུང་། ལོ་གྲངས་དུ་མ་ཞིག་གི་བར་དུ་དད་པ་དང་གུས་པ་ཆེན་པོས་འབད་རྩོལ་ཆེས་ཆེར་བགྱིས་ཏེ། དམ་པ་དེ་ཉིད་ཀྱི་ཞལ་གྱི་བུམ་བཟང་ལས་སྐལ་བཟང་ལས་འཕྲོ་ཅན་བདག་གིས་དམ་པའི་ཆོས་ཀྱི་བདུད་རྩི་ཅི་ཡང་ཞིག་ཐོབ་པ་ཡིན་ཏེ། དེ་ཡང་བསྟན་པའི་རྩ་བ་སོ་སོར་ཐར་པའི་སྡོམ་པ་གསོལ་གཞིའི་ཆོ་ག་ལ་བརྟེན་ནས་དགེ་བསྙེན་ནས་བཟུང་ཡོངས་སུ་རྫོགས་པའི་བར་དང་། སེམས་བསྐྱེད་ཀྱི་སྡོམ་པ་དབུ་སེམས་ཀྱི་ལུགས་ལས་ཁྱད་པར་དུ་འཕགས་པའི་བརྒྱུད་པ་གཉིས་ལྡན་གྱི་ཆོ་གས་ལེགས་པར་ནོས་ཤིང་། རིག་པ་འཛིན་པ་སྔགས་ཀྱི་སྡོམ་པ་རྒྱུད་སྡེའི་དགོངས་པ་ཚད་ལྡན་གྱི་སྐྱེས་བུས་ལེགས་པར་བཀྲལ་བའི་དཀྱིལ་འཁོར་བགྲང་བ་ལས་འདས་པ་རྣམས་སུ་ཆོ་ག་རྣམ་པར་དག་པའི་སྒོ་ནས་ཐོབ་པར་མཛད་དེ། མདོར་ན་བསྟན་པའི་རྩ་བ་སྡོམ་པ་གསུམ་ཚངས་ལ་མ་ནོར་བ་སོ་སོའི་ཆོ་ག་དང་།
དབང་དུས་སུ་གསུམ་ཀ་དུས་ཅིག་ཆར་དུ་ཐོབ་པར་གསུངས་པའི་བཀའ་དྲིན་ནོས་ཤིང་། དེ་རྗེས་བརྒྱུད་པ་དྲི་མ་མེད་པ་ལས་འོངས་པའི་ཐུན་མོང་དང་ཐུན་མོང་མ་ཡིན་པའི་ཟབ་ཁྲིད་མི་འདྲ་བ་ལྔ་ཕྲག་གསུམ་ཙམ་དང་། དེ་དང་འབྲེལ་བའི་རྒྱུད་རྒྱ་གཞུང་འགྲེལ་པ་འགྲེལ་བཤད་དང་བཅས་པའི་ཆོས་ཚུལ་རྒྱ་མཚོ་ལྟ་བུའི་བཀའ་དྲིན་སྩོལ་བར་མཛད་པ་ཡིན་ལ། ཁྱད་པར་ས་སྐྱ་པའི་ཡབ་ཆོས་ཀྱི་ཉིང་ཁུ་འཁོར་ལོ་བདེ་མཆོག་ལཱུ་ནག་དྲིལ་གསུམ་ནཱ་རོ་མཁའ་སྤྱོད་དང་བཅས་པའི་དབང་བྱིན་རླབས་བསྐྱེད་རྫོགས་ཀྱི་ཁྲིད་ཟབ་མོ་མན་ངག་ཞར་བྱུང་ཕྲ་མོ་ཚུན་དང་། དེའི་རྒྱབ་རྟེན་རྒྱུད་དང་རྒྱ་བོད་ཀྱི་གཞུང་དུ་མའི་བཤད་ལུང་སོགས་བུམ་པ་གང་བྱོའི་ཚུལ་དུ་ནོས་ཤིང་། གཞན་ཡང་གསང་བ་འདུས་པའི་ཁྲིད། དེ་དང་འབྲེལ་བའི་རྒྱ་བོད་ཀྱི་གཞུང་དུ་མའི་བཤད་པ་དང་། གསུང་ངག་རིན་པོ་ཆེ་ལམ་འབྲས་བུ་དང་བཅས་པའི་གདམ་ངག་ཤིན་ཏུ་སྨིན་པ་ཆ་ལག་ཕྲ་མོ་ཚུན་ཆད་རྒྱས་ཤིང་ཞིབ་པར་ཞུས་པས། དེ་སྐབས་རྗེའི་གསུང་ལས། ཆོས་བདག་པོ་ལ་འཕྲོད་པས་བློ་བདེ་ཞེས་གསུངས་པ་སོགས་ཐུགས་གཏིང་ནས་དགེས་པའི་གསུང་དུ་མ་འབྱོན་པར་མཛད་ཅིང་།
ལྷག་པར་ལམ་འབྲས་པ་ཡོངས་ལ་མ་གྲགས་པའི་བརྡ་ཆིག་བརྒྱུད་ཐུན་མོང་མ་ཡིན་པ་སོགས་མཐའ་ཆོད་པར་ཞུས་ཏེ། རང་ལོ་ཉེར་གཅིག་པའི་དུས་སུ་གླིང་དགའ་བདེ་བ་ཅན་དུ་བསྒོམ་པའི་ཉམས་མྱོང་གི་སྟེང་ནས་འཆད་རྒྱུ་ཁོ་བོ་ལ་མ་མཆིས་ཀྱང་། ཁ་བཤད་ཙམ་གྱིས་གསུང་ངག་རིན་པོ་ཆེའི་གདམས་པ་ཟླ་བ་ཁ་ཤས་ཀྱི་བར་ལ་རང་གི་གང་ཤེས་འཆད་བློ་བགྱིས་པས། རྗེ་བླ་མ་ཉིད་ཤིན་ཏུ་དགེས་པའི་ཐུགས་ཀྱིས་ཆོས་ཉན་པ་རྣམས་ལ་གསུང་ངག་འཆད་ལུགས་ཇི་ལྟར་འདུག་ཅེས་ཡང་ཡང་དྲི་རྟོག་མཛད་ཅིང་། ཆོས་ཉན་པ་རྣམས་ཀྱིས་དེའི་ཚུལ་ཞུས་པས། རྗེའི་གསུང་གིས། ཕ་ལ་བུ་སྐྱེས་འདུག་གེ་གསུངས་པ་སོགས་ངོས་ཅག་ལ་མགོ་འདྲེན་དུ་དགོངས་པའི་བསྟོད་བཀུར་བསྔགས་གསུམ་དུ་མ་མཛད་ཅིང་། ལམ་འབྲས་གྲོལ་ནས་ངོས་རང་གིས་བསམ་གཏན་ཕུར་མཇལ་བར་ཕྱིན་སྐབས་ཀྱང་ཤིན་ཏུ་དགེས་པའི་གསུང་དུ་མ་དང་། ལྷག་པར་ད་རེས་ལམ་འབྲས་ལ་བར་ཆད་མ་བྱུང་བས། ད་ལམ་འབྲས་གང་འཆད་ཀྱང་བར་ཆད་མི་འོང་དེ་ངའི་ལུང་བསྟན་ཡང་ཡིན་ཞེས་གསུངས་ཤིང་།
དེའི་སྐབས་ཤིག་དངོས་དང་བརྒྱུད་པའི་སྒོ་ནས་ནན་ཏན་དུ་གསོལ་བ་བཏབ་པ་ལ་བརྟེན་ནས། ལན་ཅིག་ངེད་རང་ཞབས་དྲུང་ན་ཡོད་སྐབས་ཤིག་གི་ཚེ། རྗེ་ཉིད་དར་ཅིག་ཐུགས་ཏིང་ངེ་འཛིན་ངང་དུ་དགོངས་པ་ལ་ཞུགས་ཏེ། དེ་ནས་རང་ཉིད་ལ་སྤྱན་ཆེར་གཟིགས་ནས་རང་རེ་དཔོན་སློབ་བྱང་ཆུབ་བར་དུ་མི་འབྲལ་ལོ་མི་འབྲལ་ལོ། ། ཁྱེད་འཇམ་དབྱངས་ཀྱི་གདུང་བརྒྱུད་ཡིན་པས་སྔོན་ལ་སངས་རྒྱས་ན་ངེད་དྲོངས་ཞིག་ཅེས་གསུངས་བྱུང་བ་ལ། ངེད་ཀྱི་སེམས་ལ་རྡོ་རྗེ་འཆང་མིའི་སྐུ་གཟུགས་ཅན་འདི་ལྟ་བུ་དང་བྱང་ཆུབ་བར་དུ་མི་འབྲལ་བའི་ཞལ་བཞེས་རྗེན་པར་གནང་བ་འདི་འདྲ་རྨི་ལམ་ཡིན་ནམ། མངོན་སུམ་ཡིན་སྙམ་པའི་ཡིད་ལ་དགའ་བདེ་ཚད་བཟུང་ལས་འདས་པ་དང་། ལུས་ཀྱང་འཚོ་མི་ཐུབ་པར་ལྟ་བུ་བྱུང་ཞིང་། རྗེས་སུ་དེ་དུས་ཞབས་དྲུང་ན་ཡོད་པའི་གྲོགས་འདྲ་ལ་དེ་དུས་རྗེས་འདི་ལྟར་གསུང་གི་ཨེ་འདུག་ཅེས་དྲི་བ་ཡང་ཡང་ཤོར་བ་ཡིན་ནོ། ། ཡང་དེ་དུས་རྗེའི་གསུང་ལས།
ཁྱེད་ཀྱིས་ཉམས་ལེན་ལ་བརྩོན་པ་བྱས་ན་ལམ་སྣ་མྱུར་དུ་ཟིན་གསུངས་བའི་ལུང་བསྟན་ཡང་ཐོབ་པ་ལགས་སོ། ། དེ་ལྟ་བུའི་ཡོངས་འཛིན་བསླུ་མེད་དམ་པ་འདི་ཉིད་ཀྱིས་ཆོས་མེད་ཀྱི་རྣལ་འབྱོར་ཁོ་བོ་ཅག་ལ། གང་གི་དང་པོར་སྡོམ་གསུམ་བཀའ་དྲིན་སྩལ། ། བར་དུ་མ་ནོར་ལེགས་བཤད་སྣང་བ་བསྟན། ། ཐ་མར་ཆོས་དང་ཟང་ཟིང་དུ་མས་བསྐྱངས། ། དེ་སླད་དངོས་པོ་ཀུན་གྱིས་ཕྱག་བགྱི་འོ། ། ཞེས་པའི་ཚུལ་གྱི་ལུགས་གཉིས་གང་གི་སྒོ་ནས་ཀྱང་བདག་ཁོ་ན་ལ་གཅིག་ཏུ་དགོངས་པའི་ཐུགས་རྗེའི་སྤྱན་རས་ཀྱིས་བུ་གཅིག་པ་ལྟར་རྒྱུན་ཆད་མེད་པར་འཚོ་བར་མཛད་པའི་བཀའ་དྲིན་གཞལ་དུ་མེད་པས་རྗེས་སུ་བཟུང་ཞིང་། རྗེ་བཙུན་དམ་པ་ཉིད་དུས་གསུམ་གྱི་རྒྱལ་བ་ཀུན་གྱི་སྤྲོ་བསྡུའི་བྱེད་པོར་ངེས་པའི་ཤེས་པ་སྙིང་ནས་རྙེད་པ་ལ་བརྟེན་འདི་ཕྱིའི་དོན་ཐམས་ཅད་མགོན་པོ་དེ་ཉིད་ཀྱི་ཐུགས་རྗེ་ལས་གཞན་དུ་རེ་བའི་ཡིད་གཉིས་ཅུང་ཟད་ཀྱང་མེད་པའི་གང་བྱུང་གཅིག་ཆོག་རྒྱལ་པོ་བླ་མའི་ཐུགས་རྗེ་དང་བྱིན་རླབས་ལས་བྱུང་བར་བློ་ཐག་ཆོད་པ་འདི་ཡང་འདྲེན་པ་དམ་པ་གང་གི་བྱིན་རླབས་སྙིང་ལ་ཞུགས་པའི་དགེ་མཚན་ལས་བྱུང་བ་ཡིན་ནོ། ། འདིར་སྨྲས་པ། ཕུན་ཚོགས་ཡོན་ཏན་ཀུན་གྱི་འབྱུང་གནས་དུས་གསུམ་སངས་རྒྱས་ཀུན་གྱི་དངོས། །
དངོས་གྲུབ་གཏེར་ཆེན་རྒྱལ་མཚན་རྩེ་མོའི་ནོར་བུ་རིན་ཆེན་དབང་གི་རྒྱལ། ། རྒྱལ་བའི་བསྟན་འཛིན་ཀུན་གྱི་གཙུག་རྒྱན་དཔལ་ལྡན་བླ་མ་ཆོས་ཀྱི་རྗེ། ། རྗེ་བཙུན་མཚུངས་མེད་བུདྡྷའི་མཚན་འདི་ལྷར་བཅས་འགྲོ་བའི་སྐྱབས་ཀྱི་མཆོག ། ཁམས་གསུམ་འགྲོ་བ་སྲིད་ལས་བསྒྲལ་ཕྱིར་དུས་གསུམ་རྒྱལ་བ་མི་ཡི་གཟུགས། ། ཐེག་གསུམ་བསྟན་པའི་རྒྱལ་མཚན་ལེགས་འཛིན་དུས་གསུམ་མཁྱེན་པའི་བཤེས་གཉེན་ཆེ། ། ཀུན་མཁྱེན་མཁྱེན་པའི་དབང་པོ་རབ་རྒྱས་བརྩེ་བ་བརྩེ་བའི་བདག་ཉིད་མཆོག ། མཐུ་སྟོབས་སྟོབས་ལྡན་གསང་བའི་བདག་མཚུངས་འདྲེན་མཆོག་མཆོག་གསུམ་ངོ་བོར་འདུད། ། དེ་ལྟའི་རྨད་བྱུང་ཡོན་ཏན་རིན་ཆེན་གཏེར། ། གང་གི་བསྟན་དང་འགྲོ་བའི་དོན་མཛད་པའི། ། རྒྱལ་སྲས་རྣམས་ཀྱི་སྤྱོད་པ་རླབས་པོ་ཆེ། །
འདི་ནི་སྐལ་བཟང་ཡིད་ཀྱི་དགའ་སྟོན་ཡིན། ། དུས་དེར་འཇིག་རྟེན་འདི་ན་ཡོན་ཏན་དང་། ། རིགས་ཀྱིས་ཆེ་བའི་འཁོར་ལོ་བསྒྱུར་རྣམས་དང་། ། མཁས་བཙུན་ཡོངས་འདུའི་ཆོས་གྲྭ་དུ་མ་ནས། ། མང་ཐོས་བློ་གསལ་དད་ལྡན་འབུམ་སྡེའི་ཚོགས། ། ཀུན་ཀྱང་མ་བསྡུས་རང་བཞིན་ངང་གིས་འདུས། ། འདུས་པ་ཀུན་ཀྱང་རྣམ་གྲོལ་ལམ་ལ་བཀོད། ། བཀོད་པ་དང་འགྲོགས་བསྟན་པ་ཆེས་ཆེར་འཕེལ། ། འཕེལ་བས་ཀུན་ཀྱང་ཐར་པའི་ལམ་སྣ་ཟིན། ། ས་སྐྱོང་བསོད་ནམས་སྟོབས་ལྡན་ཕོ་བྲང་ཆེར། །
སངས་རྒྱས་བསྟན་པའི་རྒྱལ་མཚན་ཁྱོད་བྱོན་པས། ། དུས་གསུམ་རྒྱལ་བའི་བསྟན་པ་དུས་གཅིག་ཏུ། ། འཛམ་གླིང་བྱང་ཕྱོགས་ལྗོངས་འདིར་དར་བ་སྙམ། ། དེ་ཚེ་བཟང་པོའི་ལས་འཕྲོ་ལྡན་པ་བདག ། གང་གི་སྙན་གྲགས་སྙིང་ལ་སིམ་པའི་མཐུས། ། བཅོས་མིན་མཇལ་འདོད་གདུང་བས་ཡིད་བསྐུལ་ཏེ། ། དེ་དོན་བསྒྲུབ་ལ་རྟག་ཏུ་བྲེལ་བར་གྱུར། ། དུས་དེར་དད་དང་འདུན་པའི་ཅང་ཤེས་རྟ། ། ཡོངས་འཛིན་ཐུགས་རྗེའི་ལྕག་གིས་ཉེར་བསྐུལ་ཏེ། ། རིང་པོར་མ་ཐོགས་ལ་ཆུ་འཕྲང་གསུམ་གྱི། །
བགྲོད་དཀའི་ལམ་ལ་ཞུམ་པ་མེད་པའི་བློས། ། འབྲེལ་ཚད་དོན་ལྡན་གང་གི་དྲུང་དུ་སླེབས། ། ཨེ་མ་ལེགས་བྱས་གོམས་པ་མི་དམན་པས། ། མཇལ་མ་ཐག་ནས་ཐུགས་ཡིད་གཅིག་ཏུ་འདྲེས། ། ཟབ་ཡངས་གསུང་གི་བདུད་རྩི་ངོམས་པར་འཐུངས། ། འབད་པ་ཆུང་ངུས་ཤེས་བྱའི་གནས་ཀུན་རིག ། རྗེ་བཙུན་བསླུ་མེད་གང་གི་ཞལ་ལུང་ལས། ། འདྲེན་པ་མཆོག་དང་དད་ལྡན་སློབ་བུ་བདག ། བྱང་ཆུབ་བར་དུ་འབྲལ་བ་མེད་དོ་ཞེས། ། རྨད་བྱུང་ཞལ་བཞེས་བདུད་རྩིའི་དགའ་སྟོན་ཐོབ། །
ཚེ་རབས་གཏན་དུ་ལེགས་པའི་མདུན་མ་ཟིན། ། ངོ་མཚར་ཚུལ་འདི་མཚན་ལྡན་བླ་མའི་དྲིན། ། རྗེ་བཙུན་བླ་མ་བླ་མའི་མཆོག ། མཛད་པ་རྒྱ་མཚོ་རྒྱ་མཚོའི་མཛོད། ། དེ་ཕྱིར་བརྗོད་པ་བརྗོད་ཡུལ་འདས། ། ཨེ་མ་ངོ་མཚར་ངོ་མཚར་གཏེར། ། གཏེར་འདི་ཁོ་བོས་སྐལ་བས་རྙེད། ། རྙེད་པ་ལེགས་བྱས་མཐུ་ལས་བྱུང་། ། བྱུང་བ་འདི་ལ་ཀུན་ཀྱང་སྨོན། ། བསྟན་དང་འགྲོ་ལ་ཕན་པའི་ལྷག་བསམ་གྱིས། །
རྒྱལ་དང་དེ་སྲས་རྣམས་ཀྱིས་མཛད་པའི་ཆ། ། རྒྱ་མཚོ་ལྟ་བུའི་རྗེས་སུ་བསྙེགས་པ་འདི། ། བསམ་བཞིན་སྐྱེ་བ་བཞེས་པའི་ཆོས་ཉིད་ཡིན། ། གང་གི་བསྟན་པའི་རྒྱུན་བཟང་སྐྱོང་བ་ལ། ། མཁས་བཙུན་བཟང་པོའི་སྐྱེས་ཆེན་བགྲང་ཡས་ཀྱིས། ། ལྗོངས་འདི་ཁྱབ་སྟེ་རྗེ་བཙུན་ས་སྐྱ་པའི། ། བསྟན་པ་སྲིད་མཐར་གནས་པའི་དགེ་མཚན་སྩལ། ། ཨེ་མ་རྩོད་པའི་དུས་ཀྱི་རྡོ་རྗེ་འཆང་། ། རྗེ་བཙུན་བླ་མའི་ཆོས་ལས་འཁྲུངས་པའི་སྲས། ། ལྷ་ཡི་ལམ་ལ་སྐྲར་མ་བཀྲ་བ་ལྟར། །
བགྲང་ཡས་ས་གཞིའི་རྒྱན་དུ་བྱོན་འདི་མཚར། ། བདག་གི་བླ་མ་དུས་གསུམ་མཁྱེན་པའི་བཤེས། ། བདག་ལ་གཅིག་ཏུ་དགོངས་པའི་མགོན་ཁྱོད་ཀྱིས། ། བདག་དང་གདུལ་བྱར་གྱུར་པའི་འགྲོ་འདི་རྣམས། ། བདག་གཞན་དོན་གཉིས་འགྲུབ་པར་བྱིན་གྱིས་རློབས། ། ཞེས་བྱ་བ་འདི་དག་ཤུགས་འབྱུང་དུ་སྨྲས་ཤིང་བར་སྐབས་ཀྱི་ཚིགས་བཅད་དོ། ། དེ་ལྟར་བདག་ཅག་གི་ཡོངས་སུ་འཛིན་པ་ཆེན་པོ་རྡོ་རྗེ་སློབ་དཔོན་འགྲན་ཟླ་དང་བྲལ་བ་དེ་ཉིད་དགུང་ལོ་འདུལ་བ་པ་ལུགས་ཀྱི་དོན་བརྒྱད་དང་། ཡོངས་སུ་གྲགས་པ་ལྟར་ན་དོན་བདུན་དུ་སོན་པ་ན། ཞིང་འདིའི་སྐུ་ཚེ་དང་བསྟན་འགྲོའི་དོན་གྱི་མཛད་པ་འཕྲིན་ལས་རྣམས་ཐར་ཕྱིན་པར་མཛད་ནས། རེ་ཞིག་གཟུགས་སྐུ་བསྡུ་བའི་ཚུལ་གྱིས་འབྲས་བུ་མངོན་དུ་མཛད་པར་བཞེད་པའི་ཚེ།
དེའི་སྔ་ལྟས་སུ་སའི་དཀྱིལ་འཁོར་འདི་ཡང་ཁོལ་བུར་གཡོ་ཞིང་། ནམ་མཁའ་ལས་ཀྱང་ལྷ་རྣམས་ཀྱིས་སྤྱན་འདྲེན་པའི་ལྟས་སུ་རོལ་མོའི་སྒྲ་ཡང་ཡང་དུ་སྒྲོག་པ་དང་། གཞན་ཡང་སྐྱེས་བུ་དམ་པ་ཞིང་གཞན་དུ་གཤེགས་པ་ན། འཇིག་རྟེན་ཁམས་འདིའི་བདེ་སྐྱིད་ཉམས་པར་འགྱུར་བའི་མཚན་མར། དུ་བ་མཇུག་རིང་ལྟ་བུའི་སྐར་མ་མཇུག་ཕོད་ཅན་གསུམ་ཡང་དུས་གཅིག་ལ་ཤར་བ་སོགས་རྟགས་དང་ཆོ་འཕྲུལ་སྣ་ཚོགས་བྱུང་བས་སྐྱེ་བོ་ཐམས་ཅད་སེམས་ཡེད་ཡེད་པོར་གྱུར་ཅིང་། ལོ་དེའི་སོས་པོ་བདག་ཞབས་དྲུང་དུ་སླེབས་པ་ན། ཉིད་ཀྱི་གསུང་ལས། ད་ལམ་བཞུགས་ས་བསམ་གཏན་ཕུའི་བླ་བྲང་དུ་མཛོད་གསུངས་པ་ལྟར་གནས་དེར་གཞི་ཕབ་ནས་རྗེ་བླ་མའི་གཟིམ་ཕུག་དང་འདབ་ཉེ་བར་བརྟེན། རྗེའི་ཐུགས་དམ་གྱི་ཐུན་མཚམས་ལ་ཡང་ཡང་ཞབས་དྲུང་དུ་ཕྱིན་ནས་ཆོས་འཕྲོ་རྣམས་ཕལ་ཆེར་རྫོགས་པར་ཞུས་ཤིང་། དེ་ལྟ་བུའི་སྐབས་ཤིག་གི་འཕྲོས་ལས།
རྗེའི་གསུང་ལས། ཁ་སང་ནས་སྡེ་སྲིད་གཙང་པའི་མུས་ཀྱི་མི་དཔོན་དེ་བྱུང་ནས། ངེད་ལ་ཅིས་ཀྱང་འཕྲད་དགོས་ཟེར་བྱུང་བ་ལ། ལོ་གསུམ་སུ་དང་ཡང་མི་འཕྲད་པའི་དམ་བཅའ་བྱས་ཡོད། དེ་ནས་འཕྲད་དོ་བྱས་པས་ཁོང་གིས་བདེན་པར་བཟུང་ནས་ལོག་ཙམ་བྱུང་ཞེས་གསུངས་བྱུང་པས་ཤིན་ཏུ་འཇིགས་པ་ཞིག་བྱུང་ནས། ལོ་གསུམ་ནས་མི་དཔོན་དང་ཡང་ལོས་མཇལ། གང་ལྟར་བདག་སོགས་ལྟོས་བཅས་རྣམས་ལ་དགོངས་ནས་ཡུན་རིང་དུ་ཞབས་པད་བརྟན་པར་བཞུགས་དགོས་ཞུས་པས། རྗེ་བཙུན་ཉིད་གང་ཡང་མི་གསུངས་བ་ཡུན་རིང་དུ་བཞད་ཀྱིན་འདུག་པས། བློ་ཤིན་ཏུ་མ་བདེ་བ་ཞིག་བྱུང་སྟེ། དེའི་ནངས་པར་བརྟན་བཞུགས་ཀྱི་འབུལ་བ་བཞུགས་གདན་སོགས་ཕུལ་ནས་གསོལ་བ་བཏབ་པའི་ཚེ།
གློ་བུར་དུ་གནམ་ལ་འཇའ་སྣ་ཚོགས་པའི་རི་མོ་ངོ་མཚར་ཅན་དུ་མས་རྗེའི་གཟིམ་ཕུག་གི་ཐད་ཀྱི་ནམ་མཁའ་སོགས་བསམ་གཏན་ཕུའི་ཉེ་སྐོར་རྣམས་ཁྲིག་ཀྱིས་ཁེངས་བྱུང་བས། བདག་གི་བསམ་པ་ལ་བརྟན་བཞུགས་འབུལ་བ་ལ་ནམ་མཁའི་འཇའ་སྤྲིན་འདི་ཡང་དགའ་རྒྱུ་མེད་དམ་སྙམ་པར་ཤར་ཞིང་། དེ་ནས་བདག་ས་སྐྱར་ཡོང་ཁར་རྗེའི་ཞབས་དྲུང་དུ་གང་སྤྱིའི་བསླབ་བྱ་མཐའ་དག་ཞུས་པ་ན། འདི་ཕྱིར་ཕན་པའི་གསུང་གི་བདུད་རྩི་ཅི་ཡང་ཞིག་སྩལ་ཅིང་། ལྷག་པར་སྐུ་བེམས་ཀྱི་སྦུབས་ནས་སྐུ་སྟོད་གཟེངས་མཛད་དེ། བདག་གི་གདོང་ལ་ཆེར་གཟིགས་ནས། འོ་ཚེ་འདི་གློག་དང་འདྲ་བས་སྐྱེམས་ཙམ་གཅིག་ཀ་ཡིན་པས། གཞི་སྡོམ་པ་གསུམ་རྣམ་པར་དག་པ་ལ་གནས་ནས། ཐོས་བསམ་སྒོམ་གསུམ་ལ་འབད་རྩོལ་མཛད་དེ། ཅི་མཛད་བསྟན་པ་དང་འགྲོ་བའི་དོན་དུ་འགྱུར་བ་ཞིག་ཅིས་ཀྱང་མཛད་དགོས་སོ། །
འདི་ནས་ས་སྐྱར་ཕེབས་འཕྲལ་བདེ་མཆོག་གི་བསྙེན་པ་ཟླ་བ་དྲུག་པ་ཞིག་གནང་བ་དང་། བསྟན་པ་སྟོབས་ཀྱི་འཛིན་པའི་སྡེ་སྲིད་གཡས་རུ་བྱང་པ་ནི་འདི་བཞིན་དུ་གྱུར་སོང་། དགོན་པ་འདི་ཐུགས་ཀྱིས་བཏང་ན་མི་ཡོང་ཞིང་། གཞན་སུས་གང་བྱས་ཀྱང་རང་རེ་དཔོན་སློབ་ལ་དམ་སེལ་གཏན་ནས་མི་ཡོང་གཏན་ནས་མི་ཡོང་ཞེས་ཉིས་བཏུད་དུ་གསུངས་བྱུང་བས་སེམས་ལ་དགའ་སྤྲོ་རབ་དགའི་ས་ཐོབ་ཙམ་བྱུང་ཞིང་། དེ་ནས་ཞབས་དབང་བཀའ་བསྒོ་ཞུས་པ་ན་ཕྱག་གཉིས་དབུ་དང་བཅས་པ་བདག་གི་མགོ་ཐོག་ཏུ་འཇོག་པ་མཛད་ནས་བླ་མ་བརྒྱུད་པ་མང་པོའི་མཚན་ནས་བརྗོད་དེ། བཀའ་བསྒོ་བྱིན་རླབས་རྒྱས་པར་སྩལ་ཅིང་། དེ་ནས་ཁོ་བོ་ཅག་གིས་བདག་བྱང་ཆུབ་བར་དུ་ཐུགས་རྗེའི་སྐྱབས་འོག་ཏུ་ཆུག་པ་ཞིག་ཞུས་པས། རྗེའི་གསུང་ལས། ཨ་ཅི་གསུངས་པ་ཡིན། ངེད་ལ་སྡེ་པ་བྱང་པ་དང་ཞབས་དྲུང་གཉིས་ལས་གཅེས་པ་མེད།
དེའི་ནང་ནས་ཀྱང་ཁྱེད་ཁོ་ན་གཅེས་པས། སྙིང་ཁའི་ནང་སྐོར་དུ་ཞབས་དྲུང་རང་སྒོམ། དེའི་མཐའ་སྐོར་དུ་སྡེ་པ་བྱང་པ་སོགས་སྒོམ་ཀྱིན་བདོག ཞེས་སོགས་ཐུགས་གཏིང་ནས་བརྩེ་བའི་གསུང་ད་ལྟ་ཡང་དྲན་པ་ཙམ་གྱིས་མིག་ཆུ་དབང་མེད་དུ་འཆོར་བ་དུ་མ་ཞིག་སྩལ་ཅིང་། དེ་ནས་རྗེའི་གཟིམ་ཕུག་གི་གནམ་སྒོའི་རྡོ་སྐས་ཀྱི་མགོ་ནས་ཕྱིར་མིག་ཅིག་བལྟས་པས། རྗེའི་ཞལ་འཛུམ་སྔར་གྱི་རྣམས་ལས་ཀྱང་ཆེས་ངོ་མཚར་བ་ཞིག་མཛད་ནས་གཟིགས་བྱུང་བ་ཡིད་འཕྲང་བ་ལ་ཚད་མེད་པ་ཞིག་བྱུང་ཞིང་། དེ་ནས་རིམ་པར་ས་སྐྱར་སླེབས་ནས་ཆུ་མིག་རྫིང་ཁའི་བདེ་མཆོག་ཕོ་བྲང་དུ་འཁོར་ལོ་བདེ་མཆོག་གི་བསྙེན་པ་ལ་ཞུགས་ནས་རྒྱང་ཙམ་སོང་བའི་ཟླ་བ་ལྔ་པའི་ཚེས་ལྔ་དྲུག་ཙམ་གྱི་རྨི་ལམ་དུ། རྗེ་བླ་མ་ཉིད་གསལ་བར་བྱོན་ནས་ལམ་དབང་གི་བླ་མ་བརྒྱུད་པའི་རིམ་པའི་བྱིན་རླབས་འདྲ་བ་ཞིག་གནང་བྱུང་བའི་ཚེ། བྲམ་ཟེ་ཆེན་པོ་ས་ར་ཧ་དང་། མུས་ཆེན་སེམས་དཔའ་ཆེན་པོ།
སྤྱན་སྔ་རིན་པོ་ཆེ་དཀོན་མཆོག་རྒྱ་མཚོ་རྣམས་ཀྱི་མཚན་གསལ་བར་ཐོས་པའི་མོད་ལ་གཉིད་སད་བྱུང་བས་སེམས་ལ་དགའ་བདེ་དཔག་ཏུ་མེད་པ་བྱུང་ཞིང་། ཡང་སྔ་དྲོ་ཞིག་ཅུང་ཟད་གཉིད་པའི་ཚེ་རྗེའི་སྐུ་ནི་མ་མཐོང་། གསུང་སྦོམ་ལ་ཟིལ་ཆེ་བ་དེའི་སྒྲ་ལྷང་པ་དང་བཅས་ཐུགས་ཁར་ཐུགས་རྡོ་རྗེ་མ་ཞེས་ཚིག་གསལ་དུ་འཇུག་དགོས་ལགས་ཞེས་གསུངས་བྱུང་བས། གཉིད་སད་མ་ཐག་རྗེ་འདི་ཉིད་ན་བཞུགས་ཡོད་དོ་སྙམ་པའི་འཇིགས་པ་དང་དགའ་སྤྲོ་ཟུང་འབྲེལ་དུ་བྱུང་ཞིང་། དེ་ནས་དུས་མི་རིང་བ་ཟླ་བ་ལྔ་པའི་ཚེས་བཅུ་བཞིའི་ཉི་མ་ཤར་དྲོས་ལ་གླིང་དགའ་བསམ་གཏན་ཕུག་གི་རྗེའི་གཟིམ་ཕུག་གི་མདོའི་བྲག་གཡབ་ན་དབོན་པོ་ནམ་མཁའ་སངས་རྒྱས་ཡོད་པའི་ཚེ། རྗེ་བླ་མའི་ཞབས་དྲུང་ན་སུ་ཡང་མེད་པ་ལ་གསུང་གླེང་དི་རི་རི་མཛད་བྱུང་བས་རྗེ་དབོན་དོགས་པ་ཟོས་ནས་ཞབས་དྲུང་དུ་འགྲོ་བར་བརྩམས་པ་ན། གཟིམ་ཕུག་གི་གནམ་སྒོ་རྣམས་ཁྲིག་གི་འདུག་པས་ཤིན་ཏུ་འཇིགས་པ་ཞིག་བྱུང་ནས་ཏབ་ཏོབ་ཏུ་ཞབས་དྲུང་དུ་ཕྱིན་པས། རྗེའི་གསུང་ལས། མཁའ་འགྲོ་མ་རང་ཚོ་བྱོན་མཛོད་ཅིག ཞེས་གསུངས་པའི་མོད་ལ་དབོན་པོ་དྲུང་དུ་སླེབ་ཏེ་སྒོ་ཡོལ་ཕྱེ་བས།
ཁྱོད་ཡོང་བ་སྔས་བྱུང་གསུངས་པ་སོགས་བཀའ་བསྐྱོན་པའི་རྣམ་པ་མཛད་ཀྱིན་འདུག་ཅེས་ཐོས་ལ། དེའི་ནངས་པར་ཚེས་བཅོ་ལྔ་ལ་སྐུ་གྲིབ་ལ་བརྟེན་པའི་ཅུང་ཟད་སྙེལ་བའི་ཚུལ་བསྟན་ནས། བཅུ་དྲུག་ནས་ཉི་ཤུའི་བར་ལ་སྐུ་ཤེད་ཆུང་བ་ཙམ་ལས་སྐུ་ལ་སྙུང་ཟུག་སོགས་གཏན་ནས་མེད་པར་བྱུང་སྟེ། འདི་ནི་སྔ་མོར་བདག་སོགས་བུ་སློབ་མང་པོ་འདུས་པ་ཞིག་ལ་འཁོར་ལོ་བདེ་མཆོག་གི་ཆོས་སྐོར་རྣམས་གནང་བའི་སྐབས་སུ་རྗེ་ཉིད་ཀྱི་གསུང་ལས། ངེད་བདེ་མཆོག་པའི་རྣལ་འབྱོར་པ་རྣམས་འཆི་བའི་ཚེ། རྩ་རྒྱུད་ལས། རྣལ་འབྱོར་པ་རྣམས་འཕོ་བའི་ཚེ། ། དཔལ་ལྡན་ཁྲག་འཐུང་སོགས་མཁའ་འགྲོ། ། ལག་ན་མེ་ཏོག་སྣ་ཚོགས་ཐོགས། ། རྒྱལ་མཚན་བ་དན་སྣ་ཚོགས་དང་། །
རོལ་མོའི་སྒྲ་ནི་སྣ་ཚོགས་དང་། ། སྣ་ཚོགས་གླུ་ཡི་མཆོད་པས་མཆོད། ། འཆི་བ་ཞེས་བྱའི་རྣམ་རྟོག་ནི། ། མཁའ་ལ་འགྲོ་བའི་གནས་སུ་ཁྱེར། ། ཞེས་གསུངས་པ་ལྟར་གྱི་རྟགས་དང་བཅས་ཏེ་ན་རྒྱུ་མེད་པའི་འཆི་བ་ཞིག་འོང་བ་ཡིན། ངེད་ཀྱི་བླ་མ་རྗེ་ཆོས་དབང་པ་ལ་ཡང་དེ་བཞིན་བྱུང་ལ། ངེད་ལ་ཡང་དེ་ལྟར་དུ་འོང་གསུངས་པའི་ཐོག་ཏུ་གནས་པར་མཛད་པ་ཡིན་ལ། དུས་དེ་དག་གི་སྐབས་སུ་ཡང་ཐུགས་དམ་ལ་སྔར་ལས་ཀྱང་བརྩོན་པར་མཛད་པའི་ངང་ནས། སྐབས་འགར་སྐུ་འདར་ཤིག་ཤིག་མཛད་ཀྱིན་འདུག་པ་ལ། ཞབས་དྲུང་ན་གནས་པ་རྣམས་ཀྱིས་སྐུ་མི་བདེ་བ་མི་འདུག་ལགས་སམ་ཞུས་པས།
མི་བདེ་བ་མི་འདུག་ནང་གི་རྩ་མདུད་རྣམས་གྲོལ་བའི་རྟགས་སུ་གདའ་གསུངས་པ་དང་བཅས་ཐུགས་བདེ་ཉམས་དཔག་ཏུ་མེད་པ་མཛད་ཀྱིན་འདུག་ཅེས་ཐོས་ཏེ། འདི་ནི་དཔལ་ལྡན་བླ་མ་དམ་པའི་རྣམ་ཐར་རྗེ་དཔལ་ལྡན་ཚུལ་ཁྲིམས་པས་མཛད་པ་ལས་རྒྱུད་དང་མན་ངག་ཐམས་ཅད་མཐུན་པར། དབང་པོ་རབ་ཚེ་འདི་ལ་ཟུང་འཇུག་གི་བདེ་བ་ཐོབ་སྟེ་གྲུབ་མཐའ་བསྙོག འབྲིང་ཚེ་འདིར་ཀུན་རྫོབ་དང་དོན་དམ་བདེན་པ་གཉིས་སྐྱེས་བུའི་གོམས་པ་འདོར་བ་བཞིན་རེས་འཇོག་ཏུ་རྒྱུད་ལ་སྐྱེས་ནས་སྤྱོད་པ་གསུམ་གྱིས་མཚམས་མ་སྦྱར་ན་ཟུང་འཇུག་མི་ཐོབ་པ་ལ་འཆི་བའི་རྐྱེན་གྱིས་རླུང་སེམས་ཀྱི་མདུད་པ་གྲོལ་ཞིང་། དེས་སྤྱོད་པའི་ཚབ་བྱས་ནས་སྔར་གྱི་བདེན་པ་གཉིས་སོ་སོའི་ཏིང་ངེ་འཛིན་གཅིག་ཏུ་འདྲེས་ཏེ་ཟུང་འཇུག་གི་བདེན་པ་མཐོང་སྟེ་གྲུབ་མཐའ་བསྙོག་པར་བཤད། ཅེས་གསུངས་པ་ལྟར་རྗེ་བླ་མ་འདིས་ཀྱང་དེ་ལྟ་བུའི་འབྲས་བུ་མངོན་དུ་མཛད་པར་ངེས་ཏེ། རྩ་མདུད་རྣམས་གྲོལ་བར་འདུག་གསུངས་ཤིང་ཐུགས་བདེ་ཉམས་ཆེན་པོ་མཛད་པ་ནི་དུས་དེར་ལྷན་ཅིག་སྐྱེས་པའི་ཡེ་ཤེས་ཟུང་འཇུག་བདེ་བ་ཆེན་པོ་ཐུགས་རྒྱུད་ལ་འཁྲུངས་པའི་རྟགས་ལས་གཞན་དུ་མ་འདས་པའི་ཕྱིར་རོ། ། ཡང་སྐབས་ཤིག་གསུང་ལས། ཁོ་བོ་ལོ་བརྒྱད་ཅུ་གྱ་གཉིས་ཙམ་སྡོད་སྙམ་པ་ཡོད་ཀྱང་རྟེན་འབྲེལ་ཞིག་གིས་ད་ལན་འགྲོ་ཟེར་བ་ཡིན་ནམ། བླ་མ་གོང་མ་རྣམས་ལ་ཡང་དེ་འདྲ་བ་མང་དུ་བྱུང་འདུག
གང་ལྟར་ངེད་རང་གི་བསམ་པ་ལྟར་ན་འཆི་ཁ་འདིར་ས་སྐྱ་ནས་ཞབས་དྲུང་དང་མཇལ་བའི་ལམ་དབང་ཞིག་གིས་གསལ་འདེབས་བགྱིད་སྙམ་པ་ཡོད་ཀྱང་། ད་ས་སྐྱ་ནས་སྤྱན་འདྲེན་བྱས་པས་བདེ་མཆོག་གི་གསུང་བསྙེན་གྱི་གེགས་སུ་འགྲོ་བ་འདུག་པས་འདི་ཅུང་ཟད་སེམས་འཕྲང་བ་འདུག གཞན་སེམས་ལ་འཕྲང་བ་སྤུ་ཙམ་མེད་ཅིང་། ངེད་རང་གི་ཉེ་འཁོར་རྣམས་ལ་ཡང་ཁོ་བོའི་དྲིན་ལས་སོ་སོར་འཚོས་ཙམ་རེ་ཡོང་བ་ཡོད་པས། རྒན་ཟེར་ལ་གཞོན་ཉན་པའི་སོ་སོ་ནས་ཆོས་དང་མཐུན་པ་གྱིས། ཐམས་ཅད་ཀྱིས་ས་སྐྱ་ཞབས་དྲུང་དུ་བློ་གཏོད། གླིང་དགའ་དགོན་པ་མ་བུ་རྣམས་ས་སྐྱ་བདག་པོ་ལ་འཕྲོད་པས། ཁྱེད་རྣམས་ལ་ཤུལ་དུ་གང་ཡང་མི་དགོས་པ་འདི་ངེད་དྲིན་ཆེ་བ་ཡོད་དོ། ། ཞེས་སོགས་གསུངས་ཤིང་། དེ་ནས་ཚེས་བཅོ་བརྒྱད།
བཅུ་དགུ། ཉི་ཤུའི་ཉིན་རྣམས་ཐུགས་བདེ་ཉམས་དཔག་ཏུ་མེད་པ་དང་བཅས་ཡང་ཡང་ནམ་མཁའ་ལ་གཟིགས་ནས་ཞལ་འཛུམ་པ་སོགས་དགེས་པའི་ཉམས་དུ་མ་མཛད་ཅིང་། མཁའ་འགྲོ་མ་ལཱ་མ་ནི་ལྟ་བ་རང་དགའ་ཟེར་བ་འདུག དེ་དེ་ཀ་ཡིན་གསུངས་པ་སོགས་དཔལ་འཁོར་ལོ་བདེ་མཆོག་གི་དཀྱིལ་འཁོར་གྱི་ལྷ་ཚོགས་རྣམས་དང་གསུང་གླེང་མཛད་པའི་ཚིག་གོ་མིན་མི་གོ་མིན་མང་དུ་གསུང་གིན་འདུག་ཅེས་དེ་དུས་ཞབས་དྲུང་ན་གནས་པ་རྣམས་མགྲིན་གཅིག་པའི་ངག་ལས་ཐོས་ཤིང་། དེ་ནས་ཚེས་ཉི་ཤུའི་མཚན་གང་ཐུགས་དམ་འབའ་ཞིག་ལ་རྩེ་གཅིག་ཏུ་བཞུགས་པའི་ངང་ནས། སྐབས་ཤིག་ཞབས་དྲུང་ན་གནས་པ་རྣམས་ལ་རྗེ་ཉིད་ཀྱི་གསུང་ལས། ཟླ་བ་ཤར་བར་འདུག་གམ་ཐམས་ཅད་འོད་དཀར་པོས་གང་འདུག་གསུངས་པ་དང་། མི་འདུག་ལགས་ཞུས་པས། ཡང་ཅུང་ཟད་ཅིག་ནས་གསུང་ལས། ད་ནི་ཉི་མ་ཡང་ཤར་བྱུང་ཞེས་སོགས་གསུངས་ཤིང་ཐུགས་བདེ་ཉམས་ཆེན་པོ་མཛད་པ་དང་།
ཡང་ཅུང་ཟད་ནས་ཌཱ་ཀི་མ་འོད་གསལ་མ་བུ་ངོ་འཕྲོད་བྱུང་ཞེས་གསུངས་ཤིང་དགེས་སྤྲོ་དཔག་ཏུ་མེད་པའི་ཐུགས་ཉམས་མཛད་ཀྱིན་འདུག་ཅེས་ཐོས་ལ། འདི་དག་ནི་རྗེ་བཙུན་ཉིད་ཀྱི་ནང་གི་ཐུགས་དམ་ཟབ་མོའི་ཉམས་ལེན་གྱི་ནུས་པའི་རྟེན་འབྲེལ་གྱི་དབང་ལས་སྤང་བྱ་མཐའ་དག་སྐད་ཅིག་གིས་སྤངས་ནས་ས་ལམ་རྣམས་ཡུད་ཙམ་ཞིག་ལ་བགྲོད་དེ། དེ་མ་ཐག་འབྲས་བུ་མངོན་དུ་མཛད་པར་ཉེ་བ་ན་ལྷ་དང་། ལྷ་མོ་དང་། དཔའ་བོ་དང་མཁའ་འགྲོ་རིག་པ་འཛིན་པའི་ཚོགས་རྣམས་ཀྱིས་འོད་ཀྱི་ཁ་དོག་སྣ་ཚོགས་པས་བསུ་བ་དང་། རོལ་མོའི་སྒྲ་རྒྱ་ཆེར་སྒྲོག་པ་སོགས་མཆོད་པའི་བྱེ་བྲག་དཔག་ཏུ་མེད་པ་དང་བཅས་རྗེ་བཙུན་ཉིད་ཀྱི་དྲུང་དུ་ལྷགས་ཤིང་འཁོད་པའི་ཕྱི་ནང་གི་རྟེན་འབྲེལ་རྨད་དུ་བྱུང་བའི་མཚན་མ་ཡང་དག་པར་ཤེས་པར་བྱ་སྟེ། ཚུལ་དེ་དག་ནི་ཆོས་རྗེ་བླ་མ་དམ་པ་བསོད་ནམས་རྒྱལ་མཚན་གྱི་རྣམ་ཐར་དང་མཚུངས་པར་མངོན་ཏེ། དེ་ཡང་ཆོས་རྗེ་དེ་ཉིད་ཀྱི་རྣམ་ཐར་བླ་མ་བྱམས་ཆོས་པ་ཆེན་པོས་མཛད་པའི་མྱ་ངན་འདས་བྱུང་ལས་འདི་ལྟར་འབྱུང་སྟེ། དེ་ནས་ཉི་མ་ནུབ་ཏུ་ཆ་བ་ན་བབས་པའི་ཚེ། བསྐྱེད་རྫོགས་ཀྱི་ཐུན་མོང་མ་ཡིན་པ་སེམས་རྒྱུད་ལ་འབྱོངས་པའི་རྣལ་འབྱོར་པ་ཁྱད་པར་ཅན་རྣམས་ནི་འདའ་ཀ་མ་ལ་བབས་པ་ན།
འཆི་ཁའི་འོད་གསལ་སྣ་ཚོགས་འཆར་བས་གསོས་བཏབ་པའི་དྲན་བླངས་ནས་ལྷན་ཅིག་སྐྱེས་པའི་ཡེ་ཤེས་རང་རིག་ཅིང་འགྱུར་བ་མེད་པའི་བདེ་བའི་ཡེ་ཤེས་ཁྱད་པར་ཅན། གཞན་གྱིས་བརྗོད་མིན་ལྷན་ཅིག་སྐྱེས་གང་དུའང་མི་རྙེད་པའི་རང་རིག་པའི་བདེ་ཆེན་ཡེ་ཤེས་ལྷ་དང་མིའི་བདེ་བས་བཅུ་དྲུག་གི་ཆར་ཡང་མི་ཕོད་པའི་བདེ་བ་ཆེན་པོ་རྣམ་པར་མི་རྟོག་པ་སེམས་རྒྱུད་དུ་འཁྲུངས་ན་སྔར་འདྲིས་ཀྱི་མི་དང་འཕྲད་པ་ལྟར་འོད་གསལ་མ་བུ་ངོ་འཕྲོད་དེ་ཇི་ལྟར་ཆུ་ལ་ཆུ་བཞག་དང་། མར་ལ་མར་བཞག་པ་བཞིན་དངོས་པོ་ཀུན་དབྱེར་མེད་བདེ་བ་ཆེན་པོར་རོ་གཅིག་ཏུ་འདྲེས་པའི་ཟུང་འཇུག་རྡོ་རྗེ་འཆང་གི་སྐུར་མངོན་པར་བྱང་ཆུབ་པར་མདོ་རྒྱུད་མང་པོ་ནས་གསུངས་པ་དེ་ཉིད་བདག་ཅག་གི་འདྲེན་མཆོག་དམ་པ་ཁམས་གསུམ་ཆོས་ཀྱི་རྒྱལ་པོ་འདི་ཉིད་ཀྱི་ཐུགས་རྒྱུད་ལ་མངོན་སུམ་དུ་འཁྲུངས་ནས་དྲུང་ན་གནས་པ་ཀུན་གྱིས་གཟིམ་མལ་ཅུང་ཞིག་འཆོས་པར་རྩོམ་པ་ན། འདི་ཁ་རང་ལ་བཞག་པས་འདི་འདྲའི་བདེ་བ། མི་འགྱུར་བའི་བདེ་བ། སྟོང་པའི་བདེ་བ། འཛག་མེད་ཀྱི་བདེ་བ། ཞེས་སོགས་མང་པོ་གསུངས། གཞན་ཡང་དེའི་ཚེ་ཐིག་ལེའི་སྒྲས་གསུངས་པའི་རྡོ་རྗེའི་ཚིག ཐིག་ལེ་སྟོང་པ་འགྱུར་མེད་དྲུག །
དབུ་མའི་ཐིག་ལེ། སྟོང་པ་ཉིད་ཀྱི་ཐིག་ལེ་ཞེས་སོགས་བརྡའི་ཚིག་མང་པོ་གསུངས་ཞེས་སོགས་རྒྱས་པར་བཤད་པ་དེ་རྣམས་དང་། བདག་གི་བླ་མ་སངས་རྒྱས་མི་གཟུགས་ཅན་དེ་ཉིད་ཀྱི་གོང་དུ་བཀོད་པ་ལྟར་གྱི་ངོ་མཚར་བའི་རྣམ་ཐར་རྣམས་ལ་རྒྱུད་དང་མན་ངག་ཟབ་མོའི་དོན་ལ་མཁས་པའི་དཔྱོད་ལྡན་དག་གིས་ལེགས་པར་བརྟགས་ན་རྣམ་ཐར་དེ་གཉིས་ཀ་སྐུ་མྱ་ངན་ལས་འདའ་ཁར་འབྲས་བུ་སངས་རྒྱས་ཀྱི་ས་མངོན་དུ་མཛད་ངེས་པའི་ཐུན་མོང་མ་ཡིན་པའི་རྟགས་སུ་མཚུངས་པར་རྟོགས་ནུས་པ་ཡིན་ནོ། ། དེ་ནས་ཐོ་རངས་ཀྱི་ཆ་ཟིན་པ་ན་དབོན་ཆུང་གིས་གསོལ་འཇམ་ཞུས་པས། རྗེའི་གསུང་གིས་ཡིད་དྭགས་ལ་སུ་རུ་པའི་གཏོར་མ་མ་བྱིན་པ་ཚོད་མ་འཐུང་བས་ཡོང་བ་ཨེ་ཡིན་ཞེས་སོགས་གསུངས་ཤིང་ཐུགས་ཅུང་མ་མཉེས་པའི་རྣམ་པ་མཛད་ཀྱིན་འདུག་པས། དེ་འཕྲལ་དབོན་པོས་ཐུགས་དམ་གཏོར་མ་ལ་ཆབ་བཏང་བས་དཀར་ཆ་བཞི་སོགས་མཛད་ནས་ཡང་ཐུགས་དམ་གྱི་ངང་ལ་བཞུགས་པར་མཛད། དེ་ནས་ནམ་ལངས་པར་ཉེ་བ་ན་རྗེའི་གསུང་ལས། གསོལ་ཇ་མེ་ཏོག་གཡང་འཛིན་ཞིག་བསུས་ལས་ཁྱེར་ཤོག་གསུངས་པའི་ཚེ། དབོན་པོ་མ་ཆེན་གྱིས་གསོལ་ཇ་རྗེའི་ཞལ་དཀར་ལྐོག་ཙམ་ལས་ཞུ་མ་ནུས་པ་ལ། ཉིད་ཀྱི་གསུང་ལས།
ད་རང་ངེད་ཁག་ཆེ་བས་ཇ་དཀར་ཡོལ་གང་ལྷུག་ཅིག་གསུངས་ཤིང་། དཔོན་སློབ་རྣམས་ཀྱི་གསོལ་ཇ་གསོལ་གྲུབ་མཚམས་ནམ་ལངས་བྱུང་པ་ན། དེ་རིང་ཉི་ཤུ་རྩ་གཅིག་ཡིན་ནམ་གསུངས། ཡིན་ལགས་ཞུས་པས། དེས་ཡོང་བ་འདུག ཁྱེད་རང་གཅིག་མ་གཏོགས་རང་གནས་སུ་སོང་གསུངས་ནས། དབོན་པོ་རྒན་པ་ཞབས་དྲུང་དུ་ཡོད་པ་ལ་རྗེའི་ཕྱག་ཕྲེང་རིང་བ་ཕུད་ནས་སྐུ་འཁྲིས་ཀྱི་བང་ཁར་འཇོག་པར་མཛད་ཅིང་། ཕྱག་བསྐོར་ཕྱག་གཡོན་པས་སྣམ་བཞིན་པའི་ངང་ནས། རྗེའི་གསུང་ལས། འཇམ་དབྱངས་སངས་རིན་གྱི་བདུད་རྩི་རིལ་བུ་ལ་ས་སྐྱ་པའི་བདུད་རྩི་རིལ་བུ་ཅུང་ཟད་བསྲེས་པ་ཞིག་ཁྱེར་ཤོག་གསུངས་ནས།
དེ་བཞེས་ཏེ་ཅུང་ཟད་ཅིག་ཐུགས་དམ་ལྟ་བུ་ལ་ཞུགས། དེ་ནས་ཕཊ྄་ཆེ་བ་གཉིས་གསུངས་པ་གཟིམ་ཕུག་གི་མདོ་ན་ཡོད་པ་ཀུན་གྱིས་ཐོས་ཤིང་། དེ་ནས་གསུང་ཆུང་ངུས་ཕཊ྄་ཀྱང་གསུངས་པ་འདྲ་བ་ལ། ཧིཀ་ཀྱང་གསུངས་པ་ལྟ་བུ་ཞིག་གི་མོད་ལ་སྐུ་སྟོད་འཕྲུག་ཙམ་དང་ལྟག་པ་སྒྱེད་ཙམ་མཛད་པའི་ངོས། ཚེག་སྒྲ་ཆེ་བ་དང་བཅས་དབུ་ལས་ཆུ་སྐོལ་བ་ལྟ་བུའི་རླངས་པ་སྐྱ་བུན་པ་དང་བཅས་དགོངས་པ་ཆོས་ཀྱི་དབྱིངས་སུ་ཐིམ་པའི་ཚུལ་བསྟན་སོང་བས། དེ་འཕྲལ་ཞབས་དྲུང་ན་ཡོད་པའི་དབོན་པོ་དེས་གྲོགས་གཞན་རྣམས་བོས་ནས་རྗེ་བླ་མའི་སྐུ་གདུང་ཡིད་བཞིན་ནོར་བུའི་དབུ་ལ་བལྟས་པ་ན། སྔར་དབུའི་སྤྱི་གཙུག་གི་ཐད་ན་དབུ་ཐོད་གཞན་ལས་འབུར་བའི་ཏིང་སྒོང་ཞབས་མའི་ཚད་ཙམ་ཞིག་ཡོད་པའི་དབུས་དེར་བུག་པ་ཟང་ཐལ་དུ་གྱུར་པ་ནས་རྩ་དབུ་མ་ལྟ་བུའི་སྦོམ་འཕྲ་སྙུག་མ་འབྲིང་པོ་ཙམ་གྱི་སྐུའི་རྩ་སྦུབ་སྟོང་ཞིག་རྒྱབས་ཀྱིས་འཐོན་པ་ལས་བྱང་སེམས་ཀྱི་ཟིལ་པ་ཉིལ་ལེ་བར་གྱུར་ཅིང་།

དེ་དུས་ཀྱང་དབུ་བྱིན་ལ་ཡང་དྲོད་ཚ་ཆིལ་ལེ་བ་རླངས་པ་དང་བཅས་འདུག་གོ་ཞེས་ཐོས་ལ། དེ་ལྟར་གཟུགས་སྐུ་བསྡུ་བའི་ཚུལ་བསྟན་པའི་སྐད་ཅིག་དེ་ཉིད་ལ་འདའ་ཁ་མ་ཟབ་མོས་མཚམས་སྦྱར་ཏེ་མཁའ་སྤྱོད་ཆེན་པོ་འོག་མིན་དུ་ཐོགས་པ་མེད་པར་གཤེགས་པའི་ཚུལ་མིག་ཡོད་ཀུན་གྱི་མངོན་སུམ་གྱི་སྤྱོད་ཡུལ་དུ་གྱུར་པ་འདི་ལྟ་བུ་ནི་སྔོན་ཆད་ཀྱང་གངས་རིའི་ཁྲོད་འདིར་བྱོན་པའི་པཎ་གྲུབ་ཀྱི་དབང་པོ་ག་ཡ་དྷ་ར་སོགས་འགྲན་བྲལ་གྱི་སྐྱེས་བུ་རེ་རེ་ཙམ་མ་གཏོགས་འགའ་ཡང་བྱུང་བ་མ་ཐོས་ན། ཕྱིན་ཆད་ནི་དུས་ཀྱི་དབང་གིས་ལྟ་སྨོས་ཀྱང་ཅི་འཚལ། དེས་ན་རྗེ་བཙུན་འབྲེལ་ཚད་དོན་ལྡན་གང་གི་ཐུགས་བརྩེ་བ་ཆེན་པོས་རྗེས་སུ་བཟུང་ནས་ཟབ་རྒྱས་ཆོས་ཀྱི་བཀའ་དྲིན་ཐོབ་པ་རྣམས་སྨོས་ཅི་དགོས། སྐུ་མཐོང་བ་དང་། གསུང་ཐོས་པ་ཙམ་རྣམས་ཀྱང་སྐལ་བ་མཆོག་ཏུ་བཟང་བར་ཤེས་པར་བྱའོ། ། དེ་ལྟར་དགོངས་པ་ཆོས་དབྱིངས་སུ་ཐིམ་པ་དེ་དང་དུས་མཉམ་དུ་རྟ་མོ་ཤར་ཕྱོགས་ནས་ལས་དག་པ་འགའ་ཞིག་གི་མཐོང་སྣང་ལ། འཇའ་དཀར་པོ་རས་ཡུག་བརྐྱངས་པ་འདྲ་བ་ཞིག་གི་མཐའ་ལ་འཇའ་སྔོན་པོས་བརྒྱན་པ་ཞིག་རྗེ་བླ་མའི་གཟིམ་ཕུག་གི་ཐད་ནས་བར་སྣང་ལ་ཡལ་སོང་བ་མཐོང་ངོ་ཞེས་ཀྱང་ཐོས་སོ། ། འདི་ནི་སྔོན་པཎ་ཆེན་ག་ཡ་དྷ་ར་ཁ་རག་ཐོད་བུར་གཤེགས་དུས་འཕོ་བའི་རྣལ་འབྱོར་མཛད་པའི་ཚེ་དབུ་གཙུག་ནས་ཐོན་པའི་འོད་དཀར་པོ་རིལ་མ་ཙམ་ཞིག་བར་སྣང་ལ་སོང་བ་ཁ་རག་ཕྱོགས་ཀྱི་མི་མང་པོས་མཐོང་བ་དང་མཐུན་པར་སྣང་བས་ཤིན་ཏུ་ངོ་མཚར་བའི་རྣམ་པར་ཐར་པ་ཡིན་ནོ། ། དུས་དེ་ནས་བཟུང་སྟེ་དགུང་ཞག་མ་རྫོགས་ཀྱི་བར་དང་། དེ་ནས་ཀྱང་ལོ་དང་ཟླ་བའི་དུས་དྲན་རྣམས་ཀྱི་སྐབས་ནམ་མཁའ་གཡའ་དག་པ་ལ་འཇའ་ཚོན་ཁ་དོག་སྣ་ཚོགས་པ་རི་མོ་ངོ་མཚར་ཅན་དུ་མ་དང་བཅས་པས་ཕྱོགས་ཀུན་ཏུ་ཁྱབ་པ་དང་།
མེ་ཏོག་གི་ཆར་རྒྱུན་མ་ཆད་པར་བབས་ཤིང་། ཁྱད་པར་གཟུགས་སྐུ་བསྡུ་བའི་ཚུལ་བསྟན་པའི་ཉིན་རང་པོར་མེ་ཏོག་གི་ཆར་ཤིན་ཏུ་ཆེ་བས་ལ་ལ་ས་ལ་བབས་ཏེ་གྲྭ་པ་འགའ་ཞིག་གིས་ཟ་མ་ཏོག་སོགས་སུ་ཚགས་བྱར་ཡོད་པ་མང་དུ་བྱུང་ཞིང་། མེ་ཏོག་ཕལ་ཆེར་ནི་ས་ལ་མི་འབབ་པར་བར་སྣང་ལ་ཁ་བ་ཆེན་པོ་འབབ་པ་ལྟར་ལྡིང་བ་དང་། འགའ་ཞིག་ཉི་མའི་འོད་ཟེར་ལ་ཐུག་ལ་ཉེ་བ་ན་སྐར་མའི་རྒྱ་ཁྱོན་ཙམ་དུ་མ་མངོན་པར་ཡུན་རིང་པོའི་བར་དུ་གནས་པ་ལ་སོགས་པ་ཕལ་པ་རྣམས་ཀྱི་བློའི་སྤྱོད་ཡུལ་ལས་འདས་པའི་ངོ་མཚར་བའི་ལྟས་བསམ་གྱིས་མི་ཁྱབ་པ་བསྟན་ཏེ། ཉིད་ཀྱི་རྗེས་སུ་སློབ་པའི་གདུལ་བྱ་སོགས་སྐྱེ་བོ་ཀུན་གྱི་དད་པའི་དབྱར་མཚོ་ཡོངས་སུ་རྒྱས་པར་མཛད་པ་ཡིན་ནོ། ། འདིར་སྨྲས་པ། ཀྱེ་མ་ཀྱི་ཧུད་ཁོ་བོའི་གཙུག་གི་རྒྱན། ། ཡིད་བཞིན་ནོར་བུ་མཆོག་དེ་དུས་དེར་སྟོར། ། དེ་ཕྱིར་མགོན་དང་བྲལ་བའི་མྱ་ངན་གྱིས། ། ལུས་སེམས་མནར་བས་ཅི་བྱ་གཏོལ་མེད་གྱུར། །
རྗེ་བཙུན་ཞིང་གཞན་གཤེགས་པའི་ཡིད་སྐྱོའི་གཏམ། ། བདག་གི་རྣ་བའི་ཁོང་བུར་ལྷུང་བའི་ཚེ། ། འདི་འདྲ་མངོན་སུམ་བདེན་པར་མ་གྱུར་ཅིག ། སྙམ་པའི་ཡིད་གཉིས་ཁྱོགས་ལ་རྒྱུན་རིང་འཕྱང་། ། ཡོངས་འཛིན་ཐམས་ཅད་མཁྱེན་པ་ཁྱོད་གཤེགས་པས། ། སྡེ་སྣོད་གསུམ་གྱི་གཞུང་དོན་སུ་ཡིས་འབྱེད། ། བདེ་ཀྱེ་གསང་གསུམ་ཟབ་ཆོས་གང་ནས་བཙལ། ། ཡོ་ག་བྱ་སྤྱོད་རྒྱུད་དོན་སུ་ལ་འདྲི། ། ཀྱེ་མ་བདག་ལ་གཅིག་ཏུ་དགོངས་པ་ཡི། ། རྗེ་བཙུན་ཐུགས་རྗེ་ཅན་དེས་སྐྱབས་མེད་བདག །
བོར་ནས་ཞིང་གཞན་གཤེགས་འདི་ཁོ་བོ་ཅག ། སྐལ་བ་དམན་པ་ལས་ཀྱང་དམན་ནོ་སྙམ། ། དེ་ཚེ་ལུས་ཀྱི་སྤུ་ལྡང་མཆི་མ་གཡོ། ། མྱ་ངན་འདར་བའི་སྐད་ཀྱིས་མཚན་ནས་བོས། ། གདུང་བའི་སེམས་ཀྱིས་ཉིན་མཚན་ཁོར་ཡུག་ཏུ། ། བླ་མའི་ཞལ་དཀྱིལ་དྲན་པ་བརྗེད་མ་གྱུར། ། ཀྱེ་མ་དུས་དེར་བསྟན་པའི་ཉི་མ་བཞུད། ། ཀྱི་ཧུད་ཆོས་ཀྱི་སྒྲོན་མེ་མནལ་བར་གྱུར། ། ཀྱེ་མ་དུས་དེར་བྱང་ཕྱོགས་འགྲོ་བ་ཀུན། ། ཀྱི་ཧུད་མགོན་དང་བྲལ་བའི་མྱ་ངན་གྱུར། །
དེ་ལྟ་ན་ཡང་དད་ལྡན་སློབ་བུ་བདག ། དུས་གསུམ་སྒྲིབ་མེད་གཟིགས་པའི་མགོན་ཁྱོད་ཀྱིས། ། བྱང་ཆུབ་བར་དུ་སྐྱོང་བར་ཞལ་བཞེས་ཕྱིར། ། ཡང་ཅིག་བསམ་པས་ཡིད་བདེའི་དགའ་སྟོན་ཐོབ། ། དེ་ཕྱིར་ཐུན་མོང་སྣང་བའི་གཟུགས་ཀྱི་སྐུ། ། ཆོས་དབྱིངས་ཐིམ་ཚུལ་བསྟན་ཀྱང་སྐལ་ལྡན་བདག ། གདུལ་བྱར་བཅས་རྣམས་མགོན་ཁྱོད་ཐུགས་རྗེ་ཡིས། ། མི་མངོན་དབྱིངས་ནས་འབྲལ་མེད་བསྐྱངས་དུ་གསོལ། ། དེ་ནས་དྲུང་ན་གནས་པ་རྣམས་ཀྱིས་རྒྱུད་སྡེ་ཟབ་མོ་ནས་བཤད་པའི་ཆོ་གས་སྐུ་གདུང་རིན་པོ་ཆེ་ལ་ཆས་གཞུག་གི་ཞབས་ཏོག་ཕུལ་ཏེ། སྤོས་དང་དར་ཟབ་ལ་སོགས་པའི་མཆོད་པ་དང་།
ན་བཟའི་ཚོགས་དུ་མས་བཀུར་བསྟི་ཆེན་པོ་དང་བཅས་གསོལ་བ་བཏབ་ཅིང་། དེ་ནས་རིང་པོར་མ་ལོན་པར་སྐུ་གདུང་ལ་སྦྱིན་སྲེག་གི་མཆོད་པ་ཕུལ་བའི་ཚེ་ངོ་མཚར་བའི་ལྟས་མང་དུ་བྱུང་ཞིང་། དེ་ནས་གདུང་ཁང་ཞལ་ཕྱེ་བ་ན་སྐུ་གདུང་ཕལ་ཆེར་རིང་བསྲེལ་གྱིས་ཡོངས་སུ་གང་བར་གྱུར་ཅིང་། དེར་རྗེས་གདུང་རུས་ཕལ་ཆེར་བླ་མ་ཡི་དམ་གྱི་སྐུ་དང་མཆོད་རྟེན་སོགས་ཀྱི་སྤར་མང་དུ་བཏབ་ནས་གླིང་དགའ་བདེ་བ་ཅན་ན་བཞུགས་པའི་རྗེ་བླ་མ་ཉིད་ཀྱི་ཕྱི་རྟེན་ནང་རྟེན་རྣམས་ཀྱི་གཟུངས་བཞུགས་ལ་གཙོ་བོར་བཞུགས་ཤིང་། འགའ་ཞིག་ནི་གཞི་བྱེས་ཀྱི་དད་ལྡན་རྣམས་ཀྱི་བསོད་ནམས་ཀྱི་ཞིང་དུ་ཡང་ཕུལ་ལ། དེ་དག་གི་སྐབས་སུ་གླིང་དགའ་བདེ་བ་ཅན་གྱི་དགོན་པ་མ་བུས་ཐོག་དྲངས་མུས་ནང་གི་དགོན་པ་ཐམས་ཅད་དང་། གཞན་ཡང་ཕྱོགས་ཀྱི་དགོན་པ་ཆེ་ཆུང་དུ་མར་དགོངས་རྫོགས་རྒྱ་ཆེན་པོ་བསྒྲུབས་ཅིང་། ཁོ་བོ་ཅག་གིས་ཀྱང་དཔལ་ས་སྐྱའི་བདེ་མཆོག་ཕོ་བྲང་དུ་རྗེ་བླ་མ་བཀའ་དྲིན་ཅན་དེ་ཉིད་ཀྱི་དབུ་ཐོད་ཀྱི་དུམ་བུ་ལ་མཆོད་པ་རྒྱ་ཆེན་པོ་ཕུལ་ནས་གསོལ་བ་ཡུན་རིང་དུ་བཏབ་ཅིང་། དེ་དང་དུས་མཚུངས་པར་དགེ་འདུན་རགས་བསྡུས་ཤིག་གིས་དགེས་པ་རྡོ་རྗེའི་སྒྲུབ་མཆོད་དང་། བླ་མ་མཆོད་པའི་ཆོ་ག་ཟླ་བ་ལྷག་ཙམ་བསྒྲུབས་ཤིང་།
གཞན་ཡང་ས་སྐྱའི་ཚོགས་ཆེན་ལ་མང་ཇའི་ཐོག་འབུལ་འགྱེད་ཚན་ཆེ་བ་བཏང་བ་སོགས་རང་གིས་གང་ལྕོགས་ཀྱིས་དགོངས་རྫོགས་ཅི་ནུས་སུ་བསྒྲུབས་ཤིང་། དེ་ནས་བརྩམས་ཏེ་ཟླ་དུས་ལོ་དུས་ཀྱི་དུས་དྲན་གྱི་མཆོད་པ་འབུལ་བར་ཀྱཻ་རྡོ་རྗེའི་རྩ་རྒྱུད་བརྟག་གཉིས་ཀྱི་རྒྱུད་འདོན་དང་། བླ་མ་མཆོད་པའི་ཆོ་ག་སོགས་ཆག་མེད་དུ་བཙུགས་ཤིང་། ལྷག་པར་བོད་ཀྱི་རྡོ་རྗེ་གདན་དཔལ་ས་སྐྱའི་ཆོས་གྲྭ་ཆེན་པོར་རྗེ་བླ་མ་རྡོ་རྗེ་འཆང་དེ་ཉིད་ཀྱི་དགོངས་པ་རྫོགས་ཐབས་ཀྱི་ནང་རྟེན་ཡབ་རྗེ་ཆོས་ཀྱི་རྒྱལ་པོ་དང་ཐུན་མོང་བའི་དངུལ་གདུང་ཡིད་བཞིན་གྱི་ནོར་བུ་ངོ་མཚར་རྨད་དུ་བྱུང་བ་ཞིག་དང་། གཞན་ཡང་བདག་ཉིད་ཆེན་པོའི་སྐུ་འདྲ་སྐུ་ཚད་མ་སྐུ་དངོས་དང་ཁྱད་པར་མེད་པ་བྱིན་རླབས་ཀྱི་གཟི་འོད་འབར་བ་དང་། རྗེ་ཉིད་ཀྱི་དངུལ་སྐུ་མཐོ་གང་ལྷག་ཙམ་སོགས་དང་། བྲིས་ཐང་གི་རིགས་མང་དུ་བཞེངས་ཤིང་། དུས་ཕྱིས་ལོ་དུས་ཀྱི་དུས་དྲན་གྱི་མཆོད་པར་རྡོ་རྗེ་རྣལ་འབྱོར་མའི་སྒྲུབ་མཆོད་གསར་དུ་བཙུགས་པ་སོགས་མདོར་ན་རང་ཉིད་ཀྱི་ལུས་ལོངས་སྤྱོད་དུས་གསུམ་དུ་བསགས་པའི་དགེ་བའི་དངོས་པོ་ཅི་མཆིས་པ་ཐམས་ཅད་རྗེ་བཙུན་བླ་མ་དེ་ཉིད་ཀྱི་དགོངས་པ་ཆོས་དབྱིངས་སུ་རྫོགས་པའི་ཐབས་ཁོ་ནར་དམིགས་པ་ལས། གཞན་དུ་བསམ་པ་ཅུང་ཟད་ཀྱང་མེད་པ་ལགས་ཏེ། ཁོ་བོ་ཅག་ལྟོས་བཅས་དང་བཅས་པའི་དེང་ནས་བཟུང་སྟེ་བྱང་ཆུབ་མ་ཐོབ་བར་གྱི་མགོན་སྐྱབས་དང་དཔུང་གཉེན་དམ་པ་ནི་སྐྱབས་གནས་ཀུན་འདུས་ཀྱི་ངོ་བོ་རྗེ་བཙུན་བསླུ་མེད་བླ་མ་དེ་ཉིད་ལས་གཞན་དུ་མ་འདས་པའི་ཕྱིར་རོ། །
འདིར་སྨྲས་པ། གང་གི་བཀའ་དྲིན་ཆ་ཤས་ཕྲ་བས་ཀྱང་། ། སྲིད་པ་ཉམ་ངའི་གདུང་བ་འཕྲོག་བྱེད་ན། ། ཇི་སྙེད་བསྐལ་པར་འབད་ཀྱང་དེ་ཡི་ལན། ། ལོན་པའི་གོ་སྐབས་མེད་སྙམ་བདག་ཡིད་ཞུམ། ། སྟོང་གསུམ་ཁྱོན་འདི་ཡིད་བཞིན་རིན་ཆེན་གྱིས། ། བཀང་སྟེ་ཕུལ་ཡང་རྗེ་བཙུན་བླ་མའི་དྲིན། ། ནམ་ཡང་འཁོར་བའི་ནུས་པ་མ་རྙེད་ནས། ། ཐབས་ཀྱིས་འཕོངས་བཞིན་རང་སེམས་ཧད་དེ་ལུས། ། འོན་ཀྱང་བླ་མར་ཡིད་གཏད་དགེ་བའི་འཕྲུལ། །
དུས་གསུམ་ཅི་བགྱིས་མཆོད་སྤྲིན་བརྒྱར་སྤྲུལ་ནས། ། བསླུ་མེད་རྗེ་བཙུན་ཁྱེད་ལ་འབུལ་ལགས་ཀྱིས། ། དགོངས་པ་ཆོས་དབྱིངས་ངང་ནས་རྫོགས་གྱུར་ཅིག ། ཉམ་ཆུང་བདག་འདྲས་བསྟན་དང་འགྲོ་བའི་དོན། ། རླབས་ཆེན་བསྒྲུབ་པའི་སྐལ་བ་འདི་འདྲ་བ། ། འབྲེལ་ཚད་དོན་ལྡན་ཁྱེད་ཀྱི་ཐུགས་རྗེ་ལས། ། གཞན་དུ་བསམ་པ་བདག་ལ་ཅུང་ཟད་མེད། ། ད་དུང་བདག་དང་བདག་ལ་ལྟོས་བཅས་རྣམས། ། དུས་འདིར་ཚེ་རིང་ནད་མེད་བསམ་དོན་འགྲུབ། ། བསྟན་པ་རྒྱས་ཤིང་ཕྱི་མ་ལྷན་ཅིག་ཏུ། །
ཞིང་མཆོག་བདེ་བ་ཅན་དུ་སྐྱེ་བར་ཤོག ། ཅེས་དྲིན་ཅན་རྩ་བའི་བླ་མ་དམ་པ་རྒྱལ་བ་མུས་པ་ཆེན་པོ་རྡོ་རྗེ་འཆང་སངས་རྒྱས་རྒྱལ་མཚན་གྱི་རྣམ་པར་ཐར་པ་མདོ་ཙམ་བཤད་པ་ཡིད་འཕྲོག་ཨུཏྤ་ལའི་ཆུན་པོ་ཞེས་བྱ་བ་འདི་ཡང་གསུང་ངག་བླ་མ་བརྒྱུད་པའི་རྣམ་ཐར་ཁ་སྐོང་དུ་དམིགས་ནས། རྡོ་རྗེ་འཆང་མིའི་སྐུ་གཟུགས་ཅན་འབྲེལ་ཚད་དོན་དང་ལྡན་ངེས་པ་རྒྱལ་བ་རྒྱ་མཚོའི་རིགས་བདག་རྗེ་བཙུན་མུས་པ་ཆེན་པོ་དེ་ཉིད་ཀྱི་ཐུགས་རྗེའི་སྤྱན་རས་ཀྱིས་བུ་གཅིག་པ་ལྟར་འཚོ་བའི་སྐལ་བ་བཟང་པོ་ཅན་དཔལ་ས་སྐྱ་པ་ཤཱཀྱའི་དགེ་བསྙེན་ཐེག་པ་མཆོག་གི་རྣལ་འབྱོར་པ་སྔགས་འཆང་ངག་དབང་ཀུན་དགའ་བསོད་ནམས་གྲགས་པ་རྒྱལ་མཚན་དཔལ་བཟང་པོས་བདུད་ལས་ཀྱིས་མི་ཕྱེད་པའི་དད་པ་རྒྱ་མཚོས་ཀུན་ནས་བསླངས་ཏེ་དེ་བཞིན་གཤེགས་པ་དགོངས་པ་ཡོངས་སུ་མྱ་ངན་ལས་འདས་ནས་མི་ལོ་སུམ་སྟོང་དང་ཉག་མ་ཇི་སྙེད་ཅིག་ལོན་པའི་ཆུ་མོ་གླང་གི་ལོ། འཁོན་དཀོན་མཆོག་རྒྱལ་པོ་དགུང་ལོ་བཞི་བཅུ་བཞེས་པའི་ཚེ་དཔལ་ས་སྐྱ་བཏབ་པ་ནས་བཟུང་ལོ་བརྒྱ་ཕྲག་ལྔ་དང་ལྔ་བཅུ་ང་དགུ་ལོན་ཞིང་། སྤྲུལ་པའི་གཙུག་ལག་ཁང་ཆེན་མོ་ཆོས་རྒྱལ་འཕགས་པ་དགུང་ལོ་སོ་བཞི་བཞེས་པའི་ཚེ་བཏབ་པ་ནས་བཟུང་མི་ལོ་སུམ་བརྒྱ་དང་དྲུག་ཅུ་རེ་གསུམ་ལོན་པ་པྲ་པ་དཿ ཞེས་པ་རྒྱ་གར་ལུགས་དང་། རྒྱ་ནག་ལུགས་ལ་ལྕགས་ཕོ་རྟའི་ལོ་དབོ་ཟླ་བའི་དཀར་ཕྱོགས་དགའ་བ་དང་པོའི་ཚེས་ལ་བོད་ཀྱི་རྡོ་རྗེ་གདན་དཔལ་ས་སྐྱའི་ཆོས་གྲྭ་ཆེན་པོའི་བཞི་ཐོག་བླ་བྲང་གི་ཚོམས་དམར་དུ་ལེགས་པར་སྦྱར་བ་འདིས་བདག་ཅག་དཔོན་སློབ་ཀྱི་འདི་ཕྱིའི་དོན་ཐམས་ཅད་ཡིད་བཞིན་དུ་འགྲུབ་པར་གྱུར་ཅིག འདི་སྦྱར་དགེ་བས་བདག་ཅག་དཔོན་སློབ་ཀྱི། ། ཚེ་མཐར་ཕྱིན་ཅིང་ཕྱི་མ་ལྷན་ཅིག་ཏུ། ། བདེ་བ་ཅན་དུ་སྐྱེས་ནས་སྤྲུལ་སྐུ་ཡིས། །
སྲིད་མཐར་བསྟན་པ་འཛིན་པའི་མཐུ་ལྡན་ཤོག། །། སརྦ་མངྒ་ལཾ།། ༈ མཁན་ཆེན་ཨ་པད་རིན་པོ་ཆེའི་དགོངས་བཞེད་ལྟར་གུ་རུས་ཞབས་ཞུ་བགྱིས་པའོ།། PAGE * MERGEFORMAT 2 ཨ་མྱེས་ཞབས། ཁྱབ་བདག་འཁོར་ལོའི་མགོན་པོ་རྒྱལ་བ་མུས་པ་ཆེན་པོའི་རྣམ་ཐར་འབྲིང་པོ། PAGE * MERGEFORMAT 1
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
