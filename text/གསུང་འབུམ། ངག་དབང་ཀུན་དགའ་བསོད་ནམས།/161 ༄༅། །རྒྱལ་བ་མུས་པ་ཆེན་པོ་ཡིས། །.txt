གསུང་འབུམ། ངག་དབང་ཀུན་དགའ་བསོད་ནམས།
པོད ༡༦༡
༄༅། །རྒྱལ་བ་མུས་པ་ཆེན་པོ་ཡིས། །
༄༅། །རྒྱལ་བ་མུས་པ་ཆེན་པོ་ཡིས། ། གང་བློ་རྒྱས་ཕྱིར་དྲི་བའི་ཚུལ། ། ཅུང་ཟད་གནང་བ་རྣམས་ཀྱི་ལན། ། རྒྱལ་བ་དགེས་པའི་མཆོད་རྫས་བཞུགས།། རྒྱ་གར་སྐད་དུ། ན་མ་སཏྲི་རཏྣ་ཤྩ་གུ་རུ་བྷྱཿ མཧཱ་མུ་ཏྲ་དྷརྨ་དྷ་ཏུ་བོ་དྷ་ཡནྟུ། བོད་སྐད་དུ། དཀོན་མཆོག་གསུམ་དང་བླ་མ་ལ་ཕྱག་འཚལ་ལོ། ། ཆོས་ཀྱི་དབྱིངས་ཕྱག་རྒྱ་ཆེན་པོ་རྟོགས་པར་གྱུར་ཅིག
གང་གི་སྐུ་ནི་ཚུལ་ཁྲིམས་དྲི་ལྡན་མཐོང་བས་ཡིད་འཕྲོག་བཤེས་གཉེན་སྐུ། ། གང་གི་གསུང་ནི་ཆོས་ཀྱི་ཆར་འབེབས་ཐོས་པས་གདུང་སེལ་སྙན་པའི་གསུང་། ། གང་གི་ཐུགས་ནི་བདེ་སྟོང་རང་བཞིན་དྲན་པས་བདེ་སྟེར་ཟག་མེད་ཐུགས། ། གང་ཡང་ཡོན་ཏན་རྒྱན་གྱིས་མཛེས་པའི་རྒྱལ་བ་མུས་པ་ཆེན་པོ་རྒྱལ། ། ཀུན་མཁྱེན་ཁྱོད་ཀྱིས་བདག་བློ་རྒྱས་ཕྱིར་ལེགས་བཤད་ཆ། ། སྨྲ་བ་གྱིས་ཞེས་བཀའ་སྩལ་ཐོབ་ཕྱིར་ཅུང་ཟད་བྲིས། ། འདི་ལ་ནོངས་གང་དུས་གསུམ་མཁྱེན་པའི་བཤེས་གཉེན་ཆེ། ། ཁྱོད་ཀྱིས་བསལ་ནས་དྲི་མེད་ལེགས་བཤད་སྣང་བ་སྩོལ། ། ཅེས་མཆོད་པར་བརྗོད་ཅིང་རྩོམ་པར་དམ་བཅས་ནས། འདིར་ཕྱོགས་ཐམས་ཅད་ལས་རྣམ་པར་རྒྱལ་བའི་ཡོངས་འཛིན་དམ་པ་དྲིན་ཅན་རྩ་བའི་བླ་མ་རྡོ་རྗེ་འཆང་ཆེན་པོ་སངས་རྒྱས་རྒྱལ་མཚན་ཞེས་ཡོངས་སུ་གྲགས་པའི་འབྲེལ་ཚད་དོན་དང་ལྡན་པ་མཚན་བརྗོད་པར་དཀའ་བ་གང་དེས་བདག་བློ་མང་དུ་ཐོས་པའི་མཛོད་དང་ལྡན་ཕྱིར་དྲི་བའི་ཚུལ་ཅུང་ཟད་གནང་བའི་ལན་མདོར་བསྡུས་ཕུལ་བ་འདི་ལ་དོན་གསུམ་སྟེ།
དྲི་བའི་གསུང་བཀོད་པ། དེའི་ལན་བཏབ་པ། གོང་མའི་བཞེད་སྲོལ་བཤད་པའོ། ། དང་པོ་ནི། ཁྱེད་ཐུགས་སྦྱོང་མཛད་པའི་རྒྱུར་འགྲོ་བ་གདའ་བས། སེམས་དཔའ་ཆེན་པོའི་ལམ་འབྲས་ཀྱི་ཁྲིད་ཡིག་ཅིག་ན། མངོན་རྟོགས་ལྗོན་ཤིང་དང་ལམ་འབྲས་བུ་དང་བཅས་པའི་གདམ་ངག་ཤར་ནུབ་ཀྱི་རི་ལྟ་བུར་གོ་བར་མི་བྱའོ། ། ཞེས་པ་དང་། འཇམ་དབྱངས་ཀྱི་དངོས་གྲུབ་འབྱུང་གཏེར་དུ། སྐལ་དམན་རིམ་འཇུག་པའི་ལམ་རིམ་གྱི་སྐབས་སུ།
དང་པོར་གསོ་སྦྱོང་སྦྱིན་པར་བྱ། ། ཞེས་པ་ནས་སྔགས་ཀྱི་རིམ་པ་ཀུན་ཤེས་ཀྱི་བར། སྣང་བ་གསུམ་གྱི་ཁྲིད་དུ་འདུས་ནས། དེ་རྗེས་ཀྱཻ་རྡོ་རྗེའི་སྨིན་བྱེད་ནས་དཀྲི་བ་ནི་ཁྱད་པར་རོ། ། ཞེས་པའི་སྣང་གསུམ་གྱི་སྐབས་གང་དང་གང་དུ་སྐལ་དམན་རིམ་འཇུག་པའི་ལམ་གང་དང་གང་འདུ་བ་གསལ་ཁ་ཅན་བློ་ཁ་ཚིམ་པ་ཞིག་འཚལ། ཡང་དངོས་གྲུབ་འབྱུང་གཏེར་ལས། དབང་གཅིག་ཅར་དུ་བསྐུར་བ་དང་། རིམ་ཅན་དུ་བསྐུར་བ་ཞེས་པའི་སྐབས་སུ། འོན་ཀྱང་བླ་མ་གོང་མ་རྣམས་རྒྱུད་འཆད་པའི་ཚེ་དབང་གཅིག་ཅར་དུ་བསྐུར་བ་དང་། གསུང་ངག་འཆད་པའི་ཚེ་དབང་རིམ་ཅན་པའི་ཕྱག་ལེན་མཛད་ཟེར་བ་དེའི་དོན་དེ་ལ་ཡང་ཐུགས་གཞིག་ཞིག་ཆུག་མཛོད།
ཅེས་པ་དེ་དག་ནི་དྲི་བའི་གསུང་བཀོད་པ་ཡིན་ལ། གཉིས་པ་དེའི་ལན་བཏབ་པ་ལ་གཉིས་ཏེ། སེམས་དཔའ་ཆེན་པོའི་གསུང་དོན་བཤད་པ་དང་། དངོས་གྲུབ་འབྱུང་གཏེར་གྱི་ཚིག་དོན་བཤད་པའོ། ། དང་པོ་ནི་རྗེ་སེམས་དཔའ་ཆེན་པོའི་གསུང་ལས་མངོན་པར་རྟོགས་པ་རིན་པོ་ཆེའི་ལྗོན་ཤིང་དང་། གསུང་ངག་ལམ་འབྲས་སྦྲགས་ནས་འཆད་དགོས་པར་བཤད་པ་དེ། གསུང་ངག་དངོས་བསྟན་ནས་གསལ་བར་མ་གསུངས་པའི་དབང་གིས་སྔོན་འགྲོའི་སེམས་བསྐྱེད་ཀྱི་སྡོམ་པ་བླང་ཚུལ་ལ། དབུ་སེམས་ཀྱི་སྲོལ་གང་རུང་ངམ། བརྒྱུད་པའི་ཁྱད་པར་གཉིས་ལྡན་ནམ། ལྗོན་ཤིང་གི་འདིས་ཀྱང་ཆོག་པར་བཤད་པས།
དེའི་ལག་ལེན་དང་། གཞན་ཡང་སློབ་མ་རྗེས་བཟུང་སོགས་མདོར་ན་ཉམས་མྱོང་སྐྱེད་བྱེད་ཁྲིད་ཀྱི་གཞུང་ཤིང་བཞི་སོགས་གསུང་ངག་གི་ཆོས་སྐོར་སྤྱི་དང་། ཁྱད་པར་ཇི་ལྟ་བ་བཞིན་དཀྲི་བའི་གཞུང་ཤིང་གི་མགོ་མཇུག་བར་གསུམ་གྱི་རྒྱས་བཤད་ཕལ་ཆེར་ལྗོན་ཤིང་ཆེན་མོ་ན་འདུག་པས་དེ་ལ་དགོངས་པ་འདྲ་ལགས། གཉིས་པ་དངོས་གྲུབ་འབྱུང་གཏེར་གྱི་ཚིག་དོན་བཤད་པ་ལ་གསུམ་སྟེ། རྒྱུད་ཀྱི་ཚིག་དོན་བཤད་པ། དེ་སྣང་བ་གསུམ་དུ་འདུ་བའི་ཚུལ། དབང་རིམ་ཅན་དང་གཅིག་ཅར་བའི་དོན་བཤད་པའོ། ། དང་པོ་ནི་རྩ་རྒྱུད་བརྟག་པ་གཉིས་པའི་བརྒྱད་པ་ལས། དང་པོར་གསོ་སྦྱོང་སྦྱིན་པར་བྱ། ། ཞེས་པའི་དོན་དགེ་བ་གསོ་ཞིང་སྡིག་པ་སྦྱོང་བའི་བསྙེན་གནས་སྟོན་པ་སྟེ།
དེ་ལའང་ཐོག་མར་མི་རྟག་པ་དང་། ངན་སོང་གི་སྡུག་བསྔལ་དང་། དཀོན་མཆོག་གསུམ་གྱི་ཡོན་ཏན་བསྟན་ཏེ། དཀོན་མཆོག་གསུམ་ལ་སྐྱབས་སུ་འགྲོར་འཇུག་པ་ཡིན་ཏེ། དེའང་གཞན་ལ་བསྙེན་གནས་ཡོད་མོད་ཀྱི། ། སྐྱབས་སུ་མ་སོང་བ་ལ་མེད། ། ཅེས་མཛོད་ནས་གསུངས་པ་ལྟར་ལ་བསླབས་ནས། དེ་ནས། ཚུལ་ཁྲིམས་ཡན་ལག་བག་ཡོད་པའི། ། ཡན་ལག་བརྟུལ་ཞུགས་ཡན་ལག་སྟེ། །
བཞི་གཅིག་གསུམ་རིམ་གོ་རིམ་བཞིན། ། ཞེས་པ་ལྟར། གསོ་སྦྱོང་ཉིན་གཅིག་གི་མཐའ་ལ་བརྟེན་པའི་ཡན་ལག་བརྒྱད་པའི་བསྙེན་གནས་ལ་བསླབ་པར་བྱ་བ་ཡིན་ནོ། ། དེ་རྗེས་བསླབ་པའི་གནས་བཅུ་སྦྱིན། ། ཞེས་པའི་དོན་མི་དགེ་བ་བཅུ་སྤངས་པས་ཚུལ་ཁྲིམས་ཐམས་ཅད་དེར་འདུ་བའི་ཕྱིར། ལུས་ཀྱི་ལས་གསུམ། ངག་གི་ལས་བཞི། ཡིད་ཀྱི་ལས་གསུམ་སྟེ་དེ་རྣམས་སྤོང་བ་ལ་སློབ་པའམ། ཡང་ན་སྐྱབས་གསུམ་འཛིན་པ། སྣ་གཅིག་སྤྱོད་པ།
སྣ་འགའ་སྤྱོད་པ། ཕལ་ཆེར་སྤྱོད་པ། ཡོངས་རྫོགས་དགེ་བསྙེན་ཏེ་ཁྱིམ་པའི་ཕྱོགས་ལྔ་དང་། ཚངས་སྤྱོད་དང་། གོ་མི་དང་། དགེ་ཚུལ་དང་། བར་སློབ་མ་དང་། དགེ་སློང་སྟེ་རབ་ཏུ་བྱུང་བའི་ཕྱོགས་ལྔ་སྟེ་བཅུ་པ་དེ་དག་ལ་བསླབ་དགོས་པར་བསྟན་པ་ཡིན་ནོ། ། དེ་ལ་བྱེ་བྲག་སྨྲ་བ་བསྟན། ། ཞེས་པའི་དོན་ནི་མཛོད་ནས་བཤད་པའི་ཤེས་བྱའི་གཞི་ལྔ།
གཟུགས་དང་། སེམས་དང་། སེམས་ལས་བྱུང་བ་དང་། ལྡན་པ་མ་ཡིན་པའི་འདུ་བྱེད་དང་། འདུས་མ་བྱས་དང་ལྔ། ཟག་བཅས་དང་། ཟག་མེད་དང་། འདུས་བྱས་དང་། འདུས་མ་བྱས་དང་། ཕུང་པོ་དང་།
ཁམས་དང་། སྐྱེ་མཆེད་དང་། བདེན་པ་ལ་སོགས་པ་རྒྱས་པར་དབྱེ་བའི་སྒོ་ནས་ཐོས་བསམ་གྱིས་གཏན་ལ་ཕབ་སྟེ། ཞི་གནས་ལྷག་མཐོང་བསྒོམས་ནས་འབྲས་བུ་བྱང་ཆུབ་བསྒྲུབ་ཚུལ་སྟོན་པ་ཡིན་ནོ། ། མདོ་སྡེ་པ་ཡང་དེ་བཞིན་ནོ། ། ཞེས་པའི་དོན་ནི་གསུང་རབ་ཡན་ལག་བཅུ་གཉིས་ལ་བརྟེན་ནས་སྟོན་པ། ཆོས་ཐམས་ཅད་སེམས་ཡིན་ཡང་། སེམས་སྣང་པའི་དམིགས་པ་རྟེན་ཙམ་ཞིག ཕྱི་རོལ་གྱི་དོན་འདོད་པ་བྱུང་ཆུབ་སེམས་དཔའ་ས་བཅུ་དང་། སྐུ་གསུམ་ལ་སོགས་པ་འདོད་པ་སྟེ།
རྒྱས་བཤད་མངོན་པ་ཀུན་ལས་བཏུས་དང་། མཛོད་ཀྱི་འགྲེལ་པ་ལ་ཞིབ་ཏུ་བསླབ་པར་བྱ་ཞེས་པའི་དོན་ཡིན་ནོ། ། དེ་ནས་རྣལ་འབྱོར་སྤྱོད་པ་ཉིད། ། ཅེས་པའི་དོན་ནི། ཤེས་བྱའི་གནས་དང་མཚན་ཉིད་དེར་འཇུག་དང་། ། དེ་ཡི་རྒྱུ་འབྲས་དེ་རབ་དབྱེ་བ་དང་། ། བསླབ་པ་གསུམ་དང་དེ་འབྲས་སྤངས་པ་དང་། ། ཡེ་ཤེས་ཐེག་པ་མཆོག་གྱུར་ཁྱད་པར་འཕགས། ། ཞེས་ཆོས་མངོན་པ་ཐེག་པ་ཆེན་པོའི་མདོ་ལས་གསུངས་པ་ལྟར་གྱི་ཤེས་བྱའི་གཞི་བཅུའི་བསྡུས་པའི་ཚུལ་ཐེག་པ་ཆེན་པོའི་དང་ལམ་འབྲས་བུ་མཐའ་དག་ལ་སློབ་པ་བསྟན་པ་ཡིན་ནོ། ། དེ་ཡི་རྗེས་སུ་དབུ་མ་བསྟན། །
ཞེས་པའི་དོན་ནི། ལམ་དང་འབྲས་བུའི་གཞི་ཐམས་ཅད་རྣལ་འབྱོར་སྤྱོད་པ་ཉིད་དང་འདྲ་བ་ལས། ལྟ་བའི་ཁྱད་པར་དུ་བྱས་ན་སེམས་ལ་སོགས་པའི་ཆོས་ཐམས་ཅད་དོན་དམ་པར་རང་བཞིན་མེད་པར་སྟོན་པ་སྟེ། འདི་ལ་འཇིག་རྟེན་གྲགས་སྡེ་བ་དང་། བྱེ་བྲག་ཏུ་སྨྲ་བ་དང་ཚུལ་མཚུངས་པ་དང་། མདོ་སྡེ་སྤྱོད་པའི་དང་། སྒྱུ་མ་ལྟ་བུ་དང་། རྣལ་འབྱོར་སྤྱོད་པའི་དབུ་མ་ཞེས་ཀུན་རྫོབ་ཀྱི་འདོད་ཚུལ་མི་འདྲ་པ་ལྔ་ཡོད་ཀྱང་། དོན་དམ་པར་ནི་རང་བཞིན་མེད་ཅིང་བརྗོད་པ་དང་བྲལ་བ་ཉིད་ཁོ་ནར་སྟོན་པ་སོགས་ཐེག་ཆེན་བཀའ་དང་བསྟན་བཅོས་རབ་འབྱམས་ལ་སློབ་ཅེས་པའི་དོན་ཡིན་ནོ། ། སྔགས་ཀྱི་རིམ་པ་ཀུན་ཤེས་ནས། །
ཞེས་པའི་དོན་ནི། ལེགས་གྲུབ་དང་། དཔུང་བཟང་ལ་སོགས་པ་བྱ་རྒྱུད་དང་། རྣམ་སྣང་མངོན་བྱང་དང་། འཇམ་དཔལ་རྩ་རྒྱུད་ལ་སོགས་པ་སྤྱོད་པའི་རྒྱུད་དང་། དེ་ཉིད་བསྡུས་པ་སོགས་རྣལ་འབྱོར་རྒྱུད་དང་། གསང་བ་འདུས་པ་དང་། བདེ་མཆོག་སྒྱུ་མ་སོགས་རྣལ་འབྱོར་བླ་མེད་ཀྱི་རྒྱུད་དེ་རྒྱུད་སྡེ་དེ་རྣམས་ལ་རིམ་པར་བསླབས་ནས་ཤེས་པར་བྱ་ཞེས་པའི་དོན་ནོ། ། གཉིས་པ་དོན་དེ་དག་སྣང་བ་གསུམ་དུ་འདུས་ཚུལ་བསྟན་པ་ནི། ཚིག་རྐང་དང་པོའི་དོན་ནི།
སྦྱོར་བ་སྐྱབས་སུ་འགྲོ་ཞིང་གསོལ་བ་གདབ། ། དངོས་གཞི་རང་རང་དམིགས་པ་ཉམས་སུ་བླངས། ། རྗེས་ནི་དགེ་བ་བསྔོ་ཞིང་དྲན་ཤེས་བརྟེན། ། ཞེས་པའི་ས་བཅད་གསུམ་པ་འདིར་ཕལ་ཆེར་འདུས་ཤིང་། ཞིབ་པར་ལས་འབྲས་ཀྱི་སྐབས་སུ་འདུས་པར་འདྲ་ལགས། ཚིག་རྐང་གཉིས་པའི་དོན་ནི། བླང་དོར་སྟོན་པ་དཀར་ནག་ལས་འབྲས་ཁྲིད་ཀྱི་སྐབས་སུ་འདུས་པར་སེམས་ཤིང་། ཚིག་རྐང་གསུམ་པ་དང་བཞི་པའི་དོན་ཡང་གཙོ་ཆེར་ལས་འབྲས་ཀྱི་སྐབས་སུ་ཀ་འདུས་པ་འདྲ་ལགས། ཚིག་རྐང་ལྔ་པའི་དོན་ནི། ལྷག་བསམ་བསྐྱེད་པ་ཉམས་ཀྱི་སྣང་བའི་ཁྲིད་ཀྱིས། །
ཞི་གནས་བསྒོམ་དང་ལྷག་མཐོང་བསྒོམ། ། དེ་ཉིད་ཟུང་འབྲེལ་བསྒོམ་པ་འོ། ། ཞེས་པའི་ལྷག་མཐོང་སྒོམ་པའི་སྐབས་ཀྱི་གསལ་བ་ངོས་བཟུང་། མཐའ་བྲལ་བློ་བཞག་དང་། བརྗོད་བྲལ་ལ་ངེས་ཤེས་བསྐྱེད་པའོ། ། ཞེས་པའི་གསལ་བ་ངོས་བཟུང་བ་ཡན་ཆད་དུ་འདུས་ཤིང་། ཚིག་རྐང་དྲུག་པའི་དོན་ནི། ཐོག་མར་སྐྱབས་འགྲོ་ནས་བཟུང་། བརྗོད་བྲལ་ལ་ངེས་ཤེས་བསྐྱེད་པའི་བར་དང་། སྤྲོ་བ་བསྐྱེད་པ་དག་པའི་སྣང་བའི་ཁྲིད་དེ་སྣང་གསུམ་གྱི་མགོ་མཇུག་ཐམས་ཅད་དུ་འདུས་པར་གོ་ལགས།
ཚིག་རྐང་བདུན་པའི་དོན་ནི། རྒྱུད་སྡེ་འོག་མ་རྣམས་ཀྱིའང་འཐོབ་བྱའི་འབྲས་བུ་སངས་རྒྱས་སུ་གཅིག་པའི་ཕྱིར། དག་པའི་སྣང་བའི་ཁྲིད། འབྲས་བུ་དེ་ཐོབ་འདོད་ཀྱི་བློ་སྐྱེད་བྱེད་ཡིན་པས་ན། སྐབས་དེར་ཞེན་ཡུལ་གྱི་འབྲས་བུ་གཅིག་པའི་ཆ་ནས་འདུས་པར་བཞེད་པ་འདྲ་ཞིང་། འོན་ཀྱང་ཅུང་ཟད་གོ་དཀའ་བར་མཆིས་ལགས། གསུམ་པ་དབང་རིམ་ཅན་པ་དང་གཅིག་ཅར་བའི་དོན་བཤད་པ་ནི་གསུང་ངག་འཆད་པའི་ཚེ། དབང་རིམ་ཅན་པའི་ཕྱག་ལེན་མཛད་ཟེར་བ་དེ། བསྐྱེད་རྫོགས་ཐུན་མོང་ཆོས་དྲུག་རིམ་གཉིས་བསྒོམ་པའི་གོ་རིམ་ལ་མང་དུ་ཡོད་པའི། འཕགས་པ་ཡབ་སྲས་དང་།
སེམས་འགྲེལ་བ་རྣམས་ཀྱི་བཞེད་པ་ལྟར་བསྐྱེད་རིམ་ལ་བརྟན་པ་ཐོབ་ནས། རྫོགས་རིམ་བསྒོམ་པར་བཤད་པ་དང་མཚུངས་པར་འདྲ་ལགས་ཤིང་། གསུང་ངག་ཉིད་ལས་ཀྱང་། ཉམས་སྔ་མ་མ་སྐྱེས་པར་ཕྱི་མར་མི་སྤོ། ཞེས་པ་དང་ཡང་མཐུན་པར་སེམས་ལགས། རྒྱུད་འཆད་པའི་ཚེ་གཅིག་ཅར་བའི་ཕྱག་ལེན་མཛད་པ་དེ། དབང་བཞི་ཡོངས་རྫོགས་དུས་གཅིག་ལ་བསྐུར་ནས། རྒྱུད་བཤད་ཡོངས་རྫོགས་ཉན་པའི་སྣོད་རུང་དུ་བྱ་བ་ལ་དགོངས་པ་འདྲ་སྟེ། རྒྱུད་བཤད་ལ་དུམ་བུར་གཅོད་མི་རུང་བར་རྡོ་རྗེ་འཆང་གི་རྣམ་ཐར་དུ་གསལ་བ་ལྟར་ཡིན་པ་འདྲ་ལགས། སྤྱི་དོན་གསུམ་པ་གོང་མའི་བཞེད་སྲོལ་བཀོད་པ་ནི།
གསོ་སྦྱོང་ནས། སྔགས་ཀྱི་རིམ་པ་ཀུན་ཤེས་ཀྱི་བར་སྣང་གསུམ་དུ་འདུས་ཚུལ་འདི་ལ། མཁར་སྤེ་རབ་འབྱམས་པ་བློ་གྲོས་རབ་གསལ་གྱིས། ཆོས་རྗེ་གློ་བོ་མཁན་ཆེན་བསོད་ནམས་ལྷུན་གྲུབ་ལ་དྲི་བ་ཞུས་པའི་ཚིག་ནི། འདི་ལྟར་ཏེ། དྲི་བ་བཅུ་པ་མཁས་མཆོག་སྨྲ་སེང་གི་གསུང་ངག་བསྟན་པ་རྒྱས་པའི་ཉི་འོད་ཀྱི་ཁ་སྐོང་ལས། བྱ་རྒྱུད་ནས་འཁོར་ལོ་སྡོམ་པའི་བར་སྣང་བ་གསུམ་དུ་བསྡུས་ནས་ཉམས་སུ་ལེན་པར་གསུངས་ཤིང་། རྒྱུད་དོན་མན་ངག་གི་ཉམས་སུ་ལེན་པའི་ཚེ། དོན་ལའང་དགོས་པར་གདའ་ལགས་པ། སྣང་བ་གསུམ་པོ་གང་གི་ནང་དུ་ཇི་ལྟར་འདུ་རྒྱུ་ཞིབ་པ་ཅིག
ཅེས་པའི་ལན་ནི། སྣང་བ་གསུམ་པོ་འདི་ལམ་གྱི་གཞི་བཅའ་ལ་སྦྱོར་བ་དང་། ལམ་ཡོངས་རྫོགས་ལ་སྦྱོར་བའི་ཚུལ་གཉིས་ལས། དང་པོ་ལ་ཡང་དབང་པོ་བརྟུལ་པོ་ལ་རྒྱུད་ལས་ཇི་ལྟར་གསུངས་པ་བཞིན། གསོ་སྦྱོང་ནས་བདེ་མཆོག་སྒྱུ་མའི་བར་ཐེར་ཆགས་སུ་དཀྲི་བ་དང་། སྣང་བ་དང་པོ་དཀྲི་ཚུལ་ཙམ་སྔོན་དུ་སོང་ནས། བདེ་མཆོག་སྒྱུ་མའི་བར་ཅི་རིགས་པ་ལ་དཀྲི་བ་དང་། དེ་ལྟ་བུའི་དཀྲི་ཚུལ་རྒྱས་ཤིང་མང་བ་མི་དགོས་པར་སྣང་བ་དང་པོ་གཉིས་ཙམ་གྱི་ནང་དུ་སོ་སོར་ཐར་པ་དང་བྱང་ཆུབ་སེམས་དཔའི་སྡོམ་པའི་ཉམས་ལེན་ཚང་བ་ལ་བཀོད་ནས། དེ་རྗེས་ཀྱཻ་རྡོ་རྗེ་བརྩམས་པས་ཆོག་པ་སོགས་དུ་མ་ཡོད་པ་ལས། ལམ་གྱི་གཞི་བཅའ་བའི་སྐབས་འདིར་ནི་སྣང་བ་གསུམ་དུ་དཀྲི་བ་ཙམ་དུ་བསྡུས་ནས་ཉམས་སུ་བླངས་པས་ཆོག་ཅེས་པའི་དོན་ཡིན་གྱི།
གཞི་བཅའ་བའི་སྐབས་འདིར་སྒྱུ་མ་བདེ་མཆོག་གི་བར་གྱི་དཀྲི་ཚུལ་ཐམས་ཅད་སྣང་བ་གསུམ་དུ་བསྡུས་ནས་ཉམས་སུ་ལེན་པ་ནི་མ་ཡིན་ཏེ། དེའི་ཚེ་ཕ་རོལ་ཏུ་ཕྱིན་པ་རང་རྐང་ནས་བཤད་པའི་ཉམས་ལེན་གྱི་རིམ་པ་ཡིན་པས། རྒྱུད་སྡེ་བཞིའི་ཉམས་ལེན་གྱི་རིམ་པ་ལ་མ་ཞུགས་པའི་ཕྱིར་རོ། ། ཡང་སྣང་གསུམ་ལམ་ཡོངས་རྫོགས་ལ་སྦྱོར་བའི་ཚེ་ནི། མ་དག་པའི་སྣང་བ་ནས་དབང་གི་བར་རྒྱུ་རྒྱུད། ཉམས་ཀྱི་སྣང་བ་ཐབས་རྒྱུད། དག་པའི་སྣང་བ་འབྲས་རྒྱུད་དུ་འགྱུར་ཞིང་། དེའི་ཚེ་མ་དག་པའི་སྣང་བའི་སྐབས་སུ་སྐྱེས་པའི་ལོག་རྟོག་སྤོང་བའི་ཉམས་ནས་བརྩམས་ཏེ། བདེ་མཆོག་སྒྱུ་མའི་བར་གྱི་ཏིང་ངེ་འཛིན་ཐམས་ཅད་ཉམས་སྣང་དང་། འབྲས་བུ་སངས་རྒྱས་ཀྱི་སའི་ཡོན་ཏན་ལ་ཡིད་ཆེས་ཁྱད་པར་ཅན་སྐྱེ་བ་ཡང་ཉམས་སྣང་ངམ།
འབྲས་བུ་རང་གི་ཁོངས་སུ་བསྡུས་ཀྱང་ཆོག་ལ། ཐམས་ཅད་ཀྱང་འཁོར་བའི་ཉམས་ལ་བརྟེན་ནས་ལོག་ལྟ་སྤོང་། ། ལམ་གྱི་ཉམས་ཀྱིས་ཐེག་པ་གཅིག་ཏུ་བསྡུད། ། འབྲས་བུའི་ཉམས་ཀྱིས་སྤྲོ་བ་མཆོག་ཏུ་འགྱུར། ། ཞེས་བཤད་པ་ལྟར། གཞི་ལམ་འབྲས་གསུམ་ཉམས་གསུམ་གྱི་ནང་དུ་བསྡུས་སྒྲོ་འདོགས་ཆོད་པར་བྱས་ནས་ཉམས་སུ་བླངས་ཀྱང་ཆོག་པས་ན་མཁས་མཆོག་སྨྲ་སེང་གི་བཤད་པ་དེ་རྣམས་དང་། འཁོར་འདས་ཐུན་མོང་གི་ལམ་ལ་གཞུང་ཚོམ་བུ་བདུན་དུ་བཤད་པ་རེ་རེས་ཀྱང་ལམ་ཡོངས་རྫོགས་རེ་བསྟན་ཞེས་གསུངས་པ་ནི། ཁ་ནང་དུ་ཕྱོགས་ནས་ཉམས་སུ་ལེན་པ་རྣམས་ལ་མན་ངག་གི་གདམས་པ་ལགས། ཞེས་གསུངས་འདུག་ལགས་ཤིང་། ཡང་དཀའ་བའི་གནད་འདི་རྣམས་ལ་གོང་གི་དྲི་བ་པོ་དེས་འཇམ་དབྱངས་ས་སྐྱ་ལོ་ཙཱ་བ་ལ་དྲི་བ་ཞུས་པ་དང་།
ལན་མཛད་པའི་ཚུལ་འདི་ལྟར་སྣང་སྟེ། སྣང་གསུམ་དུ་སྐལ་དམན་རིམ་གྱིས་པའི་ལམ་གསོ་སྦྱོང་ནས། སྔགས་ཀྱི་རིམ་པ་ཀུན་ཤེས་ཀྱི་བར་ཇི་ལྟར་འདུ་གསུངས་པ། སྤྱིར་སྣང་བ་གསུམ་གྱི་སྒྲ་ཡང་པར་བྱས་ནས། ཐེག་པ་ཆེ་ཆུང་ལམ་འབྲས་བུ་ཐམས་ཅད་ཀྱང་དེར་འདུ་བ་ལ་དགོངས་ནས་ཁྲིད་ཡིག་ལ་ལར་དེ་ལྟར་གསུངས་པ་ཡིན་མཆིས། ཁོ་བོས་དེ་འདྲའི་ཁྲིད་ཡིག་མ་མཐོང་། རེ་རེ་ནས་སྣང་བ་གསུམ་པོ་འདིར་འདུས་ལུགས་བཤད་པ་ཡང་མ་མཐོང་ཞིང་། བཤད་ཀྱང་དཀའ་བ་འདྲ། གཞུང་ནས་བཤད་ཚོད་དང་། རང་གི་གོ་ཚོད་ལ་མ་དག་པའི་སྣང་བར་ཐེག་པ་ཐུན་མོང་བའི་ཉམས་ལེན་རགས་པ་མཐུན།
དེས་མཚོན་ནས་འོག་མ་རྣམས་ལའང་རིགས་འགྲེ་བས། ཐུན་མོང་བའི་ཉམས་ཀྱི་སྣང་བར་ཐེག་པ་ཆེན་པོ་ཕ་རོལ་ཏུ་ཕྱིན་པའི་ཉམས་ལེན་འདུས། ཐུན་མོང་མ་ཡིན་པའི་ཉམས་ཀྱི་སྣང་བར་སྡེ་སྣོད་གསུམ་གྱི་དོན་མཐའ་དག་འདུས་པར་གསུངས་ན། སྔགས་ཀྱི་ཉམས་ལེན་ཕལ་ཆེར་ལོས་འདུས་མོད། འོན་ཀྱང་བྱ་སྤྱོད་སོགས་རེ་རེ་ནས་གཞག་ཏུ་མི་རུང་། དབང་ལ་རྡོ་རྗེ་སློབ་མའི་དབང་བྱ་སྤྱོད་དང་ཚུལ་མཐུན་ཞིང་ཟབ། རྡོ་རྗེ་སློབ་དཔོན་གྱི་དབང་རྣལ་འབྱོར་རྒྱུད་དང་ཆ་མཐུན་ཟབ། དབང་གོང་མ་གསུམ་བླ་མེད་སྤྱི་དང་མཐུན་ཅིང་ཟབ་ཚུལ་གཞན་ལས་གདམ་ངག་འདི་པ་གསལ་ཞིང་ཟབ་པར་བསྟན་པ་ཙམ་ལ་དགོངས་ནས་ཡིན་སྙམ། ཞེས་པ་དེ་དག་ནི་གོང་མའི་བཞེད་སྲོལ་བཀོད་པ་ཡིན་ལ། ད་ལམ་གྱི་དྲི་ལན་མདོར་བསྡུས་འདི་ལ་བདག་ལྟ་བུ་སྐྱེས་སྟོབས་ཀྱི་ཤེས་རབ་ཕུན་སུམ་ཚོགས་ཀྱང་།
རིང་དུ་སྦྱངས་པའི་བློ་གྲོས་དམན་པའི་ཕྱིར་ཉེས་པའི་ཆ་འགའ་མཆིས་ན་ཇི་ལྟ་ཇི་སྙེད་ཇི་བཞིན་མཁྱེན་པའི་བཤེས་གཉེན་ཁྱོད་ཀྱིས་བསལ་དུ་གསོལ། འདིར་སྨྲས་པ། དུས་གསུམ་མཁྱེན་པ་ཟས་གཙང་སྲས་པོ་ཡིས། ། ལུང་དུས་བསྟན་པའི་མཇུག་འདིར་སྐྱེ་བོ་རྣམས། ། གལ་ཆུང་དམ་པ་ཆོས་ཀྱི་བྱ་བ་ལ། ། བབས་ཕྱིར་འདི་ན་དལ་འབྱོར་དོན་མེད་མང་། ། སྔོན་ཚེ་བསྟན་པ་རིན་ཆེན་གསལ་མཛད་པའི། ། ཡོངས་འཛིན་དུ་མས་ལྗོངས་འདི་ཀུན་ཏུ་ཁྱབ། ། དེང་དུས་མཚན་ལྡན་བླ་མ་ཁྱོད་ཉིད་ལས། ། ལན་བརྒྱར་བཙལ་ཀྱང་རྙེད་པའི་སྐབས་དང་བྲལ། །
ཀྱེ་མ་དུས་ངན་སྙིགས་མ་འདི་འདྲ་ལ། ། གོང་མའི་རྣམ་ཐར་སྐྱོང་འདོད་གསེར་བས་དཀོན། ། དེ་ཡི་མཐུན་རྐྱེན་ཉིན་མོའི་སྐར་དང་མཚུངས། ། ཀྱི་ཧུད་འདི་འདྲ་བསམ་གྱིན་མཆི་མ་དཀུ། ། དེང་སང་ཆོས་བཞིན་བགྱིད་པའི་གང་ཟག་ལ། ། མཐོ་དམན་སྐྱེ་བོ་ཕལ་ཆེར་ཡིད་སྡང་བས། ། སྣ་ཚོགས་ཐབས་ཀྱིས་གནོད་པའི་དུས་ཀྱི་ཤུགས། ། ངན་པའི་ཚུལ་འདི་བསམ་གྱིན་སྐྱོ་བ་འཕེལ། ། དེས་ན་གཅིག་ཏུ་བསྟན་ལ་ཕན་འདོད་པའི། ། མང་དུ་ཐོས་པ་བློ་གྲོས་གསལ་ལྡན་བདག །
བྱང་ཆུབ་བར་དུ་ཡོངས་འཛིན་ཁྱོད་ཉིད་ལས། ། མགོན་སྐྱབས་གཞན་ན་མེད་དོ་དགོངས་པར་མཛོད། ། གང་མཐོང་ལྷ་དང་བླ་མ་དབྱེར་མེད་སྐུ། ། གང་ཐོས་ལྷ་དང་བླ་མ་དབྱེར་མེད་གསུང་། ། གང་བསམ་ལྷ་དང་བླ་མ་དབྱེར་མེད་ཐུགས། ། གང་ཡང་བརྗོད་བྲལ་ཉིད་དུ་ཤེས་པ་ཡིས། ། གནད་འདིས་ས་ལམ་གེགས་མེད་མྱུར་བགྲོད་དེ། ། ཟུང་འཇུག་རྡོ་རྗེ་འཆང་ཆེན་མངོན་གྱུར་ཤོག ། ཅེས་པ་འདི་ནི་རྒྱལ་བ་རྡོ་རྗེ་འཆང་ཆེན་པོ་སངས་རྒྱས་རྒྱལ་མཚན་ཞེས་ཡོངས་སུ་གྲགས་པའི་འདྲེན་པ་དམ་པ་དེ་ཉིད་ལ་མི་ཕྱེད་པའི་དད་པ་བརྟན་པོ་དང་ལྡན་པ་ཤྲཱི་ས་སྐྱ་པ་ཤཱཀྱའི་བཙུན་པ་ངག་དབང་ཀུན་དགའ་བསོད་ནམས་གྲགས་པ་རྒྱལ་མཚན་དཔལ་བཟང་པོས། ཐུབ་པའི་དབང་པོ་མྱ་ངན་ལས་འདས་ནས་མི་ལོ་སུམ་སྟོང་བདུན་བརྒྱ་དང་ཞེ་བརྒྱད་འདས་པའི་ཞེ་དགུ་པ།
ད་རྣམ་དག་བསྟན་པའི་ལྷག་མ་བདུན་བརྒྱ་དང་བཞི་བཅུ་ཞེ་གཅིག་ཡོད་པ་སེམས་ལགས། ཨ་ན་ལའི་ལེ་ཤ་ར་ཏའི་དུས་ཀྱི་ཀིརྟ་ཀེའི་ཟླ་བའི་རྫོགས་པ་གསུམ་པའི་ཚེས་ལ་དཔལ་ས་སྐྱའི་བླ་བྲང་ཕུན་ཚོགས་གླིང་གི་ཐོས་བསམ་འབྲུག་སྒྲ་ཚལ་གྱི་རང་བྱུང་བསམ་གཏན་ཁང་བུར་སྦྱར་བ་འདི་རེ་ཞིག་རྫོགས་སོ།། །། ༈ མཁན་ཆེན་ཨ་པད་རིན་པོ་ཆེའི་དགོངས་བཞེད་ལྟར་གུ་རུས་ཞབས་ཞུ་བགྱིས་པའོ།། PAGE * MERGEFORMAT 2 ཨ་མྱེས་ཞབས། རྒྱལ་བ་མུས་པ་ཆེན་པོ་ཡིས་དྲི་བའི་ཚུལ་ཅུང་ཟད་གནང་བ་རྣམས་ཀྱི་ལན། PAGE * MERGEFORMAT 1
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
